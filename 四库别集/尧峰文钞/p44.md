<!-- { "loadSidebar": true } -->
　　易大畜象曰君子多识前言往行以畜其徳夫德体默清虗犹天也艮山磅礴蔽亏若将蕴天其中而有之者故有畜徳象焉然而君子法之必多识言行者非徒以夸多为也葢学者之所患惟在乎志之易靡也识之易昏也心之易窒而气质之易入于佻且浮也志靡则堕识昏则卑心窒则愚气浮而质佻则流宕防返其徳之亡也久矣故必渐渍乎前言往行之中日见所未见日闻所未闻期于深造自得而止夫然后靡者可立昏者可明窒者可通而佻且浮者可变化也是之谓畜德否则问学不彻其原而规规焉为耳目之所囿辞章之所锢此坐井闚天者耳非艮山所以上蕴乎天也若吾吴洞庭东山席君文舆平居以仁厚居心以澹泊养口体以轻财乐施周旋亲故而安辑郷里其于君子之德亦既有其基矣顾又闭户好书家所积书数千巻每择其尤切身心者手披口吟泳而师承之怳然有悟顾又以为未也遂徧葺周秦以来迄于元明诸嘉言懿行凡二十巻名曰畜德録以便省览虽久病牀箦间犹惓惓编次未尝輙易其所好葢其为人也不靡不昏不窒不浮其于所畜何如也君旣殁将葬而其子献臣出此録示予受读既讫喟然叹曰富矣防此君子之所谓多识者也昔予尝见宋儒所譔厚德録仕学规范及名臣言行録诸书殆与此録相彷然其所编次类不越本朝诸贤未能若君之上下数千百年门晰部分最完且善也予先以有徳有言许君后之读此録者借此以想见君之为人则予之说不其信矣夫他若君平生事实与夫家世生卒之详悉见予所为志铭中兹不复论祗论畜徳録云献臣名永劼君长子也为人甚文而淳谨有君遗风今且孜孜挍刋此録若惟恐君之氏名无传于后者予闻之显扬先人所以崇孝也身比焉顺也明示后世教也献臣其近之矣故并附述以见为徳者之有后如此
　　国朝诗选序
　　吾门孙子思九素以才学知名旣发为举业之文及其暇也复与知交以诗歌相赠荅尤多清丽逈拔风流韶令之词固已为时贤所引重矣间又取
　　本朝士大夫及骚人墨客方外之徒之所作散见于世者彚而葺之以行其选既成携于邱南示予予未暇寓目也试问思九所以删存去留之意知其用唐开元大厯为宗则又告之曰古之为诗者问学必有所据依章法句法字法必有所师承无唐宋一也今且区唐之初盛中晩而四之继又区唐与宋而二之何其与予所闻异也且宋诗未有不出于唐者也杨刘则学温李也欧阳永叔则学太白也苏黄则学子羙也子由文潜则学乐天也宋之与唐夫固若壎篪之相倡和而駏蛩之相周旋也审矣且吾子独不见夫庖人乎均之肉也或切之为胾或粉之为臡为菹或捶而暴之为脯烹之为羮其若精若麤若濡若干之质不同也而味同其若酒若酏若糁若蓼若醯醢若桂姜所以佐之之味不同也而其为肉则又无不同一旦荐诸几席或嗜或否者何与此非肉之果有异也葢羣一坐之口与其齿舌为庖人之工拙所易故也诗道亦然善于选者其犹吴人之善为庖者也于以易学诗者之耳目导其心志而转移其风气皆在是矣洵如是也虽专宗唐之开元大厯可也
　　砥斋集序
　　砥斋集者华隂王子撰字无异之所作彚而刻诸京师者也王子旣与予定交因出是集示予予读至孙督师傅庭公传往复数四輙为慨然以叹凄然以悲也前明崇祯之季中朝士大夫日夜分立门户以相攻讦至于国事之颠覆盗贼之蔓延中原秦楚之陆沉板荡率弃置不复谁何先儒谓扬之水闵郑忽之无忠臣良士终以死亡予于愍帝亦云当是时惟督师公慷慨任事所扑灭流宼不可胜计而卒为宦寺之所摇撼政府之所把持不获尽展其用以及于祸葢督师公死而明之大势已不可为矣王子之为是传也其采辑情事既详且核加以叙次简洁有法颇得太史公传傅靳蒯成之遗意所以不朽督师公者不端有赖于王子乎王子故尝以山史自号观其学识如此信乎其近于史矣今天子方诏修
　　太宗
　　世祖实録及前明史书逾年于此行且考求徴聘之典网罗山林老成淹雅隐逸之士以广储其选使王子得给笔札厠身玉堂之中发凡起例是是非非必不茍同流俗虽以之争光日月不难而惜乎其布衣芒屩沉沦诸生间而莫之为援也茍得一二钜公出气力以左右之其所撰述岂止是防王子多谙前明故实尤好鉴别唐宋以来法书名平生为文甚伙其议论驰骋今古悉有据依非苟作者于是顾谓予曰某将舍吾子西归矣吾子幸以一言序其文予旣为之序则又慰留之曰吾方以史事望王子殆未可以西也盍姑弛槖少俟之
　　物外闲吟序
　　盈天地间无往而非物也畏尘喧者激而至于闭户自以为物外矣然而所昵者家室所御者琴瑟书册几杖之属皆物也厌轩冕者放而入于南山北山之阻益自以为物外矣然而所闻者松风泉濑鸟哢虫号所覩者层崖飞瀑异花名药与夫麙鹿之往来田夫钓叟方外之徒之出入凡此又皆物也极之为达人之观则吾之一身亦物也安所得物外而逃之是故可以寓意于物不可以留意于物惟其随所寓而安焉夫然后不物于物而能游乎万物之外无锡华先生子嘉颀然长身为人耿介自好年未壮而与其室析屋孑然杜门者几四十年今年寿七袠矣华发漆鬓朱顔郁然有老屋数椽破书数千巻纸窻土壁煤帱尘榻意若自得者颇善饮酒酒酣輙发之为诗短章促节脱去唐宋人章句蹊径萧踈逺寄味之别有异趣得若干巻署曰物外闲吟予读而加爱慕焉倘所谓不物于物而游乎物之外者与先生少娶于周予门周子子瞻者先生之室之侄也数过邱南乞予一言为闲吟序予惟先生胷中浩浩焉落落焉如大虚空尘情妄念消灭殆尽俯仰天地古今视之与空华游云野马者不少异况于诗歌小技岂复以苦吟相矜若近世诗人之为乎然则先生之视万物皆寓也其视此吟亦寓也耳目所触偶焉托兴而已世之人相竞以钱刀相轧以名位方十沉九浮碌碌风埃澒洞中彼安能知先生之髙且旷防读是吟者盍以吾言求之
　　洮浦集序
　　文章一小技于道未为尊斯言诚是也然而古之作者其于道也莫不各有所得虽所见有浅深所从入者有彼此顾非是则其文章不能以传虽传亦不能及于久且逺自孔孟而下若庄骚若荀扬以讫于唐宋诸大家未有不然者也而槩以小技斥之其可乎金沙曹惕咸先生亦近世闻道者之一也先生旣释褐与同年生张翰林天如友善其才名亦畧相伯仲而数为党人所排仕宦不进归而揵户谢客以著述自娱为学自六经诸史旁及稗官野乘天文地理尔雅本草浮屠老子之书无所不究继又値甲申乙酉之变流离奔走感激愤懑悉见诸诗歌古文词时而为太羮酒时而为火龙黼黻或如虎豹之炳蔚或如鱼龙之变幻或如镛鼔之宏音或如筝笛之繁响或如吟蛩啸狖之凄清或如蛇神牛鬼之诡怪即竒以为正化旧以为新如怨如怒如隐如排如庄语如寓言葢其伤宗社之倾覆而慨身世之仳无所发摅不得已而姑寄诸此也可以使后之读者知其人而论其世矣顾犹自以为未至也于是取蒙庄华严两书融而为一作南华泚笔若干巻上采诸子次援宗门诸语録其词雄伟辨丽倘怳莫可究诘凡数千余言如茧抽丝如车引泉原原本本悉叩其底里而出之不亦尽道之变而极文章之能事与昔贤谓文章与道同一关捩然则以文人视先生而疑先生不知道者夫已傎矣冢君持原琬之同门友也槖先生集见示尧峯山中属琬为序琬捧览数四自分文旣非工而闻道又浅其于先生所作不啻河伯之遇海若望洋而走也为之倾仰其人者久之倘得列姓名于集首岂非幸防
　　杨栁枝词序
　　予按郭茂倩乐府有折杨柳词凡四调其二为横吹曲则梁元帝有诗及古词上马不捉鞭五曲是也其一为相和歌瑟调曲则默默施行违一篇是也其一为清商西曲歌则月节折杨柳词是也又有杨栁枝词者白乐天尚书所制其词皆咏杨栁本事诗云尚书有妓樊素善歌小蛮善舞年旣髙迈而小蛮方丰艳乃作杨柳枝词以托意曰永丰西角荒园里尽日无人属阿谁宣宗闻是曲问谁词左右具以对因东使命取永丰坊两株植于禁中尚书感上知名且好尚风雅又作词一章曰定知象今春后御宿光中添两星其后干符五年薛能为许州刺史令部妓少女作杨栁枝健舞复赋其词为新声杨栁枝词本末如此又按乐天此词自本事诗所载之外复有八首中间或云洛阳或云馆娃钱塘葢不尽为小蛮作刘梦得属和亦然本事诗云云未可泥也今此巻倡和虽非专宗刘白然不可不知其縁起故録于巻端以示览者有考焉
　　募修长洲县学序
　　诸子兴而圣人之道衰自司马迁刘向父子以儒之一家与诸子竝列或为六或为九则儒者于是乎益轻延及后世佛老之学盛行彼之为害也挍诸子尤甚世之才且贤者则闻虚无性命之説而悦之其愚且顽者则溺福田利益报应之説而奔走信从之其波日决其焰日炽虽搢绅大夫学于圣人之道者亦不能卓卓自拔乎其间而天下遂无儒矣是以如来三清之室庐徧满于名山大川钟鱼拜诵之声日夜不絶若其殿阁之崔峩梁栋之壮丽丹黝金碧之璀错虽阙庭弗是过也而圣人之宫讫无过而问焉者彞伦之所以放失人心风俗之所以败壊非是之故而谁咎与吾葢不能无叹也吾苏长洲学舍刱建于前明嘉靖而重修于万厯之中叶类皆有硕徳重臣与夫有司之良者出赎锾捐官俸为邑人倡率见于学志班班可考也及今将百五十年矣木朽而石泐殿堂两庑之间旁风上雨倾圮不支甚者化为菜畦草径有司莫之虞也教谕姚君训导王君始进乡进士陆子蔚文及诸生軰谋更新之估费当糜白金六千余两计无所出将徧求助于邑人而以序属予子惟吴中名山如灵岩墓穹窿之属凡为佛老雄踞者迹其土木像设所费视此殆不下数倍矣然而徒党之匃募都人士之施舍借以成之甚易而独于学舍往往攒睂挼手有所甚难而不敢举者何也岂吾道之与佛老势固不能两盛与抑如吾前之所叹者恒足为人心风俗之累与廵抚余公方奉
　　天子之命持节兹土谆谆欲以教养斯人为任度所施设必自学校始此搢绅大夫之所从出而民庶之所羣属耳目也移风易俗莫大乎此傥能首援嘉靖万厯时故例以倡率之则既有贤上官兴之于上复有诸君子应之于下才者奋愚者慕其溃于成也决矣而又何难之足云吾故用是説为诸君子告请并告诸余公尧峯文钞巻二十七
　　钦定四库全书
　　尧峯文钞巻二十八　　翰林院编修汪琬撰序五【共十一首】
　　徐圃臣集序
