<!-- { "loadSidebar": true } -->
    大师讳，字真瑛，俗姓沈氏，吴兴德清人也。其先世国於沈，因以为氏。按春秋，沈子之後也。五代祖敏，梁东阳太守，不言而理，不猛而威，扬之以和风，洒之以甘雨。殷氏既丧，公其嗣焉。高祖某，勇而仁，直而信。少好理体，机若缸转。六岁读《孝经》，至参不敏，略而不读。师问之故。曰：“此大人称之，而小子曷称之？”十七州举孝廉，陈侍中徐陵特相器重。名位不达，终於邱园。曾祖某，学藏於晦，辨守於讷，大业之际，州辟不起。祖某，考三教之源，精一贯之旨，结庐於金鹅山下，怡然独得。父某，湖山是杰，言行孔臧。里有不爽而训之，邻有不给而锡之，燠兮春风，凛兮寒松，心可以育物，德可能垂裕，以五世树善。而公生而聪慧，不以师受。年未总角，辞亲出家，患身之资，忘若遗迹，爽口之味，饮如我仇。以如意年大赦度人，坏衣削，煤口世事，怡怿至道。弱冠游东京大福先寺，厥受大戒，恳恳勤勤，不遑假寐。三日之夕，戒相出焉。见有神人，假然在目，倏来忽往，或同或异，得非至诚乎？於是烛如来灯，佩菩萨印，证圣中归於大□道场。坚执律柄，僧纲举，不亦宜哉！公素履纯，无咎无誉，使天下之士，有外道焉，有阐提焉，心如飘风，言若泉涌，挠我圣教，挤我妙门。公示以从容，诱以方便，莫不稽首挫色而闻命焉。常礼一万五千佛名兼慈悲忏，日夜一匝，或二日或三日一匝，苦节贞励，饮冰茹霜。夜有圣僧九人，降於礼忏之所，相与行道，弹指而去。或夜无灯烛，心口是念，圆光照室，如坐月中，如此则往往有之。公常喟然曰：“自明帝梦金人，孙权获舍利，茫茫中土，是有正法。而德清偏邑，罕有塔寺，使苍生蒙昧，罔知所之。悲夫！至人无名，陶铸而名之耳。安可糠秕有为，金璧无相？二见齐楚瞽性者流，岂知履如之功？万法无外，此大菩萨自在之盛行，吾将为尔行焉。”於是缮以香台，作以ぇ殿，卿□蓄泄於户外，丽月昭回於檐下。是知观象大壮，法误云室，岂不宜哉！前後写经二藏，凡一万六千卷，不以皮为纸，不以血为墨，是身毙秽，靡洁书写，非难舍哉。晚节工於禅门，顿入悬解，言越性灵之外，心冥文字之表。
    天宝初，临安足法师死。经三宿，将入地狱，冥见公，引至王所。谓王曰：“此师解讲《涅经》，大王宥之。”王曰：“唯闻严能讲，不闻此师名何也？”如此再三，王不能屈，因赦之。嗟乎！至人之作用，不动此身，而流形於彼，非无缘慈力何哉？曾见乡人施曷（音桃）牛者，天然不孕，因而出乳。及公寝疾，日有馈之。非夫人含动植，德感明神，亦何能致此希有之事也？他日，蹙然改容，据梧而叹：“昔孔子蚤作，悲歌於门者。此圣人所以同我生，亦同我死。庄生曰：‘去夫子顺也，吾亦何惧哉？’”以十一年秋，禅坐灭度。呜呼！婉婉莲步，应随白□；寥寥香林，空见孤月。余不知其至人幽机，妙用仿佛，化为天星乎？飞为列霓乎？不然，将有异名於他国乎？某月某日，饬以灵龛，崇以宝塔，击以法鼓，吹以法螺，门人号恸，於是葬敛。十二年春，将欲启灵龛，迁宝塔，炎炎金炎，以求舍利，岂知容色不坏，凛然如生。识者以为涅本义，绝动植之知，穷寂照之惠，存不坏之身，灭大化之体。此四者而公得之。昔少林孕须，蕲春育，何独嘉也？寺主元璀等，皆秉大明惠，开道区中，吠琉璃天，移夕为昼。彼什公四子，亦季孟之间欤？大理评事摄监察御史姚澹、主客郎中姚沛，禀龟溪之灵，鹅山之英，门多才杰，世著匡佐，而公善焉。刺史杨惠，才识深敏，器宇调畅，虞谭之流也。令吴测微，清慎有度，奸回无欺，贺循之流也。皆入境问俗，饮风眷德，徘徊欷，有恨来暮。嗟乎！法本无名，是归寂乐。门人垂泪，愿刻丰碑。予诚不敏，哀以见。铭曰：
    法本无生示生兮，法本无名强名兮。大师振振冲邈兮，苍生茫茫启觉兮。坚持律藏是非兮，深入禅门杳微兮。鹅峰岑莫涉兮，龟渚澹荡莫测兮。五千佛忏是礼兮，十二经文是启兮。圣僧异人降语兮，曷（音桃）牛非孕垂乳兮。同众生病同差兮，同众生没罔坏兮。门徒病矣号绝兮，姻族潸然呜呼兮。乌台华省思人兮，邦君邑宰敬神兮。无言可象湛寂兮，身谢名飞刻石兮。
    ○唐苏州东武邱寺律师塔铭（并序）
    律者圣道游入之津，为心见所瑕，多溺近果。不然，则极地之皆乎？武邱律师讳齐翰，字等至，通教之士也。吴兴沈氏之子。高祖陈国子祭酒。曾祖某，隋魏州司马。祖考二世不仕。律师绮岁从大人至山寺，睹高静无尘之躅，恻然有宿命之知，因请出家，大人从之。至天宝八年八月五日，奉制度配名。永定九年十月，依分坛受具足戒，後移名开元。大历中移名武邱，皆两州道俗所请也。
    律师道性渊默，水则淡然。迹不近名，身不关事，长在一室，寂如无人。岂比夫骈行鼓簧之士哉！昼始疑斯人，未造精极，因问业报之理如何。师对曰：“夫鼓毗岚之风，有物皆坏，而灵空不动，盖无相也。心且无相，业何累焉？但惧陷於偏空，妄拨无耳。”繇是始知律师。心之所至，精相部义，窟洞法华经王。苏湖戒坛，每当诸首。大历十年某月，入流水念佛道场，是夜西方念中顿现，盖精诚之所致也。
    至某年，春秋六十八，僧夏四十七。遇疾之日，谓弟子曰：“有鹤从空飞下，回翔我前，尔曹见乎？必谢之期，小圣犹病，安能免哉？”即以某年某月，终於本院。受业门人如隐、坛阳门人宣兑、诚肃、禅心、律仪，已有时誉。昼则律师之乡僧也。戒有一日之长，许为法兄。昔愧随肩，今伤分影。有清规之可采，则文石而言焉。铭曰：
    漫漫（去声）情海，多生没兮。超超我师，一念越兮。旧寺龟溪，为僧杰兮。新居武邱，匠时哲兮。来示生，亦示灭兮。山上人间，有遗辙兮。故□茫茫，馀水泱泱，留废房兮。黄蘖心苦，青松节寒，对空坛兮。升堂门人，结社居士，依扉履兮。或刻贞石，或书胜幡，思师存兮。
    ○唐杭州灵隐山天竺寺大德诜法师塔铭（并序）
    西周之叔世，本师沦迹於拘尸那城，千有馀年。教行东汉，元纲遐属，殆如缀旒。而先经异时，至机终义。故我唐圣历中，大方广梵文四译斯备，雷霆始惧於魔耳，天地再造於人心，无边，佛日正出。其时私道之士，有敦煌公得他心，称是文殊後身。洎四叶传於吾师，本孙氏之子，长沙桓王十有三世孙。母也初感梦吞明珠，遂黜鲜恶荤。诞弥厥月，生有异表，中岁若成，寥兮真姿，不栖於俗，愿移荣於道，忘锡羡於家。
    至十五，辞亲从师，依年受具。行学一集，郁为教宗；终卷伊吕立功之致，陋黄绮肆志之，遗形理性，与山木为群。故地思贞大师属我以《华严经菩萨戒起信论》。心以静锐，智与经冥，彻照渊元，万法一念，宵景盈空而不见，晨曦溢目而何有？有而不可有者，吾其见真师之心哉！受经弥时，乃疑未契。其夕梦乘大め，直截沧溟，横山当前，峻与天极。不觉孤帆鸢戾，怀襄止济，峰竦竦而忽焉，□溶溶而在下。既寤，形若委衣，流汗轻醒。自此句义不思而得，一部全文，常现心境，事事无碍之旨，如贯花焉。天宝六年，於苏州常乐寺画卢舍那像，寂念初明，十身并现。日月何咎？惟吾师自知。大历三年，讲於常州龙兴寺。才登法座，忽有异光，如曳红缕，渐大萦於香室。久修行者，会中光睹。前後讲大经十遍、《制义记》十二卷，诚感之事，此类固多，今略而不载。受业比邱大初，付以香炉谈柄，知其意有归。深於吾道者，则有寻阳正觉、会稽神秀，亦犹儒氏之有游、夏、荀、孟。雠贤议德，其造形之异乎？
    至大历十三年十一月七日，沙门惠觉梦巨塔横仆，陷地二级。无何而吾师示疾，顾门人曰：“死生者，众人之桎梏，至人之作用。昔尼父逍遥曳杖，发泰山之歌，盖欲显本知终，示动归静。吾非不敏，幸异夫流遁不返者乎？”言已奄然，与物而化。春秋六十一，惠命三十二。以其年某月日甲乙建塔於某处，终终之义也。噫！素旌晨出，异昔经行，众籁啾啾以风号，细雨茫茫而天泣。世流有逝，法流何逝而常清；世土自骞，法山何骞而常存。吾知夫一贯而何言。时邗城肃公得离性之文，代予为铭，刻石松门。辞曰（铭阙）。
    ○唐苏州开元寺律和尚坟铭（并序）
    至人於生死一也，物有之，我亦有之。若日月可蚀，虚空可ㄜ乎？在至人为宅心之胜地，诚瞽夫不返之瀑流哉。於戏！我法自五天，扬於汉廷，八俊四贤，横世杰出。後之学者，聆休风，企高躅，何吾师之穆其芬馥欤？
    吾师讳某字某，先刘氏之子，汉楚王交三十一代孙。烈祖某，永嘉南迁，为丞相掾。四代祖远，隋东阳守。显其遗荣之迹，略载本枝，全拔俗之高，不书後叶，盖亦垂训之意乎。
    吾师幼孤，伯父哀字如礼，名因教立，孝自天生，而宿植缘深，心田欲稔。因请伯父哀而舍之，事灵隐某禅师。因问师入道之次。师语曰：“夫爝火明乎太虚。以爝火之心，当太虚之境，境非心外，心非境中，两不相存，两不相废。今我所证，是尔所知，曷有万法之深浅优劣乎？”语毕，如凉风入怀，醒然清悟。
    天宝四年，受戒於东海大师鉴真，传讲於会稽大师昙一。至德中举高行，隶名开元。乾元中有诏，天下二十五寺，各定大德七人，长讲戒律，吾师其选也。顷年净土一门，不愆於念。尝谓人曰：“昔闻西方之行，是有相大乘，此乃蓬心不直达之说。何者？夫出言即性，发意皆如。而一色一香，无非中道，况我正念乎？”於时六十七夭年，三十六僧夏，一十六坛场，孤制律枢，正持僧纲，自胥湖南北，皆宗仰焉。以建中元年六月十五日，寝疾而逝。其时有庭树一本，枝叶扶疏。及吾师将亡之朝，花正拆而遽萎，条始繁而方折，亦恒河水上旃檀树枝荣枯之意也！其年七月五日，迁灵龛於武邱西寺松门之右。
    呜呼！青山不归，白林长谢，秋原之上，万境皆悲，两冥冥而昼阴，水浼浼而东逝。门人道亮、道该、清会，亮以毗尼继其行，会以才学俦其贤，该以词华踪其美。三子之外，居廊庑者，充江汉焉。故观察使韦公元甫、观察李公栖筠，今虢州刺史李公纾、今御史中丞李公道昌。林下之迹可追，山阴之游尚想，怀人抚事，相顾泫然。昼实才，曷足揄扬盛美？以吾释门之事，安敢让焉？词曰：
