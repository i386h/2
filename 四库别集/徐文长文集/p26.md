<!-- { "loadSidebar": true } -->
　　昨恭承夫子书教知解诗巳至桑扈渭亦甚欲一趋侍函丈以受面诲今且未能然愚意窃有所献大约谓先儒若文公者着释速成兼欲尽窥诸子百氏之奥是以冰解理顺之妙固多而生吞活剥之弊亦有此正后儒之所宜深戒者、不宜驳先儒而复蹈其弊、乃复为后人弄文墨之地也、解书惟有虗者活者可以吾心体度而发明之至于有事迹而事迹巳亡、有典故而典故无考、则彼之注既为臆说。我之训亦岂身经。彼此诋讥。后先翻异。辟如疑狱。徒费榜掠考讯之繁。终无指证归结之日。不若一切赦放。尚有农桑劝课之典、休养生息之政、可以与民更始者也、近阅所传可备参考、自此之外则旁引曲证者不过以夸多而鬬靡而故摘一字一句以售巳说遂至略人全文则亦深文巧诋而可笑之甚矣夫子道明而竟见归一才敏而决断精果其于某氏决知其不可同日而语至如渭所妄意于文公者亦或夫子之所欲闻而不深弃者乎渭始以旷荡失学巳成废人夫子幸哀而收教之徒以志气弱卑、数年以来、仅辨菽麦、自分如此、岂敢以测夫子之深微、而夫子过不弃绝、每有所得、辄与谈论、今者赐书、复有相与斟酌之语、渭鄙见所到如此、遂敢一僭言之、然渭之见亦非若今世人止夫子以绝不著书也姑以著书而言亦正欲夫子涵沬、其所谓活者虗者、而事迹巳亡、典故无考、彼为臆说而我亦未尝身经者、则姑阙其疑耳若谓恐臆说之足以惑天下便以数语立断案而该之足矣、不烦一一自为一说也诗书无口冤直难明惟夫子试少思而再示之以开拓渭见之所未到吕公防□事宜谨收览其得主良慰所谕赵事诚有之眞可虑也入秋酷热伏冀节劳寡思加食多睡千万千万

　　又

　　前日承夫子赐书之后即有长启奉献付尊门云待钱信去便故尚未得达函丈其中有不尽者则以诗之兴体起句绝无意味自古乐府亦巳然乐府盖取民俗之谣正与古国风一类今之南北东西虽殊方而妇女儿童耕夫舟子塞曲征吟市歌巷引若所谓竹枝词无不皆然此眞天机自动触物发声以启其下叚欲写之情默会亦自有妙处决不可以意义说者不知夫子以为何如、渭极欲恭诣函丈以闻新解兼得进其微愚家事草草遂绊此行俟函丈脱稿后或可得卒业也不一

　　○拟上督府书　策事详实陈辞光焰

　　生伏计岑港之役诸将吏巳竭其心力而不可为矣明公不于此时以一身独当其任。而亟收其成功。将何待耶。欲亟收其成功则其它制作器械易将益兵清野坐困占候祈禳与凡一切纷纷之说。皆枝叶也。而其根本。莫先于治兵。世之言治兵者莫不曰明赏罚夫赏易为者也生请言罚之难割耳斩首能施于结营列阵之先。而不能禁于锋交众溃之际。何者势重而不可回也。势重而不可回以纪乱而未尝辨也。故凡善用兵者必务明其部伍五人为伍五伍为队四队为百莫不有长而长皆得相罚斩以次而至于伍则是凡诸长之所督者皆不过四人与五人也故百人趋战法当用二十五人横刀分督之至于锋交乘胜则此二十五人者又皆为战士矣以一人而制四人则寡而易辨以四人而听一人之制则知其易辨而不敢于推而至于十万亿兆、莫不皆然、正如身之使臂、臂之使指、孙子所谓治众如治寡、韩信所谓多多益善皆此道也、古之善将者莫不遵之其在于今尤为用罚者对病之要药、生愚以为今日治兵。宜一以此法为主。然后募选勇敢之士可二千人练习其法三日乃召至精熟岑港地形及贼中情状者数人令其聚沙成象指示险夷远近营栅门户凡虗而可攻间而可伏弛而可袭与贼之每先伏以待据高以望及败而必走之路。劳逸寝兴饥饱警惰昏晓可乘之期至如人言当用诸将旧兵委以饵贼而击其追奔、似亦一算、则又当并计其饵而出或饵而不出。奔而追或奔而不追。追而远或追而不远之状。彼短我长无不曲尽乃始制为趋避进止分合奇正之规与是二千人复假三日之期互为讲明教练如出一人大约仿习战昆明之意然后下令诸将之在岑港者刻期复举、而明公身督二千人分行万金之赏、计诸将未举之先、可半日骤至其地、亲执桴鼓、坐于悬山之巅、而分布攻击、一如前所讲练之法、则一食之顷。必十获其三。再食之顷。必十获其七。所余者仅三耳。而明公遂巳凯旋明越之间。不踰两日而有司者巳报班师矣。此非生愚之漫言也。盖闻此贼每于我兵临栅之时、辄用发杠鸟铳以走之、然后出而追奔、或敛而自拒、夫发杠鸟铳夙药者发速、而旋药者发迟、使能预定一军分诸道急趋其迟、则彼且无所措手足矣、而当事者每每狃于始败坐失此机而不之讲、今与二千人所讲练者、乘胜之会、诚非一端、明暗之几、亦非一定、且必有用计以碎之而不纪以力者、如不得巳而出于力争、则如人言用诸将之兵以为饵、而击其追奔、其或奔而未必追也、则乘其旋药之候而急趋其隙亦宜无不破之坚矣、但贼出而追必不空巢敛而拒亦且格鬬故胜则胜矣而曰十获其三者此也然其事成于呼吸缓则不能故曰一食之顷者此也巢倾众溃遇伏辄覆为力益易矣故曰十获其七者此也然其势相继而至故曰再食之顷者此也其它匿山伏涧所余几何而又不可猝得无劳明公之坐待也余兵分入掇烬收残故曰凯旋明越之间不越两日而有司巳报班师者此也虽然此则其大槩矣、至于选兵惟务精严、其它旧兵不可用之说、不必泥也、练习战事、计有三日、禁海关不可使出一舟也、分为伏兵者宜彻头足褁绿衣混草木色、惟窍耳目使见闻、而衔枚夜匿、不使有声及动摇草木也、其置诸长则稍阅伍中队中之隽者而授之也、诸长不用官人使易施法也、伍若队凡属其长所领者必问其无雠嫌而后可、恐长报怨而众蓄疑也、近日用兵之病在有合而无分、今兵入巢者与伏者宜多分其道、且使贼无所不备、则无所不寡也、无所不遇、则无所不败也、默与二千人约、杀贼不必斩首、他兵以首来献者、默夺于藉以与之使得一意乘势无以首妨功也。用诸将之兵以为饵勿告以故告则益偷而不成饵也。始用万金劳其行耳、至于赏格恤典、分别等差、悉宜从重、然后罚斩可得而施也、然许诸长以互相罚斩、人必谓其太严、又必谓其无官职而杀化不可、今贼杀我兵、不可胜纪、犯诸长之法而取以狥者、必不如前所溃散者之多也、而遂为无敌之兵、永收万全之利、不犹愈于骈死于贼人之手、而徼幸于屡北之间乎、刽伍亦贱民耳、一奉军令、则虽加刃于尊贵之颈而不之顾、长无官职而杀人、又何为不可乎、夫转败以为功、奋怯以为勇、非因循务自全者之所能为也、其道惟在于振其气而舍其所爱振气莫要于选兵明部伍。舍所爱莫要于以一身独当其任而不疑。此田单有激于仲连之言而下三月不克之狄于一朝也、不然则虽益兵百万、聚粮千仓、相守更时使黄帝操戈巫咸占候班输制器而亦无益于用即使幸而成功要亦不可以再试者也生□奉管毫辱下客、愧古国士之流、虗书记之室、至如今兹所陈、使幸而采之、则有冒功叨进之疑、不采之则有被弃取羞之笑、而生之志则固不在是也、生生平颇阅兵法、麤识大意、而究心时事则其愚性之使然亦遂忘其才之不逮如往岁柯亭高埠诸凡之役尝身匿兵中环舟贼垒度地形为方略设以身处其地而默试其经营笔之干书者、亦且数篇、使其有心于时、纵无实用即如赵括之空谈亦谁为禁之者而深自敛抑未尝有一言以闻于人今奉侍明公之车尘、亦既有日矣、而未尝敢以一言冒进诸将吏、或过客满座、议论云兴、生亦窃听之而巳其自处如此亦可以知其为人矣惟明公垂览而少加择焉东南幸甚、

　　○奉督学宗师薛公　言向知巳委蛇

　　可感先生自振古以来有数之人负当今天下之望其视学于浙深以俗学时文为忧悒悒不满至如某小子又时俗中之所不喜者而先生顾独拔而取焉以深奖而勤诱之先生去浙于今且五年凡浙之士一蒙先生之顾盻者无不接踵于先生之门以幸得一言之教某小子独于前年春始谋一侍讲席既附舟以行又以溃寇萧显自松江走乍浦大战海宁关市戒严乃复自杭返越今既三年矣而先生于往来生徒过客中无一不惓惓于某且曰其令某来吾得以耳提而事示之何先生知某之深、待某之厚、而某小子之于先生、乃敢浅且薄如是也、客有疑某者曰始先生以衣履之故让子其后以投省之牒付儒士子得无疑先生终不满子而不敢耶、恶是何言也、此在世间校毫厘分恩怨小丈夫鬬气于其行伍者之所为、而岂所以语于师弟子者耶语于师弟子且不可而岂所以语于某与先生之师弟子者耶巳有过矣而欲侥幸于不问格有当破者矣而尤怨望人以不惟旧之循某虽劣弟子决不敢以此自待若夫见人之有过矣而果付于不问焉于格有当破者矣而惟旧之循焉、此非猎取宽大恬静之名、必模棱应故事以为得者先生何等师也而乃肯以是自处耶而况乎先生始以衣履之故而让其后、又以朴疏以不羁而言诸人矣至于崇本刊华谈道论学信心胸而破耳目先生至以全浙无一生可与语、独庶几于某焉、其所谓付人以牒者、特以某、所为制文梗时人之齿颊耳即此则知先生以时俗待众人而以不时不俗者待某所谓大将军有揖客不反重耶者此也即使某诚小丈夫诚于先生为寻常师弟子亦不当有疑不敢往事而况某与先生之师子弟耶恶是何言也、今世弟子远从于其师非请教则候起居、大抵重在请教者久于留重在候起居者速于去然于此二事亦有不亲往而托书者则泛泛然者也、某私念某于先生既不敢以泛泛然者自处、亲往以候起居则将速于去矣、不尽也、久于留以请教、力又有所不能、是以迟之数年而不亲往又不敢托书者此也、如前年附舟之行则又乘人之便亦不过为候起居计耳明年二三月间纵不为请教计、必为候起居计、以一泄数年以来犬马瞻恋感激之衷、今兹敢复托言者正以前所云如客之所疑于某者、恐亦有蜚语入先生之耳而某于他日面先生时又不可先述于先生之前者也故因钮常州公子之便为先生预一道破之噫某诚犬马至愚无知觉至于先生岂一日而忘之哉

　　○论玄门书　似有眞印

　　前日承面教又继以书反复敬诵知执事精于订道非草草者回思鄙论秪觉其妄然即欲更伸其妄以复非纸笔所能尽也为彼家之说者往往云孤阳不生如天之阳必藉地之阴鄙则诘之曰地自天中之阴非此人之雄必藉彼人之雌渠则又有别辞吾又当有别诘矣如前一诘亦非死杀定说也南岳讥砖不成镜只缘镜与砖是两物也再于无思无为却是胎中婴儿本相人自少至老循之极则仙反之极则鬼原是一物、乃磨镜求镜、非磨砖求镜比也、凡执事之所见疑于鄙者止因日月之新说不相入况又守以旧闻使一洞日月之旨则诸疑或当尽释矣草草奉覆

　　又　了彻之语

