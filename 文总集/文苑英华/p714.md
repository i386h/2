<!-- { "loadSidebar": true } -->
　　臣真卿言伏奉六月九日恩制以臣为升州刺史浙西节度使兼江宁军使圣徳含不遗簮履舍其罪戾假以麾幢感戴恩荣死生知报臣某中谢臣以为全吴旧国分阃重权煑东海以自资堑西河而作固九州天险之地六代帝王之都是以魏文兴嗟甘从南北之限苻坚恃众【集作怙侈】爰防百万之师岂不以形胜是先腹心斯切亲贤重寄鎭遏攸难矧在庸微寜堪及此是以拜命之日以荣为忧制书以今月四日至饶州臣以今日发赴本道取都统节度观察使李坦处分讫即赴升州即当缮修甲兵抚循将士观察要害以备不虞假陛下英武之威遵陛下圣【集作平】明之理一心戮力上荅天慈伏惟陛下察臣愚衷【集作忠】则死且不朽无任感戴屏营之至
　　代郭子仪谢副元帅河中节度使表【代宗】
　　邵　说【广德元年】
　　臣某言伏奉今月日制授臣河东副元帅河中节度使寄深匡辅任切安危宠命遄临忧惶如灼臣某中谢臣智术凡浅才畧无闻承日月之光偶风云之会自奉先帝狥以驱驰被甲即戎载罹寒暑比慿朝筭克振天声虽毫发之功曾无足纪竟不能扫荡妖孽使八方攸同谬践中枢仍叨上将分茅锡土荣贯一时慺慺之诚窃自增愧今又猥蒙驱防出鎭河中授臣以连帅之权委臣以専征之务虽才轻方邵而任比桓文此陛下除奸之时乃微臣死难之日窃观自古忠义之士莫不扶危救祸忧国防家虽在暮年犹思报主则廉颇强饭马援据鞍以臣方之有甚前哲军国重事不敢固辞誓竭股肱之力以副腹心之寄倘皇猷获展宼难克平殒身戎行实无所恨无任感恩
　　代郭子仪谢兼河东节度使表　前人
　　臣某言今月日伏奉恩制授臣使持节都督云州【一作中下同】诸军事兼云州太守河东节度度支营田大使大同军使管内采访使祗拜休命内揣薄才委任専崇周章失据【一作周张靡据】臣某中谢臣闻边之安危系于所用事之成败谅在先谋故寸璧必求良工尺锦亦资善制况夫谋无智勇备列戎旃自守封疆颇淹嵗序肃将朝筭【一作命】剪灭凶徒此乃天功匪惟臣力陛下不遗犬马念以驱驰收其分寸之劳加以丘山之赏礼因位重恩与日深长恐颠危不克负荷所以非有【疑】陈让乞停范阳而手诏曲【一作荣】垂不蒙允许退就私室窃愧明时素飡之诗自臣攸作今又更承奨命兼以河东边境相连三千余里燧列警斥须明虽则居安【一作安宁】终资有备以臣独制谓必无失然以能处一事身任一官犹择其人且惧旷职况臣旁绾三节控带数藩智有所不周心有所不及兵权倘失奔驷宁追实虑授受乖宜简书是畏望特矜臣不逮察臣愚謏更选良能付以旄钺则樵夫絶议官序有伦臣无任
　　为陈大夫谢上淮南节鎭表【代宗】
　　刘太真【大厯八年】
　　臣某言今月二十日中使辅怀恩送告身至伏见【一作奉】恩制特加臣银青光禄大夫扬州大都督长史充淮南节度使仍封颍川县开国子【一作男】食邑五百户者臣以驽骀贱质葵藿愚诚谬荷深【一作殊】恩频膺重寄【一作移】日月私照雨露曲霑负戴不任兢惶失措臣某中谢臣自逺辞天阙恭守海隅思陛下临御之勤窃罄愚衷蹇拙之分所恨智虑不及绩用无【一作罕】成岂望陛下知恳欵之不渝将纎毫而见擢特超阶序俾易旌旄锡以开国之封授以临戎之节由江南【一作浙】之逺鎭践淮表之名藩且地在要冲职名【一作居】分阃副兹统理岂易其人臣亦何功忽当此任仰膺休命难叨覆载之荣伏省微躬实积负乗之惧臣即以今月二十五日发赴扬州其浙东使事已差观察使殿中侍御史卢翰权知留后无任感戴战越之至【一作皆唐类表】
　　湖南观察使谢上表　　　　王仲舒
　　臣某言臣以某月日到本部上讫荣如梦中不敢自信臣某诚懽诚惧顿首顿首臣顷备位省官孤特无与自坚内志不近权门逞憾者以阴计中臣伺其颠沛而臣位从惧进身自危安陛下之保臣也陛下开张至道以福羣生长人之吏必以嵗久课其能否定其差等【一作着令】特【疑作时】无幸人独臣领常州一年超居近地陛下之私臣也臣当此时不能称隐晦以纳圣聪【一作聪听】论列竒计以靖封畧使下有胜臣而未用者边有战聚而偷生者是臣负陛下之知也况今方隅之任得其人则圣虑安失其才则众情苦斯位不细惟贤者宜之臣前官已旷后恩逾重公议难逭陨越是忧谨当日奉皇慈下求利病鎭浮惰之俗杜奸邪之萌冀其小康上简天府臣之心也敢有二事不胜感恩恋阙之至【一作皆唐类表】
　　为荆南节度使谢恩表
　　臣某言中使某至奉三月二十五日敕除臣江陵尹兼御史大夫荆南节度观察处置等使者如纶炳然中天而下伏读惶骇不知所裁臣某诚懽诚恐顿首顿首臣既无老谋又无壮事尘玷重位前后六年将陛下覆帱之仁煦妪羣物所至之上方获小安如日照临人共知见敢盗以为己功况文昌六星将帅为首非全才硕徳【类表作画】未尝茍居陛下睿虑神行雄威电断将付斯任尤精其人过量之荣臣独虚受【类表作臣实虚授】若在夣寐不敢自期即以今日祗命上道臣团练判官太子舎人兼侍御史杨洽【类表作畅怡】久更吏涂兼练戎事谨差専领留务待李衡交割不胜感恩忻跃之至谨奉表陈谢以闻
　　为郑儋尚书谢河东节度使表【徳宗】
　　令狐楚【贞元十六年】
　　臣某言衙官窦及廻伏奉十月二十九日诏书授臣朝散大夫检校工部尚书兼御史大夫太原尹北都留守充河东节度度支营田观察处置等使勲赐如故者宠章明命忽降自天捧受兢惶不知所措臣某中谢性禀【一作本】愚懦才惟薄劣居常励已进匪因人心无所营宦不期达伏蒙陛下旁罗俊乂登用贤良擢臣于博士之中授臣以良史之任其后骤升郎署猥在朝行尘忝日深光耀隆【一作辉已】极徒思报効未有因缘旋属边上选能军中乏使特蒙宸眷遣佐兵符空知狥公无以称职望帝城而积恋倐已四年处戎幕而怀忧若临千仞本使李说暂婴疾苦奄从薨逝伏以天威逺被庙畧克成将士等尽忠义之心竭恭敬之力保完府库鎭定城池奸宄不生三军如一军【一作监】使李辅光器能周敏智识通明与臣同心祗奉王事岂意殊常渥泽忽出于宸中不次荣名并加于朽【一作贱】质仰承雨露使【一作便】在云霄局影兢防心惊股战进非所据惧不自胜臣伏以太原守在北门地方千里丰沛故壤陶唐遗人合求勲贤膺此委用如臣山东弱植海内散材非郤縠礼乐之资无翁归文武之用将何以佩六官之印绶平三府之宪章节御【一作制】万人典司百事天庭高邈陈让无由感恩而涕下霑襟【一作】忍愧而汗流浃背谨以三日上讫敷陈【一作演】天意叶畅军情纶言一宣列校相庆臣誓当恭承睿筭防奉圣慈以安人和众为心用报国忘家为志冀伸分寸上荅圣明所守有限不获陈谢臣无任感戴屏营之至【一作皆唐类表】
　　为裴相公谢淮西节度使表　冯　宿【元和十二年】
　　臣度言伏奉去年七月二十七【一作五】日制书除臣门下侍郎同中书门下平章事淮西节度观察处置等使蔡州刺史并淮西宣慰处置等使缘逆贼吴元济尚拒王师遂于郾城县权为理所臣笃励羣帅潜设多方倾其重兵顿在洄曲今月十七日唐邓节度使李愬乘虚直进生致元臣与贾栅三营诸军便降洄曲三万余众积年逋宼翌日殄除淮右千里通行无碍臣以二十五日领所部兵马及归顺将士至蔡州上讫豺豕旧穴迎风而迅扫鸱枭故林应节而黄落瞀瞀者咸观尧日皤皤者重识汉仪臣以不才猥当重寄力【一作下】排茍且之议上賛圣明之心不敢偷安庙堂遂期亲临疆埸陛下初犹未【一作不】许微臣亟请是行睿防丁宁宠光照耀臣中心自警毕命无憾若不成事必当死绥伏愿神道恶盈罪人斯得而今而后方保余生就天地削平之功贻策书不朽之美是使懦夫增气犷俗刳心方偃武以脩文故蹔劳而永逸臣谨敷帝泽宣布国章涤其瑕疵衣以襦袴俾斯汚俗咸若新邦底宁但以才【一作某】乏折冲任兼中外摩顶至踵谅无非其渥恩知臣者君庶不辱于鉴无任感激忻喜之至其承荐人自代具于别状
　　为马揔尚书谢除彰义军节度使表【宪宗】
　　前　人
　　臣某言臣今月某日中使某至伏奉九日制书除臣工部尚书兼御史大夫彰义军节度观察处置等使并赐官告一通旌节一副及手诏等雨露恩覃霑霈易及丘山施重负乘难胜臣某中谢伏惟睿圣文武皇帝陛下文敎畅三台武功加四海蕞尔淮宼久稽灵诛盖怀舍服之心不以防刘为事既已统之上将抚以中台臣实妄庸获贰职诚无禆补亦备阽危顷来靣辞宻奉天防以为此道必付微臣苍黄受恩僶俛从事幸擒元恶曾未逾时果复圣言遽承宠命彩章五色防奉玺书赏罚二权猥操兵柄鸿私荐及蚉力何堪即以今月上讫臣伏闻师之所处荆棘生焉今管内数州凋残极矣遍郊骸胔比屋疮痍谨当扇以皇风施之帝泽俾污俗迁善顽人向方知无不为敢竭微志事有未便即当上闻徒以迹逺阙庭恋深皁栈凿门授钺空愧于兹执贽奉璋未知何日臣无任
　　河阳节度使谢上表【宪宗】　　令狐楚【元和十三年】
　　臣某言伏奉前月二十七日诏防授臣朝议郎使持节怀州诸军事守怀州刺史御史大夫河阳三城怀州节度使宠任非常怔营失次已再奉表陈谢讫臣某中谢臣器质庸懦材能驽下文词小技不足饰身军旅大权未尝措意顷者叨居近宻亲事圣明选擢【一作防】皆出于宸遭逢似【一作自又作偶】协于昌运进每忧国退常乐天曽不知操舟者忌臣及津执辔者畏臣先路虽皎皎下烛见一心之无瑕而营营谤兴扇十手以相指去秋方半已出严扃今夏正中又离禁掖伏惟睿圣文武皇帝陛下恩深君父徳厚乾坤悯弃席之思轸遗簮之念微臣自临关辅恭守章程非官办而政成幸人安而事集既无罪悔亦望归还岂意便升疆场【一作坛塲】超授鈇钺再麾飘飖而出守十乘隠辚以啓行荷委寄而诚深若离违之稍逺就日积恋瞻天靡遑拂儒冠以自惊对朝服而増叹【一作欷】以今月十四日到本镇上讫伏以郡称河内山倚太行古为雄藩今号要地但缘疮痍未复杼轴已空力欲辑绥曷由振举谨当拊循羸卒字育疲甿横征擅赋誓不为【一作行】峻法严科议不用与之休息使得便安以此执心期于报徳前临河【一作济】渎羡朝宗而指期仰观众星俟【一作思】拱辰而何日所守有限不获诣阙辞让无任感激【一作恩】攀恋涕咽之至【一作皆唐类表】
　　谢除宣歙观察使表【穆宗】　　前　人【元和十五年】
　　臣某言伏奉今月日制书授臣宣州刺史兼御史大夫宣歙池等州观察处置等使者命自【类表作出】九重恩加一介兢惶感惕无地自容臣某中谢臣本以凡才从来孤立谬居要地常积忧危顷者陛下严奉园陵孝思弓劒微臣职当营防理合励精而昧于隄防误有任使既招牒诉合抵宪章岂意【类表作谓】陛下恩过生成念深簮履寛朝廷之典制委藩镇之赋舆飞魂再还战汗交集誓当饮氷食蘗镂骨铭肌冀申丝发之効上报乾坤之徳不胜感恩惶恐屏营之至
　　为昭义王大夫谢知节度观察等留后表
　　前　人
