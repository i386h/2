<!-- { "loadSidebar": true } -->
　　右臣除已依朝命施行外伏详诏旨所问盖边防机事而系中外安危之本者如臣之愚顾何足以语此然臣早膺任使久在边陲采摭审料粗若有得伏见陜西诸路边防自元丰用兵之后未即解严乃者秉常失职诸酋并奋相与吞噬未有宁日方其自顾之不暇尚能为中国患耶在朝廷正宜安不妄动用观成败之变今诏旨以谓近上酋首或欲据元有州城自守遥托朝廷应援夫夷狄蚁聚鸟散盛衰无常先王列于荒服之外弃而不扰縻而弗絶御戎之策无以过此今彼酋豪于变乱艰危之时欲以内附为名而请朝廷为应援苟可而许之臣不知一日急难有请则朝廷将眞应而援之乎应援之举名正而理胜乎边兵之众乐援而恱行乎不为之援则害大信乎凡此数者皆不可不虑也圣朝方以安静治天下息兵止杀重农务本太平之迹始于今日尚何此策之议哉又诏旨以谓或欲率其部族直谋归汉愿为藩篱昔汉武帝时降胡数万仰给县官天子出御府禁藏以赡之后日之害大不可救是知夷狄为欵附之名则中国受劳弊之实也今沿边诸路自元丰以来所纳降羌无虑二万口而老稚无用者十有七八増耗边廪为害已大其心之向背未可知故平日间有引而去者则警急之际安知其非谋也然则降羌之无益中国亦已明矣况彼之存亡兴衰有未可知者异时彼事既定复有君长必曰前日某部某族某人之亡归中国者我国叛人也奈何受之我今请之则朝廷将若为处乎岂不理屈而势沮乎此又不可不虑也或谓彼既附我奈何不受何辞以却之臣以谓不然彼之部酋若有以梁氏之祸来告者若请兵于朝廷者若据地而愿附者若挺身以降者朝廷当使边臣谕之曰若主不幸尔乃臣子当尽死节之义善为若主讨贼而已尚何来告耶何但欲脱身而内附耶我之边兵方备他盗而不为尔捕寇也夫如是则中国岂不甚尊而名体岂不甚正乎如此则彼于异时必曰我变乱患祸之中朝廷不乘我之不幸而存我有德接我有道尚得志而负之乎夫如是则朝廷之义岂不甚胜而彼之德我岂不甚重欤又诏旨以谓若一切拒之虑为他国所有臣观戎狄之性以种族为贵贱故部酋之死其后世之继袭者虽雏稚之子亦足以服老长之众何哉风俗然也唯秉常父子有国緜久国人归心焉今诸路谍者之言虽曰秉常之死不明梁氏之族侵擅国事此特自今之势然耳若谓遂能灭李氏之宗而有其国则臣未之信也盖一国之众岂无豪杰推李氏族子以继后者乎岂遂甘心为梁氏属乎臣以谓借使李氏遂有絶灭之祸尚当争夺反覆屠戮相仍旷日持久然后定也夫困兽犹鬭者冀其或生也彼有力者方互为争夺各将以众自守乘隙而奋观衅而动大必并小强必吞弱纵未敢统一诸部岂不据一隅以自全固愿束手为他国虏乎臣知他国未能遽有者断可识也借有亡命避患而他附者不过逋逃之余种耳顾何足道哉夫夷狄相吞并者中国之利也若天祐圣世遂使此羌卒至离析凡力等而势均者各据土地自为一部则于时庶几有思附大国者矣虽然大河之南横山之地必附于中国大河之北贺兰之封必附于契丹酒泉武威之地必牵于西域盖势力逺迩之异也昔呼韩裂为五单于匈奴分南北庭自是汉之边遂无匹马之踪我之所利正愿如此故臣所谓在朝廷今日唯安不妄动用观成败之变者盖谓此也夫中国者礼义之所由出也臣愿朝廷静占往鉴处以理义叅稽古昔无蹈后患深敇诸边将吏使积粟养士励兵戒严从容无为坐观其变应夏国酋领及部族生口有欲归汉者并依前降诏旨一切约回决无收受以全中国尊大之体以破夷狄反覆之谋如此则诏旨所谓目今边情向去利害者臣愚妄意切以为尽之矣若夫一得一失小利小权私已喜功为国生事者非臣所知也伏惟圣慈特赐省察
　　论息兵失于欲速【元祐五年七月公时为环庆路安抚使】
　　臣伏见熈延两路与夏国所划封疆至今未决外议谓朝廷务在息兵失于欲速故狂寇要索日益滋彰虽圣朝懐来四夷固为上防若边臣不究利害但务委随则国体事机不无亏失何以言之自二圣临御之始夏人来朝继而秉常讣哀干顺嗣立使者往返五六贾贩贸易随已丰富虽脩好甚恭盖亦为自资之计耳在朝廷固宜开纳容彼自新然或处画土疆未经决议当徐观向背以察奸谋而朝廷即遣使人往加封册欲速之意为贼所窥果致侮慢使人不即称谢起兵入寇延渭被残反覆不恭宜在诛絶后日复有所请但可一委边臣与之要约示以闲暇使望望焉唯恐朝廷之拒而不纳也则轻重之权岂不在我乎所谓要约者凡疆界之地与夫后日之可虑者皆当条画具尽必使异日莫得而变也事既审决边臣始以谢罪请盟之状闻于朝廷然后明诏中外贷其既往之罪听其乞盟之请归吾陷贼之人赐汝既许之地如是则朝廷之体岂不甚尊而制寇之策岂不甚简欤昨不为此计而闻其有请即许造朝此又欲速之意为贼所窥者也使人既至朝廷凡朝夕议论往复酬对宁不知皆庙堂谋臣之言乎是顾接太重而许可太轻此又欲速之意为贼所窥者也朝廷既许以陷虏之众易新造之垒人有品色多寡之异地有形势逺迩之差约当素明谋当素定必皆着见于书然后受人割地两相付与而彼尚何能为乎今谋不素定约不素明彼以疲残百余人塞命而已我乃不复较问亟以四垒付之则彼计固已行矣闻四垒付之即已平彻而熈延二境始议画疆固不晚乎欲速至是其理固然外议但见朝廷旌赏边臣切意朝廷谓事已平无足虑者岂以其目今贡奉不爽谓其无事乎彼贡奉不爽者是复为贾贩计耳恐不足恃也前日事之已然者固不可追今日事之可为者若审计而徐图之未晚也如闻夏贼于塞门金城之地重有邀求之请声言与西隣为合从之谋将以动我外议恐朝廷不以为重而轻弃之信如是则欲速亦已甚矣朝廷所以谓金城塞门为不可弃者非以两孤垒之为利也谓其形势险阻足以藩篱边徼土田沃壤足以赡给边兵也利害所系他垒莫比故独不在给赐之限今画疆之议乃欲苟目前之小休弃形势之要地舍数千戸已耕之土断数百里斥堠之冲屏蔽无余出门遇敌道路梗塞运饷艰虞孤垒仅存我将安用譬犹欲保一身而捐去四体是大不可也然则前日诏旨所不予之地徒虚名耳且彼之所求我必与之臣不知眞足以厌其所欲而不为他日之患乎失要害之地济无厌之求亏国体势堕贼计谋养虎开端不可不谨臣伏思边隅设誓迨今十有余年不为不久也朝廷不惜十年之费不惮十年之劳而务为坚守者何哉为形势人民惜也今日之议信如所传是能久而不能近也前日诸路大举虽覆巢之计尚能为之今安以待敌而屑就如此是能大而不能小也能大而不能小能久而不能近弃前功于埀成开后艰于不测臣切为朝廷惜之臣愿朝廷舍其浅近计于久长其所取予并以元降诏书从事如其偃蹇置而不问但饬边吏严备如昔希功造事则固所不可护边待敌则宜无甚难以区区内乱之小羌尚能与中国久抗乎期以嵗年决可竟事在朝廷不惑而已臣闻自陜以西议者靡不知此而莫有为朝廷言者是亦以出位为诫耳虽朝廷前此议论边事专委鄜延他路边臣无得干预而臣任忝帅寄职在论思今以所得众人之论妄进狂说则亦未为出位也伏惟圣心采择不胜大幸
　　乞令蕃官不得换授汉官差遣【徽宗建中靖国元年二月时公以龙图阁学士再知延州】
　　臣久忝帅任殆遍诸边窃见诸路蕃官近年以来志意骄满习于惰慢縁数有立功之人叙述祖父曽任汉官或帅臣姑息特为陈乞遂得轻授汉官差遣致互相攀援不安守分访闻各有观望不肯专意训习军马管干部族以至遣使探谍讲论边事无复留心仿效成风事有未便窃縁属羌部族既始祖元是羌人即虽緜隔世代因功授官不论髙卑要之终是蕃种岂容辄有变易杂乱华人况自来应蕃官首领侵刻部族或犯余罪罪虽至死止是罚纳羊马以至婚姻乱伦丧葬异制皆与汉戸礼法不同兼条禁不得与汉官防姻亦不许置买产业固有深意今昔不殊虽功大官髙不过充蕃将享厚禄而已而其位着久来不以官品髙卑竝叙在汉官之下所以尊中国而贱蕃部也故毎遇差防驱使并听汉官统驭指呼命无不伏今则辄容侥幸改授汉官差遣不惟上下姑息之风既已増炽而于汉蕃区别之体遂致陵夷因此又多与汉人婚姻败乱中国礼法各自置买田产废格朝廷典刑东晋之事不可不戒兼逐人皆是近上使额或至遥郡防团一旦既叙汉官多在旧统辖官之上事属倒置人情不甘犬羊之徒岂可如此积弊在后无有已时若不别作申明来者未易止息兼诱致诸路蕃官子弟儇衣丰食骄恣相尚不肯伏从若复缓急之际更无可使之人虽有得力蕃兵亦无旧人统领臣恐积久之后部族减耗篱落凋残逺画长谋为损不细辄有短见谨具下项
　　一乞朝廷明降指挥今后帅臣不得奏乞与蕃官换授汉官差遣其蕃官亦不得辄有陈乞
　　一乞朝廷契勘诸路蕃官已换汉官差遣之人竝与改换就差充元旧部族都廵检或官职甚髙者即与某路蕃兵统领兼本地方沿边都廵检名目竝在将副之下仍明降指挥并令久任不限资考
　　一乞立法应蕃官虽已换授汉官如遇旧曽统辖将副城寨官不以官职髙下依旧在旧统辖官之下
　　一乞立法应蕃官已换授汉官差遣之人竝止终其身其弟侄子孙虽因荐奏得官并只得充旧管本族蕃官各依蕃官条贯施行
　　一乞立法应蕃官已换授汉官差遣之家婚姻及置买产业并依蕃部旧条施行
　　右伏乞朝廷更赐详酌如臣言可采即乞以臣今奏润色立法速赐施行仍乞不坐臣所奏行下
　　议进筑非便【徽宗建中靖国元年五月时公以龙图阁学士知延安府防移知永兴军十月坐朝廷方选将治边而不能饬兵务谷克谨边备数于章奏有沮壊之议落职知金州】
