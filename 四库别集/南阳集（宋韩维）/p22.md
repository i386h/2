<!-- { "loadSidebar": true } -->
　　勅某少而服官老而谢事古之道也尔才足以办职智足以知止用进丞列以报尔劳往绥夀祺归敎乡闬可
　　职方郎中冯沆可太常少卿
　　勅诸寺之卿由少列而上皆显官也况考正容典协比雅奏其于事守岂不华且重哉具官某履尚夷粹才猷敏茂在官而能举其职有政以见称于民校其歳成当以序陟其思付畀之慎毋忘报称之勉可
　　准本院帖进纳空名试监簿
　　勅某河之败溢赖茭楗以济应募有输时乃之力徃服初命毋忘善守可
　　前守鄜州洛州县令宋太可试大理评事充天平军节度推官知潞州壶闗县事
　　勅某以敏给之才推择为令在职称办于法当迁列于宾席之聮付以县章之寄益圗善治以渐荣阶可故右武卫大将军化州刺史世胘可赠安州观察使追封安陆侯
　　勅朕承祖宗之训序骨肉之亲生以官列于朝所以缀恩也没以爵于地所以申哀也具官某某被服忠厚造次儒雅在幼而有立志居佚而无流心禀生不庸闻讣増悼兹予赠尔以亷车之华侯印之重尚冀襃渥足慰营魂可
　　东头供奉官杨从先可内殿崇班
　　勅某尔治邑保塞以不扰闻赏劳之科则惟其旧往服殿墀之列且视朝绅之荣当体茂恩益圗来效可给事中充天章阁侍制彭思永可依前权御史中丞充理检使
　　勅御史大夫官废久矣惟中丞实长其府事非操行沈雅可仪于人论议刚眀不阿乎世者恶能胜其任哉具官某质厚而有守和乐而不流器能足以任重风迹可以起顽往持御史之笔见称简直荐分使者之节多所效正夫入拜琐闼于古为重进长宪府如前之审厯选于众无以易汝朕欲纪纲之振修号令之明慎而疾夫流俗之人袭苟简以败官怀阿倚以事上尔其为朕督察以时绳举尚俾予治毋愧于前人之休往其懋哉可前瀛州防御推官充魏王宫大小学敎授公乗髙可大理寺丞
　　勅某有宾画以佐于幕府有儒术以擢佐藩邸所任辄办于法当迁进参理官之属尚専幼学之教善率乃职庸对朕恩可
　　文思副使内侍押班王昭明可右骐骥副使
　　勅某夫入侍轩墀帅属以祗事出守疆场提兵以御侮非吾信谨之臣不以任也尔夙尚忠固兼资才武在职不懈有劳当迁稍陞使领之华尚仍邉守之旧益茂乃绩毋忝朕恩可
　　枢密使淮南节度使兼侍中文彦博曽祖崇逺赠太师中书令兼尚书令邠国公特追封韩国公余如故
　　勅【阙】　　　辅臣始拜率祢而上至于曽庙咸有【阙】褒典縁情昭孝礼莫为重具官某迪【阙】　　　真
　　履洁髙位盛禄不在其身阴功隠施【阙】　　厥后肆乃孙以硕德宿望登冠枢近兹率【阙】进尔以大国之封九原而知尚其歆服可
　　文彦博曽祖母追封越国太夫人宋氏可特追封韩国太夫人
　　勅徳厚者流光徳薄者流卑古之义也今吾股肱之臣宣服宠以克有庙而祖妣之赠不厚何以昭国典慰孝思乎具官某曽祖母某氏蹈履柔则章明内治动必中礼璆然环佩之节居不忘戒鉴兹圗史之训韩之为乐诗人所咏相攸启宇尚或歆之可
　　文彦博祖锐赠太师中书令兼尚书令齐国公可特追封呉国公余如故
　　勅朕惟贤贤之道在任人故有延登之拜亲亲之义贵尊祖故有追贲之封非吾异恩孰备兹礼具官某祖某躬蹈吉徳时称茂士非仁义之术不以宅心非清白之训不以贻后予之元老尔之令孙方冠握机之司宜厚泝源之泽俾以旧秩启兹大封是惟显休足慰冥寞可
　　文彦博祖母追封秦国太夫人王氏可特追封呉国太夫人
　　勅朕眷遇之礼隆于近臣贲饰之恩逮其皇祖乃惟齐体之重实均有后之庆茂典或阙营魂何慰具官某祖母某氏生禀柔懿动循法度深明治内之则休有宜家之问鱼轩之宠顾平生之莫及驷车之庆至奕世而后显进启大国足慰幽泉可
　　文彦博祖母追封鲁国太夫人郭氏可特追封陈国太夫人
　　勅朕縁迩臣之义厚大母之亲生也有以荣之没也有以恤之所以昭宠典而申孝思也具官某祖母某氏明静嫕自闲以礼洁蘩爼而申荐有严宗事佐兰陔之就养克成妇道善庆之报久而益大陈古之建国也兹茂予渥以显尔魂可
　　文彦博父泊赠太师中书令兼尚书令魏国公可特追封周国公余如故
　　勅生有爵命之数没有赠饰之典其义一也今夫人臣砥节厉行而恩不及其身饬躬扬名而泽不逮其亲则在位者何劝焉具官某父某忠肃端厚矢公不懈厯践众职咸有显劳逺业未究以致殄瘁先人之庆至子而发其于追贲之典可谓厚矣虽秩位已至而国号未称其以周之故地启公之封以昭积徳善敎之报焉可文彦博嫡母追封魏国太夫人耿氏可特追封周国太夫人
　　勅夫鼎茵在列不逮养之为难霜露履节未思哀而已感情之常也况我艾之老夙厚诚孝之性不有茂典何以慰其心乎具官某嫡母某氏挺柔婉之质秉幽闲之操动得家节言成妇则克配君子穆如琴瑟之和笃生令人蔚为廊庙之器兹举徽数用锡美封尚歆乃恩永配在位可
　　文彦博亡母呉国太夫人申氏可特追封秦国太夫人
　　勅朕钦命元老属圗防务言念祢宫之配新捐子舍之养漏泉之泽方自兹始凯风之思宜有以慰具官某亡母某氏恵问兰馥柔情玉洁蹈女则而姆教不烦率妇道而家声自正列鼎之奉欢方等于荣禄共牢而致祭俄钦于象服兹举成国之法以重小君之号往告于第尚显厥灵可












　　南阳集巻十六
　　钦定四库全书
　　南阳集巻十七
　　宋　韩维　撰
　　外制
　　都官郎中史瑜可职方中
　　勅某官古之所重也今虽职外徙而位序之美犹为髙选尔体局夷雅才姿敏茂出治州剧事举民和有司第劳叙进其秩祗对襃渥母忘励翼可
　　开封府界提防诸县镇公事祠部员外郎充秘阁校理孙坦可度支员外郎依前充秘阁校理差遣如故
　　勅具官某夫馆阁之臣以文学选而州郡之任由干用进参而委之所以尽人才而济治道也尔辞藻自奋风力兼劭出抚州部政效着闻入按都畿职事修举朝有第劳之典尔宜进秩之拜往服休命益讲善猷可
　　太常博士罗恺可屯田员外郎
　　勅某郎官有副所以贰职赞事也今虽任不如古而位序之美犹为髙选尔辞藻自奋干力兼邵所职輙办有劳当迁往服襃嘉之恩毋忘励翼之美可
　　除名人丁钧可检校水部员外郎充楚州团练副使签书本州公事
　　勅具官某朕宣布庆泽至于幽逺罔不毕逮况尝仕而颠者岂可遗之哉尔前以不谨犯吏议甄叙有典修省无忘可
　　刑部详覆官前守慈州乡宁县令朱温其可大理寺丞依前充职
　　勅某尔以经术之学刑名之习选以试职详慎有闻兹予命汝以理官之丞往即旧服其悉乃议毋爽厥中可
　　中舍致仕裴禹锡可殿中丞致仕
　　勅某郊祀之恩覃及方外况尝仕而老者岂可遗之哉尔谢从政之劳享知止之尚进参盾省足贲家巷往其钦哉可
　　前信阳军録事郭允恭可许州别驾
　　勅某尔勤以服官老而谢事进领别乗足慰知止之心归安而家母忝予命可
　　河北转运使兵部郎中沈立可太常少卿差遣如故
　　勅奉常之职典凡礼乐之事贰卿而治者皆显官也非清望美实不在是选具官某体局夷雅才资敏邵入参司防之领见推肃慎出分将漕之任以时趣办课之来上法当迁序用进华聨俾仍旧服其圗忠益之效以对襃陟之典可
　　太常少卿权知夀州王端可光禄卿知夀州
　　勅九卿之任亦重矣所以上佐天子统理众务以成化阜俗者也今虽事去诸寺而位号之美犹为髙选具官某儒雅自奋风力兼卲参综铨筦出领州郡而能甄收有法条教不烦録德第劳宜在襃陟兹用进尔以光禄之秩往即旧服善抚吾俗毋替乃勤可
　　故内侍省内东头供奉官李用希可赠供备库副使
　　勅某谨信自持勤笃匪懈被恩未拜遭命不融嘉乃似续之言锡兹贲襃之典升贰使领足慰尔魂可
　　彰信军节度使检校太尉同中书门下平章事判许州张升奏亡母刘氏亲侄刘鼎可将侍试将作监主簿
　　勅某朕均布庆泽加异辅臣奏任之科通内外族之请汝以修谨进服厥恩勉于廉辨称是光宠可
　　降授守少府监沂州陈古可光禄卿
　　勅夫忘人之过记人之善古圣王所以博尽材以成天下之务也朕甚慕之具官某雅有才卲久宣忠力间由使者之任往承帅臣之乏而不咸之议兴于乃僚无实之语于予听用置于理俾思厥咎朕宣布庆泽追念旧劳命复官次之华升莅藩维之重毋怠初守以对寛恩可
　　景灵宫使保平军节度使同中书门下平章事曹佾妻普安郡夫人张氏可进封崇国夫人
　　勅朕成祀郊丘均庆方外乃眷外家之戚既命诸朝爰洎中阃之贤亦荣于室具官某妻某氏性资沈嬺体度闲和夙蹈圗史之规不烦姆教躬羞苹蘩之荐休有妇仪虽汤沐疏封副笄锡服而言德滋茂位号未充其开彻国之恩以懋宜家之美往服襃宠讵假训言可国子博士种谔可左藏库副使殿中丞种诊可洛苑副使
　　勅某等尔父世衡智略威信有古良将之风朕遣使行邉询求其后而谔洎诊咸以才武克嗣其世予惟汝嘉并进于诸使之贰分防兵屯若夫服防之制则金革之事所不得避也善继乃父之志勉卒功业髙爵厚赏朕不爱焉
　　两京左藏库副使谭徳润曹偃可并文思副使文思副使宋继垣可左藏库副使
　　勅某等朝廷甄叙才能参干事局考覈切最曲备科条务为不私以示有劝尔等学通军志躬服吏亷或给事禁局见称谨信或列职邉部夙着勤劳并推进秩之恩益茂圗忠之报可
　　前永州东安县令栁天经可大理寺丞试秘校前权知楚州团练判官侯叔献可著作郎
　　勅某朝廷谨铨综之司以校吏劳明举任之法以通人才悯焉惟士大夫失职之为忧而尔之功状实在陟典往服厥位其思所勉可
　　都官郎中李顔可职方郎中
　　勅某郎由正员以上皆显官也今虽职事外徙而位序之美犹为髙选尔雅自修饬敏于施设任职从政咸以最闻有司第恩叙进其秩祗对襃渥益厉乃勤可职方郎中杨仲元杨申可并太常少卿
　　勅某奉常职业之华贰卿位序之重非进以文雅服在清要者盖不以授焉尔早列士林寖更郎选治迹之敏得之民言课等之优达于予聴不有襃陟何慰勚劳毋薄平进之恩益勉方来之效可
　　屯田郎中判吏部南曹李孝孙可都官郎中差遣如故
　　勅某文昌诸曹之务率外徙他局而存其法者惟吏部为多尔以名家子实贰其政而甄叙考核不失其平第劳进官则有旧典往服厥位毋替乃诚可
　　阁门通事舍人王光祖可西染院事使兼阁门通事舍人
　　勅某夫典视省闼之仪临纠畿服之政皆时之显使也尔惟详练故鲜违礼惟敏给故靡留事歳比其课予嘉乃劳升联贰使之华益思官守之恪可
　　利州路转运使司封郎中杨寜可太常少卿差遣如故
　　勅某奉常职业之华贰卿位序之重非进以文雅服在清要者盖不以授焉尔早列儒科兼资吏干临长州部条教不烦佐治都畿狱讼无枉兹举官聨之峻用増使领之雄往服茂恩益圗善最可
　　司封郎中充秘阁校理判登闻检院林徳可太常少卿依前秘阁校理差如故
