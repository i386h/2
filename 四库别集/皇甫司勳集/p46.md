<!-- { "loadSidebar": true } -->
　　天下之道二文与武而已故其设官亦相凖焉易叙黄帝传述以前书载唐虞咨岳之后夏殷罔闻至周始备歴汉唐宋或因或革寻置寻罢靡定制焉我明稽古文武并用文若三公论道六卿分职以至百执事各有司存武则公侯伯以拟三公五府以拟六曹禁卫一十有二留守四十有八视诸司焉外又建都司以卫藩省设卫所以叅郡邑官寖众而法寖密仰见高帝神谟睿算超越前古成祖率由无改乎旧虑深逺矣至其居也必崇构广宇使之聴政而出治莅官以临下瞻视尊而聫束固焉苏卫建自洪武初年在郡治之东兹域也襟江带河旷薮巨浸控淮扬而连瓯越一大都防也素称壮丽嵗月既乆风雨渐自宣徳治嘉靖以来三经修葺并出苟完费莫底寜劳岂臻逸隆庆改元之三载视卫篆者为都指挥何君万钟防读父书长述祖徳策试擢科文华翊武骑射劒术兼兹诗书礼乐在是曾未浃月百废具举乃以六事上陈佥同报可修署其一也每数曰方今边烽未熄于北倭夷未殄于南正志士立功之秋将军耀武之日也建牙幕府树羽旌门盾防列侍于旁介胄奔走于下涣号申令击斗传符而頽垣圮砌敝宇荒庭何以肃寮威众居之而失其尊望之而生乎玩矣遂诹吉经始撤故易新乃闶其门乃峻其墉乃粲其堂乃邃其宇乃辟其阶庭凡除器有帑贮饷有庾享纛有祠稽籍有室退食有斋践更有庑栋楹挠腐饬材维良瓦石残缺陶埴孔固丹雘漫漶绘垩稍施由是望之而畏心生入之而引躬俯升之而敛容恪此何侯之绩也世之当官者恒以营造为嫌乐因循而惮改作视其居如传舍聊以托宿迟明弃去耳此宋艺祖示殿选加选之条于迁代考课之后非无见也矧世禄之家桑梓之墟盟带砺长子孙者乎侯乃捐俸以庀财不为妄取稍廪以鸠工不为徒后荒度于殷春落成于徂夏民不告劳工罔愆素亦神矣时圣天子嗣位更化饬治吴郡堂亦被灾创建同时兴事除旧布新文昭武宪防逢其适呉人以为美谈不有歌周雅而赓鲁颂者乎他日君侯秉钺阃徼立功疆圉膺干城而奠社稷亦若此矣是役也请于上为督抚大中丞莆田林公巡按侍御郧阳温公饬兵宪使南皮汤公若同官协賛委吏董成例得备书如左云
　　清举楼记
　　侍御刘君相厥考园是为华建楼其中名曰清举于以处高明揽昭旷魏生赋之谓美堂构而永孝思者也其居也乃在郡城之西阊阖之南斯地也东引于越北达长淮方舟结驷骈至辐凑开市防于昩旦横阛阓而流溢聫袂尘昏挥汗淖积乘时射利之夫袨服游闲之子竞其区宇矜其燕居吹竹弹丝调珍馔玉目恒夺于纷华耳习闻乎諠咽者也侍御幽襟独秉冲标夐迈心窃隘之叹曰匪先人之庐是懐吾其鲲徙而鹏运矣缅庄叟以养恬晞扬子之耽寂若遗世絶俗者焉其于人也每立遌而难合故其从宦也亦屡拙而不工至其为文也思若凌云气若吐霓通濳虚而变态不穷其为诗则穿天心出月脇兴寄宏深而不可为象皆寓之楼矣其为楼也三江滙其左羣山控其右前临茂苑后枕海虞飞陛百寻交防四啓仰眺则危峰送青俯瞰则平畴环绿遐属则天籁忽鸣近聴则松涛递响栋舍朝旭檐收夕霏朗月初升畅庾亭之悰清风徐来发刘琨之啸亦可以乐而自适矣余闻仙人好楼居故秦侈阿房汉崇峣阙子其一举而眇九州再举而细万物乎将挹浮丘拍洪崖凭烟御风出入乎莽苍而莫知其所止乎殆与天为徒与造物游视规规然驰志于江湖廊庙者彼犹有桎梏而此之谓悬解也矧又射利游闲龊龊者乎望之葢瞠乎其后而囿斯下矣侍御君闻斯言也乃揖司勳氏登楼命酌超然荣观驩然相得因授之简请书为记
　　文起堂记
　　云槎张季翁者尝治其居于城之东衢焉层基累构必宏以轩缀栋雕甍必壮以丽乃高其门乃峻其墉乃敞其堂乃邃其宇乃翥以楼阁第宅之华轮奂之美甲于城中鲜有能埒者夫季翁修业以息特布衣之侠而隠沦之流也今欲其门可容葢驷列幡防堂可聫簪裾沓履綦此其志不在近小者矣落成仅十年而其子果发科并起惜乎翁奄逝不及见而志则酬矣仲子防于爰处其中请名其堂以昭令美司勳氏曰夫仲子亦犹行古之道也古之人一举步不忘其亲矧于身之攸跻乎季翁雅善训子察知三子必荣以显克称其居令后世莫可加然特以富贵望其后耳不知事有得防势有盛衰若其室瞰高明孰与地甘湫隘此雍周广喻于田尝刘生致慨于王谢者也今仲子修文以起堂之中奉母以宁季翁博古多畜前代奇器玩好悉陈于几示能守焉然黼绣间施杂以缥缃壶觞递御耦以铅椠日引掞藻之賔问字之客研讨九流讥评六艺阐稷下之谈发郢中之调即使金谷榛芜铜槃狼籍而文可永垂堂亦不朽矣由是仲子告于母夫人佥曰闻昔贤母惟欲子以善养或期子以令名汝以文起含章吐缋抱璧握珠可拟孟阳晜弟吾亦无媿范尹二母奚患不富贵乎汝其无忘先人之庐敬佩司勳氏之言仲子载拜唯唯遂书以牓诸堂而属余述为记
　　董氏西斋藏书记
　　西斋者董氏藏书所也世居上海之沙冈自御史公起家继大理公咸嗜学修文购古书籍至千余巻生子宜阳防聪慧不凡两世居家号清白乏籯金繦钱之遗每指西斋谓曰业在是矣二公既卒董子非独能守其业又能尽读其书搜奇括秘所藏倍其先人屏氛谢垢日操铅椠简帙溢于几案晏如也葢已涉其流探其源采掇其华而咀茹其膏矣嘉靖癸甲之嵗防起海上庐毁于烈焰书亡于余烬董子不避锋刃夜半身犯贼中取其先世恩诰遗像及书数箧驰出贼壮而释之乱定稍稍理其残缺毎从友人处借而手録之乃刋定舛误然较昔十仅得其二三耳并新其斋属余为记司勳氏曰天下之物或聚或散有数存焉矧书籍为天地之精英乎秦焚晋坠徃徃遭阨国且不能保而况于家乎张华缥乘武库奚存李泌牙籖邺架安在遂使公择托诸庐岳頴士寄之箕山不独禹穴汲冡间也余家自晏所畜晋武所假奚啻万巻余考中宪公暨余兄弟复广之一旦为谢兵攘掠殆尽年齿向暮心力并减不复能购辑如董子祗自懊叹而已夫御史者古之柱下主藏书者也而董葢世其官矣传称仲舒下帷覃思三年不窥家园而董葢世其业矣由是子子孙孙勿替保之又能自得之诫以口肆贮为腹笥是董子所深望也使致喻玩物取讥兼两如斵轮之説书不几于废哉中宪公与大理同登进士有通家之谊言非敢谀也因书为记宜阳字子元别号紫冈为太学生云
　　新建宪济桥记
　　宪济桥者采民谣以彰宪绩者也桥距娄关二十余里乡曰吴宫村曰萧泾戴墟潴其南阳城滙其北二水交泻防易崩圮又走一州三邑孔道也往来相踵咸不便之先是架木为梁名曰缩里谓稍却以避湍激也夫河广彴欹临深履峻负檐而涉心悸于阽危牵挽以趋足逗于旋引余皇一经辄陨数命至风雪沉尸昏黑遇害者又莫可胜记也典是疆者非其痛切防肤而乃慢视肥瘠民且谁何哉嘉靖四十载嵗在作噩长乐陈公以殿中侍御史简命南巡吴当兵燹之余未获安堵加以淫潦作沴大浸流灾公怀恫恤抗防蠲赋下令缓征既又清传以节支销兵以裁饷省刑止讼去羡涤苛専务与民休息又为之设糜以疗饥施药以起瘵民赖全活者以万数又为之穿渠以渥溉积贮以裕赈凡兴利而除害者罔不周焉芳厯两更瓜期再借俗有偃草之风海无传箭之警霁威于秋霜煦爱于冬日由是甘露降于虞山嘉禾产于惠畮瑞雪鉴禋而集灵雨应祷而濡士民思颂功徳者十室而九矣嵗在阉茂公适东巡揽辔于玉峰之涂击楫于金沙之渚召父老以爰咨望阳侯而兴慨歴覩兹囏具闻斯患怃然曰民命顾不足重而乃金是惜乎奈何以易朽之木济难捍之水屡废屡更卒无寜嵗屡废则行者病屡更则作者劳使拘于时诎不可以赢民疲不当以苦岂永图长治之经哉遂檄长洲县倅屠大亨往相度之俾驱石代木敷土夷岸隤沙障澜畚筑于二湖之冲寘楗于百川之沸广可一丈四尺修凡二十丈有畸筭赀不逾五百计力仅阅三时天根见而经始鹑尾防而落成圆初升长虹迥跨镜光练素延眺于澄流锦防牙樯腾欢于清泛民歌曰尔厉尔揭险莫可避沉尸塞流视之如弃微我陈公孰援以济又歌曰昔母渡河于汨罗今也从桥由袵席过陈公来晩济我实多因题曰宪济桥肇锡嘉名用彰伟绩从民愿也夫桥梁者王政所有事而民牧之职司也国侨聴郑以取讥单襄使楚而致刺自古纪之矣公原谴于下绳鋭意于己任非为民能然哉吴自倭夷犯境小民往往凿石斩木毁其桥梁以避一时之乱今道路多有不通而水患间有不可御者使感于公而以次修举之孰非公济之哉公还朝堂秉柱石之资膺舟楫之寄其于济天下也亦若是矣邑令马君防乂亭建碑征文于余余弗克违嘉其仰体公心恪勤官守者也因思宋生兆祥于渡蚁孔氏介福于完龟爱物且然况民命乎天之报公以慰我民谅匪逺矣元凯受富平之赏季札美盛徳之遗宜镂鸿休以耀绵祀聊采民谣铨缀为记

　　皇甫司勲集巻四十九
　　钦定四库全书
　　皇甫司勲集巻五十
　　明　皇甫汸　撰
　　杂著
　　毁舟对
　　束教公子问于通方先生曰圣王制器尚象舟楫兴焉吴郡巨丽实为水区舸连舳巨舰接舻葢自昔纪之矣识治者恶夫崇奢之病礼也华饬之荡志也嬉游之妨业也丛饮之衅鬬也冶容之诲淫也议将毁舟示以甲令裁以常模是为反本以敦其俗矫以殚其化吴自今其可观乎先生曰否不然此谓裂衣断带之禁而非弃车止击之神也剖斗折衡之治而非休树息隂之化也仆闻之善防者循其性不改其故善牧者通其志不拂其情是故障狂而壅之不若防源而决流者易也御马而佚之不若牵牛而豫贯者顺也是故先王有因民之政而民宜之有随俗之化而俗安之舟楫之利其究亦博矣非尽如子所云也用之聚族逆女以洽嘉礼用之送死吊丧以崇厚徳用之祖逺饯近以畅离绪用之登山临水以宣幽思胡蠧于政而欲毁之哉且叠楼岛峙不僭于琼构之翚飞也锦颿霞举不夸于雕墙之衣绣也轩□之照水不多于缇帷之竟道也终宴之所费不浮于一飨之玉馔也芳辰之辍赏不旷于穷年之游手也采莲之靓女不荒于倚市之明艳也中流之箫鼓不阗于闾巷之管也何舍彼而亟此葢事有缓急物有大小治有先后政有因革今瑶台无恙而余皇被灾狐鼠当道而鹢首防戮里猾怙势而榜人受祸嚚讼繁兴而櫂歌辍响殆非所以召和气弭怨声也吴之侈靡鼎贵比肩操赢继踵乆矣成周风在四方先王不强而同蜉蝣之刺不能齐之以俭沮洳之讥不能挽之以奢使兰舟桂楫不泛于朝夕之池危冠袨服不覩于长洲之苑杂贿奇货不鬻于吴趋之肆陈粟红腐不储于海陵之仓巨商良贾不通于阊阖之涂而上错之赋可不登于天府之国庻一切尽废之乎今夫舟之习于水犹车马之习于陆也为之饰以珠玉错以金贝被以缋借以箪茀镂以钩膺文以轮辕约以鞗革和以鸣鸾非不丽也亦犹屏骑于周行而脱驾于鲁道也未见其可也宰民者浸以湛恩润以鸿泽惟患康衢无鼓腹之夫南畆乏媚我之妇顾戒其乐胥坐而愁郁止其笑歌起而呻吟曷故焉昔李子入晋见今室恶而故室美新墙痹而旧墙高叹曰民力竭矣吴舟虽丽亦故室旧墙也民实不堪渐自痹恶耳若昔管仲沐枝而涂无愆期之役晏婴弃车而民罢击毂之戏致治有本导民有机故曰民可感而兴也二子之谓矣哲侯良吏勅躬闭心端轨务实达权挈要在宥去甚斯民将有率履从教改行安节而向化者焉毁舟何为哉
　　吴渔父
