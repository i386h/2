<!-- { "loadSidebar": true } -->
　　某顿首某少时从家君子受礼记正义至原壤之母死登木而歌孔子若为弗闻也者而过之曰亲者无失其为亲也故者无失其为故也卽愤然请曰是非夫子之言也所贵乎圣贤者植天经扶地义曾有彼自忘其父母而我尙念故旧之谊者是非夫子之言也家君子曰善哉孺子之问也檀弓多诬圣语先儒详言之矣顾于此条未有及者但卽以为圣人果有此则不磷不缁唯圣人乃可若学圣人之博大而自流于比匪之伤此断不可者孺子志之去年足下从淮海归赴试甫及第三场染疟症时某来讯足下号房中尊大人握予手战栗周章无措某时心危尊大人将因足下致病及试事竣某先渡江闻足下病未起肩舆就道尊大人之劳瘁百端交集故抵家而已不起某因以危尊大人者危足下谓足下以身故丧厥考呼天抢地从死固当但祖宗嗣续之传老母弱弟俱从足下肩其事则一线之承不可徒死是以闻讣疾趋哭尊大人于灵座卽讯足下丧次以此意相慰且幷属诸好友共为解谕乃至今日而始自笑前言之愚且拙也方足下于卒哭后赴淮扬而复归也内衰而外袭缁裘某是时卽骇愕谓庶见素冠庶见素衣岂在吾党中卽有此叹随以此责足下而足下谓不幸作旅人多谦讳故不得不出此岂料未踰年而有子也夫尊大人之死死于足下则足下之居丧尢不当与凡为人子者同例又况足下是时病尚未愈众方忧其不保是以一切擗踊哭泣皆加裁节而足下丧心至此是可忍也孰不可忍也足下亦追思当是时麻衣菲屦头颅乱髪斩斩长三五寸西阶殡所噫咳如闻慈寝哭声凄其未绝而乃以代哭之闲合欢同梦在足下或以继嗣义重欲慰死父含饴之望是或一道非固陋者非能知然亦太匆匆矣嗟乎当今日而言居丧固君子所大不忍观者耳斩齐之服孰有持之二十七月者而寝苫枕凷置之不问食稻衣锦扬扬自如惟御内生子一事稍知廉耻者或尚有所不为此葢夜气之存蛛丝马线一息未绝天地所以不崩裂人物所以不灭亡而别于禽兽之几希者今某不幸而与足下交见有此事天乎某亦何罪而致此足下旣举子与某相见某曰君家祥祭有呱呱儿称阿孙大是奇事足下若弗闻者某又问曰君家举子隔小祥忌日几何足下又若弗闻及雪汀正色斥足下而足下仍无怍色徐曰不知何故凑成是事足下丧心至此矣某亦何不幸而见此昔尝谓宋元凶劭弑父弑君天地闲何以有此乱臣贼子及读宋书知文帝以居庐中生此子乃瞿然曰天道昭昭一至于此而小说家有谓商之受辛明之武宗其生皆类元凶是以亡国破家先后一辙虽其说未有考然孝子之后必有孝子檐澑涓滴不可移易则不孝之后其有不孝起而报之覆宗绝祀理所固然夫复何怪是以唐宋以来服内生子载之律文独明太祖起于草莽不知诗书其所著孝慈录削去此条反诋古礼为不情而当时大臣若刘基宋濂辈不知引君当道力争以摧其说万季野以为一时小儒无复人心今足下可称明太祖之功臣哉某幼而失学长而无行至于如足下者亦在交游之列则庭帏之慝必有不减足下者是以惄焉如捣不能昂首一望日月今请足下自此与某绝足下善自爱虽十年友谊耿耿难忘但足下知某分量必不以圣人之博大望某也

　　

　　鲒埼亭集外编卷四十七 鄞全祖望绍衣

　　杂问目

　　○答杭堇浦石经杂问

　　〇问金石文字记谓开成石经左传文公宣公卷字更滥恶而成字城字皆缺末笔谷梁襄昭定哀四公仪礼士昏礼亦然当是朱梁所补刻考宋刘从又黎持二记但言韩建刘鄩移石而不盲补刻然成城缺笔其为梁刻无疑愚恐朱梁未必有补经事

　　朱梁簒窃西都方有邠岐之逼日不暇给况全忠岂知重经者其时佑国节使继韩建者王重师刘悍刘鄩康怀贞亦皆贼徒愚意移石之举出于尹少卿玉羽而自天佑以来佚失必多则补之者卽玉羽此外恐更无人也药林所见亦然

　　〇问崇文总目九经字様一卷书录解题五经字様一卷此似当为两书

　　唐元度之书无两种崇文目所云是元度正本唐志亦然直斋书录所云是田敏重修而以张参之书幷入其中书录不详其本末遂与崇文目相混至其卷帙亦不当止唐本之旧而惜今之不可得见

　　〇问中兴艺文志娄机广干禄字书谓其书以蔡邕五经备体张参五经文字田放九经字様为主蔡邕之书想卽熹平石经之蓝本顾何以不见于歴朝艺文目又以字様为田放所作何也

　　中郞并无此书其书石经原非备体后人依附为此书者以前史误指熹平本为三体也田放当是田敏之讹以长兴时敏尝刻是书也

　　〇问成都石经或避唐讳或否读书志遂有未叛唐旣叛唐之分果否

　　成都石经刻于广政七年又七年而工毕明有岁月可稽其去知祥之死远矣知祥未叛唐时莅蜀日浅其旣叛又无暇可知也甫称号而遽殂矣避讳与否实系参差是必写经诸人或守高曾之规矩或竟忘之无他故也周平园作文苑英华序谓其于唐人讳本朝讳或去或存竟未画一此其证也晁氏不知而强为之解

　　〇问读书志诋宋宣和闲席益所补孟子其言似有过当者

　　昭德诸公自说之拾疑孟之绪余时有异论故公武亦云然其谓诸经大备于孔氏宁复有阙则谬语也礼记尔雅岂皆孔子之书独龂龂于孟子何耶至谓席本多谬误想不免耳

　　〇问宋儒多称成都石刻不及西安岂西安本逊成都欤

　　西安本逊成都果然观容斋深宁皆博物君子亟称成都本之精谨故朱子所引石经成都本也昭德书库所藏成都本也卽当时诸路学宫所贮石经亦成都本予家有宋本四明旧志其中书目石经皆蜀刻也葢不比西安本有芜累之诮而惜其无一存者

　　〇问丹铅录谓淳化石经至今犹有存者不应明中叶及见之书而今竟无之

　　开封石经始于至和成于嘉佑淳化时则未闻也惟孟蜀降臣勾中正曾于淳化写三体孝经刻石表进而余无之至淳化帖中所有乃太宗之草书非石经也杨愼多漫言不足信

　　〇问开封石经今只字不存同年王延年谓靖康之乱金人载之而去刘彦宗于侵宋日谓宗翰宗望曰辽太宗入汴载路车法物石经以归合则也二帅纳之是可为金人携去之证其说似乎有据

　　彦宗之言本妄德光未尝至西安今西安之石经具在则德光所载者何物周密癸辛杂识曰汴学卽昔时太学旧址九经石版山积一行篆字一行眞字是临安亡而石经尙存也汴于宋末未尝有所屠薙如杨髠临安之毒则石经当亡于元末之乱不然明有周邸翦桐其地世擅风雅不应及见遗经而听其忽焉以亡也

　　○答杭堇浦北齐书杂问

　　问齐文宣帝九锡文其事多无可考今列所疑以问未审有可疏证否

　　〇如云淮楚列城漼然桑落

　　按通鉴太淸三年东魏使金门公潘乐等将兵五万袭司州刺史夏侯强降之于是东魏尽有淮南之地胡三省曰太淸二年东魏使辛术略江淮之地至是方尽有淮南然则二年所云获地二十三州葢究其终言之

　　〇如云关岘衿带跨蹑萧条肠胃之地岳立鸱峙偏师才指涣同冰释

　　通鉴侯景之絶宇文而专归梁也西魏丞相泰恐东魏复取景所部地使诸将分守诸城及长社陷泰以诸城道路阻絶皆令引军还按平长社乃文襄事旣平两月而有柏堂之变则西魏弃城正在文宣之时

　　〇如云晋熙之所险薄江雷命将鞠旅覆其巢穴

　　前此梁鄱阳王范以合肥与东魏求援师以讨侯景东魏取其地而不出师范走江州巳而范卒世子嗣保余军在晋州东魏使仪同武威牒云洛迎之将令鎭皖城嗣未及行而任约以侯景军至洛等引去嗣遂战死然则文宣前不成救范后不成救嗣也文宣居霸国日浅本无功绩可叙故捉风捕影以诵之

　　〇如云茫茫渉海世敌诸华

　　高丽入贡于东魏见北史高丽传

　　〇如云秦川作阻尙作仇雠爰挹椒兰飞书通好

　　此则直无其事而妄言之关中自宇文护以前未尝通使西魏孝武帝殂神武传檄声罪而巳东魏淸河王亶卒宇文亦讨其鸩杀之罪以报之长社之失其衅方深岂肯先屈前此檄梁矫称独狐信据陇右叛宇文以示国无西顾之忧此亦其类也

　　〇如云荆川十郡俄而献割

　　据通鉴则梁元帝之通邺在文宣受禅后然是时荆益已相携贰或先尝求援未可知也

　　○答李朝阳唐书杂问

　　〇问高常侍赠李苾征蛮归朝诗云饷道忽已远悬车垂欲穷野食兼田鼠晡餐并僰僮则苾军之败可知但通鉴以天宝十三年苾败死而高诗序在十二年苾归朝不同如此洪景卢曾疑之未知孰是

　　今滇中尚有蒙氏纪功碑李苾以十一年南征其败还在十二年是年杨国忠复使之南征次年败没高常侍所赠诗是前事通鉴所纪是后事皆非误文宋时滇中为段氏所有文献不通故景卢无可考证耳

　　〇问玄宗之崩新旧本纪皆云李辅国逼迁以后怏怏不怿以弃天下而南雷引晏元献语谓辅国实弒逆且有脑骨成玉之语不知史家何以失之

　　是时肃宗巳疾亟而辅国忽与张后有隙宫闱之中彼此臲卼弑逆之事葢或有之故代宗之诛辅国投首溷中取其一臂以祭泰陵报其毒也然谓玄宗曾受叶法善药脑中有丹骨作磬声刺客因抉骨取丹则稍诞矣温公考异摭拾极博亦未尝及此殆以其怪也

　　〇问通鉴所书王思礼事与唐史背通鉴固不尽主正史然杜诗于此事却与唐史合如何

　　通鉴以哥舒旣败玄宗至金城思礼奔至卽授河西节度思礼至平凉河西军乱不得入而还玄宗以为行在都知兵马使此事不知所出然通鉴非无所本者唐史谓思礼奔至灵武肃宗责以失守将斩之房管救之而免考潼关之败以六月而房管至灵武在九月潼关去长安近而于灵武远思礼当失关时安得不遽归长安而窜伏数月始至灵武乎是唐史之可疑一也思礼虽为潼关都将而败然其时哥舒降而思礼束身自归则其罪可以不死当危急时思礼素名健将其势亦不当轻杀之是唐史之可疑二也故愚以通鉴为是曰然则杜公同时之言亦不足信欤曰此其中闲葢有阙文而今不可考思礼旣自平凉还玄宗军中不闻其同入剑阁亦不知其何时至灵武意者旣受都知之命玄宗使之引军东出而又有败衂遂奔灵武故肃宗欲斩之而以房管救免耳通鉴得其前一节杜诗唐史得其后一节而中闲之事则俱失之矣

　　〇问平淮西碑或谓系李凉公夫人为唐安公主女得诉其事于禁中然则石孝忠有所恃而为之乃小人耳唐人竟为之传不亦过乎

　　此事吾直谓传闻之妄以凉公櫜鞬见宰相之虚怀肯使其夫人诉功而故吏仆石甚于王浚所为乎卽云故吏自以所见为之凉公亦必辞于朝以安裴韩诸公之意不应嘿尔而巳也况宪宗英主也凉公请判官大将以下百五十员辄嫌其过多使其所为如此必上累凉公矣况果如此又何以安李光颜辈是殆宪宗胸中未尽以韩作为惬而改命段作原未尝以韩作上石也好事者妄造其事以实之甚有碑石流汗成泥之说则妄之尢者世固有凭空捏造流传为眞者此类是也其后知蔡州陈晌仍磨段作勒韩作

　　〇问今云中晋王李克用墓旁有代州刺史李公残碑秀水朱氏以为李克让碑而疑欧薛二史幷通鉴考异之不合未知别有可考否

