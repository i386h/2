<!-- { "loadSidebar": true } -->
　　圭塘小藁卷十一
　　元　许有壬　撰
　　賛
　　文文山画像賛【并序】
　　有壬早慕文山公风节与其孙富游尝序公传而未得拜公像意其雄杰峭异若太史公疑张子房为魁梧竒伟也富弟寔奉像求賛始遂瞻拜乃温其如玉焉然其栗而防者不可揜也仁者必有勇公之谓也賛曰精金不蚀贞玊不磷昆冈火炎乃流乃焚不流不焚孰为其真摧抑百至而力不衂间关万状而气益振我公之心有如此水我人我民我疆我里独有入海万一振起天实厌宋臣力竭矣慷慨就俘气言益厉谈笑燕市取义得义一言一动足为人师若曰父母有疾不可以难愈而不药则百世之训彞厚顔鄙夫偷生一时死何所遗壤腐氷凘公乃不死孰得而死之予今见公图绘固严霜烈日之梗槩而景星鳯凰尤足以慰后世快覩之思也
　　雪楼先生程楚公小像賛【并序】
　　有壬昔来京师雪楼先生楚国文宪程公在翰林曾一再见之奔走四方不得日侍笔砚而知先生与议贡举之有力也至正丙戌十一月诸孙世京奉小像示有壬俾賛其左不敢以芜陋辞也賛曰
　　楚郢故墟有楼嵒嵒世半知不修阻孰探由公著称嘉名遂洽于朔南公幼为学演迤涵曽未施抒胜国已戡楚材晋用乃独挺夫楩楠持宪中外人革鄙贪掌帝之制音叶韶咸和不徇物刚不来谗引年勇退秋风片帆尘空万事之扰扰云护一室之潭潭松隂入座炉熏自参宛清扬其如在耳肃肃乎名谈昔贡举之始行一廷议之二三天荒尽薙乎薉茀鹄袍倐变而朱蓝顾区区之不才至袭公之氷衔虽拜图懐人希彷佛于万一而度徳量力秪足以重沙砾之惭也
　　澄上人龙賛【并序】
　　今上皇帝跃渊桂林报恩寺时释师澄实住持宸翰超诣师有功焉皇帝即位之三年召入朝恩数隆渥可谓希世之遇已有壬奏事明仁殿始识之将归出墨龙求賛有壬既荣其遇而复有感于龙也为之賛曰
　　九渊神龙屈伸惟时有天者随龙不自知其屈也防獭皆得而嗤亦莫得而我危其信也飞在天而云行雨施万国咸宁而一物不遗怨不尔报徳则尔追是盖善善急而恶恶缓又天心之仁爱而实寓至公之无私使子髙而有知九原之下宁不深愧于我师也邪
　　云林小像賛【蔡仲谦运使】
　　气清而神完外癯而内腴御暴婴难持志无挠剸繁治剧游刃有余身已瘁于敭歴友方乐乎樵渔经费需才锋车突如曽未期月山积海输鳯池訏谟其席屡虚吏垢待刮而民瘼仰苏清泉白石云茒庐胡为乎归欤
　　如愚先生画像賛【并序】
　　仇侯公度守晋宁政成归燕燕其里也复命典大郡力辞于未及之年平生慕古人假古物以寓其意又自号古愚闻于时一日诏书某曰吾友胡助亦古愚也兹以古愚独归胡而更曰如愚客有工绘貌予惟肖徼子一语其勿靳夫名而字古也复冠以号今也滔滔雷同焉得而避之昔有同姓字于一时若杜子夏者未闻易而避之也字且不避况字之外者乎何独公度介然自别于胡哉予始闻而疑之即其号求其志而后有以见公度之力于进修而其志有在也末世滋伪圣人发古愚今愚之叹以其挟私妄作又不若径行自遂之为疾也如愚顔子也圣人与言有聴受无问难盖其真积力乆触处洞然但见其不违如愚退省其私则皆足以发明夫子之道然后知其不愚焉公度慕古人者也非古之愚者也慕古人而师顔子有余师矣自古愚而为如愚自如愚而为不愚得之于心有不可名者已号与像云乎哉賛曰
　　谓其不愚黯乎其外谓其果愚皦乎其内以为古之愚则思不暗昧而行不自遂生乎今之世尚论古之人而无愧左图右书以游以藏渊而时出防而日章乐不可名号孰尔臧殆将造夫心斋坐忘之乡者乎
　　铭
　　守约斋铭
　　孟传孔道三圣以承孟舍何人乃谓似曽因其养勇无惧为主拟非等伦气象是取不能必胜是亦得要守气一身宁乆无暴反身循理是为守约犹网在纲犹机度括循循善诱亦惟以礼推而施博能事毕矣
　　亦山堂铭【并序】
　　赠江浙行省参知政事北山徐公吾乡之耆英也仲子汉臣掾中书以兄周臣入为参议改他官名与秩日起拜御史出佥两道皆有声周臣卒无子弃官归经理其家且以子后之先茔乆不治树筑有加表碣仪物砻石林立凡周臣赍志地下者举毕之可谓能子弟矣迁浙西道以母老不赴日相过从承示伯生虞学士所为亦山堂记乃知汉臣抒义北山而自号亦山请益惟谨汉臣孝于亲弟于兄根本既立而又有伯生之文蔑以益之矣辞不获乃为之铭曰
　　繄士为学奚假外求世美克济厥徳允修家有余师岩岩在前重厚其体振古不迁含云蓄雨利泽由施在人取象子孙以之止而有容器车攸出皇皇乗轺以嗣以续吾翁此山吾亦此山于羮于墙有俨堂顔师不在人乃在吾翁义不在山乃在吾躬隠鄙捷径厓或兴宝跬步或违壑讥峯诮勗哉继志毋亏一篑山亦子名人亦子畏
　　辞
　　哈斯布色哀辞
　　哈斯布色取父字姓丁字文苑于阗人与予同登乙夘进士第倅固安州掾左司除礼部主事予佐吏部故游从为多改秘书著作拜监察御史又与予同官南坡之变枭獍党与列据津要文苑喀喇子山暨予实同论列迁户部员外郎予在左司计事率相见俄佥浙西道防访司事遂间南北予居武昌适移湖北新制宪官各色止用一人长宪者同出西域即日引退台报不允文苑曰无例且退持疑文冒进可乎坚卧不起予跧居絶人事独相往来鹄山楚观之絶顶梵宫琳宇之僻地荒城废垒村居埜池靡不至焉时絶天登大别宿郎官湖赋诗谈论无虚日一日把酒相属曰人生离合有数君闲我退机适相投但恐造物见妬不终遂此先子监祁阳县有惠政潜徳未章子亟铭予不获辞焉未几予除两淮转运使文苑移山北邸报同日至山北置大宁白霫地去京师东北尚八百里陆不可挈家水萦纡余五千里扶病拥幼殆不能为谋予官扬州﨑岖来过曰我非渎于进也主上新政不敢不行而老幼累我且都而杭杭而鄂鄂又山北有力且疲况贫乎鄂不可留扬米贵不可居杭吾乐之谷又差贱且其人徳我吾谋定矣乃命诸子买舟而东独挈一小仆乗传而北予留之饮三画夜而后去酒中尝曰我作事素勇今殊犹豫何也予戏之曰人改常不佳君岂厌世邪乃大笑曰昔温公记宋子才暴谑其言偶验我不信也因出臂示其坚实曰斧吾击亦不死也于虖今乃真死矣盖时方大疫暑行至东平主仆皆病归抵淮安卒于舟中至顺元年六月二十三日也郡大夫率其国人菆之予既为位哭遣人省其墓告其家子穆苏迎柩归舣舟饯别之地哭为之恸监郡公塟祁阳逺不能祔予欲蜀冈买地处之穆蘓曰杭西山先人所爱因可守也遂谋塟焉母子力不能举漕司暨它官府若尝往来共赙之得楮币中统余万缗既襄事可经理其家淮东宪长达尔玛尝同官闵其贫请赙于朝不报初文苑为固安京号难治民刘奉益横甚赛祈烹五十羊聚羣不逞震动里闬执而发其椎埋焚剽数其事度不解逸去反肆诬搆诏大官杂问禁中辨析明直刘寘于法筑堤堰三百里河以不害两道凛然折强暴如拉朽蜀兵未戢按郡直要冲布置施为若老于兵者统兵省臣荐其有将帅材可治边事云内外持宪知无不言制吏辈噤不得出一语平居论事慷慨歴落一座尽倾遇则奋发勇往无前长于观人某邪某诈黙以相告后辄多验作歌行豪宕如其人古诗清粹皆可传也延祐初朝廷始以科举取士天下之大才五十六人出官四方或懦于施或污于贿歴歴在人得免诟议如文苑者无几而天复中道画之于戏惜哉予昔铭监县公谓其多善未报当在文苑今文苑夀才四十有七赍志以没此又何邪岂天又尼其身而大其后邪天道是邪非邪予益惑矣尝独坐阅同年録十六年间为鬼録者十七人矣尚忍以区区声利置胸中乎或者视为四海九州之人恝然无情予不忍也穆蘓将状其行求予为铭而其状不至为之辞以发其槩且以写予哀云
　　天之生才兮亦孔之艰前不知其几世兮后复几年何林林之百万兮独靳于贤器方适用兮陶复不坚云未雨而扫荡兮华未实而摧残岂矰缴之在天兮恶有翼之髙骞冥冥之中兮孰司其权昔君之北兮歌呼水壖今君之来兮丹旐翩翩药膳匪良兮道路迍邅妻子睽隔兮良友弃捐我哀曷忘兮我言曷殚西山苍苍兮惟所便安玉树森立兮泽流有源兾伸于后兮以报其前破不可完兮逝不可旋惟生无愧兮虽没犹存修短有数兮吾其舍旃马革牖下兮非蚁则鸢九原有知兮其然不然






　　圭塘小藁卷十一
　　钦定四库全书
　　圭塘小藁卷十二
　　元　许有壬　撰
　　跋
　　跋织成宣和御书清浄经
　　唐安乐公主出降益州献碧罗为花鸟大如黍米眼鼻觜甲皆备了视者方见之陆龟蒙纪锦裾谓其禽鸟花卉谛视条段斩絶分画缜致不可状虽不可见想像不过景物精絶而亦疑其夸也若夫字画见诸组织者大率仅能成字而笔意则未易得宜相张君藏织成宣和御书常清浄经一卷笔意之精不失毫发机轴之异又有不可名言者面文背质判然二文而吻然一层不知当时之工何以施其功于机轴之间也因知碧罗锦裾非夸而又有不及者虽然竒则竒矣特一物尔而予因是深有感焉宣和间万事已堕清浄经谓神好清而心扰之心好清而欲率之遣其欲而心自浄澄其心而神自清呜呼斯言足以为国矣知而不能践徒从事组织之末秪増其多欲尔故予不暇论组织之工而深有感于是焉是卷出没之详同年欧阳原功叙之矣其己夘冬与予同观盖庚辰冬也
　　跋重刻羊祜碑
　　堕泪碑在天地间与元气相为无穷昔之亡也有不亡者存盖立徳立功立言有一于此足以不亡况备之者乎太傅之未就交辟也郭奕以为今之顔子其徳之着见者若此委质而后大勲伟绩史不胜书其功懋矣若夫论三年之丧欲革汉魏之薄而兴先王之法以敦风俗其于立言葢有儒者之风焉使及孔氏其殆庶几乎陆抗谓乐毅诸葛孔明不能过未足以尽之也李商隠因韩子淮西碑有言汤盘孔鼎有述作今无其器存其辞辞之精絶者不托于器且不可泯况徳之浃人肌骨者乎昔太傅造岘山言自有宇宙便有此山余谓但有岘山便有太傅且人皆因碑而传是碑由梁及今至于四刻则因有以着不亦异乎访旧文而刻之石由京师而致之岘首者编修官杨伊志卿也
　　跋顔鲁公墨迹卢侯帖
　　顔太师风节杰出千古脱翰墨未尽善思其人抚其迹犹当宝袭斋沐九顿首而后展视况毕天下之能事者乎世譊譊有真伪之辨苟称太师予即宝之况仲谦尚书所藏卢侯帖其为真迹昭昭无疑者哉松雪翁以平生见十六帖为幸其所称马病帖则予得之又获观此帖是亦幸之又幸者也
　　跋陈尚庭告
　　唐天宝三载开江县尉陈尚庭告一通一时拟官者四十九人湮没不称者多矣而署衔于首者李林甫也林甫之恶千载不磨虽欲如当时选人之湮没不称不可得也吁可畏也哉
　　题
　　题欧阳文忠公告
