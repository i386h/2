<!-- { "loadSidebar": true } -->
　　猗与女长吉，手把白芙蓉。 
　　岂其赴玉楼，抑或归瑶宫。 
　　湘奁富遗草，一寸香尘封。 
　　商（嗣音）徐（昭华）足鼎立，芳徽光管彤。 
　　名门多淑媛，秀萼挺青松。 
　　儿妇绝粒时，问年还与同。 
　　可怜冰雪姿，灌梦空秋风。（大儿继本疾卒，儿妇殉烈，年亦十九，己膺族典。女史，女侄也。灌梦，所居楼名。梅史诗有“高楼辟谷忆冰姿”句） 

　　白傅悼金銮，潘令哀金鹿。 
　　人生到中年，爱怜逾兰玉。 
　　兴公本钟情，老泪飘扑簌。 
　　暮雨敲虚帷，魂晃一灯绿。 
　　枯坐忆言笑，然脂写盈犊。 
　　鱼缄递邮上，新诗滕千幅。 
　　哀哀感逝心，展卷更枨触。 
　　我亦有弱息，幼字淮宗族。 
　　长归悲女拿，传经妒老伏。 
　　才殊情无异，同声付一哭。（幼女继樊，字宗涤甫先生少子能尊。去冬殓于函齐，宗氏迎枢，归葬先陇） 

　　凤凰台上忆吹箫 
　　恨海横波，彩云留影，碧落何处瑶台？针残线冷，零落旧金钗。明日荷花生日，祗一语惊损离怀。凄凉处，阿兄空赠，并蒂一枝开。　　诗牌，重检点，是真是幻，总费疑猜。认扶持清梦，飞到寒梅。底事香魂一去，浑不见环佩归来。君知否，聪明不寿，千古误多才。 

　　细字缄愁，柔词织泪，满纸都是秋声。评珠咏玉，何处问三生？孤负秦台旧约，西风峭吹冷瑶笙。应肠断，隔墙柳色，和雨湿帘旌。　　无情，嗔造物，昙花小见，韩药无灵。剩松烟一缕，犹滞银屏。比似小鸾眉砚，今昔事一样分明。（明才媛叶小鸾，年十七，未于归而下世，遗有眉子砚，与女史之遗墨略同）空赢得，雪泥鸿印，脉脉证诗盟。 

　　　　　　武进庄士敏仲求 
　　牵衣笑语最辛酸，凄碧帘拢罢倚栏。 
　　扶到梅花惊晓梦，吟成柳絮堕春寒。 

　　人间翠闼哀金鹿，天上珠楼返玉鸾。 
　　一卷留遗千载恨，临风老泪不胜弹。 

　　　　　　会稽任官燮意芳 
　　窈窕聪明一例删，老梅消瘦黯空山。 
　　蛾眉亦受皇天忌，毕竟才人命独悭。 

　　闲翻忆语旅窗中，拉杂零星读未终。 
　　陡忆昔年肠断句，为挥老泪向秋风。（余二儿四儿俱胜衣而夭，大女嫁而亡，伤心者屡而奔走不已，故有“山川离别路，儿女先生余”之句，自号曰长忆生） 

　　　　　　余姚黄炳垕亭蔚 
　　新月光纤纤，照人小螺庵。 
　　庵中何所有？粉盒杂书签。 
　　庵外何所闻？吟声出画帘。 
　　吟诗谁氏女？孙媛体姗姗。 
　　厥名曰芳祖，字之以心兰。 
　　生年甫及晬，跌坐似参禅。 
　　四岁认点画，字义劝推研。 
　　八岁辟寇难，日夕亲简编。 
　　十二得名师，经笥腹便便。 
　　诗词日益进，出语丽且娟。 
　　十三学绘事，恍得云林传。 
　　十四工书法，不慕张草颠。 
　　针黹出新意，浓淡妙相兼。 
　　眉间光如月，自比洛神妍。 
　　银甲长逾寸，自诩鸟爪仙。 
　　孙氏越着姓，群从俱联翩。 
　　稽古有疑义，转询闺阁间。 
　　阿爷客保阳，家书往复还。 
　　倦游拥图史，婉嬺承欢颜。 
　　虽无丈夫子，对此神亦恬。 
　　相攸得秦婿，隔幔红丝牵。 
　　冰清兼玉润，射雀信前缘。 
　　谁知缡未结，噩梦摧心肝。 
　　手执白夫渠，冉冉上青天。 
　　新居甚壮丽，天上乐且般。 
　　佳墨犹在笥，不复磨松烟。 
　　遗诗犹在箧，不复启花笺。 
　　灼灼寿星桃，谁与赏华鲜？ 
　　累累苹婆果，谁与品赵燕？（俱用忆语中事） 
　　病榻千余语，语语意缠绵。 
　　阿爷覙缕记，记成泪如泉。 
　　纵有忘忧草，万斛愁难删。 
　　纵有精卫翼，百丈海难填。 
　　嗟天生殊质，胡不永其年？ 
　　辄谓才女子，福寿俱难全。 
　　岂知许飞琼，本在列仙班。 
　　倏忽十九载，偶然堕尘寰。 
　　悯爷无男子，往请上帝前。 
　　世有轮回说，其理或信然。 
　　速化为丈夫，早协熊罴占。 
　　弃我残脂粉，掷我旧珠钿。 
　　卸我巾帼衣，莱彩舞便嬛。 
　　改我金莲步，云舃凌花砖。 
　　依旧侍膝下，庆溢麟趾篇。 
　　花落子重结，月缺光仍圆。 
　　请爷收老泪，幸勿忧心煎。 

　　凤凰台上忆吹箫　鄞县郭传璞晚香 
　　带病初醒，荷花生日，分明记是明朝。甚眉痕双锁，对镜慵描。竟舍微云佳婿，升天去，月管风璈。氤氲使，未通碧汉，永断蓝桥。　　寥寥，祗有恨无言，泪涌秋潮。费哀词金鹿，暗与魂招。检点旧时遗稿，囊红麝墨黦香销。从头忆，饶多少愁怀，弹破弦么。 

　　　　　　山阴吴讲省斋 
　　秀骨珊珊绝世姿，紫鸾可那促瑶池。 
　　安昌爱女心偏甚，为录金闺病里词。 

　　一现昙花竟杳然，忍教老泪落尊前。 
　　九天珠玉分明在，留与人间说女仙。 

　　传言玉女　定海陈凌汉文槎 
　　一角螺庵，想见左家娇小。绣余闲课，博高堂欢笑。绿杨帘幕，料理诗牌画稿。仙云飞堕，墨香犹绕。（女史工诗画，性尤爱墨）　　苦雨酸风，蓦惊心掌上，明珠抛了。忆牙床絮语缠绵，写上蛮笺，吟魂缥缈。秦嘉见得，也应心槁。 

　　用十五咸全韵　会稽姜葆初叔涵 
　　珠珰玉佩辞尘凡，玉烟珠泪瑶华缄。 
　　翁瘦如鹤忧如獑，雪涕为我道詀詀。 
　　兰言得集少长咸，寿以手民纷镌劖。 
　　小子无才愧石瑊，听睹未终湿我衫。 
　　翁昔畿转牧守监，峨冠獬豸高岩岩。 
　　夙严顾畏惟民碞，行路不避有力麙。 
　　偏能与世殊酸醎。 
　　飘然非欲脱讥谗，对床旧约栖松岩。 
　　归来马疾如风帆，笑见女史鬓髟髟。 
　　天吴紫凤绣垂縿，花样翻新新色嵌。 
　　麻姑长爪真纤掺，有时异书检琅函。 
　　有时名酒晋银椷，醉或翠袂相扶挽。 
　　果树同看鹦啄鹐，画梁同听燕语喃。 
　　忽动军声惊鼓儳，谋安绝胜三窟毚。 
　　海上先春买小■⑼，谢庭回首缘未芟。 
　　乍喜兵气消天材，复忧慈母构疾严。 
　　碧筠篮荷白木镵，水火既济药鼎黬。 
　　不以脂旨供清馋，孝思通神感至諴。 
　　无何己病催仙帆，云迎雉扇若出■⑽。 
　　一抔玉骨上作锨，绿杨灯暗月上杉。 
　　南湖森森峰巉巉，高堂悲泪时心衔。 

　　凤凰台上忆吹箫　郸县张谨北泉 
　　素奈凄凉，青梅酸楚，几多心血销磨。记画成粉蝶，吟就香螺。绝似谢家娇小，开絮阁，绿咏红哦。浑无那，云招彩凤，月掩修蛾。　　无多廿年幻梦，凭灯影，写出娥娥。叹尘封病榻，烟锁吟窝。祗剩依依倩影，伴老子午夜悲歌。仙踪杳，数行泪墨，展卷摩挲。 

　　　　　　鄞县郑明志澹园 
　　蕙质兰姿比谢家，修成画史吐诗葩。（女史着梅花画人传等集） 
　　可怜枉费东风力，斗尽心花与笔花。 

　　手把芙蓉返帝乡，小鸾仙去月华凉。 
　　伤心白发梅花叟，挥泪重编午梦堂。 

　　消息（集白石道人句）　会稽王继谷子诒 
　　织锦人归，写经窗静，乱蛰吟壁。玉麈谈元，罗衣初索，曾赋梅屏雪。芙蓉影暗，秋风一榻，多病却无气力。想如今翠凋红落，可怜情事空切。　　千岩月落人归，甚处又对西风离别。老子婆娑，哀音似诉，持向人间说。绿杨巷陌，隔篱灯影，（曾写绿杨灯影图）惟有池塘自碧。更愁入一帘淡月，梅边吹笛。 

　　　　　　鄞县郑德璜黼堂 
　　徐潘才调妙堪俦，寿命何烦较短修？ 
　　料得千年埋骨处，鲜花香带墨痕浮。 

　　闲评仙露比餐霞，清浣诗肠胜点茶。 
　　未耐秋风先谢去，前身原是白莲花。 

　　　　　　武进马芬少芙 
　　二千余字珍珠泪，梦影追摹总杳然。 
　　知是中郎肠断日，桃花痕渍浣花笺。 

　　珊瑚病鹤骨离支，犹向筠床理绣丝。 
　　萼绿仙人原旧侣，可能清梦与扶持。 

　　秋风催驾碧鸾车，还向西池阿母家。 
　　愿渡镜湖明月去，一尊香酹白莲花。 

　　　　　　山阴钱稼秋穗生 
　　鸾闺娇小忆平阳，金鹿词成枉断肠。 
　　不道侍书归月府，人间难觅返生香。（叶天寥题小鸾遗集曰返生香） 

　　手折莲花上玉京，药铛星火亦关情。 
　　杜兰香去飞琼杳，早被时人识姓名。 

　　　　　　德清俞樾荫甫 
　　一现昙华本是虚，文园竟夭女相如。 
　　阿翁重检琅函读，怕展全芳备祖书。 
　 
　　零落残笺付侍儿，病来一月不临池。 
　　至今粉盠脂奁外，剩得青麟髓半规。 

　　何处瑶京十二楼，才人例不世间留。 
　　若从闺阁论浓福，输与寻常罗绮俦。 

　　女儿家远碧天高，老去孙宾兴尚豪。 
　　他日傥逢青鸟使，为言无恙寿星桃。 

　　疏帘淡月　阳湖杨晋藩蕉隐 
　　秦台凤去，想月上疏帘，夜窗情绪。砚冷冰消，尚忆碎缣零句。韶华转眼浑无据，怨东皇骤将风雨。荷珠易散，仙云难返，断肠空赋。　　又何事人间幻住，向绿杨灯影，词坛偶驻。梦醒匆匆，芳讯顿还尘土。屧廊前度寻幽径，问春归惜花谁主？画楼梅传，盦盦剩稿，独留千古。 

　　　　　　勤县邵丙镛槐臣 
　　昙华一瞬梦中身，福慧双修有几人？ 
　　莫怪多才偏薄命，仙姝原不耐红尘。 

　　新居天上总茫茫，遗稿重寻旧锦囊。 
　　此日螺庵冰玉聚，编诗各有泪千行。 

　　　　　　钱塘夏曾传薪卿 
　　泡影昙花不自由，谢公情绪卷中收。 
　　鲛绡委宛缄红泪，虫语零星咽素秋。 
　　剩粉残香都敛恨，引商刻羽总含愁。 
　　一编似读昭华集，自愧鲰生腕力柔。 

　　　　　　仁和温汝超次言 
　　匆匆一霎现昙花，无限凄凉惹阿耶。 
　　造物忌才还忌福，不将徐淑配秦嘉。 

　　白傅无儿已自伤，兰心蕙质又摧戕。 
　　一编忆语零星记，不数随园哭阿良。 

　　儿女情伤忆昔年，西河痛泪洒遗笺。 
　　披诗不尽喃喃语，枨触余怀倍可怜。 

　　莫将幻境当真如，紫玉成烟付子虚。 
　　妄语塞悲君悟否？漫夸天上有新居。 

　　　　　　余杭孙士灜啸山 
　　菡萏深闺质，生来十九年。 
　　不堪兄弟寡，常得父师怜。 
　　修短原随化，推敲竟欲仙。 
　　玉楼长吉在，底事召蝉娟？ 

