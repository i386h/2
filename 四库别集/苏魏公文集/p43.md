<!-- { "loadSidebar": true } -->
　　勅流之长者由夫源深枝之茂者自乎本固眷我硕辅出于名门若时奋庸克大前烈将慰述先之念载疏锡壤之恩以尔具官某父某在仁祖世以嘉谟硕画进贰机衡忠规具载于庙彛义训乃贻于子舎朕以绛体质方重论议纯深愿为良臣善守先代擢于世职可谓象贤当其拜衮之初必动履霜之感相尔旧国时维成周再加九命之崇用显三公之世告于宗祏尚或歆承可母追封普安郡太夫人蒲氏可追封崇国太夫人
　　勅陟台衡而预政方擢干臣饰泉壤以疏封盍旌懿范属此畴庸之始爰推锡类之恩以尔具官某母某氏挺生庆门作配君子有四德之美成二族之和室家之宜既克成于妇道日月其逝怆弗逮于朝荣宜因嗣子之登台载彻脂田而锡命小君之号啓国于崇并示宠灵贲于庙室可
　　母追封平阳郡太夫人王氏可追封荣国太夫人
　　勅礼传所称女子有三从之义册命之锡封爵有四等之殊缅维芳风实兼具美以尔具官某母某氏丞相太尉之子中令周公之妻出自庆门归彼时杰生见荣盛殁余庆灵有子而贤载世预政属咨俞之拜后念顾复之有懐俾择名区用胙乃国二族显赫无若尔家前史所谓妇人之贵其谓是乎魂而有知当歆茂渥可新除右谏议大夫叅知政事王安石封赠三代曾祖
　　勅礼称天子之大夫祭及三世又曰父为士子为大夫亦祭以大夫盖从生者之禄由古然也今夫执政之臣同体元首顾其名数岂特大夫之比则追贲祖祢礼宜有加具官某曾祖某江左之秀德噐素髙义训之传世风自逺荣名不显于当世庆善乃流于后昆惟其令孙作我良辅方属登台之始用推本祖之恩以储宫保辅之崇为宗祏追崇之美精爽不昧宠灵是歆可
　　曾祖母
　　勅国家登用辅臣躐加命数参六卿于朝路预我政几享三室于家庭逮其世配均推渗泽庸逹孝思具官某曾祖母某氏明智自将慈严合度宜其家室蹈嫔则而不逾贻厥孙谋賛台司而伊始命追荣于大郡且加号于副筓既啓有家之荣冞光积善之报淑灵如在厚渥其承可
　　祖
　　勅夫积之厚者其流光位之崇者其礼异我得栋干擢在柄司立于朝廷则有协心同体之义念其祖考岂无进封饰壤之荣稽若故常具存彛典具官某祖某服道秉谊含章葆和寘彼周行未登贵仕之列施于孙子盖有隂德之慿用裕厥宗再世而大王室其乂祖构是承惟东储二品之班视前世三孤之秩锡此明命贲于私庭魂其鍳兹罙祚尔后可
　　祖母
　　勅国家待执政之臣礼亦重矣既尊宠其人又追贲其祖妣所以嘉似续之庆因以劝夫在位重其本而厚其报也具官某祖母某氏挺贤明之识兼婉淑之仪善行积于厥家庆灵乆而后大参予近弼之贵时乃令孙之贤谂是忠规本乎门法彤管有炜既彰家道之成象服是宜乃正封君之号兾尔防漠嘉兹宠灵可
　　父
　　勅前史称臧孙逹之有后又美郑公业为不亡盖继之者贤则美济厥世未若父为儒者名称于一时子为辅臣宠延于三世非其善训夫岂享兹具官某父某素履清修周才敏迈防名从政进乃望郎之华佐郡典州蔼然良吏之称位弗充量福固有基若时嗣子之贤登我台司之贰逮亲之感方对于鼎茵追往之恩用加于冕绂以储师之峻秩为祢室之褒荣魂而有知飨此殊私可
　　母
　　勅朝廷莫如爵故二府有异数之加寝庙莫如亲故三室有同牢之享矧惟妣德之懿岂吝防章之褒具官某母某氏言宪典常德驯慈顺归俪良士寔生令人讽召南之诗则苹蘩之荐不失服季姜之戒则经幅之喻以明时其邦杰之奋庸抑自家庭之垂裕参闻国论既聮三事之崇追述母仪用锡六珈之副兹所以彰我闿泽之漏慰彼寒泉之思缅兹淑灵享是嘉命可
　　母
　　勅仕之贵者莫贵于作弼孝之大者莫大于显亲登贤既预于政司报德宜先于祢室推存念往我何吝焉具官某母某氏备有言容能循法度从夫而仕则内助之德修有子而贤则隂德之施显属兹图任之始固切慈顔之懐用加号于小君且进封于大郡侑尔宗祏既开家采之荣利于嗣人无忝公台之寄可
　　观文殿学士兵部尚书知青州欧阳修
　　父
　　勅郊之祭也上以恭天地之报下以扬祖宗之休属告成于盛仪遂推行于惠泽眷吾台衡之旧适宣方面之劳懐其先芬既极显扬之美胙以成国式章尊宠之名具官某父某毓德士乡防名圣世蕴济时之用位下而不得施慿积善之祥泽流而逮乎逺果有贤嗣大其门闾衮衣蜜章已峻九仪之贵国封公爵俾増千乗之荣非徒嘉尔教忠之能抑亦成吾广孝之义精爽不昧优渥是承可
　　母郑氏
　　勅精禋类帝所以训天下之恭扬名显亲所以教人臣之孝曰予邦彦有懐母慈宜推庆恩用光贤范具官某母某氏生有淑质归于德门咏苹蘩之诗则妇道克顺明经幅之喻则母仪备存贻此哲人作我良辅生虽不及鼎茵之享殁而屡有汤沐之加承此神厘进以大国夫封爵锡命诚未足慰孝子永慕之情而旌善表贤抑可以成公朝奬劝之义惟尔防漠歆兹宠灵可
　　妻薛氏
　　勅夫祭祀之泽广矣既已推于群臣而又逮其家室所以明神惠而厚人伦也矧吾旧德之配夙闻主馈之贤庆典所覃宠章宜厚具官某妻某氏出髙明之胄有柔婉之风作嫔良人克相宗事洁苹蘩以承祭匪懈温恭服副筓而预朝荐膺荣渥属遘邦厘之洽载陪郡壤之封且择美称益光内治往对褒华之命勤宣辅佐之功可
　　翰林学士右谏议大夫司马光父赠司空
　　勅朕宅位之再岁考卜郊之三年天其相予既克成于熈事福不专享是用惠于庶工且追贲于先芬俾显扬于世美具官某父某德器闳茂风规峻凝徊翔台阁之华宣布藩朝之政经纶之业犹未究其施为燕翼之谋盖有贻于似续时其子舎服在禁林方见尊宠于朝廷固已崇大其门构姑縁禋燎之庆载加襚服之荣秩以上公位乎空土岂特章名臣之余烈抑以慰嗣子之孝思防漠有知宠章其享可
　　龙图阁直学士工部侍郎张掞父赠司徒
　　勅朕因郊以承天之序念亲以及人之先爰推庆恩式叙在位矧予名德之旧夙绍素风之传防典所加褒章宜厚具官某父某躬服道谊内懐器能防名清时仕不充于雅望垂裕后嗣职乆列于近班盖源之深者流自长而位之隆者礼亦异姑縁肇祀之渥用显教忠之能秩以上公总乎五教尚歆告第之宠益胙有家之蕃可
　　侍衞亲军马军都虞侯杨遂
　　父
　　勅郊丘之祀所以训天下之恭赠襚之恩所以逹诸臣之孝甫成熈事爰覃庆章且先追往之恩用慰因心之感具官某父某吉履有素乡评所推善行在躬而未彰庆灵至子而乃复勤宣职业良嘉父教之忠欲报劬劳俾进尹环之列尚歆殊渥永裕后昆可
　　母
　　勅郊祭之推恩也上以均天地之况下以扬祖宗之休福厘纷然中外时若眷言拱着之列方逮承顔之荣宜厚宠章用昭报德具官某母某氏以柔贤之美既宜夫家以庆善之慿获从子贵俾躐封于大郡且均宠于北堂钦承优渥之恩益向寿康之福可
　　妻
　　勅朕初郊泰元大赉天下思与士类均承福厘眷言拱衞之聮并开爵邑惟其家室之庆宜懋宠章具官某妻某氏备有言容能循法度从夫而显主馈是承属大祀之休成均湛恩而下达进荣大郡増美华宗益宣内助之勤用称重封之渥可
　　枢密使劒南西川节度使守司空兼侍中文彦博奏汾州介休县草泽史钊妻文氏追封永嘉县太君
　　勅某氏钟庆德门归嫔吉士属徂年之早谢闵昆裔之靡承眷我台宰之贤方有诸姑之怆愿移恩施正以号封俾开爵邑之荣慰彼幽泉之路顾惟精魄尚识宠光可







　　苏魏公文集巻三十五
　　钦定四库全书
　　苏魏公文集巻三十六
　　宋　苏颂　撰
　　外制
　　真宗皇帝忌日斋文
　　伏以仙驭夐遥礼极如存之奉殊庭荐祝岁严奉讳之辰慿觉路之胜因导孝思之逺慕恭惟真宗皇帝丕承谟烈驯致治功作圣述明继三五六经之美登封降禅踵七十二君之髙尊道贵德以垂休翼子谋孙而永世今皇帝接千载之统绍五圣之基颂文祖之清明感终忧之惕式防宝所载举梵仪讽秘密之真文赞逍遥之邃境真宗皇帝伏愿穆清凝命泰定发祥敷圣政以日跻恢徳防之天覆然后愿君臣一体咏元首股肱之歌宗子维城固枝叶本根之庇嘉生茂遂黎庶绥安獯戎共戢于威懐中外均防于福祉
　　章懿皇后忌日斋文
　　伏以尊閟宫之祝载属于讳辰修竺国之仪聿严于胜防式资防祐仰达孝思恭惟章懿皇后德配坤元体仪宸极夙挺伣天之表早符梦日之祥怆真驭以虽遥想徽音而如在今皇帝绍隆洪绪缅慕懿慈不忘追逺之诚用谨终忧之礼博谋梵教广植福田章懿皇后伏愿安处浄方超登觉地布法云之灵润助皇器之置安今皇帝伏愿天广睿谟飇驰景化帝与龄而益永民敛福以无疆然后愿据鼎元臣宣泰阶六符之耀维城懿戚协本支百世之期五风十雨以顺调九种百嘉之茂遂
　　元德皇后忌日斋文
　　伏以仰太姒之徽音式临于讳日集觉皇之胜利上荐于防涂恭惟元德皇后道合静专体躬柔顺内茂契涂山之范诞弥开甲观之祥啓迪孙谋嗣隆寳构今皇帝重明继统下武膺期念生民尊祖之诗谨君子终忧之礼钦崇梵教允答懿慈元德皇后伏愿受记内宫超神浄域广一乘之妙理贻万世之丕猷今皇帝伏愿福固冈陵寿齐箕翼大器恊置安之喻彛伦臻攸叙之功然后愿元首股肱载咏康良之美百辟卿士共修屏翰之能四时宣玉烛之和万物遂崇丘之盛
　　翼祖皇帝忌日斋文
　　伏以王业所基式仰贻谋之盛梵宫斯辟聿严追逺之诚属讳日之载临仗福田而是荐伏惟翼祖简恭皇帝穹旻毓粹淳耀发祥同太王之好仁周由是盛类懿祖之潜德唐以之兴今皇帝继体承干因心笃孝奉庙祧之荐靡懈于时思崇佛事之严上资于防报翼祖皇帝伏愿一乘悟理万行超縁逍遥因地之尊福祐皇图之永今皇帝伏愿圣谟广运神化博施并日月之代明与乾坤而齐泰然后愿君臣同体夷夏宅心庙堂宣镇静之风藩屏恊维持之固雨旸寒燠感顺序于天时黍稷稻粱获登成于岁事
　　宣祖皇帝忌日斋文
　　伏以基命有开逖仰贻谋之盛等慈无上式崇追逺之严记撤乐之曩辰切因心之永慕伏惟宣祖皇帝静渊载德濬发储祥契敷教以在寛道隆商祚豳好仁而贵恕命集周邦今皇帝纂绍丕图大凝至治宗祏奉尊于祖始靡懈时思仁祠崇殖于胜縁载懐终讳宣祖皇帝伏愿三明悟理十号登尊栖神极乐之方流祉无疆之祚今皇帝伏愿道超防古化格殊邦灵台臻偃伯之期仙石永拂衣之劫方隅底定夷裔懐徕然后愿藩屏亲贤维城而作固庙堂辅相迓衡而弗迷官师咸尽于忠规兆庶永跻于寿域
　　太祖皇帝忌日斋文
　　伏以真圣膺期肇鸿图于亿世嗣皇尊祖荐防福于五天荐临称讳之辰弥切聿追之念恭惟太祖尊号皇帝昊穹凝命淳耀发祥刬五季之荒屯迈百王之遐武卜年定鼎遂开周室之隆厌世乘云俄复帝乡之邈今皇帝大明绍统至治格天当明发之有懐记登遐之逺日汉家原庙世逾乆而礼逾严竺典上乘岁有崇而月有荐太祖皇帝伏愿栖神净土授记迦文证大觉于密圎祐丕基于永乆今皇帝伏愿万神荐祉百顺储休櫜兵革于灵台纳编齐于寿域百嘉茂遂恊春秋之有年四表辑宁类成康之美俗宗邸保磐维之固台司宣燮賛之谟周行共效于忠纯率土永臻于泰定
　　懿德皇后忌日斋文
