<!-- { "loadSidebar": true } -->
    朝请风素，横矛戟。从事颛礼，寻阳洞易，公自名家，伏膺经籍。鼓钟外远，纯漆内积。（其二）
    用材南楚，待问东堂。持斧作宪，含香拜郎。再飞禁掖，七践文昌。国传茅土，巷拥常。（其三）
    井春纷纶，桓荣稽古。行儒师逸，高迹谁伍？公实踵之，堂奥斯睹。匪徒外润，爰归内补。（其四）
    惟昔殷後，学於甘盘。一期千载，遇君则难。充堂阿那，其臭如兰。懿哉夫子！斯言不刊。（其五）
    仁谓必寿，神期式谷。生寄虽浮，夜趋何速？宠极韩赐，恩深卫哭。徒望邢山，岂忘乔木？（其六）
    峥嵘徂岁，寂历空岑。白日无影，寒云半阴。燕城表灭，汉水碑沈。贞臣之墓，樵牧谁侵？（其七）
    ○大唐故陪戎校尉崔府君墓志铭
    君讳相，清河人也。神农之苗胄，太公之允诸。原夫鱼吞吕钓，应同载以归周；龙跃崔津，表嘉名以诞庆。曾祖怀，隋任郑州司马。祖文观，隋任豪州录事参军，或六条布政，扬至德以宣风；或千里辅仁，翊公平以阐化。君高门华绪，间代清姿。椅桐吸日月之光，松柏挺风霜之节。方冀南山锡寿，永驻颓龄；何期北帝游魂，先悲过隙？呜呼哀哉！以开元十年二月廿一日，终於私第，春秋六十有八。夫人丁氏、苏氏、李氏，并母仪婉顺，妇德惠和，移邻之庆早彰，举桉之夙备，庶期千月，寿保百龄，冀椿鹤而齐年，奄菌蝣而等谢。越开元十年三月八日，合於村西北二里平原。礼也。左荥泽，右成皋，峨峨飞峤镇其前，滔滔黄河灌其後。
    呜呼！玉树双埋，金声两绝。白日杳而三千岁，黄泉深而几万里，悲风起而松柏哀，冷露泫而蓬蒿泣。嗣子待宾等，瞻天靡诉，叩地无追，长萦衔索之悲，永结飧荼之苦。铭曰：
    东光不驻，西影弥催。昆山玉碎，兰苑香摧。元霄易掩，白日难开。母仪夙备，妇德早彰。匣中剑折，镜里鸾亡。乾坤载合，琴瑟重张。森森翠柏，骚骚白杨。千秋播馥，万代流芳。
    ○大唐故朝散大夫京苑总监上柱国茹府君墓志铭
    君讳守福，京兆人也。盖周之遗苗，郑之远允也。昔六国分峙，茹姬为魏後之妃；七雄并争，茹耳为韩王之相。自周历汉，洎晋迄隋，朱轮华毂，金章紫绶，代有人矣。曾祖誉、祖宏善，并耿介清素，钦儒风。高蹈邱园，不仕於世。父行本，上柱国。魁岸长者，风神骏拔，载畴符爵，克著勋庸。君自始成人，预展心力，出入扃禁，宿卫先朝。武太後时，选补右领军卫长上，考满，授芳州仁里府别将，仍於定陵押当毕，授陇州大候府果毅。君职虽戎武，而学重儒文，清慎自出於本心，廉让实由其天性，书则尤工草隶，算乃妙洞章程。伯英惭其笔力，宏羊服其心计，艺术超迈，声华日闻。属开元祚兴，选举尤慎。特进王毛仲闻而重之，召为监牧都使判官，於是陇右巡检，频为称职，迁怀州吴泽府果毅，考满，擢授京苑总监，杂掌农衡，考课元最，频历数职，判官如故，前後十馀岁焉。岂非硕人令德，善始善终者也。
    君幼而聪敏，内崇正觉，行六波罗蜜，遵不二法门。性之自然，薰膻不咀於口；天之所授，经戒克铭於心。爰在吏途，雅操弥笃。虽王事鞅掌，剧务纷纶，而颠沛必依於仁，造次不愆於义。呜呼！行之难矣！斯人谓欤？粤以开元十一年四月廿九日，奉使陇右，道巡监牧，六月二日还至京，六日己亥遘疾，至八日辛丑，卒於长安休祥里第，享年三百三甲子四旬有二日矣。
    呜呼！降年不永，穹苍靡遗，鸣玉未击而自摧，芳兰不秋而先落。君初遘疾之时，呼集家人，告其死日，子女陨泣，小大咸惊。君乃止之曰：“生者物之始，死者物之终，终始循环，天之常道，又何足悲也？”於是自为沐浴，衣以新衣，乃请诸名僧造庐念诵。君端坐寝床，精爽不乱，言话如故，诫嘱无遗。果如期不愆於验，辛丑夜刻至子，奄然而逝，趺坐不动。左右无惊异哉乎！所谓知命君子，代之奇人。夫人河东薛氏，四德联华，九仪克著，贞贤外播，温孝内融，和凤虽则先飞，神交终当重合。即以其年八月有九日，合葬於城南香积寺（阙一字）原。礼也。
    呜呼！刍灵发引，白马悲而不前，宅兆攸安，青乌卜而云吉。冀龙山一变，知令德之犹（阙一字）鳌海三（阙一字）振清徽而不朽。乃为铭曰：
    洪（阙一字）大造，厥初生民。仕以行义，义以赞神。惟德可据，惟道是邻。取则不远，在乎伊人。伊人为何？生唐之域，筮仕明时，У从职。温恭淑慎，济济翼翼。孝乎其家，忠乎其国。驰思元冥，乐道之精。匪由壮冠，发自弱龄。松筠励节，冰镜弥清。心归正觉，口诵真经。捧戒珠兮不失，传慧炬兮逾明。达人知命，吏隐王庭。有知於死，无惋厥生。猿坐入定，神迁不惊。倬哉若人，阅此哀荣。丹翻兮惨引，白驹而悲鸣。悠悠归窀穸，千秋万古松扃。
    ○陈宪墓志铭
    公讳宪，字令将。平阳临汝人也。（阙十三字）为氏洎七叶，有汉大将军棘蒲侯武。又十五（阙八字）平阳侯子孙家焉。祖远，雄武多大略，徵晋昌令不就，（阙五字）高量累辞辟命，没谥“真隐先生”。积德未享，是用有後。公（阙四字）气降虚明之神，清畅条理，夷雅闲秀，词学优深，操行无玷。（阙四字）不徇速达。年卅乡贡进士，对策上第。其年解褐荥泽主簿，（阙二字）师尉明堂尉阌乡令。秩满，受诏关内覆囚，旋拜右台殿中侍御史，转库部吏部二员外郎。丁内艰，哀毁过礼，服阕，除礼部（阙一字）功二郎中，迁给事中中书舍人，策勋上柱国，除大理少卿，出为虢州刺史，复大理少卿，迁工部侍郎。又出为兖州都督，入拜卫尉少卿，复工部侍郎。又出为蒲州刺史，入拜太子右庶子，迁太子宾客，累加封岳阳县开国男，食邑五百户。凡所历官，咸著成绩，皆任实以物，不激誉而干进。休名自著，合举允谐。丧仲弟，哀感成疾，以开元十三年九月廿五日，薨於东都审教里第，春秋七十八。粤以开元十四年岁次景寅十一月乙亥朔十六日庚寅，葬於偃师县龙池乡之北原，先茔。礼也。惟公宅乎中庸，乐在名教，体忘悔吝，德全终始者，朝廷一人而已。又尝著《中道》《通教》二论，注《周易》撰《三传通志》廿卷，集《内经药类》四卷，合新旧《本草》十卷，并行於代。噫！可谓立德立言，殁而不朽者矣！嗣子长安县尉少仪等，孝思纯至，永怀扬名，乃刊石勒铭，以志幽宅。其辞曰：
    感{直心}之後兮实生哲人，文义博畅兮志业清纯。孚政光国兮懋宠荣亲，立言不朽兮全道归真。
    ○唐故延州肤施县令上柱国于公墓志铭
    公讳士恭，字履揖。其先东海人也。汉太守定国之允。洎五代祖谨，仕魏，遂居河南。今即河南人也。绩著前史，庆贻後裔。曾祖宣道，隋左卫率，皇凉甘肃瓜沙五州诸军使、凉州刺史成安子。祖永宁，皇商州刺史增建平公。父元祚，皇益州九龙县令，袭建平爵，尚德静县主。公即主之次子也。
    公言行周密，风仪闲雅，弱冠以诸亲出身，解褐授好县尉。初大周御宇，分邦制邑。划尔畿甸，隶为稷州。选部甄才，擢授斯职，亦当时之荣选也。自兹已降，累迁郡邑。寻赞临颍，复典肤施。关右驰声，许邦思惠，非此能备也。开元十四年春，天子若曰：“县令在令清白者选日擢用。”公即随调选，方俟迁陟，命何不融？疾成不治，以其年秋九月戊戌，卒於私第，春秋六十有六。时来不偶，其如之何。夫人谯郡戴氏，妍妙凝华，贞顺勉行，自承馈盥，克谐琴瑟，降年不永，虽恨偏沈，同穴相期，果然终合。开元十五年七月乙酉，权於京兆神和原。礼也。拱树萧萧，坐看成古；佳城杳杳，空见微月。嗣子弼婴等，泣血崩心，绝浆茹蓼。昊天莫报，长夜不晓，虑陵为谷，刊石为表。铭曰：
    死生有数，昼夜不舍。嗟彼于公，长归地下。高坟峨峨，宅此崇阿。千秋万古，孰知其他。
    ○大唐故京兆府美原县尉张府君墓志铭
    君讳昕，字道光，京兆长安人也，汉廷尉之丕绪，晋司空之徽烈，印传双鹊，不坠家声；冠英七貂，挺生其美。曾祖宗，隋襄城郡守和、易二州刺史。剖符按俗，露冕宣风，明断不谢於分缣，清白有逾於酌水。祖，朝散大夫上柱国行阆州西水县令，术雄五县，恩宠百缣，调弦则彩翟驯桑，字物乃白鸠巢室。父元，中大夫行宁州长史。才高展骥，德迈题舆，专城假翊，中朝藉甚。君门承懿范，贻教英奇，乡誉克重於岁寒，庭训必先於忠孝，取父荫出身，解褐授泾州鹑觚县尉。秩满，选授汾州隰城县尉。丁父忧服终，选授京兆府美原县尉，而职司畿甸，声流台阁。冀期朝须方朔，欲问西风；何图天要李通，便游东岱！以开元廿四年秋七月四日，奄终於私第，春秋五十有七。即以其年岁次景子十月三日，窆葬於京城南社城东二百步旧茔之礼也。夫人京兆韦氏、夫人恒农杨氏迁合。嗣子等临鹤遂而攀号，恐冥寞无知，凿石为记。其词曰：
    於昭清河，宗社翕。廷尉重道，司空博识。家传鹊印，代袭貂蝉。剖符求瘼，绾墨调弦。庞统外台，梅福畿甸。德音尚在，魂灵不见。亲亲雪泣，嗣子攀号。式镌贞炎，永播劬劳。
    ○大唐故范氏夫人墓志铭
    夫人姓范，讳如莲花，怀河内人也。洎中行佐晋，张禄相秦，滂著大才，煜称良史，英声茂阀，奕世存焉。高祖预、祖义慎、父元琛，并才韵卓荦，风调闲雅，慕梁竦之平生，恐劳郡县；咏陶潜之归去，遂乐田园，由是冠冕陵迟。夫人因为平人也，凝脂点漆，独授天姿，妇德女功，不劳师氏。始以色事朝请大夫、行河内县令、上柱国琅琊王升次子前乡贡明经察，送深目逆，调切琴心。昔温氏玉台，愿投姑女；汉王金屋，思贮阿娇，方之宠焉，未足多也。而夫人犹自谓桃根卑族。碧玉小家，每惊齐大非偶，能用鸣谦自牧，举事必承先意，服勤尝不告劳，而王公感夫区区，他日益重，虽名齐衣帛，而宠实专房。粤以天宝三载闰二月十四日，因（阙一字）覆疮中风，终於河内之私第，春秋载卅七。即以其（阙一字）岁次甲申四月甲午朔十六日己酉，葬於大行之阳原。礼也。烈烈哀挽，垒垒孤垄，将惧为陵，庶存刊石。铭曰：
    长夜穷泉兮一闭千年，云谁之思兮令淑歼焉。巫岫云没兮河阳花死，地久天长兮空存女史。
    ○大唐故监察御史荆州大都督府法曹参军赵府君墓志铭
