<!-- { "loadSidebar": true } -->
亲师博喻，敬业研机，文绚词林，学该议圃，价重连城之宝，声华昭乘之珍。贞观七年，明扬仄陋，爰应招弓之礼，方申观国之材，只问甲科，先登荣秩，蒙授承奉郎。董仲舒之称举首，陈仲躬之处高名，望古而言，实为连类。燕王以盘石宗英，分出镇，傍求俊彦，广召贤能。君以景行克宣，令问昭著，敕授燕王府行参军。邹枚之曳裾梁苑，徒擅前修；应刘之飞盖陈园，空传曩烈。寻迁右武侯仓曹参军事。武侯即天皇历试之司。周王西伯之朝，策名在早；魏帝镇东之府，委质居先。俄除右卫铠曹参军事。于时三韩蚁聚，惊涛阻於白狼；九种＊张，凝氛晦於玄菟。兴师薄伐，命将龚行，擢君为左二军兵曹。虽处赵哀之班，恒参士燮之略。逮乎九围瓦解，八阵冰销，颁宴酬庸，式崇峻级，蒙授护军。太宗展义晋阳，观风兆庶，弦歌无闻於百里，桴鼓靡息於一同。爰诏有司，擢能补替，以君材堪制锦，干用烹鲜，授盂县令。飞蝗避境，知卓茂之深恩；乳雉驯□，验鲁恭之美化。永徽元年，授太常寺主簿。礼乐攸归，管辖斯寄。韦康处职，自致千里之名；王居要，□有万人之识。寻迁光禄寺丞。丁艰去任。日驷难追，风枝弗静。痛南陔之相戒，五日绝浆；哀陟屺之何期，三年泣血。显庆四年，授太府寺丞。王府会同之所，朝廷揖其公清；宝藏交正之司，僚友推其明敏。龙朔三年，迁司域员外郎。袁淑之升兰阁，即请登封；挚虞之践文昌，使申奏议。乾封元年，升中之礼既毕，告成之庆普沾，加朝散大夫，本官如故。其年寻除同州司马。诏曰：识用详敏，操履淹和，绩效官联，声驰寮友，功参半刺，必俟廉能，任居分乘，是资平允。宜贰职名藩，载伫声实。咸亨三年，转绛州长史。诏曰：器局沉整，性履端慎，久经驱策，备展勤能。迁秩上寮，式符朝序。王祥之居别骂，邦国赖其功；庞元之任治中，骐骥中其足。寻授昭陵令。山陵任重，朝野佥谓应材；园寝寄深，内外欣其称职。过马苑而累迹，不践之礼无亏；望罘思而鞠躬，如在之敬逾励。虔恭享荐，矜惕蒸尝。长卿之位未迁，仲尼之梦俄及。以上元二年七月五日遘疾，终于永安之里第是，春秋七十有五。惟君容止闲详，神情爽迈，言符李楷，行应荀。荣利不涉於心，同之许逊，喜愠未形其色，等彼嵇康。实朝士之羽仪，谅人伦之龟组。何期奄从风烛，永谢琴书。呜呼哀哉！夫人宝氏，礼部尚书、邓国公之第六女也。五陵望族，四姓良家，幼习母仪，夙闻傅训。心灵敏悟，辩商断於琴弦；机应高明，对雪飞於柳絮。及而三星夕曜，百两宵归，承奉舅姑，勤甚姜诗之妇；执侍君子，敬逾却缺之妻。未尽谦恭，俄先朝露，昔轸安仁之思，今同季武之阶。粤以上元三年正月廿二日，合葬於白鹿原故茔，礼也。呜呼哀哉！嗣子处廉兄弟，居丧至孝，若不胜哀，处疚增悲，□□过礼。痛泉扃之水闭，惧陵谷之有迁，敬勒徽猷，庶传芳烈。乃为铭曰：
□□控源，岐山构址，皇王文武，后妃任姒。炳矣书契，焕乎经史，播美千龄，流芳万祀。光禄绍绪，鹰扬□□，□若浑金，温如璞玉。运筹百胜，功参雅曲，抚政六条，化迁风俗。惟公诞载，夙禀英灵，忠为令则，孝为天□。□中规矩，言依典刑，誉驰通，业著趋庭。涉猎丘坟，雍容文雅，思发□组，辩抽泉泻。宾实遐彰，□□□□，□缨莅职，光朝振野。位陪建礼，筑佐名藩，削芬怀神，星曜轮轩。□□□，人泣攀辕，未穷□，□□□□。婉彼淑慎，义周家室，志洽金兰，情谐琴瑟。椒花颂丽，鸳机彩逸，奄谢姿，遽摧执质。先远□□，□□□路，悲挽凄断，嘶骖顾。郊迥云垂，松疏风度，怆音容兮长诀，仰穹苍兮何诉。
（录自《隋唐五代墓志汇编》陕西卷第一册）
№上元０１６
【盖】
失。
【志文】
大唐邓公之墓志公讳明，字君，瀛州平舒县人也。其先出自□□□苗裔，後汉平昌侯邓禹之後。曾祖鼎，齐渤海郡州都；祖敢，周任和州司功；考义，隋开皇五年任章武郡功曹；并以英华间出，领袖等夷，代号人龙，难以言矣。公早标岐嶷，对玄术於蕃羊；幼擅令名，辩机神於日食。总＊之後，酝藉自滋，虽谢氏之风流，亦无以尚也。遭□隋昏德，道政奸讹，遂以窃迹韬光，远害而已。至义宁□定，海息飞涛，公乃佩德扬名，再临乡长。知风树之难静，识饮啄之□劳，爰命於陵，纵情琴酒，时兴引满，毕筹算於嗣宗；重诺谦虚，尽生平於文举。岂谓栖尘易殒，俄兴长往之哀；隙驷虽留，忽轸陵迁之叹；粤以上元三年岁次景子正月廿二日终於私第，春秋七十有四。与夫人李氏合葬於县城东一里，息行谋、行讨，生唯尽孝，□□慎终，鄙三年之血非奢，耻七日之■何晚，情怀俯就，宅兆斯存，切恸乡邻，孰无哀感。乃为铭曰：
马起扶桑，兔饥穴，海变成田，时迁改节。残茔悲汉，高台泣薛，胧剑徘徊，松风鲠咽。彼苍者天，歼我良人，白驹叠叠，黄鸟缤缤。佳城授地，菖灵礻遂新，镌而记德，彰令问於千春。
（录自《隋唐五代墓志汇编》河北卷第一册）
№上元０１７
【盖】
失。
【志文】
唐故处士任君墓志铭并序君讳君，字信，河南洛阳人也。珠衡纂极，疏宝历以延祥；鼎□承基，综阴阳而演庆。懋功光曩代，积德垂於後，恩叶重晖，英灵起，并详诸史辨，可略言矣。祖隋任滑州司马；八音，同延年之挟律；出参白里，侔言偃之弦歌。君以佩＊之年，君孝不违颜，躬勤致养，恐剖冰之不膳，□□於□池虞席之乘，方未遑於捧檄。既而风树不停，隙驹俄谢，自钟□衅，哀□礼，则肆力成坟，俱财供葬。父任永州录事参军。虽工戎呕血，□不□□；董永鬻身，仅能成圹。服阕，养性丘园，畅清风月，安贫乐道，不以宠辱担惊；闲雅从容，自得逍遥之致。昔扬仆一区，耻居关外；□□二顷，□留负□。遂去山南，因家洛下。迨金钟响夕，玉漏倾晨，人间舍容膝之安，劫外得推身之趣。而福善无效，西兹之景处；但歼良有徵，岱山之奄及。去永徽三年二月十七日卒於私第，春秋七十。夫人默处中闺，潜身内辅。空□子同廷渥，行期偕老之欢；何图奉清伤神，忽悼亡之恨。以上元三年正月十八日，卒於私第，春秋八十。以期年二月五日葬於邙山平□乡之礼也。长子善义等，珍开曜掌，忧结终身。幽陇更开，望屺垂而何及；穷泉再掩，历浚渚而无依。思贲玄堂，式铭翠版。其词曰：
良图绘像，旧册傅规，阴教讵蹑，柔嘉在斯。听从合矩，容德修仪，诸姬□训，郡娣推奇。其一。ひ带七章，组纟川大行，丽姿月湛，贞襟水映。彤史毕窥，缃编成镜，静□殡则，柔闲阃政。其二。宝钗动韵，玉树开荣，鉴分株辩，智晓车声。雌笛奄逝，雄剑零鸣，年移□宿，岁久松平。其三。迨兹卜宅，重申安厝，灞岸才远，洛桥俄渡。暧暧新阳，＊＊春路，一窆邙□，千龄不寤。式纪音徽，永旌丘墓。
大唐上元三年岁次景子二月己巳朔五日癸酉。
（录自《隋唐五代墓志汇编》洛阳卷第五册）
№上元０１８
【盖】
失。
【志文】
唐故邓州穰县主簿成府君之墓志铭君讳库，字万寿，河东汾晋人也。即成周之苗裔，本枝贞秀，代有其人。高祖进，□使持节陕州大总管；曾祖约，能克绍先家，光隆□祚，有隋之日，任湄州刺史；褰帷分竹，化美百城，仁风扇於河表，芳名播於箱史。而君丕承基绪，幕统嘉猷，当官以清直流名，立身以信义为奉。环姿特扶，令望高华，隋末唐初，官为主薄。当官穰县，德积越於□恭；制锦南阳，敷化高於先哲。属□将□顺，致土□家，以大唐显庆五年十二月遘疾弥旬，卒於私第，春秋七十有一。夫人史氏，授许州长社县德星乡君。贞亲内湛，阃范永扬，四德克宣，六行无□。以上元三年三月七日卒於私室，春秋七十有八。即以其年三月十六日合葬於张药村东之高原，礼也。只恐高岸为谷，深壑为陵，故勒铭辞，敬题贞石。其辞曰：
凄忉郑乡，寂寥韩＊，艰逾闻雷，伤侔堕泪。勒□芳规，旌斯难懿，白日千年，玄扃永。
大唐上元三年岁次丙子三月己亥朔十六日甲寅日。
（录自《隋唐五代墓志汇编》河南卷第一册）
№上元０１９
【盖】
大唐尚服李氏墓志铭
【志文】
前尚服李法满墓志铭并序尚服李法满者，不知何许人也。贞慎为性，柔贤著美。奉宫掖之闲游，掌山龙之法服。而光阴不驻，舟壑俄移。以上元二年四月廿七日亡，春秋七十有八，有敕丧事葬事所须，并令官给。以上元三年四月廿三日葬於万年县崇道乡界，礼也。其铭曰：
紫宫夙奉，衮服是司，贤明其德，敏顺其词。恩猷不再，脆促成悲，黄墟永人，白日长辞。
（录自《隋唐五代墓志汇编》陕两卷第三册）
№上元０２０
【盖】
大唐故亡宫九品墓志
【志文】
大唐故亡宫九品墓志并序亡宫人者，不知何许人也。令仪夙茂，淑德早闲。言从桃李之蹊，选入芝兰之殿。炎凉亟贸，执贞顺而无愆；福寿旋登，在营魂其难久。以上元三年四月廿□，卒於宫所。即以其年五月五日葬於城西，礼也。春秋七十有七。典司攸忝，遂作铭云：
昔岁柔仪，今来遐寿，黄泉而永，寄彤管而无朽。
（陕西师范大学古籍研究所藏石，周绍良藏拓本）
№上元０２０
【盖】
大唐故内侍省内仆局令费府君墓志铭
【志文】
唐故内侍省内仆局令犍为费府君墓志铭并序公讳智海，□□□，□郡犍为人也。昔云开缙色，耸神辔於月泉；白□青□，□真□□□□。於是地分邹鲁，族茂应韩。或仙杖遥风，启龙陂之□术；或□□远胄，振黻黼□□□。因宦攸居，今为邛州安仁县人也。事详家谍，今可略而□焉。曾祖超群，後周□□郡守；朱轮载路，□悬＊之曾源；皂盖临郊，清管涔之巨津。祖怡，隽州□藜县令；□□□惠，化自姑复之墟；乳翟怀仁，风偃孙溪之地。父朗，皇朝本州博士；缁林□□，□司马之余风；绛帐谈经，阐文翁之旧业。
君昏れ降德，江汉ゼ灵，萧焉拔萃，恬□□□。志学爰始家□，驰不二之声；弱冠初登乡垫，挺无双之誉。老成攸在，利用斯宾。□□星桥之曲，蹑□云台之下。虽天池之表，方负力而曾飞；而皇位之酬，望来□而载伫。於是晨趋蕙路，夕拜椒闾。王宫展周宰之荣，天市逾汉官之秩。始授君□□庭宫教博士，效彰壶，绩满鹭闺，频回简在之心，屡发由中之旨。咸亨五年八月六日，乃下诏曰：
