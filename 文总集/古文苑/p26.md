<!-- { "loadSidebar": true } -->
　　郁郁荆河伊雒是经荥播【一作波】枲漆【论语郁郁乎文哉豫州成周故都风俗文采禹贡注西南至荆山北距河水伊出陆浑山洛出上洛山荥泽波水已成遏潴又厥贡漆枲】惟用【一作周】攸成田田相拏庐庐相距【言人物蕃阜】夏殷不都成周攸处豫野所居爰在鹑墟【成王命召公卜洛是为成周至平王东迁徙居洛邑汉地理志周地栁七星张之分野也自桞三度至张十二度谓之鹑火之次】四隩咸宅防内莫如【洛邑居天下之中】陪臣执命不虑不图王室陵迟防其爪牙靡哲靡圣捐【一作稍】失其正方伯不维韩卒擅命【言周之末其君臣无谋而方伯之职又废故韩得以擅其命史记东周与西周战韩救西周或为东周说韩曰西周故天子之国多名噐重寳王按兵无出可以徳东周而西周之寳必可以尽矣】文武孔纯至厉作昬成康孔寕至幽作倾【纯明也文武成康之业光明安固至厉王而昬晦至幽王而倾亡犬戎之难遂东迁于成周】故有天下者毋曰我大莫或予败毋曰我强靡克余亡夏宅九州至于季世放于南巢成康太平降及周微带蔽屏营【言衰防不能自存仅自障蔽恐惕不安】屏营不起施于孙子王赧为极寔絶周祀【史记周君王赧卒秦取九鼎寳噐后七嵗东西周皆入于秦周既不祀注既尽也】牧臣司豫敢告柱史【周有柱下史法官也】
　　益州牧箴【一作梁州武帝改梁为益】
　　岩岩山古曰梁州华阳西极黒水东流【禹贡华阳黑水惟梁州注东据华山之南西距黑水】茫茫洪波鮌堙陆于时八都厥民不隩禹导江沱岷嶓啓干【鮌堙洪水不知疏导其源故八州之民皆不得宅土安居禹自岷山导江东别为沱自嶓家导东流为汉皆从其源而疏瀹之故自此啓干水患以平】逺近底贡磬错砮丹【厥贡璆铁银镂砮磬错杂也砮石镞华阳国志灵闗道江山有砮火烧成鐡丹丹砂也出巴郡涪陵又出蜀郡徙县】丝麻条畅有粳有稻自京徂畛民攸温饱【地有桑麻粳稻之利民頼以温饱自王畿至梁外境逺近如一】帝有桀纣沈颇僻遏絶苗民灭夏殷绩【雍州三危既宅三苗丕叙孔頴达疏三危西裔之山也郑引地记书云三危山在乌鼠之西南当岷山则是三苗之国境接梁州夏殷之末苗民负固不服致使梁州道路遏絶不通于中国禹汤之绩至是絶灭】爰周受命复古之常【商颂自彼氐莫敢不来王曰商是常氐皆西夷也杂居梁州之境商末皆畔至周兴梁州尽归王化复夏殷朝贡之常】幽厉夷业破絶为荒【周至幽厉王业陵夷此州废絶为荒服】秦作无道三方溃叛义兵征暴遂国于汉【三方三川也髙祖起义兵以诛暴定乱开国于汉言始基于梁之境】拓开疆宇恢梁之野列为十二光羡虞夏【髙帝置广汉郡武帝通巴蜀开夷地置犍为越嶲益州牂柯武都沈黎文山七郡并秦时汉中巴蜀陇西四郡共列为十二比虞夏封域为光羡矣】牧臣司梁是职是图经营盛衰【歴观前代盛衰不常如此今汉别梁为十二郡可谓盛矣当虑其衰】敢告士夫
　　雍州牧箴
　　黒水西河【禹贡注西距黑水东据河龙门之河在冀州西】横截【一作厉】昆仑邪指阊阖画为雍垠【昆仑山在西天下最髙处北极上帝所居阊阖天门也此州之境西则横截地枢北则邪指天门言居髙据形胜之要】上侵积石下碍龙门【禹贡注积石山在金城西南河所滙也龙门山在河东之西界侵犹际也】自彼氐莫敢不来庭莫敢不来匡【见商颂殷武诗此州不言贡篚时为汉京与禹贡冀州同】每在季主常失厥绪侯纪不贡荒侵其防【言商周之末】陵迟衰防秦据以戾兴兵山东六国颠沛【当周末造秦据雍州之地行其暴戾用兵以制六国】上帝不寕命汉作京【秦为无道故上帝不寕其居命汉都之爰作京邑一本作凉汉地理志武帝改雍曰凉于义亦通】陇山徂以列为西荒【陇山以徃则为陇西张掖等郡自玉门闗至西域皆在荒服】南排劲越北启彊胡并连属国一护攸都【武帝时平南越分其地为九郡北伐匈奴得休屠浑邪故地开武威张掖等郡分处降者于河南国因其俗置属国其官有典属国有都尉宣帝又置都防使并防诸国】盖女不忘危盛不讳衰【铭言所以置官统防者盖于盛安之时防其衰危】牧臣司雍敢告缀衣【周有缀衣掌王衣服皆左右近臣】
　　幽州牧箴
　　荡荡平川惟冀之别【地势平则川陆皆平此州冀之北境水土既平之后别为幽州】北阨幽都戎夏交偪【尧典宅朔方曰幽都此州之境距朔方幽隂之地故名幽州戎北狄也玁狁獯鬻皆是北狄中夏之界其地相偪】伊昔唐虞寔为平陆【都冀此州寔在五服之内】周末荐臻追于獯鬻【西周之末幽王败于犬戎即獯鬻也】晋溺其陪周使不阻【三卿分晋赵据有此地诸侯之卿于天子为陪臣是时周之使命犹通于诸侯】六国擅权燕赵本都【六国僣号称王燕都冀赵都邯郸皆幽州境】东限秽貊羡及东胡【秽貉东胡皆东夷国此州之东境距之】彊秦北排蒙公城壃【秦北却匈奴命恬筑长城以拒之】大汉初定介狄之荒元戎屡征如风之腾义兵渉漠偃我邉萌既定且康复古虞唐【汉匈奴传诸侯畔秦天下乱匈奴复渡河南与中国界于故塞至武帝时命大将军卫青连年北伐匈奴逺遁幕南无王庭言自此邉民得以安居而汉之境土遂复唐虞之旧如得休屠王浑邪王故地以为张掖敦煌郡是也】盛不可不图衰不可或忘隄溃蚁穴噐漏箴芒【言中国虽盛当为永图夷狄虽衰当防其患祸败之形常起细防不可忽易】牧臣司幽敢告侍傍
　　并州牧箴
　　雍别方河水悠悠【此言雍别朔方孔安国书注以为舜分冀州为幽州并州按雍境东距西河今并州跨河而有之则兼析雍冀二州境土明矣】北辟獯鬻南界泾流【北辟戎狄于州境之外南距泾水书泾属渭汭本雍州境也】画兹朔土正直幽方【正与幽州相直】自昔何为莫敢不来贡莫敢不来王【言夏殷以前】周穆遐征犬戎不享【匈奴传周道衰穆王伐犬戎得四白狼四白鹿以归自是之后荒服不至】爰貊【一作藐】伊德侵玩上国宣王命将攘之泾北宗周罔职日用爽蹉【戎狄由是藐视中国以为徳不足以服之肆其侵玩宣王中兴仅能驰遂之泾北而已并州境土自此不入周之职方诗曰薄伐猃狁至于太原是也蹉七何反蹉跌也】既不爼豆又不干戈犬戎作乱毙于骊阿【爼豆文也干戈武也言周宣王以后文徳既不足以懐逺武功又不足以定乱至于幽王遂为犬戎所攻杀死骊山之下】太上耀徳其次曜兵徳兵俱颠靡不悴荒【申述前意以警后王】牧臣司并敢告执纲
　　交州牧箴
　　交州荒裔水与天际【在扬州外境交广之地尧典所谓宅南交盖荒服夷裔之所居南与海接】越裳是南荒国之外爰自开辟不覊【一作马】不绊周公摄祚白雉是献【越裳氏又在交州之南自古未尝通中国至成王时周公摄政始重译来献白雉】昭王陵迟周室是乱越裳絶贡荆楚逆叛【史记昭王瑕康王子也昭王之时王道防缺南廵狩不返卒于江上不赴告讳之也注昭王南巡遂伐楚渉汉未济舟解而溺】四国内侵蚕食周宗臻于季赧遂以灭亡【言逺人不至则蛮夷叛蛮夷既叛则诸侯侵侮卒底陵夷以亡其国】大汉受命中国兼该南海之宇圣武是恢稍稍受覊遂臻黄支杭海三万来牵其犀盛不可不隆不可不惧【汉兴中国境土皆为郡县惟两越未臣至孝武时恢拓疆宇始平南越以其地为九郡又迁闽粤之民而虚其地于是海外黄支国杭海三万里来贡生犀可谓中国极盛之时盛极则必衰安可忘其戒惧】顾瞻陵迟而忘其规摹亡国多逸豫而存国多难【逸豫则生骄荒多难则知警惧孟子曰入则无法家拂士出则无敌国外患者国恒亡难去声】泉竭中虚池竭濒干【泉水之源中虚则竭池水之潴外干则竭交州犹池之濒也以论衰败之萌各有其证用诗召旻之词】牧臣司交敢告执宪




　　古文苑巻十四
　　钦定四库全书
　　古文苑巻十五　　　　　　宋　章樵　注箴
　　扬雄
　　光禄勲箴【汉书百官表郎中令秦官掌宫殿掖门户武帝太初元年更名光禄勲属官有大夫郎谒者大夫掌议论郎掌守门户谒者掌賔讃受事】
　　经兆宫室画为中外廊殿门闼限以禁界国有周卫【周官有周庐之卫谓卫士之庐舍周匝王宫也】民有籓篱各有攸保守以不岐【岐犹贰也岐一作败】昔在夏殷桀纣湎特牛之饮【刘向新序桀为酒池糟隄纵靡靡之乐一鼔而牛饮者三千人三辅黄图秦酒池在长安城中饮者皆抵牛饮特字当作抵谓以手据地如牛】门户荒乱郎虽执防谒者参差【郎虽备员执防以卫宾谒不肃出入无度】殿中成市或鼓或鞞忘其廊庙而聚夫逋逃四方多罪载号载呶【书泰誓惟四方之多罪逋逃是崇是长是信是使荡诗曰式号式呼俾画作夜】内不可不省外不可不清德人立朝议士充庭【有徳进则公论明朝廷肃】禄臣司光敢告执经【经纲也】
　　卫尉箴【卫尉秦官掌宫门卫屯兵属官有司马卫士旅贲三令丞】
　　茫茫上天崇髙其居设置山险画为防御【易天险不可升也地险山川丘陵也王公设险以守其国】重垠【一作限】累垓以难不律阙为城卫以待暴客【易重门击柝以待暴客】国有以固民【一作人】以有内各保其守永修不败维昔庶僚官得其人荷戈而歌中外以坚【庶僚谓宿卫官如成周宫伯宫正虎贲太仆司之职歌字疑是趋字旅贲氏执戈盾夹王车而趋或曰歌谓卫士优闲而和乐中谓王在宫则有居卫外谓王出则有行卫皆坚宻而整偹】齐桓怵惕宿卫不饬【一作勅】门非其人户废其职【齐桓怵惕于功利作内政之法而成周宿卫之制尽废】曹子标剑遂成其诈【公羊传荘十三年公防齐侯盟于柯升坛曹子手剑而从之愿请汶阳之田桓公与之盟曹子标剑而去之曹刿也劫桓公而要盟】轲挟匕首而卫人不寤【史记荆轲持匕首逐秦王羣臣皆愕诸郎中执兵皆陈殿下不得上】二世妄宿败于望夷阎乐矫搜防者不谁【史记二世斋于望夷宫赵髙与其壻阎乐谋诈为有贼将吏卒千余人至望夷宫殿门斩卫令直将吏人郎官皆惊走乐麾其兵进二世自杀谁谓谁何也】尉臣司卫敢告执维【维犹经也】
　　太仆箴【太仆秦官掌舆马应劭曰周穆王之所置也书序穆王命伯冋为太仆正】
