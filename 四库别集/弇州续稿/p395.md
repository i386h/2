<!-- { "loadSidebar": true } -->
　　赵定宇司成回及小僮将致台教一一祗领窃念先子微勋滞寃饮恨黄壤者于今十有八年矣不肖贞等强颜食息吞声隠忍无由扣阍而伸覆盆之苦赖两台傍采公议于条陈疏中及之然非门下悯而覆请则复如戊辰之忞矣先子虽薄有横草之续然二品尚未满考非门下悯而特请则何以沾两祭全塟上跻八座当此之时不肖自谓于愿己酬于分初满不敢复萌望蜀之念致贻画蛇之诮而辱太原公见示谓明主可以情吁贤宗伯可以理干故于并祭先慈之疏辄冐昧以赠官为渎而门下复悯而咨铨部以有大司马之命门下为国家秉礼布公岂以不肖贞兄弟一么么而屈天子之大纪毋亦念逝者之寃未伸而言官之请非狥也然则太原公之相为亦若是耳夫古人薄感恩而重知已以不肖兄弟之感为亲感也非他恩比也先子地下而不冺冺也则于门下知巳之感又当何如也唯是冡枯岩栎无由报塞即所称衔结亦属虚辞聊一陈其耿耿而巳承娄有请告之章而上数厪勉留之命海内仰望喁喁在翁唯国本国脉国是三者不能不重劳心神如何秋气向深为道为宗社苍生自爱
　　
　　荅大宗伯陆平泉公
　　
　　世贞跌宕欲界中赖先师指迷少惩宿憯栖止道门第累重障深毫髪未有所得已误为人影响又属荆石见强俾次先师遗事词旨纰弱纪忆遗挂方惧不免谴责不意遽漏之记室过蒙谕奬若以为窥见一二者愧汗无任老伯果位中人虽现宰官而不染六欲加以耆宿龙象时过法堂印证荐肯深入三昧贞顽聋之质尚未堪受棒喝兹时但于十二时中思己过而己雅贶谨与荆石同拜嘉尚容铨日候讯先此附谢贤从温然玉映法门之媺器也珍重珍重
　　
　　又
　　
　　伏审天赐难老遂跻八袠恩褒再下粲若日星荐剡娄腾崇踰山斗葢昭代之祯祥岂直家邦之光重而己也贞忝窃通家子弟其为庆仰殆百恒情深欲一效巵言以寓封人之祝而值有家门不得已之事因循嗫嚅以至今日歉负何言大兄来辱损手教曲垂奬诱捧诵之余不胜惭感初从两客旅见大兄不详所以遂失雁序之敬浃晨两谒俱不获面惟冀巨贤长者见寛于形迹之外耳中丞公名徳不能揄扬十百过辱称谢何以当之薄仪非敢云贺伏惟亮纳
　　
　　徐宗伯
　　
　　伏惟门下首膺简眷正位宗伯朝埜艶羡以破格登贤为国家第一盛典乡邦第一盛事鄙意则谓国家积徳为年者二百有竒今五单于欵塞八荒重译唐虞三代所不能隃胜而郊庙之典未尽恊礼文乐章未尽明备尔雅必赖名世之贤以典司作述此其时也门下其人也草茅之念时一热中专拟修咫尺之书以为门下贺而谬言之第复自念此身己播弃物外作佛奴道民而乃轻及庙廊事耶以故逡巡次且而不敢闻乃至寒温之讯遂阙焉亦自信长者宇量必见寛也世贞一凢骨耳少堕纨绮受汩世欲中遘闵凶几絶人道七情所侵根器尽损且服官居乡俱鲜善状虽不至造优波夷罪于白业净业岂有毫发而妄作天际真人想何必一阐提然俊见咲第蒙昙阳先师度引葢于百事厌倦之际骤得之譬则倦羽就栖瘦驽顾秣易为合耳以故损家授儿辈束身一室中朝诵夕焚草衣木食不敢斁倦虽未有所授证而垂尽之躯稍就轻安居恒自幸以生平快意于酒鲸吸牛饮疑宵质明傍观者尽为寒心今未病而获省之其幸一也生仅不渔色耳而不能节四十之后心殊慓慓有卒然之虑今亦未病而屏絶之其幸二也烹宰物命辄为惨中肥秾腐膓渐不为美而宴会比之闾右独数今得一切废简其幸三也宾客逺近麕集征逐如践更而今亦一切谢絶其幸四也即无论异时可受证与否以此无事之日优游竟其天年葢棺之后获免堕落于愿已宏独笔研二物向庋高阁而为荆石公所委不免复犯绮语戒竟成事柄荆石初意实为闾井多恠妄不根语藉此以证之耳中间若有涉于张大者然皆得之亲见闻非有所縁饰于其间也言官持国是正人心以猖狂罪握管者夫谁不可乃必欲甘心于荆石加之以危词中之以隠祸又欲使得道冲举之人不能保一畆之宫与六尺之蜕抑何忍也苟非门下晳几存体怜才笃故委曲调剂以一言悟当轴心而相公复垂弘护之徳区区此香火地立枳棘矣贞之为黔首为黄冠为赭衣固所不论荆石何以辞于厥父母也此君别有揭辨计己尘门下览唯门下一深鉴之倘终此大惠于求胜者之口大檀越功徳真所谓无量无邉不可思议者耶世情险薄物态反复自今而后塞兊杜机作壁观婆罗门如更急之唯有一行縢一瓢一笠被髪入山而已临楮不觉惘然统祈台慈悯亮不宣
　　
　　又
　　
　　自老丈之为楚志成弟始得窥史笔之妙出入迁固葢无一不与鄙意合者归自郧而老丈继之后覩所金石一二如春雪楼记之类无论其文词超着渊渟所以奬借下走者不惜牙齿之羡私心非独仪之且感之矣而恨未悉其全旋闻己付剞劂秘弗甚行以故锦旋之日槖未解而辄有请未辱见报会朱令来漫以相属遂获卒业两集洋洋乎巨丽之观也岂直博学宏才足以黼藻盛际于垂世经世绰有余资沾溉来进当不少矣斋语一二则纵有异同亦复何害况弟数年来甚推毂韩欧诸贤以为大雅之文故当于熈甫不薄第无繇相闻耳且使弟不见幸老丈老丈中厌薄弟则何以上烦绳凖也独所辨周同志铭事縁弟与周非石交见其俚词诡态亦颇咲之而有传其强项肮脏者丙辰去国絶不知其罢官与捐馆之由及岁月属忧居而其子俎以状来请志怜而漫书之皆据状语耳使云所谓祠郎者即翁丈母论非忠厚道耳目抑何涂塈至此也谓曽参杀人羊祜行酖得无自纳败阙在高明当自悉但老丈以斋语辨而弟以周志酬却似大虚中着两纎翳小当自融不待青苹力也见邸报台垣言路大似矛盾国体所损不小老丈虽当后乐时能无一挂眉否弟乞骸未允改疏移疾前两日计己上矣万万无出理承以严旨为念即斥削甘之矣道斾何日过里当烹葵洗笔以待尚有耳中腐鼠谈一笑而掷之海外也手笔草草不恭希照亮
　　
　　又
　　
　　两郎君到先后拜老丈手书方褦襶见客汗出如浆诵所叙致尘尾胡床与世尘都絶语不待毕而此身己洒然若在清凉界矣弟匹夫之节不固误念失足公私万冗猬集病躯同气至亲奄忽长辞不能一诀辟如善星比丘无故生入泥犂其为愧悔何可名状迩来小有章疏塞白即具乞骸之草继之尚可缉芰还蔬以半面谒左右也局体变矣吾曹多纳破败使九重之聴疑而寺人得快其说老丈当亦知之郎君皆国器赵司成亟言小者尤儁而少功夫吾家两豚故不敢望第司成之许亦如是然长者既消摇清凉界中而弟以褦襶之语荐却似木桃之报琼玖也一笑
　　
　　袁抑之
　　
　　昨有数行附观海书中上老丈计巳达矣近家弟言见邸报己舳紤椣嗯c称快乆之是庙廊以八座优耆硕尤以风纪托正人也吾丈所以报塞至意俯慰羣望者何待鄙言第奉赠絶句中己蓄此计不浅矣比有麟阳矫矫而月林东泉佐之老丈与之对峙真自有生气弟留尹之补实出非意岂尚以其麄材足驱使耶田光先生所谓其精己销亡矣且弟何如人而敢与贤者并彚征业具疏恳辞必得请而后己辱手教谆谆劝驾爱出肺腑弟非不欲借此而南以奉朝夕顾不忍庚辰凿坏一念徒有引领而己昨奉慰时误传是少郎君乃贤季也幸自寛方银台欧虞部弟之故人吾丈欲令赐和则可见赠则不必也弟于除夕偶得一聮云有铁皆成错无弦始是琴次日即谢笔研矣虞部乞休意以犹在推敲弟前书觉大径率小鲁司空君子也会间当自知之
　　
　　又
　　
　　前者得老丈所示勘御史疏草读之不任忻服即与元驭侍郎相加额而叹以为大臣巨公所见自出恒人表即此子不获完璧然于国体士气禆益良非浅矣弟故是口吻间物属厌之后觉得一切滋味如嚼■〈虫葛〉聊以懴尘嚣蔬食布衣聊以懴侈欲瘗砚烧笔聊以懴绮语如是没齿而己岂敢用不出为名亦岂敢妄意出世之业第此事本不无此理尤不可废昔范蜀公生平诋佛而其澹笃无他嗜好苏子瞻以为真学佛作家蜀公未之荐也吾丈今之蜀公种种佛位事故自日用不知耳方允治扇头诗致之吾丈得非吾丈尝属之耶词旨清隽有味糟粕性灵四字轻重便是识得源头者若缑山子乔言大非吾任也幸为致声以谢引年虽故事恐非君相侧席至心弟亦不愿吾丈果此请耳
　　
　　又
　　
　　前者家弟之从役来复拜老丈手书诵之恍焉如觌闻春中当考绩竟渡江而北竣事之便或可锦旋然金瓯之覆乆矣恐不能就弟于小山丛桂间耳家弟比想得朝夕复寻戊辰己已之约弟索居茕然想象此欢不能奋飞至于地垆煨榾柮熟薯■〈艹豫〉蹲鸱老瓦盆倾若下春亦能使天上故人流涎也比闻有旨册立元良召用诤臣真圣主大节清朝盛事大察近矣偶记郭中丞抚吴吴民至今思之张中丞九一治夏州能破匈奴胆柰何一眚相弃捐若言路寻端竞胜老丈以微言销之何如野人及此亦可称杀风景也余不具
　　
　　答阴大司马姜大宗伯
　　
　　向者草次奉复于生平倾仰之私未获伸其万一兹复拜大诲金玉之音若自云表而坠中间饰奬过隆推挹良重非謭劣所敢承耳贞本以衰劣无补清时而病弟尚尔厌厌故上疏陈情乞骸今既不得请而病者粗有起色且贪与盛徳周旋其于登龙之夙愿倚玉之私诚更自有深慰者拟于仲春望前启行小憇金焦至朔履任人回聊此附复容嗣布不宣
　　
　　寄刘司空
　　
　　七年前吾丈方宅忧而不忘故人致书帛于三千里外当时虽草草附报而峡路修阻江鳞难溯阙然不能通一问老丈之再入朝则世贞方且匿迹于方之外以与乡之贤者比而致憎口长安之书问遂絶而老丈犹不弃鄙辱惠之书而又不能报将以世贞为何如人也当宰物者之失调寒暑叠至霆霓与雪霰杂下而独恬然不失度汪澜洄潏无所不偃靡而独屹然而不揺皂嚢之墨无所不湼而独皭然而不淄翁丈非独沈几烛微所操持者定矣世贞跅??之踪行与毁会今者除目出自非意且念不敢贞香火之盟而出巳上疏恳辞期于得请不能复奉清尘领大诲如何如何荆老人便聊此布候起居仰惟台照不备
　　
　　又
　　
　　向者感吾丈之数厪存我而又推食及儿子不然之灰无以为报而会荆石公之役者有事于留都辄草草伸其鄙概不谓轺车由襄西趣硖遂坚东山之卧踯躅空返自是心旌日揺揺于楚蜀间矣吾丈耿洁冲素与物无罣而沈几先物独出尘表令人景慕贞乆堕齿颊间晩而小逺之一壑余生虽不敢遽攀后尘亦粗足自了矣灼日薫天一旦澌尽独留快在人意留訾在人口要之实有可怜者亦无敢及之也赵太宰亦小波及可恠此老精志吐纳当不置此事阿堵若少宰司空作何状复有怜之者否家弟朝夕差池荆老亦时相煦沫弟恐终非野人有耳兹因殷守无美便附此当不至作前时洪乔浮沉也此子文学吴中白眉而忠信明决任侠好谊一入藻镜必为药笼中物溽暑加飡自爱
　　
　　上御史大夫王丈
　　
