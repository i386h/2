<!-- { "loadSidebar": true } -->
　　武氏之得姓逺矣府君之世家贵矣左右仆射司徒太尉尚书令楚僖王士让之孙九江王度之曽孙纳言司徒同中书门下平章事定王攸暨之孙尚书膳部员外郎徐州刺史胜之子外祖母为宗皇帝之姑皇妣为肃宗之姨豫章之根大天津之流广秾华灵润钟于府君焉府君讳充字虚受墙岸魁峙操履坚峻蕴之文武辩有口才【一作蕴文武盛材辩有口】喜立名迹以排难拯时为事业始以髙补两馆生解褐授洪州南昌尉操利刄也次授润州江宁尉驰骥足也自广州司士掾转陈州録事叅军甲子嵗蔡贼希烈叛猛用凶器逆师至于襄城遣禆将郑贵以精卒一万来逼我城焉刺史薛寳任公如臂指凭公如金汤顾盼成丘陵呼啸为矛防寇用慑息不得攻取井邑完固我之力焉俄而大梁陷兹地孤险实虑吞夺遂驰谒刘宣武不免介胄而説之换兵鬭骑动如响荅保安究竟我功【一作公】绰焉刘司徒嘉其威毅咨其防画延致幕府以为賔荣是时希烈赫然东平势雄或相宠乱以膏济火公复驱皇华之车投之以心膂论之以逆顺张之以祸福示之以机宜秘谋飞辩得走丸反掌之势由是淄青致宁陵之师解陈州之围合匡君之力摧凶邪之气破坚阵擒宿将平奸隙结欢好诛逆将在兹一举得不谓三寸之舌贤于百万之师乎司徒表其勲绩亟闻乎阙下累迁尚书虞部员外郎报功也无防何丞相府除退归郑郊五六年间居易食贫虽四方礼辟日至其户不苟其所从也适值有土【一作士】者怼其不答或用隂讪遂有临贺之拜焉至郡教民以慈爱易俗以礼让达其志意通其嗜欲曽未朞嵗大用治理呜呼南方气炎春秋稍髙冀迁元土养护余龄居任凡六霜竟困于足痹年六十九以贞元十八年夏五月丙戍卒于官舍遗孤扶护以十九年秋七月戊子葬于荥泽之广武原礼也呜呼才与命二者难并今古其犹病诸上帝实司之为之奈何以公之行业诚信宏才敏识宜跻上位利及庶物而才止尚书郎二千石牢落逺地竟至于殂缨绂之士愁愤慨息可胜道哉夫人陇西李氏朝散大夫秘书丞和光之女母仪隂教辉华士族先公数嵗而殁至是而合祔焉嗣子曰异曰典温厚谨良奉承家风茹荼毁瘠动中于礼从子沇贰其窀穸之事以余为舅之友也见托为铭曰
　　悠哉悠哉位不胜才一郡小六年徘徊逸翮徒张髙风不来炎徼陨落缙绅悲哀旧槚新坟荥泽之隈冥冥鸾鳯同栖夜台






　　文苑英华巻九百五十一
　　钦定四库全书
　　文苑英华巻九百五十二　宋　李昉等　编职官十四
　　戴容州叔伦墓志一首　崔饶州适墓志一首陆歙州叅墓志一首　　李郴州伯康墓志一首崔房州述墓志一首
　　朝散大夫容州刺史戴公墓志铭
　　权徳舆
　　维贞元五年夏四月容州刺史经畧使侍御史谯县男戴公至部之三月以疾受代囘车瓯骆六月甲申次于清逺峡而薨春秋五十八眀年正月庚申返葬于金坛玉京原之旧封宜叙世徳以识幽穸云公讳叔伦字防公本谯国人其先在宋为公族于汉为儒宗东汉则司徒渉西晋则有司农逯【集作逵非下同】逯后南渡始居丹徒八叶至宋临湘侯眀寳眀寳曽孙梁左丞暠暠孙皇徳州司士好问公之曽王父也王父【集作循】誉父眘用皆自縻天爵不顾翘车传次君之礼文尽通奥防师安道之晦徳尤恶知名故世风纯庆及公而发公早以词艺振嘉闻中以材术商功利终以理行敷教化帅【集作率】履素王之训周旋君子之儒淑声休问苾芬四畅初抠衣于兰陵萧茂挺以文学政事见称萧门文本菁华而长于比兴粲为【集作焉】采章【集作焉】锵如珩珰【集作璜是】皷钟于宫累辟大府分命于计相也则为湖南河南留后自秘书正字三迁至监察御史曳裾于贤王也则为湖南江西上介由大理司直转至尚书祠部郎中其阜人成化也则东阳一同之人沐旬嵗之治抚人饮【集作饫】三年之恵容人被逾月之教防人闻诏而欢承讣而哀不及防其泽歴官十一而云安不书所至之邦必刻金石始在转运府也量则【集作董赋】于南荆防蜀将杨琳拥徒阻命诏书告谕初革至【集作无革】志宵引鋭卒刼胁使臣曰归我金币可以纾死公山立不挠勇生于仁端其词气强于师旅暴叛知感乞盟于公黎眀率其徒西向拜泣指京师臣列状【六字集作指期诣阙家臣列状】天子召对而推功于府不伐其劳时谈翕然勇让具举其在临川也清眀仁恕多省费方畧蜀郡崇儒之化南阳均水之法精力区处民以便安田壤耕辟狱犴清净居一年玺书褒异就加金紫未防而有容州之拜且都督【集作智字】府所治列城十三训戎抚俗之任招徕式遏之寄非通方眀畧无以威懐盖皇慈所轸先于柔逺方将布恺悌于夷落致风俗于休嘉议者以九伯二南可跂而至天则不吊末如之何君直清笃厚博物通理有大学之眀诚大雅之防达静如渊泉动如镆干不缁不磷与令问终始起布衣儒服位视方隅归全之日才具祭器去国见麾幢之盛返葬备裧輤之仪列松槚于旧封展牲牢于新荐哀荣之礼乡党称焉初公娶京兆韦氏永州长史采之女继室以博陵崔氏殿中侍御史殷之女皆淑眀柔嘉不幸早世子曰郅曰邡年甫及齓哀如成人公仲兄新城长伯伦以予夙承公欢且有遗托既不获让是用直书铭曰
　　信都九江文礼章章百代弥光司徒佐汉司农匡晋乃炽而昌世无违徳时有通塞或行或蔵克生容州贵为诸侯其道直方政成中和播为颂歌化被二邦列爵防土灿烂龟组鸾声锵锵宜享繁祉以媚天子今也则亡还葬故里迁【集作僊】山之趾徳音不忘
　　朝散大夫使持节饶州诸军事守饶州刺史上
　　柱国崔君墓志铭　　　　　前　人
　　博陵崔氏为东山右族以政事方直称者曰饶州刺史讳适字某贞元十四年某月甲子寝疾终于所部之舍春秋若干君仁厚信实方严清厉词无枝叶而顾言必践交不谄渎而与人必诚深于士行精于吏职盖其天性然也一命为懐州叅军累迁至大理评事司直监察御史好畤武功二县令常绛二州司马乃理富平遂佐兴元贞元十一年春以西诸侯之师转粟调食特拜仓部郎中兼御史中丞以董其事其年冬徴拜卫尉少卿眀年改邓州刺史麾盖将行文换鄱阳歴官十五竟未充量其为御史也贾常侍至以才名尹毂下实所慰荐为之賔介蒋常侍沇以公防干河运交辟将事助居多其宰封畿也县鄙之地直于西郊禁卫之师勤于左次事为之节官修其方军兴人安阖境謡诵其佐晋陵也晋国韩公当抚封之重署为推官轺传所至平反审克假守新定之人宜之薄于进取未数月引去其领陵邑也克奉肃敬里闾均安【集作定】黠吏强家望风累息相率屏匿者十八九其分忧为邦约已恵人乐易而知禁清眀而不扰此皆厯职必闻之效也至若章章尤着为士君子之所景行者则奉使西土鄙能言之县官以乗塞宿兵旌旄相望馈饟之重非君莫可就【集作既】而经费出纳制于中台尅伐之人顺非言利大率以布帛之不中于度不鬻于市者积以窳滥备其名物移用于军増三倍之价平籴于人无一时之蓄掠是根本命为竒赢既衰边备实蔽理道时有覆视诲其相防徒列簿书之文不登釜钟之量因缘缪巧【集作功非】触类而起君受命不茍临事风生条其积弊尽达聪耳【集作听】虽狺狺之吠营营之飞置于度外不直不已连章上愬词防深切羣情惴骇处之恬然谢病乞告终无所屈皇眀嘉纳入亚九卿时缙绅之士多以凭暴为戒怵迫附离而不能自固者多矣如君之特立刚毅不更其守古之儒行何以加之【集作嘉焉】此徳舆所以受其孤之哀请而不敢辞也君之曽祖基皇朝散大夫会州长史祖绍先皇州子县尉父炅皇大理司直兼河南府河隂县令代名土行裕是遗烈初君娶于某氏某官某之女生子曰包而殁继室以某氏某官某之女皆有淑行如君之志以十四年某月日叶用吉卜附窆于河中某县乡原之旧封礼也初包以徳舆朴而好直且尝奉行君之命书者四乃列其官簿次第俾识于墓石既而包毁灭性夭于倚庐之中诺其请矣故铭之曰
　　崔君之直兮不枉尺兮崔君之正兮不由径兮展如之人宜锡蕃祉兮天实奈何一麾遄已兮襜襜帷裳来自鄱之阳兮峩峩丘封葬于河之东兮刻此贞珉识清风兮
　　使持节歙州诸军事守歙州刺史赐绯鱼袋陆
　　君墓志铭　　　　　　　　前　人
　　君讳叅字公佐吴郡人曽祖某某官考某某官君蚤孤与兄隠居于越有佳山水率子弟耕汲于其中因【集作日】修桑门之法摈落人事贞元初兄既殁始为宗姻士友所强慨然有应知己之心繇试佐环卫歴大理评事摄监察御史里行佐黔中又以殿中侍御史内供奉佐浙东凡四居宪軄介二方伯皆有直声休利邦人宜之十二年所从既罢继之者再至率以重礼礼君终不能屈非所乐而不茍合故也朝廷宗公贤大夫多悦其风十六年徴拜祠部员外郎居二年执事者上言其才请为剧曹防东方守臣表二千石之缺天子方加恩元元循责吏理面命执事曰诚如是姑使为郡须其报政縻以【集作加】好爵遂拜歙州刺史在途发疡夏四月二十日【三字集作景字】卒于洛师享年五十五夫人河东栁氏殿中侍御史并之息女才淑有贤行长子某年在羁贯嗣子某未离褓抱夫人既得吉卜具【集作且】以孤藐之词请表墓于父友故鄙夫泣书于寝门之外而不让云君峻而通直而和羣而不党至于流俗之龌龊细人之姑息屑屑汲汲之态不萌于胷中器度夷逺英华发外居常无怵迫临事有风节同心定交造次以之评议鉴裁精明不惑从善亲仁发于肺肝文章朗有作者风格学不为人与古为徒向使登其年充其量束帯公朝其骨鲠魁垒之士与尝与故防州刺史陇西李公受故右补阙安定梁寛中今礼部郎中京兆韦徳符右补阙广平刘茂秘书郎赵郡李叔翰方外士右谕徳博陵崔公颖暨予友善夫相视莫逆行二十年洪范之攸好徳儒行之逺相致今则已矣可胜恸耶时贞元十八年【集作嵗】嵗直鹑首秋七月甲子镂坚石而铭曰
　　皦皦陆生中和粹清直如朱洁如白珩或黙或语不将不迎如何斯人晻忽冥冥蚩蚩下辈戬谷或丁晔晔芳兰严霜飘【集作夙】零命不可问死不可作【集作死不作兮】呜呼陆生
　　使持节郴州诸军事权知郴州刺史赐绯鱼袋
　　李公墓志铭　　　　　　　前　人
