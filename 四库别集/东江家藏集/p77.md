<!-- { "loadSidebar": true } -->
　　礼部等衙门尚书等官臣毛澄等谨题为请回銮以成大礼事伏自去岁正月以来銮舆数驾不遑寜居今兹之行又已半岁中间宗庙社稷享食之礼并系摄行万寿正至等节朝贺之仪悉从简畧至于腊朔省牲之制阙而不行遂二年矣臣等忝备股肱义当正救屡陈章疏未见省纳至被言官论列无地自容然所以黾勉迟回不能自已者诚冀蝼蚁微诚有时而上逹昊穹聪听有日而终回也今岁律将周郊禋已卜而六飞遐骋旋轸无期上则长乐倚门椒宫凝望下则万几壅滞四海惊疑万一氷雪阻违道途梗塞元正上日陛下不及躬执玉帛于上帝之前天下之人其将谓之何哉皇祖之训曰凡祀天地精诚则感格怠慢则祸生今去上辛纔二十日即万一行或后时礼愆于素纵天心仁爱不加诃谴而陛下独何以自安乎穷边之地本自荒寒方此隆冬凝烈尤甚臣等处重城食厚禄外思圣体之劳顿内念根本之空虚遥望清尘忧心如醉伏望俯矜众志仰畏天明趣驾遄旋躬亲祼享式承洪庆佑此下人如是则游不失时乐不废礼古之圣王所以一弛一张身不劳而成治者也以陛下睿姿断而不惑其致此何难臣等秉笔驰心无任恳恻愿望之至

　　辛巳被劾请致仕奏

　　礼部右侍郎臣顾清谨奏为衰病旷职陈情乞休以保余生事臣原籍直隶松江府华亭县人由弘治六年进士改翰林院庶吉士歴编修侍读南京兵部员外郎复除侍读升侍读学士詹事府少詹事兼学士以至今官一介书生荷朝廷作养成就职贰六卿宫列三品未有丝毫绩效仰答鸿恩夙夜战兢思竭驽蹇而气血早衰疾病交作右足素患湿疮乆妨动履身为礼官圜丘荐享不能相事者已及三年频岁以来丧妻丧子百忧损心左臂痛风牵引肩背传及右手屈伸皆难加以头眩目昬神志错缪其于职务旷废实多臣是以展转懐忧日思引退其所以未忍遽言者犹冀药饵可慿勉图后效而病根日深精力日耗积岁引年腼颜食禄纵朝廷谴斥不加言路讥评不及而臣心内省何以自安是用罄沥恳诚仰干天听伏望衷悃曲赐恩慈特勅所司容其致仕使得释去惭负归伏丘垄将理病躯倘获安全则臣自今至死之年皆陛下之赐也况臣妻丧旅殡未得塟埋祖墓荒頺乆虚展省若藉此余年兼得料理则岂独臣身将举家存殁感戴天恩于罔极矣縁系衰病旷职陈情乞休以保余生事理具本令义男某抱赍谨具奏闻伏候勅旨

　　辩明诬罔奏

　　具官臣某谨奏为辩明诬罔事臣赋性愚拙任真率理知所当敬者天地君亲所当重者人伦行检此外令色足恭违道干誉之事委是不能自入仕以来二十九年在翰林考试文武科场凡经五次在礼部附名书判已踰四年虽不能显效劳绩亦不敢玷污名器逆瑾之时乡人张文冕用事附和者皆至美官臣时以翰林院侍读丁忧在家被其降作编修复以不谙政事调南京兵部员外郎瑾败复官荐蒙迁擢以有今日平生仕宦不出京城所更官次惟在翰林礼部踪迹行止街坊邻里颇能知之近者忽闻有御史黎龙萧淮何鳌等劾臣与见禁吏部尚书陆完弟陆和卿结亲交通请托陆完事败之后将银两寄在臣家又劾臣奸宿学生颜某妻乖师生之义宠用家僮紫芝薄夫妇之恩争敓歌僮取门生之侮以妾配家人致其父母喧闹及受知县王轼银谋退知府吴钺起用王轼及纵子杀人强买田地不纳税粮把持官府包揽钱粮等事臣惟大臣交私黩货滛滥无耻言官劾之是也然以法而论则亦必有其实而后乃可以受其辜今黎龙等劾臣诸事必尝采听舆论稽考不谬而后敢言但加之臣身则恐有未安者敢昧死为陛下一一陈之臣一生无女止有三男长男顾天彝娶同县民人严璋女次男天叙聘训导张稷女未娶身故又次男天秩初娶同年进士李希颜女再娶南京鸿胪寺卿陆淞堂兄陆渊女长孙顾应阳娶江西丰城县学教谕沈暄女孙女嫁金山卫指挥侯藩男侯干即不曽有与陆完各房结亲者陆完以正徳十五年十一月初六日被拏比时门户随已封闭不知前项银两叚匹何处得出何日何人送来何人知见付受数目黎龙此际尚未到京前项事情必不亲见不知得自何人乞加根究即见虚实臣为编修时前后从学者约有二十余人今尚有三四人在京即不曽有颜姓者今称本人请臣讲书见其妻美因遂留宿访知颜某是广西佥事颜捄子被父逐出寄住京城买卖过活初不读书无縁与臣相接不知何縁造此一节臣到其家必不歩行独去不知随从何人见者何人臣家义男及义男之子一十余人住此日乆徃来之人无不识者今称宠用紫芝将臣妻疎薄即不知所谓紫芝者何等模様言官及此必有所闻亦不知何人与说臣素不晓音律不好剧戏同年寮友众所共知今称与锦衣卫经歴申惠争要子弟陈秀直入申惠房内敓取回家申惠是臣门生其同年在京者常有一十余軰于臣情分最亲礼敬备至每有酒席必众人同会不知臣与申惠争敓陈秀的在何年是何月日何人目见臣家本寒薄出仕十年犹是一夫一妇弘治十六年丁忧回家服满还任臣妻张氏为臣娶民人禇某女为妾臣妻亡故见在管家即不曽更有一人在侧今称臣曽娶一妾后复配与家人致其父母喧闹臣始仕到今不曽置买京城人家一子一女家人见在有妻者六人各有来歴即不知何人之妻原是臣妾何年配与妾之父母是何名姓到门作闹跟随吏役岂无一人知见言官此语不知得之何人王轼先任上海县知县正徳十二年被知府吴钺发其赃私王轼具本奏辩蒙差锦衣官校提解该县事内人犯与先任松江府推官詹崇同下锦衣卫鞫问其后詹崇王轼俱复原官王轼调江西安义县詹崇升太仆寺丞今称正徳十五年朝觐王轼用银二千两央臣营干将吴钺黜退起用王轼且王轼奏辩之后不曽去官江西直隶府县亦两无关碍何用退吴钺而始起王轼况今两人一同黜退则所谓二千两者彼何以与臣至于纵子杀人必有苦主强买田地等事必有受害之人及发露形迹臣不敢细辩乞勅都察院行松江府其在京城者勅法司一体根勘若事有实迹受罪无辞
　　奏内交通受寄事出黎龙本余出何鳌萧淮本语闻众论嚣然内阁遂持之不下盖恐予辩也及奉诏自陈诸人皆批答而予奏独留故予初本不可明言被劾而此奏竟不及上至五月十一日东城祖道始闻诸奏以前夕发行则大臣之意可见矣

　　服制私议

　　数日来闻诸公议礼区区愚闇窃有所疑今不敢逺引盛际直以春秋之世礼教残阙之时言之亦自有不然者按檀弓记鲁庄公之丧既塟绖不入库门士大夫卒哭绖不入传云庄公卒庆父作乱闵公时年八岁既塟遂以吉服即位故云绖不入库门士大夫仍麻绖至卒哭乃不以入且曰记祸乱恐迫礼所由废也夫闵公以冲幼之年迫于祸乱既塟从吉废先王之礼儒者记之为万世戒曽不少贷今天下一家南北西东无纎尘之警大行晏驾嗣圣龙飞四方万国于是观礼议者乃欲于即位之后遽从吉服临御正衙是不以尧舜三代之盛望吾君而使下袭衰世乱邦之迹也而可乎且闵公从吉于既塟羣臣从吉于卒哭亦君除而后臣乃敢除先儒尚以不能三年为失礼之甚今遗诏虽许羣臣以四月十二日释服而此时车驾方在中途约计践祚之期尚在易月之内夫丧寜过戚礼贵从宜古之道也议者不原此意徒执遵奉末命之说欲以是日即遂公除如从所言使君被齐斩之衣臣曳玄缟之制于礼则不顺于情则不安传之四方何以为训是不惟得罪于古先制礼之圣王亦鲁闵君臣迫于祸乱者之所不为也又按丧服小记传云近臣从君徃他国既返而君之亲丧服限已过君追服之此臣亦从而追服若卿大夫之后行者返而君之服限未满则亦从而服之若在限外则不从而追服明君服未除则臣下皆当从服也今日嗣君从外来与在他国而还者畧相似就使成服而行计其至日犹在服限之内则羣臣不敢遵易月之制而从之服者正此礼之谓也而议者执于四月十二日羣臣皆服吉冠又欲嗣君即位三日而释服皆不知何所本也

　　自陈求退并乞辩明诬罔奏【四月二十四日】

　　具官臣某谨奏为奉诏自陈事四月二十二日节奉诏书内一欵六部等衙门见任文职四品以上官俱听自陈去留取自上裁钦此钦遵臣一介草茅忝窃科第以由弘治六年进士改翰林庶吉士授编修进侍讲读歴侍读学士少詹事兼学士以至今官前后二十九年虽勉思策励仰答鸿恩而才质庸下性识迂滞坐叨廪禄无所裨补兹当圣政维新之初又系考察庶官之岁其当汰遣理在不疑况臣自今年二月以来曾被御史黎龙等劾臣与见监犯人陆完交通亲厚寄顿财物等事比缘章疏留中传闻不的自劾求退未蒙允许荐属大行皇帝圣躬违豫不敢重烦强颜隐忍以至今日幸遇圣明御极天日昭回庶几幽枉之情得遂伸理而近者言官论劾复及于臣臣之当去于此决矣伏望特勅所司将臣先行罢黜然后并下前章付之廷议若御史所言有实臣当万死不敢复辞如其无之亦望与臣昭雪使是非不谬行检得全臣虽稿死山林永世无憾且黜幽登俊理枉辩诬实圣明新政之大端非直为臣一身而已臣干冐宸严无任恐惧待罪之至縁系奉诏自陈事理具本亲赍谨具奏闻伏候勅旨

　　东江家藏集巻三十三

　　●钦定四库全书

　　东江家藏集卷三十四【后集一】

　　（明）顾清 撰

　　归来稿

　　○赋一首

　　秋雨赋

　　予南归之明年壬午秋七月大风雨拔木害稼民庶劳止又明年八月复然乃作此赋
　　霭重云于八表兮阳精匿而藏晖雨淙泷而不止兮风号呼而相威奔流起于庭磩兮檐瓦瞥而鸳飞出门不可以尺咫兮渺予思于天涯秔稌纷其卧垄兮声未絶乎槔车亦既芒而且颕兮恐遂沦以为苴■〈禾边〉丝萝之交缀兮迟美人之采掇桂含中而葆贞兮思扬芬于月阙倂披鬤以错揉兮竟狼藉而糜灭芙蓉逊彼桃李兮夫固觊于秋芳有黄花以为伴侣兮亦奚惮于寒凉枝摧干拉兮掩袂江渚企踵东篱兮泣涕如雨哀众芳之寡佑兮感人生之多罹望美人其甚迩兮隔重云而莫致之涔阴晻曀启复闭兮忳郁悒其增凄缅予怀之耿耿兮亦匪他之故也秉明明之帝衷兮枉与直其难互也薋菉葹不可与同室兮思桂椒以为树也蹇独立此中洲兮茍有获吾其与也越人既贱章甫兮吾宁从以翦髪曰两美斯有遭兮固宜终岁而卼臲萧兰之异本兮忱不悟其善移雄鸠素谓悫谨兮翩背憎而巧辞坦周行而信歩兮忽吾蹈于虞罟旣颠挤而未陨兮田畴依其农圃谢公之秉国兮引东山之丝簧裴相之成功兮开緑野之新堂吾诚不敢希二公之巨丽兮庶髣髴乎甫里之与柴桑岁冉冉其再周兮叹芳菲之迟暮将无勤而有获兮吾安敢改此前度日窅窅而下驰兮汹澎轰其未休抚阑干而徙倚兮见归禽之啁啾衰荣何独匪天兮伤垂成而罹厄彼残叶与陈根兮又奚欣而奚戚黯相向兮无言独徘徊兮隐恻重曰一气平分兮四时成折胶流金兮非有情风雨有时兮震凭凌徐观其定兮憺以宁谓予不信兮朝太清皦皦白日兮中天行

　　○辞一首

　　归鹤辞

　　家有双鹤飞去旬日龙山都谏得之以归适予生辰会客与竹泉杜君偕至四坐咸喜举酒属予为归鹤辞客去而辞成旣以为龙山谢并寄竹泉为一时嘉话云时癸未正月也
