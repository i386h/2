<!-- { "loadSidebar": true } -->
　　吴越忠懿王六世孙也髙祖惟演以文章受知章圣掌内外制十有余年擢枢密使以襄钺镇盟津移洛阳欧阳文忠公修尹公洙谢公绛皆在幕下一时士靡不歆艳諡文僖镇公在庆厯治平间号良二千石神宗朝王庄定公存领三司镇公为副使奕世光显至康公而愈大公雍公第三子以贤穆之孙政和初授宣义郎七年赐绯宣和三年赐金紫主管西京嵩山崇福宫靖康元年监登闻鼓院未几随侍重亲避地湖广累奉祠禄绍兴三年添差通判台州嵗饥方议赈给饥民千余人集谯门下守欲设兵卫公曰是促之为乱也亟开仓俾以次受粟无敢哗者识其闲有猾吏数辈白太守尸诸市一境安堵公时方年二十余由是声名籍甚四年通判严州又改湖州皆不赴主管华州云台观七年通判明州太守尚书莫公将知公明敏郡政多决于公除直秘阁后政以苛敏自任僚吏重足而立公独以理折之不为屈又加敬焉十五年除提举淮东茶盐引对改除两浙转运判官时方缮治行阙増葺宫城公与临安守分任其役率先告办除直徽猷阁进寳文阁漕司有积镪近万万或劝公献之公曰此朝廷外府也何以献为时宰不乐遂罢归十七年除淮东转运副使时金使方通官吏希赏趣办过丰一切取给于民怨嗟相闻公日力言于朝人皆危之公曰目覩公私之害忍不言乎秦丞相亦察其诚遂为减入至今赖之漕计率耗于无名之费嵗用多请于上公革去宿帑廪有余遂乞罢大农嵗给又储三年之赀为备用库明年进直龙图阁知婺州公入境闻嵗方苦旱即斋素黙祷首祈于星祠香火未收雨已大注邦人欢呼已而霖霪不已公度必有水患亟募客舟百余艘人或以为蚤计一夕水暴至城不没者才数版浮梁既漂去溪南市人求救者号呼震动公坐城上厚赏舟人竞载以济几数千人公分处僧舍计口给食悉遂全活去之日遮道挽留生立祠至今奉祠三年丁雍国忧服除知衢州过婺阖境送迎近世所无也三衢大火公以民居侵据通途不因是时一正之害未艾也乃访古沟遗迹尽复其旧自是无火灾民方大以为便尝治一豪氏之无良者偶与漕有连以属公公必欲竟其狱漕阴中公而罢人皆寃之二十八年除知抚州抵玉山以病匄归是冬召赴行在次年陛对除太府少卿七月除秘阁修撰两浙转运副使公尝领浙漕事至是十四年再至人以为淹囘而公曽不介意振举职事视昔有加居无何显仁皇太后上仙太上皇帝欲得典礼严备御笔委公专领办护公晨夕不少懈讫事进右文殿修撰三十年正月除知临安府府以应办积欠民戸缗钱几数万公曰天府为郡邑首即售物不偿其直何以示天下尽还之明年七月除权戸部侍郎先是御史中丞汪公澈论版曹阙官当遴选太上问谁可者对曰钱端礼可故有是命八月兼枢密都承防九月兼权知临安府公尝建明用楮为至是专委公经画分为六格出纳皆有法几月已易见镪数百万三十一年八月丁雍公忧次年今上即位公取故谏议大夫忠肃陈公瓘所撰刍説中二十事事为之説号曰正论进之时边境方扰公言战守为尤详其畧曰当今国家利害莫大于夷狄侵侮然图大之计不若从是而务实张虗声蹈实隐非国之福也去年诸军所可恃者独一刘锜而首不能支托疾退师其余或避舍宵遁或全军陷没或逗挠不进间取小防以欺君上公肆大言然无成效幸而敌人自相残灭不然可为寒心今金主新立陛下嗣服之初所当讲聘睦邻修明政事训励士卒増理边要外与之和而不忘内修中原之民将见襁负而归王化矣上每为称善赐亲札曰卿世积忠孝姻聫戚畹虽居忧于外乃心罔不在国家载阅奏篇备详忠谠嗣有闻见无惮剡牍公又奏曰陛下训练甲兵申命将帅人人贾勇无如今日兵法曰倍兵不战盖众寡强弱既已不同纵有骁勇之兵忠义之将适足以饵虎口耳今彼势虽屈而事力尚强未可与之较胜负今日将帅非无忠勇之士恐为匹夫之勇乗危侥幸贪小利而忘大计使得一城一邑而旋得旋失既不能保持其民人又不能坚守其要害更相屠戮以激强敌不惟终无所益久致防兵愿陛下审思利害而熟计之明诏诸将无妄出兵以蹈后患夫戎狄俗尚杀戮然两世俱遭篡弑矣报应之理各以类至是杀人岂有利哉艺祖不血刃而得天下尽除五代专杀之故四海之内归仁焉陛下若取法祖宗以仁政为先自可以鞭挞夷狄不在于战胜而后定也令彼杀我亦杀彼鬭我亦鬭诸将疲于奔命民困财竭而兵革不息意外之虞又有不可胜言者太上讲好息民二十余年今一旦欲以虗名招实祸献言之士徒以口打贼若将帅妄希功赏误国逺图后虽孥戮之亦无及矣臣窃谓当修睦邻好以懐柔为务则安靖休息不妨固守边障遵养时晦上以奉两宫之欢下以安百姓之生仁及草木则中原不难图也隆兴元年冬外除召对内殿自符离失利之后南北相持和战未决公奏曰窃观注措施为可谓勤且劳矣且夫大功必立而未闻其效者岂非议论偏胜机事失宜未得其当耶中原之当复人皆知为不可缓恐须时至则可为耳今士多持以为进身之资揣摩上意所以施为之事未尝有成徒捐货财虚费民力有用兵之名无用兵之实是欲増重兵威而反弱国势岂不为邻人所侮哉至于招纳叛亡交结邻援此皆贾怨生事无益于国者又以江东守偹未具及所用将帅未尽得人又奏臣闻金人数有文移取索俘掳人众是衅已开为兴师张本敌人犯边淮东必自清河淮西必自涡口两处当豫选枭将委之拒捍维扬六合和州当为声援须择有谋略三大将临之髙邮僻在一隅三靣阻水止可以处游兵水寨之属或可为间探不可专恃陆贽谓兵当居重以御轻盖谓以轻兵居前重兵居后为臂指之用淮上既固则大兵当屯于沿江如采石宣化镇江江池皆当严备又须选名将数人如前日有因事而罢者愿加收防谕以恩意稍复官爵责之后效孰不愿尽死力仍须以威望素着懐忠善谋者使各防一路敌知备御有方未必便敢轻犯若处之失宜反为所易故上兵伐谋不待战而定胜负也是日除戸部侍郎兼枢密都承防二年寓吏部侍郎上靣谕前日劄子议论甚好朝臣皆不及时韩公仲通为尚书同对论及经费因奏所入有限兵食日増正恐此去或更有调发不易应办公奏曰臣顷在戸部已见支用不足尝总一嵗出入之数比较五年増损多寡为防计録上之后自度牒既行仅得八十万通约有四百余万内库取拨又不在此数而辛巳调兵为之一空今日匮乏实由于此今宿兵之久未见休息之期臣等所以夙夜惴恐未知救之道上云直须恢复中原了财赋须充足仲通奏曰恢复恐未可必且愿陛下经度目前所用公奏仲通之言甚是望陛下听纳上亦称善时左相汤公思退右相张公浚招戸部长贰同到都堂右相问两淮兴兵用度钱粮公云未知合用多少右相云军中大费且备千万韩公欲退而议公云此事体大须与两丞相执政靣议若非于经费内分拨必须飞泛措置经费既不自足飞泛必取于民民力困敝若无名横敛不惟不堪必致人言韩公云民间科敛甚难不知以何名取之惟有盐钞一事容试议之公曰盐事差可为然添起钞靣则民食贵盐未必及千万之数改法亦重事若一切行之恐致中辍须先有定论然后有司可以奉行后再论盐事右相云不若卖度牒数万道寻有防且给一万道然竟不施行时左相乞出公因对又奏今廷臣羣居窃议但以和战守三事为进身之资未尝权国之利害分朋植党牢不可破以惑上听万一事变奈何三説不必执一但度事力浅深知彼已当何如耳上极然之问今日当何如公即奏三代以至秦汉夷狄多得志于中国所谓王者不治夷狄非不治也以不治治之也因厯陈秦皇汉武用兵之祸髙帝和亲宣帝不用兵之利澶渊之盟为中国之福燕山之役致靖康之变又言太上讲觧以致乂安陛下欲成恢复之志此圣主之用心也然兵者凶器帝王之道以仁为本太祖灼见故以不杀为武应天顺人指顾而定中原破荡而四海独知有赵氏岂非仁恩之至乎非不知顺防迎合可以保爵禄世受国恩蒙陛下非常之遇臣而不言谁当言者愿以符离之溃为戒早决国是为社稷至计上改容欣纳云卿论事甚详因赐巵酒且云卿可见汤思退谕朕防令勿再请仍见张浚令早行退诣二相府宣谕右相遂行三月充淮东宣谕使王公之望使淮西公奏又详陈秦汉之事且言魏晋以下无术制夷狄以至于乱者多矣惟有唐制颉利得先后之序和吐蕃有终始之谋五代石晋之事尤不足言自完顔亮入宼于今四年天下不得休息杀伤不可胜纪疾疫者殆无虚日官爵不足以充赏钱糓不足以为用内外急迫上下煎熬而议者不深维大计惟空言以永虚誉抵巇而要利权国何赖焉臣故厯陈自古所以制夷狄者在徳保人民者在仁愿躬行此道以致太平今两淮名曰备守守未必备名曰治兵兵未必精欲増兵则饷馈无所从出欲増备则人力有所不胜虽使敌不犯边但见日以自困今所以未长驱而来者盖完顔亮覆车未逺虑挟弹者在后欲与臣下重兵恐有尾大不掉之患又河南困敝未易鸠集故委前日余兵付一元帅使自经理其意盖欲和耳故在今日和之为利南北均焉或以前日持用兵恢复之説者为勇为忠为刚以今日和议为懦为怯为弱此不明事机不计事实之甚也用兵而败岂不为懦连兵数战而无功岂不为怯与敌角逐而不能胜岂不为弱今断然行仁义之事修文徳以来逺人可不谓勇陈帝王之道以辅明主可不谓忠以柔克之可不谓刚又况古者兵交使在其间礼文之事安可遽絶前日敌帅九言四郡之地若使命得通庻几有可商未至遽行万一彼以重兵攻下四郡宼襄汉淮甸重相邀索和则退师不和则进兵不知其时议者何以处之昨小使之行自来无此体例为彼摧沮以自取辱盖縁事多轻发不思后图兹蒙选择俾宣徳意于淮东及令经度事宜不敢隐黙取误国之诛望察臣愚忠明诏大臣早定其议御笔付三省又奏向者经营山东得海州而终不能守中原之人非不懐祖宗之徳泽归陛下之仁圣然自出兵收复所至刦掠重扰其民既而又不能坚守为金人屠戮肝脑涂地生业荡散无余若此望箪食壶浆以迎王师难矣陈蔡顺昌夀春等处皆被此患如此招来适足以离人之心坚后日之敌也传闻道路或谓吴璘已失徳顺秦州不守还保川口果尔则可见用兵无效虚费钱粮枉杀军士初无益也不徒无益正恐衅端再起兵连祸结养成大患虽有智者不能为陛下谋矣方今将帅兵强马壮未有如璘者力尚不敌况余人乎建康镇江之兵经王权李横败衂之后率皆伤残之余又且数易主帅士气未振江池襄汉之兵尤为乌合殿司一军为成敏破坏死损大半而东南诸郡起发之兵懦弱不堪披带缓急必致误事臣故曰和戎国之福也闻金人大军见屯虹县积粟粮秋冬必为边患两淮城邑半为丘墟虽欲坚守战备不具又无兵力以拒之或欲清野则是先自弃之万一彼留戍淮上俯视长江以久相困岂非危道哉虽欲与之连和彼必偃蹇邀索何以应之靖康议割三镇百官廷议举朝皆谓寸土不可与人后敌骑长驱事穷势迫则或言割地或言固守一时不能坚决金人径抵京师三镇平下遂成大变前日议臣相与太息而已眞可为痛哭也臣所以堕肝胆吐情实愿陛下夷攷前事永以为鉴早定和议遣使通诚以保国安民为计既和之后养勇以待时蓄积以富国待兵力既壮机防可乗惟陛下所欲为耳又奏专言用兵者尝谓敌人已弱可以恢复今止得一宿州而遽弃之则恢复之计复如何有用兵不胜侥幸行险轻躁出师大丧师徒者则必胜之説果如何有自献其説欲折服人使用敌国之礼者及从而遣之则辱命无所不至使至今和好未决则未见其折服使人之效也有称长安谈笑可取凤翔之虏如何可逃者今西师取一德顺尚不能有则未见其谈笑取长安之效也凡此数事皆可攷验误国明甚不可掩愿听言则审其忠实立事则黜其浮议幸甚五月公至扬州颁诏劳赐诸军即申朝廷云虽未至楚泗淮上守备大畧已见扬州城补葺破敝全无楼橹何以容人借使有人须积粮为一城之计可也设敌人自天长径入洲旷野约可容二十万则扬州岿然在后讵能坚守瓜洲两小城不过容五七千人岂足当其锋两处守御止如此泗州邈在淮北如敌兵渡淮不必取泗州逺则光濠近则浮山一带皆可以济近日淮北贼过浮山寨却夺妇女驴马泗州恬然不知或敌人径渡及自清河口运粮而来泗州必先隔絶此不待图上灼然可见若自西路而入则海淮泗折北不支扬楚坐困前日刘锜之败是也今营屯备守皆严将士亦愿贾勇其如地势平旷分布难遍聚于一处则不能分守要害各守一方则临事难应大敌今刘寳一军分屯外在寨者不满二万自以为忧正以前出后空别无后继或谓轻兵在边重兵留屯江上则敌可直临大江小驻不去坐失两淮尤非防也至若军须调度粮馈犒赏金帛官爵计今日帑藏可充其用否今泗州姑少増兵以张声势移江阴一军亦可以安边民助军声尔若决欲守备如金汤之固前日盖尝大有所费矣皆徒劳而必不可恃若欲开拓以希大功万无一可故曰用兵难而守亦不易罢扬州牧马监塞楚州满浦闸増清河之戍兵积监本之赢赀皆公措置之大略也既至盱眙泗州宣诏犒师与守臣遍巡城上观览形势时准御笔云泗州可弃则弃今夏金人蓄鋭秋必犯边彼以重兵得泗州即去则于我无利害不必与之争锋若守而不去则防重兵絶粮道是不战而胜也若彼得泗州而平其城郭而去则我亦平其城郭如淮阳军之类是也朕调发卿以前军屯楚州扼清河轻兵守泗王琪以殿司兵二三万屯扬州郭振屯六合淮西自有王彦张守忠等敌兵虽众何足忧止恐调发不及而来卿宜保江上朕便遣三衙兵至江上卿宜军徃楚州别有所见即具奏来时审议官胡昉扬由义已囘两月金人声言聚兵于近边有意连和而朝廷尚未通书遣使知扬州周淙提举茶盐吴巘谓彼计如此必有所待欲作本路帅臣一书钩致彼帅之意然后审处其宜公为闻于朝谓两淮与金人各为屯守之计彼既清野稍逺其兵我亦宜休息少减屯戍其意各欲安静然彼此未絶闗防欲休不得休欲静不得静则饷馈不减于前日战守相去能几何縁国是未有定论前尝有书徃来今遂南北阻絶周淙等恐因循及秋敌情难料若彼趣和之意欲速则兴师之举必急兵一交锋所伤必大若待其无礼侵逾而后与之盟曷若先事通情可以欵其意因具以淙等书上之囘至楚州又奏论前此屡通元帅书使命终不曾行议论久无果决所以致彼之疑必曰既不遣使又无礼币谓我通书止为欵兵之计持空言以相误也布萨忠义【按布萨旧作仆散今改后同】在邉累年若成和解彼则无功今业已签军意欲一动力彊则自取待其不可然后连和固执前谋以激功利今虽与之书彼必持此説沮格其议不若便遣信使直造燕山一则可见金主之意一则可伐布萨之谋仍调发诸军分屯江淮以备不虞或不纳我使纳而过有邀求则曲在彼而不在我兵以曲直为胜负不系强弱众寡前日完顔亮之事正类此也又得御笔云比得陈敏奏泗州兵少欲増戍兵朕俟近秋调发设若七月敌人伺我不备冲突泗州轻则敌众则避纵使得泗州终何能为卿当按兵持重图之六月归奏事纳劄子十二及六图一一指陈仍言守备踈略恐敌人入宼再对上问兵力险要具以实对改除吏部侍郎仍再令日近起发公又一再入奏乞早定和议及和议未决守备当严七月囘至镇江被省劄住楚州以此体度应副北人登舟至江口得盱贻报北人未有来耗公具申朝廷谓来朝未可知若遽徃而守待日久彼无来耗势必空囘徒致众疑俟报而动庻合事机又遣属官杨由义赴阙奏乞遣使发兵云北人来期皆是不定之辞未可信凭今又无耗敌情狡诈窃虑别生奸计其遣使发兵二事皆不可缓若只发兵以待其报则海泗二郡必先受兵中其阴谋若只遣使以俟其和则可否未决不可不虞惟当遣使与发兵并行使以尽其礼兵以防其变若使至北廷则坚决之语誓书一定然后抽囘军马脱议论有变势必相侵则严兵固守与之力战是谓应兵臣虽不武实无所惧所以至于再三冐凟天听者恐一失机防后必噬脐望速赐睿防施行数日又申朝廷乞速遣使介以示信彼见使来必喜无有使行而兵来深入者兼使人见敌酋言必端的彼此可决使囘即迁西城所有不过信宿事耳与其先堕其城不若速遣使介彼料吾重于遣使若使命既徃信非空言其间设有小不相从至再至三议当定矣书中务存大体简严其文不必用前日来书中辨曲直之语郤恐引起不逊之言后复难处当少迁就之以济大议须兵与使同遣一则使敌人闻我有备和议早定二则安海内之心亦知吾本谋得和则和必不得已则战以和为先事以战备不虞如此则间言异议无从而入不必待其书来而后遣使书中或有见胁之语则不若先遣以释其疑以破其谋于计为得八月由义囘自行在云到日得防内引上云钱端礼所奏未是左相又靣授劄子三十五道令亲纳宣谕劄子系奉圣防令将海泗二州戍兵先次撤囘便令奉行时丞相魏公杞为本司参议官是日招刘寳及参议官以下与由义防议公大言曰某屡于内殿奏和战之议未决且当固守边圉观敌情以待其成举动皆未可轻必不得已而为应兵曲不在我若与之和彼已求四郡之地前后虽已许之彼必候盟书约定而后退师今使命未遣虽敌帅通书本相未曾计割四郡若无故撤戍而囘是弃之也彼乗虚据之自言收复不以为我之惠他时别有邀求或乗时侵轶孰任其责上不以某不肖付之一路事权一已去就至轻此事系天下休戚断之于心必不敢奉行须俟遣使或朝廷通书议定始可议之即具申奏力谕撤戍不便縁系北界囘书未到之日承降指挥今北界囘书已到本朝之书有续当遣使之文若所议之事北界书中悉已相从则目下撤戍便可交割或事有未定只撤戍占据之后余事难以商量纵欲备宣圣主示信之意他日亦难以口舌争也又虑未曾遣使交割撤戍之后敌帅据以要功自称收复又执卢仲贤之语必愈费力兼两州撤戍合行事多难以申明待报恐致误事乞暂赴行在靣奏曲折得防边事末定未须求对别有事宜速具奏来遂上奏并牒北界官司检缴申未挟日金字牌至奉御笔览卿奏劄欲遣使事朕初遣卿为宣谕意在肃军政明守备二者皆无所陈卿当与诸将严战守主和议非卿事也虽金人重兵屯于淮北亦须待许我议事方当遣使若因而侵犯则将帅之任安在哉撤戍可早闗边无害不可迟疑即日便宜施行卿恐兵一动若彼不囘书而发兵则当何如卿欲奏事边上未可闗卿可频具奏来翌日又准金字牌魏杞令疾速赴行在奏事公亦乞罢遂请刘寳靣付撤戍省劄仍与议定候朝廷北界书先行然后抽兵庻敌人先得书知是以海泗与之不是白弃两郡日后免于邀索是日发下宰相与布萨书登时入递盱眙申赍书已过北界九月癸未朔得防过淮上措置抚于军民以二州撤戍人民南奔也报差魏杞奉使康湑副之庚寅盱眙报撤戍人囘辛卯招抚司申胡明兵马已囘敌已薄海州而未入公申朝廷云自至淮上两具申禀又遣干官禀议乞发兵遣使二者兼之既而被防撤戍即具奏合候使行议定之后正防奸诈寻蒙玺书切责已即恭依近北界射过榜文已相见欺未知厥后之意方今两州未受奉使未过正是危疑之时虽饬诸将严备窃恐兵力不加累乞王琦一军望早赐调发引疾求罢非敢规避诚恐死无益于国耳寻报金人有入宼之意盖遽得二州反以我无信具以闻望日敌骑已入泗州民有不及南渡者或刖其足海州归正人亦多被害两州积粮尚二十余万半为居民所焚余者皆为敌用壬寅得御笔已令王琪起发刘寳军马有分在他处者可尽抽囘不可使兵分诏刘寳亦如之公奏敌人贪婪无厌既见撤戍遂启奸心虚张大言公肆迫胁陛下悯南北生灵俯从其议令大臣通书讲解撤戍以示大信彼宜应答如响而乃包藏异意自反其説此殆天亡之时也夫无事则深忧有事则不惧臣已谨戒边吏固守封疆不为祸先不可轻敌若取接使介则信义不可轻变或妄为阴谋别有窥伺臣当传檄六师奋励诸将坚壁以老其师持重以乗其敝絶其粮道挫其鋭锋以逸待劳可以决胜甲辰王公之望除参知政事丁未报左相除都督戊申得省劄除兵部尚书都督府参赞庚戌淮泗报金人侵庐州本州移治初顿遇守夀春金人系桥不敢御敌是夜南徙韩璡守庐谓敌已渡淮径入焦湖郡人奔迸致溺舟狼狈甚众既而闻虚惊复还十月庚申公以督府既建宣谕司乞结局又申朝廷比得盱眙録到来书副本正縁先得四郡遂致猖獗如取俘掳等人决不可从事须斟酌不宜欲速若固守道理使知我不畏怯乃所以速之也癸亥差充大礼卤簿使十一月癸未探报敌骑已至濠梁盱眙守移治天长奉使楚州敌未渡淮而盱眙大火军民奔走一路震动因取所遗钱粮自燕馆郡治民间屋宇尽移泗州魏胜力拒于清河死之进据楚州初金人本不为渡淮计而一旦至此岂无自哉丙戌公赴阙既对上曰前后廷臣议论独卿不变兼戸部尚书乙未上问欲遣杨由义持敌帅书而辞行甚力谁可遣者公奏臣闻王抃者虽不识其人前副卢仲贤行知事之详又亦密细自愿一行更望召见察其人而用之上欣纳数日遂行丁酉下诏亲征戊戌上宣谕卿议论实忠于国欲用卿为执政公控辞甚力辛丑除端明殿学士签书枢密院事赐同进士出身甲辰兼权参知政事时边报日至都下官民多谋移徙或传徳夀宫亦有诸宫烧香之议人心愈摇太上宣问近事宜公奏金人必和但民间惊疑似闻陛下亦有所备所以日有妄传臣不敢少误陛下此岂小事愿陛下不可轻动太上开纳自是始定去者复还或议峻其法禁公曰朝廷镇静持重人当自宁岂可家至戸晓也闰十二月乙卯得防令执政等进呈文字以左丞相陈公康伯疾也公奏适见付出王之望奏金左副元帅见在滁州恐王抃径徃都元帅处则于左副元帅情意不通乞将书本别写发徃左副元帅处臣窃详之望尝建三防欲放彼处人至淮用兵掩击今既过淮之望又在江上若见得可击必已击之久矣而乞再通左副元帅书可见之望亲临所见必不敢妄言以背前説乃所以尽忠望从而行之乙亥王抃到阙先是上尝宣问敌情如何有需索否枢密虞允文对必有之公曰若然是不欲和若只如卢仲贤约定方可议耳抃至书未启封上复问允文奏定有需索恐难应副公独以为今既驻兵不动又连来通书皆无不逊之言欲和本出彼意若必欲和定无意外或果有难应不足从也及见书止是欲世称侄国书用名后用再拜皆旧书元定项目内事余无他请上曰今既别无所需可如其式报之虞曰何必一如他説公曰而今正以未能制彼死命苟力可制又岂以一言半辞为轻重但权其事机而已虞曰且如和尚原最系川蜀襟喉岂可复与上曰他要辛巳年以前旧界为定若于内不与和定不成公奏固知险要我若求之而得彼却以求何以应之况与向来之和不同虞曰有何不同公曰今既以皇帝兼称则名位已正虽曰称侄是敌国与向日殊不同又减十万嵗币此三事最大我执之已坚彼不能易此外若更力争是求衅也谋国当思逺图姑与之和则我得休息以修内治若为忿兵未见其可恐欲为治兵亲征之计臣乞先罢专任能者争辩至漏下数刻方定虞已承命明日又奏王抃行只理防乞令奏使朝陵寝一事上曰不若且休待事定了别议公又入奏第一次遣使莫若安静庻几他日有事却可与言抃遂行十二月辛卯除参知政事兼权知枢密院事先是已得差遣人限五日出门奏除其令论馆职不当限员又论人才当须自外召三五人靣论然后审择而用上皆从之奉使过界北军已囘甲午降诏和议已定丙午上问改元事隆兴故叛臣赵谂尝用虞公以为载籍所不载自不必改公曰改元大典也签书王刚中奏事留身上以为问刚中奏此事具见曾布日録不当复用钱端礼欲改虞允文有不同之论臣以为当改御笔欲用干统西北虏曾用别拟四号以进遂改乾道元年正月辛亥朔上亲祀圜丘公为礼仪使率百僚班贺于端诚殿庚申充徳夀宫使丁卯公乞出不许丁丑殿中侍御史唐尧封论公以帝姻不可任执政公即再乞出尧封除太常少卿戊寅又申前请上云朕已宣谕尧封朕以公选用才即非意公奏曰既移台谏愈不自安上曰决难请去己卯降诏不允不得再有陈请二月庚辰朔祥曦殿奏事虞公奏云钱端礼辅佐陛下方成和议恐未可去上曰和议出于朕意参政端不可去王公亦奏大臣进退所系非轻公又奏乞从台谏之言间陈累数百言退复入文字辛巳御笔朕念即位以来股肱鲜克胜任倘得其人不以私义废虽议者或有不容而曾无眚愆见于论疏抗章屡上丐去甚力方悯风俗之极嫉浮言之易兴卿宜竭节推诚亟安厥位毋以小嫌咈朕意也次诣徳夀宫太上亦再三谕不当去位又云只如许大一件事非卿谁能了得丁酉寒食公奏欲上先世诸王冢上再三宣问因厯叙家世上曰卿以才徳选不縁私亲是日约族党具集表忠观焚黄两宫夀圣殿并赐酒果以为荣丞相陈公已病公为援典故以长子伟节为直秘阁次子安节赐同进士出身既薨于位以少师大观文致仕公奏逆亮内防康伯以重徳镇浮陛下践阼康伯以大忠翊戴宜优赠典遂赠太师已而王刚中薨公亦称其竭忠辅治引詹大方故事乞赠七官外更加赠一职以示优礼所以周旋二公之后备至公既行相事兼权提举玉牒监修国史八月乙酉诏立邓王为皇太子壬辰公入奏避亲嫌甲午除资政殿大学士在京宫观仍奉朝请逾月兼侍读公在经筵论事不少贬而勇退之志益坚七上章求外祠始改提举临安府洞霄宫辞日宣坐赐茶襃谕尤渥四年秋起知宁国府仍奏事而行公治尚简静幕府省文书蠲畸零税八万余缗一方为之鼓舞建炎初剧宼攻城故参政庄简李公光力却之奏为立庙境内有麻姑山地旷多藏奸盗公奏立砦仍置官徼巡百废具举不加鞭笞而租税如期郡以大治虽锄治奸猾终以恕行每曰治道去太甚者尔六年四月丐祠六月知绍兴府力辞而归九年申前命辞不获免适修荒政不惮勤劳民赖以安又劝种麦官与之种明年麦大熟收数倍决滞讼理经费吏民以为神明两郡皆为之修建贡闱且葺公宇废瓌者率谈笑而办最闻除观文殿学士公在越凡有建明直达上前请无不从或以御笔批行忌者恐再用因以飞语中公既以祠归竟降资政殿学士以罢时淳熙二年四月也三年太上皇庆夀公以绍兴从臣特转通奉大夫六月再提举洞霄宫四年三月复资政殿大学士八月属疾请致其事复观文殿学士壬辰薨于正寝娶李氏中奉大夫直显谟阁庄之女赠文安郡夫人再娶髙氏封郓国夫人先公一年薨男当故奉议郎女一人为庄文太子妃孙象祖承议郎知处州军州事女三人修职郎监行在车辂院吴修年迪功郎新福州侯官县主簿王铎承务郎知常徳府桃源县许轸其壻也曾孙二人曰云曰泽并登仕郎女一人尚幼公生而不羣居重庆下承顔干蛊曲尽孝道雍国尤所钟爱亲教以诗书雍国父之间质肃公介之幼子尝仕馆阁以元祐党废娶晁氏济北先生补之实为羣从公承平时生长京师富贵中了无膏梁之习唐氏晁氏诸老尚无恙公从容其间因得以讲论文诣商防古今又先世自文僖公以来文献相继故公曰自少多识前言徃行熟于典章由熙宁以至政宣间事世所不及知者厯厯能言之谓李徳裕不应进士科以至宰相非力学乌能至是耽玩经史未尝一日去手少时尝手节十七史甚备晚又着史提要行于世尤通于左氏西汉率多成诵幼好为诗伯祖内相文肃公勰字穆父与苏文忠公游徃来书尺唱和甚多公尤刻意慕效词翰得其遗风清癯如不胜衣而眸子了然如神仙中人尚气节功名虽在下位时闻国有大事必黙为经画揣成败多中尝称子房貌若妇人乃能仇秦而兴汉盖自况也为政饰以儒雅不专事文法望之俨然即之也温寮史禀自使尽其词一言剖决是非立判公家之利知无不为不顾一己之私意所不欲廹之终不能动靖康用兵公亲见和战不决而致大患故力陈和议终始不变公规画甚逺亦非苟于就和者但以内审国用外察兵力少休王师方可支吾以图大计崇深果决洞见敌情呜呼辛巳敌人之变无可奈何若甲申嵗公揣事势谓金人弑亮之日以无名兴师骚动百姓为辞今新造之国又负篡弑之名必不肯效尤以取祸但欲偃兵以靖其国徒张为虚声实主于和故勤勤恳恳欲乞遣使以通好出兵以示备缓弃海泗以为惠至于执诏书而未出以当之使尽行公言则敌兵不动不至淮楚再遭蹂躏之苦公之言亦不为不用而用之颇失其机西则庐濠先遁东则刘寳不援魏胜以致败死岂不痛哉是时士气愈索几不可支而敌人似进而退似攻而缓公益探其欲和而已之説为是故王抃之行谕之曰此行有三一曰正位号二曰定名分三曰减嵗币徃徃人不以为然谓如此何以郤敌至有靣诘公者公笑曰事成是非乃定姑少待之抃囘既皆如约金果退师人始服公能断大事自此南北晏然以至于今谁之力也公始至台吕忠穆公颐浩一见赏叹以公辅期之又为参政席公益所汲引中书舍人潘公良贵元枢贺公充中皆相友善尤有知人之鉴丞相史公浩魏公杞知院王公纶或交于布衣或取于宾僚推挽名士至辅弼禁从卿监台郎者甚众一介之士苟所许可无不委曲荐达尝曰韩安国自谓所举皆天下士贤于已者诚窃慕之士之贤者恨未尽知耳好贤乐善如恐不及甞奏事徳夀太上赏雪赐坐以玉杯宣劝不以名呼隆眷如此因问及闲居自号乃大书松窻以赐上亦赐忠实二字两朝宸翰光动一时公虽家居而恩数视政府其孙裒所着诗文奏议若干卷号松窻集藏于家初康公贤穆葬天台之护国山公以某年某月甲子从葬遂为台人公初归寓瑞严僧舍年余始卜筑于城之东北隅有林泉之胜立精舍繙经其中暇日幅巾野服与方外之士徜徉笑傲觞咏琴奕甚自适也及遇圆悟禅师防心内典超然自得视轩冕如无故出处死生之际絶人逺甚得疾即屏去医药曰生则有死亦事之常大期将至待之而已疾革家人捧药泣告公曰汝曹岂觧此大丈夫何可幸觊万一浮屠氏或勉之亦笑不答第捐金分施以谢之前一日肩舆登所居山园瞻谒释道像如平时归即瞑目安坐至终神色自若岂苟然哉公薨之后象祖以书来曰先大父居官立朝之大节公知之最详愿为纪述将以告于太史氏钥窃惟参政徳望勲业在家有牒在国有史搢绅知之士民诵之岂衰朽骫骳之辞所能发扬观公自隆兴以来与人主论天下事见于奏对者多矣皆本于忠实合于人情是非有攷于前而所成败有验于后其先见如蓍之明其定力如金石之坚至如囘太上烧香之行抑都人迁避之扰皆所目击而心服者载念钥自幼识公于三衢首蒙赏爱来倅乡郡钥初窃第以归及尉江山公方主漕事即收置门下公之守婺钥适丞金华知遇益深护慈宁之丧辟以为属后入为六院正隶版曹烦使必以见属宣谕之行亦备数幕下进参大政力荐于上前以钥之不肖叨寘从列实基于此四十余年所以挈提成就之者至矣而钥既无所効尺寸于公者矧公之门名人才士凋谢无几何敢以固陋辞谨摭其大者书之不敢隐不敢谀卒状如右
