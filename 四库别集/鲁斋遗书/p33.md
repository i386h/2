<!-- { "loadSidebar": true } -->
　　谱所以明氏族别系绪俾昭穆相承戚踈有序甚有闗于风化而切世教者也孝子顺孙之尊祖敬宗笃厚伦谊者孰有重于此哉河南河内许氏本太岳之后至周武王封其苗裔文叔于许以续其嗣而世逺族殷复罹兵燹渐至不可相攷者至前元曰通者隠德弗耀乡称善人有子二长曰衡仕元累官至左丞以道学名天下諡文正公尤其卓异也自是曰子曰孙隠显相继具载于谱何其盛也今湖广常德府知事许君骥者实文正公五世孙也出賛黄堂恪守家法廉介自持始终不渝兹而告老归省遂以牒谱属鉴序之深思其意不获有辞夫万物本乎天人本于祖其可以忘其本乎故凡同是谱者上以知本源之所自下以明系之所传益逺而益明愈乆而不紊如此而谓谱之作无益于人不可也若夫子孙者观于是谱昭乃祖之勲庸仰位望之崇显奋然感发思踵其美相与昭绪于无穷则谱之传歴乆而有光也然则骥于今日惓惓然于斯者所以思夫水木本源之义为何如哉故程子有云管摄人心收宗族厚风俗使人不忘本须是明谱系正此之谓也故书以序之成化五年岁在已丑秋七月朔常德府儒学教授周鉴序
　　郡人郝绾大学要略序
　　吾乡许文正公鲁斋先生身任斯道接濂洛闗闽之传其嘉言善行遗书所收者甚少绾谢事乡居宫保幸庵彭公过临命与其曽孙泰和博求遗集萃为全书以传未能也是编乃先生直言以教人者其言切近精实人所易晓天台克庵陈公督学吾中州尝表章之以训吾多士绾幸私淑而与有闻者故先刋诸梓与吾同志者共之或者疵先生不当仕元于戱楚之僣公山佛肸之叛孔子尚欲往况生其地而为之民坐视生民之糜烂而不之救则心亦何能忍而身亦何所逃哉自今观之纲常不至于灭絶人类不至于泯棼谁之功也夷考先生之行其是其非必有能辨之者因僣及之正德戊寅春三月壬子河内郝绾谨序
　　郑王稽古千文叙
　　夫天下道行道存政事天下道隠道着经书若美里之周易鲁史之春秋涑水之通鉴考亭之小学皆所以遵先王述往事诏来世而启后学也吾乡元魏国文正公许鲁斋先生以天禀之纯资遭防乱之不造海宇鼎沸仁义息然以诗书礼乐齐上下变夷俗者独公耳复取人君统系为一书曰三皇曰五帝曰三代曰汉曰唐曰宋曰本朝上接洪荒下系政治曰稽古千文以训士子精粗咸备统纪不紊数千年废兴一占可悉矣于戱业广卷繁艰求明确累于是者又岂谓胜然哉愚居阙里仰遗编亦幸而遭者故不度卑陋録付梓传俾学者知圣王贤相暴君辟吏王伯僣伪孙让篡弑夷狄中国自莫逭乎公议其于我皇祖清华夏一中国神功伟烈又髙竝唐虞之治矣或曰鲁斋仕元之非士君子讥之以谓出处既不可取而政事著作亦不足取也王何独取之似近惑乎曰是安得而为惑也夫乘桴于海者圣人欲为也九夷之居者圣人欲为也谓中国之无君也夷狄据于华夏孰不为耻当是时河北之地已为元有而普天率土皆为臣民不得不立朝行道以及斯民也况【阙】















　　鲁斋遗书卷十四
