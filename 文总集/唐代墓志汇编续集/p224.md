<!-- { "loadSidebar": true } -->
大唐故右神策军护军副使朝散大夫行内侍省掖庭局令员外置同正员上柱国赐紫金鱼袋闾府君墓志铭并序乡贡进土郑晦撰并书翰林侍诏朝散大夫守襄州长史上柱国赐绯鱼袋毛伯贞篆盖公讳知诚，字处谅。先系自齐宣王时为上大夫，其余略而不述。今即京兆人也。曾祖讳章，赠太子洗马；祖讳重光，朝请大夫行内侍省内常侍，赐紫金鱼袋，赠右监门卫将军；烈考讳忠干，授将仕郎，行内侍省掖庭局宫教博士员外置同正员；皆本仁义之德，素有乡党之誉，庆流厥後，垂美於公。公幼而聪辩，长而端雅。礼让生知，气质神假，丝绳愧直，水镜惭清。爱恶罕形於言，喜愠未尝动色。
自从筮仕，颇著能名。大和九年冬十二月，文宗皇帝顾令密近，旋以赐绿，授内侍省掖庭局宫教博士员外置同正员。开成五年三月，公忠贞奉国，恪谨有闻，迁阶登仕郎，加勋上柱国，授内仆局丞。会昌三年，武宗皇帝以公洞达事机，明敏居心，奉诏令讨回鹘，有破虏之功。四年夏五月，特赐朱绂银印，恩拜内园副使。
公每以克俭为心，勤劳无倦。至五年春二月，转承务郎。六年加徵事郎。充营幕使。春三月，拜镇州监军。行新政而日闻端肃，举旧德而人服清明。大中元年夏六月，授宣义郎。三年秋，拜染坊使；俄迁监学士院使。公望高紫禁，位重黄枢。
冬十一月，驾幸於南殿，御笔特赐易名。四年春，加朝散大夫授掖庭局令。七年秋八月，圣旨以公恭勤干略，迁宣徽上院加供奉官。天子思近侍之劳，充平卢军节度监军使。至十年六月入觐，充内坊使，□□翰林院使，仍赐紫绶金章。公才行过人，智谋宏远。十一年春二月，拜右僻仗。冬十月，充右神策军副使。公行本专直，性惟公洁。自周旋中禁，秉是一心。故内外□推，朋友归美。何图遘疾不瘳，以大中十一年十二月有二日终於广化里之私第，春秋六十二。即以十二年二月廿一日龟筮叶从，迁葬於京兆府万年县川乡蛇村之原，礼也。公母太夫人言：吾每顾衰劣，自谓非久，尝亦有望於海，岂期尔自我光。所愿莫从，却见如此。可以为至痛矣。夫人张氏，闺门之内，言不□壶，家风训道，妇德外彰，轨仪礼则，率由慈惠。有子四人：长曰令赏，有文有武，翼赞皇朝。□日月之不遥，披云雾之非晚。次曰令＊，次曰令宿，幼曰令寮。未登贵仕，尚在□庠。有女二人，长游心至道，夙愿出家。法号雅淦。次适杨氏，内柔外直，既孝且仁。洎遭荼毒，毁瘠绝浆，敛涕披情，请述铭志。辞曰：
其生立节，其死垂裕，出赞皇威，入司主务。冕服金章，清心见素，东波既逝，百辉□驻，雾海原野，风悲陇树。刻石遗爱，永播千古。
（录自《隋唐五代墓志汇编》陕西卷第二册）
№大中０６４
【盖】
大唐故田府君墓志铭
【志文】
大唐故朝议大夫检校国子祭酒侍御史兼王府傅琼果二州刺史赐紫金鱼袋雁门郡田府君墓志铭并叙范阳卢纵之撰公讳章，字汉风，雁门郡人也。其先远世西汉征南将军宏之裔也。自後支派相承，源流茂盛，冠冕盖世，名载史册，莫能详述，此略而不书，从简易也。曾祖哲，高道不仕。祖丰，皇太子家令；父广，皇尚衣奉御，赠邓州刺史，累秘书监；并艺学资身，贞固干事，久更吏职，稚有公方。公年始弱冠，幼而知礼，夙承庥＊，早年入仕，解褐授宣州宁国县尉，充教坊使判宫。公处理有方，功勤秉志，迁朝散郎、行左内率府长史、兼左神策军推官。公莅事详明，素闻廉慎，又迁太子左赞善兼澧州司马。公守法精审，奉公绝私。又迁凤翔府功曹参军兼摄司录。考秩未满，政绩有闻。又迁游击将军、守左卫中郎将兼左街副使。公居官余暇，处剧若闲，乃撰益国利人策凡二佰＊余条，上闻天听，除奸去弊，靡不精当。
圣慈观览，深见情理，遂酬公检校国子祭酒、使持都督琼州诸军事兼琼州刺史、充琼管五州招讨使、上柱国，赐紫金鱼袋。在任观风察俗，抚字化人，宽猛得中，临事有断。圣心以琼府遐远，遂授渠州刺史，官勋如故。到郡未几，瑞兽入境，政绩殊等，又迁福王府傅。方俟大振，不幸遘疾，大中十一年十月八日终於京兆府万年县之私第，享龄六十有九。凡曰亲友，孰不涕Д。公堂堂器宇，肃肃仪形，信在言前，行为人表，见会高远，度量弘廓，尝怀倜傥，志不苟且，养民如赤子，嫉恶如仇雠。实人伦之轨范也。呜呼！夫贤如是而不享大名，行如是而寿不永，天可问乎？夫人高平郡程氏，早年殁於京师，有九女五男。长女归於冯翊鱼氏，次女归於太原王氏，以次女归於兰陵萧氏，余稚女小男，年尚冲幼，未闲礼则，方俟嘱配。岂料祸生楚毒，缠绵无所逮。及号天叫地，痛无所依。嗣子绰，守官邛州大邑县尉，趋庭永决，问礼无因，懑绝再三，殆不胜致，罄囊橐敬造功德，竭家产广备丧仪。长辞膝下之荣，永隔终天之别。以大中十二年闰二月廿八日葬於京兆府万年县洪固乡胄贵里东违曲村毕原上，於大茔，礼也。纵之与公有旧，嗣子绰请余为文，惧陵谷之推迁，勒斯铭于泉户。其词曰：
寒松节兮匪彰于木，夜昧之朗兮讵显晨。君之德行兮造次莫陈，余芳不泯兮恩流后入。佳山郁郁兮双阙峨峨，生死异路兮谁复来过。被准礼教兮送居于野，古来达士兮无那此何。问望空存兮音容悄然，皎皎眉目兮在人眼前。永辞白日兮长卧黄泉，夜台一闭兮千季万年。
（录自《隋唐五代墓志汇编》陕西卷第四册）
№大中０６５
【盖】
时府君王氏夫人墓志
【志文】
唐故时府君王氏夫人合墓志铭并序府君讳清，字清，望钜鹿郡也。案唐韵唯良史传，有时苗等氏，即其先也。
自後源流分流，易叶传芳，冠冕联绵，郁为盛矣。祖讳迪，水镜临人，任邢州司马；考讳光，政喧宇宙，为诸治封官。府君卓荦莫奇，调逸云汉，心廓落以虚静，貌昂藏而出群。不乐荣名高上不仕。岂谓天寿不永，彭年有期，春秋六十有八，以太和五年二月十日奄辞人世。夫人王氏，望太原也。素质霜明，美玉温润，曹谢不足比其德，珂母曷可方其贤。享年八十有六，以大中七年二月五日奄归泉路，呼大夏梁折，芙蓉叶凋，先折剑锋，花殒红蕊。嗣子有二：长曰忠信，已沈魂於大夜；次男忠政，敦行孝悌，性直如弦，抚孤幼以情伤，思二亲而泪血。痛父母倾殁，心摧骨惊；恨兄嫂先亡，气殪伤断。阻以岁月未便，精魂散处於泉台。今也日吉时良，先□□此席。於是□产倾家，备崇葬事。以大中十二年四月廿九日□□当庄东北五十步，制斯坟也。遂使双鸾对舞，□□□□，为万古之丘坟，制千秋之兆域。诸亲恸哭，悲□□□，□□送终，哀惨原野。恐年更岁改，海易桑田，事可□□□□□。为词曰：
明明府君，英英不群，郁悖之气，间生异人。夫人王氏，令淑已闻，梅花吐秀，兰叶长春。何负圆穹，祸延二亲，琼姿掩夜，月魄亏轮，悲伤辞旧室，哀痛宿新坟。野云朝作□，孤月夜为邻。
大中十二年四月廿九日记。
（录自《隋唐五代墓志汇编》河北卷第一册）
№大中０６６
【盖】
唐田君故夫人陇西李氏墓志　　　　　　
【志文】
唐北平田君故夫人陇西李氏墓志铭并序武宁军节度掌书记试文馆校书郎姚潜撰夫人讳鹄，字回上，其先陇西人也。曾王父讳叔卿，京兆府金城县尉；王父讳晋，洪州录事参军；烈考讳元，同州白水县令；娶南阳张氏，生二女，夫人则次女也。生有奇姿秀韵，举家锺惜，才离襁褓，便有成人风。及稍长，酷好经史诗笔，虽眠食亦以讽诵。群从每见，恐致劳悴，且以女博士讥之。夫人若不闻，耽味愈笃。泛览贯穿，尽举要义。白水君与张氏夫人日益怜异，亦曲从其好，或者以女工之事宜当习之。夫人曰：是可不甚学而解也。既致思运指，未涉旬，果工於众作，斯乃天赋其才也。洎丁白水君忧，号毁逾节，殆不胜丧。由是懿行孝德，果彰於州里。我北平公再临徐方，值李氏寓家埔上，夫人之闰行得以饱知。
我公因命其季子前沧齐协律宿曰：若齿逾壮矣，我为得良妇，是瑞吾家。使以书币抵埔上。李氏太夫人乐我公之知，喜以承命。亲迎礼，既归於彭门，斯大中十一年冬十一月也。及事舅姑，屏气怡颜，孜孜孝谨，侍膳问安外则以琴书自适，无谄笑，无堕容，造次以古人为法。殆寝疾弥留，便知必离人世，谓其夫曰：死者圣贤不能移，余命将尽於此。子必不得以往者滞念。孤坟宿草之後，则可以访婚淑德，勿使儿女辈久无所恃。又曰：所沉恨者，来子家未再周，舅姑知我厚，不得尽供养之道，以报慈爱，死且不瞑矣。及将革之际，列命诸子，无言而谛视之。以大中十三年五月十九日，竟殁於州宅，享年廿六。尊卑惋恸，有识凄怆。
翌日殡於外馆，逾月卜日，辰得壬寅，协律引青车离大彭，权葬於河南府河南县龙门乡南王村温泉里。用其年七月廿日癸酉申时卒事。夫人生一子字玉同，始二岁；别女三人，男二人。夫人抚鞠无异等。儒籍外亦好释老氏书，静专恬雅，唯以行善为乐。斯又不寿於世，天之报施，久矣其欺也。协律将离徐，泣为潜曰：
亡室将葬，愿铭素行，敢敬以请。余宾吏也，且最通故则，安得以菲才为辞。承命握毫，愧尘懿德。铭曰：
呜呼！锺其贤，戕其年，岂天意然，曷如勿生贤，俾世人不＊於天。晔晔之英兮茫茫下泉，良人悼痛兮戚属悲缠。短折之恨兮自古皆然，荒丘一兮空睹松烟。
田宿书　屈瑗篆额并镌　（录自《洛阳出土历代墓志辑1111》）
№大中０６７
【盖】
　失。
【志文】
唐故曹府君夫人荥阳郑氏墓志铭并序　　　处士王令儒撰夫人郑氏，其先荥阳人也。父讳宪，皇任宿州蕲县尉。谯郡府君讳义，皇不仕，名闻当时。立家之道，闺室为重，前後凡经五娶。荥阳夫人以三从承家，四德无亏，性禀冲和，量怀温雅，不幸沉瘵连绵，委忄，臻极，以大中十二年五月六日殒於北市之私第，享年六十有二。妆奁遽闭，香阁永辞，逝水不回，奄归长夜。具仪卜日，以俟良便。至其年十一月九日，葬於河南县平乐乡杜翟村，先茔，礼也。与府君同域异穴。宋氏有子一人曰源，去大中十年八月三日殁逝。
娶於郭氏，孙男曰统儿，孙女曰贵娘，并年逾冠笄。郑氏男一人曰，娶於王氏。
皆茹荼叩地，瘠毁绝浆，感切风泉，哀缠骨髓。恐川成峻岳，山变洪波，愿克贞珉，庶旌前烈。衔悲见请，窃愧讠叟才，握管抒辞，多惭漏略。铭曰：
