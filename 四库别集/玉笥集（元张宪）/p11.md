<!-- { "loadSidebar": true } -->
　　石径山前夜飞矢金色虾蟆渡江水千年碧火照黄坑鹿角蒺藜围故垒黑风摇闗金统破人骨麋成锋已挫怨魂不舍八仙营哭声夜绕陈州磨
　　金鸡石
　　黄道荆榛郁仪死跂足趾间生黑子红光相荡白昼昏中夜恶声四旁起绛衣朱帻天下雄时乖亦随星殒空谁能琢枕献天子一声啼白扶桑东
　　骊珠石
　　秦皇鞭石石入海骊珠颔下生光彩金声扶上碧壶颠五色烛天光不改共工触山梁栋摇百川震荡海水号何当用尔作大础稳托不周天柱牢
　　栖鹘岩
　　霜崖壁立秋风肃野鹘东来岩上宿老拳夜握暖爪禽义心誓磔饥蛟肉通都大邑狐狸号鳯凰无语鸿鹄逃银黄鹘不下击紫鞲空明金镟縧
　　栖鹤峯
　　辽东失却丁令威赤壁梦横江飞明河洲头槎已烂千嵗去家今始归晴峯歴歴入云小独立秋空望华表华阳真逸上清来鐡笛一声山月晓
　　黄天荡
　　昆明刼火烧成灰临平葑湖拨不开黄泥万顷下无底海眼一线通往来南徐江边海鳝走江神顿足黄龙吼便翻银汉濯泥沙要使妖蛇先授首
　　来青阁【宋大理丞冯骥读书楼也宋亡骥战死独松闗下】
　　独松闗下忠魂归明珠洲边楼阁飞怪底青山在屋里户牖自能吞翠微神芝【山名】一朶荡胷舞翠滴寒光湿秋雨诸孙炙尽竹书青从此襟懐小齐鲁
　　题竹雪斋
　　去年曾赋竹雪謡今夜适来斋下宿入门见扁已不凡推窻纵观清可掬长竿挺挺森似束密叶错金干裁玉万鞭走地虎露千梢拂云鸾尾曲大嚼虽无笋可烧雅歌剰有诗堪续肩舆竟造欲谁共把笔狂题许吾独经楼晓霁雾初散僧舍秋髙酒初熟满引孤棱涤尘虑大拍阑干豁吟目江南九月天尚燠那有瑶花洒银屋扁舟兴尽且归去雪再来尤不俗老僧一笑万山静幽鸟不鸣千树緑
　　菊潭为顾子顺赋
　　盘龙塘下潭如井百尺甘泉氷雪冷琼彞一勺露生香能黑华颠驻光景九月十月天雨霜七十二种分秋芳晓碧卓倒景白者白玉黄金黄咀菊之英饮潭緑不数南阳旧甘谷童子开门濯防纱报道新醅夜来熟
　　题不碍云山楼
　　逺山近山浓淡青朝云暮云先后生我楼虽小实空濶云自往来山自横山耶云耶两无碍地久天长果谁在渺茫蜃气等虚空纵有轩窻何足怪为爱云山搆小楼看山看云今白头山形起伏只如旧云湿云晴知几秋开窻向山作长揖长揖云山两俱入推窻送山出楼去山出云归楼自立愚公好勤不奈闲孙孙子子厌跻攀眼空四海本无物何事欲移门外山
　　题寿老人松年图
　　我昔湖上看眠松蟠屈苍龙隂十亩青天昼暝雷雨黒白日犹疑鬼神守却忆僧前如雨落春雨新秧不盈握如今合抱复蔽牛偃蹇轮园卧丘壑松下老僧金骨仙亲手种松忘嵗年倒持一尺白鸾尾挂颊听风当昼眠茯苓作粥粉作饼千斛松醪供酩酊不用飞丹驻玉顔前身自是陶景人道大椿多寿龄以松视椿椿未灵根盘入地九万里刼火一番枝更青
　　题畵栢
　　忆昔皇舆九鼎重万里荆扬逺朝贡楩楠栝栢蔽江来竹头木屑俱成用自从刼火煽孽风岂有樛枝宿鸾凤剪坟伐庙鬼亦敛防石移根山欲动戎车战舰莫计工涂肝碎脑空喧哄斧斤不时入山林毁圯楼台祸梁栋载民舟楫挽民牛尽废耕耘逺防送孔明祠下根已无黛色参天恍如梦摩挲香叶望太平何日可消天下痛
　　为唐元仲彬咏白鸡
　　海南曽进司晨鸟黒骨白毛天下少桃都雪后获火精陈仓月下逢陈寳意态不殊鞲上鹰身侧目见者惊玉翎氷翅逼人冷半夜牀头闻剑声长鸣自解作人语何用嘐嘐叫风雨贾昌轻薄宋宗愚可惜雄姿久无主槃跚独步喑万雌红冠滴露生燕支昂蔵勇气莫敢抗啼得晨霜眦倒飞莲花漏箭一百刻三叫能令天下自秋风吹荒蜀道祠露湿萤窻对书客
　　为隐师题林若拙畵
　　阿师堂上生云雾突兀峰峦起缣素云靉叇湿丹青积翠斓斑落庭户涨空岚气涌波涛喷石寒光飞瀑布钟昏烟寺僧未归涧跨板桥人不渡黄茅几簇尖头屋緑林一带无根树茸茸碧藓雨乍晴恰恰黄鹂春欲暮新水桃花溪上舟闲亭芳草沙头路意匠潜移造化机笔端想有神灵助尚书在昔已擅塲弟子如今称独步抵须指畵索我题不惜长篇为君赋
　　张以文夏山欲雨图
　　董元夏山今罕覩名家所蔵皆可数海上张郎法度雄胷次嶙峋独追古山腰孛孛云气吐石头流汗日当午殷殷雷声黒太阳盛暑郁蒸天欲雨木叶飕飕风满浦收港小舟催进橹坞里农庄八九家政望甘霖沃焦土山川髙厚自有神肯使膏腴成瘠卤我方悯雨面髙堂坐阅斯图心独苦岂无手板对西山瘦颊忧来不堪拄
　　题高尚书畵
　　土山丰隆石山瘦大溪舂容小溪骤逺林湿翠结秋隂茅屋空村锁清昼板桥跨渡一迳微泥滑只忧骑马归云昏列嶂最深处一叚楚天无雁飞高侯畵山谁与匹名重当今称第一万叠千寻丈尺间益知庸工无此笔论畵甚勿先论人以名求实常失真但看所畵何如耳强辩不须多讨论尚书才艺真英物胷次雄蟠山水窟毎惊爽气起髙堂恨不日来闲拄笏
　　题华山髙卧图
　　蹇驴不踏丰丘尘华山归卧云台云曲肱枕石且适意世事耳边殊不闻建隆天子小天下自起潜行风雪夜经济元臣不敢眠夜夜衣冠待车驾南征北伐事纷纭猛将四出貔貅军尽取荆吴并蜀广床头鼾睡只容君
　　圯桥进履图
　　暴秦肆吞如盗刼六雌系颈甘妇妾下邳少年真可怜不保相韩先世业千金买死愽浪沙岂谓大椎椎副车遍搜十日幸脱网蒲伏草中蹲怒蛙谷城老翁老无耻坐倚桥亭落双履英气犹能压后生笑呼孺子为吾取孺子容貌虽妇如孺子心胆勇且麄搏嬴搏项不必屈乃肯屈身于老夫翁知孺子已可教一卷竒编投所好不独身荣帝者师四百汉基由此造保身末路异韩彭功在三霜冐晓行后来廷尉号长者犹待王生全令名
　　宿永福寺醉赠举讲师
　　九月十日天气暄走马看花来福泉石头冲水雪平磵枫叶着霜红蔽川讲师倚杖出速客邀我楼头看山色秋天日落风四嘷滑气逼人眠不得金笼巨烛光煌煌举觥一饮连十觞明朝酒醒忽上马两袖西风归兴长
　　周昉横笛图
　　一妇跨镫如习骑一妇鹄立类勇士一妇横笛坐胡床容貌衣裳畧相似蓬松云髻作懒妆了鬟手擎红锦囊人言天寳宫中女我意梨园旧乐娼忆昔承平生内荒宫中消息渐难蔵昨宵一曲宁歌明日新声满教坊春娇满眼情脉脉唤起红桃亲按拍不将三防作伊凉潜把闲情诉秦虢声凄调低承索索砉然有声如裂帛月落长安天四更六宫一夜梨云白
　　桂林图
　　瑶堦夜冷莎鸡泣老西飞天宇湿万斛秋香卷海风丹砂满地谁收拾太湖仙子月中立青琐畵阑尘不入玉鞭一尺跨白鸾笑向霜娥作长揖
　　太真明皇并笛图
　　黒奴弦索花奴鼓譂奴抚掌阉奴舞阿环自品玉玲珑御手移犹亲按谱风生龙爪玉星香露湿樱唇金缕长莫倚花深人不见李謩侧足傍宫墙












　　玉笥集卷六
　　钦定四库全书
　　玉笥集卷七　　　　　　　元　张宪　撰古诗【长短句】
　　双龙图
　　云谷道人手持一片东溪纑云林散人为作双龙出入清朝图砚池浓磨五斗墨手涂脚踏顷刻云糢糊既不为山引九子亦不作掣电双吞珠但见一龙盘空偃蹇飞下尾闾穴一龙搅海奋迅直上青天衢雄者筋脉雌者腹肚麄双冲交挺白玉柱两角对树青铜株宛宛修尾卷蹴浪花白聂聂钜甲挟拍【阙】风乌性驯肯入孔甲驾气恶欲踢丰隆车张吻啖阿香舞爪拏天吴轰霆时或取旱魃飞雨自足苏焦枯寸池尺泊虽云不能一日处十年未用犹可高卧南阳庐云谷子七寳钵盂深袖手云林子光环金锡且载室吾将倒三江倾五湖洗余百战黄血尽率凡鳞朝帝都
　　赠天马生
　　天马生骑天马三尺昆吾手中把有时上殿前斩佞臣头有时临戎怒斫奸雄髁天马生马有千里材剑有连城价马或为舘人脱剑或为徐君挂官可弃金可舍此身可杀不可骂喜不为儿女顔怒不作粗豪咤七尺雄躯人可齐一片义心谁得畵天马生嗜利如嚼蜡嗜义如防蔗天马生岂不知四海若溃九州分解瓦十年苦战血成洼千里流移肉为鲊八阵图吾不秘出师表君当冩吁嗟乎天马
　　沧浪舟图为谢士英题
　　谢公防剑斩吴松截得沧浪一水倒卓青天入水中一叶渔舟凌水起舟与水升降水与天拍浮虽无具区三万六千顷混沦一片元气清悠悠谢公本好胜况复智虑周常恐有力者夜半偷挟舟当头筑土山对面围蓬丘花竹丽晴昼苇蓼涵高秋映莲立白鹭穿栁下轻鸥锦生澜汨汨珠跳沤緑蓑挂鹢尾畵浆倚船头谢公天性颇疎散拄颊日来凭柂楼岂无济胜具耻袭康乐游亦有镇静才嬾懐安石忧手把六尺瑚竿饵悬一线黄金钩蓬窻雨不闭棕缆夜忘收天随舞真讴名不变防夷服不异羊裘舟下风清韵欵乃花间水响声夷犹我方买棹事逺求燕齐楚越将周流长淮大江不满眼褰裳举足如涉沟燥吻吸云梦只手掬沧洲邈视谢公水沤洼无一抔舟车三十年穷途困遐陬涔蹄起波浪潢潦弄干矛故道走浑河洪涛沃九州我前舞鳅鳝我后跃蛟蚪沴气蔽白日荒荒使人愁既匪急名宦又不勤商贾胡为泛此不测渊万里遑遑忘乐土猛省急回来归程已豺虎江湖鼎沸海飞烟膏染荆榛血漂橹走覔谢公舟求作沧浪侣谢公舟在东海濵沧浪水深多纵鳞飞桥不可渡战舰莫通津鲙美四腮鲈滑美千里莼云净水光淡岸来风力匀倚篙纷緑藻落柁断青苹数举鹦鹉杯满酌桃花春饮余呼蜡屐醉起岸纶巾濯足濯缨尽由我孺子有歌公不嗔
　　赠冯以玉宣使【余素竒以玉有竒骨且有竒志一宣郎何足以辱之然行逺自迩升高自卑古人皆然故敢以女家破莎车平赤眉之勲业期之】
　　冯宣使清如氷温如玉年未三十享天禄既不学腐儒老书卷又不学寒士卧空谷东隣儿子痴窻前防丝竹西隣儿子娇穿域事蹋踘独持一片丈夫心万里虎飞思食肉南垣相公选行人千万人中独防君楼船夜破海东浪驿马北驰天上云作徒不必论魏尚焚劵抵用惊田文忠肝义胆刻心骨大扫羣丑书竒勲李家大黄箭六尺王家小铁鎗百斤西京奉世东都公孙功名至今千古存宣郎职小未足论
　　送宗上人
　　海上宗师美如玉手执落花流水轴扣门求我送行诗自说移禅向西竺西竺迢遥十万程豺虎塞途那可行武林别有小西竺八面莲花围化城层峦叠嶂开佛国孽火刼风然不得浮杯不用渡东洋飞锡无劳问西极树撑鬼努力石鬭虎撄食水奔龙折身山回凤铺翼云起太虚白雨来清昼黒月轮夜挂龙树东斗峰晓落猊峰北玉枝风动两猿金沙水冷双鸂鶒素食不絶天厨供禅衣自有云机织水南寺隐隐传石钟石上老铿铿振金锡寳髻无边发象光长舌有声飞霹雳赠君志公杖头刀与尺为我裁量松下石待吾钓尽吞舟鱼分尔半岩悬袯襫
　　憎厐
