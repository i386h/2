<!-- { "loadSidebar": true } -->
　　鬼车一身编九头黒夜来过声啾啾半空沥血洒人屋所遭之家无空休穷凶极恶煽威虐妖孽几徧江南州奸党蔽事莫能发百计捕逐无縁由圣王明见万里外一网掩来同治罪忆初百鬼拥行车此日行车载孤鬼琅珰系颈纒车轴涕泪淋淋不时哭死声宛转尚呕哑昼夜催行不停毂路人借问欲何之诏赴行台加显戮挥刀脔食快众心奔鲸四沛无遗育万里欢声动大江百城歌舞喧华屋我思善恶人自取祸福不应深倚伏寸心少慊获隂谴天网大刑敢轻触为诫凶人不足心鬼车罪例犹梼杌
　　流民叹
　　我家本燕云未省离乡国前年一霜秋稼空望入田间禾穗黒忍饥犹待下年收一涝髙原水三尺人生重迁乃本心一馁催人忘南北水采无菱芡山収阙橡栗虽云生处乐乏物得生活扶携逺趂河南丰道路无资日行乞毳衣穿结杖蒿藜气力凌兢双胫赤我闻尧水与汤旱民免流移少损瘠不出九年畊长有三嵗食朝家劝课尽忧劳只为有名多少实常平向为前省坏义廪近年无广积江南最苦过都钱更着营司日骚屑营司已罢民力苏大府兼农制徒设捄荒发廪最上策近井乃能疗近渇君门万里安得知作诗代洒流民血
　　南楼行送信御史佐鄂岳行院
　　武昌南楼跨空碧满目江山犹往昔笑抛霜简佐行枢去作南楼幕中客羌予游宦江之南江南军务多疎濶摘差押取固多甚是养威并练习十羊九牧苟非人未免因縁出枝节卒然警急幸无事若论罪功孰褒黜就中贫难可悯孀妇盲翁死应絶依然名姓在军书按籍末微岂容説唐兵六十即放免七十一丁令侍侧当时贞观开元间三代仁风畧无别幸今守战有专职整暇虞奸正今日兵惟禁暴本卫民不致侵渔乃良策蛮陬溪洞既荒逺颠枿其间不无孽畬军新附用得宜以彼为政易摧折前年盗起江西东千万为羣恣冲突只縁浪战乏总戎还使民残兵耗力请君诤此能一行四院规模自吾出此时乗月庾南楼谈笑胡牀能事毕
　　五色鹦鹉歌
　　沧溟浴日丽火荒飞走衣被昭回光陇禽钟秀更竒絶翟翚绚焕纷天章越裳野雉太缟素上与朱鸟参翺翔环玉得之不敢爱为是珍物归天王山川迢递来林邑防送慇懃饲红粒海树虽残旧宿枝君门万里承恩入香琐金笼暖御烟尽日充君眼中物一钩红觜尽多知两叶翠衿真聚鹬六宫共説鹦鹉娇天使传呼供内职且莫低回诉苦寒卿云长捧蓬莱日
　　福星行
　　河南雨足余三尺河北嗷嗷千里赤河南谷麦贱于土河北齐民有饥色爽气空吹五日凉火云不散三农泣天有贵神名太一前嵗人传豫州域连年大稔风雨时全是福星照临力幸今六合入提封圣上同仁视如一又闻天下犹一身气脉周流体能适福星福星宜悯斯少分余溢霑河北
　　白鹿嵬歌
　　太行西来万马奔岭嶂横截摩青云山阳西北望鹿嵬突兀絶似东山孤撑直上几千丈云烟覆露垂天根忆初夸娥担负分太华万古雄跨诸峰尊有懐孙公和自是物表人半岭腾凤吹万壑飘游氛纒身虽有一文髪以火保耀先吾薪尝嗟中散寡于识三载坚扣如无闻当年清啸杳何许此日乃有由巢隣苦斋老清而敦才丰识逺兼多文人见长松偃蹇卧云壑岂知浩浩之气藏弥纶有首不顶丞相帽有足不踏公卿门诗来三复有余馥如茹秋菊纫兰荪平生尚友抱苦节逸兴特爱渊明真不居城府尽髙尚况欲卷迹同其伦白鹿嵬髙轮囷望之可仰不可亲徜徉终嵗竹林下回视七子徒纷纷回视七子徒纷纷【东坡云孔子不取微生髙孟子不取于陵仲子恶其不情也陶渊明欲仕则仕不以求之为嫌欲则不以去之为髙饥则扣门而乞食饱则鸡黍以迎客古今贤之贵其真也】
　　琼华露酒歌
　　酒之为齐酿法先趜生玉粒聴其然百方百醖品各异要以色味清为贤井君出职光禄寺容止醖借涵清妍朝来相过怜衰翁开樽小酌何从容银罂细写疑匪酒玉色照眼清如空停杯题品赏超絶琼枝湛露吹天风一酌气馥烈再酌心冲融忆初蜀使分余沥老颊不到潮春红为君三咽尽鲸吸便觉辅安五脏夷三虫吾闻此术煮酎法连罂气化开鸿蒙多君屡制转精粹仪狄拊掌惊神工橘中游戏商山乐玉薤策勲俱妄作浩歌为约饮中仙世间原有扬州鹤
　　有狐篇
　　黄蒿古城人絶迹有狐绥绥出复没近郊夷旷兀兀静猎食无求蛰无窟依凭城社嵗月深羣犬噤声畏不逐或曽为孽化而人汉有曺瞒楚奚防苍形雪面妥彗尾气出隂邪余谲诡振毛出大嘷黒夜窃食人家翻盎锜鬼行胷臆神不容彼为一饥还尔耳况今白画杂人居厥兆有占羣小侈郡侯执徳尽胜妖要絶其根心乃已老奸急捕惊脱兔遗育熏夷涤腥秽彼狐微物徒妖讹朝来一掩虞人罗叔敖杀蛇韩逐鳄公等去狐诚可歌张纲埋轮非不问事有难易先重科人面兽心当若何
　　罩鱼歌
　　稻秧针如溪可掲春水桃花鱼失势野人乗捕趂农间风暖溪深张水戏轻舠前漾撒巨网后拥罩竿遮两际大鱼赤鲤如有神一夕雷风先逺逝终朝罩上尽常鳞栁贯壶携不余弃行观窟宅几一空河伯波神为悴君不见天生万物盈两间物物资人供所嗜用唯有节取有时食不能胜非小恵山不幽来水无阻智出羲皇结绳罟上焉神理下物情以类相通无过举于戏三代根此心后世胡为弃如土东轩归夣二李生我梦何辜遽如许
　　风狸行
　　风狸出桂海厥状即猨狨昼伏如猬缩夜跃冲樊笼咄彼乳与溺愈疾收竒功或云识风候飞行半空中置之危樯颠顺势蹲西东越人岂此异逺进燕山宫不思汝悖疾持此以自攻幡然效顺如狸聪交州况复七县地枉着螳臂当车冲南风不竞汝亲见戈船下海驱羣龙圣皇神武包九有任土之物皆吾賨养之如春涵如海声教所暨开唐封汝不闻萧梁天监间林邑之范观天风审知中天御明主一旦职贡应来同兹焉罔念从尔耳呜呼彼狸何所庸
　　贺君玉林兄得重孙
　　共山老仙号虚白未老而闲见髙节琅琅玉骨隐含滋散入云仍衍遗泽林兄今年几八旬饮啖行歩余精神阿元游宦已通贵慰眼又见元之孙犀钱玉果兰汤温洗教啼泣吾试闻充闾之气当煴煴绕牀阿堵莫轻动留待他年读书用
　　二俊歌【并序】
　　总管温卿蓄一鹘一犬毎出猎不即则已即则必获其失一愿以羔见偿予以二者虽自笼养指嗾中来非俊无留赏其何能尔作二俊歌以美之其词曰
　　温郎年少温如玉老作猎师知所蓄不劳赤羽膳千夫眼底韩卢手中鹘太行东麓云雪冈飞鞍鸣鞘几驰逐暮归不省锦鞍空猎猎霜风静三窟我观二俊固竒毛击取无虚指纵力数朝解鞍何所从锁牕弄笔围春风螺香不到眉妩秀鹤翎细抹丹砂红防当捋须赏不凡为君一醉琉璃钟
　　题任南麓画华清宫图后【并序】
　　图有闲闲公题诗作擘窠真书葢与画世为三絶此卷初藏于僧逊公继为妫川松公所寳兴定初松间关兵乱中保持与归燕都今为子英家藏至元廿四年杨示予披玩者累日尝欲赋一诗以发伟观竟以事未暇今林谿殁画复在燕不知且归何人随阅釡水集见公题诗偶书此以偿宿昔初弗计其不自揆也廿八年冬十一月十四日秋涧老人序
　　三郎年耄夸精健嵗嵗华清事游宴玉莲汤殿浴行云倾城几顾环儿倩一掬游尘散马嵬余波不涴香囊怨龙巗画笔写兴亡墨花晕出真仙传谪仙辞翰雨起色嫓以任公世三絶我昔西游不到秦披圗空梦骊山月林谿家藏什袭珍杨生已殁归何人防持当有松公神
　　和东坡聚星堂雪诗韵
　　天风一夜吹枯叶清晓开门惊天雪林林万木冻已僵漠漠长空来不絶南畮能滋垅麦肥东牀任使琴丝折防用壮见肃杀疫气迎春尽消灭少年雪猎狐兔羣梦寐韝鹰思一掣冻封窟宅龙挺蛰色晃书帷缯失缬中庭食饱方散歩行衬春泥思木屑一冬三白积余威不比寻常应时瞥炎凉一气不自如苦乐人生有难説羊羔金帐暖如春布被藜牀冷于鐡
　　鸡蹠劔歌
　　前年官闽中偶遇牛斗客醉解胯下剑壮我逺行色剑名鸡蹠来岷峨鐡花鏥出雄雯多似连还断断复续苍精含景争横罗南游万里非浪走弹铗岂为无鱼歌飞空欲作黄鹤举劈浪下斩岊江鼍谁期雨事俱大缪归来挂壁如陶梭吾衰物壮终汝悮不见汉相剑佩纷相磨春雷奋蛰当如何春雷奋蛰当如何
　　飞防馆瓦研歌
　　洛邑西迁汉灵泣一炬南宫三月赤飞防铩翮化青鳬老瓦沦胥何所得太隂凝魄袐兴亡土花千年不敢蚀刘郎杳杳秋风客神鸟防飞忆初格豹章爵首尾蟠蛇建章千门风冽冽磨砻头入孤圜收剑淬松声聴萧瑟墨花供笔发幽光长日玉堂生五色张华博物见初心笑泚为渠説昭陵柏城初覩汝十五年来莫渠别防军纪汉明有书应劭笺形更精洁道初在迩求转遐半世看书眼空缬冲霄持赠有深意淡癖怜予如任侠一朝入手与神防过户不知吾屐折呜呼三代不复见两汉规模尽堪説寳藏宜与瓦砾殊隄备有人来胠箧
　　清霜怨
　　日落偶过吴郎家入门两栏姚魏花金盘洗妆都几日已觉鬓乱钗横斜韩卿秉烛惜佳丽便恐翠袖倚竹空春华鹤翎红糁玉蝶粉堕髻睡美吴宫娃我欲问花不解语何故忽尔令人嗟东皇醉着初不问青女潜妬飞银沙花神敛袂避隂惨驻顔何有仙人砂京师名圃花不少今嵗闲杀逰春车客懐岂独被花恼俗事扰扰惊无涯西风巷陌尘障面酒楼寂寂空箫笳我因未事得闲在尽日饮客煎溪芽天教世务不挂口遮眼幸有诗书葩时时防笔散幽滞钱裹忘计东坡义为花作谱见衰盛自笑思涩頥空呀因声寄谢紫山老落落髙举淩青霞
　　贺雨诗【并序】
　　通恵河自壬辰秋间治至今年夏六月中穿土未已时方旱暑气极炽兵民颇困于役是月二十日有司请少间以纾民力首相主减役止留军夫五千庭议已下而雨作盈尺赋贺雨诗以纪其事
　　一亩泉深龙滙碧逺引入城通大液不縁虾口洒郊尘又匪农献琛璧稻禾流脂粟米白嵗与饥民丰粒食灵台灵沼须民力并力一劳思永逸今年旱气罩火伞赫赫焚如惊赭赤万人云锸挥汗雨薰染经时不无疫有司陈请避炎辉役敢辞辛时少息已闻停议出中堂未午朋隂蓊东北都城一雨几尺余何俟巫吁而雩盎浮蜥天人相感本无间金铉调元不多术诚心公道即天心元气洪蒙开太极余粮栖亩禾满载御廪天囷若京积夕阳澹灎斗门深一片波光连画鹢
　　题中山刘夀翁九十五诗巻
　　按部过中山忆尝谒王丈眼明欣见百年人谈尘词锋转清亮故都乔木几秋风精力有余无少恙盘盘定武古战国耆旧例多神所相于今又得刘家翁人説殆与王丈同康宁好徳九十五笃实外着心和冲世事不挂口外物不役躬轩冕真倘来眎若云浮空子孝以志养家温乐时雍固云赋予厚亦自存养功常笑鸡窠祖虽见九世宗不食又不语夀齐彭籛安足颙何如此老人双瞳炯如两耳聪子孙满前乐融融嵗时燕喜北潭緑常日睡起东红称觞宜有鲐咏背祝噎不用鸠为笻行聴乡闾尊二老丹青兰若见仪容
　　送李萧二君奉使安南【李仲賔假部侍郎萧假部郎中萧隆兴人以神童出身字平则】
