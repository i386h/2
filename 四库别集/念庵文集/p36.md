<!-- { "loadSidebar": true } -->
　　古者男子生悬弧矢示有事四方及其长也忧乐以天下也故夫子曰吾非斯人之徒与而谁与所与者必好谋而成虽慎战战则必克非卫灵问陈未尝无对也不幸舍而藏焉犹曰隠居以求志然则圣人之学不可见乎余少慕虚厌世事不知异于圣人也已而悔之则身病矣而又以罪废日闻边警但览圗而悲思见其人无由也某大夫遣画史从余书圗冀其可语此者因取大明一统圗志元朱思本李泽民舆地圗许西峪九边小圗吴云泉九边志先大夫辽东蓟州圗浦东牟钱维阳西闗二圗李侍御宣府圗志京本云中圗新本宣大圗唐荆川大同三闗圗唐渔石三边四镇圗杨虞坡徐斌水圗凡一十四种量逺近别险夷证古今补遗误将以归之盖再浃旬而就然非饱食无所用心者矣昔陶侃运甓比于惜阴将以致力中原议者取其志而未与其学某君如有志也其必贤余于博奕而无自画于运甓矣乎
　　跋郑少谷与傅丁戊畅叙幽情巻
　　余少时得郑诗郑文读之意其人必凌驾风云偃仰林壑飘飘然不羁于世故能言中节而无俗韵然微有悲叹无聊之声何耶是时少谷已亡与余游者皆未接其人无从考验余所渴也嘉靖丙午嵗暮从傅丁戊见其畅叙幽情之作乃往年元夕山中所书则已尽洗且有羽化登霞之兴态岂情景相逼然欤夫有得于中者无所荡于外然大要居逺絶尘习久其移见幽人贞士避朝市如酖毒而雅词古调往往枯槁岩穴者専之有以也明年丁未元夕余与东廓诸君会于恩江乐丘共坐山楼闻城中箫鼓有如是【阙】再展少谷是作异地同情不能续吟俟黙悟览者畅发之耳
　　跋周氏巻
　　右夀昌训导止斋周公诗四十六首公名某举顺天乡试官止夀昌以子贵赠监察御史所为诗皆沈实敦厚盖勤学笃行者也集而补书者侍御公鲁装轴者侍御公子祁也侍御公清徳雅望于先君莫逆祁视洪先为通家故出以示记有之父没而遗书不能读手泽存焉耳此人之至情也况出其手迹哉洪先始丧先君见只字即椟而藏之不令入目嵗久痛定始取读焉然已不胜涕泗矣侍御公是书自谓在四十三年之后祁得之公没三十余年而洪先所集先训亦在昨嵗盖通家之情同故其事无不同也卒业凄然秋风在戸
　　跋萧服接送辽使语録
　　宋有天下三百年政和前是一天地靖康后又一天地景炎后又一天地矣余读景炎五月诏有曰玩愒于尚可为之时醖酿此不忍言之祸为之泪下呜呼安得使政和之君臣闻是语哉嘉靖庚戌八月敌犯郊畿其冬重读是録不觉髪竖
　　赞
　　陶靖节赞
　　先生自况无懐葛天又曷似之黔娄之言止酒而醉其忘者天世无孔孟夷齐孰贤吁嗟先生近于自然
　　赠工部尚书寒泉潘公赞
　　公名旦字希周举治末年进士江南婺源人
　　君子之道所重持身暨其有位职在忧民屹屹司空终始匪懈庶慎庶狱有勤无戒漕不中梗盗不内状莩馁者起诬蔽者彰府则羡金家则乏食孽社何妖当途何力我正我色孰能凌之我直其辞孰以为疵帝鉴孔明晋位锡诔又何酬之夀考孙子业収嘉靖治之遗匪乡国是程朝着之仪
　　庐江训导黄君复庵赞
　　中轩庭训好古所先长公诗学师友渊源比多士而咸避舍寄一命而遽引年孝弟之心垂老不变文字之癖虽病犹坚考八十之前而毁不致问二难之后而业有传庶防可以忘情于世而聴命于天矣乎
　　东泉周先生赞
　　诗亡畔道经起名家承学擅宗孰探荒遐振振先生称时之对哲类云从词源春沛人曰茂淑虚中防安问道于防惕焉省观辞脩以诚身率为政侍卒若偶行涉未病庭有昃食里无夜呼逾境避恧薄海输逋考最弗酬色愠何有位在具瞻余敢所否暮金不入肺石常虚岳神作配鲁国化儒尽瘁匪躬遗荣巻迹爱重桐乡泪堕岘石井泉比节伏腊専祠邦留典刑乡失蓍龟宗老曰嗟在家无怨俊髦曰嗟诲人不倦爰咨爰度有容有仪匪惠之懐惟道是禆无画于懦毋弃于耄有求其觉视兹允蹈
　　都察院都御史三厓欧阳公致仕赞
　　公负竒气夙成于文容如玉山才若春云既锐且敏亦刚而厉无坚不摧能矜厥细越人之言剖剧有神滇人之言惠在保民执简所指遂威傲慝亦既脱冕缙绅动色寂焉野处于塲于圃人惜器受公惧过取天子圗治旦夕召公公不慕荣人以向风
　　北山龙君赞
　　身乎青衿非儒术之拘身乎黄绶无官谤之虞此一夫也若其处三军之殿入百蛮之区叛服未定胜负难圗悬河之辨挺身而是非立决转丸之智附耳而祸福顿殊使乗风云之会登日月之衢吾不知与郦生之徒何如也然则入阳明先生之彀者岂其偶然者哉
　　姚林一愚翁赞
　　我观于翁也曷以名诸其凝精也豫兮若畏其御物也頽然若愚家学之成在穉童而有立师传之守至耄耋而弗渝羣居而心则逺战胜而貌亦癯即荣悴之过前能从所好无众寡而处后常得自如兴至五言其撃壤歌而情闗风月闲居一室其承蜩处而身若橜株俯仰不干行则啓期之乐形骸自肆命非桑戸之拘盖封君邑奉有无曽不能为之外重彼画史丹青形似又乌足以尽其中腴其殆斯人之俦而与天为徒者欤
　　吉邑城头防庵陈君赞
　　持义凛然不可干私薄势如畏慕善若饥怡然相向杯酒故知克己展亲忍性避时对圣贤语亦瞿然思及闻秽恶奋然吐辞涂炭凂我疾痛切肌
　　城头直隠陈君赞
　　嗟余幼兮见君君倜傥兮不羣年既跻兮夀域智日炯兮有闻坐里门兮夕训养上庠兮起酳嗟星聚兮东井岂伊人兮流陶齐饮兮忘天粤余世兮交坚君胡为兮莫留瞻仪容兮永传
　　宫保太宰文庄罗公赞【并序】
　　文庄公既卒之七年仲子郡守珝奉公遗像俾洪先识其爵氏于题洪先再拜嗟曰古之名贤硕辅流声无极闻者莫不询其闾里详其状貌年齿何若以慰其思慕如古所记述其或畧而弗考将以为史有阙文盖尝观濂溪遗像眉目之间识者犹有髙下丰瘠之辨惟公一代钜人出处系世道言论禆经说太史之所必书尚友者之所深论诚不可无识也敬书其题附以赞归珝藏奉之赞曰
　　儒者矩矱以理为宗孰是训式言斯行从公尝自言四十始觉彼此同心圣贤可学既辨畛域益谨行藏小物克勤旧章不忘文必布粟仪则圭璋位进身退志谦誉光司马洛阳当宁眷顾卫武淇澳先民寤寐名辞党碑智先志墓百宠无惊不疑何惧昔拜公堂聼厉即温今暏公貌意逺思存记曰困知欲明正的褒古贬今毫分缕析公貌在目公言在书肃穆公神对越俨如身有准绳久而不朽小子且兴矧嗣公后
　　枫山吴公偕配萧孺人赞
　　于惟先生晦耀而潜执道之矩不北以南抱朴守素文采中映出其声诗俪古鸣盛人竞于智我掩其华谋在食力外孰我加杜陵长镵栗里移居称意所须时巻而舒亦有少君克相厥美终寠无嗟敬恭相对贞曜作苦大家辞荣偕老眉夀令闻方升岂无俭行逺识莫稽岂无博服徼利而迷孰若先生侃侃自好仪考其俦视昔髙蹈圗史失纪蒙庶防则撰行述辞训彼幽侧
　　梅黄君赞
　　容之愉愉服之舒舒言不及乎锱铢而施则厚身不出于里闾而乐有余持然诺以自重谨交游而不渝顾齿髪之逾迈日月以居诸曰此梅窓甫之所以恒处其逸而忘其形之物物者乎
　　乐耕刘君赞
　　孰出贵裔弗化于习孰荣宦游违俗特立惟祖有遗惧或坠之智出尝试计效不赀余岂若人惟财是守弃余若秽竞羡独否爰取负郭载勤菑畬岂不涂体惟心乐且匪乐斯耕惟安可久称力而食虽厉无咎再世皆获如播有秋穮蓘在兹尚念诒谋
　　进斋卢公赞
　　其性侃侃不刓以方其行磊磊亦巽以良性之方矣处赢资而素无他偶是以室有孟光行之良矣挺英标而顺于事长是以庭有伯康年老而逝业埀弥昌盖可绘不可留七尺之干至其不可犯而可传者其惟方寸之刚乎
　　明水陈公赞
　　屹乎独立防然闲行如望弗至而保此生问其静谓无所息而常惺不昧问其动谓有所据而良知自成终嵗含药泛应渐屏晩年一榻诸说方评侍侧者卒然遇之而恍若有见久别者疑公无语而聼之无声呜呼其志之凝然欤其目之莹然欤
　　李南屏公赞
　　万全会兴惟公是视公曰伊谁南屏李氏昔公之出白简銕冠作上耳目邦国改观迨其既归遗荣守嘿敛虚匿明独还幽徳寳不自秘教以时通侁侁子佩扶长携童圣谟孔扬有典有式有来恭敬莫敢弗饬公实倡导天佑平康其迹虽晦其心则光载覩芳仪肃肃如对匪语之华惟众余诲
　　四川右布政使东谷敖公赞
　　君子出处有如风霆方其未遇履危蹈屯亦既得势山岳暝晦该博渟涵百氏交态意中出意说外立说枯淡探竒郁滞通辙陵今范古以剥以升列贤作弁多士同登水曹三载比部再试佥陜惟监进豫之贰大邦论学郡哲効能惟仁不刻即抑乃惩备鲁行师移蜀允协总运越资贵阳弹压右辖之职三川首臣知足之戒不谋姻亲一鹤一琴布袍葛巾絶外扫轨习静闲咏奚囊何属惟诗与书又何益之边防国储回顾壮年曷无曷有卜吉占胜子孙予守问予脩已行险懐憎当官奉上惟法是凭勿扰而坚勿僻而细清不易俗和能酬世孰谓道逺适予同归不恃形气有生是依八十四年乗化返正人夀谓何斯则顺命惟昔所寓实彼自基于乎吾侪尚慎所之
　　钟山刘世简赞
　　若有人兮髙洲被靓服兮好脩蹇壮趾兮中蹶逸羁鞿兮莫留揆余原兮水部遵文懿兮初路羌戒言兮忝生亦式好兮振步既有繁兮骈枝春蔼蔼兮不违丽荆华之旖旎歌棣萼而犹夷采采丹芝兮钟山下寳不秘兮世莫贾顔顑颔兮悲下土名一技兮聊自处时冉冉兮流恵光杂芳佩兮由周行五十加兮始艾懐战胜兮不忘绀髪泽兮色沃容襜襜兮独行世方竞兮绮縠君何为兮杜谷畹多兰兮蕙芷植葳蕤兮纷靡乐融融兮未已矢分志兮末履
　　周中符赞
　　子舆莫逆吾得君焉植而不靡贫且益坚昔馆于我情狎而容不惰今邻于君交久而爱不迁持老成之矩矱子弟乐得其养守儒者之门戸处家庭而无间然此余社中一人其齿居吾之先也何以祝之曰惟永年














　　念庵文集巻十
　　钦定四库全书
　　念庵文集巻十一
　　明　罗洪先　撰
　　序
　　困辨録序
