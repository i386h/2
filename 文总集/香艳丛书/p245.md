<!-- { "loadSidebar": true } -->
　　遥怜岁岁湖山畔，故写湖山意问君。 

　　孔兰英，浙江桐乡人，秀才汪鞠友圣清室。着有《爱日轩诗草》。 
　　病后试笔 
　　药炉茶灶小楼东，一月清闲罢女红。 
　　常为贪眠憎百舌，每因多病怕春风。 
　　才非咏絮人终俗，诗不言愁句亦工。 
　　短什还教邻女解，知音只合在闺中。 

　　曹贞秀，字墨琴，江苏长洲人，广文王惕甫芑孙室。 
　　题葛玉贞《澹香楼集》 
　　青元吕里悟前因，六甲灵飞拜玉真。 
　　跨虎不来同写韵，去随南岳卫夫人。 
　　曼珠小宛盛题词，淮海新编又一时。 
　　何日九龙封墓版，我当书志葬西施。 

　　汪纫，字畹姝，号香隐，浙江仁和人，方伯汪芍坡次女，金山王御室。着有《■⑸音集》。 
　　春晓即事 
　　纸帐筠床绝点埃，梦回初日上窗来。 
　　熏衣侍女频催起，笑说园桃已尽开。 

　　于洁，汉军镶红旗人，观察鳌沧来图女弟，宗室魁明室，早寡。 
　　寄兄沧来 
　　织尽人间寡女丝，三更涕泪一灯知。 
　　近来焚却从前稿，不为怀兄不作诗。 

　　吴师韫，字慧葊，江苏如皋人，吴方村女，钱塘施盘室。着有《蕉雨轩焦》。 
　　芭蕉 
　　天赐诗人绿玉笺，临池汪拂墨池烟。 
　　每于风雨潇潇夜，长送秋声到枕边。 

　　彭孙婧，字娈如，浙江海盐人，彭骏孙女兄，明府陈龙孙室。着有《盘城游草》。 
　　夜闻弦索 
　　寒釭挑尽已三更，何处歌声恼客情？ 
　　残月纸窗眠不稳，照人离恨太分明。 

　　李学温，字兰贞，直隶任邱人，太史李中简女，舒其绂室。 
　　落叶 
　　西风方动叶黄时，寒影萧萧作意吹。 
　　晓月不遮砧响院，晚烟犹恋鹊巢枝。 
　　忽惊似雨敲窗急，惟爱如花扫径迟。 
　　剩有幽窗小横幅，春林无羔碧参差。 

　　潘夫人，福建进士潘仲徽室，见《香草斋诗话》。 
　　寄夫 
　　暮雨沉沉不肯休，知君今夜宿谁楼？ 
　　遥知楚水吴山外，旅况闺情一样愁。 

　　申元善，字清修，江苏上海人，桂能室。 
　　杨花 
　　似雪如花一色迷，随风飘荡各东西。 
　　只愁着地无归处，陌上人来踏作泥。 

　　王炜，字辰若，江南太仓人，海盐诸生陈光縡室。着有《燕誉楼稿》。 
　　西冷闲咏 
　　澄江回抱古城斜，一片烟云接永嘉。 
　　为爱好山聊驻足，偶依高树便成家。 
　　湖光潋艳侵行笈，竹影参差带落花。 
　　闻道故人将卜隐，短衣双挽鹿门车。 

　　汪是，字贞庵，安徽歙县人，广文吴之騄侧室。着有《馀香草》。 
　　古体留别 
　　结发事夫子，日月如转毂。 
　　妇职岂云供，中宵聊佐读。 
　　但惜别离苦，倡和多悲曲。 
　　宦游近故乡，幸得侍盥沐。 
　　艰难历三岁，有无共饘粥。 
　　二竖久缠绵，馀生真桎梏。 
　　君贫妾复病，天意亦何酷！ 
　　疲躯难自持，冉冉待空木。 
　　松柏夸岁寒，恩情乃愈笃。 
　　奉君不克终，冥报可能续。 

　　香咳集选存六 
　　冯履端，字正则，江苏南汇人，丁岵瞻室。 
　　南湖别业呈夫子 
　　小筑幽深一不湄，青畦碧树望参差。 
　　新丰鸡犬频来往，香茗文章旧倡随。 
　　娇女摘花晨露湿，奚童驱犊夕阳迟。 
　　先生倘欲逃空谷，冀缺馀风尚可思。 

　　颜氏，号恤纬老人，山东曲阜人，考工颜修来光敏女，孔兴■⑹室，早寡。着有《晚香堂集》。 
　　病中不寐 
　　曙雁成行过，群鸡远近鸣。 
　　一灯明复灭，双杵断还清。 
　　眼倦花初合，肌寒栗欲生。 
　　拥衾难假寐，残漏咽荒城。 

　　袁倩，字蝶仙，江南长洲人，顾益斋侧室。着有《蝶仙遗草》。 
　　晓起遣兴 
　　半床初睡足，抱日倚帘斜。 
　　鹊占巢争树，蜂驮蕊闹衙。 
　　山光分野墅，春色到邻家。 
　　心事凭谁语，衔杯细啜茶。 

　　方筠信，安徽桐城人，左文全室，早寡。着有《含贞阁集》。 
　　检先夫遗草 
　　鹦鹉才高屈数奇，未开箧笥泪先垂。 
　　平生映雪囊萤力，不见腾蛟起凤时。 
　　狱底龙埋光讵掩，墓门鹤返事难期。 
　　九原应悔呕心血，百卷文章待付谁！ 

　　张静，字秋山，江南华亭人，奉贤庄与偕室。着有《清闺集》。 
　　春雨 
　　春云浓似墨，移雨过园林。 
　　花迳红初减，苔垣碧渐深。 
　　轻寒添翠幌，馀润入瑶琴。 
　　不尽迎暄感，应知寸草心。 

　　陆易迁，江苏上元人，指挥徐大年室。着有《绿窗偶吟》。 
　　题漂母祠 
　　古今多少明眸客，不及青山老妇心。 
　　一饭岂殊黄石履，淮阴只解报千金。 

　　王琼，字碧云，号爱兰，江苏丹徒人，王柳村女，第着有《爱兰书屋初刻》。 
　　赠比邱尼 
　　仙子传来古雪篇，步虚声裹绛云连。 
　　遥知静对梅花月，鹤听禅经立晚烟。 

　　扫径 
　　菊残三径懒徘徊，枫叶飘丹积满苔。 
　　正欲有心呼婢扫，哪知风过替吹开。 

　　蒋绣征，字蕙芳，江苏华亭人，陆长庚室。着有《瀚心处诗抄》。 
　　送兄金兰之广西 
　　画角声残酒半酣，张灯小市驾行骖。堂前菽水毋多虑，客裹风霜苦未谙。 
　　路转东吴劳远梦，驿经西粤辨乡谈。清贫自信传家惯，不待临歧话再三。 

　　毛■⑺，字仲瑛，江苏长洲人，诸生金凤翔室。 
　　新晴 
　　雨歇千林后，晴开五月天。 
　　断霞明极浦，新绿上平田。 
　　野水失溪岸，远山横暮烟。 
　　忽闻高阁外，几树已鸣蝉。 

　　金兑，字湘芷，江苏长洲人，金凤翔女。 
　　秋日杂兴 
　　无事柴门识静机，初晴树上挂蓑衣。 
　　花间小燕随风去，也向云霄渐学飞。 

　　张粲，字疏影，江南江宁人，农部许承钦侧室。着有《适燕吟》。 
　　对镜忆冰绡姊 
　　昔年共绣对青江，倚槛回看玉一双。 
　　今日镜中惟瘦影，含情不忍向寒窗。 

　　孔继瑛，字瑶圃，浙江桐乡人，沈廷先室，观察沈启震母。 
　　梅花 
　　雅淡偏宜雪，横斜合有诗。 
　　月明清梦远，风冷暗香迟。 
　　庚岭春先占，秦楼笛漫吹。 
　　江南空有信，不解寄相思。 

　　江峰清，字半岚，号梅谷，湖南衡阳人，罗某室。 
　　纪梦 
　　添香永昼小游仙，路入蓬壶别有天。 
　　洞口云深无犬吠，山头鹤懒伴松眠。 
　　棋闲静对馀花落，果熟新偷异味鲜。 
　　留得清音鸾啸在，一回吟赏一逌然。 

　　汪璀，字催弟，浙江为程人，德清徐以坤室。着有《修竹吾庐诗草》。 
　　嘲柳 
　　却笑陶彭泽，空传五柳名。 
　　看他风过处，腰折善逢迎。 

　　张氏，湖北潜江人。 
　　绝句 
　　病废机梭老废蚕，牙签湘帙兴犹耽。 
　　唐诗汉赋全收卷，日向纱窗读二南。 

　　吴氏，江西南城人，杨日鲲母。着有《悟雪草堂诗抄》。 
　　寄怀文山弟 
　　冷过黄梅节，庭花几度删。 
　　艰难思弟妹，迢递望乡关。 
　　别味浓于酒，归心绕若环。 
　　麻姑山下睡，夜夜梦中还。 

　　董白，字小宛，号青莲，江苏如皋人，冒辟疆侧室。 
　　绿窗偶成 
　　病眼看花愁思深，幽窗独坐弄瑶琴。 
　　黄鹂亦似知人意，柳外时时送好音。 

　　陈玉瑛，号左芬，侍史福建侯官人司马郭复堂起元母，着有《兰居诗草》。 
　　送别 
　　欲别难为别，吞声古渡头。 
　　妾心如此水，相送下渝州。 

　　张皖江，字莲芳，江南吴县人，秀才朱德垣室。 
　　送春 
　　九十韶光蓦地催，花飞一片点苍苔。 
　　春风情似秋云薄，百啭流莺唤不回。 
　　墙外东风力巳微，留春无计思依依。 
　　多情最是寻香蝶，恋着残红不忍飞。 

　　孙凤台，字仪九，江南昆山人，孙垲桴大登女，吴宗万室。着有《水南绣馀草》。 
　　瓶梅 
　　向暖初开第一枝，折来妆阁手中持。 
　　横斜疏影纱窗上，画出孤出处士时。 

　　陈淑兰，字蕙卿，江南江宁人，诸生邓宗洛室。着有《化凤轩诗稿》。 
　　病中作 
　　风雨深闺伏枕时，万重心绪惹愁思。 
　　自怜尺二腰围减，尚是瞒郎不使知。 

　　谢随园夫子诗序 
　　果然含笑过新年（公来札云使兰笑而遇新年也），已得名传太史篇。 
　　侬作门生真有幸，碧桃花裹彩云边。 

　　孔继坤，字芳洲，浙江桐乡人，嘉兴高明府士敦室。着有《听竹楼偶吟》。 
　　病起 
　　徒倚窗纱意惘然，芳春常伴药炉边。 
　　绝怜病卧经三月，孤负韶华又一年。 
　　蛱蝶飞来浑似梦，柳花飘尽不成绵。 
　　风光满眼增惆怅，剩有离情付小笺。 

　　姚益敬，字符吉，浙江乌程人，姚玉裁世钰女，进士董丰垣室。着有《芬陀利居小稿》。 
　　力疾作书寄外因题纸尾 
　　尺书初题罢，轻罗泪未干。 
　　离愁不堪寄，聊复报平安。 

　　方可，字青君，居里未详，着有《白沙翠竹集》。 
　　松径 
　　长松一迳交，幽阴互拏攫。 
　　静听松风吹，响疑松子落。 
　　人迹且不到，炎气何处着？ 

　　钱孟钿，字冠之，号浣青，江南武进人，钱文敏公维城女，山西观察崔龙见室。着有《浣青诗草鸣秋合籁》。 
　　青门柳枝词 
　　渭城风物又经春，嫩绿初齐客里新。 
　　记得大堤和雨折，泥他青眼盼行人。 
　　花未飞绵叶剪蓝，风吹无力起眠三。 
　　旧游最有难忘处，一路依依近汉南。 
　　折赠谁家怅别难，藏鸦时节絮初残。 
　　何当系艇扬州郭，一种青青雨后看。 
　　花落江潭客未归，轻阴漠漠拂帘衣。 
　　哪堪烟雨催春去，深巷人家燕子飞。 

　　庄素盘，江苏武进人，济南太守庄敩坡钧女，太史崔景俨室，钱孟钿媳，着有《蒙楚阁诗草》。 
　　新月 
　　帘卷西风小院门，玉阶凉动近黄昏。 
　　蛾眉一曲横天半，疑是嫦娥指爪痕。 

　　杜芳英，字菊隐，江苏新阳人，常熟殷昆兰室。 
　　寄梅溪兄 
　　湖光山色丘于油，二月春风好放舟。 
　　不是词人金粉笔，六朝烟景倩谁收？ 

