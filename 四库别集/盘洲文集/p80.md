<!-- { "loadSidebar": true } -->
　　公讳适字景伯其先徽州人唐末避乱徙乐平之洪岩世以耕桑为业自髙祖府君【士良】笃义方之训力教子孙每以事过郡至滃潭爱其山朝水抱可卜宅兆则郑重求之立庾屋其上为往来贮储地疾革命家人曰我必于彼后世青紫当不絶越十六年为元丰乙丑长孙给事中【彦升】遂以进士起家是为公伯祖又三十年政和乙未曽孙忠宣公继之是为公皇考又二十七年绍兴壬戌公与介弟文安公【遵】中博学宏词科后三年仲弟今敷文阁待制同修国史【迈】继之给事之后官者七忠宣之弟侄官者九子孙曽孙官者二十六忠宣尝叹曰秦氏置我死地曽祖潜徳焘后而禭章无因赍恨泉下矣公初除执政即当转官匄髙祖防典上恻然从之诸公议以大夫告第既有尼之者遂寝公为儿时已颖异十余嵗日诵三千言忠宣连【缺】　因寓嘉禾及使北公年才十三已能颛任门户时值敌骑犯吴间闗奉秦国魏国挟五弟三妹归鄱阳指众食贫忠宣奉入在秀复迎挈以往凡九年而魏国弃诸孤忠宣又乆留朔方公茹悲含辛破涕自力以奉秦国之欢躬率三弟刻意问学为文自出机杼皆中程度一时名人多折辈行与之交外氏居无锡公奉魏国之防往依以时河南复为王土尝拟宰臣贺表有宣王复文武之土光启中兴齐人归郓讙之田不失旧物之句仲舅博士沈公【松年】一见竒之勉以为宏博之习初用出使恩得修职郎监南狱庙调严州录事参军浙西提举常平司干办公事既以词科赐第宰臣进读制词太上皇曰父在逺其子能自立为可嘉宜与陞擢差遣于是为勑令所删定官改左宣教郎入秘书省为正字才数月忠宣南归以直忤秦桧即去国公以奉亲自列通判台州将终更忠宣有英州之谪台守与公不相能尝行县至黄岩令以繋囚十数辈匿堂庑间诡以狱空告公坐令聴事闻大呼声即诘视诸囚皆叫号称寃因备其事申诸司归白守守以为不闗白长官撰弹文迎秦意秦讽言官上之坐免官往来于英以奉忠宣温清里门聚食数百指皆仰给于公公处之怡然凡九年而忠宣薨服除起知荆门军以恵爱为政首奏便民四事太扺以均敷茶额钱所出甚于常赋茶商执害民之柄而托吏为奸民力重困官田以附种为名而不稼纳租麴引失立法之意而重叠出镪大礼代它州之贡而多方取办乞罢行之又荆门自兵火后学校废弛遇大比则附试江陵解额五才得一慨然以作成为已任力请于朝由是军得自解发额亦稍増其旧改知徽州先是朝廷立赏鬻官田当路急于受赏督迫甚峻属邑一切望风公下车民竞赴愬公曰赏可慕民独不可爱耶乃戒属邑有虐吾民者必劾已而使者罢去民卒得寛郡多讼分产不平者公究其端以官印闗书吏倍有邀索民宁匿闗而惮费以故成讼公下令许民持闗立庭下不以蚤莫即时呼吏印给之无毫髪费旧讼顿息其简易近民率如此提举淛西常平茶盐事诣阙且对适文安知平江府引嫌当避乃移节江东尝奏论役事其略曰元祐指挥合役坐闲人户不及三畨处令雇募苏轼谓圣恩欲使百姓空闲六年是以绍兴二十六年之防歇役六年者与白脚同行之数年下户得以寛佚间者宣州守臣有请欲不候六年再差上户有司误以歇役六年之文冲改下户畏避多致流徙葢上户税钱有与下户相去十百倍者必俟差遍下户则富家经隔数十年方再执役臣守徽州以婺源一县言之有差及一贯税钱者民间哀诉诚为可念乞仍行二十六年指挥庶使细民鼓舞徳泽又如一都之内上等五户税钱各五十千中等五户税钱各三十千各曽应役若以歇役六年再差恐中等五户侥幸终免乞自第一户差至第十户然后再差所贵役法均平上下称便人以为切中役法之弊江东实为乡部公又尝兼提防刑狱事风采凛然不可干以私逆亮败盟有防令沿江监司条具恢复事公上奏谓逆亮既殒大定嗣位未必诸国服从若能仰顺天时遣使归疆则王师不血刄而得土宇实天下之辛万一敌众尚强自淮以北别无争立之人则宜多遣有胆力人密传诏檄使中原义士各取州县因以畀之王师但留屯淮泗募兵积粟以为声援不必轻涉其地以务力争俟蜀汉山东之兵数道俱集见可而进迟以嵗月必有机防可乘恢复故地何翅破竹庶几兵力不顿可以万全车驾亲征至建康因上殿陈言江乡之民以旱荒而迁徙淮甸比遭敌骑之扰复还故乡则所弃之产已为官司估卖形势之【缺】　者十不偿一佃者量纳租课无补于官而有害于民乞断自绍兴二十八年以后凡州县所卖逃产许原业人子孙以原估价就赎専委提举常平官觉察太上褒予甚饰时待制为右史受命迎使客入对太上顾其副张抡曰洪某三子其材皆可用公激烈初心念先志之未酬每思尽瘁曰边防曰民兵曰防江曰积粟曰赈济流民皆次第为朝廷言之除尚书户部郎中总领淮东军马钱粮当海州解围又有符离甲申之役沿淮列戍襁负而归者踵相蹑供亿之费数倍于曩时公以书生从容心计略不见其趣迫之色有防犒解围军兵而镇江府前军之右军与太平州之武锋军以在围中独不预公从权比附且倍其赏军士莫不驩呼又以便宜招安海道尝为过者又谓沿边已招纳降人若使之饥寒失所则必怨望如萧扎巴一家余二十口劵钱最多日不过千六百金尚不给用则其余可知乞将已有官人与给料厯进勇副尉与依武勇给券四口或五口以上亦与添给口食其临事机识大体类是总所建治京口名虽淮东而所总多江东淛西财赋尝奏乞以淛西江东财赋入御勿复増荐举添官属庶名正事顺可以办集又尝请于朝皆为户部所沮公登政府始请行之淮东至今防赖就除司农少卿隆兴二年二月召还改太常少卿权直学士院旋又兼权礼部侍郎上初讲郊丘之仪公建议合进胙徳夀宫及改定乐章并郊回用雅乐与减乐工之冗员皆当于礼而适于时文安公罢西府公亦上章求去上谕令安职复遣中使赐以珍茗越三日与右正言尹穑同赐对选徳殿上顾谓穑曰洪某为人温粹文词有用论事皆可行褒奬至于再三穑出惊叹曰圣眷乃如此言者既攻文安雅不欲公留及是始无相撼意阅月除中书舍人汤丞相【思退】罢免公当草制侍御史鼂公武啧有语公露章求去且乞身于上前甚力上曰前日公武谓思退有罪而卿称之为大臣制词中无谴责语乃其死党朕曰朕令作平词非其罪公武执弹章在手乞留榻后已却之仍徙置户部矣时敌再犯淮甸羽书狎至书诏填委上焦劳至夜分不寐或夕召或细书咨访公独当内外制视草之余应诏密启黙当上心始淮上斥堠不眀将帅无申发文字公奏乞预隄防海道又乞降亲征诏以激励士卒敌既寻盟首为贺生辰使上谓副介龙【大渊】曰前日洪某侍玉辂见其容貌甚悴岂有声色之奉耶方欲大用之可谕意令自爱公附奏曰家素无侍妾近以法服执绥车辂撼顿失其常度咫尺天威有战栗之色报国之躯敢不自爱既越境金遣同签书宣徽院事髙嗣先接伴嗣先之父司空尝有徳于忠宣者故见公加敬且询先世甚详公因逊谢相与驩甚颇得其要领以归乾道元年五月除翰林学士仍兼中书舍人辅臣奏例无翰苑下兼西掖者上曰洪某在后省甚振职且要其整顿纲纪秦埙提举太平兴国宫公奏秦桧欺天盗柄戕害忠直当锢其子孙若一人奉祠则其党与皆有弹冠之望所谓一叶不去将寻斧柯者矣上即从之故事给舍缴駮施行者皆封付三省是奏乃以付公明日召对上曰所论秦埙甚当异日有缴奏只须批勑以来不须聨章虽朕意所向而不可行者但论之如缴论巫伋之不当被召余尧弼之不当复职莫汲之不当除编修计议官议者皆以为当未尝一为亲故千求除授有改秩而避免作县别得差遣者虽门下士亦不置以故人服其公盈旬乞免兼职上曰执政有缺朕今用卿既因缴马监崔良辅转官事上数称善至乞令大臣讨论赏典处上云卿今自作执政可以讨论六月除端明殿学士签书密院事上语参政钱公【端礼】虞公【允文】曰三省事与洪某商量蚤朝遂不先退东西府同班奏事自此始诣徳夀宫谢太上皇曰上用卿为执政朕亦谓从官中无逾卿者卿父精忠今人臣所无朕尝谓苏武不能及顷归自敌中欲除执政为秦桧所忌挤排使去上天有报卿兄弟相继辅政公每遇奏西府事必极意展布至三省则终不敢出位尽言一日偶及皇甫倜军告乏户部祗将桩积钱应副上云无分三省事卿有所见第言之八月除左中大夫防知政事十二月拜左通奉大夫尚书右仆射同中书门下平章事兼密使明年三月乆雨上迎天竺佛请霁减膳却荤公以燮理亡状独三上章乞罢免且面奏求去上曰春间自是多雨卿奉法守公近年宰执所不及第安职台谏因论列上随事谕之諌议大夫林安宅至居家待罪遂以观文殿学士提举太平兴国宫明日上谓参政叶公【颙】曰宰臣奉法守公纯诚不欺近年无如洪某者台谏搜索细故不存公道安得如此人而用之公自西府至相位才旬月而进呈之际多所开陈大抵以诚实不欺为主见有负于国害于民者必正色拒之宁已任怨而必欲使君立于无过之地用人第取实材不采虗誉可予不以疏而弃不可予不以亲而私有受荐而终身不知所自者上尝曰今日可谓存公道卿等所拟无不当可见留意选择公奏蒋芾尝语臣无事可论缴臣云前此见行事有特字者皆是非法今不敢下一特字自然无可论缴上曰蒋芾亦有此言因奏臣到政府数月见陛下行事未有不循典宪者今蒋芾尚欲审特防常思祖宗故事更愿陛下思其所以益崇圣徳上曰朕与卿等共守之上欲幸白石教塲阅三卫军马公奏云阅武固有名第闻三衙潜储鹰犬外人以为出猎又闻凖备麞鹿传之逺方恐损圣徳上曰朕意不如此于是戒诸将不得以鹰犬自随用兵后调度不给献议者欲复免行钱上曰曹泳所行惟免行一事至今人以为是今日岂可不及曹泳继是有乞借房缗收职田立宫观岳庙额添交子増乳香之直令诸郡献羡余者上以为伤国大体公亦力賛以为不可行上欲亲见问郡守以观能否公奏乞降防去阙期半年令奏事之任自是一经睿鉴能否判然诸郡多得良二干石时有辅郡守献言欲如汉太守许上计上问可以行否公曰汉法令长吏守丞嵗终上计大略似今攒帐耳郡守不可以自来惟严助以汉廷切责乞奏三年计不可行人以为善对然公始为执政即奏减机速房吏人它日又奏乞降防不得存留三省并密院额外吏人将上承防司谢褒者至漏舍坚请存留王兴祖等四人褒之子梓实在四人中公奏朝廷乆不治吏互相循袭无所忌惮乞与放罢编管上然之户部吏有稽慢公亦惩治不贳侍郎林安宅上章待罪上曰断一二吏何至如此虽圣明可恃而羣小固已愠矣又安宅乞降度牒千道限广东一季尽鬻公奏诸路分科甚扰乞减半付漕司俾从民便无得分下诸郡上深以为然马司治马甲买牛皮五千五百而御前又买五万内侍复传防下工部买十三万公奏淛西去年水潦漕司期限逼民多杀牛纳皮上曰如此却是公然使人杀牛军器所妄计耳祗买一万奏曰陛下务农重谷恤民如此天下幸甚中防朱彦宗守婺公奏彦宗虽故翊善子而娶长公主女家居婺此命若出恐骇物聴寻改知泰州殿中侍御史张之纲论不差陈宋霖华初成事以初成姓名藏之章疏中公奏白其事上取履厯视之明日曰华初成数放罢又尝勒停年已及岂可复使为郡卿敢理防台谏事可见无私朕终夕为之喜监察御史刘贡初除公尝于上前誉之有术士薛言中出入贡门因为人求官于密使汪公【澈】事泄送临安府防奏事上称贡能治钱塘寄囚事云适已除殿中侍御史公因斥其过且言除书未啓当封还上曰卿等如此无隠向来宰执所无贡遂罢去皇甫坦以方技进尝与右史陈【良祐】同坐客舍谒者导陈先坦怒不同升盛詈谒者奋而来前遽出懐中一饼以献公掷之地曰君诚有道何不为吕洞宾韬光尘外而仆仆朝市正须仙食非所愿麾使出翌日奏曰通国以神仙待皇甫坦不识陛下以为何如人上已先知昨日事笑曰颇能布气治病耳昨日中宫赐之酒陛辞已大醉语言不伦故如此凡公之所行人多为之岌岌而公奋已直前无所回避林安宅既登諌坡或劝公为去就以避之公曰主上圣徳逺过汉唐之君士患不逢时今身登宰辅恨无以报国苟一日留有竭吾愚尔吾于安宅异同国事也患失非所计讫堕其口去国不数月除知绍兴府淛东安抚使在越一嵗有半为治得大体而无废事不求治赋而用自足吏畏民爱至于今思之请祠以归提举临安府洞霄宫待制在西掖上曰观文在朝肯宣力林安宅懐奸不能容今已三请祠矣姑从之有大藩阙即复用矣公既归素不为求田计闾舍之外得负郭地百畆翦除荆棘列岫如骛双溪上下引以为兰亭曲水之饮渚洲窈深花木映带位置台榭随力兴作野服瘦笻终日婆娑其间人视之不知其为丞相也目其地曰盘洲一卉一椽皆有题咏杂亲朋醻倡为一帙曰盘洲编平生澹泊老犹嗜书不倦晚嵗为文益古轶出西京之上尤好汉略去笔墨畦迳而落纸典型深得东京用笔意治越之暇训释考证博极古书为释一书卄七卷嗣有附益为续卄一卷其后时有删润合释续为一而是正之以属越帅刋行为书史失去不复存副本公每以为恨有文集一百巻藏于家淳熙十一年二月二日薨于正寝公自撰遗表至是上之天子震悼赠特进官其后如格爵至鄱阳郡开国公食邑五千二百户实封二千六百户娶沈氏封莱国夫人左中大夫【复】之孙即太学博士【松年】之女魏国夫人之侄先五年薨公为墓铭效汉人立双阙因自作小传俾后人刻其上男九人□朝奉郎通判兴州柲承议郎通判光州槢蚤亡樇文林郎池州建徳县丞樌宣教郎知隆州府武宁县桴故承事郎楹承奉郎监汉阳军酒税槺早亡防承奉郎监台州商税务女三人长欲嫁而卒次归及之次嫁承议郎知袁州宜春县薛绍孙二十人倬承务郎监筠州新昌县须税俨伋皆承务郎伋监舒州山口镇偲傃俌侨佺俣侃傒傅佃僴仔俅俭俦伉一未名孙女十人长适迪功郎隆兴府武宁县主簿杨汝明次将仕郎权当国次承务郎监镇江府江口镇税张履信余皆在室将以明年三月甲申于郡四十里徐村之原合莱国墓兴州君録公事状俾及之诠次以备太史氏之采择公为总赋属文安择壻及之为隆兴元年进士实文安领贡举公以文安之言信之不疑一见即相器重出疆辟使为属既而以疾辞虞雍公在政府复两学官阙欲以及之及之辞公曰兹我意也可以见子之所存矣顾録録州县且二纪有负期待前年冬解秩分宜纡道往省公喜见顔际从容余月垂别恋恋阅月未再而公之讣闻矣呜呼今尚忍言之及之自登公门颇闻忠宣公之往行为详而公之忠鲠诚实实似之与人交无长语而情好周尽收拾孤防周防贱贫为己责而不为己恩荐举必首寒素不为势利所夺涉于欺诞者虽已举而犹劾之郊当奏长孙念渭阳之恩未报密以表弟沈自强之名闻命下子弟族党方知之终其身饷客不随俗之好恶为侈具书札往复不贷一荷幅溢语闲居十六年未尝通朝士书虽宰执除拜贺缄亦不讲晚遇英主骤登宰辅曽几何时而秘殿珍祠优防緑野天日临照始终不渝非公之忠实不欺畴克尔耶诸子禀公之训悉从常调试邑颛厚能自持诸孙诜诜多秀发或者用不尽之器业其在于斯乎待制方膺上异眷颛付史事及之辞不获命乃摭其凡而次叙之若其详则有公之奏藁语録在公初名造字温伯一字景伯云淳熙十二年十一月日壻许及之谨状
