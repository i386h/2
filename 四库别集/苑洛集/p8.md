<!-- { "loadSidebar": true } -->
　　余大理左寺诸君子伐石砻之为题名碑以文属余夫石以题名文以述旨将以彰徃昔昭后世示劝戒也夫名者名也名之题也名斯立焉孔子曰君子疾没世而名不称焉君子弗求名亦甚惜名也然名不贵茍得故君子笃实而辉光请以名实为诸君子告大理古廷尉刑官也昔周书训刑大要有五曰清曰公曰明曰勤曰仁此五者刑之则而名由以成者也是故奉禄而讫富清也则有清名循法而弗挠公也则有公名微暧情伪之必烛明也则有明名剖断无滞以由慰勤也则有勤名匪削以入弗纵以出仁也则有仁名否则获贪名焉否则获私名焉否则获昏名焉否则获怠名焉否则获惨刻之名焉善哉名之题乎惧哉名之题乎诸君子于名也宜无所茍矣是故忘名而名者名之上者也为名而名者名之次者也伪于中而餙名于外焉名亦末如之何已诸君子于名也宜有所择矣经曰人无水监当于民监张释之于定国贤名至今焉张汤杜周厉名至今焉诚如是也千百世之乆史为之碑而人心之公为之记虽无是石若文焉可也诸君子其图名于碑之外乎建是碑者寺正孙裕寺副陈京吴■〈王扁〉评事冯恵潘高李文凤而为之文者余也余与诸君子又兴事题名之首尤人所指者其于名也可不慎诸是为记 

　　合阳张侯救荒之记 

　　岁辛卯当阳九之余占之维旱虽多方受之而合阳惟甚合阳为北山之坂去大河北洛五六十里或七八十里地高而土坚地高则恒风云气弗能交故恒阳土坚则不能受泽微雨则滋而随焦大雨则奔流趋下地斥为沟直扺两河之濵而后已独润雨而乆禾乃生故他邑皆旱而合阳之旱为甚侯有忧之稽之民谋之士筹度于心得救荒之策四焉恵而不费简而不扰本之人情而无所拂请之抚臣抚臣佳赏令推行之侯乃停不急之讼罢泛常之役节浮冗之费循行周察専意抚安于是亡者复饿者兴合阳之旱虽甚于他邑合阳之民则安于他邑夫灾厄天数也救灾人事也天弗可逃人定则胜传称大猷之世无灾非无灾也虽有灾弗能害如无灾合阳之旱焉能为侯之灾乎经曰鲜以不浮于天时于侯有征焉侯名道山西洪洞人严而不虐敏而果足以推行其仁爱之心云合阳之士若民为之立石乃请记侯余门墙友也素知其贤因以是书之 

　　同州重修州廨记 

　　吾同郡侯唐公既新郡廨于是二守刘君汉伦节判张君朝宗赞郡岳君溥共立石以记其事请予为记是役也自经始及告成阅再岁正堂五间东西夹室各一间东西幕各三间东西廊各十五楹后堂六楹退思堂六楹皆极敝而更新之若创建也正徳初予谒州大夫见廨宇倾圮适大雨州火夫伞于厅执事者棚席于廊余出而问诸民民曰太守贪不暇为也正徳末余再谒州大夫其倾圮视昔加甚则风日弗能蔽矣余出而问诸民民曰太守廉不肯为也夫君子之治国也如治家使其家之敝壊若此克家之子寕肯坐视哉夫贪则已矣幸而亷顾乃避劳伤之嫌虑侵克之诬使公居废顿至不可息何其爱身者甚重而爱国者甚轻也君子之心固如是乎皆非也嘉靖三年予复诣州谒侯见其焕然更新翼然壮丽矣予出而问诸民民曰太守贤百废兴焉然则侯斯举也非所谓治国如治家者哉乃复问其费曰以千百计问其工亦曰以千百计夫费以千百其用侈民将怨曰太守之取民也有道奚其怨工以千百其役繁民将怨曰太守之役民也有节奚其怨夫用民之财而民不以为贪役民之力而民不以为劳侯胡以得此治国如治家公也惟公也故民服民服故忘其劳且费也固宜民以侯为贤也亦宜夫如是则亦何害于廉哉侯姓唐氏名相字舜夫大寜都司营州中屯卫军籍顺天府蓟州平谷县人侯之善政多矣此指其振废之一节云 

　　澄城县重修文庙记 

　　余生华岳之下长而游齐鲁陟游岳逰晋代陟恒岳游梁豫陟嵩岳逰荆楚陟衡岳歴吴越观于瓯闽足迹将遍天下凡梵宇琳宫巍然壮丽有上拟廷阙者类皆其徒为之乃阅孔庙视学宫頺敝剥落甚者不庇风雨今官于郡县者独非孔氏之徒与且琳梵之修建国有禁例若庙学又孰从而禁之哉侍御郑公谪尹是邑未朞年政通民和乃撤文庙学宫而重新之神有依而士有业羣情大恱于是学教谕训导率诸生来问记若公者其真孔氏之徒欤余读宋史至循吏传意其人必吁吁煦煦无所动于民也及观其治行乃肃纪纲正法度辟田野实仓库捕盗贼浚水渠缮城池抑兼并修武备谨置邮礼百神兴学校于是叹史臣之有识也若公者得不谓之循吏也哉公之素善余已备识于樵楼记其行已立政皆孔氏之徒也岂特庙学之修而已哉使琳梵之徒见之亦将叹曰吾軰方行天下独见郑公耳公讳光溥山东益都人起家进士 

　　重修城隍庙记 

　　我太祖高皇帝诞膺天命为百神主洪武元年诏天下郡县建城隍庙封爵有差以帝以王以公以侯以伯五等以爵不应经意改称本号司官民善恶凡吏于其土者始至必斋宿庙舍先与神誓而后视事祀孤魂则以神主其祭盖寄以幽明之责诚要神也古不载祀典唐李阳氷一为缙云城隍庙碑其文不过三数行然亦非制也我高皇帝始着之令典徧祀于天下圣谟幽潜神道设教之心度越百王矣吾邑城隍庙成化中祥符李公英増拓之弘治中南阳蘓公盘重新之嘉靖初泽州郜公相再新之二十年来朽蠧剥落日就颓圮今刘公始加修复夫有司之职治民事神二者而已然惟贤者则敬神否则自絶于神何敬之有故贤者惟恐神之不灵不肖者惟恐其灵也贤者洁已爱民弗得于人将求之神是故惟恐神之弗灵无以鉴已之诚不肖者黩货虐民外欺乎人必忌乎神是惟恐神之灵以烛彼之隐然神之灵不可昧也自庙之建垂百七十年而中间长于斯佐于斯幕于斯不知其几而修之者四公盖皆循良令也故于神崇焉是役也不取之民不取之官于有罪者从惟轻之典以示罚故用而不费成之速而民弗知劳刘公讳尚义晋之汾州人以名进士拜监察御史谪判秦州稍迁至今职其先大父讳志尝丞朝邑亦以廉着云 

　　思萱堂记 

　　情有所感弗能已则有思思之甚而无所泄则必有所寄古今之人或为之碑或为之台或为之观皆所以寄其情而泄其思也然情之真思之笃有弗可以物释弗可以理慰弗可以命喻则惟亲耳此仁人孝子穷天终地而罔有所极者也王母任孺人卒其子生瑷生璇生珙既尽其哀矣殡矣葬矣为之志为之表矣思之不置乃为之堂且为之扁乃又请余为之记夫王生之思是盖出于天衷之弗能自已者也乃若思其居处思其笑语思其所乐思其所嗜念念而思哀哀而慕朝夕如见焉此人子之常耳王生其知所以慎思乎夫父母之于子无所不用其情则子于父母当无不致其思节饮食谨动息履薄图全思其疾之忧也澄心志励操行博施于礼爱思不亏体以遗辱也勤俭立其本辑睦逹其用思以用宏家贲也树功名阐经济用光佑启思所以显扬也慎此四者可以为子矣否则虽呕心而出子道何加焉孟子有曰大孝终身慕父母王生其勿迁乎瑷璇珙皆学生瑷璇余门墙友也乃为之记 

　　仇氏安贞堂记 

　　易坤传曰安贞之吉应地无疆安顺也贞正也顺而正妇之道也地道也坤道也仇氏名堂之义盖取诸此仇氏为潞大族爰及高祖给事君始范于家内外是正子孙嗣守之五世矣今惟宿州吏目君楫渖府仪宾君森又撝张其绪于是作堂以申教曰有序曰同心曰安贞登堂各有训言每旦会集以礼长而诲幼则于有序堂男之会食则于同心堂而安贞堂则女之会食之所也有序同心训语载仇氏家传安贞之训曰昔我高祖劳于作家诏我后之人凡我内人勿窃勿妬勿不顺勿迷夫子勿多言以幻是非而二我骨肉有一于此庸壊我高祖之训将举礼议法以行夫仇氏之家既已正矣吏目君仪宾君思皇思武笃叙弗已者以惧夫极而变乆而湮将永终之难图也夫贞又固也固者所以永终者也考之于易渐之女归则正始之贞家人之无攸遂则从夫之贞恒之从一则终身之贞察夫是三者而女徳备矣又家人上九曰有孚威如终吉朱子曰正家乆逺之道也然则家之正固在于女之贞而所以为之则者主家者也仇氏之训诸家也而并庸是以告之而后之人克嗣服之又何患乎终之不可图哉仇氏取易之义名夫堂吾故始终以易告焉吾邑侯王公数言仇氏之家训也吾以是详于仇氏而为之记 

　　朝邑县大庆关创建戍城记 

　　大庆关新城既成周围一千二百歩高二丈五尺厚下三丈顶二丈闗士耆老介国子生赵子瓘来问记夫集事非难得才为难才得而事举矣负才者多知要者鲜才而不知其要则事偾矣故曰人存则政举言得才也所恶于智者为其凿言不知要也广陵之盗人莫能治天下以为难张纲一至而平之鲧之才虽虞廷诸臣亦皆推譲而卒汨陈其五行是岂才之不足哉易曰易简而天下之理得矣然则治平之道易简而已矣易简者才而知要之谓也甲辰归正人数言北敌欲拥众下平阳掠蒲坂渡河西入闗内人情汹汹大中丞北村路公相山川察形势谓夏阳以北两崖山险敌不能渡南至潼闗旷然平地而朝邑大庆闗其冲也谋筑城以戍之且虑工大难举非得人不足以图成察庻僚惟吾郡二守朱公也委重焉公至甫一月西北二工告成余问诸民曰功大而速民其苦矣民曰无苦也朱使君平易近人不作刑威顺众情布公道与士庻父老图谋议拟用人若已惟善之从疏食之余躬亲劝阅故民忘其劳焉若公者可谓达易简之理矣彼悻悻呶呶者舞机变眩智能中藏私慝毒痛生民何益哉余家食来既病且懒未尝出里门闻公善而私徃观之公闻之邀余入坐曰淳哉朝邑之民数千人一呼而至无脱役无惰工官不劳而功速成余骇然而惊怆然而叹曰吾入仕来几四十年凡莅乎民者皆苦民之难治而怨忿之而公独归徳于民焉异哉斯言鬼神听之予出而问诸士何朱公之不尤民也士曰先儒有言无求取于人则不尤人宜公之归徳于民也公其逹易简矣乎既而工皆告成士民又曰料丁夫公佥派先后劳来以播民和则二尹王君相成之力也终始给事则本闗廵检黄鉴高陵典史耿臣余曰皆实録也遂书以为记朱公讳光霁句容人王君讳戟观城人 

　　木轩墨迹记（弘治甲寅） 

