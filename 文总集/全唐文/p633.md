<!-- { "loadSidebar": true } -->
    昔永淳之後，藩维构孽，王室多难，先圣考运从权，时居宝历。臣诸房等地惟宗子，爵列城，窃禄疏封，屡回星纪。今皇明复辟，圣政惟新，自合恭守园庐，遥承雨露，庇影椒房之末，价亲槐里之余。今再假宠灵，骤贻奖渥，姻从日茂，爵封如初，但见崇，无闻扣降，高班厚位，遂超涯极：以此或阴气僭阳，乾文告变。且顷年已来，河洛溢，东都西京，俱有水潦，盖以阴气太盛所致。昔王家骄贵，梅福上书；窦氏专权，丁鸿进谏。臣伏思古来后妃之始，自吕、霍、上官、阎、董之氏，皆以恩宠过深，骄盈僭溢，一朝倾覆，竟无噍类。《易》曰：“不远而复。”又曰：“鼎折足，覆公饣束。”伏愿思抑损之宜，运长远之策。或令安车就第，使剖符临州，远之以机权，锡之以闲逸。上恭乾乾之惕，下全亲亲之道，则肃彰国图，殷鉴後叶。臣衅招酷罚，待毙苫壤，圣心不弃穷秽，备官史册，哀绪莫申，馀阴无几，精魂屡竭，昭恤末流。如将有补明时，不矜荒殆，伏乞假名外郡，遂礼私庭，冀存识爽，少讠州冒。臣瞻光视漏，岂复支久？既因灾眚，诚兼宗国，俯揆残骸，退深荒越。
    ○请追赠杜审言官表
    审言誉郁中朝，文高前列，是以升荣粉署，擢秀兰台。往以微瑕，久从远谪。陛下膺图玉，下制金门，收贾谊於长沙，返蔡邕於左校。审言获登文馆，预奉属车，未献长卿之辞，遽启元瑜之悼。臣等积薪增愧，焚芝盈感，伏乞恩加朱绂，宠及幽泉，假饰终之仪，举哀荣之典，庶敝帷莫弃，坠履无遗。
    ○谏大飨用倡优狎书
    乐天之和，礼地之序，礼配地，乐应天。故音动於心，声形於物，因心哀乐，感物应变。乐正则风化正，乐邪则政教邪，先王所以达废兴也。伏见胡乐施於音律，本备四夷之数，比来日益流宕。异曲新声，哀思淫溺，始自王公，稍及闾巷。妖伎胡人，街童市子，或言妃主情貌，或列王公名质，咏歌蹈舞，号曰合生。昔齐衰有《行伴侣》，陈灭有《玉树後庭花》，趋数骜僻，皆亡国之音。夫礼慊而不进即销，乐流而不反则放。臣愿屏流僻，崇肃雍，凡胡乐备四夷外，一皆罢遣。况两仪承庆殿者，陛下受朝听政之所，比大飨群臣，不容以倡优狎，亏污邦典。若听政之暇，苟玩耳目，自当奏之後庭可也。
    ○处亲权猜对
    病之在四体者，迹分而易逐；居心腹者，候遽而难治。刑政乖舛，四支疾也；亲权猜，心腹疾也。书曰：“克明峻德，以亲九族。九族既睦，平章百姓。”《诗》曰：“协比其邻，婚姻孔云。”是知亲族以辑睦为义也。自顷权贵猜防，外和内离，怨结姻娅，疑生骨肉。邀荣之徒，跪献忠款；膏唇之伍，苟输谗计。胁肩邸第之中，噤颐媪宦之侧。故过从绝，猜嫌构，亲爱乖，党与生，积霜成冰，祸不可既。愿悉召近亲贵人，会宴内殿，告以辑睦，申以恩勤，斥奸人，塞谗路。若犹未已，则舍近图远，以抑慈示严，惟陛下之命。
    ○徐氏法书记
    《易》称“河出图，洛出书，圣人则之。”故伏羲氏观象於天，观法於地，近取诸身，远取诸物，始作八卦。轩辕氏之王也，使苍颉象鸟兽之迹，以为文字，故铭於锺鼎，列於竹帛。至周宣王太史史籀者，作大篆十五篇。秦始皇之并天下也，丞相李斯一文字之制，作《苍颉篇》，其後车府令赵高作《爰历篇》，太史令胡母敬作《博学篇》，颇有省改，谓小篆也。周曰六书，秦称八体。或云隶书者，始皇使下わ人程邈所作，汉因行之，扶风曹喜善篆隶，时人师之；光和後，左中郎陈留蔡邕，於篆隶博究其妙。灵帝好书术杂艺，置鸿都以招纳之，则有师宜官梁鹄之徒预焉。遇汉末，鹄奔刘表，魏武破荆获鹄，雅好其书，恒悬帐下以玩之。鹄弟子毛宏教於秘书，今八分楷法是也。安平崔瑗父子作草势，宏农张芝转加其巧，即王逸少所言临池学业书，池水尽黑；韦仲将所谓草圣。芝弟黄门郎昶亚焉。魏太和中，韦诞自武都太守以善书至侍郎，宫观宝器，皆诞之迹，尝登凌□台题榜，下而白首。太尉锺繇，一时之妙，冠於前，垂於後。繇子会，晋太保卫父子，吴人皇象。晋征西司马索靖，中书郎李克母卫夫人，并得锺、张之楷，擅价当时。中兴後，王丞相茂宏父子，庾征西稚恭兄弟，咸著盛名於江西。其穷神极变，龙翔天逸，今古独立者，见乎晋会稽内史右将军琅琊王羲之。羲之子献之亦传其妙，而不之逮也。先贤所评子敬之比逸少，犹士季之比元常，言去之远矣。故二王之迹，历代宝之，宋文、齐高，洎梁武父子、湘东、邵陵，咸以为师楷。梁大同中，武帝敕周兴嗣撰千字文，使殷铁石模次羲之之迹，以赐八王，右军之书，咸归梁室。属侯景乱，兵火之後，多从湮阙，而西台诸宫，尚积馀宝，元帝之死，一皆自焚，可为悲也！历周至隋，初并天下，大业之始，後主颇求其书，往往有献者。
    及隋之季，王师入秦，又於洛阳擒二伪主，两京秘阁之宝，扬都扈从之书，绵为吾有。太宗於右军之书，特留睿赏，贞观初，下诏购求，殆尽遗逸。万机之暇，备加执玩，《兰亭》、《乐毅》，尤闻宝重，常令扌书人汤普彻等扌《兰亭》，赐梁公房元龄已下八人。普彻窃扌以出，故在外传之。及太宗晏驾，本入元宫。至高宗又敕冯承素、诸葛真扌《乐毅论》及杂帖数本，赐长孙无忌等主人，在外方有。洎大圣天后御极也，尤为宝啬。平一龆龀之岁，见育宫中，切睹先后阅书法数轴，将扌以赐藩邸。时见宫人出六十馀函，於亿岁殿曝之，多装以镂牙轴、紫罗衤票，云是太宗时装。中有故青绫衤票、毒瑁轴者，云梁朝旧迹，标首各题篇目行字等数，草书多於其侧帖真字楷书，每函可二十馀卷。别有一小函，可十有馀卷，所记忆者，是扇书《乐毅》、《告誓》、《黄庭》。当时私访所主女学，问其函尽出以否，答曰尚有，未知几许。至中宗神龙中，贵戚宠甚，宫禁不严，御府之珍，多归私宅，先尽金璧，次及法书，嫔主之冢，因此而出。或有报安乐公主者，主於内出二十馀函。驸马武延秀，久践虏庭无功，於此徒闻二王之迹，强学宝重，呼薛稷、郑及平一评善恶。诸人随事答为上者，登时去牙轴紫衤票，只以漆轴黄麻纸标，题云特健药，云是虏语，其书合作者。时有太宗御笔於後题之，叹其雄逸，太平公主闻之，遽於内取数函及《乐毅》等小函以归。延秀之死，侧闻睿宗命薛稷择而进之，薛窃留佳者十馀轴。薛之败也，为簿录官所盗。平一任郴州日，与太平子薛崇裔、堂兄子崇允连官，说太平之败。崇裔怀《乐毅》等七轴，请崇允托其叔驸马敬贻歧王，以求免戾，此书因归邸第。崇裔弟崇简娶梁宣王女，主家室之书，亦为其所有。後获罪谪五溪，书归御府，而朝士王公亦往往观之。
    夫龟文以来，鸟迹之後，六书八体，时咸宝之。而代易百王，年移千叶，旧文残阙。遗篇湮散，非穷微极精，博雅好古，孰能辨以问之？学以聚之？豫州刺史东海徐公峤之，怀才蕴艺，依仁践礼，自许笔精，人称草圣。九邱七略，五车百氏，未遇仲尼之贤，犹繁茂先之室。至於魏陵逸策，鲁室前书，字辨阳循，疑招束皙，师宜削去之版，逸少为题之扇，莫不烟霏露凝，鸟歧鱼跃，填彩筐，溢雕厨，贻之後昆，永为家宝。季子浩，并有羲、献之妙，待诏金门，家多法书。见托斯文，题其篇目行字，列之如後。詹事张庭之家，抑其次也。
    ☆郑国忠
    国忠，武后朝官万年县令，以数进祥瑞迁尚方监。
    ○谢尚方监表
    臣某言：伏奉制书，以臣为尚方监。忽承鸿霈，遽辱崇章，泽甚漏泉，惧深阽。臣材乖远大，识谢淹通，曾微汗马之劳，非有成麟之业。欣逢历，谬践清阶，自迩陟远，从幽至显。题舆外郡，多惭展骥之能；绾墨中京，久乏栖鸾之誉。虽韦弦自勖，而宽猛犹昧，空惭尸素，闻政绩。幸以圣德动天，而神山发地，踊奇峰而概日，披秀以□。虔惟造化之灵，以告休明之庆，帝之力也，臣何预焉？乾奖曲临，圣恩横被，俄辍一同之务，坐迁二府之班。秩亚括河，荣兼税滓，顾兹疏讠叟，何以克堪？伏愿七景停辉，五潢收润，矜容薄浅，更采英髦，则上不汨於朝彝，下无招於官谤。无任控款之至。
    ☆许景先
    景行，常州义兴人，徙居洛阳。举进士，神龙初擢拜左拾遗，外补滑州司士参军。连举手笔俊拔茂才异等，累除殿中侍御史知制诰，出历虢州岐州刺史，入拜吏部侍郎。
    ○奏停赐射疏
    近臣以三九之辰，频赐宴射，已著格令，犹降纶言。但古制虽存，礼章多阙，官员累倍，帑藏未充，水旱相仍，继之师旅，既不足以观德，又未足以威边，耗国损人，且为不急。夫古之天子，以射选诸侯，以射饰礼乐，以射观容志，故有驺虞首之奏，采蘩采之乐。天子则以备官为节，诸侯则以时会为节，卿大夫以循法为节，士以不失职为节：皆审志固行，德美事成，阴阳克和，暴乱不作。故诸侯贡士，亦试於射宫，容体有亏，则绌其地。是以诸侯君臣，皆尽志於射，射之礼也大矣哉！今则不然，众官既多，呜镝乱下，以苟获为利，以偶中为能，素无五善之容，颇失三侯之礼。冗官厚秩，禁卫崇班，动盈累千，其算无数。近河南河北，水涝处多，林胡小蕃，见寇郊垒，军书日至，河朔骚然，命将除凶，未图克捷，兴师十万，日费千金。去岁豫、亳两州，微遭旱损，庸赋不办，以致流亡，圣人忧勤，降使招恤，虽经岁月，犹未能安，人之困穷，以至於此！今一箭偶中，是费一丁庸调，用之既无恻隐，获之固无耻惭，考古循今，则为未可。且禁卫武宫，随番许射，能中的者，必有赏焉，此则训武习戎，时习不阙。待寇宁岁稔，率由旧章，则爱礼食人，幸甚幸甚！
    ○唐朝议大夫行闻喜县令上柱国临淄县开国男于君请移置唐兴寺碑
