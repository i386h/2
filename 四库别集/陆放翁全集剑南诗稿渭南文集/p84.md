<!-- { "loadSidebar": true } -->
溪深不须忧，吴牛自能浮。童儿踏牛背，安稳如乘舟。寒雨山陂远，参差烟树晚。闻
笛翁出迎，儿归牛入圈。
与儿子至东村遇父老共语因作小诗
桑竹穿村巷，衡茅隔土垣。海氛成物象，秋气肃川原。豆芋行将熟，鸡豚亦已繁。丰
凶岁所有，农事更深论。
微雨午寝梦憩道傍驿舍若在秦蜀间慨然有赋
吴中秋晚雨冥冥，自笑闲愁又尔馨。身世已归南北陌，梦魂犹寄短长亭。浊醪可酿樽
余绿，明镜无情鬓失青。赖有钓船堪送老，一汀鸥鹭共忘形。
晨起对镜
双鬓成丝高颊颧，晓窗临镜意茫然。朱颜岂是一朝去，暗铄潜消五十年。
村思
揣分新辞禄，扶衰又度秋。已将穷博健，更赖学忘忧。船护烟陂鸭，栏归草径牛。作
劳何以慰，茅店问新篘。
秋夜
倦叟投床早，昏灯落烬频。鹊翻惊缺月，犬吠逐行人。未丧诗书业，犹存老病身。菊
花行可醉，作意插乌巾。
醉中书怀
既老心愈空，新凉体差健。登山每嗔扶，对案亦强饭。平生百事懒，惟酒不待劝。迨
此桑落时，一醉适我愿。羸然云水身，本非朱紫楦。少犹耻枉尺，老敢欺方寸。但令死瞑
目，余事无足论。不见鹿门翁，全家事潜遁。
次韵郑盱眙见寄并简其甥刘君
衣上空嗟京洛尘，故交半作白头新。众中初得见吾子，东观已疑无若人。仗马极知非
久斥，沙鸥要时孰能驯。两章英妙同时到，赵壹囊中却未贫。
书斋壁
平生忧患苦萦纏，菱刺磨成芡实圜。天下不知谁竟是，古来惟有醉差贤。过堂未悟钟
将衅，睨柱宁知璧偶全。自笑为农行没世，尚如惊雀落空弦。
一老
太平一老醉腾腾，南陌东阡喜不胜。民力农桑家自足，士崇名节道方兴。骑鲸仙去时
犹远，射虎归来气颇增。莫道幽栖交旧绝，月中亦有打门僧。
戏用方外语示客
红粟青钱一扫空，瞸篱行卖学庞翁。身居本地风光里，愁掷它方世界中。剩欲剧谈明
不二，谁能太息赏无同。踞床一喝君闻否，三日犹应觉耳聋。
秋晚三首
西山破晓两眉青，南浦无风一镜平。食尽不容添鹤口，身闲且免负鸥盟。霜前草树已
无色，雨到菰蒲先有声。只怪胜游频入梦，今朝蜀客话青城。
又
辞禄始知贫有味，杜门不觉老相催。寒鸦已占雁前到，黄菊犹须霜后开。团扇尘埃高
挂壁，短檠书史乱成堆。羸躯自笑痴顽甚，撑拄新寒又一回。
又
世事无穷似奕棋，不如常采故山芝。萧萧鸡犬三家聚，莽莽风烟十里陂。幸有浊醪从
客醉，常忧黠鬼笑人痴。清秋乐处君知否，庭下幽花渐可移。
次金溪宗人伯政见寄韵
道义流闻意已倾，岂知晚岁托齐盟。六经日月未尝蚀，千载源流终自明。汝水家家书
有种，吾宗世世士知名。读君长句还增气，俗耳那闻韶頀声。
新寒二首
碧蝶飞飞过短篱，山姜石竹有残枝。谁知老子闲眠处，恰是新寒细雨时。
又
安石榴房初小坼，南天竺子亦微丹。新寒漠漠偏欺老，睡起无风怯倚栏。
村邻会饮
陆子白首安耕桑，乐事遽数乌能详。长罗家家雪作面，画楫处处青分秧。迎荻船归潮
入浦，祈蚕会散月满廊。有时邻曲苦招唤，茅檐扫地罗壶觞。堆盘珍脍似河鲤，入鼎大脔
胜胡羊。披绵黄雀麴糁美，斫雪紫蟹椒橙香。老人饱食可无患，摩挲酒瓮与饭囊。儿孙扶
侍递相送，笑语无间歌声长。人间哀乐不可常，掠剩有鬼在汝傍。常忧水旱虞螟蝗，力行
孝悌招丰穰。
试笔二首
烹葵饭豆饱还休，弄笔翻书岁又秋。灵府湛然如止水，拟将何地著闲愁。
又
红丝玉斗紫毫铓，岁晚相从味更长。不似乐天归老日，柳枝骆马两堪伤。
孤村
老寄孤村里，悠然卧曲肱。算贫先放鹤，嫌闹并疏僧。古戍高秋笛，寒窗半夜灯。平
生羞诡遇，多获岂吾能。
绝禄以来衣食愈不继小儿力图
之殊未有涯予谓不若痛节用尔示以此诗
处世吾伤拙，营生汝亦疏。如谋道边舍，似信枕中书。瓮牖居疑泰，藜羹食敢余。晏
婴元学墨，勿负此心初。
予宿疾多已失去独气痛时作赋诗自宽
疾久难全去，扶持度岁年。垣墙完鏬隙，匕箸禁芳鲜。渐减观书课，常储买药钱。乡
人多不识，谁与问沉绵。
秋怀十首末章稍自振起亦古义也
皇天本无心，万物各有时。飞鸿何预人，南翔每如期。仰看霜露坠，俯叹草木衰。英
英篱下菊，秀色独满枝。岂无一樽酒，相与斟酌之。耋老天所佚，行歌复何疑。
又
暑退财几时，忽已迫霜露。西风一何厉，落叶纷满路。老翁衰可笑，日夜念墐户。衣
裘先关怀，膏火亦当具。酒尤不可缓，倾听糟床注。供槃柿栗耳，何敢议雉兔。
又
雨滴大梧叶，风转孤蓬窠。秋色固凄怆，二物感人多。日月行黄道，倏过如飞梭。大
计百年间，贵贱俱销磨。东家及西舍，更代哭与歌。若无杯中物，如此摇落何。
又
身如行脚僧，放包即为家。家如道边店，萧然寄天涯。居室如小舟，风扉橹讴哑。坐
傍陈琴书，庭下栽杂花。俭陋虽可笑，在我则已奢。何以善吾生，念念思无邪。
又
遇酒幸一醉，遇饭幸一饱。或遇空无时，岂复有他巧。乡邻哀其穷，叩户馈麋。欣
然出舍傍，菘韭青落爪。饥羸曾未起，吟讽已稍稍。袖手北窗前，枯腹困搜搅。
又
秋高天薄寒，夹衣已出笥。团团素纨扇，时至自当弃。明年机中练，与我亦何异。宫
妾感物悲，此岂丈夫事。吾曹一出门，所遇皆有义。夷齐死千年，高风邈难嗣。
又
辟尘当以犀，濯缨当以水。龟堂一炷香，世念去如洗。人生天地间，太仓一稊米。哀
哉不自悟，役役以至死。孰能从我游，趺坐燔柏子。夜半清磬声，悠然从定起。
又
改朔甫再宿，月见西南隅。纤纤一银钩，挂空疑有无。我行青枫岸，远水浮双凫。新
寒入短衣，感此风霜初。颇欲呼小艇，东村行芋区。衣薄且言归，烟火望吾庐。
又
短蓑榜轻舟，时过野僧舍。长衫挂数珠，亦入法华社。平生无拣择，生死均早夜。余
年犹几何，久已付造化。常嫌乐天佞，却肯退之骂。君看佛骨表，自是无生话。
又
我昔闻辟中，水深土平旷。泾渭贯其间，沃壤谁与抗。桑麻郁千里，黍林高一丈。潼
华临黄河，古出名将相。沦陷七十年，北首增惨怆。犹期垂老眼，一睹天下壮。
九月七日子坦子聿俱出敛租谷
鸡初鸣而行甲夜始归劳以此诗
仲秋谷方登，螟生忽告饥。艰难冀一饱，俯仰事已非。贷粮助耕耘，客主更相依。一
旦忽如此，欲语涕屡挥。共敛螟之余，存者牛毛稀。吾儿废书出，辛苦幸庶几。夜半闻具
舟，怜汝露湿衣。既夕不能食，念汝戴星归。手持一杯酒，老意不可违。秫瘦酒味薄，食
少鸡不肥。颇闻吴中熟，多稼彻王畿。亦欲就饱处，无羽能奋飞。官富哀我民，榜笞方甚
威。渠亦岂得已，抚事增歔欷。
醉题埭西酒家二首
阵阵新寒入布裘，偶乘小醉得闲游。丹枫落日野桥晚，断雁湿云江路秋。马得一鸣何
恨斥，金经百炼岂容柔。不知千载尘埃里，更有吾曹强项不。
又
桑麻蒙翳不通邻，耽酒颓然一老民。遣客方眠那是醉，有衣可典未为贫。晒翎斜日鸥
来熟，印迹平沙雁到新。君看此间何境界，痴人犹说吐车茵。
秋晚
庭草犹残绿，溪枫已半丹。谁知此翁健，又见一年寒。幻境槐安梦，危机竹节滩。如
今浑过尽，摩腹且加餐。
省事
省事渐捐书，甘贫学艺蔬。心安闲梦少，病去俗医疏。兀尔游方外，超然到物初。此
身犹是幻，况复爱吾庐。
晨起颇寒饮少酒作草数幅
衣食无多悉自营，今年真个是归耕。屏居大泽群嚣息，乍得清寒百体轻。桥北潦收波
浅碧，埭西霜近叶微赤贞。一杯弄笔元无法，自爱龙蛇入卷声。
往事
海内横流日，吾犹及建炎。众医虽共视，久疾固难砭。黠虏方观衅，行宫未解严。时
平逾五纪，话此涕常沾。
步至东庄
泽国寒虽晚，霜天已迫冬。瞡花雪无际，稻米玉新舂。身已风中叶，人方饭后钟。儿
能哀老子，努力事春农。
秋思二首
门巷萧条秋色深，黄花始欲慰孤斟。久贫自笑不妨乐，过足固知非所钦。琴调已忘还
渐省，诗聊未稳更常吟。吾儿西上无多日，安得相从老故林。
又
日落江城闻捣衣，长空杳杳雁南飞。桑枝空后醅初熟，豆荚成时兔正肥。徂岁背人常
冉冉，老怀感物倍依依。平生许国今何有，且拟梁鸿赋五噫。
读退之人不知古今马牛而襟裾之句有感
书生独占世间痴，过计私忧无已时。知尽古今成底事，空将血泪向人垂。
病愈看镜
镜中稍复旧朱颜，一笑衰翁乃尔顽。三百瓮虀消未尽，不知更著几年还。
读韩致光诗集
渺莽江湖万里秋，玉峰老子弄孤舟。犹胜宿直金銮夜，凛凛常怀泼酢忧。
逆旅书壁二首
驴鞍悬酒榼，僮背负衣囊。但说市朝变，不知岐路长。下程先施药，拂榻静焚香。明
旦又西去，河桥秋叶黄。
又
骑驴万里行，岁一过秦城。下杜贳春酒，新丰闻晓莺。绿槐新巷陌，白骨几公卿。欲
觅曲江水，连云禾黍生。
初寒老身颇健戏书二首
一身百病老难支，病减身轻偶此时。窗暖不妨聊假寐，囊空久已罢招医。山炉巉绝香
生岫，鏊研坡陀墨满池。个里生涯君莫厌，痴人至死不曾知。
又
过雁声悲落叶稠，孤村景物更禁秋。穷谙客路风尘恶，老判人间岁月遒。酒号贤人真
古语，疾为竖子岂吾忧。山房幸有初寒备，且傍篝炉拥褐裘。
子龙求烟雨轩诗口占绝句二首
乌桕迎霜已半丹，哦诗终日合凭栏。霜高木落应尤好。长挂西窗更怕寒。
又
规模正似钓鱼庵，把酒才容客二三。若比东偏参倚室，此中犹自觉耽耽。
诗集卷四十一九十九首
居室甚隘而藏书颇富率终日不出户二首
掩关小室动经旬，蠹简如山伴此身。百亿须弥藏粒芥，大千经卷寓微尘。危机已过犹
惊顾，恶梦初回一欠伸。此段神通君会否，听风声雪待新春。
又
椰子微躯有百穷，平生风际转枯蓬。岂知蝉腹龟肠后，更寄蜂房蚁穴中。学俭久判羹
不穇，惮烦惟欲寐无聪。积书充栋元无用，聊复吟哦答候虫。
无酒叹
不用塞黄河，不用出周鼎。但愿酒满家，日夜醉不醒。不用冠如箕，不用印如斗。但
愿身强健，朝暮常饮酒。造物不少恕，虐戏逐段新。坐令古铜榼，经月常生尘。平生得酒
狂无敌，百幅淋漓风雨疾。造物欲以醒困之，此老醒狂君未知。
读书
古人已死书独存，吾曹赖书见古人。后之视今犹视古，吾书未泯要有取。贾生痛哭汉
文时，至今读之有余悲。魏徵嘻笑封德彝，生亦岂责绛灌知。穷秋风雨卧孤馆，万世悠悠
百年短。垂死成功亦未晚，安知无人叹微管。
醉赋
霜枫照茅屋，露菊插纱巾。今古无穷事，江湖未死身。直令依马磨，终胜拜车尘。我
亦轻余子，君当恕醉人。
掩扉
