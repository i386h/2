<!-- { "loadSidebar": true } -->
　　问春秋何为而作乎为褒贬而作也齐豹之盗三叛人之名微矣皆谨书之惩恶也惩恶如此褒善其可已耶夫子之称管仲曰相威公一匡天下民到于今受其赐称子产曰其行已也恭其事上也敬其养民也惠其使民也义之人也槩以春秋之法固宜大书特书不一书而已也今以左氏传攷之管仲自鲁庄九年相威公而终于僖之十七年子产自鲁襄十年见于传而卒于昭之二十年夫以四十余年执国政成大功则盟防聘问交乎诸侯者众矣頋其姓名乃不一见于经然则圣人褒善之防果何所寓万世之后果何所劝乎且管仲既正天下矣孟子乃谓曾西之所耻子产能使民以义矣孟子乃谓惠而不知为政意者以春秋无一字之褒而为是纷纷耶书讫秦誓诗系鲁颂学者疑之也久诸儒辨之也详今也请无问其他愿闻穆僖之政其褒贬见于春秋者视诗书所称异乎同也恭惟皇上圣学高妙而于麟经尤致意焉诸君皆能言三威七穆者也异时奉集英之对观华光之讲必有成说愿以一二告于有司【戊寅三月】
　　问孝文之在御也汉之为汉二十余年矣五兵虽戢文治未兴其居公卿预谋议者非绛侯之少文则袁盎之不学而释之之卑论也贾谊以洛阳年少言天下事岂惟出当时诸老先生之右而两汉名儒未有能越谊也今观其传而可疑者三焉谊之言曰刑罚积而民怨背礼义积而民和亲又曰德教洽而民气乐法令极而民风衰虽使孔孟复生不易斯言矣而太史公曰贾谊明申韩呜呼谊乎申韩乎夫以是疑其学定官名正礼乐究三代之所以长知暴秦之所以短体貎大臣则礼行当代分封诸侯则效见后世谋畧如此可谓美矣奈何改定制度则有土德尚黄之异欲试属国则有三表五饵之踈夫是以疑其术谊之谪长沙也史谓意不自得一闻鵩音怪而悼之胸中所存几于隘矣及读吊屈之文则缥然如千仭之翔凤沕焉如九渊之神龙殆将出险微超寻常而非藩国所能淹也读自广之赋则澹乎若深渊之靓汜乎若不系之舟固已同死生轻去就而非外物所能动也夫是以疑其文诸君将何以处此若夫进则前席于夜半退则数问以得失凡其所陈亦畧施行然则谓帝踈谊而东阳侯之属尽害之者又何如也愿虚心而承教焉【戊寅九月二十四日】
　　问言出乎身加乎民行发乎迩见乎逺人君言行虽动天地可也况于民乎况于士大夫乎陛下克俭如大禹不殖货利如成汤卑服即功如文王然犹辟室殿庐之侧榜曰损斋摛发宸藻着惩忿窒欲之义德风所加何草不偃甚盛举也自汉以来躬行节俭莫如孝文然庶人屋壁得为帝服娼优下贱得为后饰民之好奢信难革耶唐杨绾一宰相耳始辅政则黎干损驺驭郭子仪散音乐移风易俗又何易也诸君试评汉唐难易之由然后推明今日之盛有司愿寓目焉【己夘三月】
　　问扶衰救莫如忠载道传逺莫如文周鼎将迁斯道冺如也固节义之大闲续雅颂之遗音不在屈平乎二十五篇之作志切而词深虽与日月争光可也奈何学如杨雄才如班固或议其忠或抑其文学者疑焉愿与诸君子论之夫离骚赋于怀王之世其词固曰依彭咸之遗则然则懐沙以感顷襄者屈平之素志也忠乎非与反骚作于元成之间防章固谓弃田之所珍然则挠节以从新莽者杨雄之本心也智也非与识者观之必曰沉湘而逰忠已遂矣使投阁而莫捄智安在哉尚论千载必有考于斯矣太史公之传离骚也谓其好色而不滛怨悱而不乱庶几兼国风雅颂之体班固则不然谓羿浇二姚不合于左氏昆仑元圃不载于经义及其陈尧舜称汤武讥桀纣则置而不言露才之诮怨怼之诬惟恐诋之不力也司马相如何如人哉固为賛曰要其归之于节俭此与诗之讽谏何异呜呼曽谓屈平不如长卿乎恭惟仁圣在上数子固无与乎今之世矣虽然判忠邪别是非学者所宜尽乎心也盍索言之【己夘三月】
　　问论语者五经之管辖六艺之喉襟也岂容读而或疑疑而不思乎圣如尧舜不可以有加矣所谓愽施而济众与夫修已以安百姓者固优为之子贡子路尝有问焉夫子何以皆曰尧舜其犹病诸然则舎二帝而不以是为病者谁也夫子叹好仁之难盖尝曰有能一日用其力于仁矣乎我未见力不足者及论诸弟子则曰回也其心三月不违仁其余则日月至焉夫三月之不违日月之至虽未底于大成要为用其力矣頋云未之见者何也六经惟易春秋明天人之奥至于诗书执礼皆雅言也何伯鱼过庭告以诗礼而不及书乎孝弟谨信泛爱亲仁行有余力则以学文此诲人之先后也何四教之设乃以文行忠信为序乎此皆学者之所疑诸君平昔之所宜思也若夫以能问于不能以多问于寡有若无寔若虚曽子之言则然何唐太宗以为孔子之说孔頴逹以为圣人之谦与夫太宗号为锐精经术頴逹尝着五经正义不应缪妄如此意必有说焉愿并陈之【己夘九月】
　　宣州解试防问一首【己夘】
　　问学校兴则教化明王室尊则名分正立言垂训孰有大于此者乎孔子天纵将圣生于庠序废坏之际欲驾其说则四代之学政固宜谆谆乎时君之听而洋洋乎七十二子之耳也三复鲁论乃无闻焉谓青衿不至无预治道而弗言与则古之王者建国君民何独以教学为先也谓夫子虽言而门人弟子弗之记与则凡寝食衣服之节指顾趋进之容皆谨书之何为舍其大而录其小也然则平居之不言二十篇之不载殆有深意于其间矣七国纷争成周不竞孟轲氏以亚圣大才厯聘于时是宜惓惓尊王少抑僭乱今以二百六十一章攷之曽微片言谓齐梁方强不可告之与则土地甲兵莫强于秦秦犹为逄泽之防而朝天子何独齐梁不可告也谓战国之君不足责以大义与则尧舜之道高矣逺矣轲也犹且日陈于前何为不可语以尊周也然则宜言而不言或言而不书亦岂无深意也哉恭惟主上缉熈光明既得孔孟之心学崇儒游艺复取二书而肆笔焉副墨所颂徧于郡国诸公久被奎璧之照获以圣王为师口诵心维必将有见于此敢问论语不言学校其说安在孟子不及尊周其指安出记诸善言者孔子弟子也或曰有子曽子门人所作耳然则刘向之言非与著书七篇者孟子也或曰万章公孙丑所记耳然则赵岐之题辞非与愿摅素蕴发明之庸称今日尊崇孔孟之意
　　家塾防问七首
　　问三代以降创业垂统之君其可称道者汉高帝魏太祖唐文皇而已是皆雄才大畧转家为国以弱为强者也然而彭城之败荥阳之诳成臯之跳广武之伤汉之为汉盖皇皇矣濮阳马坠势则衰宛城矢及身益危临济殆哉頼虎痴魏之为魏亦防防矣西原追奔不食者二日雄信奄至获助于敬德于斯时也太宗尝岌岌矣善战者致人而不致于人岂可恃天命之方昌而侥幸以为常也哉此其可疑也三君不皆有事于蛮夷乎白登之众辽东之师乗中国既定之后士马方强之时而被围而徒归殆不若栁城之役兴兵于扰攘而决胜于险也意者用众自古之所难而出竒兵家之善机乎抑师有曲直敌有强羸乎此又可疑者也喜用太公之兵法自为新书以征伐反复李靖之问答则其规模凖古类不轻发矣及乎决机两陈如转圜应变千里如举睫回视古书乃无一合此又可疑也至如夜思经传登髙必赋史氏取之锐精经术喟然文治七德舞之彼固不可专于用武也高帝则不然直溺儒冠而侮之耳及读大风飞扬之词四海横絶之句其威灵气焰凛乎超今而冠古岂可与舒牋防翰循规蹈矩者同日而语哉此又可疑者也或曰高文之功盛矣抑德也若曹氏挟众以倾汉学者恶闻而耻及之岂其匹哉善乎司马光之论曰魏取天下于盗手非取之于汉室也故愿与诸君论焉毋以其不应措于汉唐之间而遂黜之也
　　问古之铨选也任人后之铨选也任法去古已逺官未尝不冗也惟任人则可得而责焉今固不然阙才百余而待选者动以千计贤愚同滞能否无别士之失职也如此而朝廷不以是责吏部亦曰法固当耳非吾过也于是近借逺次嵗増季展复取四选之阙更互用之向之所谓法者亦且纷更而难守矣虽然犹未足以救一时之急也况欲经逺哉夫袭故常则滞留之叹兴限入流则刻核之谤起清源正本可谓至难考古御今必有要道愿闻中论毋为空言若乃赵文子举管库之士七十人崔祐甫除吏八百员其人果皆卓然可用者乎抑所谓片善寸长者乎考之于史亦有可见者乎当是时官有定员职有常守一旦所举如此之众不知何以处之也并为究陈之
　　问战国之际吾道不明孟子所以切切然垂世立教者不过尊孔氏辟杨墨而已韩愈号推尊孟氏者也原道固曰其言道德仁义不入于杨则入于墨不入于墨则入于老不入于老则入于佛夫措杨墨于佛老之间其辟之者至矣及作谏臣论乃曰禹过家门不入孔席不暇暖而墨突不得黔其读墨子亦曰孔子必用墨子墨子必用孔子不相用不足为孔墨一以比佛老一以为圣贤一以配孔子是特与孟氏大异而其言亦自相戾矣自列御寇以来至于汉儒数以孔墨为言岂其道果可相为用与抑愈也狥其名而弗思与愿考其是非而折之
　　问刘禹锡有云八音与政通文章与时高斯言一出世未有改评者也三国鼎峙可谓厐裂然诸葛武侯出师表尚能与伊训说命相表里曹思王波澜之冨葢亦浸滛乎风雅矣唐太宗治几成康而士大夫文体终不能扫齐梁之陋下逮元和其政化岂贞观比哉而韩栁之文登汉咸周凡是数者其高下疑若不相闗然诸君试为言之
　　问三代之政或忠或质或文子孙世守之厯数百年未之有改也至西汉则不然惠帝用曹参以清净寜民而画一之歌起武帝表章六经以号令文章为事而公孙之徒以儒学佐之及宣帝中兴则又总核名寔信赏必罚而魏相之声着焉夫为国行政仅一再传而辄变彼在位之奉行与斯民之耳目毋乃纷更而莫知所守惑乱而莫知所从乎然而同归于治者何也是则三代胶其法而不变者独非与诸君试条其说且评是三者孰优孰劣可施于今者而茂明之
　　问夫子修春秋先儒论之众矣为左氏学则曰道周公之志也言公羊者则曰黜周王鲁也解糓梁者又曰明黜陟着劝戒也至唐陆淳举辟之惟曰救周之弊革礼之失而已其说果能屈三家而尽夫子之意与若乃董生以为上明三王之道公羊以为乐道尧舜今以经考之明三王者何事道尧舜者何辞愿并闻其说
　　问帝王之世刑罚未尝废特在乎钦恤明允而已盛德莫如虞舜太平莫知周成然五刑有服五服三就五流有宅五宅三居所以待蛮夷猾夏寇贼奸宄者备矣司寇设官其属六十诛戮囚役曲防事制所以垂象魏而示万民者繁矣而叔向乃曰先王议事以制不为刑辟毋乃与舜典周官所载异乎仲康命侯曰其或不供邦有常刑是禹未尝无刑书也伊尹戒太甲曰制官刑儆于有位是汤未尝无刑书也而叔向又谓夏有乱政而作禹刑商有乱政而作汤刑不亦诬乎叔向博矣何以为此言而不悟子产辨矣何以受此名而弗辞若乃画衣冠而民不犯何以有四防之诛刑措不试四十余年何以有管蔡之辟夫近而大臣亲而诸侯犹未免于刑罚谓愚民何故愿与诸君论之







　　文忠集卷十二
　　钦定四库全书
　　文忠集卷十三【省斋文藁十三】
　　宋　周必大　撰
　　防问
　　家塾防问十二首
