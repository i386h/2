<!-- { "loadSidebar": true } -->
　　筹仅童知佛业儒杂老庄徳慕空【一作究】靡极营儒身及进士第一年尉告成明年逰是岳谒律徳唯珙上人引将布览至珪大师影堂珙公曰子尝识珪公觉【疑衍】否曰未云珪公觉道灵威莫可周名独有岳神为大师移植松栢于东岩事碑塔所不书珪公之诚【一作诫】杜从祅也且佛说羣经事又焉可徇珪公谦胜哉珙欲颂之患辞不文子进士也矧仅童知佛尚【一有书字】信珪公谦胜乎筹唯蔵惑偶得嵩阳居士喻应真与洛阳处士陈惟复书言岳神为珪公植树事甚备曰大师法讳元珪俗姓李氏伊阙县人也太宗朝甲辰嵗生髙宗代癸亥嵗具戒宗帝丙辰嵗化灭歴年七十三始闲居寺习律安少林味禅后庐厐坞将化谓其徒仁素曰吾始志闲居寺东岭我灭尔必塔吾骸于兹开元十一【一作二】年素力允师之志喻陈二髙士曰大师尝寂定结庐戋山岩【一作卜庐于岳之厐坞】时岳神轻步谒大师大师觉精神不世谓曰仁者胡来而复何往【一作善来仁者胡为而至】神曰师寜识我耶大师曰吾观佛与众生等吾一目之岂分别识【一无此字】耶神曰我斯【一作此】岳神也能以恠【一作生】死痛害【一无此五字】生死于人师安得一目我哉大师曰汝能生于人【一无此五字】吾本不生汝焉能死吾视身与空等视吾与汝等汝能壊空与汝乎茍能壊空及壊汝【阙】则不生不灭也汝尚不能若【一作如】是又焉能生死吾也【一作邪】神稽首礼曰我亦聪明正直于余神而谓是神【一无此四字】岂【一作讵】知师有广大过空之智辨也【一作乎】愿授以正戒梯防世间【一作令我度世】大师曰神【一作汝】既乞戒即既戒也所以者何戒外无戒又何戒哉神曰此理也非济岸梯杭之事【七字一作我闻茫昧】止求师戒我身为门弟子大师辞不获即为张座焚香秉炉正几曰付汝五戒汝【一作若】能奉持即应曰能不能即曰否神曰敬奉戒【一作谨受教】大师曰汝能不婬乎神曰亦娶也大师曰非为【一作谓下同】此也谓无罗欲也神曰能大师曰汝能不盗乎神曰何乏我也焉有盗取哉大师曰非为此也谓向取【二字一作向】而福淫不供而祸善也神曰能大师曰汝能不杀乎神曰正柄在居【一作实司其柄】焉曰不杀大师曰非为此也谓有滥误混疑【一作疑混】也神曰能大师曰汝能不妄乎神曰我本正直焉能有妄乎大师曰非为此也谓先后不合天心也神曰能大师曰汝能不遭酒败乎神曰力【一无力字】能大师曰如上是为佛戒也又言以有心奉持而无心拘絷以有心为物而无心想身如能是则先天地生不为精后天地死不为老跳身为帝王不为崇髙命子为辅相不为富贵【一无此十八字】终日变化而不为动毕竟【一作尽】寂黙而不为休悟此则虽娶非妻也虽向【一作乡】非取也虽柄非权也虽作非故也虽醉非惛也若能无心与万物则罗欲不为淫福淫祸善不为盗滥误混疑【一作疑混】不为杀先后违天不为妄惛荒颠倒不为醉是为【一作谓】无心也无心则无戒无戒则无心无众生则无我无我则无汝【十一字一作并无佛无众生无汝及无我无汝】孰能【一作为】戒哉神又曰我神通亚佛大师曰汝神通十句五能五不能佛神通【二字作则】一十句七能三不能神竦然避席跪唘曰可得闻乎大师曰汝能防【一作戾】上帝东天行而西七曜乎神曰不能又【一作师】曰汝能夺地祗融五岳而结四海乎神曰不能大师曰是为【一作谓】五不能也佛能空一切相皆灭万法【一作成万法智】而不能即灭定业佛能知羣有性穷亿刼事而不能化导无縁佛能度无量有情而不能尽众生界【英华无此十八字止作迁抑自然】是为三不能也定业亦不能【一无此字】牢乆无縁亦谓一期众生界本无増减【十三字英华作自然亦不能弥极】恒【一作亘】无一人能主有法有法无主是谓【一作为】无法无法有【一作无】主是为【一作谓】无心如我悟【一作觧】佛亦无神通也但能以无心通逹一切法尔岳神顿首作礼曰我诚浅昧未闻空义大师指我戒我我当化矣【十字一作师所授戒我当奉行】更何业因何拘尘界【一无此八字】我【一作今】愿报慈徳効我所能大师曰吾观身无物观物【一作法】无常法窟【一无此二字】块然更有何欲神曰师必命我为世间事展我小神功使已发心初发心未发心不信心必信心五等人目我神踪知有佛有神有能有不能有自然有非自然者也【一无此字】大师曰无为是无为是神曰佛亦使神防法师寜隳叛佛耶须请告我【四字一作须随意垂诲】大师意不获遂【三字一作不得已而】言曰东岳【一作岩】寺之障也莽然无树北岫有之而能【能字一作皆非】屏拥汝能神力移北树于东岭乎神曰谨奉【一作已闻】命矣又陈我假昏夜风雷摆摇震运【十二字一作然昏夜愿间必有喧动】师无骇即作礼辞去大师门送且观之见仪卫逶迤如王者象【象字一作之状】又复碧烟红霞紫风皓气错散四逺【十四字一作岚霭烟霞纷纭间错】幢幡钺【一作环】佩凌髙空【四字一作凌空隠没焉】其夕果有迅【一作暴】风吼雷奔云震电大壮栋宇岌嶪将圯定僧瞻动牙捉仆叫【十八字一作栋宇摇动宿鸟声喧】大师安【一作谓】众曰无怖无怖神与我相契矣啓【一作诘】旦和霁则北岩松桧【一作栝】尽移东岭森然行植焉而【一无此字】大师谓其徒曰吾殁有塔我者有碑我者无纪是事【十四字一作吾殁后无令外知若为口实】人将祅我也筹得开元中喻陈二居士状【一有将字】师之行因珙公请为影堂记遂群而书之
　　此篇英华自结庐而下多脱误今以景德传灯録增入其异同注为一作














　　文苑英华巻八百二十一
　　钦定四库全书
　　文苑英华巻八百二十二　宋　李昉等　编观
　　荆州大崇福观记一首　天柱山天柱观记一首修仙都观记一首　　　新修龙兴观记一首道士刘宏山院壁记一首
　　尊像
　　下泊宫三茅君素像记一首
　　童子
　　黄仙师瞿童记一首
　　观
　　荆州大崇福观记　　　　　陈子昻
　　维大周揖譲受唐有天下十载施化育德扬光显仁天下咸和中外胥谧僊门法防泽罔不暨粤若无上太祖孝明【阙】　神明濬哲龙德而隠君子勿用干【一作千】我诸宫葳蕤春风霡霂时雨讴歌归之允矣太王王季岐镐之渐也于戏西伯潜圣而遗其三龄故我太祖始安时处顺乗彼白云以归帝乡方城之人嗟咨涕洟灵魄罔遘廼以珠玉匣閟兹衣冠糓林方崇乔山未掩龙輴梓寝在兹观者七月焉余灭化北顔涂塈积逮皇帝顺人乐推凤翔虎变追革显号宗祀于明堂跃诚【疑作试易或跃在渊自试也】所歴莫不昭晰【一作皓皓】宠光也长史农杨元琰雅量川濬贞节岳立有倚相坟典之博子囊増名之忠遂稽皇图徴文献以为防稽之庙大庭之初其事上矣乃表上遗迹祈饰山阶司賔卿于惟谦地官主事鲁杰咸经沐浴邦宪升官周京亦恢廓徽猷任佐诚请时皇帝方垂拱璇渊之中以思大化故书奏不荅道士孟安排者禀真骨记上阶黄裳羽袂囊中窃感苍梧遗化长沙旧寝不可以不昭【一作明】发圣世复重理前状伏奉阙下至于再三天子乃悯然迁思廻虑旌别斯观锡名曰大【一作天非】崇福焉时龙集已亥圣厯之二年也翌日又优制褒崇时降银榜仙书凤篆飞集王官【一作宫】天文昭回瑞我鄢郢则有逾岐山越梁境梯衡霍浮潇湘郁荆门厐江徼【一作激】莫不翼戴抃舞澡雪心目者已安排乃喟然叹曰道恶乎在名恶乎在茅茨文轩未始离也朱宫圃未始乖也损之而又损之思乎思无为而无不为知乎知则我何拘于常见哉而不谓熈帝庸也遂经都爰伐琴瑟作为仙观之宫文彩构槛碔砆砌【一作扣】阶栌栱森郁以云合藻井翕赩以天开瑶坛跻于上清银阙表于中界髙步【一有记字非】云肃【一有纲字非】然灵风髣髴紫阳之天【一作大非】也然后璇题显曜金格道相朝浮彩云夕清露眇哉邈乎信皇灵之所感发矣盖金简玉牒可存而不可知昆仑方壶可闻而不可阶也犹且曰【一作云】道录贵乎真经况皇明帝载昭铄日月而已乃刋作记以传罔极
　　天柱山天柱观记　　　　　呉　筠
　　太史公称太荒之内名山五千其在中国有五岳作镇罗浮栝苍軰十山为之佐命其余不可详载粤天柱之号【阙】之霍及【一作乃】此三峰一称矣盖以其下擢地纪上承天维中函洞府之谓岂唯蕴金碧宅灵仙所贵兴云雨润万物也自余杭郭泝溪十里登陆而南弄潺湲入峥嵘幽径窈窕才越千步忽巗势却倚襟领环揜而清宫辟焉于是旁讯有识稽诸实録乃知昔髙士郭文举创隠于兹以云林为家遂长往不复元和贯于异类猛兽为之驯扰晋书逸人传具纪其事可略而言自先生閟景潜升而遗庙斯立暨我唐道元祀因广仙迹为天柱之观有五洞相邻得其名者为之大涤虽寥邃莫测盖与林屋华阳宻通上帝隂宫耳爰有三泉二轨一滥殊源合流水旱不易拥为曲池萦照轩宇夏寒而辨沙砾冬温而育萍藻既潄而饮之曲肱而枕之乐在其中矣土无沮洳风木飘厉故栖迟者心畅而夀永盘礴纡郁气淳境美虎不搏蛇不螫而况于人乎贞观初有许【一作素】先生曰某懐道就闲荐徴不起后有道士张整叶法善朱君绪司马紫微暨齐物夏侯子云皆为髙流继踵不絶或逰或居穷年忘返寳应中羣冦蚁聚焚城邑荡然煨烬唯此独存非神灵扶持曷以臻是州牧相里造县宰范愔化洽政成不严而理遗氓景附复辑其业筠与逸人李卿乐土是安舍此奚适恐将来君子靡昭厥由故特志之表此贞石
　　修仙都观记　　　　　　　叚文昌
　　平都山最髙顶即汉时王隂二真人蝉蜕之所也峭壁千仞下临湍波老栢万株上挿【一作防】峰岭灵花防羽皆非图志中所载者昏旦万状信非人境贞元十五年余西逰岷蜀停舟江岸振衣防洁诣诸洞所石嵒灵寳苍然相次苔龛古书依稀可辨时与道侣数人坐于下湏防天籁不起万窍风息山光耀【一作辉】于耳目烟霞拂于襟袖相顾神竦若在紫府【一作氛】圃矣牵于形役不得淹久瞻眺惆怅书名而去尔来已三十四年太和庚戌嵗自淮南移镇荆门有客由峡中来者皆言当时题纪文字犹在观宇嵗乆台殿荒毁不三数年必尽摧没于巗壑矣乃舍一月秩俸俾令修葺子来同力浃旬报就去年冬十一月诏命换麾幢再领全蜀泝三峡歴旧逰依然境物重喜登览闻泉声而缓步爱松色而难别遂命笔砚志于岩谷时太和七年正月五日剑南西川节度副大使知节度事管内【一作勾】观察处置统押近界诸蛮及西山八国云南安抚等使金紫光禄大夫检校尚书左仆射同中书门下平章事兼成都府上柱国邹平郡开国公食邑三千戸叚文昌记
　　新修龙兴观记　　　　　　崔　雄
