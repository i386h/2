<!-- { "loadSidebar": true } -->
　　臣某言今月十二日大庆殿恭谢礼毕大赦天下者讲盛大之仪三灵集祐沛厖鸿之泽万防蒙休鍧隐欢声之驰熏蒸和气之发浩若九土熈然一春臣某诚欢诚忭顿首顿首伏惟皇帝陛下绍会千龄之期乘临百世之綂崇立礼乐而标于永古燀明制度而盛于前朝念天地生成之深必谨精纯之飨惟祖宗功德之茂当崇配侑之文爰诹季商遂就吉夘具祲容于广殿协大报于圆丘邦【阙】浸融国典尤备顾惟已事防此推恩思与元元之繁共均简简之况号令迅而风下仁慈滂而雨流臣幸遇昌辰属临逺郡即时分告县邑辑呼军民宣扬圣谟晓谕上德倾帑藏之厚赐挺狴牢之众辜坊歌巷谣耄舞稚蹈悉能祝陛下享无疆之寿愿陛下隆不防之基羣口皆然累日后已臣限以职事不获陪贺阙廷无任喜忭激切之至谨奉表称贺以闻
　　贺明堂礼毕表
　　臣某言伏覩今月二十日赦书到州祀明堂礼毕大赦天下臣已于当时呼集官吏军民宣读晓谕仍下所属县镇施行讫者礼行路寝讲昭旷之文诏下中区霈汪洋之泽颂声饱满叶气熏烝天子修大飨之仪史臣书盛德之事一朝钜典万世洪猷臣某诚欢诚忭顿首顿首伏惟皇帝陛下纂嗣庆基修崇徽屋度越虞华之孝增高商乙之仁以谓展三载之精禋存五圣之旧矩顾惟仁庙之世尝奉合宫之祠念将循仍俾罔譌坠以示降神之重以彰配帝之严精防致诚靖谧终事将均禧于四海爰发号于九闗荡垢涤瑕赦过宥罪陈租久债潜烈幽功咸在此时尽蒙其惠乾坤泰定日月清明诸产昭苏太龢充浃臣方当盛旦出守遐州虽不能陪在位以骏奔实亦幸与斯民而宣布臣无任瞻天望圣欢忭踊跃激切屏营之至谨奉表称贺以闻
　　贺同天节表
　　臣某言伏以月正乎阳体六爻之刚健日盈其数具五位之生成圣人所以出而为乎大君上帝所以命而抚乎下土嘉辰在旦绵防皆欢臣某诚庆诚忭顿首顿首恭惟皇帝陛下文备尧明智兼汤勇无治不究有为必成自履广居益新大业立帝王之纪将欲度三皇之先齐天地之休岂止飨亿年之久常临大寳永覆羣生臣久去明廷叨居逺服属萦采组是为有守之官仰荐寿觞徒祝无涯之筭臣无任瞻天仰圣激切屏营之至谨奉表称贺以闻
　　贺同天节表
　　臣某言臣闻天之所以生圣人盖表章于后世国之所以得明主期保祐于斯民乃宋重熈惟皇嗣守在傅而盛德天纵居尊而睿谟日新故得荒忽之遐辟陋之众泳游帝渥熏灼皇明逢庆节以在兹载欢声而无已臣某诚欢诚忭顿首顿首伏惟皇帝陛下继堪舆之大绍宗祏之休上帝鉴观羣灵拥衞是故月临于已六阳储纯粹之精日浃于旬五纬合生成之数诞弥圣质对越昌期所以静渊疏通刚健中正齐尧等禹轶汉逾唐文淳武严惠敏威肃虽然举四海之内愿报于帝力极万寳之重岂酬于化功惟于降圣之辰共祝同天之寿臣幸陞仕版窃玷儒林属纡郡绂于遐垠阻缀朝裾于广墄愿言致颂与世同辞臣无任瞻天仰圣激切屏营之至谨奉表称贺以闻
　　贺正旦表
　　臣某言天道运四时之功惟春曰首王者布万方之政以嵗为端太和发扬庶彚蕃庑羣灵储甚盛之祉兆姓祷无穷之休至尊乘之诸福备矣臣某诚欢诚忭顿首顿首伏惟皇帝陛下禀五精之粹会一气之元袭九庙之丕祥荷八殥之大綂日跻乃圣天祐其仁谅临御于三朝固昌延于亿载臣方当盛旦出领遐州阻陪汉防之朝徒祝尧封之寿遥瞻象阙限守鱼符臣无任望天祝圣激切屏营之至谨奉表称贺以闻
　　贺冬至表
　　臣某言天地旣复示一阳生物之端帝王其乘飨万寿集躬之庆惟是抚内外之臣庶于以祷邦家之福禧盛德溥将绵区永頼臣某诚欢诚忭顿首顿首伏惟皇帝陛下荷堪舆之寳箓承宗祏之神基睿谟益新圣度愈逺皇明彻乎幽隐惠泽浸乎洪纎遇此昌辰备诸景贶臣蒙恩守郡待罪逾年拜防仗之前阻聨华贯望矞云之下徒想清光臣无任瞻天仰圣激切屏营之至谨奉表称贺以闻
　　代杨侍读谢官表
　　臣某言才短而治剧务或解去则甚安学荒而为近臣若忝冒则诚愧让避不获兢危以居臣某诚惶诚感顿首顿首窃念臣素无他能本自孤立天授介狭世名拙方偶尘宦游误应官使约已以道岂敢谋身而自营纳名于忠常慙报国之未効命与羇踬职多旷隳惟頼圣神之知屡寛罢软之责向蒙抆拭使办要烦召至外台入陪会省簿领倥偬财赋浩穰顾区拨以非能虑谴斥而不暇止幸满嵗将从外官甘终散僚分絶荣路伏遇皇帝陛下黼饰治道兴崇化原简求多闻登采众善演导圣智铺宣神猷天阁之严署才臣而访问书殿之秘列儒官而讲陈此之清聨当以硕望况今耆隽在列吉髦盈庭宜亲通才用副嘉选或下授于孱鄙实有辜于选抡然臣少虽从师久已废业性弗解而自蔽心不磨而愈昏古今之宜究极而未至典籍之奥讨论而莫精将何以上补宸聪逺答天眷重烦纶綍难避于新恩退伏缣缃复寻于旧学庶尽一节少裨万分臣无任感荷惭恐激切屏营之至谨奉表称谢以闻








　　丹渊集巻二十七
　　钦定四库全书
　　丹渊集巻二十八　　　　　宋　文同　撰表
　　谢就差知兴元府表
　　臣某言今月二十日进奏院逓到勅牒一道伏蒙圣慈以臣陈乞特除授臣知兴元府仍放朝辞者便私之请辄昧死以上闻从欲之仁遽推恩而下及臣何为者幸至是哉举千里之大而使之抚绥顾一介之轻而敢不勤瘁望过心悸感深涕流臣某诚惶诚恐顿首顿首念臣误縁科名窃簉馆阁是正譌谬学问浅而未精讲磨本元才识短而多泥居中无补请外尤频向蒙朝廷俾守仁寿当奉行条诏之始固勿惮簿书之劳逾年于兹庶事颇集殆将满嵗当趣还朝因念骨肉众多道途缅邈加有为累之婚嫁殊无可仰之耕桑何所卖琅邪之田徒尔索长安之米是以再求僻郡少缓私门岂谓伏遇皇帝陛下照以天光函之海量俯矜愚妄特逭诛夷亟下武都之书使纡南郑之绂矧兹善地实曰邻乡川陆寛平鱼稻丰美顾惟多士有愿往而不能岂尔贱臣或陈请而遂得被恩若此图报云何止俟交官即赴新治誓尽么麽之一节庶酬汪濊之万分但竭愚衷敢诬天鉴臣无任感神荷圣忭蹈欣跃激切屏营之至谨奉表称谢以闻
　　兴元府谢上任表
　　臣某言伏蒙圣慈就差臣知兴元军府事臣已于三月十八日上任讫前俾为州愧无善状今叨易地窃荷优恩退视溢满之材荐霑汪濊之泽揆其不称常尔为虞臣某诚惶诚感顿首顿首伏念臣禀才不高渉学甚浅偶尘仕路辄玷儒林曾无可观谬被朝绂独有甚幸屡亲藩条方解组于隆山之阳复移麾于汉水之上逾旬至止尽室安然窃观风物之宜实与乡闗之近庶事易辑羣情相通顾虽孱庸粗可临涖此盖伏遇皇帝陛下全大胜之德运无私之仁遂使孤生亦膺逺寄臣谨当竭已思虑求民隐微谕陛下爱人之心行陛下考古之政不敢立异自儌虚名惟知尽忠庶酬大惠朝夕于是死生以之臣无任瞻天望圣激切屏营之至谨奉表称谢以闻
　　洋州谢到任表
　　臣某言臣伏蒙圣恩就差臣知洋州军州事已于十月十三日上任讫解麾汉水之阳卒无善状剖竹洋川之上重沐殊恩向露愚衷常虞责忽汚睿听遽赐矜从臣某诚惶诚感顿首顿首伏念臣生西南僻陋之邦本草莽孤寒之士守章句之学曾未达于渊源登词赋之科幸且縁于阶渐期行所愿不负于官粗知廉耻立身之大端素识忠义报国之名节以至四参郡事三佩守符曾亡纎疵上抵明宪惟忧所得过分不敢别有妄营止求便麾屡凟严扆此盖伏遇皇帝陛下怜其虽愚而未至无状许以坚请而尚令有为惟洋号曰小州在蜀最称善地所乐有江山之胜其养得鱼稻之饶疆界甚逺而民人朴淳牒诉不繁而狱犴希少比之前治事不及于一分在于愚臣心实知其万幸惟勤夙夜以布教条事有未便则裁其失中民或不然则谕以循理誓殚驽力仰答鸿私臣无任感天荷圣激切屏营之至谨奉表称谢以闻
　　陵州谢上任表
　　臣某言臣伏奉勅差知陵州军州事已于三月五日赴任讫窃以陵州在﨑岖山谷之中城垒邑屋与峦岭涧壑相为上下所领县四户口裁三万税钱止千三百缗租不满万石土田瘠卤民颇善耕稼然其性椎质各守防本业不憙作诉讼为之长吏者但能奉谕朝廷所以爱养逺民之意外惟辑簿书趣期会而已如是亦可谓之善办夫职业者而臣此时辄当斯任岂不为至幸哉臣诚喜诚惧顿首顿首伏念臣颛蒙浅陋素无才术但偶以辞律获中科选旣而用此复列馆阁惟是禀赋孱薄动渉艰梗凡自近嵗已来愈罹患难连绵家祸防濵于死才得旧官复以罪失臣常自念生平踪迹如此而欲久居图书之府重费太官之膳苟福不称是必转为咎悔臣向者所以恳求补外愿以所学施于有政冀获万一上图补报频烦干叩不避诛戮伏蒙皇帝陛下天地父母涵容养育察见幽隐遂赐矜恤不惜千里遣臣试守此州最为僻陋殊无将迎之劳加复其民素号易治臣之得此诚极优幸若夫均税赋简徭役抚惸独明寃滞臣旦夕区区所以留意于其间者愿持此効仰答恩赐策驽砺钝不知止息臣无任喜惧交集诚悃激切之至谨奉表称谢以闻
　　谢复官表
　　臣某言某今月一日进奏院逓到勅牒官诰各一道伏防圣恩以祀明堂礼毕特授臣尚书祠部员外郎者议礼不当夺官至轻固宜终身不复旧秩岂谓今日再蒙新恩縁圣主讲右个之洪仪致愚臣归左曹之末属被命忭跃抚躬忧惶臣某诚惶诚感顿首顿首伏念臣出身寒防受性迂阔偶从乡版获朝绅迹甚羇孤势无援助加以读书不能究其根本临事所以失其源流当获罪之时人皆谓其末减在布庆之后天难酬其大均此盖伏遇皇帝陛下执道之公御臣以一昔之行罚盖惩其疏畧之非今也推恩式示其昭洒之用臣愈当循省敢怠操修惟勤讨论庶备驱使誓殚节图报鸿私臣无任感恩荷德喜惧交集之至谨奉表称谢以闻
　　谢转官表
　　臣某言九月十六日进奏院逓到勅牒官诰各一道伏蒙圣慈特授臣度支员外郎仍加轻车都尉者録此防勤进之荣秩念无最绩徒被优恩钦阅训辞交横感涕自顾漂零之贱常霑优渥之华臣某诚惶诚感顿首顿首伏念臣出西南僻陋之邦本田垅孤寒之士偶縁文艺误中科名二纪厯于仕途一生困于末路若絶陉之毂屡挽而莫前如隤岸之积沙将通而辄塞所以为太常博士自首至尾也仅十年转祠部员郎旣得复失也凡三次蹇难若此穷薄使然退常自循本因无状用何才业称是宠灵得居班联已过涯分属展年之甫满会奏课以当迁伏遇皇帝陛下发天地之德而溥生开日月之光而徧照枯根腐柢煦以阳和侧隙穷涯破其昏蔀是使吏闱之蕞品亦升计省之中行臣敢不恪奉官箴究行民政誓殚愚効仰报鸿私臣无任瞻天望圣激切屏营之至谨奉表称谢以闻
　　谢赐厯日表【熈宁五年】
　　臣某言本州进奏院逓到诏书一道伏蒙圣恩赐臣熈宁五年厯日一巻者切以王者求天之端用正厥事圣人合时之序乃继其神是故凡当改嵗之初必布授人之法以颁宣于列郡以揭示于羣甿使之奉行罔或遗废臣某诚惶诚感顿首顿首伏惟皇帝陛下仰规洪宰俯育黎元深诏畴人精穷綂母撰定嵗律编为国章赐诸守土之臣谕彼食毛之俗使之知气朔之早晚识功绪之后先顺本隂阳调为玉烛臣谨当被受敢怠施行捧戴之初忭跃无已臣无任佩恩服德激切屏营之至谨奉表称谢以闻
　　谢赐厯日表【熈宁七年】
