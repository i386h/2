<!-- { "loadSidebar": true } -->
　　苏长洲县之西北不十里有山曰虎丘呉阖闾所塟处也世传既塟有白虎之异故名冈阜盘欝泉石竒诡盖晋王珣及弟珉之别墅咸和二年捐为寺始东西二寺唐会昌中合为一而名云岩者昉于宋大中祥符间载卢熊郡志如此始清顺尊者主此寺至隆禅师而复振厯世变故寺屡坏辄屡有兴之洪武甲戌寺复毁永乐初性海主寺始作佛殿某作浮图七级继性海者楚芳作文殊殿十七年良价继楚芳是年作庖库作东庑明年作西庑作僧舎又明年作妙庄严阁又三年阁成盖寺至良价始复完价所作阁之功最巨凡三重崇百二十尺有竒广八十尺有竒深六十尺上奉三世佛及万佛像中奉观音大士及诸天像其材之费为钞三十余万贯金石彩绘之费六十余万贯又经营作天王殿以次成良价杭之海昌人石庵其字今僧录阐敎止庵其师也余闻诸刑部主事陈亢宗云良价尝从亢宗游遂因以求余记其成余闻虎丘据苏之胜岁时苏人耆老壮少闲暇而出游者必之此士大夫宴饯宾客亦必至此四方贵人名流之过苏者必不以事而废游于此也然亦有兴念夫王氏之尝乐于此者乎当是时王氏父子兄弟宠禄隆盛光荣赫奕举一世孰加也而能遗弃所乐轻若脱屣焉者岂独以为福利之资乎其亦审夫富贵之不可久处与子孙之未必世有者乎虽其智识趋向髙明正大不足以庶几范希文之为而无所系累乎外物视李文饶溺情役志下至于草木之微者岂不超然过之也而自建寺以来今千余年虽屡坏而屡兴其飞甍杰构凌切云汉与其山川相辉焕称名胜于东南愈久而不衰者固佛之道足以鼓动天下亦必其徒多得夫瑰玮踔絶刻厉勤笃材智之人能张大其师之道以致夫多助之力也瑰玮踔絶刻厉勤笃之人其用意也宏其立志也确有不为为之而孰御其成哉嗟乎若人也使就于世用有不立事建功而可以禆当时闻后世哉吾又以嘅夫屡见之于彼而鲜遇于此也

　　聚奎堂记

　　宣徳二年春太子少傅工部尚书兼谨身殿大学士建安杨公得故廨宇于长安门之南而修葺之周垣数百步凡屋四楹制度简朴梁柱不斵编苇覆茅涂塈洁素间而三之其中为堂髙明靓深南楹北戸疏畅洞达东西二室左备偃休西庋图史庖湢具于两序卉木之秀环列前后四顾虚旷埃壒之影车马之音邈不及宛然郊郭之外髙人逸士之所栖托也置僮奴数人酒壶茶灶与凡奉宾客之物恒具公之意盖将朝退之暇及其寮寀游息于此以适夫萧散之趣也既成会上临轩策士其第一甲三人皆授职翰林马愉修撰杜宁谢琏皆编修于是馆阁诸贤相与置酒堂中为三人贺主献宾酬觞行甚乐有言于列者曰斯会斯堂诚称古之人名其居盖有因事而志喜者请名堂曰聚奎何如众皆曰然少傅公属予为记众皆为诗夫奎西方之宿十六星与壁相比谈天者类曰奎壁主文章而图书秘府也今则吾徒之职守在焉国家选贤非一途而进士科为重自洪武辛亥至今五十有七年临轩策士十有六所得士之贤者济济中外有光政治之任而擢承明著作之庭者又皆当时之极选也今圣明在上丕阐文化斯民生遂四境晏然太平盛致也吾徒得以闲暇宴适于此千载幸遇上之赐固士君子所不能忘而升斯堂也于少傅公之所以自致亦未可忽哉公自登髙科厯事列圣几三十年未尝一日不在天子左右其文学才猷所以禆益圣治者愈久而愈勤故天宠愈进而愈厚诗曰夙夜匪懈以事一人少傅公有焉然则公禄爵之进尚未巳也而凡在此者有心公之心将继起而光大亦未巳也三年一大比贤才之出当益盛则相与如今日之宴聚斯堂亦未巳也吾虽老尚屡见之哉

　　溧阳县儒学重修大成殿记

　　髙皇帝正大统之三年诏岳镇海渎封号如古制以山水称忠臣烈士称当时初封出于厯代所加者一切罢去孔子明先王之要道为天下师以济后世非有功一方一时者比封爵宜如厯代所尊崇着于令典垂之千万年而定鼎之初即建学立庙京师亲临释奠又诏通祀于郡县又诏罢从祀之戾于孔氏者所以揆前圣之大中而垂永代之鸿范也皇上继承大统益崇孔子之道以治教天下亲幸太学行释奠礼又诏有司治曲阜庙盖自汉以来崇礼先师极盛于今日矣孔子之道天之道也国家生民不可一日以无者伏羲神农黄帝尧舜禹汤文武行斯道于上孔子明斯道于下皆圣人也而使后之继伏羲神农黄帝尧舜禹汤文武之位得以行斯道者孔子之功也论其功而隆其礼圣人之心也由是天下至于海隅郡县皆有庙学其人皆知孔子之道尊且大而况乎首善之地百里之外其民心向慕兴起为何如哉溧阳县故为州有庙学元季毁于兵国初林公庆知州事乃新作之垂五十年矣礼殿弊坏敎谕梁本之始至谒先师顾瞻惕然惧无以安明灵副徳意于是积俸廪节百费以谋更新而训导陈余适来议益克协乃白之县令丞皆曰此吾职也敢不竭力以相县民耆老闻之又皆曰此非以图善吾民乎柰何吾坐视自逸即皆自言愿有助也本之以其情言于朝从之于是自某以下各随力出私帑作大成殿若干楹易故以新工良材坚髙敞宏丽加于旧规又新作夫子四配十哲像踰年以成由是岁春秋邑长贰学官诸生奉诏行礼对越有严秉虔将事罔或踰越退而敛焉敬修所学以求无怍于古圣贤将上以光国家之用下以厚邦邑之俗所系岂细故哉诸生来请书其成夫受命有政敎之寄而能究知本原之意相与殚力一心不费于公不劳于众以底成功可为不忝而为民父母于斯举奋起趋事皆如当然又以见人性之善而王化之被矣皆可书也是役也肇于永乐庚寅某月明年六月竣事经始者本之垂成以家艰去代本之者陈余及训导某皆与相力故具书之其耆民之与力者若干人书之碑阴呜呼后之受政敎之寄于斯为民之父兄于斯者可以观矣

　　明文衡巻三十四

《四库全书　明文衡》　（035～051）/一百卷　（明）程敏政 撰

　　●钦定四库全书

　　明文衡巻三十五

　　（明）程敏政 编

　　○记

　　重修河南程氏三先生墓祠记　　杨荣

　　凡先贤所当祀而祀之礼也立祠于墓以祀者礼从义起者也祠久而偾偾而兴者常也常则不书而书者大复故也河洛于天地之中扶舆清淑之所锺贤哲之生自昔林林而盛矣然莫盛于宋程氏父子三先生者程氏世居嵩之陆浑三先生卒俱塟洛阳县之府店保遗墓至今具存墓侧有祠后人以为享尝之所厯岁滋久洊罹兵燹向之隆者夷壮者敝茂菅宿莽一视荡然诚当道者所宜究心也钱塘周鉴自郎署出参藩政厯是邦覩之慨然即有志于兴复苐縻于职务弗果宣徳辛亥春皇上图宏化理重惟古昔圣贤之道乃颁明诏凡天下郡县有先圣先贤祠墓在者所司宜以时修葺毋就于废鉴祗承徳意乐以斯事自任遂以其秋行郡道经嵩邑抵程氏故居得其十六代孙曰子中者与同诣墓所薙去荒秽辨正方位先捐已俸为倡河南守郯城李骥及属邑令佐亦以其俸助之遂召工计资凡所需之物则取于近邑所宜产戒以期输集无敢缓者以是年某月日之吉兴工工能材良需用咸足于某月日告成垣墉栋宇皆复旧规封筑坚厚树植繁宻凡所供设之器莫不毕具以某月日立开国公神主于祠之中以明道伊川二先生侑食依故制也复子中家俾守祠事遂率郡属祗奠焉奠已谂于众曰惟是三先生之墓自宋至今余三百载其间兴废者几漫不可知顾念吾徒诵其遗言服其遗训用底有位兹得奉明诏以周旋执事于故丘之间幸尔讫事要不可无书虽墓间之石着当时铭表在无庸重述而祠之兴作岁月不有志之将何以示后众皆曰然鉴比以公务来北京属礼部郎中兼翰林侍书蒋晖请予记其事予惟道统之传自吾夫子继尧舜禹汤文武周公之后集其大成而不得位以行于天下遂私淑于其徒然在当时惟颜氏曾氏之传独得其宗及曾氏之再传而子思三传而孟子孟子没其道无传寥寥千百载间不絶如线迨宋之兴文运斯振而明道伊川二先生出孟氏之传乃续而其学之所自实本濂溪周元公茂叔方元公司理南安时开国摄通守事知其贤深与友善因遣二先生从学卒能以其道倡天下传于后世人至于今赖之是二先生之功当不在孟子下也宋季临卭魏华父氏拳拳以二先生易名为请遂定谥伯曰纯公叔曰正公皆得从祀先圣庙庭此天下之通祀也天下通祀则墓祠不立可也而墓又有祠盖墓祠则犹庙祭一家之私祀也通祀以道统之传惟二先生得与其列私祀则推其所自出而开国公择师敎子之贤是不可泯也揆之于礼殆亦弗畔矣夫然则祠之废兴岁月其志之也宜嘉鉴之能知所重因其请谨为之记

　　书画船记　　黄淮

　　陆乘车舆牛马水乗舟古之制也余自筮仕以来承乏两制四十余年旦入禁垣侍帷幄薄暮还署间尝一使齐鲁以故乗舆马之日多而乘舟之日盖少也顷因谢病还故里频年入觐泝江入淮以达于会通非舟不可行居乡屏处先陇往来湖山间必以舟从事与在职时事多相左亦其势然也吾乡湖中之舟甚偪仄编竹为篷且易损窃尝病之今年棐盘二子以余齿髙力衰舟轻劣不足以济颠更造新舟颇寛广板上覆以蔽风雨牖两傍以便观览与客同泛可布十余席中设小榻独徃可以备燕息后辟行厨可以供茗饮为余虑甚周亦人子之至情也昔米元章名其行舸曰书画船至今以为美谈余与元章无能为役然儒者出入必以书画俱假名自况无乃不可乎尝读欧阳文忠公画舫斋记始则追思谪宦逺涉触蛟鼍冒波涛寝惊而梦愕终则羡夫逃世江湖之上者顺风恬波傲然枕席一日千里自顾有所未暇余也既免蛟鼍波涛之危又无顺风千里之逺天宇澄妍徜徉乎近境岸草汀花前迎后拥足以恱吾目渔唱棹歌交响互答足以充吾耳耳目各有所适气舒神畅其乐陶然于是弦琴赋诗以发其趣或与宾朋布奕传觞赓酬笑谑视彼傲然枕席孰优孰劣向非得请而归乗舆策马追逐公卿之后荣则荣矣然非病夫所宜何有于乐哉是皆上之赐也上之恩犹天然言语文字岂能尽述姑记所及用以自庆云尔

　　萧山魏氏祠堂记

