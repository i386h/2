<!-- { "loadSidebar": true } -->
　　明文海巻一百八十五　　　余姚黄宗羲编书三十九
　　持正
　　与赵甬江司空【唐顺之】
　　承欲为鄙人修葺先墓且感且愧有深不自安者不敢不径情达于左右也先墓之葬久矣茍有崩齧圮毁在所必葺子孙非有贫乏不能自存也乃不能自葺而至重烦上官葺之其为忘本而不孝甚矣子孙非甚贫乏而不为先人葺墓则是先墓可不必葺也可不必葺而至重烦上官葺之其为凟尊而妄费亦甚矣夫葬者藏也期于人之不见而已上古不封不树非以为薄也其用意深且逺矣中古封之树之已寖失此意矣今先人之墓问其封则既穹如矣问其树则既拱如矣若欲过为之制缭以石垣崇以巨屋俨然象生人之居明于始终之义者犹以为逾礼示侈而莫之为也汉刘更生氏言之详矣彼特为王侯言之也况匹夫乎然则子孙自为之犹病其逾礼而示侈乃以重烦上官其谓之何且公之劳苦兵间倾公库竭私财以激赏战士常苦不给盖一壶醪足以广恩则一敝袴足以为惜也今为先人葺墓其费岂特一壶醪一敝袴哉乃至使公辍赏战士之财为故人葺私墓在公谓之过厚可也鄙人乃以先人私墓之故至饕餮公之所以赏战士之财其又谓之何然则有费于公而有益于仆犹不可为也今有费于公而顾以彰仆不孝妄费示侈之三罪亦安用之然而公之为此则有説矣不过以鄙人辱交于公之故必欲捐金以厚之然畀之以金则鄙人素不敢受惟以葺先墓为説则鄙人义不可辞而已此公之用意至厚也夫人之相知贵相知心故曰或与人以千金而人未必感或与人以一饭而人终身德之此知心与不知心之説也仆之与公窃敢附于心相知也久矣岂待于外物为厚薄者哉向已托龙溪恳切转辞尚恐公之不信我也故复喋喋万望即赐停罢庶使仆异日尚可以奉教耳不然是公非以厚之乃絶之也
　　与刘一丈书【宗臣】
　　数千里外得长者时赐一书以慰长想即亦甚幸矣何至更辱馈遗则不才益将何以报焉书中情意甚殷即长者之不忘老父知老父之念长者深也至以上下相孚才徳称位语不才则不才有深感焉夫才徳不称固自知之矣至于不孚之病则尤不才为甚且今世之所谓孚者何哉日夕策马候权者之门门者拒不入则甘言媚词作妇人状袖金以私之即门者持刺入而主者又不即出见立廏中仆马之间恶气袭衣裾即饥寒毒热不可忍不去也抵暮则前所受赠金者出报客曰相公倦谢客矣客请明日来即明日又不敢不来夜披衣坐闻鸡鸣即起盥栉走马抵门门者怒曰为谁则曰昨日之客来则又怒曰何客之勤也岂有相公此时出见客乎客心耻之强忍而与言曰亡奈何矣姑容我入门者又得所赠金则起而入之又立向所立廐中幸主者出南面台见则惊走匍匐阶下主者曰进则再拜故迟不起起则上所上夀金主者故不受则固请主者故固不受则又固请然后命吏内之则又再拜又故迟不起起则五六揖始出出揖门者曰官人幸顾我他日来幸亡我阻也门者答揖大喜奔出马上遇所交识即扬鞭语曰适自相公家来相公厚我厚我且虚言状即所交识亦心畏相公厚之矣相公又稍稍语人曰某也贤某也贤闻者亦心计交赞之此世所谓上下相孚也长者谓仆能之乎前所谓权门者自嵗时伏腊一刺之外即经年不往也间道经其门则亦掩耳闭目跃马疾走过之若有所追逐者斯则仆之褊哉以此常不见悦于长吏仆则愈益不顾也每大言曰人生有命吾惟守分尔矣长者闻此得毋厌其为迂乎乡园多故不能不动客子之愁至于长者之抱才而困则又令我怆然有感天之与先生者甚厚亡论长者不欲轻弃之即天意亦不欲长者之轻弃之也幸宁心哉














　　明文海卷一百八十五
　　钦定四库全书
　　明文海卷一百八十六　　　余姚黄宗羲编书四十
　　持正
　　与林汝桓书【霍韬】
　　传闻执事凡僧田尽用公帑赎囘给僧果否此事于令兄方伯先生所议不无欠当而执事又复承行过勇故流弊遂至费官银以庇髠者颇为名教之累耳方伯原意盖愤寺田尽归权要又虑僧田既为权要之利则粮差必重为平民之殃又曰官府废寺斥僧本以辟邪崇正岂曰反为权要而已乎夫抑权要以扶公法可也因抑权要而出官钱赎以给髠僧是衣冠士族反秃子不如也僧有一人而兼腴田数顷者矣有兼管数县田业而至数十顷如光孝崇报者矣有司不问其游手坐食削小民以自肥乃于士夫之家则屑屑然较其锱铢之入是待吾类不如异端禽兽也是于禽兽反厚视士大夫反薄也僧田粮差视民田倍重非士大夫之愚者不取此为利以自贻子孙无穷之忧也不然则为家族之穷迫无聊者出不得已之下计耳当路君子曽不为之设身思曰承僧田果利乎害乎与其取此锱铢之利孰与不顾行检或郡或邑渔猎数年以自肥乎士夫而利僧田可恶也不有奸赃污墨者乎不尤可恶也乎京官全免差役十年而止尔承僧田而脱十数年之差役曽几何时或陞外任或休致或物故则亦平人之家耳为利害曽几何耶设曰恶其权要夺细民之利也则严为禁曰凡官户勿承田可也举而属之军饷善为区画以弭后弊可也或每都建一社仓嵗终出纳巡检守之县官领之亦可也今既无善处之防乃逼迫皇皇夺既卖之田出官银赎回以资髠僧者是此举也始则戾魏公所以斥僧道以扶名教之意中则戾户部所以议处军饷之意终则结果成就其抑夺士夫以取不畏强豪之誉而已自是而异类益横凌辱士夫诬奏风宪皆不可禁矣自是惟民田得舍与僧僧田不可断给民家矣几何其不驱平民而乐为僧也几何其不驱禽兽以夺平民之食也几何其不掩民田而属之僧籍也尽力以抑士夫仅足以庇僧徒而已吾党君子其忍不思及此乎且曰寺田自正管甲首以上尽数给僧惟畸零小戸乃充军饷夫寺观田土必十数顷非编里长则正管甲首虽三尺童子所能知也今曰畸零乃充军饷则僧无复有充军饷者矣弃置僧田以资异类乃曰淫祠田土尽数查出以充军饷夫弃僧田数十百顷而不取乃屑屑算夫淫祠之数亩是犹弃岱岳而取尘埃也所较不亦舛矣乎僧田发卖虽曰贱其直适足以资权豪也犹可取银数千百两为国家之利今尽数给僧则不惟军饷无措而铢两之利亦归之僧官司无所頼矣况复出官银买田以给之耶僧田为权要所利犹吾人也今给之僧则举而与禽兽矣岂曰厚禽兽而薄吾人耶夫权要承田固曰可恶然人岂有十数百年不死者茍死矣则子孙有求为平民不得者矣其为利为害可指日计也若举而赀僧焉遂为异端禽兽千百年无涯之利遗吾道千百年无涯之害君子何不大吾眼界以长观久虑之耶且当路君子若不废僧寺则僧田之在寺所以豢养此犬豕髠人者犹夫昔也谁得而计算军饷谁得而计算学租谁得而计算价直今废而夺之人其人田其田盖因天地之利而利之也昔失之异端今复之吾人虽价直多寡固勿屑计可也虽军赀多寡固勿屑屑计可也惟能放淫拒诐而夺其资生之源俾之日消日尽斯可矣何必屑屑于计小利之锱铢耶始也计小利以抑权豪终则举全利以资异类为国家计者如是耶为吾道计者如是耶欲树节槩以取不畏强御之誉者计固如是其左耶此固令兄方伯愤激之过当而亦执事承行之过勇也生闻惟善人能受尽言生谅执事决能受此言亦决谅令兄方伯能受此言幸转致此悃情于令兄俾其尚可达当路改议而执事亦宜尽心谋画为令兄改过此大贤以上事非世路煦煦者能知也切勿重于改悔多为异説以自文为异端渊薮贻他年名教不可解説之累也
　　辞建亭【张居正】
　　承示欲为不谷作三诏亭以彰天眷垂有永意义甚厚但数年以来建坊营作损上储劳乡民日夜念之寝食弗寜今幸诸务已就庶几疲民少得休息乃无端又兴此大役是重困乡人益吾不德也且古之所称不朽者三若夫恩宠之隆阀阅之盛乃流俗之所艳非不朽之大业也吾平生学在师心不蕲人知不但一时之毁誉不关于虑即万世之是非亦所弗计也况欲侈恩席宠以夸耀流俗乎张文忠近时所称贤相然其声施于后世者亦不因三诏亭而后显也不谷虽不德然其自许似不在文忠之列使后世诚有知我者则所为不朽固自有在岂借建亭而后传乎露台百金之费中人十家之产汉帝犹且惜之况千金百家之产乎当此嵗饥民贫之时计一金可活一人千金当活千人矣何为举百家之产千人之命弃之道旁为官使徃来游憩之所乎且盛衰荣瘁理之常也时异势殊陵谷迁变髙台倾曲池平虽吾宅第且不能守何有于亭数十年后此不过十里铺前一接官亭耳乌覩所谓三诏者乎此举比之建坊表宅尤为无益已寄书敬遣儿达意府官即檄已行工作已兴亦必罢之万望俯谅
　　辞赵司马留参军务书【陈鹤】
　　日来深辱欵曲廿年一日古道至矣感激何言兹者边事孔棘足下坐制大兵江南震揺凡有世志者孰不欲结绶从事仰賛勲猷建业于青云之路况足下惓惓于故旧哉屡承见留托以军中重务当此良期庆幸无已然蚤夜思之但力有所不能强者三足下之势有不可为者二而鹤之行有不可止者三也年来幽卧渐便习懒成性今复着衣骑马趋侍军门有急便行寒暑皆是此不能强者一也鹤素志独立筹事寡同今谋士满前言各自誉倘若利害系国未免舌战目夺智愚混淆甚为惶恐此不能强者二也向以母妻连变哀痛过情近觉精神昏弱寝食异常起居癯癯逺不逮昔性耽瓦缶木笻不堪军旅之事此不能强者三也足下天才神算所至竹解功成凯旋已在旦夕纵鹤通籍在军无所事事功名难定徒増路人之訾此足下之势一不可为者近苦家计落落若涸鱼在车非勺泉可活今足下察视百僚威权玉洁虽周急之仁势难处置况闻门下賔客多怀苞苴之私他日坏事辱名累连俦伍此足下之势二不可为者且足下为院台索坊书本欲扬誉以重鹤耳今各处从吏上计催迫过于官租简帖迭传急如露檄徃来道途日复数四使童仆外讶友类内疑半世逃名之人当此实为烦恼故鹤之行有不可止也荆藩辽王多才好事迩来逺书三及鹤感其殷懃许以秋间必至自分草莽安可失言于藩殿故鹤之行有不可止也袁使君在荆州一闻去音即寄书期遣人至临江迎候今若少滞彼又当入觐北上负此逺情后逢何面故鹤之行有不可止也以是数者遂孤足下不世之德刀斧莫逃今将漂蓬荆楚心同云水迹混渔樵甘饥寒而乐劳役是足下寛仁所赐也昨欲诣门告去又恐雅情相恋衣难遽分故忍心背义潜身上道回睇吴山怅焉泪下所望足下扩谋易制力督司府羣公简节词讼専心练兵先行阵竒伏而后膂力急各地乡兵而缓义勇求贤士放常谈信赏罚积财粮取交广之兵为之爪牙屯闽浙之卒为之手足抑下人之骄悍举军官之才能今倭冦虽退尚当防其后谋土地虽安益须増其备具如此江南之民近或可以复业逺或可以安堵鹤妻子在越亦得赖其存活此胜霑恩于幕中多也鹤不胜幸甚
　　与时元书【符锡】
