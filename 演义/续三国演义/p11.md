<!-- { "loadSidebar": true } -->
　　晋帝既旌刘毅，朝臣效职，悉皆忠谏，朝廷无事，足称晏安，意欲偃武修文，敛戢干戈，以乐清平。思惟各镇亲王、刺史皆拥强兵，倘一日恃横凌弱，噬夺邻郡，谋为悖逆，使众效尤，为国大害。又且多兵累民，设使钱粮交给不敷，辖下百姓必遭重敛之苦。时乃改号太康，五年三月，早朝，文武俱到，乃于便殿大议，罢减各处藩镇守兵之数，以苏民瘼。大郡只许留兵百人，小郡只许五十人，馀者悉皆发放各回原籍务农供役，不许妨扰官司，侵虐百姓。比时众官员仓卒不能回答，惟侍中张华上言曰："孔圣有云：足食足兵，民信之矣。是以三者皆国家不可偏废者也。今一旦骤去守兵，则州郡无备，民单势弱，设有一夫倡乱，卒难支矣。如秦世广、胜之徒，觊觎无兵，一时崛起，将何以为御敌？比际临期召募，乃乌合市井之流，焉能征讨？乞以国本为重，毋致后虑。"武帝曰："我官兵既云新募者乃乌合之人，彼为盗者，岂皆训练习战之士乎？"遂不听其言，竟遣使命将文诏颁行各处征镇，着令撤去守兵，不许蠹费钱粮。诏曰：
　　
　　昔者汉末宦寺专政，朝臣权弱，各州刺史皆内亲民事，外领兵马，以后恃此侵凌贪夺，争战不休，致使四海分崩，万民困苦。今天下大定，江山巩固，何复用兵？宜当韬戢干戈。刺史分职，皆遵昔时前汉故事，少留防卫，其馀之兵，悉罢归农，省其烦役，俾苏民瘼。大郡只许置兵吏百人，小郡止许五十人，限即发回故籍，毋得结聚，以蹈罪愆。诏行之日，钦此钦闻。
　　
　　诏下，仆射山涛谏曰："州郡置兵，以防寇盗生发之患，使民无虞，得以安业。所谓兵民一体，给御相需，自古不易之设。今无故岂宜悉去？倘一旦巨奸窃发，将何以制遏之？伏望陛下存古成规，以思久安之治。"武帝又不听。诏书去日，前到交州。有交州刺守陶璜接旨，开读以讫，即谓部下僚佐曰："事虽出于旨意，其实不可奉行。若欲去其守兵，惟于中都附郭郡县则可或止。今此交趾边远所在，如何去得？"众僚佐曰："此乃圣上与朝臣之意。旨既到此，不可违背，大人有何处置？"陶璜曰："事有经权，当从便宜而行。身为方面大臣，苟有不利于国家者，当言之为忠。今居此蛮夷之域，若一去兵众，则群蛮乘虚作衅，将何以为备御？须当奏言利害方可。"乃即具表于朝，疏曰：
　　
　　臣交州守备陶璜，诚惶诚恐，冒昧上言：臣在边方，闻诏书到日，不胜惊骇。切思此事，行于中州内地或可称便，念兹交趾之地，俱系蛮夷杂处，全仗兵威以制伏其犷猛之性，若一旦撤去备兵，倘若群蛮乘弱窃发，府郡无兵可制，得肆强横，党类效尤而起，不服役属，祸必难测。且州之地，东西相去数千里，尚有不宾服者六万馀户，服官役者才五千馀家。中州肘腋之病，隆替惟在兵威。所以能役使夷僚，靖宁边鄙。大宁一带，诸夷接境，窃据上流，水陆尽通广南州郡。若一闻罢去守兵，反乱立待，尤宜防之。伏乞圣裁，激切待罪。
　　
　　晋武帝虽见陶璜之表，不省其为国通弊，独曰："交州既居边界，量去老弱，以存精锐，馀皆依诏奉行。"诏又到辽东，特有侍御郭钦在镇按抚，接诏读毕，谓众官属曰："此事断然难行，朝廷何不思之甚也？若我辽地，一罢去郡守之兵，倘羌戎乘而作耗，何以当之？不惟百姓被害，即疆域恐非国家之有也。"众官曰："此皆出于圣意，与多官廷陛酌议，方才颁诏。今言不可，则是违命，岂得违旨以耽罪戾乎？"钦曰："不然。事有常变不同，苟利于社稷者，且当专之。今事不利，为臣子岂可嘿而不言，坐视以成祸乱乎？今若据诏，悉罢去州郡之兵，是四夷无防守之备矣。人皆岂俱尧舜，能保其无凶顽？况此辽左之地，夷虏杂居，性如羊犬，出没不常，变乱莫测。戎羯之辈若见我城无兵护，窥觎作乱，拥众而起，吾为守臣，曷其御之？能保地乎，能保身乎？"众官曰："然则何以回旨？"钦曰："吾当具表以利害陈之，如不允奏，又作区处。"乃即使人赍本入朝，其略曰：
　　
　　戎狄强行，历古为患，侵凌中国，无代无之。惟汉武专兵，故漠南宾服；曹魏用武，而辽左怀威。即武侯之抚不毛，虽云以仁德感其心，亦假戈甲为之擒纵，所以诸方不敢为乱，迄今无异。且兹西北之域，民稀地旷，边境诸郡，半为戎居。迩来渐次处于内地，如晋阳、上党、代郡、弘农、燕、齐等处，悉皆有之。所赖者，中国兵容之盛、战具之雄，可以警赫其心，使之知所畏惧耳。今闻诏罢州郡之兵，倘一旦羌戎胡羯乘弱窃发，既无兵士，何以制之？且胡戎之性，畏强欺弱，非我中国纯民之比。彼夷不知书，恃凶而暴，遇强则服从，见弱则肆虐，悖乱之心，无时不存者也。臣见内居群胡，今虽伏顺，犷猛横暴，未尝少改。第恐习知华俗，百年之后，虞有风檐之警。况又胡骑自平阳、上党，不三日可至孟津，不但京师惊扰，北地、河西、太原、冯翊、安定尽为戎狄之庭矣。伏乞陛下以平吴之威，趁兵将之广，迁徙内郡杂胡，驱之远出塞外，免生后日之患。此乃先哲慎四夷出入之防，明上古荒服之制，实万世之长策也。如不听臣言，而不逐胡虏出境、留郡守之兵，必致乱阶变起，贻悔后人。伏乞圣详，不胜待罪。谨疏。
　　
　　晋主览郭钦之表，乃与近臣等言曰："胡虏之患，自古有之，在人君之德政何如耳！若有德以化之，数十年之后，皆为良民。吴起有云：'君德不修，岳中之人皆敌国也。'昔秦筑万里边城，以遏胡羯，不虞祸乱近出赵高肘腋之间。语云：不在颛臾，而在萧墙之内。兵有何必留？胡有何必逐？"遂不听郭钦之良言，竟行撤兵，不迁胡虏。后来五胡乱华，致倾晋室，其亦晋武不思远猷贻谋之道，不纳边臣之谏故耳。后人有诗叹曰：
　　
　　晋武轻谋撤郡兵，致贻胡寇乱神京。当年若采钦璜谏，怀愍何由屈虏庭。
　　
　　晋帝既罢数十万守兵，边方省费，年谷又登，人民丰富，海宇升平，遂乃怠于政事，君臣时常宴饮作乐，所幸用之人，又皆好饮之徒、游佚之辈，悉无远谋大见，惟知酒色是耽，不能规谋其君。诏选江南美女并孙皓之宫人五千在于掖庭，教习歌舞、演乐、巡酒，后宫彩女夭姬充满内院，殆万馀人。每日游幸各宫，辄以歌舞美女百名随侍，自乘轻车，以羊拽驾，任其自行自适，羊止处，即于此宫之中宴饮戏狎，因就止宿。于是各宫妃嫔咸欲帝幸，冀恩沾宠，竞相设计，将竹叶插门户边，引羊止步，以希驻驾。又或有用盐汁酱卤洒于地上，待羊至，闻其气味，就地而舐，车驾少住，即便迎帝入宫。日夕如此行乐，全然不理国家政事，左右近臣亦皆习尚游宴，并无燮理之经。王戎专于好利，王衍惟务清谈，阮氏叔侄猖狂肆饮，刘伶嗜酒无厌，反以称之为竹林七贤。如齐王司马攸贤德明敏，堪以辅治，张华忠信纯谨，不阿权幸，二人皆有经纶社稷之才，又听冯紞、荀勖贪徒之说，遣之远出，巡抚幽州，不使居于近职，恐其多言阻意故耳。政事则由杨骏，谋议则从冯、荀，如斯差舛，何武帝前明而后暗，不思传世于永远乎哉？盖以自好奢华，臣下习以成风，肆行无忌，了无禁止故也。
　　
