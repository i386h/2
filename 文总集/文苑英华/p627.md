<!-- { "loadSidebar": true } -->
　　对　　　　　　　　　　　王灵渐
　　丁以聚学立身脩词果行从师氏之六艺当孔门之四科淑行惟新鳣鱼巳落清言如屑尘尾先摇既珍席之有光亦经笥之攸属籯金夺价琢玉成功皆取判于一经葢不资于他伎诬其善诱生此薄言由也兼人常闻于片折参则不敏必造其两词请更推寻然议断割
　　同前　　　　　　　　　　常无欲
　　典礼之兴讲经为要安人和众学古入官丁以専经直讲精师训廸艺成重席业固专门歌咏先王颂声以光于讲肆讨论文义徳化籍甚于谈筵考课攸归勤效斯在以无他伎防窃惑焉且州县徒劳自拘于常式庠序爰设亦着于彞章妄告之人须科反坐














　　文苑英华巻五百十
　　钦定四库全书
　　文苑英华卷五百十一　　宋　李昉等　编教授文书门二十一道
　　愽士教授判一道　　　释菜争论判一道持论汤武判一道　　　持论攻击判二道
　　无鬼论判三道　　　　注书判二道
　　丹书判一道　　　　　学书判二道
　　读书判一道　　　　　防书判二道
　　文章判一道　　　　　佣书判二道
　　冩告身判一道　　　　故纸判一道
　　博士教授
　　任太学博士或告教授失所云不知轻清在何时叙
　　对
　　宗伯建官成均务学本乎风化爰立庠序人惟教首义在通经所授无据礼文有误深非儒者讲信之道自阙师资齿胄之仪曽非挑逹四时训诱事乃蔑如三月违仁岂无尤矣且如迷复未晓轻清傥舞乐或乖问防则可如论诗不足在鼎何观既投刃而非虚宜称【一作兕】觥而见罚
　　释菜争论判
　　得胡甲许乙俱任【一作在】直讲因释菜争论遂形于顔色各持捶以相打法司科罪
　　对
　　胶庠之设国容在焉礼乐既陈王教兹始学之不讲儒者为忧道或未行逹人增叹皇上崇大文教褒进儒书属涧苹可采爰奠祭于先师坛杏初开将发明于古学胡甲许乙说礼谈经异议既生争论斯起操持捶朴恐学业之不明颠坠衣裳见朝仪之有失四方从学华荒并凑百寮观礼簮绂成行不慎于仪何所取则既规矩合寘刑科
　　持论汤武判
　　乙开筵讲汤武事弟子丁曰无食马肝乙挞之不伏折师麈尾事
　　对
　　君子为儒学以致道圣人立教言无非法乙惟广业义取精严函丈席间未述唐虞之际开筵讲肆遽言汤武之非符彼黄生之谈爰有青襟之刺不能伏义故为逹人喻以马肝足为知味折之麈尾啧有烦言一抶何伤将子无怨
　　持论攻击判
　　慎到遇接子于路因持论遂攻击人谓之狂生自云非狂生
　　对　　　　　　　　　　　常从心
　　讲学崇儒语郊先礼诗书之奥以伫言扬妙之门方求理辨初闻慎接具析精防既遇于途讵为倾盖之厚各持其论以争重席之功汤池铁城取言词而自困焚舟夷灶庶攻击而无廻设喻指之纵横不闻三倒语折角之胜负方持两端孔丘聼歌知接舆之有德汉髙挥洗见郦生之不狂拘系之端冶长何在言谈之下寗越无辜恭论两贤请从一释
　　同前　　　　　　　　　　贾承晖
　　淹中阐教揔三坟以昭彰稷下驰声笼百家而纷紏是以陶冶代俗脂粉寰中事郁不刋之书理贯无疆之美惟慎与接契叶情忘忽遇诸途乃相问道探頥致逺飞辨交驰索隠钩深谈竞泻如磋如切频登更仆之筵无体无方屡动起予之对公超山北吞九八于辞场伯起闗西咀数千于辨囿孰谓寡识莫测髙人輙此拘之诚为未可
　　无鬼论判
　　甲执无鬼论俄而鬼忽来取求乞免鬼云谁似汝者甲云乙似而便死后乙弟知告甲谋死兄不伏
　　对　　　　　　　　　　　郑　绩
　　神理茫昧幽期肸蠁揆之于有演象涣于周经覈之于无持论标于晋史甲也持离坚之辨乙也遘无妄之灾人谋鬼谋殊预能之迹一生一死等交情之见虽在原有急难之忿而徙壑无可返之魂不降锡龄之神忽怨淫昏之鬼且当其变起仓卒事兼夭枉茍宁我之是图岂恤人之有责况泛详昭典靡及幽途让以偷生方期耻格抑之谋杀稍渉淫刑菲见所窥事宜从记
　　同前　　　　　　　　　　赵不疑
　　惟恍惟惚甄巨匠于无名一阴一阳鼓鸿钧而不息是知天道逺子所不言甲以志尚纵横心怀贞正振谈端于海岳抗髙议于云天取类阮瞻疑书生之自屈有符宗岱遇使者之方求乙以才貌畧同称其似是殊仲偕之昆弟于此相推异张衡之后身斯焉见取生乎公府无闻鹤板之征防寞幽途忽见鹊衣之召弟以鸰原义切雁序情深惜棣萼之无春恨泉扄之不曙告称谋杀未逹幽明语事虽云代命至理终当溘尽舍而不鞠实谓为宜
　　同前　　　　　　　　　　张景明
　　幽变生物惟防有象演伏羲之卦式载鬼【一无鬼字】一车修鲁人之册文【一无文字】时生二竪永言其事岂独前闻而甲道在自专情非传应仲舒徃记则谓知言于寳旧书斯为妄作爰非有象持成论衡徒析理以致词终忤防而速戾恍惚而见始虑阮瞻之疾髣髴有言仍多杜畿之请惟乙不吊奄及兹防以蔡邕之形初闻有似负庄叟之患溘然无疑【一作冥灭】昆既求徃于隙驹季实悲鸣于原鸟虽死同无地情切于怀而生乃有涯欲将谁咎薄言谋杀理谓无虑
　　注书判
　　斛律丙注书为长孙乙所窃遂行于代丙男讼之
　　对
　　自鸟迹垂文图涣彩经文光乎叹鳯诗叶粲乎歌鸾由是百氏分门九师殊见词义纷杂褒贬莫同针彼膏肓起兹废疾杜元凯先鸣于麟史王辅嗣推雄于象系【一作经】髙山景慕何莫由斯斛律丙投斧誓心题桥表志研精覃思温故知新采摭羣言遂立训传实求贻厥埀范将来长孙乙宅心典坟先无书籍习使迷于逐老窥字感于阴陶黄金满籝罕有一经之誉白珪无玷不闻三复之言而犹借韵李竒窃名州党今丙男有讼方觉是非理须更为昌言美恶自然明白
　　同前
　　卦演文书分鸟字左言右史纷纶于图谍帝典皇坟昭彰于篆籕自非沉郁澹雅以居业修辞立诚以进德则未能防精防之奥穷阖辟之源惟彼长孙器劣才窭窃沉冥之号求著述之能览向郭二庄其为可及见虞王两史自谓过之殊不知道不虚行名不茍得蜩甲蛇蜕有似之而非真寳玉大弓亦得之而便失厚顔之甚实谓伊人丙男之讼诚曰未逹聴讼吾犹人也必也使无讼乎慢藏致盗则又谁咎请更详审待至量断
　　丹书判
　　甲以经多谬乃自丹书碑使工镌刻立于大学门外其亲友【一作观及】摹写者日千余人两京尹以其聚众笞之诉称有故
　　对　　　　　　　　　　　李希定
　　去圣久逺防言将絶人用其私各安所见阙文不及大义已乖非有独见之明谁觧僻儒之患甲总覈六艺研精百氏纰缪必考朱紫斯分既祖述于鲁儒升我堂矣自光于汉防职尔之由竹简之书且或朽蠧金碑之字道兹镌刻魏文典论起列鸿都扬子经虚传麟阁观者如堵且闻纸贵将万古而不刋于千两而何有京尹之罚其或病诸既无索于杜季庻息威于寗越
　　学书判
　　丁学盘盂书庚相为引重后丁云遂学或止之举庚或止之丁云以此报德
　　对　　　　　　　　　　　员　狎
　　学贵愽通九流异轸书称秘奥四防收藏必温故而知新方不朽而致逺丁服勤罔倦考古斯多精孔甲之书方求筮仕获郑庄之荐终闻推毂登朝有誉常怀报德之心司败在官遂致无私之罚此乃韩厥之举郤诜其人旌国史而无慙访朝英而罕軰彼或止者何其小哉请息挽弩之言以锡来【一作乗】车之寳
　　同前　　　　　　　　　　郭　立
　　丁本诸生弱龄有志操觚游艺负笈从师服膺孔甲之书留心田蚡之业精穷小学声洽大成庚有亲仁之风乃思延誉之美为荐于左右得推择于簮不以引重之恩而忘奏举之义眷言报德在此奉公韩厥之故事非遥郤诜之前踪可袭行诸则仰推故典止之则未识通方自得尽忠之规何听无稽之説
　　读书判
　　甲读周书阴符或告违法
　　对　　　　　　　　　　　孙　逖
　　所习有业着在前典不读非圣闻诸昔贤甲知敬学之为先遂发愤而忘食既而下帷之时不学明训张灯之际乃习阴符徒成仲舒之滛不如元凯之癖或称违法诚则伊咎欲将议狱其或有词至于太公传符苏秦佩六国之印黄石授记张良珥七叶之貂茍如斯失无寘于辟
　　防书判
　　乙家有论语防隣告其畜禁书科徒一载郡断无罪未知合否
　　对　　　　　　　　　　　薛　邕
　　幽家苞秘书赤制贾逵是擿且未能言郑兴不为孰云有学倘在法而斯禁宁当刑而可舍丕惟斯乙嗜学可嘉仰惠施之藏书得蔡邕之旧业通德惟异未闻北海之族里仁是依遽致西隣之责有论语之防则称私畜禁书览天官之文岂曰潜窥象将循名以责实何加少而为多使以牵傍是非举直闻言是信虽吾子之有猜执德不回终匹夫之为谅请从郡断以黜隣告
　　同前　　　　　　　　　　孙　宿
　　先圣立言盖非为已后学敬教可以润身且匪乱常如何议辟乙门殊阙里室有儒书虽则家藏未违邦禁同原伯之不悦或可见非比韦氏之能传实惟济美隣人诚为妄纠彼已未越彛伦遽欲论刑何县吏之从昧不寘于理知郡司之有孚
　　文章判
　　郑景才学髙迈郡牧使求其文章景扶醉挥毫书于几上令使者写之而去法司以为失礼欲科傲慢罪县令以文同宿搆堪为荐举
　　对　　　　　　　　　　　康子元
　　郑景学迈八千自髙天爵郡牧贤求五百式贲人文而磥磈无拘忽醉厨中之酒崩腾有作便题几上之文使者操写而旋去法司执宪讯以刚来虽疾恶之诚初疑可尔而优贤之道良或未然邑宰政尚儒风事符茅茹以为词同宿搆无慙孙绰之金德应敷敭堪荐郤诜之玉眷兹两议须遵一理昔嗣宗酩酊曽不寘以科条今郑景含毫何遽绳于傲慢请辍埋桐之事防申树李之风
　　佣书判
　　甲居道周以佣书自业乙侮之折棰以笞其背甲告他物殴人
　　对　　　　　　　　　　　郑少防
　　礼训成俗负贩有尊明义在躬德威不侮讲学修业固无取于笔耕兴义辅仁事必资于善诱而由靡及旁狎是崇疑宓子之引肘类徒人之袒背藏诸私室虽一抶之何伤列在公庭抵三尺而谁咎他物殴系法所难逃
　　同前　　　　　　　　　　李休烈
　　士生于代各安其业或削觚成学或握椠求工道既多门艺非一揆甲言自巷党爰居道周虽殊兰蕙之游且托桑榆之荫佣书自给道有类于班超因侮见罪迹方均于寗越汗简之责既不见称折棰之尤理宜从谴
　　写告身判
　　麴绍违法写告身邀勒选人为选人所告
　　对
　　龙首髙居揔羣材以成务鸿翼渐陆入防府以叅名既而乐镜晨披山书密奏或连辉于乔木乍忝迹于场苖九流多材百司职广既深随牒理借符文麴绍穷巷无资佣书有素两台之妙雅善于银钩什一之求近通于金市挂廻鸾之健笔徇鳬镪之轻资事既叶于私求迹已论于明宪【一作论于昭宪】况籖授之法本在职司擅鸣既逹【一作违】且无条贯惟公书写终自利刑既紊三章须穷两造但选人以轻酬致怨麴绍以茍得生嫌若使不食先言便招后讼寘之严典惟防直绳
　　故纸判
　　州申逺年故纸请卖充公廨支用
　　对
