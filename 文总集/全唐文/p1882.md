<!-- { "loadSidebar": true } -->
    衡岳云开，见一峰兮，秀出崔嵬。彼群雁以遥翥，抵重峦而尽回。岂非渐木有程，宜从兹而北向；随阳既远，不过此以南来。观夫苍翠遐标，岑孤峙。轻岚侵碧落之色，斜影染晴江之水。彼则俟时而动，渺塞外以爰来；此惟无得而逾，望岩前而载止。拂此穹崇，归心忽同。遇瀑布而如惊飞缴，映垂藤而若避虚弓。绝顶千仞，悬崖半空。遥观增逝之姿，似随风退；潜究知还之意，不为途穷。盖以应候无差，来宾有则。敛飘飘之云翰，阻岩岩之黛色。亦犹鸲鹆，逾清济以无因；何异鹧鸪，度澄江而不得。於时洞庭木落，□梦霜晴。肃肃方临於鸟道，俄背於猿声。稍类乎王子乘舟，已尽山阴之兴；曾参命驾，因闻胜母之名。若夫壁立天南，屏开空际。信紫阁以难匹，何香炉之可媲。徒见其似恨山堑，如悲迢递。遽旋遵渚之心，倏别参云之势。殊不知识其分而不越，守其心而有常。若戢藻以咀菱，可居彭蠡；若浮深而越广，自有潇湘。志在养毛羽，违雪霜。何集九疑而栖息，历五岭以翱翔。大鹏闻而笑之曰：余北海而来，南溟是徙。高飞而万里倏忽，下视而千峰逦迤。嗟乎！衔芦违漠之群，年年至此。
    ○芙蓉峰赋（以“峰势孤异，前望似之”为韵）
    叠翠重重，数千仞兮。峭若芙蓉，非华岳之高掌，是衡山之一峰。朝日耀而争鲜，岚光欲拆；秋风击而不落，秀色长浓。懿乎嶷若削成，端然杰起。虽千寻之直上，犹一朵之孤峙。耸碧空而出水无别，倚斜汉而凌波酷似。吐荣发秀，非因沼之中；固蒂深根，已在乾坤之里。徒观夫壁立茎直，霞临彩鲜。上下逦迤而九疑失翠，旁侧参差而五岭迷烟。秋夜弥高，宛在金波之侧；晴光半露，遥当玉叶之前。似吐江南，如开空际。高低斗紫盖之色，向背异香炉之势。剑虽合质，匪三尺之微茫；石纵同规，殊一拳之琐细。况乎高列五岳，光留四时。名芳熊耳，影秀峨眉。然而只可登也，诚难采之。几处楼中，送目有池塘之景；谁家林表，凝情忘草对之姿。帐号既同，冠形无异。对夏云而竞峭，映花岩而增媚。遂使娥皇晓望，潜怜覆水之规；虞帝南巡，暗起涉江之思。由是楚泽阴远，湘流影孤。挺烟萝之葱翠，写菡萏之形模。本不崩而不骞，谁人欲拔；若无冬而无夏，何代能枯。余尝迥野遥ツ，晴天远望。见《国风》隰有之体，嘉《离骚》木末之状。乃曰：亦可以献君王之寿，助山河之状。夸娥二子胡不移来，与蓬峰而相向。
    ○凉风至赋（以“律变新秋，萧然遂起”为韵）
    龙火西流，凉风报秋。届肃杀而金方气劲，夺赫曦而朱夏威收。五夜潜生，闻桂枝而骚屑；千门溥至，觉玉宇以飕。於时北斗杓移，西郊礼毕。蓐收行少昊之令，夷则代林锺之律。飒尔斯风，生乎是日。俄而彻郁蒸，扬そ栗。减庭草以芳靡，掠林梢而声疾。繇是淅沥晴景，浸淫暮天。起苹叶而有准，应葭灰而罔愆。无近无远，凄然凛然。倏摇曳於红梁，潜催归燕；乍离披於碧树，渐息鸣蝉。然後扫荡千山，萧条万里。飘爽气以极目，厉秋声而盈耳。恨添壮士，朝晴而易水寒生；愁杀骚人，落日而洞庭波起。但远戍烟薄，遥村杵频。磨玉蟾而月色初莹，泛瑶瑟而商弦乍新。虚槛清泠，颇惬开襟之子；衡门凄紧，偏惊无褐之人。北牖闲眠，西园夜宴。红蕖将碧蕙香减，珍簟与纤色变。张翰庭前暗度，正忆鲈鱼；班姬帐下爰来，已悲纨扇。故得苦雾晨卷，蒸云昼销。望里而林端袅袅，梦馀而窗外萧萧。悄丝管於上宫，陈娥翠敛；檐楹於华省，潘鬓霜凋。既而冷遍中原，阴生兑位。几人离避暑之所，何处轸悲秋之思。虽令蛩响东壁，鸿辞边地。又安得吹赋客而促征车，自是功名之未遂。
    ○曲江池赋（以“城中人日，同集池上”为韵）
    帝里佳境，咸京旧池。远取曲江之号，近侔灵沼之规。东城之瑞日初升，深涵气象；南苑之光风才起，先动沦漪。其地则复道东驰，高亭北立。旁吞杏圃以香满，前翕云楼而影入。嘉树环绕，珍禽雾集。阳和稍近，年年而春色先来；追赏偏多，处处之物华难及。只如二月初晨，沿堤草新。莺啭而残风袅雾，鱼跃而圆波荡春。是何玉勒金策，雕轩绣轮。合合沓沓，殷殷辚辚。翠亘千家之幄，香凝数里之尘。公子王孙，不羡兰亭之会；蛾眉蝉鬓，遥疑洛浦之人。是日也，天子降銮舆，停彩仗。呈丸剑之杂伎，间咸韶之妙唱。帝泽旁流，皇风曲畅。固知轩後，徒游赤水之湄；何必穆王，远宴瑶台之上。复若九月新晴，西风满城。於时嫩菊金色，深泉镜清。浮北阙以光定，写南山而翠横。有日影云影，有凫声雁声。怀碧海以欲垂钓，望金门而思濯缨。或策蹇以长愁，临川自叹；或扬鞭而半醉，绕岸闲行。是日也，樽俎罗星，簪裾比栉。云重阳之赐宴，顾多士以咸秩。上延良辅，如临凤沼之时；旁立群公，异在龙山之日。若夫冬则祁寒裂地，夏则晨景烧空。恨良时之共隔，惜幽致以谁同。孰见其冰连岸白，莲照沙红。蒹葭兮叶叶凝雪，杨柳兮枝枝带风。岂无昆明而在乎畿内，岂无太液而在乎宫中。一则但畜龟龙之瑞，一则犹传战伐之功，曷若轮蹄辐凑，贵贱雷同。有以见西都之盛，又以见上国之雄。愿千年兮万岁，长若此以无穷。
    ○水城赋（以“有言河伯，因作水城”为韵）
    吕公子兮谁与营，鱼为庶兮水为城。虽处至柔之地，还深作固之情。不假人徒，构神功而日就；宁劳版筑，叠素浪以云平。帝始封之於河，爵之为伯。既奄有其涯，遂恢张于基庶。因上善以中抱，若崇墉之外隔。赤鲂掉尾，非经谷利之劳；红鲤暴鳃，似困蒙恬之役。岂不以还兹淼淼，象彼言言。高标贝阙，洞设龙门。於以示神之化，於以昭鳞介之尊。霞影晴临，四面之旌旗火烈；湍声雾急，一楼之鼙鼓雷喧。彼则险阻可依，此则灵长是托。周围而一带斯绕，控引而百川皆作。晓遇撇波之子，稍类登陴。夜闻鼓之音，终疑击柝。莫不外罗辱蛤，中集鼋鼍。荡荡而欲吞江汉，沈沈而自恃山河。似虑交侵，益广容刀之所；如虞劲敌，长流急箭之波。乃与川後为邻，阳侯共守。奚鲛室之能匹，信龙宫而是偶。沙留聚沫，岂粉堞之云无；岸转盘涡，实汤池而自有。况乎左负沧海，前临孟津。乐毅将攻而莫可，鲁连欲下以无因。测彼浅深，岂有不沈之板；司其启闭，谁为坚守之人。伟夫势压重泉，功齐百雉。咽喉苟有於九曲，襟带讵雄乎千里。虽则都於坎，据於水，赖吾唐之圣君，四郊清矣。
    ○多稼如云赋（以“遍野连山，如云委积”为韵）
    暇日闲望，秋田远分。彼盈畴之多稼，乃极目以如云。垦陇亩以青连，乍疑（一作凝）散漫；叠畲而绿合，长带氤氲。岂不以膏泽调均，薰风顺适，致南亩以丰稔，若西郊之重积。芒既抽而散紫，花已飞而带白。几多嘉穗，高低稍类於垂天；无限芳田，远近有同於抱石。旁观夫曼衍平川，绵延大田。接层阜而如从岫出，极低空而若与天连。农夫既惬於望岁，野老咸欣其有年。满原隰以苍苍，遥迷晓雾；被沟塍而，常混晴烟。有地皆匀，无川不遍。何秋成之色可羡，疑暮敛之容斯见。似能扶日，帝尧之日上临；如欲随风，後稷之风旁扇。故得屯阝落心泰，田家景闲。竞秀发於郊之外，同垂阴於疆理之间。生因桀溺之耕，宁由触石；起自樊迟之学，岂肯思山。市高下以鲜若，幂东西而波委。苟含颖以斯在，谅无心而若此。不稂不莠，同玉叶以纷敷；弥阜弥冈，异奇峰之逦迤。是知黍翼翼以相杂，麦而不如。诚匪揠苗之後，犹疑荷锸之初。若昧躬亲，奚百亩以斯盛；将其刈获，获千箱而有馀。且君之宝以谷而为，人之宝惟食是假。观稼盛於五地，若云凝乎四野，若不属此以歌谣，终虑取嗤於樵者。
    ○武关赋（以“海内无事，重关不修”为韵）
    路入商山，中横武关。呀重门之固护，屹峭壁以孱颜。昔在危时，屯千夫而莫守；今当圣日，致辞（一作置）一卒以长闲。观乎地势争雄，山形互对。西连蜀汉之险，北接崤函之塞。锁百二都，绵几千代（一作载）。世乱则厄限区宇，时清乃通同（一作流）外内。想（一作当）其六国连谋，关防日修，则斯地也，□屯貔虎，雪耀戈矛（一误干戈）。张仪出以行诈，怀王入而竟留。纵下客之鸡鸣，将开莫可；任公孙之马白，欲度无由。洎夫（一作及乎）尘起九州，波摇四海，秦鹿失而襟带难保，汉能兴而山河讵（一作遽）改。岂料御冲之所，此日全凭；未知击柝之徒，当时安在？所谓以兵而备之，（一作者）莫之能守；以道而居者，无得而逾。千里之金城汤池，终为汉有；二世之土崩鱼烂，自是秦无。今则要害何虞，隆平已久。虽设险而如在（一云虽设险以犹在）顾戒严而则不。萧条故（一作古）垒，岂臧文之废来；历漠（一作寂寞）空扉，似杨仆之移後。斯盖（一作盖以）文修武偃，国泰时雍。四溟而作堑，廓八极以为墉。遂使鼙鼓无喧，一水之秋（一作寒）声决决；旌旗常卷，千岩之暮色重重。嗟夫（一作乎）！昔谓洪枢，今成隙地。信无外以斯见，实善闭之犹在（一云实善闲之攸至）。儒有经其所，感其事，乃曰：今朝西去，苟（一作岂）无随老氏之人；他日东来（一作还），谁是识终童之吏。
    ●卷七百七十一
    ☆李商隐（一）
    商隐字义山，怀州河内人。少为令狐楚巡官，开成二年登进士第。会昌二年又以书判拔萃。王茂元镇河阳，辟掌书记，为侍御史。久不调，会郑亚廉察桂州，请为观察判官。大中初，亚贬循州，商隐随赴岭表。三年入为京兆尹卢宏正掾曹，又从为掌书记，补太学博士。柳仲郢镇东蜀，辟为节度判官检校工部郎中。大中末卒。
    ○虱赋
    亦气而孕，亦卵而成。晨凫露鹄，不知其生。汝职惟啮，而不善啮。回臭而多，跖香而绝。
    ○蝎赋
    夜风索索，缘隙凭壁。弗声弗鸣，潜此毒螫。厥虎不翅，厥牛不齿。尔兮何功，既角而尾。
    ○为彭阳公兴元请寻医表
