<!-- { "loadSidebar": true } -->
王简栖头陀寺碑盖闻挹朝夕之池者，无以测其浅深；仰苍苍之色者，不足知其远近。况视听之外，若存若亡，心行之表，不生不灭者哉。是以掩室摩竭，用启息言之津；杜口毗邪，以通得意之路。然语彝伦者，必求宗于九畴；谈阴阳者，亦研几于六位。是故三才既辨，识妙物之功；万象已陈，悟太极之致。言之不可以已，其在兹乎？然爻系所筌，穷于此域，则称谓所绝，形乎彼岸矣。彼岸者，引之于有，则高谢四流；推之于无，则俯宏六度。名言不得其性相，随迎不见其终始，不可以学地知，不可以意生及，其涅盘之蕴也。

夫幽谷无私，有至斯响；洪钟虚受，无来不应。况法身圆对，规矩冥立，一音称物，宫商潜运。是以如来利见迦维，托生王室。凭五衍之轼，拯溺逝川；开八正之门，大庇交丧。于是玄关幽键，感而遂通；遥源浚波，酌而不竭。行不舍之檀而施洽群有；唱无缘之慈而泽周万物；演勿照之明而鉴穷沙界；导亡机之权而功济尘劫。时义远矣，能事毕矣。然后拂衣双树，脱屣金沙，惟恍惟惚，不皦不昧，莫系于去来，复归于无物。因斯而谈，则栖遑大千，无为之寂不挠；焚燎坚林，不尽之灵无歇。大矣哉！

正法既没，象教陵夷，穿凿异端者，以违方为得一；顺非辨伪者，比微言于目论。于是马鸣幽赞，龙树虚求，并振颓纲，俱维绝纽，荫法云于真际，则火宅晨凉；曜慧日于康衢，则重昏夜晓。

故能使三十七品有樽俎之师，九十六种无藩篱之固。既而方广东被，教肄南移，周、鲁二庄，亲昭夜景之鉴，汉、晋两明，并勒丹青之饰。然后遗文间出，列刹相望，澄什结辙于山西，林远肩随乎江左矣。

头陀寺者，沙门释慧宗之所立也。南则大川浩汗，云霞之所沃荡；北则层峰削成，日月之所回薄；西眺城邑，百雉纡余；东望平皋，千里超忽，信楚都之胜地也。宗法师行洁珪璧，拥锡来游，以为宅生者缘，业空则缘废；存躯者惑，理胜则惑亡，遂欲舍百龄于中身，殉肌肤于猛鸷，班荆荫松者久之。宋大明五年，始立方丈茅茨，以庇经象。后军长史、江夏内史、会稽孔府君讳觊，为之薙草开林，治经行之室；安西将军，郢州刺史、江安伯、济阳蔡使君讳兴宗，复为崇基表刹，立禅诵之堂焉。以法师景行大迦叶，故以头陀为称首。后有僧勤法师，贞节苦心，求仁养志，纂修堂宇，未就而没。高轨难追，藏舟易远，僧徒阒其无人，榱椽毁而莫构，可为长太息矣！

惟齐继五帝洪名，纽三王绝业，祖武宗文之德，昭升严配；格天光表之功，宏启兴复。是以惟新旧物，康济多难，步中《雅》、《颂》，骤合《韶濩》，炎区九译，沙场一候，粤在于建武焉。

乃诏西中郎将、郢州刺史、江夏王，观政藩维，树风江汉，择方城之令典，酌龟蒙之故实，政肃刑清，于是乎在。宁远将军长史、江夏内史行事、彭城刘府君，讳諠，智刃所游，日新月故，道胜之韵，虚往实归。以此寺业废于已安，功坠于几立，慨深覆篑，悲同弃井，因百姓之有馀，间天下之无事，庀徒揆日，各有司存。

于是民以悦来，工以心竞，亘丘被陵，因高就远，层轩延袤，上出云霓，飞阁逶迤，下临无地。夕露为珠网，朝霞为丹雘，九衢之草千计，四照之花万品，崖谷共清，风泉相涣。金姿宝相，永藉闲安，息心了义，终焉游集。法师释昙珍，业行淳修，理怀渊远，今屈知寺任，永奉神居。夫民劳事功，既镂文于钟鼎，言时称伐，亦树碑于宗庙，世弥积而功宣，身愈远而名劭，敢寓言于雕篆，庶仿佛乎众妙。辞曰：

质判玄黄，气分清浊。涉器千名，含灵万族。淳源上派，浇风下黩。爱流成海，情尘为岳。

皇矣能仁，抚期命世。乃眷中土，聿来迦卫。奄有大千，遂荒三界。殷鉴四门，幽求六岁。亦既成德，妙尽无为。帝献方石，天开渌池。祥河辍水，宝树低枝。通庄九折，安步三危。川静波澄，龙翔云起。耆山广运，给园多士。金粟来仪，文殊戾止。应乾动寂，顺民终始。

法本不然，今则无灭。象正虽阑，希夷未缺。于昭有齐，式扬洪烈。释网更维，元津重枻。惟此名区，禅慧攸托。倚据崇岩，临睨通壑。沟池湘、汉，堆阜衡、霍。膴膴亭皋，幽幽林薄。媚兹邦后，法流是挹。气茂三明，情超六人。眷怀灵宇，载怀兴葺。丹刻翚飞，轮奂离立。

象设既辟，睟容已安。桂深冬燠，松疏夏寒。神足游息，灵心往还，胜幡西振，贞石南刊。

沈休文桐柏山金庭馆碑铭夫生灵为贵，有识斯同，道夭云及，终天莫反。故仙学之秘，上圣攸尊。启玉笈之幽文，贻金坛之妙诀，驻景濛谷，还光上枝。吐吸烟霞，变炼丹液。出没无方，升降自已。下栖洞室，上宾群帝。睹灵岳之骤启，见沧波之屡竭。望玄洲而骏驱，指蓬山而永骛。芝盖三重，驾螭龙之蜿蜒；云车万乘，载旗旆之逶迤。此盖栖灵五岳，未暨夫三清者也。

若夫上玄奥远，言象斯绝，金简玉字之书，玄霜绛雪之宝，俗士所不能窥，学徒不敢轻慕。且禁示严重，志业艰劬，自非天禀上才，未易可拟。自惟凡劣，识鉴鲜方，徒抱出俗之愿，而无致远之力。卑尚幽栖，屏弃情累，留爱岩壑，托分鱼鸟。涂愈远而靡倦，年既老而不衰。

高宗明皇帝以上圣之德，结宗玄之念，忘其菲薄，曲赐提引。来自夏汭，固乞还山。权憩汝南县境，固非息心之地。圣主缵历，复蒙絷维。永泰元年，方遂初愿。遂远出天台，定居兹岭。所憩之山，实惟桐柏。实灵圣之下都，五县之余地。仰出星河，上参倒景。高崖万沓，邃涧千回。因高建坛，凭岩考室。饰降神之宇，置朝礼之地。桐柏所在，厥号金庭。事昺灵图，因以名馆。

圣上曲降幽情，留信弥密。置道士十人，用祈嘉祉。约以不才，首膺斯任。永弃人群，窜景穷麓。结恳志于玄都，望霜谷于云路。仰宣国灵，介兹景福。延吉祥于清庙，纳万寿于神躬。又愿道无不怀，泽无不至，幽荒屈膝，戎貂稽颡，息鼓辍烽，守在海外。因此自勉，兼遂微诚。日久勤劬，自强不已，翘心属念，晚卧晨兴。餐正阳于亭午，念孔神于中夜。将三芝而延伫，飞九丹而宴息。乘凫轻举，留舄忘归。以兹丹款，表之玄极。无曰在上，日鉴非远。铭石灵馆，以旌厥心。其辞曰：

道无不在，若存若亡。于惟上学，理妙群方。用之日损，言则非常。倏焉灵化，羽衣霓裳。九重峣屼，主山璀璨。日为车马，芝成宫观。虹旍拂月，龙辀渐汉。万春方华，千龄始旦。伊余菲薄，窃慕隐沦，寻师讲道，结友问津。东采震泽，西游汉滨。依稀灵眷，仿佛幽人。

帝明绍历，惟皇纂位。属心鼎湖，脱屣神器。降命凡底，仰祈灵秘。瞻彼高山，兴言覆篑。启基桐柏，厥号金庭。乔峰回峭，擘汉分星。临云置墠驾岳开棂，谷间涂蹇产，林麓葱青。谁谓应远，神道微密。庆集宫闱，祥流罕毕。其久如地，其恒如日。寿同南山，与天无则。更生变恋，外示无功。少君飞转，密与神通。因资假力，轻举腾空。庶凭嘉诱，永济微躬。

梁简文帝招真馆碑夫东瀛渌水，三变成田；西岳灵桃，千年未子。尚以星起牵牛，部首迢递；律生甲子，气数沓冥。况复上游玉清，损之又损；高排金阙，玄之又玄。岂言象之能诠，非时节之所辨。海虞县者，则虞农都尉太康置其宰。境有虞山。《越绝书》云：巫咸之所出也。高岩郁起，带青云而作峰；瀑水悬流，杂天河而俱洒。虽日门采药之地，楚望怀椒之歌，汤反流沙之魂，锦饰汾阴之鼎，无以喻焉。其峰则有石城石门，虚峗自然，不度句吴之马；神功挺起，岂似冈陵之画。魏后冰城，夜阵权息；长安慈石，浴铁暂流。较迹比期，优劣斯远。

道士沛郡张君讳道裕，字弘真，即汉朝天师陵十二代孙。天监二年，来至此岫，栖遁十有余载。夜忽梦见圣祖云：峰下之地，而势闲寂，宜立馆宇，可以卜居。裕师潘洪，隐始宁四明山。无何，有人耳长发短，云从虞山招真治来。言讫忽然不见。潘驰信报君，君因辞山旧居，而以梦中所指峰下之地，即以为治，故号招真。高堂迥立，有类玉台之山；长廊宛转，还如步廊之岫。柱削芳桂，岂俟开阳木飞；材选海檀，无劳豫章神拔。黄庭司命之府，有类玲珑；米陵赤石之观，同符弘敞。远望仲雍而高坟萧瑟；旁临齐女则衰垅苍茫。藓寻千仞之木，气叶星晷；华飞五香之草，形图宫室。帷叶彩花，卷舒蹊径；阳桃侯枣，荣落岩崖。树息金乌，檐依银鸟。凤将九子，应吹能歌；

鹤生七岁，逐节成舞。旭日晨临，同迎若华之色；夕阳斜影，俱成拂镜之晖。玉础微润，应山云于高牖；鸣籁徐响，引和风于空谷。方当专气致柔，人无为之境；周行不殆，穷混成之致。茅子算归；辍辔无已；魏姬宴罢，留驾不还。何止持节变淮南之金，传符莳北钟之稻。明月蛟龙之骑，驱之使斗；四铢七子之镜，引以成刀。散季斋之羽，起雄鸣之雾而已哉？乃为铭曰：

玉龟二始，金书八会。道浃地心，功浮天外。故帝可小，唯真能大。德起同尘，善生塞兑。物宝自然，人符交泰。掩映绿萝，穹隆紫盖。仙治之美，此焉为最。

雄柱千步，阳台百丈。水均下瞩，山逾高掌。野寂云兴，禽繁山响。升虹莫栖，丰雷朝上。元阳作石，竹龙成杖。书藏玉匣，药蕴银筒。烧铅杂鲤，折桂和葱。羽衣可服，云軿易通。斧柯虽朽，碑石无穷。

梁简文帝吴郡石像碑盖闻轩后之图，载浮河洛；秦王之璧，更涌沧溟。昭覃之洲，乘清源而西泛；蓬莱之岫，逐安流而南徙。况夫道由慈善，应起灵觉。是以无方之迹，随机示现；无缘之力，因物成感。晋建兴元年癸酉之岁，吴郡娄县界淞江之下，号曰沪渎。此处有居人，以渔为业。挂此詹纶，无甄小魪；布斯九岁，常待六鳌。遥望海中若二人象，朝视沉浮，疑诸蜃气；夕复显晦，乍若潜火。于是谓为海神。即与巫祝同往祈候。七盘圆鼓，先奏盛唐之歌；百味椒浆，屡上东皇之曲。遂乃风波骇吐，光景晦明，咸起渡河之悲，窃有覆舟之惧，相顾失色，于斯而返。又有受持黄老，好尚神仙，职在三洞，身带八景，更竭丹款，复共奉迎。尊像沉躯，没而不见。经历旬日，遐迩普闻。

