<!-- { "loadSidebar": true } -->
　　正德九年夏南京太常寺少卿刘公以疾求致仕优诏赐允既还里居以其年十月十二日卒于正寝享年六十有三诸孤夀等将以某年某月某日葬公某里某山之原乃奉翰林庶吉士尹君襄所述行状走数千里来拜余请铭余与公同官南京有年晩辱同事不可谓不知公也铭安得辞按状公讳称字务教别号拙庵系出汉长沙定王之后世家永新城北曽祖讳元杰赠工部右侍郎兼翰林院学士妣欧阳氏赠淑人祖讳髦乡举易魁隐居教授学者称为石潭先生封翰林院编修赠官如曽祖妣杨氏赠淑人留氏封太淑人考讳定之累官礼部左侍郎兼翰林院学士入内阁典机务卒赠礼部尚书諡文安妣贺氏张氏赠封俱淑人公贺淑人所生文安第三子也成化壬辰以任子授中书舎人满九载陞大理寺副仍掌中书事又四年陞南京尚寳司丞丁张淑人忧去位服除陞尚寳卿又八年遭贼瑾盗权变乱任子成法或相先以赂得免公谊不肯遂罢归归逾年贼瑾诛死乃还公前官满考遂有太常之擢授阶中顺大夫比其致仕仅亦逾年尔公祖父皆名重天下而公天资纯朴守其家训惟谨歴官四十余年寅畏小心未尝有过其家居每夙兴辄诣祠堂焚香展拜已则就省张淑人安否遇有疾必躬侍汤药不离左右及其卒也执丧甚哀而礼亦称之接人谦厚质直不为矫饰其言若不出口至论先朝典故古今人物出处则屑飞绳贯终日无倦公退常博览载籍吟诗合律作字虽仓卒无一笔茍士夫之论皆以为能世其家云配庐陵胡氏封宜人内助有方闺门整肃子男四长夀国子生次福富尚女四嫁贺柄贺寀萧应宠萧湘孙男七女四凡状所述与余所以知公者皆同余为之铭宜也铭曰石潭之孙文安之子祖父高明难乎其似似之惟有有行有文家声载延有馥其芬优游两京位登四品逾六首丘知几则敏惟终之令于始弥光遗基有付亦曰肯堂
　　南京戸科给事中刘君墓志铭
　　君姓刘氏讳纮字景瞻吉之安福人汉长沙定王子安成侯苍之裔其先居汤村君高祖敦复始徙今葛洲再世得忠愍公球以大节闻天下而族姓益显及君为给事中于南京戸科从子兵科给事中持美淮安知府持庆又同时起声烈盖其盛如此君既居言路与诸同官一心多所建明如论窦给事不宜深罪章实君具草尤有闗系又徃徃独言戸科事言皆温厚而平正可据以行正德壬申六月忽被锦衣逮先时君以职事入朝道淮隂有巨珰骤至持庆方侍君语未暇省珰珰怒即腾章诬诋持庆并中君狱成持庆坐免君得白还任然已因暑致疾医疗久之竟不起癸酉正月二十一日也得年才三十有六人事之变固有屈有伸而长逝者已矣呜呼是岂独刘氏之不幸哉君自幼开明遇先生长者谈名理及古豪杰事辄拱立注听长益深造遂以春秋擅名邑庠治甲子领乡荐明年登进士授江隂知县时海宼扰邻境猘甚民汹汹君至首料丁壮为备备甚设卒保无虞堂左右立二厨分収案牒日以次发视决遣而谨其扃钥定拟赋役覆视必再三由是吏絶奸欺刑清政平民小大无不服者时诣学视诸生业且问兴革所宜一日诸生以修学请乃从容风晓俾归各谋于父兄居无何相次以名来上计楹授任聿厎完美少师石斋杨先生喜而记之逆瑾势方张郡县率以贿为悦苛政亟行君若罔闻知顾民间有隐田久逋输稍稍摘取之以弥缝歳计而已前令涂祯既入台忤逆瑾以死士民悲思不置君立主于名宦祠祀之或危其举一不顾爱民惜费至辍堂食钱以益赈卹受奬劳取具公帑甚亷盖为江隂四年而擢戸科又逾两年而卒君性质端重寡言笑喜扬人善人或道机穽事辄频蹙不欲闻祀先延賔务致丰洁其于自奉泊如也曾祖伯文以忠愍贵赠礼部主事祖珪父钊以君贵赠南京戸科给事中母王氏赠孺人配谢氏封孺人子男二褍女二君之卒也六科同官与吏部两欧阳郎中实经理其丧事司勲复为状以褍来谒余铭将归葬其邑之原呜呼余何忍铭君也伻来告曰以已未发引不得已勉为之铭葬在某年某月某日铭曰
　　白而长身有蔚其文朝绾铜章治声夕闻乃陟黄门当几必果靡遗弗拾靡献非可追荣所自式被恩私焚黄墓道指日为期病不及没有遗憾昭示方来美铭非滥
　　南京刑部郎中周德孚墓志铭
　　正德丁卯冬德孚以甲子举人来南雍卒业余时方为司业一见伟之进而与之言知其所蕴有过人者辄以逺大相励明年春德孚遂中二甲进士擢知邳州其为政有条甚得民和俄剧贼刘六等跳梁四出德孚亟料丁壮増埤浚隍具器械积刍粟为备一旦贼果骤至即躬率士卒登城抗御昼夜巡督不暂休众感其诚益相与用命贼连失利遂解去城卒完民小大驩呼曰周侯实再生我相与立生祠祀之余时卧病淮隂淮人多为余道其事莫不壮其节也壬申冬德孚进南京刑部员外郎莅山东司其治狱善求情严而不刻长贰亟加奬予同官有不合者尝挟私诬奏以事久之事竟白时理其事者颇持深文使德孚毫发可疑当不但已余方佐南铨知之特详丁丑秋余奉表入贺圣夀德孚以考绩联舟北行旦夕晤语益欵戊寅陞郎中其冬丁继母柴氏忧解官南归逾年又哭其父以哀毁致疾医药罔效后其父之卒七阅月竟不起庚辰三月二十三日也余时移疾家居闻讣大惊为之嗟悼累日岂意德孚遂止此邪盖得年四十有五而已德孚天性孝友母早卒事两继母皆无少违忤有弟三人出继母李俱幼而失恃柴继至遇之殊少恩德孚恒恻于心抚视周至服食寝处以至从师受室百需一切以身任之父尝贷重赀挟以出游既乃垂槖而返即竭力以偿所贷生事日窘养大父及父母未尝有失节家庭之内谗譛或行诸弟徃徃被谴德孚輙起敬起孝婉辞柔色委曲开譬必致感悟而后已论者尤以为难平居端重有威言不妄发自奉约而丰于賔友待宗族乡党各当其分一饭之德终身不忘处官处家条理皆极精宻其可称者亦多矣惜哉周世居泰和罗江里逺有端绪德孚字也讳尚化曽祖讳崇高祖讳希茂皆不仕父讳廷从封南京刑部员外郎母李氏赠宜人配同邑路边萧氏封宜人柔顺贞则男子三人循典循法循理理邑庠生男孙几人德孚贵而能贫其卒也至无以庇其妻子盖久而不克葬诸子经营累年始谋以嘉靖乙酉某月某日奉葬某里某山之原豫来拜余请书其墓中之石余于德孚有不能忘情者乃据平昔所知参以其友郭正学所述事状为之志且铭之铭曰
　　有质如山有文如泉有政惟蠲企高钻坚行义昭宣世所称贤而不永年呜呼莫之为而为者天也
　　封承德郎礼部主事前建宁推官孙公墓志铭
　　公讳序字尚礼姓孙氏其先濠梁人六世祖仁从高皇帝起兵始家于滁其长子聚充有武功世官正千戸次子庆是为公高祖庆生防防生和皆以善人长者称和生允恭卒官赣州教授教授生公公有子七人其第三子存登进士第今为赣州知府比三世以文学显于是孙氏蔚为滁之名宗教授公经术通明由乡举歴教嘉鱼赣州两学诸生多所成就如都御史李公田御史孔公儒尚书董公越其表表者公早承家学成化癸卯继举于乡六上春官不第治辛酉始擢建宁府推官至官创作理刑防日勤事事狱无小大务厎于平而亦无久淹者建俗贯服毒草以死诬人公得其情率反坐其谋主俗以衰息有杀人而泯其迹者吏不能得至枉坐平人当道檄公与温州郡官杂治之公黙祷于神得异梦焉旦阅诸囚有张乌眼者后其众以伏公命前之曰杀人者汝也其人惶骇具服出其杀人之具于河而枉者遂白闽浙间相与惊异以为神白水洞盗起官军徃击之属公督饷饷道多滩险苦难继公令以苎布为嚢嚢其米遇险辄负以之夷竟事平饷以无乏他如督逋赋辑矿徒皆有成劳可纪然性素刚直时为守者所为多不法公常显谏隂讽冀其能改乃竟为所中伤罢而归归则益留心于教子动以义方不徒文艺存初仕为礼部仪制司主事三载考最获封公以其官阶所得命词甚宠公每寓书京邸必勉其尽职且令兼习刑名曰此用世所须民命所闗也晩得双泉于醉翁亭西乃作亭泉上品其风物厘为八景因自号双泉居士又营夀藏于城北之龙蟠冈名曰安乐窝时时防客徃游登临觞咏乐之不厌也存既领郡持吴白楼先生文归以夀公賔筵无虚日已而从公游于窝上公饮酒甚欢因谕之曰汝观我我夀殊未艾也而有君命何可久泥于私翼日遂亲送之登舟而诲励加切州举乡饮欲得公为大賔以公前此屡辞乃具舆从踵门固请公时年已八十至则进止拜兴皆中节度邦人士益高仰之无何丧其长子因感伤致疾医疗逾月竟不起嘉靖甲申七月十七日也其生正统乙丑十一月二十九日原配李氏伊府长史杰之女赠安人继黎氏滁州卫指挥全之女封安人七子者长孝益府典膳次孜义官次则知府存次季次孟州学生次厚次孚女四人长适吴知府璋之子鹤次夭次适举人李德霖次适郭奉祀之子原孝孜及吴氏女李出孟厚及李氏女黎出存季及郭氏女少室寳李出孚马出孙男九宗之守之宪之宻之寅之实之賔之宜之官之女五长适邹金余在室曽孙男一世美存闻讣哀毁先以书来致其寮伍贰守佐所为状道其乞铭之意而匍匐随之初余偕计道滁获与公晤遂辱交焉于今三十余年矣存仕学兼优显扬斯在顾自以为子职多旷幸得铭以葬庶以少逭其罪慝云者余读其书听其言悲其志而慨公之不作也铭其忍辞葬以某年某月某日地则安乐窝是已铭曰
　　侃侃孙公亶惟自信有慑其严有祗其正彼哉何物我嫉我仇岂无泉石毕我优游抱弗尽施施于子宠命煌煌其来未已公归奚适安乐之窝坚珉有刻终古不磨
　　广西太平府知府王公墓志铭
