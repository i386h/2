<!-- { "loadSidebar": true } -->
　　维永乐十四年嵗次丙申九月己丑朔越七日乙未故中宪大夫肇庆府知府伯贞先生王公之防归自北京道过龙江其婣家生奉直大夫左春坊左谕德兼翰林侍讲杨士竒谨致清酌之奠泣而言曰呜呼先生遽往而不还耶嵗初邂逅倾泻相懽曾无几时余疾遘患数匍匐以来视为之方以速其安既去此而北行长芦之书犹恳恳于训言先生之厚余其事固昨日之间也遄闻端州之命喜动乎中计旦夕之南辕得伸欵洽以觧渴烦何意旬余凶讣忽闻呜呼哀哉伟欤先生士林之尊经学之渊源泝濓洛以达于羲文文章之闳肆凌韩柳而攀驾马班正直节俭有羔羊大夫之德寛裕慈厚惟仁人长者之存是以发乎其中蔼如春阳之温遗乎其外泊如秋空之云故学者师道德之教百姓歌召杜之恩溘涘风而上征其孰不凄楚而辛酸哉矧在士竒契好世敦少于学问深辱引援粗焉有闻其敢或谖三十余年离合纷纭孰计斯别竟焉永分大江之濆跽奠此樽盖抚今而惟昔言可尽而情莫殚也呜呼哀哉尚飨
　　祭林崇璧文
　　呜呼崇璧遽止于此邪士君子所期望于子者皆远大之计而圣天子临轩亲防以子魁天下之士亦有待儒者之効用于世也子之问学厥有源委子之文章华实薿薿忠厚谦愼惟子所存平直端方惟子所履其由此而远到理之所必至也孰谓崇璧竟止乎是其古人之有云莫之致而致乎某等职同寮寀志谐道契胡仳离之甫朞奄溘焉而长逝子防来归将复故里念我良友死生之谊荐薄奠而写哀痛余中之若刿尚飨
　　祭陈叅政文
　　呜呼震之别才隔嵗讣音东来遽闻谢世昉其别时病喜勿药何意旋归而竟不作呜呼震之总角弟昆相励以学相角以文仕而同朝又同翰苑过从怡怡何间晨晩震之陞擢春官郎署不出京师尚时懽聚既賛大藩千里暌隔两地一情累嵗一觌今兹已矣永絶晤期逝者何适存者恒悲呜呼中表少小相亲六十余年存吾两人震之康强余病蚤衰而先余逝余存几时不腆之文书于墓石庻昭平生以慰寂
　　祭思贻兄文
　　呜呼士竒不天甫晬失怙靡兄靡弟防防一身于兄其从如同父母兄生先我十有六年我防頼兄提携抱负迨于丱角导我书诗怜我能勤喜动顔色顾曰予弟奕奕吾宗黾勉继承在我与尔茍惰弗勉隳陊自兹恭受教言罔敢遗堕中罹忧患兄劳孔囏未有室家兄不遑止初防召命兄曰行哉朝夕戒之毋滞于下闻联近职寓书勤勤曰振吾宗其将在尔惟敬惟慎其克有终屡来甚懽既别弥戚间闻疾疢如痛在已凢兄爱我一自中诚我之报兄靡効毫髪在兄无望在我曷宁连嵗书来兾一还晤惟兄与弟皆同此心所愿未酬兄遽长逝闻讣惊恸哀苦奈何顿足号呼中肠如割兄之夀考谅无憾焉我亦稀年别时其几敬寓薄奠写此中情兄灵如存鉴此哀恳尚飨











　　东里文集巻二十三
　　钦定四库全书
　　东里文集巻二十四　　　明　杨士竒　撰辞
　　正固先生哀辞【有序】
　　于戯自正固先生没而吾邑之学者无所定于趣向无所质于疑惑无所资于故实无所得于效法贸贸焉伥伥焉如瞽行中夜无所问道也故皆伤悼不能自已焉先生讳岐字尚仁姓萧氏学者因其所自号称正固先生吾邑在大明受命之初有陈海桒先生王竹亭先生与其弟佥宪公有尚书刘公与其弟东原先生有临淄令欧阳公有廖愚寄先生有正固先生又有德安贰守罗公临安倅杨公国子録萧公临晋令郭公皆邑里之通儒来学之宗范诸先生相继没世而学者未至贸贸焉伥伥焉如瞽行中夜焉者为有正固先生在也今正固先生不可复作则吾邑之学者所为哀悼其能自已乎哀之不能自已于是见于辞焉辞曰
　　惟民从道兮克善攸行智有弗及兮道不可明仰彼先觉兮揭防发瞢嗟若先生兮昭哉愽闳服仁与义兮秉忠贞稽诸天常兮考明经言为训式兮行仪刑濯湘流之清洁兮佩澧兰之芳馨晔威凤其五章兮何不游乎虞之廷止高冈之梧桐兮独雍雍而时鸣云鸿遵游下田兮斥鷃翔于青防小大胥适匪宜兮羌独偃蹇乎林坰嗟若先生兮其谁与儗考徳而问业兮日诜诜其来止惟匠石之良兮饬梁栋以杞梓材虽小而毕达兮于闑扂而犹无弃白玉不遇夫磨琢兮虽良质而焉试夫既自我成之兮固处贱而道贵嗟若先生兮何不可以少留何为一旦兮溘风飘而云游吁嗟失筮与龟兮吉防乎吾何所诹纷盲瞽其邂逅兮又孰明夫道所由终焉伥伥兮如夜游于乎先生兮委山丘空望龙门兮中耿耿而増忧
　　周尚志哀辞【有序】
　　仁山文水之间世家钜族之盛周氏其一也周氏世居泥田里后徙丁田余家去其地百余里闻有尚志甫德义不愧古之人然既卒矣未尝得一见也及官京师其子彦竒为刑科给事中因出其族兄前进士矩所为尚志行状载其所存所施者甚备于乎若周尚志甫岂易得哉使世之人皆为尚志庻几可以复古之世而今亡矣因掇状之所具为辞哀之其辞曰
　　惟先殖基笃其敷遗世有诗书些迨于先生始其弱龄惇信而贞些冠而敏学从我先觉匪阶禄爵些吾亲之思吾所得为鞠躬敢辞些族人昆弟予同一气又敢废义些民之饥寒辍衣与飡中心式安些民予同类野死弗盖时予之痗些凢民有争一言持衡靡或不平些受遗秉义永矢无二危祸不避些贱贫自持理乱弗知朝恬夕嬉些六十八年埃风溘兮儵逝不旋些彼人无良耄期乐康孰可较量些生遏上寿没显有后亦竟何疚些景仰几时卒弗觏斯曷予弗悲些
　　赋
　　白象赋应制
　　二仪含精至和毓灵诞生神物为时之祯伟形体之愽屹髣髴兮其若陵运脩鼻以妙用吐氷桂之刚贞胆弥烈而下处乘四时以流行耿瑶光其上直禀金德之纯粹明皓质之自然浮素华于纎毳宜玉山与琼林歩逍遥而泄泄虽遐夷之穷谷暂混侪于狒狒谅圣人其在上岂终潜而竟晦于是干符昭兮防阶平坤珍显兮黄河清鳯凰集乎德辉麒麟感乎圣明驺虞应乎仁化神通乎孝诚独何为兮淹留不踊跃而作兴尔乃山灵启途海若静波风伯导从云师防遮振髙足以于迈出南溟之天涯顾夷獠而长辞遵大路于中华不疾而速千里歘忽言戾都畿瞻望宫阙辟天门之九重来王防于万国随驿使而进趋仰天顔其咫尺拜跪俛伏舞蹈悦怿何幸厖野之资膺此遭逢之极也于是天子勑命圉臣厚粟丰刍华缨络首文衣被躯恩荣汪濊感激何如虽无能以报称敢不勉其钝驽愿备驾于皇辂从六龙以任载严九关之巍巍叅虎豹而列衞又引重与致远明枉直而祛害誓永殚乎尺寸奉圣皇于万嵗
　　河清赋
　　嵗在旃防月维摄提其日癸卯晨光初晞祥飚融畅庆云烂垂天子御丹扆辟彤闱班龙节建鸾旗肃九重之容卫纷百辟其来趋促武乎金门屏息乎彤墀乃有陪臣晋国之使頫伏殿陛陈词献匦上言河清河津之涘发书讯占圣皇之瑞臣实睹之敢告天子天子曰嘻天道应人必以类至作德者降祥弗德者垂戒予未防乎愼脩其何以与于是也使者既出时则彻侯上公羣卿列秩仰聆玉音愉愉忔忔固已识其灵祥未备究乎事实退就使者而悉焉使者曰昉河流之将清盖先时而异状其始也沉碧凝黛流丹曵虹忽易复殊黊色弥望烱素华之皓洁汛晶而漭沆妙神化而屡殊恊五行之逓旺方其漻漻浏浏滉滉瀁瀁湛如清渭之奔浩乎防泉之放涵荆玉而演迤拖齐縠而浮漾影万象于昭晣而净纎尘之泱灢也于是传告杂遝听闻骇惑奔走道路聚翫厓侧睛目炫夺心怀畅悦鉴妍者赏明濯污者避防此其大畧也其详未易以遽説焉于是闻者俯而思顾而言曰河之发源出乎昆仑淤淀湠漫混混浑浑浊泾方之而尚冽潢潦儗之而同昏然而其清为圣君之瑞见于子年拾遗之记兆天下之平出乎京房传易之论洪惟我皇继序太祖道合羲轩功隆舜禹政教施乎万邦德泽流于九土斯河清之恊应岂偶然之故也盖水之为用滋润长育六府所叙功同土谷造化于是而发祥非在惠养斯民而致其丰足者乎革去浊污莹然湛明非在荡除贪秽而用夫亷清者乎斯盛治之所本岂寻常之为异虽圣德之弗居谅天意其有在固将表治化之熙明而徴太平于圣世也躬逢盛事振古所希拜手陈赋继以歌诗诗曰水先五行兮天一攸生维河之祥兮革污为澂千嵗一见兮恊我圣明泽流洁清兮隆化斯徴于千万年兮邦家之庆
　　甘露赋【有序】
　　臣闻武备国家不可一日忽忘者也自黄帝至于文武数圣人皆以之安天下易曰除戎器戒不虞书曰克诘尔戎兵诗曰以作六师若春秋礼所载讲武之法尤备故武者所以保民御侮安内攘外之大噐也洪惟皇帝陛下临御以来薄海内外咸归德化尊卑大小安分循义耕食凿饮朝恬夕嬉陛下圣仁之心宵旰惓惓谓天下虽安不可忘危时虽无事不可忘武陛下此心即隆古帝王忧勤惕厉之心所以为国家生民造太平无穷之福者也夫有至仁之德者必有至和之应乃永乐十年十月丁丑车驾狩于武冈之阳讲武事也先夕甘露降兹山戊辰狩阳山甘露复降臣谨稽载籍有曰君治政甘露降又曰帝王恩及于物顺于人而甘露降又曰圣王之德上及太清下及太宁中及万灵则膏露呈瑞凢此皆天地至和之应陛下至仁之所致也臣士竒幸叨侍从目睹盛事心切忻怿谨譔瑞应甘露赋一首上进赋曰
