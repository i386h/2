<!-- { "loadSidebar": true } -->
　　君讳庆，字伯善，姓孙氏，世为济南人。曾大父某、大父某、考荣，皆隐德不仕。君资禀信厚，蚤有成人之量，乡父兄以起宗期之。贞祐之乱，先相光禄公壁青崖山，君挈家往依焉。以对问当公意，得隶帐下。公所战攻，降下余五十城，君皆从焉。指使既久，为所倚信，部曲诸人，少与为比。大名彭义斌乘济、郓，耕稼废，仓无见粮，悉众争之。公审度事势，与之连和。义斌拜公为长，强之而西。公密遣骑卒，告难于国兵大帅。大帅闻报，率数千骑来援，与义斌遇于赞皇之西山。兵刃甫接，君献计于公曰：“援兵既至，我当入北军以张其势。成败在此举，几不可失也！”公即驰赴之。将士气倍，皆殊死斗。大名军遂溃。义斌投死无所，寻即授首。不数日，故地尽复。公承制封拜，乃授君忠武校尉、济南府军资库使，改行尚书省应办使。壬辰，迁武略将军、威捷军都指挥使、兼巡捕事。公犹以赞皇之功为未报也。再加宣武将军。己亥，迁本路镇抚军民副弹压、兼行东平府录事。君莅事严明，有能吏称；然性刚直，与时多忤，卒见罢去。今行台公念君先相旧人，不宜久在退闲，复都指挥使及巡捕事。未几以疾告，公又恻然悯之，且谓君长子天益，向学知义理，气节不凡，命代父任。而君之疾竟不治，以某年月日，春秋五十有七，终于私第之正寝。娶嶭氏、封富春县君，后君八年卒。子男三人：天益、天瑞、天宠。女一人，嫁金乡县丞栾珍。男孙五人：德安、翁安、寿安、世安、永安。孤子等以某月日，举公之柩，葬于长清县黄山之新阡，遵治命也。癸丑之冬，予以行台之召东来，天益谓予颇知其先人，持府学教授康侯显之志文见示，滋泗再拜，以墓碑之铭为请。按康侯所载，君所善二人，其一兖人刘德润，其一潞人阎载之。德润仕行台详议官二十年，家无余财，病且殁，泣为君言：“遭离丧乱，无归顾之望。曾大父以来，皆在白殡；身后独一老妪在，渠安能办此？吾死不瞑目矣！”君慨然曰：“吾子无虑，我当任其事。”及德润殁，君为之送终，并葬三世，一如平生之言。此予所亲见者。载之失侯，故将落魄嗜酒。身殁之后，家贫子幼，无以为葬。君感念畴昔，营护丧事，威仪繁盛，祖祭填塞，与时贵无异。亦予所亲见者。维君事长如此，与人交又如此，又得康侯撰述，其不朽也必矣！尚何俟于不腆之文？因辞不敢当。天益三请益坚，度不可以终辞，乃强为论次之。其铭曰：

　　鸷勇兮翩翩，缨缦胡兮事戎旃。许公驱驰，死生必前。魏寇来攻，孰捣其铿？君于其闲，知掎角之权，材官蹶张，发机其先。齐五十城之复，与有劳焉。迄今赞皇之谋，弦声騞然。郁郁佳城，磐石千年。志以康侯之文，贲彼下泉。顾虽志节之所自致，其亦出于有子而可传。

　　龙山赵氏新茔之碑

　　岁癸酉冬十月，先太师以王爵统诸道兵，长驱而南，兵及永清。都元帅、金紫光禄大夫史公首倡大义，建开国之功。太师承制封拜，命公开幕府，驻军高州。又明年春正月，破北京，龙山降。今真定路工匠都总管赵侯振玉在籍中，遂隶金紫公幕下。侯雅以干局，为公所知，选署龙安府库使，改承安令，迁军中都提控。乙酉春，公遭变，侯及从兄真定府判官真玉脱身走满城。众推金紫公季弟、五路万户帅本军。其六月复真定，八月命侯招降临城，杏树等砦遂下。邢、赵两州州民之在保聚者，不啻数千百家，悉复故居。幕府启太师，复赵州庆源军之号，以侯为节度使、兼赵州管内观察使。己丑十月，改河北西路按察使、兼帅府参谋。辛卯秋，复授庆源。丁酉秋，幕府以侯前后功上于朝，宣授今职。癸卯冬十月，侯介于同官李稚川、周才卿为予言：“吾赵氏世居保塞，以仕迁大梁。五代末有讳匡颖者，官至静江军节度使、兼桂州管内观察使；弟匡衡及八世孙襄，叠仕于宋，皆至通显。金朝兵破大梁，吾宗例为兵所驱，尽室北行，至龙山，遂占籍焉。虽谱谍散亡，而其见于祖茔石志者盖如此。振玉之曾大父伸，隐田闲，致赀钜万；娶王氏，生大父宪。资倜傥，好施予，人多以急难归之；娶马氏，生子八人，吾父琳，其第四子也。幼出大家，颇以裘马自熹。为人知义理，排难释纷，有豪侠之风。由大父而上，皆葬乡里。振玉之考妣，兵乱中权厝县西佛寺；比避兵还，而寺屋被焚，遂失蒿殡所在。振玉去乡余二十年，归顾之理既绝，感怆霜露，殒身无及。向辱我公误知，承乏大郡；安习既久，眷焉有桐乡之恋。乃用故事，卜于平棘县西北乡苏村里之南原，为显考衣冠之藏。日者室人冀氏物故，因从祔焉。虽远祖自保塞迁大梁，既无岁月可考；自大梁迁龙山则仅能志之。今南原卜宅，亦吾赵宗之大举，不勒之金石以昭示永久，后世其谓我何？诚得吾子辱以文赐之，为幸多矣！敢再拜以请。”自予北渡河时过庆源，闻庙学之盛，它州郡莫与为比，尝往观焉。堂庑、斋除、像仪、礼器，遭离丧乱，初若未尝毁而又加饰焉！问之诸生，盖一本于侯之经度。出赀于家，雇庸于民，躬自督视，寒暑不少懈。数年而后乃克有成，固以为贤于时之人远矣。范、萧两炼师及参佐诸人，亦皆称侯满城之举，竭事君之节，奋复仇之义，奖厉士卒，辑穆同异，裨益之力为多。初莅庆源，户不能百。为之披荆棘、拾瓦砾、招散亡、立庐舍、劝课耕稼、流通贸易。西山群盗时出剽略，侯深入搜讨，州境晏然。及入为参佐，豪猾无所顾忌，有白昼杀人于市者。侯受命再至，郡民鼓舞迎劳，歌谣载路。下车未几，即桉杀人者之罪，赦怨家妇，手刃以报之。阖郡称快。故言治郡之效者，率以侯为称首。予窃叹焉。呜呼，兵祸惨矣！自五季以来，明德雅望之后、重侯累府之族，糜灭，所存曾不能十之一。然且狼狈于道路，汩没于奴隶，寒饥不能自存者，不可胜数也。赵氏固名族，然先之以靖康之兵，继之以贞祐之乱，将绝而复续，稍微而更炽，期功群从，布列伯府；以报施言之，非先世有以开之邪？赵侯幼仕州县，乘时奋起，遂有良民吏之目。虽其材干足以自致，推究源委，益知世德之自矣。夫忠以事上，敬以莅官，孝以显亲扬名，义以慎终追远，是可书也。乃为书之，且告之曰：“降福非难，所以致之者为难；致福非难，所以养之者为尤难。予阅人多矣！长剑拄颐，大冠如箕，以揖让人主之前，可谓极矣；其变也，至一簪不得著身。河润九里，泽及三族，名园甲第，布满州郡，可谓盛矣；其衰也，子孙或不得聚庐而托处。是天道特未定也。夫端正者，必以正其末；善始者，必以令其终。古有之：父作室，厥子乃弗肯构；盖有任其责者矣。为山九仞，功亏一篑，亦必有任其责者矣。夫江之发源也微，至于放而与洞庭、彭蠡同波，沛而与北溟、南海同味，特大川三百、小川三千、有以广之耳。侯年运而往矣，更事既多，植节亦固。诚能广兴学之志，充治郡之善，进进而不已，新新而不既，他日冢置万家，室祭三世，当有鸿儒硕士如燕公、昌黎公者，演《招魂》之辞而纪丽牲之碑。至于不腆之文，所以记新茔者，乃其滥觞耳。赵侯其勉诸！”

　　冠氏赵侯先茔碑

　　冠氏帅赵侯，录其世次见属曰：“贞祐之季，中原受兵，先人忠显君起田闲，有功于乡里，乡里推为邑丞。大中解公以便宜行诸道升黜，县长佐谓先人统率有方，莫有犯之者。言之招抚使、宗室惟宏，乃自丞迁而令大名，所统三州十一县义军。吾兄显，署军中都提控；弟颙，军民都弹压，仍佩银符；天锡亦以恩例补官。于是吾赵宗固以雄视于齐、魏之闲矣。及六龙南驾，豪杰并起，大名、东平皆为大有力者所割据。先人介于强敌之闲，率创罢之民而为城守计；百诱而不变，百战而不沮。人事既穷，与城俱陷。概之当世，孰与伦比？天锡既隶今行台特进公，出入行阵，颇著微效。及再受父任，而县民人力又惫于往时，轧于他盗，困于凶荒。弱而振、离而合、立官府于攘敚之际、辟田畴于榛莽之域，重为公所录，假之旄节。岁丁亥五月，乃用故事上于台，承制之命，荣及祖祢。梁君用之记赠官之事，已备之矣。惟是数世之殡，昭穆具举，松槚百年，而有旌纪寂寥之叹。天锡无所似肖，蒙赖先世，以武弁起身，大惧前人之隐德无所发见，将遂湮灭；宜有文辞以昭示来裔。敢再拜以请。”桉赵工世为县人。宋靖康初，侯之曾大父讳存，从高宗南渡，以骑射得召见。数年后北归，换保义校尉。乡人至今以“保义”名其居。大父讳诚，明昌中岁饥，民无所于籴，能出其家所有，以活旁近。忠显君讳林，喜宾客、好施予、负欠之家有贫不能偿者，率折券以贷之。丧乱之后，富商往往被掠，乞匈道路，无归顾之望，君悉资遣之。风义所激，州里称叹，故有令丞之举。呜呼，兵兴三十年，河朔之祸惨矣！盛业大德、名卿钜公之后，遭罹元元，遂绝其世者多矣。仅得存者，亦颠沛之不暇也。赵侯居则食万家之邑，出则为千夫之长；年未五十，孙息满前，群从自生齿而上余七十辈。侯之姊氏，乘时奋兴，所握万夫，如臂之使指；锦衣绣帽、角逐于草昧之日，东西数千里、识与不识，皆以女王目之。盖先之以靖康，后之以贞祐，再涉大变；向绝而复续，稍微而更炽；不曰先世之所开，则无以考天人之际矣！故予乐为之书。虽然，此予闻而知之者然也。侯之太夫人董资善良，夙尚内典。忠显君之时，中馈之位，乃为上僭者所夺于夫人也。撝斥如媵侍，陵轹如囚虏，井臼之事，率躬亲之，如是积三十年。夫人推之以夙业，坚之以苦行，怡然委顺，恶言未尝出诸口。昼哭之后，僭夺者故在；反以其老寡而怜之，时往慰藉，且敕诸子事之惟谨。既没之后，葬祭过礼，无降杀之贬。夫妒为妇之常，而怨亦人之所必报；不妒不报，直千万人而一耳！况乎其夺也，不以怨而以恩；其报也，不以直而以德；不出于强勉，不由于沽激；传记所载，如是者几人？女有健妇之称，男有时豪之选；期颐甫及，福禄方来。乃今野服萧然，脱屣世事，躬不受祉，其安归乎？予见而知之，赵宗之所积在此母矣！因述侯之世，并以夫人之事附之。侯字受之，今为东平左副元帅、兼分治大名府路同知兵马都总管事，宣授行军千户官镇国云。戊戌岁七月初吉记。

　　西宁州同知张公之碑

