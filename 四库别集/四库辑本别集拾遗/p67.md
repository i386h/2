<!-- { "loadSidebar": true } -->
苦之。永惟祖父忠厚之意，己粗有余，而坐视人之弗给，非家教也。爰自大德丁未始，岁捐千石，视冬价不增。繇春二月至四月月一粜，五六月月三粜，比贫口给之帖分贮粜处，随其居近以便之。又以连岁不登甚丁未、戊申，增为二千石，他岁如初约。茶陵州之洲陂，世家为谭氏，自初兴称国老。十二世至巽斋，诗书益大其家声。尝名堂「义方」，欲合族子弟教且养焉，志未克就。秋贡士嗣之，周旋世变间，力所可及，施惠不少，亦不使其人知。尝曰：「惠而使人知，非施也。」其代有盛德如此。秋之子福焱，笃行先训，每思所以推广光大之者。会岁俭籴艰，乡 【党】  【倘】 余积充裕，岁增为无涯。条约明具，质之神明。取《易中孚》九二语，谓天下惟孚之至，可以及物，惟善之实，可以感人。千里之内，岂无同是心者。名仓以「孚善」，其望之当世尤厚，不远求记于予。方时洊饥，官讲荒政日迫，贫富交敝。闻君此举，使人慨然。吾西江之涸乡有是仓，亦岂当公私皇皇，若此何幸？执笔论著，传之四方。兴于为善者，闻风而说之。宁惟益广谭氏孚善之望，而备豫有恒，里无流亡，且免于仓卒。强所无而诛不备，惠未及于民而公私骚然，烦费横出，与其急而靡措，孰若分于少有而缩于易能，为忠实利便，可传可继也哉？昔者圣人之说孚也，谓其言善而已。言之善，犹应于远者如此，而况于事哉？事与言易，其信当如之何？若饥而与之食，事莫切于此矣。济无多寡，惟及时者力半而功倍；惠无大小，惟有常者望足而心固。古今捄荒者多矣，待于流亡捐瘠，而后发赈贷，彼朝夕之不充，而望饱于簿书展转之后，故移粟为不仁，而发为无益。夫饥者特一饭之莫继，而茫然方来之日长。若时而斗升可必而获，将后顾之无忧。如有恃而不恐，亦岂肯轻去乡里捐妻子哉？孚者，诚之着也。善者，心之同也。诚于为善，复有过此者乎？己为善而不居，独以为人之为善。谁不如我以兹心至，其有不孚者乎？人者则不可知，而吾之孚足以质于天而建于人矣。昔马文渊之散谷，吕子敬之指 【困】  【囷】 ，以为美谈，此犹一时之惠耳。齐刘善明三世乐施，青州岁荒，家开仓以济乡里。于是百姓呼其家田为续命田，兹仓盖近之矣。孚于人者，必孚于天。晋潘元茂荒年随人多少口率均分。父老颂之曰：「且贵且富，有南山之寿，吾仍得与潘元茂。」又曰：「恩不可忘，无如我潘郎。」以人之所叹，天念之矣。此则孚于人者也。东汉何比干多阴德，一日遇神与之策二百二十，曰：「他日子孙印绶，皆若此。」(民者)夫民 【者】 天之所恤也，此则孚于天者也。张乖尝梦黄氏以厚德为神所敬，旦而问其所为，则曰：「岁秋籴，而春夏发之如初直。」乖信其有以动于幽明。嗟夫，予记兹仓，因谭君之世美，与「孚善」之嘉名。历举前后拯饥施报隐德，载之史可信者述之。匪独以见谭氏后来之昌盛远大者，必亦于此而动夫人亹亹不倦之天，则亦君子孚善意也。南山名福焱，尝魁咸淳丁卯。漕贡记。
 【《永乐大典》卷七千五百十四「仓」字韵，页十七上《茶陵州志》引「刘将孙」。(影印本第八十一册)】 
　　读书处记
丞相信公之季弟称文堂，蚤赞阃谋，开朝迹。及丞相留燕山，与书如诀曰：「我以忠死，仲以孝仕，季也其隐，隐当若之何？山中读书可矣。其它日为管宁，为陶潜，使千载之下以是称吾三人。」文堂受言服膺，读书深密，无故山以外之迹，随寓以读书处扁之。岁年睕晚，坐念喟然，往帛书随手裂去。曷其使来者不忘，亦惟是笔墨传着以贻永久，乃录副墨视予，命之记。呜呼，书尽在文山矣，尚何言。抑有书以来，凡具耳目心知者孰不知读。而古今高材显仕则有之矣，谓非书之効不可，而可谓之能读者几？书一也，而读者异焉。子骏白头国师，博极羣书以为之资，此亦一读书也。阿瞒飞扬郁抑，而欲名山精舍为二十年规，此亦一读书也。书何与于人事而有遗恨者矣。意者书亦不能无憾于此也。书非以资读，而读者亦若有福。昔人有罢相而或诮其胸中欠读数百卷者，有入翰林而恨其太蚤不得老者。虽如莱公精忠大节，犹有置不满于此，则书有不及读者矣。前史贤相或再问再不知，或讲井田礼乐有厚惭，以至《论语》半部断章称相业不可及，则书有不必读者矣。书何假于读，而犹有不暇与不足，则书何负于世哉？呜呼，书之効可睹矣。事业有不在于学问，而学问各自为是非。向微千钧一 【镂】  【缕】 ，犹有信公若而人，则教忠教孝永已如清谈，而羲农以来为有余愧矣。然则今之所为读者何书也？是则有可言者矣。载籍以来，自删定笔削而后成书，泛而为诸子百家。私之为传授，为专门名家，为训诂章句，为贴义套括。一反之为亲说，大明之为理学。墨守者局师说、尊统承，择便者借光宠、捷功利，巧者媒禽犊、曲阿世，浅者拾土梗、供辞章，最下又疣赘给科举。三千年间读书者具是矣。孰能反而求其初，孰能通而会其极。呜呼，其自三代以来前修往哲，晦明绝续，毫分缕析，以至斯世也。其亦幸而汉唐以下，而无议论之多门，场屋之遗累，以及此时也。学术之异同，不待辨而唯是之归；义理之择执，不必泥而唯善之师。观于正大而得天地之所与立，揆之心胸而得圣贤之所与同。夫岂呻其呫毕，诵其糟粕之谓而已哉！文堂之于读书也，既进而不愿为河汾之十策，又幸退而不必如邴根矩之教辽东。比幼安藜膝穴，则彼良苦；视渊明赋《山海》自遣，则此有余。其所自得者，丞相之所不能教，而吾亦不能得于言也。虽然，彼一时也，此一时也，文堂之善其身足矣。兹名兹志又将以遗于方来。以之承家，以之教子，如斯而已乎？其于用世，亦有政自不免者乎？抑此为读书言之也。其使观雪窖之帖，而兴于今昔之故。以予文其间，岂不足以有感也？是则异夫世之所谓读书者之撰矣，斯其不负信公之教也欤？文堂，名璋，字诸子。力学，喜属辞，皆读书之効云。此帖凡百七十八字，慷慨恳恻，情至谊尽，百世之下，诵之者犹流涕也。别为刻藏此处，于是信公去世二十有三年矣。大德第八重九书。
 【《永乐大典》卷一万四千五百四十四「处」字韵，页十一下引「刘将孙养吾集」。(影印本第一百五十二册)】 
　　新刊杜诗序
有杜诗来五百年，注者以二三百数，然无善本。至或伪苏注，谬妄钳劫可笑。自或者谓少陵诗史，谓少陵一饭不忘君。于是注者深求而 【僵】  【强】 附，句句字字必傅会时事曲折；不知其所谓史、所谓不忘者，公之于天下，寓意深婉，初不在此。诗有风有隐，工部大雅与三百篇相望，讵有此心胸哉？此岂所以为少陵！第知肤引以为忠爱，而不知陷于险薄。凡注诗尚意者，又蹈此弊，而《杜集》为甚。诸后来忌诗、诗、疑诗、开诗祸，皆起此而莫之悟，此不得不为少陵辨者也。先君子须溪先生每浩叹学诗者各自为宗，无能读杜诗者，类尊丘垤而恶睹昆仑。平生屡看《杜集》，既选为兴观，他评泊尚多，批点皆各有意，非但谓其佳而已。高楚芳类粹刻之，复删旧注无稽者、泛滥者，特存精确必不可无者，求为序以传。坡公谓杜诗似《史记》，今闻者特以坡语大，不敢异，竟无能知其所以似《史记》者。予欲着之，此又似评杜诗为僭，独为注本言之。注杜诗，如注《庄子》。盖谓众人事、眼前语，一出尽变；事外意、意外事，一语而破。无尽之书，一字而含无涯之味，或可评不可注，或不必注，或不当注。举之不可偏，执之不可着。常辞不极于情，故事不给于丳也。然讵能尔！是本净其繁芜，可以使读者得于神，而批评摽掇，足以灵悟，固《草堂集》之郭象本矣。楚芳于是注，用力勤，去取当，校正审。览他本，草草藉吾家名以欺者，甚远。相之者，吾门刘郁云。
 【《永乐大典》卷九百五「诗」字韵，页十二下引「刘将孙养吾集」。(影印本第十册)】 
　　 【唐诗选序】 
唐诗亡虑数百家，往往特中唐以后所传。荆公因宋次道家本选之，称百家固未备。世谓三司吏人乱摽贴，非初本。先君子须溪先生点校熟复，疑荆公别有选者。然唐诗浩繁杂袭，得此本读之者，亦胜如尽读诸集也。尝见荆公集句，凡唐诗中闲篇刺语，用之如丳。想见此老胸次，诸家美恶烂然，何不毕具，亦何待篇章反复去取，如吾等今所观哉？古人赋诗，犹断章见志，无不可以取节。况大宗师之所识鉴，虽未免失真，然岂无什四五存者。选文章难，诗尤难；评得选意，选得作意愈难。选者各自有意，众共称好者，作者或不谓然。人见之无味，而中有可感者，乃倍觉深长。固有本语本意。若不及此，而触景动怀，别有激发。予尝以此通于古今之评论，如有感也，何独唐诗然哉？三百篇经圣笔，然谓无所遗不可，谓尚有可删亦可，论未有定也。此本经先子论订提掇，特欲以启后学亹亹之机。古云谭见心诗，称能品，先子深赏爱之。已而名士刻雅南者，多选其作，取吾家荆公选诗本刻之，寄声为序。予惧夫览者徒能疑于是编，乃上下论之。非曰辩其不然，聊以广或者之意。虽不必如荆公所谓，观此而足，抑以此选此评而观唐诗，不亦可哉。
 【《永乐大典》卷九百七「诗」字韵，页一下引「刘将孙养吾集」。(影印本第十册)】 
　　王荆公诗序
