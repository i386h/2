<!-- { "loadSidebar": true } -->
　　昨过髙斋值阁下他出阍者延客坐案有阁下手疏史目盖体例初藁取而诵之有儒林传又有道学传阁下讲明正学探洛闽之渊源欲为道学立传固宜然彞尊窃以为不必也传儒林者自司马氏班氏以来史家循而不改逮宋王偁撰东都事畧更名儒学而以周张二程子入之元修宋史始以儒林道学析而为两言经术者入之儒林言性理者别之为道学又以同乎洛闽者进之道学异者置之儒林其意若以经术为麄而性理为密朱子为正学而杨陆为岐涂黙寓轩轾进退予夺之权比于春秋之义然六经者治世之大法致君尧舜之术不外是焉学者从而修明之传心之要防极之理范围曲成之道未尝不备故儒林足以包道学道学不可以统儒林夫多文之谓儒特立之谓儒以道得民之谓儒区别古今之谓儒通天地人之谓儒儒之为义大矣非有逊让于道学也且明之诸儒讲洛闽之学者河东薛文清公而外寥寥数人薛公立传当在宰辅之列今取余子标为道学上不足拟周程张朱下不敌儒林之盛则莫若合而为一于篇中详叙源流所自览者可以意得此彞尊前书所云体例不必沿袭者也狂简之言不知所裁惟阁下审择之
　　史馆上总裁第六书
　　尊自入史馆受阁下知己之言忘其梼昧屡奏记于三席顾念同馆诸君授之以简初无质难而独一新进防防于左右难乎免于躁人之讥然有不容己于言者敢再陈之国史者公天下之书也使有一毫私意梗避其间非信史矣明自万厯间顾髙诸君子讲学东林书院士大夫向风景从主持清议久而渐成门戸不得其门入者分镳而驰迁染之涂既殊相争如水火当是时中立不倚者寡矣究之东林多君子而不皆君子异乎东林者亦不皆小人作史者当就一人立朝行已之初终本末定其是非别其白黑不可先存门戸于胷中而以同异分邪正贤不肖也大扺小人之交无所不比而君子或有所不同方宋盛时晏殊为相范仲淹参知政事杜衍为枢密使韩琦富弼副之可云同心辅政者矣及赵元昊叛仲淹主调发弼不主调发衍是弼议殊是仲淹议若不相能者然既而退朝语笑无间唯其是非同异一出于公故能成庆厯之治东林之君子则不然一言之合则以为同道而信之终身一言之乖则斥为匪人怀恶而不复亲比居田间者遥制朝柄而庠序之士立文社应之转相慕袭胶结而不可解异议者一发而不胜乃树援以为敌久而假宦寺之权以祸君子未始不由君子之疾恶过激也使克如晏范杜韩诸老和而不同羣而不党宁有是哉毎见近时之论其人而东林也虽晩而从逆必为之曲解攻东林者殉国之难人所共知终以为伪执门戸以论人是非之不公其弊有不可胜道者已彞尊先曾祖太傅文恪公廉节自励中立无党以礼部左侍郎摄本部尚书事请册立东宫公私疏凡七十上流传者二十余篇存之史馆其言最切直者劾郑国防大指谓明外戚不预政事册立匪国泰所宜言当时贵妃亲懿咸为侧目其后册立防下仪注皆先公预定出诸袖中且上言国朝册立东宫无谒谢贵妃四拜之礼宣德嘉靖旧仪与今有别故实録特书是年礼臣悉从裁革不敢援故事以请而郭文毅公遗先公书以先公议礼疏訚訚侃侃百折不囘比之中流砥柱顾先公诸疏世或移置他人姓名若呉人文秉撰先拨志始一书凡涉册立事纤悉具録独于先公劾国泰暨裁革贵妃四拜礼皆削而不书无他以先公名不入东林党籍也秉为文肃公子文肃中天啓壬戌进士第一人是年先公实主防试文肃固先公所取士也虽渊源有自而秉一字不以假人其待中立者且然况与东林树敌者乎即此一家一事言之党人之是非公乎不公阁下可以审察矣彞尊非不知是言出必有唾其面者然而国史天下之至公不得以一毫私意梗避其间者也区区之诚以南董望阁下冀裁择焉
　　史馆上总裁第七书
　　明史成书莫难于万厯之后稗官踳駮是非易以惑人至崇祯一朝无实録依据尤难措手日者阁下选同馆六人先纂长编可谓得其要矣长编成于李焘其防宁失于繁毋失于畧故国史官文书而外家録野纪靡不钩索质验旁互而参审焉无妨众说并陈草创讨论而防于一今则止据十七年邸报缀其月日是非何以明同异何以别挂一而漏万失焘之体例矣家録野纪虽未足尽慿然亦当错综诠次而后是非不可揜本末具见阁下奚不取诸史馆四方所上之书凡涉崇祯朝事俾纂修者一一穿联之又是时朝中朋党坚不可化封疆将帅率以爱憎废置而贤不肖无分焉若袁崇焕之死钱龙锡之获罪负天下之至冤而党人恨不食其肉非覩
　　太宗实録何由知计出于反间乎盖以
　　本朝档子合之崇祯邸报逺不相蒙是必兼听并观而后可审其功罪至于甲申冦难朝野相传谓懿安皇后不死然
　　世祖实録大书元年五月葬明天啓皇后张氏于昌平州足以洗其冤矣他若庄烈愍皇帝之諡定自
　　本朝而野纪纷纭或书思宗烈皇帝或书毅宗烈皇帝或书威宗烈皇帝或书怀宗端皇帝宜以后定之谥大书简端者也又甲申殉难诸臣俱经
　　锡谥应特书于传后而内官从死者或云王之臣或云王之心或云王之俊其实则王承恩
　　章皇帝有谕祭文此明征矣又莆田王公家彦以兵部右侍郎协理戎政亦死甲申之难见闻者无异辞乃顺治九年
　　章皇帝轸念殉国诸臣
　　特命礼部锡谥易名二十五人而典礼者独遗王公不与谥岂非阙典也与侧闻顺治二三年各省巡抚题报崇祯闲死事诸臣方之野纪当得其实亦宜分年书之阁下奚不请于
　　朝暂假
　　文皇帝
　　章皇帝两朝实録亟令史馆监生誊一副本庶纂修者得以参详同异而不失之偏此非小补也不然以宜书者不书是编出览者将谓识大识小无一具焉可不深虑也哉







　　曝书亭集巻三十二
　　钦定四库全书
　　曝书亭集巻三十三
　　翰林院检讨朱彞尊撰
　　书【三】
　　上山东巡抚张公书
　　彞尊闻之古者立学必释奠于先圣先师周公孔子是已孔頴达曰周公孔子皆为先圣近周公处祭周公近孔子处祭孔子盖古之语道统者必兼周公孔子东汉永平二年命辟雍郡县学并祀周公孔子唐武德二年亦诏国子学并立周公孔子庙至永徽中以周公为先圣孔子为先师逮显庆二年依羣臣议以周公配享武王始专祀孔子宋真宗大中祥符元年諡孔子曰文宣王諡周公曰文宪王追崇之典并垂国史夫尧舜禹汤之道自周公传之文武之德周公成之诗书礼乐易自周公制作而缵述之有周公继徃开来于前斯孔子集大成于后皆功在万世者也孔子之裔自汉以后或为大夫或为君或为侯或为公其支子为五经博士或知仙源曲阜县事代有显爵独周公子孙唐髙祖虽博求其后究未爵以官祥符幸鲁仅一表其门闾而已彞尊昔谒孔林望见周公有庙在曲阜县治东北三里询其子孙犹聚族而居盖自伯禽少子鱼封于东野有田一成因以为氏其谱牒有东野志世次可考及伏谒庙下丰草不除檐栋悉壊惟垣墙尚蔽行路而已因言之巡抚刘公【芳躅】请立博士公即属彞尊代为作奏将闻于朝矣吏言前巡抚周公【有德】曾请而不
　　允刘公不为夺也防柯给事【耸】疏请以方孝孺从祀孔子之庑为部臣駮诘幕客以此阻公公乃不果彞尊至今有余憾焉伏覩孔氏弟子顔曾仲孟皆立五经博士下至宋儒二程子朱子亦皆有博士世袭而先圣周公反不得下同于有宋诸儒于义有未安者兹遇
　　翠华东巡襃崇先圣之日执事试以上请度无不允择东野氏之宗子授以五经博士世袭其爵以奉祀周公俾千载之下大书特书曰立周公后为五经博士自康熙二十三年始百王未行之典自执事请之皇上允而行之岂非不朽盛事哉然专愚之见窃虑复有阻执事者鲁经曰见义不为无勇也执事曩居言路知无不言天下之大勇无过执事故敢以是言进惟留意焉
　　【是年昆田在张公廨中公得书即草奏置行笈中乗间欲上而东野氏裔沛然迎】
　　【驾直前天语甚温公谓】
　　【殊恩宜出自上遂焚其草男昆田谨识】
　　与胡解元书
　　秋试得足下巻时文尔而不苟如是信足下能道古者比相见有恂其容有蔼其言益喜心赏之不谬既退足下遇仆熟客于涂告以仆对门下士不当呼兄又足下自称门生而仆不应以是致疑仆过矣从乎俗也昔者孔子于其徒曰蒧曰由曰求曰雍曰囘曰柴曰赐曰偃曰赤曰商曰须曰参曰师曰予曰枨皆直呼其名至孟子则不然乐正子高子公都子万章公孙丑陈代彭更第称曰子孔孟相去仅百年尔而习俗之移人已若是虽圣贤不得而反古也至若门生弟子之称盖有别矣欧阳子曰受业者为弟子受业于弟子者为门人论语为孔子而作所云门人皆受业于弟子者也顔渊死门人厚葬之此顔子之弟子也子出门人问此曾子之弟子也子疾病子路使门人为臣又门人不敬子路此子路之弟子也子夏之门人问交于子张此子夏之弟子也孟子门人治任将归入揖于子贡此子贡之弟子也孔子曰自吾得囘门人日亲囘无繇之子本门人也而列为弟子此门人所以日亲也孔子既卒门人疑所以服礼弟子之于师心丧三年无可疑也疑所以服者门人之服也东汉孔伷碑隂有门生复有弟子此门生弟子之别也仆年少日见师于弟子无称兄者习俗之移人仅三十年事尔仆未尝不忾叹其非而不能力行古之道甚惭于足下因次所闻聊以解嘲亦以见仆之匪得已也
　　报徐敬可处士书
　　辱示春秋地名考采择羣书援据精确尝惜郑樵之谱张洽之表徐得之之记未寓于目足下书成可以无憾矣以仆蒙滞安能有所是正惟于召公封国注从帝王世纪以为文王庶子鄙意不能无疑文王之昭一十六国富辰言之详矣召公初不与其列谷梁传谓周之分子谯周谓周之支族司马迁但云与周同姓其于公旦叔鲜叔度皆特书弟以别之孔頴达亦云召公必非文王之子独皇甫谧异是既以召公为文王子乃欲并原丰为一頴达已斥其谬然则宜存皇甫之说而駮正之者也至足下谓燕初封未得蓟以仆考之燕之始封本都于蓟故班固曰蓟故燕国召公所封逸斋诗补传云蓟后改为燕犹唐之为晋荆之为楚惟因记有封黄帝后于蓟之文而史记既封帝尧之后于蓟又封召公奭于燕燕之于蓟若分二国于是张守节则云召公始封在北平无终县以燕山为名后渐强盛乃并蓟徙居之王伯厚则疑黄帝之后封于蓟者已絶成王乃更封召公于蓟之二说者仆益疑之惟陆德明有云黄帝姓姬君奭其后观于是而仆之疑始释也盖公既为周同姓则称分子也可称支族也可轩辕二十五宗尧之后亦黄帝之后于襃封先圣王之后则称魝于封功臣谋士则称燕以采邑言则称召蓟与北燕本一而已足下以为然乎否乎惟再示之
　　答胡司臬书
