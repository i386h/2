<!-- { "loadSidebar": true } -->
　　古之所谓世其家者非以穹爵厚禄也文献统绪之传道德风流之雅盖有赖焉南昌聂氏为故宋儒族其先名子充者以科业称与其子元老孙仲贤及仲贤之兄弟十有二人同试于乡文学之盛萃于一时而仲贤尤克承祖父而有声者也在穆陵朝丞相履斋吴公尝扁仲贤读书之所曰雪寮百余年来嗣其业者相承不废有名坊字复性者为仲贤之四世孙去子充七世矣构堂数楹取雪寮旧扁署之教二子鉴钟従师授学钟以某经中洪武壬子江西秋试乡贡进士选且将进而用之扵朝矣呜呼文献道德之懿其不在是也耶夫物之至白者莫雪若也士之于世以清白世其家而不污于流俗其不如雪矣乎昔者堂构轮奂之美仲贤作之而呉公为大书之所以贻后人者其意至深且逺也后人而不思所以继承之则世泽之存者殆无几矣乃今复表而掲之俛仰先哲百世一日也其不有以耸然兴起乎吾知其名显者绳绳不絶矣传曰绍闻衣德言又曰尔尚迪前人之光其复性之谓乎予以淛江进士计偕京师与钟相遇闻其备言所以其友蔡象贤以是巻来因书以归之 

　　跋乌先生序陈氏孝友巻 

　　父母兄弟为五人伦之目人能孝父母友兄弟推之于君臣夫妇朋友之间无所施而不可者昔者夫子称闵子骞以为人不间其父母昆弟之言而先儒以其孝友之实积于中而着于外者如此今观慈溪乌先生序陈氏叔铭孝友事委曲详备有以见叔铭能知人伦之重矣其为公矦所知而参赞列卫也宜哉 

　　跋吴兴赵公临褉帖 

　　吴兴赵公书法冠天下识者谓其于晋唐诸公克集其成今观公所临禊帖深得右军之妙抵掌孙叔敖殆谓是邪 

　　跋西旅献獒图 

　　此西旅献獒图也其当周太保作戒之时乎观其人物之异服饰之别盖其生禀习俗使然而皆有恭敬向慕之意有以见明王谨德万国咸宾矣后之作王会图者其有取于是也耶代孟先生 

　　跋蓝采和升仙图 

　　按濠梁志仙释传载蓝采和踏踏歌一阕言采和一日即市楼饮酒有五色云覆冒楼上乘云而去今通真观即其地也歳在丙辰观毁扵兵燹主者王兰谷去之江南事定兰谷复归为治祠宇奉北极真君像绘采和升仙图并刻踏踏歌以传是其志行清修慕古仙人神而従之者欤（刻石观中） 

　　跋云闲诗卷 

　　真读中都太守严侯自着云闲诗一章何其属辞之精寄兴之逺哉方侯家居従容无事与世相忘固若云之漠然扵山谷中矣羣雄鼎立强邀屈致不得已为一出殆有如云之浩荡飘忽自北自南随其所之而已尔及如飞龙在天位登九五然后躬城社之寄成霖雨之功侯之心固以是为偶然耳而向之所谓云闲者自若也然则侯其可以形迹求乎哉夫观诸物者观诸人观诸人者观诸心君子于是知侯于云有合矣诗曰维其有之是以似之其侯之谓乎 

　　跋谦斋巻 

　　谦易六十四卦之一古汴黄德明氏取之以扁其斋居是其用易者欤会稽杨铁崖先生为之铭所以期之者甚至卒章有曰以能保我子孙黎民于无穷噫非谦德之至盛其孰能与于斯哉夫地中有山谦卦之象以崇髙而处卑君子象之所以损过以补不及者固有当然之则矣德明中原望族歴任南北殆将十年卑而弗志于髙损而无意于盈政化所及民有遗爱庶几于谦谦君子矣虽然谦者君子素履岂曰保其位云乎哉传曰谦以制礼德明即是用力焉所至可量也耶杨先生推其效而极言有以也夫 

　　跋唐十八学士夜宴图 

　　此唐十八学士夜宴图也其弘文宿直之暇乎衣冠人物其雄伟不凡如此哉若其器用之备品馔之丰皆有以极夫燕乐之情焉其诗所谓不醉无归者耶方是时太宗以秦王天策上将开府际会风云千载一日也诸公论思献纳所以图报其上岂以暮夜樽爼従容饮笑而或忘之哉览是图者可以想见有唐得人之盛矣 

　　跋李后主观奕图 

　　此南唐后主李重光观奕图也世言奕碁如用兵一着既失危亡因之重光承祖父之业保有江南其于理国之术踈矣兵家胜负之机既扵观奕见之然不能修德自强以底于亡异日肉袒请降视夫向之游惰縦目于碁奕间此何时耶彼何时也耶 

　　跋周文矩画琉璃堂图 

　　按松江夏氏图绘寳鉴周文矩金陵句容人事江南李氏为翰林待诏画入神品尤精于人物楼观此琉璃堂图行笔瘦硬战掣类其主重光书法信为文矩所作琉璃堂莫知创始意者江南僻在一隅穷奢极丽土木之工过为此制故文矩得用意于毫楮间也耶呜呼是可为鉴观矣 

　　书吕朴卿春秋五论 

　　传春秋者自左氏公榖胡氏之外凡千百家大抵以褒贬赏罚为宗独文公朱子以为圣人光明正大不应以一二字加褒贬于人直言其事善者恶者了然自见名世大儒若四明太师郡王存畊赵公深得其说着奏议百余巻在穆陵时于进读恳恳言之温陵朴卿吕先生出与赵公相先后其学亦本朱子有五论以发其端有集传及或问以辨析其义旨趣之归于是诸说之破碎支离者不足论矣自是而后赵氏之学再传而得同郡程时叔氏程氏本义尤有取于吕氏者也真自早歳以先训习是经间辑集传集论二书凡有出于独见而不惑于三家如吕氏者细书其下盖有以见儒者穷经切已之学而不专于科举利禄为心者洪武壬子忝冠淛江多士选典教中都之临淮以使命至虹县而南海孙进士蕡仲衍适簿是邑相与论吕氏之学葢有合焉既归书五论以遗之仲衍其必因是而得圣人之微意矣哉 

　　跋欧阳率更九成宫帖 

　　欧阳率更醴泉铭世所盛传然重模迭刻失真已乆此系陕右石本笔法有特立不挠之势人以是为贽求着文者予笑而受之因装潢成帙以寄儿子复升云 

　　跋虞世南孔子庙堂碑 

　　予向与周止斋论虞世南孔子庙堂碑旧刻至春字磨灭不存后是者殆其曽玄矣相视一咲此在陕右名三段石虽非旧刻而穏重俨然有冠冕佩玉气象亦足以穷波磔之妙矣 

　　跋皇甫君碑 

　　欧阳率更书如大将持戈有特立不挠之势若皇甫君碑尤世所寳玩者此系陕右佳本后磨灭不存者剜去之恨不得见其全耳 

　　跋黄府史传 

　　传曰死者人之所恶也孰肯舎生而就死哉然死有重于泰山亦有轻于毫毛视夫义之所在而已黄府史庐陵一椽尔非有专城方面轻重安危所系冦盗之来虽弗死可也而卒至扵愤詈再三以死是盖知夫义在殉国初不计其身之贵贱禄之厚薄也昔睢阳既陷张巡谓南霁云曰男儿死尔不可为不义屈霁云曰欲将以有为也公有言云敢不死夫云职为偏禆义当同死然亦巡之义有以激之若庐陕之难空一府遁去而府史独以死当之岂非人所难世所罕哉孔子谓杀身成仁者府史其庶几乎传以传之非耶 

　　跋贝先生胡敬德字说 

　　能敬必有德春秋晋大夫之言也数千百载之下紫阳朱夫子即河洛诸说而集厥大成其开示后人无以加矣今观檇李贝先生着四明胡敬德氏字说以操舟涉险为喻自为一家之言夫出险于无虞蹈险于不测诚有敬怠之分且天下之险莫海若也予与敬德同居海岛上其于涉海而卒蹈于海者固尝目见而耳闻惟先生能形容而发挥之此立言之士所以有关世教也敬德慎守而始终焉则于以字配名之义其庶几哉 

　　跋宋学士送吴教授诗 

　　予读此诗词如雅颂非宋公不能作非呉先生亦莫克当也其治世之音矣哉 

　　跋呉教授义孚招客疏文 

　　洪武九年闰九月初九日中都鳯阳府教授呉先生义孚书疏文肃客饮酒翌日客至皆先朝缙绅文献遗老酒酣予起执爵先生诵其文在座者皆倾听尽欢而罢予辄效先生而为之辞曰定时置闰九阅月两过重阳会友以文十余人摠为上客惟先生之扬觯类司正之致辞于胥乐兮允为好也醉以酒饱以德蔼令闻广誉之施忠于国孝于亲有于语道古之意既成因语先生曰齐谐鄙俗书生习气置之不复道也明日诸生有传先生之藁者谩识其后 

　　跋程羽肃行巻 

　　君子赠人以言所贵于言者以其有所劝勉警厉益于人耳程羽肃由涿州守左调扶风丞天官以示殿最也羽肃不以卑且冗欣然拜命以去翰长宋公既为文以赠而孙氏仲衍蔡氏宗黙皆本其出处诗歌叙述不以颂而以规所以为善言也羽肃克蹈斯言于国家慎选责成其庶几乎夫殿最者赏罚之权衡唐虞考绩之法周官三歳大计羣吏之治古今不异道也今日之殿异日之最頋所行何如尔扶风在汉为三辅视涿尤为重地羽肃不负其为丞斯亦不媿于为守矣殿最云乎哉 

　　跋汉高祖大风歌碑刻 

　　真尝以公使至彭城登亚父冢西望丰沛慨想汉髙祖兴王旧迹及预纂修九郡图史得载所谓大风歌者夫其蹙秦灭项醢彭诛黥来归故乡贵为天子富有四海与父老儿童悲歌击筑有安不忘危之意其帝王之雄哉厯千数百年今圣天子龙飞淮海定濠上为中都而丰沛为彭城属邑在畿甸之内与汉祖先后相望歳时归幸以赐以劳不特歌大风以侈一时而已呜呼盛哉览王矦之章者亦可以壮今古之怀矣乡友傅佑知沛县以石刻古篆见遗谩识于后云 

　　跋孔子庙堂碑 

　　虞世南孔子庙堂碑传刻甚众首题有大周者为甚古盖碑额相王旦篆题相王在武后朝为藩臣易唐为周相王従而附会之唐既返正碑遂琢去其角后刻者皆仿是予闻博古君子松江夏先生士良实云此在陕右名三段石较之古刻不啻曾玄而亦可以得古人笔意所在矣 

　　跋栁州罗池庙碑 

　　右韩文公栁州罗池庙碑中书舎人沈传师书传师居典诰之任功业载唐史列传其书与公碑流传至今信斯文之不朽也耶观其笔法顾盼有情而结构不窘殆得欧薛微意信为能书范石湖谓米元章尝学传师书至及晚年始入太令之室盖知传师者也栁州府知事孙原哲予同乡人尝学扵先君子以书附此碑来濠梁求予着清白轩记予重其意装潢成帙寄儿子复升为学书之一助云 

　　跋九成宫碑 

　　欧阳率更所书醴泉观铭曰在今麟逰即九成宫旧石刻也昔人谓率更貌寒寝陋而敏悟絶人其书劲险刻厉正称其貌今观此碑用笔坚劲如直臣正士规行矩步有中立不倚之势予在濠得之因以转寄乡友李辅仲氏辅仲学于先君子博学好古尤知书法必有以辨之 

　　跋永禅师真草千文 

　　世传永禅师书骨气深穏体兼众妙精能之至反造踈淡如观陶彭泽诗初若散缓不收反复不已乃识其竒趣信知书者也今观石刻千文用笔妍媚遒劲深得右军笔意其盛传于世而为人所爱玩也宜哉 

　　跋颜鲁公多宝塔碑 

　　蘓长公论颜鲁公书雄秀独出一变古法后之作者殆难复措手世盛传其大字稍少而楷者独多宝塔碑耳碑系南阳岑勋撰勋之文不槩见而此文乃以公书得传其斯文之幸也耶 

　　跋定陶石本孔子庙堂碑 

　　此济南定陶县石本也县有是碑不详所始至正间黄河泛溢碑没入水中县尹王瑶叔玙埀意斯文俾夫工拽出之复立诸县治石文理若银星日出光曜天阴辄湿润水流如缕亦其异也文人嘉兴盛起潜为予言之碑画视陕刻颇瘦较之锦江石本则相伯仲云 

　　跋九成宫碑（送王叔逺先生孙驯骈二器） 

