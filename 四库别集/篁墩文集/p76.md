<!-- { "loadSidebar": true } -->
　　丰城甘君廷望起成化戊子乡贡进士凡七上礼部皆弗利乃上吏部举铨士首选廷授同知徽州府事于是徽之人客京师者谓君之拜命也宜庆君之行也宜饯庆与饯皆不可无词也爰属之予谢不敏不获则为之言曰吏之治民也犹医之治疾诵医圣之书既精而又见证多用药审则疾之愈者十九虽精于诵书而恃其性之敏也至以药试证其证素非所谙也特以意料之而已则疾之愈者十一置书弗诵而证与药漫无所知也听其所如而妄意于幸中则其疾之愈者鲜矣彼治民者何以异此甘君数竒谐寡偃蹇于场屋志愈厉业愈修羣铨士而试之经莫敢为之先焉诵医圣之书而精者也君不获伸其志于用者二十年然偕君而升后君而起固有大利逹而名与之俱者矣亦有碌碌于时而毁誉之不闻者矣至于为郡县者或宜民或不宜民某事之可法某迹之可戒皆君所目击而非耳闻见证之多者兹之徃也因民之所欲兴其利因民之所恶祛其害视有余不足而损益之以无伐其天和使病之仆者兴瘠者肥变呻吟为笑乐将自此始所谓用药之审者固君之能事也哉徽南畿辅郡处于万山之中其俗朴而不奢简而知耻昔人恒以为爱土而吏治有善否遂从而和之以为难徽岂难治也哉夫天下之郡邑固有坐视人之疾而不能为之者矣盖得夫愈疾之十一者幸焉而况愈疾之十九者乎此吾于甘君之行窃诵所闻以吿而私幸夫吾人之有瘳也

　　寿处士汪君廷悦七十序

　　歙西有地曰讯行汪氏世居之其地之原田甚腴故汪氏之业甚丰而人之生者甚盛有处士廷悦君者尤以乐善好施敦族睦邻见称于一乡子二人曰道铭道常又能励行以承其业致孝于其亲故君安之无事物婴其心而居有滫瀡之奉出有杖屦之适不自知其岁月之攸迈也于是寿七十矣宗姻戚党以岁之十有一月九日为君始生之辰举酒升堂以次称寿而徐君昊其甥也夲二子之意绘日出扶桑图以致庆请予申其说予闻化国之日舒以长而古之称孝者曰爱日宜徐君有取于是以为其舅之寿焉如此夫日丽于天明于昼故取以名时日之日而积之则为月累积之则为岁盖日者岁之所由起也奉一日之飬则人子尽一日之心况一岁乎由一岁积之以至于七十则谓之古稀而致飬者宜日严也由七十而踰八望九以底于期頥皆人子之至愿而况有敦族之仁则族之人期之有睦邻之义则邻之人期之有乐善好施之徳则一乡之人无不期之矣况徐君为其甥而受其教育有子道者乎吾知汪君心日益休体日益康寿日益増将与康衢击壌之老共乐于尭天舜日之下正宾席于乡饮受命服于天朝也有日又岂特一时称庆之盛而已

　　城北汪氏谱序

　　徽郡惟汪氏姓最着族最多故昔人有十姓九汪之谚然毎族各以其居名若休寜城北其一也其所出皆祖唐越国公华公当隋末起兵拒乱保有歙宣杭睦饶婺六州之地暨乱定入附于唐生胙土田没享庙食故子孙在郡最多而谱不可无作也旧谱称越公之先出鲁成公支子汪食采颕川至孙诵因氏以其王父名诵二十九传至文和汉末从讨黄巾事孙氏为新都守而家焉新都则今徽郡也文和九传至叔举宋护军司马又定居郡之登源凡四传得越公盖其先之可见者如此疑魏晋隋唐官谱之遗也越公九子皆显曰俊右卫勲府叅军凡十八传至彦一复迁登源之梧村彦一孙徳彰宋直秘阁值咸淳徳佑之际再迁休寕依外家曹氏以居则今城北诸汪之所始也直阁长子瓛宋亡不仕尝建楼为藏修之所孙元京先生实记之瓛曽孙群亦儒者有北荘集而所续家乘则陈定宇先生为之序群孙永昌始以儒业医生二子应麟应鳯益世其学而应凤五子皆贤曰克敬隠居能文曰克和太学上舍始以其暇日因克敬所续旧谱益修明之为两卷寄以示予求是正焉夫谱也者所以合众体之离昭众名之晦而示夫众心之劝惩者也彼一饮食之谱阙则五味不可得而调一草木之谱废则羣芳不可得而遂一技艺之谱亡则百工不可得而理况一家一族之盛又出于神明之胄忠勲之传诗书礼乐之泽渐摩涵泳于数百年之乆者哉克和兄弟盖于是乎知所夲矣矧其为法畧所疏详所亲括之以例证之以图附之以行録开卷之顷粲乎秩然诚可以昭继述于先世示劝惩于后来者矣予与克和兄弟交厚善且噐克和而逆其骏发于功名之场所以光斯谱者有大焉故乐其成嘉其志特为之序

　　赠南京吏部主事呉君序

　　呉君一清以成化戊戌进士为南京工部主事未几以忧去丁未春用起复改南京吏部合两任为三年上其绩于朝得旨还任于是礼部司务方君良弼合同乡之士在京师者谓一清之考最也宜贺其逺别也宜饯饯与贺必有燕值国恤不可请易之以言窃视我髙庙定鼎南京其即位以戊申之岁所以开万世太平者实肇于此惟今上以圣嗣统改元弘治而明年适当戊申天运再周庶政一新薄海内外引领向治而况旧京之臣乎相勉相规以兴起众功而为天下倡固士君子之素愿也然则贺一清而与之为别宁能已于言邪一清世居徽歙其先盖有守节之媛有业儒之老所以植而培之者甚深迨一清益通经学古以承其后以有兹显荣而今之考最也昌其家则有貤封之宠扬于廷则有迁陟之阶位渐以升责渐以大乡人所属望于一清者固不但今日而已惟髙庙之垂统也其教甚肃其法甚偹闻之犹足以凛然而南京臣民诵习加稔稔故宦成而寡过为一时良有司者常多也一清在工部预孝陵之役尝取材于两川歴马湖卭部诸险阻之地竣事而还卒其功焉仰瞻太寝思食其禄必称其事则所谓诵习加稔者非其人耶予又见诸司考核惟南京南台公论可畏而端人正士以名节相髙者亦徃往见之相观而以其可进者为勉相规而以其不若者为戒则吾一清之所成必有过人者矣夫恢宏治道以纂圣祖之谟烈此上志也中外臣工羣起奋庸而副之虽不系一人顾才力所得为者在一清岂可后邪上佐其长官下倡其寮友以古之忠贤自期待将不有炳然出色于旧京郎署之中而名四方者哉矧如是又非特乡人属望而已

　　赠丰润伯曹公奉勑总南京操江兵序

　　自六朝五季与宋之南皆画江以守而江防重于诸镇我髙庙自淮西渡江定鼎金陵遂一中原而江防视前代益严每操江之日舳舻相衔旌旗蔽空所以慑奸宄奠南服者甚盛故置搃操江兵者一人非世勲宿将莫预兹选或难其人则勑南京守臣兼领其慎之如此弘治纪元之岁今天子始朝羣臣以南京帝业所基而操江之帅阙用廷臣公议命丰润伯曹公赐玺书以行行之日诸与公旧者相率饯于郊且俾予赠之言盖闻都南者莫利于舟师都北者莫先于骑战我国家自文庙徙都北京置三营为居重驭轻之策而南京操江之偹乃习故常战具弛焉莫之振有识者恒以为忧先帝时用南宁伯毛公始克修复旧规绩用有成进副居守之任而曹公代之公议所归殆不诬哉昔汉穿昆明池以习水战魏作玄武池以肄舟师勤逺畧图非常皆不足齿惟我髙庙■〈木莭〉风沐雨以平僣乱作生民主为圣子神孙立万世之业率用舟师其遗迹尚可考也然则操江之任重矣矧今天子嗣大厯服之初首以慎选而用公当不求所以副之者邪惟公之考荘武侯在先朝显有儁功藏在册府为中兴名将而公以元孙敦尚诗书克绳其武居宿卫典京营积有年劳非建功一时者比吾知其徃也士心豫附军政修明上足以答圣天子授钺之心下足以显其先元戎登坛之教使江防得人过前代逺甚斯亦无负于故人之所以期公者哉先少保襄毅公在辽东督餫时与荘武侯同事交好公尝受学馆中故予于公有世讲之雅获预离觞之末因序其事以赠

　　寿蒋翁八十序

　　维成化丁未之夏我宪考恭上徽号于清宁宫以隆大孝推恩寰区有耆年硕徳者赐冠绂荣其身而吾乡蒋翁廷槐与焉越明年戊申改元弘治孟春之朔后一日翁始生之辰也于是寿八十矣礼部司务方君良弼于翁为近戚且夙重其为人乃道其详于予予不觉为之嘉叹曰是岂可无传耶昔者有虞氏贵徳而尚齿箕畴五福莫先于寿而主于好徳徳者寿之基也然有刚柔之分焉予独怪世之论徳者必以其煦煦如妇人伈伈如稚子然后为足当之而祝其享修龄介遐福曰此徳人也而不知柔之不足以言徳也柔者阴道也彼其秉刚之徳者其性必果其气必昌果而昌则获乎已者有向善嫉恶之公获乎天者有光前振后之懿是岂可掩袭而为之刚者阳道也吾闻蒋翁最孝友而天资严劲处已接物公而不阿郡守孙公俾听一里之讼一里之人帖然则间以一邑之讼委之其操乆而不渝也又间以一郡之讼委之讼益理人益孚更龙公周公二王公凡四守其委益不替而翁则老矣所谓秉阳刚之徳性果而气昌若翁者殆其人耶是宜寿矣使翁早致专于儒业得少进而位乎民社其所作为又寕止是邪然膺霈恩于极隆全盛之时获与康衢击壌之人为伍乡射礼行岿然宾席衣冠与爼豆相辉则受畀于天亦侈矣矧今上以圣嗣统奋朝纲开景运以跻斯民于仁寿之域伊始自今而翁诞辰实际其会心休体豫増重山林以迓夫方兴未艾之福固乡戚之所望于翁者哉蒋夲歙西旧家其先居河南有讳义者宋翰林学士其孙继为歙县令始家黄山至翁之祖擅又迁山垕殆其谱云尔然翁有子五人曰显曰耀曰光曰荣曰岩皆倜傥有父风间业儒谓将拓翁之所至而大之以寿翁之名于无穷人孰得而涯涘之耶予于良弼亦托有姻好輙本其志而序之以为翁之庆焉

　　奉使湖南诗序

　　圣天子改元弘治之春诏遣勲戚文武近侍之臣吿即位于山川古帝王及宗藩陵园维时景帝仪宾王公司言实有事于襄阳安陆二藩诸与之厚者皆赋诗为赠而予特吿之曰子少年美质业进士举将成而被选得富贵宜为富贵人矣然性之所便不出觞咏故一时名流上自元老下至韦布多乐与之逰宜其使命一出不十余日而珠玉烂然盈巻有他人积岁所不能得者矧襄为湖南重镇方城汉水之胜如故而羊杜之流风余韵在焉祀事既成与其府僚寓公登临懐古厌饫其清淑之气而后放舟北归岂非平生之一快哉公又谓予言宪家易水之上而官京师甚乆幸今兹之逰得上游比日当顺流而踰汉沔下武昌舣赤壁扣蘓子之遗迹沿九江泛彭蠡访白乐天听商女歌处登陆而道新安出桐江窥子陵钓台直抵钱塘观潮于海门放逰于西湖憇呉门眺虎丘循毘陵以止京口登金山酌中泠苐一泉渡江驻扬州问琼花所在济淮趋彭城泝百歩洪上黄楼过东兖望尼山以逹畿北之境乃入京师复命天子然非故为是汗漫游者道之所经便也然亦岂非上之赐我哉予闻而壮之曰子志亦健矣虽然开明其心目充拓其见闻増益其问学亦非直逰而已子交游半海内名能觞咏者所至必将有遇焉觧归槖而求之视今之所得者其多寡胜负何如吾又将以此卜子之髙兴也

　　赠大理左寺副汪君归省序

