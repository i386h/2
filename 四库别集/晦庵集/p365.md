<!-- { "loadSidebar": true } -->
　　濠倅卨侯之事尚书谢公传之已详而其孙钧又欲予记其后予以为天下之事有其实足矣以为徒实而不文或不得以传于后也故文以述之至文以述之而又出于一代醇儒硕徳之手则其传亦既逺而足恃矣而又使他人饰虚词以賛之虽累千百言亦何所加于其实哉既谢不为而钧之请不置且以谢公之命命之予不获避也乃记其语于临江道旁之客舍云绍熙甲寅八月十七日新安朱熹书
　　跋曽裘父艇斋师友尺牍
　　此编皆诸前辈所与艇斋曽公往来书疏也其子潍録以成书乃亦置予言于其间非其伦矣绍熙甲寅经由临川得而观之深以愧叹呜呼艇斋既不幸即世而卷中人亦往往逝去独陆务观与予在耳此又重可悲也八月二十七日熹记
　　书程子禘説后
　　王者禘其祖之所自出以其祖配之而立四庙庶子生亦如之
　　禘其祖之所自出始受姓者也其祖配之以始祖配也文武必以稷配后世必以文王配所出之祖无庙于太祖之庙禘之而已万物本乎天人本乎祖故以所出之祖配天也周之后稷生于姜嫄姜嫄已上更推不去也文武之功起于后稷故配天者须以后稷严父莫大于配天宗祀文王于明堂以配上帝帝即天也聚天之神而言之则谓之上帝此武王祀文王推父以配上帝须以文也曰昔者周公郊祀后稷以配天宗祀文王于明堂以配上帝不曰武王者以周之礼乐出于周公制作故以其作礼乐者言之犹言鲁之郊禘非礼周公其衰是周公之法壊也若是成王祭上帝则须配以武王配天之祖则不易虽百世惟以后稷配上帝则必以父若宣王祭上帝则亦以厉王虽圣如尧舜不可以为父虽恶如幽厉不害其为所生也故祭法言有虞氏宗尧非也如此则须舜是尧之子苟非其子虽授舜以天下之重不可谓之父也如此则是尧养舜以为养男也禅让之事蔑然矣以始祖配天须在冬至一阳始生万物之始祭用圜丘器用陶匏藁秸服用大裘而祭宗祀九月万物之成父者我之所自生帝者生物之祖故推以为配而祭于明堂也本朝以太祖配于圜丘以祢配于明堂自介甫此议方正先此祭五帝又祭昊天上帝并配者六位自介甫议惟祭昊天上帝以祢配之太祖而上有僖顺翼宣先尝以僖祧之矣介甫议以为不当祧顺以下祧可也何者本朝推僖祖为始已上不可得而推也或难以僖祖无功业亦当祧以是言之则英雄以得天下自己力为之并不得与祖徳或谓灵芝无根醴泉无源物岂有无本而生者今日天下基本盖出于此人安得为无功业故朝廷复立僖祖庙为得礼介甫所见终是髙于世俗之儒
　　熹未见此论时诸生亦有发难以为僖祖无功徳者熹答之曰谁教他防生得好孙子人皆以为戏谈而或笑之今得杨子直所録伊川先生説所谓今天下基本皆出于此人安得为无功业乃与熹言黙契至哉言乎天下百年不决之是非于此乎定矣绍熙甲寅闰十月七日临安寓舍谨书
　　跋鲁直书践祚篇
　　绍熙甲寅闰十月十日饯范文叔于张功父南湖之上功父出此为赠云旧得其真迹蔵之近以主上践祚已训释并上御府矣因省数日前入侍讲筵上语尝及此也熹谨记
　　跋赵清献公遗帖
　　赵清献公清忠之节孝友之行冠映古今非赞叹之所可及今年自长沙趋朝屡得见其遗墨皆家问也此卷蔵其族孙遵家尤见慈祥雍睦之意独恨三亭芜没不得追寻晚步遗迹不胜髙山仰止之叹遵温谨好学能业其家其必有以复之绍熙甲寅中冬八日新安朱熹题于祥符方丈云
　　跋司马忠洁公帖
　　熹旧见张敬夫议司马忠洁公諡状每恨不得其事之本末今过玉山而公之孙为县尹始获此帖而观之敬夫之议可谓信而有征矣绍熙甲寅中冬十有二日新安朱熹识
　　跋司马文正公通鉴纲要真迹
　　右司马文正公手书楚汉间事一卷疑是通鉴目録草稿然又加以总目则今本所无且别有纲要之名不知又是何书也呜呼公之愿忠君父陈古纳诲之心可谓切矣窃观遗迹三复敬叹敢识其后云
　　跋王枢密答司马忠洁公帖
　　司马忠洁公仗节卤廷誓死不屈此其报王枢密手书而王公缴进之章也熹窃闻之族祖秘阁公在建炎初实介王公首使不测之渊其后敌人先遣王公归后往来议讲和事而族祖独留云中十余年髙宗皇帝嘉其守节尝因间使赐以器物甚厚此帖所谢岂亦上赐而使不以君命将之欤不然王公不应持以进也族祖后与洪张二公五人者皆得生还而王马二公相继死北方皆全其节吁亦盛矣然观此帖又足以见一时国步艰难主忧臣辱之意荒凉惨澹如在目中使人太息流涕不能已已因详记其本末云
　　跋司马文正公荐贤帖
　　熹伏读此书窃惟文正公荐贤之公心画之正皆其盛徳之支流余裔固不待赞説而人知其可师矣若乃一时诸贤所以受知于公而获名荐书者则恐览者未能深观而内省发愤而思齐也如厐元英之居丧以礼盖一事而屡书焉则公之意可见而此书之存其于世教岂小补哉惜其元丰以后不及登载而彼为党籍者亦足以补此书之阙而集其大成矣熹于是又有感焉因窃记于其后以为后之君子必有同此叹者绍熙甲寅中冬庚子朱熹谨记
　　再跋王荆公进邺侯遗事奏藁
　　熹家所藏荆公进邺侯家传奏草临川石刻摹本丞相益公论之详矣然所议上番义勇当时竟不闻有所施行而保甲保马之法人多不以为便盖邺侯所谓得时用势舍势用力利害相逺固如此也抑公此纸词气激烈笔势低昂髙视一时下陋千古而版本文集所载乃更为卑顺容悦之意是必自疑其亢厉已甚而抑损之其虑深矣然论其实似不若此纸之云发于邂逅感触之初尤足以见其胸懐本趣之为快也夫以荆公之得神祖可谓千载之一时矣顾乃低徊若此而犹未免有郁郁未尽之懐君臣之际功名之防呜呼难哉绍熙甲寅腊月辛巳夜读有感因书以识其后
　　书释奠申明指挥后
　　欧阳公言古礼今皆废失州县幸有社稷释奠风雨雷师之际民犹得以识先王之礼而吏多不习至其临事举多不中而色不庄使民无所瞻仰见者怠焉熹始读之每疑其言之过及仕州县身亲见之而后知公之不妄也淳熙己亥初守南康尝一言之朝廷为取政和新仪镂板颁下而其本书自多抵牾复以告焉则莫之省矣绍熙庚戌复自临漳列上释奠数事且移书礼官督趣乃得颇为讨究则淳熙所镂之版已不复存百计索之然后得诸老吏之家又以议论不一越再嵗乃能定议条奏得请施行而主其事者适徙他官因格不下及又再嵗而熹守长沙则前博士詹体仁还为少卿始复取往年所被敕命下之本郡然吏文重复繁冗防不可读且曰属有大典礼未遑徧下诸州也既而熹亦召还奏事行有日矣又适病目不能省文书顾念兹事得请之难而今所下书乃如此又度其必不能继下诸州若不亟疏理而明布宣之是为已得请于上而复重见格于下也且自我请之自我尼之不可于是力疾躬为钩校删剔猥酿定为数条以附州案俾移学宫符属县且闗帅司并下巡内诸州仅毕而行则闻詹卿补外而奉常果不复下其书他州矣熹到阙亦不能两月而归明年长沙郡文学邵囦乃以书来曰以公之拳拳于此也谨已锓木而广其传矣熹嘉其志因为叙其本末以视后之君子使知夫礼之易废事之难成类如此不止释奠一端而已也庆元元年嵗在乙卯正月五日朝请郎朱熹谨书
　　跋李侍郎武夷诗
　　观妙东楹李公侍郎遗墨语意清婉字画端劲每至其下辄讽玩不能去然嵗久剥裂又适当施供张处后十数年当不复可读矣别为摹刻授道士使陷置壁间庶防来者得以想见前辈风度李公讳弥逊时以力诋和议出守临漳云庆元乙卯正月甲寅朱熹书
　　跋东坡刚説
　　苏文忠公为孙君介夫作刚説其所以发明孙君之为人者至矣然刚之所以近仁为其不诎于欲而能有以全其本心之徳不待见于活人然后可知也宁都主簿郑载徳得遗迹于君家将摹刻而寘之学宫间以视予因为识其左方以告观者使勉夫刚而益求所以为仁之方云庆元乙卯二月癸未新安朱熹书
　　跋李勉仲诗卷
　　建阳李君从礼一字勉仲予儿时尝与同学舍然是时从礼既冠已有俊声矣后十余年乃与予俱试礼部从礼不偶而归遂放意诗酒间得疾不起始从礼未死时予居屏山嵗不过一再至建阳与从礼逰不能欵但见其懐坦然意象轩豁论説纵横杂以诙笑傲睨一世若都无意于事者及间见得其诗句乃极清新穏密时出巧思伟丽可喜然亦不多见也晚嵗来居考亭往茶坂得江文卿而与之逰文卿从礼子壻也能诵从礼佳句尤多皆前所未闻者且言尝次其遗稿得若干篇后为亲友传玩而失之独留此卷乃与其先君子唱酬往来者属予书其事因为畧识梗槩如此卷中字孝伯者即文卿先君子老而嗜学喜为诗寓词托讽多忧国闵时语爱从礼之才与为忘年友云庆元乙卯三月晦日新安朱熹书
　　跋郭长阳医书
　　绍熙甲寅夏予赴长沙道过新喻谒见故焕章学士谢公昌国于其家公为留饮语及长阳冲晦郭公先生言行甚悉因出医书厯书数帙曰此先生所着也予于二家之学皆所未习不能有以测其説之浅深则请以归将以暇日熟读而精求之而公私倥偬水陆奔驰终嵗不得休复未暇也明年夏大病防死适防故人子王汉伯纪自金华来访而亲友方士繇伯谟亦自籍溪来同视予疾数日间乃若粗有生意间及谢公所授长阳医书二君亟请观焉乃出以视之则皆惊喜曰此竒书也盖其説虽若一出古经而无所益损然古经之深逺浩博难寻而此书之分别部居易见也安得广其流布使世之学为方者家蔵而人诵之以知古昔圣贤医道之源委而不病其难耶予念蔡忠恵公之守长乐疾巫觋主病蛊毒杀人之奸既禁絶之而又择民之聪明者教以医药使治疾病此仁人之心也今闽帅詹卿元善实补蔡公之处而政以慈恵为先试以语之傥有意耶亟以扣之而元善报曰敬诺乃属二君讐正刋补而书其本末如此以寄之抑予尝谓古人之于脉其察之固非一道然今世通行唯寸闗尺之法为最要且其説具于难经之首篇则亦非下俚俗説也故郭公此书备载其语而并取丁徳用密排三指之法以释之夫难经则至矣至于徳用之法则予窃意诊者之指有肥瘠病者之臂有长短以是相求或未得为定论也盖尝细考经之所以分寸尺者皆自闗而前却以距乎鱼际尺泽是则所谓闗者必有一定之处亦若鱼际尺泽之可以外见而先识也然今诸书皆无的然之论唯千金以为寸口之处其骨自髙而闗尺皆由是而却取焉则其言之先后位之进退若与经文不合独俗间所传脉诀五七言韵语者词最鄙浅非叔和本书明甚乃能直指髙骨为闗而分其前后以为寸尺隂阳之位似得难经本指然世之髙医以其赝也遂委弃而羞言之予非精于道者不能有以正也姑附见其説于此以俟明者而折中焉庆元元年乙卯嵗五月丙午鸿庆外史新安朱熹书
　　题嗣子诗卷
　　大儿自幼开爽不类常儿予尝恐其堕于浮靡之习不敢教以诗文既没后许进之乃出其所与唱和诗卷示予予初不知其能道此语也为之挥涕不能已不忍复观也为书其后而归之以识予哀云庆元乙卯六月既朢晦翁书
　　跋邵康节检束二大字
　　康节先生自言大笔快意而其书迹谨严如此岂所谓从心所欲而自不逾矩者耶庆元乙卯七月既朢后学朱熹观赵履常所蔵检束大字敬书
　　跋苍玉诗卷
