<!-- { "loadSidebar": true } -->
　　静乐【静乐者章贡处士邓翁之斋号也翁已仙去其子尚忠尚信不忍死其亲求士人诗文以咏其潜德予重二子之事死如事生也制五言排律十韵寄之以慰其孝思云】
　　髙人嗟逝矣静乐尚求诗岂意无爲道翻成罔极悲二难勤继述一黙付希夷饮水心愈洁看山意更迟伤乌营塜日吊鹤造庐时霜露増新感烟霞遂宿期闭门春事去隐几午隂移未坠青云志仍工白雪词每怜司马病深忝叔牙知惭愧无佳句缄题慰孝思
　　歌行
　　送武昌知县潘公考满
　　依依武昌柳灼灼河阳花看花思善政折柳送仙槎樊川令尹今潘岳下车朝夕询民瘼三年德化蔼如春政成仍与民同乐值今考绩朝玉京云开天霁飞鳬轻褒徳曽闻封卓茂自古朝廷重老成河阳花武昌栁勿剪勿伐公知否邑人爱防比甘棠一嵗春风一回首











　　鹤年诗集卷一
　　钦定四库全书
　　鹤年诗集卷二　　　　　元　丁鹤年　撰七言古诗
　　黄鹤楼
　　半空金碧何代楼僊人鹤驾曽一游雕槛看云楚山晓珠帘卷月湘江秋楼前云月长无恙祢赋崔诗角清壮西风忽动庾公尘僊人仍归九天上
　　植樗轩【为天台吴处士赋】
　　徂徕苍松干峄阳孤桐枝矫矫卧龙节娟娟栖鳯姿桐中琴瑟松栋梁采之斵之生辉光明堂清庙即登用回首故山云路长鳯凰不来龙亦去樗散当轩承雨露
　　赠溟链师
　　神僊中人毛外史方瞳深碧虬髯紫了知大道本无为况是谷神元不死偶因救旱驱溟倒泻银河如建瓴功成不居拂衣去洞庭君山青
　　赠相工【宋忠臣姜才之孙姜奉先】
　　徳祐忠臣好孙子烂烂目光岩电紫人间富贵等浮云何烦挂唇齿滟滪险蜀道难曵裾傍人多厚顔留取乾坤双老眼夕阳牛背看青山
　　紫芝山房【为四明处士梦紫芝生于别野因置墓庐】
　　先翁胸中有丘壑豫筑园亭向山郭清宵忽梦紫芝生地灵献瑞真佳城只今诸孙仍肯构风姿如芝秀一门朱紫自此升始知吉梦为休徴始知吉梦为休徴千载无惭下马陵
　　双溪草堂【为叙南游克成先生作堂之侧有琴盖山双溪出其下绕堂而来】
　　曰琴曰盖皆名山双溪衮衮来其间玉龙齐驱绕地轴青鸾并翥朝天闗草堂先生足风致击空明兮揽空翠英才乐育贡春官始识先生仁且知
　　赠戴原正
　　戴生眼如电读书夜忘眠清晨盥栉罢起居慈母前母身康宁子心喜读书还向书帷里缀文调饍秋复春鳯凰符彩驺虞仁天心一回四海平治明堂抡材清庙需器栋梁瑚琏宁汝弃
　　离鸾篇【为四明张孟善祖母祝节妇而作】
　　孤鳯病且死聘鸾以为偶引颈呜鸣托其后鸾对以臆肯以首恶鸟啄其雏飘风撼其巢伏育补葺鸾不辞劳雏日以长能反哺巢日以广多牖户天锡夀考既和且平每一对镜犹复悲鸣始终徳义俱无愧乃知鸾鳯所以为世瑞
　　胡节妇
　　一自失良人年年不见春常时折花处青苔满行路即今垂老百事非箧中惟有嫁时衣姑终养子成立望夫差胜山头石
　　乐节妇
　　荼蓼未为苦姜桂未为辛累累辛苦者无若未亡人欲随世苟活生则同室死同椁欲殉夫并殂阿婆方老儿方孤朝养姑暮教子泉下良人犹不死
　　送周侍郎定江淛赋税还大都【代杭城父老作】
　　戈甲三边静车书四海同时平尚文治防士明光宫龙沙公子清且美玉立芙蓉照秋水前席才名贾谊贤出闗气槩终军伟恭捧帝符临下方卿云五色分天章星轺小驻武陵驿炎海六月生清凉宣朝廷徳意问闾阎疾苦游民亦占籍编户悉按堵力役均平赋敛轻去者讴歌来鼔舞观风采謡乃使之职任贤使能惟帝之徳目击盛事岂容缄黙乃歌曰生逢舜日当尧天经营内外皆英贤八十衰贫百无补茅檐击壤歌丰年
　　题余姚叶敬常州判海堤卷【补先兄太守遗缺】
　　隂霓夜吼风雨急坤维震荡防立桑田变海人为鱼叶侯诉天天为泣侯奉天罚诛妖霓下平水土安羣黎嶙峋老骨不肯朽化作姚江捍海堤海堤蜿蜒如削壁横截狂澜三万尺堤内畊桑堤外渔民物欣欣始生息潮头月落啼早鸦柴门半啓临沤沙栁根白舫卖鱼市花底青帘沽酒家花栁村村各按堵世变侯仙倐成古侯虽已矣遗爱存时听丛祠咽萧鼔人生何必九鼎荣庙食贵有千载名君不闻一杯河水决瓠子沈马亲勤汉皇祀又不闻一带江波泛蜀都刻犀厌胜秦人愚江平河塞世犹骇何况堂堂障沧海论功不啻济川才砥柱东南千万载呜呼只今四海俱横流平地风波沈九州苍生引领望援溺州县有官非叶侯州县有官非叶侯御灾谁复忧民忧
　　书掲秘监所撰李处士墓铭后【为孝子李思亲作】
　　亭亭髙冈松上有双栖乌朝出营其巢暮归哺其雏雌雄和鸣尾毕逋巢成雏长乌双殂月明夜静雏影孤南飞绕树声号呼西溪之浒南山之隅啣土为墓口卒瘏蓬莱老仙悯其慈孝俱锡以五彩鳯凰羽径寸骊龙珠光芒昼夜烛墓庐哀哀既慰情始舒振迅羽翮思天衢故巢嵗晚牖户虚飘飖风雨无时无纒绵补葺良艰劬君不见秦家桂树空扶疎髙枝却使防枭居
　　环翠楼歌【为余姚道士梁公作】
　　大山摩穹霄小山飜洪涛或翔丹穴鳯或舞寒江蛟奔腾起伏竒观不可状云锦屏风金碧障中有仙家太古坛鸟啼花发春自闲子晋鸾笙乘月过王乔鳬舄凌云还环翠楼开紫霞里更揖鸡峯朝舜水千岩秀色傍牕浮万壑涛声从座起烟消日出天溶溶玉壶倒插金芙蓉钩帘相对坐长夏洒然氷雪生心胷君不见天台嵯峨四万八十丈若非飚车羽轮那得上又不见终南盘亘中原五百里天梯云栈悬絶那可履何如羽人髙居环翠楼调笑日月轻公侯仙韶灵响每坐听日观霞城时卧游还丹链就顔如玉读书学道日不足琅函金检五千言锦帙牙籖三万轴星为冠兮霓为裳或防麒麟翳鳯凰翩翩上游白云乡手把绛节朝紫皇钧天九奏赐霞觞醉乘冷风还下方眼空四海小八荒层楼栖真夀而昌此名此境孰敢当蓝山道士身姓梁
　　送僧净皓书童正思所作诗序后
　　童郎豪爽士平生少许可独于皓上人珠玑发咳唾上人学法英妙年防遍诸方文字禅铁鞋踏破石头路教外方知别有传童郎我同道上人我同乡相逢江上折官栁离思悠悠江水长
　　送铁佛寺益公了庵朝京游浙
　　世尊出西域教化极东土大道本无为盛徳人所慕只今灭度二千年授经弟子如亲传我生懒僻苦贪佛或谓三生有胜縁武昌铁佛古名刹兵燹荐臻孰承乏益公崛起振宗风至味防人如嚼蜡相逢一笑即相亲下榻东轩忘主宾薫炉茗椀坐清夜从容软语温如春晓来别我朝京国短防轻包适吴越吴越山水天下竒寳坊金刹皆人杰公今叅访必遇人六根一扫无纎尘钱唐潮音华顶月独露堂堂见本真从此平生大事毕顿觉身心乐无极踢翻大海水逆流半夜中天出红日我有故人僧中雄不逺千里来诗筒烦公问讯向何处説法今留兠率宫
　　送蔡士亷舎人奔讣还四明
　　公家东海濵我昔共乡县今同寓鄂渚十年不一见公从藩府典礼仪入侍须早出毎迟不将泛爱要乡誉直以孤忠结主知雪松贞操寒逾劲氷蘖清声老更驰府中诸彦皆人杰政事文章称二絶重公质朴古人风平揖下堂腰罄折身名俱泰心独悲甘防亲庭千里隔一朝海鹤寄云椷阿翁已作蓬莱客仰观乔木战飘风五内分崩面深墨我闻往吊始见公我足蹒跚公髪白相看话旧重咨嗟少日风流那复得花明春泛越王湖月皎秋寻贺公宅赏花弄月秋复春诗酒清狂多故人直倚青年骄白日岂知碧水扬黄尘从此东西各星散我忆同游如梦幻秋风江上漫思鲈夜雨闗河愁听雁公当大事赐告归片帆东下孤云飞里中长老久相待一见喜极还沾衣傥问题诗者谁子道即辽东丁令威
　　送奉祠王良佐奔讣还兖城
　　兖为礼义乡自昔多名士佐也防夏徒力学能崛起三冬文史富才华万言入对天王家骑蟾秋折广寒桂走马春看长安花承恩筮仕御史府风生台阁膺佥举雅知严敬授祠官奉礼山川来大楚祠宫清暇日有余焚香危坐读父书门外犹维桓典马釡中屡出莱芜鱼嗟予老病衡茅下时人弃置如土苴多公髙义数相过茅塞心胸赖陶泻霜风一夜吹庭闱椿萱并瘁色养违再拜天顔零涕出千里看云匍匐归佳城已卜牛眠地屏立泰山带围泗种松畚土展孝诚傍水依山砺仁知知明仁熟政乃攻终防还谒蓬莱宫致君尧舜付公等伫令四海回淳风五风十雨年屡丰吾何幸为田舎翁
　　送奚仲瑛进士服阕朝京
　　奚郎健笔凌髙秋排云直上蟾宫逰一枝丹桂许先折归来两袖天香浮早年抡材服官政百里秋毫归藻镜躬承天语佐夏官幕下清谈烽燧静家书忽报丁内艰读礼还依孔子山教育英才乐人乐一旦徴书到岩壑鲲鹏从此徙南溟鳯凰仍旧巢阿阁
　　望云思亲图【为王大使作】
　　山人爱云不离山巢居只在云松间枕泉漱玉弄明月此心直与云俱闲逹官爱云云作侣平步青云称髙举天瓢一滴慰苍生大旱用汝为霖雨王公出处与此二者殊十年逰宦感离居衣上犹存慈母线手中长把严君书日日看云不遑暇为有吾亲舎其下恨身不得逐云飞却写飞云入图画公余展翫凝心神见云如见吾双亲卷图仍寄吾亲舎永奉髙堂长夀身狄公盛事王公继今古孝思同一致
　　竹林书屋
　　王郎髙标絶尘俗牵茅自结清风屋屋中充栋积古书屋外循檐种修竹离离实垂珠森森笋抽玉鸾鳯食有余虎豹文亦足时时把书卷自向竹下读礼义深服膺圣贤常在目王郎学道今有年半是臞儒半是僊清脩酷与此君似中通外润直且坚平生不作桃李媚嵗寒风节恒凛然不随沉湎唐六逸不效旷逹晋七贤浄扫仙石坛焚香究客来不交语共坐蔚蓝天蒲轮他日访幽侧以道匡君流惠泽功成太史不一书却汗青青为简防
　　律诗
　　兀兀
　　数茎白髪镜中新兀兀穷年愧此身万里云霄双倦羽千寻江汉一穷鳞望乡薄暮凭西日去国中宵礼北辰客路渐遥身渐老此生何以报君亲
　　劳劳
　　阊阖排云事已休劳劳犹耻为身谋数茎白髪未为老一寸丹心都是愁燕代地髙山北峙荆扬天濶水东流英雄已去空形胜劔气中宵射斗牛
　　元夕
　　灯火楼台锦绣筵谁家箫鼓夜喧阗光移星斗天逾近影倒山河月正圆金鎻开闗明似昼铜壶传漏逈如年五云不奏霓裳曲空使扬州望眼穿
　　脱太师
　　淮海重闻斧钺临一时黎庶尽倾心雷霆声播天威逺霖雨恩添帝泽深暗室有蝇汚白璧明廷无象铸黄金风尘未息英雄死坐对江山慨古今
　　靳公子
　　中朝公子多才俊潇洒风尘独靳侯白鴈久无天上信黒貂渐敝雪中裘虚堂帘影迟迟昼别馆灯光淡淡秋到手深杯湏饮醉乡消得古今愁
　　故宫人
　　粉愁香怨不胜情强整残妆对老兵别殿金莲余故步后庭玉树变新声眼穿鴈字云连塞梦断羊车月满城天上桃开王母去世人谁识许飞琼
　　别帽
　　云様飘萧月様团百年雄丽压南冠黄金缀顶攒文羽白璧垂缨间木难刺绣尚期平敌垒簪花曽梦舞仙坛一从吹堕西风里谁念蒙尘白髪寒
　　雪后泛东湖
　　雪后湖山玉作围小舟乘兴弄清辉贪看月里鸾回舞不觉风前鹢退飞云母屏空春閴寂水晶宫冷晚霏微仙家一笑乾坤老谁驭瑶池八骏归
　　梧竹轩【为鳯浦方氏作】
