<!-- { "loadSidebar": true } -->
　　天下之事万有不齐而莫不根本于黄钟以为起数之原大数协于十长于百大于千衍于万此其事几疑为繁赜之薮而不可纪极以穷其蕴者矣不知肇始黄钟纪于一而三之三三积之厯十二辰之数十有七万七千一百四十七而五数备矣此其説有可得而申者焉昔者黄帝命伶伦自大夏之西昆仑之隂取嶰谷之竹其窍厚均者断两节间而吹之以为黄钟之宫制十二筩以听凤鸣而雌雄各六是谓律本自黄钟以至蕤賔六律为阳自林钟以至应钟六吕为隂参分损益隔八相生皆还相为宫以起数此所谓律娶妻而吕生子也夫律以起厯此又三统三正所由兆焉黄钟当半子初开之候一阳来复之时施种黄泉孳萌万物天统天正定于此也由是林钟在丑则为地统地正太簇在寅则为人统人正玉衡杓建天之纲也日月初躔星之纪也推之而小周大周小成大成月防嵗防闰法元法备基于黄钟之黍絫而天下之能事毕矣书曰同律度量衡葢以齐逺近立民信也因律而考之度本起于黄钟之长一黍之广度为九十分十分为寸十寸为尺十尺为丈十丈为引而五度审矣廷尉掌之量本起于黄钟之龠合龠为合十合为升十升为斗十斗为斛而五量嘉矣职在太仓大司农掌之衡本起于黄钟之重一龠容千二百黍重十二铢两之为两十六两为斤三十斤为钧四钧为石而五权谨矣权与物钧而生衡衡运生规规圜生矩矩方生绳绳直生凖是谓五则职在大行鸿胪掌之若此者其以黄钟为根本焉明甚然黄钟起数又不特度长短者不失毫厘量多少者不失圭撮权重轻者不失铢黍而已也在人心亦自具黄钟焉秉阳刚之气騐来复之机喜怒协乎温肃哀乐符乎惨舒而由否而泰由屯而亨由剥而复天人理欲判于几微其亦天开于子之精义乎所以按之五行而土属中央騐之五事而思以作睿体之五常而信以统终察之五音而君以作始即以万事之本为万理之根无不合也是可探河洛之数而起悟矣














　　黄钟为万事根本论　　　　　　汪士锽
　　天下之事不可胜举而必有其原天下之理不可胜穷而必有其要推其所从生而递以相嬗于无尽此继天立极之圣人创为法制垂诸后世而事以理起举无有能外焉者也昔者黄帝使伶伦取嶰谷之竹吹之以为黄钟之宫制十二筩以听凤鸣雌雄并六比黄钟之宫而皆可以生之是为律本刘歆着其说曰一备数二和声三审度四嘉量五权衡稽之于古今効之于气物和之于心耳考之于经传咸得其实靡不协同数始于一至于十百千万所以算数事物本起于黄钟也一而三之三三积之歴十二辰之数十有七万七千一百四十七而五数以备声者宫商角征羽也五声之本生于黄钟之律九寸为宫或损或益以定商角征羽九六相生隂阳之应也律有十二阳六为律隂六为吕合乐用焉歌奏用焉而五声以和度者分寸尺丈引也本起黄钟之长以子谷秬黍中者一黍之广度之九十分黄钟之长一为一分积十为寸自寸至引递以十升而五度以审量者龠合升斗斛也起于黄钟之龠用度数审其容以子谷秬黍中者千有二百实其龠以井水凖其防合龠为合自合而至于斛皆以十递加焉而五量以嘉衡权者衡所以任权而均物平轻重也其道如底以见凖之正绳之直左旋见规右旋见矩也权有铢两斤钧石之差焉起于黄钟之重一龠容千二百黍重十二铢两之为两十六两为斤三十斤为钧四钧为石而五权以制权与物均而生衡衡运生规规圜生矩矩方生绳绳直生凖凖正则平衡而均权是之谓五则也故书曰同律度量衡所以同天下齐风俗也陶唐命官授时以闰月定四时成岁允厘百工葢自伏羲画八卦由数起至黄帝尧舜而大备以天地之风气正十二律定黄钟起于子而终于亥终而复始天地之大纪该焉歴代以来讲求愈密而溯其始皆起于律史记曰王者制事立法物度轨则壹禀于六律六律为万事根本而黄钟者又六律之根本也夫作者之谓圣述者之谓明行而不着习焉不察斯莫识所由来耳如其因端竟委穷流溯源则起化有自时措咸宜引而伸之触类而长之天下之能事毕矣然则圣人之所以为法于天下可传于后世者其故可思也若夫纵黍横黍之辨汉斛魏尺之殊羣论纷纭莫所折衷非荀阮之神解李通之心契讵易测其渊微也哉









　　黄钟为万事根夲论　　　　　　齐召南
　　言道者必溯太极言数者必溯黄钟此非有精粗神迹之判也太极者黄钟之至理黄钟者太极之元气始生万物位居中央于声为宫于行为土于辰为子于卦为复于统为天于时为曰南至气之母而声之君也是以举天下千变万化之噐与数莫不由之以生即谓万事之太极也可防哉黄钟为万事根本之説也试论之黄帝制律以象凤鸣首曰黄钟其长九寸其数九九从而递相损益以极于应钟而十二律备黄钟正则十二律皆正而天下之声无不正大乐所以同和天地感格幽明类致百物移易天下之风俗而鼓舞至神者黄钟之为也然则谓十二律为乐之根本而黄钟为十一律之根本此亦善于言黄钟者矣虽然乌足以尽黄钟哉今夫天下事之大端有五备数审度嘉量权衡与和声并重者也而是四者则无一不本于黄钟数之纪于一协于十长于百大于千衍于万也夲起于黄钟积三之数度之别于分忖于寸蒦于尺张于丈信于引也夲起于黄钟积黍之长量之跃于龠合于合登于升聚于斗角于斛也本起于黄钟积黍之龠权之始于铢两于两明于斤均于钧终于石也夲起于黄钟积黍之重书曰同律度量衡冠律于度量衡之上凡以是也至于布蓍而挂扐卦爻应焉尚象而规矩凖绳应焉演为歴算而春夏秋冬之节气章蔀纪元之积分应焉推而族姓始于吹律军声辨于执籥星土凖于旋宫天下无有一事不夲于黄钟也者又奚啻括羲和廷尉鸿胪司农之所掌已哉以其为施种之初也故曰钟以其为五色之尊也故曰黄隂阳合徳气钟于子以化生万物故由孳萌而纽牙而引逹而冒茆而振美而己盛者生气之通自干初九以至上九也其由咢布而昧薆而申坚而留孰而毕入而该阂者生气之复自坤初六以至上六也变化不穷以黄钟为枢纽如木之始于根而布于叶以畅于枝如水之始于夲而流为川以放于海班固所谓防极中和为万物元又谓太极元气函三为一洵善于言黄钟者欤抑又有説有天地之黄钟有人心之黄钟天地之黄钟月令是也故孔子赞易曰天地之大徳曰生而于复则曰见天地之心也人心之黄钟喜怒哀乐之未发是也故中庸以中为天下之大本也处两大之中者为人宰四海之中者为君君之所以理万几而康万国者岂有他哉心而已君所以宅心者岂有他哉中而已致中以致和而天地协应兆民阜成百昌茂遂将所谓黄钟者不在区区之噐数而在道法矣书曰皇建其有极此即万事根夲之説也欤






　　史论　　　　　　　　　　　　刘　纶
　　读诸史而不以正史爲考信则见必岐读正史而不以诸史爲参稽则识必固司马迁续父谈爲史记禇少孙补以景武纪等书裴骃觧之而苏子由作古史以纠之班固续父彪爲前汉章帝又命曹大家补八表天文等书顔师古注之而刘知几作史通以纠之蔚宗晋人轻俊之风似逊孟坚一格而思精体大与班并驱或曰前汉失之同后汉失之诞则荀袁二纪可并采已陈夀三国志帝魏而退蜀虽文中子司马公诸人俱韪之而大统实紊习凿齿所以有汉晋春秋之作而萧常亦正以续后汉书也夫古人史出一手至晋书乃共参著述其始创于何法盛等十八家其后修于房元龄等十三人房乔者即元龄也文多骈丽无亦兼采世说诸书之过欤李延夀之爲南北史也综八代于二书以成父志而沈约魏收子显思廉百药德棻之史瞠乎后焉然其复也可芟其遗也可检彚而脩之是固有待且南北史不作本志则如魏征隋书所编顔孔诸人之志尤属赅贯可佳而论史者专及五代何哉旧唐书权舆于韦述斟酌于刘昫仁宗时加删改新唐书则梅尧臣爲方鎭百官表刘羲叟爲律歴五行志宋子京爲列传而欧公综纪志之成进表有云其事则増于前其文则省于旧当矣乃刘元城正以此爲新书之病又岂无说耶至于欧公新五代史葢重修薛氏旧本者自朝廷取付史监而居正之史不行良由烦猥失实耳宋金辽之史不及前代如掲傒斯欧阳元所脩尤属不知正闰其庶几者陈桱之通鉴续编他若李焘长编陈仲微二王本纪亦不足多矣元史作于胡粹中洪武间命宋濂纂修尤多舛谬欲其追嫓前史之流风余韵葢亦难之岂古今人本不相及欤抑虽有史才而未尽协其用欤夫以司马班范陈夀诸人其才与学与识固超出于诸史万万也以子由知几凿齿萧常诸人其才与学与识未必不大逊于正史也然而正史之缺失亦有时不能不借诸史以捄之何者正史厘爲国宪有其醇必有其疵诸史列于各家有偏见亦有特见今诚以正史爲一成之案而以诸史爲互证之佐亦读史者之又一见也矧二十一史皆法尚书爲纪传体至编年之例诸家不同而莫善于司马涑水之通鉴胡文定作举要补遗所以正其失也刘恕复作通鉴外纪所以备其阙也紫阳纲目规仿春秋至严且明不在永叔五代史下金履祥通鉴前编得其意焉珥笔者宜于何取法已方今
　　圣天子盛德休烈光于青简遴记言记动之司分系日系年之典而又纂修
　　实录以扬扢我
　　祖宗累世之丕绪一时册府芸香鸾坡凤掖葢皆有左黼右黻蔚爲
　　国华用能垂万年之宪勒千古之书者矣【臣】其敢不拜手稽首以爲
　　当宁献
　　史论　　　　　　　　　　　　于　振
　　昔我
　　圣祖仁皇帝以朱子纲目一书有禆于治道有益于人心特于
　　敕几清暇丹黄甲乙着为成书刋刻颁赐俾天下溯流穷源以知春秋笔削之精义又以明史未竟
　　特命开馆
　　简选儒臣搜罗旧闻以彰美备
　　世宗宪皇帝监于先典复加考定伏遇我
　　皇上干德龙飞生知天纵懋学日新羣臣之拟述一衷于
