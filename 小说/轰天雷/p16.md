<!-- { "loadSidebar": true } -->
　　阿员读书龙尾楼　。时届新秋，梧叶茂盛，鸣雁嘹呖，引醪展卷，神游三界。俄闻户外足音跫然。启键急视，则邮政局送函件至。发缄伸纸读之云：爱友鉴：此书得达左右之时，吾身已化为异物，与山魈野磷为伍久矣。山河水涯，茹霜噎露，万有既虚，何相匪妄。惟余情线一缕，乙乙若抽，袅娜于大块噫气中，与爱我者魂梦相接。然旧欢如水，彩云易散，欲托清尘，幽明暌隔。伤哉伤哉，吾末如何。附去日本文小说二卷，国文原稿已失，此书君善视之，须知吾魂荧荧在焉？得君朝夕把弄，吾喜可知矣。某顿首。
　　阿员读毕大骇　！觉有物栩栩来盐其脑　，令人神精横泄，不可忍耐　。少顷，展阅小说，曰《轰天雷》，都系手抄。自念不晓东语，辄与友人用白话译之，不知与原稿如何？然而吾力已疲矣。书中托名隐姓，可能意会。惟叙事颠乱，不能核实，此则小说故态，无足责焉。译成，以授长毋相忘室主人，发刊行世。或曰　，讦私申詈　，君子不为。或曰，私者，公之析言。公者，私之积名。要之一举　三反，可以觇夫索西谛矣。阿员复具酒帛，过其亡友墓道，既再拜致辞。此时薄寒之酒，化为碧血，半坠之日，黑于涂炭。阿员感焉，遂得狂疾，放眼再眺，不复睹人形，惟见二足蚩，蚩者奔走不息，聚于眼前，百丑毕现，莫可名状。若是者，毕其生也已。



            
