<!-- { "loadSidebar": true } -->
　　呜呼予观圣门之论君子懐徳懐刑二端而已其懐徳也于处善循理秉义守礼所乐所喜勉勉操履如嗜甘美其懐刑也于倾险谲诡放僻邪侈所畏所耻惴惴谨避如蹈火水维此二端夫孰能然求诸今之人居士公有焉故公之在世也七十二年不尤于人不愧于天内有懿行外无瑕愆予之迂踈众所共愚缔交之初一见心孚盖尝与予夜半不寐靡所不谈靡所不议忘倦忘疲深悦深契忽然兴喟曰惟我与尔使居今世人人若是则官府可废法禁可弛追思是时予年二十四今又三十四年矣公乃弃予而死呜呼已矣予复奚言惟上存浅土之丧下阙承家之孙此公之生而不置怀于朝夕死亦不瞑目于九原也虽然天者不可知人者犹可期予当告公之子以卒公志以满公意公亦可以翛然长逝而无芥蔕于斯乌乎哀哉尚享
　　祭祝静得提举文
　　猗嗟夫君如瑜如珣如兰如芝如鳯如麟初宾淮甸继宦江滨所至所歴与物为春吾闻其风未见其人拙踈缪悠垂老乃仕与君交承自觉形秽南还一年爰始通使西逰数月音问莫嗣道中讣传疑骇惊悸公牍促行遽信其然发书旅次汗泪交涟恻怆未已次且不前缄辞絮酒亟奠几筵悁悁目送秋水长天尚享
　　祭袁主一文
　　呜呼吾兄遽至是邪与兄同里情同一家后缔姻亲交谊逾宻合如符契固若胶漆予之中子兄之爱壻年未三十不幸夭逝予罹此防兄寔不愉曽未再期兄亦弃予予留京师闻讣哀怛望门一恸情莫能逹数千里外缄此哀辞辞促意长泣涕涟洏
　　祭沙卜珠宣慰文
　　呜呼已酉之夏予如京师于广陵之寓府话六载之别离公云去冬一病防不可起幸今少瘳得再相见于此予覸公体貌虽羸视聼不衰意或日就扵平复而年夀未可涯也予去曽防何时公厌世而若遗二千里外凶讣莫知久乃闻之恻怆不怡遣使吊问爰足以罄中懐之悲日月不淹忽焉四期予始南还而公不复见感伤叹惋盖有甚于初闻之期维公超超特异之姿恢恢大受之器富而好礼贵而下士四海名胜之所愿从而知与不知之所共美虽以疾废而归居庶乎久生以观斯世之何如尔乌乎公其已矣而有贤嗣则公之死犹不死也宿草芊绵晨露晩烟一觞敬酹乌乎安得起公于九原
　　祭夏防安文
　　呜呼以吾友朋明悟之质和粹之气深沉之量重厚之器宜其得于天者既豊且备胡为啬于寿而不假之以年嵗也乌乎吾友卓尔殊异齐诸辈俦寡所匹俪方其少也于亲孝敬于长顺悌恪共子职克承考志如于越之劔匣蔵未试炳炳辉辉防见锋锐及其长也父丧既毕家业益炽田畴广辟积贮赢利如源泉之水春流方至汨汨滔滔莫测涯涘其壮而学也脱略凡近超絶造诣忘筌蹄于章句探奥突于理义未尝执笔求工于文辞未尝挟册求多于诵记而施于今者粲然可观而师于古者脗若契其彊而仕也观天光于上国觐日角于潜邸攀龙附鳯于翕歘化鲲为鹏于尺咫由布衣而七品出玉音之特防时宰下礼于其庐贵游愿交者如市腾焰焰于北方冠緫緫之南士彼啇财而计资率面頳而颡泚乌乎吾友众美攸萃言温雅而中伦容安详而合轨闻者称扬见者叹喟乌乎吾友而止于是予于今春移疾去位吾友南还同舟共济予于江千数月淹滞吾友前迈旋即官次比予及家秋聿云季吾友谒告自官来憇防恙遽感良药亦哜日望其痊岂意长逝病弗及问敛弗及视去者日逺来者日驶衮衮剧痛洒洒哀泪乌乎吾友竟至于此命也柰何奚怨奚怼贤母有命俾淑而嗣畴昔交情罔间生死有不尽心幽显负媿一酹几筵尚鉴予意
　　祭董平章文
　　自闻公丧亦既逾年始得致清酌庶馐之奠于公之祠前唯公坚刚之质劲直之气亷正之操果毅之才如金百链不可少摧如矢一发不可少回如乔岳之崔嵬如洪流之硠礧见义必为不顾身之利害而移见贤必敬不因人之毁誉而疑其嫉恶也如仇其好善也如饴勲阀巍巍而恂恂文儒之设施英迈堂堂而循循理法之绳规盖其禀于天者既异而其得于学者又足以栽培滋溉而有所禆故能特立独行表表于天下而视世之依阿淟涊阉然取者亦清泉湜湜之不滓于污泥某也山泽之癯覊之迹分甘肥遯于明时未识公面已辱公知居常惴惴栗栗惟恐负公之识鉴庶几没齿而无忸怩岂意后公以死犹及闻公之讣而兴悲乌乎公之光昭卓伟不可得而见矣相望数千里之逺仅能一哀于此辞尚飨
　　华盖山祷雨文【代申宰作】
　　予之不才滥叨邑宰智识陋牧字乖僻咎于天天降之罚连月不雨早稻已损晚稻亦伤徧走羣望未遂感应窃惟守土之官有罪神宜谴责于其躬百里之民何罪焉而罹此祸今正艰食若更不雨无望秋成民必莩死神之仁岂忍使斯民至于此极油然作云沛然下雨在神瞬息间尔其注甘霖以苏苦旱以活斯民之命惟神其怜之谨告













　　呉文正集巻八十九
　　钦定四库全书
　　呉文正集巻九十
　　元　呉澄　撰
　　制
　　封张蔡国公制
　　天地间之有正人国家恃以为元气卿之忠荩朕所眷知比因疾以祈闲爰加恩而优老荣禄大夫中书平章政事张珪彛常世阀廊庙宗工早緫戎旃已作礼乐诗书之帅晩司化轴遂称文学正事之臣左右六朝出入三府夷险不易其守鲠亮一如其初太清罹薄蚀之昏前期致沭浴之请越予新服嘉乃旧勲谔谔之节讵敢诡随侃侃而言类多禆益黯虽谒告奭尚勉留俾辞鞅掌之劳専罄格心之学缅维先正尝平金垒以立功宜得后昆复就蔡封而袭爵所谓故国庸建上公思竭尔忱广敷陈于经幄钦承时命永翊賛于皇猷可封蔡国公提调经筵事
　　封天师制
　　我国朝之崇教古莫与伦卿世家之受皇恩今为特盛宜隆称号爰示宠嘉正一教主嗣汉三十九代天师太辅化体仁应道大真人主领三山符箓掌江南道教事张嗣成氷雪神人风云圣代继乃祖乃父累功积行于前而闻子闻孙继序増光于后及此初元之觐助予敬徳之祈翼翼小心允谓恪恭而有礼巍巍大道共祈清净以无为可特授翊元崇徳【职事同前】知集贤院道教事
　　封仙姑制
　　朕惟下之事上也以礼上之答下也以恩朝宗于国者礼之防庆赏其家者恩之厚嗣汉三十九代仙姑胡静正出自右族克相中闺宜锡佳称用嘉嫓羙可授明惠慈顺仙姑
　　封孙真人制
　　大道先天地而混成至徳正性命而顺受其能凝神守一则可保身全生我家启运之初异人乘时而出素行上孚于睿鉴功下济于寰区继继逮今绳绳嗣教以尔泰定虗白文逸真人孙履道恬淡抱朴谦冲葆光方外从游早逍遥于兾北环中善应晚楷式于豫南属长春之席蹔虚幸太古之传未冺逺寻支派丕阐宗风可特授神仙门演道大宗师泰定虚白文逸明徳真人掌管诸路道教所知集贤院道教事于戯心斋而有吉祥尔懋明于寕极年熟而无疵厉朕永赖于蕃厘宜令孙履道准此
　　诰
　　追封秦国公
　　巨奸防蔽诬防忠良大号涣颁昭蘓寃枉允谐公议宜锡殊恩故开府仪同三司上柱国上都留守兼本路都緫管开平府尹虎贲亲军都指挥使贺胜光辅五朝荣跻一品谠论屡陈于中禁重权乆畀于上京疾恶如仇遑恤后来之身祸触邪独早孰知先见之神机敬舆本欲摧延龄之锋彦范不幸死三思之手粤予嗣服闵尔罹殃诞播告于寰区用慰安于泉壌褒崇有典开释无辜进称社禝之功臣疏封井鬼之分土服此爵命施于子孙可赠推忠宣力保徳功臣太傅开府仪同三司上柱国追封秦国公谥惠愍主者施行
　　追封张氏奉国夫人
　　夫妻牉合也祸福同之尔夫胜累朝旧臣忠勤偹着不幸忤雄奸受诬构以至于死朕甚闵焉亦既昭雪优加褒赠尔尚与享其荣哉故某官某妻张氏可赠秦国夫人主者施行
　　追封揑古真秦国夫人
　　朕有忠臣罹此诬构尔为良配失所依归死者既用褒嘉生者亦宜矜恤贵崇天爵荣受国封施及未亡人以风天下之俗享明乃服命是曰邦君之妻尚克有终钦承无斁故某官某妻揑古真可封秦国夫人宜令准此主者施行
　　表牋
　　谢赐礼币表
　　伏以接地风云际防亲逢于明主丽天日月照临逺及于老臣赐之以府库之财衣之以筐篚之币承恩过厚揣分何堪俯沥愚衷仰尘睿聴臣诚惶诚恐顿首顿首伏念臣荆扬贱士樵牧孤踪防诵孔氏之遗书无繇见道长直朝家之兴运有幸为民愧碌碌之谫才乏卓卓之竒节以言其文章则体格卑陋以言其学行则噐识凡庸自甘晦迹于深山岂觊发身于昭代大钧靡不覆焘小物亦预陶镕惟成宗法至元首贲邱园之隠歴武宗逮延祐荐升舘阁之华先帝擢之禁林今皇处之经幄讲读古训对扬耿光误防上圣之简知得厠羣贤而布列然犬马余齿巳非少壮之年而蝼蚁防诚莫展驱驰之志外之弗能効勤劳于郡县内之弗能禆谋议于庙堂糜廪粟费俸钱素飡甚矣辱髙位速官谤清论凛然因负采薪之忧遂辞视草之职虽心同葵藿常恋阙庭柰景迫桑榆宜归田里未尝毫厘有补于国况又耋耄无用于时渊度涵容宠钖优渥兹盖伏遇皇帝陛下乾坤愽施海宇皆春忍令散材汨没于泥涂欲俾寸草沾濡于雨露闵怜周恤固君父恻隠之仁悃欵控陈乃臣子辞譲之礼倘冐昧而拜贶实踧踖以懐慙敢致恳祈乞垂矜允収此九重之大惠全其一介之小廉一是欢荣等如秪受臣栖迟畎亩固难彊筋力以输忠教诲子孙誓当竭精神而报上所赐钞锭叚疋除已向阙谢恩外未敢钦受谨奉表辞谢以闻臣无任瞻天仰圣激切屏营之至【臣澄】诚惶诚恐顿首顿首谨言泰定三年某月某日具官臣呉【澄】上表
　　拟贺正表
　　祥开鳯厯三年书正月之春喜溢龙墀万国庆九天之拜朝廷有道臣庶齐心【中贺】孝友慈仁聪明睿智敬上帝而尊祖考怡太后以及族亲正始厚伦式昭风教之本更化善治茂迎福禄之来际熈洽之昌辰举防同之盛典某致身胄舘稽首宸居日月照临祝圣人之悠乆乾坤交泰值君子之吉亨
　　贺正牋
　　黄道天开晓丽彤墀之日青宫地近春随紫禁之烟礼盛三朝欢腾八表【中贺】因心则友令徳维恭建宗社之殊勲不矜不伐膺军国之重寄克譲克仁隆孝飬于慈亲广缉熈于圣学前星明润正月防同某教掌贵游光依储极始和布六典聿新象魏之观元良贞万邦尚念虎闱之齿
　　拟贺登极表
　　圣人冠世乆属天地臣民之心厯数在躬宜为宗庙社稷之主六龙御极万象囬春【中贺】睿智挺生武文兼偹维太祖肇洪业而世祖一寰区其雄畧宏规伟曽孙之克肖矧英姿粹学与先哲以同符爰自迩年首平内难试斧钺于盘根错节措邦家于磐石太山翕然人望所瞻依乃以天伦而推譲潜毓震宫之耀顺承坤母之慈上帝公而无私太寳畀于有徳不崇朝而致泰奸慝悉除如皎日之方升幽防毕照聿新善政深惬舆情佥云遭逢尧舜之君何止超越汉唐之治某等滥班端尹幸际昌辰附翼攀鳞岂敢作荣身之计责难陈善尚期摅报国之忠
　　贺皇后表
　　天徳出寕覩干龙之有造地仪克配同坤象之无彊海宇咸欢宫闱溢庆【中贺】柔嘉体顺恭俭性成伉俪前星乆仰星轩之恊比光荣今日欣逢日驭之昭升用宏闗雎正始之风共佐鳬鹥太平之治某等叨陪清列获覩皇明利见大人为祭主而守宗庙乐得淑女嗣徽音以御家邦
　　拟皇庆贺正表牋【二道】
