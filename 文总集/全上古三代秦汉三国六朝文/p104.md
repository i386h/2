<!-- { "loadSidebar": true } -->
　　臣闻明主垂宽容之听，崇谏争之官，广开忠直之路，不罪狂狷之言，然后百僚在位，竭忠尽谋，不惧后患，朝廷无谄谀之士，元首无失道之愆。窃见谏大夫刘辅，前以县令求见，擢为谏大夫，此其言必有卓诡切至，当圣心者，故得拔至於此。旬日之间，收下秘狱。臣等愚，以为辅幸得托公族之亲，在谏臣之列，新从下土来，未知朝廷体，独触忌讳，不足深过。小罪宜隐忍而已，如有大恶，宜暴治理官，与众共之。昔赵简子杀其大夫鸣犊，孔子临河而还。今天心未豫，灾异屡降，水旱迭臻，方当隆宽广问，褒直尽下之时也。而行惨急之诛於谏争之臣，震惊群下，失忠直心。假令辅不坐直言，所坐不著，天下不可户晓。同姓近臣本以言显，其於治亲养忠之义诚不宜齿囚於掖庭狱。公卿以下，见陛下进用辅亟，而折伤之暴，人有惧心，精锐销Й，莫敢尽节正言，非所以昭有虞之听，广德美之风也。臣等窃深伤之，唯陛下留神省察。（《汉书·刘辅传》：成帝欲立赵婕妤为皇后，辅上书，系掖庭秘狱。左将军辛庆忌、右将军廉褒、禄大夫师丹、太中大夫谷永俱上书。）
　　◎韦玄成
　　玄成字少翁，鲁国邹人，丞相贤之少子。为谏大夫，迁大河都尉，袭爵扶阳侯，拜河南（「表」作河内。）太守。神爵末征为未央卫尉，五凤中迁太常，坐杨恽免。起为淮南王中尉。元帝即位，进少府，迁太子太傅。永光初拜御史大夫，代于定国为丞相。建昭三年卒，谥曰共侯。
　　◇劾刘更生
　　更生前为九卿，坐与望之、堪谋排车骑将军高、许、史氏侍中者，毁离亲戚，欲退去之，而独专权。为臣不忠，幸不伏诛，复蒙恩征用，不悔前过，而教令人言变事，诬罔不道。（《汉书·楚元王交附传》：更生使外亲上变事，逮系狱，下太韦玄成、谏大夫贡禹与廷尉杂考，劾更生。）
　　◇奏发陈咸朱云事
　　咸宿卫执法之臣，幸得进见，漏泄所闻，以私语云，为定奏草，欲令自下治，后知云亡命罪人，而与交通，云以故不得上。（《汉书·朱云传》。案：颜师古以上字属下文，误。）
　　◇罢郡国庙议
　　臣闻祭，非自外至者也，繇中出，生於心也。故惟圣人为能飨帝，孝子为能飨亲。立庙京师之居，躬亲承事，四海之内各以其职来助祭，尊亲之大义，五帝三王所共，不易之道也。《诗》云：「有来雍雍，至止肃肃，相维辟公，天子穆穆。」《春秋》之义，父不祭於支庶之宅，君不祭於臣仆之家，王不祭於下土诸侯。臣等愚以为宗庙在郡国，宜无修，臣请勿复修。（《汉书·韦贤传》：永光四年，诏先议罢郡国庙，丞相玄成、御史大夫郑弘、太子太傅严彭祖，少府欧阳地馀、谏大夫尹更始等七十人皆、曰云云，奏可。）
　　◇毁庙议
　　《礼》，王者始受命，诸侯始封之君，皆为太祖。以下，五庙而迭毁，毁庙之主，臧乎太祖，五年而再殷祭，言壹壹袷也。袷祭者，毁庙与未毁庙之主皆合食於太祖，父为昭，子为穆，孙复为昭，古之正礼也。《祭义》曰：「王者其祖自出，以其祖配之，而立四庙。」言始受命而王，祭天以其祖配，而不为立庙，亲尽也。立亲庙四，亲亲也。亲尽而迭毁，亲疏之杀，示有终也。周之所以七庙者，以后稷始封，文王、武王受命而王，是以三庙不毁，与亲庙四而七。非有后稷始封，文、武受命之功者，皆当亲尽而毁。成王成二圣之业，制礼作乐，功德茂盛，庙犹不世，以行为谥而已。《礼》，庙在大门之内，不敢远亲也。臣愚以为高帝受命定天下，宜为帝者太祖之庙，世世不毁，承后属尽者宜毁。今宗庙异处，昭穆不序，宜入就太祖庙，而序昭穆如礼。太上皇、孝惠、孝文、孝景庙皆亲尽宜毁，皇考庙亲未尽，如故。（《汉书·韦贤传》：玄成等四十四人奏议。）
　　◇毁庙迁主议
　　祖宗之庙，世世不毁，继祖以下，五庙而迭毁。今高皇帝为太祖，孝文皇帝为太宗，孝景皇帝为昭，孝武皇帝为穆，孝昭皇帝与孝宣皇帝俱为昭。皇考庙亲未尽。太上、孝惠庙皆亲尽，宜毁。太上庙主宜瘗园，孝惠皇帝为穆主，迁於太祖庙，寝园皆无复修。（《汉书·韦贤传》：明年玄成等奏，奏可。）
　　◇复言罢文昭太后寝祠园
　　古者制礼，别尊卑贵贱，国君之母非适不得配食，则荐於寝，身没而已。陛下躬至孝，承天心，建祖宗，定迭毁，序昭穆，大礼既定。孝文太后、孝昭太后寝祠园宜如礼勿复修。（《汉书·韦贤传》：明年玄成复言，奏可。）
　　◎侍郎章
　　章，史不著其姓，宣帝时为侍郎。
　　◇上疏言宜德韦玄成让袭爵
　　圣王贵以礼让为国，宜优养玄成，勿枉其志，使得自安衡门之下。（《汉书·韦贤传》：玄成当袭爵，以病狂不应召。大鸿胪奏状，玄成友人侍郎章亦上疏言。）
　　◎戴长乐
　　长乐，神爵初为太仆，五凤坐事免为庶人。
　　◇上疏告扬恽罪
　　高昌车奔入北掖门，恽语富平侯张延寿曰：「闻前有奔车抵殿门，门关折，马死，而昭帝崩。今复如此，天时，非人力也。」左冯翊韩延寿有罪下狱，恽上书讼延寿。郎中丘常谓恽曰：「闻君侯讼韩冯翊，当得活乎？」恽曰：「事何容易！胫胫者未必全也。我不能自保，真人所谓鼠不容穴衔窭数者也。」又中书谒者令宣持单于使者语，视诸将军、中朝二千石。恽曰：「冒顿单于得汉美食好物，谓之臭恶，单于不来明甚。」恽上观西阁上画人，指桀纣画谓乐昌侯王武曰：「天子过此，一二问其过，可以得师矣。」画人有尧舜禹汤，不称而举桀纣。恽闻匈奴降者道单于见杀，恽曰：「得不肖君，大臣为画善计不用，自令身无处所。若秦时但任小臣，诛杀忠良，竟以灭亡；令亲任大臣，即至今耳。古与今如一丘之貉。」恽妄引亡国，以诽谤当世，无人臣礼。又语长乐曰：「正月以来，天阴不雨，此《春秋》所记，夏侯君所言。行必不至河东矣。」以主上为戏语，允悖逆绝理。（《汉书·杨敞传》）
　　◎王生
　　生，宣帝时为太子庶子。（案《龚遂传》亦有王生，由勃海议曹入为水衡丞，与此同时，未审即其人否也。）
　　◇与盖宽饶书
　　明主知君白公正，不畏强御，故命君以司察之位，擅君以奉使之权，尊官厚禄己施於君矣。君宜夙夜惟思当世之务，奉法宣化，忧劳天下，虽日有益，月有功，犹未足以称职而报恩也。自古之治，三王之术，各有制度。今君不务循职而己，乃欲以太古久远之事匡拂天子，数进不用难听之语，以摩切左右，非所以扬令名全寿命者也。方今用事之人，皆明习法令，言足以饰君之辞，文足以成君之过，君不惟蘧氏之高踪，而慕子胥之末行，用不訾之躯，临不测之险，窃为君痛之。夫君子直而不挺，曲而不诎。《大雅》云：「既明且哲，以保其身。」狂夫之言，圣人择焉。唯裁省览。（《汉书·盖宽饶传》）
　　◎盖宽饶
　　宽饶字次公，魏郡人。初为郡文学，以孝廉为郎，举方正，对策高第，迁谏大夫，行郎中户将事，左迁卫司马，拜太中大夫，擢为司隶校尉。神爵二年，以奏事忤旨自杀。
　　◇奏封事
　　方今圣道浸废，儒术不行，以刑馀为周召，以法律为《诗》《书》。
　　《韩氏易传》言：「五帝官天下，三王家天下，家以传子，官以传贤，若四时之运，功成者去，不得其人，则不居其位。（《汉书·盖宽饶传》：是时上方用刑法，信任中尚书宦官，宽饶奏封事。）
　　◎郑昌
　　昌字次卿，泰山刚人。宣帝时为太原涿郡太守，入为谏大夫。
　　◇请删定律令疏
　　圣主置谏争之臣者，非以崇德，防逸豫之生也；立法明刑者，非以为治，救衰乱之起也。今明主躬垂明听，虽不置廷平，狱将自正；若开后嗣，不若删定律令。律令一定，愚民知所避，奸吏无所弄矣。今不正其本，而置廷平，以理其末也，政衰听怠，则廷平将招权而为乱首矣。（《汉书·刑法志》：宣帝置廷平，时汲郡太守郑昌上疏言，宣帝未及修正。）
　　◇上书理盖宽饶
　　臣闻山有猛兽，藜藿为之不采；国有忠臣，奸邪为之不起。司隶校尉宽饶居不求安，食不求饱，进有忧国之心，退有死节之义，上无许、史之属，下无金、张之托，职在司察，直道而行，多仇少与，上书陈国事，有司劾以大辟。臣幸得从大夫之后，官以谏为名，不敢不言。（《汉书·盖宽饶传》：谏大夫郑昌，愍伤宽饶忠直忧国，以言事不当意，而为文吏所诋挫，上书颂宽饶云云，上不听。）
　　◇薛广德
　　广德字长卿，沛郡相人。神爵中为博士，迁谏大夫。初元末，代贡禹长信少府御史大夫。永光初以病免。
　　◇上元帝书谏射猎
　　窃见关东困极，人民流离。陛下日撞亡秦之钟，听郑卫之乐，臣诚悼之。今士卒暴露，从官劳倦，愿陛下亟反宫，思与百姓同忧乐，天下幸甚。（《汉书·薛广德传》）
　　◎毓延寿
　　延寿一姓李，字子惠，南郡人。五凤中为丞相司直，建昭初迁执金吾，历卫尉，拜御史大夫。竟宁初卒。
　　◇奏劾萧望之
　　侍中谒者良使丞制诏望之，望之再拜已。良与望之言，望之不起，因故下手，而谓御史曰：「良礼不备。」故事丞相病，明日御史大夫辄问病；朝奏事会廷中，差居丞相后，丞相谢，大夫少进，揖。今丞相数病，望之不问病；会廷中，与丞相钧礼。时议事不合意，望之曰：「侯年宁能父我邪！」知御史有令不得擅使，望之多使守史自给车马，之杜陵护视家事。少史冠法冠，为妻先引，又使卖买，私取附益凡十万三千。案望之大臣，通经术，居九卿之右，本朝所仰，至不奉法自修，踞慢不逊让，受所监臧二百五十以上，请逮捕系治。（《汉书·萧望之传》）
　　◎孙会宗
　　会宗，西河人。五凤中为安定太守，坐杨恽事免官。
　　◇与杨恽书
　　大臣废退，当阖门惶惧，为可怜之意，不当治产业，通宾客，有称誉。（《汉书·杨敞传》：恽既失爵位，家居治产业，起室宅，以财自娱。岁馀，其友人孙会宗与恽书谏戒之。）
　　◎欧阳地馀
　　地馀，千乘人，欧阳生七世孙，世受尚书。宣帝时为太子中庶子，后为博士，论石渠。元帝即位，进侍中中大夫。永光初为少府。
　　◇戒子
　　我死，官属即送汝财物，慎毋受。汝九卿儒者子孙，以廉洁著，可以自成。（《汉书·儒林传》）
　　◎徐福
　　福，茂陵人。宣帝时，以上疏为郎。
　　◇上疏言霍氏
