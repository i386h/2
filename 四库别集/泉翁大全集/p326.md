<!-- { "loadSidebar": true } -->
　　得闰月初九日来谕，讶以吾奕倩许大聪明，尚云於吾总箴未洞然，他尚何望焉！一篇最紧关在「如精中军，四面却敌」，及「乾知太始」二句上。四勿功夫非人人可用得，中人以下，无颜子这至明至健，如何做得？只精吾中军，体认涵养出这至明至健的精神来，纔能知太始。非礼之萌，已炳几先而勿之。常人做了后纔知，无及矣，如迅雷掩耳何及？故夫子独以告颜子而不告仲弓诸人，盖仲弓还是扶墙摸壁工夫，若颜子则是飞走的精神矣，谁能做得？故吾於总箴下「如精中军」字，涵养到这田地，方能至明至健，做得此功夫，非可草草也。虽以伊川大贤，亦尚昧此，尚分四件，尚作四箴。若明道则无此矣。详见霍宙山等所为心性书或问中。 
　　
　　与刘梅国司马 
　　
　　盛价来，拜领华翰，如亲承謦欬，为慰殊深！老年静中惟怀念海内知己如梅国者。念同榜之初，则思梅国馆於正阳门西，则如昨日。念偶遇之雅，则思梅国雨舟会接於西江之上，则如昨日。念逢迎之勤，则思吾梅国每送接於折梅之胜，则又如昨日。岂知梅国念我，如我之念梅国，来翰之温存，雅刻之远教如是哉！今各老矣，复何求哉！终日乾乾，惟天之所以与我，父母之所以生我者，九十年而未得了手，不能缩地求教益耳。兹来价告还，草草布区区奉谢，兼拙刻附上请教。诗云：「无言不酬，无德不报。」未尽酬报也，惟鉴入，幸甚！谨启。 
　　
　　与谢惟仁 
　　
　　自祖叔侄孙三人行后，心常怀念，计将到家。三人远愧无以益之，祖叔二人颇见寡默，若惟近当面唯唯，别后譊譊。吾益加惭愧德不足以镇服浮议，诚不足以取信朋友，徒虚拥为师之名，自今当撤皋比，楼居不下，不敢接人矣。所有条答惟近岭上书寄奉一览，止可与惟仁语耳，如何！如何！前因吾惟仁要助修精舍之费，计得阿堵物二十两附惟近，若到，幸示一字知之。余惟自择自信，舍此恐无他门矣。伊川涪州十年，回叹学者皆入夷狄矣，时游杨高弟尚在也，况其它乎！临纸怅怅，不欲多言。敬启。 
　　
　　答冼少汾 
　　
　　今年岁荒，止收三分之一，又合爨每十日用谷三十石有余，仓中谷无几，尚恐不能到早谷。闻新任蒋大参行府县发银数千赈各县，水得来谕大惊，即差人以启闻於张公蒋公，先赈贵乡矣。不知听否？更烦作书告急，或可为也。若私下能有多少，又恐船中及到村，为凶徒所有耳。知不能大有所济，谷既不能分，又不可致，姑备十金赍上，少济家徒耳。大计只以微行出城为上策，乱不可已，则拘公为质，祸不可测矣。此外不能谋矣。日录拜领，览之忘忧可也。 
　　
　　答蒋道林 
　　
　　承吾道林手翰，先附钱地郎，今又附孙贰守价，及所刻心性书并序。览序文，深得吾不得已之意。人皆知戒吾著述，而不知不得已也，於此书大有光辉，真斯文之羽翼也，真从古圣贤中正路上行人也。即以示同志冼子诸贤，无不欢喜。近来徽州之士皆上清之会所染，说虚、说无、说皜皜。夫皜皜者，必有江汉以濯、秋阳以暴功夫，至圣德纯全乃可。今舍此而遽云皜皜，恰似说梦，徒增妄诞耳。如吾道林卓乎中立，不为之变，几何人哉？钦羡！钦羡！书中至有九十来寿之期，侄孙仙游教官心九里湖之梦，指我为老君太极左仙翁，则九十之外尚可同登衡岳书院也。罗一泉近日书来亦有此约，或者天意从人，未可知也。心性书近又有七子解赞或问，而刻大序冠之，俟成奉览也。水四五年间，罹嫡孙敬先之丧，幸遗腹得好(会)[曾]孙，名寿鲁，今四岁。次而丧次子知府东之，亦有好孙。次又丧第三子涞之，而以族孙天润后之。天润颇知此学，想欲知及之。 
　　
　　答蒋道林 
　　
　　一二月之间，拜领手翰凡三至。今四月二十五日至者，乃闰三月十一日发广西陈大巡所致者也。比洪觉山侍御六年一书，人犹讶其略者何也！白沙先师答李世卿云：「聩年为别此封书，应是山人半醉余。」则吾道林之所得所养可知矣。先儒谓子贡筑室於场，独居三年，则晚年所得深矣。斯道之传，非道林而谁耶？尧、舜、禹、汤、文、武、周公、孔、孟、周、程、江门之传，非道林而谁耶？自尧舜以来，公共一条大中至正之路，非道林而谁望耶？断不疑矣。此间名为学者只是多疑，爱人道好，怕人道恶，好道人恶，不道人善。可托者，黄、钟、周、谢、罗三五数人耳。前此托孙贰守、钱地郎二封，兹以良便，草草布复，托陈大巡转附上也。若陈大巡书中恳切，宛然神契，真可共学者矣。谨启。 
　　
　　复象洲吕侍御 
　　
　　自别以来，企仰与日俱积。忽得拜领手翰附钟巡宰者，即如觌颜范、聆謦欬矣。何慰如之！读书知执事之倾怀，不以远遗，其道义之根於天性者固如是也。执事以未衰之年，率其志而乘流东下，直旬日耳。水亦有遨游诸胜之志，而归宿旧隐南岳之居，未知天意何如也。兹钟价行，草草布启，奉谢德言嘉币之贶。聊具诗扇、蜡丸、墨刻、侑缄请教。谨启。 
　　
　　复冼少汾 
　　
　　承手谕，过为远大之言，比以仲尼，则吾岂敢！忧心悄悄，愠於群小，孔圣犹然。惟忧世之志，乐天之诚，则并行而不悖，不敢不勉耳！儆惕一番，真是有益，非但不足愠，乃复有感焉！孟子曰：「其操心也危，其虑患也深，故达。」非虚语也。每以吾海屋之恙未全复为念，未能奉问，乃蒙惓惓，真道义之爱，根於天性者也。敬谢！敬谢！谨复。 
　　
　　寿卢望峰 
　　
　　伏以期耋，欣逢平格斯兆。天开寿域，幔亭挟飞云而高张；地启祥光，瑶席依增城而广宴。云母为之献花，流杯於焉荐酒。凤凰起舞而日方升，相水汪洋而川之至。盖崔公之后一人，宜卢敖之裔千。允矣邦家之基，休哉士林之庆。水也辱交髫年，不渝耄耋，耳聆胜会，心趋寿筵。谨具菲仪，庸将微敬，伏冀挥顿，幸莫大焉。谨启。 
　　
　　与聂双江司马 
　　
　　恭谂天心简在，荣擢本兵。军民归心，华夷共戴。水尝谓朝廷置阳明於本兵，则四夷无事矣，盖先声足以慑服之也。寅惟执事之才之德，乃今之阳明也。昔者孔子谓军旅之事未之学，及夹谷之会，斩莱人，还侵地，岂学军旅而[致]□？即在此心此德也。全体大[用]之学可征矣。自此而后，正学大行，斯文生色，岂有涯哉？兹因良便，谨具小启贺仪，少引华夷胥庆之休，□数十年契阔之悃。谨启。 
　　
　　与高鹤阿 
　　
　　向得手翰，知方来访我於罗浮西樵之间，道阻而还。吾鹤阿之志勤矣。已附复书，未知达否？兹者正有遨游四方之志，乃归宿於南岳旧隐。若到彼，乃以书奉约。同居川中，到彼亦不远耳。兹刘素予[明府]之价行便，草草附启，不能多及。 
　　
　　与王端溪大宗伯 
　　
　　前承手翰远及，兼别册与人论道三[札]，皆[中正]之言，不谬於平日之所讲，以此知终身不相背违□□公一人而已尔。其挤井下石，不少愧於心，亦独何哉？近有扫壁九歌之作，情见乎辞，实有此兴，未知天意何如耳！企仰间，草草布启。兼墨刻二幅寄奉，余非纸笔可既。 
　　
　　复冼少汾 
　　
　　适承手翰，一一已悉。一吾公绢至，勉为之，恐未必能佳也。日录不如古人投荳自省，有益於己，视荳之黑白，知念虑之善恶邪正。初投[黑]□□□□□□□多□□□□□矣。自求自得，不招得纷纷之议，此先儒□记□□□然，可法也。有名公诗云：「心外恐毫即还求。」诚知言也，如何！如何！昨承封日录甚喜。先师诗云：「三缄欲了西涯意，诸作还经老手封。」甚妙！甚妙！余不尽。 
　　
　　与冼少汾 
　　
　　近以工作总冗，彼此音问不继，深以为怀。数时工夫何如？投荳亦切，释氏用素珠亦此意。但此即分黑白善恶，彼只记念头耳。吾今只是於默成上用功，先儒不妄语，切劘数月乃能也。言语终不济事，今后有帖子只写不过三四行矣。 
　　
　　又 
　　
　　得自知寡言之谕，慰甚！多言数穷，不如(等)[守]中。 
　　
　　复吕巾石 
　　
　　卢上舍来，奉接华翰，知吏隐江北。此职古之贤人所未尝不屑居，「秉心塞渊，騋牝三千」，何不可居？来贶律吕古意，诚古意也。今之作律吕者奚止百家，与周□论律吕作乐皆用乐耳，殊未知作乐之本，孟子已[言]之，后圣有起作乐者，不能舍此矣。吾所以敢以此□□乐经，而以诸论乐及用乐者□之为传。执事□□多与之合，承欲相附於后，以为一家之书，俾后之作者有稽焉，未尝不可。□古意略去其繁者何如？兹再往古乐经传二帙，可共刻与否？裁之。怅怅不能尽意。谨启。 
　　
　　复庞弼唐秋官 
　　
　　昨拜领华翰，附唐举人回者。捧读再三，事事周悉，言言确实，视尚口破绽者，诚让公为第一人矣。钦服钦服。承留意斯文，新泉振作，继公者有何吉阳，甚慰远怀！吉阳诚不负蒋道林所称许也。前辈有王宗伯端溪倡之，此公老壮始末不少相负者也。相见统望拜意。近有九歌之作，为门人所刻，寄上览教，或与知者分览之，见吾今处陵轹，困而知亨之情也。罗浮去岁为穷寇数百所残，终未及黄龙青霞之境。谨启。 
　　
　　与何吉阳考功 
　　
　　海内同志如吾吉阳、道林常在怀，老而益切。昨弼唐书来，新泉之教赖以不坠者，今吉阳也。幸甚！幸甚！其余诸同志不能一一，为我多致意焉。余不悉。 
　　
　　复王端溪大宗伯 
　　
　　前比庞正郎价带来[书一]封，又蒙慰三小儿之变一封，又承副启一封，足仞时时念在老朽，始终如一，其视今之背师，与当道谮毁，以加祸家人，以陵轹九十之老者，大不侔矣。□又何心也？近有新刻九歌布露之作，奉览一笑，知吾之不为少动也。近刻息存箴，最切於操存之功，幸深亮之。余非纸笔可既。 
　　
　　甘泉先生续编大全卷之八终 
　　
　　甘泉先生续编大全卷之九 
　　
　　门人顺德何鸿校刊 
　　
　　书简 
　　
　　与洪觉山 
　　
