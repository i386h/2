<!-- { "loadSidebar": true } -->
　　先皇百二旧神都，三殿重辉紫极图。宣押鸿胪趋护戟，拜恩五等一门俱。 
　　〖时皇极三殿告成，忠贤晋秩上公，魏良卿封宁国，世袭给铁券。〗 
　　文华开着五云堆，柘帕盘龙进玺来。陛下自今辞白版，炉烟不动北辰嵬。 
　　〖河南抚臣程绍表进玉玺，上御文华殿，受玺庆贺。〗 
　　排空金殿旭云光，第一千官肃鹭行。御侧何人偏指顾，插冠貂尾几多长。 
　　已叶河清三日兆，锵锵又见凤归昌。小臣漫进呈祥赋，不用房中制乐章。 
　　〖三年二月，凤凰集于宋州，翰林待诏宋启明献赋。〗 
　　十二龙旗大阅翻，冠军更识圣人尊。九边羽檄防秋急，只在亲劳细柳屯。 
　　〖阁臣沈■⑴，请复内操，为忠贤设内镇守之基。〗 
　　绣桷金铺天上头，飒然笳鼓似边州。观兵岂为夸雄武，一洗天河万里秋。 
　　〖忠贤导上以武，每月怂恿御操内兵，赏赉甚渥。〗 
　　鞞铎朝闻出未央，打球夜散斗鸡场。老臣不解君王意，只乞重翻日讲章。 
　　〖元辅叶向高，揭请温习讲过经书。〗 
　　丝鞭声肃退金銮，一字班行尽内官。珠穗已垂新式样，蟒纹贴里又加襕。 
　　〖旧制：内臣佩牙牌，穗以红线，忠贤创为珠穗，又改蟒贴里，膝襕下复加一襕，曰“三襕贴里”。〗 
　　梳妆堕却北台坡，校地平光好试戈。貂珥军容天宝并，不推神臂擅宣和。 
　　〖内校场，在萧后梳妆台之东北，台之西北，台即干德殿是也。〗 
　　掖庭底事见兵符，介胄威严可有须。闯地殷訇雷炮激，高张毳慕演平吴。 
　　〖每操，试红衣大炮，宫阙悉为震动。〗 
　　阿谁走马御阶前，云绕花鞯电作鞭。明主自知好手眼，应弦惊落玉连钱。 
　　〖忠贤驰马御前，上射杀其马。〗 
　　草枯风疾露方晞，西籞寻常正掩围。手斫兔狐贪目瞤，淋漓血染衮龙飞。 
　　〖忠贤以惨杀导上。游猎时，上必手劐狐兔，以首体异处，目尚转动为乐。瞤，目动也。〗 
　　小队戎装扈跸回，烟销三眼夕阳颓。竞夸左射双鸧落，宁愿长杨讽谏才。 
　　（忠贤素善左手彀弦，每多奇中。） 
　　衔花紫凤集宸轩，大乐春官礼数烦。遍赏红罗临桦烛，阿谁不识母仪尊。 
　　〖元年四月二十七日大婚，发册奉迎皇后张氏。〗 
　　十二笄联灿紫磨，扇筤云簇月生波。两行引赞交迎跪，撒果争闻唱得多。 
　　〖撒帐果，即唐宋撒帐钱遗制。世俗合卺，至今有此，但皇家宫人撒之，盛于帝后衣裾。云“得子多也”。此为张后而咏。〗 
　　大事多教属厂臣，手营窄殿秘如神。氍毹恰受三人坐，藻井勾阑色色新。 
　　〖上性喜土木，日夕躬自营缮小房雕楼刻画，工师莫及。非亲昵内臣不得见。〗 
　　墀开七宝障流苏，巧凿铜缸输灌殊。洒瀑濆珠劳睿思，水尖宛转弄胡芦。 
　　〖上自作水戏，用大缸盛水，覆以桶，凿孔设机，启闭灌输，使其水上注，借力冲拥圆木球，盘旋宛转，久而不坠。〗 
　　咸安■⑵烛壁流辉，六院沉沉月影微。暗属管弦休作彻，夜深龙驭醉无归。 
　　〖客氏初住干西直房，后迁咸安。穆庙，陈皇后宫也。〗 
　　贤良特荐策书骞，雉尾朝开豹尾翻。玉管斜挥亲擢士，胪传信国好儿孙。 
　　〖旧制：御批第一甲三名卷，用玉管笔，时首科状元文震孟。〗 
　　大官炰脍惜芳牙，玉食须供自外家。乞得馀泔争问讯，珠盘擎着漫矜夸。 
　　〖上每日进膳，皆客氏名下内官办送，名曰“老太家膳”。〗 
　　珥笔追随侍起居，殿头无事职成虚。但看御酒供来旨，录得佳名百十余。 
　　〖御酒房所造，不过“竹叶青”数种。忠贤在外造办，转于御茶房进上，有“金盘露”、“荷花蕊”、“佛手汤”、“君子汤”、“琼酥”、“天乳”等名。〗 
　　樱桃灼烁北园春，看守朝来报贡新。时荐寝宫犹未入，剔金盒里送夫人。 
　　（北果园樱桃，其实美于他产，内廷最为珍味。） 
　　中贵承恩宠锡殊，尚方珍异世间无。铎针新样团双凤，吉字口衔青亚姑。 
　　〖铎针以金银珠宝镶成，近侍钉居帽中，其名有“大吉胡芦”、“万年吉庆”等名。〗 
　　翩翩翠盖引鸾舆，辇道西开不用除。急敕信王陪羽猎，勖勤宫里正翻书。 
　　〖庄烈帝于天启二年，册封信王，居勖勤宫。〗 
　　临河神蜧豢如蚕，银盒盛将帝泽涵。蝉鬓秀才娇代语，付教放着黑龙潭。 
　　〖二年十月，有龙见北花房河下，长数寸，鳞爪毕具。太监宋缙装盒进呈，宫中传看，放黑龙潭中。〗 
　　羽卫宜春晓色苍，三宫禋献郁金黄。千群女侍排当立，缟带微沾俎豆香。 
　　〖元年六月二十三日，为光庙孝和皇后禅服之期。上率三宫，诣城南宜春宫行祭奠礼。〗 
　　平明坐版入宫来，铎响缭垣未见迥。乞赐一颗龙纽篆，银黄突兀压妆台。 
　　〖客氏在宫乘轿，内官抬走，俨如先朝嫔妃，止缺一青盖。五年四月，赐客氏金印，方二寸，四爪龙纽，重二百两。〗 
　　回龙别观百花匀，锦瓣黄须薆上辰。不是天香并倾国，如何亦得倚阑频。 
　　〖回龙观多海棠，花时驾幸，客氏从焉。〗 
　　树荫觚棱月色高，螭坳驺唱列旌旄。铙箫竞起娇心怯，抹额盘龙舞孟劳。 
　　〖上时习舞刀剑于干清殿，中夜不休。〗 
　　青红锦罽地衣光，秘殿安排蹴鞠场。却见背身惊蹋送，彩珠偏打御肩旁。 
　　〖长乐宫，于万历四十四年改名永寿，时为忠贤与上打球之所。〗 
　　便殿时临草本呈，葳蕤云缛九花明。中珰密奏缘何事，指点梁山泊上名。 
　　〖崔呈秀进《天鉴同志点将诸录》于忠贤。备录东林诸人姓名，指为邪党，其《点将录》，则以《水浒传》天罡地煞分配诸人。忠贤托王体干奏处，为一网打尽之计。〗 
　　沉碧光凝钥库钱，欣看圣号有开先。魏梁南诏何堪数，拜启君王兆万年。 
　　〖司钥库，积历代古钱，内得天启钱大小数枚。上遍问臣下，无知者。今按：梁萧庄魏元法僧，并南诏、陈友谅，皆有此号。〗 
　　光开阊阖护云螭，卤薄千官泊玉墀。此日嵩呼传万岁，初年犹记唤哥儿。 
　　〖泰昌元年，上已登极，李选侍犹称之曰“我哥儿”。〗 
　　蓬莱宫阙掖庭参，复道秋阴坠石楠。圣母日翻经史阅，侍儿尽解诵周南。 
　　彤史更环似有情，无端辇路碧苔生。相应梦失砂挼枕，鹦鹉窥人帘外明。 
　　〖中宫张后，性端静，好读书习字。客氏惮后，遂于上前离间之。阴置名下陈德润，为坤宁宫管事，泂后动静。彤史，女官名。属尚衣局，二人，掌后妃群妾，御于上所，书其月日。〗 
　　铿鍧钟鼓辟雍开，象辂初临遽引回。闻说先皇仪注旧，从容曾赐一茶来。 
　　〖五年三月六日，上视学释奠，忠贤擅改仪注。凡赐坐大臣，不得赐茶，逼上即起驾还宫。〗 
　　一人穆穆只垂裳，章奏无劳拥象床。河下金珰互批阅，甲痕钤记费筹量。 
　　〖凡章奏付王体干、梁栋、石元雅、李永贞、徐文辅诸监分看，遇要处即钤一白纸条，复于面叶上用指掐一重痕，关白忠贤。〗 
　　画舰龙函诏使呼，元黄朱绿出三吴。上公装束年来别，万寿金袍换却无。 
　　〖内臣佩服，向有定制。忠贤■⑶造织金寿字、喜字纱纻，俨然于上前服之。〗 
　　两坊官叶第三厅，撰说书章字字馨。逢着讲期都诏免，黄金镇儿自晶莹。 
　　〖经筵御案上有镇书金狮二枚。〗 
　　怪底宜男独早秋，璇宫虚拟见虹流。荠花漫蘸芝麻水，百子池边暗卜油。 
　　〖上生三子俱不育，时宫中呼油曰“芝麻水”，避御名也。〗 
　　随班奉帚入明光，素面朝天不用妆。共听咸安新约束，敢将脂泽污君王。 
　　〖忠贤留客氏于内，以钤制宫壶。妃嫔而下，无不唯唯。〗 
　　忽赐金苔满院辉，蔷薇露噀熨宵衣。横陈此夕真恩数，明日还愁事又非。 
　　〖时宫人往往有进御而得祸者。〗 
　　两雄并倚势龂龂，二魏无如大魏驯。畴昔榻前惊夜闹，圣明原识意中人。 
　　〖初魏朝与忠贤同属客氏私人，曰：“大魏、二魏”。一夕，于干清暖阁争宠相殴，时已丙夜。上惊起曰：“客奶，只说心里要谁管事，我替你断。”客素憎朝狷薄，意向忠贤，上遂斥朝。〗 
　　奏获祥麟照殿图，张罗争看抵明珠。马蹄牛尾麇身样，绣出针床总不殊。 
　　〖青州王家疃产麒麟，抚臣李精白疏奏献图。燕都谓慌忙曰“张罗”。〗 
　　缥飞玉矗倚层霄，漫学泉台望眼超。影动层波翻贝阙，白头宫监说神尧。 
　　〖万历中，建干德殿于护城河上游，高八丈一尺，广十七丈。磴道三分三合而上，金碧照耀倒影入水，如鲛宫仙阙。忠贤导上，毁为内校场。〗 
　　飒飒霜蹄汗血光，天闲十二紫茸缰。殿中漫唱幽州曲，不放沙场放猎场。 
　　〖上与忠贤俱好马，边帅每以马进，御马监独盛于前代。〗 
　　初度才知保妪尊，争遗彩履贴金鸳。琼枝到处霞生脸，御手亲传不谢恩。 
　　〖客氏生日，上为临幸。升座设宴，赏赉甚优。彼亦自视八母之一，居之不疑。〗 
　　歌彻咸安分外妍，白翎青鹞入冰弦。四斋供奉先朝事，华岳新编可尚传。 
　　〖神宗孝养两宫，尝设有四斋，近侍二百余名习戏承应。一日，两宫升座，演新编《华岳赐环记》，中有权臣骄横，宁宗不振，云：“政归宁氏，祭则寡人。”神宗瞩目，御容不怿。〗 
　　龙寝经春在外庭，深宫不夜钥长扃。妆成空有如花貌，阿妹无端学祭星。 
　　〖始影星女子，于夏至夜候而祭之，好颜色。〗 
　　频年蜀道棘王师，不信蛾眉竖绣旗。飞奏昨宵来例殿，桓桓靺鞨愧男儿。 
　　〖四川宣抚石柱女官秦良玉也，有《疏载实录》。〗 
　　露旭笼窗花雾冥，娇莺无语只梳翎。宸居咫尺应同梦，谁扣金盆不肯停。 
　　〖忠贤在直房，晨起漱口。自击金漱盆，尽力大响，声彻御榻。〗 
　　浮楦梳成日影移，承宣牌子唤嫌迟。玉云侧掠轻移袖，怕着新娥闹扫垂。 
　　〗宫人春日咸戴闹蛾，掠风撩草，须翅生动。〗 
　　烟亸垂杨芳草平，弓鞋齐尚踏青名。自怜金粟裁痕减，宁用花裙曳地行。 
　　〖客魏主持内政，后宫衣食俱为减损。〗 
　　日转缭絙影欲低，辛夷窗下语黄鹂。裹头金弹非时挟，莫向君王着意啼。 
　　〖上好挟弹放马铳，近侍在宫中亦皆习之。二年，有暖殿王进，在御前放铳，铳炸打去左手，几危圣躬。〗 
