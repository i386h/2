<!-- { "loadSidebar": true } -->
　　朕以眇身托于王侯之上德未能绥民民或饥寒故巡祭后土以祈丰年冀州脽壤廼显文鼎获荐于庙渥洼水出马朕其御焉战战兢兢惧不克任思昭天地内惟自新诗云四牡翼翼以征不服亲省边垂用事所极望见泰一修天文防辛卯夜若景光十有二明易曰先甲三日后甲三日朕甚念年嵗未咸登饬躬斋戒丁酉拜况于郊
　　议内史减田租诏【自郑国渠起至元鼎六年百三十六嵗而儿寛为左内史奏请穿凿六辅渠以益漑郑国旁髙卬之田上曰】
　　农天下之本也泉流灌寖所以育五谷也左右内史地名山川原甚众细民未知其利故为通沟渎畜陂泽所以备旱也今内史稻田租挈重不与郡同其议减令吏民勉农尽地利平繇行水勿使失时
　　亲巡邉诏【元封元年十月行自云阳歴至朔方临北河威振匈奴】
　　南越东瓯咸伏其辜西蛮北夷颇未辑睦朕将巡邉垂择兵振旅躬秉武节置十二部将军亲帅师焉
　　迁东越民诏【元封元年十月东越杀王余善降下诏遂虚其地　文苑误连遂虚其地为诏】
　　东越险阻反覆为后世患迁其民于江淮间
　　増太室祠诏【元封元年正月】
　　朕用事华山至于中岳获駮麃见夏后啓母石翌日亲登嵩髙御史乗属在庙旁吏卒咸闻呼万岁者三登礼罔不荅其令祠官加増太室祠禁无伐其草木以山下戸三百为之奉邑名曰崇髙独给祠复亡所与【并汉书】登封改元诏【元封元年四月登封泰山还降坐明堂制诏御史】
　　朕以眇眇之身承至尊兢兢焉惧弗任维德菲薄不明于礼乐修祀泰一若有象景光屑如有望依依震于恠物欲止不敢遂登封泰山至于梁父而后禅肃然自新嘉与士大夫更始赐民百戸牛一酒十石加年八十孤寡布帛二匹复博奉高蛇丘歴城毋出今年租税其赦天下如乙卯赦令行所过毋有复作事在二年前皆勿听治【史记】
　　同前【汉书】
　　朕以眇身承至尊兢兢焉惟德菲薄不明于礼乐故用事八神遭天地况施着见景象屑然如有闻震于怪物欲止不敢遂登封泰山至于梁父然后升防肃然自新嘉与士大夫更始其以十月为元封元年
　　又诏
　　古者天子五载一巡狩用事太山诸侯有朝宿地其令诸侯各治邸泰山下【史记】
　　芝瑞赦天下诏【元封二年六月因作芝房之歌】
　　甘泉宫内中产芝九茎连叶上帝博临不异下房赐朕休其赦天下【汉书　史记诏云甘泉防生芝九茎赦天下毋有复作】
　　干封诏【元封三年夏旱公孙卿曰黄帝时封则天旱干封三年乃下诏】
　　天旱意干封乎其令天下尊祠灵星焉【史记灵星即龙星也】
　　祠后土赦赐诏【元封四年三月祠后土诏】
　　朕躬祭后土地祗见光集于灵坛一夜三烛幸中都宫殿上见光其赦汾隂夏阳中都死罪以下赐三县及杨氏皆无出今年租赋
　　南巡狩赦赐诏【元封五年四月】
　　朕巡荆扬辑江淮物防大海气以合泰山上天见象増修封禅其赦天下所幸县毋出今年租赋赐鳏寡孤独帛贫穷者粟
　　求贤诏【元封五年四月】
　　葢有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而已其令州县察吏民有茂才异等可为将相及使絶国者
　　赦汾隂诏【元封六年三月行幸河东祠后土】
　　朕礼首山昆田出珍物化或为黄金祭后土神光三烛其赦汾隂殊死以下赐天下贫民布帛人一匹【并汉书】造太初歴诏【汉初袭秦正朔至武帝元封七年太中大夫公孙卿壶遂太史令司马迁言歴纪壊废宜改正朔上以儿寛明经术乃诏寛与博士议以正月为嵗首改元太初】
　　廼者有司言星度之未定也广延宣问以理星度未能詹也盖闻昔者黄帝合而不死名察度验定清浊起五部建气物分数然盖尚矣书缺乐弛朕甚闵焉朕唯未能循明也防绩日分率应水德之胜今日顺夏至黄钟为宫林钟为徴太簇为商南吕为羽姑洗为角自是以后气复正羽声复清名复正变以至子日当冬至已詹其更以七年为太初元年【史记　汉书有司句作有司言歴未定理作考詹作雠昔作古度验作发敛盖尚作则上朕甚难之依违以惟未能修明其以七年为元年防绩日分后一叚无】定礼仪诏【史记上即位招致儒术之士令共定仪不就或言古者太平万民和喜瑞应辨至乃采风俗定制作上间之制诏御史以太初之元改正朔易服色封泰山定宗庙百官之仪以为典常】
　　盖受命而王各有所由兴殊路而同归谓因民而作追俗为制也议者咸称太古百姓何望汉亦一家之事典法不传谓子孙何化隆者闳博治浅者褊狭可不勉与
　　赦汾隂安邑诏【太初二年四月】
　　朕用事介山祭后土皆有光应其赦汾隂安邑殊死以下【史汉同】
　　下关都尉诏【太初二年十一月】
　　今豪桀多逺交依东方羣盗其谨察出入者
　　征匈奴诏【太初四年　匈奴且鞮侯立为单于汉既诛大宛威震外国天子方欲遂困胡下诏贰师将李广利等分道出讨不利皆引还】
　　高皇帝遗朕平城之忧高后时单于书絶悖逆昔齐襄公复九世之雠春秋大之
　　更黄金故名诏【太始二年三月因以班睗诸侯王】
　　有司议曰徃者朕郊见上帝西登陇首获白麟以馈宗庙渥洼水出天马泰山见黄金宜改故名今更黄金为麟趾褭蹄以协瑞马
　　郊见赦天下诏【后元元年二月】
　　朕郊见上帝巡于北边见群鹤留止以不罗罔靡所获献荐于泰畤光景并见其赦天下
　　封广川王去诏【广川惠王越为景帝子子齐嗣位以罪薨除国后数月下诏封其孙去复坐罪徙死】
　　广川惠王于朕为兄朕不忍絶其宗庙其以惠王孙去为广川王
　　封常山宪王子平商诏【常山王舜为景帝少子王后生太子勃嗣位而有不爱姬生长男棁后及勃不收防棁因发勃奸逆废徙除国月余天子为最亲复诏有司】
　　常山宪王早夭后妾不和适孽诬争陷于不谊以灭国朕甚闵焉其封宪王子平三万戸为真定王封子商三万戸为泗水王【子商上史记无封字】
　　封公孙为平津侯诏【元朔三年为丞相先是汉常以列侯为丞相唯无爵因诏封丞相封侯自始】
　　朕嘉先圣之道开广门路宣招四方之士盖古者任贤而序位量能以授官劳大者厥禄厚德盛者获爵尊故武功以显重而文德以行褒其以高成之平津乡戸六百五十封丞相为平津侯【并汉书】
　　长平侯卫青益封戸诏【青姊卫夫人子天得幸武帝拜青为车骑将军击匈奴数有功而子夫有男立为皇后元朔二年出云中至于陇西取河南地为朔方郡封长平侯复诏益封戸】
　　匈奴逆天理乱人伦暴长虐老以盗窃为务行诈诸蛮夷造谋籍兵数为邉害故兴师遣将以征厥罪诗不云乎薄伐玁狁至于太原出车彭彭城彼朔方今车骑将军青度西河至高阙获首虏二千三百级车辎畜产毕收为卤巳封为列侯遂西定河南地按榆谿旧塞絶梓领梁北河讨蒲泥破符离斩轻鋭之卒捕伏听者三千七十一级执讯获丑驱马牛羊百有余万全甲兵而还益封青三千戸【史记　汉书服作伏七十一级作一十七级三千戸作三千八百戸】卫青益封戸诏【元朔五年春青将三万骑出髙阙攻走匈奴右贤王得其禆王十余人人畜甚众上使使即军中拜青为大将军益封戸而封青子伉为宜春侯不疑为隂安侯登为发干侯青固谢曰臣幸得待罪行间頼陛下神灵军大捷皆诸校尉力战之功也陛下幸巳益封臣青臣青子在繈褓中未有勤劳上幸裂地封为三侯非臣待罪行间所以劝士力战之意也伉等三人何敢受封天子曰我非忘诸校尉功也今固且图之乃诏御史封公孙敖等青谢辞或是奏故全録】
　　大将军青躬率戎士师大防获匈奴王十有余人益封青六千戸【史记　戎汉书作我六千戸作八千七百戸】
　　封公孙敖等为列侯诏
　　护军都尉公孙敖三从大将军击匈奴常护军傅校获王以千五百戸封敖为合骑侯都尉韩説从大将军出窳浑至匈奴右贤王庭为麾下抟战获王以千三百戸封説为龙頟侯将军公孙贺从大将军获王以千三百戸封贺为南窌侯轻车将军李蔡再从大将军获王以千六百户封蔡为乐安侯校尉李朔校尉赵不虞校尉公孙戎奴各三从大将军获王以千三百戸封朔为陟轵侯以千三百戸封不虞为随成侯以千三百戸封戎奴为从平侯将军李沮李息及校尉豆如意有功赐爵关内侯食各三百戸【史记　汉书将军李沮李息及校尉豆如意中郎将绾皆有功赐爵关内侯沮息如意食邑各三百戸　窳浑作寘浑麾下作戏下】
　　封霍去病为冠军侯诏【去病为青姊少儿子初为侍中善骑射再从大将军青为票姚校尉与轻勇骑直弃大将军数百里赴利斩捕首虏过当元朔六年诏封】
　　票姚校尉去病斩首捕虏二千二十八级得相国当戸斩单于大父行籍若侯产捕季父罗姑比再冠军以二千五百戸封去病为冠军侯上谷太守郝贤四从大将军捕首虏千三百级封贤为终利侯骑士孟已有功赐爵关内侯邑三百戸【汉书　史记栗作剽得作及捕作生捕千六百戸作二千五百戸二千余人作千三百级以千一百戸封贤为众利侯】
　　霍去病益封戸诏【元狩三年春青将万骑出陇西有功复益封户】
　　票骑将军率戎士隃乌盭讨遫濮渉狐奴歴五王国辎重人众摄詟者弗取几获单于子转战六日过焉支山千有余里合短兵鏖臯兰下杀折兰王斩卢侯王鋭悍者诛全甲获丑执浑邪王子及相国都尉防首虏八千九百六十级收休屠祭天金人师率减什七益封去病二千二百戸【汉书　史记詟作慴几作冀无鏖臯兰下句侯作胡无鋭悍者句无获丑二字八千九百六十级作八千余级师率减句无二千二百戸作二千戸】
　　霍去病益封戸诏【元狩三年夏去病出北地至祁连山捕首虏甚多复益封戸赐司马赵破奴校尉髙不识等爵有差】
　　票骑将军渉钧耆济居延遂臻小月氏攻祁连山扬武乎鱳得得单于单桓酋涂王及相国都尉以众降下者二千五百人可谓能舍服知成而止矣捷首虏三万二百获五王王母单于阏氏王子五十九人相国将军当戸都尉六十三人师大率减什三益封去病五千四百戸【汉书　史记渉钧耆句无济作逾臻作过无杨武乎句无得单于单桓句无及相国都尉句无可谓能舍服知成句】
　　霍去病再益封戸诏【匈奴浑邪王与休屠王等欲降汉上恐其诈令去病将兵徃迎之去病渡河先遣浑邪王诣行在所率其众降者数万人上嘉去病之功又益封戸而封浑邪等侯处降者于邉五郡】
　　骠骑将军去病率师攻匈奴西域王浑邪王及厥众萌咸相犇率以军粮接食并将控万有余人诛獟駻获首虏八千余级降异国之王三十二人战士不离伤十万之众咸懐集服仍与之劳爰及河塞庶几无患幸既永绥矣以千七百戸益封骠骑将军减陇西北地上郡戍卒之半以寛天下之繇【史记　汉书攻作征获作捷咸作毕与作兴之繇作繇役】益封霍去病及诸将诏【元狩四年春去病率五万骑出代右北平二千余里直左方兵所斩捕功多诏复益封】
