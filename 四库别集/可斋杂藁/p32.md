<!-- { "loadSidebar": true } -->
　　臣今月二十二日未时准枢宻院劄子十月十八日奉圣防敌冦懐忿恃众薄我坚城奸计叵测刘雄飞能躬率将士一乃心力奋勇出竒援兵未集曾不逾旬亟奏隽功深可嘉尚可先特支犒一次刘雄飞银绢三百疋两万选吕文福林子崈各一百疋两制领将佐共给降官防二十万贯仰刘雄飞等第支犒一行战守军士共支犒三百万贯并十七界防子到日仰即时一体支散仍令制司从实攅具功赏帐状疾速奏闻以称赏不逾时之意劄付淮东西制置使司关牒施行臣钦奉指挥仰见陛下闵将士力战之劳示边城却敌之劝不吝醲赏夐异常时三军之士被此恩宠允为旷荡臣亟当关牒所属宣布于下臣窃谓寿城今岁之围敌人挟忿拥众而来盘泊两岸经营四旬奸谋至为叵测城中自刘雄飞以下将一乃心士百其勇无日不战无战不克仅及旬浃敌以败遁是皆陛下布昭圣武宻运神谟成此全璧之勳固甚卓絶兹颁厚赉自无异辞但臣因考已行之彛过为可继之虑淳祐元年安丰围觧攻打四十余日军兵约近二万人朝廷是时支犒官防五十万贯银五千两淳祐四年敌兵围困寿城七十余日诸军二万八千余人皆忍饥死守朝廷是时支犒官防一百万贯今者被围虽是旬日将士共计一万七千五百余人以人以日皆少于昔而其赏乃视昔两倍在臣不得不更加审奏恭窥睿意必以其能战有隽功故有殊赏然臣窃念敌速去寿固雄飞之功而始焉入城指授中军遣兵牵制与夫追归师于涡河獭口勦余党于丰西正阳盖以叶众谋而成非止一将之力而况庐和诸处亦有战御此赏一颁寿城将士欢声动地恩固渥矣而其他战士必皆希觊一赏既厚诸赏皆不容薄群情所系众口难调虽特出一时之优恐难为后来之继矧雄豪相视以目必处置能服其心目今游哨尚留督战方亟正当布大公以劝来者酌中道以当人心倘臣不以宻闻他有宣劳疆埸责望司存亦将上费区处臣愚欲遵照指挥除刘雄飞等四人疋两并寿城诸将二十万贯外其诸军三百万更赐圣裁宣谕大臣审定行下或圣防已颁难于反汗照此成数别易宻劄下本司更加斟酌并令以濠丰勦杀和庐战御同颁恩赏咸俾均霑庻几诸军百将人知感发臣忝为阃帅职当力为军士求赏惟恐不多非敢为是沮抑自狭其规拳拳孤忠不敢缄黙所准十八日宻劄臣更续降指挥方敢关牒施行
　　帅广条陈五事奏
　　臣一介疎庸误防圣恩防拭畀以阃寄冒昧领事倐又阅月于此窃伏自念职守所在任一道之寄则当思一道之忧遣防所关得一日之暇则当为一日之备臣所部广右逺在天南地虽介于蛮徭民不知于兵革十数年以来始传敌有假道干腹之计见于中外奏疏前后凡几其为隐忧岂得敷述第以抵戍之始莫急守边之宜虽近谍之未有所传以前闻而详考其故参之管见敢以条陈谨开具于后
　　一边防所急间谍为先本路与淮蜀不同盖由为蛮徭所隔种类不一语言不通一介欲前寸歩有碍稽之前牍类以为难前者数年以来屡下邕宜诸郡选差体探邕州尝遣周超往罗殿唐良臣潘住往自杞宜州尝遣吴世聪等往特磨道其去大理路程尚賖而沉蜀羌以西又在遥邈其所刺探或传敌犯乌母国敌攻赤里国往往得之诸蛮所传敌之进退实不得而知也中间仅有淳祐五年因遣属管谢图南出边得于招马官所报始知大理告急自杞有破三城敌三节度之报直至谢济自大理囘经渉两年又得一信始知敌与大理九和之战公子和之死此外俱无闻焉以此见得自广遣间探敌实非易事今臣到任不敢以此自沮见与边州守臣及谙歴南事之人多方商确重赏招募有能识蛮路晓蛮语之人令其结约诸蛮深入逺探以伺动息端的但参之众论皆谓敌若自沉黎以西之诸羗透漏南诏则蜀阃当先知敌若自思播一带之诸蛮透漏沅靖则荆阃当先知其与本司欲自邕宜以探大理自融州以探思播其去敌境地里委相辽絶欲望睿慈劄下荆蜀两阃应有探到敌人动息以时关牒本司庶几本司得以随机应接极力备御
　　一强敌谋人之国多出间道岭蜀相去虽逺道路可通实在我者之所当备其数年以前诸处探报不暇一一泛考但观淳祐五年以来节次备录所报或传谋入思播以窥沅靖或闻取道蕃部径趋南诏或谓吐蕃已得敌人旗号为乡遏入广此等之报不一而足贼之奸谋委是不浅及至近岁事势虽若少寛然丁未冬所传敌南阃连为蕃蛮所沮至戊申冬复传敌兵向吐蕃境内相近南诏以此观之则是敌之进退邀在诸蛮之外正自叵测本司连月以来未见续报意者去冬沉黎奏岩州之防敌既北遁遂寛南侵由是诸羗据险以自防若使敌兵无间之可入则广中赖以无事岂不甚幸苐因阅蜀中去年一报谓敌若行吐蕃界中初不经四川地分且举甲辰直至大理之九和镇丁未则舍九和熟路而取青羗丁未失利于西莫光诸蕃又安知不舍诸蕃之熟路而绕出邕宜臣以此推之则戊申既失利于岩州又安知不舍岩州之熟路而取它道有如蜀帅久在西边识戎情于万里外其为广右深虑如此夫岂可玩臣近得邕守王雄画到地图及以谢济行程互相参攷大概广自邕州入大理界凡四十程又二十程至其国蜀自沉黎至大理之姚府二十八程又五程至其国以地理计之则是自黎雅诸羗由南诏趋广界殆无一百程之隔必南诏之藩篱常固则广右之门户无虞一罅稍疎无厌将及本司遣间既难岂容坐视臣妄谓大理诸臣知慕中国虽谢济之已去有特磨之可通向后西边若无警报本司固不敢外交万一敌再窥南则恐大理之信未可与絶向来谢济之往前帅之实奉朝命今臣若不预行申请临期岂敢自专伏望圣慈付有司行下以凭遵守
　　一窃考本司自传闻干腹之报讲明备边之宜其逺者不暇考姑举淳祐甲辰以来五六年间朝廷之所施行司存之所经画大概以广右之兵备单弱邕宜融三郡兵屯不满千经司静江所管亦不过二千人以上于是有增招新军之请以广右之粮饷匮乏设有边警非漕计所能支吾于是有科降和籴之请以广右之城池卑浅覆之以屋尚不可御雨岂能御敌于是宜邕州一有修筑城池之役此三者为备边之要此外则辑约溪峒团结民丁备器械练士卒前后枢府经司条陈规画委曲详尽盖已屡申于公朝矣臣误膺委寄此来要亦不过遵前人之已行尽愚力之所至事事而备旦且以思以期保固封守然以广右事力仅可随宜而措画岂敢过有于作为臣之所忧其他姑置惟以兵力太弱不能自强非但为敌防窥闯之防亦欲为诸蛮控制之计盖驭轻必先于居重非强本不可以折冲城池虽修非兵莫守器械虽备非兵莫持如溪峒民丁之类非有兵不足以制其命此理甚易见也今一路二十五郡扼诸蛮备海道制盗贼防溪峒皆仰本司二千余人调用之中当茍安无事则可或小有防扰则可若遇稍稍猖獗则亡具甚矣何以运掉临期请师于朝如近岁乞备九江之兵乞调五羊之戌祗付之文移报应而已必无救于事也本司昨请招安边军三千人迫于钱粮仅招及八百而止今三百人屯邕宜融五百人屯静江若防朝廷更令增招一二千人并与科降一项钱米以给劵食庶几广右声势稍壮可以消弭外防
　　一广右之藩篱在邕邕之藩篱又在两江习南方形势者素有此论盖以右江通大理来路左江与安南接境两江覊縻州峒险隘不一先朝疆以周索赖此以控制之故也考之邕州图经两江如横山永平等处皆自庆歴景祐间祖宗盛时朝防措置城筑见得以其地为重如此至于诸峒丁壮则先朝团结训练建炎初年再行抄防结成保队两江总计二百八十一指挥共一十九万余人比之熙丰旧数为增其封境之广阔民丁之蕃庶又于此可见所置提举都巡检使四员分两江左江则永平太平两寨各一员右江则横山寨有东西二员平居则与之平雠杀禁掠卖有防则调兵于诸峒协力以合战其次知寨以下官属共不啻十余员中间至差文臣朝请即为提举其请给并依提举市舶官条例其官民之重又如此臣窃谓祖宗当承平时其为区区岭表一隅措置若是周宻无非为藩篱计况此备南非备北也近年以来上下狃于循习事势日以陵夷诸寨兵戍既发旧屯提举四员祗存虚阙盖有以身而犯难未闻有功而见知既无俸可以养亷且终满艰于得代遂致无人愿注类畀摄官贪婪小人损失大体取轻纳侮习久成风以此永平之被焚往见于交人横山之夺印复见于溪峒向也输纳税米及钱以供提举官请俸今皆失陷无复有之向也首领至寨庭参今率相抗礼甚者反加慢骂矣载思祖宗成规百年覊縻以相安比岁废壊之若此积轻之势有自来矣嘉靖年间经漕两司商议漕司岁拨盐四百箩以支两江半年俸给亦尝有意经理近岁守臣谢子强王雄条具边防事宜申明经司湖南宪米慈条画团结峒丁等事申枢宻行府与夫本司前帅皆尝讲画欲得措置修复固已辟廖一飞者先左江提举矣今两江仍前未有正官诸峒未免仍习前态南边一层藩篱何止一二千里几自毁撤置弗葺理深为惜之以臣愚见今欲复四提举官未易有此事力盍若且复其二左江则驻永平右江则驻横山盖此二处人皆知为今日控扼校理防偹干腹之要地畧仿祖宗之制稍重提举之权许令经司踏逐武臣忧其资格假以添差本路兵马副都监以居其官其余诸寨皆分听两从举总辖许及二年不候替格任照例推行到任任满酬赏任满与本路州垒差遣亦犹琼州将领任满就除海外军垒之例并从经漕司措置任责以多寡分认各官俸给经司倘无此力请之于朝且未得催索诸峒苗税除见管兵外经司各假以戍兵数十人随往各处俾令行之以渐徐就经理未可为之太骤以启猜疑如是而得人任之加以数年蛮心稍知渐复旧观必能隠然为吾国保障但患行之不力耳经司去邕十八程自邕至两江又复数程此则全在邕守之任其责有扶持无沮挠臂指相应痛痒相关顾何事之不济哉否则亦徒言耳欲望朝廷裁酌如其説可行且乞下邕州守臣条画始末取朝廷指挥施行此乃南中备边第一事消尾大之虑释齿寒之忧莫切于此
