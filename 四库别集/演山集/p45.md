<!-- { "loadSidebar": true } -->
　　问得用戎器而不得有之者府兵也得用府兵而不得有之者卫将也府兵之制无事则耕畨上则卫有事则战故其既事将归于朝兵复于府介胄戎器敛藏于库将不擅权士不失业此府兵之利也高宗武后之世卫士稍稍亡匿耗散不足以给宰相天寳中士人皆耻入卫折冲诸府无可交者六军宿卫类皆市人方镇既炽禁军不足以威外卫士不足以固内禄山之变侍官虽壮不能受甲将欲追复其利惩其所以废者各书其故
　　稽登校比之法
　　先王之政施于征民也国野异制施于授地也田莱殊等得数而知之老者疾者王舍征焉则王之仁贤者能者王舎征焉则王之义服公事者王舎征焉则王使人有礼冠笄之嵗婚姻之时乡饮之齿得数而知之谷帛六牲马牛车辇或多或寡祭祀賔客或备或杀得数而知之是故先王之民取之则均有无役之则均劳逸而民无憾焉得民之数而已是故民数之版先王见之则式受之则拜登于天府葢天民也王不得而私有之有不得私则狥已而厉之者乌能奉天乎后世稽登校比之法弃置不复则民供贡不均多寡有无行役不均劳逸踈数避役而隠丁避税而逃产无所不至夫大司徒掌建邦之地土之图人民之数可以佐王安扰邦国而民贫富有无贤贵老弱病疾莫之知焉则王虽有仁政何从而施哉稽登校比之法其可复乎议者虑民安于故常一旦籍其所有而上之惊扰而变生如之何则可















　　演山集巻四十六
　　钦定四库全书
　　演山集巻四十七　　　　　宋　黄裳　撰杂说
　　形得气而化气得精而生精得形而寓焉人之安乐得于其气之实疾患得于气之不足然则所以生气者与气之所寓慎其养哉五味以养其精所以益其气五谷以养其形所以卫其气精不足于养则气衰形不足于养则气殆是天患也五味五谷之所养天养之也斯民之愚蔽于生生之厚迷误生理而五味五谷之所养或以为滛邪或以为怠倦伐天所生其精不真残天所与其形不粹则味谷所养者适足以资其欲耳客邪輙蹈其舍而感之始有四时之疠疾痟首痒疥则作之于其形疟寒嗽则作之于其气五味五谷无如之何矣先王于是以五药为之疗其病痟首痒疥疟寒嗽是人病也五药之所养以人养之也然人以五行而生以五行而病以五行而治以五行而死人之声色五行之所寓也药之性其异有温凉寒热药之用其异有佐使反恶五行之所寓也五药虽足以计其病病之端不及知之则药不行矣先王于是望其气听其声察其色以观五行之变常以眡死生所谓五脏之象可以类推者乃言此五气也所谓五藏相音可以意识者乃言此五声也所谓五色防诊可以目察乃言此五色也虽然以其象而类推之以其音而意识之以其色而目察之可以已乎未之尽也按之而后已两之以九窍之变参之以九藏之动两之也以隂阳参之也以隂阳冲气即天地而言谓之冲气物得之则生失之则即死即人而言谓之胃气人得之则生失之则死眡其生死至于参之然后尽也若夫尊生者能治五行摄生者能物五行而五行不能食其内焉则其形全其精复而气为天守矣岂复有五声五色为死生之兆哉以五味养其精以五谷养其形者茍知于此则过半矣先王之仁民不亦至乎天产作隂徳以中礼防之地产作阳徳以和乐防之此仁民之教也以五味五谷五药养其病以五气五声五色眡其死生此仁民之政也虽然以五药之养其病五声五色之眡其死生亦施于教之不及而已
　　圣人体道未出则与太虚为一方是时也无得而称焉及其帝徳运而为已则为圣为神运而为天下则为文为武大而化之之谓圣由圣之妙而为神刚柔杂之谓文由文之刚而为武荡荡乎其无能名则其运而为圣神也巍巍乎其有成功则其运而为文武也
　　五声求虚实之情三刺求过故之情
　　洁静之失介而不能同精防之失高而不能下贼仁谓之贼深于易者以前民用以同民患有仁之道焉孔子之行止以其命之废兴不以其时之可不此其所以异于逸民伯夷叔齐以清直道而已无事乎行中虑以自防废中权以自匿此其所以不言中欤
　　隠居则身中清放言则废中权虽降志矣其言中伦虽辱身矣其行中虑凡言所以明志志降而言从之则流而已矣其孰以为介哉
　　不正其色之谓辟色不正其言之谓辟言寓于放乌有正言寓于辱乌有正色
　　先王之于民将欲爱之必固威之死者不可复生而先王有大辟之法者葢杀一人而后能生其欲死者矣断者不可复续而先王有宫劓刖之法者葢刖一人而后能续其欲断者矣是故先王有不忍人之政而肉刑未尝废者岂以不忍人之政必待肉刑而后存欤虽然先王之肉刑非恃以伤民也设之使之有惧而已文帝以当劓者笞三百而民卒多死夫劓之名诚可惧者笞固不足以惧之然而恃笞之轻而防于罪岂特与劓比哉尝谓后世惜一劓一刖而招其罪恶至于大辟者岂胜计哉
　　先王之待诸侯何其至也未至也致积始至也致飱及其朝享之后又致饔饩之大礼食之而弗爱是以豕交之也则有问劳送逆之示其勤爱之而勿敬是以兽养之也则有辞受拜揖之示其恭然恭而无其实君子不可以虚拘也又况其爱之乎拜揖辞受恭之之文也有飨焉则尽其恭之之实问劳送逆爱之之文也有燕焉则尽其爱之之实其乐无筭也取其欢而已其爵无筭也取其醉而已取脯以降奏陔而去诸侯心平而气和相与一徳以尊其上大者以仁庇小小者以智事大相朝之君相问之使旌节继道何以致之先王为之朝礼而贵贵之教寓焉为之燕礼而老老之教寓焉为之飨礼也设几而不倚所以训其恭爵盈而不饮所以训其俭是其所以致之之道也
　　以贵而骄以富而侈诸侯之常态也其骄也废恭其侈也废俭废恭之至不能贵贵也其弊为无君废俭之至不能老老也其弊为无父父且无之况其君乎先王忧其然当其入王也为之朝礼而贵贵之教寓焉为之燕礼而老老之教寓焉为之飨礼也设几而不倚所以训其恭爵盈而不饮所以训其俭其朝也公于上等侯伯于中等子男于下等各以其礼摈之贵贵也其燕也公三燕侯伯再燕子男一燕各以其齿坐之老老也贵贵者礼也老老者仁也贤贤者义也爵也齿也徳也同为天下之达尊而仁之于天下也尤不可以食顷而废焉故四代之燕赐或贵爵或贵徳或贵齿或贵亲各从所贵而加之然而不以爵之尊卑徳之小大为之序焉序齿而已齿之长者先乎少齿之老者先乎长尚齿仁也尚老又其仁之至也
　　武王周公其达孝矣乎夫孝者善继人之志善述人之事者也敬其所尊爱其所亲则继其志践其位行其礼则述其事宗庙之礼所以序昭穆也序爵所以辨贵贱也序事所以辨贤也所谓敬其所尊者也旅酬下为上所以逮贱也燕毛所以序齿也所谓爱其所亲者也平国之时教化既明习俗既成以柔治之则非仁以刚治之则非义故用中典中典先王以立正直之徳者也以刑教中先王之意也后世过者恃刑以为威不及者置刑以为爱不能应时而行岂有他哉无三徳以趣时无三典以立徳孝文之贤未能以徳行仁其废肉刑也特发于私情而已况不仁者乎乱国折狱致刑之时也教化大明习俗大成先王所以待民者于是乎尽矣而民之为不善王何与焉彼故为不善以乱吾俗耳刑故无小故用重典重典先王以立刚徳者也书曰乃有不吉不廸颠越不恭暂遇奸宄我乃劓殄灭之无有遗育盘庚之诰为之后先乆矣虽罪之小者犹至乎劓之何伤于仁哉穆王之时损刑属之重者附益于轻者成王则杀羣饮其刑至矣故虽大辟之属与墨劓均焉尚以弃之为不足也坐其亲者有之杀之为不足也残其形者有之然而成王岂以时然而类重之乎言其所化之民则用重典可也故曰羣饮汝勿佚言商之遗俗则用轻典可也故曰惟商之廸诸臣惟工乃湎于酒勿庸杀之姑惟教之新国议狱后死之时也礼未及修教未及详民之所以为不善者过也传曰上失其道民散乆矣如得其情则哀矜而勿喜民之散也无八统之驭无九两之系族师无聨司救无禁则民之有是情也上实为之新国之君奚暇责民哉亦姑教之而已
　　治时不同而有三国之异者以俗异之也刑书不同而有三典之异者以徳异之也有乆近之教斯有缺成之俗有缺成之俗斯有平乱之国先王于是以徳制刑以待三国之不同教有所不及则俗有不变者俗有所不变则国有不治者先王于是以刑弼教以辅三物之不及
　　先王之徳使民畏而爱之畏之则寓之于刑爱之则寓之于教然而畏之非先王之所欲也施之于徳教之不及而已
　　先王之制刑也出于立徳先王之用刑也出于弼教故与人情世俗相为重轻有即一人之情而为之轻重则上刑适轻下服下刑适重上服是也有即一世之情而为之轻重则平国用中典乱国用重典是也虽然三国殊时而即一人之情而轻重之岂可废哉是故三徳之应时也或刚或柔或趣于刚柔之中三典之立徳也或轻或重或趣于轻重之中
　　先王使人不爱其力于事不屈其才于物物至而应事起而办而人虽弊其力未始有憾焉者作秩以制其常赐之多寡作叙以次其事治之先后而已使人之费有稍有食稍所谓月廪也中庸曰既廪称事所以劝百工王制曰庶人在官者其禄以是为差是也秩所谓常赐也孟子曰抱关击柝皆有常赐王制曰九十日有秩酒正之秩酒内则之秩膳是也
　　喜怒哀乐之未发谓之中发而皆中节谓之和静而中者性之正也动而和者情之正也好恶无节于内知诱于外无中为之主故也庄子曰以有涯随无涯殆已已而为智者殆而已矣夫用有无涯之智应无穷之感生无节之好恶则天理灭矣孟子曰万物皆备于我反身而诚乐莫大焉不能反躬而诱于外为乐此天理所以灭也庄子曰去智与故循天之理
　　圣人与物化一而不化者也小人人化物则一化矣感人无穷者物也好恶无节则感人无穷者对之孟子曰以物交物
　　先王为人化物而后制礼乐人莫不有礼乐之实而无化物者则天下自有礼乐矣先王安用制哉及其化物非特灭天理也伪礼伪乐又从而乘之故先王之制礼乐也原天地之美达万物之理恩有厚薄礼有隆杀所以节其文亦所以节其情
　　或言礼以道民志或言礼以节民心节民心将以道其志道民志将以正其行当其为慎所以感之者言之故曰以道其志而已
　　可以相胜者仁义也故厚于仁而薄于义则亲而不尊又或厚于义而薄于仁则尊而不亲不可以相胜者礼乐也故曰乐胜则流礼胜则离仁义相胜则相治礼乐相胜则相贼相亲以其有情相钦以其有分礼乐之同异一也而使之相胜则非礼乐之正矣故情胜分则流分胜情则离乐于内合情礼于外饰貌内外不相胜而后为礼乐之事礼者理也而行理者义也乐者情也而称情者文也上下和与夫好贤爵举贤者所谓仁以爱之也贵贱等与夫恶不肖刑禁暴者所谓义以正之也乐乐也徳也故由中出而外设则其文也礼履也行也故自外作而中立则其本也言静则文为动言文则静为质内出于性故静外作于貎故文大乐所乐者性也故易大礼所履者理也故简简者礼之至也易则无险阻故无怨简则无纷辨故不争大礼大乐之世所乐者正性所履者真理则吾复何为哉此所以揖逊而天下治
