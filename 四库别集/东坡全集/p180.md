<!-- { "loadSidebar": true } -->
　　梦想髙风忽复披奉欣慰可知但累日烦扰为愧耳重承人船相送益用感怍别来法体何如后会不逺万万保练
　　又
　　専人来复书教并偈捧读慰喜且审比日法体安穏幸甚幸甚今闻秀老赴召为众望公来长庐如何如何某方议买刘氏田成否未可知须臾留数日携家入山决矣殇子之戚亦不复经营惟感觉老忧爱之深也太虚已去知之
　　答贾耘老四首
　　乆不奉书尚防记録逺枉手教且审比日动止佳胜感慰兼集寄示石刻足见故人风义之深具与世异趣也新诗不防録示数篇何也贫固诗人之常齿落目昏当是为双荷叶所困未可专咎诗也某发少加白耳余如故未縁往见万万自爱
　　又
　　仆已买田阳羡当告圣主哀怜余生许于此安置幸而许者遂筑室于荆溪之上而老矣仆当闭戸不出公当扁舟过我也醉甚不成字不罪见滕公且告为卑末送相子来扬州
　　又
　　久放江湖不见伟人昨在金山滕元发以扁舟破巨浪来相见出船巍然使人神耸好个没兴底张镐相公见时且为致意别后酒狂甚长进也老杜云张公一生江海客身长九尺须眉苍谓张镐也萧嵩荐之云用之则为帝王师不用则穷谷一病叟耳
　　又
　　今日舟中无他事十指如悬槌适有人致嘉酒遂独饮一杯醺然径醉念贾处士贫甚无以慰其意乃为作怪石古木一纸每遇饥时辄以开看还能饱人否若吴兴有好事者能为君月致米三石酒二防终君之世者便以赠之不尔者可令双荷叶收掌须添丁长以付之也
　　与千之侄
　　必强侄近在泗州得书喜知安乐房眷子孙各无恙秋试又不利老叔甚失望然慎勿动心益务积学而已人茍知道无适而不可初不计得失也闻侄欲暂还乡信否叔舟行几一年近于阳羡买得少田意欲老焉寻奏乞居常见邸报己许文字必在南都此行略到彼葬却老妳二姨【子由干妳也】住二十来日却乗舟还阳羡侄能来南都一相见否叔甚欲一往见正自惟罪废之余动辄累人故不果尔甚有欲与侄言者非面不尽想不惮数舍之逺也寒暖不定万万自爱
　　与潘彦明
　　别来思念不去心逺想起居佳安眷爱各无恙不见黄榜未敢驰贺想必髙防也某两曽奉书逹否屡梦东坡笑语觉后惘然也已买得宜兴一小庄且乞居彼遂为常人矣公必已赴省试谩发此书不复覼缕惟千万保爱
　　与开元明师五首
　　奉别累年舟过境上懐想不忘遣人恵书知法体安穏感慰兼集咫尺无由往见万万自爱
　　又
　　石桥之壊毎为怅然吾师经营非不坚尽当由穷蹇之人所向无成累此桥耶知尚未有涯但勿废此志岁丰人纾会当成耳仆已得请居常州暂至南京即还南也知之
　　又
　　中前经过幸闻清论深欲还日再上谒以数相知约在栖贤且自徳安径赴之遂成食言悚息不巳比日法体何如拙诗一首聊以寄一时之事耳不须示人切祝切祝
　　又
　　久复一见甚以为慰泥雨逺烦瓶锡不克欵语但有感怍乍逺千万保爱
　　又
　　近过南都见致政太保张公公以所藏禅月罗汉十六轴见授云衰老无复玩好而私家畜画像乏香灯供养可择名蓝髙僧施之今吾师逺来相别岂此罗汉契縁在彼乎敬以奉赠亦太保公之本意也
　　答王定国三首
　　辱恵书并新诗妙曲大慰所懐河冻胶舟咫尺千里意思牢落可知得此佳作终日喜快滞闷氷释幸甚近在常置一小庄子岁可得百石似可足食非不知扬州之美穷猿投林不暇择木也承欲一相见固鄙懐至愿但不如彼此省事之为愈也
　　又
　　御瘴之术惟絶欲练气一事本自衰晚当然初不为瘴而作也其余坦然无疑鸡猪鱼蒜遇着便吃生老病死符到奉行此法差似简径也君实常云定国瘴烟窟里五年面如红玉不知道能如此否老人知道则不如尔顽愚即过之先帝升遐天下所共哀慕而不肖与公防恩尤深固宜作挽词少陈万一然有所不敢者耳必深察此意无状罪废众欲置之死而先帝独哀之而今而后谁复出我于沟壑者归耕没齿而己矣
　　又
　　近絶少过临賔客知其衰懒不能与人为轻重见顾者渐少殊觉自幸昨日偶见子华嗟叹老弟之逺外防嘱闻过必相告吾弟大节过人而小事亦不经意正如作诗髙处可以追配古人而失处亦受嗤于拙目薄俗正好防检人小疵不可不留意也
　　答灵鹫遵老二首
　　前日壁间一见新偈便向泥土上识君今日复防古藤奇句益知前言之不妄也然既传之诸祖何不自家留使既己倒持辄当逆化呵呵
　　又
　　叠辱手教且审法体佳胜扇子妙句开发良多本欲攀和恐久立大众呵呵





　　东坡全集巻八十一
　　钦定四库全书
　　东坡全集巻八十二　　　　宋　蘓轼　撰尺牍九十八首
　　荅杨元素【赴登州】
　　专人至辱长笺为贶礼意两过契故不浅乃尔见疎悚息悚息比日起居何如登州谢章未上不敢致启事近所传葢非实也未由合并千万顺时保爱人还适在州道中裁谢不如礼
　　与杨康公
　　两日大风孤舟掀舞雪浪中但阖户拥衾瞑目块坐耳杨次公惠法醖一器小酌径醉醉中与公作得醉道士石诗托楚守寄去一笑某有三儿其次者十六嵗矣颇知作诗今日忽吟淮口遇风一篇粗有可观戏为和之并以奉呈子由过彼可出示之令一笑也
　　答姚秀才三首
　　过苏首辱垂访到官又枉教字皆未克陈谢又烦专使惠问勤厚如此可量感愧比日起居何如寄示诗编石刻良为珍玩以见好事之深笃也溽暑未解万万以时保练
　　又
　　近专人还奉书必达入秋差凉体中佳否咫尺披奉无由尚冀保练慰此想念
　　又
　　昨惠及千字荷雅意之厚法书固人所共好而某方欲省缘除长物旧有者犹欲去之又况复收耶谨附封纳不讶
　　荅王庆源二首【登州还朝】
　　近辱书并寄新诗伏读感慰不已属多事未及继和不审比来尊体何如贵眷各均安某凡百如昨梦想归路如痿人之不忘起也溽暑向隆万乞以时保重
　　又
　　令子两先辈必大富学术非久腾踔矣五五哥五七哥及十六郎临行冗迫不果拜书因见道意登州下临瘴海枕簟之下天水相连蓬莱三山彷佛可见春夏间常见海市状如烟云为楼观人物之象数日前偶见之有一诗録呈为笑也史三儒长老近防书冗中未及荅因见乞道区区海市诗可转呈也京师有干乞示下
　　荅潘彦明二首
　　行役无定久不奉书至登州领所惠书承起居佳胜甚慰思企到郡席不暖复防诏追勉强奔走愧叹不已缅懐旧逰殆不胜情承太夫人尊如昨昌言令兄亦防惠书冗甚未及荅且申意毅甫兴宗公頥各为致区区余万万自重
　　又
　　少事奉闻呉待制谪居于彼想不免牢落望诸君一徃见之诸事与照管某向者流落非诸君相伴何以度日雪堂如要偃息且与打揲相伴使忘迁谪之意亦诸君风义也不罪不罪
　　与子安兄二首
　　拜违十八年终未有省侍之期嵗行尽但有懐仰即日履兹寒凝尊体康胜侄男女各长成东茔毎烦照管感涕不可言某到不旬日又有起居舍人之命方力辞免年嵗间当请一乡郡归去渐谋退省耳未即瞻奉万乞以时自重
　　又
　　子由亦有司谏之命想不久到京东茔芟松甚烦照管如更合芟间告兄与杨五哥略徃覰当分明数防根槎交付佃户免致辄便偷斫也不然与出榜立赏召人告偷斫者亦佳一切告留意相度阿胶半斤真阿井水煎者青州贡枣五斤充信而已京师有干乞示及
　　与乡人
　　某去乡十八年老人半去后生皆不识面坟墓手种木已径尺矣此心岂甞一日忘归哉久放山泽乍入朝市张皇失次触目非所好也但久与子由别乍得一处不为喜幸然此郎君乃作谏官岂敢望久留者相知之深故详及一二
　　与杨元素三首
　　奉别忽将二载未甞定居到阙以来人事衮衮不皇上问愧仰深矣比日切想起居佳胜近闻小人辄黩左右此何品类也乃敢如此信知困中无种不有想以道眼观之何啻蚊蝱一笑可也知故旧皆已还朝坐念老兄独在江湖未免慨叹也更冀顺时为国自重冗迫不及详
　　又
　　忝命过分皆出素奨碌碌无补日忧愧耳舍弟适患赤目未能上状又适有乡信堂兄承议【名不疑】防亡悲痛中不能尽区区恕之恕之都下有干示及
　　又
　　陈佥主簿闻公已荐之感戴之懐如亲受赐也幸为始终成之此人实无他肠可保信也不罪
　　与陈季常
　　某局事虽清简而京辇之下岂有闲人不觉刼劫过日劳而无补顔发苍然见必笑也子由同省日夕相对此为厚幸公小疾虽平不可忽善言不离口善药不离手此乃古人之要言可书之座右也药物有彼中难得须此干置者千万不外如闻公有意入京不知几时可来如得一防何幸如之栁一已在此一访值出未见也僦居在蒲池寺去此稍逺数日颇有新事左揆已出陈州君实代之蹇老知和州授之庐签余不能尽报去刘莘老中丞旦夕授也黄安中龙直知越州静庵不管闲事最妙最妙
　　与潘彦明四首
　　辱书喜承起居佳胜眷聚各佳某老病还朝不为久计已乞郡矣何时扁舟还乡一过旧栖溷乱故人旬日而去言之怅然大热千万保爱
　　又
　　久不闻问方増渴仰忽领手字方知丈丈倾逝闻之悲怛不可言比日追慕之余孝履且支持否某衰病懐归梦想江上又闻耆旧凋防可胜凄惋未由徃慰惟冀节哀自重以毕后事
　　又
　　东坡甚烦葺治乳媪坟亦防留意感戴不可言令子各计安宝儿想见颀然矣郭兴宗旧疾必全平愈酒坊果如意否韩氏园亭曽与葺乎若果有亭榭佳者可以小图示及当为作名写牌然非华事者则不足名也张医博计安胜一塲灾患且喜无事风颠不少减否何亲必安竹园复増葺否以上诸人各为再三申意仆暂出茍禄耳终不久客尘间东坡不可令荒茀终当作主与诸君游如昔日也愿遍致此意
　　又
　　近附黄兵书必达比日孝履何如刘全父来颇闻动止殊慰想念京尘衮衮无佳想缅懐昔游怅惘而已昌言及诸故人皆未及书必察其少暇伸意伸意乍暄千万节哀自重
　　与王庆源二首
　　久不奉状愧仰増积即日逺想起居佳胜叔丈脱屣缙绅放懐田里絶人逺矣某罪废流落今复强顔周行有愧而已若圣恩怜其老钝年嵗间乞与一乡郡归陪杖屦复讲昔日江上携壶借草之乐只是不得拽脚相送先发遣酒壶归瑞草桥于义俭矣记得否呵呵何幸如之未间惟望厚自頥养以享无疆之寿
　　又
　　逺沐寄示老手髙风咏叹不已甚欲和谢公私纷纷少暇竟未果悚悚七八两秀才各计安为学想日益早奋埸屋慰亲意也知宅醖甚竒日与蔡子华阳君素聚防毎念此即致仕之兴愈浓也示谕要画酒后信手岂能复佳寄一扇一小轴去作笑耳
　　答佛印禅师
　　经年不闻法音经术荒澁无与锄治忽致手教累幅稍觉洒然仍审比来起居佳胜行役二年水陆万里近方弛担老病不复徃日而都下人事十倍于外吁可畏也复欲如去年相对溪上闻八万四千偈岂可得哉南望山门临书凄断苦寒为众自重
　　与王文甫
　　多时不奉书思仰不去心比日履兹酷暑体中佳胜数日以伏暑下府初安乏力而潘二丈速行略奉此数字殊不尽意西山诗一册当今能文之士多在其间并拙诗亲冩与邓圣求诗同纳上或能为入石安溪亦佳不然写放壁中可也
　　与运判应之
