<!-- { "loadSidebar": true } -->
　　门掩疎篱雪满池夜寒惟有病先知氷轮影薄当窻近竹叶声稀到枕迟三径业荒秋去后十年心苦梦醒时一身经济元无术医国如今合付谁
　　返櫂湖南路已微买田阳羡事多违老看天地余生少逺别江湖旧伴稀灵囿藻深鱼尚在故林松暝鹤还飞天寒嵗晚无聊赖吟倚髙楼送落晖
　　东归重下潞河船犹有江山未了縁望逺真穷沧海际登髙空指泰山巅流光转眼清秋过徃事经心白昼眠寂寂闭门多病里始知逰赏是神仙
　　髙梁桥北畏吾村垅树成行石兽蹲岂谓驱除非旧主始知封表是君恩愁来霜露情多感老去烟霞癖尚存已办轻车随欵段挂冠须向国西门
　　几囘班召入彤扉又向经筵劝讲归温语问时劳睿想霁顔开处识天威相如病久经旬卧汲黯身长与愿违万里云霄双倦翼侧看鸾鹄让囘飞
　　郊坛分献得夜明
　　夜色灯光逺近中广寒元是水精宫九重阊阖随髙步万里山河入半空歌罢乐声还彻外拜时人影尽朝东髙明愿托无私照四海长瞻配日功
　　庆成宴次焦少宰韵二首
　　南郊礼罢及辰良春殿筵开爱日长神贶已沾颁后胙宫衣犹带祭时香旌旗簇拥千人队衮绣分明五色光干饮满斟皆圣语共将涓滴报吾皇
　　共随经幄辅元良玉署金銮嵗月长学士几陪天上宴侍郎还立案头香迁宫地隔新曹省赐坐身沾旧宠光应是老臣偏感事碧桃曽见醉先皇
　　次李白洲留别韵二首
　　少日相忘汝与吾老来俱已变头颅家贫尚有千头橘身健何须九节蒲酒兴不输诗力壮野心偏向世情粗上东门外应囘首谁为疏郎作畵图
　　俯仰平生不愧吾肯随景叹头颅归心白忆霜前鴈别意青怜水上蒲唐代百篇希世有汉廷三尺本君粗亨衢不隔安车路回首风云是壮图
　　奉送梓宫至土城哭而有述
　　郭外宫车驻复行万方臣妾共吞声惊颷惨似升遐日落景深留返照情千载再逢真隔世百身能代敢偷生清尘望尽犹翘首愿作飞云绕去旌
　　过小西门懐旧垄有作
　　古城西北气萧森旧路苍茫不易寻手种青松今易主耳闻乌鸟更闗心山堂尚忆风霜破野径犹虞鹿豕侵遥指故原新树里晚风吹泪湿衣襟
　　畏吾村先墓忽枉刘司马见过感而有诗
　　满地悲风起白杨垅头斜日半荒凉巨卿白马期能到范叔绨袍义可忘话旧畧教肝胆尽忧时同感鬓毛苍我来君去何匆促犹有官曹债未偿
　　奉迎神主观御容哭而有述是日复大风
　　园陵北望路迢遥夜禅宫坐寂寥已向人心占梦寐更从天意识风颷目瞻遗像山河秀泪滴空原草树凋神御入城当午霁不堪重拜阙西桥
　　和方石先生留别韵二首
　　宦情今日为君微别巻诗成强自挥欧冶金呜孤剑跃海天云尽一鸿归行踪得与浮萍似尘世休言大梦非何物人间堪更比向来风槩十分巍
　　客心乡路转依微囘首风尘袂一挥已起谢安还复卧未秋张翰忽先归桃源再入花应在赤壁重逰事恐非试向畵图占夀考老来诗骨更崔巍
　　伦脩撰文叙颁诏安南便道省亲
　　藩邦地重极炎洲诏使名髙出状头一代风云龙虎防百年郊薮凤麟逰殊方尽处闻天语旧屋归时记海筹采得民风兼国俗玉堂青史待删脩
　　正徳丙寅正月二日雪
　　三冬腊雪已无期两日春风尚及时朝士揽衣惊起早都人勒马爱行迟年华过眼人须惜帝力如天物不知却讶桑林才六事也能照格应商祈
　　徐侍读穆颁诏朝鲜
　　六龙飞御九重天天上文星下海堧万物发生新雨露累朝封锡旧山川鸾书共识中华字凤厯初开正徳年珍重登髙能赋手玉堂青简待同编
　　初开经筵纪事【正徳元年二月二日是日开讲大学】
　　曾侍宫筵入桂坊又开经幄引鹓行春秋义重初元嵗大学书陈第一章讲罢天顔犹咫尺朝回日色半苍凉兼金防币皆恩泽四表同瞻圣徳光
　　亲耕籍田纪事【二月十五日时陪祀先农且预九推之列】
　　短犂长防共分曹白石坛空碧殿髙七奏耳闻神聴逺三推心识圣躬劳伶人曲按新翻谱御酒恩沾旧赐袍帝业艰难民事苦愧时筋力助分毫
　　沈编修焘册封安南
　　玉堂书史暂休衙银汉星辰早泛槎已向夏坛分赤社更从周雅赋皇华主恩前后重颁诏使节从容两过家今日赠诗他夜梦紫微枝上月钩斜
　　题许给事天锡驻节寜亲图
　　黯淡滩头舟若飞安南国里使臣归宫恩满载黄封酒官様新裁白泽衣天上两星当户动人间寸草自春晖咨诹本是皇华职随意周原四牡騑
　　赠阙里孔以昌
　　魏阙威仪见两朝汉雍经史聴圜桥烟霄旧路星河近草树新恩雨露饶已向云仍占圣泽还从伯仲识风标分明阙里墙东地何日寻君再举镳
　　闻刘东山司马致仕之命是日得谢方石祭酒到家日所寄诗感而有作
　　越客书来自海濵楚乡重见拂衣人名如洛社非同里诗到梁州各有神万里云霄俱税驾两山风月自为隣试将出处论心事惭愧官曹一病身
　　十年两度送君归聴説乡山兴欲飞嵗久儿孙头角变日长賔客徃来稀平桥着板通樵径老树盘根作钓矶强欲相从无旧业定于何处解朝衣
　　陈司空之南京例赠二首
　　簿书丛里日纷厐四十年来老鬓双水部官髙聨八座石城形古镇三江秋波舣棹花迎客晓梦趋朝月在窻兼喜故园衣锦地几多髦稚拥归幢
　　泮水芹香共几秋曲江花底复同逰君从北省移南国我已红顔变白头舟檝地经生道路畵图人识旧风流明年夀骨应全健预冩诗篇当酒筹
　　木斋先生将登舟以诗见寄次韵二首
　　十年黄阁掌丝纶共作先朝顾命臣天外防鸿君得志池邉蹲凤我何人官曹入梦还如昨世路论交半是新仄柁歌帆何日定茫茫尘海正无津
　　暂从中秘辍丝纶同是羔羊退食臣偶为庭花留坐客岂知宫树管离人杯余尚觉情难尽棋罢惊看局又新极目春明门外路扁舟明日定天津
　　石封君徐节妇挽诗二首次沈仲律提学韵
　　试问元方与惠连故家风范尚依然曽同姓字题金牓不见功名到白颠身后子书能读父古来人定可胜天当庭种得梧桐树直待巢成凤已鶱
　　不羡徐家有二雏眼看一一上云衢九原再作心无愧万里生还事可吁敢谓荣名堪比养故知隂教不相诬嗟予谈虎神伤处却恐神伤虎不如
　　鲁编脩铎颁诏安南
　　命使炎邦帝选才状元刚去省元来车从北斗杓前指诏向南天尽处开史局事严应暂辍宫袍恩重许新裁归装不载官中物自写黄封作夀杯
　　石学士珤之任南京
　　黄金台上玉为堂刚送罗生又石郎四海豪英唐意气两都风物汉文章旧传衣鉢吾空老世业箕裘子最良可与语人今渐少不胜南望立斜阳
　　题义声贞则二巻为林知府世逺父母作
　　三十浮生一梦余义声先已动州闾门髙邓尉堪容马家富唐侯剩有书嵗久佳城双璧掩恩深令子一官如褒章两字同华衮夜夜虹光照墓庐
　　贞则堂髙世所传栢舟风节故依然道傍绰楔行人驻天上丝纶内史宣老去深恩犹襁褓生平遗泽尚桮棬旧家本是泷冈后长记辛勤教子年
　　储都宪静夫在南曹时尝取鹤鸣诗义名其园曰檀园又取杜少陵渼陂诗义名其轩曰浄拭轩比再入南京请各赋一首
　　山林城市两相忘退食官曹白日长正爱庭隂深覆緑却嫌阶叶乱堆黄窥园董子心仍在扫室陈蕃志且偿今去行台还种栢可应重和伐檀章
　　红花碧叶照清池长忆东曹坐对时纵有尘埃无地着絶无雕饰有天姿年华过眼频经几风景撩人更属谁官署不同心赏在也应重和少陵诗
　　孝宗皇帝禫祭有感
　　病羽无心逐鹭行偶因祥禫忆先皇三年泪尽苍生血万古名齐日月光天上神灵龙变化庙中音乐凤趋跄无由执绋桥山路空负西陵一瓣香
　　王永嘉献臣恩养堂王自御史谪海南以诏例量移今职
　　曽是中台执法臣亲从天上捧丝纶一身去国将三载万里还家有二亲手种椿萱堪比夀嵗供鱼笋未为贫河阳县里花无数秪得东风一半春
　　守静先生得曾孙席间奉贺一首
　　家书何止问晨昏报道灵芝更有根已喜一门为太史最难三世见曾孙直教简册书香逺转觉乡邦行数尊从此小同称大阮衣冠盛事好重论
　　元日看牲复命纪事一首【己巳嵗是日有庙牲节食之赐】
　　履端新制未传宣复命先承黼座前名秩正当华盖殿封题犹是戊辰年岂应衰老仍供职敢谓精诚不愧天归到玉堂重拜赐可将恩海报微涓
　　郊坛分献再得夜明
　　尘土全消半夜风氷轮初徧广寒宫分坛位出星辰上万象光悬宇宙中燔气入云烟缥缈佩声和乐响丁东神心豫悦天顔喜愿佐忧勤保圣躬















　　懐麓堂集巻五十七
　　钦定四库全书
　　怀麓堂集巻五十八
　　明　李东阳　撰
　　诗后稿八
　　七言律诗
　　恭进孝宗实録纪事一首时雨中霁驾迎实録入奉天殿方陞座前此所未有也
　　宝册云舆次第登殿头飞雨过觚棱衣冠夹陛班初引衮舄迎门座始升五载音容思玉几万年功徳付金縢三朝史笔今重载欲报先皇恐未能
　　西苑焚稿纪事【五月二十五日在海子西岸事毕尚膳供宴是日入西苑门望南台登广寒殿过芭蕉园而还】
　　史家遗草尽成编太液池头万炬烟天上六丁元下取人间一字不轻传先朝故事非今日内苑清游亦胜縁却上广寒云雾里禁城东指是文渊
　　秋日出郭崔甥有诗因次韵
　　直从亭午坐斜阳却借南薰作晚凉沙路试看骑马快【是日试赐马】玉堂刚谢揽衣忙移将垅树和云种抍得园葵带露尝四十六年公事里向来尘梦一何长
　　哭内弟刘钊三首
　　忽闻哀报已沾衣回首长天送落晖别后肝肠吾弟尽到时舟檝汝兄归平安两字书空在去住三生事总非欲与亲交同旧感向来门下客全稀
　　宦路多年改鬓毛岂应容易着青袍民贫况值饥荒后政拙谁知抚字劳遗恨可能忘骨肉归舟犹恐限风涛空山落木伤心地欲为招魂赋楚骚
　　两因围棘误登科【钊尝以予主考引嫌不入乡防试各一次】一去长江委逝波官好不嫌州县小家贫翻恨子孙多思君岂但三秋隔老我平添两鬓皤寂寂闭门愁病里有谁情话一来过
　　松露周太保与王端毅太师杨防庵都宪皆有诗赠乔希大太常题巻一首
　　石渠丰采重如山松露清风尚可攀堂上草亲问业朝中玉笋旧聨班片言价出千金上一日心劳百过间老我相思不相见摩挲亦为解双顔
　　松露再召复致政将归留话用前韵
　　白马翩翩走碧山青云逸驾许重攀逺从西晋来千里同簉中朝第一班诗兴直凌飞鸟上归舟仍在急流间多情话别留欢地犹是当年梦里顔
　　松露夀七十再用韵一首
　　并州西隔太行山百尺丹崖岂易攀却望故乡还忆贾恨为仙驭不同班风云运合逢天上山斗名应满世间细数百年从七十漫将灵药驻红顔
　　闻孔氏女至
　　南风吹送北河舟有女东来慰白头病里心情无那老别来风景又经秋鹊声报日书先到雨脚干时泪始状预想离程还在眼难将一笑解千忧
　　与衍圣公夜话
　　漫以平安慰别离星槎动是隔年期文章义岂千金重骨肉心应两地知留住每愁氷合早出游常恐夜归迟须看阙下重逢日莫忘灯前共话时
　　刘太宰入阁后省墓例送一首
