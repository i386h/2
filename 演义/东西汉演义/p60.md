<!-- { "loadSidebar": true } -->
　　夏五月，帝置酒洛阳南宫，宴赏群臣。酒行数巡，帝曰：“列侯诸将，毋得隐讳，皆言其情，吾所以有天下者何？项氏之所以失天下者何？”高起、王陵对曰：“陛下慢而侮人，项羽仁而爱人，然陛下使人攻城略地，所降下者因以予之，与天下同利也；项羽嫉贤妒能，有功者害之，贤者疑之，战胜而不予人功，得地而不予人利，此所以失天下也。”帝曰：“公知其一，不知其二。夫运筹帷幄之中，决胜于千里之外，吾不如子房；镇国家，抚百姓，继饷馈，不绝粮道，吾不如萧何；连百万之众，战必胜，攻必克，吾不如韩信；此三人，皆人杰也，吾能用之，此所以得天下也。项羽有一范增而不能用，此其所以为我擒也。”言讫，群臣拜伏曰：“诚如陛下所言！”遂复各饮数巡，君臣宣畅一堂，甚相欢悦。
　　韩信乘帝喜，因奏曰：“臣昔日背楚入褒中，路经栈道，有樵夫指路，臣恐楚兵追及，遂杀之，臣得以立功报陛下也。后至孤云、雨脚山，有义士辛奇，随臣伐楚，屡有大功，值广武大战阵亡，至今未有封赏。敢奏陛下，乞将樵夫立祠，命有司享祭；赠辛奇官，以及子孙。此陛下泽及枯骨，汤武之大德也。”帝曰：“非卿今日奏知，朕岂知樵夫指路之义，辛奇阵亡之功。几失此二忠良也！”次日，帝传命，急为樵夫建祠致祭，当日赠辛奇为建忠侯，子孙世荫。张良奏帝：请立韩王后孙姬为韩王，都翟阳，立韩宗庙。王陵奏帝：为母立祠，汉王曰：“陵母大贤，知朕终有天下。”即立祠，月给香烛，命有司致祭。至今陵母祠遗迹尚在。徒衡山王吴芮为长沙王，都临湘。淮南王英布，梁王彭越，燕王臧荼，俱如故。大封同姓刘贾等为王。又封萧何等二十余人俱为侯。其余有争功不决，往往坐沙上偶语，帝登高见之，甚疑之，乃问张良，良曰：“陛下用诸将，以取天下，今所封者皆亲爱，所诛者皆仇怨，因恐惧不自安，欲相聚谋反耳。”帝曰：“为之奈何？”良曰：“陛下平日所甚憎恶，为群臣所共知者为谁？”帝曰：“雍齿乃我所甚恶者。”良曰：“即封雍齿为侯，则众心定矣。”帝从其言，即封齿为什方侯。群臣皆喜曰：“雍齿且侯，吾属其无患矣！”于是群臣悉定。
　　张良又奏曰：“群臣志向已定，惟田横逃于海岛。恐为后患，陛下当除之。”帝曰：“以先生之言，当用何策以处横？”良向帝言不过数句，使田横自然归附。未知如何？且看下回分解。
第八十六回　齐田横义士死节
　　却说张良奏帝曰：“田横齐之义士，远遁海岛，静观强弱，其志不小。陛下若遣兵征进，洪涛万倾，势若滔天，一时遽难取胜。以臣愚见，差人赍明诏，陈说利害，赦其罪而召之，仍谓复齐之后，以全田氏。彼闻复齐之后，必慕德而来，横可致也。不然，徒费甲兵，横岂可力致哉？”帝即从其言，于是差上大夫陆贾赍诏，前住海岛召田横。
　　陆贾一日到海岛，四望风景，只见罗山亘其东，潍水阻其西，神山距其南，渤海枕其北，洪涛巨浪，一望无涯。寻问郡人，有老父曰：“田横居海岛，在即墨县东北一百里，四面环海，去岸二十五里。如大夫见田横，须驾大船沿海顺风而入，方可见横。若此处寻访，岂可得见？”陆贾听老父之言，即同从人前到即墨，分付收拾大舡，多差水手，乘顺风，一时就到海岛。田横闻汉使至，先着人拒住寨门，陆贾乃谕之曰：“汉王平定西楚，天下归一，独汝主未附，特差天使赍诏晓谕，作速出寨相见，勿得抗拒！”田横闻贾之言，即出相见，开读诏书。诏曰：
　　夷齐耻食周粟，而武王卒有天下；介子推不欲事晋，而晋卒霸一国。尔田横虽居海岛，终为汉士；独能超出人间，而与夷齐介子推齐名乎？否则可速来，大则为王，小则为候，永保田氏，不失宗祀，不亦愈于退处海涯，与鱼鳖为友乎？如执迷不反，举兵而东，身为俘馘，绝灭田宗，其愚甚矣！幸其速来，勿误！
　　田横读罢诏书，随款待陆贾，因相议降汉，左右曰：“不可！汉帝外宽而内实严，量大而心实刻，大王遁居海岛，久未宾服，今遣使诏而来，率然往见，倘帝一怒，大王欲从而不可，欲归而不能，那时悔之晚矣！不若严加防备，多设营寨，沿海一带，预备火箭火炮，以抵汉兵。吾辈齐心协力，与大王把守营寨，料汉帝虽有雄兵百万，临此洪涛巨浪，岂敢犯乎？大王得以优游自得，坐观强弱，岂不快哉！”田横曰：“不然！吾与诸公相处于此，未有恩德相及，倘汉帝召我不去，必举兵而来，乃劳诸公亲冒矢石，或一时不胜，使诸公遭罹兵革，吾实不忍也。”遂领二客，同陆贾乘船至洛阳。相离三十里，因自思曰：“汉帝昔杀齐王，吾因而逃居海岛；今汉已有天下，差人召我至此，我若俯首归降，受其封赏，大丈夫不能报主之仇，而北面屈膝以事他人，有何面目立身于天地间耶？”乃自杀而死。
　　二客同陆贾收横之尸来见帝，帝深加叹惜，以王礼葬于洛阳城东，召二客封为都尉。于是二客出庙相谓曰：“横之自杀，一则不欲事汉，一则恐五百义士，被汉围扰，遂乃自杀，真乃大丈夫所为也！吾二人岂可苟图富贵而不死其难乎？”遂乃穿横冢旁，自刎而死。次日帝闻知，大惊曰：“田横自杀固难，二客穿冢同死，则尤难也。田横得人心如此，恐海岛五百人，平日受横恩义，知横自杀，必将作乱。”急差人入海岛，召众人投降。五百人闻田横自杀而死，遂皆相向痛哭曰：“大王为我等赴汉而死，我等独求生于此乎？”遂皆自杀而死。汉王使见众人仗义死节如此，急归见汉王，具奏前事，帝益惊曰：“天下何多如此尚义之士？古今之所难也！”遂差人收五百人尸埋瘗于海岛。后人慕田横之义，遂名其处为田横岛，至今有田横庙，有司四时享有祭。帝曰：“田横久居海岛，吾甚患之，今皆自杀，除吾心腹之疾矣！但季布、钟离昧一向不知潜在何处？昔朕睢水之败，彼二人甚窘辱我，可传布中外，有能访获者予千金，仍令各国务要严加寻访，如有匿而不出首者其罪同。”
　　却说季布初藏于咸阳周长家，周长因闻帝购布甚急，乃谓布曰：“汉求将军甚急，倘知藏匿吾家，非惟负累吾族，亦且无益于将军。今特请将军从长计议。”布曰：“贤公无忧，我自有掩饰之计。”遂将自己头发，尽行削去，钳首为奴，自卖于鲁国朱家。朱家见布虽钳首为奴，而举步动静，与寻常不同。心知其为季布也。忽一日闻汉购求布甚急，因唤布问曰：“汝乃楚将季布也。今帝颁诏购汝甚急，汝乃藏匿吾家，恐累吾族，欲将汝投献于洛阳，汝以为何如？”布曰：“某实楚将季布也，因埋名钳首为奴，自买于公家，公待我甚厚；今汉既购求我急，公可执我见帝，汝得千金之赏，乃我所以报公也。”朱家叹曰：“我岂陷人于死而贪千金之赏耶？纵得大富，心实不忍也。吾有一友人夏侯婴，见在洛阳，与我自幼交厚，吾为子往见此人，救汝性命如何？”布谢曰：“若明公肯拔救我如此，所谓生死而肉骨者也。”
　　朱家备行李，一日到洛阳见滕公，滕公知故人远来，甚喜，施礼毕，置酒相待。朱家因说曰：“季布何罪？而帝乃求之急耶？”婴曰：“昔尝数窘辱帝，以此求之急也。”朱家曰：“臣各为其主用力耳。今帝始得天下，而以私怨求一人，何示人不广也？且以季布之贤，汉求之急，不北走胡，必南走越耳，此弃壮士以资敌国也。公可言于帝，赦布以广求贤之路，则天下之士，莫不延颈愿为帝臣矣。”于是滕公入朝见帝，奏已：“季布无罪，陛下何求之急耶？”帝曰：“数窘辱于我，安得无罪？”婴曰：“季布各为其主，此时惟知有楚而不左右陛下，此正季布之忠。使汉臣皆如布，陛下又何患天下之不大治耶？愿陛下赦一人而用之，则天下之尽如布者，皆欲立于王之朝矣。且万乘之尊，四海之广，何乃不容一季布耶？”帝曰：“如卿之言，季布无罪，钟离昧亦无罪也。”遂颁赦一款，俱赦楚臣季布、钟离昧等罪，许即投见，仍照旧还职，勿得故违，自取诛戮。
　　滕公回见朱家，具说赦二人罪，仍照旧还职，许即投见，勿得疑惧，朱家大喜拜谢，遂回鲁国，见季布备说前事，布甚喜，拜谢，预备行装赴洛阳，投见汉帝，帝曰：“汝四海无家，一身髡首，何远遁不早见我乎？”布曰：“国破君亡，恨不能与霸王同死乌江，何面颜以见陛下？”帝曰：“汝当时间窘我太甚？”布曰：“臣报效于楚，惟恐窘陛下不甚。”帝欢曰：“季布可谓忠矣！”遂授以郎中，布叩首曰：“亡国之臣，凳首垢面，不堪任事，伏望陛下赐以不死足矣，官不敢受。”帝曰：“辞官而不受者，汝之不忘楚德；怜忠而予爵者，朕之所以厚于下而与其进也，汝既安居吾土，何得不受吾官乎？”布遂受官，拜谢而出。
　　左右进言曰：“季布既来投见，独钟离昧尚不知所往。”帝曰：“钟离昧为楚名将，勇冠三军，才智不出范增之下，若留之，终为后患，当急为我捕之。”左右传布晓谕洛阳内外，急寻访钟离昧。忽见一人布袍草履，游于洛阳城下，见左右大笑曰：“量一钟离昧何足为虑？吾有一大事，欲见帝言之，但无人引进。”左右见其人异常，又闻语言不同，即入内具奏帝前，帝召相见，未知其人是准，见帝有何话说；且看下回分解。
第八十七回　娄敬议迁都咸阳
