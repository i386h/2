<!-- { "loadSidebar": true } -->
　　同韶九坐寒香榭限韵并嘲松之樵水
　　索笑无端绕槛行满庭明月影交横人当桂树春相对天为梅花夜放晴万壑云归吹笛路一林香入煮茶声独怜瘦沈同髙咏二客黄州梦已成
　　又
　　天淡云空絶防尘夕佳髙处占苔茵楼台静夜浑无影明月空山若有人清极岂能容木客狂来真欲问花神临川屐齿年时懒不负东风是此春
　　过古法堂
　　支遁禅闗掩夕曛钟声先向隔溪闻松隂晩送岩前日花气晴为岭上云客梦偶将山榻借诗题闲倚石幢分山童浪逐寻香伴笑説寒香惹髻芬
　　过灵岩访鉴公遇健庵同年
　　石径斜阳照古松上方清话晩云浓青山竹里徐陵到白雪花前慧逺逢野鹤梦回千岭月水犀人去一声钟独怜陶令攒眉卧懒向岩边曳短笻
　　偕徐健庵同年李武曾姜西铭陈其年暨家志伊并长儿过访毛黼季汲古阁赋赠
　　访戴同为剡曲逰红桥新栁繋兰舟六朝花草重三日四海文章第一楼扶病敢辞孤榻小多情只为异书留移家若许为邻并尽把牙籖借邺侯
　　梅花和余澹心韵
　　値得刘郎累一官巡檐真信赋诗难月当夜半常如晓风到江南不觉寒何处髙楼能罢酒此时长袖好凭栏应知未是寻常种蜂蝶何缘得借防
　　又
　　谁道穷冬见艶阳一枝初放占羣芳何郎素面从来白荀令生衣到处香幽恨无言惟独笑春愁有客尽他乡美人去后梨云淡么凤横斜又几霜
　　又
　　清非有异痩难同领得东皇第一风羽客醉逰晴月下玉儿家住乱山中溪桥寂歴横江驿烟雨迷离压钓篷我似广平心较冷欲传幽态恐难工
　　又
　　老榦空存古藓痕平生不近五侯门春来江上无多路月到山中各一村拟共芳心惟翠羽欲消寒色有青尊此时桃李浑无色独惜幽香为返魂
　　又
　　拟向湖边为结茅忽看春气动寒郊紫卿早得同孤性青士从来托淡交吟防寒摇烟外影酒旗香飐雪中梢吾侪心事能相得莫受人间热客嘲
　　红鵞馆小集赠陈素素校书
　　芙蓉窈窕画廊通椀茗炉香得暂同千树正当明月翠一花先为美人红【时池中初开一莲】扶头破梦新慵后拥髻情深浅笑中怪道玉郎痴絶甚只縁林下有清风
　　再过憺园
　　髙斋清梦隔年余再到新看碧草除辟馆只思留好客筑楼端为贮竒书晴峰压槛青偏好老鹤迎门雪未疎宣室恐须前席问又抛丝竹入金庐
　　红鵞馆纪事
　　疎懒偏宜近墨庄披衣侵晓过林塘桐隂照槛客緑荷叶满池人语香江雨欲来鱼竞喜山风忽动鹤先凉不辞永日摊书坐索有隣家煮柘浆
　　星子招同梅圣占及潜威两儿小饮芍药花下
　　髙斋不异过山家尊酒论文共日斜半世闗心惟旧雨一春开眼为名花看逢暮景枝偏艶饮有深情量转加莫怪留连还惜别緑隂今又遍天涯
　　七夕过忆梅轩分得为枝二字
　　雨过空檐薜荔垂緑相对嫩凉时天邉有女犹漂泊世上何人不别离歳月几年销马足文章今日误蛾眉请看银汉谁相见便是神仙岂易为
　　又
　　青衫红粉总参差説尽凄凉酒一巵今夜不如前夜梦无情聊作有情诗东隣儿女空求巧上界星辰未免痴怪杀塡桥用乌鹊笑他三匝自无枝
　　送立斋学士还朝监修明史
　　忽听骊驹赴国门离筵重起酌金樽愿将异代无穷事为报皇朝不次恩海内徴输频歳急江南文献几人存应知宣室多清问前席何妨委曲论
　　再集延古堂探菊得如字
　　寥寥萍迹肻教疎况値秋声满索居皂帽生涯还似旧黄花消息近何如无聊风雨闲沽酒多难乾坤老著书今日季鹰酩酊波涛犹未损鲈鱼
　　送髙念祖赴登州访谈舟石太守
　　髙凤文章动九州一朝弹铗赋东逰天心有意宁鳌极世事无情托蜃楼碧海扶桑防晓日青山落叶下残秋凝香深处同烧烛为道张衡有四愁
　　倚山阁偶咏
　　垂杨垂栁共鸥边尽日凭栏映碧川春水正添游女棹夕阳长在酒人船能言旧事樊通徳爱赋新诗白乐天几度自吟还自醉维摩应不用参禅
　　登江山风月亭
　　髙亭百尺水之湄尽日千帆过槛迟树色逺遮司马渡潮声直下佛狸祠江拦海国波涛壮云入吴天变化竒闲看蛟龙争战罢风来万里纳凉时
　　送宗鹤问之官秋浦
　　水国垂杨挂夕晖河梁执手寸心违不教才子题红药却送先生上翠微山水有情人未老琴书无事道宁非金门曼倩知多少羡尔江边苜蓿肥
　　又
　　五十年来两不疑中间出处见交期惊看竒字皆零落博得除书是别离同学故人余几在渡江名士复谁知可怜选阁遥相望一样栏杆两处诗
　　泊燕子矶
　　一片蒲帆雨后归枯槎重繋旧渔矶八千余里江声绕二十九年时事非故国几人惊白发他乡何处稳乌衣只疑王谢贞魂在长恋斜阳不肻飞
　　过白孟新桥西草堂
　　梁武城邉万栁凋双飞白板向斜桥先生晩日横摊巻童子秋风出采樵黄叶有情堆北牖青山无路认南朝登楼不道成惆怅废却江州酒满瓢
　　又
　　燕子重来旧垒荒清溪犹自绕柴桑山河六代云双屐风雨半城秋一牀草草盘餐存古道萧萧门径着斜阳归途莫怪篮舆晩儿子凭肩店火黄
　　冶城
　　蕊珠宫殿碧云端一宿云台客梦寒缑岭凄凉闻凤吹钟山寥落认龙盘秋风尚觉炉烟在夕照空疑剑气残欲问茂公府处新亭遗泪倚栏干
　　寓朝天宫感懐
　　汗漫聊为故国逰偶逢白鹤暂迟留云髙古堞闲支枕秋满寒山独倚楼黄菊欲开难贳酒赤松须访未封侯等闲多少闗情事付与长江日夜流
　　卞侍中墓
　　落叶萧萧古墓存传闻中夜泣贞魂满门白骨忠臣泪一片青山圣主恩古栢化身留劲节秋棠血染防遗痕只今四海羞苹藻苏峻何曾见子孙
　　九日闻诸同社集周处台怅不及与
　　城南芳树倚崔巍九日羣贤授简来黄菊有情髙士酒青山无主孝侯台英雄独徃多竒气风雅相闗定逸才极目天涯已摇落敢将词赋更追陪
　　秦淮秋夜
　　采采芙蓉欲寄遥桃根桃叶两无聊凭栏有客思团扇隔岸何人响洞箫梦向青楼连夜月心随画桨一秋潮王郎已去歌声歇况复当年旧板桥
　　过藏山和尚寓楼题赠
　　柱杖髙擎不语禅相逢幕府旧山邉维摩室内文章座慧逺池中书画船东度共传圆觉论北行先赋逺游篇台城正向秋见尽日登楼各黯然
　　赠朱锡鬯太史
　　江左秋风拂羽翰玉堂仙客下长干文章早洗科名陋词赋宁言遇合难短褐登朝吾道重髙车夹路世情看里儿漫作轻肥态燕雀何堪测凤鸾
　　白门感事
　　当年曾过石头城华发重来拥褐行废苑莲花朝暮事秋江桃叶古今情空怜归燕无栖处难听啼乌是怨声憔悴不堪还作赋近来萧瑟似兰成
　　雨中曾锡侯携尊过访同屺公穆倩孟新介兹小饮时独公在坐
　　好雨翻能破旅愁情深蛮榼益绸缪但令歳稔宁无月不道寒新始觉秋客有支公常独坐人非范叔并添裘吾侪落落谁青眼子固应为第一流
　　赠陈转庵太守
　　闻风久愿识荆州此日偕登庾亮楼似水已知清彻底为山独许柱中流竹根擎出盘觞古菊蕊浮来几席幽自笑狂夫多懒慢此畨倾倒为君侯
　　偕周屺公王衡之王成公先渭求小集李董自斋头
　　冬初作客幸相亲草草盘觞意最真酒后莫思千古事花间独剰六朝人青牛引幰归途逺紫凤衔灯夜市春我是淳于潦倒惯覇陵醉尉不须嗔
　　至句曲寓瑞像院喜菊人过谈
　　西烛似去年红雪后重来夜语同满地尽逢苍耳子两人俱化白头翁文章遇主常情外轻薄由他冷笑中説是眞眞有愧几年长啸五湖东
　　茅山
　　丹崖碧嶂倚云根三岭相连势莫论自是神仙有难弟不妨乡里唤曾孙青霓路接天眉近白鹤桥临地肺尊秦帝旌旗更何处良常徒记旧名存
　　再饮五亩居
　　园深桑苎尚余寒竹下频来戴鹖冠名士尽从闲里老好花长在客中看三升蛮榼春风晩一防樵炉夕照残归去不烦烧画烛林梢烟月正迷漫
　　上已家叠峰招同岱观兄暨诸子修禊南郊
　　隋堤杨栁几兴衰此地仍同少长来隔岸暮烟新草树绕城春水小亭台红英不分花经眼白发犹堪酒满杯俯仰古今俱徃事何人知有右军才
　　岱观大兄将归余杭同社相留共用十幅蒲帆未许开
　　十幅蒲帆未许开夕阳携手更登台弟兄词赋空千古吴越江山几徃廻垂老岂堪犹浪迹不贫安得有竒才劝君坚向扬亭坐防有侯芭问字来
　　过田纶霞学使寓园
　　郭外春林带白沙过从终日玩韶华江山胜处须留客风雨频时独念花吾道行藏应有托人生忧乐总无涯清吟独有田京兆静对隋堤御栁斜
　　再至金陵和田纶霞
　　频年飘泊竟无成百不如人笑老伧学道几经居药市著书徒欲赋芜城原难富贵宁须悔便作神仙未免情五岳纵逰何不可那堪重入旧瑶京
　　秦淮有感
　　雪静飘衣又几时凤城春树碧参差玉笙凄恻谁能听寳劒横陈别有期露下青枫长落叶春归红豆已无枝晓风残月江南岸栁七空塡絶妙词
　　又
　　择胜城南地最幽双峯遥指翠岚浮不知事徃花空发但觉云生树欲流金磬忽传千壑晓丹梯长倚四时秋老牛羞见南朝事独背蟠龙不转头
　　燕子矶同毕正持玩月
　　防定沙棠兴未穷小亭巵酒睇遥空长江到海争孤月危石倚天生逺风来徃嵗时添草树炎凉身世老英雄渔郎已识波涛险一笛哀吟红蓼中
　　秦淮水阁同纶霞夜坐
　　桃叶歌声复几曾水楼清坐晩犹能朱阑过雨浮沉月画舫摇烟上下灯故国笙萧宜栁岸旧家庭院锁瓜塍临江小妇盈盈在一曲哀筝説废兴
　　登平山堂柬金长眞观察
　　壁上龙蛇迹已销华堂重启傍岧嶤樽前楼阁仍千古眼底江山自六朝人似寒泉心更冽地当明月兴非遥独怜梁苑留賔日不及相如杂坐貂
　　简王渭公时方病目予亦有足疾也
　　榆火初新客梦寒掩闗心绪总无端才言世态回眸懒略问人情举歩难几日烟云空黯淡一春花竹渐平安吾侪郁郁终何事麯部相逢且尽欢
　　孙汲山及诸同社醵饮招集江秋水别业
　　江郎幽筑傍祗林三过重为越客吟灯火尚疑前日事壶觞聊见故人心摩挲老树犹如此冷落垂杨忽至今不是当欢反无绪从来懐抱为情深
　　送戴绣臣归里
　　天涯嵗晏促归程送别如君客绪轻独徃果然惊世俗一贫犹得重科名时流竞识苏和仲才子难留马长卿知有官梅诗句在不妨风雪到菰城
　　冬至同孝威楚执饮鹤问斋头共用杜句为首并嘲楚执
　　年年至日长为客作客于今在故乡妻子各分灯下影嵗时空换镜中霜原无松菊情何恋赖有琴樽兴未忘饱我老拳君莫笑老夫真为故人狂
　　雪夜与南士话旧时兰姬过访在坐
　　夜煮东坡玉糁羮小斋深坐话平生风飘槲叶寒无赖人向梅花夜有情灯底最宜眉黛色雪中偏爱酒罏声竹林偶忆当年事犹记卢家住石城
　　喜庭表来自吴门集师六碧摩轩
　　车门一带掩青萝系马逢君暂和歌天上故交原自少人间新事近偏多离情欲共江云满归梦其如夜月何不是此宵还恋恋当年同学半蹉跎
　　春夜见月寄懐辰六
　　北望浮云接晩晖几年作客计全非多才未许消长叹有梦何曽肻暂归路失岂容常事料天髙偏共壮心违从来京洛飞尘满曾为平原染素衣
　　又
