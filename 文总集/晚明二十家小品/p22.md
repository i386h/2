<!-- { "loadSidebar": true } -->
    出江行，吴不复知有江，入舟，舍舟，其象大抵皆园也。乌乎园？园于水。水之上下左右，高者为台；深者为室；虚者为亭；曲者为廊；横者为渡；竖者为石；动植者为花鸟；往来者为游人；无非园者。然则人何必各有其园也？身处园中，不知其为园，园之中各有园，而后知其为园，此人情也。予游三吴，无日不行园中，园中之园，未暇遍问也。于梁溪则邹氏之惠山，于姑苏则徐氏之拙政，范氏之天平，赵氏之寒山，所谓人各有其园者也。然不尽园于水。园于水而稍异于三吴之水者，则友人许玄之梅花墅也。玄家甫里，为陆龟蒙故居，行吴淞江而后达其地。三吴之水，不知有江，江之名复见于此，是以其为水稍异。予以万历己未冬，与林茂之游此，许为记。诺诺至今，为天启辛酉，予目常有一梅花墅，而其中思理往复曲折，或不尽忆，如画竹者，虽有成竹于胸中，不能枝枝节节而数之也。然予有游《梅花墅诗》，读予诗而梅花墅又在予目。大要三吴之水，至甫里始畅，墅外数武，反不见水，水反在户内，盖别为暗窦，引水入园。开扉垣，步过杞菊斋，盘磴跻映阁者，许玉斧小字也，取以名阁。登阁所见，不尽为水，然亭之所跨，廊之所往，桥之所踞，石所卧立，垂杨修竹之所冒荫，则皆水也。故予诗曰：“闭门一寒流，举手成山水。”迹映阁所上磴，回视峰峦严岫，皆墅西所辇致石也。从阁上缀目新眺，见廊周于水，墙周于廊，又若有阁亭亭处墙外者。林木荇藻，竟川含绿，染人衣裾，如何承揽，然不可得即至也。但觉钩连映带，隐露断续，不可思议。故予诗曰：“动止入户分，倾返有妙理。”乃降自阁，足缩如循寒渡，曾不渐裳，则浣香洞门见焉。洞穷，得石梁，梁跨小池。又穿小酉洞，憩招爽亭。苔石波，曰锦淙滩。指修廊中隔水外者，竹树表裹之，流响交光，分风争日，往往可即，而仓卒莫定其处，姑以廊标之。予诗所谓：“修廊界竹树，声光变远迩”者是也。折而北，有亭三角，曰在涧。润气上流，作秋冬想。予欲易其名曰寒吹。由此行，峭倩中忽著亭，曰转翠。寻梁契集，映阁乃在下。见立石甚异，拜而赠之以名，曰灵举。向所见廊周于水者，方自此始。陈眉公榜曰流影廊。沿缘朱栏，得碧落亭。南折数十武，为漾奉维摩居士，廊之半也。又四五十武，为漾月梁，梁有亭，可候月风，泽有沦，鱼鸟空游，冲照鉴物。渡梁入得闲堂。堂墅中，最丽。槛外石台，可坐百人，留歌娱客之地也。堂西北结竟观居，奉佛。自映阁至得闲堂，由幽邃得宠敞；自堂至观，由宠敞得清寂；固其所也。观临水，接浮红渡。渡北为栖，以藏书。稍入为鹤，为蝶寝，君子攸宁，非莫中人或不得至矣。得闲堂之东流，有亭曰涤研。始为门于墙，如穴，以墙外之阁。阁曰湛华。映阁之名，故当映此，正不必以玉斧为重，向所见亭亭不可得即至者，是也。墙以内所历诸胜，自此而外，若不得不暂委之。别开一境，眺清远。阁以外，林竹则烟霜助洁，花实则云霞乱彩；池沼则星月含清，严晨肃月，一辍暄妍。予诗云：“从来看园居，秋冬难为美，能不废喧萋，春夏复何似？”虽复一时浏览，四时之气，以心准目想备之。欲易其名曰贞萋。然其意氵亭泓明瑟，得秋差多，故以滴秋终之，亦以秋该四序也。钟子曰：三吴之水皆为园，人习于城市村墟，忘其为园。玄之园皆水，人习于亭阁廊榭，忘其为水。水乎？园乎？难以千人。闲者静于观取；慧者灵于部署；精于承受；待其人而已。故予诗曰：“何以见君闲，一桥一亭裹，闲亦有才识，位置非偶尔。”

    ○浣花溪记
    出成都南门，左为万里桥，西折纤秀长曲，所见如连环，如如带，如规如钩，色如鉴，如琅，如绿沉瓜，窈然深碧，潆回城下者，皆浣花溪委也。然必至草堂而后浣花有专名，则以少陵浣花居在焉耳。行三四里，为青羊宫，溪时远时近。竹柏苍然，隔岸阴森者，尽溪。平望如荠，水木清华，神肤洞达。自宫以西，流汇而桥者三，相距各不半里，舁夫云通灌县，或所云江从灌口来是也。人家住溪左，则溪蔽不时见，稍断则复见溪。如是者数处，缚柴编竹，颇有次第。桥尽，一亭树道左，署曰“缘江路。”过此，则武侯祠。祠前跨溪，为板桥一，覆以水槛，乃睹浣花溪题榜。过桥，一小洲，横斜插水间如梭。溪周之，非桥不通。置亭其上，题曰“百花潭水。”由此亭还，度桥过梵安寺，始为杜工部祠。像颇清古，不必求肖，想当尔尔。石刻像一，附以本传，何仁仲别驾署华阳阳所为也。碑皆不堪读。钟子曰：“杜老二居，浣花清远，东屯险奥；各不相袭，严公不死，浣溪可老，患难之于友朋，大矣哉！然天遣此翁，增夔门一段奇耳。穷愁奔走，犹能择胜，胸中暇整，可以应世，如孔子微服主司城贞子时也。”时万历辛亥十月十七日，出城欲雨，顷之霁。使客游者，多由监司郡邑招饮，冠盖稠浊，声折喧溢，迫暮趣归。是日清晨，偶然独往。楚人钟惺记。

    ○修觉山记
    辛亥十月，十有九日，早发新津，叔弟恬，不知隔江者为何许山也，与童骑疾驱过之。予与艾子后，坐舟中，指江干削壁千仞，竹树榱桷，出没晴岚云浪外者，异焉。问之，则修觉山。子美游修觉寺诗曰：“野寺江天豁，山扉花竹幽，诗应有神助，吾得及春游；径石相萦带，川云自去留；禅枝宿众鸟，飘泊暮归愁。”后游诗曰：“寺忆昔游处，桥怜再流时；江山如有待，花柳更无私；野润烟光薄，沙暄日色迟；客愁全为减，舍此欲何之？”及唐明皇幸蜀，大书修觉山三大字，嵌石壁，今犹存者，即其处也。决策登焉。所从径，裒山石之复者为磴，乱整枉直，各肖其理。登者屡憩，憩处每平，平处每当竹树隙，隙处必从其下左方见江，江错碛渚，或圆或半，或逝或返，去留心目间。上人缚竹为乱，若童子置叶盎中以度蚁，设身处地。颇危之。从上视下，轻且驶，甚适。度磴去顶可四五之一，行住坐立，更端者数矣。其傍乃有石级齿齿，蜿蜒壁间者，往修觉寺道也。曰姑舍是，寻中径数折上，有亭翼然，祠杜工部李供奉苏端明方正学。方有石刻诗，可读。亭后数武，为宝华寺。礼佛毕，反目亭，出山门，左行，竹树纯驳夹砌，数折修觉寺。寺前双井，一井置一塔，唐物也。明皇书嵌佛殿左侧严壁上，字方广二三尺，一字各专一石，飞翥沉着，且甚完好。予入蜀所见唐碑，独此耳。出寺，无所见。欲返，寺僧指石隙一小径，才容足。出此径，乃有平田大陆。复缘磴数折上，矗然ぽ江者，曰雪峰，两寺乃在其下。始悟所云磴去顶四五之一者，第可指修觉耳，非此峰也。左眺稠筻山，如旅行，而稍居其傍。下冯栏视江，则已正，无所不见。不若初所见江之从其下左方也，然后下上修觉，去江趋远，从修觉上雪峰，视江乃反近。舟中所指江干削壁者，即今着脚处也。降自雪峰，复绕井塔下，屈曲一二里许，不复见所由宝华寺径矣。乃忽得所谓石级齿齿壁间往修觉寺道者，则今还道也。与初所从径合，径穷登舆。是日抵彭山宿，记授弟恬。

    ○白云先生传
    白云先生陈昂者，字云仲，福建莆田黄石街人也。所居所至，人皆不知其何许人。自隐于诗，性命以之。独与马公子用昭善。先生诗所谓“自天亡我友”者，即其人也。其后莆田中倭，城且破，先生领妻子，奔豫章，织草履为日。不给，继之以卜，彭蠡，憩匡卢山，观陶令之迹，皆有诗。已入楚，由江陵入蜀，附僧舟爨爨以往。至亦辄亻庸于僧，遂遍历三峡剑门之胜，登峨嵋焉。所亻庸僧辄死，反自蜀，寓江陵松滋公安巴陵诸处。至金陵，姚太守稍客之，给居食。久之，姚太守亦死，无所依，仍卖卜秦淮。或自榜片纸于扉，为人亻庸作诗文，其巷中人有小小庆吊，持百钱斗米与之。辄随所还应以应。无则又卖卜，或杂以织履。而林古度与其兄者，寓居金陵。一日，兄弟过其门，见所榜片纸于扉者，色有异，突入其室。问知为莆田人，颇述其平生，一扉之内，席床缶灶，败纸退笔，错处其中。检文诗育之，是时古度虽年少，颇晓其大意，称之，每称其一诗，辄反面向壁，流涕悲咽，至于失声。其后每过门，辄袖饼饵食之，辄喜。复出其诗，泣如前。居数年，竟穷以死。其子仓皇出，觅棺衣，舁之中野。右度兄弟急走索其集，无所得，得先生手书五言今体一帙。五言今体者，五言律排律也。其诗予莫能名，其自序略云：“昂壮夫时，尤嗜五方，第家贫无多古书，得王右丞即育读右丞，得杜工部即诵读工部，闲取其所中规中矩者，时或一周旋之，又时或一折折旋之，含笔腐毫，研精殚思。”今观其五言律七百首。则先生所学所得，实录实际，尽此数言矣。其云末一卷为排律，亦不存，盖谢生兆申云：“先生有集十六卷，在江浦族人家。”或亦有据。今刻其存者，以次购之。论曰：“明自有诗，而二三君子者，自有其明诗，何隘也？画地为限，不得入，自缙绅士夫，诗的的有本末者，非其所交游品目，不使得见于世者多矣，况老贱晦辱之尤，如陈昂者乎？近有徐渭宋登春，皆以穷而显晦于诗，诗皆逊昂，然未有如昂之穷者也。予尝默思公织屡卖卜，亻庸爨亻庸书时，胸中皆作何想？其视世人纷纷藉藉，过乎其前者，眼中皆以为何物？求其意象所在而不得。吾友张慎言曰：“自今入市门，见卖菜亻庸皆宜物色之，恐有如白云先生其人者。”甚矣，有激乎其言之也。”

    ○断香铭
