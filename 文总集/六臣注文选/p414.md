<!-- { "loadSidebar": true } -->
　　启夕兮宵兴悲絶绪兮莫承【善曰启夕将启殡之前夕也仪礼曰既夕哭请启期告于殡宿兴绪绪也思赋曰王肆侈于汉庭卒衔防而絶緖　良曰启夕谓哭请启殡之夕也宵兴夜起也絶绪失次序莫承莫能相承】俄龙轜【而】兮门侧嗟俟时兮将升【善曰仪礼曰迁于祖用轴郑曰轴輁轴也天子画之以龙説文曰轜丧车也　铣曰俄邪也龙轜丧车也嗟叹词也待时待所用之时升上也】嫂侄【田结】兮慞惶【善本作章偟】慈姑兮垂矜【善曰尔雅曰妇称夫之母曰姑　向曰慞惶忙遽以助丧亊也慈姑即岳母也矜悯也】闻鸣鸡兮戒朝咸惊号兮抚膺【善曰陈琳武军赋曰启明戒旦长庚告昬列子曰抚膺而恨　翰曰戒警也膺胷也】逝日长兮生年浅忧患众兮欢乐尠彼遥思兮离居叹河广兮宋逺【善曰毛诗序曰河广宋襄公母归于卫思而不能止故作此诗也谁谓河广一苇杭之谁谓宋逺跂予望之　济曰谓岳妻初嫁之时常思父母之居也余同善注】今奈何兮一举邈终天兮不反【善曰天地之道理无终极今云终天不反长逝之辞　良曰举去也终天谓终竟天地】尽余哀兮祖之晨扬明燎兮援灵輴【丑伦反善曰仪礼曰属引彻奠乃祖礼记注曰輴殡车也仪礼曰宵设燎于门内之右郑曰为哭者为明　铣曰祖祭也援持也余注同】撤房帷兮席庭筵举酹觞兮告永迁【善曰礼记曰士殡帷之仪礼曰商祝御柩乃祖布席乃奠礼记曰祖于庭説文曰酹餟祭也字林曰以酒沃地　向曰撤去也酹谓以酒沃地也】凄切兮増欷俯仰兮挥泪想孤魂兮眷旧宇视倐忽兮若髣髴【翰曰凄切哀貌歔欷悲声挥洒也　济曰眷顾宇室也倐忽卒疾也髣髴谓似平日时也】徒髣髴兮在虑靡耳目兮一遇【良曰靡犹冀也冀一遇妻魂也】停驾兮淹留徘徊兮故处周求兮何获引身兮当去【善曰徘徊旋行也何获谓无所见也】去华辇兮初迈马廻首兮旋斾【向曰车初去也华辇谓画丧车也】风泠泠兮入帷云霏霏兮承盖【善曰班婕妤自伤赋曰广室隂兮帷幄暗房栊虚兮风泠泠楚辞曰云霏霏以承宇良曰帷车帷也】鸟俛翼兮忘林鱼仰沫兮失瀬【翰曰言鱼鸟为感伤俛低也瀬波也】怅怅兮迟迟遵吉路兮凶归【济曰怅怅恨貌迟迟行貌遵循也言平常吉路今以凶归也】思其人兮已灭覧余迹兮未夷【善曰毛苌诗传曰夷灭也　铣曰夷亦灭也】昔同涂兮今异世忆旧欢兮增新悲谓原隰兮无畔谓川流兮无岸望山兮寥廓临水兮浩汗视天日兮苍茫面邑里兮萧散匪外物兮或改固欢哀兮情换【铣曰寥廓空虚也浩汗广大貌苍茫无色也萧散无人貌也】嗟濳隧兮既敞将送形兮长往【翰曰潜隧埏道也敞开也送形谓妻柩入墓周礼注曰隧墓道也】委兰房兮繁华袭穷泉兮朽壤【善曰贾逵国语注曰袭还也　济曰委弃也兰房妻尝所居室也繁华盛貌袭入也穷泉墓中也壤土也】中慕叫兮擗摽【骠】之子降兮宅兆【善曰毛诗曰寤辟有摽郑氏笺云辟拊心也摽拊心貌孝经曰卜其宅兆而安厝之　良曰慕哀也擗摽拊心也之子谓妻也宅葬地兆吉兆也】抚灵榇兮诀幽房棺兮埏窈窈【善曰杜预左氏传注曰榇亲身之棺声类曰埏墓隧也　铣曰榇棺也诀别也幽房墓中便房也窈窈闇深貌】户阖兮灯灭夜何时兮复晓【善曰司马彪续汉书张奂遗令曰地底长无晓期　向曰户墓门也阖闭也灯墓中之灯】归反哭兮殡宫声有止兮哀无终【善曰左氏传曰不反哭于寝故不曰薨杜预注曰自墓反虞于正寝所谓反哭于寝也释名曰于西壁下涂之曰殡仪礼曰遂适殡宫】是乎非乎何遑趣一遇兮目中【善曰汉书曰孝武李夫人卒悲感作诗曰是邪非邪立而望之偏何姗姗其来迟郑毛诗笺曰遑之言暀也又曰暀徃也东观汉记世祖曰虏在吾目中　翰曰遑暇趣求遇逢也言想望其仪形何暇分其是非但求一逢目中也】既遇目兮无兆曾寤寐兮弗梦【平声济曰兆形也逢于目者皆无形兆而寤寐间亦不梦也】既顾瞻兮家道长寄心兮尔躬【善曰周易曰夫夫妇妇而家道正　良曰家道谓岳居家之道也尔躬谓妻之身也】重曰已矣此盖新哀之情然耳【铣曰已往也然耳谓如此也】渠懐之其几何庶无愧兮荘子【善曰荘子曰荘子妻死惠子吊之则方箕踞皷盆而歌惠子曰与人居长子老身死不哭亦足矣又皷盆而歌不已甚乎荘子曰不然是其始死也我独何能无槩然察其始而本无生非徒无生而本无形非徒无形而本无气人且偃然寝于巨室而我噭噭随而哭之自以为不通乎命故止　向曰渠发声也懐思也我之相思情能几何亦欲断之于大道无愧于荘子也荘子妻死惠子吊之则皷缶而歌也】

　　文选巻五十七
　　钦定四库全书
　　文选巻五十八
　　梁　昭　明　太　子　萧　统　编
　　唐李善吕延济刘良张铣吕向李周翰注
　　哀下
　　宋文皇帝元皇后哀防文一首【善曰沈约宋书曰文帝袁皇后讳齐妫陈郡人左光禄大夫敬公湛之庻女也适太祖生太子劭上待后礼甚笃及崩于显阳殿诏前永嘉太守顔延年为哀防文五臣注同諡曰元】
　　顔延年
　　惟元嘉十七年七月二十六日【五臣本作二十八日】大行皇后崩于显阳殿【善曰周书曰諡者行之迹是以大行受大名细行受细名风俗通曰皇帝新崩未有定諡故揔其名曰大行皇帝行下孟切　济曰凡天子崩未及有定諡揔名曰大行皇后亦同此义也】粤九月二十七日将迁座【五臣本作将瘗】于长宁陵礼也龙輁【渠恭】纚【离】綍【甫勿】容翟结骖【善曰龙輁凶饰也容翟吉仪也仪礼曰迁于祖用轴郑曰迁徙于祖庙也轴輁轴也状如转辚刻两头为轵輁状如长牀穿桯前后着金而闗轴焉天子画之以龙也輁音卭桯余征切韩诗曰纚系也郑仪礼注曰引棺在輴车曰綍周礼曰王后之五路重翟锡靣朱緫厌翟勒面缋緫皆有容盖郑司农云容谓幨车也郑曰盖如今小车盖也王逸楚词注曰结连也连骖言将行也郑诗笺曰骖两騑也　良曰长宁即皇后陵号也　铣曰龙輁凶饰容翟吉制虽为丧事而同生仪也礼记云天子殡菆涂龙輴仪礼云夷牀轴馔于西阶纚系也引棺在輴车曰綍周礼王后之五路重翟锡面朱緫厌翟勒靣缋緫皆有容连结也骖两騑也言将行之威仪也】皇涂昭列【五臣作照烈】神路幽严【善曰皇涂吉制故曰昭列神路凶餙故曰幽严　向曰皇涂吉制也昭烈光明也神路凶饰也幽严深敬也】皇帝亲临祖馈躬瞻宵载【善曰周礼曰丧祝掌大丧祖饰棺乃载郑曰祖为行始也其序载而后饰白虎通曰始载于庭轜车辞祖祢也　翰曰祖始行也馈祭也宵夜也载谓始载于庭也】饰遗仪于组旒沦徂音乎珩佩【善曰毛诗曰素丝组之郑曰以素丝为缕缝之旌旗以为文饰扬雄元后诔曰着徳太常注诸旒旌尚书大传曰太师奏鸡鸣后夫人鸣佩玉于房中告去毛苌诗传曰佩有珩璜琚瑀珩音行琚音居瑀音禹　济曰言皇后组旒之饰有其余仪珩佩之音尽沈灭矣遗余沦沈徂徃也凡后妃皆鸣玉佩后既崩则与其音俱絶也】悲黼筵之移御痛翚【晖】褕【摇】之重晦【善曰周礼大朝觐王设次席黼纯又曰司服掌王后之六服袆衣褕狄郑曰袆衣画翚者也褕画鹞者也褕与鹞并以招切　良曰筵席晦闇也书云敷重蔑席黼纯移御谓改常所也周礼司服掌王后之六服袆衣褕狄阙狄鞠衣展衣褖衣祎衣画翚者褕翟画雉者重晦谓将入墓也重幽闇也】降舆客位撤奠殡【五臣作賔】阶【善曰降舆谓祖载之时柩降于车也仪礼曰主人入祖乃载郑曰举柩却下而载之礼记曰殡于客位祖于庭仪礼曰属引彻奠乃祖郑曰属着也引柩车也礼记曰周人殡于西阶之上则犹賔之　铣曰降下也舆载柩车也客位西也撤去也奠祭也周人殡柩于西阶之上犹宾礼也】乃命史臣累徳述懐【善曰郑司农周礼注曰诔谓积累生时徳行赐之命为其辞也　向曰累徳后之徳也述懐帝之懐也】其辞曰
