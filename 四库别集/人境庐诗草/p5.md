<!-- { "loadSidebar": true } -->
　　西京旧俗，七月十五至晦日，每夜亘索街上，悬灯数百。儿女艳妆靓服为队，舞蹈达旦，名曰都踊。所唱皆男女猥亵之词，有歌以为之节者，谓之音头。译而录之，其风俗犹之唐人《合生歌》，其音节则汉人董逃行也。

　　长袖飘飘兮髻峨峨，荷荷！裙紧束兮带斜拖，荷荷！分行逐队兮舞傞傞，荷荷！往复还兮如掷梭，荷荷！回黄转绿兮挼莎，荷荷！中有人兮通微波，荷荷！贻我钗鸾兮馈我翠螺，荷荷！呼我娃娃兮我哥哥，荷荷！柳梢月兮镜新磨，荷荷！鸡眠猫睡兮犬不呵，荷荷！待来不来兮欢奈何，荷荷！一绳隔兮阻银河，荷荷！双灯照兮晕红涡，荷荷！千人万人兮妾心无他，荷荷！君不知兮弃则那，荷荷！今日夫妇兮他日公婆，荷荷！百千万亿化身菩萨兮受此花，荷荷！三千三百三十二座大神兮听我歌，荷荷！天长地久兮无差讹，荷荷！

　　○庚辰四月重野成齐安绎岩谷六一脩日下部东作鸣鹤蒲生絅齐重章冈鹿门千仞诸君子约游后乐园园即源光国旧藩邸感而赋此

　　泓峥萧瑟不可言，周遭水木围亭轩。夏初若有新秋意，褰裳来游后乐园。主人者谁源黄门，脱弃簪绂甘丘樊，夷齐西山不可得，欲以此地为桃源。左挈舜水右澹泊，想见往往倾空尊。呜呼源平霸者起，太阿倒持归将军。黄门懿亲敢异议，聊借蕨薇怀天恩。一编帝纪光日月，开馆彰考非为文。高山九郎好痛哭，相继呼天叩帝阍。布衣文学二三子，协力卒使天皇尊。即今宾客纷裙屐，一堂笑语言温温。岂识当时图后乐，酒觞未举泪有痕。丰碑巍然颓祠倒，夕阳归鸦噪黄昏。愿起朱子使执笔，重纪竹帛贻子孙。

　　○送宍户玑公使之燕京

　　《海外大荒经》，既称带方东。是有君子国，挂剑知儒风。唐宋时遣使，车书万里同。缁流唱金经，武士横雕弓。内国既多事，外使不复通。迩者海禁开，乘时多英雄。捧盘从载书，隔海飞艨艟。益知唇齿交，道谊在和衷。子今持使节，累叶家声隆。博学等黄备，抱德追菅公。冠垂华蘤枝，手撚梅花红。同行二三子，亦如贵珠鬃。子能弥阙失，竹帛铭汝功。今日送子去，东西倏转蓬，扶桑遥回顾，旭影多朦胧。仰瞻阙庭高，我心亦忡忡。

　　○大阪

　　黑面猴王今已矣，尚馀石垒叠城濠。江山入眼花光媚，楼阁凌虚海气豪。横列东西青雀舫，旁通三百赤栏桥。昨宵茗宴今花会，多少都人载酒遨！

　　○游箱根

　　危涂远盘纡，径仄鸟迹绝。一步不敢前，双足若被刖。人呼兜笼来，纵横宽尺八。脚手垂郎当，腰背盘曲折。舆人出裸国，皮绉龟兆裂，螭蛟绣满身，横胸施绛袜。两肩乍抬举，双杖互扶挈，前枝后更撑，仰攀俯若跌。有如蚁旋磨，又似蛇出穴，跦跦上竹点，蠢蠢爬沙鳖。噫风竹筒吹，汗雨蒸甑泄。劳倦时一歌，乡音鸟嘲哳。烟树绕千回，风花眩一瞥，峭壁俯绝壑，旁睨每挢舌。四山呼无人，一堕便永诀。畏途宁中止，弛担娄更迭，直穷绝顶高，始觉天地阔。

　　群峰插云中，结屋峰头住。濛濛万云海，凭空无寸土。开窗起看云，迷茫若无睹。一云忽飞来，一雲不肯去，一雲幻作龙，盘旋绕层柱。关窗急遮拦，攒隙细如缕。须臾塞破屋，真气满庭户。解装张行囊，呼童共捞取。大风卷地来，团作黑烟聚。隐隐闻雷声，乍似婴儿怒。遥知百万家，已洒三尺雨。我方跂脚眠，梦骑赤龙舞。直倾天河水，远向并豫注。侧身起西望，梦堕雲深处。

　　举国无名川，一湖何滉瀁！环抱三百里，下窥五十丈。神武开辟来，亘古无消长。氿泉日穴出，洑流失归向。一碧湛空明，万象绝依傍，昂头只日月，两轮互摩荡。我来驾一舟，杳茫迷所住。谓是沧溟游，乘风破巨浪。何图众山顶，乃泛海荡荡。关东昔豪杰，割地争霸王。汤池据此险，漆城莫敢上。迩来司农官，又作填海想。凿脉乾此湖，可得千沃壤。纷纷校得失，尧桀我俱忘，且作烟波徒，容与打双桨。

　　群山若堂防，依严各构屋。家家争调水，曲笕引修竹，泠泠滴檐角，汩汩出严腹。晓鸦犹未兴，已有游人浴。东屋鸣琴弦，西屋斗棋局，南屋垂钓竿，北屋罗简牍。蛟毫展凉簟，鹤■〈敝上毛下〉被轻服。点白茶始尝，堆红果初熟，蕃舶从海来，蒲萄泛新渌。洪崖揖浮丘，萧史媚弄玉。鸡犬亦飞昇，熊鱼各得欲。人生贵行乐，矧此神仙福。缠腰更骑鹤，辟俗还食肉。平生烟霞心，奈此桑下宿。行携《桃源图》，归我筼筜谷。

　　○宫本鸭北索题晃山图即用卷中小野湖山诗韵

　　地球浑浑周八极，大块郁积多名山。汪洋巨海不知几万里，乃有此岛虱其间。关东八州特秀出，落落晃山天半悬。乱峰插云俯水立，怒涛泼地轰雷阗。坐令三百诸侯竭土木，朘民膏血供云烟。下有黑狮白虎踆踆踠踠伏阙下，上有琼楼玉宇高处天风寒。中间一人冕旒拟王者，今古护卫僧官千。呜呼将军主政七百载，唯汝勋业差可观。即今霸图寥落披此卷，尚足令我开笑颜。古称海上蓬莱方壶圆峤可望不可即，我曰其然岂其然？

　　○送秋月古香种树归隐日向故封即用其留别诗韵

　　昨日公侯今老农，飘然挂冠归旧封。忙时蜡屐闲扶筇，空山猿鹤长相从。觚棱帝阙春梦浓，醒来忽隔天九重。天风吹袂云荡胸，云胡不乐心溶溶。人生一别难相逢，落月屋梁思子容。他时子倘思吾侬，鸡鸣西望罗浮峰。

　　○近世爱国志士歌

　　日本自将军主政凡五百年，世不知有王。德川氏兴，投戈讲艺。亲藩源光国作《大日本史》，立将军传，略仿世家、载记及藩镇列传之列，世始知尊王之义。后源松苗作《日本史略》，赖襄作《日本外史》，益主张其说。及西人劫盟，幕府主和，诸藩主战，於是议尊王，议攘夷，议尊王以攘夷。继知夷之不可攘，复变而讲和戎之利。而大藩联衡，幕府倾覆，尊王之事大定矣。家康初政，颇欲与外国通商。继而天草教徒作乱，遂一意锁港，杜绝内外。下令逐教士，炮击外船。甚至漂风难民，亦不许回国，处以严刑。识者深忧之，而未敢昌言也。外舶纷扰，屡战屡蹶。有论防海者，有议造炮舰者，有欲留学外国者，德川氏皆严禁之。唱尊王者触大忌，唱通番者犯大禁，幕府均下令逮捕。党狱横兴，株连甚众。而有志之士，前仆后起，踵趾相接，视死如归。死於刀锯，死於囹圄，死於逃遁，死於牵连，死於刺杀者，盖不可胜数。卒以成中兴之业，维新之功，可谓盛矣。明治初年，下诏褒奖，各赠阶赏恤。今举其尤著者十数人，著於篇，以兴起吾党爱国之士。

　　今日共尊王，九原君知否？化鹤倘将来，摩挲柳庄柳。

　　草莽臣正之，望阙辄哭谒。眼枯泪未枯，中有杜鹃血。

　　怒鞭尊氏像，泣述《山陵志》。可怜默默齐，犹复《不恤纬》。

　　拍枕海潮来，勿再闭关眠。日本桥头水，直接龙动天。

　　文章亦小技，能动处士议。武门两石弓，不若一丁字。

　　锁港百不知，惟梦君先觉。到今鴂舌声，遍地设音学。

　　只一衣带水，便隔十重雾。能知四国为，独君识时务。

　　丈夫四方志，胡乃死槛车？倘遂七生愿，祝君生支那。

　　宁死不帝秦，意蹈东海死。当时互抱人，今亦骑箕尾。

　　手写御屏风，美哉犹有憾。君看红旗扬，神风扫夷舰。

　　鸡鸣晓渡关，鸟楼夜系狱。长歌招和魂，一歌一声哭。

　　宗五汝宗五，呼天诉民苦。恨不漆头颅，留看民歌舞。

　　○赤穗四十七义士歌

