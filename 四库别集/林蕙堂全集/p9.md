<!-- { "loadSidebar": true } -->
　　刘子政着列女之篇惟传令范鲁徯斯作寿母之颂允尚芳规况得配于文人信足彰之彤管且赞成乎循吏尤足显以青编如张母卢太君者早毓韶姿生传慧质本出范阳之胄门第髙华复钟淮右之灵帷帟肃穆兰芬幽谷孝友亶于性成芝茂崇堦诗礼闻于世习爰师古烈鸣鸠而夙慕梁鸿耻事庸流挽鹿而终归司我词臣先生蜚声桂籍停船曾覔孝廉从政花封绘像共传仙尹恩流鄮上洵堪为表百城字写屏间遂乃受知三辅承尘下鵩贾谊乃不永年庭屋啼乌荀采遂甘孤宿心坚茹蘗宁知身是孤鸾教苦丸参乃致雏成大鹤嗣君天秩雅负时名以终贾之妙龄文坛独步具荆关之能事艺府兼游兹值庚午之嵗爰当己夘之辰节距中和时方午日筵开燕喜防启六旬堂上萱花鹤发欣逢周甲堦前芝草鸾章伫庆长庚宣文君之耳目未衰犹褰绛帐郗夫人之神明特茂已授紫绨用恳赐以瑶篇传徽音于奕世必且镌之宝鼎介蕃祉于名宗谨启


　　林蕙堂全集巻二
　　钦定四库全书
　　林蕙堂全集巻三
　　湖州府知府吴绮撰
　　序
　　游丰台诗序
　　时当豕渡之年序值蝼鸣之月青阳既谢而媚景犹妍朱律初调而鲜云未燠言邀胜侣用访名葩结轸青门覩晨霞之映袖连镳紫郭讶微雨以吹衣始则巾垫林宗布席于襄阳池畔既而觞倾叔夜闻笙于缑氏峯头银竹萧森泛红泉而递响金柯晻霭笼碧岫以成隂仙人多好楼居况湖海足元龙之气上客何妨末坐更江山助司马之文于时茅屋鸡翁应斋钟而破午竹篱鸠媍随野屐以呼晴还思溱水之游益鼓剡溪之兴连翩宝络竞踏香泥宛转吟鞭争穿宿莽方追踪于锦市乃流睇于花田香共一风色分千亩娇红髲并夸金线之姿腻白逍遥咸看玉盂之様盛则杨家之春队粉乱花繁丽则汉殿之晨妆烟啼露笑搜刘攽之谱尚觉未详吟谢眺之诗犹疑不尽岂止四枝揷帽竒见广陵十叶承盘秾云东武而已哉况乎一日之间候交春夏移时之顷景备暄凄聚六地之词英成终朝之胜赏同心卜昼宁无纪事之篇婪尾留春可少縁情之作各拈三韵共奏四声庶北馆清游继华风于鹤盖西园雅集传逸韵于兎毫也
　　瑞阳阿集序
　　瑞阳阿者明佥都御史长信江公之文集也公生居歙浦系本瑕丘诚意正心方童幼而名如曾子先忧后乐为诸生而志比范公释褐登朝霜厉弹冠之日单车受命风清负弩之尘乌草陈艰献谠言于端扆朱衣辟恶取弱卵于危巢于是清流咸许为正人
　　圣主尚嘉其直节参差露栢首简乌台凛冽霜条先巡赤县横穿豹尾五色棒碎贵戚之车直叩螭头三尺堦借尚方之剑直声震世本无意于沽名戅语惊天曾何心于忌器譬除鸷鸟铩其翼而不患飞飏若剪神丛去其枝而无劳斤斧遂使大奸距脱密禁炀销壮懐益矢于有为毅色更严于无礼铁冠捧牍刘整为之心寒绣节行边李愬因而胆落殆有过矣岂不伟哉既而法曜移星卿辉比月张堪之为光禄白马重来潘尼之领乗舆黄骊不爽而忠谋益奋雅志弗酬虽疏傅乞归欲勉留于盛世而贾生不见终失意于贵臣于是息影岩阿逃踪烟市莼香野水思归宁为鲈鱼楸拱寒阡助祭长来乌鸟乡人罕覩其面土室独闭者八年天子忽念其言银信惊传乎一日辰溪建帜秋清浮竹之波沅水褰帷春满采菱之野爰由佐臬晋陟祥刑得定国而狱鲜寃民见有功而囚无死法判终不改诚难显夺其权官为量移实则隂钳其口维时山危铜鼓伏莽潜滋地阻石门弄兵多有谋猷克壮于方叔威信兼用于武侯仗钺渡泸百足失乗墉之险挥戈入箐九头息吐雾之妖乃任者之难不及乎议者之易而邪人之巧偏中于正人之疎大用不竟于朝廷长才遂终于道路赵清献家惟琴鹤岂有余财冦平仲地少楼台空留正气嗟乎时当万厯运际六符庙谟方肃于委裘庶绩咸熙于鼔瑟而公也当不讳之朝展无私之学攀裾髙论折槛危言其抗奏于中台也则豸遇邪而必触其对扬于列署也则凤览徳而长鸣其镇外而陈言也则所至铭沉碑之徳其居家而纪事也则随时懐恋阙之忠盖古栢长松不足以方其劲直惊雷疾电亦无以写其激扬虽防赐筯之知不救含沙之射既屡伸而屡踬亦转炼而转莹遂致遇似屈原满巻是离骚之字才如贾谊一生皆痛哭之时直道难容于兹信矣谗夫可畏抑至是乎余本放臣适逢归里述旧徳而动嵩髙之仰览遗书而兴湘累之悲爰草数言弁诸首简噫嘻已矣久而始定难再问之斯人后必可传尚有期于当代也
　　懐旧诗序
　　顔延年作五君之咏意本懐贤杜子美赋七哀之篇心存悼往予生也晩及少而孤霜野饭牛徒作歌于早嵗天衢附骥曾奉教于伟人忆槖笔以游吴迨驱车而入洛才非杞梓谬辱品题家本菰芦长逢奬借仙同荆楚奉文酒于朱轩客过苻离聴音声于绛帐始平问业菁葱槐树之街安定谈兵灿烂莲花之府他若拜张华于冀北世号龙门或者望仁杰于斗南家传牛炙莫不恩深説项感重识韩景杲日之常中仰髙山其未艾然而缅懐知遇尽属贤豪略计平生亦多零落燕郊伏枥马已失于孙阳蜀道携琴鹤早辞乎赵忭江东坐上无复饮醇钜野台边徒传挂剑或情殷适馆或谊切趋庭或交深于患难之中或契合于文章之内咸防恩于国士将传美于后人而弹指十年伤心两世平原已往谁买绣丝孺子长贫难赍絮酒奉文仲事君之教但有哀伤念张堪知我之言何胜感慨梦中得句聊写怨于麟毫醉后过门实衔悲于马棰尔
　　【按此后原本载懐长沙赵尚书开心河南周侍郎亮工太仓呉学士伟业江都孙廷评鼎七言律诗各一首并略注其交游之旧于各诗下但考四诗备载后第十七巻七言律诗类中今删此存彼以免复出】
　　宗鹤问咏古迹诗序
　　春风锦缆吹尽扬花子夜琼箫弄残明月李太白于此伤心鲍明逺尝为作赋予友宗子鹤问少长昆冈曾逢沧海词章敏赡本陈琳之乡人寄托遥深信少文之宗子笔开五色隋宫不落之花琴响四山嵇氏未传之曲而生平慷慨时时欲近酒徒身世悲凉夜夜惟看剑气况复身逢五代眼见六朝海水羣飞天星昼见兔葵燕麦生于弹指之时春草江花即是按歌之地子山归国萧瑟奚辞袁虎泊舟凄清何已慨赏心之不再恐胜迹之终湮于是拂草寻幽披荆问古吊旧垒于秋风之下访残灰于劫火之余或苔长经幢无从问偈或云迷药市何处逢仙或灯火销况欲醒青楼之梦或池台堙没徒嗟紫阁之辉莫不把笔低徊停车太息写竒懐于鱼茧骋逸思于兔毫义取风规可识兴亡之故词兼哀艶多由衰盛之间实舆志之所未详亦词林之所罕有岂独禹王碑碣致太史之留连丞相祠堂动拾遗之感慨而已哉嗟乎登广武而叹时少英雄望梁甫而吟谁为管乐百端交集千古如斯问结栁之里娘谁为是者听庭花于商女我始欲愁矣
　　空翠阁雅集序
　　宿耀丹鹑风清黄雀披襟可赋楚宋玉以之登高载酒为欢欧阳詹因而玩月维此时也信可乐乎而余友江子秋水以终贾之英年具曹刘之逸韵觞飞北海四筵鹦鹉之杯榻据南楼百尺芙蕖之席火珠不热反号招凉玉镜恒圆自能忘暑而盖倾千里琴响四山邀作赋之兴公遇吟诗之秘监桃花潭上踏歌惟许汪伦修竹径中策杖还来蒋诩况吕安命驾逺拏苕水之舟邓郁懐经来泛吴陵之楫咸气临于函谷共星聚乎颍川而且赵家合徳自具竒香张氏丽英长持纨扇惟参军之好客絶少倦容致漫叟之多情浑忘羁思昔者延酒人于河朔半是英雄聚名士于邺城尽皆文学以今方古迨为过之仆本放人逢兹盛事聴吹箫于桥上无负月明望却扇于楼中有同花并含毫独咏聊成平子之词击鉢同赓可少陈王之作爰题诸简以纪其时
　　和周太史梦郑侍御诗序
　　侍御郑君晦中与予生同维梓学共编蒲鹗荐一经并入扶风之帐鳣飞六馆偕看洛下之碑予以柔兆之年获含毫于鳯沼君当屠维之嵗亦射策于龙墀东阁吹藜曾分青砚西台列栢独佩皁囊既立仗而常鸣亦伏霤而屡进年如贾谊偏多痛哭之书气等朱云欲请尚方之剑都人为之敛手
　　天子因而动容方谓聚号兰台伟望自腾金马岂意歌传蒿里灵符遽下玉鱼朝野咸痛哲人嵗月有同隔世山阳横笛夕照凄然流水弹琴春风矣慨灵光之犹在谁念三同懐逺志之无成徒嗟一出兹解淮阳之绶还停下泽之车拜徳操于牀前重披云雾过黄公之罏畔已隔山河其尊人休园先生出新诗以属和则好友恕庵太史纪异梦以衔哀读未数行泪零双袖人天迥别凭文字而犹通生死悬殊赖精诚而若遇理原灵契事属旷闻方在迁延未遑赓报乃素屏支枕庄周偶适于于徐而冕垂缨元伯疑来于髣髴班荆论旧如看梁月之顔属草陈辞欲写江云之作是可异也能不悲乎爰呼银鹿以篝灯遂滴玉蜍而走笔寿陵顾影浑忘学步之非邙岭望坟不禁拊心之切况乎先亡践约祗一见于人间逺涉寻歌不再逢于石上而频传影响畧似平生白马素车方待巨卿执绋长杨修竹旋期越国抽毫眷恋莺鸣留连鱼素岂非名贤谢世终结习于修文才子生天难忘情于慧业谁其似者望虎贲而不来我所思兮作驴鸣而竟去辞依四韵恸极千春
　　玉京啓手暂相留转眼俄伤逝水流七载未完君父恨两宵分送友朋愁灯前起草传遗事石畔闻歌忆旧游我欲招魂空剪纸他生应傍鄂君舟
　　金焦纪游诗序
　　山拟戴鼇碑传瘗鹤据中泠之上树影钟声迨北固而东天风海雾青浮两防久欲拏舟翠挹三峯犹虚着屐而馨闻吴子独具幽情言偕胜侣浮真之孤棹夜宿苹花携仲若之双柑秋寻桂树停桡月下醉唤鱼龙布席岩前坐分猿鸟既而杯酣兴起曲罢情生问处士之遗踪茫茫水国寻仙人之旧业山云留连乎江海之交惆怅于古今之防扣舷长啸何年明月南徐振舄髙吟此夜大江东去爰书乐事用纪新篇比枚子之观潮思雄七发若梁生之陟岭声激五噫思其中懐良多寄托者矣若乃赋湘灵之鼓瑟调似仲文咏嬴女之吹箫词如子美荷裳芰屋根本灵均霞防波澄源流谢眺则非仅江山之助而得于性情之微也既羡先鞭遂题首简岂终付之卧游聊自抒其神往耳
　　黄龙先生诗序
　　盖闻昌黎大道得李汉而方传供奉豪吟依阳冰而益重古人腐毫作赋几至忘年落齿成诗尝为废食而不遇表章遂多湮没扬子云之著述徒付醤瓿鲍明逺之文章长嗟萧艾古今同慨可胜道哉予稚齿受书髫龄负笈缀幡道上早见甘公避雨林中曾逢郭泰盖于语溪官舍得见龙黄先生焉先生长爪通眉有同昌谷千彚万状絶似少陵偶停缑岭之车暂驻临邛之驾维时予内父堂上鸣琴先大夫山中命屐松园处士倾盖来游檀圃髙贤临闗欲度并入西园之坐同衔北海之觞而先生每聴狂歌偏知李泌时来染翰独爱羊欣曾几经时俄成隔世芸瓜何处长懐风树之嗟叩策空归但积山丘之泪典型凋谢心赏都非而先生亦从皋羽以登台徒效鲁连之蹈海经零落谁访扬亭黄石凄凉难寻汉圮兹值菰城之解绶适来梓里以停车而内叔于升先生授此一编俾之重订言寻旧诺无忘易箦之辰为广遗书不惮寿梨之役如斯古道足示来兹至先生之藻思搴霞朗懐拟月河梁赠答李都尉赋比鸳鸯文酒纵横祢正平词髙鹦鹉澧兰湘茝入字俱香火茧冰丝装书是锦箧中断简皆成安石之金坐上微谈欲夺王戎之麈使其得逢李洞应教佛事阆仙若令获遇庭坚定欲堂名大雅者矣嗟乎茂陵已往还传司马遗文徐国重过不愧延陵挂剑是刻也非直垂久于吟坛实用隠裨于世教也哉
　　同岑集序
