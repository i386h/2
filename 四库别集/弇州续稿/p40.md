<!-- { "loadSidebar": true } -->
　　其二十五
　　
　　赵州栢树子强半嫌人死脱得葛藤纒走入虀瓮里
　　
　　其二十六
　　
　　宗门伎俩尽支离作曹洞何似无心人棒渇两不用
　　
　　其二十七
　　
　　逹磨三遇毒夫岂流支意大道宁有町并行不相悖
　　
　　其二十八
　　
　　虽云却五辛叚食犹自寛要和禅悦味不在欢喜丸
　　
　　其二十九
　　
　　纵无香积饭不爱重思稻天浆但入唇人生何用饱
　　
　　其三十
　　
　　出家夙世縁抛官丈夫事合眼四十年裁能识吾弟
　　
　　弇州续稿巻二十
　　


　　●钦定四库全书
　　
　　弇州续稿巻二十一
　　
　　（明）王世贞 撰
　　
　　○诗部
　　
　　△五言絶句
　　
　　为胡元瑞题緑萝馆二十咏
　　
　　石屏
　　
　　一夜点苍山入君读书舍芊眠白云色而亲在其下
　　
　　琴
　　
　　谁言广陵散便逐嵇生逝小作三日思归鸿渺然至
　　
　　剑
　　
　　叶叶双芙蓉半蚀土花碧乍可千岁埋不借一夫力
　　
　　书笥
　　
　　一字少有余五车多不足七日暴君笥何如晒君腹
　　
　　玉磬
　　
　　濯濯泗濵玉泠泠时一拊门有荷蒉言汝心在千古
　　
　　五岳图
　　
　　自谒上元归不作向平想俨然病维摩阿閦在手掌
　　
　　碁
　　
　　欲知九枰胜来自孤山媪但赌宣城郡不赌谢公墅
　　
　　胆缾
　　
　　小小一军持时露春消息掷去色即空挿来空即色
　　
　　笛
　　
　　截彼君山竹谱作潇湘思他年遇阿猷不得夸身贵
　　
　　茶灶
　　
　　蟹眼犹未发雀舌已芬敷自炊还自啜不爱文君垆
　　
　　螺杯
　　
　　君房鹦鹉杯堪汝醉千日那似壶公壶易入还易出
　　
　　琴石
　　
　　飒尔金颷过嘐然冰弦响彷佛百尺桐仍栽峄山上
　　
　　博山垆
　　
　　匡床金博山上有鹧鸪斑轻飔约香雾袅袅上云鬟
　　
　　麈尾
　　
　　爱君两手色白于手中玉第深无诤义麈尾何必秃
　　
　　羽扇
　　
　　不愁秋气至弃置归箧中当时万里翮扶揺快秋风
　　
　　芒屩
　　
　　笑他阮宣子生平但蜡屐何似芒屩轻春原踏无迹
　　
　　芙蓉帐
　　
　　挑灯卷绡幕朶朶秋花眀怳如挈仙侣踏月芙蓉城
　　
　　湘竹簟
　　
　　玉臂展清辉轻纹熨柔翠不道香汗流道是湘君泪
　　
　　胡床
　　
　　胡郎坐胡床却发庾公兴冉冉南楼月徐徐破残暝
　　
　　石枕
　　
　　枕此支机石欲挹天浆冷无奈泥丸翁时时唤令醒
　　
　　十一月弇园红梅盛开偶成
　　
　　仲冬垄梅发繁英簇红霰过意百花魁翻疑百花殿
　　
　　其二
　　
　　大小两黄鹂公然吃花住顷刻布同云迷却来时路
　　
　　贻拱辰兄诗之来岁为辛巳秋有传举丈夫子者再得四絶句
　　
　　念无凌风翮啖汝洗儿果莫笑侬无功一字珠一颗
　　
　　其二
　　
　　去家不百里幽兰生郑谷即看入梦后荣庭尽芳玉
　　
　　其三
　　
　　抱儿谒先公了此宗祧寄赢得七尺躯别创千秋事
　　
　　其四
　　
　　人言此石丈磊块无润色我见重再拜中孕连城璧
　　
　　赠松隐上人
　　
　　为爱松隐名去觅松隐迹只在此松间觌面不相识
　　
　　其二
　　
　　偶步九里松忽闻清呗响不见讽经人声逗青松上
　　
　　赠张五鹿三絶句（其门人为请）
　　
　　屠生似北海睥睨一世士自过康成门手标通徳里（屠令制扁标其门曰贤者）
　　
　　其二
　　
　　授经何循循标行乃岳岳虽践五鹿称畴忍折其角
　　
　　其三
　　
　　若个是何汤老作受经生一当天子问推毂桓春卿
　　
　　和肖甫司马题旸徳大参东园五言絶句十首
　　
　　最景园
　　
　　归仗日月余细割湖山胜未论帝释园人间许谁并
　　
　　团云径
　　
　　白云滃作团回风吹不散截置一钵中与作山僧饭
　　
　　苍雪坞
　　
　　团云变晴色古木郁苍苍未酬郢里倡且奏梁园觞
　　
　　丛兰馆
　　
　　幽馆寻欲迷頼尔同心引任是当门生欲锄还不认
　　
　　挹华轩
　　
　　水木旦夕华兹轩巧相挹为怜眉宇清不惜琴樽湿
　　
　　爽然堂
　　
　　披襟纳雄风咽如吸清冷主人不喜醉醉亦易为醒
　　
　　专旭楼
　　
　　当头一镜悬出没两轮疾为借山色来不作寻常日
　　
　　飱英馆
　　
　　人见黄菊开几见黄菊落欲得诗脾清摘英和露嚼
　　
　　右军池
　　
　　水是右军池人是右军裔白麻昨夜干黄庭榻来未
　　
　　通华径
　　
　　峭蒨青葱间所得亦已足忽转天地开锦绣匡山谷
　　
　　题春雷出蛰图
　　
　　一夜春雷发羣蛰自相语神龙岂不劳人间要霖雨
　　
　　枝上小雀
　　
　　尺鷃栖一枝粒粟俄已饱却笑垂天鹏饥飞何时了
　　
　　蓼根蟹
　　
　　唼喋红蓼根双螯利于手横行能几何终当堕人口
　　
　　余自庚辰来抱影昙靖不识城西水面者三载余矣癸未八月乃送张肖甫大司马九月送汪伯玉少司马十二月送陆与绳少宰甲申三月送吴明卿大参八月送李本宁大参贞吉与焉九月送欧桢伯虞部逺或泊清洋近亦关外而明卿独相蝉援遂抵昆之玉龙桥泊焉见者当骇传以为且破木义而不知是六君子皆生平故人张范之好而命千里嵇吕之驾恨不能泛一叶舟裹百日粮相从于五湖之涘何论木义也今吾已徙处深林而所谓故人者亦且尽矣闲居无事忾叹之余人成一絶以纪其事
　　
　　送肖甫司马于清洋江口
　　
　　其奈清洋口嘘为南北风已无官可免那不送羊公
　　
　　再送伯玉至清洋口
　　
　　三年洗情字一夕为君新欲忍临岐泪人间无此人
　　
　　三送与绳至■〈乔上明下〉子
　　
　　人笑嵇生懒胡然送巨源归鸿君自看依旧入蘓门
　　
　　四送明卿夜宿玉龙桥
　　
　　为少柴桑客都令慧逺骄那知今夜月已过虎溪桥
　　
　　五送本寜观潮南浦
　　
　　箫鼓下江门江潮弄午喧怕题南浦字楚客易消魂
　　
　　六送桢仲于城西关
　　
　　请得葳蕤钥踟蹰未忍还亦知谯鼓急词组万重山
　　
　　用前例送家弟敬美视闽中学然至北水关而止盖余已徙居乡故也
　　
　　祖席何妨逺依然北水门信知情至处一步也消魂
　　
　　即事
　　
　　出语脍一世不受儿辈悦总为般若河雅无文士筏
　　
　　其二
　　
　　圣如薄伽梵狂如阿阇世顺逆虽有殊从儿得初地
　　
　　僧明智自吴明卿所来将谒海东补陀大士赠之得二首
　　
　　汝从下雉来欲作补陀参风波了无际惟有天蔚蓝
　　
　　其二
　　
　　不知圆通老道场在汝耳一夜海潮音我闻亦如是
　　
　　约圃杂咏
　　
　　媚清轩
　　
　　緑筱媚清涟清涟媚緑筱水竹两相媚于中寄吾傲
　　
　　玉鳞馆
　　
　　夭矫五苍龙一夜化为玉欲乗向瑶池懒不代吾足
　　
　　烟鬟亭
　　
　　暝色团一丘炊烟四无际如入法华境面面青螺髻
　　
　　欣托庐
　　
　　竹为众鸟欣庐亦吾所爱不作物我观彼此两无碍
　　
　　适我轩
　　
　　于我既已适于彼寜参差惟当慕落际我适彼不知
　　
　　送元驭阁老二十里桥同前例得一絶句
　　
　　欲作男儿别将情强折磨更堪天上涙翻比世间多
　　
　　弇园杂咏四十三首
　　
　　清凉界
　　
　　步屧修竹林银桥佛庐浄洒然忽清凉是境还非境
　　
　　惹香径
　　
　　花气无不薫偏与红籹娆夜分乍觧衣宛是收香鸟
　　
　　此君轩
　　
　　不可无此君种得百千个试与较风流此君可无我
　　
　　会心处
　　
　　下有在藻鱼上有啅花雀厯厯如镜中时时与心约
　　
　　玉兰台
　　
　　谢庭凡几树羯末与封胡何似琅琊邸亭亭玉十株
　　
　　误游磴
　　
　　纵呼误游磴胜事无不真惟嫌入山客唤作出山人
　　
　　香雪径
　　
　　李白媚杨白浪夸春雪香除却江家女谁花可得当
　　
　　饱山亭
　　
　　客但憇此亭饱看山色足若更入山深寜知真面目
　　
　　萃胜桥
　　
　　镜收逺近观毂绾往来路至此即命觞徘徊不忍度
　　
　　簮云峰
　　
　　峰势若簮云云根何太低记得文登路如绵衬马蹄
　　
　　突星瀬
　　
　　五夜钟欲残羣星堕如雨化为瀬中石欲飞不得去
　　
　　小龙湫
　　
　　澄澄一泓水那得吐光怪山人七寸钵尚有神龙在
　　
　　千年菌
　　
　　商山千年菌一朝化为石莫令鲍靓过截作中时食
　　
　　白云障
　　
　　茅山陶隠居自爱山云白莫言难赠君于今已成石
　　
　　黒云堆
　　
　　轮囷一片峯宛如黒云吐犹疑肤寸合觧作人间雨
　　
　　潜虬洞
　　
　　阴森石欲搏曲跃津难渡欲留不敢留一去一回顾
　　
　　青虹梁
　　
　　青虹下饮水徘徊不能去为我作石梁遂得天台路
　　
　　雌霓梁
　　
　　青虬在其上雌霓甘为下游者虽异途阴晴不相舍
　　
　　契此岩
　　
　　契此不弥勒此像非契此许大须弥山收置一囊里
　　
　　忘鱼矶
　　
　　我非汉荘光钓矶满苍藓虽有种鱼经生来不开巻
　　
　　环玉亭
　　
　　春寒不成出小出坐此屋不知天工巧树树雕成玉
　　
　　悯湘石
　　
　　宛宛欲沈波憔悴抑其首可怜望夫心却作秋胡妇
　　
　　率然洞
　　
　　一夜中弇雷率然穿作峡蜿蜒诘曲中时时露鳞甲
　　
　　天骨峰
　　
　　天公幻天骨自然吐奇秀宁如宋人叶三年雕始就
　　
　　小云门
　　
　　窈窕如不穷芊眠足余趣岂必有云归自是归云处
　　
　　潄珠涧
　　
　　止水清可掬居然媚其涧吾有万斛珠潄令夜光现
　　
　　借芬阁
　　
　　隔崦千叶桃清芬袭人鼻更许墙头醪不妨便成醉
　　
　　含雪阁
　　
　　直对缥缈楼迭玉暎晶洁诵得少陵诗窻含西岭雪
　　
　　梵音阁
　　
　　夜半海潮音松风窍天籁我亦从中证非惟观自在
　　
　　荣芝所
　　
　　三弇此三夏三产三秀草吾亦有三儿寜馨似芝好
　　
　　徙倚亭
　　
　　壶公楼不开于此待呼钥长房少须臾终享尘外乐
　　
　　分胜亭
　　
　　亭前有两径俱取弇山右处处饶胜奇谁能双举肘
　　
　　百衲峯
　　
　　大似百衲僧却顾僧雏语其语了不闻低头似相许
　　
　　云根嶂
　　
