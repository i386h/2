<!-- { "loadSidebar": true } -->
　　一日，有老尼登门，谒柳，自云善相。出家人，遍令识之，谈过来事，皆吻合。惟相婢仆则不甚了了。时翟九岁，已聘王氏女。是日自塾中归，令言休咎。尼一见惊曰：“此丧家种子也！伤父克妻，形相极恶，不如舍令出家为僧，免贻门户羞。”既又摩其顶，端审良久，曰：“幸有此尚好。他日苟有仙女为妻，始成克家令子。然销金手段，必致倾家。贤檀越宜广种福田，布施不吝。倘能感动氤氲使者，仙偶或不难求。否则同是挥霍倾家，而善恶之缘异矣。”母疑信相参，嗣母则微笑不语，出金酬尼。尼不受，谓夫人倘不河汉余言，异日相逢，再求施济。笑谢而去。 
　　翟渐长，聪明韶秀。不喜读书，每与匪类游，或不归家，陈训责不改。顿忆尼言，出金布施，供物献神，广行善事。柳尤挥金如土，往往挟巨万出门，凡远方名刹，必往朝参。且岁数归宁，归必囊重赀，托言往某兰若，建佛会，布僧斋。流连十余日，或数十日，始返。其实为翟物色佳妇，寺庙供费无多，聊以掩人耳目，家中不之知也。 
　　翟年十四五，益放荡。声色犬马，酒食征逐，无所不至。尤有刘盘龙癖，一掷千金，无所吝惜。黠者知其可欺，故诱与赌。负则贷以赀，令署券，什伯千万，层累而积。数盈则返取家中，或私窃银物以偿之。生母始仅斥骂，继而扑作教刑，加以禁锢。生越墙而逸，数日又负千金，蒲伏归家，欲肆其伎俩。防之严无所得，乃率无赖登门逼索。无赖欺孀妇懦，拍几掷碗，喧嚣万状。陈惧，代偿之，始去。翟愈无忌惮。惟聆世间鬼神报应事，则似知畏。嗣母柳氏屡加训责，必谈神仙灵感，以耸其听。翟肃然无敢违，故见柳稍惧。惟屡禁屡逃，视缧绁如枯朽。 
　　西村张二虎，巨棍也。翟尝署券三百金，不一月罄其橐，又告贷，许倍息以偿。前后权子母不下千金，责偿甚急。翟授以计，愿同回家，向母索，允之。既返，虎出券，婉语陈母曰：“息壤在彼，愿得璧还。”陈曰：“不肖子所为，谁不知之。前已告语众人，勿与称贷，乃犹授之以柄耶？家中薄蓄已完，未亡人断不能填无底壑也。”虎曰：“渠一身外无长物，焉能偿？乞夫人垂谅。”陈变色曰：“汝自愿借之，向谁取偿？”言巳，悻悻入内。虎厉声斥翟曰：“汝急时百般哀求，怜汝故贷汝。今若此，将成画饼耶？”翟亦呼曰：“我赤手空拳，汝其若我何？”虎亦怒，奋拳起曰：“谁不知我虎而冠者！虎不噬人，人乃反欲持虎须，食虎肉耶？”即解腰间带缚翟于柱曰：“今日欲取汝命。”探刀出衣底，磨庭石，霍霍有声。仆媪欲来相劝，俱不敢前。陈大惊悸，急令老仆出，言愿如数偿之。遍搜箧中金畀焉，张乃去。陈提翟耳归室，不暇数责，嘤嘤啜泣。柳至面数翟罪，并慰藉陈。翟长跽告悔，自批其颊，母气稍平。次日，即招星者择吉完姻，授以余产之半，曰：“此后母子分析，各自度日。汝勉为之，何忧不得温饱。如其不悛，行见汝为乞丐，入卑田院耳。” 
　　婚后，翟恋新人，杜门不出，母为窃喜。适岳氏丧，翟送葬归。经福寿庵，见双髻女郎，端庄秀丽，类神仙中人，持念珠方出殿中，意在参佛，见翟起阖其门。翟徘徊瞻眺，进退不能自主。忽闻背后有呼其名者，视之则狎友蔡某也。曰：“闻兄燕尔新婚，不与外人交接。闺房乐趣，固有甚于画眉者，然未免儿女情长，英雄气短。”翟笑问何往，蔡笑曰：“君畏娘子军，何必与闻。”翟固问之，蔡曰：“李喜家昨来一雌，名倩儿，称为扬州伎魁。貌类天人，酬应极工。论其容貌，实足以领袖群芳。今日赵三已与倩约，买舟招游浦江，我亦往陪。”翟亦识赵，愿同往。蔡曰：“君何不畏胭脂虎哉？恐回时向床头作矮人也！我等亦必敲牙拔舌矣。”翟固请，曳之偕行。既至，则船中已丝竹嗷嘈，名花环侍。赵出舱笑曰：“来何暮也。”见翟惊喜逾望，曰：“汝伴新玉娇，尚来此处游戏，不怕娘子军敲折足胫耶？”言次，相将入座，诸客咸集。赵曰：“迟到者饮三杯，所以示罚。”蔡、翟皆饮尽。翟见倩儿秀曼风流，应答之间，自饶妩媚。席中更有两客，飞觥狂饮，举箸大嚼，不辨妃豨。倩儿独注意于翟，以眉语，以目挑。翟请唱新曲，倩以银甲搊筝而歌曰：“郎有心，妾有心，花下相逢喜不禁。相思深，更深漏已沉，月已沉。一度春宵价万金，熏香理绣衾。”赵鼓掌曰：“我招小妮子来，反注意于翟郎，令人气不能平。”倩、翟亦为莞尔。酒酣，倩偎傍翟肩，潜捉掌，以纤手书“必来”二字。翟更迷恋，席散竟随倩去。倩喜双陆戏，投翟所好。次日，遂请蔡、赵对局。翟好而不精，辄负。由是仍逋荡忘返。 
　　月余，负债山积。归取之，妻不与，继以泣。翟不顾，拳殴仆之地，胠箧竟去。陈知之，忧愤卒。柳日在长斋，不理家事，更无约束。当析产时，与以南院新第，而陈偕柳则居北院。及陈疾革，商之族长，伪以北院充公产，柳出居家庵。翟知之，无如何也。母死，两日始归，草率完丧葬。虽居苫块，然心恋倩儿，竟潜招入室，以灵座作阳台。妻念无所仰望，席卷所有逸去。妻党反向翟索人，且欲以丧中挟妓、灭妻宠妾等词涉讼。翟惧挽人解免，所费不赀。由此家道萧索，僮仆星散。逾年小祥，长物已罄，欲货新宅，无人问鼎。适有南方尼慧贞，欲购小院，以贱价得之，改名归志庵。 
　　翟得屋金，两月而尽，生计益窘。自思北院虽已充公，而墙外老树十余株，或可变价。遍求买主，咸惧讼累，不敢购。时倩以翟无缠头，始则冰言，继而白眼，终则以闭门羹待之。欲求助于友，则交游尽势利，反眼若不相识。一启齿，则睫毛毵毵，非叱辱则揶揄矣。翟念不如求之嗣母，修道人终具慈悲心。往谒柳，不纳，三反皆挥之出。跪门外三日，柳始见之。垂泪曰：“我家本称富有。自汝荡游，销耗已尽，我亦无容足地。寄居庵中，日用尚苦不周，安能济若耶？汝年尚轻，若能改，他日不至终穷。否则神明不容，无葬身地矣。”以杖头一挂与之。翟曰：“即窘，断不至以区区者求母。”柳呵曰：“不肖奴有时，尽挥霍，不少留须些。今乃向我求济，不念物力艰耶？”操杖逐之出。 
　　翟怅怅无所之，愤而走远方。无所得食，行乞还乡里。值冬暮，朔风大作，雪花纷飞。衣破衲，瑟缩厕中，日行街头，耸双肩如寒鹭。幸得残羹冷饭，味败而秽，不能下咽。自念幼时相者言，有神仙为眷属。今将作饿莩，岂敢作此妄想。回忆当时，悔心陡作，不觉大恸而号。竟诣归志庵，祷于神前，意将觅死。慧贞见而叱曰：“小郎何一寒至此哉！”翟白所苦。慧曰：“死不如生。少年人何处寻此短见？老尼与小郎母为净友，当往说之。”遂率翟叩柳。柳曰：“我非不爱子，无奈祖宗遗产，尽被倾销。母死妻逃，皆因此孽。今计穷来就，留之，又恐贻殃。且秉性下流，安乐必忘患难。奈何？”翟涕泣自矢曰：“今知悔。”叩首有声。柳乃谓尼曰：“汝试问之，渠倘能作苦，一碗粥亦不吝与也。”翟曰：“但求收录，水火所弗辞。”柳曰：“姑试之。”尼退。柳出敝衣，缝纫装绵，畀之，曰：“可以御寒矣。”令处外厢，日则守门户，司洒扫，析薪汲水，朝夕维两餐。驱使勤劳，殊无难色。 
　　一夕，庵中忽放大光明。惊而起视，则闪电射窗棂，见佛案下坐一女子，合掌垂眉，微诵佛号。母自内出，向女朝参。翟不知何神，亦随母拜跪。母挥之去，曰：“汝体不洁，速避，无污三宝。”翟肃然入厢坐榻上，不敢亵视。闻母喃喃若祷告，旋入内，而女已不见。翟疑为母氏虔修，菩萨下降。如是者三夕，翟终不敢出窥，执役愈谨。 
　　一日，柳出，呼翟至前曰：“汝终日操作，有怨心否？”曰：“儿得收恤，幸免沟壑，是地狱而易天堂，又何怨？”柳曰：“庵中无恒产。今付汝赀，盖往京口行商，冀得余息，可资费用。”翟以不能对。柳曰：“但能俭勤，虽无息，不至折阅。往哉勉之！”爰为改名曰“涤”，字“自新”。翟受赀即行，经营三月，获利倍蓰。及还，柳喜逆之曰：“我早知汝大获赢余矣。仙人亦神矣哉！”令翟往拜仙人。翟人不敢正觑，叩首趋出。复命往贾汉皋，利市三倍。适有津客贩油三百桶，以急图返棹，贱值售去。翟载之而归，柳令启视，则累累皆不动尊也。权之得万五千金，阖家欢庆。 
　　柳氏因谋与翟完姻，谓翟曰：“仙女前日自言，菩萨命为汝妻，恐儿不诚，故屡试之。昨日言儿已获利，今日当回，其言果验。”翟卸装后，随柳入室，问仙女何在。柳曰：“在室中，可往拜之。”翟自至此庵，从未入内。今见室中铺陈雅洁，洞房亦焕然一新。入侧室，见仙人端坐榻上，默讽经卷。观之，即福寿庵双髻女郎也。因投地叩首。女微笑抗受之，曰：“君悟耶？”翟起对曰：“向者少不更事，以致家散人亡，母亲赍恨重泉，其罪摧发难数。”言已，呜咽。柳亦入聚谈。是晚，移翟居内。次日申告戚族，择日合卺。时王女逃归别嫁，其家不敢有他言。结缡后，知女朱姓，字曼仙。翟问：“仙人亦有姓字乎？”笑不答。无何，慧贞欲回南，愿以庵宅为旧主第，不责值。翟感甚，乃迁居焉。翟虽夫妇敦爱，而终有畏心。每晨起，必向女叩拜，行朝参礼。女微笑受之。一日谓翟曰：“无事坐食，焉能久长？曷为贾佐之。”翟请以前所得金为赀本。女曰：“毋庸。屋后松下三尺，有窖藏可往取之。”翟不深信。夜往试之，果得六千金。遂设典肆，权子母，一年后折阅其半。女曰：“子命未至也。”明年，女欲设典肆。翟曰：“此非五万金不可，焉能为力？”女曰：“庭东南隅大青石下，有五万金，掘之当可得。”如其言，果得之，遂设一典。时柳母已迁至同居，出入用人，代为经理，生意日盛。诸族长以祠产有余，将所捐公屋请重还翟。翟恐诈，女坚令受之，遂重移故宅。于是仆婢复来，气象重焕。 
