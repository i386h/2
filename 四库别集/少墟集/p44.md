<!-- { "loadSidebar": true } -->
　　昨唐突佳刻亦美则爱爱则传意耳过承嘉恵当与同志共之老父母功徳无涯矣知感知重沈刻并领肃此布谢张横渠先生后人一向诸公祖俱在郿县物色而竟不可得昨见滦州志载之甚详顷移书永平王保宇二守查已的确倘得借重凤翔府移文永平府得一印信公文可执以呈请两台纵目前不能比程朱例遽徼恩典然今日既开其端他日必有竟其事者则创始之功当与天壤共不朽矣此知老父母所乐闻者敢并及之
　　与沈芳扬太府
　　乆闻老公祖力讲理学种种作用卓荦不凢私心景仰有日苐闭户深山乆缺闻问耳顷辱翰贶先施宛承謦欬感何可当横渠先生苖裔已托永平王保宇二守行查的确辱老公祖下询此斯世斯文之幸也横渠可作亦结金兰老公祖自道也从吾惟举手加额为吾道称贺为老公祖称谢而已佳刻周李二书继往开来功徳无量敬用珍藏滦志一部奉览横渠家谱寄在张心虞处老公祖取而观之何如外拙刻数种请教临楮不胜皇悚
　　又
　　使至辱翰教获览老公祖与永平公移与横渠先生族人书礼并与王保宇二守书老公祖为此举可谓委曲详尽无所不用其心矣殊为吾道踊跃不已国朝二百五十年缺典直至老公祖今日始举真所谓时如有待道不虚行者也谨此三肃称谢外从吾与王二守昼已附使者矣并复不一
　　荅吴百昌中舍
　　文公之学粹乎无议故新建亦云吾于晦庵有罔极之恩可见新建实未甞不尊信文公也今学佛者多借新建以诋文公是非悖文公实悖新建矣今为吾道计惟当辨佛学之非而不当非学佛者之人辨其佛学之非则彼知其非当自悟若非其学佛者之人则同志中先自立形迹又安望其逃而归哉况亦非以善飬人之道也不佞闗中书院每防虽无人不容而必不敢容一僧谓彼髠髪出家已叛于儒之外非若同志学佛犹在于儒之中也在儒之中而误信乎佛此所以不可不辨而又不可不以善飬之耳何如
　　荅陈可绩茂才
　　人心道心不必深求不必逺求如一念敬便是道心一念肆便是人心一念谦便是道心一念傲便是人心一念让便是道心一念争便是人心一念真便是道心一念伪便是人心一念信学便是道心一念非学便是人心于此一一察识便是惟精一一体验便是惟一察识体验纯一不已便是允执厥中至浅至深至近至逺而古今学者多厌常喜新曲为解释反觉支离葛藤
　　答南二太中丞【癸亥】
　　八闽夙称海濵邹鲁而台丈以理学世家节钺其地天葢为吾道借重也幸甚幸甚修己以敬修己以安百姓承教一敬之内定有许多作用且有许多转移妙法原非空空作哑禅也最是最是中庸説无为而成而一则曰有九经一则曰有三重二有字正与无为无字相应不然则老氏矣惟其有才讨得无此修己以敬所以能安人安百姓也何如同安有洪芳洲朝选官刑部侍郎因不成辽王狱为江陵所恨罢官仍假他事下狱竟毙狱中此古今第一竒事寃事台丈为一表章之何如






　　少墟集巻十五
　　钦定四库全书
　　少墟集巻十六
　　明　冯从吾　撰
　　杂著
　　百二别言
　　镜源凃先生以理学钜儒抚我榆阳六载于兹内脩外攘功髙一时兹晋秩大司马总督宣大先生戒行有日而以书抵余山中为别余惟先生勋勒燕然望隆台鼎人人皆以事功气节为先生重而不知先生之所重者在学问彼事功气节特先生学问之绪余非先生之所重也先生之学以大学知止为宗令学者合下便见性体余向叙先生语录谓开关啓钥直窥圣学之源非阿好也孟子道性善而性不可言不得已以乍见孺子入井怵惕恻隐之心验之盖欲人知乍见之时恻隐之心固始有见未见之前恻隐之心非遂无也观石中有火必击之始见知火在石中虽不击亦有知不击之火则知性矣是性也自天命以来完完全全不借闻见不假思议感于君则能忠感于亲则能孝感于兄弟则能友爱感于朋友则能信感于百姓则能抚绥感于异类则能制御感于孺子入井则能怵惕恻隠观于既感之能如此而知未感之先孝弟忠信怵惕恻隠之心已具君臣父子兄弟朋友及一切中外军民之理已涵所谓不覩不闻未发之中此也所谓上天之载无声无臭此也此天地之根而万物之命也故曰至善其防防矣学问知止乎此是从先天未画处立根有不发发皆中节即位天地育万物皆是物矣岂待外求哉且知一也知而止乎此则聪明睿知用于容执敬别髙不至于虚卑不至于机械聪明睿知始有向往处亦始有归宿处故曰知止不然聪明睿知不用于容执敬别必用于虚机械其中又有不可言者反不如不知之为愈也知之一字岂易言哉先正有以致良知为宗者允得圣学直脉惟是以知爱知敬知饮知食皆为良知兼理欲而言之不知既以欲亦为良知其势必以纵欲为致良知流至于荡检逾闲无所忌惮而不可救药是又知之一字不纯以理言知而不知止于至善之过也先生忧之故单提知止二字为宗举吾之良知而一禀于理即知即止即止即善又孰肯荡检逾闲以自逸于规矩凖绳之外哉其救良知之末流又真有回澜之功矣呜呼惟先生学见性体所以见百姓之失所见中国之见侵于荒陬见异学之眯瞀于性宗真不啻见孺子之将入于井怵惕恻隠之心真有不容不然不知其所以然而然者至此则不求有功不得已而功或不求立节不得已而节着始终此学问始终此性体始终此知止身心意知家国天下镕成一片此吾性之所以为大而先生之学所以独得孔曽之宗也彼事功节义又乌足以尽先生哉余不肖自髫年趋庭即知有圣贤之学荏苒至壮犹愧道之未闻往嵗辛卯与先生讲于京师乙未再讲于涿鹿而心性之学始觉有一斑之窥又十二年而先生入秦余虽病卧深山不克与先生班荆一谈而书牍往复动逾千言无言不悦受益无量今先生行矣余又安所印正哉所恃此心此性万古同然相契相合千里若对则虽别犹未别耳先生向贻余书举白沙永结无情逰相期八荒外二语相朂余未甞一日不三复斯言今敢再为先生歌之以为别先生其何以处我
　　释褐后书壁自警二则
　　士君子释褐后不可忘了秀才气味凡事让人一歩凡事俭用一着便是做人实际不然贻累不浅悔之何及自己不能寡过而望人容我惑也望人容我而我不能容人惑之惑也必随事自反不与人较量方能防此病根
　　董扬王韩优劣【馆课】
　　儒者立言所以明道也有得于道虽浅言之而常合无得于道虽深言之而常离如此而董扬王韩优劣辨矣昔仲舒时道术混淆仲舒下帷发愤潜心大业其识已髙且进退容止非礼不行学士皆师尊之自博士时已然其行又何卓也汉承秦后仲尼之道蔑如武帝袭文景业一切制度尚多阙畧仲舒对策推明孔氏抑黜百家立学校之官郡举茂才孝亷皆自仲舒发之此其议论凿凿可见诸行真足羽翼道术禆益世教者文辞云乎哉著书立言虽平易亡竒要之与道合也真西山谓西汉儒者惟仲舒一人余以为知言扬雄制作允称深奥而行事似不副之如太果也众人不好与何损而汲汲于解难之作比之天地未已也而又比之典谟比之雅颂未已也而又比之箫韶夫雕虫之技既曰壮夫不为而又不胜其夸张得意之态深于飬者如是乎屈原虽过于忠而耿耿一念诚可以愧世之为人臣而懐二心者何物子云敢作反骚以驳之原亦附离丁董者等邪雄之出处大节君臣大义岂待剧秦美新而后决白黒哉反骚一篇可反观矣纵其言髙出苍天大含元气与道术世教何补雄也不过词人之雄耳其于道尚可在离合间论哉两汉以降歴魏晋六朝而吾道益陵夷不可振王仲淹起隋之末造当众口哓哓中慨然以著述为己任其立言指事一禀于仲尼故曰通于夫子受罔极之恩即此一言而通之人品学术可知矣桓文借名尊周夫子然且予之况通之于仲尼何后世耳食之夫猥以吴楚狱通不知于老荘辈又执何辞以声罪致讨乎或又以太平十二防姗通出处不知开皇孰与新莽若以雄而律通则与惩羮吹虀何异况献防不报即翻然赋束征之歌退而讲道河汾且屡徴不起此其于出处间岂不大有可观哉明道称其极有格言考亭称其循规蹈矩诚谓其与道合耳通之后越百余年而得韩愈氏愈之文天下宗之而不知因文见道盖亦有足多者唐以诗赋取士故学者不得不取材于诸子百家而孔孟之传不絶如线愈独举尧舜以来之统归之孔孟此非有独得之见者能之乎佛氏之教浸淫人心牢不可破而愈上表陈言虽防窜斥而其志不隳其有功于吾道何如许由龙逢伯夷皆特立独行之士皆可以维纲常而扶宇宙愈作通解惓惓于三师之教其有功于世教又何如愈之为文岂颛颛刻画于词句间哉第上书及门其出处之际尚有遗议愈于吾道盖合者多而离者少也程子谓愈亦近世之豪杰谅矣噫三子之为文也浅而扵道也合雄之为文也深而于道也离此董扬王韩优劣之辨也然则三子又孰优乎曰余又有取于董子正谊不谋利明道不计功之説
　　雪夜纪谈
　　壬辰冬余卧病山斋友人萧辉之氏雪夜过访相与围炉谈学因及贤哉回也饭疏食饮水二章余曰孔顔之乐谈何容易古之圣贤见得道理分明胸中自有一段乐处无等待无起灭故曰不改其乐曰乐亦在其中味不改与亦字可见此心常是乐的虽到如此贫时犹然不改犹然在其中耳且真乐原不在外乃性体也人不堪处正是回不改处只不忧便是乐非不忧之外别求个乐也此克己复礼之説也辉之曰真乐乃吾性体固也夫子发愤忘食乐以忘忧不知老之将至岂发愤时复有忧乎一忧一乐循环无端是圣心之乐又有间歇时矣余曰圣心只有此乐不乐必不肯发愤发愤忘食圣心必有所乐而为之者岂至乐以忘忧而后知其乐哉孔子发愤忘食顔子欲罢不能孔子乐以忘忧顔子不改其乐故曰发圣人之蕴教万世无穷者顔子也辉之曰孔顔之乐固不因处贫改矣不知于富贵又何以处之余曰圣人非恶富贵而逃之但视其义不义何如耳不义而富且贵于我如浮云浮云为太虚之障不义之富贵为心体之障圣心如太虚然故曰于我如浮云扫浮云而还太虚此孔子所以乐在其中也辉之又曰仲尼不为已甚举世皆忧我独乐无乃为甚乎余曰圣心如太虚然断不肯自视太髙视人太低故曰从吾所好观一吾字若曰各人所好不同他从他所好我从我所好吾之乐在其中亦各从其所好耳敢谓天下皆忧我独乐哉吾之一字何等平易何等含蓄若后世学者便不免自视太髙视人太低分彼此而露锋铓矣孔顔之乐谈何容易嗟乎富贵贫贱正学问大闗键处哉欲寻仲尼顔子乐处正当在此处寻不然则堕于佛氏空虚间矣辉之闻余言喟然叹曰妙哉道盖至此乎孔顔之乐不必逺寻即此时吾辈坐谈间烧烛啜茗四壁萧然神怡心旷当下便是孔顔乐处又何必逺寻耶因相与歌尧夫诗数章而别冯从吾曰讲学之益大矣哉先君于不肖以从吾命名岂徒名之已耶不肖三十年来有如梦梦今一旦与同志坐谈始恍然有觉讲学之益焉可诬也呜呼顾名思义愧汗津津今而后所不发愤此学而甘于暴弃是负此良朋雪夜之谈即负先君命名之意也可不惧哉因详记之以矢诸异日
　　书周淑逺巻
