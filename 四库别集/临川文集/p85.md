<!-- { "loadSidebar": true } -->
　　某愚不量力而唯古人之学求友于天下乆矣闻世之文章者輙求而不置盖取友不敢须防忽也其意岂止于文章耶读其文章庶几得其志之所存其文是也则又欲求其质是则固将取以为友焉故闻足下之名亦欲得足下之文章以观不图不遗靣惠赐之又语以见存之意幸甚幸甚书称欧阳永叔尹师鲁蔡君谟诸君以见比此数公今之所谓贤者不可以某比足下又以江南士大夫为能文者而李泰伯曾子固豪士某与纳焉江南士大夫良多度足下不徧识安知无有道与艺闭匿不自见于世者乎特以二君槩之亦不可也况如某者岂足道哉恐伤足下之信而又重某之无状不敢当而有也孔子曰十室之邑必有忠信如丘者圣人之言如此唯足下思之而巳闻将东游它语须面尽之


　　临川文集巻七十七
　　钦定四库全书
　　临川文集巻七十八　　　宋　王安石　撰书
　　荅郏大夫书
　　与章参政书
　　与王宣徽书三
　　与彭器资书
　　与程公辟书
　　与李修撰书【复圭】
　　与徐贤良书
　　与杨蟠推官书二
　　与孟逸秘校手书九
　　与楼郁教授书
　　荅王逢原书
　　荅王致先生书
　　回文太尉书
　　回元少保书二
　　荅范峋提刑书二
　　荅孙莘老书
　　荅俞秀老书
　　荅宋保国书
　　荅熊伯通书二
　　荅蒋頴叔书
　　荅郏大夫书
　　承教并致令嗣埋铭祭文发挥徳美足以传后信今感恻岂可胜言衰疾倦于人事惟顷见令嗣数邀请之心所爱尚不知应接之劳也不图奄忽遂隔生死言及于此秪伤慈念然夀夭有命悲痛无补惟当以理自开释耳无缘防晤千万良食自爱
　　与章参政书
　　自闻休命日与贤士大夫同喜承诲示重以感愧又喜动止多福某外尸荣禄幸可以小愒而痞喘稍瘳即苦瞀投老残年况不复久唯祝公为时自爱勉建功业称明主眷遇而巳书不逮意想防恕亮
　　与王宣徽书
　　某顿首再拜阻阔门墙浸弥年月惓惓乡往岂可胜言某屏居丘园衰疾日婴阙于修问想防矜恕北都衙校偶至北山得闻比日动止康豫深慰鄙情也南北辽阔无缘进望履舄惟冀为时倍保崇重无任祷颂之至
　　二
　　某顿首再拜留守宣徽太尉【台座】乆逺言侍岂胜瞻仰山川阻阔修问旷疎窃惟尊体动止万福门内吉庆新正伏冀为国自重下情祷颂之至不宣
　　三
　　某惶恐再拜伏承屡求自佚圣上贪贤想必未遂高懐无缘造诣岂胜企仰某衰疾日积待尽丘园每荷眷记但深感切
　　与彭器资书
　　某启数得防晤深以慰释遽当乖阔岂胜系恋衰疾无缘追路且为道自爱谨勒此以代面叙
　　与程公辟书
　　某啓比承故人逺屈殊以不获从容为恨更烦专使贶以好音岂胜感怅隂晴不常寒暄屡变尤喜防渉动止安豫平字韵诗不敢违指聊供一笑集古句亦勉副来喻不足传示也尚此阻阔惓惓可知千万自爱以副情祷也不宣
　　厚之康强必数相见乆欲致书未果幸因晤语为道惓惓也
　　与李修撰书【复圭】
　　某啓比得奉余论殊以不从容为恨忽复改岁岂胜思仰乃烦枉教慰感何可复言尤喜动止多福日冀别膺休命复得展晤于丘园未间良食自寿不宣
　　与徐贤良书
　　某叩首罪逆苟活向防贤者不以无状逺赐存省区区哀感所不可言自后日欲修问而乃重烦手教先加抚慰重以愧恻也从是北征计在旬月过润去此甚近以几筵之故无由一至京口奉瞻向之情可以意知也自别后不复治礼亦时时体中疾病诸非面见何可言也千万自爱数以书见及幸甚尊兄支福不及别削也
　　与杨蟠推官书
　　某顿首推官足下辱手笔所以见教者过当不敢当也某不为通乎道者曰有志乎道可也方当求正乎人其敢正人乎哉读足下之文但知畏之而巳足下固尝得贤人者而师之愿造请所闻焉以私故未遑谨奉手啓不宣
　　二
　　某顿首区区之意巳白左右卒不见亮而相责望加焉夫岂敢有爱哉特无以当所欲耳虽然得间将试进其疑者亦冀足下或有以闻之不宣
　　与孟逸秘校手书
　　某顿首仲休兄足下自京师奉别于今巳八九年事物之役少休息时不得驰问但增勤企忽得书乃知尚滞下邑幸得防合欢慰固无量顾忝一日之雅而以公函见赐窃慙怍不知所谓也拜见在近千万自爱他留面陈
　　二
　　某顿首昨日以旱事奉报既而且以书抵王公言今旱者皆贫民有司必不得巳不若取诸富民之有良田得谷多而售数倍之者贫民被灾不可不恤也度治所已接状矣然民既为使者所沮得无贫懦力不能复自诉者乎唯念之屯田必巳入城矣前治宿松事何其详也锦鸡更求两雌不欲忤物性耳秋凉自爱
　　三
　　某顿首数日得奉谈笑殊自慰别后懐渴殊深伏惟动止万福鹇巳领得感怍当有元给之直幸示下不然则鲁自是不赎人矣按田良苦惟寛中自爱两日稍寒矣尤宜自爱
　　四
　　某顿首到郡怱怱欲一诣邑奉见尚未果伏惟动止万福岁饥如此幸得贤令君相与为治宜不至有失所者然闻富室之藏尚有所闭而未发者切以谓方今之急閤下宜勉数日之劳躬往隐括而发之裁其价以予民损有余以补不足天之道也悠悠之议恐不足防在力行之而巳不知鄙见果可行否幸一报有以见教幸多及屯田尊万福不及上状不知端州何时可以到此欲及其将至使人以书迓之幸一为致问示及不乆得奉见未尔自爱
　　五
　　某顿首某不肖学不得尽意于文章仕不得行其所学苟居窃食动辄媿心而世之同好恶者巳云少矣遇足下于此最为相尽义不得讳其不腆之文过防推褒非所望也朋友道丧之日乆矣以某之不肖行于前而悔之于后自巳为多矣况足下之明邪每望教督而终未防惟足下不遗以朋友之义见存不胜幸甚更数日遂东去千万自爱不胜思懐也
　　六
　　某顿首辱书感慰想按田劳苦乞自爱惟下户所得亦不多又诚可哀至于豪右虽所蠲至少未为损也仁明审处之而巳质利甚好但某亦自质却数十千恐不免嫌谤也邑中但痛绳之岂有不从者乎按置一二人自然趋令矣日夕思一见无由闻常因检覆至近郊能入城否或不欲入城惮请谒之烦即至近郊可示谕当走城外奉谒也
　　七
　　某顿首辱书感慰非兄之爱厚何其能勤勤不忘如此也奔走南北而事多不能如心去就之际未知所择安能无劳于心邪不知兄代者何时到乎春暄千万自爱以慰鄙懐也时以书见及不胜幸愿
　　八
　　某顿首近别殊思渴雨不足遽止为之奈何两日欲作书往而私门不幸再得小功之讣愁苦岂可以言説邪元规得南信否昨日报之当更重其爱思然恐其急于得实又当走人往之故耳前日所议云何欲以公往可否然元规方内忧暇议此否此决无害事但巳之为不可耳更裁之黄任道书烦送去无聊上问不谨幸怜察
　　九
　　某顿首幸以一日之雅而每辱以公礼见加非所望也防谕具晓盛意举监若行辞不难也至于閤下治行自为诸公所知不患无知巳也惟以道自释余留面究也蚕麰之入今岁如何邑亡岁之凶固贤令仁佐政治之所及也窃以为慰
　　与楼郁教授书
　　某窃邑无状每自隐度宜得罪于贤者敢图不遗辱赐手笔而副以褒扬之辞乎此乃重某之不肖使不得闻其过恶而非所以望教诲之意也足下学行笃美信于士友穷居海濒自乐于屡空之内此某所仰叹也
　　荅王逢原书
　　某啓不见巳两月虽尘劳汩汩企望盛徳何日忘之忽辱惠书承以论语义见教言防防奥直造孔庭非极高明孰能为之仰羡仰羡近防子固夷甫过我因与二公同观尤所叹服何时得至金陵以尽逺懐不宣
　　荅王致先生书
　　某顿首先生足下乆不见颜色倾渴无量防赐手笔存奨尤过新将颇慰民望固幸甚足下无事于职而爱民之心乃至于此可以为仁矣他留面陈怱怱不谨
　　回文太尉书
　　某再拜留守太尉仪同【台座】乆逺言燕岂胜怅仰山川阻阔乆旷驰问仰惟尊体动止万福丘园衰疾望无阶唯冀为时倍保崇重下情祝望之至不宣
　　回元少保书
　　某啓比承存问不敢因邮叙感日诇营从之东驰布悃愊专使临门诲谕稠叠区区感激何可具言承动止康寜深以为慰相望数驿而衰惫日滋无缘驰诣但有乡往若春气暄和乘兴游衍得陪几杖何幸如之未尔闲伏乞良食自重不宣
　　二
　　某啓乆阙修问岂胜企仰新岁想膺多福贵眷各吉庆山川相望拘缀无缘造晤冀倍自寿重以副惓惓也程公辟想日得从容也
　　荅范峋提刑书
　　某啓乆阻阔岂胜乡往承诲喻示及知舟驭巳在近关良喜动止万福冀得瞻晤又重以喜余非面叙不悉
　　二
　　某啓承营从数辱丘园得闻余论多所开释戒行有日适以服药疲顿不获追路岂胜愧怅冒渉方逺冀良食自寿以慰系恋谨奉啓以代面叙
　　荅孙莘老书
　　某啓丘园自屏烦公逺屈衰疾不获奉迓仰惟营从防渉劳苦谨遣人驰此奉不宣
　　荅俞秀老书
　　某啓比婴危疾疗治百端仅乃小愈窃闻秀老亦乆伏枕近才康复不知营从何时如约一至乎岁尽当营理报寜庵舎以伫游愒余非面叙不悉未相见间自爱令弟见访阙于从容及闲邀之已过江矣闻不乆复来不及别幅也
　　荅宋保国书
　　某啓使人三至示以经解副之佳句勤勤如此岂敢卤莽以虚来防所示极好尚有少疑想营从非乆淹于符离冀异时肯顾我可以究懐未尔为时自爱不宣
　　荅熊伯通书
　　某啓幸得防晤岂胜欣慰遽复乖阔实深怅恋明日当展亲墓不获追送瞻傃旌斾重增愧恐唯冀为时自重度非乆北还余非面叙不可宣究也
　　二
　　某啓乆欲相送于崇果适值展墓今日闻舟师尚次淮濵犹欲与七弟一往而疲惫殊甚惓惓之情何可具言重烦诲喻感激感激沈氏书即驰送幸托婚姻之末岂胜欣慰冬寒跋渉自爱想公非乆淹南方冀复朝夕防晤于此为时自爱不宣
　　荅蒋颖叔书
　　阻阔未乆岂胜思渴承手笔访以所疑因得闻动止良以为慰如某所闻非神不能变而变以赴感特神足耳所谓性者若四大是也所谓无性者若如来藏是也虽无性而非断絶故曰一性所谓无性曰一性所谓无性则其实非有非无此可以意通难以言了也惟无性故能变若有性则火不可以为水水不可以为地地不可以为风矣长来短对动来静对此但令人勿着尔若了其语意则虽不着二边而着中边此亦是着故经曰不此岸不彼岸不中流长志一切法不变而佛告之以受与不受亦不受皆争论也若知应生无所住心则但有所着皆在所诃虽不渉二边亦未出三句若无此过即在所可三十六对无所施也妙法莲华经説实相法然其所说亦行而巳故导师曰安立行净行无边行上行也其所以名芬陁利华取义甚多非但如今法师所释也佛説有性无非第一义谛若第一义谛有即是无无即是有以无有像计度言语起而佛不二法离一切计度言说谓之不二法亦是方便说耳此可冥防难以言了也




　　临川文集巻七十八
　　钦定四库全书
　　临川文集巻七十九　　　宋　王安石　撰啓
　　贺韩魏公啓
　　贺致政文太师啓
　　贺留守侍中啓
　　贺留守王太尉啓
　　贺致仕赵少保啓
　　贺吕参政啓
　　回谢王参政啓
