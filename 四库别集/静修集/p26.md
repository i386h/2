<!-- { "loadSidebar": true } -->
　　季明与卢逖同时遇害也今公所谓仁兄爱我俾尔传言者不应居逖之后也果先之则潜告之举自忠节发而史为遗误矣且公于其父之庙碑自叙距师古为四世与忠节为同祖而新史乃以公为师古五世从孙与忠节为同五世祖不应公自叙亦如撰欧阳璀碑之有误也旧史自以之推为公与忠节之五代祖以忠节为公之从父兄矣不知新史何所据而改之而汪应辰于公传辨师古五世之误于忠节传不辨其同五世之误亦可谓攷之不精矣是以知欧阳永叔不敢以新唐书世系列传为正者不特张许孔氏而曽子固所谓史误者又不特李白传而已也至元丁丑八月癸亥日容城刘某书
　　书饕餮图后
　　饕餮之生于唐虞犹水物之生于陆也虽欲饕餮乌得而饕餮然其所以为饕餮则阳中之隂所不能纪虽欲不饕餮乌得而不饕餮以乌得而不饕餮者与乌得而饕餮者遇是以天下莫不见其为饕为餮而得以饕餮之也及世运降矣人道晦矣淳者漓而和者戾矣闗雎麟趾之意息而河图凤鸟之叹兴饕兮餮兮此其时也孰从而见其饕也孰从而见其餮也而又孰得而饕餮之也此饕餮之所以列于器也夫饕餮之所以列于器也其所以着夫恶则禹鼎以魑魅铸楚史以梼杌名也其所以示夫戒则尊彛之取象盘盂之有文也吕氏春秋谓以象形饰者周制也或者曰以形象识之则殷噐也非周制也是则不可得而知也世且不可得而知又乌得而知其用也金防田景延得古饕餮拱泉而垂腹羸其面而坐则人焉其下若有承盘者然河东元裕之为之攷定其为古噐之无疑也景延遂以刘敞吕大临例而图之其友郝伯常欲为道其然而不果而属予呜呼人之于古噐物也强其所不可知而欲知之则为愽物之増惑也舍其所不可知而特慕其古焉则为玩物之丧志也为増惑为丧志皆非知好古者也舍其所不可知者而求其所可知者则古人之所以为戒者在我矣因其所可慕者思其大可慕者则古人之所以为古人者自此而得矣求知是知也求慕是慕也则斯噐也固有为致知之一明徳之端者不惟在我之饕餮以此而见在物之饕餮我将自此而得以饕餮也至元丁丑正月丙寅容城刘某书












　　静集卷二十四
　　钦定四库全书
　　静脩集卷二十五【拾遗七】　　　元　刘因　撰先世杂事记
　　西茔改葬后祭文
　　维至元五年十月戊寅朔承祀孙某谨以清酌之奠致告于先茔前金尘昔荡人其流离天寒我族逃难南飞辽辽松楸谁主谁依雨齧烟荒牧践狐悲春秋失祀神其馁而降及大革吾宗益衰骨肉连丧不免兵饥我父重生故里爰归险阻艰难亦倍尝之先泽未涸家运欲伸□蘖是萌不肖惟因生遭闵凶早失二亲先茔所在莫知莫闻豺獭报本孰无此诚心泚溢颡中心靡宁寤辟自【阙】云胡尔生亲柩尚旅先茔未祔载访乡人得此其处白沟之澳金容之曲实惟故域于焉是卜与此相望不违十里神游下泉尊卑有齿我惟后人莫探其纪念我孤孙单独一身形影相吊抚迹酸辛承我先业惟恐有坠其敢勿勤逺大自期卓然千古树我名勲堂堂先灵死而不亡庶闻此言相我后人宗其有光神亦不孤嵗时匪懈拜扫敢忘
　　东茔改葬后祭文
　　祖
　　念我诸孙粗濡文墨实赖我祖好士雄伟神卧荒烟盖亦有年岂我父罪惟某之愆提擕教育不辱其先勿以小怠忘其大全【先父遗命云汝祖父母在浅土我平生艰蹇不克葬汝能成之我事了矣】
　　叔祖
　　我祖登第光我刘宗虽先世徳亦我祖功天道何如俾絶其嗣式值凶饥遽至于此我父惟子惟某则孙嵗时拜扫其敢勿钧
　　襧
　　无状招祸儿罪弥天天不遽殒俾值孤单亦爱吾字不忍絶祀于其先苟立厥嗣实不愿自延晨昏奉慰偿过于下泉呜呼痛哉儿复何忍言
　　一　二　　　　　　　三　　　　　四　五
　　逺祖宗　髙祖【敦武校尉临洮府録事判官】曽【奉议大夫中山府録事】祖【秉善】父【述】
　　六
　　因
　　髙祖眆敦武校尉临洮府録事判官家居尝夜坐庑下见一人盗厨中大釜识其为里巷子呼之语曰吾家口众明日何以为具盗弃釜而走止之曰若走即使人执汝姑于此以待乃取钱襧釜之直与之且使置釜于灶所竟不言及卒盗来哭且以其事告人曰吾不言则没翁之徳尝为吏部掾每为选人给纸札曰纸札亦细事
　　【阙】　　　　乡人号为刘佛子娶容城王氏男四曽祖俣字徳容奉议大夫中山府録事为政有声每罢归望容城其门防子下车凡长一嵗者无贵贱皆纳拜娶边氏有明鉴
　　并曽祖刘公子英业进士早世
　　祖秉善字文卿少读书气豪迈以义雄乡里贞祐之变乡豪以国命推为万人长遂逃避河南弟秉忠登科后每教之曰科举无用学特国家设此以取人耳有志于学者岂可如是而已养孤侄如己出有外姻之无托者皆为抚有不使失所其子自他而归遇里中一妪揖之召而责曰彼年长虽贱亦人也乃延妪上坐使再拜其严类如此壬辰北渡六月六日卒于安平时年五十二其子扶其柩葬于沟市里之西原娶陈氏生子男二曰紫阳曰述女曰桂适金皇族完顔世袭千戸侯【祖考妣六月九日卒相去无几日】
　　叔祖奉直府君行録
　　君讳秉徳改国寳字长卿小名夀郎小字延庆大定二十五年乙巳正月初一日生登兴定二年进士第释褐泾州泾阳县主簿改藤州藤县尹迁中书省令史未几改司农主事寻授密院经厯终于奉直大夫郑州防御判官君性安静恬退与物无竸为学不喜作词章贞祐间避地河南隐于豫州之许封山从学者惟孔文振茂林脩竹清泉怪石终嵗无人维琴书在侧为省掾时其一省郎暴怒以灯击其仆偶中君之首君瞑目端坐神色不动其人谢之曰偶尔何谢焉尝燕居童仆皷躁相诟詈以谓无人俄而风动帘起见君坐于堂中众皆惶恐往谢罪君方瞑目端坐少间开目顾之曰若辈何在此耶众乃具以罪状自陈君徐曰曲直有在何至于鬭戒勿复然其寛裕类如此惜乎天不假年壬辰殁于京师之厄先娶王氏早世而髙尚书有邻欲以女妻之不许曰吾不能以一女子而下贵人遂娶李氏生子男二人日乞住道道皆早卒
　　君讳述字继先金泰和四年七月九日生六嵗值贞祐之变从亲南渡君早有大志颖悟絶人十六七弃举子业廿六遭壬辰之革饥险备尝北渡至安平二亲连丧吾母病笃先生护柩扶疾重至乡土田园尽非我有环堵萧然宴如也遂刻意于学大难之后无书可读求访百至十年之间天文厯数隂阳医方之书无不通性学史学尤所喜者其书皆手所誊録往来燕赵间交游皆父行之天下名士也时耶律中令君执政翰林承防王公百一以名书荐之中令欲用而不就后至顺天隐居教授杜门絶交万事置之度外惟以教子为事曰始余四十未有子尝语人果无子则已若有子必令读书我今教子亦将以成吾之志而已性不喜酒好长啸尝游易州诸山当秋风落木之下危坐终日时作一曲其声虽冲澹萧散而其慨然之所不能忘者亦时见之然其竹冠葛服雍容乐易人谓又有真隐之风焉先生平日明于藻鉴或评论人物或指明事体或推究世变人必待其验而后服中统初左三部尚书刘公才卿宣抚真定道辟为武邑令未几以病辞居真定之北潭至元四年九月还顺天明年十月十二日病革命其子曰汝髙祖以来未尝为恶大兵之后吾再生而汝兄姊俱亡而汝独在汝其勉之明日卒于客舍六年十月廿五日葬于容城县沟市里之西原娶定兴进士杨【朂字勉之】之幼女杨氏生而有知年十六归先生兵后亲执爨无难色先生晚无子力请令别娶先生竟以天命拒之女曰络曰绣皆适人而卒【先妣十一月初六日卒】
　　先君记事
　　泰和七年丁卯【七月九日寅时生】
　　崇庆元年壬申【从亲南渡】
　　正大二年乙酉【娶杨氏】
　　壬辰【三月降阙五月初五日从亲北渡至安平六月初阙　日父母皆病殁十二月二十三日还容城】乙未【附借】
　　庚子【八月三日长女阿乞生寅时】
　　癸卯【迁定兴】
　　乙巳【迁涞水　八月十五日次女秀生】
　　丙午【还顺天】
　　已酉【闰二月九日亥时因生】
　　庚戌【有北京行】
　　甲寅【长女嫁韩氏】
　　乙卯【迁涞水　十一月初六日丧妻杨氏】
　　丙辰【次女嫁乐氏】
　　已未【复还顺天】
　　中统元年庚申【住真定】











　　静脩集卷二十五
　　钦定四库全书
　　静脩续集卷一　　　　　　元　刘因　撰诗
　　拟古【三首】
　　孤蟾皓素色寂寂虚堂深伤彼兰蕙花郁郁芳幽林美人天一方佳禽响逺音我有一卷经洞彻天地心我有一寸铁荡涤妖氛沈心定有天游渊乎秘中襟所得不可説此理神其歆
　　浮云翳阳景灵颷扇我衣男儿志万里谁复伤别离我生十五年世事犹未知慨然慕意气逺与千古期髙风不易攀俗纷亦已羁所智必我拒所期必我违哀歌仰天问生我亦何为抚劒一太息昼夜中情驰
　　人生天地间太仓稊粟微苟无金石姿耐此日月飞当勉髪欢勿取尘世嗤一笑羣忧失三杯万事非岂不志功名功名来未迟万物各有时时兮不再违忆昨初读书人曰饥寒基今日追斯言诚哉不我欺屠龙无所用不如学履豨镆鎁非所授不如囊中锥多少白面郎屈节慕身肥奴顔与婢膝附势同奔驰吮痈与防痔百媚无不为丈夫宁饿死岂与需臑期鸿鹄凌云志燕雀焉能知二禽登寥廓斥鷃笑藩篱世态尽伥鬼吾将谁与归
　　秋夕感懐
　　新凉入郊墟金风荡秋夕轻河皎素练寒霜澹白璧星斗防干横孤堂更芩寂游子起中庭感慨心襟激对酒露肝胆豁然清尘臆玩世风生口开懐月满席长啸一声秋雄谈羣动息壮志海山平任气天地塞醉舞扪斗牛浩歌振金石哦吟惊鬼神俯仰洪荒窄耻为时辈羣追思古人迹人生少年时分隂真可惜寒窗一经老区区竟何益学劒覔封侯行行匹夫敌男子志斯民安用书劒癖皎然方寸间自有平安防一日风防云四方贤路辟致身青云间髙飞举六翮整顿乾坤了千古功名立
　　赠写真田汉卿【别字景延】
　　君不见濓溪先生画出太极图下笔万物形神枯又不见伊洛丈人写出先天理凿破化胎混沌死灵犀一防透圆光自然造化随驱使景延老笔纵横走声名不在龙眠后一代人材老玉闗精英尽入丹青手五湖三岛在胸中人间物象无遗踪闭门九经库意气摩青空手探月窟蹑天根千变万化愁神工愧我孩提五鬼穷髙轩未遇感秋蓬千里穷途歩兵哭賔王逆旅客新丰幸遇知音相见好倒写词源谈未了阁上麒麟髙塜卧江边非熊何处老君王贪梦巫山云商霖变作商岩老惟有英雄少年人路入云台犹未到珍重先生笔下神等闲莫写常人真愿君传写圣贤之蕴经纬天地之文穷乾坤无形之理思风云变化之春周邵二公相左右焉不作尘中人
　　匏亭
