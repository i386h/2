<!-- { "loadSidebar": true } -->
　　予友滕公介石吉甫为监察御史风裁棱棱声独出侪軰上旣谢病闲云野水敛焉以若无晩嵗毕至先陇自五世祖公高祖公曾祖公处之藏加详密焉滕世以孝慎累徳基惠州公贰守于淞而専守于惠也以亷谨得二郡心乆之犹有遗爱焉杨恭人无愧公妻节斋无愧公子杨氏苏氏无愧公冡妇家法庄整建有今先滕氏天顺丁丑公委尽其化卜地东溪抵溪口有告者曰五里墖金盘山吉视之果然残甓防础紫茜茸茸满其上先是物色营寿邱者伐于盗弃去节斋得之惧其气之泄也厚培之别左以葬惠州杨合焉成化丙申节斋化去则地已二纪气当完遂葬节斋杨与苏合焉左昭右穆礼序而神以安福所及孙七人曾孙十有二人孙几人一人第进士业进士者七人防养家塾指不尽数焉呜呼地同也坎而穴又同祸福若是乎异所谓力小图大吉地待吉人者非欤隂阳禁忌司马公举葬大尉公授意葬师事以明其不足信卜其宅兆伊川先生谓择其土色草木之美则神灵安子孙亦安滕固世徳之符亦或是道也及是辟莱芜而一新之甃以坚甓固以灰石周其垣而缭之立飨堂以居祭者扁曰惠州知府滕公两世墓道割腴田各五十亩以续嵗祭之费盖自治某甲子至某甲子始周事倡之者介石相成之者季父松伯兄祜也心良勤矣介石对予语梗曰不及生之图役役然其后抑末矣滕世有祐之心乎墓之修与田之存否未可知也见素其不薄吾念幸记以惠吾滕呜呼孝子顺孙起于义以致其心之至者也古者墓不坟吾夫子于防崇四尺墓不修朱晦翁修西涧之墓而高其垣墓不祭陈太邱上塜古之人皆用之鬻槚落门致孝思焉滕之力足以自付剪荒翳而文頽剥俭致其所贵为子孙者如此累累废邱其恶忍视哉族逺日亡昧镜考而涸先泽元氏清河阡表预告也望滕氏以世不然不有介石之心与劣老子之记正徳癸酉秋八月望莆见素子记于云庄青野
　　福清四城门记
　　福清四城门成者民羣相率来云庄请记按县本长乐割地名长安名福唐又名永昌福清今名也吻海背冈风潮簸啮山秃赭乏林木石离离骨竪人钟之忠特竒峭其次亦凝重自立最下则鬬狠以梗官政故俗然也县旧无城郭贾胡之舟东泊则狼顾鹿骇防以窜当道者忧之且城之材钜而力诎也且门之须而城举焉而令政弗肃役者玩正徳壬申上虞朱侯朝章以左官来知是县负刑曹之刑名内台之激扬张翕牛刀鸡割风疾而草以靡烛照之而隂无所伏弊孔呈现费复而门程工垣属为固崇其楼采章之纳逺景而骋遥瞩有戒栖御兵焉因地命名其东曰文兴西曰双旌南曰龙江北曰玉屏岳立云连观政者以为知务夫国无小大善守者全易设险取坎重门取诸豫而艮为节慎出入门阙垂先事之防者如此汴之东西水门昌黎子以闬冦偷固风气宣布君上之文武归陇西公之功侯之四门其不深可纪耶抑善治者以得民心为本画地而守金汤无足为固民之心皆城也一或携贰虽铁扇石枢严门重闭将折樊而入无难者故曰在徳不在险侯才望特絶外至而来固日月寓于福犹毕志县人垂无拔之厚惠嗣侯者其尚侯是心哉崇土而城结民心而城将并以举矣正徳癸酉秋九月下浣莆见素子林俊记
　　槎村范氏祠堂记
　　范春秋时晋士防采于范遂因为姓至履氷相唐以显其后居嘉州则文正忠宣文肃居长安则忠文石湖尤显者居丰城自平始履氷六世孙也子姓繁衍防居殷墟上郊槎村固庄富铜赤塘聨绯叠紫至清敏为盛槎村也入国朝州守衷察使镛大叅锳父子第进士修谱建祠衷志也谱属镛镛成之祠属锳力未逮也锳之子贡士珪又成之助以祭之租百石计族之田亩十其升出之以供祠费董以族之材者七人正徳戊辰祠成奉平主于中始祖也先祖则各虚其主祭之日题纸祔之毕则燬惧僣也始祖祀以冬至大宗主之先祖祀以立春各小宗主之祭毕举族燕数百年旷礼续之今盛事也不可无记珪旣令吾仙则请于予礼天子七庙诸侯五大夫三唐制一品二品四庙三品三庙五品二庙适士一庶人祭于寝宋王尧封议平章事以下四庙副相政府至东宫少保三庙余皆祭于寝庙惟袭爵嫡子得祭子孙官微不得祭事竟不行夫五服贵贱同之限于庙则大夫不得祭高祖士庶人不得祭其祖伊川谓有服皆可祭一庙寝庙无害祭高祖晦翁以为得祭祀本意伊川冬至祭始祖立春祭先祖晦翁亦据行之后疑近禘祫而废议者谓伊川以义起重本也晦翁以疑废明分也然礼从宜从伊川也记大传士大夫大事祫及高祖则未尝无祫也先代始为饮食亦祭而始生不祭非人情似未害为禘也夫物品之丰杀贵贱自分因心孝敬其未始异也惜宋已无定论伊川谓无可考予恶敢臆説哉然近世高祖之祭家行之合族非祭无以致其聚故始祖先祖之祭族行之所谓无可柰何之法也而易庙名祠同堂而异室则亦不失祭寝遗意而范叅以专主暂主名分尤严盖又合程朱而折衷者可谓族祀式矣然有属者涣则萃萃则观将无多行可法与己不自愧而人愧之者乎与斯祠者欲均此而无彼也载徳象贤又将无私淑文正忠宣忠文为烈者乎若石湖间有余喙则斯祠也崇对越聨防戚广孝爱寓规箴可无敬乎可无畏乎范嗣兹益有闻矣
　　西水竒遇记
　　由柄之移政之细摇民和以召民乱上悟奋神武诛之四征弗顺防以平饶旣烬复燃犯抚及广及衢及徽所至如刈菅蒯燬巨聚墟之主事胡勉之之父封君汝忠度贼必至曰吾婺无足恃家可墟眷聚不可汚渫金陵儿官寓也吾其行矣携安人眷聚与偕垢靣首蓬肤粟而足茧与豺虎争迹魑魅魍魉相叫呶其至其否其未可知也勉之督输闽淛抵嘉禾恶报喧遝家无望七旬之二老属之幼壮燹入锋出鸟防而鱼惊其离其合保与否未可知也解飞之分遣徃返旬月心愈急而乡问愈以迟惊忧成疾亲亦亟图儿见讵意嘉禾行曹适儿之使节西水旅泊适亲之舟航噫竒矣封君闻勉之在喜以悲信以复疑勉之猝得报喜以悲信以复疑其然耶非耶梦耶非梦耶传者报者误耶走迓果然其天落其地出翼飞而至者耶浑家托幸更生殆不觉疾之去体噫天于胡若是厚也昔张吉三入涪父方许归可谓难矣杜羔得母于潞狱之讯亦偶然事谓忧离孤迹历险艰分百死公次忽逢者耶遇之竒有是天佑善固无爽也其积也有素其续也有原其感召也又有几胡由唐历宋历元以今基仁世世封君续之旣长主事之一念诚孝又旣至天道人事斯足徴也长寿戴主事锦者邑防于盗获锦谢释锦获眷属又谢释眷属防其庐独完书帙衣被毛芥无所取噫谓彼人亦人心耶或曰封君曷以不学戴曰避者常也感者修之素亦或然事也君子用其常正徳癸酉十月下澣莆见素子林俊记
　　保和堂记
　　器也者卑承而虚以受其命数固然也如累棊然高则危欹器注水满则覆求其多且并其故去之矣易所忌者所利者其谦也书弗畏入畏老氏子曰宠辱若惊居宠利者其明戒率若此而况于王乎王者之尊视天子下一等耳其地亲亲则易嫌其位禁禁则易偪其禄世以厚则易凌徳而济美为尤难非所以保富贵守国无疆者也唐在周时为申伯故封我太宗朝以封先王四世矣读书秉礼甲在诸藩今殿下尤贤名镜前美而轮徃覆渊懿惠和清宁乐善之可悦与自贤速戾之可指加创劝焉致斋之次曰保和取孝经诸侯之孝义也古者爵公姓以侯以藩屏王室自秦天子称皇帝遂王其封其所谨固侯度也周封叔虞于唐见诸传记仅桐叶得禾数事然以康叔诰命之词考之无越敬徳和民助其君以宅天命而以敬典终之盖敬徳之聚也主一无适整齐严肃敬也齐明盛服非礼勿动所以居敬也王之道穆穆焉耳矣藏明于晦守智于愚持于虚敛百动而俱寂之为而弗有功成而弗恃盖无时而不如斋者况斋耶孔子之所慎也其为言曰三日斋一日用之犹恐不敬则斋者敬之地也凝神定虑使躁心消侈心息不齐者以齐则在我者重物者轻穹爵悬势迹忘之心亦忘之已忘之人亦殆若忘之如乔岳具瞻坤舆优于负载功者冺席其惠者无与及知焉夫然后保社稷和人民安享和平之福以茂衍仙源与封民相安千百世无异国家咸休无穷焉周公穆穆迓衡意不外此俊朽衰下质意外贱姓名闻于王谓长史瓘曰保和堂旣饰其属见素为记予心所欲也瓘承命亟书遣价五千里致睿勤于俊焚盥拜读云庄重有光色谨受命卒业为忠于王芜谫之文无足以发灵宛穣川岳以负王教罪若愧加焉嵗正徳九年甲戍春正月谷旦又二日云庄防民见素子林俊谨记
　　陈先生石斋祠堂记
　　白沙陈先生石斋之崛起南粤也不偕一命甘韦布以老荐书连络迫部檄不得已起起而又去宪皇帝知其贤特授翰林检讨先生受不辞又去竟未尝一日立于朝无得于言无所施于其政以收有尺寸之功然而孤风远韵上溢旁流尽一世而仰服之身领者神防闻风者意徃贤者式不贤者愧以阻且化椎埋胠箧脂貌漆中之流聴下风而驯素节黜浮镇雅名儒高士后先焉先生于名教可谓雨泽枯水熄熖风夺炎其盛矣乎先生殁一十有四年内江高君大和以名御史来按部恻然曰大贤君子身之所生政之所临与凡过化之乡莫不有祠表先民崇道化也先生白沙之祠顾独无立非旷典抑非吾人责欤谋之大叅黄君伯望佥宪王君为立祠堂又求先生故嘉防楼而修葺之义风奋激逺迩腾欢旧门下士为市田合若干亩以充祀匮侍御君以俊辱先生知书来属记呜呼元气防而名世生在我南服楚舂陵闽建安尝载当其盛而黄云紫水亦宇宙川岳于今矣气之防意者其时先生盖当之也先生身长八尺右脸有七黒子开頴絶人举于乡弃而从康斋呉先生学康斋之有先生犹挺之之有康节先生始求之愽乆之曰杂矣又求之静乆之曰偏矣杂佛老而超佛老张朱二夫子先迷而后获也遂以宋大儒为依归其立志甚专向道甚勇涵养甚熟徳气粹完脱落清洒以独超造物牢笼之外寓言寄兴于风烟水月之间与天地同流击壤同其自得舞雩相始终焉先生之隐与措施之大致于是具矣用世之志阻于乡争名而晦处无间其穷其逹其亦固有命耶夫麟之出为时瑞者也容有不知麟龙之在田在渊其方所容模量耶时也者圣贤不能易也君子收诸已者厚而外取诸名者廉居之安而独成其我之是未定之一乡一人而终定之天下后世彼倡朋党攻伪学其人安在哉侍御君首及是举其风神意气有相感孚而欲寄素衷于瞻趋景行之外独表厉然哉二君相成亦具知其趣矣正徳甲戌春仲莆晩学见素子林俊记于云庄青野
　　毖斋记
