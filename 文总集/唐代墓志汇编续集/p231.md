<!-- { "loadSidebar": true } -->
唐故集州衙推狄公墓志并序乡贡进士杨坤撰粤戏！天假其气，不与其寿；神假其禄，不终其荣。狄公之谓欤。公讳玄，天水郡人也。曾祖讳莘，好寻山水，高尚不仕。祖讳令晖，博习典坟，又闲三略。父讳伦，久蕴名望，德义俱兼。以具前志，略述书之。公即先府君之长子也。公自弱冠，敦儒强学，而所陟形神秀耸，重海滔，迁禄秩。遂万古留规，举措能人，性廉者静，必宜徇情。方俟大用，奈何积善无休不兴，尽於衙推。金百炼而龙泉乃神爵服。众推其能，授当州荣职。
代显其材。公冰素皎然，人久麋而名望。长材盖代，恩泽布於四邻。公於家夙夜匪懈，轨范有彰。岂谓四蛇吞运，二鼠侵魂。不康其身，疾裕渐殛。以咸通三年七月廿三日终於皇城里之私第，景龄五十一有五。即以其年八月十日葬於古城村白鹿原之礼也。材方展而寿有期，位未高而禄将绝。虽然，超其时而福善不臻。
孰能显於世矣。公弟不幸短命先终矣。其弟也少小好善，武略尤能。忠行立身，辈流推让。公夫人骆氏，训立闺门，抚育孤幼，动合母仪，不事容华。每勤丝，恭敬神佛。有其二子，长者敬宾，次者敬宣。执丧泣血，性从自天。如慕如号，情将抽割。德惟不朽，刻石兹文。铭曰：
日期西迈，魂注逝川，灵缘何往？德行世传。恩沾远派，义究精玄，时兮马鬣，石记终年。在生行惠，死也良贤。归真志道，元气依天。以通冥路，出入黄泉。山岗丘垅，四至云烟。瑞＊悉集，林木茔前，久羸风疾，药饵无痊。呜呼兮忉，愚夫兮缘，白鹿原瘗，礼也兮全。垅起悲风，坟连苦务。呜呼！往不可追，言将终兮。已矣。
大唐咸通三年岁次壬午八月丁酉朔十日丙午天水郡狄氏葬于白鹿原古城村之里也。　　陇西李嵩书并篆盖（录自《隋唐五代墓志汇编》陕西卷第二册）
№咸通０１３
【盖】
失。
【志文】
唐故丁夫人墓志并序夫人性丁氏，其先祖济阴郡人也。自元东来，播流淮左。父讳云，夫人即之女也。雍雍素质，睦睦德威，训育有仪，四德终备。自笄之年，归于彭城刘氏讳钧。公不幸先逝。父讳干。夫人春秋七十有四，何期寝疾，药饵不追，以咸通二年八月五日终于扬州江都县通闰坊私第。有子四人，长男曰文肃，次男曰，次曰纵，女适天水赵氏。号天泣血，叩地绝浆。乃以期年九月十一日葬于江杨县嘉宁乡之五乍村，归于大茔，合附于府君之，礼也。後恐陵谷将变，桑田改移，故刻贞石，乃为铭曰：
□□□兮苦悲忉，山索寞兮夜孤月。凄凄肖兮人岂过！□□夫兮兔归穴。泉门闭兮何日开？信不通兮哭难彻。
（录自《隋唐五代墓志汇编》江苏山东卷第一册）
№咸通０１４
【盖】
郭君墓志
【志文】
唐故郭府君墓志铭并序曾讳清，祖讳贵，父讳免，并皇不仕。
府君太原郡人也。上世本贯京邑，已有年代，住居昌化，受天知命，养性安闲，宽仁德厚，志在□□，千里浩信，四海皆通，奈何天之降疾，医药无痊，以大中十二年十一月十二日，奄归大夜，春秋七十有六。夫人韩氏，母仪不坠，常悦和颜，为亲养之义重，接邻里之周旋，何忽降祸，凶＊来前，以咸通二年三月二日终矣，享年六十有六。嗣子二人：长曰文义，至孝励力，忠贞诚家，罄竭丧事，不惮辛＊；新妇李氏，妇道邕邕，能为中匮，六姻敬羡，内外称贤，昼哭夜亭，无逾於礼；次曰文诚，幼小庭，立身谨静，累掌公徒，曾无败阙，忠孝俱全，众推干办，诸侯彝用补充埂倚驱使官，军府嗟叹，乡闾共傅；新妇任氏，恭＊翼翼，妇礼无亏，敬玄孝养之心，乍遭荼毒，仪质改常；孙男友善、友金、友惑、友迁、五儿、僧和等，未报深恩，悲悼难说。需车恸哭，旌兮送之一别。
以咸通三年岁次壬午十月丙申朔廿六日辛酉，葬于郡西南五里北山龙岗之下，合礼焉。伏恐窳窿平变，迷忘其所，刻石立铭，用记厥处。铭曰：
苦哉扫哉郭府君，思之往日情义分。痛兮念兮身丧殁，亲族欢会永无因。魂兮悄悄归泉路，晴天明月照孤坟。
（录自《隋唐五代墓志汇编》山西卷第一册）
№咸通０１５
【盖】
大唐故赠平原长公主墓志铭
【志文】
故赠平原长公主墓志铭并序翰林学士朝议郎行右补阙柱国赐绯鱼袋臣独孤霖奉敕撰翰林待诏将仕郎前守右威卫长史臣张宗厚奉敕书翰林待诏承务郎行左春坊太子典膳局丞柱国臣毛知俦奉敕篆盖有唐咸通三年十二月二十二日宣宗皇帝第十一女薨，享年二十有九。诏赠平原长公主，以四年四月十七日葬于万年县崇道乡夏侯村，礼也。夫立爱自亲，圣人之明训；饰终追远，王者之大猷。况复懿顺□新，柔明天纵，晦言功而窈窕，茂诗礼以幽闲。岂知上国先春，委兰芳於嫩紫；中宫晚景，艳於鲜红。斯所以遽开玉房，永流彤史。夕睹西楼之月，空咏纤纤；秋闻北渚之风，徒嗟眇眇。
圣上友于之念，体自至仁。方将送以上卿，俾升车於单伯；主之同姓，命筑馆於庄公。而逝水难留，重泉易闭。照藏金镜，是失飞鸾；声咽玉箫，非从去凤。爰举疏封之典，式扬考行之人。乃命词臣，仰载淑德。铭曰：
贵主生兮婉仪，ツ美目兮娟眉。花容兮雪肥，掩琨树兮映琼枝。适来兮以时，何去兮可疑。被裳兮导绣旗，环蕙障兮殿荃帷。云冉冉兮虬螭，望不知兮所之。
诀金阙兮长辞，袂王母兮裾拂瑶池。启三清兮有伫，虽万代兮何悲。
官臣强琮刻（录自《隋唐五代墓志汇编》陕西卷第四册）
№咸通０１６
【盖】
　大唐故牛府君墓志铭
【志文】
大唐故宣义郎行内侍省内仆局丞置同正员上柱国牛公墓志铭并序文林郎试太常寺协律郎李撰大明建极，出自随唐，鼎放之胤也。大源冲硕，流长条蔓，殃雄百代，建于晋始公之六世，并知名当时，有匡辅之号焉。公禀二仪之冲气，体含章之秀规，玄明标於天然，领识备乎盛德，茔桂交於玉质，挥清响於金声。肇自忠贞，而令问著矣。公讳维直，字，渭州陇西郡人也。祖义，皇朝散大夫、行内侍省内仆局令兼□味库使，奉天定难功臣。父宝诠，皇大夫、行内侍省宫闱局令、员外置同正员、上柱国，赐绯鱼袋，食邑三百户。公即大夫之第二子也。公神仪雅秀，衡宇清朗，志性深静，词议通和。干事之容，发见于幼；君子之器，克成于长。
神武之始，振起厥能，贞明之光，叙进其位，縻职诸司，稍升尚食，卑宫菲食，将贻後世。有司明为条式。宣宗皇帝籍其干固而爱其才。大中三年进诣，授进宫判官。公先养育安人，而後鬼物。升降以事，损益以谋，与时消息之大体也。宣宗皇帝闻而嘉之。至七年，授染坊判官，十五余载。公抗勤王之义，迈管晏之仁。
与朋友交，言而有信。咸通四年庚申月甲寅日卒，终于光宅坊私第。龟筮卜兆，癸亥月申日葬于上傅村白鹿原。前临玉案长道，北倚三岗凤凰，此地葬後富贵，子孙长事帝王。故夫人吴氏，门传勋德，代习卦。公庚辰岁秋月先终去此茔一百步祖茔礼也。嗣子存周，将仕郎、内侍省掖庭局宫教博士、上骑都尉、尚食司御。
进深沉有大度，藏器於身，大时而国。中子从□，左三军押衙，器宇端厚，克绍清风。次子从，拟骁骑尉，身俗德行，学扰古今。次子从彦，期。绩善无庆，丧此通人。有司感恸，内庭咨嗟，老幼哀号，若丧父母。其词曰：
浑元既剖，二气陶均，冲哉忠武，吸化之醇。灼灼奇秀，＊＊日新，挥仪凤标，吐光龙津。解褐鹿丘，曾祖紫辰，萧同濠上，蔚齐渭宾。经纶草昧，远迹庇人，免夫左衽，孰如其仁。高风扇矣，逝而不沦。
（录自《隋唐五代墓志汇编》陕西卷第四册）
№咸通０１７
【盖】
失。
【志文】
故朝议郎守魏王府谘议参军郭公墓志铭乡贡进士王行儒撰□□者垂远，德博者後昌。虽□代□□□□□□载而不息。公讳傅则，□□□先太夫人也。昔□号□或以虢为郭，因而命氏焉。俊子孙派分。今为京兆长安人也。曾祖讳于、祖讳挥，父讳兴。公禀中和之气，受仁茂之性，冲默宽异，精简尤能。初释褐，授承议郎试左金吾卫兵曹参军。至大中十四年，授朝议郎试左金吾卫长史公宪章惟古，文武在躬。凡日□孰不钦崇。至咸通二年七月，授朝议郎行左卫率府胄曹参军。咸通二年十月，迁朝议郎魏王府谘议参军。公擢升之美，时所瞻重，既登朝列，以历班荣。何期才与命乖，数随景晏。膏盲处至，药石无瘳。以咸通四年岁次癸未八月廿二日终於大宁理之私第，春秋有八。夫人孟氏，霜训庭闱，坤仪令范。内蕴克柔之节，外彰三从之风。公兄□□传礼，别敕授左神策军同正将（此处原刻衙□虞候四字，後磨去重刻同正将三字，虞候二字尚存痕迹。）并累受恩荣，禁军守职，美誉昭彰，夙推令望，言惟今雅，动必依经。
哀伤手足，痛贯於心。侄敬述，游击将军守左羽林军将军上柱国知军事。忠良奉上，惠爱临人。芳声以播，洋溢中外。公有子二人：长曰从彦，次曰从告，并材干有闻，学由天假，孝行生知，皆禀严训，哀摧过礼，柴毁无容。营辨之仪，必诚必信。呜呼！日月有吉，龟筮叶从。以其年十月庚申朔廿五日甲申宅兆於京兆府万年县长乐乡郑村，礼也。恐年代之绵远，虑陵谷之变迁。请述斯文，纪于方石。乃为铭曰：
於戏郭公，休其有光，历官四任，久而弥芳。大梦忽至，千何彼苍，身为代隔，名逐风翔。宅兆万年，长乐之乡，泉扃一闭，空悲白杨。
（录自《隋唐五代墓志汇编》陕西卷第二册）
№咸通０１８
【盖】
失。
【志文】
