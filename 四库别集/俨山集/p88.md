<!-- { "loadSidebar": true } -->
　　吴之石湖有二其一在阖闾城之西南上方山之麓宋范文穆公成大所居而因以名者也其一在吾松城之西南【阙】水之上呉氏居焉松湖大不及苏而景物幽胜水壤清嘉亦一奥区也胜国时吴氏有字益之者仕以州别驾归石湖修隠操抗志文雅陆居仁所为作记者也益之几世孙稷少有美质文名然起乡邦举甲戌进士为郡理官来京师出此卷示予受而读焉夫人以地重人亦有自重者焉然后相为不朽也始之微而终显者系其后始之显而终微者系其先先后相承有交重焉者然后为世家为旧族为故国使江山生色闾室起敬而世恒以是为难也是故登临古迹则有兴衰之感水木在顾未尝不致考于本原焉舜弼亢宗嗣先乡往未艾文章政事他日不难于文穆公之重石湖也特未知范氏之先与益之辅之辈竟何如哉舜弼宜珍袭此卷为吴氏之河图丹书可也按居仁字宅之元乡贡进士黄清老榜第七人文词富艳与鐡崖杨防夫曲江钱惟善交游声称埓于一时既其殁也同葬于山世谓之三高墓云此记文既典赡书亦遒丽可寳云
　　跋圣哲图
　　右宣圣并十哲像为今太宰水村公所蓄既重装为一册将录史迁诸传于右方深退考史记德行首科特少伯牛仲弓二传而一时纪载多非实录昔人谓子长疎而不学岂容辞哉适有浙刻宋高宗七十二贤赞墨本因为列写虽辞乏雅淳然一时人君知所崇尚如此其功倍于章缝之士逺矣按高宗所书諡赠皆仍唐旧又为附录开元褒表之制于后以备一家颠末复以孔子世家一论冠于首夫孔子以布衣终而迁知升之诸侯以啓万世王祀之尊虽圣人之道不因是而为隆替迁于是乎有功矣水村公出入将相留情此图固有深意至其鉴别古今图书以考证史传之讹阙殆今世之欧阳公刘原父米芾而下弗论也独谓此图乃宋人之笔卷尾糢灭数字当是重和元年写真按重和宋徽宗纪年信然无容辩者深尝见友人许诰廷纶所藏房杜小像真迹与此行笔正同意为唐人所作而卷尾题字细加检认墨新绢旧必一妄男子所污复为识者去之而未尽也深非知画者请以理辨夫画家之敷染粉墨虽极工秘决有承传千载犹一日也乃若大贤君子之风神意度与夫步趋气貌之精微所谓与其人俱往者此则流被于近而渐遗之于逺无疑也今是十一像气韵典刑出于毫素之外此必近古之人能之而决非后世之所为也因留斋居叅校宋像朝夕瞻对如身游洙泗亲接圣贤于唯诺之间取以为省躬修已之助者良多又不特区区识其器数而已古人谓书画真有益者如是因并着鄙见且求是正于公云
　　跋阳关图
　　右唐王右丞诗世所传阳关三叠词也调存而叠法废往在京师日与王阳明都南濠论此或以为毎句作三叠歌或以为止歌落句三叠迄无定説而纪载亦各不同意当时必有谱而今无所于考也或以为毎句一歌毎歌一叠輙减二字至三叠则歌三言矣言皆成文颇有纡徐婉曲之调似尽离别缱绻之情殊为有理而亦未知卒合于本词否也此图余所藏李嵩旧本思斋子命工模之西土景物蔼蔼有思致可备览观非徒以工为也因录本词于左方并识是説以审于思斋子
　　跋范石湖辞
　　右宋范文穆公九日小辞题曰石湖燕山作当是隆兴议和失受书礼范使金国时所书壮浪奇伟可寳也公此行危甚立后而行至金以附奏并夏人通书事屡濒于危赖以重名为金所敬信而免高宗临遣时亦尝勉以囓雪飡氊之事故落句云惟有平安信随鴈到南州盖喜幸之辞自后一月归矣公宦业文名为南宋冠冕家在石湖之上故号石湖居士云此卷今为歙黄子静所藏嘉靖甲申秋携过江东山居相示观赏者久之敬书其后子静名湛文雅士其父南山翁常与予交好云
　　跋陶氏家谱
　　谱牒于士大夫家关系甚重而尤重于武爵者之承传士大夫以文墨名家宜不难于谱牒之修举也而以干戈韬畧用世者宜未暇焉先世文献议例精详若陶氏兹谱者不尤为可重耶公武挥使督运北上特以示史官陆深是可谓国之文武材而家之肖子孙也敬书其后而归之





　　俨山集卷八十八
　　钦定四库全书
　　俨山集卷八十九
　　明　陆深　撰
　　题跋四
　　跋溧阳史氏族谱
　　江南世家实惟溧阳侯之冑盖自汉盛也虽然戚畹相王恩泽贵富前此史氏有之矣若也文献之懿恬退之操则于今光禄少卿知山先生不尤盛哉知山名后字巽仲举进士孝庙时给事中于留都忠贞安雅明于大体不事裱襮奉身而退极山林泉石之趣若神仙然今皇帝继綂叙复遗旧乃陟卿寺先生陈谢之余益坚初志他日且当有光于国史况兹家乘所系哉暇日手自编次成帙寄予江东读之綂纪昭明义例严整善哉惟魏晋以门第抡材隋唐尤重故氏族之书甚爲不轻当时宰相皆带知谱事而图谱一局隶在翰林着姓望族咸加一等近代稍弛可谓立贤无方而豪杰之兴信有不借于文王者矣虽然神明之胄圣贤之后夷爲齐庶而先人之功徳参天地者至使其子孙不少蒙一班焉吾于斯谱也有感
　　跋五贤像
　　深闲居郑侯思斋致二泉书院新刻五贤像书画文跋皆在平生师友之间而五贤者又极力向徃之地时一展阅爲之悠然忘日而感亦系之矣忠武侯身逢末造业不迨志吾家宣公手拓中兴罪踵功来范文正始进之日厄于时宰司马公亦遭党人之祸惟韩魏公始终被遇无少间隙而相业遂爲近代之冠昔人论公不独材徳之全而福亦备焉呜呼又安得备福如韩公者济世哉思斋其藏之
　　跋九歌图
　　楚辞九歌凡十一首盖以九命篇非必取于数也自后遂爲文章家之一体此巻九歌歌爲之图才具十首而礼魂一首阙岂亡其末简耶太原宋进士应宿文明所藏古之君子左图右书所以取至近而游高明也此巻合图书爲一所取尤近文明尚因其奥雅高古之辞以识夫鬼神祭祀之理不益有禆于学耶书作隶古不俗首有西涯李文正公题篆尤可重云
　　跋解学士书巻
　　学士解公才名盖世其翰墨奔放而意向特谨严如此巻前軰正自可敬也姚文学文光携示阅之累日不忍释手别有李文正吴文定王文恪三跋正爲此巻乃知爲薛二守朝英物今爲南翔张子奇所藏可宝也
　　跋米元章书巻
　　右四帖爲一巻其首爲米海岳次二帖无名最后则名而不姓皆元人书愧余之寡陋不能一一审别然遗文旧事頼此以传不但充玩好而已海岳书于晋人最有功故其渊源高于宋一代此爲慧日峯録一庵记惜其起语处损阙数行行笔则规模圣教序而波法特佳识者当自着眼也
　　跋东园遗诗二首
　　东园十三景赋诗者涿郡陶宗仪吴郡杨基富春吴毅大梁董升【阙】　倪枢【阙】　邵焕上海马琬天台李垚嘉兴郭亨江右谢俊凡十人人十三篇凡百三十篇所称东园者盖吾松陆氏景周云其人无所见观之园池亭舘幽絶雅致而风骚相流激计亦一时之胜也是巻今藏王子贞中书皆当时手笔惜也纸墨焦弊首尾衡决一时藻翰之盛计亦不止于此也因録次爲一编以备郡中故事在胜国时浙西人士沿季宋晏安之习务以亭馆相高而吾松尤号乐土四方名硕咸指爲避影托足之区故衣冠文献爲江南冠按十人杨基字孟载陶宗仪字九成二人最知名余诗皆有典刑可讽诵独邵焕者题曰里人意复孺之子弟群从云按复孺名贞亨复孺之祖桂子字徳芳号同自淳安来家小蒸后复孺徙居潢泖之上号青谿居士诗中徃徃有青谿语则东园者岂当潢泖小蒸之间与异日东还扁舟杖藜徘徊其地时歌佳句慰昔人于山光水色之间而故家文献傥有无恙而幸存者岂非一快事哉正徳十二年丁丑夏五月廿五日书于长安寓舍
　　予既録东园诗子贞复以余巻来贶复得诗九十一篇赋者七人曰曲江钱惟善曰扶风马文璧曰竹素生衞毅曰璜谿冯以墨曰蔷薇洞隐者谢复曰吴郡傅着曰平阳曹绍绍复有序一篇且曰附于思复翁所叙后思复者惟善字也今曲江诗存而序岂逸与陆氏东园始末世履尚无于考更当访而求之此特一家事耳何与于重轻之数哉顾雕残放失之余犹令人抚巻兴嗟不能无憾于其子孙之不肖况于文献有万万于此者乎此予辑録之志也
　　跋所书陆放翁诗
　　古称赋诗非必命意摅词自已出也若左氏所载可考已要之宣志叙事如自已出者爲快深少喜诵放翁诗卧病山堂适检渭南集文学姚时望以此巻要予书懒惰之余因相与共诵之每一篇称快即爲泚笔书之不觉满巻昔人云庄周齐物故与蝴蝶相化果然正不必异同意见也
　　跋絶句诗选
　　右诗离爲四类曰畅快曰婉约曰风调曰壮浪本以声选也而主于唐其有音节近之者亦兼取焉而辞义则断自山林诸合作者不与焉虽谓诗之一节可也
　　跋所书陈虞山诗巻
　　虞山与深同以诗经举于乡御史江石虚先生爲考官连名荐録各刻经义爲程文故与虞山兄弟也及虞山爲谏官深爲史官然彼此出入若相爲就避每以爲恨既而深谪南劒北转晋臬虞山亦自葛阳迁浙宪相值公馆爲之剧谈两昼夜平生出处学术之详爲之一快因出是巻遂有此作夫人之会合不在荣盛之时乃多出于流落之后亦犹孳嗣每殀折于华年而连见于衰迟之候人事可胜道耶秉烛记此于懐玉山房
　　再跋虞山巻
　　己丑腊朔予自葛阳乘微雨上懐玉昬黑始到张灯写此巻爲明日早行计耳予今年五十三矣嵗暮险途精力倦惫诗文字画之间极爲潦草囘想南都待榜三山街大中桥与虞山把臂论文时何如也古人所以有老大伤悲之叹与是夜雨声潭潭迨晓不絶遂不能成行空斋潇洒颇有余暇复书此爲跋尾夫得子有迟速会合有蚤晩岂独人事尽然哉虽隂晴有不可必天道每如此彼役役于妄境倒颠故步者果何爲耶虞山其审之当有以复我二日重题
　　跋家藏韩干画马
　　右八马深家太史公竹坡先生购得之以呈先大父筠松翁翁目之曰八骏图最所欣赏长兄友琴先生受而藏之深儿时影畧记其如此盖吾邑一士夫家故物仓卒流落后有题识甚富尚藏其家正徳戊辰南归明年理先世旧物友琴先生持以见畀是时筠松府君即世余一纪矣相与捧泣装爲横巻每以自随因诵东坡所题韩干十四马诗按图而索正爲是作是殆韩画也惜自后涉而下亡其六焉庚辰之嵗因有损脱付之重装而先兄友琴亦复小祥矣感悼之余乃録苏文忠公诗跋其后以示子孙夫法书名画果入神妙犹爲无益于世而巧偷豪夺胎祸以累徳者不少君子之所爲殷鉴也徒以是巻系吾家世泽所以重者有不在区区艺能之末亦复以示子孙是嵗秋七月朔日
　　跋所赠沈子龙诗
