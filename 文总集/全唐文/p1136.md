<!-- { "loadSidebar": true } -->
    臣窃料郡府之不愿行贿於朝廷，犹乡闾之不愿输货於郡府也。但以行之者有利，不行者有虞，故为安身保位之谋，不得不行耳。夫岂乐而行之哉？假如四方俱赂於朝廷，朝廷受其三而却其一，有所受，有所却，二端相反，则遇却者或有意疑乎见拒而不通焉；四方俱赂於朝廷，朝廷俱辞而不受，则咸知不受者乃朝廷之常理耳，适所以服其心而诱其善，复何嫌阻之有乎？陛下若谓问遗可以通物情，矩不足敦理化，则自建中以来，股肱耳目之间，盖常有交利行私者矣，乃其所也，陛下何尤焉？陛下嗣位之初，躬行节俭，郡国无来献，朝廷无私求，行李无黩货之人，迩臣无受赂之事，四方风动，几致清平。旋以刑峻赋繁，兵连祸结，理功中否，至化未凝。洎大憝歼夷，皇运兴复，征伐之役，颇息於前时，清约之风，亦亏於往日。此则虽革一弊，亦丧一美焉。曩兴师徒，人困暴赋，今罢征伐，人困私求，乃是残瘁之馀，永无苏息之望。使万方黎献，当陛下休明之代，不登富寿，不洽雍熙，追怀前修，实用心热。而议者反以纳赂通情之理，以惑陛下，斯不亦诬上行私之甚者乎？
    夫天下公器也，王纲大权也，执大权者不任其小数，守公器者不徇于私情。任小数而御大权，则忿戾之祸起；徇私情以持公器，则奸乱之衅生。故《春秋传》曰：“在上位者洒濯其心以待之，而後可以理人。”言私曲之不可以莅众庶也。又曰：“国家之败，由官邪也；官之失德，宠赂彰也。君人者将昭德塞违，以临照百官，百官於是乎戒惧而不敢易纪律。”言贿利之不可以化百官也。又曰：“长国家者，非无贿之难，无令名之难。诸侯之贿聚於公室，则诸侯贰。”言贪欲之不可以怀诸侯也。古之怀诸侯者，盖有其道矣，唯不务贿，然後得之。故《礼记》云：“凡为天下国家有九经”，其一曰：“理乱持危，朝聘以时，厚往而薄来，所以怀诸侯也。”是知怀抚之道，贵德贱财，於往也则厚其赠送之资，於来也则薄其贽币之礼。训人以尊让，示人以不贪，始于朝廷，行于郡国，廉节之风渐广，侵渔之害不萌，里闾获安，郡国斯，朝廷益尊。所谓化自上流，理由下济，近者悦服而远者归怀，是皆无贿之致也。及夫王纲浸坏，德化陵夷，然後灭公议而徇私情，盛诛求而崇馈献。故《礼记》曰：“天子微，诸侯僭，於是相觌以货，相赂以利，而天下之礼乱矣。”是知伤风害礼，莫甚於私；暴物残人，莫大於赂。利於绝私去贿者，莫先於君主；务於爱人助理者，莫切於辅臣。然则君主辅臣之间，固不可以语及於私贿矣，况又躬行乎？臣以受恩特深，志欲巨细裨补，苟怀疑虑，不敢因循。亦赖遭逢圣明，庶得竭尽愚直，所以每事献替，不以犯忤为虞。意恳词繁，伏用惭悚。谨奏。
    ○论岭南请於安南置市舶中使状
    岭南节度经略使奏：“近日舶船多往安南市易，进奉事大，实惧阙供。臣今欲差判官就安南收市，望定一中使与臣使司同勾当，庶免隐欺。”希颜奉宣圣旨宜：“宜依者。”
    远国商贩，唯利是求，绥之斯来，扰之则去。广州地当要会，俗号殷繁，交易之徒，素所奔凑。今忽舍近而趋远，弃中而就偏，若非侵刻过深，则必招怀失所。曾无内讼之意，更兴出位之思，玉毁椟中，是将谁咎？珠飞境外，安可复追？《书》曰：“不贵远物，则远人格。”今既徇欲如此，宜其殊俗不归。况又将荡上心，请降中使，示贪风於天下，延贿道於朝廷，黩污清时，亏损圣化，法宜当责，事固难依。且岭南、安南，莫非王土，中使外使，悉是王臣，若缘军国所须，皆有令式恒制，人思奉职，孰敢阙供？岂必信岭南而绝安南，重中使以轻外使，殊失推诚之体，又伤贱货之风。望押不出。
    ○论宣令除裴延龄度支使状
    右。缘班宏丧亡，臣今日面取进止。今当此选，总有四人：杜佑、卢徵、李衡、李巽。并曾掌判财赋，各有绩用可称，资望人才，亦堪奖任。圣旨以淮南未可移动，卢徵又近改官，令臣择一人与江西追取李衡者。臣以支计之司，当今所切，常须衔制黠吏，不可斯须阙人。待追李衡，数月方到，或恐纲条弛紊，钱物隐欺。李巽近追到城，请授给事中，且令权判，若处理称职，便除户部侍郎，如材不相当，则待李衡到，别商量处分。既免旷废於事，又得阅试其能，两人之中，必有可取。陛下累称稳便，许依所奏施行。臣又退更诚意思，以为无易於此。希颜适宣进止：“李巽知度支，恐未相当，且空与给事中。朕更思量，司农少卿裴延龄，甚公清有才，宜令判度支，便进拟状来，其李衡亦从追取者。”伏以周制六官，实司理本，冢宰制国用，量入为出；司徒掌邦赋，敷教恤人。今之度支，兼此二柄，准平万货，均节百司，有无懋迁，丰败相补，利害关黎元之性命，费省系财物之盈虚。加以馈饷边军，资给禁旅，刻吝则生患，宽假则容奸，若非其人，不可轻授。裴延龄僻戾而好动，躁妄而多言，遂非不悛，坚伪无耻，岂独有识深鄙，兼为流俗所嗤。顷列班行，已尘清贯，更居要重，必攵大猷，是将取{}雠四方，贻殃兆庶。尸禄之责，固宜及於微臣；知人之明，亦恐伤於圣鉴。伏愿重循前议，俯察愚诚，更於四人之中，选择取其尤者，庶谐佥属，不紊朝经。延龄妄诞小人，任之交骇物听，臣虽熟知不可，犹虑所见未周。赵憬眼疾渐瘳，後日即合假满，待其朝谒，乞更参详。去邪勿疑，天下幸甚。谨奏。
    ○论齐映齐抗官状
    右。希颜奉宣进止：“卿等所进齐映替李衡缘江南与湖南接近，齐映、齐抗，既是当家，同任方面，事非稳便，宜别商量者。”
    齐映齐抗，同姓别房，既非五服之亲，则与众人无异，圣朝推诚致理，未尝先事示疑。曩之李皋、李兼，邻接方镇，今之韩潭、全义，密迩军城，此例甚多，无足为虑。但以中朝要职，常苦乏人，至如映、抗良才，并当台阁妙选。臣等先请授映礼部，圣旨令且向外商量。傥许移镇江西，亦是渐加恩奖。齐抗文学足用，精敏罕俦，掖垣之驳议司言，南宫之掌赋承辖，俾居其任，皆谓当才。若蒙追赴阙庭，试加顾问，察言稽行，必有可观。可否之宜，伏候进止。
    ○请减京东水运收脚价於缘边州镇储蓄军粮事宜状
    右。臣伏见陛下每垂睿心，经略边境，增筑城垒，加置戍兵。
    至於春秋衣装，岁时宴犒，先後迟速，悉由宸衷，其为忧勤，可谓至矣。其为资费，亦以多矣。盖以安人固国，不惮烦劳，此诚慎虑之深者也。然於储蓄大计，则示降意良图，但任有司随月供应。近岁蕃戎小息，年谷屡登，所支军粮犹有匮乏，边书告阙，相继于朝。傥遇水旱为灾，粟籴翔贵，凶鬼匪茹寇扰淹时，或负挽力殚，或馈饷路绝，则戍兵虽众不足恃城垒虽固不克居，是使积年完聚之劳，适资一夕溃败之辱，此乃理有必至，而事无幸济者也。臣窃为陛下惜之！军志曰：“虽有石城十仞，汤池百步，无粟不能守也。”故晁错论安边之策，要在积谷；充国建破羌之议，先务屯田。历代制御四夷，常为国之大事，勇者奋其力，智者贡其谋，攻守异宜，盛衰殊势，柔服而不劳师旅者，则常闻之矣；屯师而不务农食者，未尝有焉。今陛下广徵甲兵，分守城镇，除所在营田税亩自供之外，仰给於度支者尚八九万人。千里馈粮，涉履艰险，运米一斛，达于边军，远或费钱五六千，近者犹过其半。犯雪霜皲瘃之苦，冒豺狼剽掠之虞，四时之间，无日休息，倾财用而竭物力，犹苦日给之不充，其於储蓄，以备非常，固亦绝意而不暇思也。夫屯兵守土，以备寇戎，至而无粮，守必不固矣。遇寇不守，则如勿屯。平居有残人耗国之烦，临难有启敌纳侮之祸，所养非所用，所失非所虞，以为制备之规，臣窃谓疏矣。顷者吐蕃尚结赞率其鬼，类，越轶封疆，朔方、五原，相继沦陷，虽由将帅不武，亦因匮乏得辞，其事未遥，足为深戒。昧理而好谀者必曰：“当结赞入寇之日，遇贼Г作乱之馀，戍卒未多，边农尚寡。今则甲兵大备，稼穑屡丰，比於曩时，势不同等。”臣请复陈近效，以质浮词。今年夏初，寇犯灵武，御则寡力，守则乏粮告急求哀，匪朝伊夕。有司为之请罪，陛下为之轸忧，遽择使臣，奔波督运，积财以资用，高价以招人。赖蕃戎自旋，粮道护济，封略不坏，固非成谋。然则盐夏覆而灵武全，唯在幸与不幸之间耳。是皆无不拔之势，有可骇之危，其为规制之方，所谓同归於失矣。议者是当今而非既往，岂不曰昧理而好谀乎？今戍卒之加於往时，臣固知之矣；今边农之广於往岁，臣亦知之矣。所谓同归於失者，在於措置乖当，蓄敛乖宜，利之所生，害亦随至故也。陛下忿蕃鬼之暴掠，惩边镇之空虚，缮甲益兵，庇人保境，此诚雄武之英志，覆育之仁心，刷愤耻而扬威声，海内咸望有必攻之期矣。既而统师无律，制事失权，戍卒不隶於守臣，守臣不总於元帅，至有一城之将，一旅之兵，各降中使监临，皆承别诏委任。分镇亘千里之地，莫相率从；缘边列十万之师，不设谋主。每至犬羊犯境，方驰书奏取裁，行李往来，动逾旬日。比蒙徵发救援，寇已获胜罢归，小则蹂藉麦禾，大则驱掠人畜，是乃益兵甲而费财用，竟何补侵轶之患哉？夫将贵专谋，军尚气势，训齐由乎纪律，制胜在於机权，是以兵法有分阃之词，有合拳之喻，有进退如一之令，有便宜从事之规。故能动作协变通，制备垂永久，出则同力，居则民心，患难相交，急疾相赴。兵之奉将，若四支之卫头目；将之守境，若一家之保室庐。然後可寇雠，护庶，蕃畜牧，辟田畴，天子唯务择人而任之，则高枕无虞矣。吐蕃之比於中国，众寡不敌，工拙不侔，然而彼攻有馀，我守不足，盖彼之号令由将，而我之节制在朝；彼之兵众合并，而我之部分离析。夫部分离析，则纪律不一，而气势不全；节制在朝，则谋议多端，而机权多失。臣故曰“措置乖当，此之谓乎？
