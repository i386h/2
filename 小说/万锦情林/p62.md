<!-- { "loadSidebar": true } -->
　　时廉参军致政归，泊船河下，闻文娥官卖，即以金偿官，买与次女丽贞为婢。是日，生至讲堂，适闻廉归，惊曰："此吾至亲，别十年矣。"即趋谒。廉闻生至，急请入，各以久疏慰问。廉尚曰："尊翁捐馆，幸有子在。况子，英发士也，但愿早遂青云，以慰尊翁之志。"生谦谢久之。廉呼岑氏出，且曰："祁三哥在此，非外人也。"岑氏谓三女曰："三哥有兄弟情，可随我见之。"惟丽贞辞以"晓起采茉莉花冒风，不快"。岑氏与玉胜、毓秀出见。生拜问起居，礼貌修整。岑见生闲雅，念："得婿若此人，吾女何恨？"而胜与秀亦熟视生。生目玉胜妆艳，毓秀丰美，亦觉戚戚焉。廉问："丽贞何在？"岑曰："不快。"廉曰："一别十年，今各长成，宁不一识面耶？"命侍女素兰催之，不至。再命东儿让之，丽贞不得已，敛发而出。见云鬓半蓬，玉容万媚，金莲窄窄，睡态迟迟。生立俟之，自远而近，停眸一觑，魂魄荡然。相揖后，以序坐。岑以家事诘生，生心已属丽贞，惟唯唯而已。顷间，茶至。捧茶者，文娥也。生见文娥，文娥目生，两相疑喜。茶后，继之以饭，岑与三女皆在座。岑曰："三哥不弃，肯时来一顾乎？"廉曰："吾欲以家事托子，子宁即去耶？"三妇皆赞之。而丽贞又曰："三哥倘以家远不便，凡有所需，一切取之于妹。"生以丽贞之言，深为有情，即以久住许之。
　　是夕，寄宿东楼。生开窗对月，惆怅无聊，乃浩歌一绝以自遣云：
　　天上无心月色明，人间有意美人声。
　　所需一切皆相取，欲取些儿枕上情。
　　生所歌，盖思丽贞"一切取于妹"之言也。歌罢，见壁间有琴，取而抚之。作司马相如《凤求凰》之曲。不意风顺帘间，楼高夜迥，而琴声已凄然入丽贞耳矣。丽贞心动，时姊妹皆睡熟，乃密呼小卿，私馈生苦茶。生无聊间，见小卿至，知丽贞之情，狂喜不胜，不能自制，竟挽小卿之裙，戏曰："客中人浼汝解怀，即当厚谢。"小卿力拒，不能脱，欲出声，又恐累丽贞；久之，小卿知不可解，乃问曰："小姐辈侍妾多矣，倘见爱，惟君所欲。"生亦知小卿执意，乃问之曰："必得桂红，方可赎汝。"桂红，乃玉胜婢。小卿曰："桂红为胜姐责遣，独宿于迎翠轩，咫尺可得。"
　　生与小卿，挽颈而行，果一女睡轩下。生以为桂红矣。舍小卿而就之，乃惊醒。非桂红，乃素兰也。兰在诸婢中最年长，玉胜命掌绣工。一婢拙于绣，迁怒于兰，因而逐之，不容内寝，怨恨之态，形于梦寐间也。见生至，怪而问曰："君何以至此也？"生不答，但狎之。兰始亦推阻，既而叹曰："胜姐已弃妾，妾尚何守！"遂纳生。生本亦风流有情，而兰亦年长知味，鸳衾颠倒，不啻胶漆。生密问曰："丽贞如何？"兰曰："天上人也。"曰："可动乎？"曰："读书守礼，不可动也。且君兄妹，何起此心？"生愧而抱曰："对知心人不觉吐露心腹。"既而问："桂红与谁同寝？"兰曰："桂红，胜姐之爱婢也。此人聪慧，与文娥同学笔砚，今君以情钩之，亦可狎者。"生喜，至天明就外，作一词以纪其胜：
　　素兰花，桂红树，迎翠轩中，错被春留住。乖巧小卿机不露，借风邀雨，脱壳金蝉去。　　一杯茶，咫尺路，却似羊肠，又把车轮误。且向桂花红处吐，攀取高枝，再转登云步。右调名《苏幕遮》
　　生早与素兰别时，天尚未明，遗汗巾一条，包玉扇坠并吊徐氏词于一角。小卿来唤素兰，见而拾之，私示文娥曰："此祁生物也。"文娥观词，不觉泪下。丽贞理妆，呼文娥代点鬓翠。文娥至，则秋波红晕，凄苦蹙容。贞怪而问之。娥不能隐，以实告曰："吾母死，皆为祁生见妾曾甚意，妾为言此人无情，今见其吊母词，始知钟情于吾母，是以伤感不觉泪流。"丽贞索词观之，叹曰："真才子也。"取笔批其稿尾曰：
　　措词不繁，著意更切。愁牵云梦，宛然一段相思；笔弄风情，说尽百年长恨。诚锦心绣口，可爱可钦；必金马玉堂，斯人斯职。然而月宫甚近，何无志于姮娥？乃与地府通忱，实有愧于才子。
　　其所批者，儆生锐志功名，弗劳他虑；即令文娥持送还生。时廉有族中毕姻，夫妇皆往。生见文娥独来，携而叹曰："儿何以至此耶？"娥惟嗟叹，道其所以，乃出扇坠、吊词还生。生曰："汝从何得之？"娥曰："小卿自迎翠轩得之。今丽贞姐使妾奉还。"生且愧且谢。既而，见所批，又惊又喜，叹曰："世间有此女子，羞杀孙夫人、李易安、朱淑贞辈矣。"读至末句，叹曰："吾妹真姮娥也。仆岂无志耶！"因以末联为有意于己，乃以白纱苏合香囊上题诗一首，托文娥复之。
　　聊赠合香囊，殷勤谢赞扬。吊词知恨短，批稿辱情长。愧我多春兴，怜卿惜晚妆。月宫云路稳，愿早伴霓裳。
　　丽贞见诗大怒，挞文娥；待父母归，欲以此囊白之。毓秀知之，恐玷闺教，使二亲受气，急令潘英报生。时英年十七，亦老成矣，虑生激出他变，缓词报曰："秀姐知君有诗囊送人，甚是不足，乞入，亲谢之。"生笑曰："秀妹年幼，亦知此味耶？"牵衣而入。秀已待于中门，以故告生。生惊曰："何异所批！"秀曰："彼儆君耳，非有私也。"生茫然自失。秀曰："玉胜姐每爱兄，与妾道及，必致嗟叹；今在西鹤楼，可同往问计。"生含愧而进。玉胜见生，远迎，曰："三哥为何至此？"秀顾生，笑曰："欲坐登云客，先为入幕宾矣。"胜问其故。秀曰："兄有'月宫云路稳，愿早伴霓裳'之句，遗于丽贞姐。贞姐怒，欲白于二亲。今奈之何？"玉胜笑曰："妾谓兄君子人，乃落魄子耶？请暂憩此，妾当为兄解围。"即与秀往贞所。
　　贞方抱怒伏枕，胜徐问曰："何清睡耶？"贞乃泣曰："妹子年十七，未尝一出闺门。今受人淫词，不死何为！"胜与秀皆曰："词今安在？"贞不知胜为生作说客，即袖中以诗囊卷出。胜接手，即乱扯。贞怒，起夺之，已碎矣。贞益怒。胜曰："三哥，才子也。妹欲败其德，宁不自顾耶？"因举手为丽贞簪花，低语曰："三哥害羞，适欲自经。送人性命，非细事也。"贞始气平。胜乃回顾素兰，曰："可急报三哥，贞妹已受劝矣。"
　　兰往，见生徘徊独立，而桂红坐绣枕旁，亦不之顾，乃以劝贞事报生。生喜而谢之。兰挽生，曰："妾原谓此人不可动，君何不听？"又背指红，曰："可动者，此也。为君洗惭可乎？"生又谢之。兰附红耳曰："祁生反有意于子，今其惭忿时，少与款曲，何如？"桂红张目一视而走。兰追执之，骂曰："我教汝绣，汝不能，则累我。我一言，即逆我。汝前日将胜姐金钏失去，彼尚不知，汝逆我，我即告出，汝能安乎？若能依我，与祁生一会，即偿前钏，不亦美乎？"桂红低首无言，以指拂鬓而已。兰抚生背，曰："君早为之，妾下楼为君伺察耳目。"生抱红于重茵上，逡巡畏缩，生勉强为之，不觉鬓翠斜欹。
　　兰下楼，因中门上双燕争巢堕地，进步观之，不意胜、秀已至前矣。兰不得已，侍立在旁，尊胜、秀前行。生闻梯上行声，以为兰也，尚搂红睡；回顾视之，乃胜与秀。生大惭。胜大怒，即生前将红重责，因抑生曰："兄才露丑，今又若此，岂人心耶！"生措身无地，冒羞而出；无奈，乃为归计。
　　明日，见廉夫妇，告曰："久别舍下，即欲暂归。"廉夫妇固留之。生固辞。乃约曰："子必欲归，不也强矣。待老夫贱旦，再劳枉顾，幸甚！"生谨领而别。途中无聊，自述一首：
　　洛阳相府春如锦，乱束名花夜为枕。
　　弄琴招得小卿来，迎翠先同素兰寝。
　　文娥痛而哭吊词，丽贞题笔一赞之。
　　牵惹新魂发新句，转眼生嗔欲白之。
　　绝处逢生得毓秀，恐玷闺门急相救。
　　潘英邀我中门待，西鹤楼前惭掩袖。
　　玉胜频呼入幕宾，相迎一笑问郎因。
　　郎须少倚南楼坐，此去因先慰丽贞。
　　丽贞见妹欢情复，桂红巧绣娇如玉。
　　素兰观燕往中门，胜秀登楼皆受辱。
　　一场藉藉复一场，两处相思两断肠。
　　春光漏尽归途寂，何日同栖双凤凰？
　　丽贞小字阿凤，故末句及之。
　　生去后，三女皆在百花亭看杜鹃，东儿报曰："祁君去矣。"胜与秀相对微笑，丽贞独有忧色，停眸视花，吁叹良久，无非念生意也。玉胜不知，问曰："妹子尚恨祁生耶？祁生果薄幸，昨触妹，又辱桂红。被污之女，不可近身，已托邻母作媒出卖矣。"贞曰："彼辱妹，姊尚容之；彼辱婢，姊乃不容耶？"玉胜语塞。盖胜久欲私生，惟恐二妹忌之，又恨桂红先接之也。
　　贞是夕凭栏对月，幽恨万种，乃制一词，名曰《阮郎归》自诉念生之情，每歌一句，则长吁一声。文娥等侍侧，皆为之唏嘘。
　　闻郎去后泪先垂，愁云欺瘦眉。情深须用待佳期，郎心不耐迟。　　香闺静，寄新诗，眼前人易知。寸心相爱反相离，此情郎慢思。
　　生归，不数日，为仇家萧鹤者所诬，发生父未结之事。鹤以官豪，捕生甚急。生夜渡，欲往诉当道，为守渡者所觉，执送萧氏。萧层堂叠室，将生禁后房，待事中人至，即送官理。生夜静忿郁，无以自慰，忽忆仙子"玉簪解厄"之言，乃祷拜，吟一词：
　　撒人长恨几时休？两眼不胜羞。男儿壮年多困忧，何日一抬头？　　辙中鲋，笼中鸠，望谁周？横铺铁网，高展金丸，毕何仇？《诉衷情》
　　萧之妇，余氏也。乃世家女，名金园。其夫名震，往京听选。金园独居，闻户后歌声悲切，明早，使侍女琴娘访之，始知生故，叹曰："与父有仇，子复何罪？"私遣琴娘以甘露饼十枚馈生。生谢曰："此活命恩也，他日当衔环以报。"自后，琴娘时以饮食饷生，生媚意敛谢。琴娘悦之，因与之私，复乘间语金园曰："此生温如良玉，十倍吾主，今禁此，情甚可哀。"琴娘意欲释之。金园曰："昨亦梦神女命救此人，且云他日与汝皆当为彼侍妾，纵无此理，甚可疑也。"遂往窥之，果见生丰姿颖异，气宇温容。抵夜，以别钥启锁，匿入闺，共枕恣欲。五更时，赠以白金十两，金钏一双，汗巾一条，与琴娘暗开重门，泣而送之，且以梦语生。生曰："岂敢望此！仆有玉扇坠，今以赠卿，日后果有幸会，当以此为记。"遂拜谢而去。
　　翌日，萧觅生，生已行矣。竟走京师，伏阙奏辩，为父雪仇。时赵子昂为翰林学士承旨，力赞生孝，得发御史观音保等勘问。萧惧，出万金营求左丞相铁木迭儿为之解纷息事，然亦不敢害生矣。
