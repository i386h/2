<!-- { "loadSidebar": true } -->
　　余年十六而识彦先彦先自喜为诗诗名籍甚公卿间中嵗不得意乃益自放人呼曰痴翁微酣踉跄突至童子哗云痴翁来则皆走而余先君独雅爱之彦先之尊人启孙先生于先君为中表兄弟呼先君表叔又娶余族姊先君度甚庄内外子姓亦无弗庄事先君者惟彦先任性防礴自如每造先君必索酒酒至则髙吟所着诗襍以他语杯入手数为语夺语又数为酒夺两不可竟而炙酒喜极燥且炙且饮且饮且髙吟輙竟夜或頽然醉纵谈今古不平事防手瞠目继以痛哭而先君拥褐聴之亦竟夜不休家酿善酒味冽彦先睨之曰此三白耶吾欲首论造三白者叔父宜从坐先君大笑属余兄弟此异人也毋以痴易之彦先有至性逾三十举一子而殇不胜悲怆尽烧笔砚托酒人自豪酒适或占歌诗韵检甚超或聘之捉刀亦弗谢平生诗皆醉后击唾壶走笔而成然气易尽故不复作长篇景语殊旷情语殊楚致语殊逸不甚计工拙而得句輙沾沾聊以消其无聊之况至人间龌龊虽梦想亦不及以故家四壁立余姊挫针自给内顾益不可堪间有赠片金者懐以归家人廹攫之金尽出而交谪未巳则或经嵗月不敢归而客余及二三友人舍中或寄僧庐故其诗骨肉频年尽肝肠遇节摧春风吹万卉不到转蓬人又情独爱难舍心惟悲最伤只缘两重障遂发一朝狂句絶凄断彦先有至友徐君声逺王君孟夙两人皆善余各有髙防而酷爱彦先忘机后乃善陈生古白三君酬答极多彦先多畏尤畏畏虫畏爆声而起居简率衫袖淋漓胔羮剥落糟气拍人同舍者走匿跟跄大叫抱一老佣卧晓起亦复恬然一夕客苕中别馆主人两戒青衣伴之彦先忽醉卧觉而呼青衣不应遽起取衾自裹匿户扉顷之青衣持炬至惊喜跃出青衣大悸一儿悸死又一日与孟夙歩西湖堤上青虫挂衣幅顾见裂衣惊走里许不可止武士有仗防而售者窘且饿野哭彦先顾问之亦相持哭甚哀悲感行路或唁之曰乃父子耶何悲也晚嵗客乔将军一琦乔怜其无子遣一媵侍之彦先意颇防而贫且惫为奔走计饔飱若有家累者欲以娱所懽而力弗任歳余困疲乃死
　　付生曰彦先多嘉观为余从伯父平仲馆甥伯父旷懐髙韵彦先若臭味而伯父顾不甚契彦先先君子顾独深知之文章有神交有道其然乎其然乎方彦先以贫死余亦落魄不自振友人钦愚公张豫诚诸君为治产食其未亡人陈古白为检其遗稿夀诸梓余无一焉生惭中散死媿南州今己矣乃悉生平所习见者为之传世有读余之文毋笑彦先为痴人者而吾与之谈至人矣















　　明文海巻四百二十二
　　钦定四库全书
　　明文海卷四百二十三　　　余姚黄宗羲编传三十七
　　物类
　　石丈人録【杨维桢】
　　宋元祐中韩相国玉汝帅长安筑通津大石梁督责有司急钜石无所出忽夜夣一文面人自荐曰吾可应命诘其所来曰吾青州石氏丈人也居某所以齐封人辱吾文面之垢若干年矣倘起吾泥涂磨洗吾垢与今相国任津梁以济世之病渉者非吾之至幸欤明日抵某所果见一穹碣在泥中丈尺应所科磨其刻轝至津所柱于津而梁落成
　　杨子曰唐人吊剡藤氏以世之恶文辱藤也五季末有吊青之石氏而石丈人自伸其辱予録其事以庆丈人之获湔而重悲藤者一汚而不可再雪也噫丹霞翠琰屈于汚岂直青州一丈人哉明天子今使得磨洗砥舆梁与民堂大厦丈人之族不羣然自荐者吾不信矣
　　三义传【周是修】
　　一义者吉防和鳯冈胡如林之犬也有元初胡为防和巨室如林胡氏之杰然者也富而敦诗书重交游喜射猎常入山以所畜爱犬自随防虎而射之冥搜抵絶壑中卒与虎遇机未及张而为虎所攫仆地将噉之犬见主危亡命以赴纵囓虎尾虎弃人而从犬则退走喧叫声动岩谷虎复攫人犬复以死进囓如是者屡故虎不暇噬而如林已魄防不省矣既而旁林之樵者讶犬声之异羣趍而视之虎稍惊却犬奔伏主身若觇其伤者樵者知为如林并力逐虎如林移时乃苏迨归赏樵者樵者辞曰公所以得免于虎者是犬之功也如林感其义抚爱不下所生数日犬以骇胆而殒如林恸之具棺敛以人礼葬焉君子闻之曰势廹主危去死一间为畜犬而能舍生赴救勇黠若此卒脱主难死以义称为人臣食君之禄而有不忧社稷市私卖国临难苟免贻唾骂于后世者呜呼可以人而不如犬乎
　　二义者滁阳野湖之鴈也洪武丙子冬十月予从王子朝京师经滁阳去周道里许有湖方百余顷鴈鹜之团沙以居者不翅万计王子令将校纵名鹰击之鹰发而鴈起蔽空如云鹰竦身直上拳击一鴈还坠湖沚间鹰据鴈爪嘴各肆其鸷鴈殆而音甚哀羣鴈皆廻翔喧呼不去俄而一鴈下赴以死敌一鴈继赴之其敌尤力又数鴈下赴之皆殊死鬭鹰防不支以走免于是始受击者与诸赴救者俱定神理翮而举空中羣鴈亦喜舞下迎嗷嗷嗈嗈相唁相劳而相庆焉观者莫不异之君子曰义哉斯鴈乎同类和处一罹于祸则勇敢者争先赴难格鬭若此之力世之人为兄弟为朋友平居懽洽自谓鱼水之不若兰金之莫加一朝势穷利尽或变故卒至则纷然解散视曩之同契颠连困踣仓皇而失措者曽不动心一相拯援甚者至于投之井而又下之石焉者比比有之于斯鴈宁不大可愧乎
　　三义者陜西长安蒲阳里晏氏叟之乌也叟性慈仁而无子夫妇独居行林中见雏乌为风雨所坠蝼蚁之叟惕然不忍取而救之归养以筠笼阅月而疮痏瘳羽翮稍稍然长驯扰眷恋有感恩慕德之意叟竒而释之由所之乌乃留止庭树旦暮去来愈相亲狎叟益竒之名之曰黒儿闻呼輙至止叟几席懐抱间以为常一日啣金钏泊叟膝上作哑哑声若伸其报臆者久之求一雌为耦结巢庭树育子而孙歴二嵗诜诜以十余皆驯狎如黒儿之习叟妇或近出呼黒儿以防家即谨守于门人至则噭噪击拒不容入妇还哺以所携则忻跃无任妇忘一髢求之弗获呼之曰得非汝辈啣置巢中乎少顷啣髢至妇前以献又二嵗而叟卒昼夜哀号于庭率其类啣土以益冢封又嵗余始去庭树莫知所之焉君子闻之曰世降俗薄兵凶荐臻士子有流离而失据颠沛而无告者幸遇长者收而畜之寒以衣饥以食病以药凡可以成全而保爱者无所不至及其免于患而赖之以壮且强也其不忘不悖眷眷而不去切切以图报者防何其人或思故里而欲返其初或因小忿而輙昧其本邈然无情飘然弃去者徃徃而是皆是乌之不若也
　　周子因三者而叹之曰古人皆云人而无礼无义则与禽兽奚择是果可以一概论哉麟鳯龟龙为圣世之祯至若虎狼之父子蜂蚁之君臣驺虞之仁关雎之别皆性中之天无间然矣又若晋之义马唐之义象义猴俱著名传记不可诬也今泰和之犬则能捐生以赴其主之危滁阳之鴈则能奋迅以救其类之急长安之乌则又能驯慕以念其人之恩犬鴈乌禽兽也其于狥义且尔况称为万物之灵者乎况读圣贤之书习先生之道而名为学者乎传其事以为流俗之戒且劝焉犬之事予闻之先师渚樵胡先生先生如林之至友也鴈之事予亲见之乌之事闻之郢府纪善周添禄氏添禄尝教谕长安于叟为邻比云
　　仓庚传【杨慎】
　　梁武帝代齐箓居齐宫后庭稚齿在潘余之亚者损之又损尚溢乎百数郄后心妎焉帝闲居一日覧大荒经云仓庚食之令人不妬遂下令虞人收捕此鸟络野笼山佛首争献者盈轩墀乃勅中庖以为宫膳旦旦不继他肉后与帝食而甘之帝心冀其术之速騐试问后曰此余甘可以分诸夫人乎后即辍箸不食帝曰荒经曷予欺乎其诸食力尚浅耶将尽脯其余仓庚中有老而慧者鼔作人语而称曰余西裔之羽臣也余祖逮事庖羲氏庖羲氏之佐有鸟鸣者主建福是厘百羽命余祖曰而仁鸟也其司春候繇兹以还奕世载育及周文王邑于岐山西申有鳯鸟者览其德而下之羣鸟皆徃从之萃于岐下维时风翔者露翥者雨舞者霜嘷者朝嘲者夜防者以万计复有巴人之比翼蜀山之文翰方山之孔鸟善芳不昧翡翠华首咸集宫树王及后宫不之竒也而余族独着彤管焉其诗曰维叶萋萋黄鸟于飞为其有助于徳象也二号髻戏引弓飞土而逐之后曰非所以养童心也戒勿弹周公白文王命罗氏境内特贳不捕焉今帝不欲为文王则巳欲为文王盍赦微躯帝曰尔曷知周文王试为我言文王后妃之德何如庚乃喜而跃曰鵹知之鵹知之匪后妃之德实文王之烈日者天之明月者地之纪夫为妻纲象日明使妇从夫放月纪日载魄于西由媵以升嫡月载魄于东由嫡以逮媵帝笑曰礼失乃求诸鸟乎为我説之庚引脰曰鵹何知鵹何知月之朝也君以视朔不近内焉后亦辟焉月始魄左媵六人迭御三夕象微阴也月成魄右媵六人迭御三夕象渐阴也月成三夕而世妇迭御焉月成采三夕而御妻迭御焉月之防望后当一夕阴将盈也月之端望后当一夕阴极盈也月之后望后当一夕阴不终盈也自是三夕仍降而御妻三夕荐降而世妇三夕还降而左媵三夕复降而右媵及月之夕也君以掩身不近内焉后亦避焉象日以进象月以退授银环告进也正金环告退也施元的告辟也鸣佩玉告节也由媵以升嫡本微而着盛由嫡以逮媵自盛以下微勿使阴厌阳勿使柔乘刚嗣续以昌寿命以长此阴礼教六宫而颂声洋万方也又公此制于天下诸侯有副宫大夫有侧室士有妾当夕侍夜仿是为节当此时岂伊无险陂王制防之妬亦何能为周制之芜久矣而欲委罪于微禽变性于纎羽不亦异乎且荒经之诞非神农之述也帝而信之是不知也沈昵之专非周文之制也帝而行之是不仁也负此二愆不可以君羽族而况君江东乎帝闻庚言然侧席郄后闻之恹然无色乃命冩其言于斧扆行其制于永巷郄后幡然更为逮下之行庚之力也帝喜曰徒信古陈编不如仓庚言乃放之不杀封为金陵郡公唐世有号金衣子者即其后也
　　异物传【张升】
　　有物如小龟土色杂灰土以居蠕动而歩速好居柱础下或墙壁下鑚软土而入畏鸡食之生育亦蕃至冬时穴土取騐之始见三时散居不知食何物人传能食白蚁至尽吾乡王家岭下李辅字良佐故家豁逹人也嵗辛未暇日过余坐谈曽经抚州金谿宿饶泉大姓郭氏堂中地未洁乃谴从者净扫之方设榻其人再三戒曰吾家新创室屋不意嵗被白蚁伤食梁栋内空无如之何有人教以徃求川中物如小龟者寘于础下灰土中今数年来白蚁皆尽栋柱俱空叩之逄逄然了无一蚁存若令人扫地及有悬縁壁上遇此物幸为保全勿伤之余闻能食白蚁必竒物也问良佐以名良亦不知也许为致之阅再嵗六月二十一日午合挈而见余啓其合祗见杂以灰土虫亦同色大不盈寸块然不动少选蠕蠕然稍行蔚有生意其数五枚良佐余仆置于园亭右小房中皆鑚土而入曩言此竒物今果致之良佐信人也噫天下物类何限人不能尽识余备检古书并不见有此物良深叹愧此物乃有益于人能去害而存材岂小物哉惜不知其名宜名之曰蚁虎请更质于博物君子
　　烈象传【杨师孔】
