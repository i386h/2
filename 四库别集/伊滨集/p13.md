<!-- { "loadSidebar": true } -->
　　沙际潮生没钓矶逺峯云破吐脩眉是中应有沧浪客闲把渔竿咏楚词
　　庆懽堂
　　尽敬忘劬在色难馨香夕膳洁晨飡吾生此乐知无日空向南陔赋采兰
　　瑞应图
　　紫房叶底粲扶踈莫遣山童撷野蔬老圃能为天竺字神仙不解世间书
　　栽花玉洞避秦人仙实偷来汉侍臣试问围棊橘中老商山何似武陵春
　　茂陵
　　仙姿淑态梦依稀方士瀛州采药归桂馆烟消九华帐刘郎还道是邪非
　　黄堂东夜词二首呈全子仁大防
　　帘底移琴锦帐张梅花枝上月如霜羽书忽报诸州防敲折瑚一寸长
　　茜色纱笼绛蜡残绮窻斜月转雕阑当筵赋得阳春曲唤取银筝按拍弹
　　贵妃欠伸图
　　睡觉深宫日正迟流莺飞上万年枝起来却背东风立犹似华清按舞时
　　宫词
　　宫鸦催日上宫墙天仗云开五色光多少龙池杨栁树清隂留得葢鸳鸯
　　海波涵碧绕红墙影射龙舟潋滟光知有才人弓箭立沙头惊起两鸳鸯
　　发成都三首
　　山禽言语各清圆马上时听当管弦拂面南薰吹众緑行人昨日度西川
　　鹿头西望锦官城千里川原掌様平今日鹿头还北望聨峰叠嶂翠相迎
　　路入新都势渐髙锦官城树细于毫不因劔外无严武却是尊前欠薛涛
　　王母醉归图
　　宴罢瑶池入醉乡醒来又见海生桑诙谐不悟东方朔偷得仙桃献汉王
　　又西王母图
　　白鹿闲骑佩卷霞汉宫犹望紫云车残桃欲种千年实却羡羊家蕚緑华
　　中山道中四首
　　中山去京五百里客子倦于三月程借得邮亭暂容膝古槐隂里乱蝉鸣
　　渡头秋水深没马沙觜菰蒲髙出人我亦江湖钓竿手征衣又带帝京尘
　　皇家昔岁祠恒岳乗传词臣自作碑今日重来追往事青山偏映鬓丝垂
　　迎人孤塔亭亭立送客青山滚滚来日暮摩笄城上望夕阳西下鸟飞回
　　题秉烛图
　　秋河织女夜如年小立昭阳花树边莫倚天堦月如昼忙催阿监举金莲
　　登李太白捉月之亭访温峤燃犀之所览草庐呉先生蛾眉亭记宋漕使韩南涧及学士欧阳圭斋乐府李溉之长歌慨然有赋
　　牛渚矶头捉月亭古今临眺总文星风流徃事慿谁问天上飞仙醉不醒
　　呉氏雄文久勒碑韩欧乐府世称奇淋漓醉墨长歌好尤忆山东李溉之
　　越王台
　　越台西去路茫茫日暮风吹百草长草际牧儿时隠见去寻台上未归羊
　　题猴马图
　　雄姿不受络头丝野性能忘失木悲安得长林连旷野骄嘶芳草挂藤枝
　　九歌图
　　霓旌羽葢望缤纷江水枫林思逐臣莫道九歌空讽楚那知三户竟亡秦
　　笔精吾爱李龙眠满纸莼丝滑且圆多少郢中歌舞曲风流还向画图传
　　宿桃源宫
　　月满空山竹满亭石泉留客语泠泠夜阑忘作丹邱梦贪诵黄庭一卷经
　　马嵬
　　华清宫畔是骊山合近温泉葬玉环若使庙堂姚宋在铃声不到劔门关
　　蛾眉玉质委尘埃方士灵香海上来一种妖魂招不得马嵬何似习仙台
　　题二屏
　　武陵溪畔数枝红移在维摩丈室中结习已空花不住更消啼鸟唤春风【右桃花画眉】
　　日暮盈盈翠袖寒玉容寂寞晚香残飞来好鸟多才思唤得春风满画阑【右梨花】
　　题睢阳五老图
　　夜阑天禄照青藜云卧商山赋紫芝何似翛然五君子读书浑忘发成丝
　　和谢敬徳题杜宏道西岩小隠诗韵
　　十载含香侍禁闱故园芳草望人归山应有意为青眼云本无心化白衣
　　东华立马语匆匆一别西风又断蓬挥麈不须谈世事抱琴时复送飞鸿
　　笑脱朝衣挂碧萝却从隣叟借烟蓑门前有客休迎肃只道西山爽气多
　　闻君结屋近西山知在燕南赵北间黍熟东皋多酿酒杖藜吾欲扣柴关
　　春江待渡
　　游丝飞絮搅离心莫放兰舟出栁隂分袂渡头愁几许桃花晴浪半篙深
　　乐潜斋书事
　　六年流落放归时好似能言老令威自问毰毸翎翅短不知鲲化与鹏飞
　　倦禅时作橐駞坐穷妄羞为猛虎吟今日回光还照色向来求佛本无心
　　檐上秋香日日新也施朱粉媚时人万松好在黄千叶老棘风霜亦自春
　　诗翁老作枝江令辞吏归来四壁空潜徳欲书先友记泪河倾洒白杨风
　　独怜今代张平子学海源源赴百川岁晚夷门兎园册饥吟满眼湿新烟
　　先生屡作退飞鹢尚吐白虹牛斗间憔悴侯芭抱草一杯遥酹玉泉山
　　石塘文章天与力九鼎十鼔惊时人天闲如海养羣骏独弃江南一角麟
　　送孔生之盐官
　　诗礼相传自过庭还因防计着声名宁论积雪飞霜句伫看调和傅说羮
　　送郭仲实
　　知君时倚月波楼领取南湖十顷秋回首东华尘土里有人相忆并鞍游
　　墨梅
　　烟冷呉宫几断魂飘零江北未知春画图一见参差是犹怕青腰玉女嗔
　　一声管月明天零落徐妃白玉钿惆怅香魂招不得瑶台十二鎻寒烟
　　花光墨梅
　　玉笛声中作雪飞含章人恨晓妆迟氷纨依约春风面莫问南枝与北枝
　　罗浮招得玉妃魂曽倩花光为冩真凖拟明年林下见风姿还似卷中人
　　题淮隂侯庙
　　旌斾逶迤出井陉何人掉舌下齐城汉家摄足分封日合把黄金铸郦生
　　海月图
　　氷轮汹涌出云涛万里遥分玉兎毫望见瀛州方丈否乗槎语欲问卢敖
　　洄涟亭诗三首
　　亭下春波照眼明蒙蒙飞絮乱新晴传呼驿吏休催马待我慿栏听晓莺
　　断碑文字费穷研绛守名髙长庆年一段江山清胜地无人収拾旧风烟
　　吏人移石放泉流百斛明珠散不収化作双龙舞亭砌寒光二月泠涵秋
　　易元吉猿图
　　舞劔有时矜矍铄留环底用化婵娟何如子母空山里涧饮岩栖乐自然
　　蒲坂道中
　　鹳鹊楼空草色新杏花零落野渠春清波摇荡东风影疑是崔徽自冩真
　　妬女祠诗二首
　　妬女祠前春草齐败墙重看昔年题只愁花落啼山鸟路入秦川更向西
　　东风吹云不成雨马首黄尘翻海波欲过并州重回首髙城不见意如何
　　题菊隠
　　纸笔不事陶令子蓬蒿没人仲蔚居何如寄迹万人海坐对晚香听读书
　　凤翔驿二首
　　粉白猩红记去时归来风雨洗芳菲一川野菜黄花满小蝶丛丛占夕晖
　　浮甑香粳脍锦鳞蜀姜巴笋厌芳辛一杯脱粟和羊酪始信今朝是北人
　　题白海驿
　　沙龙海白汉离宫武帝曽来看射熊霜露不寒仙仗暖旌旗十万障秋风
　　寳鸡驿诗二首
　　去年山桃花满枝归来结实小垂垂林间鹦鹉应相问马上寻诗客是谁
　　路入褒斜虎印泥天连蜀栈子规啼今宵却是中原客行尽青山到寳鸡
　　题邢氏家传
　　驾鹤羣仙不可追卷中重读旧题诗去天尺五邢家宅春雨年年长玉芝
　　即事
　　午醉醒来坐晚凉一杯汤饼菊苗香山城好个清明节啼鸟落花春昼长
　　浦口杂咏次刘吟所
　　江浦芦灰酒最多江头人唱竹枝歌坐看画舫髙低处又是潮来水漫波
　　蟠桃图
　　老树春风岁岁芳氷盘佳实厌甘香瑶池笑杀西王母何事千年始一尝









　　钦定四库全书
　　伊濵集卷十二　　　　　　元　王沂　撰七言絶句诗
　　上京
　　离宫金碧郁岧嶤只隔滦河一水遥知是上林来进果铃声隠隠转山腰
　　黄金布地寳陈华香漾蔷薇洗佛牙甘露穴中遗舍利神光五色莹无瑕
　　曼衍鱼龙杂梵仪金仙来降鳯城时都人稽首瞻雕辇漠漠祥云防彩旗
　　白面王孙家五陵朝回新赐雪毛鹰金沟芳草沿堤緑蹀花骢骄不胜
　　龙绡衣薄怯新凉银叶烟消换日香休画修蛾鬭双緑栁风吹淡汉宫黄
　　滇池细马四蹄风白玉雕鞍绣结鬉争把瑚鞭指防飞尘先入建章宫
　　铁旛竿下防灯回茜褐髙僧夜呪雷明日皇家赐酺宴秋云漠漠晓光开
　　辘轳金井促晨妆珠帽红靴小作行争向银床拾梧叶夜来秋意到长杨
　　黄须年少羽林郎宫锦缠腰角觝装得隽每防天一笑归来驺从亦辉光
　　龙沙白草望参差苜蓿蒲桃记种时待诏侍臣巳华发梨园休奏玉交枝
　　贲浑法轮寺阻雨四首
　　灯昏丈室雨声寒料理禅床蝶梦残惆怅陆浑房次律琴中不识董庭兰
　　风铃惊鹊未安枝山月窥床梦断时休问瓮中书在否前身知是永禅师
　　野衲穷年静爱山白云一坞竹千竿庭前柏树何须指架上楞严已不看
　　欲冩新诗调比邱芭蕉叶老不禁秋法轮要识无穷转云自长空水自流
　　题徳兴董孝子传后
　　芝山脩竹拂云髙岁岁慈鸦占作巢无限春风采兰意江湖天濶足风涛
　　云台观寄张宜相
　　莲花峯下对炉薰坐待飚车过羽轮欲问山灵乞飞翠囊封寄与学仙人
　　山茶
　　青雀西飞阿母宫霓旌羽葢緑云中丹砂费尽三千斛染出仙衣鹤顶红
　　题并骑图
　　上林苑内辞同辇绣岭宫前语并鞍纨扇秋来犹在箧香囊尘暗莫重看
　　与刘志善谈诗
　　风气开时习俗移文章千变亦如之当时不是毛韩辈雅颂寥寥说向谁
　　过古伊阳县
　　汝流浩浩郁黄雾紫罗山腰欲无路可怜客子无安栖不及浮槎有髙树
　　寄四川支文举三首
　　昔年我作成都客酒酿郫筒日日携惆怅浣花溪上路乱山无主子规啼
　　雪衣劝酒能呼客乌鬼啣鱼自上船多少海棠花上露春来不染薛涛笺
　　蜀梅纤缕蜀姜辛晕碧裁红更可人待诏相如苦消渇烦君为寄锦江春
　　寄贾本二首
　　遥怜问事贾长头巩树嵩云又一秋我寄双鱼问消息谁能遣骑覔扁舟
　　君归耕种水南田我望神崧一慨然安得携琴午桥路竹隂多处防寒泉
　　送郑生之靖州知事
　　卖刀买犊趁春耕共说氷壶莫厌轻过得沅湘故人少芳馨欲寄若为情
　　河东试院书事十首
　　把卷灯花缀玉虫悬知冀北马羣空锦袍落魄并州客曽识当年郭令公
　　风帘漾日影鳞鳞咫尺中分越与秦莫道霜袍如立鹄河汾还有著书人
　　偶从连蜷议雌霓堆案森森束笱齐帘卷虚庭羣吏防古槐隂泠暮禽栖
　　雕虫燕说竟如何未必冥鸿在网罗重理槐花少年梦自怜樗防鬓丝多
　　铜盘官烛泪成堆过鴈声声叫梦回想见京华秋意好小园黄菊待人开
　　阵布常山器械犀姓名应染武都泥汉家肯许黄金镒万斛丹砂铸褭蹄
　　睡起挑灯自冩题青绫半拥听鸣鸡坐中执法霜威肃过眼谁云五色迷
　　空阶坠叶响琅玕鸟鹊无声白昼闲忽意河汾隠君子梦中携酒石州山
　　汉武汾隂防百灵楼船箫鼓彻青防年年后土祠前路落叶秋波似洞庭
　　苍烟白草古离宫不见宫花向日红欲问晋阳兴废事乱鸦飞尽夕阳中
　　寳鸡县壁见张雄飞杜徳常二御史诗
　　嘉陵江水净无泥江上青山是寳鸡古驿荒凉谁与语故人诗向壁间题
　　解虎图
　　宴坐空山性自圆短笻服猛立翛然极知解鬭修行力何似相忘未鬭前
　　看山
　　昔年骑马看青山曾与青山共徃还今日居家亭子上依然山在白云间
　　和陆友仁尺五城南诗九首
　　尺五城南油壁车香轮辗破緑无涯遥怜馆娃宫外路应与裙腰一道斜
　　尺五城南日正迟遥怜江上草薰时梅花落尽不归去惆怅玉钗生网丝
　　尺五城南岁又除坐看春色满皇都东家剪防作蝴蝶西舍然灯迎紫姑
