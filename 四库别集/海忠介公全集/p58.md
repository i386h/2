<!-- { "loadSidebar": true } -->
　　吏部办事进士顾允成彭遵古诸寿贤谨　奏为邪险宪臣扫灭公论乞彰　干断以快公愤事臣惟朝廷者天下之平也圣天子照临于上贤公卿百执事评决于下如青天白日毫末洞见虽有深怨积怒无所庸其毁虽有巧心峻舌无所文其辩孔子曰斯民也三代之所以直道而行也臣往者见南直隶提学御史房寰本论右都御史海瑞大奸极诈欺世盗名诬圣自贤损君辱国姗笑戏骂无所不至虽然辞可文也难掩其实人可欺也难枉其天瑞之口可掩而天下人之口不可尽掩也当其时朝野闻之无不切齿抱愤臣等欲请上方之剑久矣未几而　陛下俯从吏部之覆留瑞供职臣等谓　皇上之明如此寰独无人心如彼亦必终有悔悟之时犹可少缓其罪乃寰不知　皇上优容之过近又论瑞如前臣等见之益不胜骇愕不意人间有不识廉耻二字如寰者臣等义不甘与寰同朝敢先为　陛下白瑞与寰人品之槩而后正寰一一欺罔之罪臣等自十余岁时即闻海瑞之名以为当朝伟人万代瞻仰真有望之如天上人不能及者至稍之学得海瑞直言天下第一事疏其大有功于宗庙社稷垂之千万年不磨葢从万死一生中树节于我朝廷者　陛下盖巳谅之亦无俟臣言也以房寰视之曾有万分之一乎且臣等伏覩　陛下风励臣工孜孜不倦其于赏廉吏罪贪墨尤三致意焉固天下所翕然向风也今瑞之廉与否寰之贪与否行道之人孰不知之寰起自寒贱初尚矫饰以图荐剡及稍得志遂贪污狼藉私橐巨万赀甲乡闾浙人每谈及者无不掩鼻视若臭秽今其田宅赀产之侈与月旦乡评之丑皆万目所共视也自非兼并营私欺　陛下以剥小民何以致此瑞剔历膴仕食辛茹苦垂白之年终不使廪有余粟囊有羸金以负　陛下为寰者一闻其风直毛发竦然愧死无地矣乃欲强面目而反噬之耶且人固有食秽自肥而幸于人之不我攻者矣未有执巳之贪而不畏人攻反欲攻人之廉且昌言于君父之前而无忌者此而无罚臣恐　陛下赏廉罚贪之意布之十数年而方信于天下者以寰之一疏败之而有余也且天下人为寰甚易为瑞甚难寰身享贪饕之利而反得笑瑞之迂拙此臣等之所痛心也夫　皇上念瑞先朝直臣拔之海演委以留都之风纪使坐镇雅俗近日章疏如囊剥之说愤世嫉邪虽似太过陛下犹谅其朴忠容其狂戅不为浮言所摇此　陛下始终爱惜人才培飬气节之大意而天下诵之史策书之以为古今盛德事者也且　陛下临御以来自阁臣以至台諌以正直老成而起用者非一人矣而天下屈指则瑞居一焉瑞之列于正人久矣初瑞廵抚南畿时所至如烈日秋霜抟击豪强则权势敛迹禁绝侵渔则民困立苏兴水利议条鞭一切善政至今黄童白叟皆雅道之近日起自海滨无不曰海都堂又起转相告语喜见眉睫寰言闾阎骚然几成大变何其敢于面欺也近在留都禁绝令送裁革奢侈躬先节俭以示百僚振风肃纪远近望之隐然有虎豹在山之势即使寡才而其英风劲气振江南靡靡之士风而濯之以清冷之水者其功安可诬也寰独心伤　陛下之明排海内之议关天下正人之口而夺之气乎昔司马光言小人欲倾君子其御之之术有三曰好名曰好胜曰彰君过而已今观寰之诋瑞千有余言大槩不出此三术之外其曰大奸极诈欺世盗名非所谓御之以好名者乎其曰侮圣自贤举世皆浊已独清非所谓御之以好胜者乎其曰贬夺主威损辱国体非所谓御之以彰君过者乎臣请一一正其欺罔之罪寰之评瑞也曰乡愿曰穿窬曰鄙夫　陛下试察瑞之为人果同流合污阉然媚世之乡愿乎果色厉内荏惟畏人知之穿窬乎果患得患失吮痈呧痔之鄙夫乎此其情实相反有是非之心者皆能辨之而寰颠倒是非巧饰奸言以惑　陛下夫瑞若可以为乡愿为穿窬为鄙夫则虽指鹿为马亦何不可之有此为欺罔罪一自古正人君子忧治世危明主有为其君痛哭流涕者矣有讥其君不及齐文宣者矣后世不议其臣之过而嘉其忠且以为君之能容也而诵其羙非独此也周公之戒成王也而惟恐其有啇王之迷益之戒舜也而惟恐其有丹朱之傲古圣贤之私忧过计类如此今瑞之疏曰一介寒生且以圣人自许　圣上所居何位可曰中人耶夫不欲　陛下为中人而欲　陛下为圣人此正尧舜其君之心也寰反指摘而诽之至曰贬英君为中主不知与瑞之所言类乎此为欺罔罪二夫以瑞之狂而　陛下能容之君仁则臣直此天下臣民所以归羙于　陛下也寰之言曰将使百姓怨我　皇上之失政寰之意将谓　陛下果有失政因瑞昭揭之而民始生怨耶抑谓　陛下果无失政因瑞之言而民妄生怨耶此则防川之说其渐不可长者昔汲黯为諌议寝淮南之谋苏武为属国系匈奴之颈瑞三朝直臣四夷共仰今之用宪台而反以中国为无人必逐去直言尽取庸碌如寰者以充位然后有人耶夫直言敢諌谓之贬夺主威忧治危明谓之损辱国体此与秦之以忠諌为诽谤妖言者何异信如寰之意世之甘言谀词颐指气使者乃所以尊主威铺张太平倡为豊亨豫大之说者乃所以崇国体耶此为欺罔罪三古君子不得已而矫世则往往有偏重之论故孟子之宽大不如万章之严小此非瑞一人之言乃先儒救时之言也其非孔孟之受赐者盖痛近时之鄙夫托孔孟之说以文其盗贼之身故有激而言之意曰以吾之不可学圣人之可云尔今寰乃指此一言为孔孟之诟而曰指孔孟为贪夫又曰臣不得不为孔孟而雠瑞其辞岂不强乎如察其情则大相矛盾盖天下固有词然而意不然者如书有漂杵之文诗有孑遗之咏此类是也今瑞非受赐之说其意岂真以孔孟为贪而孔孟之非贪天亦岂待一房寰之辨而始雪乎瑞之意以愤世过激之言破假托圣贤以便身图者之窟其言虽非孔孟而其情其理则不失为孔孟之正脉也寰之意明知此言非为诟孔孟而发而佯为不觧其意又反从而形容之曰以孔孟为贪夫其意欲辟瑞而无其端得此一言而执之以为辞盖以已敌瑞已不胜瑞以孔孟敌瑞瑞将杜口矣此之谓假公而济私言若卫孔孟而其情其理则孔孟之罪人也不然寰教诸生以学孔孟其可学者多矣何必先学其受赐乎天下之学术卑污苟且悖痜孟者亦多矣何必先辟其不受赐乎今为瑞者不幸而以非受赐之一言遂掷之于吾道之外为寰者幸而得辟孔孟贪夫之隙为城狐社鼠于吾道之中是孔孟乃诙寰报雠之人孔孟猎较受赐之一言乃为寰肆谗之具举天下之人心莫不为之扼腕不平愤其强辞夺理而寰犹扬扬然自任于　皇上之前曰瑞攘臂疾呼而攻孔孟臣为孔孟而雠瑞彼谓天下之耳目果可以空言欺也其为欺罔罪四寰谓瑞不仁不知无礼无义臣等谓瑞廵抚应天江南数百万生灵戴之如亲父母可谓至仁当世庙时一疏格君心定国是挽回一代气运为万世人臣忠君者之法可谓大义去就进退一惟君命是共可谓知礼爱君爱国一念皎如白日不以毁誉生死昡其心可谓太智惟僻爱小民则仁之过嫉恶太严则义之过如寰之横逆又何足难尚与之较量是非则礼之过虽有辨疏曾不足以发寰万一之奸则机智变械诚不如寰臣等方谓瑞认仁义礼智而过不谓其犹有所未足也此谓欺罔罪五今士君子见一长者则语言恭谨不敢稍涉于恢谐何者敬之也况天威咫尺臣子承之踧踖不遑此岂狎侮之地而寰矜夸张放备诸谑状如所谓开辟以来求第四圣人者如所谓瑞之疏想是闭门读程策而有得者取臣下居常宾主酒席戏笑之言着之章奏殊为不恭之甚自古臣子对其君父曾有出一戏言玩侮朝廷如此者乎此为欺罔罪六国家持公论者惟科道而寰乃得幸进先据其穴固自谓我可言人人不得而言我矣然为朝廷主张公道者尚有辅臣有吏部有都察院诸大臣在也今寰乃敢于　陛下之前反言听吏部都察院之指摘何寰之理曲而气更壮也夫寰诚巧而合俗瑞诚拙而忤世然天理常存人心不死堂堂天朝君子满庭明有礼乐幽有鬼神圣贤有名教史册有公论天地神明昭布森列彼岂视部院大臣皆誉阿而毁即墨者耶盖彼且不难于欺　陛下又何有于诸臣其为欺朝廷无人罪七臣观寰所指证瑞罪不过曰器皿易袍故靴易带起官不辞而已此皆琐屑之谈不足置辩就如寰所论不近人情亦不失为贤者之过也夫以寰之诋瑞吹毛索瘢宜无不至而所据者不过如此臣以为适足以明瑞之无他瑕玷而寰之阴险窥觇亦无所用其伎也臣再观寰本惟辟严刑用言官二项类乎公然皆拾他人唾余而曲终奏雅求觧免于公论正　圣旨所谓屡经建白摭拾余言者也何难察哉夫寰之本情在于妬贤嫉能危一瑞足以自安胜一瑞足以自豪而乃造贬君辱国之谤欲以激　皇上之怒称萩秦蔡泽之事欲以起阁臣之猜援孔孟为羽翼令学士箝口而不敢言借舆论为粉餙令缙绅同声而不敢斥如皷炉以燎毛累棋而必坠此劾章中之大奸侠也不意青天白日之下有魑魅魍魉如寰者出于其间也夫天下无两是之理瑞正则寰邪寰正则瑞邪非罢瑞以谢寰则罢寰以谢瑞　陛下既谅瑞之孤忠必烛寰之欺罔据寰疏中谓生儒有如瑞者必将加之朴责禠其章缝令不齿于学校矣夫　陛下方重瑞借其人以风天下而寰乃欲逆销天下之节气抑慷慨之士如瑞者令无容足之地是　陛下之所褒乃寰之所必斥也士君子之所师乃寰之所必摈也以如此妬贤雠正泼恣无耻之人而宴然居师表之位驱天下士风而入于欺罔谄诈之俗臣等有裂冠毁冕而去之必不与之并立于朝也臣等新进小生发天下之清议虽寰有奸如山不可动摇然公论既明人心既快寰虽顽钝无耻亦何面目一日复立于东南诸士之上乎臣等何雠于寰何私于瑞但天下之公论欝而不宣一海瑞尚不足惜正人有如海瑞者相継而指为邪则君子之道日消矣一房寰尚不足畏邪人有如房寰者相継而妨贤能则小人之道日长矣姤复否泰之机于是乎在不可不为之深虑也古有太学生击皷上书者臣等受国恩不敢在太学生之后且瑞在先朝轻一身之死生以报国而臣等辄重区区之进退不为瑞明之是无人心者也故不避烦琐冐渎　天听伏乞　陛下以臣章下之大庭询之广众如果臣言不谬乞将寰去之不疑将瑞任之勿二使天下晓然知上意之所在则君子之道日长小人之道日消三代直道复见于今而朝廷永享平明之治矣 
