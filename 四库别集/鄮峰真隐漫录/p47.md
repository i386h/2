<!-- { "loadSidebar": true } -->
　　撒帐南珠宫直在府潭潭千花绰约笼西子今夕青鸾试许骖
　　撒帐北傅粉初来人不识红围緑绕护芳尘笑揭香巾拜瑶席
　　撒帐中鸳鸯枕穏睡方浓麝煤不断薰金鸭休问日髙花影重
　　伏愿撒帐之后鸾凤偕老琴瑟和鸣恩光浮阆苑之春美态压瑶池之侣画眉妆閤携手云衢嵗嵗年年同上翁姑之寿孙孙子子永彰门阀之荣
　　划船致语
　　伏以神圣当阳朝廷有道嵩呼鼇抃共欣睿算之穹崇樵唱渔歌更喜时风之快乐宜修竞渡用洽欢谣恭惟紫府真仙金章贵客口吸西江水胷吞九梦陂为赏重湖来乗防舫风亭月榭莫辞草草杯盘凤笛龙旗共看翩翩舟楫波光动而珠璧碎岸影移而锦绣开羣玉山頽英词莺啭岂独发挥清泚且不辜负升平但某等天际鸣榔烟中钓月已喜脍珍得醉更来鼓棹腾歌不揆荒芜敢呈诗句
　　鄮城中有水晶宫佳景偏供渔舍翁酒船撑开万山緑醉帽插破千花红鱼龙浪卷空中雪罗绮香生水面风俗乐时丰君赐予人人举手祝苍穹
　　又
　　伏以鄞有西湖古称洞府蔽空花卉四时之锦绣鲜明极目烟波万顷之琉璃莹滑好飜桂桨快引龙舟喧喧画鼓惊雷隐隐朱旗拂电锦标夺去价珍万两黄金玉醑倾来光印一轮明月用开宴集以乐升平恭惟东道主盟南州重客坐环冰玉面揖湖山俱为珠蘂之神僊来作烟霞之伴侣痛拚剧饮烂赏良辰但某等素习櫂歌老居渔舍覩风光之明媚乐樽俎之雍容不揆荒芜敢呈口号
　　十里平湖一鉴开羣山耸髻入妆台最宜缥缈苍烟际遥见翩翻画桨来帘卷玉钩春映水标争绣段鼓鸣雷莫辞醉席梅花地报答风光是酒杯






　　鄮峯真隐漫録卷三十九
　　钦定四库全书
　　鄮峯真隐漫録卷四十
　　宋　史浩　撰
　　铭
　　李长源求墨铭
　　烟灭灰飞知白守黑旂常竹帛得是而章盖其英采亘乎百粤之南而驰乎大漠之北呜呼是为吾友松滋侯之徳
　　真隐园铭
　　予生赋鱼鸟之性虽服先训出从宦游而江湖山薮之思未尝间断故随所寓处号曰真隐太上皇帝知之赐以宸翰百拜跪受即有志辟芳园揭扁榜以对扬休命萍梗南北未遑也已而际防龙飞两承相乏丐闲得请今上皇帝燕饯内殿亲洒宸章光其归路赐西湖一曲以成其志斥白金万两以竟其役而皇太子又大书四明洞天并以珠玉妙作为赆于是始得累石为山引泉为池取皮陆四明山九咏髣髴其亭榭动植之形容而园遂落成又即园之左建大阁以藏两宫墨宝琅函层出金碧交相翊以龙神见者知敬既即尘嚣阛阓中立此清净境界固当体圣主好生之心守家世止杀之戒期传永永无有染涴所以严宸奎之奉而实洞天之名也或者难曰园林穷胜事钟鼓乐清时未闻以止杀为戒也予曰我欲有钟鼓园林之乐而使鳞介羽毛常被铓刃鼎镬之苦此岂仁人之用心也哉或又曰脯醢已具无割烹以动吾不忍之心亦何为而不可予曰作法于贪弊将若何杜渐防微必并是絶之采芝撷果陈药苗列山蔬顾不足侑一醉耶觊我后人善保此意守而勿失有不然者明神监之俾竟其身无有乐事
　　真隐名园地偏境胜既曰洞天贵在清净蔼蔼游人仰睇奎文必恭敬止实为尊君僊真是明毋糅腥秽子孙傥贤呵禁敢废咨尔攅峯列岳之灵守护亿载勿寒斯盟
　　退居座右二铭
　　尊生铭
　　洗眼揩牙摩腰熨腹常须忌口间或濯足载寝载兴无思无欲百疾不生是汝之福
　　解曰身为亲之支知者重如寳但使吾身安国家斯可保人言身本无梦幻匪坚好若还无此身从何而得道
　　益已铭
　　人生有过苦不自知怨汝詈汝当省其私言之而是爱之重之求全责备是汝之师
　　解曰怒火起毫末纵之能燎原唯持忍一字乆乆徳弥尊昧者失此理动欲开争门应时不扑灭万古成寃防
　　不欺堂铭
　　曽甥种学方进而未止榜其室曰不欺足以知其中之所存乞铭因作数语广其志淳熙戊申元夕书于四明里舍之清凉境界
　　惟人有已妙在中扃一念不欺表里相应天地奠位日月炳明鬼神叶吉寒暑有经以此许国忠无不形以此尽孝亲胡不宁蔽以一言命之曰诚茍或背此是为顽冥末如之何终身不灵咨尔后学其警吾铭
　　尊胜庵钟铭
　　真隐居士作屋数十楹在鄮城之东乃以钱银山易护圣院之荒地将建寳阁専一崇奉太上皇帝御书已蒙储皇赐名尊胜庵亲笔扁榜光耀林泉住持清文又能市铜于官作钟以警昏旦为之铭曰
　　鳬氏制器其名曰钟谐和众乐清庙辟雍降及后世徧满梵宫危楼百尺万钧在镕一冶而就厥声孔洪假尔众手破天下聋人生冥冥昏晓无穷忽然震发有耳皆聪度垣惊逺击散羣蒙及乎无作复归于空清净之体实与道同尽未来际悉悟圎通
　　杂说
　　孟子
　　同道
　　圣人之道体常尽变故禹稷顔回易地皆然其道同也孟子言此深辟乎杨墨亦务圣人者也然所以卒至于无父无君以其执一不能变也一者何也两端之谓也杨子执其一端曰吾守圣人之义墨氏执其一端曰吾守圣人之仁槩之圣人迹相似矣彼独居陋巷有似乎不肯拔一毫三过门而不入有似乎摩顶放踵然而禹稷顔子于道固能变杨墨执一固不能变孟子所以深辟之也
　　可欲
　　世之可欲者皆善不可欲者皆不善自然之理也今夫盗贼是甘心于为不善者也是已陷溺其良心而不可救也然而有人焉指之曰盗贼则必怫然而怒目之以仁义则必飜然而喜是其可欲之心本在也人能充本在之心反身而诚则知其不自我铄而信其有诸已矣扩而充之何所不至
　　荀子
　　性恶
　　荀卿性恶之论谓不待习而能者性也待习而后能者伪也故以桀纣为是而尧舜为非夫性者善恶俱泯之谓也以桀纣为性是犹指田之禾黍待殖而生稂莠不待殖而生遂以田为専毓稂莠过矣胡不自二者未生时观之今人乍见孺子将入于井非纳交要誉之心怵惕恻隐油然而生一念之善夫岂待习而能乎虽然人虽本善若谓善即是性则是指禾黍以为田其失与卿等也
　　文中子
　　存我
　　人臣事君当国尔忘家而仲淹赞周公乃曰外不屑天下之谤而私其迹曰必使我子孙相承而宗祀不絶内实达天下之道而公其心曰必使我君臣相安而祸乱不作深乎深乎国家所以宁社稷存我所以厚苍生呜呼仲淹真知周公哉今夫人臣至于以身徇国必其身不胜其国而至于亡也若夫周公知天下之道传于我天下之治系于我期有以厚苍生也孟子曰万物皆备于我则我者真万物之根本也圣人能存一我则天髙地厚万物散殊举由我一身而治可不重乎
　　春秋
　　文中子曰春秋一国之书也经天下之书也夫圣人虽约鲁史而修春秋其实非一国之书也所以惧作春秋岂非为天子之事乎百王之道万世之法粹然大备十二公二百四十二年之间増之则为赘损之则为阙知我者其惟春秋乎圣人之门游夏在文学之科而于春秋不能措一辞非不能也彼亲覩其道之大其法之备不敢赘一辞以蚀圣人之经也仲淹出数百嵗后乃以经续之则其以春秋为一国之书也宜矣
　　韩子
　　受福
　　韩子言儒墨同道乃以夫子祭则受福为类乎墨氏之明鬼且夫子之道贯通幽明方且与鬼神合其吉凶故其祭也不徼福而福自至使其得邦家则当神只祖考安乐之无他得其道故也而韩子乃以比墨氏之明鬼异哉或者谓此文非韩子作诚有是理盖儒墨之判乆矣韩子既有意乎尊道乃退佛老而进墨翟非其类也读者宜精思之
　　颂
　　闻家中被盗作三颂勉之
　　年饶谷拥困羣耕盗贼都从此辈生料得欲偷偷既得从今改恶不宵行
　　几年补破得遮寒今日空余赤肉团从此便知元不有细书词理枉经官
　　孟光衣服合山居烟褐明青休着渠欲得此曹心不动只将荆布在冠裾
　　羽客熊叶二师言归铁柱以五十六言饯之
　　喜见洪都二散人直疑吴许是前身看梅始识林和靖载酒还寻贺季真铁柱擎天龙已蛰星坛近斗月为邻思归却有他年约来庆吾登九十春
　　偈
　　次韵贲长老
　　露地当年说白牛反令后学莫能由足行香陌无穷辙家在清江欲尽头罣碍顿除犹是病因缘未了且乗流此山日夕浮佳气见则何烦蜡屐游
　　适过寳奎寿居仁师出示王判院偈真隐老子走笔次韵
　　见了黄梅留一宿此风乆矣无人续相逢谁许问寒暄个中且自藏六寿师严冷面如铁背负真乗腰不折有时禅定出尘表兀坐蒲团头满雪平生俗物不挂目终日飜经聊自足不离当处常湛然波澄倒影千山緑迩来邂逅文中虎一幅水藤为下语我今欲賛没因由只把茶瓯对赵州
　　杂著
　　书地宫
　　天锡史氏演庆鄞川子孙百世忠孝两全门阑烜奕簮组蝉聨与国同休亘千万年
　　养生戒
　　昼
　　人生疾痛皆从口得生冷果蔬非徒无益羮汁酒浆助成饮癖咸酸醯醢断不可吃蟹蛤鱼虾何如肉食申喉下咽化为痰积戒之戒之康宁无极
　　夜
　　老氏有言少思寡欲思之为害心气驰骛气乏形枯神防耗促欲之为害精去不复浸淫不已速其倾覆所以古人虚心实腹戒之戒之为汝之福
　　鄮峯真隐漫録卷四十
　　钦定四库全书
　　鄮峯真隐漫録卷四十一
　　宋　史浩　撰
　　楚辞
　　葬五世祖衣冠招防辞
