<!-- { "loadSidebar": true } -->
　　夫三端之妙，莫先乎用笔，六艺之奥，莫匪乎银钩。昔秦丞相斯见周穆王书，七日兴叹，患其无骨。蔡尚书入鸿都观碣，十旬不返，嗟其出群。故知达其源者少，暗于其理者多。近代以来，殊不师古，而缘情弃道，才记姓名，或学不该赡，闻见又寡，致使成功不就，虚费精神，自非通灵感物，不可与谈斯道。今删李斯笔妙，更加润色，总七条，并作其形容，列事如左，贻诸子孙，永为模范，庶将来君子，时复览焉。笔要取崇山绝仞中兔毛，八九月收之。其笔头长一寸，管长五寸，锋齐腰强者。其砚，取煎涸新石，润涩相兼，浮津耀墨者。其墨，取庐山之松烟，代郡之鹿胶，十年已上，强如石者为之。纸取东阳鱼卵，虚柔滑净者。凡学书字，先学执笔，若真书，去笔头二寸一分，若行草书，去笔头三寸一分，执之，下笔点墨画芟波屈曲，皆须尽一身之力而送之。若初学书，先须大书，不得从小。善鉴者不写，善写者不鉴。善笔力者多骨，不善笔力者多肉，多骨微肉者谓之筋书，多肉微骨者谓之墨猪。多力丰筋者圣，无力无筋者病，一一从其消息而用之。

　　一　如千里阵云隐隐然，其实有形。

　　丶　如高峰坠石磕磕然，实如崩也。

　　丿　陆断犀象。

　　〓　百钧弩发。

　　丨　万岁枯藤。

　　〓　崩浪雷奔。

　　〓　劲弩筋节。

　　右七条笔阵出入斩斫图。执笔有七种，有心急而执笔缓者，有心缓而执笔急者，若执笔近而不能紧者，心手不齐，意後笔前者败。若执笔远而急，意前笔後者胜。又有六种用笔，结构圆备如篆法，飘扬洒落如章草，凶险可畏如八分，窈窕出入如飞白，耿介特立如鹤头，郁拔纵横如古隶。然心存委曲，每为一字，各象其形，斯超妙矣。书道毕矣。永和四年，上虞制记。（唐张彦远《法书要录》一，《御览》七百四十八，案，朱长文墨池编以此为王羲之书论。长文又云，旧传右军所作，後见张彦远要略，以为卫夫人之辞。）
谢道韫
道韫，安西将军谢奕女，江州刺史王凝之妻，有集二卷。

　　○论语赞

　　卫灵公问陈於孔子，孔子对曰，俎豆之事，则尝闻之，军旅之事，未之学也，庶则大矣，比德中庸。斯言之善，莫不归宗。粗者乖本，妙极令终。嗟我怀矣，兴言攸同。孔子曰，民之於仁也。甚于水火，水火吾见蹈而死者，未见蹈仁而死者矣。（《艺文类聚》五十五）
陈窈
窈，武平都尉陶融妻，有集一卷。

　　○筝赋

　　伊夫筝之为体，惟高亮而殊特。应六律之修和，与七始乎消息。括八音之精要，超众器之表式。后夔创制，子野考成。列柱成律，既和且平。度中楷模，不缩不盈。总八风而熙泰，羌贯微而洞灵。牙氏攘袂而奋手，锺期倾耳以静听。奏清角之要妙，咏驺虞与鹿鸣。兽连轩而率舞，凤踉跄而集庭。泛滥浮沈，逸响发挥。翕然若绝，皎如复回。尔乃秘艳曲，卓砾殊异。周旋去留，千变万态。（《艺文类聚》四十四，又《初学记》十六引三条。）
李氏
李氏，东阳太守袁宏妻。

　　○吊嵇中散文

　　宣尼有言曰，惟仁者能好人，能恶人。自非贤智之流，不可以褒贬明德，拟议英哲矣。故彼嵇中散之为人，可谓命世之杰矣。观其德行奇伟，风勋劭邈，有似明月之映幽夜，清风之过松林也。若夫吕安者，嵇子之良友也。锺会者，天下之恶人也。良友不可以不明，明之而理全。恶人不可以不拒，拒之而道显。夜光非与鱼目比映，三秀难与朝华争荣。故布鼓自嫌于雷门，砾石有忌于琳琅矣。嗟乎道之丧也。虽智周万物，不能违颠沛之难。故存其心者，不以一眚累怀，检乎迹者，必以纤芥为事。慨达人之获讥，悼高范之莫全，凌清风以三叹，抚兹子而怅焉。闻先觉之高唱，理极滞其必宣。候千载之大圣，期五百之明贤。聊寄愤于斯章，思慷慨而炫然。（《御览》五百九十六）
陈玢
玢，都水使者徐藻妻，有集五卷。

　　○石榴赋

　　惟木之珍，莫美石榴。擢鲜葩于青春，结芳实于素秋。（《御览》九百七十）
陈参
参，海西令刘臻妻，隋志注作刘ら妻，有集七卷。

　　○与妹刘氏书

　　伏见伟方所作先君诔，其述咏勋德，则仁风靡坠，其言情诉哀，则孝心以叙，自非挺生之才，孰能克隆聿，若斯者乎？执咏反覆，触言流泪，感赖交集，悲慰并至。元方伟方，并少而有盛才，文辞富艳，冠于此世，窃不自量，有疑一言，略陈所怀，庶备起予。先君既体弘仁义，又动则圣检，奉亲极孝，事君尽忠，行己也恭，养民也惠，可谓立德立功，示民轨仪者也。但道长祚短，时乏识真，荣位未登，高志不遂，本不标方外迹也。老庄者，绝圣弃智，浑齐万物，等贵贱，忘哀乐，非经典所贵，非名教所取，何必辄引以为喻耶？可共详之。（《艺文类聚》二十二）

　　○答舅母书

　　元方春秋始富，德业亦隆，弘道博文，才质兼备，冀志与时畅，荣耀当年，岂意一朝，冥然长往。元方冲幼，过庭莫闻，圣善明训，业成三徙，亦既冠婚，双誉允集，庶几偕老，色养膝下。而殃厉横流，艰祸仍遘，媛姊倾逝，宗模永绝，市方玄华，并夭戚年，岂虑岂图，祸降弥酷，良才夭于始立，崇基殒于一匮，仰痛殄灭，俯悼二弟，斯人斯命，当可柰何。母年逾耳顺，备经百罹，一纪之中，四遘至痛，目前廓然，三从靡托，穷悼中发，情驰难处。（《艺文类聚》三十四）

　　○正旦献椒花颂

　　旋穹（《御览》作“璇穹”。）周回，三朝肇建。青阳散晖，澄景载焕。美哉（《晋书》作“标美”，《书钞》作“美彼”。）灵葩，爰采爰献。圣容英之，永万於万。（《艺文类聚》四，又八十九，《晋书·列女传》，《北堂书钞》一百五十五，《初学记》四，《御览》二十九，又九百五十八。）

　　○献春颂

　　玄陆降坎，青逵升震。阴祗送冬，阳灵迎春。（《初学记》三）

　　○五时画扇颂

　　炎后飞轨，引曜丹逵。蕤宾应律，融精协曦。五象列位，品物以垂。兑降素兽，震升青螭。日月澄晖，仙章来仪。仰憩翠岩，俯映兰池。灵柯幽蔼，神卉参差。如山之寿，如松之猗。永锡难老，与时推移。（《艺文类聚》六十九，《初学记》二十五。）

　　○进见仪

　　正月七日，上人胜于天。（《御览》三十）
王劭之
劭之，刘柔妻，有集十卷。

　　○怀思赋

　　超离亲而独寄，与忧愤而长俱。虽亮分以自勉，曾无间乎须臾。思遥遥而冲忄，疾结滞乎肌肤。忆昔日之欢侍，奉膝下而怡裕。集同生而从容，常欣泰以逸豫。何运遇之偏否，独辽隔于修路？何恒鸟之将分，犹哀鸣以告离，况游子之眷慕，孰殷思之可靡。于是仲秋萧索，蓐收西御。寒露宵零，落叶晨布。羡归鸿之提提，振轻翼而高举。志眇眇而远驰，悲离思而鸣咽。彼迈物而推移，何予思之难泄。聊揽以寄怀，怅辞鄙而增结。（《艺文类聚》二十，《初学记》十七。）

　　○春花赋

　　千葩粲其昭晰兮，百卉茜而同荣。兰圃翘以含芳兮，芝薄振而沈馨。翠颖竞臻，众条频英。或异色同形，或齐芳殊制。自然神杳，不可胜计。烂若罗宿之垂光，灼若隋珠之宵列。爽若翡翠之群翔，练若珊瑚之映月。诗人咏以托讽，良喻美而光德。准工女于妙规，饰王后之首则。（《艺文类聚》八十八）

　　○姜原颂

　　英英姜原，实德之纯。肇承灵瑞，武敏是遵。诞育岐嶷，毗赞皇纶。播殖之训，万叶攸循。

　　○启母涂山颂

　　涂山静居，玄郎悟几。大禹至公，过门不归。明此道训，孩胤是绥。仁哲以成，永系天晖。（《艺文类聚》十五）

　　○灵寿杖铭

　　{翟}々鲜干，秀彼崇票。下泽兰液，上莹芳霄。贞劲内固，鲜粲外昭。耀质灵荟，作珍华朝。杖之身安，越龄松乔。（《艺文类聚》六十九）

　　○夫诔

　　猗猗嘉颖，朝阳方翘。烈风严霜，殒此秀条。璇玑倏忽，四序竞征。清商激宇，蟋蟀吟。（《艺文类聚》三十七）
琼
琼，松阳令钮滔母，有集二卷。

　　○悼艰赋

　　伊禀命之不辰，遭天难之靡忱。夙无父之何怙，哀壅瘁以抽心。览蓼莪之遗咏，咏肥泉之馀音。经四位之代谢，虽积祀而思深。伊三从而有归，爰奉嫔于他族。仰慈姑之惠和，荷仁泽之陶渥。释服以斩衣，代罗帏以缟布。仰慈尊以饮泣，抚孤景以协慕。遇飞廉之暴骸，触惊风之所会。扶摇奋而上跻，颓云下而无际。顿余邑之当春，望峻陵而郁青。瞻空宇之寥廓，愍宿草之发生。顾南枝以永哀，向北风以饮泣。情无触而不悲，思无感而不集。（《艺文类聚》三十四）

　　○箜篌赋

　　考兹器之所起，实侯氏之所营。远不假于琴瑟，顾无取乎竽笙。尔乃陟九峻之增岩，承温之朝日。剖峄阳之孤桐，代楚宫之椅漆。徵班输之造器，命伶伦而调律。浮音穆以遐畅，沈响幽而若绝。乐操则寒条早荣，哀曼则晨华朝灭。邈渐离之清角，超子野之白雪。然思超梁甫，愿登华岳。路险悲秦，道难怨蜀。遗逸悼行迈之离，秋风哀年时之速。陵危柱以颉颃，凭哀弦以踯躅。于是数转难测，声变无方。或冉弱以飘沈，或顿挫以抑扬。或散角以放羽，或摅微以骋商。（《艺文类聚》四十四，《初学记》十六，末有于是而已矣。）

　　后夔正乐，唱引参列。宋女挥丝，秦娥抚节。（《初学记》》十六）

　　○与虞定夫人荐环夫人书

　　琼闻兴贤崇德，圣主令典，旌善表操，有邦盛务。伏见族祖吴国亡民富春孙彦妻环，少厉令节，服膺道教，逮适孙氏，恪居妇职，宗姻有声，奉礼未周，彦母丧殒，丧殒半年，彦奄亡没。环率礼奉终，抗义明节，倾竭私产，以供葬送，礼服既终，前无立子，家欲改醮，誓而不许。（《艺文类聚》十八）

　　○答虞吴国书

　　咸和中，避苏峻乱于临安山，吴国遣使饷馈，乃答书曰，此果有胡桃飞穰，飞穰出自南州，胡桃本生西羌外国，外刚内柔，质似古贤，欲以奉贡。（《艺文类聚》八十七，《御览》九百七十一。）

　　○与从弟孝徵书

　　省尔讥我以养鹄，乃戒以卫懿灭毙之祸，斯言惑矣，吾未之取。彼卫懿之好，民无役车之载，鹤有乘轩之饰，祸败之由，由乎失所。若乃开圃即于灵囿，沃地矩乎神沼，文鱼跃于白水，素鸟翔乎神州，岂非周文之德，大雅所哉？夫嘉肴旨酒，非不美也。夏禹盛以陶豆，殷纣著以玉杯，而此圣以兴，彼愚以灭，盖置之失所。如其无失，来难可施乎？（《艺文类聚》九十）

　　○与从祖虞光禄书

