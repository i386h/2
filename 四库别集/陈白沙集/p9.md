<!-- { "loadSidebar": true } -->
　　刘门子帯来书信必欲自致白沙不附他人卒归之水府对之太息而已数日前邓督府附到东山手书获闻东山好消息喜慰无量顷者虽遭劾者之口计不足为盛徳累周生行时有奉懐拙诗想闻之一笑区区忧病之余精力日不如旧但偶未死耳无足为故人道者寻医南岳耿耿一念未能出门盖自去秋七月感风手足不仁至今尚未脱体岭南地方冦盗日益民已穷而征敛无已天下理乱所闗谓何谁其忧之北门园池之惠每念及此慨息久之仁人君子之为朋友虑至此乎周生倘及面必能尽所欲言刘门子告回病中草草致此不能悉 

　　又 

　　数日前山东邦伯之报至矣彼有来苏之望此有卧辙之忧奈何奈何不审何日启行制中但有心送南北日逺日踈岁云暮矣复有盍簪之期否耶北门园池之赐闻者以为美谈某不欲以一时虚名累左右劵书一通谨封纳平生山水债欲偿之余年者托周生口陈髙明想能亮之 

　　复陶亷宪 

　　使至辱手书承当道诸公欲以平后山碑文见委为之仆窃怪执事之知仆犹未至也今天下能文章富经术言足以取信将来如一时诸公会于省中可为盛矣不自操笔而以委于不能若仆者素无文彩比年以来益以衰病愈见荒落无足观者强颜为之徒为有识所哂况于多言干誉尤非退者所安区区之私执事能亮之使回谨复 

　　又 

　　作县如彦诚其贤未皆古之循吏邑人懐其惠矣议立庙以报之倘以闻于执事颔之民将归心焉盖民之所好好之民之所恶恶之此得民之要道也况丁令在官简于事上执事尝抑而教之今因民之请庙而与之而遂成其名执事之量宏矣抑闻之千金市骏骨况生马乎仆知执事百岁后爼豆于斯民当自我始则有征矣 

　　又 

　　比日邑中闻执事至凢近年以邑科取民者皆罢之民大悦服为可贺也前此岂不恤其情而强征之欤感应之机捷于影响愿执事永矢此心所以保功名于晩节期爼豆于将来耳忧病中闻此消息不胜慰喜之至谨此布忱未涯瞻奉惟兾以时调摄以慰注仰之拳拳 

　　又 

　　李刚回具审福履康佳甚慰悬仰近传方伯之除的否造次未敢奉贺窃惟宠辱在外惟以时倍加保啬事获已力辞就闲此最上策拙见如此不审髙明以为何如荷公厚爱不敢不尽 

　　又 

　　秋暑既退伏惟体况清和纳福胜常顷者陈都阃过白沙具言当道所以论荐执事之详想朝廷不日命下班次必崇付畀必重执事自此可以树大勲业酬平生之言而东西托处亦惟便以图令名不失公私两全此人情所至愿而不可必得非积累之厚其孰能当之某病卧一斋寄名于石而无其实英徳石形峭立或层起十数尺奇絶可爱者能致数片置庭两隅朝夕跌坐对之志愿足矣然须得便舟可付閧然劳人则又非所爱欲也不具 

　　又 

　　辱手教兴师弭患动中机会为可喜也后山祸机久伏使谨于微则无今日之役今首恶既诛暂停搜捕之师宜慎玉石之辨于疑似不决者宁诎法以信恩此则天地好生之仁子孙享无疆之庆执事固有之奚容赘 

　　复赵提学佥宪 

　　来教摘诸圣贤垂世之言与仆之事参而辨之大抵爱我深而告我尽也仆用是知执事之心一峯明白不欺之心也一峯死仆哭之恸以为自今而后不复有如一峯者今乃有执事幸甚幸甚执事为说本之经训与仆所以为学所以语人者同归而殊途但仆前简失之太略执事见之太明故疑仆之意异于执事而实不异也执事谓浙人以胡先生不教人习四礼为疑仆因谓礼文虽不可不讲然非所急正指四礼言耳非统论理也礼无所不统有不可须臾离者克已复礼是也若横渠以礼教人盖亦由是而推之教事事入途辙去使有所据守耳若四礼则行之有时故其说可讲而知之学者进徳修业以造于圣人紧要却不在此也程子曰且省外事但明乎善惟进诚心外事与诚心对言正指文为度数若以其至论之文为度数亦道之形见非可少者但求道者有先后缓急之序故以且省为辞省之言略也谓姑畧去之不为害耳此盖为初学未知立心者言之非初学不云且也若以外事为外物累已而非此之谓则当絶去岂直省之云乎不规规于往迹以干誉目前仆之此言亦有为而发尝与胡先生言之矣非讽执事也此不欲形于笔札俟面告执事于仆谓无间者也茍事有未当仆得尽言之岂假讽哉仆才不逮人年二十七始发愤从呉聘君学其于古圣贤垂训之书盖无所不讲然未知入处比归白沙杜门不出专求所以用力之方既无师友指引惟日靠书册寻之忘寝忘食如是者亦累年而卒未得焉所谓未得谓吾此心与此理未有凑泊脗合处也于是舎彼之繁求吾之约惟在静坐久之然后见吾此心之体隐然呈露常若有物日用间种种应酬随吾所欲如马之御衔勒也体认物理稽诸圣训各有头绪来厯如水之有源委也于是涣然自信曰作圣之功其在兹乎有学于仆者辄教之静坐盖以吾所经厯粗有实效者告之非务为髙虚以误人也执事知我过胡先生而独不察此仆是以尽言之希少留意余不屑屑 

　　又 

　　易元至辱手教数幅并诸作见示更相规益有交友之道幸甚幸甚然谓仆示诸生诗末聨有激而发则恐观者过于求索仆之意往往不然也此诗亦但谓岁月流迈诸生学不加进故汲汲焉告之冀其有所感发而自忧耳至于末聨则为我所以为诸生忧若但如杨朱为我而不恤人则彼杨朱何为者耶于是终告之曰辟杨氏者孟子也岂若是褊哉道固尔也反复言之不过使学者知吾之忧出于当然而不容已则其所当自忧者将惕然于中而益不容已也乃作诗者属意于此订顽砭愚咸此为在何嫌于人我为敌与自任孟轲之重耶记语类所载文公力疾与学者语勉斋见而止之文公曰除是杨朱不理会人我即不曾学得杨朱亦此类也执事顾以为不可乎海云更号极是率尔敢不承教执事録示张东白诗且疑仆更号逃禅不能摆脱此语闻之不觉失笑执事固爱助我者请问今所疑于仆如此果何自来耶若出于东白未可据也东白盖仆昔论学书中一二语偶未深契而料想至此从而疑之窃恐未为至论只如此诗者偶读宋文鉴和得半山诗数首论者云陈公甫喜荆公辈人直如此草草仆平生得无巴鼻之谤多类此可怪也闻执事将赴京不获数侍诲聊复此不一一 

　　又 

　　古冈病夫陈某再拜书复佥宪赵大人先生执事伏读来谕执事所以进仆者至矣所以教仆者亦至矣仆一颛愚人耳凡百无所通晓惟知自守而已曩者至京师与诸贤士大夫游日听其论议天下之事亦颇有益惟是愚懵终不能少变以同乎俗是以信已者少疑已者多也仆之所深与者皆执事同年而独执事之名未闻也奉附到董给事书其中称道盛徳不少置仆私心喜甚以为此来当得一见非子仁仆无以知执事然以子仁之言又未尝不追恨于京游之日也承喻有为毁仆者有曰自立门户者是流于禅学者甚者则曰妄人率人为伪者凡于数者之诋执事皆不信之以为毁人者无所不至自古圣贤未免见毁于人甚矣执事之心异于时人之心也仆又安敢与之强辩姑以迹之近似者为执事陈之孔子教人文行忠信后之学孔氏者则曰一为要一者无欲也无欲则静虚而动直然后圣可学而至矣所谓自立门户者非此类欤佛氏教人曰静坐吾亦曰静坐曰惺惺吾亦曰惺惺调息近于数息定力有似禅定所谓流于禅学者非此类欤仆在京师适当应魁养病之初前此克恭亦以病去二公皆能审于进退者也其行止初无与于仆亦非仆所能与也不幸其迹偶与之同出京之时又同是以天下之责不仕者辄涉于仆其责取证于二公而仆自己丑得病五六年间自汗时发母氏加老是以不能出门耳则凡责仆以不仕者遂不可解所谓妄人率人于伪者又非此类欤仆尝读程子之书有曰学者当审已何如不可恤浮议仆服膺斯言有年矣安敢争天下之口而浪为忧喜耶其晦也不久则其光也不大其诎也不甚则其信也不长物理固亦有然者矣仆或不为此戚戚也且仆闻投规于矩虽工师不能使之合杂宫于羽虽师旷不能使之一何则方圆之体不同缓急之声异也尚何言哉尚何言哉惟执事矜其志而略其迹取之羣咻之中置之多士之列则天下之知仆者无如执事矣幸甚幸甚都宪公虽未见颜色然仰之十余年矣比闻下车以来徳政之布沛若时雨上自士大夫下至闾阎小民莫不欣跃鼓舞仆固愿一见况始者尝辱一言之誉仆又岂敢自为踈放比于固执者乎使回谨此以复冒渎威尊惶恐无已 

　　复当道疏 

　　顷者亡妣出殡之日伏蒙藩臬列位老先生大贤遣使临祭备极情文光生泉壤不肖孤无任感激惭负之至今者仙舟来过江门扶病褰帷引领流涕不敢任情乖礼以遂谒见之私徒抱哀忱无由上达谨奉疏荒迷不次谨疏 

　　与徐岭南 

　　切见本县近年以来盗贼日生讼牒日繁人情放滥略无检束风俗惟见日不如前矣未闻有反复之机于乎安得贤守令识理乱之源者与语是耶顷者误蒙宠顾衰病不出无由进谢自念老病山林徒负虚名无涓埃可以答一顾之辱谨以是言进惟阁下亮之程子曰治天下以正风俗得贤才为本秦汉以下论天下之治者必以复三代为至三代之君何君也其政教何政教也茍欲复之从何处下手耶必如明道先生之言是真能复三代手段也而不见用于时惜哉伏惟大贤为政务实而行庶几能顺复人情为国家树立长治久安之根本非如俗吏其所用心者惟簿书期会取办于目前而已也自今而往一令之下一政之行必求其有闗于风俗者三致意焉是诚听讼理人之第一义也是诚经纶天下之实地也幸甚幸甚 

　　与张宪副廷学 

　　京师一别逮今六年中间不幸彭年早世仆自己丑得疾以来人事十废八九虽承讣以兴哀乃无疏以奉慰寻自度于阁下如此宜得弃絶之罪然而终不复疑者诚以阁下爱仆亦犹仆之爱阁下故也比者获手书三四读之然后知众人所以待仆之心异于阁下之心然阁下不欲正言之但微示其端于仆非仆有嫌于阁下乃阁下引而不发其不可者以意示之将使仆深思而识之耳虽然仆何敢以望于阁下者望众人哉不知其人而好之畏其人之加已而勿与之争自古未尝有此也是故始求之深以取困大易所以凶浚恒也言不离乎道行不迷乎穷出处语黙去就之权操而用之必槩乎义茍如是荣辱之至自外者斯任之而已仆之所守如此阁下信以为何如哉仆不善交人数十年间所交其在上者久而不衰惟阁下与莆守潘舜弦而已然止于相爱之深知己则未也而以望于一切之人此仆所以不敢也仆受气本不多疾病乘之近年以来齿髪都耗精力寖衰故又不乐与人俯仰方将投名山选幽谷枕流潄石而老焉幸而老母麤康诸儿女婚嫁渐次可毕往无日矣阁下仕于朝为台官其在外也为按察官可谓进得其地矣大丈夫欲行其道于当时自宰执而下宜无有先焉者矣阁下谓鹰鹯不如鳯凰即如引裾折槛请剑斩佞臣头埋轮都亭将壊白麻而恸哭凡若此类疑阁下小之而不为耳至如明刑弼教保任皇极以寿国家无穷之脉其次抑邪与正彰善瘅恶必行已志不为利诱障百川而东之回狂澜于既倒此宜无不在我者顾犹有掣肘之叹耶阁下昔何所自任今忽谕以乞身之图仆之所不敢闻也恃故缕缕辞多率易伏惟恕纳而赐听焉幸甚幸甚 

　　与黄大参 

