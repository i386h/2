<!-- { "loadSidebar": true } -->
　　郑伯卒庶孽夺正公子五争及厉公自栎入国将尽刘诸公族悬剑于国门且下令曰敢争者斩子俞弥方病闻之叹曰是何亡国之政也乃令左右扶见公未至公遥呼曰大夫力疾而见寡君非欲尝国门剑乎声色俱厉子俞弥阳惊曰何谓也公语之故子俞弥曰君能如此过文王逺矣臣顿首贺且不暇况敢争乎公解颜曰寡人焉能过文王也曰臣言不悖君实过之公曰大夫言何易也虽然幸卒言之子俞弥曰君之过文王者无他威胜也公说前子俞弥问曰文王初伐犬戎次伐密须次伐耆邦次伐崇侯虎而作丰邑自岐徙都之其威盛矣大夫乃谓寡人胜之其故何耶子俞弥曰文王之威能行天下而独不行于周宗故其孙子之蕃兄弟之国者十有五人姬姓之国者四十人此无他亲亲也今君欲兵之非威胜文王乎公艴然见乎色曰大夫言固善如仪亹之党何子俞弥曰郑之公族尽二人党耶君奈何歼之臣所居之南有山曰阳都之山甚深羣熊萃焉熊性恶血偶度绝壑棘刺胁血见若濡缕熊急爪之血愈滋爪之不已肤成坎原原如泉涌熊不能禁剜去其肤而血弗息竟擢肾肠以死郑之公族犹一体也今因公子五争不问小大尽刘无乃与前事类耶公矍然失声曰吾过矣吾过矣遂下城门之剑寘诸公族不论君子曰郑厉公之愎諌谁能犯焉子俞弥反复言之而公弗格者以顺入以正出也内经曰寒因寒用热因热用其始则同其终则异于戏岂特医师之为然哉
　　楚帅师伐晋晋人恐严甲兵以待楚入河阳退师未几又入如是者三晋侯疑朝羣臣问焉伯瑕对曰楚诱我也急宜殴弗殴必深入存亡不可期晋侯曰子计疎矣伯瑕恚曰君如弗纳臣言臣终不能俘随君请先去之晋侯斥之问步毅步毅对曰楚非昔楚矣执政众乖内嬖日盛曵绮縠而副玉珈者后宫千人旦讴暮酣惟日不足焉能及我问士渥浊士渥浊曰毅言固当亦知其一未知其二者也楚西有秦难东诸侯则齐郑鲁卫枕戈待隙独吾国有新丧未暇攻彼虞我兵起五国必应之故先动相制耳不足虑也问范匄匄对曰如二大夫言问韩起韩起大笑絶缨晋侯变色曰大夫笑寡人乎起对曰老臣何敢笑君实笑雁奴不知也晋侯曰何谓也曰具区之泽百雁聚焉夜必择栖恐人弋已也设雁奴环巡之人至则鸣羣雁藉是以瞑泽人熟其故爇火照之雁奴戛然鸣泽人遽沈其火羣雁皆惊起视之无物也如斯者四五羣雁以奴绐已共啄之未几泽人执火前雁奴不敢鸣羣雁方寐一网无遗者今楚师进退三执火之谓也君何不少察之乎晋侯曰拏人不当如是哉于是大严守偹楚子闻之曰勿谓晋无人不敢侵君子曰晋侯其善谋哉集众人之虑必有一长者及韩起献计楚人知悉其情遂退师诗云先民有言询于刍荛况士乎

　　言命【方孝孺】

　　方子灌蔬于圃客有言禄命之术者方子曰若欲知命之说乎穷乎天地之纪推乎日月星辰之行参乎气运徃复之端而后可以言命之粗而余何暇言之而余亦何暇听之然吾方治蔬试与子言蔬可乎始吾与二邻人蓺蔬各数十畦其土同树之时同蔬之种又同其一人薅之甚时溉培甚宜其蔬为最盛籓篱不固一旦牛逸而践之无遗植也其一人怠而不治时雨既毕草处其上而蔬伏其中萎薾陨获无复生色吾闵二人者之为葺吾篱使物莫能踰数耘屡溉俾蔬无所害故吾之植独盛以大兹二者亦可以言命否乎世之敏于封植进取以致富贵而不虞外患者践于牛者也不能自修而困于贫贱者胜于草者也于命何预焉今徒言丰啬祸福制于天者有必至而不察修治警戒由于人者有未至天人之道离而命之说穷矣虽然此吾庶民之圃之喻也非王者之圃之喻也万民者王者之蔬也九州岛之内王者之圃也仁义德泽其培溉之具也政教刑罚所以剔污莱而理之也奸宄盗贼践吾蔬者也酷吏横敛败吾蔬者也圣人在乎上败吾蔬者耘之除之践吾蔬者斥之攘之而岁免其租月赐之餔同其好恶而恤其穷孤故其民多富而少夭好善而无殃斯时茍以六物推民之灾祥岂无短折困贫者乎而卒不售者人事修而天莫之违也及其不然可以践败之者有所不修而可以培且溉者有所不行故其民多不能遂其性而乐其生然其命之出于天者岂无福寿康寜者乎亦卒乖戾者人事废于下而天亦莫能违也故盛世衰世之民其命皆不可推宜然而然不然而不然此人之所能知数之所该也不然而然宜然而否此理之所不可征天地之所不能易而况于区区之数乎若行乎今之世其操术必精矣阅乎世之人必众矣亦尝见有宜死而寿宜贫而富贵如吾之所称者乎茍有遇焉则幸以告吾将撷园中之蔬歌太平之盛以与子言命

　　择逊【罗玘】

　　于乎自夫父有杀其子者则父子争国世可有也况兄弟乎由是兄弟有逊国者逊为吉而争为凶自夫子有弑其父者则父子逊国世可有也况兄弟乎由是兄弟有争死者争为吉而逊为凶是故逊君子基德也在小人为凶争小人凶德也在君子为吉古台陈廷干问逊斋之义余作择逊以贻之

　　审力【罗玘】

　　临川乐鸣殷出知宣城县行与罗子别罗子揖而谓之曰昔秦武王将修宗庙之荐为鼎者三上千钧中百钧下十钧进羣臣谋之曰寡人欲置是于先王之庙必众人举之恭乎必一人举之恭乎羣臣伏思之对曰必一人者王于是下令国中者曰有能举千钧与车百乘百钓十乗十钧一乘乌获过之睥睨焉举十钧者获车一乘归舍人尤之曰咄何不举千钧而获百乘也不然亦百钧耳获曰不然获非难于千钧也顾获之干固众人之相差尔而王亦奚信邪王如爱其鼎疑获之折其足也改而收其令而以众人举之均之至庙而已尔获虽欲一乘且不可况百乘乎居三日善饮食之进而举百钧者获十乘归又居三日益善饮食之进而举千钧者获百乘归卒如获言秦人于是知获不独其力也其用力亦已审也今宣城子之千钧鼎也慎而举之积信而待之无欲速焉不如获之获一乘以至十乘十乘以至百乘吾不信也鸣殷喜曰吾兹从事于审力矣

　　黜谀【刘鳯】

　　爰有鼔颊佞夫翩姸小子学未究于通方才未成乎一艺竞煽浮浇岂类宛丘之荡狎游朝夕妄希稷下之谈啸不逞之羣肆胸臆之见私为标置横相诋诃非子真之怀古讵识人伦异郭象之悬河何能赏鉴加以不窥作者之门尚逺籓篱之下罔读邯郸之碑焉识显陵之字辄欲较彼短长议其工拙乱紫渝朱凌黄妬白瑕颣流其口吻贝锦成于舌端或褒述过情寓抑扬于言外或铨流失次托讽刺于辞间或藉彼文雄因其品目势成挟主意在凭陵夸饰无当方从泉注抉摘同异亦已猬兴致亮拔盛才翻为尘点冲怀雅士徒遭毁败斯元伯不甘于见梦许子因之而举声者也复有聆绪言于座隅接清风于俄顷多其耳学谬称暗解未弛负担敢为宏论琐兹贾竖特肆猖狂望余晖而借光并顺风而托势亦情驰意惑目荡心摇歆艳名华慕恋声哲忘其驽下颠倒其间虽不足贻玷缺于青蝇亦可为笑资于谈苑也溺于风之相煽遂使黄口呱呱已滥觞于流俗番番小子厥匍匐而争趋襁褓之内皆谓童乌巫史之儿悉称幼达视前人为蹊径每空空而自喜附和之徒仰其鼻息待之举火复为之欺父兄而取怜鼔庸愚而腾价讹而益讹醉而复醉悲夫大吴以三譲始其风独道隆其化言游诞其英华延陵表其亷退沈铄斯尽陵迟迨今谓之何哉覆波方被而介人之操独申啧议繁兴而在握之珍弥曜龙剂寡而夺众薫贞行微而掩玄素咏叹之作焉能翳彼幽音知乐之伦乃复扬斯孤奏千载之魂尚申悲于王弼一时之论寜有恨于刘歆故知怀絶俗之见者不旁采于众谋守独定之说者不遍谘于道路必若飞响迅发逸调间起排黄云而俪曲度幽兰以齐洁荆人见之而屡惊郑客望焉而却走矣

　　慎履【宗臣】

　　予闻之苏子办天下之大事者有天下之大节者也则斯语岂不诚甚当哉是故吾未见夫居则愦愦出则炳炳者也吾亦未见夫居则井井出则汶汶者也是故古之君子其持己也譬之持璧焉全则璧不全则瓦矣其戒欲也譬之防川焉一决则溃败四出而不可收拾矣其忍性也譬之灭火焉不以水沃之则炎炎而上其势将至于燎原矣是故君子愼之也今夫上书公府献策当涂稽首乞恩扫门求谒非髙士之风也险心侧目日伺有司之短而持之而因以行其私不得则肆言讪谤转相煽惑非元吉之履也假借名器逋赋侵亩儒服跽立杂之胥徒甚或代书讼牒以需贿食其视有司之署若履其家焉非大雅之观也狎昵征逐巵酒欢噱朝酩夕酊蒱博大呼而或游戏倡优沦溺簪珥非端人之习也日夕衢市凌杂米盐一言不相中辄张目攘臂折支败面桎梏囹圄且甘心焉非居身之珍也岁暮途穷一志茍得饩禀出纳饮祀摈相需贿里胥代庖而窃非长厚之道也多士戒之哉今有言麟凤之游于郊也人靡不争覩之鸺鹠之鸣而闻之者掩耳而走客之山行也松柏则敬之桃李则悦之荆棘则思以锄之矣夫闽不称彬彬邹鲁哉诸生生其间而日有感于先达大儒名卿之为者其为麟凤松柏之俦明矣万一而有鸺鹠荆棘者出焉亦何面目以见尔之先达长者乎况又有恶而锄之者在也

　　诫俗【宗臣】

　　夫礼者所以维俗也而俗之所趋一徃而不可复则反至于废礼嗟夫礼不能维俗而反为俗所废可畏哉可畏哉其它不论论其大者今夫冠而字之圣人教天下以成人之道也今髫而学者辄字矣顷之号矣未及胜衣而已巍然大人长者之称矣及其冠也父既无以命子甚至窃仕者之冠冠之何谓乎昏礼者圣人教人以人道之始也今也不择德不论才富则昬之贵而富者亟昏之鬻田聘妇殚家遣女佩环盈路缯绨满车不然者夫厌其妻而舅姑辄怒骂其妇昬姻论财古之君子夷之而今乃甘心焉丧礼者圣人教人以厚终之孝也今也苫块未视布筵劳宾饮食相藉破涕为笑召僧供佛吹竽伐鼔衰绖而居展采姻聘富有赀者泥堪舆之说而暴露其亲以求利后人贫者至以其亲骸而付之水火灭之是仁人孝子之所惊悼而不忍言者也而今之人何心哉祭礼者圣人教人以追逺之孝也今也大厦广室髙台曲池少者千金多者万金而为之先者乃不得咫尺之地而受享焉贵人之临供帐治具烹羊庖羔羞醑云缛而为之先者则寻常羹豆之设而无所加意焉且岁时墓祭又多男女之戏而耳目之观也何视其先不若其身与客哉文中子曰冠礼废天下无成人矣昏礼废天下无家道矣丧礼废天下遗其亲矣祭礼废天下忘其祖矣盖伤乎世俗者而为之非也诸生者而亦复为之非之非者也且诸生之所最尊隆效法者非朱子哉其所辑家礼固天下信之而万世传之者也诸生内以谕其父兄外以谕其乡之长老子弟而稍稍习其说行之雍雍磷磷斐斐翼翼而逺近观则古礼虽不可尽复其禁俗之不至于废礼也有余矣是在二三子哉是在二三子哉

　　国势【张居正】

　　国势强则动罔不吉国势弱则动罔不害譬人元气充实年力少壮间有疾病旋治旋愈汤剂针砭咸得收功元气虚弱年力衰惫一有病患补东则耗西实上则虚下虽有扁卢无可奈何昔有人年七十矣而患肠澼医曰此脏热也饮以寒剂寒停胃中肠澼未愈而病胃不能食医曰此中寒也投以温剂助其饮啖虚火内炎胃未强而病眩冒不能寝于是又从而消导之下利数日而毙矣此其治之非不对症也而卒以死者元气不胜故也是以君子为国务强其根本振其纪纲厚集而拊循之勿使有衅脱有不虞乘其微细急扑灭之虽厚费不惜勿使滋蔓蔓难图矣

