<!-- { "loadSidebar": true } -->
　　君讳定国字兴仲姓朱氏其先成都人世仕伪蜀高祖赟佥预吏选从曽祖某典宫门之禁随孟氏入皇朝终京西转运使自是族人东徙曽祖询祖益皆自晦不仕父杲故任孟州河阴县令累赠银青光禄大夫母傅氏累封清河郡夫人银青蚤世清河夫人挈诸孤寓无为郡之庐江君方八岁家贫借书读兄弟自相传授敦尚节操不妄与人交庆厯二年中进士第授池州贵州主簿以平反死狱迁饶州军事判官时太守暗酷政出其子官吏多惮之君曰公则从不公则不从何惮之有守屡欲害君君方正自持终不能屈浮梁邑剧讼多吏贪令弱部使者委君摄令事君至而锄其奸境内称治于今称之官满当改秩铨吏曲为沮抑剡荐不如令君诣铨长求直长固执如吏议且曰在官曷不多求荐君曰平生未尝有所求必以爲不可则已乃调梓州观察推官改著作佐郎知广德县民有诉旱郡遣官按验民乃聚众持梃千余来觇势若胁官吏太守戒捕盗官具甲兵以卫之君曰愚民无知妄意蠲赋尔若过计张皇恐因縁生事县令请自行于是轻骑从者数人以往众闻乃溃去时按田官尚匿僧舍不敢出君擒首谋数辈送郡黥之余不问也人服其识境内有灵济王祠江左人钦事岁杀牛数百以祀之君至且戒止民未甚信父老告于廷曰神祸福影响苟易其牲何以逃咎君曰牛者稼穑之资杀有常禁神以庇民为惠将防民有罪而享其牲神必不然父老益恳惧君曰民欲杀牛而享不听者令也神之福宜归民谴宜归令必欲用牛当生致于庙廷官为贸钱以备祠费父老欣然从命广德不杀牛以享神自君始也未及代丁清河忧服除改秘书丞知庐州合肥县神宗登极改太常博士赐五品服改尚书屯田员外郎知六合县时朝廷方兴水利有建议开马昌河通滁州者提举官从之君以为坏民田庐甚众工费亦大而所为利无防固以为不可乃移君他局屡委官覆视之不能变君议使者以君首沮所论数移他局以困之君因请于朝愿得管库以便其私而他使者知君奏留不行君叹曰居可以仰禄而不知我者数见困去可以逺害而知我者反见留吾命其穷哉直道以利民殆不可为枉道以全身非我志也因请致其政而归时年六十有一齿髪未衰筋力犹壮士大夫高之元丰四年官制行改朝奉郎今上即位覃恩改朝散郎赐三品服着令京朝官致仕歴任有劳绩则以全俸宠之公以贵池雪活之故可应格或劝君自陈君曰吾勤劳事夙夜匪懈犹惧无以报廪禄之赐今窃半俸老田里又得一子禄养恩已厚矣敢较其他乎竟不言以元祐四年七月初一日终于私第之正寝享年七十有九娶王氏封太原县君子男三人长曰裒寿州寿春县令先公一年卒其二人皆早防女三人长适乡贡进士建安张思次适通直郎延平叶唐懿次适阳武主簿太原王嵤孙男三人长曰耆次曰某次曰某女孙二人尚幼以是年九月乙酉于临潜乡申家山之西近先茔也君质直信道笃于孝友所至以公亷称言行庄重非义者惮之至老手不释巻凡论汉魏以下至国朝人物贤愚忠佞言行之迹歴歴可听尤好为诗喜愠悲忧一于诗发之格尚平淡在编轴者数百首着归田后録皆耳目所接朝野可载事以备史氏之遗士大夫多传之又取近世祸福之应其理可推者百余事次之以警俗谓之幽明杂警云君初与其兄巢门先生某及其弟秘书丞某皆以文行清节着闻至致政时巢门先生尚康强兄弟白首文酒相从于乡里者二十年搢绅慕焉铭曰贤哉兴仲谅直自守笃学从仕材不命偶听狱求生宜其有后祠牛不烹利溥且久知止不辱勇于解绶浩歌归来兄弟耆寿燕乐田里益敦孝友道有通塞名也不朽
　　故桂州司法赵君墓志铭
　　君讳隆字夷仲河南洛阳人曽祖考讳孚皇任殿中侍御史赠太师中书令祖考讳安仁皇任御史中丞尚书右丞兼宗正卿赠太师尚书令兼中书令魏国公諡文定考讳温瑜皇任少府监赠吏部尚书家世以忠孝德义相传荐绅推以为法君葢尚书公之第三子也庆厯元年用奏补太庙斋郎皇祐三年调江陵府户曹参军秩满丁尚书公忧嘉祐四年再调曹州司法参军治平元年移绛州稷山令未之官丁母賛皇郡太君李氏忧四年以三司户部判官张徽举监泗州在城清酒务熈宁五年任婺州浦江令爲政明恕不务苛细邑人便之时浙右大歉君赈恤有方而民頼其赐元丰元年以兄大夫公领宪湖外疆境近于桂管乃调桂州司法参军二年十一月十二日无疾卒于官享年五十有五君幼而聪敏长而好学其恺悌孝恭葢出天性内外亲友无不爱之平居宴然不妄喜愠家虽贫而亷于求官虽卑而恬于进人或勉之君曰富与贵人所欲也不有义命欤议者称之君雅爱篆学乐于吟咏然未尝輙以示人故知之者鲜尝谓弟曰吾平生不敢为恶得免疾苦而终幸矣后果如所言娶吴氏大理评事谅之女男五人涛淳源淮蒙举进士涛淮皆先君而卒女三人长适进士李峒次适进士刘载用一在室元丰四年冬十有一月某日于洛阳龙门某原祔尚书公之茔礼也诸孤托彭泽令张在述君行状求予铭其墓予忝葭莩知君懿行为最详义不得辞铭曰
　　孰不欲富吾亷于求孰不愿进吾敏厥修有义有命诚心所存吉士夷仲文定公孙
　　故临淮隐者赠大理评事杜君墓志铭
　　某年月日临淮隐者杜君卒有德而不自显之谓隐孝以事其亲顺以事其长正以率其家义以教其子惠以及其乡君所有之德也淮水之南淮山之北乔松脩竹白云寒泉君之隐居也既有是德而不自显矣则朝廷曷得而官之以其子而显也君讳某字某其先君卿在唐为濠泗等州观察使因家于临淮后遂为临淮人君之曽祖某官讳某祖某官讳某父某官讳某皆积德行义有闻于时君寿六十有二夫人朱氏贤和而孝能辅成君子之徳赠某县太君寿八十有六而终子二人曰某曰昺昺举明经中第清慎贤明为荐绅推重以太子中舍辞知彭山而为金陵庾官所以便防事也嘉祐五年得告归以冬十月某日卜君及夫人于临淮郡之某乡某原且以铭志见托不获譲云铭曰
　　淮山峻极君德之积淮水汤汤君庆之长山水之间以固以藏
　　故邹君墓志铭
　　君讳澥字深之其先东鲁人源深派逺后有徙居临江郡之新淦者大理评事讳显曽祖考也府君讳衮祖考也袁州助教讳夏考也信义相传闾里以为令族君幼业文长益精博为流辈所称屡举进士不为有司知既孤以至孝事其母晨夕不敢离左右一日谓人曰士不可以不求进进而不为人所知命也安能舍予采衣之乐而汲汲求知于人哉乃罢进取一志于养就所居之西临水面山为采真阁每侍亲登览燕集其上佳木繁翠野芳幽芬烟云巻舒鱼鸟上下真得天下之至乐与夫奔趋禄利汩没尘土不得朝夕在于亲侧者葢有间矣平生介洁屛耳目玩好唯乐聚书力教诸子以大其门熈宁元丰中天子兴太学长育天下英才君敦遣其子以就教喜谓族人曰此吾儿亨进之时也及其子自太学登第归闻者莫不服其高识君谨厚寡言寛恕容物未尝矜已所能扬人之短亲戚交旧赒给不匮人有患难则力以济之唯恐不逮乡闾以长者称之人有劝多营田园以厚子孙计君曰田园之利孰若义之益耶人以为挚论元祐元年正月一日感疾终于家享年六十有八娶廖氏生男子三人曰洵仁洵武洵美皆举进士有学行洵武先登第任鄂州司户参军女一人适乡贡进士吴游宗廖氏亡继室陈氏孙一人女孙二人尚幼以某年月日于某乡某里某山之原其子具书以江夏谢令岐叙君行实自江东走介来京求予铭其墓云铭曰
　　仕不可必退以修身孝以见志笃于事亲诗礼之训肃雍闺门善积之庆以贻子孙
　　故西头供奉官监无为军货务兼兵马监押郭君墓志铭
　　君讳元方字天益唐尚父汾阳王之后今为京师人曽祖考讳彦钦谨厚有器量艺祖少时善遇之而有通财之义及艺祖龙兴故人多暴贵而独隐遁不自耀特诏起之后任庆州刺史盐使逮事太宗防边屡有功所至称治祖考讳勲补都使不乐仕宦老于家考讳坦知宁州不禄赠大将军妣刘氏封彭城郡太君继母向氏封钜鹿郡太君君好学多能少而有立初举进士未第而将军没于岭外朝廷推恩补殿侍景祐中改三班借职董役河上有绩效宝元中任蕲黄按辖马递及州界巡检权本州兵马事屡获强寇改奉职为制置使奏辟监潭州船场权本州兵马事本路使者举充桥口水陆都巡检庆厯中蛮獠宼境荆湖南路安抚使选用君于衡州耒阳山下分领援兵防应擒捕君靖深有谋上下頼之及凯旋授右班殿直续改左班朝廷选送辽国人皇祐中任宿州蕲泽兵马监押获盗及逋卒百人境内肃然种榆栁三十万河堤为之完固荐者称君之劳首冠诸邑被防陞优最嘉祐中三司奏辟监无为军货务兼兵马监押时茶法久课额大亏及君赴官究思源招徕商贾未周岁常数大増其溢额者五十八万緍贼盗屛迹邦人安堵防茶法通商罢货务邦人投牒本部愿留君专领兵马事官满将去邦人又请留之本部为具奏朝廷皆见允连任十年改左右侍禁西头供奉官生平荐者自丞相刘公而下三十余人皆当时名公也治平元年三月六日感疾终于无为官舍享年若干夫人李氏贤淑有法度亲族称之男子二人长曰昪次曰曦皆应进士举二女长适左侍禁张宏次适供奉官戴招信君性和易临事精敏奉亲笃孝兄弟友爱其擒凶御宼则有过人之智遇人急难则力以济之蓄书数千巻以教其子弟好藏古今名书画及珍异之玩每延嘉賔客则出之燕间喜于丹青遇物能写曲尽飞动之意信天下之絶笔也宣徽王公洎诸文士多以序引歌诗纪其妙君所至有劳效而不得尽其施设知者惜之元丰三年某月某日卜于泗州盱眙之三角山其子昪以铭来请铭曰
　　汾阳裔孙镇宁嗣子慎以行已敏于立事防盗屛畏民以之頼职业允修去有遗爱盱眙之山下有流水以固以藏百千万祀
　　故朝奉郎守殿中丞梅君墓志铭
