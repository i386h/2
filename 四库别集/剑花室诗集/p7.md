<!-- { "loadSidebar": true } -->
　　巍巍台北城，万瓦鱼鳞覆。蜃气幻楼台，龙宫耀珠玉。我来淡江滨，独爱圆山麓。贝冢尚可寻，千年出幽谷。土色隐斓斑，波纹断复续。云是原人居，穴处传其族。结绳虽云遥，石锄犹可斸。惜无龟甲文，得馈今人读。今人号文明，犹见狉榛俗。仓颉制奇书，天愁鬼夜哭。忧患自兹来，贫富日争逐。富者餍膏粱，贫者甘藜藿。劳逸苦不均，生涯常局促。乃知人世间，所争在饮啄。何如无怀民，食饱还鼓腹。缅怀太古前，独倚潭边竹。

　　○淡水水源地是世界第三泉，诗以纪之

　　我昔游金山，曾汲中泠水。北上采翠微，亦饮玉泉美。朅来在南荒，沿海地多滓。夜雨入帘来，新泉绕阶戺。驱车恣登临，凭吊红毛垒。万木翳鸣蝉，苔花浮玉蕊。娟娟绝纤尘，空明浸寒漪。倚杖听瓢声，泠然万虑止。况当炎熇时，润涤诗肠喜。大地毓名泉，此为第三尔。临流几万家，井渫受福祉。余沥溉良畴，春云侵耒耜。在山泉水清，逝者如斯矣。我志在沧浪，濯缨歌孺子。

　　○观音山

　　朝诵楞严经，暮持般若咒。蜡屐朝名山，天风吹短袖。古木郁苍崖，新泉穿石溜。巍巍梵王宫，地僻无尘垢。更上一层峰，游心超宇宙。东望群山平，西临沧海陋。芥子现须弥，胸中吞八九。弹指数大千，人天同一寿。持此问观音，观音应点首。

　　我闻诸佛力，伟哉观世音。化身三十二，长坐落伽林。诸天散花雨，大地布黄金。佛力既广大，佛法何销沈？西来求净土，风火乱相侵；东来求乐国，鬼气迫人森。我身欲何之，不如入山深。山中何所有？修篁鸣素琴。山中何所住？白云覆岩阴。山中何所食？长镵斸药参。山中何所饮？清泉当酒斟。但恨人间世，苦海多呻吟。我欲拯救之，龙象亦驯瘖。愿入三摩地，以发菩提心。

　　天风何迢迢？白云何渺渺？声闻何悠悠？名心何扰扰？我来此山中，俯视人间小。人间忧患多，山中俗尘少。孤坐澹忘归，清罄一声了。暝色入深林，虚空度飞鸟。耳根既圆通，万缘皆缥缈。稽首见如来，拈花证微笑。

　　我家在城阴，观音日对门。我来此山中，观音寂无言。色相虽可参，妙法不得闻。譬如掬水月，水去月无痕。又如触花气，花谢气何存。我身非我有，万物同其源。万物非我有，天地分其根。天地非我有，大造阐其元。大造非我有，佛法转其轮。上穷亿万劫，下至亿万孙。唯佛心无畏，唯佛道独尊。湛然观自在，一洗众生喧。

　　○夜宿凌云寺

　　万籁沈人海，天花落不知。宿云归岫远，新月出山迟。祇树曾闻法，禅房且赋诗。佛灯还照夜，尘梦欲何之？

　　○晓起

　　尘梦陡然觉，众香不得闻。诸天犹寂静，下界已纷纭。石老常含雨，篁多欲拂云。山中无俗垢，花木亦清芬。

　　○碧潭

　　昨宵清梦坠城南，一缕诗魂绕碧潭。好是日斜风定候，半江波影醮春衫。

　　番风纔过楝花天，两岸垂杨尽着绵。刻意留春留不住，落红飞上酒人船。

　　濯缨他日记沧浪，相约流觞兴倍长。春水初添三四尺，登盘已荐■〈鱼桀〉鱼香。

　　■〈木将〉声灯影乱中流，入夜笙歌起画楼。待到四更人静后，一船明月淡江头。

　　○江山楼题壁

　　如此江山亦足雄，眼前鲲鹿拥南东。百年王气消磨尽，一代人才侘傺空。醉把酒杯看浩劫，独携诗卷对秋风。登楼尽有无穷感，万木萧萧落照中。

　　○卜宅

　　卜宅江漘岁两更，侧身天地一浮萍。狗屠几辈知朱亥，鸿馆无人笑白丁。落日放船秋载酒，西风闭户夜谈经。生涯差喜稻粱足，何用劳劳过野亭。

　　○夜游剑潭

　　奇愁郁勃不可说，走向空潭弄明月。姮娥顾影爱清姿，玉楼迢递银河没。归来闭户读离骚，芬芳悱恻悠悠发。背灯觅梦倚秋屏，梦见湘魂呼咄咄。

　　○八月二十七日观台北祀孔，有感

　　百仞宫墙迹已沈，鸱鸮纷集泮池林。堂前礼乐伤崩坏，劫后诗书共探寻。道大未堪歌凤叹，时艰难遣获麟心。春秋据乱今何世，我欲因之溉釜鬵。

　　○感事

　　天上威弧且莫张，万方争集太平洋。可能玉帛修盟府，自免干戈启战场。兄弟比邻亲鲁卫，提封绝域失江黄。春秋据乱谁称霸，秦穆齐桓在一匡。

　　拒楚宾秦计早成，竞传韩魏是同盟。已闻古佛生天竺，复见蚩尤出汉城。南极一星朝北斗，东风万里接西溟。烂柯山上傍观懒，胜负纷纷判此枰。

　　横海楼船壮伏波，且骑天驷渡天河。弭兵有客疑衷甲，耀武何人肯止戈！侵略雄心排彼得，平和遗训守门罗。鱼龙寂寞江湖冷，愁听阴山敕勒歌。

　　雄关百二郁崔嵬，越水燕云眼倦开。同室称戈争割据，登台杖剑且徘徊。可怜苦雨凄风夜，谁是经天纬地才？莽莽中原秋欲暮，伤心忍对菊花杯！

　　○台湾通史刊成，自题卷末

　　佣书碌碌损奇才，绝代词华谩自哀。三百年来无此作，拚将心血付三台。

　　一杯差喜酹延平，东海风云气尚横。记得宁南门下月，梅花红映读书灯。

　　马迁而后失宗风，游侠书成一卷中。落落先民来入梦，九原可作鬼犹雄。

　　韩潮苏海浩无前，多谢金闺国士怜。从此不挥闲翰墨，青山青史尚青年。

　　绝业名山幸已成，网罗文献责非轻。而今万卷藏书富，不让元侯拥百城。

　　一代头衔署逸民，千秋事业未沈沦。山川尚足供吟咏，大隐何妨在海滨。

　　诗书小劫火犹红，九塞谈兵气尚雄。枉说健儿好身手，不能射虎祗雕虫。

　　一气苍茫接混冥，眼前鲲鹿拥重瀛。渡江名士如相问，此是人间野史亭。

　　○寄南社诸子（是日会于黄氏固园）

　　我依北斗思南斗，每觉春声杂夏声。天上楼台原是梦，人间草木岂无情？中年荡荡多哀乐，故旧寥寥感死生。差喜固园今夜月，酒筹诗笔互纵横。

　　○游灵泉寺

　　莲社风流久不闻，芒鞋踏破岭头云。看山他日曾留约，病酒于今且绝荤。尘海琴樽伤寂寞，禅房花木苾清芬。我来别有谈空处，欲借泉灵洗俗氛。

　　○栎社大会，示同社诸子

　　寥落吾徒未有奇，孤芳独抱一编诗。廿年旧泪伤锄蕙，千古高风继采薇。裙屐渐欣乡国盛，文章足起劫尘衰。莫谈栎社终无用，伫看轮囷拔地时。

　　○栎社席上有怀林痴仙、赖悔之二兄

　　劫火图书共陆沈，清秋风雨苦相侵。周秦以下无奇气，山水之间有正音。举琖或怜春酒薄，敲诗每觉夜钟深。年来事事伤哀乐，又向莱园一怅吟（莱园为社友聚集之处，今亦会此）。

　　○哭陈沧玉

　　悔之既没痴仙逝，寥落骚坛又失君。廿载知交肝胆在，一朝大化死生分。杯停夜雨莱园酒（莱园会时，岁每相见），笔绝秋风栎社文（今秋栎社题名碑成，君以疾不赴）。他日枕山山下过，落花衰草哭斜曛。

　　○题蔡愧怙先生遗墨

　　三矢誓天人有恨，一戈返日我何为！中宵风雨鸡鸣后，奈此斑斑血泪辞。

　　○题美国南北战史

　　七年血战垂青史，万岁欢呼放黑奴。我爱慈悲宗义侠，瓣香林肯绣批荼。

　　○题印度佛教史

　　法界圆融色界空，诸天西向水流东。佛佗去后祇园寂，惟见芙蓉满地红。

　　○东游杂诗

　　五岳归来已七秋，又携仙眷上蓬洲。此行为爱樱花好，料理诗篇纪俊游（壬戌三月偕内人东游）。

　　袅袅垂杨拂水湄，剪江一叶月如眉。明朝系缆春申浦，重听吴娘唱柳枝（舟泊吴淞）。

　　樱花未看看桃花，两岸垂杨拂钿车。记得旧时曾载酒，十分春色在龙华（龙华看桃花）。

　　此是东瀛第一天，求书曾泊遣唐船。祗今故国风云乱，文物凋零愧后贤（再至长崎）。

　　樱花如雪月如潮，难遣春光是此宵。卿意侬情同眷眷，禅心诗味两超超（游正觉山，时适夏历三月望夜）。

　　挥手东宁事可哀，骑鲸人去閟风雷。迢迢平户船头望，何日重生不世才（过平户岛吊郑延平）。

　　两山突兀拥严关，海国金汤岂等闲。落日荒涛望天末，不堪回首是台湾（过马关）。

　　新潮渐涨旧潮低，一抹扶桑日已西。夜半舵楼频翘首，星星渔火望中迷（濑户内海）。

　　旧迹重寻布引泉，游踪复泊摄津船。淡云微雨山阳道，检点征衫已十年（泊神户游诹访山）。

　　东西潮水此归虚，津吏狺狺禁挟书。笑问秦时旧童丱，祖龙政策更何如（横滨关吏搜检书籍甚严，西客尤甚）！

　　参鸾天外且停踪，身在蓬山第几重。三月风光人欲醉，尚留春色二分浓（夜入东京）。

　　九十韶光信可人，缤纷香雨浥轻尘。我来正值花齐放，万树烘成上野春（上野看樱花）。

　　环球竞鼓弭兵风，祗在平和两字中。省识春秋无义战，巍巍一塔可铭功（平和塔）。

　　英雄事业定千秋，一剑恩仇死未休。眼底庸奴何足数，范金谁得媲南洲（西乡南洲铜像）？

　　忍把诗魂葬此间，故乡亦有好湖山。廿年旧泪三年别，丝竹凄凉哭谢安（护国寺展谢籁轩墓，籁轩台南人）。

　　江户花时万事新，香车宝马竞游春。谁知十丈京尘里，竟有摊书闭户人（爱住町访馆森袖海。袖海为冈鹿门弟子，工汉文、通经术，曩游台湾，与订文字交）。

　　满天微雨乱红酣，习习东风柳外骖。竹箪芦帘春欲去，一时梦绕墨堤南（寓楼静坐）。

　　昨宵曾赋看花词，今日风光在水湄。收拾诗囊讨春去，莫教红雨怨芳时（蓬川看樱花三首）。

　　蓬川堤畔系轻舟，万树樱花映水流。博得狂夫开口笑，明朝扶醉再来游。

　　如云如雪复如霞，看遍山涯更水涯。廿四番风谁管领，此行端不负樱花。

　　古柏森森夹道斜，山王台畔且停车。美人脂粉英雄血，拼作东瀛第一花（上野再看樱花，已渐谢矣）。

　　此是东瀛第一花，春风烂熳满天涯。昨宵怒放今朝谢，独立高峰看落霞（飞鸟山看落樱）。

　　淡淡春阴漠漠寒，十分花事九分残。黄泥细雨深川路，湿透轻裘为牡丹（锦丝窟看牡丹）。

　　念家山破剧堪哀，万树流红血染来。昨夜子规啼未了，今朝又报杜鹃开（日比谷看杜鹃花三首）。

　　澧芷沅兰亦有愁，楚魂终古哭江头。红心未忍花开落，欲釆芳馨不自由。

　　云霞簇簇满园中，可爱浅红爱深红。他日一杯来酹汝，登楼歌舞对东风。

　　春骢到处便流连，箫史夫妻本是仙。但祝月圆花不谢，人间多住五千年（游鹤见花月园）。

　　牡丹开罢杜鹃开，日日寻春去又来。且摄尘心参佛法，拈花笑上紫云台（游曹洞宗大本山，紫云台方丈名）。

