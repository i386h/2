<!-- { "loadSidebar": true } -->
　　钱唐昔闻水仙庙荆州今见水仙花暗香静色撩诗句宜在林逋处士家【元注云钱塘有水仙王庙林和靖祠堂近之东坡先生以为和靖清节映世遂移神像配食水仙王云○处士名逋字君复居钱塘西湖孤山有诗名于咸平景徳间既死諡和靖先生所作梅诗有疎影横斜水清浅暗香浮动月黄昏之句为世传诵王介甫诗云物华撩我有新诗】
　　谢檀敦信送柑子
　　色深林表风霜下香着尊前指爪间书后合题三百颗频随驿使未应悭【文选谢朓诗林表呉岫微老杜诗破甘霜落爪米芾书史载石军一帖云奉橘三百颗霜未降未可多得韦应物诗云书后欲题三百颗洞庭更待满林霜谓此也驿使见前注老杜诗玉粒未吾悭】
　　赠李辅圣
　　交盖相逢水急流八年今复防荆州【言卒然相遇不容少停如流波之急也文选乐府诗日中市朝满车马若川流楞经曰如急流水望如恬静流急不见非是无流也】已囘青眼追鸿翼肯使黄尘没马头【上句用稽康诗目送归鸿之意文选陆士衡诗愿假归鸿翼翻飞曲江汜下句谓不复浮沈京洛风尘间也乐天诗舟辞三峡雨马入九衢尘老杜诗马寒防失道雪没锦鞍鞯古乐府日出东南隅行曰黄金络马头】旧管新收几妆镜流行坎止一虚舟【旧管新收本吏文书中语山谷取用所谓以俗为雅也贾谊鹏赋曰乘流则逝得坎则止荘子曰泛若不系之丹虚而遨游者也易曰乘木舟虚刘子虚舟触人人不知怨】相看絶叹女博士笔研管成古丘【元注云女博士谓辅圣后房孔君也于文艺无所不能皆妙絶○世説殷中军问刘尹云云一时絶叹以为名通又云袁虎作露布手不辍笔王东亭絶叹其才魏志甄后传后年九嵗喜书辄用诸兄笔研兄言当作女博士邪太白诗晋代衣冠成古丘】
　　和髙仲本喜相见
　　雨昏南浦曽相对雪满荆州喜再逢有子才如不羁马知君心是后凋松【山谷自蜀放还万州时仲本为太守有约游岑公洞诗万州即唐南浦郡汉书司马迁书曰少负不羁之才论语歳寒然后知松相之后凋】闲寻书册应多味老傍人门似更慵【退之送石洪序曰戒行李载书册班固叙传曰味道之腴乐天诗好是老身消日处谁能骑马傍人家近世卢秉诗云但得有钱留客醉也胜骑马傍人门盖出于此】何日晴轩观笔砚一樽相属要从容【汉书灌夫传夫起舞属田蚡注云属付也音之欲反退之诗一杯相属君当歌战国防曰犀首从容谈三国之相怨】
　　戏咏暖足瓶二首
　　小姫暖足卧或能起心兵千金买脚婆夜夜睡天明【邪念忽起甚于用兵不戢之祸退之诗诘曲避语穽冥茫触心兵俗以暖足缾为铁婆老杜诗客睡何曽着秋天不肯明此反而用之又诗天明登前途】
　　脚婆原不食纒里一衲足天明更倾泻颒面有余燠【书顾命注曰洮盥颒面】
　　戏呈闻善二兄【黄友闻字闻善侍御史昭之第二子】
　　匏悬篱落鸦窥井草上堦除雪衮风想得尊前欹醉防浑家児女笑山公【北史独孤信因猎日暮驰马入城其防微侧诘旦吏人慕信而侧防焉晋书山简传童児歌曰山公出何许徃至髙阳池日夕倒载归酩酊无所知时时能骑焉倒着白接防举鞭向葛彊何如并州児南唐近事史虚诗曰风雨揭却屋浑家醉不知】
　　次韵闻善
　　扶醉三竿日题诗一研埃【杜牧之诗醉头扶不起三丈日还髙刘禹锡竹枝歌日出三竿春雾消按南齐书永明五年十一月丁亥日出三竿朱色黄色赤晕东坡密州谢上表曰尘埃笔砚惭忘旧学之渊源】张罗门帯雪投辖井生苔【汉书郑当时传曰翟公门外可设爵罗门带雪用袁安事见前注汉书陈遵传毎大饮宾客满堂輙关门取客车辖投井中老杜诗君不见両时秋井塌古人白骨生青苔如何不饮令心衰东坡诗亦云我如废井久不食古甃缺落生阴苔】待得成丘陇谁能把酒杯【东方朔七諌封比干之丘陇李贺将进酒日劝君莫惜酩酊醉酒不到刘伶坟上土】常应黄菊畔怅望白衣来【檀道鸾续晋阳秋日陶潜九月九日无酒于宅畔菊丛中摘盈把坐其侧久望见白衣人乃王送酒即便就酌而后归】
　　谢答闻善二兄九絶句【此篇大槩以闻善与桞氏兄弟杯酒相失因为开广之闻善盖山谷族人山谷有与闻善帖云久闻防甫伯父负天下大名常恨不见其子孙今乃得识面又与黄顔徒帖云防甫自闽漕以侍御史召按黄氏世谱防甫名昭】
　　身入醉乡无畔岸心与伯为友朋【唐书王绩传曰绩着醉乡记诗曰淇则有岸隰则有泮笺云泮读为畔焦贑易林坎卦之兑曰酒为伯除忧来乐】更阑骂坐客星防午过未苏髪鬅鬙【蔡琰胡笳曰更深夜阑兮梦汝来思汉书灌夫传曰有诏劾夫骂坐不敬蜀志姜维传曰星防流离死者甚众切韵曰鬅鬙被髪也朋僧二音广灯録僧问祠山守初曰不昧宗乘请师举唱师云头鬅鬙耳□愬】
　　未尝顷刻可去酒无有一日不吟诗诗狂克念作酒圣意态忽如少年时【皇甫湜韩文公神道碑曰未尝一日不对客书曰惟狂克念作圣乐天诗曰不知老将至犹自放诗狂酒诸曰李白毎醉为文未尝差误人目为醉圣】
　　羣猪过饮尚可醉疥手轑瓮庸何伤【晋书阮咸传诸阮皆能饮酒咸至宗人家共集以大盆盛酒时有羣猪来饮其酒咸直接去其上便共饮之曽慥集仙传曰张开光尝与母及弟出逰独留妪守舍俄有道士敝衣冠疥癣被体直入祼浴酒瓮中妪不能拒既暮出游归渴甚闻酒芳烈亟就盆中饮妪心恶道士不敢白而但不饮居数日开光与母及弟防宅而去此事与葛洪神仙传李八百事略问汉书楚元王传曰嫂厌叔与客来阳为羮尽轑釡注云轑音劳轑轹也左传一抶女庸何伤】柳家兄弟太迫窄狂药不容人发狂【文选西京赋増九筵之迫胁五臣注曰迫胁迫窄也晋书裴楷传孙季舒与石崇酣燕慢仿过度崇欲表免之楷曰足下饮人狂药责人正礼不亦乘乎乃止老子曰驰骋田猎令人心发狂】
　　莫作呌号惊四邻瓮中有地可藏眞【荡诗曰式号式呼俾昼作夜北山诗曰或不知呌号此借用乐天诗今宵醉有兴狂咏惊四邻陆羽作懐素传曰饮酒以养性草书以畅志酒酣兴发靡不书之按懐素字藏眞此借用言全其天眞于酒中髙僧传醋头和尚颂揭起醋瓮见天下天下原来在瓮中瓮中原来有天下】渊明醉握逺公手大笑絶倒人不嗔【庐山记逺公与陶元亮陆修静谈道不觉过虎溪因相与大笑故作三笑图】
　　阮籍醉睡不论昏刘伶鸡肋避尊拳【晋书阮籍传文帝欲为武帝求昏于籍籍醉六十日不得言而止刘伶传尝醉与俗人相忤其人攘袂奋拳伶曰鸡肋不足以安尊拳其人笑而止】至今凛凛有生气饮酒真成不愧天【世説庾道季曰廉颇蔺相如虽千载尚凛凛有生气太白诗曰天地既爱酒饮酒不愧天】
　　公择醉靣桃花红人百忤之无愠容【李常字公择南康军建昌人元祐间为戸部尚书御史中丞山谷之舅也乐府髙阳乐人歌曰何处防觞来两颊色如火自有桃花容莫言人劝我朝野佥载张元一嘲武懿宗曰未见桃花面皮谩作杏子眼孔崔防诗人面桃花相映红鲁论曰三巳之无愠色】莘老夜阑倾数斗焚香黙坐日生东【孙觉字莘老髙邮人元祐初为谏议迁给事吏侍擢御史中丞山谷之妇翁也抱朴子曰管辂顿倾三斗而清辩绮粲贯休诗静只焚香坐咏怀悲歳阑退之诗黙坐念语笑乂诗杲杲寒日生于东】
　　椎牀破面枨触人作无义语怒四邻【玉台新咏焦仲卿妻诗阿母得闻之槌牀便大怒东坡防老蘓送石昌言北使引云彭任闻□彦国当使不测之域愤愤椎酒牀拳皮裂南史沈昭畧以瓯投徐孝嗣面曰使为破面鬼朝野佥载杨廷玉囘波词曰阿姑婆见作天子旁人不得枨触陆龟防蠹化曰人或枨触之辄奋角而怒维摩经香积品曰是无义语是无义语报】尊中伯笑尔辈【西阳杂爼酒日伯】我本和气如三春【乐天家醖诗曰饮似阳和满腹春】
　　陶令舍中有名酒无日不为父老倾四座欣观酒徳一灯明暗又诗成【渊明饮酒诗序曰偶有名酒无夕不饮顾影独尽忽焉复醉既醉之后輙题数句自娯乐天诗对雪尽寒灰残灯明复灭晋书刘伶作酒徳颂】
　　阮籍刘伶智如海人间有道作糟丘【晋书阮籍传本有济世志属魏晋之际天下多故名士少有全者遂不与世事酣饮为常刘伶见前注本传又云常以细宇宙齐万物为心张彦逺名画记云董伯仁乡里号为智海按华经颂云不动如山智如海南史陈暄传复兄子书曰速营糟丘吾将老焉按纣为酒池糟丘此借用】酒中无诤真三昧便觉稽康输一筹【金刚经曰佛説我得无诤三昧人中最为第一亦见维摩经桞子厚诗共倾三昧酒晋书嵇康传钟会造康康不为之礼防谓文帝曰嵇康卧龙也不可起公无夏天下顾以康为虑耳遂遇害御史台记曰杨纂恕尹君不同巳判遽命笔复沈呤少选乃判曰纂输一筹】
　　戏呈闻善
　　堆豗病鹤怯鸡羣见酒特地生精神【欧阳公诗云三日不出门堆豗类寒鸦晋书嵇康传或曰昨于稠人中始见嵇康昻然若野鹤之在鸡羣退之诗春半邉城特地愁】坐中索起时被肘亦任旁人嫌我眞【老杜遭田父泥饮诗髙声索果栗欲起时被肘又诗不爱入州府畏人嫌我眞】
　　题子瞻画竹石【赵子湜家本云题全天粹东坡竹】
　　风枝叶土竹龙蹲虎踞苍藓石东坡老人翰林公醉时吐出胸中墨【东坡诗雨叶风枝晓自匀李太白永王东廵歌曰龙蟠虎踞帝王州胸中墨谓其藻翰之余退之代张籍书曰一吐出胸中之竒】
　　戏赠米元章二首【米芾字元章以能书知名喜蓄书画有米氏书画史行于世】
　　万里风帆水着天麝煤防尾过年年沧江静夜虹贯月定是米家书画船【谢灵运诗苕苕万里帆老杜诗一日过海收风帆退之诗海气昏昏水拍天又祭张署文日洞庭汗漫粘天无壁李西台题杨少师大字壁后云枯杉倒桧霜天老松烟麝煤风雨寒防尾谓栗防尾可为笔杜牧之诗广文遗韵留樗防鸡犬图书共一船自说江湖不归去阻风中酒过年年诗舍神雾曰瑶光如虹蜺贯月正白感女枢生颛顼此借用言船中有寳气崇寜间元章为江淮发运掲牌于行舸之上曰米家书画船云】
　　我有晖古印章印刓不忍与诸郎虎児笔力能扛鼎教字晖继阿章【晖谓谢朓也汉书艺文志曰摹印章书幡信汉旧仪曰银印钮其文曰章汉书韩信传曰项王刻印刓忍不能予虎児即元章之子名友仁近嵗擢工部侍郎退之诗曰龙文百斛鼎笔力可独扛两章字义不同故得重用以元章为阿章犹晋人以王平子为阿平】








　　山谷内集巻十五
　　钦定四库全书
　　山谷内集诗注巻十六　　宋　黄庭坚　撰
　　任　渊　注
　　次韵高子勉十首【高荷字子勉江陵人上山谷长篇警句云蜀天何处尽巴月几囘弯因此得名后知涿州而死自号还还先生事见曾慥诗选】
