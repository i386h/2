<!-- { "loadSidebar": true } -->
　　华表魂归不见城，萍逢逆旅怆离情。沸羹身世方招隐；画饼荒唐竟啖名！乡里折腰陶靖节（辛、壬之岁绾篆舫山），江关落魄沈初明。高楼不共元龙榻，谁识人间重晚晴？

　　再迭前韵，视台友林陔唐

　　隽侣春游客冶城，他乡倍切故乡情。鲸呿已历尘中劫，蛛隐能逃海外名？八口东宁轻聚散；双眸南阮怕分明。相逢亚雨欧风里，六合茫茫不肯晴！

　　同学谢石秋茂才小聚荔园，时将由闽之沪，以诗录别，次韵送之

　　榕荔城园话梓桑，匆匆琴剑去程长。了无干净中华土，剩有雕零大雅堂！乱世壮夫争逐鹿；穷途文士耻求凰。老臞一掬临歧泪，权当离杯泛夜光。

　　龚三诗橘归里养痾，寄诗索和，即次其韵

　　久客还乡猿鹤笑，檄文曾否北山移？匆匆薇影琴尊地，历历桐阴钓弋时（家在桐城，尊甫咏樵赞善，旧有薇华吟馆）。两首新诗愁纪梦；九年别酒忆临歧。义熙重话前朝事，铜狄■〈扌麻〉挱祇自疑！

　　一笑高阳有旧池，豪情无复郑当时。新桃莫问元都观，老菊全荒靖节篱。华表魂归招鹤语，藜床病久倩龟支。膏盲泉石相怜意，手擘邮笺远和诗。

　　林石洲新得雏姬，以诗调之

　　瓜字年华碧玉轻，双心一袜证新盟。灯坳小立能眉语，屏曲相逢已目成。准备桃根同泛鹢，安排柳叶且藏莺。风流薮泽团云队，可有龙邱拄杖声？

　　幼女痘殇，天遗邮诗相慰，次韵为谢

　　金銮紫石剩移文，忽幻昙花散彩云。尺素临风缄老泪，相怜同病两相闻！

　　等是明珠掌上观，一星和梦坠江干。钟情我辈何时了？来日方愁此大难。

　　寿蔡枢南农部六十

　　线添长日管回春，珂里县弧庆六旬。东海旧游余老辈；西山家学念前人。渐甜晚境尝都蔗，无量修龄种大椿。雁塔群英成底事，相期珍重岁寒身！

　　林有壬「南洋实录」题后

　　飞鸿爪迹大瀛南，万里星槎海客谈。汗漫纪游王遯叟，輶轩问俗薛庸庵。一篇赤雅文何壮，三尺青虹气正酣。打破天荒成信史，铭勋不律是奇男！

　　题陈百轩孝廉节母刘太君征诗册

　　巴台百尺穴封丹，两字怀清古所难。已见岐山光志乘，况闻颍水盛衣冠！双丁世阀联珠贵，五豒宾筵舞彩欢。天与甘临酬苦节，年年慈竹报平安。

　　中秋后一日李培之督军母史太夫人八十寿

　　迩岁榕城阴，雾罩越王石，自从识临淮，牙旗倏改色。贱子揖军门，气吐阶前尺，仰瞻斗岳姿，诵芬及先德。柳欧本母教，和丸而画荻，蔚为国砥柱，南天撑半壁。闽山秋节清，闽江秋月白，脐堂共称兕，众母民所式。鲁侯閟宫诗，祝嘏庶士职；鹭门万口碑，愿附晨风翼。

　　寄祝王君孝缉母林太夫人七十寿，先友可庄殿撰之室也

　　琅邪寿母西河媛，箕畴九五之福人。通家两世纪与群，管彤懿微吾能言。当年之子歌桃蓁，相庄德曜闺中宾，不须荆布为钗裙，乐羊一剪机如神。勖哉夫子干青云，芙蓉镜下看抡元。宫袍儤直西清垣，禁中才子诗名喧！天池九万游鹏鲲，使星山右词曹尊，手持玉尺衡人文，随轺仙眷荣封君。江南黔、粤乘鱼轩，爪泥一一鸿留痕。南徐出守五马新，夷匪跳梁江之滨。黄堂众母慈吾民，奠安鸠户仪厚坤，量移吴郡争攀辕，神君内相宜策勋。矧兹母教夙所闻，柳丸、欧荻扬清芬，一门锺毓皆殊珍，鄂城治谱舆诵存。世称金鷟而石麟，森森兰玉阶庭春。扶床之稚含饴孙，晚秋寿菊仙香醺。西池王母开瑶樽，跻堂称兕来冠绅。贱子萍踪羁鹭门，邮笺祝嘏芜词陈。古稀杖国方七旬，期颐上寿无涯垠。一峰天姥高嶙峋，后雕千尺同松筠。

　　蟫窟「寄怀」和韵

　　金谷诗豪石季伦，泥云相忆水之滨，广谈尘尾清于玉；郗笔龙须净不尘。大力君抟南海翮；衰年我滥北山巾！彼苍位置斯人局，铸就萧闲更铸贫。

　　崖岸「寄怀」和韵

　　穷岛年年陋室居，况堪壁立笑相如。头巾己扁何须压，毛颖无锋不中书！久客风尘谁鲍叔？故交陌路几陈余！陆生可有千金橐？蛩蟨连肩待巨虚。

　　和蟫窟「棉兰移居」韵

　　移帑靖节且休论，那有柴桑避俗喧。阅世浮屠三宿地；可儿学究几家村？不应晏子仍居市，其奈刘伶己入裈。犵鸟蛮花此间乐，故山啼杀秭归魂。

　　如君能办买山赀，王屋愚公亦可移。愿唱鹭门归隐曲，共吟蟫窟落成诗。元龙楼上人何在？朱鸟窗前客未窥。笑我国于蜗角左，厌厌新妇闭车帷！

　　五年消受晚花香，蹇子相于昼锦堂。每对琴尊怀北海，早知金王重元方。龙荒谪宦依骚雅，鳀国词人奉霸王。凄绝恒心园里客，吟笺飞度万羊肠。

　　欲寻净土羼遗民，奈此泥犁黑劫沦。东海昔年迟蹈我；北山今日恐驱人。坡翁抵死居无竹；老子平生患有身。万古阎浮诗冢在，蘧庐天地一微尘！

　　年家子黄未庐孝廉投诗，依韵报之

　　林逋当日访西岑（谓仲良），话到黄香便醉心。何意工书王内史（未庐工书），竟同寄食汉淮阴！瑶篇一睹惊奇句，绮席相邀负浅斟（昨承招饮，并约看花之局，因事未往）。别有九京同谱感，沧桑弹指去来今。

　　和未庐「本事诗」韵，即以调之

　　梦里韶华逐鹭波，愿将慧剑醒时磨。玉京可有黄冠例？生割情根唪贝多。

　　雄凤雌鸾各自飘，只衾遥夜那能消？怜卿往愬竟逢怒，知否谗人公伯寮？

　　陈遂园茂才患瘿十年，一割而愈，因仿袁随园「告存七绝句」，遍索同人和诗

　　七首新诗例告存，遂园今日又随园。眼中几辈能真达，除却阿澐不与言。

　　岁在龙蛇已不祥，况堪厄闰值黄杨。谁知碧眼刀圭药，压倒千金肘后方！

　　瘿木回春笑口夸，芙蓉不主曼卿家。绿章谁向通明奏？乞汝铃旛好护花。

　　刮臂关侯痛不知，名香何必返魂奇。当年侥幸齐宗伯，蒙古宁无换脑医！

　　持较东施几倍妍，无盐竟把宿瘤捐。一时赚尽骚坛客，艳说秋红老少年。

　　生仿泉明自祭文，老夫跋扈肯输君？坚牢一种顽仙骨，吟帜高张敢死军。

　　霍家去病范长生，彼此悬崖放胆行。未了小仓花月债，猿猴蝙蝠两成精。

　　和周墨史铨部「菽庄观菊」韵

　　永和觞咏义熙年，到此林园别有天。地主弧山梅自冷，秋容老圃菊偏妍。扬尘海上桑田劫，邀月杯中栗里缘。茂叔由来君子癖，而今隐逸更相怜。

　　黄绳其明经节母叶太君请旌，诗以颂之

　　苦节甘临理必偿，衣冠江夏况堂堂。柳丸酸楚传家范；莱服斑连上寿觞。词客同时舟柏赋；文郎早岁榜花香。桓嫠古有旌门典，鹭屿千秋族乘光。

　　花县朱楚白先生麦夫人六十双寿

　　荦荦三长括九流，名山甲子已平头。儒林传在真雕虎，史馆书成足汗牛。诗礼门庭通七业；笄珈福慧证双修。兕觥今日跻堂者，记取蠡吾旧邑侯。

　　九江一脉见真儒，劫后灵光认故吾。东汉循良今召杜，南宫声价昔归胡。齐眉赁庑方蛛隐；绕膝循陔有鲤趋。笑付儿曹家国事，花山二老杖乡俱。

　　苏门答腊咏古

　　成祖天威震九琅，用兵阉宦亦如神。复雠花面雄乘象，向化葵心远贡麟。野史当年柔佛国；寓公几辈谪仙人。到今剩有埋诗窟，丁卯桥边草不春（哀许叟也）！

　　龙涎犀角满归轺，三使堂堂永乐朝。泛舸鸱夷今地主；揭竿渔父古天骄。奴星闰位无人夺；佛海羁魂有客招。犹幸山庄留马达，五车书卷一吟瓢（马达山张氏别业）。

　　陪臣阒寂容卿孤，安得虬髯创霸图？苏木曾闻唐入贡；条枝空说汉分符。不赀谁是红毛贾？大长公然碧眼胡。为问素封君有几？只余无数跖之徒！

　　詹卑国俗笑侏离，大食、波斯两阙疑，旧港已无宣慰使，名山那有敕封碑。白人播殖贪狼策，黄种酸辛贩豕悲！三佛虽亡三保在，村巫犹赛郑和祠。

　　岁暮旋岑，族人涂生、伯箴乔梓以诗相质，书此勖之

　　沧浪昔论诗，玄理夺禅席，譬如香象渡，又若金鳷擘。此中有慧根，伧荒鲜所得。学语初牙牙，吐词且格格；淬我切玉锋，蓄我扛鼎力。安知十步芳，不有万夫特？游子桐城南，腊鼓催除夕，俗尘薶顶踵，苦吟了无益。朔风正号寒，四壁虫悲啧，行脚羡定僧，避世究何策？夜光误弹鹊，谁为惺惺惜？昨来小游仙，抗袖凌八极，荒鸡一破梦，月坠弧灯寂。吁哉伯牙琴，渺尔锺期识，千秋骚雅宗，秘书我同籍。

　　涂生弟和诗，迭韵答之

　　我年二十余，谬忝榕坛席。巨鳌山可负，灵犀水可擘，不觉诗酒狂，扬扬意自得。人事忽迁移，世途渐扞格，空存蹈海心，敢望回天力？神州遂陆沈，万劫此其特。东隅今已矣，桑榆复将夕，岁寒松竹梅，三友乃吾益。诵君白雪吟，无俟烦解啧。布衣旧弟昆，偕隐真上策。燕劳奈分飞，念之每痛惜。鹭门一衣带，云树苍茫极。临歧相唱酬，权慰离襟寂。诗中有惠连，垂老方省识。敢此韩公门，汗走僵湜、籍。

　　伯箴侄和诗，再迭前韵答之

　　昔闻汉施雠，经学实专席；又闻唐肩吾，诗学亦巨擘。君今■〈氵〈厥，去欠〉〉宗风，熊鱼欲兼得，明经出汉科，裁诗入唐格，抗怀追古人，年少有余力。老夫别十稔，刮目诧殊特。岑西旧茅堂，薢茩共晨夕，侯芭字问奇，彭宣业请益。父书信能读，家驹声啧啧。勖哉千里姿，奋鬣自鞭策！朝阳丽春华，及此寸阴惜；星宿穷其源，泰岱造其极。愚山一瓣香，骚坛久阒寂，荆璞贵葆素，留待卞和识。相期竹林游，平分咸与籍。

　　钱晴江六十双寿征诗

　　中山千日百无忧，浊世翩翩此胜流。抱朴神方传华、葛，咒桃仙耦隐樊、刘。门高衣锦觥称兕，节过烧灯杖祝鸠。种德如君兼种福，木公金母几生修？

　　前劝业道李士伟母汤太夫人七十征诗

　　挽鹿和熊说若耶，杖鸠称兕祝京华。诸郎冠剑凌三岛；王母壶觞醉九霞。丹穴封君巴媍传；白衣仙宰邺侯家。东风喜舞新莱彩，辉映宣文旧绛纱！

　　和逸翰楼主人韵

　　茫茫云树隔江春，差幸诗中见故人。拌向丰城薶宝气，双龙何日合延津？

　　新亭名士奈何天，俊物无如顾彦先。逸翰楼高谁敢并？髯苏台亦署超然。

　　桑户嗟来各反真，飘零无着与天亲。信陵醇酒浑闲事，一笑尘中劫后身。

　　老狂风咏愧宾筵，此是空门一棒禅。准备向禽游五岳，从君领略地行仙。

　　「吴梅村集」题后

　　娄东十子最翩翩，及第风流况少年。一事眉公倾倒甚，玉堂春在洞房先。

　　御屏记注动先皇，机轼才名早擅场。赢得词林谈复社，师生同日咏霓裳。

　　不求闻达不躬耕，怪底征书出海宁。徼幸纯皇题集句，险将诗史累司成。
