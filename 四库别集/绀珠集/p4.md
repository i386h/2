<!-- { "loadSidebar": true } -->

　　飞仙之印
　　卫叔卿服云母得仙其子名度世遍游山海求见其父一日于山中见之与数人愽戏坐石床度世问愽者为谁曰洪崖先生许由巢父王子晋也我有仙方在所居柱下度世归掘之得玉凾封以飞仙之印乃五色云母也度世服之果亦仙去

　　与汗漫期
　　卢敖见一士深目结喉鸢肩而修颈丰上而杀下踞龟殻而食蛤蟹谓敖曰吾与汗漫期于九垓之外不可乆留乃去

　　青精先生
　　先生年千岁色如童子能终岁不食亦能一日九食

　　白石为粮
　　白石先生尝煑白石为粮故号

　　隠遁仙人
　　彭祖问白石生何不服药仙去对曰天上多有至尊相奉甚难更苦于人间耳时号为隐遁仙人以其不汲汲于仙官常游行四方治人疾

　　百花煎丸
　　凤纲生采百草花煎丸服之后仙去

　　碧落侍郎
　　沈义将飞升忽有白鹿青龙车羽衣持节以青玉界丹玉版拜为碧落侍郎乃仙去

　　玉壶十二
　　王逺字方平徃蔡经家后去十余年七月七日威仪如大将军持玉壶十二皆以蜡封其壶口

　　真书廓落
　　王逺与书陈尉真书廓落大而不工

　　女子笞老翁
　　汉使过河东见一女子笞一老翁翁受杖甚恭问之云此妾之子也昔舅氏伯山甫以神方教妾妾使服之不精至此衰老故杖之问其年妾一百二十岁儿纔七十余尔

　　聚壤成山刺地成渊
　　刘政有道术能于一人作千人千人作万人能嘘水兴云聚壤成山刺地成渊

　　青赤丸
　　孙博以赤丸投军中须臾火起更投青丸乃灭

　　引镜为刀
　　博又能引镜为刀屈之复为镜

　　泥马
　　章震号王子能以泥作马日行千里

　　酒驱俗态
　　王子弟子号太阳好酒常醉或问之曰晚学俗态未除故以酒自驱耳

　　龟杯
　　南极子柳融取粉涂杯呪之成龟煮取其肉食之呪其殻复为杯矣

　　唾盘成鲤
　　刘纲唾盘成鲤可食

　　神仙五百年一开
　　王烈得石髓按仙经云神仙五百年一开有石髓出食之者寿与天地等

　　白羊公
　　黄芦子以法授白羊公此公尝乘白羊故号

　　四百岁小儿
　　李八百呼渉正为四百岁小儿

　　煮石如芋
　　焦光服白石煮熟与人味如芋

　　时下玄洲戏赤城
　　茅盈学道乘赤龙登天先是童謡曰神仙得者茅初成驾龙上天升太清时下玄洲戏赤城继世而往在我盈帝欲学之腊嘉平

　　七试
　　张道陵弟子赵升七试皆遇乃授肘后丹经

　　八公
　　刘安请致术士于是八公往见化为童子颜如桃花王敬之遂授丹经

　　鸡犬诸物得仙
　　安既仙去药器在庭鸡犬舐之皆仙去

　　石壁神丹方
　　韦和到西城山事王君令熟视石壁乆之见有文字即得道初一年无所见二年满有文字三年得所刻神丹方及五岳图乃去

　　二十三处见子训
　　蓟子训有道术至京师诸贵人争邀之皆许某日午当往是日二十三处见子训衣服语论皆如一焉

　　九节杖
　　王遥遇雨使弟子以九节杖担箧不沾湿

　　方瞳
　　李根字子源两目瞳子皆方仙经云人八百岁则瞳子方

　　九节菖蒲
　　九疑山人见武帝云闻有石菖蒲一寸九节可服故来采耳

　　魏伯阳
　　魏伯阳与弟子三人作丹丹成先与犬犬死弟子曰先生可服之否伯阳服之亦死独一弟子曰先生非常人也服丹而死得无意乎服之亦死二人下山求塟具伯阳即起再以丹纳犬及弟子口中皆起仙去书以为别

　　落翮山
　　王次中变篆为隶始皇召之不至将杀之次中化为大鸟振翼而起使者拜曰无以复命恐见诛乃以二大翮坠与使者始皇乃信因名落翮山

　　碧瓦鳞差瑶阶肪截
　　蔡少霞梦人托书新宫铭曰紫阳真人山玄卿撰其畧曰碧瓦鳞差瑶阶肪截珠树规连玉泉矩泄仙翁鹊立道师水洁三变玄云九成绛雪

　　丧四十九妻失五十四子
　　彭祖年八百岁丧四十九妻失五十四子

　　肉芝
　　萧静之掘地得人手润泽而白烹而食之问何物曰肉芝也

　　○续仙传【沈汾】

　　渔父词
　　张志和号玄真子尝歌渔父词云西塞山边白鹭飞桃花流水鳜鱼肥青箬笠緑簔衣斜风细雨不须归后于湖州刺史颜真卿坐上黄鹤翔集飞升而去

　　蓝采和
　　蓝采和常着破衫繋六胯黑木带一脚着鞾一脚跣行丐于市歌曰踏踏歌蓝采和世界能几何红颜一春树流年一掷梭古人混混去不返今人纷纷来更多朝骑鸾凤到碧落暮见桑田生白波长景明晖在空际金银宫阙髙嵯峨后于濠梁酒楼腾云上升遗下衫靴带并所执大拍板

　　童子峯
　　朱孺子幼事道士王元正居大若岩一日汲于溪上见二花犬相趂因逐之入于枸杞丛下而没掘之得杞根形如二犬煮而食之味极甘香忽觉身轻飞于峯上须臾云气拥之而去元正食其余因得不死遂号童子峯

　　空中打麦声
　　王老者村居慕道有老道造之延留月余忽遍体病疮王老为呼医道士曰但得数斛酒浸之即愈如其意置酒道士入瓮中三日方出而须发反黑颜如童子谓王老曰能饮此酒可以仙去时方打麦王老全家饮之并打麦人皆饮之须臾皆醉卧忽风动云蒸一时轻举舍屋鸡犬亦去空中犹闻打麦声

　　龙宫药方
　　孙思邈尝救一青蛇龙子也后为龙王召至水府得龙宫药方三十遂作千金方三十卷毎一卷内隠一方耳

　　道士化酒榼
　　明皇召张果至问其寿曰尧时丙子年人又云尧时为侍中帝赐之酒曰臣有一弟子能饮帝召之俄一小道士自檐而下年十六七美风姿善谈笑帝喜赐饮一斗不醉果曰不可更饮必有所失又逼饮之酒从顶出冠子坠地化为一酒榼视之乃积贤院中榼也拜果银青光禄大夫赐号通玄先生

　　殷七七
　　殷七七名文祥毎醉歌曰琴弹碧玉调药炼白朱砂解酿逡巡酒能开顷刻花时鹤林寺杜鹃花甚盛为三春游观之最时将重九花叶已凋或谓七七曰汝言能顷刻花开可能此花否七七曰可九日之赏前二日往宿次日花已发及九日烂漫如春时数日不谢

　　司花女
　　鹤林寺毎花开常见一红裳女子护之及殷七七欲开其花忽一女子至曰妾乆司此花今为道者相共开之

　　栗缀鼻
　　七七常为一官僚召饮有佐酒娼优笑之七七取栗散之皆闻异香出自栗中惟笑七七者栗缀鼻中复闻秽气殆不堪忍须臾自起狂舞粉黛狼籍坐皆大惧共为谢过栗乃坠七七酌水为酒削木为脯指船即住呼鸟即下道术甚多

　　身居赤城名在丹台
　　谢自然问道于司马承祯唯唯而已自然叹曰毎登玉霄峯即见沧海蓬莱亦应非逺于是造别就新罗船入海至一山遇道士问何往曰蓬莱寻师道士笑曰蓬莱隔弱水此去三十万里非飞仙不能到天台司马承祯身居赤城名在丹台真良师也自然乃回复见承祯乃传授上清之法

　　蓬莱山在拄杖前
　　谭峭诗云线作长江扇作天靸鞋抛向海东边蓬莱信是无多地只在谭生拄杖前

　　乌龙
　　韦善俊携一犬号乌龙后化为龙乘之飞升而去

　　琅玕树
　　谢玄卿遇神仙见丹柯碧叶微风时叩五音相节云此琅玕树也又设凤冠粟龙睛稻黒河琅菜素麟脂班螭髓玄洲白■〈木奈〉空洞灵瓜扶桑丹椹黒河文藻又有琼瓜酒桂脑芸香又弹八琅之璈丛霄之笙击洞阴之磬奏元钧之歌作回鸾转凤之舞

　　空洞灵瓜扶桑丹椹凤冠粟
　　并见于上

　　谷父蚕母
　　三川饥有青衣童子语人曰世人厌弃五谷地司已収五谷之神矣可相率祈谢谷父蚕母当致丰穰

　　睡仙
　　夏侯隠毎登山渡水闭目美睡同行皆闻其鼾声而步不蹉跌所至即觉人谓之睡仙

　　种瓜摸钱
　　马湘字自然有道术尝于江南刺史马植座冬月于酒杯中盛土种瓜须臾引蔓开花生实食之甚美又能遍身摸钱皆青铜钱投之井中呼之其钱一一飞出

　　白云记
　　司马承祯字子美善篆别为一体名金剪书隠居天台山玉霄峯号白云子唐睿宗尝召见既归朝士赋诗送之盈编遂传于世号白云记

　　隔两尘
　　异人丁约隠于卒伍韦子威事之一日辞去谓子威曰郎君得道尚隔两尘子威问其故约曰儒谓之世释谓之刼道谓之尘

　　毛女
　　毛女名玉姜在华山猎人多见之以其遍体生毛故以毛女呼之自言始皇宫人秦亡逃入山遇道人教食松叶遂不饥寒而身甚轻

　　李八百
　　李真多蜀人得仙后常游人间约其年八百余岁号李八百

　　蝇虎舞
　　韩志和有道术唐宪宗时献一龙床登坐则鳞鬛爪角皆动夭矫如生又于御前以蝇虎子数十枚令分队伍舞梁州曲皆齐一中乐节

　　潄饭成蜂
　　葛玄常师事左慈有道术与客对食食毕潄口中饭皆成大蜂飞行有声良乆张口蜂皆复入却成饭粒

　　○商芸小说

　　四寳宫
　　汉武以杂寳妆床屏帐等设于桂宫谓之四寳宫

　　三云殿
　　汉成帝设云幄云幕云帐于甘泉宫谓之三云殿

　　弹棊
　　汉成帝好蹴鞠左右以为劳帝曰择似此不劳者奏之乃作弹棊以献或言始于魏文帝时宫中妆奁之戏帝为之特妙能用手巾角拂之有人自言能令试之以葛巾低头拂之更妙于帝

　　天帝面方一尺
　　晋咸康中有士人周谓者死而复生言天帝召见引升殿仰视帝面方一尺问左右曰是古张天帝耶答云上古天帝乆已圣去此近曹明帝也

　　凌云台
　　台上楼观极盛初造时先秤众材俾轻重相称乃结构故虽高而随风动揺终不坏晋明帝登而惧其倾侧命以大木扶之未几颓壊

　　问沐
　　晋明帝为太子时闻元帝沐上启云沐伏乆想劳极不审尊体何如答云去垢甚佳身不劳也

　　初不择日
　　郑鲜之上启宗武帝云伏承明旦见南蛮是四废日来月朔好未审可从否答曰劳足下勤至吾初不择日帝亲为答尚在其家

　　足下
　　介子推不出晋文公焚林求之推抱木而死公抚之尽哀乃伐木制履毎俯视则流涕曰悲乎足下足下之称盖自此起焉

　　合组歌列锦赋
　　扬雄谓长卿赋不似人间来叹服不已其友盛覧问则何如其佳雄曰合纂组以成文列锦绣以成质雄遂着合组之歌列锦之赋

　　吐凤
　　扬雄吐白凤凰集于玄上

　　胡广得姓
　　广以恶月生父母恶之藏之胡卢弃之河流岸侧居人收养之及长有盛名父母欲取之广以为背所生则害义背其所养则忘恩两无所归以其托葫芦而生也乃姓胡

　　炊饭成糜
　　有客诣陈太丘谈锋甚敌太丘乃令元方季方炊饭以延客二子委甑窃聴客语饭落成糜而进客去太丘将责之具言其故且诵客语无遗太丘曰但糜自可何必饭耶

　　尔汝交
　　祢正平年未及冠而孔文举已逾五十相与为尔汝交

　　若汝之言亦复甚佳
　　司马徽居荆州以刘表不明度必有变思退缩以自全人毎与语但言佳其妻责其无别曰如汝所言亦复甚佳终免祸

　　萦蒲
　　歴城东有蒲台世传秦始皇尝过此萦蒲以繋马至今蒲生犹萦

　　肉翅登台
