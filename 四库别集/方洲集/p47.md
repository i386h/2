<!-- { "loadSidebar": true } -->
　　顾定之画竹巻跋
　　赵松雪写竹九叠法后世惟九龙山人得之息斋而下弗论此幅顾定之所写挥毫用墨澹润老烂今百余年相对如雨牕凝睇之时虽孟端恐未易与巻首苍雪轩古篆鄱阳周伯琦笔惟陈登可庶几余不足比可谓具美矣
　　余留小传跋语
　　大卿夏先生文章政事优入古域非时士所及余盖学之未能也王士英题词盛称公文章而归重于经国救时庄孔旸小传备载公政事而归本于孝友然则文章政事皆有蕴发之地论其纯杂偏正固当以徳耶古言太上立徳次立功虽有等差实同原异致耳非各为务也先生渊懿之学见于称载者如此庶几将达其全此众人所以学而未能有及也君子之于天下徳其尚已乎
　　夏抚军房大年唐玉骢马图跋
　　画马贵乎停分向背毛肉气韵精神骨法各极其精为善品而骨法尤重昔晋武帝得周穆王八骏图腐败昏溃而骨法宛在不失其真是骨法妙解处所谓天机流动盖有出于粉墨之外者此图规格既佳而传染亦善人马拱驻意象相符如有所向其对御立仗时也前辈云一笔画大年其近之夏侯得此可谓竒絶矣珍重珍重
　　跋梦游僊诗画
　　古清修之士与世不偶将隠约自处或因以寓激劝于人则必托意高逺寄迹荒闲其有无去来若将不可测虽旷古隔世因其茫然而求其确然者则其人之怀抱可得也履徳梦仙之诗与明徳所作之图不无有类乎此欤不然何履徳之语自谓虚无明徳之画不具形迹二君之确然者余固知之而茫然者尚可问也姑识之
　　李建中书跋
　　彦章都阃所藏法书甚富晚出李西台书尤可珍重首跋谓其笔迹虽若凝滞少变化自然有一种萧散气象真名言也当为巻中第一评
　　郑氏家范跋
　　浦江郑氏自宋至今族望天下而门户不衰者皆是编维持之力也海宁乡丈者董公如鲁与其子谦慕其名义为之翻刻以传即其所好尚可以知如鲁父子之存心行事矣虽然有郑氏之法而无郑氏之心虽得其书无益也古人谓徒法不行如鲁愿益勉之以志乎其所至
　　张即之大字跋
　　即之作大字如写小楷而笔意兼行转折作止之悬如老生作礼虽骨格强硬而意度调熟见之者自当叹重此巻三字尤为卓絶非常所见
　　杨维高宪副喜雨巻跋
　　两旸燠寒风皆欲备叙而后民生遂雨晹先之雨甚则水多旸甚则火盛水虽备物犹有生者火炽而亡制则无类矣所以自昔忧旱者常十九忧涝者常十一今典故郡县雨泽必时闻而旸燠寒风非异不举雨之于民休咎大矣故太平之岁句而一雨亟作亟止沾足优渥岁功于是乎有成此宪副杨公凡遇雨虽在烦劳不堪时辄志以为喜一以重民事非无从也然余闻夏暑雨小民惟曰怨咨一雨也于众喜之中已有忧不及事者喜怒哀乐之发于政为人上者可不省虑哉公非一命之士燮调和剂皆其分内公能忘已而为民以喜必能委己而为民以忧矣
　　仓颉图题语
　　伏羲画八封造书契至黄帝史仓颉更定古文以啓六书之原非结绳之治至颉书代也淮南子记作书时天粟昼零鬼妖夜哭或作龙潜兎哭皆怪诞可疑又颉时衣冠创设礼宜从制今图纪皆蓬跣四目身被草卉岂其生近人首蛇身之世异禀野俗犹或有在耶大抵事不具于六籍言不经于仲尼虽方防亦不足征况淮南书出于附会丛杂本以多闻广异为工者哉独其字书于今可见者疑许氏十五篇是也自制作有定凡天地之文古今之事人物之宜天下之治乱风俗之盛衰莫不闗系挽而上之可以绪系丘索推而下之可以櫽括百代得其传者周有史籀秦有李斯汉有蔡邕唐有李淖斯皆神契妙解入室升堂而近世周伯琦陈思孝诸君子亦皆循蹈轨范庶几成名囘视晋唐以来真行草书非不研精笔墨超越铅椠至论其源流体义求无悖于正书者兹亦鲜矣昔人谓大篆为仓颉之嗣小篆之祖又谓自以下吾不欲观诚知言也夫所贵于文字者以其能载道宣化克济斯民而已宣化莫重于教命载道莫先于经典经降而有史史散而有子集集流为百家异说佛老之书邪正混淆神人渎扰也久矣教举为试艺试艺分为吏牍吏牍滥为胥徒舆皁朱墨批摄之私具弃本殉末媒禄纲利民之烦于文也亦久矣文胜之浃于明幽鲁圣人己有欲从先进之语况今日乎是则鬼哭粟零虽曰必无而言者之托戒可谓明且逺矣此岂创物者之过哉述焉而枉于用者之罪也姨甥卫使刘时泰武而达文孜学不倦间持此图求题因书其额
　　陆参政北征倡和诗跋
　　诗言志志正则其言也必精志同则其言也必协志同而正言协而精必若人焉措诸天下事无不济况军纪一行哉诗固人才政化所关非但句律之间此张陆二公所以成逺大也读之岂胜隽永
　　刻紫阳庵游览诗文跋
　　范栖云编集此集余数年不能入刻栖云殁其徒冯粟庵携还海盐故邑邑隂阳训术朱君文济慨然力任其事校定财用劳费两尽不几何时此集遂有永托自是付授得人流布日逺则文济之敏于义粟庵之勤于师栖云之笃于文物皆当与鳌峰瑞石竝久于寰中矣古太史氏掌阴阳占兼图籍着纪文济明达好古里社中之美器是举也不愧于其职业有志者事竟成充其所向虽司马迁之作可几矣
　　高尚达与夏世芳书赞跋
　　古人谓学古入官修治皆一道后世体用不伦人将贪肆怠忽晦庵先生指其切要以励仕者若推其蕴极清近无欲慎近主敬勤近无间无欲无间而敬以成其始终是岂可以为当官者之法哉此固尚达都宪世芳之所以有得于行藏进止之间者也但其初作书赞时乐闻世芳之贤故恳恳加勉若谓其有所未教不发恐非其初立言之本意也
　　李员峤士临七帖跋
　　临古人书往往得其形似鲜或造妙此帖风度逼真信如钱曲江评品而大徳丙午下欵识字却少异于前毋怪欧虞禇栁临榻举相似及其成家各与禊帖不同也方洲生张宁观此谈于景阳药室因题于后
　　夏圭画巻跋
　　画家长幅难于深逺褊幅难于深高此巻上下互见前后相照高低逺近深浅小大隠显纡直夷险静躁各得其宜类不失一而意趣之妙能使观者神游真所谓竒作予平生仅见二巻一近为海盐某家物一故在温州致仕都阃陈彦章所意景皆不如此巻而笔墨似尤老烂但少观老忆不复亲切汝辉尚珍藏之
　　呉汝辉画册后跋
　　汝辉所藏画册有宋徽高二庙御笔书画余皆当时名笔山水树石楼阁人物花果羽毛鳞介无不各臻妙品昔人谓画人最难次山水次狗马楼阁此画者之难易又谓观山水非精深不能知花木禽鸟一览可尽此观者之难易予谓二者皆当先理趣而后形似而后传染则难易两忘而后定论然则观此册者固当以山水为上
　　画册跋
　　册中有宋徽庙御笔书画其余人物山水花石羽毛鳞介皆前人名笔随类出竒无不精絶汝辉装防什袭题其首曰吾家故物予于是见汝辉于先世所遗慎重不玩推是心以上遗益切则慎益周物益大则重益至其守身保家教子睦族当必皆有道矣昔东坡先生为王晋卿记寳绘堂无一言及绘家事而惟戒其勿留意取败美其能被服礼义诗书而已晋卿本以寳绘立名言犹若此况以立于世泽者予可泛论而不徳视此册哉汝辉幸卒自勉
　　山谷书跋
　　东坡尝言山谷学予书今观此巻实类苏笔而劲逸不侔细究二公原法皆自顔鲁公行书中来观祭从子季明文乞米诸帖可见岂山谷初学坡其后乃归极鲁公是以神气相得而形动小异耶
　　山谷小帖跋
　　此诗此字此人与所赠和可谓三絶者又皆一世冠冕文林竒寳不能多得汝辉万自珍重
　　宋景濓跋张孟兼玉兎泉铭并熊参军鼎刘职方崧周虞部子谅次子璲联句孟兼家诗跋
　　玉兎泉序铭体义明正联句如石鼎诸作真书如宋仲温尾跋如章草作述者皆国初名公固自可重至论其要切则君臣父子朋友长防之道皆具焉此文章所以有益于世宜不传也词翰云乎哉
　　宋书册跋
　　册中有宋飞白御书石刻及名公简帖日月重光照映奎璧深足瞻仰文章与世运相闗一字书也元不能宋宋不能唐唐不能晋其间能超越伦类追踪古人通变成家者斯所谓间特之才代不多见此册盖得之矣
　　陈廷采水竹巻跋
　　水竹居记序皆作于至正二十四年则元末也记言六十年前犹有故老能言水竹院落之胜且及孝庙金字御书则故宋时也因兵革扰杭而佳境莽废事干本朝郑元祐何得都不省顾直言感今悲昔意无穷尽推其隠曲必有深虑独见大惜天下重器失于其御故因小寓大而形诸言非特为风景也自入圣朝今百有余年非特东南山水发祥献瑞而普天率土衣冠礼乐彛伦风化尽复中华之旧使元祐尚在则向记中之悲感将转为颂中之欣戴而可嗣书于此巻矣第念巻中作者自元祐下如杨孟载杨铁崖钱曲江诸公皆继述无闻而充溪水竹之居乃迁止钱塘西溪密切故院落之地此记殆为之先兆也清虚处士从孙廷采以遗巻求题因书数语复之
　　钱舜举石勒听诵图跋
　　徐君子久以钱舜举所画石勒听诵图求题图中冠服规模得当时体制传染笔法皆出新意不侔常作可佳也勒本羯种非中华族类乃能好文考古以矫饰国事致有成功晋室君臣顾相崇尚虚无废经败度风流版荡卒殄膏泽以底于亡孔子所谓夷狄之有君不如诸夏之亡盖伤之也霅翁作此其将以为劝乎抑将以为戒乎
　　瑞蕉巻跋
　　余都纪碧涧以瑞蕉卷求书瑞蕉事始已具载前元诸老题识无事称及独念神仙竒迹漫遍宇内不特妙观中类皆一往不属茫昧不可复见而蕉池之瑞犹若欣荣衍茂宛在目前者托此巻之存也盛矣儒文之于世隠可以显闇可以彰近可以逺斯须之事可以千古此简册之功于是乎足重茍所遇非人则亦无所取资其亡可立待碧涧乃能嗣守前遗什袭尊阁不啻如方外所谓丹符秘箓崇爱之己甚则其过于时伦也逺矣嗜好之际可以观人碧涧岂特虚之士哉
　　会稽陈尹所藏五马图跋
　　文敏公自谓画马能尽物性此图五马行立形气与控驭者各有异度知画者必能鉴定也
　　宋徽宗鹌鹑图跋
　　徽宗绘事精到此图虽无御印可征亦自使人珍重昔周公谓武王不能多材多艺徽宗留心材艺如此岂误讲金縢哉
　　仲彦晖所藏张即之书老柏行
　　温夫特善大书扁额字如作小楷不烦布置而清劲絶人余屡见所书楞严道徳经虽甚纤小皆得笔兴此巻老柏行规格絶类但此巻中防掠进止转折间殊不自遂岂温夫书时因笔墨未惬自加补缉哉彦晖善书者必有定见矣
　　谢方顺所藏赵文敏书洛神赋
　　予向为海虞令唐礼用和题松雪洛神赋乃是大徳辛丑所书此巻书于皇庆元年前后相去十余载笔法当益老妙尝记虞道园言在翰林时见松雪所临洛神赋岂公初精于临搨而成家后颇自放笔耶然其圆劲纯熟虽紫芝不能到况余人哉
　　画蕉跋
　　王荆公谓表忠观碑为汉诸侯王年表予谓此画如张长史濡法草书其是与否可互论也着惜多着色误不用飞白石耳
　　王瑞之画跋
