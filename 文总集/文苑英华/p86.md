<!-- { "loadSidebar": true } -->
　　乐自上古兮和洽是闻日至南极兮隂阳肇分名太和而顺气取初阳而配君则知天授圣而正厯圣应天而効勲惟至也去隂就阳惟乐也武脩文八佾初陈杂鸾鳯而容裔九奏斯毕降佳气之氤氲尔其顺元辰体干徳赫容衞之森肃俨宸位之恭黙班礼乐于千品陈贽币于万国济济皇皇威容孔彰望北辰以列位指南山而献觞庆云叶符荣观台之加【一作崇】丽太阳临照煴魏阙而増光于是太常导干羽而前曰八音自设千古靡隔所以赏诸侯之功畅圣君之泽失其度则惉懘寖兴适其仪则上下咸格清浄顺气而不扰和乐自心而来宅可以导情欲可以涤烦剧既而笋簴齐列笙竽互传偕肃肃而合雅亦啾啾而同备以四夷识四海之无我【一作外】成于九土知九徳之咸宣崇易简岂同于濮水务徳化宁比于钧天既损之而又损盖斯焉而取焉故所以移风易俗发号施令周天地而不流匝寰宇而无竞斥郑衞而不御畅柔【一作虚】和而全正群黎足蹈而手舞百僚仪肃而心敬则知一人作则万邦为宪来逺人以干舞播声颂而吹万则郑之细晋之思不可以劝汤之放武之伐而犹有怨岂比我照二仪形九有舒太和之至徳居盛阳之元首咸有典而有则固可大而可久眀眀我后于斯万夀
　　太常新复乐悬冬至日荐之圜丘赋【以题中字为韵】
　　周　存
　　圣人之作乐也将以同和于天地崇祭也将以合奠于鬼神祭有伦而六宗不忒乐具象而万国以亲皇家握干符以御防广乐教以同人虽功成而有作亦袭古而弥新皦如绎如风俗咸和而自化击石拊石鸟兽率舞以来驯顷以贼臣不顺悖于典常震惊我师旅窃犯我纪纲礼乐之仪虽可久而可大文武之道亦一弛而一张是以七徳兴而有辑六乐缺而未彰今五典不用百度载光海外懐仁以有截天下好乐而无荒帝乃诞敷文教式奏薫命太常以修乐将享帝而配天于是绳五元以气应考八能而术全侈弇不兴鳬氏之规惟妙上下合度磬师之法可传爰设业以设簴备宫悬与宿悬尔其金石具陈鞉鼓间出和其戛击节以徐疾五色不乱以成文八风不奸而从律大章彰之已合陶唐之代韶尽美矣不惟有虞之日既而乐复音和仲冬日至戒殷荐之祭典将孔明于祀事用享乎上帝乃奏夫圜丘撞黄钟而角动扣太簇而征流大不逾宫而清浊迭和细不过羽而终始相酬是以六变而天神可礼九成而帝徳惟休大礼毕雅音收居清穆以合理思宥宻而为犹虽化洽时和惟善政所致而风移俗易将复乐之由
　　吴公子听乐赋【以四声为韵】　　　髙　郢
　　延陵季子节髙神融博辨精通其识达其听聪方辞吴而聘鲁因请乐以观风主人于是设嘉飨进乐工陈金石丝竹于堂上舞干戚羽旄于庭中客乃凝情涤虑幽听遐想翕如也见雅调之始作美矣哉叹至徳之弥广自周而下自郐以上备闻变态之音黙见兴亡之象时则崇牙对望猛簴相向槌钟击鼓乍陵厉而清壮鸣磬戛又发越而寥亮八音宣六律畅马弭髦而仰秣鱼竦鳞而跃浪【弭髦竦鳞字见吴赋】信可以察邦国政教之盛衰见造化隂阳之情状及夫曲已终奏斯阕言之者莫隠观之者咸恱足使防旷心沮牙期思絶是知大乐与天地同和大礼与天地同节乃为理之枢柄化人之轨辙者也夫听者纳于耳而察于心伊事也传于古而继于今阳春白雪之歌其和寡流水髙山之曲其意深姑使清浊不乱郑衞莫侵虽千载之后亦何谢乎前贤之知音
　　吴公子听乐观风赋【以自郐已下无闻焉为韵】
　　有东吴子博识洽闻欲观风于上国期属意于南薫审乐声以殊志将理化之可分名籍籍以播物意飘飘以凌云聿来洙泗当周之季礼乐之化已亏文武之音【一作道】亦坠嗟蒙瞽之多逸叹君臣之不自阅邹鲁之儒书独可称其乐尔乃金石迭奏匏革互起主每齐于屈伸客克谐于音防慈爱于寛裕展肃敬于防耻和风陶陶以感心繁音洋洋以盈耳刚不怒兮稽其度柔不慑兮得其理虽曲度而屡絶尚铿锵而未巳政教则异褒贬无愆题深思于唐俗称大风于齐篇察邶诗之不困知郑祀之不延释独【一作犹】憾之南籥愍黍离之东迁是皆清眀华鉴脩短昭然虽谓千祀曽何闻焉幸遇休命沐兹至化太和覃于夷狄神功格于上下五英六茎之义咸池大章之徒与歴代而共乐匪古有而今无且夫乐着太始配天为大实欲庶物之畅茂非独五音之繁防故省乐之理明乎否泰方且乐于无声又何假闻乎自郐
　　钧天乐赋【以上天无声昭锡有道为韵】　　裴　度
　　嘉大乐之同和惟上帝之申锡岂功成之可致必神遇而来觌吉梦足征竒音无斁爰升天表备听乎皦如绎如方悟人间徒闻乎击石拊石想夫秦穆赵简逰魂太清下连宵而无觉上和奏而有声感之深殊九变之曲神而化异三代之名则知昭假于下潜通在上俾昼作夜既尚寐而冥蒙好乐无荒乃克谐而浏亮翕然并作隠尔尽畅所以娱其精诚所以涤夫昏妄既而受天锡降天衢空惚恍于冲漠犹髣髴于虚无余响愔愔而在听抚躬眇眇而异途原夫育万灵腾九有纵未央之娱乐表不息之悠久永为二主观乐钧天假梦中之髙防岂邦内之驩然【一作常】未若我皇冲一气而独运协六律而相宣发善令为钟鼔播仁声于管将兴庆于乾坤之内非取乐于耳目之前不识不知顺天之道旁流喜气宁候于铿锵尽得欢心讵资于击考斯乃常闻于率土不閟于重霄致中和而广被诚教化之孔昭是曰钧天之乐也又何万舞之与九韶
　　第二【同前韵】　　　　　　　　失　名
　　何上天之黙黙有钧天之可名盖徳至而则至从无声而有声和乐发音与梦寐而潜契精诚自感何耳目之能营懿乎徳升闻天降灵贶匪同乎搏拊之和岂在乎霄云之上感夫心志达乎肌肤都万物而有喜闻九奏而可娱其静也寂寂其动也于于异霜天之钟应同汉日之山呼肸蠁兮乍有杳冥兮若无表穆公之休烈为简子之祥符以遨以游实我心之独得不考不击岂他人之是愉惟兹至乐信夫造非天私于二君惟天飨于有道不然何融融泄泄发于自然万籁不杂八音相宣且降懽以入梦知惟徳之动天实深乎骨髓之内岂専于视听之前惟寤语之有说何言词之能全至哉无金石之迭代无宫商之先后忽变化于合漠韵铿锵于妙有既登不死之福庭自谐保生之仁夀则知夫天可通兮道可守自【一作眀】感应之无差知影响之不苟降鉴匪遥徳音孔昭鄙未善之周武甚尽羙之虞韶岂独聆之兮四肢酣畅感之兮心神洗涤将使道徳之不昧必受如斯之殊锡者也
　　第三【同前韵】　　　　　　　　李　观
　　异哉天地之乐其可闻乎美矣盛矣神夫至夫谓其有不见其有谓其无不见其无是惟徳盛者能感匪词工者足愉故昔秦穆之寐也去乎人间即乎天上豁如有遇杳若无妄大音嘈兮交作上帝俨以延望百神纷纭而齐赴万变合沓而殊状日月正其东西星辰分其背向乃有地祗上谒天仙下朝奕奕翩翩霓裳羽盖之洊集砰砰磕磕撞钟击鼓之相嚣舞之者傞傞而中节歌之者泄泄而匪骄其疾武足畏其徐文足昭遇之以神殊季札之观鲁乐而忘味类宣尼之听韶是知穷深极厚于何不有罕究其真莫寻其首徳声及于无外协气积于虚受骇矣乎乐以和【未详其义】和之至而天用作天之神而乐克宣其动也与元气迭运其静也与太虚相全噫乎哉不可阶升者天道但见夫乘宣【疑作虚】蹑浩乍如周文之梦实异季路之祷获覩天乐之和罗神工之击考是天之所合道不虚行九奏未终初疑八佾三叹既退方异六英徒观【一作恱】夫镗鞳之内响优柔之正声六幽为之震魄七曜为之重晶而莫识其曲达其情既觉既悟如喜如戚天乐之遗音在耳天神之仿像犹觌顾何徳而承之受祉于天锡
　　云韶乐赋　　　　　　　　邵　轸
　　帝唐之于宣昭立极本乎神尧弥六叶以开泰接三正而防朝乐一人之淳徳成万国之讴謡故太宗载櫜而象舞闻于破阵我后垂拱而作乐嗣曰云韶夫道者率性作者谓圣统同积和伦理知政斯古之所以歌九徳诵六诗咸池备矣大章继之玉戚朱干降及礼文之代蒉桴筦【一作敔】籥行乎朴畧之时若乃周道衰王泽竭正始之音奔散哀思之风郁结逾千载而未返以俟我开元之濬哲噫我乐之方作也天保定武功成绍尧光泽嗣武重眀感物以风下理心而和声稽六律之宫变谐八音而磬清越二十四祀建寅望之夕啓千门以达阳气御重城而临百辟张彩灯之煌煌敞新楼之奕奕甸师庭燎武贲陛防命典庸使设簨簴饰羽旄而展金石纳四夷之僸佅兠离奏六代之翕纯皦绎乃翌日出云韶而舞之徒观其降辇路临广塲曳罗裙之嫋嫋鸣玉佩之锵锵始逶迤而并进终婉【一作宛】转而成行于是合以弦匏从之磬管昭敬意于廉直本善心之啴缓克和四夷应春候而角调取象八风如舞行之缀短霓裳防鬬云髻花垂清歌互举玉歩徐移俯仰有节周旋中规将导志以变转防成文于合离尔其美目流盼轻姿耸峙或少进而赴商俄善来而应征贯鱼初度惊鸿乍起容裔自得蹁跹未巳褧衣屡更新态不穷忽举袖而萦紫复廻身而拖红及夫繁音九变曲度将终神人以和天地攸同立五常之行移四海之风然后乐师吿罢退之惟宫时也皇欢浃睿泽深一人有庆万国懽心群臣献华封之祝天子御薰之琴照寰光于合璧式王度其如金乾道兮下济湛恩兮汪濊四三皇兮六五帝于胥乐兮千万歳













　　文苑英华巻七十三
　　钦定四库全书
　　文苑英华巻七十四　　　宋　李昉等　编乐四
　　君臣相遇乐赋一首　　献凯乐赋一首
　　霓裳羽衣曲赋三首　　功成作乐赋一首作乐崇徳赋一首　　　律和声赋一首
　　奉制试乐为御赋一首　大合乐赋一首
　　君臣相遇乐赋【并序　以圣作物覩闻韶忘味为韵】
　　潘　炎
　　继天者君也戴天者臣也下之事上作股肱耳目上之任下敷心腹肾肠甚矣哉君之难臣之不易也今圣上髙九皇之道贤臣合一徳之义风云感鱼水冥符作乐崇徳于是乎在诗有六义请赋歌之曰
