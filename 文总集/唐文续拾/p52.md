<!-- { "loadSidebar": true } -->
    宏文馆学生，自今己後，宜依国子监学生例帖试。明经、进士帖经并减半，杂文及策，皆须粗通。仍永为恒式。（《唐会要》七十七）
    ○不差孝假敕
    顷以乡闾侍丁，优给孝假，官吏等仍科杂役，天宝初已遣优矜。如闻比来乃差征镇，岂有舍其轻而不恤其重，放其役而更苦其身？眷言及此，良用恤然。自今後，将侍丁孝假，不须差行。（《唐会要》八十二）
    ○官典受钱同枉法赃敕
    自今已後，天下两税，其诸色输纳官典受一钱已上，并同枉法赃论。官人先解见任，典正等先决四十，委采访使巡察。若不能举按者，采访别有处分。（《唐会要》八十三）
    ○团貌定哀悼敕
    今载诸郡因团貌宜便定户。自今已後，任依常式，应缘察问，对众取平，准今载三月五日敕处分。（《唐会要》八十五）
    ○退团貌敕
    天下郡县虽三年定户，每年亦有团貌，计其转年，合入中男、成丁。五十九者，任退团貌。（同上）
    ○禁关西诸国兴贩敕
    如闻关已西诸国，兴贩往来不绝，虽托以求利，终交通外蕃。因循颇久，殊非稳便。自今已後，一切禁断，仍委四镇节度使及路次所由郡县严加捉搦，不得更有往来。（《唐会要》八十六）
    ○置广运潭敕
    古之善政，贵於足食，欲求富国，必先利人。朕以关辅之间，尤资殷赡，比来转输，未免艰辛，故置此潭，以通漕运。万世之利，一朝而成，其潭宜以“广运”为名。（《唐会要》八十七）
    ○兼官俸料不两给敕
    京官兼太守等官，俸料两给者，宜停其外官。太守兼京官，除准式亲王带京官，外任官副大将军、副使、知军及正事京官兼内外官知政事，据文合兼给者，余并从一处给，任逐稳便。（《唐会要》九十）
    ○郡县缺职钱纳当郡敕
    郡县阙职钱送纳太府寺，自今己後，纳当郡，以员外官料钱。不足，即取正官料钱分。若无员外官，当郡分。（《唐会要》九十一）
    ○停免白直钱敕（疑）
    郡县官人及公廨白直，天下约计一载破十万丁已上，一丁每月输钱二百八文，每至月初，当处徵纳送县，来往数日功程，在於百姓，尤是重役。其郡县白直，计数多少，请用料钱，加税充用。其应差丁充白直，望请并停，一免百姓艰辛，二省国家丁壮。（同上）
    ○职田送所管州县敕
    两京百官职田，承胶佃民自送，道路或远，劳费颇多。自今已後，其职田去城五十里内者，依旧令佃民自送人城，自馀限十月内便於所管州县并脚价贮纳。其脚价，五十里外每斗各再版二文，一百里外不过三文，并令百官差本司请受。（《唐会要》九十二）
    ○改年为载敕
    敕：天宝三年改为三载者，所论前後年号，一切为载。其後造帐计岁月，云若干载，自馀表状文章并准此。（《册府》四百八十六）
    ○男丁计年正役敕
    比者成童之岁，则拄轻徭，既冠之年，便当正役，悯其劳苦，用轸予怀。自今已後，百姓宜以十八以上为中男，二十三已上成丁。（同上）
    ○处分伪画印敕
    其伪画印，宜用伪铸印刻印之例处分，永为常式。（《唐会要》四十一）
    ○太史监官入朝敕
    太史监官除朔望朝外，非别有公事，一切不须入朝。及充保识，仍不在点检之限。（《唐会要》四十四）
    ○南岳投龙告文
    大唐开元神武皇帝李隆基，本命乙酉八月初五日降诞。夙好道真，愿蒙神仙长生之法，谨依上清灵文，投刺紫荩仙洞。位忝君临，不获朝拜，谨令道士孙智惊赍信简以闻，惟金龙驿传。〖太岁寅戊六月戊戌朔廿七日甲子告文。〗（《八琼室金石补正》五十六）
    ○与倭皇书
    皇帝问倭皇：使人长吏大礼苏因高等至，具怀。朕钦承宝命，临御区宇，思弘德化，覃被含灵，爱育之情，无隔遐迩。知皇命居海表，抚宁民庶，境内安乐，风俗融和，深气至诚。远修朝贡，丹款之美，朕有嘉焉，称暄比如常也。故遣鸿胪寺堂客裴世清等稍宣往意，并送物如别时。（《日本书记》卷二十二）
    ☆肃宗皇帝
    事迹详《全唐文》四十二。
    ○赠故利州司功参军严方约等制
    门下：有後之庆，谅存平义方；饰终之典，用彰於锡类。故利州司功参军严方约等，早申嘉绩，夙负奇才，名器重於当时，声（阙）著於遗烈。虽舟壑已谢，久沦过隙之期；而子孙皆贤，实积高门之祉。属恩加令嗣，泽及先臣，宜优表赠之礼，俾治（阙）荣之命。可依前件，主者施行。（黄本《颜鲁公文集》卷十七）
    ○赠颜惟贞秘书监等官制
    门下：悼往之义，必在于怀贤；饰终之典，允资於锡类。银青光禄大夫行尚书右丞崔涣亡父赠贝州刺史璩等，才业贞修，风襟淳茂，或践于周行；或用驰声，备更於历选；或量才未适，或禀命不融，永惟过隙之悲，是得承家之美。教忠斯在，行庆攸归，宜覃泉壤之恩，式叶哀荣之命。可依前件，主者施行。（同上）
    ○赠韩择木亡母张氏等制
    门下：礼厚饰终，义殷锡类，永惟泉壤，谅在哀荣。金紫光禄大夫守太多少保集贤殿学士副知院事上柱国昌黎郡开国公韩择木亡母赠南阳县太君张氏等，柔顺壶仪，慈和家范，含章内备，纯德外昭，遽从迁壑之悲，空闻择邻之训。顾其令嗣，光我缙绅，或已及迫封，或未从表赠，载覃渥泽，爰洽幽明，宜宏休命，俾协彝典。可依前件，主者施行。（同上）
    ○赐韦见素等子孙一人官诏
    太子太师见素、太子少傅李遵、太子少保韩择木、太子宾客嗣吴王、太子詹事兼杨州长史崔圆，并承东宫优异，品秩已高，不可更改，宜各与子孙一人官。（《册府》七百十一）
    ○备国马诏
    园苑内有闲厩使总监，各据所管地界耕种，收草粟以备国马。（《册府》六百二十一）
    ○停采访黜陟使诏
    近缘狂寇乱常，每道分置节度。其管内缘徵发及文牒，兼使命来往，州县非不艰辛，仍加采访，转益烦扰。其采访使置来日久，并诸道黜陟使便宜且停。待後当有处分。（《唐会要》七十八）
    ○典贴虚实诏
    应典贴庄宅、店铺、田地、碾等，先为实钱典贴者，令还以实钱价；先以虚钱典贴者，令以虚钱赎。其馀交关，并依前用当十钱。（《唐会要》八十九）
    ○慎择御史敕
    风宪之地，百寮准绳，顷者有司殊非慎择。其御史须曾任州县理人官者，方得荐用。（《唐会要》六十二）
    ○均平科役敕
    诸州百姓，多有流亡，或官吏侵渔，或盗贼驱逼，或赋敛不一，或徵发过多，俾其怨咨，何以辑睦？自今已後，所有科役须使均平，本户逃亡不得辄徵近亲，其邻保务从减省，要在安存。（《唐会要》八十五）
    ○量给官禄敕
    天下郡府及县官禄，白直、品子等课，从今年正月一日已後，并给一半。事平之後，当续支还。（《唐会要》九十）
    ○赃数约绢估敕
    先准格例，每例五百十价，估当绢一匹。自今已後，应定赃数，宜约当时绢估，并准实钱，庶叶从宽，俾在不易。（《唐会要》四十）
    ○又敕
    《名例律》评赃者，皆据犯处当时物价，及上绢估评功庸者。计一人一日为绢三尺，牛、马、驴、骡车亦同。其船及碾、邸店之类，各依当时赁直，庸虽多不得过其本价。自今已後，应定赃数，宜约当时绢估，并准实钱。（同上）
    ○县令等官准故事选拟敕
    县令、录事参军，自今已後，选司所拟，宜准故事，过中书门下更审详择，仍永为常式。（《唐会要》六十九）
    ○简择巧儿修理金吾墙敕
    左右金吾内外廊所缘墙壁、廊宇、器械等破碎，并宜于当色月番人中，简择巧儿，随事修理。如更别创造，缘墙宇所须一切已上，俱录状奏，仍永为恒式。（《唐会要》七十一）
    ○外官给半料京官不给敕
    天下都府及县官禄白直品子等课，从今载正月一日以后，并量给一半，事平之后，当续支遣。
    乾元元年，外官给半料与职田，京官亦与职田，不给料。（至德已後，内外官无料钱，至是给之）仍敕度支使量闲剧司给手力课，员外官一切无料。（《册府》五百六）
    ○逃户田宅官为租赁敕
    逃户租庸，据帐徵纳，或货卖田宅，或摊出邻人，展转诛求，为弊亦甚。自今已後，应有逃户田宅，并须官为租赁，取其价直，以充课税。逃人归复，宜并却还，所由亦不得称负欠租赋，别有徵索。（《唐会要》八十五）
    ○宣付诸州文状敕
    诸司使、诸州府进奏文状，应合定理行三纸已上，皆自写宣付四本。中书省宣过，中书省将两本与门下省。（《唐会要》五十四）
    ○简择常参官敕
    散骑常侍且各置常参官两人，令自简择闻奏，参典亦置两人。（同上）
    ○勿信中使宣言敕
    诸道州府所承上命，须凭正敕，後可施行，不得悬信中使宣言敕，即便遵行。（《唐会要》六十五）
    ○客户编附百姓敕
    客户若住经一年已上，自硐买得田地，有农桑者，无问于庄荫家住及自造屋舍，勒一切编附为百姓差科。比居人例，量减一半，庶填逃散者。（《唐会要》八十五）
    ○安存现在百姓敕
    近日已来，百姓逃散，至於户口，十不半存。今色役殷繁，不减旧数，既无正身可送，又遣邻保只承，转加流亡，日益艰弊。其实流亡者且量蠲减，见在者节级差科，必冀安存，庶为均济。（同上）
    ○勒留过客器杖敕
    骆谷、金牛、子午等路往来行客，所将随身器仗等，今日以後，除郎官、御史、诸州部统进奉事官，任将器仗随身，自馀私客等皆须过所上具所将器仗色目，然後放过。如过所上不具所将器仗色目数者，一切于守捉处勒留。（《唐会要》八十六）
    ○剌史县令改转例敕
    刺史县令，自今已後改转，剌史三年为限，县令四年为限，员外及摄试官一切不得厘豫。（《册府》六百三十）
    ○赐诸王手札
