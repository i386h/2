<!-- { "loadSidebar": true } -->
　　久之小凤因访住住，微闻其唱，疑而未察。其与住住昵者，诘旦。告以街中之辞曰：“是日前佛奴雄鸡，因避斗飞上屋伤足。前曲小铁炉田小福者，卖马街头。遇佛奴父，以为小福所伤，遂欧之。”住住素有口辩，因抚掌曰：“是何庞汉，打他卖马街头田小福，街头唱舍下雄鸡失一足。街头小福拉三拳，且雄鸡失足，是何谓也。”小凤既不审，且不喻，遂无以对。住住因大咍，递呼家人随弄小凤，甚不自足。住住因呼宋媪，使以前言告佛奴。奴视鸡足且良。遂以生丝缠其鸡足，置街中，召群小儿共变其唱住住之言。小凤复以住住家噪弄不已，遂出街中以避之。及见鸡跛，又闻改唱，深恨向来误听，乃益市酒肉复之张舍，一夕宴语甚欢。至旦，将归，街中又唱曰：“莫将庞大作荍（翘音）团，庞大皮中的不干。不怕凤凰当额打，更将鸡脚用筋缠。”小凤闻此唱，不复诣住住。佛奴初佣徐邸，邸将甚怜之，为致职名，竟裨邸将，终以礼聘住住。将连大第，而小凤家事日蹙，复不侔矣。 

　　附录 
　　胡证尚书 
　　胡证尚书质状魁伟，膂力绝人，与裴晋公度同年。公尝狎游，为两军力士十许辈凌轹，势甚危窘。公潜遣一介求救于胡，胡衣皂貂金带，突门而入，诸力士睨之失色。胡后到，饮酒一举三钟，不啻数升，杯盘无余沥。逡巡，主人上灯，胡起取铁灯台摘去枝叶，而合其跗，横置膝上。谓众人曰：“鄙夫请非次改令，凡三锺，引满一遍，三台酒须尽，仍不得有滴沥，犯令者一铁跻。”（自谓灯台）胡复一举三锺，次及一角觥者，凡三台三遍，酒未能尽，淋漓逮至并坐。胡举跻将击之，群恶皆起，设拜，叩头乞命，呼为神人。胡曰：“鼠辈敢尔，乞汝残命。”叱之令去。 

　　裴思廉状元 
　　裴思廉状元及第后，作红笺名纸十数，诣平康里，因宿于里中。诘旦赋诗曰：　　银缸斜背解鸣珰，小语低声驾玉郎。 
　　从此不知兰麝贵，夜来新惹桂枝香。 

　　郑光业补衮 
　　郑光业新及第年，宴次。有子女卒患心痛而死，同年皆惶骇。光业撤筵中器物，悉授其母，别征酒器，尽欢而散。 

　　杨汝士尚书 
　　杨汝士尚书镇东川，其子知温及第。汝士开家宴相贺，营妓咸集。汝士命人与红绫一匹。诗曰： 
　　郎君得意及青春，蜀国将军又不贫。 
　　一曲高歌红一匹，两头娘子谢夫人。 

　　郑合敬先辈 
　　郑合敬先辈及第后，宿平康里诗曰： 
　　春来无处不闲行，楚润相看别有情。 
　　好是五更残酒醒，时时闻唤状元声。（楚娘，字润卿，妓之尤者。） 
　　余顷年往长安中，鳏居侨寓，颇有介静之名。然惚率交友，未尝辞避，故胜游狎宴，常亦预之。朝中知已，谓余能立于颜生子祚生之间矣。余不达声律，且无耽惑，而不免俗，以其道也。然亦惩其事，思有以革其弊，尝闻大中以前，北里颇为不测之地，故王金吾式、令狐博士滈皆目击其事。几罹毒手，实昭著本末，垂戒后来，且又焉知当今无之，但不值执金吾曲台之泄耳。 
　　王金吾，故山南相国起之子，少狂逸，曾昵行此曲，遇有醉而后至者，遂避之床下。俄顷又有后至者，仗剑而来，以醉者为金吾也。因枭其首而掷之曰：“来日更呵殿入朝耶！”遂据其床。金吾获免，遂不入此曲，其首家人收瘗之。 
　　令狐博士滈，相君当权日，尚为贡士，多往此曲，有昵熟之地，往访之。一旦忽告以亲戚聚会，乞辍一日，遂去之。滈于邻舍密窥见母与女共杀一醉人，而瘗之室后。来日，复再诣之宿，中夜问女，女惊而扼其喉，急呼其母，将共毙之。母劝而止。及旦归，告大京尹捕之，其家已失所在矣。以博士事不可不具载于明文耳。 
　　顷年举子皆不及此里，惟新郎君恣游于一春，近不知谁何启迪。呜呼！有危梁峻谷之虞，则回车返策者众矣。何危祸之惑甚于彼而不能戒于人哉！则鼓洪波遵覆辙者，甚于作俑乎。后之人可以作规者，当力制乎其所志。是不独为风流之谈，亦可垂诫劝之旨也。述才慧，所以痛其辱重廪也；述误陷，所以警其轻体也；叙宜之，所以怜拯已之惠也；叙洛真，所以诫上姓之容易也；举令宾，所以念蚩蚩者，有轻才之高见也；举住住，所以嘉碌碌者，有重让之明心也；引执金吾与曲台，所以裨将来为危梁峻谷之虞也。可不戒之哉！ 

　　〖注：■，辶+臿。音插，行貌。〗 

　　教坊记　唐　崔令钦　撰 

　　西京右教坊在光宅坊，左教坊在延政坊。右多善歌，左多任务舞，盖相因习。东京两教坊，俱在明义坊中。右在南，左在北也。坊南四门外，即苑之东也，其间有顷余水泊，俗谓之月陂。形似偃月，故以名之。 
　　妓女入宜春院，谓之内人，亦曰前头人。常在上前，若其家犹在教坊，谓之内人家。敕有司给赐同十家，虽数十家，犹故以十家呼之。每月二日十六日，内人母得以女对，无母则姊妹若姑一人对，十家就本落余内人并坐内教坊对，内人生日则许其母姑姊妹等来对，其对所如式。 
　　楼下戏出队，宜春院人少，即以云韶添之，云韶谓之宫人，盖贱隶也，非直美恶殊貌，居然易辨明。内人带鱼，宫人则否，平人女以容色选入内者，教习琵琶、三弦、箜篌、筝等者，谓搊弹家。 
　　开元十一年，初制圣寿乐，令诸女衣五方色衣，以歌舞之。宜春院女教一日，便堪上场，惟搊弹家弥月乃成。至戏日，上令宜春院人为首尾，搊弹家在行间，令学其举手也。宜春院亦有工拙，必择尤者为首尾。首既引队，众所属目，故须能者，乐将阕，稍稍失队，余二十许人舞曲终，谓之合杀，尤要快健，所以更须能者也。 
　　圣寿乐舞衣襟皆各绣一大窠，皆随其衣本色制就缦衫。下才及带，若短汗衫者以笼之，所以藏绣窠也。舞人初出乐次，皆是缦衣，舞至第二叠，相聚场中，即于众中从领上抽去笼衫，各纳怀中。观者忽见众女咸文绣炳焕，莫不惊异。 
　　凡欲出戏，所司先进曲名，上以墨点者即舞，不点者即否，谓之进点，戏日，内伎出舞。教坊人惟得舞伊州，五天重来叠，不离此两曲，余尽让内人也。垂手罗、回波乐、兰陵王、春莺半社、渠借席、乌夜啼之属，谓之软舞，阿辽、柘枝、黄麞、拂林大、渭州、达摩之属，谓之健舞。 
　　凡楼下两院进杂妇女，上必召内人姊妹入内赐宴。因谓之曰：“今日娘子不须唱歌，且饶姊妹并两院妇女。”于是纳妓于两院歌人，更代上舞台唱歌。内妓歌，则黄幡绰赞扬之，两院人歌，则幡绰辄訾诟之，有肥大年长者，即呼为屈突干阿姑，貌稍胡者，即云康太宾阿妹，随类名之，标弄百端，诸家散乐，呼天子为崖公。以欢喜为蚬斗，以每日长在至尊左右为长入。 
　　箸斗裴承恩妹大娘善歌，兄以配竿木侯氏。又与长入赵解愁私通，侯氏有疾，因欲药杀之。王辅国、郑衔山与解愁相知，又是侯乡里，密谓薛忠、王琰曰：“为我语侯大兄，晚间有人送粥，慎莫吃。”及期，果有赠粥者，侯遂不食。其夜裴大娘引解愁谋杀其夫，衔山愿擎土袋。灯既灭，衔山乃以土袋置侯身上，不压口鼻，其党不之觉也。比明，侯氏不死，有司以闻，上令范安穷究其事，于是赵解愁等皆决一百，众皆不知侯氏不淹口鼻而不死也。或言土袋绽裂故活，是以诸女戏相谓曰：“自今后缝压婿土袋，当加意夹缝缝之，更无令开绽也。” 
　　坊中诸女，以气类相似，约为香火兄弟。每多至十四五人，少不下八九辈，有儿郎聘之者，辄被以妇人名号。即所聘者，兄见呼为新妇。弟见呼为嫂也。儿郎有任宫僚者，宫忝与内人对。同日垂到内门，车马相遇，或褰车帘呼阿嫂。若新妇者，同党未达，殊为怪异，问被呼者，笑而不答。儿郎既聘一女，其香火兄弟，多相奔，云学突厥法，又云：“我兄弟相怜爱，欲得尝其妇也。”主者知，亦不妒他，香火即不通。 
　　苏五奴妻张少娘善歌舞，有邀迓者，五奴辄随之前。人欲得其速醉，多劝酒，五奴曰：“但多与我钱，吃锤子亦醉，不烦酒也。”今呼鬻妻者为五奴，自苏始。 
　　范汉女大娘子，亦是竿木家。开元二十一年，出内，有姿媚而微愠羝（谓腋气也）。 

　　曲名 
　　献天花　度春江　绕殿乐　夜半乐　贺圣朝　春光好　和风柳　众仙乐 
　　泛舟乐　破阵乐　奉圣乐　迎春花　美唐风　大定乐　抛球乐　还京乐 
　　千秋乐　风楼春　透碧空　龙飞乐　 清平乐　天下乐　泛龙舟　负阳春 
　　巫山女　庆云乐　放鹰乐　同心乐　泛玉池　帝台春　绕池春　柳青娘 
　　浣溪沙　隔帘听　想夫怜　乌夜啼　河渎神　醉思乡　当庭月　皇帝感 
　　定风波　八拍蛮　映山红　满园春　杨柳枝　浪淘沙　恨无媒　别赵十 
　　墙头花　二郎神　太边邮　思帝卿　恋情深　木兰花　芳草洞　献忠心 
　　长命女　朁柳含烟　撒金沙　望梅花　忆赵十　摘得新　醉乡游　太白星 
　　归国遥　忆汉月　更漏长　守陵宫　卧沙堆　武媚娘　朁杨柳　纱窗恨 
　　望江南　念家山　北门西　醉花间　剪春罗　感皇恩　忆先皇　燕萨蛮 
　　临江仙　怨黄沙　二韦娘　倒垂柳　金蓑岭　好郎君　红罗袄　煮羊头 
　　灯下见　会佳宾　恋皇恩　圣无忧　破南蛮　虞美人　遐方怨　怨胡天 
　　牧羊怨　一捻盐　留客住　缭踏歌　南天竺　感恩多　团乱旋　曲玉管 
　　后庭花　武士朝金阙　玉搔头　苏幕遮　送征衣　扫市舞　阿也黄 
　　离别难　天外闻　定西番　长相思　喜春莺　倾杯乐　西河狮子 
　　掺工不下　鹦鹉杯　游春苑　送行人　风归云　劫家鸡　喜长新　加皇化 
　　荷叶杯　西江月　大献寿　谒金门　西河剑气　麦秀两歧　路逢花　黄锺乐 
　　望梅愁　罗裙带　绿头鸭　羌心怨　五云仙　感庭秋　拜新月　鹊踏枝 
　　巫山一段云　怨陵三台　金雀儿　初漏满　诉衷情　阮郎迷　同心结 
　　下水船　女王国　满堂花　月遮楼　上行杯　万年欢　望月波罗门 
　　儒士谒金门　浐水吟　相见欢　折红莲　征步郎　渔父引　濮阳女 
　　下　韵　合罗缝　朝天乐　拂霓裳　帝归京　如意娘　大明乐　镇西乐 
　　七夕子　朱查子　洞仙歌　喜秋天　静戎烟　普恩光　苏合香　木　笪 
　　驻征游　喜还京　黄羊儿　望远行　金殿乐　十拍子　胡醉子　太平乐 
　　大郎神　三　台　恋情欢　山鹧鸪　看月宫　泛涛溪　游春梦　兰陵王 
