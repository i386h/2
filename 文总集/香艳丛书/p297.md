<!-- { "loadSidebar": true } -->
　　白竹篱前湖海阔，茫茫身世两堪悲。 

　　陪粹翁举酒于君子亭，亭下海棠方开 
　　世故驱人殊未央，即随地主借绳床。 
　　春风浩浩吹游子，暮雨霏霏湿海棠。 
　　古国衣冠无态度，隔帘花叶有辉光。 
　　使君礼数能宽否，酒味撩人我欲狂。 

　　和冬曦海棠　程金紫 
　　花中名品异，人重比甘棠。 
　　苞嫩相思密，红深琥珀光。 
　　好风传馥郁，凡卉愧芬芳。 
　　烂馒云成瑞，葳蕤女有嫱。 
　　生来先蜀国，开处始朝阳。 
　　赏即笙歌地，题称翰墨场。 
　　烟霞容易散，蜂蝶等闲忙。 
　　谁是多情侣，栏边重举觞。 

　　今朝秋气萧瑟。不意海棠再开，因书二绝期好事者和 
　　曾逐狂飙取意飞，一时春色便依稀。 
　　旧丛还有香心在，却被西风管领归。 

　　露湿燕脂泪脸寒，独将幽恨倚阑干。 
　　精神不比篱边菊，莫把寻常醉眼看。 
　　雨中海棠 
　　玉脆红轻不耐寒，无端风雨若相干。 
　　晓来试卷珠帘看，簌簌飞香满画阑。 
　　惜海棠开晚 
　　今年春色可胜嗟，二月山中未见花。 
　　长忆去年今夜月，海棠花影到窗纱。 

　　海棠　僧如璧 
　　卖花檐上争桃李，顿使春宫不直钱。 
　　莫怪海棠不受折，要令云髻绝尘缘。 

　　江左谓海棠为川红　吴中复 
　　靓妆浓淡蕊蒙茸，高下池台细细风。 
　　却恨韶华偏蜀土，更无颜色似川红。 
　　寻香只恐三春暮，把酒欣逢一笑同。 
　　子美诗才犹阁笔，至今寂寞锦城中。 

　　海棠　刘子翚 
　　幽姿淑态弄春晴，梅借风流柳借轻。 
　　种处静宜临野水，开时长是近清明。 
　　几经夜雨香犹在，染尽燕脂画不成。 
　　诗老无心为题拂，至今惆怅似含情。 

　　海棠　郭震 
　　又随桃李一时荣，不逐东风处处生。 
　　疑是四方嫌不种，教于蜀地独垂名。 
　　海棠 
　　西蜀传芳种，栽培着意时。 
　　鲜葩猩荐血，紫萼蜡融脂。 
　　绛阙疑流落，琼栏合护持。 
　　无诗任工部，今有省郎知。 

　　和东坡海棠　赵次公 
　　露气熹微带晓光，枝边灿焕映回廊。 
　　细看素脸元如玉，初点燕脂驻靓妆。 
　　和东坡慧院海棠 
　　化工妙手开群木，酷向海棠私意独。 
　　殊姿艳艳杂花里，端觉神仙在流俗。 
　　睡起燕脂懒未匀，天然腻理还丰肉。 
　　繁华增丽态度远，婀娜含娇风韵足。 
　　岂唯婉娈彤管姝，真同窈窕关睢淑。 
　　未能奔往白玉楼，要当贮以黄金屋。 
　　顾虽风暖欲黄昏，脉脉难禁倚修竹。 
　　可怜俗眼不知贵，空把容光照山谷。 
　　此花本出西南地，李杜无诗恨遗蜀。 
　　高才没世孰雕龙，后辈补亡难刻鹄。 
　　貂裘季子客齐安，相逢忽慰羁人目。 
　　当年甫白君可继，为花重赋阳春曲。 
　　把酒因浇垒块胸，搜句辄倾空洞腹。 
　　多情恐作深云收，儿童莫信来轻触。 

　　海棠　康肃吴公带 
　　海棠元自有天香，底事时人故谤伤。 
　　不信请来花下坐，恼人鼻观不寻常。 
　　和泽民求海棠 
　　君是诗中老作家，笑将丽句换名花。 
　　花因诗去情非浅，诗为花来语更嘉。 
　　须好栽培凭雨露，莫令憔悴困风尘。 
　　他年烂慢如西蜀，我欲庭前护绛纱。 
　　见市上有卖海棠者怅然有感 
　　连年踪迹滞江乡，长忆吾庐万海棠。 
　　想得春来增绝丽，无因归去赏芬芳。 
　　偶然担上逢人卖，犹记樽前为尔狂。 
　　何日故园修旧好，剩烧银烛照红妆。 
　　和陈子良海棠四首 
　　春来人物尽熙熙，红紫无情亦满枝。 
　　正引衰翁诗思动，举头那更得君诗。 

　　花开春色丽晴空，恼我狂来只绕丛。 
　　试问妖娆谁与比，一株胜却万株红。 

　　雨后花头顿觉肥，细看还是旧风姿。 
　　坐余自有香芬馥，不许凡人取次知。 

　　十年栽种满园花，无似兹花艳丽多。 
　　已是谱中推第一，不须还更问如何。 
　　寄潮宗 
　　海棠巳试十分妆，细看妖娆更异常。 
　　不得与君同胜赏，空烧银烛照红光。 
　　所思亭海棠初开折赠 
　　未须比拟红深浅，更莫平章香有无。 
　　过雨夕阳楼上看，千花容有此肤腴。 
　　东风着物本无私，红入花梢特地奇。 
　　想得妆台春思满，一枝聊遣博新诗。 

　　黄海棠　洪适 
　　汉宫娇半额，雅淡称花仙。 
　　天与温柔态，妆成取次妍。 
　　垂丝海棠 
　　脉脉似崔徽，朝朝长着地。 
　　谁能解倒悬，扶起云鬟坠。 
　　次韵陆务观海棠 
　　唤回残睡强矜持，浅破朱唇倚笛吹。 
　　千古妖妍磨不尽，长随春色上花枝。 

　　题苦竹寺海棠洞　相山王之道 
　　翠袖朱唇一笑开，倚风无力竞相偎。 
　　阳城岂是僧家物，端恐齐奴步障来。 

　　海棠　陆游 
　　谁道名花独故宫，（谓故蜀燕王宫）东城盛丽足争雄。 
　　横陈锦障阑干外，尽吸红云酒盏中。　　 
　　贪看不辞持夜烛，倚狂直欲擅春风。 
　　拾遗旧咏悲零落，瘦损腰围拟未工。（老杜不应无海棠诗意其失传尔） 
　　又 
　　十里迢迢望碧鸡，一城晴雨不曾齐。 
　　今朝未得平安报，便恐飞红巳作泥。 
　　又 
　　蜀地名花擅古今，一枝气可压千林。 
　　讥弹更道无香处，常恨人言太刻深。 
　　张园观海棠 
　　朝阳照城楼，春容极明媚。 
　　走马蜀锦园，名花动人意。 
　　严妆汉宫晓，一笑初破睡。 
　　定知夜宴欢，酒入妖骨醉。 
　　低鬟羞不语，困眼娇欲闭。 
　　虽艳无俗姿，太息真富贵。 
　　结束吾方归，此别知几岁。 
　　黄昏廉纤雨，千点裛红泪。 
　　　夜宴赏海棠醉书 
　便便痴腹本来宽，不是天涯强作欢。 
　　燕子归来新社雨，海棠开后却春寒。 
　　醉夸洛纸诗千首，歌费缠头锦百端。 
　　深院不闻传夜漏，忽惊蜡泪已堆盘。 

　　春晴怀故园海棠　杨万里 
　　故园今日海棠开，梦入江西锦绣堆。 
　　万物皆春人独老，一年过社燕方回。 
　　似青如白天浓淡，欲堕还飞频往来。 
　　无那风光间不得，遣诗招入翠琼杯。 
　　张子仪太守折送秋日海棠 
　　新样西风较劣些，重阳还放海棠花。 
　　春红更把秋霜洗，试道精神佳不佳。 
　　木渠野菊总无光，秋色今年付海棠。 
　　为底夜深花不睡，翠纱袖上月和霜。 


　　〖注：■，木＋笺，音笺，香木名，作馢，从馢为正。〗 
 

　　灵物志　唐　佚名 

　万物生于情，死于情。人于万物中处一焉，将以能言能衣冠揖让，遂为之长。其实觉性与物无异。是以羊跪乳为孝，鹿断肠为慈。蜂立君臣，雁喻朋友，犬马报主。鸡知时，鹊知风，蚁知水，啄木能符篆，其精灵有胜于人者，情之不相让可知也。不独禽鱼，即草木无知，而分天地之情以生，亦往往泄露其象。何则？生在而情往焉。故人而无情，虽曰生人，吾直谓之死矣！ 

　　凤（二则） 
　　南方有比翼凤，飞止饮啄，不相分离。雄曰野君，雌日观讳，总名曰长离。言常想离着也。此鸟能通宿命，死而复生，必在一处。纣时集于长桐之上，人以为双头鸟不祥。及文武兴，始悟曰：“此并配之瑞也。” 
　西方卫罗国王，有女字曰配英。与凤共处，于是灵凤常以羽翼扇女面。后十年中，女忽有胎，王意怪之，因斩凤头埋于长林邱中。后生女，名曰皇妃。王女思灵凤之游好，驾临长林邱中。歌曰：“杳杳灵凤，绵绵长归。悠悠我思，永与愿违。万劫无期，何时来飞。”是凤忽然而生，抱女俱飞，径入云中。 

　　鸾 
　　罽宾国王，买得一莺，欲其鸣不可。致饰金繁，飨珍羞，对之愈戚，三年不鸣。夫人曰：“尝闻鸾见其类则鸣。何不悬镜照之？”王从之。鸾睹影悲鸣，冲霄一奋而绝。 

　　鹤（二则） 
　湘东王，修竹林堂。新杨太守郑裒，送雄鹤于堂，其雌者尚在裒宅。霜天夜月，无日不鸣。商旅江津，闻者堕泪。时有野鹤，飞赴堂中，驱之不去，即裒之雌也。交颈颉颃，抚翼如奏钟盘，翻然共舞，上下低昂，妙契弦节。 
　晁采，畜一白鹤名素素。一日雨中忽忆其夫，试谓鹤曰：“昔王母青鸾，绍兰燕子，皆能寄书达远，汝独不能乎？”鹤延颈向采，若受命状。采即援笔，直书三绝，系于其足，竟致其夫。寻即归。 

　　石鹤 
　挥使有女病瘵，尫然待尽，出叩蓬实。蓬实曰：“与我寝处一宵，尚何病哉。”挥使大怒，欲批其面。细君屏后趋出止之，谓挥使曰：“神仙救人，终不以淫欲为事。倘能起病，何惜其躯？”遂许诺。其夜蓬实命选壮健妇女四人，抱病者而寝。自运真阳，逼热病体，众见痨虫无数飞出，用扇扑去。黎明辅以汤药饮食，痼疾顿除。一家惊起愧谢。遂还西川鹤鸣观，乘石鹤而去。先是观前旧有两石鹤，不知何代物也。蓬实乘其雄者上升。其雌者中夜悲啼，士人惊怪，争来击落其啄，至今无啄石鹤一只存焉。 

　　秦吉了 
　天后时，左卫兵曹刘景阳，使岭南，得秦吉了一双能解人语，至都进之。留其雌者，雄烦怒不食。则天问曰：“何乃无聊也？”鸟曰：“其配为使者所得，颇思之。”乃呼景阳曰：“卿何故藏一鸟不进？”景阳叩头谢罪，乃进之。则天不罪也。 

　　鸳鸯（二则） 
　元魏显宗延兴三年，因田，鹰攫一鸳鸯，其偶悲鸣上下不去。帝乃惕然，问左右曰：“此飞鸣者为雌为雄？”左右对曰：“臣以为雌。”帝曰：“何以知之？”对曰：“阳性刚，阴性柔。以刚柔推之，必是雌矣。”帝乃慨然而欢曰：“虽人鸟事别，至于姿识性情，意何异哉。”于是下诏，禁断鸷鸟，不得畜焉。 
　刘世用，尝在高邮湖，见渔者获一鸳鸯。其一飞鸣，逐舟不去。舟人杀获者而烹之，将熟揭釜。其一亦即飞入，投汤而死。 

　　鹣 
　　《尔雅》云：南方有比翼鸟焉，不比不飞，其名谓之鹣。词家以鹣鹣喻夫妇。 

　　雁（四则） 
　元好问（字裕之金人）赴试并州，道逢捕雁者，捕得二雁，一死，一脱网去。其脱网者，空中盘旋，哀鸣良久，亦投地死。元遂以金赎得二雁，瘥汾水傍，垒石为识，号曰雁井。因赋《摸鱼儿》词云： 
