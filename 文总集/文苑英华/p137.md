<!-- { "loadSidebar": true } -->
　　山有良金世名重寳当用事于素节实禀灵于造由是司嵗之士叙秋之道其神曰蓐收其帝曰少昊相与搜瑰异发铿锵取我于丽水淬我以轻霜用尔之寒可以革溽暑之用尔之劲可以摧烈火之刚遂重其珍遂宣其利披沙之状咸出从革之形悉至含宇宙则范之以景名压寰区则铸之以神器其难得也黍累不弃分铢是争约人以悬市遗子以满籯国用筑台之礼赋掦掷地之声或三缄而永保或一诺而必行断以同心斯为尽善铄于众口喻彼相倾是以王者之时令修彛伦序泥封是用职贡有所垂衣守满堂之诫【一作诚】命相兴作砺之语则金为世出用示天与乃怀贪以恣攫重诺而不捐钻山防石断朴攻坚大有镕范小有雕镌玩物既奢其器用穷兵又縦于戈鋋则地将爱矣君胡得焉又尅木之意深辅火之功寡伤水之阅世疾土之处下以劲挺司一方以灭裂视四者曰吾常卓尔子不知也况有百链之秀三品之殊藏之则润屋可恃锻之则切玉如无子岂能驰善价入巨冶随我跃于洪鑪金精百链赋【以良冶所求在于精链为韵】　周　渭
　　有攻金之工兮求百链之精钢渉越水之表登楚山之阳目渺渺而有待心摇摇而不遑工曰矿斯得链斯力夫何器之不良乃召风胡邀欧冶计日淹速商功众寡我心天縦我力神假鼔焱槖以喧豗轰云锤而上下金火惟序载离寒暑光融融而焰焰疑雷击以星流声有往而有还若唱予而和汝始于一而终于百链既存而锻乃举成利器兮为国珍自私家兮献公所于是砺以越砥淬于江流灿文于夐絶射龙藻于清浮将四海而是震岂千金而可求当赤帝之所提常之【疑】逐鹿为庖丁之所得未见全牛金从链兮白受采知成形之所在士中选兮史亦书念逢时之不居故链金者非锤炉而勿用选士者非考覈而何于且金生土土効祯链于代代作程岂上决则凛然霜锷下麾而炯若水精为邦如之何莫大于通变为金如之何必资于鍜链虽蹈刄以垂范谅申威而去战俟袁宏之片言符薛烛之一见披沙拣金赋【以求寳之道同乎选才为韵】　李　程【贞元十二年宏词】
　　物有感者其沙之同流韬至精之未吐俟明鉴以来求披隤沲【文选江赋碧沙遗施五臣作隤沲】歴汀州【説文水中可居曰州居髙土故曰九州引诗在河之州加水陋矣】期徃而有觌必専而是谋若不克见何逺不讨大无间于洪流细宁忽于潢潦必因目击信夫川则効珍不假镜临所谓地不藏寳于戏未分美恶必左妍媸当有期于慎简幸无见于忽遗经营乎永昌之日徘徊乎丽水之湄初若决浮云摇星光之的的又似剖羣蚌贯珠彩之累累充一镒而有待贯三品而方期【一作来左传于思于思弃甲复来来力知切】出轻涟而沈潜自照别丽景而光炅生姿洎乎沙之汰之【此韵未见之字官韵虽有沙之汰之而不入韵不叶似与八十三巻欧阳詹春盘赋日惟上春之句同当考】既坚既好断之则同心斯得用之则従革是寳必资作砺自同选众以求仁曽是满籯未若观学而知道伊昔识真者寡罕遇良工遗我于一撮之内混我于众流之中纯固【一作周】空知夫自守精英不得而外融与砂碛而杂居则如云积处矿璞而自异讵可雷同寳既有矣况于人乎夫辨之掌握尚辱在泥涂则将排碧沙涉清浅虽有怀于拣金庶不遗于片善【未见选字官韵】今则藻鉴既朗庸将自媒兴公雅符于通论士衡犹患于多才不然者则怀寳而退矣曷为体物而来哉
　　第二【同前韵】　　　　　　　　柳宗元
　　沙之为物兮眎汚若浮金之为物【一作寳】兮耻居下流沉其质兮五材或阙耀其徳而【一作兮】六府孔修然则抱成器之珍必将有待当慎择之日则又何求配珪璋而取贵岂泥滓而有【一作为】俦披而择之斯焉见寳荡浸淫而顾盼指炫炅而探讨动而愈出将去幽以即明湼而不缁实既坚而且好潜虽伏矣获则取之翻浑浑【一作混混】之浊质见耀耀【一作熠熠】之殊姿乆暗处固【一作未彰】亦冀将君是望先迷后得孰谓弃余如遗其隠也则杂昏昏沦浩浩晦英精【一作姿】兮自寳【一作保】和光同尘兮合于至道其遇也则散奕奕动融融焕美质乎其中明道若昧兮契彼同傥或俯【二字一作俯舍】而不弃谅致美于【一作于】无穷欲葢而彰故【一作将】炯尔而见素不索何获遂昭然而发防观其振彼【一作防】污涂积以锱铢研【一作碎】清晖【一作光】而竞出晖【一作耀】真质而将【一作待】殊锥处嚢而纎光乍比剑拭土而异彩相符用之则行斯为美矣求而必得不亦悦乎岂徒媚旭日以晶荧帯长川之清浅皎如珠吐类【一作疑】剖蚌而乍分粲兮【一作若】星繁似流云之初巻是以周诗作【二字一作徳思】比而祈招即【三字一作岐昌即】咏陆文可侔而昭明是选若然者可以议披沙之所托明拣金之所裁良工何逺善价员来拂以増光宁谢满籯之学汰之逾朗讵凭掷地之才客有希采掇于求寳之际庻斯文之在哉
　　凡一作皆集本
　　第三【同前韵】　　　　　　　　席　防
　　寳之至者金实难俦何混质于防细每随沙以沈浮不耀其光诚观而莫辨退藏于宻故披而可求鉴在人至人斯【一作光】保察晶荧于碛砾视隠映于潭岛澹以冥搜静而穷讨飜混浊酌澄浩得之为利虽云货以藩身拣必于【一作在】精终是不贪为寳道以之至行无越思研精既辨取舍奚疑浩浩同流讵谓众难分矣専専匪惑尽可汰而出之信多杂而不混何在小而见遗故得方以选才比诸振藻符至人和光之徳明君子知防之道岂止匪固于穷思滥于中怀至寳窃功披隤沲而不厌积货产以未丰则情惟盗比而业与商同也徒观夫敷【一作毓】彩污涂湼而不渝外浊如汨中明自殊养正以防潜虽伏矣从人之欲道岂逺乎彼荆山采玉河上求珠刖双足而未偶冒万死而乎【疑作争】趋匪曰能智是为至愚曷若隠而自彰防而可辨常保质于坚重匪沦精而展转以是为徳则和而不同以是求贤则举不失选况今至珍必见朗鉴恒开细无不察大无不该在沉潜而未耀求拣錬而斯来亦何必披鄱阳之沙方见为寳览士衡之赋然后称才
　　第四【同前韵】　　　　　　　　张仲方
　　披流沙之至寳惟良金而可求谅禀质以相混信韬光而莫俦处其污而含洁潜其刚以产柔将陶甄以入用在晶荧而必收尔乃发彼众彩莹然秘寳砂砾之下自守其坚刚茫昧之中我得其精好逺迩必取纎防罔遗泛隤沲以吐色洗防垢以呈姿匪尘泥之足乱岂玉石以生疑既乍明而乍灭在沙之而汰之同至人受汚以不吝等君子藏光以俟时且流形厚地晦质造厥贡取象于不贪旁求必归于有道然后百寳惟斥三品惟崇美价初防明内融每【一作晦】沉潜而不杂秉熠爚以潜通将耀质而有异岂藏山之与同鉴裁无疲期必分于丑好拂拭相借固不假于磨砻俾精链以作范庶从革以成功亦何异夫才为物表道出常途标百行以卓尔摛繁丈而焕乎每和光而不昧居众流而有殊善恶犹兹必分真伪于焉可辨虽知己而见録本良工而妙选将永隔于下流且不遗于片善故明因特逹道靡邅廽乍披之而可玩亦求之而乃来同无胫而斯感岂众口以为猜今振藻以作赋而愧乎掷地之才
　　金受砺赋【以圣无全功必资佐辅为韵】　　李　程
　　惟砺也有克刚之美惟金也有利用之功利乆斯尅犹或失其铦鋭刚固不磷是用假于磨砻不然何以兴喻殷鉴譬后之圣金将有缺必假石以磨颖耀芒后若有遗必资匠而砺节砥行使貌【疑】锋无白圭之玷令徳有黄轩之盛取譬于攻金之工方期于政罔不正且夫利器乆翳铦锋不全参差永【疑作氷】缺奄冉苔聨价减千金之直文灭七星之躔非夫坚石之锻乃砺乃巧匠之藏焉修焉又安得而昭宣若乃君上初临徳声未溥令不尽一名不减【疑作咸】五筮防子牙之兆衮阙仲山之补非夫忠臣之扶危持颠英俊之左弼右辅又安得而稽古乃知君与臣兮相符金与砺兮相须离之而道斯逺全之而徳不孤故为金也光乎九牧为君也配彼三无是以工必利其器君先择其佐佐明则有融器鋭则不挫光芒乎拟之必断恬澹乎立于无过亦何必俾钝质不可砺俟昏徳以将衰如钴刀罔能敛其锷如朽索无或纽其维然后乃知利重乎磨损之乂损为贵君冝乎谏善人不善之资况今圣上钦明英髦迭出恭黙思道曷髙宗之可侔辅弼纳忠岂傅岩之攸匹冝乎哉超义【疑作义】而越防勗而自必
　　河上姹女赋【以隂阳变化灵而最神为韵】　独孤授
　　坤载灵物母之者金禀清英乎元化耀方色乎少隂将善利以博岂难得而迥深河之水配融衍以表性女之质齐婉洁而为心无胫而将无翼而翔静波空而镜朗动星骇而珠光体之则刚柔可易形之则大小无方烂其春氷莫能解之以明庶【东方风也】炯尔秋露孰能晞之以朝阳以登真者尚其变我色则为黄为丹彼神则九链九转验此金诀求诸大化理契斯伏可得而长存致乖而飞莫知其所舍乃有志翘鸿寳心系紫庭閟响岑寂栖真窅冥赫珠光之炎上陶素质之隂灵苟还丹可以变其骨非有力所能制其形飘然将驾夫云螭渺然或觞于瑶池望三山以増逝顾九野而兴悲后天之术兮曽莫勤斯朝菌之秀兮不其殆而夫以见索隠以明推晦防精理其必然玩常情以多昧伊姹女之为美谅山经之所最且其受制黄牙【牙芽通用】可効于物寜若虚闻绛雪莫耀于代是将渉天潢者我道其津首云路者我清其尘方乘化以适道孰知夫所以能神
　　黄冶赋【并序】　　　　　　　李徳裕
　　蜀道有青城峨嵋山皆隠沦所托辛亥嵗有以铸金术千余者窃叹刘向累世懿徳为汉儒宗其所述作根于圣道犹爱信鸿寳几婴时戮况流俗之士能无惑于此乎因作赋以正之
　　汉武帝遭世界承平百蛮以宁自谓德盛尧禹功髙汤武闻升龙于鼎湖乃甘心于虚伫有方士李少君谲诡否诞乘邪进取盛称化丹砂为黄金可以登青霄而轻举时董大夫侍侧帝曰子尝知其术乎仲舒进曰臣唯闻天地变化圣人镕范方士之言以为绐诞【一作臣以为谄】至如圆方为鑪造化为冶鼓风为槖炽阳为火黄之气絪緼和粹禀而生者为仁为智是以生寳实蕃终古不匮天地之镕范【二字一作鼓铸】也若【一作如】是及夫尧舜之化大道为鑪中和为冶声教为槖文明为火以法天为造以积【一作得】贤为寳是以得其鸿名后天难老至于仲尼为佐【二字一作无佐】大莫能致犹铸顔与冉抵于极挚【一作智】圣人之镕范【一作铸】也取类【二字一作如是】若乃不务逺徳营信袐箓祈年永久以絶嗜欲斯则不由于正道无益于景福帝曰善乃罢方士而去之故得汉道隆盛令名不亏
　　凡一作皆集本




　　文苑英华巻一百十八
　　钦定四库全书
　　文苑英华巻一百十九　　宋　李昉等　编寳五　丝帛一
　　珊瑚树赋一首　　　　碎琥珀枕赋一首
　　通犀赋一首　　　　　琥珀拾芥赋一首不寳金玉赋一首　　　蜀江春日文君濯锦赋
　　一首　　　　　　　廻文锦赋二首
　　临风舒锦赋一首　　　海人献文锦赋一首
　　瑚树赋　　　　　　　　仲子陵
