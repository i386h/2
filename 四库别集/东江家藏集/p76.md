<!-- { "loadSidebar": true } -->
　　臣窃观陛下即位十年天下之事益以明习人之诚伪益以周知下而闾阎逺而边塞苦乐幽隐无能遯情可谓高世之才絶伦之智矣然而天心未顺民志未孚盗贼甫衰边庭复横天变地异类形奏章陛下深居九重一月之间临朝无几政纲礼典弛缓日多中外彷徨罔知所措而窃窥圣心亦若憧憧徃来而无所倚信者臣愚不知陛下以如是之才如是之智宜大有为而直为此虚度十年也臣闻数终则变变必有始自一至十数之一终而变之始也天运人事相去不逺臣敢追迹徃事为陛下陈宜变之说伏惟赦其狂愚而幸听之陛下即位之初春秋方盛问学未充兴居举措之间容有未尽合于古者而圣心冲虚盖未有所系着也在廷之臣所宜从容讲说开其向方引之于道而忠义所激不暇详思遂乃过言危论以拂渊衷而触盛怒逆臣窥见其隙而乘时以售其奸斥逐陛下之辅臣戮辱陛下之台谏滛刑酷罚毒遍四海若将为陛下泄怒而骋志者而不知皆以自立其威权以济其奸谋也而岂其为国哉此则徃事之失有不可咎者其至于今羣臣之触怒者既已斥去矣奸逆之徒窃弄威权图为不轨者又已诛戮矣在廷文武一志无贰咸思效忠无复可嫌猜矣此正陛下及时乘势易辙改弦以光昭祖烈之时也而羣臣之仰望清光又若是其切也陛下何惮焉何疑焉而不数与之接哉自古人主之怠于政者多惑于女色而陛下天性刚明宫闱之宠不闻于外臣无所措心矣意者其蔽于左右之臣乎臣请有以喻之夫天下犹一舟也人主舟中之主人也公卿百执事则篙师与舵工也左右近臣则供给使令之人也以理势言必主人与操舟者之情通而能用其才操舟者皆爱其主人而得效其技夫然后可以共济而无忧茍供给使令之人恶操舟者之亲近而间之使不得见其主抑之使不得尽其能平时无事以为安用此人也飓风起洪涛作桅舞而篷掀主人危矣而左右者庸得安乎左右近臣无妻妾子孙之念无交游党与之亲所以奉身富与贵而已耳而今皆富矣皆贵矣不作威不擅权自不失尊显而作威擅权者其覆车亦可鉴矣以是言之臣知其愿陛下之勤政而亲近羣臣殆有甚于臣等而又忍为蒙蔽哉意者陛下以顷岁方隅之弗靖欲选练健儿振扬武烈以威肃万邦乎则御侮折冲自将帅之事古之名臣且有身不跨马射不穿札而名震四夷功书竹帛者矣今乃以万乗之尊而亲行伍指挥之事躬鞍马之劳而忘郊庙社稷之重纵有成功且非至理况功烈未涯而政事已先废哉臣蒙被国恩待罪学士经筵日讲皆忝职衔而自受任以来几及二载供事于经筵者纔二次至于日讲徒窃空名每蒙大官廪饩之颁辄有抱关击柝之愧盖尝终夜不寝反复以思陛下所以希接羣臣者以为乐则躬亲营伍若是其劳以防患则守在四夷要自有道而十年之间坐此躭悞徒负英明之质未臻平治之功臣实惜之实愧之臣上无三代圣贤格心之学下乏汉唐诸子忠谏之资官在讲筵从容劝导乃其职也用敢开陈事理分别是非冀圣心之一悟焉且夫日出视朝不为太早临御数刻不为乆劳延接臣僚讲论经史名教所在其乐孔多既罢而休怡神清穆或翱翔林囿玩物适情无所不可则是日一视朝与经筵听讲初无妨于行乐也又何必专于彼而废乎此哉陛下幸而听臣行臣之说将见朝不失时游不失乐百度惟贞万福来集而海内称圣矣臣干冐天威无任恐悚待罪之至谨具本亲赍谨録奏闻

　　丙子庙制私议

　　七月十九日礼部会议御史徐文华所论庙制五事意有未尽退而私记其说如左
　　窃详御史之意其一以为古者天子七庙成周加文武二世室故为九庙其实太祖与亲庙三昭三穆止是七庙国朝洪武九年定太庙为同堂异室之制亦止为七庙其二盖以拟周之世室也故宣宗升祔则懿祖当祧英宗升祔则僖祖当祧宪宗升祔则仁祖当祧孝宗升祔当奉太祖居东第一世室而当时礼官失议至使仁祖之主当祧不祧至今犹在时亨之位以为非礼夫三代相继礼各不同七世之庙商周之制也自汉以来天子之祭已备九庙而所谓世室者以待有徳本无定数太祖初奉四亲各为一庙盖遵古礼其后改为今制九室并列则已参酌汉唐而用之矣又安知所定止为七庙而在当时又安知其后祀于世室者止二帝哉且宗庙之礼祔则有迁国家礼文有举莫废七庙二世室之制既未可决定则当时礼官亦未可全非况懿僖二祖因祔逓迁情文有渐而仁祖笃生圣子开基统天恩徳至大乃以欲正其子世室之祀无故而忽迁之非惟人心不忍且使升袝一孙祧及二祖恐亦非孝庙神灵之所安也其二以为天子之祭有禘有祫本朝禘祭既已不讲而弘治初礼官所定祫祭不于三年而于毎年不以十月而以岁暮禘则太疎祫则太数以为非礼夫禘必推始祖之所自出文华自谓太祖功业特起徳祖之上无亲可推则已知此礼之难行矣一岁五享始于国初中更改易至洪武九年而始定则岁暮之祫非出于弘治之礼官也至于疏数之说稽之古典诚所未安但祖宗之制非臣下所敢轻议惟朝廷酌而行之其三以为太祖始奉四亲犹是各庙孟春特享三时合祭至九年庙制既定始俱行合享之礼今欲孟春特享于各室三时合食于前殿亦存古之意但庙制既非徃昔虽行特享终共一堂而三献读祝饮福受胙每室各行先儒固虑其难而区区之愚恐亦非今日之所急也其四以为古者祭必出主洪武三年亦奉亲庙三主合食于仁祖至九年定制始于前殿止设衣冠今欲毎祭必奉各庙神主出临前殿亦是古礼惟朝廷酌处其五以为在礼殇与无后者从祖祔食宋儒程頥定议成人而无后者祭终兄弟之孙之身既从祖而食宜从祖而毁本朝太庙配享寿春王而下二十一位非太祖之伯叔则兄弟在礼当祔食于懿僖之庙今二庙之主既已奉迁而诸王犹享祔食以为太过今按寿春王于太祖为伯父据礼当祔食懿祖以程頥之说祭当终太宗之世霍丘下蔡安丰蒙城南昌盱眙临淮七王于太祖为兄弟当祔食僖祖终于仁宗之世宝应六安英山来安都梁山阳招信七王于太祖为兄弟之子当祔食仁祖祭终宣宗之世礼与程书特为有家与士庶人之无后者言而今据以为说也若以天下言则太庙者天子之庙也寿春等王诸侯也诸侯有社稷之功者殁得从享于先王非是当直祀于其国无后则令长吏奉祠焉可也今祔于太庙祖庙已迁而孙犹祔食至使孙踰于祖无后之宗姓上同于创业之君享百世不迁之报诚于理有未安也
　　右文华所言惟以本朝九庙为拟周家七庙二世室之制未见的然有征而二主并迁之说于礼于情皆所未顺其次三说皆依傍经义特古今异制有难遽行若诸王祔食一事得失了然因而处之礼既弗愆情亦菲薄主斯议者要当博采众论列其可否取自上裁而槩以为非竟使得罪当时廷议沗亦与焉而不能抗辞极论因録旧章为之赧然庸书此以志愧嘉靖癸未中秋日书

　　丁丑拟预定国本疏

　　臣闻自古帝王开国承家未尝不以继嗣为重继嗣定则人心一而天下安不安则人心二而天下危理势自然无可疑者故古者太子生则早建以定其位若禹之启汤之太甲武之成王汉高之太子盈汉文之太子恒是也未生则取次及之亲寘之左右育养教诲以待太子之生若殷阳甲之于盘庚宋仁宗之于英宗高宗之于孝宗是也凡此皆着在六经书之信史百代所遵而我皇上之训亦以商制言之千圣一心万古一道于此亦可见矣仰惟皇上纉承鸿烈丕阐徽猷即位以来诛权奸以植善良平冦乱以寜兆庶徳施于天下功光于祖宗宜乎胤嗣繁昌而一纪之间前星未耀震位犹虚此则昊穹之运数有不齐圣哲之生时应有待其在前古盖多有之然而列圣之所付托羣生之所仰赖预建之规权时之制至于今日其亦不容缓矣臣等受国厚恩并沗事任深惟至虑夙夜不寜窃意九庙神灵切有望焉而紫宸清燕之间辗转于圣心亦当非一日矣亲有志子当成之君有美臣当顺之是用敢率羣僚昧死上宗社大计伏惟近稽祖训逺览前规断自宸衷勿揺羣议特于宗藩近亲取相应者育一人焉俾之视膳寝宫司香内殿于以一臣民之望于以消觊望之萌俟瞻华渚之虹仍作泰山之辅如此则所谓为天下得人至仁也安国家定社稷大孝也尊祖亲亲大顺也一举而众美具焉天下寜万姓恱矣惟圣明留意断以行之臣等不胜恐悚踊跃俟命之至

　　请回銮疏

　　臣等先于七月十八日风闻车驾将有郊甸之巡已尝具疏劝止旋知传言之虚方切喜幸今月初二日道路藉藉皆云已幸昌平中外忧疑莫知所措臣等仰惟圣心慎重必不肯逺事巡游特以昌平陵寝所在霜露之感切于岁时将欲躬省松楸一展诚敬而已窃计经日以来礼意已尽原野之外供卫阔疎羣心颙颙岂胜瞻恋伏望思宗社付托之重念朝廷机务之繁俯鉴微诚早赐旋跸则孝思以伸庶政无失神灵恱而亿兆安矣臣等无任恳恻颙望之至

　　再请回銮疏

　　臣等近闻圣驾行幸昌平今月初三日具本于左顺门投进恭请还宫随诣徳胜门迎候至暮未奉天颜经夕以来不胜忧惧夫君行则师从卿行则旅从古之制也各衙门庶务所在不可缺人臣等恪守职司不得执羁靮而捍牧圉皇上六师不备轻骑逺行空弃法宫迫近草露臣子之心岂能顷刻而自安哉为此具疏分官再陈诚恳伏望广回离照祇慎天行亟颁旋轸之期永保端居之福宗社幸甚臣民幸甚縁系恳请圣驾还宫事理未敢擅便通将迎候官员疏名于后谨题请旨

　　车驾还宫问安疏

　　臣等恭覩今月十三日銮舆旋轸清跸还宫凡在臣民岂胜庆忭皇上方孝奉两宫君临亿兆宗庙之所付托社稷之所依慿属尔巡行遂淹旬月冲冐风露渉歴郊垧虽万乘所临百灵并卫而圣躬其亦劳矣至于内乏主器之承外有垂堂之警风草之虞衔橜之变斯又不忍言也臣等用是喜极而惧痛定而思辄因问安敢沥忠悃切惟京邑之盛郡国所无郊关之外风景顿异论居室必不如紫宫之崇严语服食必不如尚方之珍美鞍马之驰骤必不如舆辇之安野人之拜跪必不如班行之肃通州而下漷县以南朴陋荒凉益以甚矣又况水旱之余饥馑之后闾阎艰苦触目痛心其又何足乐也臣闻数穷则变理穷则复皇上此行幽隐毕至亦足以启天心而广离照矣伏望以近时之所见较平日之所闻孰逸而安孰劳而险然后洗心而藏于宻因徃而戒其来无以一身之乐而忘天下之忧无玩旬日之娱而忘万世之虑怡神清穆之间永享和平之福天下臣民不胜幸甚

　　戊寅请回銮疏

