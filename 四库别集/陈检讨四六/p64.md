<!-- { "loadSidebar": true } -->
　　葢闻绛阙岧嶤鸟篆着桂阳之籍银膏滴沥鸯浆菊井之龄【唐说紫鸯浆可延寿】十洲赋里浮瑞炁于东瀛五岳图中烛荣光于南戒【梁书宗炳字少文妙琴书工图画逺公结白莲社炳其一也以疾还江陵乃作诸名山图于室曰惟当卧游耳五岳见贺周序南戒见天章序】彭籛嵗月【见玉岩序】傅説星辰【见艺圃序】惟箕子之畴多【书】故于公之门大【见憺园赋】恭惟素翁柯老先生武水名家魏塘右族百年乔木代擢珠柯【见祖德赋】五色甘世绵丹瓞【见滕王阁赋】高蝉临鬓【见祖德赋】从来双防之门【见看奕赋】吟鹭陪轩【卤簿令白鹭鸾旗等车并驾四马白虎通诸侯路车大夫轩车士饰车庾信呉明彻铭高蝉临鬓吟鹭陪轩按鹭车御史所乗】自昔三槐之里【宋史王佑字景叔手植三槐于庭曰吾子孙必有为三公者】尊公楚蘅太老先生羽簉鹓班【唐书上官仪曰御史供奉墀下接武龙防簉羽鹓鹭岂判佐比耶蔡衡曰凡象凤者有五多赤色者鳯多青色者鸾多黄色者鹓多紫色者鷟多白色者鹊】名标雁塔【西域记晋有比丘见双雁飞忽一雁没下自陨乃瘗雁建塔古今诗话韦肇及第偶于慈恩寺雁塔题名后成故事自唐神龙来同年中推善书者纪之他时有将相则朱书之】双龙阙下人来杏苑以看花【见徐母序】九鲤河边【见玉岩序】官是榕城之司李【见映碧启】释之治狱共号祥刑【汉书张释之字继南文帝时拜廷尉时人语曰张释之为廷尉天下无寃民】永叔抡文交推得士【宋书欧阳修字永叔观子也为学士知贡举崇雅黜浮】缘兹隐德遂兆绿蛇蟠笥之征【见祖德赋】惟厥高闳爰呈彩燕投懐之瑞【明皇实录张説母梦玉燕自东来投入懐中因而有孕生説后为相】先生夙誉凤毛长夸犀角【见三芝序】神姿轩异同赵防之在众中【下注】进止雍闲类裴休之来座上【唐书裴休醖借进止雍闲宣宗尝曰休真儒者】孟公则长逾八尺顾盼非常【见得仲序】子山则腰带十围仪观甚伟【令狐德芬撰庾信传子山身长八尺腰带十围容止頽然有过人者晋书庾子嵩不满七尺腰带十围】尔其韦平世胄接踵巍科【见智修序】崔蔡鸿篇腾声上国【见紫来序】青袍释褐【见玉岩序】蚤制锦夫枣阳【制锦见二斋序襄阳志枣阳县汉蔡阳隋枣阳】银艾牵丝【银艾见存庵序牵丝见归田序】便飞鳬于花县【飞鳬见二斋序花县见楚鸿序】斯时也慨三尺之无人正四郊之多事襄阳堤上犹事提戈郧口江头还闻传箭【襄阳志周为谷邓地春秋属楚古迹有大堤城即郡城也郧阳志古縻国地春秋属楚为锡穴隋曰郧乡】将军下濑黄龙青雀之船【见滕王赋】君子习流【见悬圃序】绣铠珠袍之队【呉都赋珠服玉馔】先生则此凋残会斯旁午【刘晏云邀请旁午注纵横割牲也捷录使者旁午注交错也】青刍匝地遥连陶侃之洲【详李母序】红粟如山高并甘宁之垒【贾捐之对粟红腐而不可食呉都赋防海陵之仓则红粟流衍呉志甘宁为孙权将步则陈车骑水则连轻舟以百余兵御曹兵四十万并见梧月序】民无怨讟【左传民不罢劳君无怨讟一作黩】卒鲜哗呼【书】张辽临于赤壁如行袵席之间【见贺徐序武昌志嘉鱼县即周瑜破曹操处苏轼误为黄州周礼袵席牀第】王濬下于巴邱不改樵苏之业【晋纪王濬为巴郡太守迁益州刺史出巴东作大筏又作火炬于是战舰无所碍径造建康呉主皓诣降舆志汉巴邱今岳州府左传请无禁樵采者以诱之庾信哀江南赋张辽临于赤壁王濬下于巴邱】常闻元结诗纪舂陵【唐书元结字次山为道州刺史因安史之乱为民免徭役常作舂陵行其序约云道州不胜赋税承诸使征求符牒吾将守官静以安人待罪而已襄阳志枣阳县有舂陵城汉元帝时望气者曰郁郁葱葱及光武即位改曰章陵】又见羊公碑留岘首【见梧月序】时则经畧洪公奬此殊猷缄蜡丸而上表【见邺园启】以暨一时督抚旌其伟绩裂雁帛而陈笺【汉书苏武久留匈奴常惠教汉使谓单于曰天子射上林中得雁足而系帛书武等在某泽中单于惊谢归武】叠承三命之褒扬【易】屡被九重之赏叹带垂赤茘【见宝汾序】风翻子产之衣【见憺园赋】绶绽红桃【见半茧赋】日丽晏婴之宅【见憺园赋】特拜黄门之职洊升青琐之班【详下】敭歴诸垣翺翔两省【见黄门序注】尔乃沈沈左掖白简增寒【见黄门序及贺徐序】谔谔夕郎丹心不涅【衞宏汉仪给事中黄门侍郎令日暮入对向青琐门拜名曰夕郎】伏蒲仗下【见黄门序】恒牵已起之裾【魏志文帝欲徙冀州十万户辛毗谏帝不答而起毗随引其裾】补牍懐中每断将驰之靷【后汉书光武自将征隗嚣光禄勲郭宪谏曰东方初定车驾未可逺征乃当车拔佩刀以断车靷帝不从后河东兵叛帝曰吾悔不用郭子横之言】加以器宇端凝风裁峻整修篁独挺只欲弹蕉【梁沈约修竹弹甘蕉文长兼淇园贞干臣修竹稽首臣闻芟荑蕴崇农夫之善法无使滋蔓翦恶之良图窃苏台前甘蕉一丛本无芬馥之香柯条之任】温树忘言【见良辅序】惟图倾藿【曹植表葵藿之倾叶太阳虽不回光然向之者诚也】夕阳亭下殊多解绶之人【见商尹序】宣政楼前不少免冠之辈【见黄门序注】况复蒿目时艰【见佳山序】惕懐民瘼【诗】比有松陵之客为言笠泽之间【详潘母启】属因水涝之频仍以致田庐之荡析【书】伍胥潮至一军悉化为沙虫【王充论衡伍胥临水为涛钱塘志于胥死浮于江中因流扬波或见乗白马素车在潮头因为立庙每嵗仲秋既望潮水极大杭人以旗鼔迓之防潮之戏始此然或有沈溺者穆天子传穆王南征一军皆化君子为猿为鹤小人为虫为沙】文种涛来三版将生夫鼃黾【文种传种字子禽勾践平呉乃赐种剑遂自杀水经注文种没后钱塘于八月望见有银涛白马依期往来通鉴智伯围晋阳而灌之城不没者三版沈灶产蛙民无叛意】先生则疾呼阊阖慷慨陈情曲绘闾阎淋漓入告【宋书郑侠字介夫监东京西上门绘流民图上之神宗越三日大雨】诚能格主遂蠲一嵗之租力可回天获请万人之命【唐书张元素谏太宗修洛阳宫魏徴曰张公论事有回天之力】夫其一节足槩千端此真全中牟之雉未能俪此生成除云梦之蛇不克方兹恩泽也【见贺周序】迨积勲资累迁卿寺日亲紫闼【见瀛台序】伫践黄扉【见佳山序】而乃志切瞻云【见考功序】情深爱日【见寿阎序】时则先生太母俞太淑人已将八袠矣于是斑衣奉母【见澹园赋】昼锦娯亲【见逸斋序】冬缸夏簟聊申乌鸟之私【见梧月序及考功序】碧水丹山敢托烟霞之痼【梁书江淹为建安令尝言碧水丹山生平酷好何嫌僻逺唐书田游岩隐箕山高宗幸嵩山亲至其门游岩野服出拜帝曰先生此佳否对曰臣所谓泉石膏肓烟霞痼疾者】灵萱半亩艺在堂前【见憺园赋】孝笋千竿森于砌下【见庵序】翼版舆而登降依子舍以邅回【见憺园赋】扬舲雪后瑁湖之万顷堆银【松江志瑁湖为三湖之一】着屐花前甫里之千枝缀玉【甫里见庵序】骥儿绕膝【见祖德赋】鸿案齐眉【见贞女序】趋庭是凤竟逾薛氏之三会食皆龙不羡荀家之八【见逸斋序】人间盛事天上昌期乃者节届青阳【见寿季序】筵开绛县【见寿阎序】属新嵗履端之候【左传先王之正时也履端于始举正于中归余于终】为先生周甲之辰【见逸斋序】在银台公入侍鱼轩【官制唐立银台司即今通政司也鱼轩见叶母序】敬谢引年之斚【诗】在内翰孝廉君辈出扶鸠杖【见映碧序】愿持介寿之觞【诗】某等幸列通门【详鞠存启】欣叨犹子【记曰兄弟之子犹子也葢引而进之】千春兰谱聿借鸣钟馔玉之文【见少楹序】十赉芝函【高士传陶景作云林十赉赉其子弟】式逢驾鹤骖鸾之会【见贞女序】伏惟蚤惠琼瑶更望广征珠玉椒觞湛碧飞来缥碧之笺【崔实四民月令椒为玉衡之精服之令人却老正月朔列先祖前子姓各上椒栢酒于家长碧笺见璿玑赋注】火树舒红唱去小红之曲【苏味道诗火树银花合小红姜防词小红低唱我吹箫】附注【唐书赵防字大东宛丘人神姿轩朗而内沈厚兄犨子翊一家三节度】
　　储太翁九十征诗启
