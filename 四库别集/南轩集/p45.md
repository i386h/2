<!-- { "loadSidebar": true } -->
　　丞相陇西公宣和元年六月论都城水事自左史谪官沙县此谏议陈公所寄书也丞相精忠大节森然如星斗之在天而事业实权舆于此谏议于丞相为丈人行今观书辞所以相与盖甚笃前辈忧时之念深故于人才拳拳如此敛袵三复敬叹何穷惟是某尝窃怪谏议平生于君父大义跬歩不舎其与异教沦弃三纲者不翅霄壤之异矣顾乃区区乐讲于其説独何欤恨生晚不及亲见公质所疑也
　　书相公亲翰
　　子曰顔氏之子其殆庶防乎有不善未尝不知知之未尝复行易曰不逺复无祗悔元吉
　　甲申孟秋朔先公次余干暑甚憩赵氏养正堂毎闲暇亲翰墨多冩经书要言置缣囊中累十百纸先公易箦于仲秋不肖孤哀苦谨藏遗泽不忍发读越二年前进士太原陈伯雄来相吊于湘水之上自以尝在江淮辱先公诲言欲求字画而归为子孙藏予恸哭开箧取此纸授之呜呼学圣人必学顔子则有凖的顔氏之所以为有凖的何也以其复也复则见天地之心成位乎中而人道立矣然而欲进于此奈何其惟格物以至之而克己以终之乎呜呼此先公之所以教某者今并以告陈子丙戌十月甲戌某谨书
　　防尚宪帖
　　尚公之所以告其知己者可谓切矣受人之知者不当尔邪公之没也乆矣读其书辞犹觉生意凛然义理之不可泯也
　　防孙忠愍帖
　　孙公此数帖其处死盖已素定事豫则立岂不信乎自熈宁相臣以释老之似乱孔孟之真其说流遁蠧壊士心波荡风靡中间变故仗节死义之臣鲜闻焉论笃者知其有所自来也观公训敕诸子从事经史大抵以实用为贵以渉虚为戒其不爱变于俗学可知卒有以自立宜也鄂州史君千里寓书敬题巻末
　　防尹和靖遗墨
　　和靖先生所居之斋多以片纸书格言至论寘于窻壁间今徃徃藏于其家如此所刻是也反复玩绎遐想其感发之趣深存体之工至而浃洽之味为无穷也嗟乎学者于此亦可得师矣
　　书赠吴教授
　　诚者天之道敬者人事之本敬道之成则诚而天矣然则君子之学始终乎敬者也人之有是心也其知素具也意乱而欲汨之纷扰臬兀不得须防以宁而正理益以蔽塞万事失其统矣于此有道焉其惟敬而已乎伊川先生曰主一之谓敬又曰无适之谓一夫所谓一者岂有可玩而执者哉无适乃一也盖不越乎此而已尝试于平居暇日深体其所谓无适者则庶乎可识于言意之表矣故俨若思虽非敬之道而于此时可以体敬焉即是而存之由是以察之则事事物物不得遁焉涵泳不舎思虑将日以清明而其知不蔽矣知不蔽则敬之意味无穷而功用日新矣天地之心其在兹与学者舎是而求入圣贤之门难矣哉至于所进有浅深则存乎其人用力敏勇与缓急之不同耳吾友临川吴仲权志于古道将以敬名其所居之斋而日勉焉于其行也书此以赠之盖朋友相与警劝之义也
　　题长沙开福寺
　　长沙开福兰若故为马氏避暑之地所谓防春园者今荒郊中时得塼甓皆为鸾鳯之形而竒石林立二百年来供城中官府及人家亭馆之玩何可数计而蔽于榛莽卧于泥池者尚多有之当时不知载致何所用民之力又何可量哉马氏父子乗时盗据一方竭泽聚敛以自封而又以资其侈靡之用旋踵而衰兄弟相讐敌鱼肉惟恐不及亦其理与势宜然今湘岸有淫祠江中有誓洲及其交兵诅誓之所小家自为蛮触祗足以发千载之一笑寺之西袚禊亭下临湖光举目平逺自为此邦登览胜处不足用马氏为污也
　　防祖庆所藏其师宗杲法语
　　观庆之请以父母为言而其师特为拈出嗟乎是非秉彛之所存而不可以己者邪【今祖庆刻石蒋山改父母作生死字】













　　南轩集巻三十五
　　钦定四库全书
　　南轩集巻三十六　　　　　宋　张栻　撰铭
　　囦乎斋铭
　　赵郡李东老结茅于江南榜之曰囦乎求予为铭予闻东老之居植竹千本溪流其间地偏而趣幽子将以是为囦乎东老蚤从名士游诗法甚高方其得意不复知有尘世事子将以是为囦乎以予观之殆不然也呜呼囦乎性命之微言之实难孰探其源匪言之艰天高地下而人其心在躬者神统乎高深其端伊迩曷睨以视当落其华而究斯理呜呼信其为囦乎也己
　　克斋铭
　　夫子告顔子以克己复礼为仁扬子云曰胜己之私之谓克子云盖未知所以为克者故其言迫切而不近广汉张某曰夫子所以告顔子乃终之之事学者必卓然有见而后可以用力于克也清江陈择之燕居之斋曰克敢衍其义而为之铭
　　惟人之生父干母坤允受其中天命则存血气之萌物欲斯诱日削月朘意鲜能乆越其云为匪我之自营营四驰扰扰万事圣有谟训克己是宜其克伊何本乎致知其致伊何格物是期动静以察晨夕以思良知固有匪縁事物卓然独见我心皦日物格知至万理可穷请事克己日新其功莫险于人欲我其平之莫危于人心我其安之我视我听勿蔽勿流我言我动是出是由涵濡泳游不竞不絿允蹈彛则靡息厥脩逮夫既克曰人而天悠乆无疆匪然而然为仁之功于斯其至我稽古人其惟顔氏于穆圣学具有始终循循不舎与天同功请先致知以事克己仁逺乎哉勉旃吾子
　　艮斋铭
　　艮斋建安魏元履燕居之室也在易艮为止止其所也某尝考大学始终之序以知止为始得其所止为终而知止则有道矣易与大学其义一也敬为之铭物之感人其端无穷人为物诱欲动乎中不能反躬殆防天理圣昭厥猷在知所止天心粹然道义俱全是曰至善万化之源人所固存曷自违之求之有道夫何逺而四端之着我则察之岂惟虑思躬以达之工深力到大体可明匪由外铄如春发生知既至矣必由其知造次克念战兢自持事物虽众各循其则其则匪它吾性之徳动静以时光明笃实艮止之妙于斯为得任重道逺时不我留嗟我同志勉哉勿休繄我小子惧弗克力咨尔同志以起以掖
　　敬斋铭
　　乾道四年建安刘公自枢庭出鎭豫章辟室于听事之侧朝夕燕处扁曰敬斋广汉张某闻而叹曰公之志逺矣夫敬者宅心之要而圣学之渊源也敢为之铭以广公意铭曰
　　天生斯人良心则存圣愚曷异敬肆是分事有万变统乎心君一頽其纲冺焉丝棼自昔先民脩己以敬克持其心顺保常性敬匪有加惟主乎是履薄临深不昧厥理事至理形其应若响而实卓然不与俱往动静不违体用无忒惟敬之功恊乎天德嗟尔君子敬之敬之用力之乆其惟自知勿惮其艰而或怠遑亦勿迫切而以不常毋忽事物必精吾思察其所发以防于微忿欲之萌则杜其源有过斯改见善则迁是则天命不遏于躬鱼跃鸢飞仁在其中于焉有得学则不穷知至而至知终而终嗟尔君子勉哉敬止成已成物匪曰二致任重道逺其端伊迩毫厘有差缪则千里惟建安公自力古义我作铭诗以谂同志
　　敦复斋铭
　　复卦之义以初爻为重于画为阳于义为善于人盖君子之道也二比于初故为休复四应于初故为独复而三之频复而厉则以其非比非应开其迁善而危其屡失也上之迷复而防则以其处极而最逺徃而不返也观诸此则可见以初爻为重矣然则五之敦复奈何五体顺而居中以中自考者也故为敦笃于复夫能敦笃于复宜曰吉曰亨矣而独曰无悔奈何无悔者戒辞也以其柔而逺于阳故为之戒辞谓如是乃无悔也南徐陈希顔旧名其斋曰敦复嵗壬辰与予相遇于长沙属予铭予知希顔有取于儆戒之意也为之铭曰
　　惟圣作易研防极深惟卦有复于昭天心六爻之义各随所乗其在于五敦复是明其敦如何笃志允蹈顺保其中而以自攷我观爻义厥有戒辞君子体之敬戒是资人欲易萌天理难存毫厘之间消长所分凡百君子奈何不敬祗于夙宵以若天命惟积惟乆匪俟乎外敢曰无悔庶几寡悔
　　恕斋铭
　　潭州右司理之治海陵周俊卿请予名其斋予名之以恕为之词曰
　　刑成不变君子尽心明动丽止象着羲经所存曷先其恕之云自尽于己以察其情意有所先则弗敢成见虽云独亦靡敢轻幽隐之枉是达是申毫厘之疑是析是明俾尔寡弱无有或困于尔强慝靡訹靡遁及得其情又以勿喜古人于此恕有余地我铭于斋意实在兹嗟嗟来者尚克念之
　　蒙斋铭
　　番阳余端蒙请予铭蒙斋至于再三予未有以言也它日因有感于果行育徳之义乃为之辞曰
　　乾坤既画八卦是生八卦相乗万象以明下坎上艮其卦曰蒙其蒙伊何源泉在中泉之始萌其行未达虽则未达而理孰遏君子体之于以果行黾勉躬行动畏天命泉之始萌其势则止止乃日澄源源遏已君子体之于以育徳笃敬不渝静保天则惟养于中大本攸立惟敏于外达道攸饬内外交修相须以成乆而有常则能日新我铭蒙斋敢越斯义惟言之难实以自厉凡百君子有观于斯毋忽乎近尚其懋之
　　虚舟斋铭
　　詹体仁辟斋于便坐属予名以其虚且长也则题之曰虚舟他日体仁谓予曰漆园之説道而离吾无取焉耳在易之中孚利渉大川乗木舟虚将于是焉体之予叹其善思也则又为之铭
　　心本虚理则实应事物无辙迹来不迎去不留彼万变我日休行斯通险可济孚豚鱼贯天地曷臻兹在克己去其窒斯虚矣
　　主一斋铭
　　成都范文叔以主一名斋予嘉其志为铭以勉之人之心一何危纷百虑走千岐惟君子克自特正衣冠摄威仪澹以整俨若思主于一复何之事物来当其几应以专匪可移理在我宁彼随积之乆昭厥微静不偏动靡违嗟勉哉自迩卑惟勿替日在兹
　　南劒州尤溪县学传心阁铭
　　乾道九年知南劒州尤溪县事石既新其县之学复建阁于学之东北买书五千巻藏之其上而命工人绘濓溪周先生河南二程先生之像寘于其中使学者得共朝夕瞻仰焉新安朱熹为之名曰传心之阁而又以书请铭于广汉张某某窃惟念自孟子没圣学失传歴世乆逺其间儒者非不知尊孔孟而诵六经至考其所得则不越于诂训文义之间而已于圣人之心所以本诸天地而措诸天下与来世者盖鲜克渉其藩而况睹其大全者哉惟三先生生乎千载之后乃能攷诸遗经而得其不传之妙以相授受然后六经之言羣圣之心全体大用晦而复明如日之中万物皆覩呜呼盛矣某愚不敏夙向往焉敢以建阁之意命名之说洗心拜手叙而铭之铭曰
　　惟民之生厥有彛性情动物迁以隳厥命惟圣有作合乎天心脩道立教以觉来今孰谓道逺始卒具陈俾尔由学而圣可成邹鲁云邈章句有师一经皓首语道则迷惟子周子崛起千载熟探其源以识其大立象尽意阐幽明微圣学有传不曰在兹惟二程子实嗣其徽既自得之又光大之有浑其全则无不总有析其精则无不中曰体曰用着察不遗曰隠曰微莫间其几于皇圣心如日有融于赫心传来者所宗有屹斯阁尤溪之濵翼翼三子绘事孔明俨然其秋温然其春掲名传心诏尔后人咨尔后人来拜于前起敬起慕永思其传于味其言于考其为体于尔躬以防其归尔之体矣循其至而尔之至矣道岂异而传心之名千古不渝咨尔后人无替厥初
　　顾斋铭
　　广汉张某名华阳宇文绍节之斋曰顾且为之铭人之立身言行为大惟言易出惟行易怠伊昔子聿思其艰严其枢机立是防闲于其有言则顾厥为毫厘之浮则为自欺克谨于出内而不外确乎其言惟实是对于其操行则顾厥言须防弗践则为己愆履薄临深战兢自持确乎其行惟实是依表里交正动静迭资若唱而和若影而随伊昔君子胡不慥慥勉哉勿渝是敬是保
