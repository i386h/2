<!-- { "loadSidebar": true } -->
　　僧様斋厨冰様官饥慿脱粟食无单不因同里兼同姓肯念先生苜蓿盘
　　麦生宜配卧沙羊鹅防仍便碧酒香陡觉今年好冬节朝来红日为谁长
　　次两知县韵四首
　　老去栖迟八品官剑頥深悔诮田单东隣未省吟髭防笑掷牙牌命肉盘
　　暴醉琳膄饱栈羊廵檐闲认小梅香胡床曝背闗情甚古锦囊诗引兴长
　　似我聱牙亦漫官倚君风义慰羇单开缄更识新诗法脱手铜丸转玉盘
　　政成无复败羣羊万轴书前一缕香明日过君况休务茶边清话不妨长
　　题椿桂堂四首【为莫倅作】
　　日日髙堂笑脸新五株芳桂拱灵椿枝萦非雾根盘石共阅壶中不尽春
　　灵椿移植自仙宫丹桂年年不办供材荐明堂皆巨栋君家培殖富隂功
　　蒙庄漫诧楚冥灵独秀吾今陋郤生更笑田家紫荆树每随人意作枯荣
　　鴈影聨翩上绛绡庭兰再世更竒标义方可但燕山窦行跨当年八叶萧
　　次石湖送炭韵赠龚养正三首
　　饥乌窘兎不谋身君亦衣穿桂作薪小露化工陶铸手地炉分得雪中春
　　广文书案雪沾身灶妇冰葅焮湿薪防胜银花犹拜赐冻醅寒饼不成春【立春日大雪是日国忌】
　　寒谷冰崖底着身望晨疑寝越王薪今年未办廵檐笑急雪隂风肯贷春【立春后雪寒特甚】
　　送鹌鸭腊龚养正二首【龚以忧不作诗】
　　霜湖风草自徜徉夜网晨不易防作意分甘资一饱为撩清梦到江阳
　　骚人茹粥耐支离过眼风光不到诗乡味慇懃劝开肉未妨新句解人頥
　　早春十絶呈石湖
　　不是风寒即雨寒朝来春意破天悭恠君未解春皇意恐把韶华付等闲
　　倐看媚白破梅枝更喜娇黄着栁丝春事斩新当客眼可须山鸟报人知
　　树外晴云不拟飞东风无力惬单衣垂杨院宇斜阳里还是钩帘待燕归
　　中林频度养花风合放林梢一防红蝴蝶与春偏有约依依先占去年丛
　　杏羞桃澁要诗催客子情钟倍费才惜欠王家千杖鼓辊雷声里看花开
　　未须看竹扣人门且复寻梅过水村香片防衣归马健临风只博断吟魂
　　虎邱僧宇瞰坡陁几许香軿载酒过游子花骢烟外驻丽人尘韈水邉多
　　缓引牙樯载绮罗寛围丝锦着笙歌小擡醉眼游丝外夕照衘城奈乐何
　　鸱夷古锦犊车辕盘薄沙鸥舞蝶前少日长安聚蚊梦莫年诗酒解随縁
　　馆娃宫外趂游人不见湖山自在春闻道石湖清絶处芳时不着绮罗尘
　　题溪桥雪月圗
　　雪野无人访夜防冰壶絶景画中看桥邉觉欠梅枝在姑射嫦娥各耐寒
　　题髙缙之剑室二首
　　髙郎櫑具映峨冠沈燎茶铛一室安游刃圣经千载计即今长铗未须弹
　　皇家威徳憺遐荒何物楼兰尚颉颃想见诗人欹枕处云霄中夜有光芒
　　题龚养正孩儿枕屏二首【养正方若少子】
　　小屏光洁雪难如写出嬉然同队鱼索句拥书皆薄相笑啼嗔喜莫怜渠
　　眼中何止舞雩童况是君家积庆重梦里送来烦孔释要令门户继荀龙
　　次韵答陈梦锡十首
　　古人存心屹底柱巻舒晦明付时行蕞尔之身函天地政可蠛蠓睨功名
　　吾宗石友读书眼可但于易钩其深日来弄笔课七字万象犇忙供醉吟
　　向来应俗用古学我亦未悔金注昏伍胥宰嚭各腐滓呉歈越吟谁诵寃
　　巨室荧煌万金产小家经营一簪余克庸盟随制挺足更用荆尸来捣虗
　　姜子嗜酒不良行诸公俛顾慙登瀛尚堪坚坐作周鼎底用诗名满鳯城
　　冰檗未肯执名卿搔头自剔书窓灯君家老人如椽笔淛江鄞水倒澄
　　九重圣孝絶今古矞云丽昼南山髙台閤不无补衮手付我五畆耘艾蒿
　　诸儒峨冠每扪舌四肢非骨寜自强即今可言尚十八直须坐治开明堂
　　续经发冢古今病未容灼肤防疮疣决知萧兰异根叶始议溟渤包众流
　　诗人锋铓不可触瞢揽鲸牙撩虎须飞来此编更作意诗行快对防州圗
　　次韵呉守四首【时上冡得呉诗招赏牡丹】
　　十日隂寒此日晴归来趂赏大花春主家千斛香泉碧却自摩挱漉酒巾
　　园林落粉吹香雪魏紫姚黄独歩春明日挿花同一醉小闲谭麈岸纶巾
　　莫管龙公嬾放晴主賔笑语自生春不妨妃子天香靣满压林宗折角巾【是日以雨行】
　　当日谪仙随鳯诏毫端写出禁园春沉香亭北人沉醉误认龙香在领巾
　　谢刘提干墨竹见遗二首
　　王孙笔自徐州戏为诗翁写渭川眼底疎枝欹密叶静含寒雨暝苍烟
　　龙孙袅袅初辞箨鳯尾娟娟拟受风疎影向人翩欲舞梦残依约月庭空
　　刘有诗再次韵四首
　　小防猩毫出碧鲜技随文思各増川秪应月地饶槃礴心醉寒梢曳晓烟
　　已后湖州秃鬓翁喜君挥扫有遗风幻成殢雨熹晴态尽使尘凡一洗空
　　此君髙韵已萧然更向新诗得媚川谁遣小家藏二本为君时炷水沉烟
　　耐暑支离倚瘦笻百金未博一襟风了知诗有蠲疴力絶胜江涛卷碧空
　　题毕直閤繙经图三首
　　凝碧有诗才逭死青岩不语竟何禆先生著论胡尘底未觉丘明见仲尼
　　伯图无继昧尊王独抱残经析渺茫地下威文应吐气人间宋李解升堂
　　中原正朔合天王细读遗书瘿作囊老子披图揩病眼为公重炷石炉香
　　循资赵宰有贺诗次韵三首
　　宦涂跛鼈陵坡上学舎寒蝉饮露清蹩躠强顔才跬歩不应天骥与论程
　　蒿帛入门无防润妻孥食粥有余清【文林则添减如此】轻肥腾趠非吾愿矻矻雌黄且课程
　　反唇余子轻白属目耆儒上紫清老境我甘追汗漫明时君合订章程
　　都下春日
　　烟林红翠已班班雨后春工不暇悭付与笙箫三万指平分防舫防湖山
　　次韵答赵文卿四首
　　才名一世未通班天向诗人每坐悭不作上书来北阙可无擕妓醉东山
　　平日诗声不易班聨翩属我未应悭得无纸贵咸阳市当有人逢饭颗山
　　小燕招邀慰病顔何曽雨澁与风悭分明喜鹊先知得未晓飞鸣閙屋山
　　帘疎财许客窥班未得纒头小破悭已结云愁蜚蝶梦莫斜秋水蹙春山
　　次韵袁宪劳军许浦中路冰合二首
　　风声雪意恣冯陵更挟霜华夜气凝水伯防河银作板欲留公闘玉壶冰
　　细读清诗拟泣岐问津平日防河湄只今西去须遵陆平地风波恐更危【予亦阻冰常州】
　　次韵袁宪打冰移舟三首
　　倚柂扶篙待打冰回思鹢首潄波声定知行止非人计料理诗愁唤麴生
　　留滞何曽念奋飞君恩已布得徐归贤劳肯羡膏粱子醉眼瞢腾坐妓围
　　东行定见野桥梅望望花随驿使来曽约南枝春信否急烦好句与催开
　　赠何符山人二首
　　小诗落纸粲春葩传遍侯家与主家未恠东来将只影十年囊笔饭京华
　　冷看俗态诙謿里缓阅年光醉梦间想得酒瓢诗巻外此生无物更相闗
　　赵介卿见简解謿二首
　　复閤朱楼绣箔褰蕙兰风处各婵娟诗翁它日扬州梦回施京华美少年
　　酒家旧识元真子街吏尝随杜牧之回首昔游堪一笑暮年茶果秪僧期
　　寓吴门十首【张监留居平江率赵守袁宪月助桂玉费作】
　　一寒驱去还千禄万虑纷然秪爱山阅世怳如清梦觉求田聊计白头闲
　　官卑责薄得徜徉漫仕归来味更长它日故人多好事龙鸡载酒未吾忘
　　诸公念我闲无食粟继舆台扣户频眼底梅花还索笑酒肠诗胆已轮囷
　　溪翁园客问何如可讳浮生百计疎不惮典衣规得酒长因乞米衒能书
　　向来勇防著书勲一刻曽将白璧论老去光隂都不惜静看乌兎役朝昏
　　兴防猛辍凌江棹重看莺花茂苑春归自乗流留亦好浙风淮俗总宜人
　　日日烟林野市间路人应作老狂看排门赏竹宁辞骂踏雪寻梅苦耐寒
　　稚子浪忧陶令老山妻终誉仲卿贤虎头试写经行处龙具宁甘未死前
　　禹益咨俞俨紫庭藩星仍映使星明鄙夫少日三千牍尽付诗情写治平
　　平时觞咏妨生理此去狂疎托上官但使推敲贷冲节不烦排日报平安
　　次韵张丞
　　官上絶无歌酒乐堆豗了事孰非痴开樽良省纒头费却有新章赠雪儿【是日仇香出宠不费而欢洽有小曲之传】
　　次张丞送菊韵二首【时已十一月】
　　粉身免泛杯中物并驾容陪陇首花况耐嵗寒双榦在周旋三益羡君家
　　寒花彭泽门防旧好句柯山伯仲问贫负清樽只三益诗人错笑庾郎悭
　　绍熙壬子劝耕妙胜四首
　　县曹文墨厌拘纒野饭山行旧所便秪道穷涂难措足朝来风日为谁妍
　　每愧敲榜办赋租防心还喜劝耕初渠侬嗣飨金穰庆老子长捐柱后书
　　胜日乗闲觉半仙笑摩老眼向风烟平章春事禽能语媚妩韶光栁未眠
　　桑条麦陇接比邻社酒家炊丐路人风俗尚如它日否慿谁细问故园春
　　浄居劝农三首
　　妙胜庭前折小梅浄居门外蹑枯苔日烦禅老羞茶供亲与田翁把酒杯
　　今年春计定何如説道家家甔石余满意为翁开笑口老夫心事秪耕锄
　　簿书堆里得抽身梅栁风前触眼新报答好春还着语今朝犹喜是闲人
　　次韵王统制喜雨
　　公余竞病挥诗笔谁似风流老伏波对雨肯来同把酒当令阿素为君歌
　　示阿防三首【孥累登招寳独留守舎既归小诗付之】
　　曽倚新晴望海天天容海色湛相鲜奁中遥防羣鸦影万舶千艘忽过前
　　官上依然四壁空讼庭人寂每从容看家不为穿窬计老去登临分外慵
　　老稚悬知乐有余迎门先问小于莵风烟满眼山环海对酒还曽斵句无
　　次王廵检韵三首【王得予诗锓之木】
　　搯肾搜肠不自竒细模深刻似非宜流传纵便鸡林售指擿防遭鹅腿嗤
　　平生嘿识玩诗昌对客挥毫底未忘秪恐韩陵读碑客诮君草草诮吾狂
　　每愧铜盘走柘丸忽惊檀轴巻丝阑真成敝帚千金享笑唤诸雏挂壁看
　　朱倅索诗作三絶谢之
　　因循不试推敲手日月消磨簿领问旧故书来尽新作穷儿劵负防时还
　　多谢诗翁肯唱于挑灯泚笔复踟蹰龙文虎脊渠皆有鹤膝蜂腰我未除
　　从公挥扫且观傍免费雕镌苦肾肠血指忍惭嗟已老怒矊相向更深防
　　瑞岩寺三首
　　岭岫周围罅缝无胜流三百鏁冰壶客来误作囚山想猛忆门前自坦涂
　　横前石廪疑无地歩入莲宫别有天説道三山环弱水不应回首羡巢仙
　　巳到平生未到山朝来白水涨田间要须乐事成三絶更倩诗翁露一斑
　　再次韵三首
　　得君清句我愁无不惜长哦缺唾壶句法森严谁到此了知岛可但中涂
　　俗尘我亦怜多病道价师今重五天投老鼎山追旧约未妨林壑着臞仙【寺主作庵鼎山云】
　　连朝飞雨暗羣山局歩修廊广霤间防作闲人留十日当令屐齿遍苔班
　　喜雨二首
　　永宁开善皆留宿梦破阶除急雨倾人道行车定膏泽我知龙伯念春耕
　　招寳山邻娑竭宫县峰仍接补陁峰晴晴雨雨皆如响谬挹池鳗拜土龙
　　定海甲寅口号七首
　　长官清苦旧传闻检放秋苖近四分毕竟不缘胥吏手旱头科敛枉纷纭
　　田租有约不相违比着丰年数已亏一饱分明郎首赐防曽刺口问抽卑
　　已抄口数报隅官嵗后朝餔定不难且愿眼前彊健在趂坊讨海过冬寒
　　水泛沟塍意欲餍凌晨还复雨亷纎早秧未颔【其感切】犹须挿晚谷无多不更防【直亷切】
