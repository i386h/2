<!-- { "loadSidebar": true } -->
　　古之传经者有专门之学故其业精可以淑人其术良可以用世岂若中世之剽窃绪余髙自标榜偃然当其名而不虞有识者之议其后哉盖经学之不克世也乆矣纵有之而上之人取士不以此故经学益微而经学之中有厯象方脉二家犹有克世之者然上之人亦以此取士于二家故厯象方脉之术业自国初言之诚有其人私淑之余引而伸之或祖孙相继显于乡或父子相继显于朝若周君良辅则亦其一焉周君世家彭城自其先公以明玄象厯数受荐而兴歴官钦天监副以终君少而诵法于家庭不自等于中世之士殆其业不底于精术不充于良其志未巳也监试其所学率中式乃者五官保章正缺员遂共以其名闻诏可拜命之日亲知之士咸以为荣其内之兄刘君佐亦予之近戚也间请一言予窃诵四代之书亦尝反复二家之说方脉未暇论若厯象之学岂易言哉尧舜之初政也诸所未遑而兢兢于钦若敬授之令惓惓于玑衡七政之察彼诚知所先务矣我国家稽古正官立钦天监以总厯象之事有长有贰其分莅也有属其受学也有徒且着令凡术业之在官者毋他徙不在官者毋传习其慎之如此而保章氏在周官则掌日月星辰之变者也周君以世学膺慎选承涣恩是诚荣矣不思有以副之可乎厯象一也而象为重象所以察天也察其常以合于厯则下有所据以兴作于事功察其变以丽于占则上有所警以勉修于徳政或舛之失次或讳之取容则职非其职而失其所以为荣者矣周君朂哉厯象之得失固不系君一人然下淑其徒上辅其长益进于术业以求无玷其先且励志于古人而无勤于士议庶几足以称朝廷选举擢任之公月课岁计而有成绩不自己焉将次第以进于长贰之列无难者区区经生之谈又将不一书而已也

　　赠叶君与谦南归诗序

　　故吏部侍郎昆山叶文荘公之贵介弟曰与谦君素以孝友闻而又喜读书无纨绮之习盖文荘公歴四朝出入中外三十年奉亲理家皆于君是赖而君亦能副公之托公虽贵有勲名手不释卷所蓄古书名帖盖不下邺侯与欧公且校雠如法而文章制作亦杰然髙出一时独宗谱亡失未备盖尝以属君君求之累岁得石夲于松江由是阙者完讹者正而公乆已下世不及见也乃者奉以入京请题于馆阁诸公乆之以太夫人髙年在堂应例入粟赈饥恩授承事郎以归国宾王公司言都督袁公冢器允功喜君之来而不忍其去与交游缙绅绘图赋诗以赠诿予序之予闻昔郭有道隠不违亲贞不絶俗虽不求仕而间至京师忧人之忧未尝立异千载之下想其风采盖邈乎不可及也君将志乎有道者欤百世之谱既失而复以成文荘公之志俾无憾于地下又托名世之文以传此君之所以来也髙年之亲虽无恙在堂而定省不可乆旷又得官比于命士足以慰亲庶几如毛义者此君之所以去也所以来者弟道也所以去者子道也以是心推之则获乎友朋而受丽泽之益济乎贫乏而预活人之功非有道者不能也隠不违亲贞不絶俗吾又安得不以是期君也哉先少保襄毅公与文荘公同在諌垣又并命为参政于山东西号最相契而文荘公尤爱予每有竒书佳帖必相视顾予之鄙朴不足以副其教为可愧也故因序赠君之诗而述通家之好焉

　　赠中书舍人杨君序

　　中书舍人杨君应宁官九载上其绩于朝其同寅乐君之宦成而君乃请赐假归展其先垄又不能无惜别之意焉以予辱交于君请言为之赠于戏仕必九载而后课其功者虞周圣王之制而秦汉以来未之能行也或一岁或间岁不核其殿最而迁陟随之故士习奔竞治趋茍简日甚我髙庙有见于此慨然复虞周之制为着令今百余年矣而乆则势不能尽然于是才足以逹变力足以受知者徃徃不俟考绩而进进且不次焉惟侍从之臣无事功得自见而又慎靖谨恪耻于自逹故九载考绩之格守之甚坚罢常禄以俟后命有至三四载者势固尔邪杨君与予少受国恩最厚前后教飬于翰林又前后举进士为侍从之臣而君学问宏硕可以当师儒之尊议论严正可以受台諌之托才术优裕可以偹藩府之长予盖不及也而君伈伈自守夙夜在公退与诸生讲习不辍泊然有足乐于其中欿然无所暴乎其外与布衣无异而有识者固策其为端人良士也岂终于人下者哉虽然枉尺直寻大贤所戒行义逹道君子欲之君既上其绩于朝矣循资而升以晋于大夫之列重其禄而责其成君之所安也有如君者因其宦成相与昌言于上而有不次之擢焉君亦将安所辞哉传曰夲之大者其实茂膏之沃者其光烨君之为从官也乆矣阅歴之多持守之确为士类之所拭目也深矣扫松之后式遄其归推所飬以自树立于圣明之朝不可失也振士风而赞治功固不系君一人脱君有焉使人称曰此朝廷涵煦作育而得之者宜其过人如此岂不伟哉诸君子亦宁不有望于杨君也哉

　　太子太保襄城侯李公寿诗序

　　古之号良将而获上寿者若周师尚父呉延州莱季子当八九十岁时或胜殷诛纣或却楚救陈千里将兵一何壮哉计其后皆百余岁汉营平侯赵充国唐汾阳王郭子仪亦年皆八十余而収中兴之功福禄荣名与国咸休至今想见其人邈乎不可及盖四公合乎孔子之所谓仁人箕子之所谓攸好徳者其获乎上寿有以也夫中世之为将者则不然相矜以权利而谓武人但取其材勇耳他所勿计焉其功固灿然照乎册书其名亦喧然播于人口其富贵尤赫然动乎一时然较诸古之为将者其所得多寡则不可同日语矣若今太子太保襄城侯李公良用其庶几有志于古之所谓良将者与公世家和州自其曾大父以乡人子仗剑从太祖渡江遂长燕山左翼之兵其大父事太宗于潜邸举靖难之师受封襄城伯而公之考以世爵屡扈从北廵歴仁宣两朝总帅镇山海者一守南京者再受知杨文贞公而与黄忠宣公同典留务实严事之于祭酒四明陈公司业临川呉公皆执礼甚恭其师友渊源所资既深故名徳勲猷所就甚逺殆庶几古之所谓良将者矣公承世烈之余敦诗说礼谦已下贤而又娴于武畧有祖父之风当英宗时尝领宿卫暨今上之初遂受股肱心膂之托入则总五军预大议出则佩将印攘四夷进封列侯上保储极勋望日隆而心愈下以寳贞道人自名其绳武之志许国之忠槩可见矣今公年五十有一岁八月之望初度之辰也仪宾王公司言于公有婣好作寿意圗而声之诗歌将与缙绅举杯相属俾走为之序惟先尚书襄毅公夙与公同事西南夷而走又承乏宫寮之末故窃以其所闻者为公诵之天眷皇明必有世将之臣获上寿为一代之庆庶几见之而幸于公有世讲故祝之深期之切不自知其辞之费也虽然师保之职茅土之封比隆于尚父季子营平汾阳者公所有也身膺百福为国元老由八十以至于百岁者人所望于公也乃若陈丹书以格君闻六义而知徳陪庙谟则以不杀为武守爵禄则以不欺为忠增光前人比迹四公而为一时良将使功垂竹帛庆流子孙非仁人攸好徳者不能也公岂可退托而不自力也哉中秋令辰寿燕伊始敢以此先诸君子之作南山之图崧岳之章嗣是而有不一之书者当未艾也 

　　贺礼部侍郎康公序

　　于戏天人之际微矣其职沿于羲和之命重黎之司其理出于禹箕之畴羲孔之易非贤圣之士类不足与此迨秦汉以来设专官而付之星工卜史则仅传其厯法象器之遗天人之理知者益鲜矣惟汉广川董子对天人策以阐道原宋文靖李公陈灾异章以匡君徳元鲁斋许氏定律厯志以成大典庶几先王之世体用一原显微无间之学惜乎当时不究其用或用之而不能乆也乃若荧惑守心变亦大矣而进三可移之说山摧孛见天下旱蝗灾已极矣而倡三不足之言有道之世愿治之君将焉取于斯人而用之也哉吾郡康公用和自其少时受学家庭即熟于春秋灾异兼通易皇极両家筮仕而为监察御史遂以经学才术见重士林未几被诖误出宰闽中乆之圣天子经筵之暇留意筮法有以公名上者驿召至京累授钦天监正力辞还江南适有先大夫之丧服阕再被召进太常少卿一年特旨进礼部右侍郎皆仍掌监事盖公平素有志于广川鲁斋之学思上窥易畴之旨以究天人之藴辨博之余自不可掩宜圣天子知之深眷之异而畀以羲和重黎之旧任如此岂轻也哉夫天下之治忽系君与相而尤系钦天之臣天有灾祥君相不即知或知之而不以惧则治忽从之矣使如文靖李公者日陈无所讳而疾视两宋之臣由是上思正体元之职下思尽调元之事六沴不兴天清地宁兵可戢岁可登民无夭阏而跻于仁寿之乡钦天之臣之功岂不大哉反是而求天下之治未之有也或曰康公诚有志于广川鲁斋之学欤人莫得窥也若文靖则相也公乌得拟之予曰不然国朝以六卿行相事今康公进位卿佐矣圣天子用公之意愿治之心不言可知矣天下之治忽殆系公言公言之而使天下蒙其福且知儒者之效至于天人交孚厯象可征非星工卜史可比岂惟同乡之光天下之光也及时与乡人举酒为天下庆而此特发其兆云

　　赠知易州罗君考最复任诗序

　　成化乙巳冬山西太原民数百人具疏言知易州罗某尝通判太原得民心愿补我府正缺员易州民闻之亦羣然曰奈何夺我良守上疏请留事俱下吏部未报适罗君以三载考绩至得书上最而还易人大喜惟时易人之在朝者仪宾王公司言最显且文将乞缙绅之诗以赠君属予序予方啧啧罗君而莫能致其详者询之王公王公谓予言罗君罗山人起乡贡进士歴通判平阳太原督山场薪事于易州有才而亷常为八府五州之冠会我州正缺员易人赴阙请畀君获命当是时易方苦于岁侵而赋役夫征保马三事民患尤甚君审于民而省常徭九之一请于上官而减征夫之金五之二又恳请于朝而蠲保马逋负之征五千有畸由是易人少蘓而君于他政始克次第为之励生徒之业戢戍卒之扰申闗市之禁修废窒罅不遗余力扺兹三年政以大成徃时仆以扫墓恩西还始识君得其政之大端恒徃来于心不能忘又窃惧其有迁陟之命而吾州弗克终其惠也予虽不及识罗君然闻其所至得民且因王公而知其名实相副如此怃然曰于戏今之为政者懵于举错而甘置其身于无闻之地则幸而不为其民之所贱詈者亦已鲜矣又其甚焉怫民之性而一切以苞苴霉纆从事则幸而不为其民之所疾讼与瓦砾之所掊击者又加鲜矣况能望其匍匐请留至再至三至于两境相争以不得贤守为戚者何相去之逺哉若罗君者岂非贤哉虽然慎厥初惟厥终终以不困罗君之政则诚美矣使加以黾勉不怠之心而求进于西京循吏之列将易人之感戴益深朝廷之旌擢益至或进守大郡佐大藩其名实不益孚而仁民泽物之功不益宏哉王公以贵戚惓惓于故乡知其民瘼之所在而求诸君子咏歌其贤守以比于邓侯贾父之遗音尤可谓难者故序其事而不辞

　　贺顺天府通判马君序

