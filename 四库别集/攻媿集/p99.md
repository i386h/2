<!-- { "loadSidebar": true } -->
　　恭审显膺帝制荣正台衡总宥密之大权兼文武之重寄华夷震垒朝廷尊严恭惟【某官】有王佐才负宰相器开天辟地际千载之亨嘉旋干转坤赞一人之号令声动四海礼絶百僚岂惟崛起徒步以至公侯所谓优游都城以取卿相自星郎在列已依前位之星及月寺为卿又近重轮之月惟旧学甘盘而帝心久矣简在故爰立傅説而士论犹以为迟进既攀于龙鳞归得承于鹤髪老莱子以防衣为戏岂若衮衣之荣太夫人乗轻轩而游宁及鱼轩之贵増二府之门第破四明之天荒由古以来于斯为盛然而位望益重身名俱荣上有相须致太平之心又有髙拱操成功之意京洛愿王化之复搢绅冀公道之行三军五兵之问既至于庙堂一日万几之务又赖于惟幄盖春秋责贤为甚备而丞相得君为最深当此秉钧之时宜适投军之防继伊周之事业用尧舜其军民自然拯中原故境之人追尚父中书之攷【某】老于州县辱在泥涂惟能守分以固穷尤拙乗时而射利刘尹知己虽自知而弗如荀令进人将不进而无已仰衔恩施亲见盛时听白麻于九重深喜缀鹓行之后磨苍崖之千丈防当观鸿烈之成
　　代贺叶丞相【颙】启
　　恭审涣号大廷晋班左揆外领机庭之重兼提史笔之严宗庙晏安华夷震叠窃以宣王兴周道允资元老之壮犹盘庚告商民必任旧人而共政盖功名满人视听固用舍为国安危况寝兵措刑方极帝王之盛将擢士拔卒以为将相之储矧惟宗工尝参揆路远姬公于王室何以使四方之迓衡置裴度于岩廊自足使两河之听命亟登上宰庸副具瞻恭惟【某官】正色立朝精忠许国自任天下之重深结人主之知持论弗阿笑首防两端之陋居官不苟扫狡三穴之奸士夫敬之如神朝野倚以为重擢从禁路处以众途独持文武之权实行宰相之事主张公道兴起治功夫何谗箭之深至彻凝旒之侧方当名实之综覈肯容邪正之混淆初未辨是非几类市中之处及大明黜陟卒麾瓜上之蝇亟颁赐环入对前席暂登枢府之寄式宠衮衣之归金瓯久覆于姓名玉铉正须于调燮召词臣于紫禁都人知拜相之荣宣大廷之白麻公议贺得贤之盛九州四海万口一辞上方注意于太平公亦同心而辅政臣作股肱耳目拜有虞戒禹之辞尔为麴糵盐梅膺髙宗命説之训当圣贤相逢之防信社稷无疆之休益展经纶以臻康乂【某】依人最久荷徳罙深一闻成命之颁百倍舆情之喜兎葵燕麦固匪春风之上游马渤牛溲愿为药笼之余物
　　代贺蒋丞相【芾】启
　　敬趋宸陛俯听制麻恭审爰立巨贤进居端揆朝廷肃静宗祖防和【某】窃以人主必观其所用之才宰相必视其所养之气惟胸中之素有不可及则天下之事皆不足为盖尝论古之人求气之説虽霍光之不学与周勃之少文惟其器质之浑全致此功名之翕赫使广之以絶人之识加之以济世之才则其视三代之臣可无愧千载之上久闻是语今见斯人恭惟【某官】为国元臣受天异禀徳行冠四科之首真成顔闵之流文章承三变之余迥出王杨之右家声甲于江左誉望髙乎斗南议论依至公澄之不清挠之不浊进退有余裕来非可招去非可麾蚤结眷知遍仪华要凡一时清切之选以数嵗周旋其间矫矫蛟龙虽已得于云雨乔乔松栢曾不改于嵗寒极论思献纳之工见辅赞弥缝之妙果膺大用以具副瞻当圣君居九五正位之尊以太平惟二三大臣之责然而治体未定国势未振虽甲兵之问不至于庙堂而愁叹之声尚多于田里当途之士盖曰欲之而不能命世之才独恨求之而不得比适宰司之虚席独因逊牍以矢辞姚崇之説明皇是陈十事千秋之寤孝武端为一言凛然有王佐之才卓尔当天子之意九重动色岂欲当馈以叹萧曹四海得人大似选众而举皋尹志存经济身佩安危必欲士夫息奔竞之风上下无苟且之意富国强兵于嵗月之顷移风易俗于礼乐之中迓衡之期拭目以俟【某】一介何取半生无闻窃郎宿之虚名将遂及瓜之代仰台星之腾实深贺厦之诚庶几么麽之踪预在生成之列
　　代贺浙东安抚蒋丞相启
　　恭审诏出中宸将复钧衡之旧权分巨屏姑烦衮绣之行邮语四驰欢声一律恭惟【某官】气全刚大学造精微倡诸儒以六经之文允谓天民之先觉举明主于三代之盛亶为圣世之宗臣于埀绅搢笏之间负旋干转坤之任维持国是振举朝纲治已向于迓衡悲遽纒于陟屺上方待公以共政士以夺服而为荣虽眷宠之优隆念祈陈之哀到五使衔诏莫囘终制之诚三年执丧必待变衰而起惟开元之际共髙于张説而嘉祐之时独见于韩公三人相望千载同仰甫及祥琴之御亟分帅阃之雄冷然御风姑少留于蓬岛举而见日曾不远于长安福及京师心在王室髙牙大纛往分东顾之忧黄阁白麻行正左虚之位【某】退惭顽鑛素出陶镕迨兹一障之乗又托十连之属治大府而受约束恨无凫舄之飞如厦屋之为帡幪自喜燕巢之穏
　　代贺范舎人【成大】启
　　伏审宸庭疏宠词掖升华窃惟中禁之班莫重西垣之选弥纶世务论思居諌诤之先荣辱一言惩劝出赏刑之表动关国体荣冠朝行名儒既登善类相贺恭惟【某官】学耽八索才本六经分东方诸侯之符俄促归于鳯阙秉南宫舍人之笔遂进立于螭坳比求肤使之行无出明公之右戎酋相顾不知李揆之肯来士论私忧或言韩愈之可惜抗穹庐而不挠全故璧以复归天顔为开国势増重径上紫微之直快吟红药之阶虽儒者最以掌制诰为荣而人言犹有典属国之叹眷之方渥进用未央变污俗而制典谟正赖文章之润色游都城而取卿相防摅经济之规模【某】托契颇深受知尤厚静守贤侯之范喜闻内史之除大厦穹崇窃自同于燕雀飞黄腾踏愿少顾于蟾蜍
　　代通婺州王给事【曮】启
　　瀫水开藩误防知己琐闱批敕屡幸趋风迨承山郡之流复窃寳隣之庇夤縁有自欣抃实深恭惟【某官】道学渊源文章典丽家蔵郑公甘棠之笏架插邺侯牙籖之书掣碧海之鲸鱼笑翡翠兰苕之戏运天池之鹏翼隘鸴鸠榆枋之飞蚤登瀛洲径跻禁路肩险夷之一节际亨嘉于千龄忠若子文仕无喜已无愠情如徐邈昔非介今非通録旧学之多闻冠近班之异渥药阶苔砌方欣星掖之重游鲈鲙莼羮又叹风舟之引去欲前半夜之席暂分千里之麾陈义甚髙急流勇退清风八咏岳牧姑用夫词人防阶六符廊庙正资于王佐【某】被恩有素图报未遑偶縁代之先期已造莲城而视篆小侯方事夫大国短札爰具于遥怀鲁之击柝闻于邹敢谓相依于唇齿楚之余波及于晋尚期曲赐于帡幪燕寝优闲暑风清闰愿精调于茵鼎伫入秉于钧衡
　　代谢户部侍郎举陞陟启
　　下走无能谬忝花城之贰当途过听误形衮字之褒一经品而便佳三下拜而受命宠逾望表愧溢情涯窃以选之之公今昔攸重近观所为主人固不易知惟一心湛然妙絶冰壶之清澈虽万物纷至难逃风鉴之毫厘见诚过于百闻辟或由于三语使不言则子几失矣观其眸则人焉廋哉未有断然于稠人之中举之于千里之外自非俊彦曷称褒扬如【某】者术与世疎能如命薄生而多难天与数竒斗筲之才亦何足算儋石之禄祗益可怜半生从事于下僚再转为丞于百里躬亲丹墨日困秕糠蔑有哦松而自娱行矣及而受代着身卑穴絶望品题敢期一纸之春风忽到穷山之寒谷退不知据得之若惊兹盖伏遇【某官】髙识絶人大量容物绣衣金节屡宣江上之风月寺星曹更近长安之日进司民部简在帝心深欲以人而事君尤喜屈身而荐士伯乐囘顾自宜十倍之増匠石挥斤猥及百围之散涸鲋已防于升斗羣蚊难负于丘山【某】敢不益守官箴深缄荐墨小人怀惠蔵在寸心国士报恩见之他日
　　代贺林左史【机】启
　　恭审拜命中宸书言左陛故国非谓乔木赖有世臣我家再得青氊是为旧物望髙位着喜动搢绅恭惟【某官】徳度粹夷道源渊奥扫千军于笔阵敢当我哉快独步于词林无出右者结绶丹墀之上横经朱邸之深重晖重轮早依光于日月从龙从虎终感防于风云起分千里之忧已着九重之眷爰膺严召入觐清光髙宗学甘盘尚记宅河之旧孝文见贾谊果膺前席之褒欲亲咫尺之威顔仍典起居之记注珥螭坳之笔岂惟富贵之逼人秉鳯阁之钧防见功名之报国【某】披云未遂仰斗徒勤属分山郡之铜符阻奉侯门之珠履闻置邮之传命庆朝廷之得人夏屋渠渠方托帡幪之庇防梦魂栩栩恨无羽翼之飞翻
　　代贺汪舍人启
　　恭审光膺宸綍进拜词垣搢绅钦稽古之荣制诰见代言之体正人登用善类依归恭惟【某官】识际天人道隆今昔渊源奥学倡诸儒以六经之文挺特髙风立懦夫于百世之下秉赤心而自许箴丹扆以结知堂堂坚许国之忠蹇蹇有爱君之节密居螭陛非尧舜之道不敢陈进批龙鳞虽贲育之勇不能过伏蒲论事名重日邉埋轮击奸风生江水亟被赐环之宠载归珥笔之聫承亲擢于中宸陟清班于西掖阶翻红药谢公徒诧于风流日对紫微白传漫矜于清贵兹惟盛徳髙视古人首正官聫用明旧制大开公道以塞幸门圣君深纳其忠嘉多士想闻于风采究观今日谋谟之懿可见异时经济之功号令一新固已追踪于姚姒规橅素定便将接武于皋防【某】假守何堪依仁有幸大厦成而燕雀贺知无风雨之虞灵丹化而鸡犬升自有云霄之望
　　代谢除提举福建市舶启
　　分侯麾于古括始终防全防之私总商舶于温陵委曲荷生成之赐窃以番禺置使传自有唐闽峤庀司起于元祐金山珠海磊砢乎万寳之蔵辇賮航琛奔走乎百蛮之广楼船举飘而过肆贾胡交舶以候风岂惟贸易而求质剂之平抑将绥怀而致声教之被是为遴选必借通才如【某】者少也多艰壮而漫仕驰驱四纪备尝州县之劳黾勉一心尤谨简书之畏抱虚郎省滥吹朝绅念尸禄之无功以治民而自诡试以一郡逮于二年布宣诏书不知万里君门之远施行义役庶几三代井田之遗幸年谷之顺成致闾阎之安静益勤抚字以免谴诃闻尚书之履声理应退听扫舍人之门外自恨无阶敢谓大钧弗遗下体未作乞怜之态已叨拜命之荣仕而为贫戌既欣于非久思不出位樗材或得以苟容自为之谋岂过于此兹盖恭遇【某官】清朝硕辅名世真儒雷厉风飞君臣相遇于千载天开地辟日月可冀于中兴顾在上引类自其本心而为官择人尤为急务至如下走虽曰无以逾人察其平生必知老而戒得俾司互市实出殊私【某】敢不俯激懦衷愈全晚境慕隠之之节饮贪泉不易其心效孔戣之清罢货燕无名之费倘逃瘝旷以报使令
　　代通交代李知丞【浚】启
　　对松而哦自龚丞之老及而代又迎贰令之贤顾今日之交承真一时之防遇心未降于既见齿已幸于相依恭惟【某官】性禀中和家传清白一行作吏功名小试于着鞭三载陟明才术已闻于游刃宣勤劳于莲幕通姓字于金闺方嘉运之鼎来宣亨衢之阔步仕择人而人不择仕姑为金濑之游丞负予而予不负丞应起蓝田之叹学美崔生之博清推景倩之真去则行迟谁非恋父母之国闻何来暮其如兴民吏之謡豫想登仙兹为假道涉笔惟谨居然视雁骛之行黔突未几行矣簉鸳鸿之列【某】半生从宦再转为丞徒甘州县之劳反出簿尉之下如栎之无用愧若糠之在前虽旧尹之政必告新然老者之志不如少材不足塞既久负于矌瘝玷或可磨当益劳于砻错
　　代通苏通判【师徳】启
