<!-- { "loadSidebar": true } -->
　　浚见东海王檄并东瀛公书，即聚众谋士共议其事。游畅曰："此回必当赴召者，一则匡复惠帝转洛，二则报其夺地之恨。倘获成功，可免北伐之患。但当去约辽西、渔阳、平城之兵，一同勤王，则不见我乘报私仇之意，又可卜其必胜。"王浚大悦，即发使命往三处而去。不数日，猗卢使鲜于长、乌桓羯朱领兵一万来助，段文鸯与苏恕延各引兵一万来至。王浚见三处到，即日起发。令祁弘领前锋，会同东瀛公，径望邺都而进，至平棘屯扎等齐。伏路守军飞马连夜报至邺城，言东海王会合东瀛公、幽州总管、平城、鲜卑、渔阳、辽西等，共七路兵马，已在平棘地方，来问杀长沙王、东安王，劫迁天子之罪。分作三路，不日齐到。成都王见报大惊，急聚众官僚等商议退兵之策。尚书令王戎曰："王浚之兵犹可为敌，但鲜卑、乌桓之兵，粗猛可畏。为今之计，先以重利啖此二部主帅，使苏恕延与乌桓羯朱兵驻于途不进，则王浚又不足惧矣。宜亟行之！"牵秀曰："以王公所言，则是藩王求和于虏，乃示以国威之弱也。且有宇文、拓跋、辽段数处，焉能必其即从也。"戎曰："此等夷虏皆是思利而来，欲到中土以图掳掠财帛耳，非实来为国家宣力。彼得利即止，不得利则必忿狠，其犷猛未易当也。"石超曰："前日东海王尽京城之兵而来，吾以数万之兵，杀他片甲不留。王浚远来至此，何足惧哉！"成都王壮其言，乃以王斌、李毅从石超北拒王浚，牵秀、和淳、王彦等拒司马腾之兵，公师藩、赵让遥拒鲜卑等兵。兵分三路，前后一齐起发。石超至平棘，离浚军十馀里，探得各军皆未到，超谓众将曰："趁今别兵未集，先出兵与王浚一战。杀退其兵，则众皆气沮，不敢来矣。"王斌、李毅曰："彼是祁弘为帅，不可轻视者也。"超曰："吾等与彼历事多久，足知手段。只要二公相助，彼兵远至，易于战也。"乃催兵向前布阵，王浚亦将兵出，两阵对圆。邺阵上石超出马曰："王幽州素称忠义，乃中土名家，今何为勾引夷狄以攻中国士民，此愚夫愚妇之所不为。岂有堂堂大国，衣冠世臣，而侥此禽兽之幸哉！"王浚曰："吾辈乃先朝勋旧，安忍贼子暴虐欺君，蠹国乱民乎！且长沙王忠闻天下，皇后、太子殊无过失，何该废杀？东安王不从为逆，妄自戮之。此皆汝等贼奴助桀为虐，妄谋不轨，尚敢巧言乱道，抗拒大臣！谁先出马，擒此逆贼？"道犹未了，先锋祁弘应声而出，石超挥刀接住。二人刀来枪去，左转右回，一连战上了五十馀合，气无定息，马不停蹄，一时未分高下。王斌恐超战弘不过，拍马出助，幽州阵上胡矩挺戟接住。未及十馀合，刺斜里一彪军马杀到，乃东瀛公也，李毅慌忙敌住。牵秀见尘沙乱滚，料是两兵接战，飞迅赶至，当先杀入，接应诸将。王彦、和淳亦滚而进，混作一团，杀得尘漫平棘，地黑天昏。
　　
　　正在鏖战，忽然旌旗塞野，喊杀之声震动山岳，段文鸯、苏恕延、乌桓羯朱三路一齐杀至，冲得邺兵七零八落。牵秀急呼众将："杀回邺城，又作道理。"谁知被王浚带领王昌、王甲始、孙纬、羯末杯、苏恕回拦住归路。王彦、赵让、公师藩三人奋力冲走，石超、李毅、牵秀、王斌、和淳杀回，被祁弘、胡矩、段文鸯、苏恕延、东瀛公诸将随后赶至，不能得脱。和淳拍马突杀，被苏恕回所斩。石超乃从侧手而走，又遇祁弘、胡矩双至，超见势急，引刀抵住。未及数合，猛见一将红须赤发、黑脸黄睛，威风猛赫，状貌狰狞，乃苏恕回也。超被逼近，急欲引战，祁弘枪如雨点而至，超脱之不去，恕回砍至马旁，遂为祁弘一枪刺死。王斌看见，弃战而走，又遇东瀛骁将刘原赶到。斌怒，奋勇接战，五合之中，被刘原一刀斩于马下。牵秀料不能支，放马欲逃，见四面八方大将十馀员拥合而至。秀冲突三番，不得出阵，乃仰天叹曰："吾经战阵已久，未有如此之窘，是乃成都作事不仁，吾等助恶之过，天不佑也，尚望生乎！若被所擒，非为勇士，何颜见王浚与天下之人！"乃拔剑自刎而死。李毅孤身无援，被羯朱擒去。成都王十万大兵全然覆没，剩不上数千残卒，跟公师藩等入邺。成都王见其狼狈，长太息曰："今大军全没，眼见邺城不可居矣！洛阳城中，上官巳等辅翊太子在彼，久无正主，不若迁驾还洛，免使北兵围城被掳。"乃率众奉惠帝欲走洛阳。诸王公臣子只道北兵已到，各自逃遁，不能相顾。颖以牛车载帝而行，仓卒不及备行粮辎重，王彦等有粮先发在前。
　　
　　至第二日，途中乏食，帝命黄门书诏往各官借贷。有中黄门被囊中携钱三千，乃将出买饭，以瓦盆进帝。车过武帝之陵，帝下车欲往拜谒，则左足之履不见矣，乃与从者假借一履，穿之而拜。惠帝哭倒于地，不能兴起，左右之人见天将日暮，强扶而去。王浚驱兵将欲围邺，只见司马颖已遁，百姓惧胡夷之扰，亦皆避去，城门四角大开。鲜于、乌桓等之兵皆争入城掳掠，王浚劝谕不住，邺都中库藏财物悉皆一空，老幼杀戮者不可胜数，掳去子女万馀。王浚与东瀛公见众兵惊害百姓，成都王又保帝逃去，东海王未到，乃各将所掳财帛，带兵归镇。有人将此事报至关中与河间王知道，言："成都王被王浚等大破，全军皆没，邺城失守。今奉帝还洛阳，武备未修，官僚未集，殿下何不提兵入朝，与成都、东海解释战斗，以行桓文之事。"河间王听说，即聚众谋士共同商议。长史李含曰："昔晋文公纳周襄王而诸侯景从，汉高祖为义帝缟素而天下归附。近自天子蒙尘，徒以刘沉扰乱，未遑远赴。今銮舆旋转，而都城蓁芜，大王诚能因此时奉主上以从人望，大顺也；秉至公以服天下，大略也；迎其主入长安以定寰宇，大功也。四方虽有逆节之人，其何能为！若不早定大计，使他英雄生心，事从中举，后难为虑矣。"河间王听言大喜，意欲起兵。犹未即发，忽值仆射荀藩自邺都逃至，河间王请入，问以"朝廷之事，今当何以处之？"藩曰："殿下若仗大义以安宗室，入洛阳以正朝廷，辅君定乱，此五霸之功也。但以下诸将心殊志异，未必服从。今暂权留旧都，以观时变。若朝中臣宰言及库藏空虚，京邑荒敝，即言惟有移驾暂幸长安，方可得享太平安逸，自然众心协从矣。然今此之际，朝廷播越，新还旧都，远近属望，冀且少安。若即移驾，不压众情，未见全美。夫行非常之事，必有非常之功，愿算其佳多者行之。"颙执其手大笑曰："此孤之本意也！"又问曰："王浚在北，大臣在朝，东海王在镇，成都王在洛，到彼则将何以为计？"藩曰："易也。以书与浚以安其心，若虑东海有异，则以言语试探朝臣，但曰特来与诸大臣计议国事，言：'今洛阳仓库空虚，人民离散，宫室凋残，粮廪不给，欲奉车驾暂幸长安，就其丰裕，转运稍易，可无缺乏悬隔之忧。权以洛阳委托东海王、上官巳等辅托太子守管，待后稍充，奉帝还都。'大臣等各皆思享安逸，必然喜而从之矣。"颙大喜曰："愿君早晚相从，以指明不逮，自当厚报。"遂决意命张方帅五千骑先发，至洛阳保驾。临行，密嘱方等曰："卿家到京，但依李长史、荀仆射之计而行。"张方曰："臣自能之。"遂与郅辅、郭伟星夜径至洛阳。
　　
　　成都王见张方到，心中大喜，遂命朝见惠帝。张方奏曰："臣主河间王闻知王浚勾引鲜卑、乌桓之兵，寇侵邺城，差臣引兵前来破贼保驾。乌桓等见臣至，已皆遁去，故此特领本部叩陛请罪。"惠帝大喜曰："河间王是朕之至亲，今见如此之情，真可为社稷臣矣！朕今在此度日如年，储蓄皆空，人民穷窘，殆非阙廷模样也。河间王何自不至？"方曰："臣主统领在后，不日亦将到此。"言讫，辞帝而出，写文书一道，言"洛阳凋敝，景物萧条，室无完户，民不聊生。惠帝每与臣等叹其困苦，移幸一事，料必慨悦。臣今未敢漏风，乞大王亲自率领大兵，候于中路，待臣保驾西出"等因，使人飞递入关而去。河间王正与李含、苟藩商议朝中之事，恐张方不能当此大任，忽然飞马将文书直至长安呈奏。河间王拆开看之，乃张方催兵接驾之事。河间王大喜，即命林成、马瞻、吕朗、刁默引兵四万，直至洛阳界上等候。自将兵马二万，出等于关外。不十日，张方密说成都王将晋帝与文武百官，尽皆迁徙出洛，命公师藩、王彦、赵让保护先行。方乃将各宫妃王公子女共万馀，使兵人押之而行，将宫阙放火焚之。留上官巳、王瑚、陈眕等守洛阳，望西径去。兵士于路奸淫恣欲，不分妃嫔宦女，方罪不可胜言矣。将至出界，王彦、公师藩等见西兵胡行，有谋张方之心。忽见旌旗蔽日，林、刁、吕、马四将引大军接至，遂一同前去，彦等议沮。将次入关，又只见司马颙、苟藩、李含、王阐、张辅等摆列旗队，候迎于路，各皆下马见帝请罪，共入关中。帝至长安，司马颙仍以太尉自秉朝政，其馀赏罚悉委张方。方说颙以"为太弟颖多能明敏，我等难逞志意，不如废之，别立他人。且颖多罪过，怨之者众"。河间王然其议，乃将颖逼置私第，立豫章王司马炽为太弟。初，武帝生子二十五人，今所存者惟颖、越及炽与吴王司马晏四人而已。晏才智庸劣，故不及于难，得享安逸。后人见晋之亲王残杀殆尽者，皆因武帝封王以镇兵之误，有诗叹曰：
　　
　　晋武贻谋欠远猷，大封宗室欲垂庥。忠言忤听明臣谏，执见偏从嬖幸筹。
　　
　　庸嗣甫能全始末，酿成祸乱损金瓯。致令宫阙皆凋敝，万户穷居寂似秋。
　　
　　
　　
　　第七十六回  石勒辅汉收赵魏
　　
