<!-- { "loadSidebar": true } -->
　　天与人其得一同也人有骸天无骸无骸则一不役于骸、一不役于骸、故一不病、一役于骸、故一病、一不病者何、尧传舜、舜传禹、曰道心者是也、一病者何、尧传舜、舜传禹、曰人心者是也、微者何骸胜一而一者膏日火以消矣危者何一不能胜骸而骸者土日篑以高矣中之云者酌其人之骸而天之之谓也。犹曰半其道心者亦半其人心者之谓也。故曰中也。是中也。难言也。言半则几于堕而执矣。故曰中也者。贵时之也。难言也。凡二圣人者□始之治其心于土阶者不过三尺中、治其躯于形者不过七尺中□其夔及其象九其男二其女者多亦不过数人中而卒之利亿兆争参两者皆是物也是二圣人之善□也、因其人而人之也。不可以天之也。然而莫非天也。亦因其不可纯以一而一之也。然而莫非以一也。故精也者精之乎此中也。一也者一之乎此中也。精也者治玉者之切与磨也。玉玉而切与磨之则一也。此二圣人之中之者之功也。二圣人者以骸治骸以人治人者也。骸者何窍也鞹也躯也壳也。噫二圣人不能强人以纯天也。以其人人也。是二圣人之不得巳也。至语其得一也。则人也。犹之天也。

　　○论中三

　　自上古以至今圣人者不少矣必多矣自君四海主亿兆琐至治一曲之艺凡利人者皆圣人也周所谓道在瓦砾在屎溺意岂引且触于斯耶故马医酱师治尺棰洒寸铁而初之者皆圣人也吾且以治者举人出一思也、人创一事也、又人累千百人也、年累千万年也、而后天下之治具始大以明备、忠而质、质而文、文而至于不可加而具之枚亦不可数、使今者一人也、而曰我自为之、而自用之、而又必待其全而后用、则终古不治矣、故治必累圣人而后治、夫既巳如是而足以治矣、而彼一人者又曰我必自为之而后治之、则非愚则病惑者矣、故治莫利于因、因而博、则其去自为而自用者不远也、惟因而不博者得之、夫孔子学几七十矣、老矣、炼而酌且审矣、亦博而且约矣、而所删所定所赞而所修者几何哉、治备是矣、民可以使由而止矣、而今之治者顾曰我且博焉则非愚且病惑者矣、故曰贵因、故又曰因又不贵博、农咀草轩与岐也、区也缓也和也鹊也仓也而方也而七者必曰我自为农也、自为轩也、自为岐也、而区而缓而和而鹊而仓而自方也、非苦悖且不暇、故曰贵因、因又贵不博、孔所删诸者是矣、故曰孔子集大成集其大于帝者王者也虽然之方也而方之抑未也而方方者一世一者方方者也故旦也者以其因者思兼于方则不必皆合、不合则思、思则得、得则待旦、待旦则果用而果合、是之谓因方而不病于方、是之谓药之王、医之纲、乃民德则丑矣、分则有常、必使之农其农而商其商、视其木以梁、今之乱学者类以梁而不视其木者也故强齐民而学帝与王之学以为尽帝与王之梁

　　○论中四

　　凡博者一之影也。蜕也。而　始安有博。凡博者悉病也。凡圣人之博博其所分也、譬之医奕、吾奕也、奕有谱尽奕谱而奕止矣吾医也医有谱尽医谱而医止矣故博也、亦约也、不博其分而博其所不分、而后有百子。百子而用者自霸以强自强以谲自谲以攘而纵以横而莫知其所终悉博也博而无所用者则今之所云词家之流者是也、夫词其始也而贵于词者曰兴也、故词一也、古之字于词者如彼而人兴、今之字于词者如此而人亦兴、兴一也而字二耳、兴一而字二者、古字艰。艰生解。解生易。易生不古矣。不古者俗矣。古句弥难。难生解。解生多。多又生多。多生不古。不古生不劲矣。是时使然也。非可不然而故然之也。兴不兴不系也。故夫诗也者古康衢也。今渐而里之优唱也。古坟也。今渐而里唱者之所谓宾之白也。悉时然也。非可不然而故然之也。故夫凖文与诗也者、则坟与宾、康与里、何可同日语也、至兴则文固不若宾、康不胜里也、非独小人然、大人固且然也今操此者不务此之兴而急彼之不兴。此何异夺裘葛以取温凉。而取温凉于兽皮也木叶也。曰为其为古也。惑甚矣。噫木兽之又难能也今且紫而败素矣绣而烂缬矣剪楮矣织蝥矣夫论媒者贵许婚劝贷者贵出镪贵兴也非较咻于齐楚也齐语而败婚齐语而脱镪何取于齐咻也举一焉今之为词而叙吏者、古衔如彼、则今衔必彼也、而叙地者、古名如彼、今名必彼也、其它靡不然、而乃忘其彼之古者即我之今也幕古而反其所眞为古者则惑之甚也虽然之言殆为词而取兴于人心者设也。如词而徒取兴于人口者也。取兴于人耳者也。取兴于人目者也。而直求温凉于兽与木也。而以为古者。则亦莫敝于今矣。何者悉袭也。悉剿也。悉潦也。一其奴而百其役也其最下者又悉朦也悉刖也悉自雷也悉求唐子而不出域也悉青州之药九子也语之其所合者则欣然。语之其所不合与不知者不笑则讪且怒矣耳而曰唐矣语初盛则愕矧其上耳而曰汉矣舍有味乎其言之辈数语则涸矧其上是其诸所为奴而役者多不踰数叶楮、少不能数十百字而止耳、往往拾唾馂以为腴、而自以为养、间从而论其兴于心、并其所谓兴于耳目口者、而忽焉其若丧。夫其弊也如是。则不博也。乃不知其俑也。俑于博也。

　　○论中五

　　明明德三语纲也八条目二十语目也三虗也八实也三阖也八开也三根本也八枝叶也三起八也八结三也本末二字云者一篇之眼也何谓眼如人身然百体相率似肤毛臣妾辈相似也至眸子则豁然朗而异突以警故作者之精而旨者瞰是也文贵眼此也故诗有诗眼而禅句中有禅眼大学首篇人人熟之者也而文之体要尽是矣通其故千万篇一也首尻与脊也然而一开一阖者、则又且无定立也、随其所宜而适也、故凡作者长短不同此同也丰瘠不同此同也诗与文不同此同也自上古之文与诗与今之优之唱而白之宾者不同此同也多此者添虵足也、不及此者断寉足也、而昧此而妄作者貂不足也、指画并攫搏泥而思饱其腹也、将以动众焉而顾失其謏也、

　　○论中六

　　姑譬以今吴之畵首英浙之畵首进也令丏畵者实以英与进也而名以公与孤必否也令丏文者实以左与屈而名以左与屈必否也必赵以孟也何轻者之不贵赝而贵赝者之不轻耶非此宜赝而彼宜不赝也古之文也一今之文也二文也一故荐者必文。文者必贵。贵者必尚。而今也实者亡矣。而其尚者尤习也。不得于实而犹希其名。故习贵赝也。实改而名不改也。非今之求文者求文于既贵者之责也。乃今之求文者求文于未贵者之责也。若畵则一而未尝有改也。今求文于士者亦一而未尝有改。斯无赝文矣。

　　○论中七

　　聃也、御寇也、周也、中国之释也、其于昙也、犹契也、印也、不约而同也、与吾儒并立而为二、止此矣、他无所谓道也、其卒流而为养生、聃之徒之为也入不测之渊海以学没而巳者。非求以得珠也。至海之半不期而得珠焉。而后之学没者。遂迁其学于珠。此养生之说炽而他端者始猬兴而榛塞之山也、故道之名岐于此、与释与儒而为三、而本非三也、二之三嫡之庶统之闰也楚之有昭景也甲氏也汉之有陀也

　　○会稽县志诸论

　　诸论术工经济言入典刑与唐宋名家亦略相当

　　地理总论 
　　沿革论 
　　分野论 
　　形胜论 
　　山川论 
　　风俗论 
　　物产论 
　　治书总论 
　　设官论 
　　作邑论 
　　户书总论 
　　徭赋论 
　　户口论 
　　水利论 
　　灾异论 
　　礼书总论 
　　官师论 
　　选举论 
　　祠祀论 
　　古迹论 

　　地理总论

　　余志会稽县首地书而地之目六曰沿革分野形胜山川物产风俗是也考之王制曰广谷大川异制民生、其间异俗刚柔轻重迟速异齐五味异和器械异制衣服异宜修其教不易其俗齐其政不易其宜夫所谓川谷即地书中之山川也、其曰广大即形胜也、曰民生刚柔轻重迟速则风俗之所由也、曰味曰器曰衣则物产之流也、四物者之受成于地也、亦犹冶之于器。剑不可以为戟。而卮不可以为壶。工人者亦就其近而稍磨之耳。故曰五方之民皆有性也不可以推移其教可循其政可齐而俗与宜不可易今夫天下大器也会稽亦冶中之一器也长是邑者犹工也告工以其器故必先冶告长以其治故必先地或者曰地先而邑之沿革则后、若夫分野则天也、天又先于地、于志而首沿革何也、曰呼马者呼骊马则他马不得应。徒曰马则他马得应之。今志邑者不首沿革。是呼马而不呼骊马也。他邑者且纷起而应之矣。何有于分野。

　　沿革论

　　余考诸史会稽之为邑自隋开皇九年始则自开皇以前至于秦史册中凡称会稽者并郡也而今之志邑者往往取郡事以入邑岂非以会稽之名通乎郡邑、而不深者在何时则专以名郡在何时则兼以名邑之过欤开皇以前有会稽郡无会稽邑而会稽一邑其时尚分为山阴土虞永兴始宁四邑开皇以后有会稽郡亦有会稽邑而山阴上虞永兴始宁四邑始并为会稽一邑由此推之开皇以前凡史册中所纪人物有不指其邑漫称曰会稽者盖一郡全属之人、悉得而冒之、岂直四邑中人哉、而今顾欲以未经称邑之会稽以当之亦悖矣、如此又乌取于沿革、故余之志会稽也、凡有关于邑者悉自肇邑始时隋开皇九年则其时也、

　　分野论

　　古今志星分者无虑十家、皆以斗牛属吴越、又必系之曰扬州、信矣、然以天下之大而有扬州、扬州而有吴越、吴越而有浙之省、浙之省而有郡、郡而有会稽一邑、其占验系于斗牛者。不亦鲜耶。在春秋吴伐越。史墨曰越得岁而伐之。必受其凶。在汉岁星荧惑太白聚斗牛之间。其后孙氏实有江左。在晋符坚将入寇石越曰。今岁在吴。天道不顺。巳而坚果败。在陈叔宝将败有星孛于牵牛。由此推之。盖以纬承经。有善测者。寸而析之。不专于其星而于其辰。则会稽之斗牛。其祥其灾。可坐而得也。又何鲜之可议耶。豫章人占王气主临安。雷焕占剑气主丰城。而郑康成之注周礼亦曰州中诸国于星亦有分书。即是说也。而惜其书亡矣。今所谓清类者。果尽得其旨耶。说者又疑越东南而牛女北宿。夫以数里之山。松生其南而苓生其北。彼枯此枯。彼荣此荣。精通之极也。今玄黄抱负本不相间。人以其所见清浊之景而自间之。黄有尽而玄无穷。如球之浮一粟于其中。人又以其所处一隅之小。而遂欲定天地之南北。无恠其窒而疑。也僧一行之言曰星之与土。以精气相属。而不系于方隅。信矣。

　　形胜论

