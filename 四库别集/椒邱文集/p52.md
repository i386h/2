<!-- { "loadSidebar": true } -->
　　题江西乡闱録后
　　永乐甲午科江西乡闱録一册盖先公登科之年也程文凡廿四篇而先公所作説命义在焉是岁萧山魏先生仲方考书而它经之去留多取决于先生故所取多知名士如少保泰和陈公循学士吉水周公叙侍讲安福刘忠愍公球刑部侍郎丁公铉监察御史吉水孙公鼎宪副永丰彭公朂与先公皆以学行有声塲屋及小録出士论翕然以为得人而程文纯正亦非它料所及此册先公得于江西鹿鸣宴所攽者也藏于家八十年矣颇有残脱乃命从孙丰用録缣重装而寳藏之治壬子夏六月庚申不肖孤乔新谨识
　　书元丰类稿后
　　南丰曽先生之文有元丰类稿五十巻续元丰类稿四十巻外集二十巻南渡后续稿外集散轶无传开禧间建昌郡守赵汝砺始得其书于先生之族孙潍缺误颇多乃与郡丞陈东合续稿外集校定而删其伪者因旧题定注为四十巻缮写以传元季又亡于兵火国初惟类稿藏于秘阁士大夫鲜得见之永乐初李文毅公为庶吉士读书秘阁日记数篇休沐日輙録之今书坊所刻南丰文粹十巻是也正统中昆夷赵司业琬始得类稿全书以畀宜兴令邹旦刻之然字多譌舛读者病焉成化中南丰令杨参又取宜兴本重刻于其县踵譌承谬无能是正太学生赵玺访得旧本悉力校讐而未能尽善予取文粹文鉴诸书叅校乃稍可读文鉴载杂识二首并书魏郑公传后类稿无之意必续稿所载也故附録于类稿之末呜呼先生之生当洛学未兴之前而独知致知诚意正心之説舘阁诸序蔼然道徳之言其学粹矣至其发之赋咏平实雅健昌黎之亚也世或谓其不能诗者非妄邪校讐既完谨识于巻末
　　防先兄本茂书苏秦苦学事
　　予初学时先兄本茂手书苏秦读书欲睡引锥刺股之事以示之且曰秦之刻苦读书志在説诸侯而取贵富耳世之学者以秦之勤而从事圣贤之学何患不造其极哉乔新掲诸书斋之壁朝夕顾諟不敢忘及宦游中外吾儿道同惧其久而脱落也命工装潢成巻藏于家近者予谢事南归阅家中旧书得此巻时先兄去世已三十余年矣展诵再三恍若见先兄之面俯仰隔世然久之呜呼先兄之教不肖弟者至矣弟以愚且懒而于所谓圣贤之学终莫能窥其门墙徒抱终身之恨耳乃抆泪识于下方以示子孙使有志于学者以秦之刻苦自励而以予之愚懒自惩
　　恭题宣庙戒谕文武羣臣勑
　　宣宗章皇帝嗣位纪元之初敕谕在廷文武羣臣各修职业以賛丕平之治此先臣某为监察御史时所被勑书也圣谕有曰尔文武羣臣其必有以副朕之望摅诚秉义茂乃嘉猷以辅予徳又曰治民者悉心爱民治军者悉心爱军用副朕子惠羣生之意又曰端乃心慎乃行务忠厚而戒刻薄务正直而戒邪枉大哉皇言盖以帝舜命九官十二牧成王训廸百官之防异世而同道也先臣受勑以来夙夜祗奉弗敢违其后出守温州召为刑部右侍郎改吏部左侍郎陞吏部尚书加太子太保歴官三十余年奉以周旋罔敢失坠宣庙龙驭陟遐久矣先臣违世亦将三纪矣而是勑在臣家寳藏惟谨臣弟乔年惧久而磨防乃命工装潢成轴贮以金龙匣藏于髙阁不敢防也而属臣识于下方臣窃闻先儒朱熹读曽巩所拟制诏称其轶汉唐而逼典谟世不以其言为过臣伏读圣谕雄浑灏噩真可嫓美典谟而无愧矣异时望气者见龙光烛天煜然斗牛之分必圣谕所在欤时治六年九月一日刑部尚书臣乔新拜手稽首谨识
　　防胡氏大雅堂巻
　　君君臣臣夫夫妇妇天下之正道也不幸而遇祸变焉臣効其忠蹈白刃而不悔妇秉其节歴艰险而不渝可不谓大正矣乎然忠臣节妇同出于一郡一县者盖寡矣同出于一家者盖絶无而仅有也若鄱阳胡氏萃忠节于一门殆旷世而一见者欤当元之季羣盗蠭起胡君振祖举义兵克复城邑行省録其功授饶州府判转战至浮梁矢尽粮竭以身死之君子称其忠君之配赵氏闻变擕其孤叔仪避于邻境践荆棘冒雪霜纺绩自给卒全其孤以不陨其祀君子称其节及天下既定叔仪奉母归复旧业作堂以居之中书左丞周公伯琦为题其扁曰大雅而学士宋公景濓为之记盖雅之云者正也为臣而尽其忠为妇而尽其节非所谓大雅乎叔仪五世孙韶举进士累官刑部员外郎乃取周公之篆宋公之记与董蔡二先生之传名公硕儒之歌诗萃为一巻属予识其后予三复而有感焉当宋之末叠山先生以秉节不辱死而其夫人李氏亦自经于狱中君子以为忠节萃于一家及元之末又有如府判夫妇焉饶信相望三百余里而忠臣节妇两见于其间岂非吾江右山川正气之所钟欤予既感府判夫妇之忠节而左丞之篆潜溪之文又素所向慕者遂识而归于韶呜呼韶为忠臣之后尚思趾美践猷以不忝大雅哉
　　防晦庵真迹
　　晦庵先生潜心圣贤之学探索至道其于词章字画盖有不暇留意者今观先生自书所和张宣公城南杂咏二十首其词浑厚和平有盛唐风致其字如孤松老栢晋宋间以书名家者未易及也是虽大贤多能所到其所以然者亦本于心耳先生之学以正心为本夫诗心声也字心画也心得所养则发之于诗形之于字卓乎絶俗岂世之惫精疲神以学诗学字者所可彷佛哉善学先生者咏其心声玩其心画则放心自复鄙吝自消固可得其心法于词句防画之表矣方伯沈公时旸得此巻寳之不啻悬藜照乘之珎间出示予拜观之余肃然起敬谨识其后而归之
　　防苏颍濵帖
　　右颍濵先生答司法庐陵曽君安强书一通先生归自岭表道庐陵而北司法君兄弟见之且致书求教此先生之书所为答也书中称温夫之清髙并及移忠之禾谱温夫讳肃尝举进士不第归而读书教子不复仕司法君之父也移忠讳安止登进士第为彭泽令尝着禾谱东坡先生读而喜之司法君之兄也父兄之贤如此司法君之贤盖有自矣然而三复此书而有感焉先生见忌于时宰台諌乘风排击逺窜瘴疠必死之乡当是时门生故吏皆畏党祸无敢通音问者而司法君廼能欵接无所顾诚哉所谓贤者也世之为士者勤学好问为利禄计耳一登第则视故所业若敝屣然其习至今犹然也司法君登第且有官矣而知王氏新学之非犹欲求益于先生不贤而能如是乎即是二事可见其卓乎不可及也司法君之裔孙望宏为刑部主事寳藏此书不啻崇磬离鼎然间持以示予请识之予既感曽氏先世之多贤又喜其后裔趾美承休不坠其家声也因识而归之













　　椒邱文集巻十八
　　钦定四库全书
　　椒邱文集巻十九
　　明　何乔新　撰
　　杂著
　　传国寳志
　　秦始皇得和氏璧命工以为玺上琢螭纽而刻其正面曰受命于天既夀永昌寔李斯鱼鸟篆也汉髙帝定三秦子婴上之歴世传以为寳及王莽簒汉就元后取之后怒投之地螭角防玷莽败校尉王宪得之将军李松入闗斩宪取玺上更始赤眉破更始玺归刘盆子冯异破赤眉于崤盆子奉玺诣光武降传至献帝董卓作乱典玺者投诸洛阳城南井中孙坚讨卓至洛其帐下兵见井有五色以告坚乃浚井果得玺袁术僭逆拘坚妻夺之术死徐璆得而上之魏文帝簒汉玺归于魏刻肩际曰大魏受汉传国之寳晋武帝簒魏玺归于晋汉刘曜冦洛阳执懐帝取玺诣平阳石勒防汉玺乃属石勒氏为冉闵所灭玺复属闵闵败其将军蒋干得之晋谢尚遣戴施救干绐干得玺遣使献之玺复归中国晋传之宋宋传之齐齐传之梁梁传之陈隋灭陈玺归于隋唐受隋禅玺归于唐广明之乱遂失所在按五代史蜀世家云田令孜为监军也盗传国玺入蜀而埋之王廷永平二年尚食使欧阳柔治令孜故第穿地得之以献则玺在蜀也又按通鉴云黄巢之破长安也魏州僧传真得传国寳以为常玉将鬻之或识之曰传国寳也庄宗入魏传真诣行台献之则玺在唐也又云庄宗入汴梁王置传国寳于卧内左右窃之以迎唐军则玺似又在梁也玺一而已然在蜀在唐在梁者皆称传国寳其孰真孰赝盖不可考吾意秦玺之亡久矣其所谓传国者得非依仿为之以欺世邪庄宗防梁取蜀玺并归唐及晋石敬瑭反潞王从珂擕传国寳登武楼自焚则秦玺虽在固已燬矣敬瑭入洛更以玉为之契丹灭晋重贵献之契丹以所献传国寳非真诘之具言其故乃止然契丹沾沾自喜以为有传国寳辽兴宗试进士遂以有传国寳者为正统命题而不知所得者乃晋玺非秦玺也金人之追辽主延禧遗传国寳于桑干河于是石氏之玺亦亡矣元世祖时有札拉尔氏者渔于桑干之滨得之而不识归寘其室夜有光盖延禧所遗者监察御史杨桓辨其文以为歴代传国玺即叙而上之至正末天兵至燕顺帝挟之北遁沙漠至今北人犹夸语中国曰我有传国寳云椒邱子曰寳得其寳者安寳失其寳者危易曰圣人之大寳曰位何以守位曰仁理财正辞禁民为非曰义仁义也者帝王之寳也和氏之璧亦玉耳果何足寳邪尧舜禹汤文武之有天下所寳者仁义而已三代享祚皆数百年万世以为正统无异议焉固未有所谓传国寳也向使夏后氏之璜东序之璧西序之天球空桑之琴瑟宻须之鼔至今犹存不过一器耳固无足寳况秦皇李斯所为恶足寳哉秦皇李斯所为且不足寳况石氏败亡之余其制作未必工不旋踵而为敌人所有不祥莫大焉又岂足寳哉然有天下乃或睠睠于亡国不祥之一玺甚至命将出师以求之暴师原野甘心焉抑过矣盖世有可寳者在此而不在彼也余窃感焉作传国寳志
　　忠卦
　　忠有孚王三锡命元亨彖曰忠尽已之心也内尽其心而上行故有孚王三锡命嘉其忠也元亨其道不穷也咎繇谟明弼谐比干以死殉谏子文毁家纡国忠之时义至矣哉象曰中心忠君子以秉徳明恤初一进退以礼勿比于匪人象曰进退以礼虑枉已也比于匪人虽忠可鄙也次二或都或吁矢我嘉谟象曰或都或吁上下志同也矢我嘉谟抒厥忠也次三宣力四方乃心罔不在王室象曰宣力四方推上之仁也心存王室弗敢忘君也次四憸人诺诺直士谔谔象曰憸人诺诺逢君之恶也直士谔谔辅君以徳也次五惟大人能格君心之非象曰大人之道先正己也君心既格天下可理也次六批龙之鳞贞厉象曰批龙之鳞志在正君也虽贞而厉弗恤厥身也
　　勤卦
　　勤利不息之贞大人勤徳小人勤力逸豫防彖曰勤内殚其精外力于行亹亹其诚所务惟贞大人逸豫绩用弗成小人逸豫百谷用弗登勤其崇徳广业之本乎象曰心无勌勤君子以进修不怠初一防其枕终夜不寝厉无咎象曰防其枕虑荒宁也虽厉无咎学有成也次二敏于学厥徳修罔觉象曰学务时敏志于道也徳修罔觉克深造也次三无怠无荒厥徳以光利用賔于王象曰无怠无荒勤厥徳也利賔于王庸于国也次四只只兢兢庶绩其迎象曰只只兢兢不遑安也庶绩其迎匪素餐也次五自朝至昃不遑安息民用无斁象曰不遑安息勤于民也民用无斁懐其仁也次六宏纲之瞢疲其精卒隳厥成吝象曰为治之要振其纲也疲精亦可伤也
　　亷卦
