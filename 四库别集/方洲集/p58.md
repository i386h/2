<!-- { "loadSidebar": true } -->
　　许生瑛字廷瑞吾姊子也姊适许处士观生三子瑛其长志行脩洁质性温实不事游戏从澹轩许先生学举子业读书穷昼夜补邑庠弟子员给廪膳近十年累举不第忧禄弗逮养念虑蓄积驯致羸弱父尝隆冬患疽毉戒勿近火瑛辄解衣温被席母性严毎委曲顺事处兄弟朋友各尽其道虽隣里童仆皆乐其和娶周氏生男不育惟二女皆幼成化乙巳五月卒年三十有七论其平生庶几有子所谓为人孝弟孟子所谓善信人使得少延而克大焉将必有可称述而止于是呜呼吾穷独无托于甥亦少有冀况其父母皆老病所遇若此何以为情二弟琳璋择以七月十三日塟柩于祖茔之次吾已处分与瑛妻预营一圹与其穴同封以俟徐择名家子以配二孤女其妻深自感刻死而有知瑛尙可无大戚也因揽涕为之铭曰父母之望兄弟之怀秀而不实天乎人哉
　　朱处士夫妇墓志铭
　　朱处士讳亮字徳辉与其室硕人钟氏平生以勤俭起家积累致殷富婚嫁及时子孙蕃衍二老人年髙无恙相敬不衰成化辛丑硕人年七十有八以疾卒处士尙强健无异平日癸卯冬得滞下疾知不起悉财产召福祐鉴三子分收不遗锱铢处后事了无缺悮十月初三日卒于正寝后硕人仅二载其寿同纪是岁合塟于开济乡之原乡之人莫不叹羡公夫妇福寿死葬无不相偶是固出于先定宜亦有所承致予闻处士少壮时好博少得丧辄自止善推移合散与俗相轩轾家业用是日广人不见其烦劳晚年亦闲适祈寒暑雨无日不出游郊市随其所遇虽村歌野戏亦聴玩竟日未尝固滞作老人态人益亲之同时辈行皆所不及又尝自言硕人内行修僃克综理家务某实赖之得一日息其夫妇相成始终信非偶然者其先为慈谿人父敬妣张氏始从戍海盐其三子福娶王氏祐王氏鉴杜氏孙男九人曽孙六人塟之前福率二弟诣予乞墓铭予交公久不独如乡人之叹羡而己铭何能辞铭曰伉俪之良家室斯光齐福齐寿同穴而藏子子孙孙永世无疆
　　太学生张公墓志铭
　　公讳鉴字克明世为海盐族自幼以俊秀选补邑庠弟子员治礼记善书数沉重有谋能简别物理容止可度言论不凡大为士大夫所推重蚤丧父彦升甫独任祖宗一甫之业门户之事实惟公干蛊故虽刻意经籍继登场屋志竟弗遂正统丙寅以学行老成升国子生余十年歴事南北御史台以勤慎称乙亥赴尙书选部属疾卧旅舍荏苒逾时医药罔効驯致不起属纩前数日余与刘侍御世亨叩公卧所问所欲言公呜咽作声曰后事非一不能尽言但母陆氏年髙深恩未报负误良多闻吾儿箕将来幸见之当令竭力代养即有不幸公等苐语之死且瞑目也及箕至公敛棺已弥月乃集舟车为水陆之僃奉柩归葬于先垅配刘氏有贤行箕将行泣拜请铭诸墓地是固朋友之道也况公之为人守而未达犹有可传者乌能不铭遂序次其实而词以系之曰繄此善人维士之秀才与命违行不值寿储休委祉庸锡尔后
　　姜处士墓志铭
　　予友姜君用贞丧其父之三月致书京师以铭文见属曰孤获叅盟契于兹十年先君之行惟子是知其不朽亦惟子是图敢求状达乃按状为之志公名迪字元吉曽祖武祖明之父景文世居嘉兴生公甫十岁而祖父皆丧时兄达客逺弟进尙幼家业中衰公虽在童孺安祥恭谨克举废坠事母氏甚得子道母素爱幼子公悉让旧田宅与之自以勤苦立门户而友爱弗替族属虽甚疎逺皆处之有恩与人交一以诚信相与未尝视贫富为俯仰宣徳间被诬系狱将罹重宪时连坐者颇众公毅然独任其弊余得释后竟获免正统己未隣火燬公屋舍略尽守臣将问罪所由公极力为之辩解乡党服其雅量季子谅即用贞也少明敏公遣补邑庠弟子员从章景常习举子业夜归必自课其勤惰毎读史至古人忠节事必呼与语有不善则曰若所当戒也及谅领乡荐赴礼部两以副榜辞归公训诲一如平日其略曰汝荷朝廷作养至此吾非欲汝速富贵以养父母愿他日有官当以清慎举职使人曰姜氏有子吾虽贫犹享汝三牲之养也其立心制行类如此公春秋六十配宋氏有贤行子男三人孙男二塟柩于祖茔之次铭曰少而闻义长而不渝修其在已而天则迂岂造物之无征亦冥乎有需球琳琅玕出自几席尙有荣光昭赫濳默
　　吴处士墓志铭
　　北溪吴处士卜以治二年十一月葬其硕人朱氏先期二十日处士以寒疾卒于正寝古者士逾月而塟所以待未僃今硕人柩将发引事已夙具而公就木夫妇始终若有天定者同日成塟于礼为宜按乡举人朱天钖行状处士讳廷圭世为海盐永宁乡人四世祖公绶建炎时仕至监司曾祖廷珍祖用和考保和皆弗仕保和甫有材干能随世和俗以立基业生丈夫子四处士行三早克干蛊父与母陈氏常举之以励族人曰此儿必振吾家及长又得贤内助益勤耕织治生事家业日裕兄弟友爱甚未尝去左右遇贤士大夫知名者倾身结纳惟恐弗逮和厚之风可挹惟遇不平事则毅然奋发虽渉险冐禁不直不止常积书延师以家事委祥瑞二子命季子祐与弟禧率诸孙务学今相继补弟子员登太学晚年自号北溪渔隠方将优游自适以乐余年不意寻至不起春秋六十有六其子孙嫁娶名氏圹地先已详志硕人墓石此特叙述处士世系事行为铭而同瘗之铭曰识能达务才可有为信义是持刚毅时施此处士所以有孚于内外而不为势力之所移也噫
　　方洲新茔碑隂志
　　塟者藏也死者归藏于土终随化尽为之衣衾棺椁以敛固之此生者之心死者固无与也犹欲厚葬纳生器置用物于幽冥之地岂知孝者哉宁家素贫薄夙承先训毎塟惟谨具衣衾棺椁男束木带女戴漆冠约发削黄杨木为簪丧仪用纸明器用木金银珠玉一毫不附于体玩器妆奁一物不入于圹虽文杀殷周而质循虞夏盖亦有所本也近避水患迁塟先孺人自顾年制及时因并作寿藏及附塟六宂男女敛塟之具素仍前防置僃已定为我后者临事乆逺各无所增改庶几前人称家之意但念宁系出吴兴身在老独不可以不识海盐潮汐浸淫土薄地湿不可以为坎为是表之以碑柱封之以壤树此乃遵时制而从土宜不敢不力也墓铭
　　郑东谷提举父信庵处士墓铭
　　于赫处士惟行之淑胡厚其材胡啬其福天监孔昭而应不速信美信庵在此东谷
　　孙恭人方氏墓铭
　　孰委精英毓琅玕乎而孰布严凝瘁兰荪乎而孰讹虫蝇惊鳯鸾乎而孰司钧衡表闺门乎而
　　义官钱继宗宗逺墓铭
　　润其居或以资于时自其身延以及后人既固且宁爰以铭其茔
　　徐淑人谢氏墓铭
　　维蔓之丰兮兰蕙易瘁维霾积隂兮卿云疾逝彼何人斯兮嗟此早世
　　丁处士墓铭
　　生不茍全死不速朽遗行在人纪述有后
　　崔淑人李氏墓铭
　　冰霜寒肃类非长物者至于僃暑之用成岁之功非是不可其寒斯冰其肃斯霜于嗟淑人惟室惟堂孤寡之济一徳用光
　　柳庄刘处士夫妇墓铭
　　有是夫宜有是妇有是亲当有是子贤节相辉慈孝具美后白斯年式克敬止
　　东川军民府通判沈征母陈氏墓铭
　　夫之益友子之严师慈言懿行逺格思亶其然乎状有词百尔箕帚一或兹
　　温州衞指挥同知陈纲墓铭
　　龙媒骥驹千里之足也既调既闲亦既就御朝发夕瘏曽不逺至非徳力之繇然实气数之遭际于乎千金之骨百世之名视彼下乘其相去岂直死生也哉
　　吕山吴珫汝秀妻赵氏墓铭
　　夫妇之道隂阳协同动者毕见静若无庸无遂无仪圣经垂戒书卒书塟鲁史攸载美不自表善不絶闻静以动显于嗟硕人
　　沈节妇王氏墓石铭
　　沈裕之妻王忠之女二十而寡七十而死生不再天死无祭主烈日严霜冰清玉美奏告已行旌封未举沈氏无归附塟考妣呜呼嗟哉女中君子
　　廉州府学教授黄楚璋先生墓铭
　　呜呼先生通显之志未就而闲散是居乃能素位自安推力以及其余晚以亲故全归宦途古之所谓令终者欤
　　处士镏仲通妻郑氏墓铭
　　世徳钟祥庆源钖懿克显厥宗克成厥配显宗维何克敬克戒成配维何克孝克恵玉蕴山辉珠藏泽媚百度用歴世无替淑女之逑庶几无愧
　　诸立夫母皇甫氏墓铭
　　章于闇然充于欿然谦顺而栗然其先也以承其后也以传庶几乎纪叔姫之贤而享其全
　　鲁庵朱处士墓铭
　　维朱之先来自婺源肇业从仕繇宋及元显祖之泽渐于鲁庵继祢之宗维汉斯存本支不替有昭斯文
　　义官何公墓铭
　　輗軏惟车袭此坦途艛艣惟舟去彼湍流致速靡及视履靡忒既悬既维周道是卒
　　叶通判墓铭
　　枞梓合抱深根茂枝弗栋弗梁而以棁榱遇用惟时进止惟节枯杨云秭絶此甹蘖孰尸其事孰隐于心尙有芳誉延休士林
　　怀逺将军杭州右衞指挥翟公墓铭
　　翟氏三世皆以武功歴迁显秩桓桓怀逺克壮前猷超登大职爰总偏师允异侪匹原其为人典重平实是以杀或利生戡或辅徳此所以寿考令终而子孙无斁也
　　介庵吴公墓铭
　　九仭之山积壤而起必有所因其末弗圯千顷之波聚流而深不有旁施其将浸淫高不乘危盈不专滀允如之人亶其能淑以遗尔子孙之福
　　周硕人墓铭
　　女之婉静或过于柔妇之顺事或慊于礼母道慈笃则弛于教内政寛尙则妨于礼温温硕人所向具宜咸正罔缺闺门之仪岂惟性能君子是资谓此不信请征状词
　　中牟教谕陈公夫妇墓铭
　　家室安协子妇仪刑偕荣合竁存顺殁宁于嗟乎先生
　　义官沈公夫妇墓铭
　　维徳之令维位之正维家之顺维睦无竞于是乎余子孙之庆
　　寿官祖公夫妇墓铭
　　有积于家内外惟庆有陨自天荣寿惟令尔子尔孙及尔曾昭嗣祖业其永无愆
　　朱硕人曹氏墓铭
　　克敬克戒不妬不专闺门之则妇母之贤
　　怡老处士朱公墓铭
　　于惟处士有善无恶居常处难所向克若子全于官孙显于学寿考康宁门户清约有以夫处士之所以终其怡乐也
　　遗安处士陈公夫妇墓铭
　　夫义妇聴生顺死安千秋万古有墓于原
　　坦庵处士向公夫妇墓铭
　　合流之水其下必深连理之木其末必茂向处士夫妇内外相济以成厥家宜其迈徳于前而克裕其后者逺也
　　行状
　　求吕文懿公撰先母丁氏墓志铭事行状
