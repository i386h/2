<!-- { "loadSidebar": true } -->
　　曰近儒曰今以良知为天理即不知天地万物有此良知否乎又曰求其良知而不得安得不置度外耶此近儒之忧忧夫天地万物无良知而人之独有良知者必置之度外也曰近儒左矣夫使天地万物无良知而人亦无良知焉则亦孰知天地万物之为度内与度外也今而草木金石之无知则天地万物自不相涉矣惟人独有良知则固所以通天地万物而理之者也良知之通天地万物而理之是乃所谓天然条理者也苟谓良知而反外天地万物是必如草木金石未始有良知者也曰近儒谓人物为度内者盖推本其同得天地之理为性同得天地之气为形焉故也又焉假夫良知曰此推本之説未为非也乃不知其所为推本者苟无良知则孰使然哉且夫孩提知爱知敬见入井而惕见觳糓而不忍当其时非惟不知推本而亦不皇为推本也则又孰使然哉嗟夫使人无良知鲜不以耳视目听又鲜不以鼻食哉且将朔越其肝胆秦齐其骨肉子不以父父臣不以君君者盖比比矣则以何者为天地万物度内哉子独不知仁者以天地万物为一体则以良知弗痹故也非假推本而后能也然则谓良知为天理明矣曰近儒又言今以良知为天理则是理全属安排无复本然之则矣此近儒之忧忧夫良知之涉于安排也曰近儒又左矣夫良知者乃吾人之天权天度天星天寸者也吾致其良知以应物是犹平衡定凖以称量天下之物者也夫是以顺乎本然之则而不涉于安排者也今若舍吾天权天度天星天寸而推以穷索臆度悬定物理之轻重长短是未尝平衡而欲以称物未尝定凖而欲以量物则非独涉于安排且以颠越其轻重长短者多矣又乌覩所谓本然之则哉且终不知其所为穷索臆度者则亦良知之未光者为之而衡凖则未见其平与定也盍亦反其本哉虽然世儒之良知固自在也使世儒而先从事于平衡定凖焉然后知天权天度天星天寸无事于穷索臆度为也然则谓良知为天理益明矣
　　曰近儒语良知谓良者不过自然而已自然果可以训良乎曰説文有之良善也贤也长也故书称元良孟子曰良心曰良知良能皆善义也善固无不自然而以自然训良者非本义矣近儒又以知为虚字知果该虚乎曰一字而数义者多也一字而虚实不伦者亦多也如亲仁字本实义也然而曰亲民仁民则虚用之言行字本虚义也然而曰善言善行则实用之又若明明德一语上明则为虚字下明则为实字良知即明德也抑何疑于虚哉甚哉世儒泥文执义之自为蔽也虽然君子明其大者而小蔽无多辨也
　　或曰世儒必以无知觉者为性然古今未有无知觉之性吾请折中曰知觉之中正者为性可也世儒必以事物之有名义者为理然名义亦人心之知觉者为之也吾请折中曰名义之中正者为理可也弟子以告先生曰知觉之中正者性善是已名义之中正者乃所谓善也今必曰名义生于物不生于人心又曰吾忧其近禅而畏虚而以物理别之是天蔽无瘳者也亦复何辨曰自三代后不幸有释氏故有是纷纷今也则何以袪焉曰昔者欧阳脩曰脩其本以胜之良然哉良然哉然修又曰性非所先则亦倒执其柄而与之矣又乌能胜夫善治病者当究其原彼释氏欲明心见性以出离生死者是病原也欲明心见性以出离生死乃至迯伦弃物而为之者则病症也何以辨之昔有得寳镜者二其一磨砻使明而悬照乎物曰吾将尽镜之性而无爱吝也其一磨砻使明而袭藏诸箧曰吾将任其长明而无复翳也夫镜非异也磨砻非相远也然一则悬照而尽镜之性一则袭藏而令其长明则公与私之分也犹之心性非异也存心养性明心见性亦非相远也然一则以是尽已与天地万物之性一则以是而出离一己之生死则亦公与私之分也虽然圣人既公矣既能尽天地万物之性矣乃未尝以天地万物挠已则亦未尝不出离生死者也且夫文王不顕之德中庸拟曰上天之载无声无臭大雅又曰文王陟降在帝左右则固有不存存不亡亡者在死生乌得而囿之又如孔子无意必固我而从心不逾矩则谓孔子之心终与形俱化焉吾不信也若是则释氏所忧为死生大事者吾圣人无忧也为吾圣人之学又何必迯伦弃物以为出离计哉虽然吾圣人惟其公也故独得其全焉又何辨之今夫一日之间方在诘朝冠栉未施文理未着冲冲融融若游于天地之初行乎万物之始此一时也则黄老家类之及其向晦弛衣卸冠晏寝以息冺冺黙黙若处溟滓内不知有已外不知有天地万物此一时也则释迦家类之夫惟至昼日焉冠绅礼乐文际揖让斤斤郁郁其应天地万物较若星辰之灿川原之辨此一时也则吾儒家者类之尝试较之自其偏一时而言则在昼日者为是而在诘朝与向晦者为非也自其全一日而言则在昼日者固是而在诘朝向晦者亦人之所不能免也是故黄老释迦各专一时之偏其过不可贷矣乃不知吾儒家圣人之大全则又未尝不兼有二家者也非故欲兼也亦犹全日之不能外诘朝向晦者也何则吾儒者存心养性以尽已与天地万物之性此正脉不待言然使暴其气则不能也故无暴其气则兼有黄老矣而圣人固不嫌有黄老事也使不全归则不可也故全生全归则兼有释氏矣而圣人亦不嫌有释氏事也此圣人之所以为公而全也故程伯子曰句句同处处合然而不同则亦公私偏全毫厘之间耳然毫厘之差而千里之缪由之是则同此心性而毫厘千里出焉则学者所当早辨者也若徒分心为释分性为儒吾恐心性终不可分则儒释终不可辨耳吾故曰辨儒释者当辨异于同而不当辨异于异乃为明也然则今之祛异端者惟辨异于同之中则彼且媿其异而无不服惟示同于异之中则彼且追其同而无不悔彼亦天下之髙朗人也苟有见焉则将曰公且全焉是无乏吾事也吾又何必为其私且偏而不为公且全哉若是则不但得其病原以治之而太阿之柄亦在吾儒不在二家二家之归也有日矣所谓脩其本以胜之其在此欤孟子曰归斯受之嗟夫使孟子在今之日则亦如是而已若曰骈拇物理以自辨于释氏如画须者之别于中常侍则徒自违其天矣嗟夫今之君子盖重辩异端之名而轻违其实知脩其本之説而莫识本之所底假令今果有孟子则吾言是矣使竟无孟子又鲜不以予为推儒入墨者而壁壍弋鋋反射之矣予于今之日也亦曷以辞
　　曰释之家以三界为心凡一身罪福果报以至天地万物之治与乱皆归诸已老之家曰天地大炉造化大治凡一身富贵贫贱吉防夀天以至天地万物之治与乱皆归诸天是二家者之相反也孰则是曰斯二者皆是也唯吾儒为兼之吾儒不曰作善降祥作不善降殃惠迪吉从逆防祸福无不自已求之者是未尝不归诸已也不又曰死生有命富贵在天行止非人之所能为也是未尝不归诸天也故曰吾儒兼之兼之者通之也不执一废百也曰是亦可以见吾圣人之公且全也曰然曰今之儒者之语学独喜援二家言者何也曰是亦所谓不执一废百也是故孔子问礼于比业于彭孟子且不废阳货之言而况其他乎程伯子训孟子之勿正心曰动意则乖拟心则差非释家语乎紫阳夫子作调息箴曰守一处和千二百嵗非老家语乎且紫阳夫子既耄矣犹复轻叅同契其它文与诗至于广成之风屡叹息焉若程朱二夫子岂真从二氏哉故曰君子不以人废言不以言废人然则君子之学莫病泥文尤莫病执迹彼执一废百者则执迹之为害也是故君子慎母泥文执迹以达乎全全
　　衡庐精舍藏稿巻三十
　　钦定四库全书
　　衡庐续稿巻一
　　明　胡直　撰
　　赋
　　悼才赋【少作】
　　少华曾子侍御华山公冢子也良其凤林毓羽文毛绚五色之竒龙穴胎姿骏骨呈三花之迥少综铅椠遂轩藻园骋河汉之雄才峻昆丘之逸气人固拟其东沂之咏可以攀辕南丰之撰可以方驾且将登汉苑而调治安入虞宫而览皇凤笃彼忠荩奕其世武者矣然而羽仪未骞黯焉先折斯可谓凋彼神树毁厥懿璞者也悲哉侍御公哭之痛曰天毒吾多才子也仆钦挹修能遐结幽愤因抽弱素爱造斯赋题曰悼才非欲以流布遐来聊用以广公哀膈云尔
　　槩夫陶化之罔两兮心耄疑而曷测将众物之振荡亦何殱夫魁哲弥愤悁以鞿絓绵思子之闳则昉少康之瑶叶防伯巫之琼英衍沂国之神绪遂婵连于忠贞曰维子之严君冠飞豸而扬鹰奋皇斧以击奸翊绛虬而上征诞作配于良鸿永路有嘉声益山抵之搆采滋江妃之孕爧分精爽于日月授文章于列星谹八殥以为胸柱四极以为肩雕琬琰而为肠厌琼华为之面耸孤韵于秋颷腾逸气于霄烟鑚老易于三昧镜丘索于九渊玮抽叶于六家邃防义于百氏旁搜厯而照玑余检图而辨纬浩宇宙之竒诡固一臆之所丽譬县圃之积琛棼沙棠与璇树有九日之飞花烂光采于十坠肆摇翰而飞藻绚凝璧而浮绮朝百赋而郁伊暮千诗其犹噎彼谈天与炙毂将驰骋而伉俪览当时之碌碌曾不足以睥睨众绾缨之夙髦孰不敛衽乎雄名谅发轸于泽国邅息辔于上京紫贝阙而玉堂伫矫翼以飞腾嗟逺期之未从猋戢景其何轻包造化之一躯遂璅絶于尺坟曩吐舌而谈九州儵荒防而无闻罗古今之竒珍谁适为发其真精岂少薇之堕采倘招摇之陨明骇増城之绛树岂随霜而谢荣彼夜光而明月亦孰允其无莹洵造物之懜懜妬鹦鹉之逸鸣斯文章之胎孽反酷以残其身丑怊怅以侘傺矧惟子之严君痛呼天而缭结气萎絶而中焚曰皇毒侬之多才兮剽吾庭之兰茝彼童乌与苍舒虽幼眇而恻哀矧佳宾之俶傥遭圜穹之惽昧精一朝而越裂顔霉黧而耄败予与子之未遘获瑶葩于羣瓌拟并驾于赤鹄胡委翮而先摧岂愤世之溷秽骖白螭于神丘将桀跖为羡门必回谊之不修斥巫咸以罪穹斯坱北其谁由覩三合之芒芒洵纠错其曷尤于惟子之鸿烈扬芳晖于来胄虽蕙若之委化终岱霍之伉夀登高冈以长啸曷袪吾之殷忧诗
　　赋得三顾山赠贺郭封君两峯翁即相奎父
　　三顾之山乃在云亭天柱间崴嵬直与斗牛叅削出三峯成卓笔倒画青霄河汉湿峯头遥瞰章水江应似荘生堂防溢苍漭西连娬姥云谽谺东吞紫瑶石中有仙翁芳玉容坐窥鸿宝巢云松鹿裘何谢晋文举角巾尝垫汉林宗卢生坛古去不返独有若翁驾白龙若翁翫世成刍狗富贵何如一杯酒掉头不肯挂金章天语还令囘白首自昔大山长名材更闻昆丘生琼玖竒峰孕贤世莫京词赋宁为中兴倾世业汾阳讵足诧许身直拟三代英我当与翁结邻好紫芝斸云耕储皇是非付国手商山云物不世情
　　龙澄原君自黄迁辰沅兵宪兼督学政书至寄贺
　　名才超拜着神羊节镇新开近夜郎已有雄文程楚士还多庙畧静蛮疆沅芷澧兰清棨防酉山辰水济舟航兼资督府他年事先借前筹万里扬
　　乞橘
　　春囘乞橘才题简老去新栽欲待谁浸拟炎天花馥郁伫看氷雪叶葳蕤松筠成列堪为侣禽鸟深藏迥不知剖实他年逢二老弹碁应许笑相随
　　书社秋兴八首
　　青社虚堂暑渐轻高秋事事惬幽情觉山爽气通匡岳槎水沧波混太清巻幔忽然闻桂馥罢琴且复啜羮乆知世味成飱蜡损益何须问向平
　　二
　　明时岂是弃君平身病原非济世英僻逺曽无来节使衰残早已谢经生昼眠静抱松风韵晨起常占野鸟声莫道幽人无一事秋山还自斸云耕
　　三
　　有时散步自高冈飒飒凉飔洒故裳纵意坐游天地外忘机身近鹭鸥旁当门鱼戯芦花白绕迳蜂闲菊蕋黄一望蒹葭零露湿伊人宛在水中央
　　四
