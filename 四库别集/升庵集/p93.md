<!-- { "loadSidebar": true } -->
　　宋处州士子终场者六人三人与选谢主司啓云同矍圃之观人去者半存者半类孔门之取友益者三损者三
　　升庵集巻六十五
　　钦定四库全书
　　升庵集巻六十六　　　　　明　杨慎　撰蜀牋川笔川墨
　　蜀牋自唐已名天下予脩蜀艺文有蜀牋谱一篇近观龙川集陈同甫与朱元晦书云川笔十枝川墨一挺蜀人以为絶品则蜀人之笔墨在宋以为絶品不知何时降为眉州大邑之滥恶耳
　　敲氷纸
　　敲氷纸剡所出也张伯玉蓬莱阁诗敲氷呈好手织素竞交鸾注越俗竞夸敲氷纸剡水清洁山又多藤楮以敲氷时制之佳盖冬水也
　　十様蛮牋
　　韩浦诗曰十様蛮牋出益州成都古今记载其目曰深红曰粉红曰杏红曰明黄曰深青曰浅青曰深緑曰浅绿曰铜緑曰浅云凡十様又有松花金沙流沙彩霞金粉桃花冷金之别即其异名又蜀志载王衍以霞光牋五百幅赐金堂令张蠙霞光即深红牋也又有百韵牋以其幅长可写百韵诗为名其次学士牋则短于百韵焉
　　蜜防花纸
　　蜜香纸以蜜香树皮叶作之微褐色有纹如鱼子极香而坚韧水渍之不溃烂晋太康五年大秦国献三万幅帝以万幅赐杜预令写春秋释例疑今之蜜防花也其皮可作纸
　　蠲纸
　　古有蠲纸以浆粉之属使之莹滑蠲之为言洁也诗吉蠲为饎周礼宫人除其不蠲蠲纸之名义取此刘绩霏雪录谓蠲纸起于五代民间有因亲疾刲股亲防庐墓规免州县赋役嵗给蠲符以蠲免之号为蠲纸非也
　　养纸芙蓉粉
　　养纸芙蓉粉【薛涛事】薰衣荳蔲香【霍小玉事】
　　古制墨法
　　古墨法云烟细胶新杵熟烝匀色不染手光可射人又曰虬松取烟鹿胶相揉九蒸回泽万杵力扣光可照人色不染手造墨惟胶为难古之妙工皆自制胶法取新解牛革及筋全用之牛革取其厚处连肤及毛皆割不用入冶成胶即以和烟若冷定重化则已非新矣今之胶材皆牛革之弃余故虽号广胶去古胶法犹逺无怪乎墨品之下也徽墨今名第一者上比潘谷蔡瑫中间犹容十许人况李廷珪乎
　　朱万初墨
　　元有朱万初善制墨纯用松烟盖取三百年摧朽之余精英之不可泯者用之非常松也天厯乙巳开奎章阁拣儒臣亲侍翰墨荣公存初康里公子山皆侍阁下以朱万初所制墨进大称防得禄食艺文馆虞文靖公赠之诗曰霜雪摧残涧壑非深根千嵗斧斤违寸心不逐飞烟化还作云绕紫微葢纪兹事也又曰万初之墨沉着而无留迹轻清而有余润其品在郭圯父子间又防其后曰近世墨以油烟易松烟姿媚而不深重万初既以墨显又得真定刘法造墨法于石刻中以为刘之精艺深心尽在于此必无误后世因覃思而得之余尝谓松烟墨深重而不姿媚油烟墨姿媚而不深重若以松脂为炬取烟二者兼之矣宋徽宗尝以苏合油搜烟为墨至金章宗购之一两墨价黄金一斤欲仿为之不能此谓之墨妖可也
　　玉泉墨画眉墨
　　南中杨生制墨不用松烟止以灯煤为之名玉泉墨又金章宗宫中以张遇麝香小御团为画眉墨○余谓玉泉之名与灯煤无干只以东坡佛幌轻烟为名岂不竒絶
　　松墨
　　古墨惟以松烟为之曹子建诗墨出青松烟笔出狡兔翰唐诗轻翰染松烟东坡诗徂徕无老松易水无良工小説载王方翼燎松丸墨富家闻见录云唐李超易水人与子廷珪亡至歙州其地多松因留居以墨名家仇池笔记真松煤逺烟自有龙麝气世之嗜者如滕达苏浩然吕行甫暇日晴暖研墨水数合弄笔之余乃啜饮之又云三衢蔡瑫自烟煤胶外一物不用特以和剂有法甚黑而光近世称徽墨率用桐油烟既非古法墨成亦用漆为衣始光东坡云光而不黒索然无神气亦复安用殆此等耶予得墨法于异人祗用烟胶成即光如漆名之曰一品霜殆不虚也
　　藏墨诀
　　赠君乌玉玦泉清砚须洁避暑悬葛嚢临风度梅月
　　香与墨同闗纽
　　邵安又与朱万初帖云深山髙居炉香不可缺退休之久佳品乏絶野人为取老松柏之根枝叶实共捣治之斫枫昉羼和之每焚一丸亦足助清苦今年大雨时行土润溽暑特甚万初致石鼎清昼香空斋萧寒遂为一日之供良可喜也万初本墨妙又兼香癖盖墨之与香同一闗纽亦犹书之与画谜之与禅也
　　笔经
　　刘向説苑王满生説周公籍笔牍书之则周公时已有笔矣韦诞笔经曰制笔之法桀者居前毳者居后强者为刃愞者为辅参之以荣束之以管固以漆液泽以海藻濡墨而试直中绳勾中勾方员中规矩终日握而不败故曰笔妙又栁公权一帖云近防寄笔深慰逺情但出锋太短伤于劲硬所要优柔出锋须长择毫须细管不在大副切须齐副齐则波掣有冯管小则运动省力毛细则防画无失锋长则洪润自由此帖论笔之妙颇尽故稡书之
　　澄泥砚
　　綘县澄泥砚缝绢袋置汾水中逾年而设取则泥沙之细者已入袋矣陶以为砚水不涸
　　方城砚
　　方城砚出方城县葛仙公岩内石如玉莹如鉴光着墨如澄泥发墨生光如漆如油有艶不渗嵗久不乏常如新成
　　论诗画
　　东坡先生诗曰论画以形似见与儿童邻作诗必此诗定知非诗人此言画贵神诗贵韵也然其言有偏非至论也晁以道和公诗云画写物外形要物形不改诗传画外意贵有画中态其论始为定盖欲以补坡公之未备也
　　画家四祖
　　画家以顾陆张吴为四祖顾长康陆探微张僧繇吴道也余以为失评矣当以顾陆张展为四祖展展子防也画家之顾陆张展如诗家之曹刘沈谢阎立本则画家之李白吴道则杜甫也必精于绘事品藻者可以语此
　　画家三霭
　　沙门元霭蜀中人写真染色以一小石研磨取色盖覆肉色之上后遂如真又有李霭之居金波亭号金波处士又有王霭谓画师三霭
　　汉画
　　王应麟云曾子固跋西狭颂谓所画龙鹿承露人嘉禾连理之木汉画始见于今邵公济谓汉李翕王稚子髙贯方墓碑刻山林人物乃知顾恺之陆探微宗防士辈尚有其遗法至吴道絶艺入神始用巧思而古意稍减矣今于盘洲所集圗见之慎又按王象之舆地纪胜碑目载夔州临江市丁房双阙髙二丈余上为层观飞檐车马人物又刻双扉其一扉微启有美人出半面而立巧妙动人又云阳县汉处士金延广母子碑初无文字但有人物汉画之在碑刻者不止如应麟所云而已
　　周昉画
　　东坡诗书生老眼省见稀画图但怪周昉肥画谱亦言周昉画美人多肥盖当时宫禁贵戚所尚予谓不然楚辞云丰肉微骨调以娱又云丰肉防骨体便娟便是留佳丽之谱与画工也盖肉不丰是一生色髑髅肉丰而骨不微一田家新妇耳
　　曹吴
　　北齐曹仲达画人物衣服紧窄唐吴道子画衣服飘举时人语曰吴带当风曹衣出水
　　张僧繇
　　刘子曰张僧繇画羣公祖二疏图而丘士有着芒屩者阎立本画昭君图妇女有着帷帽者夫芒屩出于水乡非京华所有帷帽起于隋代非汉宫所作以此言之画非博古之士亦不能作也
　　又
　　吴道子始见张僧繇画曰浪得名耳已而坐卧其下三日不能去庾翼初不服逸少有家鸡野鹜之论后乃以为伯英再生盖絶艺必审观而后论定也
　　杜诗入画
　　杜诗花逺重重树云轻处防山画本可作
　　桃源圗
　　唐人画桃源圗极为工妙舒元舆作记云烟岚草木如带香气熟视详玩自觉骨戛青玉身入镜中韩退之亦有桃源图盖题此画也予及见元人临本
　　拂林圗
　　宣和画谱中拂林圗或作佛林又作拂菻不知所谓后考杜环经行记拂林在苫国西一名犂靬其人顔色白妇人皆服珠锦善织络琉璃妙天下菻音力甚切董北苑画跋云拂林圗自唐有之其人类中国妇人皆衣边绫绀文杂锦戴金花歩揺缀以木难青珠卢肇双柘枝舞赋云拂菻妖姿西河别部盖如唐人之胡旋女元末之天魔队耳
　　山林穷四和
　　山林穷四和香以荔枝殻甘蔗滓干柏叶黄连和焚又或加松毬枣核梨皆妙
　　画似真真似画
　　慎少时先太师与瑞虹龙崖二叔父看画因问二叔父曰景之美者人曰似画画之佳者人曰似真孰为正慎对曰元微之有诗云颠倒世人心纷纷乏公是真赏画不成画赏真相似丹青各所尚工拙何足恃求此妄中情哀哉子华子龙崖曰诗亦未见佳慎尔可试作之遂呈稿曰防心山水真如画巧手丹青画似真梦觉难分列御冦影形相赠晋诗人二叔父喜曰只此四句大胜前人近病中追忆徃事记而笔之只二三首耳【治已未升庵时年十二】
　　印色
　　印色古方用萆蔴油或用煎粣油皆未为佳近传用川山甲油取其不渗试之良妙
　　正色间色
　　五行之理有相生者有相尅者相生为正色相尅为间色正色青赤黄白黑也间色绿红碧紫流黄也木色青故青者东方也木生火其色赤故赤者南方也火生土其色黄故黄者中央也土生金其色白故白者西方也金生水其色黑故黑者北方也此五行之正色也甲已合而为绿则绿者青黄之杂以木尅土故也乙庚合而为碧则碧者青白之杂以金尅木故也丁壬合而为紫则紫者赤黑之杂以水尅土故也此五行之间色也流黄一作駵黄
　　闲色名
　　青赤黄白黒五方正色也碧紫红绿流黄五方之间色也青别为苍赤别为朱析朱为非非今作绯黄别为黅白别为缟黑别为此正色之别名也近黑曰弋今作黓似绿色曰校女嫁者服之谷日出色也柳日入色也葱暝色也檀妇人注面赭色也鵻草色也间色之中又有间色若天缥褪红浅绛女贞黄天水碧之类不可殚述南史舆服志有□鵫四色鵫音罩白色也余未详左传注袀皂色也
　　丹的
　　释名曰以丹注面曰的子本天子诸侯有辟妾以次进御有月事者止不御难于口陈故注此于面灼然而识也王粲神女赋曰施的结羽钗傅镜赋曰珥明珰之双照防只的以发姿张景阳扇赋皎质皦鲜的防绛汉律姅变亦谓月事也
　　钿金
　　张懐瓘书録云徃在翰林见古钟二枚髙二尺许有古文三百余字纪夏禹功绩皆紫金钿似大篆神彩惊人盖三代钿金为篆其精类如此又李伯时得雕戈虫鸟书黄金文铭六字曰王用父作雕戈钿金法今亦不传唐六典有十四种金曰销金曰拍金曰镀金曰织金曰砑金曰披金曰泥金曰镂金曰撚金曰戗金曰圈金曰贴金曰嵌金曰裹金而钿金不在其中今并其名亦不知矣
　　光明砂
　　李德裕黄冶论云光明砂者天地自然之寳在石室之间生雪牀之上如初生芙蓉红芭未坼细者环拱大者处中有宸居之象有君臣之位光明外彻采之者寻石脉而求此造化之所铸也傥有至人道奥者用天地之精合隂阳之粹济以神术或能成之若以药石镕铸术则疏矣光明砂今方士亦未尝见之漫书于此以讯之好道术者
　　掩障
　　李思训画掩障上宗夜闻水声通神佳手也
　　木夹
　　唐僖宗干符六年岭南节度使率谠遣徐云防使于南诏南诏骠信待云防甚厚授以木夹遣还通鉴释文及纲目集览皆不解木夹之义予按宣和书谱云章孝规尝为路鲁瞻书云南木夹木夹彼方所谓木契蛮夷之俗古礼未废故其徃复移文犹驰木夹其词畧曰万里离南一朝至北开缄捧读奬饰过多盖其结信边鄙使之不敢犯义者理固如是耳
　　简牍
　　古人与朋侪徃来者以漆板代书帖又苦其露泄遂作二板相合以片纸封其际故曰简板或云赤牍
　　九杇一罢
