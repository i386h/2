<!-- { "loadSidebar": true } -->
    ○弹冠赋（以“君子之交，诚有所感”为韵）
    岌岌高冠，是加於首。将服之以入仕，遂弹之而去垢。纤埃不染，知洁已之为先；法服是从，明干禄之非久。岂比裂之而无用，挂之而勿有也。当其贡公不仕，王阳未荣。风起缁布，尘飞玉缨。积岁月而无色，混风姿而莫呈。岂知点缀则价重，拂拭则光生。盖以断金之人，未达於清世；陆沈之士，犹劳其赤诚。是故置之而有待，褚之而勿营。洎夫大汉登庸，伊人有所。同松茂而柏悦，将龙翔而凤举。於是取章甫而言曰：冠者首之饰，人之规。盛服将朝，此为大者；结从仕，曷莫由之。吾方策名於丹阙，委质於彤墀。顾将尽饰以为美，岂薄污而见嗤。及解彼珠缨，弹於玉指。彰久要之必信，表从政之有使。拂旧彩以增鲜，振浮埃而暂起。由是发光耀，正容止。朝廷济济，具瞻夫哲人；巾栉锵锵，用表夫君子。则知硕量之所包，贤人之与交。其贱也乐夫伐木，其贵也同夫拔茅。则爵位相先者，以弹冠而自鉴；金兰合契者，因弹冠而有感。故能致美绅，不婴垢氛。将总会於元发，期入仕於青云。岂比夫晏子濯以入朝，是称贤相；屈生弹於新沐，方俟明君。
    ○佩刀出飞泉赋（以“至诚所感，灵泉为生”为韵）
    贰师之伐大宛也，耀武经，阐王灵。入绝域，讨不庭。近取诸身，拔宝刀之错落；上善若水，出山溜而清泠。则诚之所至，危无不宁。挹既思於跋石，利遂因於新硎。当其大漠之北，穷山所次。万流皆涸，甘泉斯秘。尧人不能以凿井，考叔徒称其阙地。思群饮而骏奔，怀载渴而麇至。大兵悬命，夸父之拔策是忧；上将失容，曹公之指梅莫致。维石岩岩，将破以至诚；忧心惨惨，将慰以元感。乃拯经营，陟峥嵘。缀旒之急，贯日之精。念炉中锻炼之利，成山下决蒙之情。孤环出，锷明。赖黑壤而启，迸元泉而可惊。活活兮有甘井忽开之兆，泠泠兮夺醴泉自出之名。飞流乍凝乎淬刃，濯血又同於洗兵。三军激心，始观切玉之利；万夫骇耳，俄闻漱玉之声。咸曰将军发丹恳，劳赤诚。俾竭涸流湿，枯槁增荣。之流，既控清而引浊；济济之众，咸出死而入生。岂一勺之多，实一瓢为贵。既挹注之有待，知福禄之来为。刀惟百炼，不М其锋；泉则九重，未存其沸。此画地之成川，如开流之纳泉。酌焉不竭，瞻之在前。何尽心之禺若，致满腹之怡然。向使以诚为後，以力为先。动而有悔，钻之弥坚。则佩彼孟劳，谅无施於硗脊；拜同疏勒，亦何望於潺。於戏！人之有志，物莫能御。刀为短兵兮曷用，泉居厚地兮不阻。中石之箭，处危疑而则那；驻日之戈，於精诚而谁与。故能飞名域外，献功王所。岂不以至诚如神，达之於六府。
    ○请禁皇城南六坊内朱雀门至明德门夹街两面坊及曲江侧近不得置私庙奏
    奉宣，“今日已後，百官并不得於京城内置庙”者。臣等伏据《礼记》云：“君子将营宫室，宗庙为先，厩库为次，居室为後。”又韦彤《五经精义对》曰：“古制，庙必中门之外，吉凶大事，皆告而後行，所以亲而尊之，不自专也。”今令城外置庙，稍异《礼》文，书於史籍，恐乖圣政。伏以朱雀门及至德门，凡有九坊，其长兴坊是皇城南第三坊，便有朝官私庙，实则逼近宫阙。自威远军向南三坊，俗称围外地，至甚闲僻，人鲜经过，於此置庙，无所妨碍。臣等商量：今日已後，皇城南六坊内，不得置私庙；至朱雀门缘是南郊御路，至明德门夹街两面坊及曲江侧近，亦不得置；馀围外深僻坊，并无所禁。冀不违《礼》意，感悦人心。臣等频奉圣旨，有事许再三论奏，辄罄所见，贵补聪明。
    ○覆废罢让皇帝庙奏
    让皇帝庙，去月二十四日诏下太常寺，委三卿及博士同详议闻奏者。臣等伏以让皇帝追尊位号，恩出一时，别立庙祠，不涉正统。既非昭穆所及，无子孙飨献之仪，亲尽则疏，岁久当革。杜鸿渐所议“之月时一祭”者，盖以时近恩深，未可顿忘故也。今睿宗、元宗既已祧去，又文、敬等七太子中亦有追赠奉天、承天皇帝之号，当以停废，则让帝之庙，不宜独存。臣等参详，伏请准中书门下状，便从废罢。沿情定礼，实议叶宜。
    ○请进士覆试後再行放榜奏
    伏以礼部放榜，已是成名，中书重覆，尚未及第，若重覆之中，万不一定，则放榜之後，远近误传，其於事理，实为非便。请今年进士堪及第者，本司考试讫，其诗赋先送中书门下详覆，候敕却下本司，然後准例大字放榜。
    ○覆奏怀懿太子神主状
    准今月十日堂帖，“天宝初置七太子庙，异室同堂。国朝故事，足以师法。今欲闻奏，以怀懿太子神主惠昭及悼怀太子庙，不亏情礼，又甚便宜。送太常寺三卿与礼官同商量议状”者。伏以三代已降，庙制不同。光武为总立一堂，群主异室，亲尽庙毁，昭穆递迁。此盖祖宗之庙也。然则太子庙出於近，或散在他处，别置一室，或尊卑序列，共立一堂。伏准国初太子庙散在诸方，至天宝六载赦文，“章怀、节愍、惠宣等太子，宜与隐太子列次，同为一庙，应缘祭事，并合官给”，号为七太子庙。又准大历三年三月，以荣王天宝中追赠静恭太子，神主未，诏七太子庙，加一室。今怀懿太子为侄，以侄叔，享献得宜。请於惠昭太子庙添置一室，择日升。
    ○创造礼神九玉议
    邦国之礼，祀为大事；璧之仪，《经》有前规。谨按《周礼》：“天地四方，以苍璧礼天，黄琮礼地，青礼东方，赤璋礼南方，白琥礼西方，黑璜礼北方。”又云：“四圭有邸以祀天，两圭有邸以祀地，圭璧以祀日月星辰。”凡此九器，皆祀神之玉也。又云：“以祀祀昊天上帝。”郑元云：“，烟也。为玉币，祭讫燔之而升烟，以报阳也。”今与《开元礼》义同。此则焚玉之验也。又《周礼》：“掌国之玉镇大宝器，若大祭既事而藏之。”此则收玉之证也。梁氏崔灵恩撰《三礼义宗》云：“凡祭天神，各有二玉，一以礼神，一则燔之。礼神者讫事却收，祀神者与牲俱燎。”则灵恩之义，合於《礼经》。今国家郊天祀地，祀神之玉常用，守经据古，礼神之玉则无。臣等请下有司，精求良玉，创造苍璧、黄琮等九器，祭讫则藏之，其燎玉即依常制。所冀国礼可久之文，守而不失，《周官》已坠之典，举而更新。
    ○定祀九宫仪注议
    伏以九宫贵神，位列星座，往因致福，诏立祠坛，降至尊以称臣，就东郊以亲拜，在祀典虽云过礼，庇群生岂患无文，思福黔黎，特申严奉，诚圣人屈己以安天下之心也。厥後祝史不明，精诚亦怠，礼官建议，降处中祠。今圣德忧勤，期臻寿域，兵荒水旱，寤寐轸怀，爰命台臣，辑兴坠典。
    伏惟九宫所称之臣，即太乙、摄提、轩辕、招摇、天符、青龙、咸池、太阴、天一者也。谨按《黄帝九宫经》及萧嵩《五行大义》：一宫其神太乙，其星天蓬，其卦坎，其行水，其方白；二宫其神摄提，其星天芮，其卦坤，其行土，其方黑；三宫其神轩辕，其星天冲，其卦震，其行木，其方碧；四宫其神招摇，其星天辅，其卦巽，其行木，其方丝；五宫其神天符，其星天禽，其卦离，其行土，其方黄；六宫其神青龙，其星天心，其卦乾，其行金，其方白；七宫其神咸池，其星天柱，其卦兑，其行金，其方赤；八宫其神太阴，其星天任，其卦艮，其行土，其方白；九宫其神天一，其星天英，其卦离，其行火，其方紫。观其统八卦，运五行，土飞其中，数转於极，虽敬事迎厘，不闻经见，而范围亭育，有助昌时，以此两朝亲祀而臻百祥也。然以万物之精，上为列星，星之运行，必系於物，贵而居者，则必统八气，总万神，斡权化於混茫，赋品汇於阴骘，与天地日月诚相参也。岂得ム赖於敷佑，而屈降於等夷。
    又据太尉摄祀九宫贵神旧仪，前七日受誓诫於尚书省，散斋四日，致斋三日，牲用犊，祝版御署称嗣天子臣，圭币乐成。比类中祠，则无等级。今据《江都集礼》又《开元礼》，蜡祭之日，大明、夜明二座及朝日、夕月，皇帝致祝，皆率称臣。若以为非泰坛配祀之时，得主日报天之义，卑缘厌屈，尊用德神，不以著在中祠，取类常祀，此则中祠用大祠之义也。又据太社、太稷，开元之制，列在中祠；天宝三载二月十四日敕改为大祠；自後因循，复用前礼；长庆三年正月，礼官献议，始准前敕，称为大祠，唯御署祝文，称天子谨遣某官某昭告。文义以为殖物粒人，则宜增秩，致祀称祷，有异方丘，不以伸为大祠，遂屈尊称，此又大祠用中祠之礼也。
    参之日月既如彼，考之社稷又如此，所谓功钜者因之以殊礼，位称者不敢易其文，是前圣後儒陟降之明徵也。今九宫贵神，既司水旱，降福禳灾，人将赖之，追举旧章，诚为得礼。然以立祠非古，宅位有方，分职既异其司存，致祝必参乎等列，求之折中，宜有变通，稍重之仪，有以为比。伏请自今已後，却用大祠之礼，誓宜备物，无有降差。惟御署祝文，以社稷为本，伏缘已称臣於天，帝无二尊故也。
    ○银青光禄大夫检校礼部尚书使持节梓州诸军事兼梓州刺史御史大夫充剑南东川节度副大使知节度事管内观察处置静戎军等使上柱国长乐县开国公食邑一千五百户赠吏部尚书冯公神道碑铭（并序）
    惟唐开成元年岁在执徐十二月三日，检校礼部尚书东川节度使长乐公享年七十薨於位。天子不视朝一日，赠以天官之秩。是月，公之丧归於西都。其来也，梓潼之人，如亡顾复；其至也，京师之人，咸嗟殄瘁。其亲戚号於中唐而邻里感，其朋友恸於外寝而绅吊。咸以公孝友忠信，清廉正直，宽仁伟度，可以韬当世，弼谐远略，可以经大邦，而位不充量，才屈於算，斯所以感人深矣。其明年五月，克葬於京兆万年县崇道乡白鹿原，从先人茔，礼也。既葬，其孤累然泣血，以公勋伐德善之状，请被於文，而刻此石云。
