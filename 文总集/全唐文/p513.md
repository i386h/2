<!-- { "loadSidebar": true } -->
    五帝之初，不可详矣；三王之後，厥有著云。秦汉相承，典章大备，至如关市之税，史籍有文：秦政以雄图武力，舍之而不用也；汉武以霸略英才，去之而勿取也。何则？关为御暴之所，市为聚人之地，税市则人散，税关则暴兴，暴兴则起异图，人散则怀不轨。夫人情莫不背善而乐祸，易动而难安：一市不安，则天下之市必摇矣；一关不安，则天下之关必动矣。况浇风久扇，变法为难，徒欲禁末流，规小利，岂知失元默，乱大伦：魏、晋眇小，齐、隋龌龊，亦所不行斯道者也。臣知其不可者五也。
    今之所以税关市者何也？岂不以国用不足，边寇为虞，一行斯术，冀有殷赡然也。微臣敢借前箸以筹之。伏惟陛下当圣朝，御元，沈璧於洛，刻石于嵩，铸九（一作宝）鼎以穷奸，坐明堂而布政，神化广洽，致德潜通。东夷暂惊，应时平殄；南蛮才动，计日归降。西域五十馀国，广轮一万余里，城堡清夷，停堠静谧。比为患者，惟苦二蕃，今吐蕃请命，边事不起，即日虽尚屯兵，久後终成弛柝。独有默啜，假息孤恩，恶贯祸盈，覆亡不暇。征役日已省矣，繁费日已稀矣，然犹下明制，遵太朴，爱人力，惜人财，王侯旧封，妃主新礼，所有支科，咸令减削：此陛下以躬率先，尧舜之用心也。且关中、河北，水旱数年，诸处逃亡，今始安辑，倘加重税，或虑相惊。况承平岁积，薄赋日久，俗荷深恩，人知自乐，卒有变法，必多生怨。生怨则惊扰，惊扰则不安，中既不安，外何能御？《文子》曰：“帝王富其人，霸王富其地。理国若不足，乱国若有馀。”古人有言：“帝王藏於天下，诸侯藏於百姓，农夫藏於庾，商贾藏於箧。”惟陛下详之。必若师兴有费，国储多窘，即请倍算商客，加敛平人，如此，则国保富强，人免忧惧，天下幸甚！臣知其不可者六也。
    陛下留神系表，属想政源，冒兹炎轵，早朝宴坐。一日二日，机务不遗；先天後天，虚心密应。时政得失，小子何知？率陈瞽辞，伏纸惶怖。
    ○吏部兵部选人议
    议曰：太极生而两仪见，圣人作而万物睹。仰以观法於天，夫君人者，以天下之目视，以天下之耳听，以天下之智虑，以天下之力动，故号令能究，而臣情得上闻。八千年之初，不可得而详矣，夫二十四气之後，请扌扬而陈之。轩辕氏之立议明台，斯所以上官於贤也；陶唐氏之清问衢室，斯所以下听於人也。以大舜之德也，而有告善之旌；以大禹之功也，而有欲谏之鼓。然则三皇垂策而下济五帝击手而上行，唐、虞按辔而光宅，禹、汤驱驰而奄甸：虽步骤之道不同，而启沃之情一贯，可不务乎！今天皇垂衣裳，负黼，独得千年之景运，犹惧一物之未安；发德音，采舆议，忧选司之或爽，虑考绩之弗明：此天皇尧舜之用心也。
    有司伏奉明旨，以吏部、兵部选人，每年万人已上，及其铨量，十放六七，疲於来往，虚费资粮者，愚臣敢不悉以陈之？夫唐、虞稽古，建官惟百，举八才，命四子，上有以明其化，下有以晏其风：康或之歌，於是乎出；郁乎之德，於此自兴。夏、商倍之，亦克用，济济多士，文王以宁。自周道无章，秦原竞逐，张官设府，班员积於简书；选众举才，受垂（疑）一於典宪。降及汉、魏，下逮周、隋，岂其然欤？无闻焉尔。皇家再造区夏，重张宸极，四神骤雨而来游，五圣奔星而下降，礼明乐备，天平地成。八百馀国之君之，袭宾廷之冠带；七十二代之帝王，仰仙闾之轨躅。量其土宇，固可顿竖亥而迷大章；算其臣人，固已容成而惊隶首。室多忠信，家尽孝慈，老夫不知帝力，童子羞称霸道。文也武也，左之右之，实蕃有徒，不可胜既。出门无咎，适显於明时；比屋可封，何惊於圣俗？诚望博谋俊德，敷求哲人，两曹妙选，三官饼昏，然後收其杞梓，骞其萧稂。其有状犯赃私，罪当惩贬，案覆已定，景迹具存者：此等既未合得官，远来徒为劳费，伏望许同选例，限以岁年。诸色入流，每年参选，资品未著，伎艺未工：此等自知未合得官，情愿更加修习，伏望许同选例，录以选劳。关外诸州，道里迢递，河洛之邑，天地所中，伏望诏东西二曹，两都分简。留放既毕，同赴京师，选人每年长名，常至正月半後，伏望速加铨简，促以程期。夫然，有署者不来，无德者不至，来者就而简之，至得速而遣之：因其物情，亦何疲於来往？顺其人欲，亦何费於资粮？
    入官考绩，先凭善最，比来有不论德行，惟据功夫，奖劝之道，未为折衷者，愚臣敢不明目以论之？《书》不云乎：“三考黜陟”，唐帝、虞帝之遗烈灿焉；《礼》有之矣：“百官会计”，文王、武王之彝典存焉。京房进课式之言，汉王之所未暇；卢毓苦真伪之杂，魏后竟以施行：尽善之文，明诏攸在。至如不论德行，惟据功夫者，此由外州郡牧，未尽得贤，监司长官，时有其滥，褒贬不遵令式，高下随其爱憎，至公外爽，曲私内结。伏望播告天下，申明旧章：其有德有行，府寮共推者，虽有公坐小失，重加褒进之；无才无识，朝廷称者，虽有公事微效，量加抑退之；德行虽不能茂，因之以勤劳者，亦量加褒进之。然後命绣衣骢马，纠举内外，随状推科，以情案察，刑兹无赦，令在必行。夫然，德行为上，功夫次之，折衷之方，庶几此道。微臣等才谢知今，学惭半古，海内无事，君子盈朝，天下有道，庶人何议？谨议。
    ○断屠议
    议曰：春生秋杀，天之常道；冬狩夏苗，国之大事。豺祭兽，獭祭鱼，自然之理也；一乾豆，二宾客，不易之义也。上自天子，下至庶人，莫不挥其鸾刀，烹之鹤鼎，所以充庖厨。故能幽明感通，人辑睦，万王千帝，殊涂同归。今若禁屠宰，断弋猎，三驱莫行，一切不许，便恐违圣人之达训，紊明王之善经，一不可也。且如江南诸州，以鱼为命，河西诸国，以肉为斋，一朝禁止，百姓劳弊，富者未革，贫者难堪，二不可也。加有贫贱之流，割为事，家业倘失，性命不全。虽复日戮一人，终虑未能总绝，但益恐哧，惟长奸欺。外有断屠之名，内诚鼓刀者众，势利依倚，请托纷纷，三不可也。虽好生恶杀，是君子之小心，（一作恩）而考古会今，非国家之大体。但使顺月令，奉天经。造次合礼仪，从容中刑典，自然人得其性，物遂其生，何必改革，方为尽善？伏惟圣主采择。谨议。
    ○拔四镇议
    议曰：北狄之为中国患者久哉！唐、虞以上为獯鬻，殷、周之际曰猃狁，西京、东国有匈奴、冒顿焉，当涂、典午有乌丸、鲜卑焉，拓跋世则蠕蠕猖狂，宇文朝则突厥瓷睢：斯皆名号因时而改，种落与运而迁，五帝不能臣，三王不能制，兵连祸结，无代不有，长策远算，旷古莫闻。夫胡者，北狄之总名也。其地南接燕赵，北穷沙漠，东接九夷，西界六戎；天性骄傲，觇伺便隙，鸟飞兽走，草转水移。自言天地所生，日月所置，南有大汉，北有强胡，更相驰突，至今陷溃者，靡岁而宁焉。汉兴，高皇以百万众窘於平城之下，国人羞之。逮至武帝，患其如此，赫然发愤，肆志远略，建元中，使张骞始通西域，既而列四郡，据两关，以断匈奴右臂；复度河湟，筑令居塞，以绝南羌北交；於是乘障塞，绝亭燧，出长城数千里矣。於斯时也，承文、景元默之後，国用富强，太仓之粟相因，水衡之钱贯朽，练兵选将，深入穷追，倾府库之财，殚士马之力，行人使者，岁月亭障，贰师骠骑，首尾关河：饿虎未摧，其国已耗；乇驼既死，其人亦殄。至造皮币，算缗钱，税舟车，榷酒酤，夫岂不怀？深惟长久之计然也。匈奴於是乎孤特远窜，羽檄不行焉。始孝武开西域之後，为置使者校尉领护之；宣、元、哀、平，其道不替。王莽篡位，贬易侯王，由是西域怨叛，与中国隔绝，并复从属匈奴，敛税重刻，诸国不堪命。光武中兴，皆遣使求内属，自建武至於延光，三绝三通。
    至唐太宗，方事外讨，复修孝武旧迹，并南山至於葱岭为府镇，烟火相望焉。其在高宗，励精为政，不欲广地，务其安人；徭戍繁数，用度减耗，复命有司拔四镇。其後吐蕃果骄，大入西域，焉耆以西，所在城堡，无不降下，遂长驱东向，窬高昌壁，历车师庭，侵常乐县界，断莫贺延碛，以临我敦煌。伏赖主上神鉴通幽，冲机测远，下严霜之令，兴时两之兵。命右相韦待价为安息道行军大总管安西都护阎温古为副问罪焉。时也，先命兰州刺史行军司马宋师将料敌简徒，倍道据碛，贼逢有备，一战而走，我师追蹑，至於焉耆，粮道不继而止，竟亦无功。朝廷以畏懦有刑，流待价於琼州，弃温古於秦州。放弃二罪，而诸将咸肃，至王孝杰而四镇复焉。今若拔之，是弃已成之功，忘久安之策，小慈者大慈之贼，前事者後事之师，柰何不图也？四镇无守，则狂胡益赡，必兵加西域，诸蕃气羸，恐不能当长蛇之口。西域既动，自然威临南羌，南羌乐祸，必以封豕助虐。蛇豕交连，则河西危，河西危，则不得救。况复边境守御之具未整，内郡武卫之备未精，方须命将出师，兴役动众，向之所得，今之所失，向之所劳，今之所逸，可不谓然乎？而议者但忧其劳费，念其远征，曾不知其蹙国减土，春秋所讥，杜渐防萌，安危之计。
