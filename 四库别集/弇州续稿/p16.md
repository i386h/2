<!-- { "loadSidebar": true } -->
　　弇中故饶水澄潭连曲渠今年旱暵甚魃鬼娆吾庐窟洞走饿獭园丁焚枯鱼未论水不足陡惊地有余幸逢八月潮滚滚入城闾五昔桔槔声此潭仍湛如小舫媚夕阳清光来望舒停云相映带纎鳞欣故居余本泽国人焉能与之疎
　　
　　广心池中有小岛颇碍目境适旱涸募工去之殊更快然
　　
　　壶公对文漪中为一小屿石笋四五株垂杨两三树有之固不恶无之更成趣极目増浩淼轻舠辞抵牾譬彼太清表纎云絶点污游者或不然请为明其故
　　
　　有瘦瘠比丘拖丈八铁链■〈敝〉■〈敝〉行街市间不从人问衣钵而日候余冀得一言之赠悯而应之得一百廿字
　　
　　有一苦行僧鹄形尼干面丈八铁锒铛项锁复腰纒胡跪合掌言沙门有深愿不爱摩衲衣不乞伊蒲馔公是白尚书灵山旧法眷为我施词组欲作西归传我已堕疑城地狱急如箭斗大青莲花对眼未能见汝缚汝自解无缚汝从便有言添汝缚无言当汝荐何烦贤圣偈况乃凡夫谚勿学文畅师生买昌黎饯
　　
　　侍御京山孙君既以绩最赠其二尊人矣尚以不及终侍为永思之图以志感王子歌以寛之
　　
　　御史台中栢哑哑乌夜啼返哺既以乖风木不宁栖子心安可穷物理故难齐峩峩京山阡上有黄金题丹纶标玄徳彤管写青闺谁云二枯骨忽若吐云霓我诵孝终篇不为御史凄
　　
　　题鳯麓图为姚使君赋
　　
　　消摇朱雀桁栖托乌龙宫下有百顷筠上有千尺桐彩翮西北来丹霞蔽长空宁非希世瑞阿阁不见容感作嶰谷鸣鸣声何雝雝俗耳故寡谐伶伦安所从我欲谱此曲此曲不忍终
　　
　　耿大夫入为司徒领太仓事时余方上书乞骸赋此赠别
　　
　　白日丽中天氛翳浩纵横饥虎欲啮人何必避豪英夫子邦司直焉能不持衡抗疏排九阍天听时未恒徙公大司农欲以平两争伊余非良璧委路任青蝇但令识者怜甘为忌者憎公其振霄路余当返岩耕
　　
　　其二
　　
　　大道无町畦万类时并育苟非日相啮焉在伤局促余岂工宦人逝当返空谷嗟此尧汤世三岁榖不熟所患已剥肤岂惟仅蒿目矫矫耿寿昌常平初见属涣汗今大号屯膏古明朂窃因有氏言君以百姓足（时余方避言）
　　
　　章丘张虞部子发考绩便道归寿其父母为成古体应之
　　
　　我昔游阳丘其土秀而丰近有女郎山逺有丈人峯蒸为芝与兰扬芬于帝宫鳯皇从北来口衘紫泥封云霞光照耀山峯对巃嵸堂上双龢鸣音声何雝雝制锦为彩衣割禄充朝饔俱称千金寿行乐浩无终
　　
　　不佞故尝为冡宰杨公歌桃花岭矣复以郡丞王侯请得五言古体一章知公梦寐兹岭当不厌余言之渎也
　　
　　仙人至东海遗此瑶台核谁云下土薄种之不遽植二月三月来千枝万枝拆悬旭恒炫昼蒸霞仍烂夕雨过媚紫琼风回碎红珀四皓岂避秦偶如武陵客攀条掇其英乐与同颜色何必结实成然后生羽翼却指上林春春光渐狼籍
　　
　　吴子故泰伯之后思追至徳自名曰守让而别号吴荆余为赋之
　　
　　泰伯让天下窜迹在荆蛮虞仲表从兄文身志亦全季子让其国归耕梁溪田当其欿然时自制造物权奈何后代人役役锥刀间仰惭神明胄俯愧夜气専吴生感至徳千载思齐焉无欲道恒尊不竞心故闲吾闻之孔经当仁在师先
　　
　　由太平堤诣省作
　　
　　辰出太平门褰帷太平堤不知身上下苍山时髙低右鉴渺平湖左玦汇清溪残緑稽芰荷小白散鳬鹥是时秋始暮风物繁以凄迤逦贯索垣愀然念圜■〈阝〈非上土下〉〉冥冥天就寒冉冉日沈西首领且不顾焉问母与妻比屋苟可封咎繇亦易齐
　　
　　小泛入三台洞
　　
　　浩荡万里流屹立万古壁下有鲛人居沈冥不可识真宰欲献竒冲波为洗剔恍尔日御来呀然坤维坼云去挟飞樯涛来溅坐席磵隈涸细鳞雪乳县伏翼四顾若已穷傍有梯空石与客倾一卮呼童进双屐陋矣三台名此岂五丁力
　　
　　别留都诸公卿大夫
　　
　　君王眷故都所命必国桢八坐饶耆喆叅陪皆俊英皎皎素丝风蔼蔼披赤诚不以菅蒯微欢爱若同生宴游恒相籍有吐靡不倾缅懐止足分休沐荷时清桑梓有余暎鹓鸿寻夙盟挥手谢羣公努力赞休明迹逺心不睽何慕在合并
　　
　　其二
　　
　　爰居飨鲁门虩虩念大荒枯藿因风起虽髙故不长余本山泽癯晩收窃岩廊夕陪鸾鳯栖朝与羣龙翔荏苒歴再秋鬓髪日以霜萋菲亘天至其究乃我臧归计业已成离思故难忘愿垂金石契申此缱绻章
　　
　　太宰前司寇陆公少司寇朱公中丞石公廷尉陈公同乡右宗伯赵公太常顾公及苏侍御汤考功俞驾部孙右军诸君追饯摄山栖霞寺遇达公小谈
　　
　　夕奉赐骸书晨趋古兰若候舟少滞留敛迹栖寂寞午景悬松杉金紫忽萦络上宰追古欢三卿示哀托及我维桑友结兰谊不薄欵欵续绪言厌厌恣深酌羁鸟快摩空犹然懐饮啄非繇开士喻畴为脱纒缚宁直解离忧兼忘思归乐
　　
　　别秋省诸郎
　　
　　少习城旦言谬窃文苑迹晩途不自意秋省忝常伯峩峩贯索垣一星化为客诸贤感诚契送我太平陌言别无期会我衰何足惜曽氏语哀矜杨公称不惑此身勿易视此日勿轻掷勿以簿牍繁于心生别择心境苟未光诗书有徽纆
　　
　　客中贵谈中军朱大夫王光禄追饯栖霞有作
　　
　　归辙何所爱爱此中林幽感叹我良友驱马迫相求晨供伊蒲馔晩槖出珍羞贵人徇新知涕泗纵横流中军追故欢茕然若无俦慷慨朱大夫誓欲命扁舟沉沉王光禄悔不昔绸缪志士歌伐木頺老恋首丘诚知中肠异别泪不可收
　　
　　恩许归田重过摄山栖霞言念旧游有感因扣达观法师
　　
　　前岁栖霞来萋萋怨芳草今岁栖霞去恰恰欣黄鸟来似江总持去则明僧绍偶然分别心山色成丑好出处何足言生死尚未了欲了此一闗应须叅达老
　　
　　为王学士题金鸡山
　　
　　山作金鸡鸣海收银蟾魄俄顷天地开五岭同一白主人不雄冠委蛇备其徳为草彤竿赦时儤玉堂直异日拜相晨不惊翰音翼
　　
　　题琢庵巻赠白大夫
　　
　　白玉白于雪琢作芙蓉觥云龙隠成粟煜煜夜光明一朝献秦廷价夺十五城皭然绛州守何异此壶氷
　　
　　弇州续稿巻八
　　

　　●钦定四库全书
　　
　　弇州续稿巻九
　　
　　（明）王世贞 撰
　　
　　○诗部
　　
　　△七言古
　　
　　题毘山精舎是潘中丞读书处
　　
　　清逺吴兴古山水毘山去郡不十里一塔飞英到峰堕万井炊烟并云起梁国才人栁侍中构亭争胜白苹风棠阴欲尽兔葵出千载风流指顾空彷佛山灵诉天帝遣作中丞读书地洗砚池含星斗文题诗壁吐云霞气修廊复阁冠坡陀美筱苍藤衣涧阿花如懐县斋前宻果比闲居赋里多我歌一赠毘山长为是浮家易来徃糟丘好酿三百斛莫遣王猷信仍爽
　　
　　奉寿御史大夫杨公五袠长歌
　　
　　余未获识杨公面第闻其徳业朝着勲名鼎彝私心慕向之欲有通而未及也公今年五十而余已加二适里中子张复至自帅阃谓余解天雄虽不及待公薄有交承之谊谒一诗为寿不揆鄙陋遂成长篇酒间倘命张生雅歌奏之亦祭征虏佳事也
　　
　　公不见杨伯起闗西处处称夫子四世犹传掌武冠千秋尚说衔环里又不见杨楼船银黄若若悬腰间已惊三组冠朝列复展百里家函闗公今自是名贤裔少小长懐请缨志天子临轩下玺书单于逺塞知名字有时扫氛瀚海头有时夺幕王庭秋浴铁争听白羽扇赐金仍侑紫貂裘辽海波澄塞烽熄降将辕门但啧啧从尔和戎魏大夫我自屯田赵充国初登服政鬓未霜已闻召命出明光万八千户彻侯印二十四考中书堂野夫恨识荆州未倘公偶记交承事试言文举报曹公公今五十余加二
　　
　　戴仲徳善诗酒过余吴中寻当游楚乗醉歌以送之
　　
　　我不能学郄氏子为安道营剡下宅令汝四明老狂客又不能学吴趋儿为仲若卜吴中室令我湖山长秋色惟有新诗书巻头送汝扁舟凌七泽楚天看尽歌归来少文故事亦快哉壁间指点旧游处一处同倾一百杯
　　
　　公瑕为余书道徳经戏谢
　　
　　昙■〈石襄〉村头夜雷雨敕取真文向天去天上唯贪逸少书人间岂断伯阳语周郎妙摄山阴魂一扫重覩五千言厌说笼鹅成故事揖余袖手返吴门
　　
　　题王叔明湖山清晓图
　　
　　谁捐吴绫写萧瑟乍看无乃王摩诘即非摩诘或思训敢谓黄鹤樵人笔黄鹤夜半不肯眠欲换凡翼求真筌吸将三斛碧沆瀣吐作八尺青婵娟空青蒙碧犹未巳似有天鸡唤山起零露枝枝璎珞珠初阳处处葡萄绮问余展巻胡留连欲言不言心惘然市朝少选车马急方信此中殊有天
　　
　　题栢舟画巻赠髙母
　　
　　谁言卫风荡乃有共姜妇谁言吴趋薄亦有髙令母当时髧髦歌栢舟今日青灯照白头纵令淇澳清彻底争似胥江不肯流
　　
　　挽雪林赵老
　　
　　偶然一作侯门客懒向侯门借颜色偶然一艺能通神懒向人间称艺人南阳杞菊甘谷水前身恐是天随子谁言见画如见君石头城外多愁云
　　
　　张守有温甫学士擘窠书老栢行余以仲昭太卿画竹配之时万厯丁丑之八月廿五日守诞辰也眷属在里中将有就馆者并以为祝
　　
　　君有温甫手书老栢行槎牙爪距八法锋纵衡我贻仲昭手画竹数茎鸾鶱鳯舞叶叶排空青欲将此竹配此栢挂君髙斋八月动霜色劲节原从造化留虚心岂仗栽培得竹既嶰谷十二声一一将向朝阳鸣栢亦郁作苍虬吟和出万古萧龙音饮君酒上君寿赤水三条珠在手更闻阿段报山阴夜雨龙鳞箨中剖
　　
　　赠郑山人
　　
　　田父归来畏争席生不能学天目徐卿典衣沽酒长醉客弇园勺水一拳石又不能学太湖三万六千顷洞庭七十二峯粘天插天碧郑子移家西洞庭雅与徐卿称莫逆人生获此二絶良以快忽复担簦剥啄破我衡门色汝既不愿作万户侯又何必要识韩荆州牛腰一束尽行巻快语自足夸千秋男儿脚底路何限内则五岳外十洲郑子黒髭须其根雪千茎饮酒不三勺盎然双頬頳口如崩峡江涛倾■〈口展〉然一笑谓我胜徐卿谓胜徐卿已非偶复谓弇园自佳岂复须洞庭亦知前言戏我耳君不读蒙庄子斥鷃抢榆大鹏九万里逍遥之游竟如此
　　
　　褚临兰亭歌用旧题定武韵
　　
　　温奴误躏骊山陌上帝依然秘真迹欲窥日表少传神但觅云仍便灾石河南急利射雕手除却率更谁劲敌只字宁输永师贵八法疑从白云获纵令学步太婵娟肯作重儓依俗格颠米何劳据舷取王孙已为炊玉易对展双疑雕鹗翻别看总是云霞色未从道士换鹅羣要与君王留马式小儒岂解襄阳狡偶然弓失偶然得枯树支屏未为复位武经镵亦非匹即容懐瓘中下估试与绍京千万直笑杀萧斋一字萧少室山人为卖宅
　　
　　寿顾翁七袠一篇元章苏本有马式语
　　
　　顾翁静者寿有余鬓毛未霜頬尚朱园如辟疆客不孤夹池翠竹庭苍梧有鸟五色双鹓雏少者雝鸣觐清都其一息羽需搏扶翁今不乐何为乎毋论古稀古所无
　　
　　吕别驾贶佳酒冠絶诸名家因作长歌谢之且订后约
　　
