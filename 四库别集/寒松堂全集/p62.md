<!-- { "loadSidebar": true } -->
人之意格，而不能自出手眼，自行断制者，輙以饤饾目之，未审是否。七律勤作，益知其难。寒
俭肥痴，两者交失，不得不求之真实。顾真则太尽，实则不活，其失等耳。津岸茫然，虽掩卷长
叹，究何益战?惟高明教我。
答刘千里贡士
别后勤思道范，殊切鄙怀。以功令森严，不敢走尺素，且奉老母慈命，书札久已谢绝，
坐是三易寒暑，不闻起居，何似也。惟期晚年留意性学，接先儒嫡派，蚤有鹅湖之望耳。
仆近来向学颇专，一切情缘毫不为动。独念老母垂白，乏膝前菽水之乐，又无尺寸长以
报圣主知遇，其去道也远甚。自顾生平，步趋古人者何在?竟茫昧至此。因采辑儒者格言汇成一书，
名曰古今嘉言录。其于存心养性，立身行己，治世安民，成家教子之类，悉备焉。步之趋之，颇
胜于诗文之务华而亡实也。惜不能奉足下一裁正耳。倘静中有所得，幸勿吝示。辱芳讯至，如肃
坐可亭，对长者须眉矣。来诗四章，其衡阳之苍松古栢乎?敬闻教。
答乔白山同年
数载联床之见弟，留滞金门者，尚有仆一人在，辱烦记忆，惠我好音，感可知也。札中
教之爱之，道义恳叨，许仆以大贤之名，何敢当此。夫所谓大贤者，进之有益于朝廷，退之无愧
于菽水，而仆无一克尽焉。惟有恪守功今，保全身家而已。坐是，交际燕饮赠答之事，无一不废。
朋友一伦，至仆更不可问。足下曾见古之大贤，有制行如此者哉，过矣。若仆坚守之志，矢不可
夺。昔薛文清公云：「每顾遗体之重，未尝一门敢忘先人。」仰止有怀，此心此理也。闻足下莱彩
之余，读书不少，复寄情于山水数术
之间，高风可挹，有何毁咎?而省察若是其严耶，寡过之学难为量矣。
仆近日工夫，以寡欲为事，亦能身体而力行之。然共为君子之心，勃勃然动于中，妄有
古今嘉言録之选，盖集有明至我朝儒者语录而成书也。编摩二载，将以问海内之共为君子者矣。
白长洲先生集，藉重佳叙，仆得附骥以传，愿示一帙。近刻三种，并呈教削。
与王东阜同年
仆志大才踈，无当世用，忝附同年，碌碌不足短长，辱朝廷而羞知己，自如明甚。躬耕
养母，冀安愚分。不谓蠹朽之材，圣朝不弃，扶病而北，勉缀班联，主恩厚矣，真感极而继之以
泣也。入都以来，窃见贤者在位，君子道长，庆幸之私，形于颜色。縁仆大病初起，长途湿热，
孱弱之躯，委不能胜，以致手足肿裂，脓血淋漓，望阙瞻依，身难赴部。走役投递职名，循往例
也。细人沉阁，曷足深怪，今阅五十日矣，而见朝终无定期。礼云：「出必告行，反必告面。」家
庭巳然，况君父之义乎?
昨辱足下枉顾榻前，方知说堂必须印文保结，此或未经申明之近例也。又仆详阅吏部准
假原剳，止云「假满赴部」，并无起送保结字样，似乎京官假满较之服阅避职等项，防短丧，防假
冒者例有不同也。且仆非无印文也，总督咨达吏部，内开起程赴部日期颇悉。说堂之可据不可据，
非仆之所敢知也．若兵马司保结之说，特不得已者，而曲为之计耳。仆地非原籍，官非属下，突
然而乞保结，未必即与，与矣，而京堂末员，手持小吏片纸，以博一官，亦伤吏部之体也。敢烦
长者再一熟思之，仆惟有仰遵赴部之
旨，扶掖儿部，静听酌夺而已。此后之事，安于义命，不敢问矣，亦知非足下职掌。因叨知
爱，又景高贤，故责望之如此。轻渎之罪，伏祈垂察矜宥。
答郭元庵分宪
每忆清节直声在琐间，补阙拾遗，以补某减劣之不逮。顾亦有淮扬之遣，虽为敝乡占福
曜，而实为吾道感晨星也。扇头拙句，情见乎词矣。近以功令严切，引嫌未敢裁候。
顷接大教，依稀正色左掖，时抵掌天下事也，忻慰如何?雅贶出于尊命，分不当辞。所歉
者，执事下车云小，某未展一贺，按临蔚地，某未献一片。卽高明不加督责，返之子民之谊，其
能安乎?非敢却之，却之白取不恭也。至某给假一年，卧床十月，于地方之事，如在梦中，无所知
者。惟愿执事提挈纲领，表率羣僚，扩下问之虚怀，采舆论之公道，始终不失言路本色，是所厚
望也。藉手具复。不尽。
答朱山辉分宪
枉车下里，促膝榻前，夜雨敲牕，寒檠相对，指示之下，无非药石，令某胸次抑郁霍然，
不复知此身在疾病中也。嗣望仙旆过罗山，登楼赋诗，为人蔚以水一大快事。闻执事往返宣、云
之间，王事贤劳，又值某假期已满，行色匆匆，奉母入都，不及取道宣镇，又一缺事也。老母此
行，心切爱子，不惮炎暑．不辞劳瘁．高堂之情，重于膝下，言之哽咽，已卜七月十一日同出里
门矣。
顷拜手札，情谊兼至。所颁清幸，出于十年道义之心，例却何忍。但某卧病之日，诸凡
各上官下车，俱以子民，而失礼抱歉良多，馈赆槩辞，所以自安也。今若复开异同，则又自欺耳。
想执事必能恕之于常格之外矣。大教云，两镇三阀志所得，又非完书，不卜仍有秘之枕中者否也。
近作二律，情见乎词，奉高明正之。至某以积愆多病之人，再辱清班，信友悦亲必有道焉以处此，
故因乖爱而附请之。边塞风霜，诸惟珍爱。
答胡东瓯同年
昨一力走上谷，敬候道体安好，且以告云门至蔚之期也。仰知长者新愈之余，十分珍摄。
若寒家一谱，劳静中起居，此心何安?读书吟诗写宇，皆费心力，诚如孔子所谓「游于艺」也，则
得之矣，所教大有了悟云云，此当在乎日，不在病际也。凡颖悟无工夫者，易堕禅学，固知足下
了悟在乎日也，服服。庸斋言烦指示亲切，愧无足当药石者，奈何?奉怀一律，情见乎词，惟正之。
与陈天绂
别后，仆卽邀恩归养矣，与足下相隔数千里，鳞鸿都不敢问。嗣借邸抄，闻有抱病回籍
消息，悬知调摄之余，衣彩授经，家庭有乐事矣。山中愿讯太翁、太母起居，及贤郎学业若何。
足下心性之功，有何进境，日行何事，同学几人，一二不我为慰。仆遐边寡陋，惟足下以所得者
教之，庶几昔日之共勉者，
可相与有成也。幸仆家庭安好，老母近复健饭，且弄两孙为娱，力学有余地耳，敢以报闻。
答李绘先
弟自邀恩归养，一刺不敢入都。得手教，始知台下去冬北上矣。询及近况，捧读书绅诸
集，谅所云「身心性命，归落有在」，乃复问道于盲耶。夫身心性命，归落在齐治均平，卽大学之
明德、新民，止于至善也。外是则二氏之学，吾不知之矣。
窃见老年翁存心立言，无一不善。孔子云；；口之不出，耻躬不逮。」又云：「顾言顾行。」
愿知己于行字着力，直接吾乡文清公一派，去圣道不远。此处是真归落矣。粗缣匪敢言答，并附
家刻统照及。
柬程学博
前以心丧三年之义请教，接台翰，是论制服，非心丧也。窃谓心丧者，追忆不忘，三年
有如一日。其冠裳服饰，以及婚嫁宴会，事事无所拘滞。倘遇平日受教之事之地，恻然有动于中，
如下泽口泽之存，如终身忌日之感是也。过三年，又如朋友之墓，有宿草而不哭矣，此皆因义而
类推者。十君子有心则有丧，无心主人，安问丧哉?故曰．弟子为师，心丧三年」。其义盖深且远
也。愚见如此，再折衷何如。
寒松堂全集卷之十一
祭文墓表墓志碑铭行状纪畧
归省告祖茔文丙申
象枢不肖，幸邀祖宗之世德，及吾父之庭训，得以成科名，．窃禄位，以有今日。伏念丙
戊人仕以来，诸凡建功立言，继志述事，足以显扬家世者，今无一焉。象志大而才疎，多经而少
权，固祖父所洞察也。惟恃此心，兢兢乎不敢欺朝廷，不敢辱祖父而已。愿十年之内，奉职而职
未尽，得罪而罪已宽，诐谗面谗不售，无一非圣主之仁明，其为祖父默而佑之者实多也。若象枢
有其欺与辱矣，是义之所谓无尊，而赵括之仅能读书也。祖父亦何利有此子孙，象枢亦何能逃祖
父之鉴察而谴责耶。象枢久居京邸，仅从捧诏之便，取道蔚州，扶病一展墓下。其余岁时，惟西
望遥拜耳。霜露之感，其能已乎。
顷因母病给假，奉旨归省，于奉月初六日，方抵里门。仰先灵之如在兮，不可度思。念
游于之言归兮，誓也何词。怅陵谷之改变兮，展墓而视。告无愧于祖父兮，祖父其吐弃乎?否也。
归养告祖茔文已亥
象枢闻先贤之训矣，事亲为大，守身为大。若象枢一身，历十四年来，盖为君父之所有
也，母氏不但而有之。以故升沉不敢计。毁誉不能辞，死生不及料，惟有凛凛清白，兢兢职分，
冀得免于辱身及亲而止。是象枢之所以仰承祖父世德者，祖父知之，无问人之知舆不知也。
．自前岁拜墓而北，仍补原官。又经二载，幸圣主垂鉴，不加谴责，同列诸君，亦复有和
衷共济之雅。公退之余，与志同道合者究心圣学，互相砥砺，期于无忝所生，致身将在此日焉，
独念母氏在堂，春秋高矣。象枢委蛇君父，不能日侍母侧。菽水汤药，委之一长兄象悬一人，于
心何忍。昔人所谓报君之日长也。不得已，有陈情一疏，六月得请，八月乃归。抱两子于膝，母
心慰矣。祖父在天之灵，不更慰乎。况此身原为君父之所有，而今得为母氏有，象枢之守之者益
加力焉。辱身及亲，庶几免夫。若夫显扬之业，耿耿在中，犹未敢告无罪于祖父之前也。虽春秋
霜露，常扫墓前一片地，其如世德何哉，先灵鉴之。
乡贤祠告祭文丙申
吾父作俎豆之报，三年于兹矣，象枢不孝之罪，殆莫可指数也。前以尸素谏垣，竭蹷职
业?不获躬操牲醴，虔告几筵。既而被谪补过，霜露屡更，独赖长兄象县奉春秋祀惟谨，此象所为
中夜彷徨而不能自安者也。
忆癸未盖棺之日，公论已属。值甲申国变，事遂寝焉。今垂十年余，而公论益着矣。绅
邻里，悉
能表吾父之德；上下官长，复能褒吾父以言。独象枢数年以来，在乡在朝，无片善微劳，显
扬吾父之家世，继述安在乎?此又象枢所为中夜彷徨而不能自安者也。
至吾父追踪先哲，拊享千秋。且荷覃恩，赠征仕郎、刑科左给事中之官，凡此皆朝廷之
赐也，象枢分当捐麋以报之。顾乃心长力短，往往以愚狂之故，见容于君父，而取忌于僚友，未
能仰副庭训，慰吾父在天之灵，此又象枢所为中夜彷徨而不能自安者也。
兹因母病陈情，奉旨归省，始得再入里门，瞻仰庙貌。猗欤休哉，自非吾父盛德，孰能
当此乎。凡象枢所为中夜彷徨而不能自安者，今为稍释矣。然不孝之罪，终莫可指数也。神其鉴
之哉。
建祠告祖文庚子
象悬等生晚，不能见祖宗奉菽水，屈指显考见背之年垂二十春秋矣。树欲静而风不休，
子欲养而亲不在，岂不恸哉。虽时享克修，焚香荐食，母氏之心少慰。
