<!-- { "loadSidebar": true } -->
　　来喻缕缕似未悉前后鄙意者葢人心有全体运用故学问有全体工夫所谓孝弟乃全体中之一事但比他事为至大而最急耳固不可谓学者止此一事便了而其余事可一切弃置而不问也故圣贤教人必以穷理为先而力行以终之葢有以明乎此心之全体则孝弟固在其中而他事不在其外孝弟固不容于不勉而他事之缓急本末亦莫不有自然之序苟不明此则为孝弟者未免出于有意且又未必能尽其理而为众事之本根也今以六经大学论语中庸孟子诸书考之可见矣希吕自谓多病故不能精思博学而姑用力于其所及则固己为自弃而犹可诿曰近本若遂以为孝弟之外更无学问则其谬见甚矣且诚多病而不能精思博学矣则又曷为而苦心竭力以从事于科举之文耶此之不为而彼之久为虽曰不厚于利而薄于义吾不信也希吕其更思之书院规模且随事随力为之却就事实上考察整理方见次第不须如此预先安排记文扁榜尤是外事但此等意思即见浮浅外驰之验若于学问全体上切已处用得功夫即气象自当深厚宏濶矣太极西铭通书各注一本试熟读而思之亦求理之一端也大抵学者不可有放过底事乆之不已虽无要功夫亦有得力处也
　　答郭希吕
　　示喻缕缕备悉然所谓収心正心不是要得漠然无思念只是要得常自惺觉思所当思而不悖于义理耳别纸所示看得全未子细更宜加功专看大学首尾通贯都无所疑然后可读语孟语孟又无所疑然后可读中庸今大学全未晓了而便兼看中庸用心丛杂如此何由见得详细耶且更耐烦专一细看为佳日月易得大事未明甚可惧也
　　答时子云
　　来喻满纸深所未喻必是当时于此见得太重所以如此执着放舍不下今想未能遽然割弃但请逐日那三五分功夫将古今圣贤之言剖析义利处反复熟读时时思省义理何自而来利欲何从而有二者于人孰亲孰疎孰轻孰重必不得已孰取孰舍孰缓孰急初看时似无滋味乆之须自见得合剖判处则自然放得下矣舍此不务纷纷多言思前算后展转纒缚一生出不得未论小小得失政使一旦便登髙科跻显官又须别有思量擘画终不暇向此途矣试思之如何向编近思録欲入数叚説科举壊人心术处而伯恭不肯今日乃知此个病根从彼时便已栽种培养得在心田里了令人痛恨也
　　答毛舜卿
　　示喻功夫次第似觉头绪太多今且以敬义二字随处加功乆乆自当得力义利之间只得着力分别不当预以难辨为忧圣门只此便是终身事业亦不须别妄想向上一路也
　　答王伯礼【洽】
　　参以三数之也伍以五数之也如云什伍其民如云或相什伍非直为三与五而已也葢纪数之法以三数之则遇五而齐以五数之则遇三而防故荀子曰窥敌制变欲伍以参注引韩子曰省同异之言以知朋党之分偶参伍之验以责陈言之实又曰参之以比物伍之以合参而汉书赵广汉传亦云参伍其贾以类相凖皆其义也易所谓参伍以变者葢言或以三数而变之或以五数而变之前后多寡更相反覆以不齐而要其齐如河图洛书大衍之数伏羲文王之卦厯家之日月五星章蔀纪元是皆各为一法不相依附而不害其相通者也综字之义沙随得之然错综自是两事错者杂而互之也综者条而理之也参伍错综又各自是一事参伍所以通之其治之也简而疏错综所以极之其治之也繁而宻
　　太极两仪四象八卦者伏羲画卦之法也説卦天地定位至坤以藏之以前伏羲所画八卦之位也帝出乎震以下文王即伏羲已成之卦而推其义类之词也如卦变图刚来柔进之类亦是就卦已成后用意推説以此为自彼卦而来耳非是先有彼卦而后方有此卦也古注説贲卦自泰卦而来先儒非之以为乾坤合而为泰岂有泰复变为贲之理殊不知若论伏羲画卦则六十四卦一时俱了虽乾坤亦无能生诸卦之理若如文王孔子之説则縦横曲直反覆相生无所不可要在看得活络无所拘泥则无不通耳
　　易中先儒旧法皆不可废但互体五行纳甲飞伏之类未及致思耳卦变独于彖传之词有用然旧图亦未备顷尝脩定今写去可就空处填画卦爻而以彖传考之则卦所从来皆可见矣然其间亦有一卦从数卦而来者须细考之可以见易中象数无所不通不当如今人之拘滞也
　　【右●初●卦左　●　●】今于图中如此添脩当已明白矣
　　答杨深父
　　示喻自患柔懦不立而欲务于寛大含容此正以水济水之谓也前此所以奉告但欲贤者日用之间不昧此心更于应接事物处各求其理之所在则喜怒哀乐自无偏倚而皆中节矣不审贤者以为如何
　　答杨深父
　　所喻诸疑固尝面论若未能判然莫若条陈所疑章解而句辨之当有所决不可只如此泛论也【略处如某章某説某句如何当取而不取过处未安太甚三説亦然乃见所疑之实】礼乐刑政之为教如寒暑生杀之为嵗此何所疑若如来意则道外有物而刑政専出于蚩尤申商矣此类更宜寛着心胸子细推验不可只将寻常小小意见窥测也观横渠先生论周礼天官处亦可见矣
　　答汪子卿
　　一别累年疾病多故不获以时致问讯第积驰仰正思之来辱手书两通意厚礼勤有非区区浅陋所敢当者然足以见好学之笃虽老而不忘也信后冬深寒暖不常不审尊何如伏惟起处万福熹犬马之齿虽在贤者之后然今亦是老境平生为学非不究心然未有大得力处三复来诲皆其力之所未能及者而何足以少助于髙明但荷意之勤亦不敢隠其固陋耳窃味来书所引论语数条言仁甚悉而所论反覆亦不为不详独于仁之一字义理意味与其所以用力之方皆未之及岂其于此固有以黙契而忘言也耶不然则仁之所以为仁者初未尝晓然有见于心而的然有得于己吾恐所谓不违不害者之茫然如捕风系影之无所措而所以处夫穷通得防之际者或未能泰然无所动于其中也长者之明虽不至此然以所谓变通之术者观之则有以见其未免于彼之重而此之轻也昔子贡无谄无骄之问葢自以为至而夫子以为未若乐与好礼何哉无谄无骄则尚局于贫富之中乐且好礼则已超然乎贫富之外也然其所以至此则必尝有所用其力矣非规规于两者之间有所校计抑遏而求出于此也又况于自料其必有所不安而预为变通之计则恐其所立又将出于无谄无骄之下也无疑矣区区鄙意窃愿长者于此姑无恤其他而深探圣贤之言以求仁之所以为仁者反诸身而实用其力焉则于所以不违不害者皆如有物之可指而穷通得失之变脱然其无与于我矣不识髙明以为如何若有未安幸复见教也
　　答赵几道【师渊】
　　所论时学之弊甚善但所谓冷淡生活者亦恐反逞而祸大耳孟子所以舍申商而距杨墨者正为此也向来正以吾党孤弱不欲于中自为矛盾亦厌缴纷竞辨若可羞者故一切容忍不能极论近乃深觉其弊全然不曽略见天理彷佛一味只将私意东作西捺做出许多诐淫邪遁之説又且空腹髙心妄自尊大俯视圣贤蔑弃礼法只此一节尤为学者心术之害故不免直截与之説破渠辈家计已成决不肯舍然此説既明庶防后来者免堕邪见坑中亦是一事耳
　　答赵几道
　　昔时读史者不过记其事实摭其词采以供文字之用而已近世学者颇知其陋则变其法务以考其形势之利害事情之得失而尤喜称史迁之书讲説推尊几以为贤于夫子宁舍论孟之属而读其书然尝闻其説之一二不过只是战国以下见识其正当处不过知尊孔氏而亦徒见其表悦其外之文而已其曰折衷于夫子者实未知所折也后之为史者又不及此以故读史之士多是意思粗浅于义理之精微多不能识而堕于世俗寻常之见以为虽古圣贤亦不过审于利害之算而已惟蘓黄门作古史序篇首便言古之圣人其必为善如火之必热水之必寒不为不善如驺虞之不杀窃脂之不糓于义理大纲领处见得极分明提得极亲切虽其下文未能尽善然只此数句已非近世诸儒所能及矣惜其从初为学功夫本无次序不曽经歴不能见得本末一一谛当只其资质恬静无他外慕故于此大头叚处窥测得个影响到此地位正好着力却便堕落释老门户中去不能就圣贤指示处立得修已治人正当规模以见诸事业传之学者徒然説得此个意思而其意之所重终止在文字言语之间其徒虽极力推尊之然竟不曽有人能为拈出此个话头以建立宗防者亦可恨也其论史迁之失两句亦切中其膏肓不知近日推尊史记者曽为畧分解否耳今日已作书偶思得此语聊复奉告不审以为如何也
　　答刘仲则【杰】
　　示喻学问之道不专在书册而在持身接物之间理固如此然便全舍去书册不复以讲学问辨为事则恐所以持身接物之际未必皆能识其本原而中于几防此子路人民社稷何必读书之论所以见恶于圣人也试以治民理事之余力益取圣贤之言而读之而思之当自觉有进步处然后知此言之不妄也大学章句一通谩奉致思之地大抵读书惟虚心专意循次渐进为可得之如百牢九鼎非可以一嘬而尽其味也
　　答黄冕仲
　　所论为学功夫甚善但若果是见得日用周旋无非至善则亦不必大叚着力把捉却恐廹切而反失之但且悠悠随其所向便是持守乆之纯熟自见次第矣读书且就分明处看觑涵泳不必过为考索乆之浃洽自然通透也向説小善不足为重轻非是以小善为不足为但谓要识得大体有用功处不专恃此为本领耳善之所在即当从之固不可以其小而忽之也
　　答沙县宋宰【南强】
　　跧伏山间听于道涂与凡士友之言具知政绩之美窃谓今之为吏者捄过目前不得一意于抚摩之政乆矣乃如执事者出乎其间民不告劳而官无废事是可尚已如闻当路颇已相知更愿益修其在我者其实既大则其声愈闳将不可揜政不必有意于其间也
　　答杨简卿【廸】
　　乆不闻问辱书审闻新正以来侍奉吉庆为慰又知已遂书考又得史君荐剡尤以为喜但所谕赵帅书在吾友妙年何遽汲汲如此向使前举未登科不成如今亦要举状闗陞也平生不敢为此故亦不欲以此施之于人不喜人宛转为人求知故亦不欲作此等书反复思之无以应命但有一言为赠冀贤者抗志髙明有以自防于流俗乃所望耳井伯虽实相爱然似未知所以相爱也
　　答江梦良【史】
　　示喻学校曲折具悉雅志今时教官能畱意如此者诚不易得然更在勉其学业虽未能深解义理且得多读经史博通古今亦是一事不可只念时文为目前苟简之计也
　　答吴宜之【南】
　　所论为学之功若如所言则是大叚勇猛精进非复昔人矣爱前后屡闻此言而及至相见则性情态度宛然只是旧人元未有毫发改变则今日之云鄙意固有所未敢信也且不惟所説之病不曽去而省已粗疎发言轻易之病又更増长以此为学所谓郤行而求前也
　　答吴宜之
　　他説纷纭皆是不肯安于义命之意以宜之才气若稍加静重潜心向学何所不至今乃一味浮躁自立一种苟简自恕议论读之令人腹烦如谓世人习俗薄恶难卒与语而欲委曲开导之窃详此意恐自未免于薄恶而难与语也今日决意登舟无可言者但愿更思此言痛自収敛犹可救得一半若只如前日意思他时之困当有甚于今日者虽欲悔之不能及也所谓学者舍科举文字未有可从事者不知此语何为而发若如鄙意则科举文字之外学者尽有合用力处此贤者所当深念也
　　答吴宜之
