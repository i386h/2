<!-- { "loadSidebar": true } -->
　　俄闻鸡唱，妓循例告去，脱帔置土坑上。朱赠银四两，又持帔授之，曰：“天寒，早行良苦，此薄物为卿御寒，勿介意也。”妓曰：“蒙君怜惜，虚度良宵，受银已无状，敢有他。”朱曰：“所以重卿，气谊耳，床第之私，非所以亵卿也。何歉为？”妓乃道谢去。行半里许，忽回。朱闻叩门声，大恐，启视之，则妓也。朱未及问，妓遽大言曰：“实告君，吾盗也。吾父为响马领袖，以吾为香饵。然吾守身甚严，有起意乱吾者，立刃之。今犹处女也，蒙君柳下坐怀之义，范叔绨袍之仁，特报君。帔，君所需，吾去，即遣人来。还更有一宝物，君收之。天初下雪，泥未泞，可踏雪行，早离此。”朱且惊且喜，长跪拜谢。妓不顾而去。 
　　隔一小时，有人来还帔，并袖出一小囊曰：“此主人所以赠君者，嘱君载之以行，有无量价值。至杨柳青，某标局有人来索，君即付之，千万勿误。”朱受囊，出银犒来使，使者曰：“主人命不得受一钱。”遂去。朱启囊视之，则三角小旗也。 
　　天既大明，朱促车夫行。车夫以危险辞，疆而后可。将行，朱出小旗插车篷上。车夫相视愕然曰：“何由得此？此去无忧矣。”既行二十里许，有骑马荷枪者二十余人迎面来，摩车而过，又回马盘绕一周，谛视小旗，逡巡去。前行二十里，又如此。凡行五六日，遇如此辈者，数十起。距杨柳青十余里，即有人来迎。询之，则某标局所遣也。引之至局，供给丰腆。夜阑，主人入室，询旗所由来，朱乃具述其故，面归之。主人曰：“此贵重物，非有大感情者，不轻贻也。今已出重围，无须此。仆将持此以复命，不落他人手也。”朱乃再三道谢而别。 


　　女侠翠云娘传　清　秋星　撰 

　　翠云娘，不知其姓氏。山左产，年十七八，风貌殊可人，双趺纤小，而腾跃上下可丈许。幼业卖解，随父流转江湖，行踪几遍南北。意气骄甚，谓所见男子无当意者，自矢终身不字人。曾至上海奏技，其父为人诬陷，被拘入捕房。女随往有所剖白，而捕房例严禁华人，不许有所陈，遂被囚。不胜其苦，罚锾乃得释。女愤然曰：“吾国官吏，往往不免冤诬人，吾每谓之暴，窃窃不平，然尚容人辩诉也。不意西人乃若此。”自此遂有仇外意。 
　　无何，义和团起。女喜，请于父，往投之，盖即团中所谓红灯照者。女得隶某大师兄麾下，甚见信任，位次颇崇，锡以翠云娘名号，书之旗帜而赐之，所至桓揭以行。女自是妆束顿易，周身绫锦，衣履一碧，而貌益艳丽。见者辄疑洛水神姝。女日见团中无纪律，行事有类盗贼，颇忧之，然大势所趋，独力亦莫能挽。 
　　寻联军长驱入京师，团众逃无踪。女愤甚，激励其部下人，咸愿效死。遂与某国兵巷战竟日，西兵死伤者颇多，女部下人亦伤亡略尽。乃耸身登屋逸去。后团中领佐，大半为西兵向导，或为仆役，且藉西兵之势，劫夺戕杀，无恶不为。女慨然曰：“吾误与若辈共事，事胡能成？然此耻不可不一湔也。”乃约会饮于某处。众素倾慕女，是日到者綦众。女遂宣言曰：“吾向谓若辈人也，不意乃狗彘之不若。今君出国亡，皆若辈之罪，吾谨以若辈谢天下。”騞然出长剑骈戮之，遂去不知所终。 

　　记某生为人唆讼事　佚名　撰 

　　夫妻反目之事，诚恒有之。然未有若某事之奇异者，有之，莫某姓若。某姓夫妇，因事反目，控诸县署，经年莫决，其妻乞援于某生。某生素狡猾，多智慧者也，应曰：“诺，越二日汝来，余将告汝以制胜之策。”越日，某氏往，时天气酷热，炎日如火，绿梧荫中，蝉鸣不已。氏既至，叩门。门启，一小童出，氏问曰：“家主何在？”小童答曰：“在园中纳凉。”即导氏往谒见。某生方皮冠狐裘，披雪衣，纳凉于竹林中，手持芭扇，仰卧一竹椅上。某氏问计将安出？某生曰：“若如是，夫人之案必胜矣。”氏如其术行之，果获胜。 
　　未久，夫妻和睦如初。夫乃详究其所以获胜之故，并问出于何人之主谋，其妻俱以实告。夫闻之，即控某生以唆讼之罪。县令传某生至，某生坚辞不认。讯氏，氏坚谓出于某生主谋，并备述某生在竹林中设谋定计时形状。县令闻之，冷笑曰：“汝作疯语乎？”令掌其颊，不准。吁，若某生者，可谓多机变之巧者矣。夫为人谋事，而反累及其身者，皆未得某生之术者也。 


　　记栗主杀贼事　清　潮声　撰 

　　迷信者云：“命中犯披麻，杀夫不用刀，妇人命硬，可怕如此。”有某氏妇者，貌既殊丽，性亦温存，惟披麻星犯命，日者皆言其有七夫之相。及笄后，归某甲，早死。复适乙，三月而亡。于是复改醮于丙，丙死。而丁而戊，皆夭逝。妇虽阅历多人，屡遭磨蝎，然在妙龄时候，情兴方浓。对镜添妆，自叹红颜薄命。花晨月夕，求凤恒歌。知之者，虽艳其貌，怜其遇，终以前夫为殷鉴，敢望而不敢即。久之，有某已者，素不信术者语，侦知妇意，遂委禽焉。新婚燕尔，弋雁兴歌，女貌郎才，适成眷属，其乐可知矣。妇以为连杀数夫，已解披麻之厄，从此当可白头偕老，永矢百年。讵刚柔相克，再接再厉，不半载而又失所天。痛恨之下，心如死灰。因一意守贞，不复求人间之乐。盖妇以日者曾言当杀七夫，故不敢再上望夫台矣。然妇本多情，每嫁一夫，必私将前夫之栗主（即神主牌）携之同往。至是已得六具，扃而纳诸床下。夜半，忽有偷儿穴壁入，摸得栗主笼，意为奇货，摄之欲行。妇闻悉索声，疑为栗主争风而相斗也，遂望空虔祝曰：“各位夫子，幸勿喧闹，妾之至此，实命不犹。”偷儿听之，适适然惊，以为彼暗仗多人，戒其勿为声响，将致余之死命，故言贼命不有也。妇又曰：“自今以后，当为君等守节，幸毋恐慌。”妇语毕，声息寂然。明日起视，偷儿已吓死于床下。 


　　女侠荆儿记　佚名　撰 

　　广西百色县，有五雷岭，峰高插云。山岩中有石穴一，巨蛇潜其间，长十丈余，围大一丈，常出噬人。土人畏之，祠为神。县官每岁以牛羊致祭，春分前后，巫觋传蛇神言，令乡里献十二三童女置穴口，供神食，不然则祸作。县官苦之，出重金购贫家女，及有罪者女养之。届期，盛设香烛彩乐，送童女置蛇神祠旁。前后已用九女矣。乾隆十八年，县官将祠蛇，索童女苦不可得。邑民俞某者，家甚贫，生七女。其季女名荆儿，年已十五岁，请于父，愿应募。父母骇甚，阻其行。荆曰：“蛇鸟知择人而噬，巫觋妄言尔，儿自有术敌彼。幸而成功，一方受其福，不然，仅儿一人受祸耳，且留儿徒为父母累，不如卖儿得金，以助家计。”固请行，俞某固不肯，昏夜，荆儿潜逃，叩县官庭，陈来志，请携利剑及毒药米饼蜜面以从。县官壮之，留置署中，为之储备一切。届期，将送女，巫觋多言此女不可用，县官怒斥之，乃舁女及米饼等至洞口。夜半蛇出，头大如瓮，双目闪烁如悬灯，闻米饼及蜜面香，先啖之。荆儿匿穴旁，以伺其变。顷刻间，毒发，蛇随地转动。荆儿挥剑斫蛇，中其眼，跳开寻丈外。蛇怒，一踊出穴外，荆复自后斩其尾，断蛇。荆乘夜奔回悬署，疲极而晕。灌之复苏，遂言斩蛇状。众驰往洞口，割蛇而分之。乃治巫觋罪，县官奇此女，纳之为子妇。 


　　余墨偶谈（节录）　清　燕山孙樗诗樵　撰 

　　八卦轿 
　　粤西地瘠民贫，乡村妇女，率多大足，肩挑负贩，与男无异。柳州来宾一带，时有舁肩舆为生者，如坐客为男，二女肩舆为坎；坐客为女，前女后男肩舆为震也。余仿此。 

　　兰花菇 
　　昔六祖讲经于仁化山中，附近处所，多产南华菰。粤西贺县亦有之，俗名兰花菇。某大令宰彼时，中丞按部过县，询其地有土娼否？某误以为土产。遽答曰：“有。”询何名曰：“兰花菇”。中丞正色曰：“曷勿逐之。”某始悟，座客为之胡卢，中丞亦笑。盖三字实似妓之美名也。 

　　考婿 
　　一日于陈雨亭座中，谈及伊在永明，见有姑苏被掳才女某某，以自作月下即景二诗考婿，其诗云： 
　　水清桥影一弓圆，桥下垂杨系短船。 
　　钓罢渔翁深睡着，游鱼逐水戏荷钱。 
又 
　　流萤错落不成红，花影横街语暗虫。 
　　独坐似嫌宵寂寞，月明隔水一声钟。 
后闻某司马以成句“犹话寒山半夜钟”诗赚去，惜哉！ 

　　禽言古意 
　　“姑姑恶，姑姑恶，姑不恶，妾命薄。”此前人禽言诗也。满洲宜少耕进士亦有古意云：“作妇难，作姑易。姑常怒，妇当泣。寄语阿姑无太痴，今日当思作妇时。”二诗异曲同工，不能为之轩轾。 

　　秋闺怨 
　　仲兄翰卿最喜余童时所作《秋闺怨》一绝。诗云： 
　　秋闺夜捣凤仙花，要染纤纤玉笋牙。 
　　争奈小姑无意绪，说侬私制守宫砂。 
谓古今来忠臣义士，嫌疑不谨，蒙此暧昧者岂少？ 

　　妓诗 
　　《明湖韵事》载妓郭韵楼赠别诗云： 
　　袅袅湖边柳，春丝不盈把。 
　　殷勤折赠郎，好策来时马。 
虽本于山谷之“折柳当马策”，然四语精神，注一来字。 

　　题壁诗 
　　曩于清风店旅壁，见某书一绝云： 
　　片刻欢娱景易穷，清流竟付浊流中。 
　　他时重到迷香洞，应有阿娇认乃翁。 
语虽涉于激，然非此棒喝，安能唤醒沉迷耶？某落魄时亦有句云： 
　　昔年裘马御肥轻，曾向迷香洞裹迎。 
　　不信黄金挥尽后，居然尝得闭门羹。 
读此则又可破涕为笑矣。 

　　花怜水 
　　花怜水，粤西猺山中江名也。三字颇雅，古藤苏琴舫舍人游猺日记，有诗纪之。 
　　莺莺饼 
　　山右泽郡市中，有名莺莺饼者，形似荷叶，双折微翘，干脆耐嚼。传以为当日双文饷张生者，徒负佳名，殊鲜真味。 

　　旧凡女史题壁 
　　曩过滹沱旅店，见壁上有旧凡女史诗四绝。凄惋动人，后仅记其“秦淮一片胭脂水，都是风流酝酿来”之句。其它不复记忆矣。辛未夏五，杨剑潭刺史以四诗邮示，特亟录之。诗云： 
　　十九年华正好春，飘零无奈落风尘。 
　　梦中犹认金闺质，低掷珠帘怕见人。 

　　生怜薄命向谁论？风月当场泪有痕。 
　　笑语温柔心宛转，屈身犹是受人恩。 

　　断梗飘蓬剧可怜，画中眉意晚春前。 
　　玉堂夫婿神仙眷，多少金闺美少年。 

　　手把菱花漫自哀，个中沦落几仙才。 
　　秦淮一片胭脂水，都是风流酝酿来。 

　　背面美人诗 
