<!-- { "loadSidebar": true } -->
　　华阳黑水在天地西南去中土逺异代能臣死士不登祀典即耆旧荐绅亡从得闻号名往往多湮灭不振至莫保丘墓成都仁夀郭北十里所棘楚藂薄中有断墟残碣兆时鬛二狐鼠野千窟穴其下为宋丞相仆射何公蔵木主处明御史汝南吴臯喻公按部行县哀仆射忠劳死事不食竟土廼下令斩薙薰窒益封树更寘祠宇羡门华表百物使仁夀尹毛沂绘图勒状问记于前史氏记曰仆射讳防字文缜宋隆州陵井监人政和五年举进士第一时金主完顔旻方称尊号王室多事宰相王黼承蔡京后深文黩货主佐旻攻辽取燕云计举山后诸州割截饷旻自决藩卫益増嵗币至百四十万行路切齿朝士汹汹莫敢抗闻防为御史中丞独上疏奏曰王黼奸回专制冯借宠灵使海内觖望不去必乱中国请悉去其党胡松年等谢天下繇是黼松年皆罢免归靖康元年童蔡既伏诛公稍迁中书侍郎金师攻防天威军尼玛哈举部曲南下两河震荡诏百官集尚书省议三镇便宜百官多言请割地求成便防固持不可谓三镇为国塞垣三镇破国谁与守且敌情无厌即割内地尽江淮岂有不来理唐恪耿南仲力争不释公厉声曰河北民无罪弃地民独安之且以河北取天下势若建瓴河北既亡其谁为中原者帝曰何防言是然恪南仲宠厚不能夺竟罢防开封尹已复诏为尚书仆射数日敌薄城下殿前诸统制败死斡里雅布纵兵乗城焚南薫门卫士杀伤相借公犹勃勃率都民巷战欲以身殉阙庭敌谢不逞呜呼雄哉徽钦北狩公及侍郎李若水从若水诟敌死公与秦桧等奉二帝至燕桧臣事达兰得南归约为间谍公独仗节不屈日哭二帝所南望中原有能复仇者而竟为贼桧所夺卒走死海上蜀故老尝説康王兴河北帅府事出仆射建炎中兴仆射最有功勲宜配享髙庙防劳记室而史阙不载诚为遗憾吾悲靖康之难蔡京为戎首王黼养乱幸成至耿南仲凌迟狼籍莫可楥捄然数人者皆得完狗马余骨死东南仆射生不逢明主末路廼得柄用国事已去身陷朔漠死委骨瀚海不克归还其社至削木为主题封旧山岂不恸哉山故有祠曰显忠院不知勅自何代仆射去今五百余年御史持节劝忠千里问记伐取岷峨一片石昭示无极使后来封疆之臣过其祠行其墟墓将有慷慨悲伤踟蹰不能去者知仆射得死所矣谁谓南朝惟李侍郎一人







　　明文海巻三百六十七
　　钦定四库全书
　　明文海巻三百六十八　　　余姚黄宗羲编记四十二
　　祠庙
　　茶陵州乡贤祠记【桑悦】
　　人以人名其出羣者随其所在而名为巷之人则曰叔于田巷无居人人止一二失之则国空虚得之则天下充实故曰不可谓秦无人又曰朝廷有人或甲有人乙用之则举其国名故曰楚有材晋实用之是故某地有贤不可以人名之乃名其所自出此乡贤之名所以立也夫士君子之生其贤有大小拟之以邑以郡以国以天下随其所能包而归之名贤于其郡邑则总以乡名故止称有国士有天下士茶陵长沙郡之属邑宋有谭世勣为校书郎时蔡京专政媚事者秩多骤迁世勣泊如也宦者梁师成宠幸有与世勣隣者致意勣勣谢絶之六年乃授司门员外郎靖康元年为礼部侍郎金斡里雅布入寇犯京师京畿提刑秦元集保甲三万请先出屯自当一面世勣谓宜遣元以所统分直国门使声势相属则敌不敢逼仆射孙傅深然其计而不能用京师寻陷二年张邦昌僭位世勣自敌营归邦昌命权学士印世勣坚卧不起邦昌知不可夺乃止绍兴初追赠延康殿学士封端洁公元有李祈字一初渉猎五经元统壬申发觧汉人殿元任翰林应奉同知制诰兼脩国史转迁两浙儒学提举与时背驰隠永新山中国初欲起之坚卧不就以疾终国朝有刘如孙字三吾至正丁亥乙榜授靖州路永平县儒学教谕洪武十五年特授春坊左赞善厯官学士同知制诰叅定国朝仪礼命作大诰三篇后序宸翰褒奬御笔寳蔵至今祈与孙俱有诗文行世是三人者在当时皆可谓之国士庶几天下士在千古止可谓郡邑之士故总谓之乡贤东淛俞君荩臣字廷臣由进士为御史左迁是邑令乃作乡贤祠以祀之俞后邑改为州吉之安成刘君时让发身科甲擢宪职与俞同数以言事忤内贵谪为岳之澧州节判当道借宼摄州章顾瞻是祠碑尚未刻以为欠事乃求予言用垂永久呜呼自靖康以至于今五百有余嵗茶陵之人羣羣而生逐逐而死者何可数计可指而名者曰三人然则千古为士于郡邑以乡贤名亦岂易得耶邵子曰有一人之人以至什百千万亿兆人之人予谓亦有一时之人以至百千万亿年人之人是皆不可以形论也就以茶陵三人而论之其骨已朽民到于今思慕之景仰之峙以之为四仙流以之为八水恒若接于心目者若然其人果真亡而与鸟兽草木同澌灭者伦哉州之大夫士覩是祠之立宜惕然于心曰不俎豆其间非夫凢所脩为建立俱不为一身一时之计则州之人为益増矣俞刘二君所以望于州人者有不在是者与使天下郡邑各増其人以治天下之事尚何天下之不治耶虽然虞周之时贤才之彚用为具臣泛职者皆非后世之人所易及然可指而名者曰五人曰十人大贤亦叅其间然则真贤之生从古为难天地气化愈薄后世生贤愈寡间有一二生之于世所闗系于天下国家甚重世之人尊用而安全之当何如也或髙下悬絶而不之知或知之而不能用甚至沮抑之摧折之使不能宣天地之所欲言成天地之所欲为伤其一身而疮兼天下害其一时而痛逮一世其人能自立于不朽者终不可以磨灭吾又悲三代以后能人于千古者多不能人之于一时也世不贵天之所珍则天亦厌生贤以实世天人相感之际任世道责者吁可畏也亦可忧也自人其身不计于人吾党之士尚其朂诸
　　昔贤祠记【邵寳】
　　昭勇王公既之一月其子太学生尚防即其墓之侧而为庐焉礼也何为有昔贤之祠也于是某掘地筑坦得断碑之半焉盖宋李常州昌宗之志郡志称其文出王荆公公之集固载其全某读而叹曰此昔之贤人也于是者盖五六百年其兆既不可识不可以复封吾则何以为心哉于是乎有祠之图既又慨然以思曰兹山故号芳茂今名曰横实以晋曹将军横者于是之故横于史传无考其在当时非有重望何至以其名名山久而不易今也祠李而能遗曹乎地官主事段子辛闻而赞焉曰夫祠也固以义起也合之其可也遂成之祠为二主左曰晋将军曹公右曰宋朝奉郎守国子博士知常州李公春秋有墓事祀土神后则具俎豆以享某既自为序复介其友钱景旻来请记于余余顷尝为王氏记斯阡也于兹山也悉矣使兹石也先是而出予固当牵聨书之况义以起祠有如今之举者君子谓某于是乎厚虽欲勿书乌得而勿书石得于正徳庚辰十二月越明年辛巳二月祠成上于庐若干步石刻嵌于祠壁又别用石刻其全文以伺谒而尚论焉者
　　宋太学生追赠秘阁修撰少阳先生陈公祠记【邵寳】
　　天下之势重在敌国者时有之矣其始也势必重在小人小人啓敌国外患也然人知重在敌而欲反之也难不知重在小人而欲反之也尤难重在敌国而欲反之当其时以战鬬死者殆不可胜数也重在小人而欲反之当其时亦必有以谏诤死者战鬬死者天下哀之犹可言也谏诤死者天下哀之不可言也此宋太学生追赠秘阁脩撰少阳先生陈公之死所以至于今数百余年而痛闵伤悼之不已庙之貌之尸之祝之而犹以为未足者也宋之乱自熈丰以来其所由来者逺矣至于靖康之时则金源日盛内逼京师敌国之重于是乎极所谓极重不可反者其此之谓乎而中朝六贼者实为之地重在小人则轻在君子重在敌国则轻在中国天下之势如此谁与反者于是有识有力足以当其任者李忠定公纲一人而巳使能专任焉而诛斥六贼则天下之势尚有可反焉者而二三宰执内忌外慑与六贼者表里经营不曰割地以和则曰迁都以避茍遂其私而忠定宏才雄畧直道正气乍用遽罢秘撰公发天下之危言当天下之大难六书渊圣三书建炎屡遭挫抑愈益奋厉卒之汪黄二奸党结防蔽曲矫宻呼身死其手比之朝衣东市之惨殆有加焉而天下之士去矣盖反天下之势者在识与力识在我而力不在我亦独且奈何哉呜呼少阳其可伤也巳是以天下之人闻其死者莫不扼腕流涕而有百身莫赎之叹高宗闻于临安愕然惊悟既赠官推廕车驾道公乡特赠钱五十万绍兴初追赠今官仍与恩泽赐田十顷呜呼人心之公固出于秉彛之初君心之明又复于蛊惑之后以是观之若公之尽忠为国虽天下祀之可也而况其乡哉润之丹阳公乡也祠焉礼也抑吾以为祠之者之意不惟风忠义以起懦而巳其欲弭敌国外患之衅于封疆戎好之间也夫其欲严君子小人之辨于进退任用之际也夫其欲察奸邪防矫之迹于仓卒变故之时也夫上诰下诏一举数得其为教也大矣深矣盖正徳已卯监察御史召南叶君廵我江南诸郡以江西之警往来视师江上道出丹阳问公之故慨然以瞻谒无祠为缺且见近地有圆通庵者茂林据胜遂命有司改而建焉时知县武康朱侯方既以忧去金坛知县南充任侯佃承檄来摄不越月而规制以完继而内江赵侯章至从而成之君子谓之善祠祠成且考叶君还朝赵侯亦以忧去越三年今知县上蔡张侯惟恕踵焉而増贲之赵侯起复复任秀水叶君在台谓其便也遂命以记属之于某某钦企秘撰公之忠义久矣且重叶君之属于是乎记祠在县西北隅前为石岸以临运河大建绰褉榜曰宋陈少阳先生之祠楼门三间入门为碑亭左右各一中为堂三间二厦像公其中前为露台金铸黄汪跪伏之像左右庑各十间左曰希贤右曰尚友后为楼五间曰有归取公自赞语也其下以李嘉仲像配公扁曰交情表赎死之义焉斋居三间在左守庐六间在右公之族裔居之有三丹亭义见叶君所题诗盖赵尹状云
　　重修蘧伯玉祠记【穆文熈】
