<!-- { "loadSidebar": true } -->
　　凡邃于学而丰于文，必以极致为归宿之地，所由得者有二焉：沈潜乎幽寂，以畜其才也。经渉乎广逺，以充其气也。方其阖戸深居，稽经绎传，隽嚼六艺，罗络百家。灯钞曙阅，手不辍披，口不絶诵，固能沈潜乎幽寂矣。然而天地之髙广也，川岳之雄竒也，南北疆域之大也，逺近文物之至美而繁也，非寡交罕出者所能悉知而徧覩。于是行四方，则视于目者非其所常见。听于耳者，非其所常闻。贤可尊而师也，善可亲而友也。经渉既久，其气有不充矣乎？

　　余甞间闗浪澷，喜与豪儁伍。得其类此者，多西江之朋也。近归姑孰，识黄尚明，临江人。较余所得西江之朋，则又敛焉而容敬，薫焉而徳和。盖其蚤岁修省于家，有沈潜之功，不遽以自足。操舟东渡，歴吴之郡邑，因留姑孰。时嵩溪马侯新建义塾，招徕学子，议选髦士，聘为塾师。众以尚明荐，遂登讲席，教事乃振。暇则与客蹑乔峰，俯洪流，访前贤遗迹，追逐云月，调啸于物表。今又思维扬为四冲之会，将浮游淮海，其经渉者益逺矣。傥回翔而西，则乡之人士见其学之邃，文之丰有加于昔也，寜不改容而敬叹也耶。

　　

　　送黎仲良序

　　友人王克明以上党黎仲良来谒，且曰黎本潞之名族，仲良在京师奏名为胄监生，受郑州学正。精风鉴术。蚤有藴负，自视欿焉㈠。于是历燕赵之疆，东至齐鲁，南游于荆楚吴越，将务富其学而充其才，遂以益斋自号。若其鉴人穷达寿夭，竒验缕㈡出，特余事焉尔。今其来也，闻子有素，而请见。恶得靳一辞以贲㈢之哉？

　　余闻克明言，因取仲良斋扁之义而告曰：“伯益谓谦受益，仲尼以迁善改过为益。徳无盛乎谦。尊光而卑不踰，其益为何如也？君子迁善则过必寡，改过则善必増。相资交助，其为益又何如也”？

　　上党隶平阳，民俗刚劲而任气。仲良仪恭礼和，惴惴如不能言，有谦之心哉。意其亲贤取友于四方，得迁善改过之道，故无负益斋之名也。世之挟技术，涉江湖，观貌听言，辨气察色，臆度祸福，妄期荣富，以徼利于一时。俾庸躁之徒生觊觎侥幸之想，芒芒㈣满路而未已，不徒无益，反致损焉。合伯益仲尼之言而加警者，仲良所以益已也。即风鉴以持正论，使人知力善吉而悖徳凶，所谓相形不如相心者，仲良所以益人也。今将官于郑，积其岁月，受命升职，又当推其益于时，未可以技术自待也。仲良宜知所择哉。

　　旁批：㈠自视欿焉，《孟子尽心上》：“其自视欿然，则过人远矣”。

　　㈡缕通屡。

　　㈢贲，《广雅》：“贲，美也”。

　　㈣芒芒，《文选束晳补亡诗》：“芒芒其稼，参参其穑”。李善注：“芒芒，多貌”。

　　

　　送马仲云序

　　隆平之时，有台察以肃宪纲。征伐之际，有将相以统兵政。奉承于将相台察，能不失职，保有令善，则于佐理一邑又何难哉？马仲云世为荐绅家，结髪事刀笔，甞为吏金陵郡台察，莅焉天子耳目。大臣坐镇尊严，聮宩列居，霆轰而鹗鸷，乃周旋其下，仪度整闲，接物无忤。郡幙缺僚，拔君摄其事，处置有方，羣吏慑服。及掌官廪，出纳田赋，数十万悉称其平。余在金陵见其劳绩，喜吾邦有人，行志于大府，受知于崇台也。考满归姑孰，除长洲幕官。适淮甸兵起，姑孰滨江，迎送供亿，日不暇给。郡府委君赞画当涂。未几，三省行台官皆以宰执领大将治师江上，军需浩繁，责办于旦夕，陵轹摧撼，寝食不遑。仲云应变神捷，当路咸喜其能，不唯免过而已。

　　今将赴长洲，虽剧县。刑名之轇轕，钱谷之富穣，倍蓰他处。然于台察将相，既亲歴其难，而其才有为，则佐邑无难矣。古谓遇盘错而别利噐，仲云有焉。余惟姑苏为东南财赋甲区，比岁民力凋弊，盖地产有限，而横敛无穷。或有谋筞，彻㈠在上之听。推以矜恻之心，济以恵利之泽，使赤子乐其有生，亦吏治之光华也。

　　旁批：㈠彻，《说文》：“彻，通也”。

　　

　　送张文泰序

　　士所愿者，有文学以美其身，有名爵以行其志。天下文学所萃者，辟廱也。天下名爵所出者，朝省也。张君文泰则隶业于辟廱，知名于朝省者也。

　　徃年乡试东平，众谓其当擢大科，乃弗如志。居京师，执经听乐，趍跄胄子之列，不自满而遽止。一旦去燕，历齐鲁，浮大河而下，渉淮泝江，游观于吴楚。至正庚寅秋，余与之邂逅京口，同舟抵金陵。君览六朝故都，时与贤俊伍。既而访旧姑孰。明年余归而相遇。言论意气视昔有加，所至弟子归向。故居有庐，食有鱼，门有长者之车，虽羇旅万里而觞咏自娱。今北上为卒业计，吾意太学先生及诸公卿皆将叩逺逰之所得，君可黙而不言乎？

　　今徐豫荆扬之域，亡郡县百余。兵火萧条，黎元涂炭，江河淮济，天地血脉，贵乎流通，乃至分截。海上攘夺，阻塞粮道。拥重师者未明戡定之方，有民人者不先抚绥之术。财用耗费，公私罄竭。力役愈横，贿赂公行。文武才略，可以立邦家太平之基者岂无其人哉？或者任之而未至，取之而未尽尔。文泰以身歴目击者，发忠谠之议，耸枢要之闻，宜有济时长筞，以副当代渇贤之想。由是以文学取名爵，盖非幸而致也。

　　

　　送许经历序

　　至正辛卯春，喻川许君来长姑孰郡幕。时承平既久，官事民俗一皆简静，以吏文赞政而有余。值兵起淮西，连破州县。姑孰并江相望孔迩，城堞久废，军伍寡弱。君谓难于守御，大募民兵。明年，武昌陷，饶信徽广皆不守。行御史台中丞、江南三省平章并领大将以姑孰居要会，挂印开府，招勇悍，集辎重。府官多以差遣去，故长幕者不克少休。董造兵噐，动以千万计。巨艘良马，武偹赫张。出师之日，强弓精铠，虎旅云趋。金鼓震发，旗纛蔽空。许君亦与有劳焉。筑城役兴，时进善筞，上官听纳。大军征讨，假道不絶，君出入锋刄间，供给不避艰苦。暴兵犯宁国界，及据溧水。四境日迫，勤议拒守之计。又明年春，淮南省平章将兵来援，驻札城郭，供给益繁，士马饱刍粟。于是据溧水者溃，境内胁从悉降。自君到官未久，羽檄遄至，不得从容坐幕中。昼夜奔驰，寝食弗安。家累隔数千里，音问顿絶，曽无私忧形于言色，唯思尽忠王事而已。

　　观君神仪萧散。世当无事，谦抑逡巡，似不能任劳剧。及军兴随机应务，虽纷扰仓卒，意度闲雅，何其能也。然数十年来，南人不得仕省台院部，仅补逺道宪史。君因以吏役历海北两广宪司。除恵州路照磨，升从仕郎、太平路经歴。向使累朝股肱耳目之臣，祗率世祖蕉章，南北人才视之无间，俾其君子彚进，小人爱戴，而致治之美埀衍无疆，夫何妄生区别于一统之朝，日益猜忌懐愤。诸人亦以摈弃不録，构衅引类，发于长淮数千里间，蔓延江左，干戈烂漫，亦有以致之也。比者悔过，复国初之制，产自吴楚者得与中原人等，则许君秩满，铨司考绩，非复向时之待南人者比。予故因其行以卜世道云尔。

　　

　　送程子舟序

　　人有同室而异心，异乡而同道者，其故何哉？彼异心者重利轻义，易进难退，已絶而益附，已去而复留，虽甞同室，不害其为异心也。此同道者爱恶之公正，议论之谠直，毅而能和，通而有制，虽出于异乡，而实为同道也。

　　仆得纳交于程君子舟，盖异乡而同道焉。君世居婺源，族人仕姑孰，因来视，有荐其文学于郡府者，遂聘为泮斋之师。适仆归自金陵，同时分教，而自贺其得友也。

　　列居垆亭，罄欬相应。书㈠则茗饮而集，暮则袂属而归。每闻君语，心用开悟，源源清济之贯浊河也。其为人也不可以势屈，不可以利诱义之，所在汲汲趋从。至于正色斥邪，据理折傲，卒使公道昭明，而异心者不得以同室矣。逺近向风，簦屦云翕。君得以阐扬经术，虽扰扰危急之秋，教养不辍，学校光采，冠于东南。

　　君至姑孰之明年，婺源陷，南望悲嗟。及婺源平㈡来者报母夫人及妻子避难皆归，室庐具存，疾疠不染，又以见作善之祥也。道里渐通，将圗归省。仆亦东渡浙江，同道而逺别，宁不怆然于懐耶？尚冀修其徳业，充其才智，出济时艰，当有余裕。毋长徃而不来也。

　　旁批：㈠书字讹，当作昼。

　　㈡平字讹，当作伻，使者，仆人。

　　

　　送丰叔良序

　　天下之至险者，水而已。智者设为防，庸制其汜㈠滥溃决之势，不惟遏絶民害，且成润沃之功。物徤而奔逸者，莫如马。故驭以羁络，虽懦夫亦能扰而驯之，使其胜重而行逺。人有心也，一或邪僻其险于水。人有欲也，一或荡靡逸于马矣。

　　先王之治天下也，执其枢机，不劳力而众自定。防之驭之，有其要耳。示以道徳仁义，习以诗书礼乐，教立而化行，杜祸乱之端，延泰和之祉。曽何险逸之虞哉？然古者为教，其原出于朝廷。后世为教，其责归于学校。今郡县学校之教学，官董其事，训导专其职，则师模所系，尤在乎训导焉。茍得端士，阐论至理，开发英才，使斯民相观为善，虽有残暴，亦知尊君爱亲，不至于干戈纷争，赤子涂炭，若此之极也。

　　姑孰学有训导曰丰君叔良，其先四明人，宋尚书清敏公之族。至正戊子秋，同知张庸道主持学务，闻叔良才行，命学官致币，征为训导。叔良时为富族塾宾，其塾厚礼坚留。未即起，郡府遣县官迎请，乃至。时余同教四斋，授业之隙，聚话倾倒，相驩无间。冬，余赴金陵。后至考满归，则见从游叔良者増多，贵介子弟，规矩森肃。余又获与叔良同教，相驩有加焉。

　　值兵符四驰，敌压近境。军马载道，而诵读之声，庖廪之给，未甞一日废。重以宪司郡守临励，春秋享祀，朔望会讲，升降周旋，宛如承平时。方人心惶扰，见庠序修举，衿佩趋跄，恬不解散。遂稍稍自安。甲午春，叔良辞职去。蒋君茂昭集诗为赠，俾余序之。

　　夫江东统八路，属乱离之际，学校教养，率多停弛。其七路之境，兵火伤残。姑孰治三县，独能保有全疆，民不思叛，今又习保伍之法，奋威武之容，将以扞城御侮，岂非教化尚明，闻风观感者众欤。先王防驭之有要，可验于此。故因叔良而发焉。

　　旁批：㈠汜字讹，当作泛，同泛。

　　

　　送梁教授序

