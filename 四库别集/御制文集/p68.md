<!-- { "loadSidebar": true } -->
　　美诺既克移问促浸狼狈为奸而更谋深刼木果木【自壬辰冬攻克美诺逆酋僧格桑窜去索诺木匿而不献于是移兵申讨促浸时温福为将军由功噶尔拉进阿桂为叅赞大臣由当噶尔拉进温福旋攻据昔岭遂驻木果木师久不得进温福绌于谋以营中所有之兵筑卡布守既耗兵力且以分而见少癸巳夏贼酋窥其无能乃逞狡谋令贼目纠众自美卧沟及大板昭潜出号召儹拉降畨复叛扰木果木后路温福漫无部署军营为贼所刼绿营怯兵一时俱溃温福被害其余大臣官员兵丁阵亡者甚多我朝用兵从无如此挫折者思之实堪切齿】其恨至今将士何辜弗雪寃沉兵威大振劲旅继至师分两路谷噶马尼【去声木果木之失皆由营中无满洲兵为之表率亦由温福等奏阻故已派而未遣及温福既偾事知緑旗兵之】
　　【终不足恃乃派健鋭火器营兵二千吉林兵二千索伦黒龙江兵二千并派西安荆州驻防满兵四千前往以为之倡又添派陜甘滇黔两湖精鋭数万合力大举以阿桂为定西将军丰升额明亮为副将军阿桂遂统八旗劲旅阅五昼夜而恢复儹拉全境乃进攻促浸甲午正月阿桂自西路攻克谷噶了口占其山梁入贼境百余里明亮亦自南路攻克马尼此为再进克捷之始军声大振】上下同心摅忠敌忾西路遂进南路畧泥【去声　勒乌围从西路进攻噶喇依从南路进攻阿桂自攻得谷噶了口遂能扼要所进据皆其险隘明亮等既得马尼虽时有小捷然庚额特马邦俱未易攻进于是遂专望西路之得手矣】了口深入爰克罗博【阿桂自了口进兵以罗博瓦为贼人紧要门户因派兵五路分将令率之超越而登遂将罗博瓦山峯及山冈碉卡尽行攻克】喇穆喇穆并占黙格【叶　阿桂自三月间攻得罗博瓦阻雨数月至六月初稍晴遂克其冈下之色淜普又于六月下旬尽克喇穆喇穆山梁及日则了口七月中又克其该布达什诺大木城并焚烧格鲁瓦角寨落十月中复占其黙格尔山梁其地在日尔八当噶之下荣噶尔博之上向阅地图指以谘询阿桂而所筹适相合既占此山梁遂克密拉噶拉木大寨并克获凯立叶各寨我兵势益聨络矣】获康萨尔木思工噶【叶　阿桂自十月攻得黙格尔驻兵密拉噶拉木几两月余至乙未正月十二日官兵乃攻克康萨尔山梁其险倍于他处贼之守御亦更坚而官军于三日内全得之其后复因雨雪顿兵三月至四月初十日天霁雪消十四日中夜官兵潜进攻夺木思工噶克了口阿桂自谓一日而收三年未竟之功洵不妄也】逊克尔宗其险难托【逊克尔宗为勒乌围贼巢外险自前嵗四月间攻之经年未克阿桂自得木思工噶克了口之后于五月初攻克噶尔丹喇嘛寺及噶朗噶又抢占舎图枉卡已居髙得势而留逊克尔宗在后究属非计乃于五月十二派兵前往时雾气四塞官军乗势攀越崖磡直至碉根遂将其地上下石碉木城悉行攻克是役也丰升额之力居多因于其公号果毅下增继勇二字嘉其能绍乃祖额亦都之绩也】凡此数处林立坚碉层次攻我师实劳据昆色尔乃近贼巢北军亦至隔河匪遥【七月初二日官军乗夜潜进直上昆色尔山梁蚁附登碉立时攻克初四夜官军纵火焚贼寨至拉枯喇嘛寺飞腾而入又得喇嘛科尔三寨并攻克菑则大海竭三日三夜之力占地纵横三四十里焚其碉寨一百三十余先是明亮在南路以其株守无益令移兵北路防甫至宜喜即得达尔图山梁至是复由茹寨攻进连克额尔替石眞噶等寨尽得其上下沙尔尼之地与阿桂军营仅一河之隔矣】曰勒乌围贼旧官寨垣固碉髙力守要害经楼辅车陡磡划界木卡石城蚕簇鳞绘拏栅周遭援路截其泅水拽桥囊土济师【勒乌围为贼旧巢恃其碉髙墙厚守拒甚力且有转经楼相掎角中间碉卡鳞次又阻以髙磡五层殊不易攻阿桂于勒乌围转经楼之中拏栅以截贼人援路并令冷角寺一带官兵由西北而南沿河拏栅以断其下水之路又募楚兵善泅水者系巨索于甲尔日磉桥柱以拽圮之又以磡边贼人鎗石可及官军头戴柴捆手推沙囊匍匐而行至磡沿层积推起赶列三层木栅以击磡下之贼】穴道旁出轰以地雷【叶】凡此百计用尽无遗【并于所掘地道中用礮轰击磡下掘沟抗拒贼众凡可以用力设法者筹画备至阿桂可谓善于谋矣】四面礮攻碉摧垣裂遂督大军斫墙冲闑游魂弗支奔迸蹩功成一夕中秋八月【官军四面合围礮轰鎗击并抛掷火弹所遇碉卡或拔栅斩闗而入或攀援奋跃而登呼声四起贼众披靡殱戮殆尽惟莎罗奔兄弟及贼目丹巴沃杂尔闻风先窜究亦难逃　　天网计亥子丑三时将勒乌围官寨转经楼喇嘛寺悉行攻克凡贼所恃以抗拒之处一夕无不摧破时乙未八月十五夜也】众军之力一帅之谋靖彼贼穴安我蜀陬肫乎厥忠卓乎厥猷铭志鸿功永示千秋
　　平定金川勒铭噶喇依之碑
　　向不云乎弗加征而自臣属谓之归顺始逆命而终徕服谓之归降若今索诺木之穷蹙率兄弟出碉献印不但不可谓之归顺即归降亦不可得而方彼其抗命相拒歴五年之长兹已密围巢穴火器团攻腹心溃内羽翼失傍【官军初围贼巢蚁众犹负嵎抗拒我兵用大礮四面环击贼自揣力不能支日形窘迫先是逆酋之母姑姊妹情急来投自请遣人回巢招谕索诺木乃遣其兄刚达克彭楚克以次诣营恳求皆就拘系其党恶之布笼普阿纳木等先后求降山塔尔萨木坦等并经擒获于是进围益急贼势日蹙官军复摧其近碉断其水道畨众恇惧纷纷溃出索诺木遂率其兄弟莎罗奔甲尔瓦沃杂尔斯丹巴及两土妇并助恶之大头人丹巴沃杂尔阿木鲁绰窝斯甲尼玛噶喇克巴偕两喇嘛挈属二千余人出寨逆酋跪捧印信羣泥首乞命由是罪人斯得献俘奏凯】方将劚砦捜穴利斧其吭生擒亦易旦夕灭亡乃始匍匐请命又安得比之肉袒牵羊噶喇依者盖其世守官寨故多深堑髙墙我师万层险歴千战威扬譬之大木已尽去其枝叶则本根亦可待其立僵然而逆贼有言官军若至当毁其重器聚族焚而自戕使果如所云则虽献馘蒇事终不如生获尽美尽善之庆是盖凶渠罪大恶极而且贪生苟延以致献俘阙下明正典刑于是疆界厥地屯戍我兵镇羣藩而永靖树丰碑以告成功嵗在丙申仲春日吉时良
　　陶庄
　　河神庙碑记
　　成大事者必有其时事有视若易尽人力而为之然终于弗成者则以
　　天弗助
　　神弗相而非其时也事有视若难尽人力而为之而终于有成者则以
　　天所助
　　神所相而适逢其时也虽然
　　天助也
　　神相也无所为告之者也使时有可乗而人弗尽力而为之亦难望其有成也故举大事者必当审事机乗时会尽人力以敬祈
　　天助
　　神相则庶乎奏平成之功三者不可阙一焉吾于陶庄引河益信此理之弗爽陶庄之土逼河南流近清口葢始自宋时南徙歴元及明不知其几何年矣于是有黄水倒漾之患于是有借清敌黄之説然而清水常弱黄水常胜虽劼劬补苴终不能得其要领而倒漾自若也惟我
　　皇祖圣祖仁皇帝首见及于此康熙己夘嵗
　　南廵时即命开陶荘引河俾逺避清口以除倒灌之患诚釜底抽薪之计也其后庚辰嵗辛巳嵗壬辰甲午嵗以及雍正庚戌嵗歴任河臣屡挑屡淤于是引河之事遂置而弗论【康熙己夘春　　皇祖南巡　　亲莅河干阅视形势　　命于清口迤西隔岸挑治陶庄引河导黄使北并　　命于南岸筑挑水坝横截河流逼入陶庄河口因河臣董安国开放过早随即淤垫庚辰春刑部侍郎常绶等遵　　防履勘以董安国所挑引河已淤坝亦毁坏请再挑濬寛深计长七百余丈辛巳秋河臣张鹏翮以引河中段淤阻宜加挑濬又运南岸积土于北岸加挑新河五百余丈其时黄河仅借以分流不免沙停水缓壬辰甲午两年河臣赵世显两次疏濬屡挑屡塞雍正庚戌北岸长出淤滩遂至大溜南趋全由故道】逮乾隆己未嵗予命大学士鄂尔泰视河仍持开引河之议而河臣河员率以为难行髙斌向称为善治河者亦以为功不易就乃创建木龙挑溜北趋图补偏救之为于是引河之事更罢而无有言及者矣【鄂尔泰请开引河因访知前此不成之故遂有河头若不迎溜河尾若不顺流开放若不及时三者有一于此无能成河之议髙斌正欲兴办适大水骤至不便施工迨汛水消退察看停淤形势较前低洼恐水长易漫引河难望成功乃建木龙于南岸以挑溜引河之议遂寝】然予以为陶庄之引河不开终无救清口倒灌黄流之善策但南巡四次未至其地用是耿耿于怀适昨嵗东巡河臣吴嗣爵苏州抚臣萨载各来觐因见嗣爵老病遂以萨载易之与之谈及河务以为海口淤泥之説终难行至陶庄引河则必宜开而未敢必也命其抵任悉心相视及萨载之任与督臣髙晋亲履其地测量髙下曲直头尾寛窄绘图贴説以闻朕复详酌形势以硃笔防记往返相商者不啻数次议既定乃于去嵗九月十六日兴工以今嵗二月十五日乗春汛水长之候放流入新河而旧河筑拦黄坝以御之既放之后新河顺轨安流抵周家庄始会清东下去清口较昔逺五里于是永免倒灌之患而引河之工成【引河既成萨载奏河长计一千六十丈其河头原挑寛四十丈河身河尾原挑寛三十丈至三十五丈放流后续经将两涯刷塌河头寛至七十余丈河身河尾寛至五六十丈河底水深一丈四五尺亦较原挑刷深六七尺云云此实黙邀　神相至旧河口既筑坝堵流并于陶庄积土外添筑新堤以防外滩漫水及萨载工竣入觐复面谕于新河河头下唇至第三架木龙处添坝一道为重门保障萨载回任旋即兴工亦善后最要机宜也】夫自康熈己夘逮今乾隆丁酉歴七十余嵗屡举而未成及一举而遂成者岂非时有可乗不可乗之殊而总赖天助
　　神相之所致耶其能劼毖筹画尽人力而不失事机任投艰而弗犹豫者则锡赉酬勲国家之典具在至夫天恩之赐助葢自始事以迄成功予实昼夜在心黙叩祷谢无可言喻而
　　河神之佑相非特建
　　崇祠其何以显
　　明贶达羣诚乎爰即新口石坝建庙
　　妥神俾司事者春秋洁祀以邀惠于无穷并为迎神送神之词以协律焉
　　河之旧兮本南每灌清兮黄兼
　　神之相兮北渐即运河兮赖永恬迎
　　神之来兮俎豆甘于万斯年兮恩沛覃
　　右迎神乐
　　河之新兮移北既避曲兮就直
　　神之相兮南塞去清口兮无复逼送
　　神之还兮帷幕饰于万斯年兮恒戴徳
　　右送神乐
　　按记中有河南流近清口始自宋时南徙之语未甚明确盖宋史所称神宗熈宁时河道南徙寻经塞治即苏轼河复黄楼诸诗所由作也惟统志所称金明昌时河淮并为一渎之言为今黄河南徙之确据然彼时有宋存焉淮泗一带非金所有地当属之宋此因今作河复诗考订而得者则向之所云自宋时南徙亦未为不可特未详明言之耳因附书本记后乾隆庚子清和月作


　　御制文二集巻二十九
　　钦定四库全书
　　御制文二集巻三十
　　碑文
　　七佛塔碑记
