<!-- { "loadSidebar": true } -->
　　按《通鉴》：“高帝有疾，卧楚中，诏户者无得入群臣，绛灌等莫敢入。十余日，樊哙排闼直入，大臣随之，上独枕一宦者卧，哙等见上流涕曰：‘始陛下与臣起丰沛，定天下，何其壮也！今天下己定，又何惫也！且陛下独不见赵高之事乎？’上笑而起。”高帝宠幸，盖不止一籍孺矣。 

　　邓通 
　　邓通，蜀郡南安人也。以濯舡为黄头郎，文帝尝梦欲上天不能，有一黄头郎推上天，顾见其衣，尻带后穿，觉而之渐台，以梦中阴自求推者，即见邓通。其衣后穿，梦中所见也。召问其姓名，姓邓名通，邓犹登也。文帝甚说，尊幸之日日异，通亦愿谨，不好外交。虽赐洗沐，不欲出，于是文帝赏赐通以千万数，官至上大夫。文帝时间至通家游戏，然通无他伎能，不能有所荐达，独自谨身以媚上而已。上使善相人者相通，曰：“当贫饿死。”上曰：“能富通者,我也”，于是赐通蜀严道铜山，得自铸钱，邓氏钱布天下。文帝尝病痈，邓通常为上嗽吮之。上不乐，从容问曰：“天下谁最爱我者乎？”通曰：“宜莫若太子。”太子入问疾，上使太子齰痈，太子齰而色难之，已而闻通尝为上齰之，太子惭，繇是心恨通。及文帝崩，景帝立，邓通免，家居。居亡何，人有告通盗出徼外铸钱，下吏验问，颇有，遂竟案尽没入之。通家尚负贾数鉅万，长公主赐邓通，吏辄没入之。一簪不得着身，于是长公主乃令假衣食，竟不得名一钱，寄死人家。 
　　按《史记》：文帝所幸，尚有宦者赵同，北宫伯子。北宫伯子以爱人长者，而赵同以星气幸，常为参乘，景帝时亦有郎中令周仁，当时祖孙相继，似有心传，一何可笑！ 

　　弄儿 
　　金日磾，子二人，皆爱幸，为武帝弄儿。常在旁，弄儿或自后拥上顶，日磾在前，见而目之，弄儿走且啼曰：“翁怒。”上谓曰磾：“何怒吾儿为？”其后弄儿壮大不谨，自殿下与宫人戏，日磾适见之，恶其淫乱，遂杀弄儿。弄儿即日磾长子也。上闻之大怒，日磾顿首谢，俱言所以杀弄儿状。上甚哀，为之泣，已而心敬日磾，遂膺托孤之任。 
　　按《汉书》：“日磾二子赏、建，俱侍中，与昭帝同年，共卧起，赏为奉军都尉，建为驸马都尉。及赏嗣侯，佩两绶，上谓霍光曰：‘金氏兄弟两人，不可使俱两绶耶。’光不可，乃止。”疑日磾有三子，所杀弄儿，乃长子，而赏与建其次耳。各书皆云日磾子二人，似未详。 

　　李延年 
　　李延年，中山人，身及父母兄弟，皆故倡也。延年坐法腐刑，给事拘监中，善歌为变新声。是时方兴天地诸祠，令司马相如等作诗颂，延年辄承意弦歌，所造诗为之声曲。而女弟李夫人得幸，产昌邑。延年由是贵为协律都尉，佩二千石印绶，而与上卧起，其爱幸埒韩嫣，久之，延年弟季，与中人乱。及李夫人卒后，其爱弛，上遂诛延年兄弟宗族。是后宠臣，大抵外戚之家也。卫青、霍去病皆爱幸，然亦以功能自进。 

　　韩嫣 
　　韩嫣，字王孙，弓高侯颓当之孙也。武帝为胶东王时，嫣与上学书相爱。及上为太子，愈益亲焉。嫣善骑射，聪慧，上即位，欲事伐胡，而嫣先习兵，以故益尊贵，官至上大夫，赏赐拟邓通，始时常与上共卧起。江都王入朝，从上至上林中，天子车驾未行，先使嫣乘副车，从数十百骑，驰视兽，江都王望见，以为天子，辟从者，伏谒道旁，嫣驱不见。既过，江都王怒，为皇太后泣，请归国，入宿卫，比韩嫣，太后由此衔嫣，嫣时出入永巷不禁。以奸闻，皇太后怒，使使赐嫣死。上为谢终不得，嫣遂死，嫣弟说亦爱幸，以军功封案道侯，巫蛊时为戾太子所杀。 
　　韩嫣好弹，常以金为丸，所失者日十有余。长安为之语曰：“若饥寒，逐金丸。”京师儿童每闻嫣出，辄随之，望丸之所落而拾焉。 

　　冯子都 
　　大将军霍光监奴冯子都，有殊色，光爱幸之，常与计事颇浃，权倾都邑。后人为语曰：“昔有霍家奴，姓冯名子都，依倚将军势，调笑酒家胡。”光卒，显寡居，与子都乱，显广治第室，作乘舆辇，加画绣茵。冯黄金涂，韦絮荐轮，侍婢以五彩丝，挽显及子都，游戏第中。 

　　张放 
　　富平侯张放者，大司马安世曾孙也。母敬武公主，鸿喜中，成帝欲遵武帝故事。与近臣游宴，放以公主子，少年殊丽，性开敏，得幸上，放取皇后弟平恩侯许嘉女，上为放供张，赐甲第，充以乘舆服饰，号为天子取妇。皇后嫁女，大官私官，并供其第，两宫使者，冠盖不绝，赏赐以千万数，放为侍中中郎将。监平乐屯兵，置幕府，仪比将军，与上卧起，宠爱殊绝。常从为微行，出游，北至甘泉，南至长杨五柞，斗鸡走马长安中，积数年。是时上诸舅，皆害其宠，白太后。太后以上春秋富，动作不节，甚衔放。于是丞相宣御史大夫方进，以灾异奏放骄蹇纵恣，奢淫不制，请免归国。上不得已，左迁放为北地都尉。数月复征入侍中，太后以放为言，出为天水属国都尉，永始元延间，比年日蚀，故久不还放，玺书劳问不绝。居岁余，征放归第视母。公主疾数月，主有瘳，出放为河东都尉。上虽爱放，然上迫太后，下因大臣，故常涕泣而遣之。后复征为侍中、光禄大夫，秩中二千石。岁余丞相方进复奏放，上不得已，免放，赐钱五百万，遗就国。数月成帝崩，放思慕哭泣而死。 

　　董贤 
　　董贤，字圣卿，云阳人也。父恭为御史，任贤为太子舍人。哀帝立，贤随太子官为郎。二岁余传漏在殿下，为人美丽自喜。哀帝望见，说其仪貌，识而问之曰：“是舍人董贤邪。”因引上与语，拜为黄门郎，繇是始幸。问及其父为云中侯，即日征为霸陵令，迁光禄大夫。贤宠爱日甚，为驸马都尉侍中，出则参乘，入御左右，旬月间赏赐累鉅万，贵震朝廷。常与上卧起，尝昼寝，遍籍上袖，上欲起，贤未觉，不欲动贤，乃断袖而起，其恩至此。 
　　贤亦性柔和便辟，善为媚以自固，每赐洗沐，不肯出，常留中视医药。上以贤难归，诏令贤妻得以引籍殿中，止贤庐，若吏妻子居官寺舍。又召贤女弟以为昭仪，位次皇后，更名其舍为椒风以配椒房云。昭仪及贤与妻，旦夕上下，并侍左右，赏赐昭仪及贤妻亦各千万数，迁贤父为少府，赐爵关内侯，食邑，复徙为卫尉。又以贤妻父为将作大匠，弟为执金吾，诏将作大匠为贤起大第北阙下，重殿洞门，土木之功，穷极技巧，柱槛衣以绨锦，下至贤家僮仆，皆受上赐。及武库禁兵上方珍瑶，其选物上第，尽在董氏，而乘舆服乃其副也。及至东园秘器，珠襦玉柙，豫以赐贤，无不备具。又令将作为贤起冢莹义陵旁，内为便房刚柏题凑，外为徼道，周垣数里，门阙罘罳甚盛。 
　　上欲侯贤而未有缘，会待诏孙宠息夫躬等，告东平王云后谒祠祀咒诅，下有司治仗其辜。上于是令躬宠为因贤告东平事者，乃以其功下诏，封贤为高安侯，躬宜陵侯，食邑各千户，顷之复益封贤二千户。丞相王嘉内疑东平事冤，甚恶躬等，数谏争，以贤为乱国制度，嘉竟坐言事下狱。 
　　上初即位，祖母傅太后，母丁太后皆在，两家先贵。傅太后从弟喜，先为大司马辅政数谏，失太后旨，免官。上舅丁明代为大司马，亦任职，颇害贤宠。及丞相王嘉死，明甚怜之，上浸重贤，欲极其位，而恨明如此。遂册免明曰：“前东平王云贪欲上位，祠祭祝诅，云后舅伍宏以医待诏，与校秘书郎杨闳结谋反逆，祸甚迫切，赖宗庙神灵，董贤等以闻，咸伏其辜。将军从弟侍中奉车都尉吴族父左曹屯骑校尉宣，皆知宏及栩丹诸侯王后亲。而宣除用丹为御属，吴与宏交通厚善，数称荐宏，宏以附吴兴其恶心，因医技进，几危社稷，朕以恭皇后故不忍。有云：将军位尊任重，既不能明威立义，折消未萌，又不深疾云宏之恶，而怀非君上，阿为宣吴，反痛恨云等，扬言为群下所冤。又亲见言伍宏善医，死可惜也。贤等获封极幸，嫉妒忠良，非毁有功。呜呼！伤哉，盖君亲无将，将而诛之。是以季友鸩叔牙，春秋贤之。赵盾不讨贼，谓之弑君。朕闵将军陷于重刑，故以书饬，将军遂非不改，复与丞相嘉相比，令嘉有依，得以罔上，有司致法将军请狱治，朕惟噬肤之恩未忍，其上骠骑将军印绶，罢归就第。”遂以代明为大司马卫将军。册曰：“朕承天序，惟稽古，建尔于公，以为汉辅。往悉尔心，统辟元戎，折冲绥远，匡正庶事，允执其中，天下之众，受制于朕。以将为命，以兵为威，可不慎欤。” 
　　是时贤年二十二，虽为三公，常给事中领尚书，百官因贤奏事。以父恭不宜在卿位，徙为光禄大夫，秩中二千石，弟宽信，代贤为驸马都尉。董氏亲属，皆侍中诸曹奉朝请，宠在傅之右矣。 
　　明年，匈奴单于来朝，宴，见群臣在前，单于怪贤年少以问谭上令，谭报曰：“大司马年少以大贤居位。”单于乃起，拜贺汉朝得贤臣。初丞相孔光为御史大夫，时贤父恭为御史事光，及贤为大司马，与光并为三公。上故令贤私过光，光雅恭谨，知上欲尊宠贤，及闻贤当来也，光警戒衣冠出门待，望见贤车，乃却入。贤至中门，光入阁，既下车，乃出拜谒，送迎甚谨，不敢以宾客钧敌之礼。贤归，上闻之喜，拜光两兄子为大夫常侍，贤繇是权与人主侔矣。 
　　是时成帝外家王氏衰废，唯平阿侯谭子去疾，哀帝为太子时为庶子得幸，及即位，为侍中骑都尉。上以王氏亡在位者，遂用旧恩亲近去疾，复进其弟闳为中常侍。闳妻父萧咸，前将军望之子也，久为郡守，病免为中郎将，兄弟并列。贤父恭慕之，欲与结婚姻，闳为贤弟驸马都尉宽信求咸女为妇，咸惶恐不敢当。私谓闳曰：“董公为大司马，册文言允执其中，此乃尧禅舜之文，非三公故事，长老见者，莫不心惧，此岂家人子所能堪邪？”闳性有知略，闻咸言心亦悟，乃还报恭，深达咸自廉薄之意。恭叹曰：“我家何用负天下，而为人所畏如是！”意不说。 
　　后上置酒麒麟殿，贤父子亲属宴饮，王闳兄弟侍中中常侍皆在侧，上有酒，因从容视贤笑曰：“吾欲法尧禅舜，何如？”闳进曰：“天下乃高皇帝天下，非陛下之有也。陛下承宗庙，当传子孙于无穷，统业至重，天子无戏言。”上默然不说，左右皆恐，于是遣闳出，后不得复侍宴。 
