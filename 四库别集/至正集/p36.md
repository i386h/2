<!-- { "loadSidebar": true } -->
　　至正六年十月七日特进上卿玄教大宗师闲闲呉公薨于大都崇真万寿宫承庆堂中朝士大夫骈呇走吊莫不哀伤哀伤之不足又形诸歌辞诸弟子裒为卷轴征序其首以倡嗣音以广其哀焉有壬交游三十年昔在政府尝奉勑赞公像有人以为仙我以为儒之语士论不谓过也得请归公遗云林小影曰我不能去以我像行是我从公于迈也今年四月赴翰林学士召甫入京公即率其徒治具相劳旅馆中既陛见将归造承庆堂不告以故但酒至为引满公曰快意若是岂欲去而留别耶有壬明日遂行闰十月再赴承旨召至京则公已殡于岳祠光岳堂矣呜呼惜哉公年十三学道十六已拔萃班行其师神徳真君受世皇殊眷江南初定有事南岳公以大弟子选行神徳代祠岳渎公实辅行年二十三声望赫赫矣始授冲素崇道法师南岳提点加号玄徳改大都崇真万寿宫提点拜玄教嗣师总摄江淮荆襄等处道教都提点神徳观化制拜公特进上卿崇文弘道玄徳广化真人总摄江淮荆襄等处道教知集贤院道教事玄教大宗师皇帝即位亲御翰墨书闲闲看云四大字以赐年益高体日健胜目障而复明恭迓龙虎台归歴造故旧戒其徒畨次肆设饮必尽欢坐是得疾越八日中夜命弟子焚香中庭更衣正寝端然而逝寿七十有八平生勇于为善不以方外自疑故凡政令之得失人才之当否生民之利病阴有以禆益于时者人不知也与人交终始不渝至其子孙犹周恤之平居晏坐扣以国初事歴歴覼缕世家源派隆替颠末按谱敷陈有不及者经乆覆扣一语不爽二亲之存屡归为寿其没也得请襄事以能丧闻疏封赠谥备极恩荣夫神仙之事不得而知吾儒辟之以其乱大伦也若公事君而忠事亲而孝谓之乱伦可乎寿传八旬翛然而返冥漠与造物者为徒视无益于世白日轻举而称神仙者世必有能知其孰是孰非者也其生质之异际遇之隆言行之实则有侍讲虞公道行述方将铭坚珉登太史何事于序诸弟子奉冠劔归塟有日请益切故为述三十年之契以写不能自已之情而举其出处之槩以导绋讴斥苦之和者焉

　　秋谷文集序

　　相国李韩公秋谷先生薨之廿七年子献由叅议中书省事拜治书侍御史有壬实中丞一日出先生文集俾序其端昔苏子瞻恨不及一见范文正公与其季子徳孺同官于徐序文正遗藁以挂名文字中自托门下士之末为幸而有壬之擢第也先生实坐主接余光亲诲益不少视子曕之于范公则有壬之幸多矣序其敢辞先生以雄邃之学为帝者师功勲在王室声名满天下自九重以至于里巷皆以字称才气跌宕落笔纵横歌诗流播荒陬下邑传邮逆旅往往大书于壁然世知歌诗而不知其文知其文而墓碑未出不知其功勲之大之详也国初因仍吏治日就偷窳士气奄奄仅属先生在潜邸日夕启沃谓儒者可与守成一旦当国即行贡举盖倡于草昧条于至元议于大徳沮尼百端而始成于延佑亦戛戛乎其艰哉三十年来得人之列于庶位者可枚指也士风之隆替治化之枢纽在焉大徳之末丁国势危疑神器杌陧之会犹操舟滟滪三峡遇排山倒海之风而能力赞秘策卒底平济非社稷之臣乎若夫名爵扫地而削其尤锡予空帑而复其旧大官恃不钩检而核其滥宿卫依凭城社而汰其冗贵近世臣莫敢议及乃挺身任之灼知将来之危而不恤也国家用儒者为政至元而后炳炳有立者先生一人而已有壬因暴其槩使读是集者知有徳有言且以见功勲之出有原柢也皇上追念勲徳赠旧学同徳翊戴辅治功臣太保仪同三司上柱国追封魏国公谥文忠献字伯征世济其美讵可量也哉

　　送呉安之赴渤海县尹序

　　守令皆近民令则尤近民邦本也宜培宜溉不培不溉而又拔之揠之能茂且硕乎委诸萎芥者是不培不溉也委诸贪虐者是拔之揠之也令可不择乎为之令者职可不尽乎人才古今为难择之为尤难彼有轧于上抳于下而以为不可为者复有高自标掲以为徒劳而不足为者吁以为不可为者愞也以为不足为者妄也圣天子勤恤民隠守令之法征核古今始末精到里人呉君安之由奉使赞幕权尹渤海安之尝掾中台除南台管勾他人率阶是扬扬入台省而安之仅得令人谓其不悦而坦然无不可为之虞亦无不足为之率将行请言于余夫君子不计其位之崇卑贵其道之得行民事非一良法具存主以寛慈任以定力惟义所在孰轧孰抳令果不可为乎汉以郎官出宰唐诏郎官必择尝任令者宋制非两任令不擢监察今之令犹古之令也令果不足为乎且令之养民犹农之养谷春种夏芸朝抚夕视顷刻忘乎懐非善养也然农非善养而害之者多矣水也旱也螟螣也蓼茶稂莠也水旱必备螟螣必去蓼荼稂莠必媷尽吾力矣而后可诿之天若夫不备不去不媷而望无饥不可得也甚者戕其根艾其叶惨于水旱螟螣过于蓼荼稂莠天下之贱农有不忍为者矣而乃有忍为之者可胜叹哉渤海古名地汉龚遂可考也安之种学积文年富力强任其劳弗求其逸慎其易弗辞其难其天下之良农乎召对异数匪朝伊夕余虽不与考绩尚能为子纪其实安之曰敢不敬蚤夜以求事斯语于是常所往来者率为诗而余以是序其端

　　六事备要序

　　愚待罪中台今卫辉路总管刘侯清臣实御史熟其贤也愚归郷里与汲接壤深居田野政誉盈耳既而贻书于愚曰謭材承乏思有所矜式辑书曰六事备要幸序其端其书盖取昔贤黄霸而下凡百人区列今日条格六事为六卷诚有益为政之书也国家重熈累洽百度修举独守令法迭为更张皇上御天尤轸宸虑于是辟举之法责成之训优待之礼无所不用其极矣且今六事根昔五事也増农桑学校常平法户口田野其有取陆宣公之议乎农桑富之而后学校教之至于赋役虞夏之不能免则使之均而不滥词讼羣居之不能已盗贼隆古之不能无化之使息上也简之屛之次也夫然后水旱之系于天者不常则为常平以赈之为政之本末备矣虽然法则备矣而有在于法之外者焉周官曰学古入官议事以制政乃不迷叔向讥子产铸刑书其有意乎先生人法并任任人为多天下之大事变无穷人才之生愚哲异适非其人视成规不能行甚者隳易之得其人法虽未至推而充之为利百倍况备若今日其及人可胜计哉若清臣其人也又辑书取善得学古入官之义矣取善一人有余师况百人中大儒名相班班可考推其道足以淑天下后世一郡云乎哉愚于清臣有望焉使作郡皆如清臣民何幸欤或愧焉则观是编其亦有所兴起哉是编不独淑诸己利一郡又将淑诸人而利天下也于治道岂小补云

　　节义集序

　　节义集者安成刘万东之所辑也天地间林林总总莫非人也比屋可封之俗邈不可复特立独行者几人哉自非姿禀之挺出流俗学力之洞彻重轻鲜有自拔于澜倒风靡之中者一有其人史必书之以其为之者难而行之者鲜也万东笃学通古今其有所激乎凡简册所纪迄于我朝士行女懿之有闗名教者裒而彚之诗而歌之使读者开卷歴歴千载之下思其人凛然如生而讽咏其诗反复滛泆有不悠然而得畅然而兴者乎以予昔尝见之长沙走书请序嗟夫节义天下之大闲也为臣者必知有君为子者必知有父为妇者必知有夫夫岂强人为之者哉惟其陷溺崩頺而不能固也则为之闲者可不植乎植之之道非不力也有感触之机焉感触之机顾不在诗乎是集之诗有作有述述者才五条余皆作也作诗不闗名节非诗也三百篇之旨盖可考焉是集有闗名教者也喜为之书

　　至正集卷三十五

　　●钦定四库全书

　　至正集卷三十六

　　（元）许有壬 撰

　　○记

　　怀坡楼记

　　天之笃生大才于斯世也其有意于世乎无意于世乎无意于世不生可也有意于世则亦扶植之使举其任于天者施于世则为不徒生已而乃沮遏摧轧至穷蹵顿瘁不毙之而不已者其亦有意乎岂瘁其躬而欲昌其道于天下屈之今而欲信其道于后世乎不若是而其道不昌不信乎惟其瘁之而后益昌屈之而后益信则吾一身有所不恤矣一身之不幸天下之幸也一时之不幸后世之幸也至于山川草木亦与有幸焉贤者之所至山若封而高水若浚而深景星庆云之所烛春阳谷风之所及凡衣被其精光和气者莫不孕秀发竒呈芳吐华以自异于寻常草木也况人之得于覩感者乎苏文忠公文章在天地间后世学者无所容啄尚论其平生忠义而迹其出处有不能不为之浩叹者焉进尽忠论祗以贾杭之倅咏歌庸言乃以媒黄之贬翰林骎骎乎用复出知杭又两入而出则恵州儋耳之谪遂终身矣其在朝廷始终不七八年倅守郡者十四年居贬所在道路者十三年台狱之危殆如朝露夜碇涨海身厌毒疠所以沮遏摧轧者可谓极矣其自黄移汝也访黄门公于筠道兴国访太守杨元素谒李仲覧识岁月于璧宿石田驿南野人舍有诗仲覧力学精修登元丰八年进士第筑怀坡阁里社旁干道间端尹王十朋作怀坡诗淳熈间郡守林仁厚始刻公诗若十朋诸诗于石置百迭楼下阁与楼废石刻故在至元三年岁丁丑庐陵夏日孜为録事访阁遗趾沦为民居请复于郡郡守佐贤从之直郡东富川门外作楼三间仍榜懐坡面势之胜三则阻湖而环之皆山后抵于西万屋栉比竒峯迭嶂之错峙琳宫梵宇之映带湖近而潴水逺而逝者莫不洞见经始戊寅十月落以明年四月广堤而基固之以甓又为护堤植栁百株更阁曰楼犹昔百迭之意也夏君起家进士学道爱人不事土木务游观者也怀公而有所兴起焉昔公莅政才七日风声所被若歴年之浃洽所见杨元素李仲覧一二人而一郡之人均淑于今日遂使兴国山川草木并闻于天下不泯于后世则黄五年恵儋六七年道路之所及忠义之所化光华之所贲至于今而未息者可胜纪哉所谓瘁其躬而昌于天下屈于今而信于后世者其益信矣窃尝妄意公作韩文公碑盖亦以自道也其言所能者天所不能者人则文公之迹与公又大有相类者然文公自潮阳归不出朝廷而卒于家公则间闗万死而幸得归席尚未暖而病遂不起此则又有甚于文公焉而其昌于天下信于后世者则二公等也夏公请记为述其概俾郡之士皆有所兴起焉若仲覧者将軰出矣登斯楼者勿徒为游观而已也

　　谨正堂记

