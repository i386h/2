<!-- { "loadSidebar": true } -->
【铭文】魏故持节都督恒州诸军事安北将军恒州刺史安平」县元公之墓志铭」君讳纂，字绍兴，河南洛阳人也。恭宗景穆皇帝之曾」孙，开府仪同三司南安惠王之孙，尚书仆射司徒公中」山献武王之第六子。析瑶枝于扶桑，播番衍于商鲁，声」高八龙，响踰十六。君处弟之幼，出继季叔。资性皎成，与」松玉并质；禀气开凝，夺霜金之洁。少而温恭，长则宽裕，」信义内发，廉让外章，虽居帝冑，容无骄色。以延昌中」释褐为司徒祭酒，职参铉司，赞扬五典，每怀济世之经，」乃慕刘章之节。正光之始，有兴不建，于是事去衅来，寻」与祸并。朝廷追愍，赠持节督恒州诸军事安北将军」恒州刺史，谥曰景公。幽魂佩宠于松路，虚魄乘荣而入」泉。呜呼哀哉！以孝昌元年岁在鹑首十一月壬寅朔廿」日辛酉窆于献武王茔之侧。勒铭玄石，以颂往行。其词」曰：」分基凤室，析构龙庭，垂芬皇序，承华帝扃。隆崇鲁」卫，蕃弼魏衡，云栋峻举，惟国之经。德流二八，惠澹五子，」唯懿唯哲，永光厥嗣。诞性冲和，渊清岳峙，仁义方远，何」为衅起。衅起伊何，于国之机，高松折彩，素月沉晖。日华」霜劲，兰辰雪飞，声留泉石，体与化辞。北京图书馆藏拓
【志盖】阙
【铭文】魏故青州刺史元敬公之墓志铭」君讳?，字景献，河南洛阳人也。景穆皇帝之玄孙，南安惠」王之曾孙。祖司徒，以庸勋翼世。显考太尉，以忠概成名。君」膺积善之庆，禀瑶华之质，幼而清越，雅爱琴书，孝友之至，」率由而极。风情峻迈，姿制闲远，翠若寒松，爽同秋月，固已」藉甚洛中，纷纶许下。年十八，随父太尉镇邺。俄而权臣擅」命，离隔二宫，旦奭受害，仁人将远。太尉责重忧深，任当龟」玉，欲扶危定倾，清荡云雾。君忠图令德，潜相端举，有志不」遂，奄见屠覆。父忠于国，子孝于家，既毙同剖心，亦哀踰黄」鸟。孝昌元年十月十七日复耻申怨，大礼爰鬯。乃追赠使」持节中军将军都督青州诸军事青州刺史，葬以王礼，礼」也。粤其年十一月壬寅朔廿日辛酉葬于西陵。乃裁铭曰：」遥原远系，乃皇乃帝，长澜不已，层峰无际。握纪代兴，蝉联」明睿，应韩大启，本枝百世。赫矣司徒，劬劳于国，蒸哉太尉，」忠为令德。杰气卓然，清风允塞，纷纶今古，藉甚南北。韫玉」为宗，怀珠成子，焕此璇璋，茂兹兰芷。鹄矫丱初，鹓飞弁始，」令问令望，日新斖斖。友于惟孝，闲言不入，学书学礼，闻象」闻什。义圃辞林，优柔载缉，瞻彼遗薪，克荷克负。方踵龟蒙，」将同拜后，如何巢倾，卵亦俱剖。茫茫上天，曷云仁寿？」圣主万机，父母翊政，申彼怨魂，膺此嘉命。云树徘徊，龟龙」晻映，荣哀终始，兹焉莫盛。千龄如昨，万古悠然，同归冥漠，」无后无先。亭亭秋月，隐隐寒山，贞芳永矣，幽石空镌。北京图书馆藏拓
【志盖】魏故平公元王墓志铭
【铭文】魏故持节都督秦州诸军事平西将军秦州刺史孝王墓志并铭」王讳宝月，字子焕，河南洛阳人。高祖孝文皇帝之孙，临洮王愉之元子也。分光」霄极，毓彩璇池，南史有详，斯焉可略。王幼含奇质，早程秀气，既邈文举于童年，」超子乌于稚日矣。孝悌醇至，体之自然，柔裕在躬，谅非矫饰。七龄丧考，八岁妣」薨，率由毁瘠，哀过乎礼。昆季婴蒙，止于宗正，王抚慈群弟，有人长之颜焉。年十」有四，为清河文献王所摄养。文献王深爱异之。王事叔恭顺，一同严父，掬于是」哀，友于弥笃。性和雅，有度量，九德兼修，百行必举，介然山峙，确乎难拔，敦诗悦」乐，博闻强记，宫墙累刃，峻碣重寻。夫其体仁足以长人，嘉德足以合礼，贞固足」以干事，宽容足以苞物，浩浩乎其不可测也，汪汪乎其不可量也。所谓君子不」器，学无成名者焉。而摛文爽丽，风调闲远，清襟外彻，黄中内润，皦兮若冰，温其」似玉，谦恭以接下，损挹以推贤。故可以方驾四豪，齐名八士者也。加以雄姿壮」伟，逸气瑰殊，兹乃拨乱之巨才，济世之洪器。呜呼惜乎。王有容仪，善谈谑，怀美」尚，蓄奇心，而幼离闵凶，未膺策命。然而遐迩倾注，咸以远大许之矣。方骋力康」衢，与魏升降，匡时翼化，燮调玉烛。岂其余庆徒言，与善终谬，长乘弛禁，离伦肆」虐，秦缓●方，天沴成衅。遂祸均灭性，痛深卒毁。以正光五年龙集甲辰五月廿」五日遘疾薨于第，春秋廿有三。皇上震伤，朝野洒泣。有诏赠持节都督秦州诸」军事平西将军秦州刺史。既而伦伊比陟，况鲁侔禽，实宜均彼誓河，永传龟玉。」今者王室多难，戎马在郊，屏翰寄重，属乎成器。虽珪瑞徙袭，犹锡以殊礼。故又」诏曰：新赠具官，皇宗王讳，帝孙孝令，望实隆重，早世沦英，宜加褒异。可葬以王」礼，余如前赠。考行论德，谥曰孝王。以孝昌元年太岁乙巳十二月辛未朔三日」癸酉祔葬于先考王神茔之。乃作铭曰：」赫赫宗周，振振公族，天降赤虾，〔注〕爰启英淑。譬彼文韶，伦斯武穆，器超瑚琏，质优」松竹。若桂之芬，如蘅之馥，威而不猛，宽而能肃。奉先思孝，孔怀惟睦，操同柳下，」廉均夷叔。武略桓桓，文经郁郁，既仁且智，令终有俶。方升论道，燮政黄屋，骥局」未遐，长途已蹙。为山非止，如何箦覆，谬离九横，仍骞五福。一梦钧天，终歌梁木，」往徂昔夏，今迁南陛。夕菟催轮，晨羲骛轴，题协既兆，窀茔已卜。皇情乃恸，式加」宠服，穷扉若掩，华灯罢煜。刊美泉隅，永贻陵谷，无绝终古，岂徒兰菊。」皇妣杨妃，恒农人。父次德，兰陵太守。祖伯念，秦州刺史。嫔南兰陵萧氏，齐太」祖高皇帝曾孙。父子贤，齐太子詹事平乐侯。息蒨、长袆，年四。蒨弟森、仲蔚，年二。北京图书馆藏拓
　　〔注〕虾，当为嘏之借字。
【志盖】无。志上半部为佛龛造像。
【铭文】魏故士吴君之墓志。君讳高」黎，徐州琅琊郡治下里人也。宋」世骠骑府录事参江夏太守之」孙，员外散骑侍郎梁郡太守之」子。圣世兖州城扃参督护高平」郡事。资洪源于霄汉，禀神光于峻」岳。推兰桂之英，微发之妙向。才」器聪惠，事若天知。正始元年冬」十月十五日卒于洛阳。妻高阳」许乐女。乐为江夏田常侍。以正」光五年十二月六日亡于第。孝」昌二年正月丙午十三日癸丑」权殡于北芒。刊石立记。北京图书馆藏拓
（志为小碑形，无盖。）
【志额】大魏」故介」休县」令李」明府」墓志
【志文】君讳谋，字文略，辽东襄平人，晋司徒胤之十世孙，大」魏青州刺史贞侯之第二子也。浚源绵绪，既图家□，」积誉连芳，亦着话言。君资性沉毅，弱不好?。幼而父」所偏赏，目以为千里驹。及年始十五，容貌甚伟，堂堂」然有仪望之称。粗涉文史，略存梗概，而爱兵奇，好」剑术，慷慨有立功立事之志焉。解褐拜厉威将军」介休县令。彼地带崄岨，山胡寇乱，前后县官，未能」遮遏。及君蓓任，穷加歼讨，手自斩格，莫不震肃，鄙」内以宁。君勇决英迈，识量淹远，风猷意业，有可称」者。而逸驾未驰，长路已谢，正光四年岁次甲辰七」月廿七日病卒于洛阳显中里，春秋廿七。至孝昌」二年二月十五日葬齐郡安平县黄山里，祔」使君之神茔。铭曰：」生如过隙，逝似惊川，收芳大夜，秘体穷泉。朝盈松」露，夕湛丘烟，一随化往，万古无旋。」子景跃，年六。」孝昌二年二月十日，使持节都督青州诸军事平东」东将军青州刺史安乐王鉴念君遗迹，追赠齐郡内史。北京图书馆藏拓
【志盖】阙
【铭文】魏故南阳太守持节洛州刺史李府君墓志」君讳颐，字连山，南阳孝建人也。其先出自李耳，为周」史。苗裔繁昌，千柯万叶，秦汉以来，历显达贵，金紫充」庭，不烦叙述。曾祖景，洛州刺史。祖鲿，骠骑将军。考班」猷，征北将军豫州刺史。君生有神异，祥云绕室。九岁，」文章高雅，超于时伦，性情友笃，重于乡闾。年十八，征」拜秘书郎。君辞不赴，欲博学史，得从所好。又十七年，」诏拜中书侍郎，除南阳太守，持节洛州刺史。运筹帏」幄，皇心?悦，发惠黎仪，远民服诚。上有鱼水之欢，下」有风草之感。德覆万物，誉冠众僚。天朝依为柱石，闾」阎奉为慈亲。宜享遐纪，羽翼皇家。何以昊天不吊，遽」夺贤哲。正光元年岁次庚子五月十有九日薨，春秋」卅有九。天朝哀感，追谥曰文。纵被曲夺，咸知上明。以」孝昌六年丙午三月朔八日癸未〔注〕葬于昌邑西乡之」原里。人哀慕遐，方伤痛因，刊石墓门，传光来世。以作」颂曰：」于穆我君，既明既仁，嵩岳灵秀，钟生斯人。」无●无怠，克恭克勤，竭心王室，垂爱黎民。」硕行懿德，通帝感神，哲□摧颓，悲伤众心。」嘉杨□阴，愁松晦云，刊石泉户，命名永存。北京图书馆藏拓
　　〔注〕孝昌四年即改元，丙午为孝昌二年，志误作六年。丙午年三月庚子朔，八日当为丁未。原志误作癸未。
【志盖】大魏文成皇帝夫人于墓志铭
【铭文】魏帝先朝故于夫人墓志」世曾祖文成皇帝故夫人者，西城宇阗」国主女也。虽殊化异风，饮和若一。夫人」讳仙姬，童年幼●，早练女训，四光自整，」雅协后妃。圣祖礼纳，寓之玫宇。龄登」九十，耋疹未蠲，医不救命，去二月廿七」日薨于洛阳金墉之宫。重闱追恋，无言」寄声，旨以太牢之祭，仪同三公之轨。四」月四日葬于西陵，谥曰恭。攸颂辞曰：」混混三饶，浑浑大夜，姝彼灵人，奚不化」乘。晖入穸，照彼玄宫，匪我留晷，铭刊永」终。大魏孝昌二年岁次丙午四」月己巳朔四日壬申行葬。北京图书馆藏拓
【志盖】阙
【铭文】大魏龙骧将军崇训太仆少卿中给事中明堂将伏君妻咎氏墓志铭」夫人讳双仁，济南平陵人也。温柔表于弱龄，」闲和章于早岁，婉然修慎，敬此言容。及来仪」君子，恭惟无癈，造次靡违，府仰必礼。至乃絺」绤是刈之宜，采蘩于涧之事，莫不亹亹躬为，」有懃无殆。酌礼而言，吐辞物为范；斟善乃行，」举动称为则。信可以道映前列，声蔼今芳，而」与仁无应，报善徒言。春秋卅有八，以孝昌二」年五月己亥朔廿六日甲子奄焉云及。即以」其月廿九日丁卯窆于北芒之山。虽终同灰」壤，而芳迹宜镌。其词曰：」务灵发映，方斯淑令，望桂俦芬，瞻霜比凈。展」转四德，徘徊六行，发言以顺，动应斯敬。穆穆」在容，温温表性，永锡弗当，妙美摧伤。帷合」绮，旌柳分光，一辞白日，长翳松杨。生辰既促，」幽路未央，陵谷或徙，镌石留芳。北京图书馆藏拓
【志盖】莲花双龙纹，无字
