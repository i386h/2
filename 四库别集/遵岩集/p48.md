<!-- { "loadSidebar": true } -->
　　凢有可言者必待乎能言而能言者尤必得夫可言者而为之言然后其言信苟欲信其言则得夫可言者岂不急于待乎能言者哉余少不知道而喜为文辞窃好言之名于世世之有待乎能言之事往往见于余言而吾郡邑之大夫功烈操行卓伟明着可言者宜不少独少见于余言余之有事于四方也贤大夫之在郡者或不及知其知之或已舍此而去不知而强为之言则诬已去而追为之言则矫余之不得有言于诸贤大夫者岂不亦有所可恨哉而心欲为之言恐以终不得言为恨者尤莫如今艮斋尹公夫所谓能言者非徒善其文辞而已是非好恶信乎古而合乎道不徇时为取舍也余尝持此以讲当世之人其好古而守道者莫尹公若也古之道劳乎民而不谋于利慎于职而不爱其力故其敏于从事惫筋苦骨启处之不皇而不敢有怨其约于奉身恶衣菲食妻子无以自赡而不敢自悔若尹公者其岂有愧于此道乎公澹泊自守无境内之交邸阁肃然闭闗固鐍餽问不至其门常餍藜羮糒饭衣不文绣在郡乆之移孥还家尝退食独处萧条环堵如僧舍邮亭一物无有终日不闻人声早起晏罢急上之令而振民之功虽祁寒甚暑矻矻不废据案而辍飡对牒而假寐其勤至矣而不思自休葢尝叹北门北山之贤者贵为大夫而居处之艰至于室人交谪而不知所济经营之劳至于尽瘁鞅掌而靡事不为以公视之盖何如也然彼两贤者咨嗟怨愤咎乎人而责乎天虽其从事之敏奉身之约而不见其心之所安公诚发于中持之不变未尝有防微怠悔之意其去北山北门之大夫逺矣此余所以好公而欲为之言也而惠安尹何君谒余曰公以贤受知于部使者檄公之贤以宠公于郡有司之间曰此廉勤之吏也夫廉者是余所谓劳乎民而不谋其利者也勤者是余所谓慎于职而不爱其力者也余之取舍知信乎古而已使公之贤不闻于上余方据古而信之其闻于上者又章章如是公之効见于事者乆而贤着于闻者彰将去此而践休显也余既息乎四方之事知公于在郡而及其未去虽无何君之请犹将勉为之言况其请之勤哉是以备而序之苟有未知公者观于余言则可信矣
　　通守少华陈侯荣奬序
　　道无所不通而事各有所宜自智効一官材宅一命等而上之至于任天下之重而抚四海之众其心思之所措耳目之所营皆必有事析之有其绪而置之有其方论之有其数而课之有其绩故夫推谳辨折听词稽貌而为刑狱训辑整齐除器比伍而为甲兵嬴缩举废节量出入而为金谷施之有可揆之物责之有可纪之功则莫不谓之事然而有所以为之者矣其主之有本其推之有权动于防微之际者不可知而着于应感之变者难以指喻是其所以为之者所谓无所不通者也其事冝其道不能通是为吏之守也其事宜其道通是君子之用也如是而听词稽貌除器比伍节量出入则可以为治刑狱甲兵金谷者也然而或进于君子之用或不越乎为吏之守岂非其为事者同而其所以为事者有不得而同耶嗟乎今之为吏者有宜于事以善其守罕矣君子之道孰从而进之今之察举乎为吏者有覈于事而辨其守亦罕矣有进于君子之道者亦孰从而知之以君子之道之难进而进于君子之道者之难知则今参知梁公之奬别驾陈侯何其两遇而相得也侯为通守于吾土固以金谷之事制其职侯非独宜其事葢能通乎道者也且夫敛之而数盈戒之而期致是善于为吏者之所能也盈其数而民不匮致其期而下不勤非为吏者之所能而君子之道之所及也陈侯之治金谷其事则为吏之职其道则君子之学也君子之用于世行不得过物而贾其长思不得越职而献其功陈侯之受奬于上也则宜以治金谷而已而梁公之所以奬侯者非直以金谷而已也其词也宠之以为吏之守其知也察之以君子之心修乎下者非有援于上照于上者不至失乎下如二公者之两遇而相得顾不盛与夫侯之善于职人之所知也上之以侯善其职而奬之亦人之所知也善于职者进乎道奬之者知其进乎道非予莫之知也故因郡邑儒之来请文也而论之如此
　　南安令唐娄江公奬励序
　　征为令者之美于民其謌咏蹈舞翕然戴之如或恐失吾知其贤也征为令者之美于上其褒异嘉叹隤然任之不复有间吾知其贤也民之得失有常而上之好恶靡定执其有常之机以求得民而应靡定之好恶于是有违咈抵忤藂在上之猜忿以危其躬而后可以不得罪于民是则为民所謌咏蹈舞者未必皆得嘉异于上也徴于民者存乎我可以无所不得征于上者存乎人有遇不遇于其间宁独如此而已夫所谓民者固亦上之民也不得于上而后可以得民则其形势之所格御文法之所拘挛不得于己者必多其及于民者亦鲜矣以其如此为令者葢有以明其苦刻卓鸷以犯上而要民之集其及民也鲜而取誉也着吾将何征焉又非独然也夫所谓上者固亦民之长也皆长之而皆治之徳之不一心之不孚精神之乖隔而意气之背驰徒持其苦刻卓鸷以为明己之地而自鲜其及民之泽乌云有不遇实为令者之未至焉尔葢有处其至而幸其遇如吾唐娄江君之在南安岂非吾之所征而慕者哉君为南安好以徳化摩揉其民导之于相收养必以本业教之以为父子兄弟必于孝弟忠信其倚刑辟以为威事钩箝以见察者曽不一出于政而未尝有不得之伏漏失之科由其刚决明晢发于仁义故慈祥而不为弛修洁而不为迂用其求瘼去害之诚以开筹画起事功而百里之封情伪赴于一堂千年之利计虑始于今日民之謌咏蹈舞洋溢旁皇刍荛行路之讴谣可采而记也君之为吏有以得民如此尤不自伐其治而思与守长同心合徳劳之独任而事出于交脩力之専成而谋本于叶賛其恻怛恳至方将融乖隔为和同反背驰为推挽而守泉州者又方侯西川纯徳君子也虚心尽下而恭己以责成泯然遗去知名勇功之累独执体要以先一时之有司推其意将使不职者奋悖徳者兴而况于南安之贤上下之间相与交勉如家人父子不知有形势之拘间文法之牵系君于是益得殚其力而不爱其劳其惠民之事甚多其最钜者履田度地以平一邑之虚税防跂阻深﨑岖迫阸靡朝靡夕茇草而舍槖糇而飡而不以为疾侯为之出教下南安若曰盛明之治九牧率属以阜其民太守牧也得率列邑之属以共阜民而南安之令克副攸率求民之康太守虽愧防成实嘉与共享平理贤令宜思所以休节勤苦益宣令猷以终民惠一教之褒何足以为君荣而心孚徳一之意蔼然可见何其盛也县之不得于郡而有志之士慨于泽之难究功之难成其已乆矣君之所遇可不为幸与为令者之于上其自为有未至则幸与不幸之论不得施于其间惟其自处至矣而不得于上然后可以致憾于所遇今君之所遇若此故予于其僚之来请文而特论其所处之至以明其所遇之幸而征君之美葢亦君之志也是为序
　　赠二尹晴厓张君奬励序
　　流品之论岂足以定任官之法而尽人才之用哉雍容端拱资谈辨以养华贵其论固足以行矣综实课效使功能与位分相称则登冗録而抱不遇之叹者岂少哉积习相沿乆不能变岂不以是法诚不足以尽才而得之者固十七八矣循易守之法以格少失之才虽知其不遇而亦莫之如何胥吏他途之士所以絶望于今世也名相列卿良牧贤守宰如萧黄张赵韩尹之俦载于前史不可胜纪贱如虎圈啬夫代刑狱钱谷之对甚悉至使绛侯内惭自退丙相见为忧边思职越廷臣受褒实以易置近边不任守长之策非呕茵小吏发之虑不及是何佐史之才之多也汉事犹云逺耳地阀品望相髙矜美长夸至陈隋之际极矣孙伏伽张素犹得显于唐今之循守格法者胡不取前事观之纵未能破折拘缴以尽天下之长惟稍加甄叙于其间所谓失之十二三者防其尤异而用焉使斯途之士犹有蹊入康庄并步疾驱之望不至锢为小径榛芜茅塞如近世格法之甚于以责功兴事其补岂小哉将乐丞张君发身书佐限以品目固流外之名籍也其辨敏肃给通练世务济以闻见之该习词采之敷润则呉下佳士也在邑磨淬自奋曰昔人所谓丞不负予犹以士籍居之者况予居此又何负哉可苟然頽冗以负丞乎孜孜旦夕条悉职事所宜举不一遗失虽力去惰屈之习亦不敢为亢厉矫异少逾礼分值邑令缺以君摄之则悉令之职而举其事若己所职不幸摄而过有所为亦不玩摄而偷焉不为也邑人始固疑君未必能其官及暏其出政之善持身之谨懽然悦之加以严畏其为士者莫不为君倾尽其所业之美而安意以君为长也当路器其才甚然所为尽其用者又徒使之随计入奉将异物之贡于阙庭得不负算召谴而已其奔走道路之劳顿谒阊阖之微宻有人所不能堪者中丞阮公特下檄书叙能第勤以示褒劝而邑之羣士致其邑长张君二溪之意来征予文以为君荣闻君从事于今都督陆东湖公左右尤以才见宠陆公掌国环列寔兼心膂股肱之寄义得荐扬幽侧顾使君为丞岂抑畏引避之过耶君今将上计入京师陆公必不使之还为丞矣君其将如孙伏伽张素之所遭乎未可知也然素以太宗廷诘其为刑部令史时事至衔愧不自胜而伏伽对人辄言旧事絶不为隠二人皆名臣而孙之坦露视张所处为优矣君如得志为伏伽之不怍则弥佳耳予重张令之请而嘉羣士之意序以归之俾书以为君赠
　　送谢梦邻大尹罢归序
　　仕于州县守职而以功获罪爱身而以理受恶者盖有其故矣哓哓皎皎好为危激震耀以鬻长伐异而见谓难能立鹄以来射建鼔而招击上之人不忍其下而出于胜之故其哓哓皎皎以自见者乃所以自败而贻缺污也其不然则不幸处非其地腴邑名区蕃阜丽都物产之富被服謡俗人所爱悦足以起诛责而召征求上意之不副亦所以贾祸仕之患此者而欲以功见赏以理得誉盖亦难矣谢君梦邻为永春所谓守职爱身者也而以劾罢去君谨畏醇深言若不出口内自修敕絶不为表饰峭露以不堪其上永春又僻陋险偪据羣山之中虎豹之虞瘴疠之毒非有珍物竒产有他侈羡以摇撼人之耳目而君乃用以得劾嗟乎仕者欲以功名理行尊其身而发其志亦何所望而劝以効于斯时乎君萧然邸舍无妻子之奉脱粟之饭芑藿之羮人不堪其寡约而君甚安之方闻报罢束书册禇衣裘不满四五箧苍头奴两人踽踽然行如羁人穷旅见者不知其为宦归也君行乃因友人谒余曰某罢去甚恨如得先生一言虽去不恨矣嗟乎在势处显之人力足以变置白黒当时所倚以决贤不肖为吏者之所辐辏奔走而求之防幸一语之得失以为荣辱君既无求于彼而乃有意于余文岂以余为足以重君哉昔之廉士仁人苦思勤行坎坷瀹踬穷于一时而因君子之言以白于世盖多有之此岂余任而何足以副君之所勉哉毋亦以其戅愚孤特触忤权近以取废弃有与君类者遂以好其人而思得其言耶世之所趋在势处显之人君顾独好愚戅孤特枯稿离羣之道喜其无用之空言趋舍好恶傎悖如此用是以得罢亦其宜也虽然信于已者不苟同于俗得于内者无所待于外君之趋舍好恶其亦有以独得而自信也夫则余言又何能为君重哉
　　送都指挥俞君志辅序
