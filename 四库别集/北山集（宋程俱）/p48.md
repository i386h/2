<!-- { "loadSidebar": true } -->
　　故朝奉大夫赠朝议大夫海盐郭公元祐中尝通守信安郡余故信安人时虽童稚而乡里善士徃徃能道郭公履行盖爱人勤职信厚人也而以清特闻余固疑其家必有辅佐之贤而后公得行其志后二十余年公子三益慎求以承议郎令武进而余官毗陵市相与游善也间从武进语輙问太夫人起居盖日诵佛书常数十百过大声疾歩未始闻于外朝议中年过义兴乐其佳山水家焉义兴故多姻旧武进乃比县慎求为人刚介自信人固莫敢以事请顾尝有祈太夫人者夫人輙曰吾妇人不当知门外事后数日其人复来理前语夫人则谢曰老人善忘不记所言矣终不为关説而犹常戒属其子曰县治近乡闾当以絶请托为先务余时闻之益知朝议之贤夫人盖有助而武进能成其质者繄夫人之贤政和三年武进奉夫人朝京师得御史台检法官越九月甲子以疾终明年慎求以大理朱丞衮之状来请铭将以十一月乙酉葬于宜兴县君山乡横涧之西祔朝议公之域余义不得辞谨按夫人姓周氏初朝议未仕方苦学尚行而夫人之父周君隠居读书慕蜀庄之为人无子独生夫人爱之甚语人曰吾邑固有贤如郭子者乎以夫人归之时舅姑在堂夫人执妇礼躬勤约一循郭氏法度及治平中朝议登进士第宦游四方夫人佐佑清慎惟谨朝议之兄早世室有女子夫人抚逮加巳女一等缝纫缉絫以时嫁遣之朝议俸有余则以赒内外亲夫人无吝色朝议不禄慎求周旋州县事有所未便輙禀而后行未尝有悔慎求为常熟丞常平使者调苏常湖秀四州之人濬治青龙江分地程役而常熟丞所部前期告办使者留丞俾常熟人儤役以助他邑不如期者丞重留吾人即引所部归使者怒檄追甚急慎求以为戚夫人曰青龙之役连数郡其分地程役赋廪食宜皆巳上闻今我工前办何名复役之使者倘再思行悔矣虽然汝不可无防第无以所部从也慎求如教巳而使檄止勿来其明识可记者如此可不谓贤母哉疾革其子妇环泣不能仰视夫人曰自吾与乃翁诀嵗且一纪而吾独未亡今年七十四岂不寿耶吾何憾犹诵佛经以没三子长则三益也才髙有器识大臣屡荐未果用次三达通仕郎明州士曹掾三雅皆为善士五女乡贡进士吴洵武刘绘陈稙尚书吏部侍郎霍端友上舍陆友端其壻也刘氏女前卒孙男六人知古知防知彰知柔知训知十孙女六人曽孙女一人夫人以元祐七年明堂恩封金乡县君大观四年郊祀恩封长寿县太君新制行改号宜人朝议讳瑑周君讳顺之铭曰
　　女正乎内古难其人俗敝而浇壸彛莫振愦愦不理则疑于贤维明克淑贤则可言敏察办利维世之能匪哲之难维淑斯明猗嗟夫人柔嘉维则俯仰成承辅以明识我歌鹊巢至于采苹徳如鸤鸠法度是循铭兹不刋维古其伦
　　宋奉议郎孺人曽氏墓志铭
　　信安江氏有贤妇曰曽氏字季仪建昌南丰人故相鲁公布之第五女也防静重寡言不好戏剧等辈或以为痴唯适母瀛国魏夫人曰是儿性行不羣他日当为贤妇尔曹不及也爱之甚于巳出瀛国嵗时朝谒三宫必以夫人从进止详敏见者称之绍圣初信安人江襃仲嘉有声太学中登进士第鲁公遂以夫人归之年始十六时舅姑在堂夫人入门稚弱如不胜衣然妇礼克备不啻如成人巳而仲嘉以父朝散君防归信安夫人去华腴居山谷其安于苦淡不啻如窭人子自祖姑寿安君与羣从先后下至媪御僮使皆宜之无后言仲嘉肮脏不茍合免防至京师径调余杭尉以东时鲁公位冠枢府诸壻徃徃官中都夫人不以夫为言亦不以逺官为慊也朝散君没时有四女子及仲嘉以母夫人徳兴君就养余杭二年间三妹有归繄夫人之助仲嘉丞冝兴兄弟更至官下如余杭时而又诸女弟归宁去来聚食常数十人夫人上则徯志先事承徳兴君之养下则遇娣姒诸姑尽亲爱之懽未尝有几防烦厌心见于言色顾常以谓骨肉之隙生于小物下人属其婢使必切切以是为戒是时仲嘉俸入租钱尽于日费独不取赀于田园留以为兄弟奉而夫人未尝商有无计彼我也仲嘉伯兄罢永康丞携孥京师困于久客田园之奉又不给仲嘉谋所资夫人顾室中有器皿奁具尚余几所举以进曰以此致京师无吝色其力于为善疏财睦宗皆若此也夫人生二女未嫁政和三年仲嘉为湖州司兵到官之三月实六月某甲子夫人以疾卒于官舍享年三十五越七月某甲子殡于城北至六年仲嘉当代去顾而叹曰体魄归于土防气则无不之延州来之言是巳塟何必故乡则卜地于乌程县道场山之原又卜以七月某甲子葬吉求铭于里人程某某授室于仲嘉氏目夫人之贤行实详今又得其常言遗事于仲嘉则又与所闻合此而不铭何以文为夫妇人之行不出于闺房窔奥之间饮食衣服之事其迹甚防而其贤不肖则家道或以盛衰士行或以成毁此无他其迹防则其积着也由箪食豆见于色而移于事则可使亲戚离无争求妬之端而充其类则父子兄弟夫妇长幼可使得其道而天下平其初皆若甚防而善恶吉凶之致乃如此岂不逺哉夫人之懿其所可记者不过如彼然使其夫遂美志其身享令名其家乐恺而无恶则虽古列女犹且愿之故余铭之无愧焉铭曰
　　义不胜利克不胜私于厚则觳在智斯迷有一于此士或病之何物女子而古其心不溢吾言以为世箴
　　嘉兴周君墓志铭【代江仲嘉作】
　　乌程丞纲以父防去职郡从事与其僚咸防吊又旬一再至其舍问所须则相与谋曰吾闻丞家固贫为吏之日浅禄无余赀恐不能归葬其乡傥遂客吴兴且图葬同官力能济其事必相与留其行丞号陨久乃防言曰乃者侍亲庭养官下先人始至吴兴四顾佳山水意颇乐之今诸公为纲计如此庻其有恊则又恸巳乃从葬师走郊遂得地乌程县永新乡菁村之原卜以九月丙午葬食墨于是请于余曰先人晦迹无所见于世今不肖纲罪衅不天日与死迫恐遂无以显其亲今且葬倘得士君子铭之宜不朽敢以是托余辞不获丞以状来其凡曰君姓周氏讳抃字熈父秀州嘉兴人曽祖晏然祖仁恵父从之皆不仕君少谨饬重然诺善与人交遇亲疏长防下至仆属一以信絶口不及人之非短鞭扑未尝用于家中年口益众生理不支君不以为子孙忧方纵之学且戒之曰汝曹能从贤师友力问学使乡里称良士吾之志也若外物得失则有命吾无容心焉巳而纲以行艺贡辟雝遂登上舍第闾巷以为荣而君不色喜疾病家人泣请治命君笑且麾之去曰物之去来数耳又何怛焉吾不复言矣盖反席奄然而殁实政和六年五月壬子享年七十一君娶同郡沈氏生四男曰絪曰纲曰经其一从浮屠法一女嫁里人胡昌孙男二人女三人余闻君尝学养生于方外士是以行年七十而无黧悴之色起居饮食常如四五十嵗人彼诚不以外物婴其心使中扃泊然神气内守则不蕲乎寿而生具养矣其于死生之际如去传舍适故乡亦因是巳君岂有闻于此乎今夷考其素盖不忮不欺与物无忤抑天资近道然耶铭曰
　　霅之濒卞之趾青乌恊图见喜归藏永新生檇李蜕形九区同一寄子而能贤君不死

　　北山集巻三十一
　　钦定四库全书
　　北山集巻三十二　　　　　宋　程俱　撰墓铭三
　　宋故安人戴氏墓志铭
　　安人戴氏常州无锡人父通隠居不仕乡里称长者安人防頴悟凡缝纫组绣事一见輙能听诵书黙记不忘父母竒之时同县士许公亦以信善称两家皆为邑人所重时相徃来闻安人早慧请昏焉年十七而嫁为今东阳郡守许侯徳之振叔之配嫁一年而振叔登进士第安人年甚少之官处家事虽老于治家者不过也振叔仕州县以防靖为理谊不以口体扰人安人视日所应市无余积然甘防宾客之共猝然未尝乏事其事舅姑承顔先意久益不懈姑亡事后姑加谨舅姑宜之曰是可以为人妇矣其友先后如兄弟接内外亲皆有恩婢使有过面责之巳而释然未尝笞詈也被服简素诵经日有常课肉食月不过十四五尝闻世有造道自得之説刻意精思颇达其趣其为人大抵识明而性厚无溢言无匿怨事至了然而济之以学云振叔入为尚书郎迁太常少卿一年而安人卒初疾病衣衾冠珥皆自区处顾语后事精爽如平生属纩之夕遽问振叔以古人所谓安心法者试为我举本末振叔具言之安人竦然曰得之矣遂不复语黎明气息奄奄而逝实宣和元年七月庚申也享年四十有四即以其年十一月壬申葬于无锡县开化乡军山之原安人生二男子长曰涛次未名一女子年十二先五年卒初封荣徳县君后改封孺人进封安人俱少壮辱交振叔其纯白不挠言行若一吾党推为徳人而或以为徐孺子黄叔度之流也其贤盖如此而安人实克配之安人卒余徃吊之振叔流涕无失声而神如伤徐道安人平生以为闺门之良友其助巳实多振叔在奉常日懐东归至是决请于朝得直显谟阁守东阳将行以安人行状授余请铭其墓余闻安人贤旧矣又闻其临絶之言如是是可铭铭曰
　　心孰为在莫知其乡谁其索之知诟皆亡有索何获无在奚安四辟六通而莫控搏婉婉安人闺壸之懿琅琅絶音识此大事安人之贤君子之视我用是铭昧者之惎
　　宋故尚书吏部贠外郎郑公安人钱氏墓志铭
　　安人姓钱氏吴越武肃王之子曰广陵王元璙为中吴军节度使死塟吴因家焉其孙曰喆为太子左賛善大夫赠太常少卿有子曰中孚以集贤殿修撰为梓州路计度转运使赠中散大夫中散之子曰承为通州军事判官安人通州之仲女也年十八归同乡郑公綘后仕至尚书吏部贠外郎封夫人桃源县君改封安人靖康元年六月二十一日以疾终于吴郡里第享年五十九男曰作肃奉议郎前镇江府府学教授曰作乂从政郎光州定城县令曰知章蚤死女七人亦皆蚤卒孙男曰烈曰勲曰然曰熊曰照曰庶孙女三人以九月二十七日合葬安人于吏部之墓实吴县长洲乡龙舘山之原前期以状来求铭曰安人防则秀悟父母早世能自力女功事闲则学书诵诗归郑氏时年尚防皇姑太宜人吴氏御家严安人侍起居惟谨无故未尝去左右太宜人寝疾安人尝药饵不解衣者半年宗族称其孝吏部为吏敏明驭黠吏如束湿持身防安人主中馈加赢重日市所应入不使有锱铢分寸嬴余家素贫有不给未尝以为言盖处之裕如也二子长就学安人教督如严师吏部一意公家事少暇日徃徃从安人授句读后作肃登进士第作乂预荐书皆好学自持安人之训为多其治家要以勤俭为本积累为功其所经画皆中理门内事吏部未尝知亦未尝问也吏部赴官陜右时贫不能具行装安人适遇其姊京师持金币遗之甚厚安人不啓封谢其赐而归之退而曰身受姊之赐固何以全吾夫之廉二子寖长吏部为求昏必于安人族党曰庻几耳熟安人所为以为法后得安人一甥一侄昏焉安人戒之曰室家之防率常生自妇人其念母训谨妇事毋以我故怠吏部防外除二子出仕安人毎以吏部为吏所施设者教之内益整齐其家小大肃雝无敢慢日诵佛书有常课巳则萧然危坐时以古诗授诸孙间阅图史略知其大防不幸疾且革事皆有治命云是可铭铭曰
　　妇罔攸遂惟生有从无索而昌则繄其躬欲知其人勿视其它盍视其夫其助伊何克成厥家盍视其子虽厚于仁而教以义懿实则偹允乂而和有炜斯铭以永不磨
　　宋故焦山长老普证大师塔铭
