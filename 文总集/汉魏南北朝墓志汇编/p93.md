<!-- { "loadSidebar": true } -->
【志盖】大周柱」国河西」公墓铭
【铭文】大周使持节柱国大将军大都督原泾秦河渭夏陇成豳灵十州诸军事原州刺史河西桓公墓志铭」公讳贤，字贤和，原州平高人，本性李，汉将陵之后也。十世祖俟地归，聪明仁智，有」则哲之监，知魏圣帝齐圣广渊，奄有天下，乃率诸国定扶戴之议。凿石开路，南越」阴山。竭手爪之功，成股肱之任。建国拔，因以为氏。公即平凉府君之孙，司空公」原州史君之子。温恭之性，禀于自然，仁恕之心，非关师奖。风雨不能移其操，?愠」未尝形于色。乡党许其远大，宗族称为万顷。故能开其仪府，同斯铉望。再莅河州，」三居本牧。拥节巴湘，作监军于江外，利建茅社，启土宇于河西。分竹敦煌，仍专万」里之务；褰帷兆岳，兼总六防之师。践境临民，每有来苏之咏；秩满旋阙，咸垂去思」之涕。若夫弹冠结绶，卌有七年；披坚陷敌，廿有一战。遂得声齐细柳，功超大树。既」联光于八宿，亦何殊于万户。魏武君臣失和，乃睠西顾。太祖清扫关辅，以俟銮」跸。令公轻董千骑，奉迎六军。行次西中，便得朝觐。于时疾风之始，非无去就。公受」诏居后，实有殿功。盖闻积善之家，必有余庆。故官爵隆于四世，子孙茂于八凯。略」叙一门之中为柱国者二、大将军者三、开府者七、仪同者九、孤卿者六、方伯者十」有五焉。至于常侍、侍中之任，武卫、武率之职，总管、监军之名，车骑、骠骑之号，冠盖」交错，剑佩陆离，胡可称矣。太祖以皇帝春秋寔富，齐国公年在幼冲，令公挟」辅，义高师尚。故始纳元妃，便当贺襚之礼；龙飞大宝，遂有合家之锡。方欲盐梅九」鼎，论道三槐。日车未悬，山颓奄及。天和四年岁次己丑三月廿五日薨于长安，时」年六十有六。其年五月己丑朔廿一日己酉葬于原州西南陇山之足。皇帝追」保弼之勋，不拘恒例，爰降神笔，特赠柱国大将军原泾秦河渭夏陇成豳灵十州」诸军事原州刺史，谥曰桓公，礼也。夫人宇文氏，婉娩嫔风，优柔母德。草尘未永，薤」露先悲。朝云已没，夜台多稔。龟筮既从，别开埏茔。是日迁伉俪于蒿里，合双魂而」同穴。惧黄壤之不恒，勤清徽于铭志。」惟岳降神，诞兹哲人，方金为铣，比玉称珍。少年提剑，弱龄缙绅，戈麾落日，马逐秋」尘。功扬六辅，声溢三秦，团团青盖，沵沵朱轮。桂仍舒馥，山方垒仁，翻颓百刃，奄落」三春。帝忆枌榆，客思乡里，柩辞京阙，魂归桑梓。迁其伉俪，同斯岩趾，白杨合拱，清」徽永矣。」世子端，使持节车骑大将军仪同三司大都督甘州刺史怀德公。」次子吉，平东将军右银青光禄大都督」次子隆，使持节车骑大将军仪同三司大都督适乐侯。」次子轨，师都督升迁伯。次子询，都督左侍上士。次子諲。次子纶。」次子孝忠。次子孝礼。次子孝依。次子孝良。次子抱罕。宁夏固原出土。见《文物》一九八五年第十一期《宁夏固原北周李贤夫妇墓发掘简报》。
【砖志】建德元年□」月廿日长□」县故民何」□宗洛（下残）北京图书馆藏拓
【志盖】大周谯」国夫人」墓志铭
【铭文】大周柱国谯国公夫人故步六孤氏墓志铭」夫人讳须蜜多，本性陆，吴郡吴人也。大夫出境，百越来庭；丞相勒兵，三江」席卷。高祖载，为刘义真长史，留镇关中。既没赫连，因即仕魏。临终诫其子」孙曰：乐操土风，不忘本也。言念尔祖，无违此心。祖政，骠骑大将军仪同三」司恒州刺史。父通，柱国大将军大司马文安郡公。匡赞经纶，参谋挹让，名」高广武，功重长平。夫人七德含章，四星连曜。敬爱天情，言容礼则。九日登」高，乍铭秋菊；三元告始，或颂春书。年十有四，聘于谯国。友其琴瑟，逾恭节」义之心；伐其条牧，实秉忧懃之德。邺地登高之锦，自濯江波；平阳采桑之」津，躬劳蚕月。天和元年册拜谯国夫人。东武亭之妻，既称有秩；南城侯之」妇，还闻受封。柱国殿下以若华分照，增城峻上，杨旌●道，问政邛都。白狼」之溪，途艰黄马之阪；荔支之山，地险蒲陶之国。夫人别离亲戚，关河重阻。」夷哥一曲，未足消忧；猿鸣三声，沾衣无已。是以天厉之疾，遂成沉痼。玉沥」难开，金膏实远。建德元年岁次壬辰七月辛丑朔九日己酉薨于成都，春」秋廿有一。即以其年十一月十一日归葬长安之北原。诏赠谯国夫人，」礼也。夫人奉上尽忠，事亲竭孝，进贤有序，逮下有恩。及乎将掩玄泉，言从」深夜，内外姻族，俱深节女之悲；三五小星，实有中闺之恋。殿下伤神秋月，」掩泪长松。周季直之留书，更深冥漠；潘安仁之词藻，徒增哀怨。岂言西河」女子，独见银台；东海妇人，先逢金灶。太夫人早亡，夫人咸盥之礼，不及如」事。至于追葬之日，步从輴途，泥行卌余里，哭泣哀毁，感动亲宾。桂阳之贤」妻，空惊里火；成都之孝妇，犹掩江泉。呜呼孝哉。铭曰：」艾陵及旆，椒山止戈，金精据岭，昌阁凌波。西游卿相，东裂山河，华亭冠盖，」谷水弦哥。震维徙族，燕垂从宦，塞入飞狐，关连鸣雁。策预登阜，功参临间，」宝鼎留铭，雕戈余赞。膺图淑令，秉礼言归，鱼轩凭轼，泽雉文衣。珠为桂镜，」石有支机，行云细起，回雪轻飞。北降帝子，南麾蜀守，若水既开，灵山已」镂。月□猿啼，江神牛斗，皇机北转，日辔西回，阳泉伏气，阴律沉灰。鹤辞吴」市，凤佚秦台。神光离合，灯影徘徊。双流及葬，百两回旌，少女离位，夫人去」城。帷堂野设，帐奠郊行，山川奇事，风月无情。摇落丘陇，荒凉封域，树树秋」声，山山寒色。草短逾平，松长转直，节坟方固，贞陵永植。北京图书馆藏拓
【志盖】阙
【铭文】大周使持节少傅大将军大都督恒夏灵银长五州诸军事恒州刺史普安壮公墓志铭」公讳欢，字●欢，云州盛乐人也。宗绪之兴，备诸方册。若乃晋国宣公，□嘉树而留」□。汉世尚书，赐龙渊而表德。风猷弈叶，莫之与京。祖驹，含光抱质，官为军将。父买，」握瑜怀瑾，名播当涂。并立功立事，不殒其业。公资灵峻岳，禀气中和，体识详明，志」尚雄果。子南超乘，未得比踪；申屠蹶张，曾何足喻。属魏道云季，中原幅裂，人怀问」鼎，世若缀旒。公情存殉国，委身行阵，疾风知劲，实着勋庸。解褐授统军襄威将军，」奉朝请，加别将，封上谷县开国男。永安三年转都督。及晋阳甲起，魏主西迁。公时」陪奉舆轮，备尝艰险，进爵为侯，加安东将军。时鸿沟尚隔，官渡未夷，负海犹强，开」关屡出。公结发戎旅，妙善孙吴。如云如鸟之形，因山背水之势，莫不深明权变，躬」先士卒。双鞬并带，二戟兼提。滕灌之骁雄，关张之勇扞，复见于兹矣。大统三年中，」征沙苑有功，加封八百，进爵为公，授卫大将军帅都督，除恒农郡守。弦韦并设，恩」化大行。俄转大都督，寻加车骑大将军仪同三司，赐姓匹娄氏。魏世郭淮，军麾既」等；汉朝邓骘，荣望斯同。暨锺石变音，讴歌改运，皇周应历，大弘褒赏。授使持节」骠骑大将军开府仪同三司，改封普安县开国公，食邑通所合三千六百户，除邓」州诸军事邓州刺史。还朝补民部。天和五年授大将军。属东齐背约，竞我汾方。公」受委临戎，志在清复。于姚襄交战，为流矢所中。还京增疾，翻成大渐。春秋六十有」三，以天和七年正月廿五日薨于京师之第。公少怀节概，夙擅英略，居盈念损，处」险如夷，遇士有恩，临敌能勇。属车书未一，元戎启行，攻城野战，大凡五十，荣勋行」赏，功恒居多。虽遇泣痍之恩，奄夫辅仁之效。致以悲缠宸极，痛结亲宾。诏赠」本官，加少傅恒夏灵银长五州诸军事恒州刺史，谥曰壮，礼也。夫人文城县君」尉迟氏，武威人，世传令德，家擅清徽，性识柔明，音仪昭著。生甫十七，归于壮公。以」魏前二年八月廿五日薨于华州郑县界，时年廿六。诏赠普安国夫人。以建德」元年岁次壬辰十一月廿二日合葬于雍州石安县界。公孙罗剎，公第三息达之」子，年十二，不幸夭没。即与公同窆。窃以天回地游，寒暑于斯遽变；山飞谷徙，金石」所以不雕。乃为铭曰：」岩岩基构，舄弈宗枝，龙轩豹饰，翠眊金羁。幽并好侠，燕赵多奇，高门诞庆，英风载」驰。时惟草昧，契阔兵戎，捐家事国，殉义忘躯。运筹帐里，擐甲军中，投醪感惠，贾勇」称雄。大□标名，高旗载誉，功刊彝器，绩宣玉府。威詟□边，声飞六辅，奄随风烛，长」辟室宇。萧悲五里，车寻九京，宾朋丽立，服马悲鸣。幽幽垄路，郁郁佳城，丘陵若徙，」冀识遗声。陕西省博物馆藏石
【志盖】南阳张」君妻郝」夫人志
【志文】夫人郝氏者，盖以云州云中郡人也。父渊，以前」齐秉要，世济称美，仍授骠骑大将军奉车都尉。」夫人则公之长女也。夫人禀性幽闲，实有令淑」之风；奉事亲亲，常怀指心之痛。恒以四德为基，」六行为本。兼妙崇内相，洞识真如。年十有一，适」南阳人骠骑大将军大都督张敬恩第二息满」泽为妻。虽复年幼初笄，早闲妇礼，孝性天然，温清无倦，志合泉流，方同律吕。何悟盛年婴此」疹，而梅实未标，桂枝先落，一从逝水，悲笑难论。」夫人年十有六，以大周建德六年三月三日卒」于邺城。还于此月十一日葬于广都里漳河之」北四里。窃以桑田变海，涉●无纪，不镌贞石，熟」播兰芬。铭曰：」春兰方茂，忽被秋霜，神容始盛，复罢红妆。离言」在耳，屏带余香，更兴悲叹，举意心伤。其一。节物易」睹，一叹难期，镜台休照，华堂掩辉。松杨萧飋，野」雾霏霺，闺宫永别，泉壤长归。北京图书馆藏拓
【志盖】雍州扶」风郡公」主之铭
【铭文】扶风郡公主墓志」讳妙仪，冀州勃海人也。构趾寿丘，」开源若水，门有十德之号，家传万」石之荣。祖假黄钺左丞相太尉公」冀州刺史贞平王。父骠骑大将军」，开府仪同领军大将军赵郡王。四」辅莫不合仪，接下温仁。奉上恭萧，」四德六行，海内称之。」宣政元年薨于都邑，春秋十八。其」年四月廿三日葬于邺城西北五」里。左侠清池，右带名路，南通上苑，」北据林华。于是鸾镜为土，翠帐成」尘，勒芳猷于贞石，扬清风于后人。北京大学图书馆藏拓
【志盖】阙
