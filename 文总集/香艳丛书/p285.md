<!-- { "loadSidebar": true } -->
　其后李充租纲入京，与郑同还。至故城，大会乡里，饮宴累十余日。李催发数四，郑固称疾不起，李亦怜而从之。又十余日，不获已事，理须去。行至郭门，忽言腹痛，下马便走，势疾如风。李与其仆数人，极骋追不能及也。便入故城，转入易水村，足力少息。李不能舍，复逐之。垂及，因入小穴，极声呼之，寂无所应。恋结凄枪，言发泪下。会日暮，将草塞穴口。还店止宿。及明，又往呼之，无所见，乃以火熏。久之，村人为掘深数丈，见牝狐死穴中。衣服脱卸如蜕，脚上着锦袜。李叹息良久，方埋之归店。取猎犬噬其子，子略不惊怕。便将入都寄亲人家养之。 
　输纲毕，复还东京，婚于萧氏。萧氏常呼李为野狐婿，李初以无答。一日晚，李与萧在房狎戏，复言其事。忽闻堂前有人声，李问：“阿谁夜来？”答曰：“君岂不识郑四娘耶？”李素所钟念者，闻其言，遽欣然跃起。问：“鬼乎？人乎？”答曰：“身即鬼也。人神道殊，贤夫人何至数相谩骂？且所生之子，远寄人家。其人皆言狐生，不给衣食，岂不念乎？宜早为抚育，九泉无恨。若夫人相侮，又小儿不收，必将为君之患！”言毕不见。萧遂不敢复说其事。唐天宝末，子年十余，无恙。 

　　狐 
　襄阳宜城刘三客，本富室，知书。以庆元三年六月，往西蜀作商，所赍财货数千缗。抵阙下五里间，喜其山林气粹，疑为神仙洞府。虽身作贾客，而好尚清虚之意甚切，欲深入避时，置囊装于外，挟五仆偕往。约行十里，前望似有石碑。视之，但刻二十字曰：“十口尚无声，莫下上非轻，反犬肩瓜走，那知米伴青”。其指意明白易晓。正惶惑间，逢樵夫执斧负薪讴歌而至，异而揖之。樵曰：“彼中非善地，不可久住。”刘曰：“何谓也？”樵曰：“曾读碑记乎？缘向来鬼魅纵横。虑伤人性命，遂立石示人。其暗包四字，合成‘古墓狐精’，君当了然。何不速返？”言毕不见。 
　刘恍若迷蒙，犹不肯信。又进步里许，与十七八岁女子遇。服布素之衣，颜容娴雅。诵一绝句，音声悲切，云：“昨宵虚过了，俄而是今朝。空有青春貌，谁能伴阿娇。”刘默念此女，必亡夫婿，在彼醮祭，怨词可伤。从而问故，至于再三，皆不答。刘曰：“料必良家女子。既能吟咏，想深通文墨。”随和一诗挑之云：“夜夜栖寒枕，朝朝拂冷衾。眼前风景好，谁肯话同心？”女郎即大笑曰：“上客高姓？”答以“姓刘，名辉，字子昭。”女曰：“是我个中人也。”遂邀转出，皆得大宅，梁栋宏伟，帘幙华洁。婢妾佳丽成行，置酒对饮。命引五仆于别舍，馔具亦腆盛。数酌之后，天色敛昏。女曰：“鸳衾久寂，凤枕长虚。今宵得侍刘郎，真为天幸。清缔一夕夫妇之好，可乎？”刘谢曰：“正所愿也！”于是携手入室，欢洽极意。 
　酒醒迟明，乃卧一墓上草丛内。仆跧伏石畔小穴中。方知正堕狐术，幸性命不遭伤害耳。 

　　狐蛇 
　建昌新城县人姜五，居邑五里外，淳熙四年中秋夜，在书室玩月，遥闻妇人悲泣。穴窗窥之，素衣女挈衣包，正叩其户。姜问：“何人？”曰：“军城董二娘，随夫作商他处。不幸夫死，又无父母兄弟可依。今将还乡，乞食赶路不上，望寄留一宿。”姜纳之，使别榻而卧。明日不肯去，愿充妾御。姜复从之，遂荏苒两月。方夜讴室中，又有女子至云：“县市典库户赵家婢进奴，为主公见私，被娘子菙打，信步逃窜，亦可少留”其人容貌端秀，自言：“善弹琴、奕棋，亦能画。”姜甚喜。两女同处无间。 
　董氏嗜鸡。进奴密告姜云：“彼乃野狐精，积久非便。他说丧夫，事尽伪也。”姜深以为疑。董妇已觉，温曰：“五郎今日不喜，莫是听进奴妄谈否？我知渠是蛇妖，勿堕其计。”姜曰：“何以验其真相？”曰：“但买雄黄香、白芷各一两，捣成末，再用九榻草、神离草各一把，生大蜈蚣一条，共修治为饼，以半作丸与服，并焚于书院，渠必头痛。更将半药置鼻上，立可见矣。”家有大雄鸡报晓者，董欲烹之。进奴使姜诒称出外，潜于暗壁守视。果见董变狐身，攫鸡而食，即取刀刺杀。是夕，进奴服药，亦死，尸化蛇矣。 

　　马 
　湖广承天府，宝乡市镇，有孀妇，姿容颇美。年才二十余，独处一室，邻人罕睹其面。又每日旁午，趋入帏中卧，午后复起。才向暝，便闭门，室中不容婢女出入。人谓冰玉之操，不是过矣。如是十五年者，所生子亦渐长大，娶妻成立。其子以母独寝无伴，送一婢服役。坚拒再四，强致之室。 
　是夜，有美少年，从帏中，相就其婢淫焉。阳道伟岸，婢不能当，卒为所强，顷之灭迹。婢奔告子妇，子妇大骇，然莫能迹也。未几，孀妇复产儿，宛然人形，而容貌则如马，其子固请杀之。少年遂见形来骂，问：“何故杀弟？惧长，割而产耶？吾必讼之官。”其子亦无如何。 
　事渐露，群从昆弟辈咸知之，合谋驱逐。会孀生辰，伪相庆贺，计伺其便。当日渐午，孀妇急入其卧室，诸子侄尾其后，妇既下键，以石拒之。众破扉而入，即命设宴于房。妇遽蔽身于帏，子侄相次逼床而坐。帏中忽溅出马溺数斗，浸淋面目，沾污衣履，盘杯狼藉，噪臭异常，各各狼狈而散。或言马属午，故交接恒于日午，及夜午。狯园云。 

　　猪 
　黄严祝氏子未娶，常邀紫姑，暇则焚香致请。有蓬瀛真人下降，妄请留宿，真人不拒，自是每夕必来，已半年矣。其母第见子形灭神耗，叩之不已，始得其情。乃曰：“此必怪也。焉有仙而始终皂衣，不能一更者乎？既与人处，而反令人受损者乎！已经半载，而不能一白昼相接者乎？子盍欲诣其居，以观其应子也。”子以告真人。真人许之，携手同行，穿荆棘半里许，乃其宅也。虽不华敞，而短垣周匝护以曲阑。命童置饮，曰：“暮夜无品，抵得豆羹浊醴耳。”及陈器具，不甚丰备。观其役使，仅小童八九而已。 
　子归以白母，母使遍索无踪。或曰：“吾闻物久则妖。君畜牝猪已过十年，其豚现在八九，况皂其本色也。”母然之，议鬻诸屠市。是夕，真人与子诀曰：“相从有几，冥缘遂绝。劝子自爱，无以我思。”言讫泣去。 
　吴中有一人于曲阿，见塘上有一女子，貌端正。呼之即来，便留宿，乃解金铃志其臂。至明日更求女，却无人。忽过猪牢边，见母猪臂上有金铃。见陆勋《志怪录》。 

　　鼠狼 
　大业中，王度得宝镜，名曰“紫珍”，持之能辟百邪。度弟绩，弃官远游，求镜自随。至汴。汴主人张琦家，有女子，每入夜，哀痛之声不堪。绩问其故，病来已经年岁。绩停一宿。及闻女子声，遂开镜照之。痛者曰：“戴冠郎被杀。”其病者床下，有大雄鸡死矣。乃主家七年之老鸡也。 
　丰城县尉赵丹，与绩有旧，绩因过之。丹言仓督李敬慎家，有三女同遭魅病，人莫能识疗。绩因请寓李家问之，李告曰：“三女同居堂内阁子。每至日晚，即靓妆炫服，黄昏后，归阁灭灯烛。听之，窃与人言笑声。迨晓昏睡，非唤不觉。日渐淫疗，不能下咽。禁之不令妆梳，即欲自溢投井。无可奈何。”绩令引示阁子处。其阁东有窗，恐其门闭难启，昼日先刻断窗棂四条，却以物支住之如旧。至日暮，李报绩曰：“妆梳入阁矣。”至一更，听其言笑，绩拔窗棂子，持镜照之。三女叫云：“杀我婿也！”初不见一物。悬镜至明，有一鼠狼，首尾长一尺三四寸，身无毛齿。有一鼠，亦无毛齿，其肥大可重五斤。又有守宫，大如人手，身披鳞甲，焕烂五色。头上有两角，长可半寸，尾长五寸以上，尾头一寸色白，并于壁孔前死矣。从此疾愈。 

　　白面狐 
　陆兴府樵舍镇，富人周生，颇能捐赀财，以歌酒自娱。绍兴四年六月，有老父经过，自言是王七公。挟一女，名千一姐，来展谒。女容色美丽，善琴棋大字，画梅竹。命之歌词，妙合音律。周悦其色艺，语老者云：“我自有妻室，能降意为侧室乎？”对曰：“女子年二十二岁，更无他眷属。如君家欲得备使令，老身之幸也。”周谢其既许，议酬以官券十缗。老父曰：“本不较此，但得吾女有所归，足矣！”呼牙侩立契，即留女而受券去。明日告别，女为妾。逾五年八月，有行客如道人状，过门，言：“是家有怪气，吾当除之。”阍人以告。周遽出，遗以百钱不受；与之酒，亦不饮。问曰：“君家有若千人口，无论老少男女，尽教来前，为相何人合贵。”周一门二十七口，悉至厅上。道人熟视此女，搯诀吹气，喝曰：“速降！”俄雷火从袖出，霹雳震响，烟气蔽面，顷之豁然。千一姐化为白面狐狸，已仆地而陨，道人不见矣。 

　　马化 
　蜀中西南，高山之上，有物与猴相类。长七尺，能作人行，善走逐人，名曰猳国，亦名马化，或曰玃猿。伺道行妇女，有美者，辄盗取将去，人不得知。若有行人经过其傍，皆以长绳相引，犹故不免。此物能别男女气臭，故取女，男不取也。若取得人女，则家为室。其无子者，终身不得还。十年之后，形皆类之，意亦迷惑，不复思归。若有子者，辄抱送还其家，产子皆如人形。有不养者，其母辄死。故惧怕之，无敢不养。及长，与人不异，皆以杨为姓。故今蜀中西南多诸杨，率皆是猳国马化之子孙也。出《搜神记》。 

　　猩猩 
　　金陵商客富小二，泛海至大洋，遇暴风，舟溺。富生漂荡抵绝岸。行数十步，满目皆山峦，全无居室，饥困乏甚。值一林桃李，累累果实，采食之。俄有披发而人形者，接踵而至，遍身生毛，略以木叶自蔽，逢人皆喜，挟以归。言语极啁啾，微可晓觞。每日只啖生果。环岛百千穴，悉一种类。虽在岩谷，亦秩秩有伦，各为匹偶，不相杂揉。众共择一少艾女子以配富，旋生一男。 
　富风闻诸船上者，人知为猩猩国，生儿全省父，俱微有长毫如毛。时虑富窜伏，才出，辄运巨石窒其窦。或倩他人守视。既诞此男，乃听其自如。凡三岁，因携男独纵步，望林杪高桅，趋而下，得客舟求附行。许之，即抱男以登，无来追者，遂得归。男既长大，父启茶肆于市，使之主持。赋性极驯，傍人目之为猩猩八郎。 

　　狐 
　周府后山狐精，与宫女小山儿通。弘治间，出嫁汴人居富乐，狐随之。谓三儿曰：“吾能前知，兼善医术。汝若供我，使汝多财。”三儿语其夫，夫即允之。埽一室，中挂红幔，幔内设坐。狐至不现形，但随唱呼三儿，三儿立幔外。诸问卜求医者跪于前，狐在内断其吉凶，无不应验，所获浸饶。 
