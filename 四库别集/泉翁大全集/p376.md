<!-- { "loadSidebar": true } -->
　　山客有送二鸟者，皆鸠类也。二鸟各异其声，皆似人言。甘泉翁不忍烹之，而畜之樊笼焉，早暮必更相鸣啼，若欣以忆。其一啼曰：「古古古。」若人言苦苦苦，将谓樊笼之苦也。其一啼曰：「鞠鞠姑姑。」似人言山谷之高也。甘泉子喟然叹曰：「伤哉二鸟乎！一苦樊笼之苦，抑不知有苦於樊笼者。一慕山谷之乐，抑不知犹有乐於山谷者。安危倚伏，未知苦乐何如也。吾久欲解尔樊笼之苦，而纵尔於山林之乐。再为尔思之，尔等毛羽郁郁，久困未舒，放尔恐尔未能远举，将遭毕罗弹射之手，必置尔於汤镬，是又苦之苦也。尔若幸而脱毕罗射弹之祸则乐矣，不然则反不若幸在樊笼，啄尔以粟，饮尔以水之未为不乐。将幸遇圣皇在上，大行仁政，畴若於上下草木鸟兽鱼鳖咸若。尔等於斯时，焉往而得其所哉？是又乐之乐也。吾今姑顺尔性，放之白云之巅，以保全尔，而歌以赠之。」其词曰：「嗟彼二鸟兮光荣见孝翱集，睠此二鸟兮局促，惊遭密网兮慎而德，养而趐兮健而力。渐乔迁兮翔而集，於千仞兮巢断壁。弋人瞷兮专窥测，网重重兮遥增击。东西南北兮自得，孰敢侮予兮谢群弋。」 
　　
　　陈伯孚哀词 
　　
　　维嘉靖壬子秋，甘泉湛子初闻令尹陈子伯孚之讣，会哭於天关书院自然之堂。及癸丑秋，唐国子之使来自琼阳，乃复兴吾深长之思，而动无穷之悲。附之三香，一曰肫肫香，二曰渊渊香，三曰浩浩香，寓於伯孚之灵栖，而哀之以词曰：於乎伯孚！嗟！去秋之前而犹为人耶？遐去秋之后而已返其真耶？夏秋之间犹期以陈子一庵来扣天关之云，及秋宜至而不至，徒讶伯孚之约之愆。及一庵诸人至，乃闻伯孚遽而上骞，乘大化以归泬漻之天。事变果可以常耶？嗟予达观於宇宙，自有常而无常，自无常而有常，其客常耶？真常耶？客常不可常，而执吾真常以游於无常。蜉蝣天地，牢笼日月，而真常者自常。常贞观贞光，博厚高明?，而悠久无疆。惜也伯孚不少延长，来而不来，共究此大道而化迁，怅怅乎撒手长行。吁嗟其伤！ 
　　
　　书刻行祠 
　　
　　祭继养也，报本也。獭则祭鱼焉，鹰则祭鸟焉，乌则反哺焉，可以人而不如鸟兽乎？斋三日，乃见其所为斋者，视於无形，听於无声，洋洋乎如在其上，如在其左右，僾乎若有见乎其容声，慨乎若有闻乎其叹息之声。事父孝，故事天明；事母孝，故事地察。天地明察，神明章矣。通乎神明，光乎四海，无所不通。 
　　
　　偶书赠卢子 
　　
　　滁阳卢子既罢提舶而归，若有不怿然者。造甘泉翁曰：「守愚必得先生之言，可以归也。惟公赐之。」甘泉默翁曰：「吾默矣！吾默矣！吾尝为子谋之虑之矣！夫复何言？虽然，孟氏曰：『赵孟之所贵，赵孟能夺之。至於天之所以与我者，天亦不能夺也。』何居？能夺之者，其机在人也；不能夺之者，其机在我也。愚乎！愚乎！子归而与而弟守益求其在我者焉！其求之天也，其不求亦天也。其不能夺之者天也，其能夺之亦天也。天乎！人也何尤焉？」 
　　
　　南京刑部江西司主事冼奕倩哀词 
　　
　　秋官少汾子冼子，甲寅八月四日既捐旧馆，复归於大化。甘泉翁哭之，为哀词曰：於乎！哀乎！冼子。吾与言宜未尽於是，而尽於是乎？吾望子之进宜未止於是，而止於是乎？哀哉！夫人之挟其技能，负其奇气者，自尔仰乾青云，俯拾青紫，旁视无人，人莫若己。而子昔之京，因罗江公南都执礼弟子。以彼其志，而乃如是，一可哀只！凡人之情，好炎厌凉，而子既登进士，分司司空，乃上疏求南为秋官，即子之超乎常情，必有大志而如是，二可哀只！受禄未几，谢病陈情，不遂归养，如不得生，子之孝心笃至而如是，三可哀只！予以致政，同载而归；取道武夷，横棹赋诗；连袂罗浮，以访朱明，深卜青霞。於是度铁桥，卧黄龙，坐石楼，啸明月，有一日千里之志，而遽如是，四可哀只！吾戏语子：「毋淡罗浮。」而子既归汾水之头，治鹤园，开明洞，辟三径，浚九曲，巢海岛，乐幽人之贞。吾尝谓子：「日录不如投荳，近外不如著己。」子乐闻之，亦既唯唯，谓荳多白矣，吾亦是喜。诸所欲言，其说未竟，而端则启，而遽如是，五可哀只！吾谓取余年堪补过，超六合到生生。夫人莫不有过，心过也，身过也，口过也，是谓三过。有年则可补过，否则不可补。人贵乎有志，希贤也，希圣也，希天也，是谓三志。有年则可到化生之妙，否则不可。然有年矣，弗补弗到，何取於年？吾尝期子，言则简寂，质则变易，是惟进德，而遽如是，六可哀只！俄报痰喘，不睡隐几，半载而於此矣。或曰稍愈，病根未除。为我忧虑，俄病复发，浮肿半身。或报曰危，子犹却医。及医至矣，则已晚无及事矣，而遂如是，七可哀只！於乎！古今圣贤，共路同门。告子大路，不开户牖，不懈二纪，不惑知命，其可几矣，而止於是，八可哀只！於乎！三径就荒，松竹犹存，不已渐渐，乔乎参天，子可瞑目於重泉矣。昔者颜回死，子哭之恸。或告之恸，子曰：「有恸乎？」吾之八哀伤子，子知之乎？吾亦不自知其恸也已！於乎！ 
　　
　　渊渊其渊 
　　
　　中庸形容至诚之妙，赞其本之莫测焉，甚矣！至诚之立本，其深莫测，不可以形容也。於其不可形容者而姑拟诸其形容，象其物宜，其忧道之心，不既深乎！昔子思子作中庸至此，上文既言天下至诚经(论)[纶]大经，立大本，知化育，此则屡形容以赞其妙也。不但肫肫，而又渊渊焉，而又浩浩焉。所谓渊渊其渊者，岂非其渊以言乎其静深也，以言乎其有本也。以一人之深本，为天下之深之本，有不可测，其如渊乎！其至诚之德原诸性也，仁义礼智根诸心也。以一人之心性，为天下之心之性，有不可穷，其渊以之乎！故夫有百寻之渊，有千寻之渊也，非但如之而已，所性与之同其深而不可测也。有万寻之渊，有亿寻之渊，其渊也，非但拟之而已，性源与之其深同而无穷也。由是观之，百千万亿有形之渊，可尽可穷，而心性本体，无尽无形之不可穷也。是则子思子虽极其形容，而终有不可形容者，自非君子深造以道，欲其自得之，则居之安，居之安则资之深，资之深则取之左右逢其原，终莫可以形容者矣。中庸之首章言天之所以与乎人，人之所以复乎天，天人交与之际，其体一也。此章经纶天下之大经，即首章之所谓道也、教也；立天下之大本，即首章所谓性也；知天地之化育，即首章所谓命也。天地万物之位育也，穷理尽性以至於命，一而已矣。学者必能用功於戒惧慎独之间，而养成性情之德，中和之致，而位育成焉，圣人之功用尽於此矣。其形容之不足，从而形容，又重形容之者，本体无穷故也。学者自有形容而溯诸不可形容之体，至於不睹不闻、无声无臭之妙，始可以合天，而天地之用皆我之用，其肫肫、渊渊、浩浩，亦不足以言之也。 
　　
　　自规三章常令童子以钟磬随身歌之，以自警焉 
　　
　　睿圣武公，九十求规。勿以耄弁，餐胜如饴。我设规桶，大门之所。周公岂期，文王我师。业业中思，人心惟危。四临深渊，春水其澌，其澌其澌，四面危机。上帝临女，战兢自持。慎尔思惟，孚尔威仪。正动出中，畅於四支。由仁义行，其行不疑。匪行仁义，毋载尔欺。 
　　
　　南安太守岩潭子王子初莅任，即新仪门。平川郭黄门请为作颂刻石警众焉。 
　　
　　堂堂南安，翼翼仪门。天监攸存，高高绰楔。亭亭枨臬。神司鉴别，维候临莅，荼垒控制。畴敢载伪？阅人维多。络绎经过，维尔谁何？维吏维官，维军维氓。维德五申，苞苴之藏。谗夫之倡，神搤其顽。湛泉本处泉名洒翰，谁邻铁汉？立国桢乾。 
　　
　　问孝篇为郭生尚恺 
　　
　　郭生问孝，走路二千。孝在子心，何以问人？孝子爱日，逮亲之存。日进甘旨，水菽亦欢。服劳奉养，竭力耕田。执亲之丧，号泣於旻。不酒不肉，与人坐焉。非葬不言，非祭不言。孝之疏节，其然其然！若问大者，所受亲天。体而全归，孝子仁贤。战战(竞竞)[兢兢]，如临深渊。学问不力，行道立身。一或亏损，不孝不仁。不仁逆天，不孝逆亲，负罪引慝，喘息两间。岂不哀哉？岂不痛旃？ 
　　
　　赠王生行 
　　
　　前村视予犹父也，予得视尔犹孙徒。王孙赤脚三千里，将如前村视予乎！三月天关无问难，令予默默思烦纡。而翁书香子当续，下帷三载即仲舒。重来刮目当何如？ 
　　
　　闻同志诸贤有欲赴观北戒坛者，讶之，作韵语。 
　　
　　重耳无我之所有，我有重耳之所无。吾道自足何旁求？逼北赴戒是吾忧，公欲渡湖毋渡湖。 
　　
　　泰和郭氏保合堂铭为郭平川太守 
　　
　　气化太始，有神无人。及乎形化，遂有我身。一人之戾，乃寔万分。形骸尔汝，藩篱比邻。圣训保持，合一弥纶。五品不逊，咎在不亲。在易之萃，聚会精神。君臣合德，父子合恩。兄弟合爱，夫妇合姻。朋友合信，纪纲人伦。一合万合，复归浑沦。混沌一体，曰天地人。诫尔云仍，以及孙曾，勿替尔初，泰和絪缊。 
　　
　　书付天真上人游西樵 
　　
　　甘泉翁前丙辰年始游罗浮，后数载乃入西樵。西樵顶上有八村，皆以业茶为生，如桃源洞中。诸村皆围其外，四方海岛又围其外，盗乱不及，遂有卜居之意。有小河遶诸村，数十年后有诗云：「春动樵湖湖水生，遶樵湖水水如城。衰翁独坐樵云顶，九十六峰齐月明。」又四方皆遶大海，盗乱所不能及，故彼时遂有卜居之意。有记云：「罗浮不如西樵，如天下山水名者未必胜，胜者未必名。」独山水也哉？天真上人其即日杖履跻攀，历观天阶、大科、云谷、广朗、隐居诸书院之胜，与南岳武当终为何如也？可以避迹何如也？将以报念庵内翰、罗山中丞、水洲黄门、鲁江冬卿何如也？ 
　　
　　冯洞阳太极圆图 
　　
　　[图片] 
　　
　　(图片尚无资料) 
　　
　　观冯洞阳太极圆图 
　　
