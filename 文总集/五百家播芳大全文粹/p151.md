<!-- { "loadSidebar": true } -->
　　杪冬协序嵗律将新恭惟某官雍容廊庙熈载惠畴天佑神扶钧履起居万福某代匮邉隅仰承防樾末由瞻望钧辞谨具柔讷申茵鼎
　　仰词典书已列右牍迩来未审钧履何如钦想异宣盛美上应天心戬谷川增百祥来合春阳将届气令正寒敢祝勉为基图葆宁徳宇以慰寰海黔黎之望
　　嵗功将就气莭皆周留一以示无穷存五蓂而全大数天于此时诞毓真儒鼎角匿犀骨莹皓玉实苞灵曜之纪禀山岳之晖宜其出应昌期辅隆圣绪中兴茂烈専美于今禄位之崇寿祺之永固自有昊天黙相非蠡测管见所能知其极也
　　某官梁楹重器金璧髙标雅性内融英华外发故能依光日月感防风云勲纪旂常名书竹帛辅太平之至治迓滋至之宏休荷眷益隆竭忠弥着既富伊周之事业宜膺彭乔之年龄舆论所同愚情靡佞
　　恭以梦熊谷旦照社刚辰缙绅士民万口咸咏莫不以椿嵗八千广成寿考仰祝遐龄盖由盛徳洪恩渐洽四海无一夫不被其赐则揄扬感戴有不约而同者某素荷陶镕尤深祷祝限拘官次不获躬造府门厠迹称觞之列輙以星香末礼及斐文祝疏専人赍纳钧庑以表区区之诚仰乞宽仁特赐鉴亮
　　比因亚嵗令辰尝僭具竿牍前玷钧严想已获尘记史今兹恭遇诞庆之日不量疵贱又以缄封轻凟尊威极深战悚伏觊钧慈愍其勤劬而恕其率尔不胜至幸某迂钝之资仰防埏植得以效能小垒已过瓜期夙宵勉励幸免旷瘝举错饱温实由洪造誓当益罄驽情以期报塞更祈包举提奨俾永安于薄分倾依感刻交积卑悰
　　贺丞相生日小简　　　　　　赵庄叔
　　成嵗受春恭惟天棐正人道尊徳隆钧动止万福某被受大庇方逹墙仭敢祈严防威重永绥斯文某下情真祷
　　僭候钧崇粗谨公牍矣春律初回天地始交裁成辅相眷倚上宰仰惟以道消息戬谷毕臻更祈倍万节宣顺舍太和以辅九重仰成重慰四海百世具瞻无穷之愿恭惟皇上缵服圣徳配天天实祚之卜世千亿则有光明硕大万人之英应时而来劢相我国家昔武丁中兴帝赉良弼宣王中兴岳降申甫此岂偶然哉无疆惟休岂特一时赖之某疎贱率尔妄议上及天人君相之际盖师友宿之共论以为如此非某所私臆也
　　恭惟某官受天地之间气出佐兴运晓然见秦汉以来歴世之士防溺末习随宜补阙仅立一代之治实始慨然收拾尧舜三代周孔之遗文尽发其秘起是道于千载礼乐废絶之后神功妙用无防不到大位天地小育万物圣天子知是其出于一也杰阁大书以表中兴天下皆得而测之曰君臣之际盖如此岂非真儒治效之极致圣宋无穷之盛烈也某敢诵言之
　　某读书窃甞妄议以为人莫大于有我莫大于有物有我之至至无物孔子孟子之身相鲁为齐卿当时视之若一旅人然何则有我之至也伏惟某官有大勲劳于天下皇上念无以致报备物典册穷极尊荣可谓尽天下之富贵矣而燕居之室左圗书而右文史介然端坐奉养枯槁如髙僧逸士人之以言语自逹有无间精粗靡不流览隆暑祁寒忍倦忘疲如布衣儒生然则两仪间复有何物可以惑我者非孟子所谓富贵贫贱威武不能动庄周所谓焚大泽流江海破山震海之风雷所不能变者哉扩而充之是为大丈夫敛而融则为博大真人某不自虞僭议光明无所逃其罪
　　某草茅防贱读书应举其实为贫也当圣王励精庶政某官器使羣材之日得以文墨彻名于上冒宠不避退有愧惧继得再到东阁道所以幸敢圗赐之従容如大賔客择地除官满适其意且以为纯白可教教以有吏某虽愚无知闻某公先生之言亦窃自奋厉以口语心惟忠惟孝惟恭惟谨庶几万一不负严训区区感激不觉露布惟先生抚绥之
　　仰惟上帝笃生大贤以休息我国家元元十余年来薄海内外父子兄弟得保天性禾麻菽麦各遂生理投我木瓜桃琼瑶报之人情古今一也矧亿万生灵举入寿域此何从来哉是则无以报矣独可无以致其诚乎兹者岳降之辰窃为炷香薰心瞻南极之星诵千载之章而虔颂者无间贵贱人也羣情如一上帝临之
　　窃惟盛徳无私施及万物天下乐推而颂焉者结于情而感于中也某防生成及兹愈丰矣既不能亲举寿觞窃不自揆缀为律诗十篇引领钧屏再拜以献顾以一徳格天福及万方眉寿不害与宋无极岂待人言哉然其中有不能自已者如前之云斐然而成突然而至不自知其言之陋也惟大仁人宽之某慙图前去交割职事身在钧镕之下有命其敢不承惟某官所以命
　　上丞相宫使小简　　　　　　王元长
　　某一介之贱輙犯威严僭易问起居状下情悚慑暑气益隆恭惟琳馆晏闲神右贤业钧动止万福某仰借大庇块防田野万想灭矣独于门墙未忍一日忘也谨勒叅
　　窃以相公自去秋觧机务之重从祠馆之佚髙标雅望超世絶俗仰惟襟宇日益冲澹更觊慎寒暑之正适兴居之节妙理和倪以防相府盛大之庆以副生灵之望某仲春走介寓咫尺之书尘溷记室日俟僭率之罪比其归也伏防赐布帛之温言宠桑榆之暮景虽王公大人谦尊而光顾岂疎逺疵贱所宜防哉伏读悚然以荣为惧
　　某得请以归深居穷僻未甞与士大夫接其于时事可谓耳无闻目无见出入阡陌唯见田父野老伫衮依还庙堂致中兴之事业以幸天下独未知天意如何耳天聪明自我民聪明民心盖天意也锋车之召其在旦暮区区之私尤所跂望
　　某居闲防禄不足以糊口豚蹄之祝盖唯望嵗而已久雨不止下田皆堕渺懐见者有填壑之忧连亘数郡如此正恐亦轸九重之虑也
　　上丞相小简　　　　　　　　晁子西
　　璇穹周廻协气充塞恭惟坐于庙堂兼运枢极王室倚赖神明并相钧动止万福某敬奉简代其身贺于堂上
　　迩辰不审钧用何如圣贤相逢坐建中和之极当此淑莭更觉协气周流伏惟充粹集于神衿起居超胜其在方内拳拳之情更乞尽消息理永享三寿之祉伏闻丞相之印明天子久未有所付海内延颈日伫显册之颁盖逾年于此矣属者恭审诏自中出告于大廷卿大夫则相贺于朝士庶人则相贺于家乃知明天子必待其知之深而后用之富公韩公之登庸直如此耳某在逺不得从百执亊诣光范门敢致一牋于衮衣之前伏乞钧寛
　　某名迹冗防不敢以书通于明公大臣而独喜见东南来者从之闻明公大臣之贤东南来者皆亹亹谈相公顷在天官时吏不敢为奸而士大夫恃为津梁已有廊庙之望矣今某与逺方之人自闻召还揆路遂执钧衡无不欣欣相告中外幸甚幸甚
　　某少经忧患异于他人重以才具迂疎不任当世驱使以此实无宦情顾出仕垂三十年无田庐可归为贫所驱矻矻州县间但知自治而已不自意猥防朝廷遽从支郡擢付一道而巴蜀之俗喜为朋比以濶落不事事为贤某效之则违其本性且负朝廷欲不效之虽民则喜矣其如官吏不悦者众朝夕皇皇不知所图輙敢布之伏乞钧察
　　上丞相小简　　　　　　　　汪彦章
　　初秋气爽伏惟经体赞元均福中外隂有神明来防兴寝某防恤里居未有俯伏阶戺之期下情伏深瞻仰敢乞惠令莭宣上承眷倚为宗社无疆之庆
　　伏自违去恩地旬嵗有余虽日与陶冶诸生防被膏泽荷戴不赀其如身迹庇贱曾不薫沐脩状仰布此诚兹者大贤登用海内同庆伏以区区犬马之报越在遐方无縁陪士大夫班庭之末瞻望台闳精爽飞越
　　恭惟某官以天与竣明之才加之圣人渊懿之学为盛时而出必当大有施为利泽天下故方朝廷辅相之典一新首膺柄任中外呼舞以数千百年太平之期适当今日虽至愚不肖者亦将得其分愿顾非木石岂无此情缘依制不敢具启称颂
　　某至愚极陋晚预簪缨之列奔走布领乃分之宜不图先生过听擢于众人之中付以学校之选退惟幸冒已无可报称之理至于为亲之故周旋曲折动皆如欲虽使自为之谋不过如此罪逆颠隮受赐不终然在荒迷中未尝一日少忘感戴惟当庸自脩饰或未陨灭尚期少效区区上答生成悚息悚息
　　某祸患漂零屏居饶之徳兴虽闻大贤当国田野无知之民交口相庆縁地逺不克即布区区之诚伏惟钧慈特赐怜察
　　伏覩显册之颁曾未更时人心所悦和气随生风雨协期仓箱万计虽累然俟填沟壑亦如未至失所以此感戴厚恩尤倍伦比
　　上虞丞相小简　　　　　　　晁子西
　　比日时有清和意不省中台之光所照山川气序何如伏惟赤舄燕居倍庸充粹加以神明协相钧动止万福某守地不得诣行马之前乞为天下未究之功尽消息以湏玺召
　　伏闻衮衣西归凡乡党之士与尝从賔客之游者无不迎于道路于里门而某平日受两世之知最厚顾独不得前岂胜愧恨虽再上牋牍终不能纾下情分也伏惟悚仄
　　某敢问久防衡轴乍还甲舍向来封殖之木皆已成隂按行三径景物増丽虽释机务之劳比就闲暇固足以乐敢诵独乐园之诗恐造物不我舍耳某敬倾耳以聼伏惟门下翅材之馆固应日盛日富而平昔得之于硖内者惟某与李犍为耳犍为尤答飒不振甚为门墙羞近闻大为州将所苦且将就建极可念能为解其急者非归穷于门下不可敢亟以请倘轸钧懐径从府庭遗一介致书于州县将宜论率尔申论皇悸
　　上朱丞相小简　　　　　　　王望之
　　某僭易请问起居状于记室不胜震恐以春寒色尚凛即日伏惟总领百辟宻赞万机天人拥祐钧万福某杜门穷巷窃禄祠庭仰戴恩私誓不敢忘唯是无路进侍下情某谨勒叅
　　某防恩便私遂逺门墙愬风驰情唯剧犬马之恋即日不审寝餗何似伏唯黙运神心调和元气动膺百顺坐致休祥气暄寒未齐敢祈上副倚毘下慰具瞻保合太和为宗社无疆之福
　　窃惟相公以孔孟之道发维相业岩瞻耸然威名逺播绍复中原万物吐气盖有日矣唯伫褒陞槐鼎与天下共庆
　　某曩谬叨冒政宜自竭而多病罢软一毫亡补沥诚丐闲伏防钧慈轸念宠以职名防之祠馆华其老而济其私皆均播也某非木石岂不知归倘未填壑筋力可勉誓磨顶踵效蛇珠印之报神实临之不敢诬也某临行两诣朝堂府第竟不得望台光侍荧坐少叙区区感激依恋之诚迨今负负未已也伏惟钧慈恕察幸甚
　　贺丞相正小简　　　　　　　文天贶
　　苍精司嵗序肇端恭惟铨时论道天相忠勲钧兴居万福某备数偏城仰托恩覆尚遥瞻拜门墙谨脩守讷申玷典籖
　　谨时申问之仪已列彛式东风觧冻气令尚寒不审钧履奚如缅维弼亮一人布徳行庆共格厐鸿之祉更乞重为社稷生灵怡神养溉逄迎太和下副舆情之祷元祚届期三朔正始实上下交防之辰品物咸亨之际仰惟大忠硕亮辅行洪化徳恊日新髙穹之所保佑绵宇之所赞祈皆以君明臣良宜永膺于多福昌炽耆艾万有千嵗岂特诗人能为鲁公颂哉门生下吏实亦赓咏再三不知穷已倾依瞻祷倍越夷等恭以某官至徳迈伦全材防萃勋业盖天地姓名髙日月求之往哲非阿衡周公不可为比当嵗律之更新谅眷懐之益厚格天盛美奠枕休声有识者莫不以时称颂非区区私情敢独形于纪述者也
