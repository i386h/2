<!-- { "loadSidebar": true } -->
三世同耕不税田，后贤功可及先贤。

谁为有福谁无福，此语可为知者传。

黄廷鉴《朝议大夫张君行状》：“曾祖士恒，祖朝绩，父仁济。君讳海鹏，字若云，号子瑜。年二十一，补博士弟子员，绝意名场，笃志坟素。先是，君考讷斋公与伯兄静谷公皆好藏书，家多宋元旧刻。君治经之暇，以剞劂古书为己任，刊《学津讨源》、《墨海金壶》、《借月山房汇钞》，又辑《金帚编》，工始而君捐馆矣。君恒尝语人曰：‘藏书不如读书，读书不如刻书。读书只以为己，刻书可以泽人。上以寿作者之精神，下以惠后来之沾溉，其道不更广耶！’”

又《张月霄传》：“月霄名金吾，字慎旃，月霄其别字也。祖仁济，父光基，皆邑诸生。月霄年廿二，补博士弟子员，即弃去，笃志储藏，与同里陈子准善。”

又《爱日精庐藏书志序》：“月霄十年来小大汇收，今古并蓄，合之先人旧藏，已有八万余卷。又念金源氏有中国百十余年，著作之家，乘时蔚起，未有裒集其文者。遂矢志网罗，以补一朝之阙，故于金、元两代遗集，更加意搜访。中如王朋寿之《类林》，孔元措之《祖庭广记》，蔡松年之《明秀集注》，与吴宏道之《中州启劄》，皆当世绝无仅有之书也。”

李兆洛《诒经堂续经解序》：“《通志堂经解》之刻，百余年矣。金吾张君以遗编堕简，尚不尽于此，乃发其家所藏，写定为《诒经堂续经解》。都千二百有余卷，将以次授之剞劂。”

阮文达《虞山张氏诒经堂记》：“张氏金吾，世传家学，代有藏书，不但多藏至八万余卷，且撰书至二百余卷，刻书至千数百卷。古人实赖此与后人接见也，后人亦赖此及见古人也。是诒经堂、诗史阁、求旧书庄诸地，皆罗列古今人，使后人共见之地也。此于古人谓之有功，于己谓之有福。世之有金者，无所不为，独不肯用之于书，是谓无福。若在己无学术，则虽有之、肯之，亦无能用之，若是者亦谓之无福。”

张大鉴《闲居录跋》：“先王父静谷公，藏书数万卷，手自校雠，寒暑无倦。而先大夫京华二十载，优游兰省，亦惟以载籍自娱。彭云楣先生赠诗云：‘琅嬛宛委穷皇娲’，盖志实也。余承先泽，耕不税之田，一编一帙，罔敢失坠。右《闲居录》，映雪老人手钞，照旷从父梓入丛书。先人手泽，庶几与是刻常新也。癸亥六月，友柏张大鉴识。”昌炽案：静谷为仁济之兄，是大鉴于海鹏为从子，于金吾则昆季行也。据此跋，是张氏藏书远有端绪，不自若云始矣。

张海鹏《唐摭言跋》：“《摭言》十五卷，所见钞本，后有‘嘉定辛未郑昉题识’者，最为近古，所称臼头本是也。案第十卷蒋凝条云：‘臼头花钿满面，不及徐妃半妆。’后人罔知，改作‘白头’，于义甚乖，雅雨堂本亦仍其失。予从邵朖仙处假得旧本是正，益叹校定之难也。”昌炽案：曹根生同年云，今雅雨堂本正作‘臼头’，当据此本订正。

又《南部新书跋》：“宋椠久无善本，是编乃邵朖仙从士礼居传钞者也。黄氏藏书，富甲吴郡。邵君博学嗜古，所钞多绝无仅有之书。”

《平津馆鉴藏书籍记》：“《南华真经》，有‘小安乐窝’、‘邵恩多印’二朱记。”昌炽案：朖仙，昭文人，余在菰里瞿氏曾传录其《山海经》校本。与张月霄、陈子准同时。张、陈固为两大，朖仙抱残守缺，亦不愧小藏家也。

 

三四八、黄廷鉴琴六【叶昌炽】

南宫载得赐书还，乌戌霜青夕照殷。

豹脚噬人蟫乱走，夜深烧烛补完颜。

《虞山人文小传》：“黄廷鉴字琴六，诸生。”

《常昭新志》：“廷鉴少游赵同翮、王庭筠之门，精考证，研摩群籍。手校者百数十种，尤练于邑中掌故。撰《琴川三志补记》、《续记》，以补鲍、卢、张三《志》之缺。”

季锡畴《第六弦溪文钞序》：“黄先生琴六，馆昭旷阁、爱日精庐。两家多藏书，校雠错脱，实事求是。”

《第六弦溪文钞齐民要术跋》：“余三十年来，所校古籍不下五六十种，惟《文房四谱》、《广川画跋》、皆从讹谬中力开真面。今得此书而三矣。衰年多病，炳烛余光，矻矻于陈编烂简中，作一老蠹鱼，自笑又自慰也。道光乙酉，拙经逸叟。”又《读知不足斋赐书图记》：“乌镇知不足斋，《图书集成》赐书在焉。月霄张子辑金源文，以未读鲍氏赐书为恨。遂于己卯闰月，买舟招余同往，居停于镇之南宫道院。日自斋中载五六百册，分编披读。时当初暑，挥汗如雨，日暮蚊虻四集，烧烛继晷，目为之昏，不恤也。”

 

三四九、陈揆子准【叶昌炽】

古寺钟声饭后撞，访书人坐赞公窗。

但言救虎前朝阁，剩有门前两石幢。

孙源湘《天真阁集》：“陈揆字子准，诸生。购古籍手自校勘。凡邑人著述及他人文集之有关常邑者，自唐及今，搜罗殆遍，庋诸破山寺之救虎阁。辑《琴川志注》，《续志》世无传，别撰十卷。又辑《虞邑遗文录》十卷，补集五卷。尝以郦氏《水经注》详北略南，著《六朝水道疏》，钩稽精密。唐刘赓《稽瑞》一卷，向来藏书家未经著录，揆得之，因以名其楼。”

黄廷鉴《藏书二友记》：“吾邑陈子准、张月霄二人，家世儒学，旧有藏书。至两君而更扩大之，储藏之名，遂并甲于吴中。四方之名士，书林之贾客，挟秘册、访异书，望两家之门而投止者，络绎于虞山之麓、尚湖之滨。嘻，盛矣！张居西关，陈居稍南，相去不半里，皆面城临水。暇辄过从，各出所获，赏奇辨疑，有无通假，相善也。两君志趣同而各有所主，张则钟于经籍而兼爱宋元人集，陈则专于史志而旁嗜说部，其大较以网罗散佚、存亡断绝为宗旨。其于书也，张则乐于人共有，叩必应；陈则一室静研，慎于乞假。余尝谓月霄：‘古书固不容吝，第得之太易，则人不知珍惜。昔人以鬻书与借人并称不孝，良有以也。君宜师子准之慎，而陈君亦宜少济以君之通，乃为得之。’两家所藏，不下十余万卷。去其世有传本与秘而无关学问者，汇宋元旧刻及新旧钞，遴其精妙，尚可得一二万卷。其中多吾邑钱、毛两家旧物，沦落他方百余年而复归故土，其事殆非偶然矣。”

潘文勤师《稽瑞楼书目序》：“子准无子，殁后书亦尽散。吾师翁文端公与子准厚，既恤其身后，以重值收其藏本，仅得三四，散失者已不少矣。今《稽瑞楼书目》，荫从翁叔平假得刊之，庶可与《爱日精庐藏书志》并传也。”

 

三五○、杨端勤子增　子绍和彦合【叶昌炽】

四经四史同一斋，望洋向若叹无涯。

稽天始有逢原乐，此事难教语井蛙。

梅曾亮《即墨县教谕杨府君墓志铭》：“君讳兆煜，字熙崖，聊城人。嘉庆三年举于乡，大挑，得即墨县教谕。子以增，壬午进士。”又《海源阁记》：“昔班固志《艺文》，自六艺而外，别为九流。则凡书之次六艺如诸子者，皆流也，非其源也，况又次于诸子如诗赋诸略者乎！然当秦火后，余裁数经，至汉成帝时，间二百年，书已至万数千卷之多。而自汉以后，几二千年，以至于今，附而相推，缴而相摧，演而愈清，酾而愈支，昔之所谓流者，且溯而为源，而流益浩乎其无津涯。故书犹海也，流之必至于海也，势也，学者而不观于海焉，陋矣！虽然，是海也，久其中而不归，茫洋浩瀚，愈远而不知其所穷，惝然不知吾之所如，浮游乎无所归休，以终其身为风波之民，不亦惫哉！”又曰：“同年友杨至堂无他好，一专于书，然博而不溺也。名藏书阁曰海源，是涉海而能得所归者欤！或曰：信如子言，凡书之因而重，骈而枝者，悉屏绝之，其可乎？曰：乌乎可！游滥觞之渊，而未极乎稽天浴日月之大浸，是未知海之大也，又安能知源之出而不可穷也哉！”

杨绍和《楹书隅录跋》：“先端勤公平生无他嗜，一专于书。所收数十万卷，庋海源阁藏之，属伯言梅先生为之记。别辟书室曰‘宋存’，贮天水朝旧籍，而以元本、校本、钞本附焉。癸亥、甲子间，绍和里居，撰《海源阁书目》成，复取宋元各本，记其行式、印章、评跋，管窥所及，间附跋语。乙丑入翰林，簪笔鲜暇，此事遂辍。顷检旧稿之已成者，厘为五卷，命曰《楹书隅录》。同治己巳仲夏，聊城杨绍和彦合甫识。”

《楹书隅录》：“《宋本毛诗》，先公于己酉购之扬州汪容甫先生家。辛酉，皖寇犯肥城西境，据予华跗庄陶南山馆一昼夜。自分珍藏图籍，必已尽付劫灰。及寇退，收拾余烬，尚十存五六，而宋元旧椠，所焚独多。此本仅存十八至末三卷，岂真大美忌完，理固如是乎！然钱遵王有言，此等书勿论其不全，譬诸藏古玩家收得柴窑残器，半片便奉为天球拱璧，而况镇库典籍乎！”又云：“桐乡陆敬安《冷庐杂识》云：‘聊城杨侍郎得宋板《诗经》、《尚书》、《春秋》、《仪礼》、《史记》、两《汉书》、《三国志》，颜其室曰“四经四史之斋”，可为艺林佳话。’然先公所藏四经乃《毛诗》、《三礼》，盖为其皆郑氏笺注也，《尚书》、《春秋》，虽有宋椠，固别储之。先君与陆君平生未识面，当由传闻偶误也。”

 

三五一、曾钊勉士　吴兰修石华【叶昌炽】

瘴风咸雨鼓灵潮，二百年中字易销。

识得书城如武库，守经终让古输廖。

《岭南文钞小传》：“曾钊字勉士，南海人，道光乙酉拔贡生，著有《面城楼文存》。”“吴兰修字石华，嘉应州人。嘉庆戊辰举人，信宜县训导，著有《南汉纪》、《宋史地理志补正》。”

