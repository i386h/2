<!-- { "loadSidebar": true } -->
　　鸳鸯作匹【见瀛台序】扶风织锦之家【见璿玑赋】蛱蝶为罗丛台袨服之客【杜诗花罗封蛱蝶艺文志赵武灵王建丛台于邯郸前汉书全赵之时武力勇士袨服丛台之下一旦成市注盛服也】今某裘类苏秦服来久敝【苏秦传黑貂之裘敝】衣同到溉着处还穿【梁书到溉性率俭不好声色庭室单牀旁无姬侍冠履十年一易朝服或至穿补并见园次序】猥以班荆【见禹平序】于焉赠缟【见澹园赋】仙园独茧捣须新市清砧邺馆双丝濯用成都粉水【列子詹何楚人也以独蚕丝为纶引盈车之鱼列仙传园客种五色香草有五色蛾上香草末生桑蚕有女与客俱蚕茧大如盆缲讫莫知所之上林赋曳独茧之褕絏梁元帝駌鸯赋文生新市之机李义山诗地逈更清砧魏志旧绫机五十综者五十蹑六十综者六十蹑庾信谢赉丝布启关尹津梁之织邺地双丝扶风彩文之机仙园独茧粉水见园次序】讶兽罏之不暖【见谢柯启】憎鹤氅之犹寒【见紫序】遂使季路缊袍【论语】忽现蓝花之色【见琴怨序注】将见原思露肘俄成綟叶之形【家语原宪正冠则缨絶振衣则肘见纳履则踵决庄子曾子捉衿而肘见纳履而踵决杜诗衣防露两肘説文綟帛戾草染色也】姬人裂帛【史记褒姒好闻裂缯声左传召使者裂裳帛而与之】竞询何处红蚕【补注】娇女挽须【见看奕赋】预索此中紫凤【杜甫北征诗海图折波涛旧绣移曲折天呉及紫凤颠倒在短褐】
　　谢刘王孙示西洋诸器诗启
　　青宫爱子曾传如意之铭【补注神异经东明山有宫青石为墙门有银榜以青石镂题曰天地长男之宫注太子曰青宫震为长男东属震故主宫于东曰东宫金陵志汉时秣陵有掘得铜匣者开之得白如意皆刻螭虎蝇蝉等形】朱邸亲王【见滕王赋】夙擅屏风之作【礼记注天子负斧扆而立屏风扆遗象也三礼图屏风之名出于汉汉书梁孝王賔客有羊胜屏风按梁简文有谢赉屏风启】十层胡粉解染妍词【见楚鸿序】百蛮牋工书艳曲【蛮牋见三芝序东观余论小宋太一宫诗仙图几吊开自注以真诰一吊为一巻不知真诰所谓即巻字葢从省文真诰音亦尔非吊字也】锦襵与蝉鬟并乱【説文衣襵不知注襵同褶蝉鬟见琅霞序】金筒共麝月同飘【金筒补注张正见诗裁金作小靥散麝起微黄酉阳杂俎近代妆尚靥如射月曰黄星靥靥钿之名玉台新咏序金星与女争华麝月共嫦娥竞爽】某深愧陈琳【见滕王赋注】幸逢刘向【见映碧启注按刘向字更生以避讳改字子政】赍来蝌蚪【见憺园赋】疑焚辟恶之香【见刘太母序】跃出娵隅【世説郝隆为桓公南蛮参军三月三日会作诗隆作云娵隅跃清池桓问之答曰蛮名鱼为娵隅】似被若亡之縠【补注】光同不夜体比宜春【见徐母序】假令司马为郎还通卭僰【见刘太母启】若使仲容追婢定是鲜卑【世説阮仲容先幸姑家鲜卑婢及居母丧姑当逺移初云当留婢既发仲容借客驴着重服自追之累骑而返曰人种不可失即遥集之母也】
　　谢呉伯成明府赉酒米并炭启
　　条风未播【淮南子犹条风之时洒】谁贻范叔之绨【见代友启】珂雪将零【补注】只减梁鸿之灶【见天章序】画从马援岂足疗饥【马援传援説光武破隗嚣于帝前聚米为山谷指画形势】噀自栾巴何由取醉【见天章序】食惟一溢【补注】年年贷向监河【庄子外物篇庄子家贫故往贷粟于监河侯】量减三升【见艺圃序注】夜夜酤从蜀肆【成都志山涛治郫邑时刳大竹酴醿酿酿作酒兼旬方开香闻百步蜀人传之为郫筒酒杜诗酒忆郫筒不用沾】乃者辱怜臣朔之饥【东方朔传朔对上曰侏儒长三尺余俸一粟钱二百四十朔长五尺余亦俸一囊粟钱二百四十侏儒饱欲死臣朔饥欲死】猥念寛饶之醒【见禹平序】舂成精凿与绿蚁以偕来【张载酒赋缥蚁防布芬香酷列曹植七启浮蚁鼎沸注杯面浮花也】刈自琅琊【见竹逸序】并玉蛆而俱至【李白传太白好饮玉浮梁注即浮蛆酒脂也东坡诗桑落初尝艳玉蛆】除芒红稻【见庵序】聚来作城郭之形【见上】压榨金浆酿就得云霞之气【抱朴子硕曼卿入山学仙自言仙人以流霞一杯与我輙不饥渇注天仙酒名】况颁捣炭【详下】用代燃薪贮之宝鸭【见谢柯启】鸟无事于避风【国语海鸟曰爰居止于鲁东门之外展禽曰夫广川之鸟兽恒知而避其灾也是嵗也海多大风】刻作红狮【语林晋羊琇字雅舒性豪侈洛下少林木琇乃捣小炭为屑以物和之作兽形温酒昭明锦带书温兽炭而袪透心之冷】鹤奚为而讶雪【见滕王赋注及舜民序】
　　戏与李渭清索饼启
　　叚家食品先谱牢丸荀氏馔经尤推薄夜【见瀛台序】溲成防餥【方言陈楚之间相谒而食谓之防餥尔雅餥食也説文糇也】易汚灵宝之衣【补注小名录桓字敬道生而有光照室少名灵宝】蒸作餢【齐民要术有餢篇云餢滑而美按餢起饼也发酵使麫轻高浮起炊之贾公彦以为起胶饼也】惯卖安丘之市【见祖德赋】齐民要术竞传不托之名【后魏书高阳太守贾思勰撰齐民要术数巻五代史李茂真传昭宗云朕与宫人一日食粥一日食不托注不托乃俗语即饼】南楚新闻【补注】亦擅红绫之号【见瀛台序】在六季则呼之为防至两州则名以为防【南史郭平原感文帝帝崩日食麦防一枚又齐衡阳王钧生母病不食五色防注六朝人呼饼为防李萼馋语诗拈防防指不知休注蜀人呼烝饼为防】讵须束晳才赋安干【见瀛台序注】宁假虞悰惟夸米粣【南史虞悰作扁米粣注即今馓子】仆托处掘门【见寿徐序】栖迟藿食【家语孔子厄于陈蔡藜羮不糁韩子粗粝之饭藜藿之羮也】家原呉地夙躭鲑菜之风游到梁园偶习餦餭之味【楚词粔籹蜜饵有餦餭些注粔籹环饼也餦餭也以蘖熬米为之亦谓之饴此则其干者也】酒垆傝傉偕铃卒以加餐【説文傝傉下材不肖之人或作冗古诗弩力加餐饭】葱肆共骑奴而属餍【梁书吕僧珍兄子求官僧珍曰汝等当速归葱肆世説羊祜有鹤善舞客试之□不肻舞左传属餍而已】自客都亭长懐宛雒【见憺园赋】人非雁鹜何求泽畔之粮【国防燕太后曰赖先王雁鹜之余食九辨鳬雁皆唼夫梁藻兮广絶交论分雁鹜之稻粮】行类侏儒并乏囊中之粟【见谢呉启】犹忆前宵曾防设食膏环一捻玲珑映字以俱明【唐摭言宣帝赐韦澳孙宏银饼餤皆乳酪膏腴之所为清异录金陵士大夫鼎铛有七玅饼可映字其一也】粔籹千堆【见上齐民要术膏环一名粔籹】柔弱因风而欲起【见瀛台序】徧骄座客还托家僮颇余望蜀之思【后汉书光武赐岑彭等书曰人苦不知足既得陇复望蜀注隗嚣平复击公孙述也】仍作发棠之请【孟子】想何年归去细説于荒桥野店之旁来日过从大嚼于淡月轻烟之候不烦髀臄【诗】以慁公为但有寛焦【补注】可迟賔至无嫌恶客纵懐矣而何妨【汉书公孙曰宁逢恶賔莫逢故人懐饼见憺园赋】倘属戏言即画之而亦可【魏志卢毓言名士如画地作饼不可啖食】















　　陈检讨四六巻十七
　　钦定四库全书
　　陈检讨四六巻十八
　　翰林院检讨陈维崧撰
　　书　碑　颂　记　志铭
　　上合肥先生书
