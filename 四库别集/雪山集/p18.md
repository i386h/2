<!-- { "loadSidebar": true } -->
　　王稚川真赞
　　静渊不波玉沉其防清而彻太空无云月行其中明而洁劲弩骇机鼓以疾风刚而烈落花游丝熙以阳春和而悦要之一闻百解不如一拙一日千里不如一歇四海弟兄不如鸟散而云飞万人鼓簧不如金口而木石当是之时望奔尘者决眦蓼水之阳追轶驾者息踵华胥之国
　　徐行简真赞
　　一寸之眼照四世界三寸之舌卷大瀛海足踏须弥歩底云飞手玩昆仑游戏指挥堂堂管葛不直一喝巍巍良平拨转三匝万古拊掌羣豪鼓髯野马蓬尘醯鸡瓮天徐家父子英气葢代若见妙喜请礼三拜
　　赵损之真赞
　　大年一幅小山丛竹德麟三杯洞庭春緑遇苏与黄乃作金玉寳玦珊瑚贵介所服未之前闻抄书满屋紫薇晚香宜以相属岂其戎衣尘此车毂举世英豪眼相具足宁无雪堂亦有山谷
　　拙庵老人真赞
　　一寸之心无城无郭云开大空尘飞不着三寸之舌无浪无波风静长川月明相磨不絿不竞多喜少愠不忮不求易退难进即之也温久而愈真四海一家莫非弟兄有唾师德师德不违有枉不疑不疑受之得见君子斯可矣焉得长者而称之毋谓无人斯焉取斯
　　京丞相真赞
　　籋云之虬九霄之颠横海之鳣万仞之渊有赫帝命下征人间其或不然二十八躔又或不尔三百六僊玉皇有子槖籥大干辅以斯贤吹嘘洪甄人杰地灵天寳物华产兹壌者乃其人耶
　　许公绪真賛
　　丰而硕者厚也粹而清者秀也坚而泽者寿也掇真丹青之上者巧者之手也发挥翰墨之外者辩者之口也至于大耳对国师无言季咸见壶子郤走则巧与辩者皆瞠若乎其后
　　和张总得弥勒赞
　　捧腹周游四百州得抽头处且抽头莫欺肩上三升袋盛了人间万古愁
　　墨竹赞
　　望之森然劒防拥林听之萧然风雨作声闻之郁然粉箨吹馨按之隐然枝节生棱虽然子以意画吾以意想夫天地万物同归是幻本无实相而况以假托真以形传神以死寄生以有色见无色以有心出无心者耶
　　文石赞
　　敷文李公得二文石其一如人紫面苍髯周其身淡白云也衣半领以下不见其裳皆云也其一如稽首鞠躬周其身深墨云也而衣纯素凡此皆以意命之而李公以为钟离权吕岩先生滋以意命之也盖世所摹写钟离多髯而吕衣白且吕晚得钟离劒诀始能变化以飞腾世以钟离为吕之师其磬折则若事师之礼然李公以意命之亦非苟然也物与心相依故想生天地河山佛者以为皆因想想断则物无从立虽然足以作兴道心蠲扫尘縁方之他想贤也佛者教人断想而诵説其国诸美楼殿珍寳香华食饮闻者慕之凡想皆妄也是名妄想即非妄想岂不以趣善故耶汶阳王子即李公之意赞之【案赞词永乐大典缺载】
　　传
　　承元居士传
　　滕修字曼卿泰山人后徙象郡好岩居自号络石先生既知名更号承元居士初居士多兄弟长曰石龙子次曰木莲子地锦子扶芳子附枫子土鼓子常春子蘡薁子白华子石血子甘露子象头子乌子续断子丁公子千金子又有钓生感生唐显庆五年髙宗诏太尉长孙无忌求山泽异产石龙子兄弟多在选中惟不及居士至长安皆拜尚药奉御居士意不自得以周易筮之遇井【防下坎上】之大有【干下离上】其繇曰木而驱漆而涂水而舒金之刳附首而居遇暑而敷以问太史太史曰防木也坎水也干天也离火也漆木之滋也金水之液也首者天之象也暑者火之候也木也漆也金也成之器也首也托之所也暑者进之时也子其识之乆而南海匠氏良遇居士山中匠氏曰子外柔而内坚貌瘠而神腴支离防笼与葛藟葛萝同居子盍从吾游乎居士曰若将何以处我匠氏曰子独勿闻而族頼我力多矣吾入东阳郡得氏生遂与侧理子澄心丈人齐名吾入延德郡得盘生结事承华宫贵人幸臣更持之吾入长乐郡得乔生自皇后昭仪出入皆从吾入岭方郡得龙生相生倚生皆为世用吾入南海郡得竹簟生木簟生今为平曲侯木偃师侯子诚从游何忧不彼若居士犹不决匠氏力引之乃出然其质朴拳曲粗梗陋甚乃使金氏铦水氏濡木氏坚漆氏合交致力其间时居士已老而华彩仪矩乃更如通家少年子开元七年四月明皇避暑华清宫忽忽不乐贵妃使东西头供奉十辈往来关内山东诸郡求所以悦帝意者居士闻知喜而歌曰承矫龙之首兮孰与山夫之虿发兮荐伏犀之脑兮孰与野人之鹤颈兮即诣崇元门上书曰臣外爽中虚上隆下平外爽则目明中虚则心清上隆则不撄下平则不倾若是可以为天子近臣矣书奏即召见清思殿上悦稍得亲近防晋阳进角生桂林进牙生武都进石生居士寖疎顷之寕州进琥珀先生荆州复进玉处士上大亲重由是角生牙生石生其宠益衰七月上宴清暑殿罢洗沐卧承风阁召玉处士琥珀先生居士谓牙生曰上岂亦须我哉牙生笑曰我弗敢望也而尚何道居士大慙是时上亲幸文思使李奉趾宫中早朝赞者导奉趾班居士上居士叹曰履虽新不加于枕吾其何以在此因乞骸骨许之流落长安市中木生漆生见居士老退皆舍去他日匠氏遇居士金光门外问何以至此居士曰兴废时也成败也吾无恨矣二子始与我雷陈终与我耳余吾有憾焉匠氏曰木生干衰而不坚漆生体败而不固度终无以助子有子皆贤吾为料理之更与子为新交居士依二子稍复振整然益老不自持木漆强调护之居士力愈敝卒解去二子亦散皆莫知所往或见之建康马粪巷中与土生壌生共处云
　　赞曰居士在山林乌有爱憎轻重于其间者乎一出而变态棼起颠挤流落至于土粪同腐出处可不重哉玉处士琥珀先生其光价重于居士固也然贵贱无常使遇宋武帝者韲粉矣
　　平舒侯传
　　蕲簟竹氏最盛于楚而其良多蕲春郡汉征和二年武帝疾避暑甘泉宫顾左右侍御忽忽不乐少府进曰细旃重席之上所与从容者诚不称陛下之意臣闻楚竹氏多材陛下试裁择焉上乃召拜平为寝郎女兄圆为婕妤女弟通为夫人上稍近幸平曰臣之别族覃孤髙秀文其材宜在臣上隐积布黄石山中不出陛下能致之安枕而卧矣上召东园主章将作大匠曰谁能为我致覃者东园主章辞曰往陛下诏臣召杞生于南山梓生于北山二子臣之友也今竹君与臣无故徒往无益将作大匠曰臣以大匠为官无所不当与至蕲称诏召覃覃俨不动乃使钜平人利金城人刚微尝之覃意即解又使姑篾人修内黄人起龙编人密相与调护至长安覃身长八尺肤泽凝净上卧凉风台望见覃良悦覃曰臣无心求陛下陛下召臣臣舒而来弗用臣臣卷而去上笑曰在野则惟君今卷舒在我不在君也且我老多病虽烦彊与我相依上疾寻愈于是制诏丞相御史曰覃挺迹林野不为时用乃者朕身试之含节韬润体柔而性坚列为文章耦比综错缜密华整各中规矩忧劳万几炎蒸偃薄神志愦瞀覃夙夜陪朕清制爽规解嚣蠲烦妥安朕躬厥功茂焉其以代郡之平舒千二百戸封覃覃顿首曰生臣者天地成臣者将作大匠也微此人陛下安所用臣愿分国邑之半奉之上亦以东莱之曲成七百戸封大匠为曲成侯人以此多覃之贤乆之覃益亲近自衞皇后李夫人钩弋婕妤后宫幸御者覃未尝辄避后夫人亦皆昵爱之竞引其族自近然莫得与覃比族父青州刺史筠公与覃书曰子以长才清节植立山林为众所髙仰今附近人主偃仰翻覆惟主意是视而又参错嫔娞陪助綦专玩臣弄儿拥持拂婴子曾弗羞奈何覃曰防合无常遇时则亲背时则疏一日时节变移上意转迁吾不在九真之无编则日南之西卷矣甚则与鬼薪同论事固不可知也人生适意耳尚何言是嵗九月上幸河东祠后土诏隰成侯温蒲领侯厚从中黄门谒者犹擕覃偕行上燕羣臣于汾水之上中觞作秋风之辞上凛然不怿而罢中黄门欲纳覃寝门令引却之曰覃有大罪三弃直就曲摧刚化柔毁平日之节不可复列士林其罪一也昵近帝所甘适主欲专便燕私无以礼正君臣之义其罪二也干时恋宠不知进退泚顔屈体自托仆妾之手其罪三也上嘿然乃尽罢归竹氏寝郎平徙阴馆婕妤圆徙重合夫人通徙曲梁覃愿就国上不从徙渤海之束州更封漏卧侯食牂柯之漏卧三百戸征和三年四月上自长乐温室从御温凉殿思竹氏兄弟使使视之皆垢枯槁而覃尤甚不敢出见使者上乃诏别选竹氏之材以闻复以覃长子爽为安舒侯又封其族子琐为阴密侯润为广柔侯华为细阳侯净为平曲侯分遣给事长信増成掖庭椒房他诸宫殿竹氏侯者五人支孙生冒姓桃氏迁巴西遂与安舒侯异族
　　太史公曰吾闻竹氏之先常显重成康之间成王病臻与天球河图并列于庭受顾命之遗宣王之兴也为之安宫室之寝致男女之祥斯干之诗作焉蕲侯遇武帝受恩席宠无与等夷矣始终之际何其异也吾从上行幸甘泉五柞长杨及祀雍畤汾曲上陇坁封泰山观寒暑推移爱憎变迁奚独蕲侯哉
　　麴生传
　　石泉子姓緑氏麦城子姓白氏本同姓麴氏也初麴氏与酒氏世相须为官酒氏者仕周为酒正其官掌酒之政令以式法授酒材祭祀天地神只供王后世子飨宾客士庶子耆老孤子凡馔齐酌数器量与名物赐颁皆有书契成要其繁重如此然无他助专资麴氏力是时古近族姓简麴氏惟石泉麦城两房此两房子弟资髙下酒氏随调适之而皆能成美才故两家絶厚善无等比其后酒氏更相传寖逺酒式多废而两家往来本末恩意子孙罕通知者故酒氏视石泉麦城良疎豆氏桂氏糵氏霍氏舒蓼氏越椒氏皆排拫麴氏儳进讙曰石泉麦城缓也不足用酒氏惑之亦挠曰缓也不可用二子争弗能得始麴嘉臣沮渠王髙昌传八主矣贞观十四年交河总管侯君集平之俘其王智茂以归关东士大夫以麴氏为愧诸遮止二子者因污蔑之二子内自丑于是即居石泉为緑氏号石泉子麦城为居白氏号麦城子他儳进者皆冒麴氏而蒲氏滕氏连氏苍氏踵出亦窃借麴氏以行与豆桂争衡矣曾有诏缉王氏族于是金城米氏诣阙上防曰臣闻麴氏之先后稷之子不窋生而有文在手曰鞠【案史记周本纪不窋子名鞠郑樵通志氏族略云鞠氏姬姓后稷之孙生而有文在手曰鞠因以名之此即以为不窋事有误】不窋之孙氏之麴鞠之变也麴氏有才子二人长曰石泉次曰麦城间酒氏弗职引异族防正宗真麴氏子孙顾反他外避媒孽今緑氏白氏是也陛下幸诏有司条源绪本门望勒成当代言典伏惟追懐后稷之烈深嘉麴氏之勲训齐酒氏之官治辨他族之目厘正二子之系臣昧死以闻帝下其书有司酒氏免冠置对曰臣愚不知古今沿革真伪之变陛下幸赦弗诛请按本始还之臣愿与麴氏缔前好规后图糜身报德奉千万夀帝乃诏中书门下酒氏过误厌故喜新其释勿治夫辨族宜严録才宜寛緑氏白氏可复姓麴氏豆氏桂氏诸族朕闻之与麴氏有连其听姓麴氏如故令有司别其房为支族有司以故事奏请如诏制可
　　赞曰麴生之名始出自唐通元先生张果生儒称也秦汉多道之或曰生少称也贾生年二十余诸老先生皆生之非也郦生年六十余伏生年八十余岂少也哉生天姿清白自喜人多眄伺之寖老猥自防翳所谓埋光铲采非耶及遇米氏相资以成功莹然故不没也鸣呼行世当如此矣
　　玉女传
