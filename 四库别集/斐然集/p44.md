<!-- { "loadSidebar": true } -->
　　学如何而为当始于明善而行之力而守之固亦可矣百家众技时有足观岐防易从肤浅易通易以入人而圣人之言微奥逺渊深天髙藐乎希声如朱弦而防越澹乎无味如尊酒铏大而俎腥鱼也耳宜之口嗛之者噫噫尠矣于是见善为难幸而见之或出门而尼或半途而废类为俗所变物所移势所迁则向也君子而今也小人者肩相差武相蹑地丑徳齐非二五则十九也浦城张生哲从予伯氏学甘淡泊迷寒暑孜孜兀兀惟读书质疑为事其于覔举千禄若无意焉者予盖嘉之且须暇以乆而观之防妖僧张圆觉以邪术鼔于富沙其説至陋而甚鄙不必傅太史之羊角而后判其石齿之诞幻也然而横目蚩蚩族而擎跽羣而膜拜泉布圆觉金币圆觉垂绅正笏之士与夫布衣韦帯之儒斯民所视效以为从违者亦皆莫究莫覈靡然趋风吹波助澜汹呼应和于是连延郡邑广逺千里忘其素业委其生飬之道愿一觌聴顿颡趼足憧憧暍暍之死靡悔所以然者不明乎善兾其利也趋利不止不夺不餍识者有忧之谓二张角鲁之祸跬息可待间有特立不之然者训告既忤因取疾憎累足屏气虞祸之及于是时张生乃能鉴然无所惑见其里人必为之辩有像孔圣于瞿昙之侧者必使之正之亦庶几乎尊所闻行所知者矣夫常物之大情企富贵而歆利逹于不可易之定命必欲以智力易之因曰命在乎天我不得知也则奚不择夫义循夫理而必求其所不可求而不安其所可安亦独何哉虽则云然穷厄困蹇古与今以为难堪张生推不惑诡妄之心以御此世态进善极于勇信命极于确则于贤人君子逺者大者固将条逹而上遂其益勉之古之人惟善推其所为是以大过乎人予又将观生之进否于它日于其归也书此以遗之绍兴十六年月建辛丑日当癸邜武夷胡寅序
　　进先公文集序
　　绍兴十八年闰八月太常丞臣宁次当轮对奏事殿中皇帝若曰惟乃父既纂释春秋尚当有他论著其具以进臣寜走使告其兄臣寅曰先大夫没十有一载遗文虽就编缀然未之出也学士大夫欲见者已鲜矣何况天子崇髙富贵日有万几今主上眷言旧学之臣乆而未憗其思所以仰称明诏者臣寅即取先集离为门次缮冩以献惟邹鲁之学由秦汉隋唐莫有传授其间名世大儒仅如佛家者流所谓戒律讲论之宗而已至于言外传心直超佛地则未见其人是以圣道不絶如线口笔衮衮异乎身践其书徒存犹无书也逮及我宋熈寜以来先觉杰立上继回轲天下英才心悦而诚服然后孔氏术业浸以光显五经语孟所载譬犹逢春之木有本之澜生意流形初非死质成己成物始终有序先臣夙禀大志闻而知之以仁为居以义为用以身修家齐国治而天下平为效若夫记诵训诂辨説词华之习一不与焉其宏纲大用奥义微辞既于笔削之书发挥底蕴自余因事有作进则陈之君父退则语于公卿或酬酢朋逰或训教子弟一言一话犹足以证明徃昔昭廸来今敢图家藏遂上御府斯文不坠后裔有荣然父书精深而臣以浅粗之言冠于篇首君学髙逺而臣以卑近之论凟于聴闻兹荣也祗所以为愧欤谨序
　　送刘伯称教授序
　　进士同年登科相为兄弟自唐至今亦已乆矣今之朝事既赐第授勅而出则涓日集于一所用官给金钱设酒馔为宴集同年者毕至按先后列庭下推一人年最长者榜首拜之又推一人年最少者出拜榜首谓之叙黄甲黄甲者黄纸榜之甲乙丙丁戊五科之次也所以训在榜之人勿以科之髙下相重轻而以齿之长幼相伯仲推此意也凡在榜之人是宜先义后利爵位相让患难相恤乆相待而逺相致也岂不美乎然昔之取士尚少少者数十人多者不过数十百人故其为兄弟也交不广而情可厚其流风余韵犹足以立懦志敦鄙夫使不预者生羡心焉承平既乆三嵗一大比天下之士无虑六七百人当是时静躁华质游衍漫散既不齐其志又不常厥居固不能尽相识知虽一日叙甲之集盖亦阗然进旅退旅何由问其姓字而窥其声光且复有以故而不至者十常一二于是同年兄弟之名存而交情契义非故旧已熟则一时意气倾动扳聫喜合为最笃其余亦泛泛焉尔矣此非人为盖风俗醇醨之渐至也今夫酒必自醇而醨醨而过则腐壊不堪尚何味之可求是故修徳于己施化于人必欲革伪从忠舍薄处厚者凡以恶其末之腐壊建冩而无味也予投畀新昌亲交益踈徒友益散至之三日州学教授刘君伯称来以同年子请纳其拜予辞之曰是礼也如告朔之饩羊矣况交有浅深而势有通塞予于尊公所谓未及问姓名而窥声光者又方堕罟中而君以平时通家之契归之无乃过乎伯称曰惟恶薄俗是以不敢视炎凉为礼之升降区区之志敢固以请盖自是始与伯称徃还而知其为年兄徳常之子也徳常生于丁未嵗至元符庚辰年三十有四应诏上封事入邪等后虽许逰学校而有司以别号为职终不敢荐举然乡里学士宗师之者甚重隐然为乡先生宣和初盗起东南党禁解徳常始得试于南宫中辛丑进士第作邑桂岭勤政爱民不忍割剥大忤郡将防部刺史有知之者乃得善去而徳常年已六十有三矣迄不遇以死识者惜之伯称刻励自立及其父无恙时能取科第不坠世业﨑岖岭海间凡二十余年犹未改京秩予见其笃实而防通严毅而岂乐留心所职于闲冷之局黉宇一新百废具举虽三舍盛时有不能及者训诱程课孜孜弗怠士知向方焉予病间日从燕谈则该洽古今周知利病利不茍就害不茍违信其为适用之通才而克家之贤子也予踽踽然如迯虚者頼君风谊聊以忘忧君乃秩满而去使我离索之思倍于常情虽然男子志在四方仁人不私一己君且表表着见为明时用予亦动心忍性改前过而求自新不知老之将至焉是别也抑又何悲姑扫茅檐敷重席饤梹榔剥黄焦以为肴捕欝屈钓蛙黾以为羞贳酒蛮村相与一醉行矣加饭时恵好音此则畸人之所望也
　　传灯玉英节録序
　　学必有疑疑必有问问必资贤智于我者问非所疑答不酬问与夫不待问而自告之此师弟子之失也传灯録所载释子以葛藤目之其失在此矣今独取其敷扬明白者庶易以考其是非焉若夫谈鬼怪举诗句类俳戱如诳诞者则尽削之或诮予为蔽曰曽不闻粗言细语无非第一义而于其间妄生拣择是岂禅意予曰以鬼怪诗句俳戱诳诞之説相唱和于穿穴空笼滉漾无实之中是为遁词乃得法者之所诃也观少林啓廸姬光警发梁武莫非的确要论何有如末流萝蔓轇輵不可致诘者哉虽然此亦就其心声而去取之非宗其道也夫意由心生而意非心心由性有而心非性今释者之论心才及意耳其论性才及心耳是自名见性而未尝见性也未尝见性于是以世界为幻以性命为欲以秉彛为妄以事理为障虽清净寂防不着根尘而大用大机不足以开物成务特以擎拳植拂扬眉瞬目遂为究极则非天地之纯全中庸之至徳也此在学者慎思而明辨之尔绍兴庚午予自休官中谪置新昌夏六月息肩既无书可观又不敢从事翰墨城南二十五里龙山寺乃六祖太鍳故居而亦无藏经独有四大部与玉英集遂借而阅之乃景祐大臣王随所撮杨亿传灯録也随之意正以麄言冗事有混真诠则予今之去取仰睎前哲可无愧矣壬申夏六月己巳序
　　智京语録序
　　新化承熈长老明觉大师智京嗣法于普融平公盖临济宗也平之道盛行乎崇观政宣间京执侍最乆深得师传分化流通所至縁合住承熈之八年书来谓予曰平日拈提唱道随和而应本无一语而叅学者系风捕影遂成痕迹是则有也不识可为发扬以慰二三子之勤乎予曰逹摩面壁九年如死灰枯木及对姬光安心之问文采遂彰或隠或显固无缄口齰舌以终其身者然世逺道防人人説法沛如云雨浩若江海纸墨传布亦云多矣乃欲与面壁同符此逹者所以莞然而弗信也子既纷纷言之子之徒又从而记之予又为子序之于少林之防岂不大有径庭乎虽然言心声也言是事而曰我未尝言不言是事而曰我未尝不为汝言自昧者听之如婴儿未孩易耳目而不知也自逹者观之明镜之中岂有遁形哉故传灯録所载一千七百余人若深若浅即言可判如物之经乎权衡度量焉可诬也具眼之士因予序以观斯集之言因其言以求明觉之心因其心以求书记未叅之所契黄梅夜半之所付少林断臂之所证亦若是耳
　　洙泗文集序
　　洙泗集者龙谿陈君元忠以后世文体之目求诸论语得其义类分明而编之以为文章之祖也丐予为之序予嘉其述乃序之曰文生于言言本于不得已或一言而尽道或数千百言而尽事犹取象于十三卦备物致用为天下利一器不作则生人之用息乃圣贤之文言也言非有意于文本深则末茂形大则声闳故也周衰道防而文浮孔子盖甚不取尝曰孝弟谨信汛爱而亲仁行有余力则以学文又曰文吾不若人也躬行君子则吾未之有得学士大夫千百成羣行彼六者谁有余力行之未有余力是夫人未可以学文矣汲汲学文而不躬行文而幸工其不异于丹青朽木俳优博笑也几希况未必能工乎防夏以文学名表其所长也然礼运偃也所为乐记商也所为华实彬彬亚于经训后之作者有能及邪从周之文从其监于二代忠质之致也文不在兹者经天纬地化在天下非吮笔书简祈人见知之作也离骚妙才太史公称其与日月争光尚不敢望风雅之阶席况一变为声律众体之诗又变而为雕虫篆刻之赋槩以仲尼删削之意其弗畔而获存者吾知其百无一二矣是则无之不为损有之非惟无益或反有所害乃无用之空言也夫竭其知思索其技巧蕲于立言而归于无用果何为哉然自隋唐已来末流毎下择才论士皆按以为能否升沉之决而欲夫人通经知道守节秉义有君子之行不亦左乎陈君盖疾夫末流忘本得已而不已者可见好古笃实之趣矣圣门问答教诏本言也而成文虽文也特一时之言耳丰而不余约而不失其法备于论语能熟环而体识之必不敢易于为文深之又深知其有无穷之事业在焉必不复以文为志道果明徳果立未有不能言者孟子曰仁义礼智根于心其生色也晬然见于面盎于背施于四体四体不言而喻此洙泗集之本原也
　　熏峯集序
　　古之人各有所立曰徳曰功曰言然不必甚盛也惟其可传而已茍为可传则盛莫御矣侨恵直一字之徳也夷吾尊周子房报秦孔明治曹安石膺符两字之功也言亦犹是也曲江别驾呉慎微集其平生所为文字求予作序编未及就而卒其子仲衍遂以书来请成先志予读之数过抚巻而叹曰仁勇人也方建炎绍兴间金人荐侵羣盗四起主持国论率以通和讲好招安抚纳为防志义之士格不得用讐敌日横冦攘日滋君自小官被荐得见天子首请应天顺人张皇威武北向而雪耻诸防兵屯聚无悛革心者宜悉力致讨以除民害光武中兴省并官吏今添差冗员当一切罢去磊落三章词气激烈当时切务莫过于此可谓知言之要矣奏虽报闻理则无负是故言而当则史佚周任龙子之徒皆以片言见取于孔孟言而不当则虽诡辞数万如恵施文饰六艺如王莽又将安用乌乎慎微官虽不显而言亦不朽矣夫言之不朽固不系于官之尊显也其余诗赋杂文縂若干篇皆温纯雅实可想见其人分为若干巻名曰熏峯拙叟集云
　　向芗林酒边集后序
