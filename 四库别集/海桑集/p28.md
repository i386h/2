<!-- { "loadSidebar": true } -->
　　至正十八年九月二十九日贑州城陷太守噶海齐为麾下所缚伪兵入城者愤其久不下燔刼为甚又其将校不和各自争功先后入者屡燔屡刼城遂并空居民殱焉始元朝以江西省员外吴彦诚为吉贑总兵官驻师吉安其裨将明志高林伯顔武端等皆骁勇过人及伪朝总兵官陈平章既取江西命宣尉熊幸二人徇上流州郡明志高首杀林巴延武端等需伪兵至即以员外全军迎降两伪宣尉既入吉安即上志高款诚于平章志高得爵赏为广东都元师仍部署兵甲从幸公以取贑至是城破矜功愈骄幸公杀之噶海齐之守贑也政尚猛烈如雷电鬼神不可测不可近伪兵之来自恃必可守以固是年八月民间食尽九月军士食尽城守益力父老恳曰食尽矣如一城生灵何噶海齐曰我受元厚恩以守兹土又申以江西参政宠命国何负于我尔父老完首领保妻子宜也我固自有处然势益不支则质伪兵一镇抚上城计事屏帐前军校法昌等乃与语镇抚者噶海齐亲且故也法昌等曰守谋降矣降而不与军校谋吾其死乎不如先之二十九日又语法昌等曰尔率兵民血战导我出城尔等还以城降我入南中以图兴复众私计曰审然吾安往耶遂就帐中防取以降至城外不肯行望见伪兵大骂伪兵挥刀犹骂曰逆天逆天遂死之幸公闻其死也惊异惋惜不已有全普庵萨里者名晋先噶海齐守贑尤号酷虐贑谢氏其故也怀宿憾首没入之谢自成丁以上非逺徙则狱死且连逮其亲戚没入者十七八家至正十五年秋由贑守陞江西参政特奉防取袁州十六年秋始次泰和诬执萧绳武义士等十八人杀之没入者又十余家防有防左迁九江都元帅愤不赴十七年夏始次吉安先勒大贾徐李各献银万两徐父子相断杖限死征愈急次及编戸时江西平章和尼齐镇瑞州便宜行事以所降九江都元帅宣命符印遣使者即吉安授晋晋戒逻舟拒诸境外使者畏威而走及再至三至终不受十八年五月伪兵至晋仓卒弃其师单舸装其妇女宝货还走贑噶海齐拒不纳逮伪兵压城始纳之是日先为帐下玛哈穆特沙图鲁卜岱等所杀法昌持其首遍徇城中然后缚噶海齐出焉坚白老人曰吴员外以儒发身受国重命慈不足庇其民能不足束其下可以俎豆而不可军旅殆是也夫明志高蔑主将杀同列利人货财妻妾始而卖降终以自祸天道好还其事信哉噶海齐武人也其为贑守任情好杀率意破律民不堪命则相与羣起而攻逐之仓卒窘束乃痛自责以谢其民其民曰汝自到官行虐政凡几以毒我人必欲食吾土者悉改是乃可则唯唯从命民又曰逺近未孚也必条所改数十事榜之乃可耳则又唯唯从之其顽钝无耻如是三尺童子羞言之然率其简直无所回互又长于弓马间力扼虎射命中亦非今人所及故能箝刼其民坚死以守此又列城之所无也虽复阽危之际徘徊顾畏致遭群下毒手然效死勿去要亦初心它亦不必深计也若全晋者其无君之罪上通于天征讨重事也则奉诏再朞而不发出师毒众也则所至歌舞以为娱左迁示罚也则肆为拒命而愈纵恣没入大家而不以闻杀戮良民而滋以蔓使元之君权不丧赏罚畧行市朝之肆岂足多哉有如伪兵至吉奋举其众一战而死犹足尽盖前愆必不能然引决自尽不尚有辞乎不勇于征袁而勇于走贑不死于勤王而死于依人观其崎岖道间羁旅栖屑残杯冷炙何其悲耶古称社稷之臣诚死社稷封疆之臣诚死封疆全吴之不能死社稷则同而全之违诏罔上吴之所不为也封疆之死噶海齐固不得为无讥然谥以一惠圣人不弃君子于此取节焉斯可矣
　　题邓性初巻
　　余弱冠初当太定甲子读书澄江之南洲始识邓君用时有交臂写心之驩其后尝抵杨观山先生许其列于青衿者则君用子性初也君用与先生皆已矣予亦崎厯落且七袠而故友严文炳令子子初袖巻轴介予序其端读巻中诗则皆美性初而赋者呜呼其使予感也昔予交君用时性初尚弱及观山讲次性初方学也中更丧乱避地五云虽乐于客土而重违其亲乃还其阖闾呜呼性初亲老矣宜何如其左右就养也医逾于三世既取騐于其乡经传夫四诗宜益充其所学切切乎取友之必端恳恳乎与人之必周密密乎遇事之必谨有鱼鱼雅雅无戚戚咨咨即其亲桑榆之景媚于艶阳之晖菽水之味乐于肤鼎之腴矣予题巻已复取董召南桐栢行再四颂之子初曰幸甚
　　书唐马图
　　此太宗拳毛騧也厯唐至今虽复万金涓人可得市乎独展此图即天骨开张龙池霹雳皆在目前于是天马复生矣画史识马意大似踊跃端门得所依归者呜呼岂不骑战一敌万漠漠以开风沙乎龙媒异产何代无之
　　书萧天与族谱后
　　自宗法既废而族谱盛行固人心世道之一助也古者宗法之明有百世不迁之大宗有五世则迁之小宗继襧继祖继曾祖继高祖者小宗也小宗虽不一然皆管摄于大宗冠娶必告死亡必赴祭祀不敢尸故自源徂流条理分明而脉络有序也然此法不举久矣于是士大夫之家莫不有谱焉谱上至始祖则宗法立大宗之意也下至高祖则宗法立小宗之意也合大小宗而存其槩于彷佛合千百年之统绪而归于数叶之楮惨淡之墨呜呼亦士大夫能之流俗人则不屑矣吾故曰亦人心世道之一助者此也吾乡沙湖萧氏天与其派出汉相国萧何流及齐梁江左蔚为名宗至唐萧瑀八叶宰相盛莫与京五代时讳昶者为巡察判官避马氏乱始自湖南徙家泰和之禾溪则沙湖之始祖也其后宋景定二年讳德升者贡于礼部则沙湖之族祖也载诸谱者班班可攷具如左丞王公黼参政董公德元及诸名贤志跋序文兹不赘述余所愿者湖边之族之盛代有俊秀而天与二嗣子震子巽皆秀而文绵厯世逺则方来之未艾未有涯也不其盛欤吾故为书谱后以相期于无穷云
　　题濠梁乔木图后
　　右濠梁乔木图庐陵彭希善为襄阳守御千戸侯竹轩陶君作也侯故家濠梁天资毅勇谋畧英明当主上渡江时侯识运数之归奋翊衞之智佐兴王业蔚为荩臣及天下已定侯任股肱心膂之寄出镇襄阳实能广德心奠民社使桴皷不惊鸿鴈安居厥功懋焉然濠梁兴王之地也城郭之盛丽邑居之繁庶山河改观于古今陵庙增辉于日月侯盖梦寐以之于是希善冩以为图盖不独桑梓之念重坟墓之悲深也或曰侯有大志不尚抵掌而驰于伊吾之北乎而奚止于襄樊侯立大功不尚鸣镝而奋于平壤之东乎而何有于濠濮图乔木者姑以寓侯角巾归第之意今岂然耶是不知侯之心与上所以待臣之礼也昔者文王之遣将帅固曰曰归曰归嵗亦莫止其遣戍役亦曰岂不怀归畏此简书夫出征临遣之际尚以归期勉之况侯居平世临治邦安得不思其乡哉然侯所以志存乎四方者固不为怀土而有间也谨书其后如此亦自谓庶几侯之心云
　　书栁主簿番禺巻后
　　右番禺赠栁侯诗文一巻栁侯官归至泰和留止出以示余余读之叹曰泰和栁侯之桐乡也其民思栁侯如思父母见栁侯再至如见父母重来则番禺之民眷眷可知其士之形于歌咏也固宜矣侯之宰泰和也恺悌之政寛猛适中温良之度爱恶得正寛而不失于纵故疆御折伏猛而不至于苛故鳏寡攸宁爱其人必其真可爱故敬不缪而惠不泛恶其人必其真可恶故法不玩而威可惩小大各得逺迩胥庆以故遗爱至今愈久而愈新已去而不忘也番禺广州之壮邑也上有省治之统临次有风纪之亷察次有大府之驱迫以一县而听命三司焉不其难乎栁侯任主簿遇事之不可者輙犯顔昌言于其上不顾身之艰危惟虑事之不当以求其是之归此泰和之所无而番禺之独有者是宜宝安赵晦赠言以为领邑教数年见其能守职胜任者惟士先张公为邑簿及栁侯二人而止耳呜呼才之难如此哉巻中七言古诗如赵讷五言选体如李昕尤佳致可诵自余诸贤以及诸生亦皆不凡信乎番禺之多才子也嗟乎栁侯昔宰泰和为其易继簿番禺为其难然皆恢恢乎游刅于余地焉然则而今而后焉往而不可行吾志哉故书诸巻末以俟
　　书十八学士登瀛洲图
　　右十八学士登瀛洲图遂江蔡钥为天使朱序班立本作也登瀛洲之荣宠于世久矣事在唐武德末年方武之事既往神尧之心既安天防上将之府初建神尧固惟恐秦王之不为尧舜也既为之开府置属又为之开馆延学士使相讲论其意深切当时徒艶其荣宠而岂知学士忧世之心哉是图也亦图其迹而已耳迹之可见者或坐石弹琴或倚树长啸或角技于楸枰或濡毫而行墨或頽然自放于石根或翛然独往于竹下或如御冦之泠然御风或如更生之校讐不倦孰不曰学士之所乐在是学士之神动天放在是亦有识房杜为称首其经纶天地裁制万物者果在是乎果不在是乎自余诸贤如二苏二李孔陆褚薛高下优劣各殊然皆卓卓有立果皆不存于事业乎然则画之所形亦所以涤其忧世之心耳其诚能副神尧之心诚能为天防之辅使贞观之治至今无敌者亦千古之盛致哉
　　题刘崧官诰后
　　汉史云以官寿卒官者荣以禄寿者考终命不陷刑辟也在汉世不为稀然汉史特称之若此矧后世乎婣友刘崧子高有令子士鸿以其先君子前后所授官诰及所赠身后防典与主上亲为祭文録以成轴而介余识其后始子高以人材起洪武三年八月授兵部职方郎中六年九月授北平按察副使官满给由既而奸臣弄法坐以违制得释放还家及权奸伏诛奉勅符取到十三年正月除礼部侍郎五月以人神有变特命致仕十四年二月复起取授国子司业四月卒令有司备礼棺殡命奉御唐寿以牲醴致祭焉享年六十有一呜呼使子高幸而以职方殁以宪副殁可以为卒官未可为卒寿使子高不幸而殁于放还田里之时可以为卒寿未可为卒官今也一起取于权奸诛锄之后而有侍郎之除再起取于特致仕之后而有司业之名虽司业席不终暖而褒恤祭奠眷赉弥厚在当时为难得在西昌则一人而已谨题其后以归士鸿宝藏之
　　书神石铭义虎赞后
　　贰尹李君克贞述文丞相神石夏将军义虎二篇深有补于名教余读至再四不去手夫虎为山之君肉百兽以为粮且攫人而吞噬之最不义者也然知有父子则性近乎仁石至顽钝傲四时而絶生植终万古而不亏骞波涛不能泐霜雪不能坟无知莫甚焉然茍有所凭则反智于人故虎之能义仁之烈也石之能神物所凭也且石能言于宋起立于汉尚矣则其仆空坑而衞丞相截追兵殆将植我孱王再兴赵祚以配祀于天仓皇逼迫之际人不能措其力而石独能之非神哉夏将军前忠后逆荃化为茅三尺童子见其心其所养虎欲杀之宜也昔者衔麂啖将军于庐墓病中虎之仁之至也今者咆哮欲噬将军而甘心就烹虎之义之尽也虎之死荣矣将军虽生不亦有腼面目视人罔极哉微神石则丞相必死而后日之大节无其终微义虎则将军幸生而当时卖国之心为不白此克贞所述足以增重于伦谊而深有发于余衷故书其后如此
　　题苏黄墨迹
