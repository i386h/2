<!-- { "loadSidebar": true } -->
　　君讳聚单之砀山三章人以材武善射昏暮命中中鸟金之南播应募为兵积劳为提控河北俶扰尝经大泽与友相失独行葭苇间与数贼迕戈汰其股拔以逐而尽杀之然非若是戕已与敌閧未尝以人血刃挺身逾河至仪封万夫长孟公熟其父访名而客之署其军弹压寻陞长千夫与总帅李成同戍皇陵冈癸已正月义宗由此渡河播归徳始从成来归大将阿咱尔麾下仍将千夫从攻归徳亳州考县金平大帅版军民招抚使与成将皇陵降民百家徙东明实田黄头原逾万亩与佃民及尝所惠活者数十人分苦均劳辟草莱伐株橜而耰之复积谷多至多至千钟宗戚族与四方民医巫扶携妇子皆往焉依视其寡乏嵗时衣褐日月廪餽婚姻男女之及期与过而见干者无不周施一旦成邑人谓之小东明平生襟抱坦明大兵屠考县噍无遗类一生哀祈生曰吾某官良庖也遂匿全之后召客俾具馔皆草恶不可进君怒诘则吐实曰初岂是能特诳主脱死耳其不疑人见欺此类不饮酒而好客与成辈数人为耆年防尽欢移日忘疲言惟前朝事絶口府县得失乡邻短长闻人误及此者则欠伸思睡掩耳而起时以长者多之每恨失学兵间课责诸子读书如日不足尝今今孙国子助教鳯辍书扫霜叶庭下则起夺帚自为曰无废而业于斯须顷且然其急其笃于成者可知已年七十三疾卧不言数日子庭玉方令通许归省则曰吾忍死待汝遂卒实至元戊寅秋七月二十有三日也以九月十有五日肇茔黄头原东后三十二年至大已酉鳯求表君阡殊恳用是计君始家之原年犹未满三十方壮士也当战伐始休喘苏悸定之时在他人则徴逐贵介声妓是娱弋猎是习吹笙鼓簧驰马嗾狗以快酬十年席盾枕戈死所幸生之劳而独自求口食于田亩触风雨犯霜露与农夫耦耕头蓬葆手蠒而胫不毛矻矻作苦终嵗而不悔比开余饶衣食于其子孙而先赈恤乡邻俾不迫于寒饥亦志而智且惠人哉前夫人张二子庭玉卒令郓城今平章翰林学士承旨阎公复实铭其碑庭芝使监太名酒继夫人王二子庭兰两淮运盐提领庭英同提举镇江财赋二女归刘源冯珪珪尝为江浙行省叅政男孙八人鹏懐孟总管府知事鹗使监长垣税次鳯也鸿福建巡捡见善使监内黄税见道见贤见可女孙三归士族张鼎杨谦杨某男曽孙六好徳好义好谦好智好文好信好义翰林国史院史绩学缵文铭曰
　　闻古子弟多暴凶嵗荒歉则然矧在金世豪杰彚征战伐是闲其视杀人如芟草菅人有子女我压奴使人有货财利取有已【阙】　　　穰穰厥家何为不成安事耕畬嗟哉惟君独嵗勤力匪种谷求惟以种徳善也吾苗不善吾藨期实百年庾维溢髙责报于天如执左契笃生孙子文士陛下黄头之原土厚俗敦大史铭之式表墓门
　　医隠阎君阡表
　　至元二十有六年苍龙在赤奋若余月初吉士子宏也持所自为其祖事状来请曰昔汉故民呉仲山他传记无见尝由发蔵赈施其郷而碑之至今千年风雨防剥之余过而诵者犹懐其人不置也非托笔金石力耶呜呼我先祖者生不策名于天官殁不受諡于太常处地卑约功烈无所表见一世独有修之于家兴所惠活斯人者故不可碑之记铭善言之士使得以示今而垂后比汉故民耶敢以是累公燧哀其志扬亲又喜克用刀于文故序之曰维阎氏曹之漆园人后徙陈之西莘曾祖讳遵令陈之宛丘祖讳某考讳孟两世不仕君讳瑀字润夫生而明頴孝谨长由其外舅申琏与张子和同侍疾英邸故尽得其术业事亲加以潜覃究诵先秦雨汉方书八年诣到积中故施念于外者疾辄已人徳报之则曰天实生之非必一出吾术也人间不自矜鬻求筑其门者日亦滋众壬辰逾河而北侨居宣徳府以所取衣直衣食寒士申兵陈邃孙周郭通至其馆其庐去则赆之魏学士邦彦玉峯亦畧行位与游时召诸道医悉领于奉御田濶将以君偕北进尚医列固以学识浅浅不可亲上辞稍居南留真定二绅逾河将复郾城以先业萧条无谁与邻留鄢陵十年徙洧川年五十饬其子曰吾从学良医又勤心竒书古方卒遇一疾犹迷于先民数十成説竟不敢必何方定可已疾殆以疾试方况君无吾问学者得吾术自已其疾则可无轻出治人也遂亦自弃医儒服教子孙读书恭俭质真异不忤物而同不循俗而介不附势而强不赫威又精卫摄凡饮奕谈谑无益泊戕魂神者终身絶不蹈为故能夀耉八十二卒实至元二十三年十月二十有八日妻申渤海宦族能通孝经论语天父天夫贤孝两闻年六十二凡前君卒十七年至是合葬洧川某原二子鼎吉今尉潭之浏阳县逢吉前君卒一年女子二人一适太原刘麟一适鄢陵张琮男孙八人宏也献民天民舜民他未名女孙七人幼男曾孙二人益幼铭曰
　　彼函工犹擅仁矧君医志全仁业卅年起死频以其嬴及士贫晚弃学笃自信父一郷儒冠巾八十二年畴伦髙可隠坟洧宾夷先考由令陈陁三世迭不振维穹苍运环循屈之久宜浸伸传浏阳初命臣授汝戈盗之眴在后昆奚异身非千嵗磨不磷黙然信期兹珉
　　安西路同州儒学正潘君阡表
　　至大之元江南行台监察御史潘汝劼时为中台照磨兼狱丞于安西校官杨定序壬辰变迁闗辅民其祖徳卿与祖妣彭衙段者诀或我他曰相失兵间前配封出子浚与祖子温生五年矣俟时清谧无使废学杂行迁民失所如徃妣流离平阳风雨寒暑窘蔽土屋井汲灶炀匪躬不致须纺缉佣资学二子艰百罹为操益确久人信之妇妇姆女皆取为法且图诸孙受所镌诲有践与别于所序前颂咏盈轴燧夺史事独未遑诗今年再手太子文学张养浩事状欲表其考学正之阡呜呼不腆之文岂足増华闾而烦谆复见丐耶惟潘氏同之白水人君字仲良则讳温者曽祖宏登宋武科尝令赤县祖挺考震亨则徳卿以词赋魁金进士夫人则乡先生叚适安之妷由徴平阳童男入燕绣局资浚以行惟督君学比其还秦六籍之文言熟义通郭温伯女以妷之子杨时邳大用裴子法吕仲和来明之顾副言杨君美诸公皆先朝明进士孟驾之张器玉又其少者而君无不游造其门得其延誉聚徒教授道化之行乡邻讼嚚不愬公宫司平其家恚至欢去仇解好合川蜀之士奴于人者赋钱富室赎登儒籍庙学卑陋捐币为的倡其郡民徙基髙明州守邑令为咈民欲每自愧匿恐其闻知一臧否言为采风謡取以陟黜由朝廷旌别奴民势家讼君及民十余家云皆其父祖俘自军中君倡赴秦省力辩其非或曰汝自士籍明诏已拔齐编氓何苦于他人为哉君则曰吾与是皆同乡视其诬不一手援其溺非义竟还正民絶口不矜徳由已然人则恵之至元二十年擢同之学正是前一年走副秦宪凡三辅郡县而皆尝驱车冯翊朝邑郃阳澄城白水为同之属县独君位是师儒身任表式数百里间笃民明伦亦岂轻哉教又非昔私淑人者为将十年既谢病归自号安分野人为约白水凡我同姓茔是邑者岁时上冡无间疎戚老幼毕集周及诸宗实获古人糺族遗意而入燕兄不闻问者五十余年携一子归悲尽继喜晨夕奉之若大宾然年七十五年大徳辛丑夏五七日卒疾革来诸子前曰吾于吾亲虽孝无所显扬而获免玷辱惟忠不及事君若曹他日或有用世其竟吾志走哀之曰莫匪臣也惟视所在晨门夜柝不废乃事犹足曰忠矧君尊闻行知范其乡州不调十年亦事君矣奚其訏谋庙堂捍御疆场奔走豆笾金粟当会郡县率职始名宣力耶二夫人杨燕子八人长勮次劼也励勉効勣助朂勣巩昌帅府奏差他皆业儒一女归信氏男孙十人未名铭曰
　　繄考府君盛文华窜身金乱死不家妣夫人为鲁人髽生君五年犹羁童防防逺逐迁民东天穷其身操不穷夫其所安人何嗟束君于学蓬在麻阙帻贮腹书盈车返秦先进门刺通杖者倒屣相将逢展于朋侪异其瞳由是闻誉日益加私淑笔耕代菑畬以古指南涂安差搜才乃如平章公用官州校禄小丰身教不令士自从十年谢老归彭衙敦宗诸潘方拜嘉忽焉白露凄蒹葭垂絶不忘帝降衷尚饬八子以孝忠八子喻指无齐同南纪劼今绾青緺铁冠峩峩豸触邪振而家声后将遐
　　鄢陵主簿毛府君阡表
　　世所曰君子者二焉曰位焉徳也位其名徳其实位显而徳不充人则与其名曰幸也致然君子则未也徳脩而位卑人则与其实曰不幸不得敷施所蕴一时虽然君子自若也有人于此学以润身道以悦亲庄以齐家恭以与人清以涖官幼老一致无可疵纇可不谓徳乎可不谓君子矣乎燧于聪山毛君见之君讳宪一讳顺字吉父广平肥乡人曽祖弼祖仁考冲霄金扶沟主簿金亡反其乡与窦司徒文正公游妣全前卒事继妣成惟孝十五能自植授徒其乡我先世父文献公闻其善学大书夙夜以思无益不如学也十字为劝扶沟卒庐坟终防郡举孝亷监洺磁常平仓受米八万石责守其出七年而絶犹羡三千石司徒为翰学授检讨官日为史太尉忠武公讲治鉴岁余辟主鄢陵簿求便妣养归为邢之书表令臾始邢与洺钧州及陞邢为顺徳府君则白侯邢洺钧功臣封邑由邢尝开安抚司故洺受其节度今邢已府而洺犹州求诸地志洺实古广平郡领邢洺磁威四州洺独不能引为比耶事闻陞广平府各为路始不相一侯有病郡井卤败者议渠洺灌隍以流恶君曰渠洺不如渠滏洺去郡北五十里余其流先卑逆导之难滏在郡西南其逺虽倍而髙渠之可势必至旱资溉田潦资筏材薪蒸秸藁或免车檐可水轮地听民为业郡食甘冽反余利也侯是其言发民渠之再岁而成其所永頼一如君策筐篚余力必集诸曹劝之读书曲周民妖言惑人责与其令故山南亷副冯岵治狱芟其牵辞不多追逮惟置首恶于理凡椽府十二年都目沁州满去而人益思转汴梁提控按牍兼照磨官物务殷繁裁析裕暇于邢于洺于沁于汴侯牧来者皆客遇之不吏也及除济南上口巡检乃太息曰吾家世儒顾弃所素而逐盗耶儿渊副巴图总管于江陵松滋吾其从养号聪山出与邑士唱酬诗入陶韦社中家居卷不去手老而弥笃于学如此以至元已丑五月十一日年六十三而卒创茔松滋瀼东夫人张氏贤淑有闻子三人光祖渊洧光祖前卒渊和粹敏明善文能官今以朝列大夫真为总管洧从仕郎管民总管一女归郑州张某男孙頴孙女归同邑金尚书右丞文定董公师中孙植幼居室铭曰
　　于维毛公为周司空受遗成王太保奭同后十六王当襄末世粤有毛伯犹王卿士遂客平原备十九人从楚一言完赵却秦自时竹帛贤哲世有君其遗苗居徳孔阜授徒肥乡终养扶沟斗食晨门便妣是谋辞尊而卑辍行以踬匪人之为实我之自而位不充命也如何遗泽在洺滏水同波享在其子受服三命为良牧臣足鸿尔庆瀼水之东马鬛其封走铭之阡可示无穷
　　阡碣
　　提刑赵公夫人杨君新阡碣
