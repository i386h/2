<!-- { "loadSidebar": true } -->
　　话说晋攻广固，将士齐奋，自早至午，城遂破。燕王超领十数骑，突围出走，晋军追获之，执以献裕。裕立之阶下，数以不降之罪。超神色自若，一无所言。时敬宣在侧，超顾而见之曰：「子非吾故人乎？愿以母为托。」盖敬宣前奔南燕，正值超为太子，同游甚得，故超云尔，其后敬宣厚养其母终身。
　　却说裕忿广固久不下，欲屠其民。韩范谏曰：「晋室南迁，中原鼎沸，士民无援，强则附之。既为君臣，自应为之尽力。彼皆衣冠旧族，先帝遗民。今王师弔伐而尽屠灭之，窃恐西北之人，无复来苏之望矣。」裕改容谢之，斩公孙王楼等数十人，余无所诛，送超诣建康斩之。
　　话分两头，先是妖贼孙恩，扰乱三吴，进犯京口。裕屡击败之，所虏男女人口，死亡略尽，惧为官军所获，遂赴海死。其党及妓妾从死者以百数，人谓之水仙。而余众数千，复推恩妹夫卢循为主。循神采清秀，雅有才艺，少时有沙门惠远见之，曰：「君虽体涉风素，而志存不轨，奈何？」至是果为盗魁。循又有妹丈徐道覆，多智乐乱，为循谋主，蓄兵聚财，势日以大。桓玄篡晋，欲抚安东土，因加官爵以糜之，以循为番禺太守，道覆为始兴相。二人虽受朝命，为寇如故。及裕克复京师，循乃遣使贡献。时朝廷新定，未暇征讨，如其官命之。循遗裕益智粽，裕报以续命汤。於是惮裕之威，凶暴少戢。
　　再说海中有一鹿岛，方圆百有余里，地产鱼盐，为蛋户所居。风俗强悍，居民鲜少，有大盗周吉据之，招集兵众，建设楼船，横行海中，自号「飞虎大王」。其妻罗氏，曾得异人传授，有呼风唤雨之能，走石扬沙之术，手舞双刀，能飞行水面，以故人皆畏之。昔孙恩在时，欲与结纳，常遣卢循奉命往来，罗氏见而悦之。其后吉死，罗氏代统其众，号令严明，群盗畏服。然孀居无偶，欲求良配，而手下头目等众，无一当其意者。因念卢循人物轩昂，可以为夫，遣人向循说合，循以有妻辞之。来人回报，罗氏笑而不言。一日，忽拥楼船百号，甲士数千，亲至番禺，邀循相见。循出见之，罗氏谓曰：「君乃当世英雄，吾亦女中豪傑，愿以身许君者，欲助君成大事也，君何不允？」循曰：「前妻不可弃，屈卿居下，又不敢耳。」罗氏笑曰：「君不能自主耶？吾请与尊夫人当面决之。」遂与循并马入城，至府，循妻出接。方升堂，未交一语，罗氏即拔剑斩之。顾谓循曰：「今不可以生同室，死同穴乎！」众大骇，然惮其勇决，不敢动。循亦唯唯惟命。一面将屍首移置它处，厚加殡殖。一面即设花烛，堂上交拜焉。由是鹿岛之甲兵府库，悉归番禺，而循益强。一日，道覆自始兴来，谓循曰：「将军闻刘裕北伐乎？」循曰：「闻之。」道覆曰：「此可为将军贺也。」循曰：「何贺？」道覆曰：「本住岭外，岂以理极於此，传之子孙耶？正以刘裕难敌故也。今裕顿兵坚城之下，未有还期。我以此思归死士，掩击何、刘之徒，如反掌矣。不乘此机，而苟求一日之安，朝廷常以将军为腹心之疾，若裕平齐之后，息甲岁余，自率锐师过岭，虽以将军之神武，恐不能当也。今日之机，万不可失，若先克建康，倾其根本，裕虽南还，无能为也。此所以为将军贺也。」循大喜，罗氏亦力劝之，遂与道覆刻期起兵。
　　先是道覆在始兴，使人伐船材於南康山，至始兴贱卖之，居民争市，船材大积而人不疑。至是悉取以装舰，旬日而办。於是循寇长沙，道覆寇南康、庐陵、豫章等郡。守上者皆弃城走。时克燕之信未至，而贼势大盛，京师震恐。何无忌得报，大怒曰：「彼欺朝廷无人耶？」遂自寻阳起师拒之。长史登潜之谏曰：「闻贼兵甚盛，又势居上流，逆战非便，宜决南塘之水，守城坚壁以待之，彼必不敢舍我远下。蓄力养锐，候其疲老，然后击之，此万全之策也。」参军刘阐亦谏曰：「循所将之兵皆三吴旧贼，百战余勇。始兴溪子，敏捷善斗。又有妖妇助之，未易轻也。将军宜留屯豫章，徵兵属城，兵至合战，亦未为晚。若以此众轻进，殆必有侮。无忌不听。三月壬申，与贼军遇於豫章，率众进击。兵锋初交，大风猝起，吹沙蔽日。官军船舰，皆为风水沖击，把持不定。无忌所乘大舟，漂泊东岸，贼舟乘风逼之，箭炮并发。无忌见事急，厉声曰：「取我苏武节来！」节至，执以督战。贼众云集，左右皆尽，无忌辞色无挠，握节而死。於是中外大震，廷臣皆惧，急以帝诏追裕还国。
　　当是时，南燕既下，裕方屯兵广固，抚纳降附，彩拔贤俊，经营三齐。忽有诏至，以海寇内犯，官军屡败，召使速还。大惊，乃以韩范为都督八郡军事，留守广固，班师还南。至下邳，以船载辎重，先率精锐步归。至山阳，信益急，大虑京邑失守，卷甲兼行，与数十人奔至淮上。问行人以朝廷消息，行人曰：「贼尚未至建康，刘公若还，便可无忧。」裕心少安。将济江，遇大风，浪涌如山，船不得行。左右劝俟风息，裕曰：「若天命助国，风当自息。若其不然，覆溺何害？」即登舟，舟移而风止。过江至京口，士民见之，皆额首称庆。入朝，群臣皆来问计。裕曰：「今日守为上，战次之，毋惊惶，毋乱动，进退一唯吾命，诸君共体此意可耳。」时诸葛长民、刘藩、刘道规，各率本道兵入卫建康，裕皆令严兵以守。
　　却说刘毅分镇姑孰，闻乱，即欲出兵讨贼，以疾作不果。及闻无忌败，力疾起师，来讨卢循。裕恐其轻敌，以书止之曰：
　　吾往时习击妖贼，晓其变态。贼新得志，其锋不可犯。今修船垂毕，当与弟协力同举。克平之日，上流之任，皆以相委。此时尚宜有待。无忌既误於前，弟不可再误於后也。
　　书去，恐毅不听，又遣其弟刘藩往止之，毅怒谓藩曰：「往以一时之功相推，汝谓我真不及寄奴耶？」投书於地，决意行师。
　　先是裕与毅协成大业，而功居其次，心常不服。又自负其才，以为当世莫敌，常云恨不遇刘、项，与之并争中原。又尝於东府会集僚友，大樗蒲，一判应至百万，余人皆败，惟裕与毅在后，未判胜负。毅举手一掷，得雉大喜，搴衣绕牀叫曰：「非不能卢，无事此耳！」裕忿其言，因握五木於手，久之而后掷曰：「老兄试为卿答。」既而四子俱黑，内一子转跃未定，裕厉声喝之，即成卢，笑谓毅曰：「此手何如？」众俱喝采。毅色变，徐曰：「亦知公不能以此见借也。」故常欲立奇功以压裕望。今决意伐循，谓大功可立，遂率舟师二万，即日进发。
　　时循攻湘中诸郡，道覆进攻寻阳，闻毅将至，驰使报循曰：「毅兵甚盛，成败之机，全系於此，当并力击之。若使克捷，天下无复事矣，不忧上面不平也。」循得报，即日发巴陵，与道覆合兵而下。五月戊午，两军相遇於桑落洲，贼兵回船却走，毅众争先，追下数里。忽见战船排开，一女将手舞双刀，飞行水面。众皆瞩目视之，霎时狂风大作，天地昏暗，卢循兵从左起，道覆兵从右起，两下夹攻。女将引兵当前冲击，四面八方，皆是贼兵，莫测多少，官军大溃。毅弃船登岸，以数百人步走得脱，所弃辎重山积，循皆获之。喜谓道覆曰：「何、刘尽败，今可不烦兵刃而入建康矣。」军中置酒相贺。及闻裕已还朝，相顾失色曰：「彼来何速耶？」循欲退还寻阳，攻取江陵，据二州以抗朝廷。道覆不可，谓宜乘裕初返，未暇整备，攻之可克，迟则恐难胜也。循於是引兵迳进。
　　时北师初还，将士多创病，建康战士，不盈一万。毅败之后，贼势益强，战士十余万，舟车百里不绝，楼船高十二丈。败还者争言其强，京师人情恟惧，皆虑难保。孟昶欲奉乘舆过江，裕不许。先是昶料无忌、刘毅兵必败，已而果然。至是又谓裕必不能抗循，人皆信之。王仲德言於裕曰：「昶言徒乱人心耳，公以雄才作辅，新建大功，威震六合，妖贼乘虚入寇，既闻凯还，自当奔溃，若先自道逃，势同匹夫，何以号令天下？
　　此谋若立，仲德请从此辞。」裕曰：「卿意正与吾同。」昶固请出避，裕曰：「今重镇外倾，强寇内逼，人情危骇，莫有固志。若一旦迁动，便知土崩瓦解，江北亦岂可得至？设令得至，不过迁延日月耳。将土虽少，自足一战，若其克济，则臣主同休。苟厄运必至，我当横屍庙门，遂其由来以身许国之志，不能窜草间苟求存活也。我计决矣，卿勿复言。」昶忿其言不行，且以为必败，固请死。裕怒曰：「卿且再申一战，死复何晚！」昶知言必不用，乃抗表自陈曰：「臣裕北伐，众并不同。惟臣独赞其行，致使强贼乘间，社稷将倾，臣之罪也。谨引咎以谢天下。」封表毕，仰药而死。后人有诗讥之曰：
　　持乱扶危仗有人，将军何自遽亡身？
　　寄奴当日从君计，晋室江山化作尘。
　　裕闻昶死，虑人心不安，自屯石头，命诸将各守要处。其子义隆始四岁，使刘粹辅之，以镇京口。裕见民临水望贼，怪之，以问参军张邵。邵曰：「若节越未反，民方奔散不暇，何能观望？今当无复恐耳。」裕然之。时贼信益急，裕谓诸将曰：「贼若於新亭直进，其锋不可当，宜且回避，胜负之事，未可量也，若回泊西岸，此成擒耳。」众皆不解其故。及卢循兵至淮口，道覆请於新亭直趣白石，焚舟而上，分数道攻裕，则裕军必败。循欲以万全为计，谓道覆曰：「大军未至，孟昶望风自裁，以大势言之，自当计日溃乱。今决胜负於一朝，既非必克之道，而徒伤士卒，不如按兵待之。」道覆退而歎曰：「卢公多疑少决，我终为所误，使我得为英雄驱驰，天下不足定也。」裕登石』头城望之，初见循军引向新亭，顾左右失色。既而回泊蔡州，乃悦。刘毅经涉蛮晋，仅能自免，从着饥疲，死亡什七八，浃旬才至建康待罪。裕慰勉之，使知中外留事。丙寅，裕命沈林子、徐赤特筑寨南岸，断查浦之路，戒令坚守勿动。自引诸将，结营於南塘，遥为犄角之势。虑循引兵登岸，进攻查浦，徐赤特见其兵少，欲击之。林子曰：「此诱我耳，后必有继，不可击也。」赤特不从，遂出战。后队大至，赤特战死。林子据栅力战，势渐不支。裕命朱龄石急往救之，栅得不破。贼连攻三日，林子坚守不出。裕谓诸将曰：「贼专攻查浦，而不以兵向我者，懈吾备也。今夜月黑，且有妖妇助之，必来劫营，须为之防。」因令营前连夜掘成深堑，上铺木板，把沙土盖好，两旁设大骨百张，伏兵四面。俟营中号炮一响，齐出击之，诸将遵令而行。
