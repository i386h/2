<!-- { "loadSidebar": true } -->
　　偶游云间，徐子季白持行卷来谒，再拜而乞言，犹以余为足与言者也，余窃心愧之。余之评诗与当世抵牾者，莫甚于二李及州，二李且置勿论，州则吾先世之契家也。余发覆额时，读前后四部稿，皆能成诵。暗记其行墨，今所谓晚年定论者，皆举扬其集中追悔少作，与其欲改正卮言，勿误后人之语，以戒当世之耳论目食、刻舟胶柱者，初非敢凿空杜撰，欺诬先哲也。云间之才子如卧子舒章，余故爱其才情，美其声律，惟其渊源流别，各有从来，余亦尝面规之。而二子亦不以为耳，采诗之役未及，甲申以后，岂有意刊落料拣哉。
　　嗟夫！天地之降才与吾人之灵心妙智，生生不穷，新新相续。有三百篇，则必有楚骚；有汉魏建安，则必有六朝；有景隆开元，则必有中晚及宋元。而世皆遵守严羽卿、刘辰翁、高廷礼之瞽说，限隔时代，支离格律，如痴蝇穴纸，不见世界，斯则良可怜愍者。如云间之诗，自国初海叟诸公以迄陈李，可谓极盛矣。后来才俊比肩接踵，莫不异曲同工，光前绝后，季白则其超乘绝出者也。生才不尽，来者难诬，必欲以一人一家之见评，泊古今牛羊之眼，但别方隅，岂不可为一笑哉！余绝口论诗久矣，以季白虚心请益，偶有枨触，聊发其狂言，亦欲因季白以于云间之后贤也。
　　【题西湖竹枝词】
　　每读西湖书，不耐版荡黍禾之语。杨铁崖故宫诗用红兜字，辄欲举笔抹之。今观《鹧鸪》、《竹枝》百首，虽复慷慨历落，别有托寄，而所叙列，多不可了。吾意吾祖武肃王《筑钱塘诗》云：“传语神龙并水府，钱塘今拟作钱城。”去今千馀年，英雄之气尚在，每吟《鹧鸪》一绝，辄曼声歌此诗以乱之。
　　【题李屺瞻谷口山房诗序】
　　故御史大夫谥愍肃泾阳渐庵李公，万历之伟人也。余儿童时已知颂公，如苏子之于韩范富欧。长而奉教于先达，知公为赵浚谷先生之婿，微言大义，扣击于浚谷者为多。余评定列朝奏文，以浚谷为冠首。行求李公之文，唯流传奏疏，每为慨叹。
　　今年游白门，得见李公之曾孙屺瞻，弓冶箕裘，羽仪是在，不独蔡中郎虎贲之思而已。屺瞻以诗草示余，属为是正。屺瞻之诗如陈正字行卷，一日而倾雒下，何俟余言。余观秦人诗，自李空同以逮文太青，莫不伉厉用壮，有“车邻驷铁”之遗声。屺瞻独不然，行安节和，一唱三叹，殆有《蒹葭》、《白露》美人一方之旨意，未可谓之秦声也。诗曰：“自我有先，正其言明。”且清盛明之世，大人君子，诒谋善物，皆有温柔敦厚、岂弟易直之流风，观于屺瞻之诗，余之颂慕渐庵为不徒也已。

　　●有学集卷四十八
　　○题跋
　　【题舆地歌】
　　天官家有《步天歌》，相传为李淳风所作，三垣二十八宿各为一歌，千载而下，观象玩占，未有能出其范围者。今娄江之位初，博学好修，有志经世大业，作《舆地歌》以追配步天，南条北戒，山河经纬，尽在歌诀中。堵墙瓮牖之夫，熟记暗诵，可以横览八区，坐抚四海者也。吾尝谓天官家言，至宋秦之世，则南北毕昴之占穷；舆地家言，至宋元之世，则甸侯要荒之制穷。天地翻覆，劫灰迁改，虽有重献司天，坚亥步地，其若之何？寒灯竹几，朔风萧然，使童子雒诵此歌，不禁喟然叹息，然维摩居士晏坐丈室，妙音世界以右手断取如陶家轮，则亦何虑于是哉！
　　【香观说书徐元叹诗后】
　　余老懒，不耐看诗，尤不耐看今人诗，人间诗卷，聊一寓目，狂华乱眼，蒙蒙然隐几而卧。有隐者告曰：“吾语子以观诗之法，用目观不若用鼻观。”余惊问曰：“何谓也？”隐者曰：“夫诗也者，疏瀹神明，洮汰秽浊，天地间之香气也。目以色为食，鼻以香为食。今子之观诗，以目青黄赤白烟云尘雾之色，杂陈于吾前。目之用有时而穷，而其香与否，目固不得而嗅之也。吾废目而用鼻，不以视而以嗅。诗之品第，略与香等，或上妙，或下中，或斫锯而取，或煎笮而就，或熏染而得。以嗅映香，触鼻即了，而声色香味四者，鼻根中可以兼举，此观诗方便法也。”
　　余异其言而谨识之。春初，游灵岩于夫山和尚禅榻，得元叹新诗一帙，归舟雒诵，抚几而叹。香严言烧沉水香，香气寂然来入鼻中，非此观也耶？元叹摆落尘坌，退居落木庵，客情既尽，妙气来宅，如薛瑶英，肌肉皆香，其诗安得而不香？牛头ヤ檀生伊兰丛中，仲秋成树，发香则伊兰臭恶之气斩然无有。取元叹之诗杂置诗卷中，剔几辟恶，晋人所谓逆风家也。吾奉隐者之教，养鼻通观，请自元叹始。虽然，吾向者又闻呵香之说。昔比丘池边经行，闻莲花香，鼻受心著，池神呵曰：“汝何以舍林中禅净而偷我香？”俄有人入池取花，掘根挽茎，狼籍而去，池神弗呵也。有学诗者于此，骈花镂叶，刂芳拾英，犯枣昏俗之忌，此掘根挽茎之流也。神之所弃而弗呵也。杼山论诗，科偷句为钝贼，是以应以盗香结罪，下视世人，逐伊兰之臭，胖胀冲四十由旬，诸天恶而掩鼻者，其又将若之何？虽犯尸罗戒，吾以为当少假焉。少陵之诗曰：“灯影照无寐，心清闻妙香。”韦左司曰：“燕寝凝清香之二公者，于香严之观其几矣乎。”
　　雪北香南，清斋晏晦，愿与元叹共之，用以证成隐者鼻观之法，不亦可乎？夫山和尚妙于诗句，能以香作佛事，吾恐学人爱染，著知见香，未免为池神所诃也。作是言已，书于元叹诗后，并诒和尚观之以发一笑。
　　【后香观说书介立旦公诗卷】
　　余用隐者之教，以鼻观论诗，作《香观说》序元叹诗卷，灵岩退老叹曰：“此六根互用，心手自在法也。”
　　金陵介立旦公遣其徒携所著诗属余评定。余自己丑读江上诗，叹其孤高清切，不失蔬笋气味，庶几道人本色。今十馀年矣。余昔者论诗以目观，今以鼻观。余之观诗者，已非昔人矣。旦公之诗所谓孤高清切不失蔬笋风味者，有以异乎？曰：无以异也。古人以刍喻僧。，刍香草也。蔬笋亦香草之属也。为僧者不具刍之德，不可以为僧。僧之为诗者，不谙蔬笋之味不可以为诗。旦公具刍之德，而谙蔬笋之味者也，其为诗也安得而不香？吾规规乎目观，以色声求旦公之诗，偏弦独张，清唱寡和，诚不欲与繁音缛绣争妍而赴节。若夫色天清回，花露滴沥，梵猿应呼，疏钟殷床，于斯时也，闻思不及鼻观，先参一韵，偶成半偈，间作香严之观，所谓清斋晏晦，香气寂然来入鼻中者，非旦公孰证之？非鼻观孰参之？吾今取旦公诗，尽摄入香界中，用是以证成吾之香观也，不亦可乎？
　　或曰：子向者有诃香之说，旦公矜爱其诗若是，池神则何以待之？曰：子不闻青莲华长者之鬻香乎？池神之护香也，长者之鬻香也。其回向之大小，区以别矣。长者了知一切，如是一切香王所出之处了达。诸治病香乃至一切菩萨地位香，知此调和香法，以智慧香而白庄严于诸世间，皆无染着，具足成就。长者所鬻之香，即人间罗刹界诸欲天之香，亦即池神所护呵之香。岂有铢两差别哉！此世界熏习秽恶，伊兰胖胀之臭，上达光音天，旦公现鬻香长者身，以蔬笋禅悦之香作妙香句而为说法，池神安得而诃之？若犹是，馀尘瞥起，召吕命律，憎伊兰而爱ヤ檀，则与夫入池取花、掘根挽茎者一间而已矣。长者之别香也，断恶生喜，令诸有为生乐著香，生厌离香。旦公，华严法界师也。吾请以鬻香长者之香助旦公之香观，即用旦公诗句代旦公说法，不亦可乎？作《香观后说》以讯旦公，并再质之退老，以为何如？
　　【题桃溪诗稿】
　　近来画家不复知屋木人物，里中渔山吴子摹刘松年《四皓图》，辄以赠予，盖其朽约皴染，逾两月而后就。予观郭恕先画屋木楼观，多与王士元对手，往往假士元写人物于其中。渔山有志于古命意造景，以二李、恕先辈为师，此所以绝于今人也。渔山不独善画，其于诗，尤工思清格老，命笔造微，盖亦以其画为之，非欲以涂朱抹粉，争妍于时世者。昔之论画者谓画之为竹木，犹书之有篆籀，二者之法相近，故郭恕先俱为第一。而荆浩然答僧画山水图，书五言四十字，平生山水诀尽在其中。士固未有不汲古，不攻文，而可谓之善画者也。渔山以二李、恕先为师，执古人之六要六长，以研味于风雅。其俊而挟古人也，孰得而御之？吾老矣，庶犹得见公，望启南于斯世也。
　　【题严武伯诗卷】
　　武伯游吴江，过周安石斋中，大书一绝句于壁，余爱其词气朴直，有宋名人之风。去年冬以诗句投余，凡数百篇，披华落实，明青瑶，落落于行墨之间，信武伯之昌于诗而殖于学也。
　　昔者渊明为《责子诗》曰：“虽有五男儿，总不好纸笔。天运苟如此，且进杯中物。”此盖达人智士任运玩世，摆落嘲弄之辞耳。而杜子美诃之曰：“陶潜一老翁，闻道苦不早。有子贤与愚，何其挂怀抱。”子美之诃渊明则达矣。其于宗文宗武，则曰：“骥子好男儿，前年学语时。”又曰：“汝啼吾手战，吾笑汝身长。”其怀抱之萦挂与否，视渊明何如也？当武伯投诗日，余方有哭孙之戚，老泪渍眼，为之破涕一笑，客或从旁之。
　　嗟夫！人当陨霜杀草，兰摧蕙折，靡不凄然感叹，俄而之于五芝之田，八桂之林，芳菲极目，未有不徨忻赏者也？如客之云洪觉范所，谓痴人前不可说梦，岂不可为一笑乎？武伯，子张之才子也。子张有幽忧之疾，二童子扶掖就医。余语武伯子勿忧，子于晨昏少间举其所著歌诗，高吟雒诵，如弹丝竹，如考琴瑟，子之尊人凭几而听之，殆将气浸淫满大宅，霍然体轻而病良已也。书之以诒武伯，且以示世之人知渊明、少陵之古方，可以起沈忧代药物也，则自余之疗子张始。
　　【题费所中山中咏古诗】
　　近以学者，ゼ词藻，春华满眼，所中独好谈握奇八、陈兵农有用之学。山中咏古，上下千载，得二十四人可以观其志矣。余少壮亦好论兵，抵掌白山黑水间，老归空门，都如幻梦然。每笑洪觉范论禅，辄唱言杜牧论兵如珠走盘，知此老胸中尚有事在。所中才志郁盘，方当不介而驰，三周华不注，何怪其言之娓娓也。昔人有言：治世读《中庸》，乱世读《阴符》。又云：治世读《阴符》，乱世读《中庸》。此两言者东西易向，愿所中为筮而决之。
　　【再与严子论诗语】
　　武伯新诗益富，风啬阵马，凌猎可畏。而其自叙则谓掉鞅于诗，富有弋获，皆自余言发之。严子以余为识道之老马，则已误矣。今复抠衣再拜，挟箧固请，余非洪钟也，而撞击之不休，不已窘乎！
