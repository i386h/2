<!-- { "loadSidebar": true } -->
　　精气为躯造化功游魂为变浩无穷如何谓死为灭尽反落禅诃断见中神化自然偁不测有无不着是真空莫将空字谩归佛虚实原于微显同 
　　学人须自立根基三戒当先谨独知无分少壮老异境一于财色鬬严持镇重常如五岳峙防危更似九河堤大廷暗室心如一玉粹金精体不亏 

　　○至水居 

　　何事驱车缁洛尘归来烟水味逾真寒塘古岸五衰桺落日秋风一老人兀坐冥然天地古观书怳尔性情新未须蒿目忧时事闻道明君信直臣 

　　◆七言绝句 

　　水居题壁 
　　邨居三首 
　　题畵 
　　洛南县薛厚论妻南氏殉夫烈节 
　　偶成 
　　和叶参之过东林废院三首 
　　赏华 

　　○水居题壁 

　　涧水泠泠声不绝溪流茫茫野华发自去自来人不知归时长对青山月 

　　○邨居 【三首】 

　　日暖风微杨桺斜桃华处处点邨家谁人此际能闲坐载酒东皋醉落霞 
　　桂露瀼瀼欲湿衣早乗残月出柴扉天清木叶随风起闲看流云坐钓矶 
　　小屋深深墐北房享荼煨芋地炉香主人暴背书轩下一卷羲经至夕阳 

　　○题畵 

　　翠霭青峰欲上楼绿杨一带野颿幽携琴时向沙边坐闲对春风数白鸥 

　　○洛南县薛厚论妻南氏殉夫烈节 

　　峻如南岳千盘秀洁比中峰万仞华薶骨山中应化玉飞魂天外亦成霞 【老杜绝句时有此体】 

　　○偶成 

　　尧舜垂裳恭己时天然真色复何为欲知性善无言妙此处端倪尚可窥 

　　○和叶参之过东林废院 【三首】 

　　满目蒿莱三径荒秋蛩吟处旧升堂党人不死倾葵藿一饭君恩不可忘 
　　竹径茅斋此日居藤稍橘刺欲教祛白云片片浴流静黄鸟声声树影疏 
　　城头曾筑小方台四望长空万象恢今日荒墟惟艹色春风依旧有情来 

　　○赏华 

　　世事可虞得与诸公把酒看华幸矣更冀明年此日长共此华诗以祝之 
　　春风无恙一登台犹见桃华满径开无计可留华再住明年华发约重来 

　　高子遗书卷六 【终】 
　　邑后学薛福 【辰祈】 校字




　　●高子遗书卷七 

　　疏 
　　揭 
　　问 

　　◆疏 

　　崇正学辟异说疏 
　　今日第一要务疏 
　　圣明亟垂轸恤疏 
　　破格用人疏 
　　释羣疑销隐祸疏 
　　恭陈圣明务学之要疏 
　　辞免重任疏 
　　纠劾贪污御史疏 
　　申严宪约责成州县疏 
　　自请罢斥疏 
　　遗疏 

　　○崇正学辟异说疏 【万厯二十年为行人上得旨允行】 

　　臣惟自古治天下者未有不以教化为先务而教化之污隆则学术之邪正为之所系非小也是以圣帝明王必务表章正学使天下晓然知所趋截然有所守而后上无异教下无异习道德可一风俗可同贤才出而治化昌矣臣见四川佥事张世则一本大略自谓读大学古本而有悟知程朱误人之甚谓朱熹之学专务尚博不能诚意成宋一代之风俗议论多而成功少天下卒于委靡而不振于是以所著大学初义上献欲施行天下一改章句之旧臣惟自昔儒者说经不能无异同而是非不容有乖谬是非谬则万事谬矣以程朱大贤谓其学曰不能诚意谓其教曰误人之甚是邪非邪议之于私家犹为一人之偏诐而于圣贤无损鸣之于大廷则遂足以乱天下之观听而于世教有害臣有不容己于言者矣夫自孟子殁而孔子之学无传千四百年而始有宋儒周敦颐程颢程颐张载朱熹得其正传而绝学复续学者始知所从入之途其功罔极矣然是五贤者生于宋而宋不能用其学之万一前则章惇蔡京之徒斥之为奸党后则韩侂冑之徒斥之为伪学贬逐禁锢以迄于亡恭惟我太祖高皇帝天纵神圣作民君师即位之初首立太学拜许存仁为祭酒以司教化存仁为先儒许谦之孙谦承朱熹正学而存仁承上命以为教一宗朱氏之学令学者非五经四书不读非濂洛关闽之学不讲而天下翕然向风矣我成祖文皇帝益张而大之命儒臣辑五经四书大全而传注一以濂洛关闽为主自汉儒以下取其同而删其异别以诸儒之书类为性理全书同颁布天下永乐二年饶州儒士朱友季诣阙献所著书专诋毁周程张朱之说上览而怒曰此儒之贼也特遣行人押友季还饶州令有司声罪杖遣悉焚其所著书曰毋误后人于是邪说屏息吾道中天矣迨今二百余年以来庠序之所教制科之所取一禀于是学者幼而读之老而不知一言为可用者固多然而真儒如薛瑄胡居仁吴与弼陈真晟曹端罗伦庄■〈日上永下〉卓懋张元祯陈茂烈蔡清陈献章王守仁诸人彬彬盛矣至一代之风俗上有纪纲下重名节当变故之秋率多仗义死节之士值权奸之际不乏敢言直谏之臣贤士大夫之公评士庶之清议是非井然一有不当于人心羣起而议其后故至于今上下相维持非祖宗教育之明验与不意今日乃有如世则肆然斥之曰误人曰不诚欲变祖宗表章之至意率天下而尽背之也即世则所论程朱之学亦可谓不得其门者矣夫程朱之学其始终条理之全下学上达之妙固未易言语形容然其大要则不出涵养用敬进学在致知二语此非程朱之教也孔子之教也故穷理即博文之谓也居敬即约礼之谓也非孔子之教也尧舜之教也故博文即惟精之谓也约礼即惟一之谓也二者合一并进而主敬为本故理日明莹则心日静虚动直而初非溺于词章心益定静则理益资深逢原而初不流于空寂此圣学所以允执其中也至大学一书程子所揭为初学入德之门而章句之作则朱子所为一生竭尽精力之笔后人学未造其域岂容轻议况古书皆有错简古本安可尽信世则之言诚意是矣岂诸儒独不教人诚意乎诚者圣人之本学之所以成始成终功先格致正所以诚正也意有不诚心有不正即非所以为格致也若夫溺于记诵徇外忘本此俗学所以为陋岂大学格致之教哉夫孔子之道至程朱而阐明殆尽学孔子而必由程朱正如入室而必由户世之学者诚能虚心涵泳切己体察毋务新奇而先以一己之私意主张于前毋务立说而取圣贤之言矫揉为己之用循循焉以周程张朱为四书之阶梯以四书为五经之阶梯自得之而道可几矣故善学者默而识之不言而信述而不作心逸日休况今天下不患无论说而患无躬行就圣贤已明之道诚心而力行则事半而功倍矣何必哓哓焉必务自私用智欲伸其一己之说为也世则又以宋之不振归咎于诸儒之学噫是何言也人主不能用其道虽以孔子之圣生于鲁而不能救鲁之衰微何疑于诸儒宋之亡也由前而言则坏于新法由后而言则坏于和议今不咎王安石吕惠卿蔡京章惇黄潜善汪伯彦秦桧韩侂冑之徒而咎诸儒之学何心哉夫所谓议论多而成功少者非言者之罪而用言者之罪也自古刍荛献说工瞽陈规其议论岂不至多然而上之人善于用中则片言可折而盈庭可废天下见事功之实而不见议论之虚上之人漫无可否则人持所见而邪正杂陈徒滋耳目之烦无补经纶之实耳岂以人人缄默而后为盛世乎世则又谓本朝持衡国是者无决断之勇分猷庶职者有模棱之风庠序无真才实学之士朝廷尟实心任事之臣此信有之正不学之故也柰何反以咎程朱之学也抑臣有深忧焉自世庙以前虽有训诂词章之习而天下多实学自穆庙以来率多玲珑虚幻之谈而獘不知所终笑宋儒之拙而规矩绳墨脱落无存以顿悟为工而巧变圆融不可方物故今高明之士半己为佛老之徒然犹知儒之为尊必藉假儒文释援释入儒者内有秉彝之良外有惟皇之制也而其隐衷真志则皆借孔孟为文饰与程朱为仇敌矣故今日对病之药正在扶植程朱之学深严二氏之防而后孔孟之学明使世则之言一倡天下之弃其仇敌也不啻刍狗焉于是人人自逞其私淫辞充塞正路榛芜将二祖列宗之教荡然埽地矣伏愿陛下皇建有极端本化人身体孔孟之微言首崇程朱之正学必亲经书以穷理必收放心以居敬朝干夕惕省察克治思天之所与人而人之所受于天惟有仁义礼智四者人君为天之子必克完天之赋予而后永膺天之眷命一念之发一事之动审其果合于仁合于义合于礼合于智则务扩而充之力而行之审其有不合者则务遏而勿思禁而勿行如是日新又新纯为天德则万化之源清万几次第毕举圣主之精神一奋天下之意气维新矣于是体二祖之意振正学于陵夷废坠之余明诏中外非四书五经不读而不得浸淫于佛老之说非濂洛关闽之学不讲而不得淆乱以新奇之谈学无分门士无异习人心贞一教化大同如是而人才不出政治不隆者从古以来未之有也臣入仕之初适见世则之疏不胜私忧隐虑遂有此论辨或曰四方多事何暇为此清谈臣谓不然此天下之大本古今之命脉危微之别毫牦千里之差千圣兢兢于此而可以细故视之哉故不避僭越之嫌迂阔之诮冒昧上陈伏乞圣明采择 

　　○今日第一要务疏 【万厯二十年为行人上留中】 

