<!-- { "loadSidebar": true } -->
　　右巩启：伏念自远门阑，荐更时序，顾兹艰拙，利在退藏。虽有心诚向往之勤，而无书记候问之礼。敢期眷与，特赐诲存。获承黼藻之褒，弥见松筠之操。其为感激，但切铭藏。属凝冱之在辰，惟燕闲之均福。伏以致政太傅侍中素推人杰，蚤代天工。意诚心正而家齐，已仪刑于王室；功成名遂而身退，遂表则于士伦。聊曼衍以穷年，坐优游而进道。矧臧孙之有后，继周公之拜前。阿衡之格于天，《书》载君臣之德；司徒之善其职，《诗》称父子之功。方赖壮猷，阴裨至治。更冀上为邦国，善保寝兴。祷颂之诚，不胜恳悃。

　　【移亳州回人贺状】

　　右巩启：比缘恳请，得假善藩。既谐窃禄之私，实获事亲之便。惭无善政，可称厚恩。岂谓某人特枉缄封，曲垂奖借。言为黼藻，饰陋质以为荣；操若松筠，处大寒而不变。其为感愧，曷尽指陈。惟溽暑之方隆，谅燕居之多适。更祈保摄，用伫迁升。

　　【东府贺冬状】

　　右巩启：伏以气动于微，升一阳而方长；物资其始，萌万宝于将亨。伏惟某官，行蹈中庸，业存久大，为生民之蓍蔡，任王室之股肱。四岳之亮天功，其凝庶绩；百揆之熙帝载，攸叙彝伦。茂对休辰，具膺繁祉。巩方祗官次，阻诣门阑。

　　【西府贺冬状】

　　右巩启：伏以物资其始，萌万宝于将亨；气动于微，升一阳于方长。伏惟某官，业存久大，行蹈中庸，为蓍蔡于生民，任股肱于王室。共武之服，久专总于枢机；秉国之均，伫首当于衡轴。对休辰而茂协，膺繁祉以具宜。巩限此守邦，未缘为寿。

　　【回人贺授史馆修撰状】

　　右巩启：误被上恩，进专史事，顾惭孤陋，曷称选抡。伏念巩齿发蚤衰，材资素薄。差池一纪，久流落于风波；推徙七州，浸沉迷于簿领。讵期皓首，获奉清光。拔于多士之中，宠以非常之遇。惟累朝之盛典，垂列圣之鸿名，宜得异能，使之实录。岂伊鄙钝，可尽形容。惧莫副于简求，方内怀于兢愧。敢意眷私之厚，特迂庆问之勤。矧奖饰之逾涯，俾夤缘而借重。其为感幸，难既敷陈。

　　【回人贺授舍人状】

　　右巩启：叨奉制恩，进登词掖，误蒙任属，私积兢惭。巩器识少通，性资多蔽，非有为人之学，徒坚好古之心。矧齿发之已衰，困风波而且久。晚逢真主，独赐重知。取于寡与之中，假以逾涯之宠。甫专史笔，遂掌训辞。惟清切之近班，实论思之要地。方惊冒处，良用忄典颜。未遑削牍之勤，遽辱腾书之贶。其为感佩，曷罄敷陈。 
　

　




　

　
●卷三十八·祭文十八首
【祭欧阳少师文】
　　惟公学为儒宗，材不世出。文章逸发，醇深炳蔚。体备韩马，思兼庄屈。垂光简编，焯若星日。绝去刀尺，浑然天质。辞穷卷尽，含意未卒。读者心醒，开蒙愈疾。当代一人，顾无俦匹。谏垣抗议，气震回。鼓行无前，跋非恤。世伪难胜，孤坚竟窒。紫微玉堂，独当大笔。二典三谟，生明藏室。顿挫弥厉，诚纯志壹。斟酌损益，论思得失。经体虑萌，沃心造膝。帝曰汝贤，引登辅弼。公在庙堂，尊明道术。清静简易，仁民爱物。敛不烦苛，令无迫猝。栖置木索，里安户逸。椟敛兵革，天清地谧。日进昌言，从容密勿。开建国本，情忠力悉。卯未之岁，龙驾飙。再拯大艰，垂绅秉笏。乾坤正位，上下有秩。功被社稷，等夷召毕。公在庙堂，总持纪律。一用公直，两忘猜昵。不挟朋比，不虞讪嫉。独立不回，其刚仡仡。爱养人材，奖成诱掖。甄拔寒素，振兴滞屈。以为己任，无有废弗。

　　维公平生，恺悌忠实。内外洞彻，初终若一。年始六十，恳辞冕黻。连章累岁，乃俞所乞。放意丘樊，脱遗羁。沉浸图史，左右琴瑟。气志浩然，不陋蓬荜。意谓百龄，重休累吉。还斡鼎轴，赞微计密。云云胡倾殂，遗则弗。闻讣失声，眦泪横溢。戆冥不敏，早蒙振拔。言由公诲，行由公率。戴德不酬，怀情独郁。西望需车，莫持纟引绋。维公荦荦，德义撰述。为后世法，终天不没。托辞叙心，曷究仿佛。

　　【祭王逵龙图文】

　　惟公有独立之志，不羁之材。扬旌闽楚，按节江淮。止如山渊，动若风雷。众皆异其施设，曾孰测其津涯。若夫拯急难于水火，下隽杰于蒿莱，越拘挛而不惑，岂浅狭之能偕？至于称物引类，兴言寓怀，远参骚雅，近杂嘲谐，丽兼组藻，美轶琼瑰，皆足以声驾多士，望隆九陔。然而位不过郎中，名不过直阁，流落白头，委蛇一壑，岂人事之当然，信命存于冥漠？昏愚不肖，早辱公知。拊循爱勉，施及其私。闻公之逝，恻楚欷。戴德莫酬，寓荐以辞。

　　【祭张唐公文〈熙宁六年六月一日〉】

　　维公作德于躬，实方实厚，实夷实︳，实坚实茂。彼嗜而争，我有不惑；彼妩为朋，我肆而特。我抗其辞，维彼之默。始烨其华，儒林礼官，乃硕其实，侍从之班，维帝时咨，维士时附。尚其昌言，式久在序。告疾于朝，乃长南服。里无叹声，士女辑穆。以老得谢，ㄈ其归装。车御未驱，讣闻四方。维余先人，公同年友。公子我侄，又托婚媾。实肴于豆，实酒于觞，驰辞告诚，维以永伤。

　　【祭孔长源文】

　　呜呼长源！拔迹孤艰，刻志励力。升德自幽，乃不家食。燕其寿母，归养以色。兴其士友，我淳则。微独考古，载辞于策。亦从尔知，有婉军画。为长以舒，为将不亟。乃使荆粤，铨材著职。灭熄苛娆，苏僵博瘠。会稽之治，里无猝迫。初以诋去，民实戴德。卒还省部，廷论之直。维曰将归，东符之析。孰云不幸，奄与生隔。有亲九十，世为楚恻。维其笃行，匪矜匪饰。其彪为文，其霈为泽。天与厥后，贤能交。有实有华，光长誉白。善岂无劝，庆焉兹得。维我与公，绸缪平昔。诗书讨论，相求以益。我试于乡，自公考择。弥久弥亲，情隆意获。闻公之讣，泫然心[B242]。驰奠千里，寓陈悃忄。

　　【祭王平甫文〈熙宁十年十月二十一日〉】

　　呜呼平甫！决江河不足以为子之高谈雄辩，吞云梦不足以为子之博闻强记。至若操纸为文，落笔千字，徜徉恣肆，如不可穷，秘怪恍惚，亦莫之系，皆足以高视古今，杰出伦类。而况好学不倦，垂老愈专，自信独立，在约弥厉。而志屈于不申，材穷于不试。人皆待子以将昌，神胡速子于长逝！呜呼平甫！念昔相逢，我壮子稚，间托婚姻，相期道义。每心服于超轶，亦情亲于乐易。何堂堂而山立，忽泯泯而飙驶。讣皎皎而犹疑，泪ォォ而莫制。聊寓荐于一觞，纂斯言而见意。

　　【祭宋龙图文】

　　嗟乎次道！公之于古今典章沿革，得之于心，山藏海积。又于旧闻，隐显纤悉，析之以口，天高日白。公在朝廷，群公百司，解惑释疑，公为蓍龟；公在太史，维僚与属，正缪辨讹，公为耳目。今公亡矣，廷有大议，问故事者，众失其归；国有大典，考前载者，人失其师。况公行不绝俗，而动有常度；言不忤物，而辞无可疵。靖退之风，愈老而弥邵；方直之操，自信而不回。至于笃友尚旧，比义亲仁，追往烈而竞逐，岂庸态之能邻？然而蚤蹈厉于儒馆，晚委蛇于从臣。曾未得历禁林之献纳，任廊庙之弥纶。何鸾仪而鹄峙，忽飙逝而星沦。哭公之丧者，客不绝于门庭；吊公之家者，使相望于道路。维昏钝之少与，独绸缪而有素，泪淋浪而莫收，情忉怛而奚。

　　呜呼！唐季五君，史旷其录，公搜亡而集，盖旁罗而远属。至于帝宅神州，祖功宗德，咸在笔削，具存方册，争日月之光辉，与天地而终极。则公位虽屈而未尽，名益久而逾章。彼富贵而磨灭，岂得公之毫芒？纂余哀而以此，聊寓荐于一觞。

　　【祭亡妻晁氏文〈治平元年五月三十日〉】

　　子有仁孝之行，勤俭之德。宏裕端庄，聪明静默。穷达能安，死生不惑。可以齐古淑人，为世常则。归我之昔，明年始笄。言无疵悔，动应衡规。亲疏悦慕，稚艾嗟咨。事姑之礼，左右无违。服难体顺，惟日孜孜。谐我属人，又笃以私。有犯不校，有劳不施。人隆己约，乃以为宜。衣有穿弊，珥无光辉。曰顺吾性，余复何为。纷纶世务，Τ仄群疑。子陈得失，效若蓍龟。及其既退，婉婉其仪。不矜以色，不伐以辞。幽闲深谧，度量谁窥？吾贫口众，智不继资。脱粟藜藿，具无盐醯，人不堪忧，子独怡怡。绾综虽爱，不偏以慈。训诲惟谨，曰宜幼时。我扶我翼，共处穷羁。锄荒补漏，细大无遗。

　　呜呼！天祸我家，降集凶厉。始来京师，辛丑之岁。子之方壮，疾疹中伤。孰云此日，一女先亡。子虽自达，病岂宜然？自秋至春，有益无痊。迎医市药，我力为殚。术宁非善？不胜于天。将逝之夕，逆知其期，语论自若，精神不衰。遍召室人，告以长归。

　　呜呼哀哉！父失贤女，姑亡孝妇，子丧严师，吾亏益友。岁时虽往，悲酸则新。礻覃月之终，奠此一尊。教养二子，期获子心。时良返子，托葬先林。言如不复，谁谓我人。长号叙哀，寓以斯文。

　　【祭晁少卿文】

　　巩蚤以孤，蒙与托嘉好，自始迄今，逾二十载。缱绻相与，义厚情亲。会合乖阔，则有书问。开纸披辞，犹若际遇。不意今者，公遽沦亡。得讣欷，涕随声发，海滨独哭，心与谁言？仍闻归，旅次余杭，隔此涛江，寓陈薄奠。公乎知否？已矣奈何！

　　【馆中祭丁元珍文】

　　嗟乎元珍，别子几时，孰谓子往，无复来期。子之为人，浑厚平夷，不阻为崖，不巧为机。朋僚悦附，族党怀依。其动恂恂，必应绳规。其语谆谆，不见瑕疵。从事之画，吾无妄随。长人之政，彼有遗思。其蓄钧石，其出铢锱，惟夫学问，富有书诗。濡墨操纸，写之文辞。春阳满野，万物荣滋。匪营匪饰，叠异并奇。既精众作，于诗复尤。清新俊逸，与古为俦。读之洒然，可破百忧。哀乌之秩，天禄之游，谓淹已久，既晚方收。孰云未几，斥置南州。书犹未复，讣已来投。众为哀伤，况于吾属。初疑终骇，失泪满目。莫衤遂子棺，莫衤遂子服。礼多不及，情岂能忘？寓辞千里，侑此一觞。

　　【朝中祭钱纯老文】

