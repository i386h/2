<!-- { "loadSidebar": true } -->
　　导水东流百川归海甘泉北对二渠交错灌注不息黔黎资上善之功奔泻无穷生灵得下润之广郑国创业白公继焉秦兼十倍之资韩得数年之力决渠降雨不待商羊之歌荷锸成云宁假飞龙之气理合克奉时令谨塞隄防水潦盛昌惧有奔突桃花泛溢増修及二月之前瓠子无【疑作兴】謡流润安四人之业县宰歌缉化鸾雉添祥雷震一时风行百里遵乎令典诚未失时见彼章程不罹其咎有词难罚无滥斯人
　　同前　　　　　　　　　　刘　晋
　　作利生人实资水徳至于泛溢或以灾成故立彼隄存夫令式虽墨绶为化不愿于劳人而黄潦或涌益深于害物况作事谋始合用于农隙启塞随时岂待于春仲论事乃拙于为政语对何闻于有司堰既不立于千金刑亦安疑于两壁郡侯所诘然案科条
　　开渠判
　　岐州刺史马囬奏开渠与人相假贷嵗课不时入执事以为劳无成将议裁贬
　　对
　　蒲宻之化郑白之饶沟洫可以立人秦汉斯焉定霸豳风载陈于王业瓠口深着于甿謡故典农中郎明济河于兴废搜粟都尉定邦国于锱铢眷彼循良义存俯企马囬中和践化右翊班条以为邺下墱【都俊切】流功成于冩卤南阳疏畆冨埓于京坻虽开凿方勤而清闲毎就假多慙于邵父终有协于倪公傥秋蟀春鹒人乐疲于力役杏花菖叶农靡阙于耕桑输税若或先时菽粟何妨殷积祥刑议狱讵曰攸宜
　　毁濯龙泉判
　　舆人毁濯龙泉或失其利杨氏因形胜兴废业邑人诉劳役不伏事
　　对
　　因兴立功就败成罚天之所壊人莫能支泉既称于濯龙歌未闻于黄鹄是为废坠匪克修平则当程以土功议其逺迩同夫邺令舄卤更生其稲粱嫓彼秦人荷锸能降其云雨若乃虞薮泽之利述形胜之由非曰子来惊【一作似】乎虑始无有犹可【一作传】勿对其庸
　　同前　　　　　　　　　　李　翥
　　秦起曲江之沼汉兴濯龙之泉或因山壅流或平地出水皆导逹沟渎修利隄防竭役费财穷侈极丽今国家罢苑囿燕防之所为农桑禾黍之塲浸彼稲粱实我箱庾事失业废其何可知杨氏用因其资大兴其利非直务尽地利葢亦诱人归本我疆我理既叶农夫之庆载劳载役徒使邑人有言
　　同前　　　　　　　　　　裴春卿
　　水徳利物在乎泉源农功以时资于灌沃必欲壅畜无泄将以源防有用舆人何者輙起讼于沤菅杨氏不争更有兴于负锸讵谢王尊之堰重开方进之陂既以乐成何徴役本
　　同前　　　　　　　　　　蘓令问
　　濯龙之奥泉源交属杨氏因形以利物舆人舍旧以谋新且河渠列于八方沟洫陈于十志类百工之居肆同五行之废一提封既设润下是资宜命水工鸠诸薮泽以文无害虽讼何伤邑中之黔实兴我役汝南之鹄亦着人謡物之常情难与适变同源异口史起尊其前刋石表界信臣旌于后苟利于物何恤于言既无稽于简孚终有慙于割断待资阅实方定刑名
　　同前　　　　　　　　　　房　宻
　　泽国之政川衡是恤止以潴防均之沟遂畜彼雨施错兴水物将废业之不修岂分地之为利虽舆人之讼中则可毁而两鹄之謡据闻当复候天时而润泽成我濯龙灌秋水于涘涯谁其辨马与人为利其利则深仍旧为功其功益【一作葢】寡劳虽是惮讼则有孚何者伍其田畴初结怨于东里遵彼溉灌终见美于西门乃谋始而获尤方乐成而久次此而为罪夫何劝能
　　同前　　　　　　　　　　屈突湒
　　道逹沟渎濬利川源允符礼经克茂邦政启塞苟失艰荒荐臻惟彼濯龙称善利物不贵离毕之泽惟俟决渠之降奚其毁败讵润沟塍遂使彼黍离离竟无成于东作我稷翼翼岂有収于南畆而上膺帝泽下亏甿业伊舆人之是除同汉相之斯废杨氏以量彼地势度兹土宜兴继絶业如何不可既月长而日引亦暂劳而永逸邑人之诉稍乖常典此而不罚谁谓其宜
　　陂防判
　　甲秉权决去陂水人相传云有两鹄言陂当复甲以惑众云饭我豆食羮芋魁科不伏罪
　　对
　　秉国之权非贤奚可因人所利君子不夺甲为政者异于是乎以为畜水不流竭之何害岂知旧防是要罢之或损且川浸薮泽殖物于是乎生蒲鱼稻粱为利于是乎慱齐人理国职此之由溃塘涸源过孰斯甚葢藏或寡纯固则盈割鱻厌粱空思于旧贯饭豆【一作菽】煮芋奚取于托【一作讹】言愚谓载以既陂政可遵于夏训废而兴谤事无取于汉臣此则有过能改彼当内讼自直无徃不复传者何伤聊以抒忧未为惑众甲自不典人无匪彞輙欲笞之末由也已
　　同前　　　　　　　　　　樊　晦
　　开物议制兴化优人务先适时权贵合道甲为正典欲遵救决其泽障成我井疆冀茨梁有作藨蓘无嫌何己日未孚率吁斯戚然在厘变俗必观习土与其芋羮豆食黄鹄兴謡曷若池阳谷口白渠作颂自邑告命当反古以顺今代天救人奚愎众而从已谓莫益或击湏移辙知方成既无终徃何难复虽闻言不信将降戾乎齐甿而有怨是丛请惩忿于鞭朴
　　同前　　　　　　　　　　任　璆
　　纽金曵组贤不兼利决水窒陂权曷由已伊甲开甿洗务无闻史起之功鸠薮牧臯习为翟进之理俾初汪万顷隐长天而不见载翔千仞下髙风而有言评其放纷固将必复而草木震色犹失其润况舄卤偏溉孰不思肥寄黄鹄而遗音实蹲鸱而犹美且受羮含菽利不天来委畆宿粮事资陂涨今夺众水不及私恩是曰残人何以富俗更収威也能无辞乎与其秉权以求利曷若乗禄以自驭请遏其清畆之流罔我宜鳞之所
　　同前　　　　　　　　　　裴　鼎
　　天生五材水善利物且溉且粪长我黍禾为隄为防制为畜泄甲秉国钧轴作人父母可以兴利除害仍旧贯以从时岂宜违俗变常归【疑作师】乃心而改作使或者相骇讹言不惩托黄鹄以兴词冀洪波之必复鸟鸣亳社抑有前闻石言魏榆斯无可采昔田畴是辟歌郑卿之遗爱今羮芋兴謡嗟汉臣之不轨缅想翟公之防安可效诸窃详寗越之鞭非其罪也
　　同前　　　　　　　　　　于季重
　　政在利农人惟守业顺其事者莫不胥悦变其旧者曽是兴謡惟甲国均是秉具瞻斯重永言沟浚而新见谋水旱不资燮理而成化人天可望冀敦劝而有秋然则南阳之陂自滮池而为洼泽邺旁之水因舄卤而作膏腴是泛是流俯云雨之攸润我疆我理栖豆芋之余粮方进不忘于前踪白公且同于斯类此则有益于国专利而行未可式礼苟愆更从人欲陂兮当复聴乃舆言惑众论笞责则何甚黄鹄既闻于师古焉敢定刑丹笔亦宥于无稽终宜伏念寘之理也谁曰是乎
　　河卒判
　　甲充河卒官给平价又被差外徭诉有兼丁不合倍赋
　　对　　　　　　　　　　　郑　昭
　　徒骇既导诚禹贡之宏规宣防式歌亦汉国之盛业莫不功勤酾决绩着防开既输闽越之賝行漕海陵之粟河渠既设控引是资青翰晨移背呉江而电骛艅艎夕至仰天府以云趍眷彼泛舟良资鼓栧瞻言河卒实系水官平价允叶于酬庸轻役雅符于悦使报者倦矣在彞典而无乖施者未厌论外徭而有诉羔羊起咏节俭宁闻硕鼠兴謡贪婪何甚论古既闻此役设法不合輙蠲无端之词请从告记
　　请塞防门判
　　得转运使以汴河水浅运舩不通请筑塞两岸斗门节度使以当军营田悉在河次若斗门筑塞无以供军
　　对　　　　　　　　　　　白居易
　　川以利渉竭则壅税水能润下塞亦伤农将舎短以从长宜去彼而取此汴河决能降水【集作雨】流可导【集作通】财引漕运之千艘实资积水生稲粱于一溉亦借余波利既相妨用难兼济节度使以军储足务斯开窦而有年转运司以邦赋贵通恐负舟而无力辞既【集作虽】执竞理可明徴壅四国之征其伤多矣专一方之利所获防何赡军虽望于秋成济国难亏于日用利害斯见与夺可知

　　文苑英华巻五百二十八
　　钦定四库全书
　　文苑英华巻五百二十九　宋　李昉等　编戸贯帐籍门二十三道
　　大比判一道　　　　登夫家判二道
　　造帐籍判二道　　　书齿判一道
　　两贯判四道　　　　附贯五年复讫判二道
　　移贯判一道　　　　戸絶判一道
　　移乡判三道　　　　徙乡判一道
　　乐土判三道　　　　移贯判一道
　　还坟判一道
　　大比判
　　乙因大比有橘奴不书于版三老罪之云赋不阙
　　对　　　　　　　　　　　郑　韶
　　贡赋有差彰乎昔典贫赡斯别焕彼前书故地之居人因俗而理制以庐舎为之井田考市籍而有伦工商式叙稽版图而作范众寡必登斯道或彞伦攸斁乙产均猗顿术得计然忝列编甿有虞常赋虽贞筠十顷稍异渭濵之饶而木奴千头自擅江陵之富爰因大比用奉旧章隠而不言国有彞宪籍为大信命出惟行三尤论辜宜察乡人之恶五刑必审是诘所由之科庶书橘有差自甘于屈法坐棠流惠克念于徇时
　　登夫家判
　　乙以嵗时登其夫家辨其可任者甲免诉云服公事不伏
　　对　　　　　　　　　　　魏季迈
　　天子六官司徒九比稽其徴令登以嵗时力役于是必均弛【一作施】舎自当率理有国之要无相夺伦乙职彼乡师何速官谤或亏我道孰守尔法且四人分任所以定乎等衰一切从徭何以彰乎贵贱甲乃为吏有别夫家辨任必欲执文复除自虑蒙幸与同夫者君役不及于支离长服事焉尔政何伤于灭裂苟欲逹于乡党岂辱在于泥涂讼则有孚理合无挠免之或可谁曰不然载徴司马之书难举鷞鸠之典
　　同前
　　都鄙攸创郊畿是画聚之以庐井统之以师长且用稽众寡差夫赋役爰别夏制备详周官务欲先稽逸劳载量轻重乙为何者登彼夫家不能种之以徳而乃辨其所任若使名党正事职乡人尚宜式着平均允厘升降明练九比之数不害三时之理归市籍者出乎筭从王政者息其徭奚【一作畧】无恤人之心聿兴从欲之诉服公事以求免甲诚有词倚公法而取削乙则无妄
　　造帐籍判
　　户部符下诸州令造帐籍州司以百姓艰辛人未归复请待兵散后造省司不许云人为国本赋在均平户若不知军何取给
　　对　　　　　　　　　　　宋全节
　　国之彞伦资于版籍傥或废阙是长奸囬顷者寰海防波编戸失业枌榆暂别蓬箨无归圣朝提象握符再造区夏矜百姓之流荡废三年之典故且量地出税据丁授田法在画一事宜经乆永言州府恤此疲人曾无革弊之规徒徇随时之义昔汉朝仓卒犹或先收今歴代升平宁容后造租赋所系不可凭虚豪右主藏湏从摭实欲施小惠乱我大猷人有惮于暂劳国遂忘于固本州司所见顿昧通途爰扣两端敢申独见
　　同前　　　　　　　　　　蘓倩之
　　四海既清万人求理在乎平均井赋议计师田条闾里之政役辨夫家之名数是分众寡无失重轻必当按彼版图稽其劳逸故三年大比国有彞伦百役小差人其胥怨由是周官克崇于大阅萧相先务于图书瞻言诸州不克致理未能洗旧汚之俗开新政之源使懐土知归起邑如市而乃拒省司之命紊军国之经此而可容孰不可忍
　　书齿判
　　乙合书生齿之数遂阙法司罪云未及三嵗
　　对　　　　　　　　　　　杨成象
