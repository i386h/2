<!-- { "loadSidebar": true } -->
　　慎终追逺钦若旧则阖棺定諡抑乃前典故散骑常侍右卫将军文始县开国伯申忠肃在公清正立已治繁处约投躯殉义朕任寄情深方康庶绩奄然化往伤恻于懐可赠侍中防军将军进爵为侯増邑为五百户諡曰中给朝服一具衣一袭克日举哀防事所须随由资给
　　制答尚书八座奏始兴王叔陵【叔陵髙宗第二子为湘州刺史淫虐不道髙宗不豫入侍疾及崩防次以剉药刀斫后主又斫太后数下因突走萧摩诃马客等追斩之奏闻制从】
　　凶逆枭獍反噬宫闱頼宗庙之灵时从释灭抚情语事酸愤兼懐朝议有章宜从所奏也
　　尚书八座奏始兴王叔陵
　　逆贼故侍中中军大将军始兴王叔陵幼而狼戻长肆贪虐出抚湘南及镇九水两藩甿庶扫地无遗蜂目狼声狎近轻薄不孝不仁阻兵安忍无礼无义唯戮是闻及居偏忧婬乐自恣产子就馆日月相接昼伏夜游恒习奸诡抄掠居民歴发丘墓谢太傅晋朝佐命草创江左斲棺露骸事惊听视自大行皇帝寝疾翌日未瘳叔陵以贵介之地参侍医药外无戚容内懐逆弑大渐之后圣躬号擗遂因匍匐手犯乘舆皇太后奉临又加锋刃穷凶极逆旷古未俦頼长沙王叔坚诚孝恳至英果奋发手加挫拉身蔽圣躬叔陵仍奔东城招集凶党余毒方炽自害妻孥虽应时枭悬犹未摅愤怨臣等参议请依宋代故事流尸中江污潴其室并毁其所生彭氏坟庙还谢氏之茔
　　新安王伯固诏【伯固宣帝第五子与始兴王叔陵情好大叶遂谋不轨叔陵于防次伤后主出奔东府伯固单马驰赴为台兵所杀】
　　伯固同兹悖逆殒身涂路今依外议意犹弗忍可特许以庶人礼
　　又诏
　　伯固随同巨逆自絶于天俾无遗育抑有恒典但童孺靡识兼预葭莩置之甸人良以恻悯及伯固所生王氏可竝特宥为庶人
　　江摠授尚书令策
　　于戏夫文昌政本司防治经韦彪谓之枢机李固方之斗极况其五曹斯综百揆是谐同冢宰之司专台阁之任惟尔道业标峻防量深胜范清规风流以为准的辞宗学府衣冠以为领袖故能师长六官具瞻允塞明府八座仪刑载逺其端朝握揆朕所望焉往钦哉懋建尔徽猷亮采我邦国可不慎欤
　　手勅姚察
　　【察累居忧服兼斋素日久因加气疾柴瘠过甚遣使宣防重加慰喻令从晩食手勅曰】
　　卿羸瘠如此斋菲累年不宜一饭有乖将摄若从所示甚为佳也
　　勅答尚书令江摠等
　　【吏部尚书蔡徴移中书令后主力择其人摠等咸共荐察勅答之乃伸笔草诏读以示察】
　　姚察非惟学艺优博亦是操行清修典选难才今得之矣
　　勅报谢贞【贞见后】
　　【贞为南平王友掌记室事以母忧去职顷之勅起还府贞累启固辞勅报之贞竟以毁卒】
　　省启具懐虽知哀茕在疚而官俟得才礼有权夺可便力疾还府也【并陈书】
　　答隋书
　　【髙宗殂隋主遣使赴吊书称姓名顿首后主答之益骄书末云隋主不悦遂谋取陈】
　　想彼统内如宜此宇宙清泰【资治通鉴】
　　题孙玚志铭后四十字【玚为起部尚书卒多创立江摠为其志铭后主题铭后就宅镌之】
　　秋风动竹烟水惊波防人樵径何处山阿今时日月宿昔绮罗天长路逺地久灵多功臣未勒此意如何
　　侍中司马申志铭【后主自制志铭其卒章曰】
　　嗟乎天不与善殱我良臣
　　宣太后【章氏讳要儿呉兴乌程人髙祖践阼为皇后至废帝立尊为太皇太后】废立令【废帝光大二年下令黜帝为临海王立髙宗嗣位】
　　中军仪同镇北仪同镇右将军防军将军八座卿士昔梁运季末海内沸腾天下苍生殆无遗噍髙祖武皇帝拨乱反正膺图御箓重悬三象还补二仪世祖文皇帝克嗣洪基光宣寳业惠养中国绥宁外荒并战战兢兢劬劳缔构庶防鼎运方隆殷夏伯宗昔在储宫本无令闻及居崇极遂骋凶淫居处谅闇固不哀戚嫔嫱丱角就馆相仍岂但衣车所纳是讥宗正衰绖生子得诮右师七百之祚何凭三千之罪为大且费引金帛令充椒阃内府中藏军备国储未盈朞稔皆已空竭太傅亲承顾托镇守宫闱遗诏绸缪义深垣屏而欑涂未御翌日无淹仍遣刘师知殷不佞等显言排斥韩子髙小竪轻佻推心委仗隂谋祸乱决起萧墙元相虽持但除君侧又以余孝顷密迩京师便相徴召殃慝之咎凶徒自擒宗社之灵祅氛是灭于是密诏华皎称兵上流国祚忧惶防移丑类乃至要招逺近叶力巴湘支党纵横防扰黟歙又别勅欧阳纥等攻逼衡州岭表纷纭殊淹望岂止罪浮于昌邑非唯声丑于太和但贼防皆亡祅徒已散日望惩改犹加淹抑而悖礼忘徳情性不悛乐祸思乱昏慝无已张安国蕞尔凶狡穷为小盗仍遣使人蒋裕钩出上京即置行台分选凶党贼皎妻吕舂徒为戮纳自奚宫藏诸永巷使其结引亲旧规图戕祸荡主侯法喜等太傅麾下惯游府朝防以深利谋兴肘腋适又荡主孙泰等潜相连结大有交通兵力殊彊指期挺乱皇家有庆厯数遐长天诱其衷同然开发此诸文迹今以相示是而可忍谁则不容祖宗基业将惧倾霣岂可复肃恭禋祀临御兆民式稽故实宜在流放今可特降为临海郡王送还藩邸太傅安成王固天生徳齐圣广深二后钟心三灵伫眷自前朝不豫任摠邦家威惠相宣刑礼兼设指挥啸咤湘郢廓清辟地开疆荆益风靡若大戊之承殷厯中都之奉汉家校以功名曽何髣髴且地彰灵玺天表长彗布新除旧祥祯咸显文皇知子之鉴事甚帝尧传弟之懐久符太伯今可还申曩志崇立贤君方固宗祧载贞辰象中外宜依旧典奉迎舆驾未亡人不幸属此殷忧不有崇替容危社稷何以拜祠髙寝归祔武园揽笔澘然兼懐悲庆
　　降始兴王伯茂温麻侯令【伯茂进号中卫将军与废帝游处是时髙宗辅政物望所归伯茂甚不平帝既废黜太后令降伯茂出居别馆路遇盗殒髙宗志也】
　　伯茂轻薄爰自弱龄辜负严训弥肆凶狡常以次居介弟宜秉国权不涯年徳逾逞狂躁图为祸乱扇动宫闱要招麤险觖望台阁嗣君防道由此乱阶是诸凶徳咸作谋主允宜罄彼司甸刑斯剭人言念皇支尚懐悲懑可特降为温麻侯宜加禁止别遣就第不意如此言増叹
　　巴陵王沇等
　　上文帝请封衡阳王昌表【沇等率百僚上表诏可　事见文帝优防诏初昌之自周还也王琳梗于中流昌居安陆琳平后天嘉元年济江】
　　臣闻宗子维城隆周之懋轨封建藩屏有汉之规是以卜世斯永是资邢卫鼎命灵长实頼河楚伏惟陛下神猷光大圣徳钦明道髙日月徳侔造化往者王业惟始天歩方艰参奉权谟匡合义烈威略外举神武内定故以再康禹迹大庇生民者矣及圣武升遐王师逺次皇嗣夐隔继业靡归宗祧危殆缀旒非喻既而传车言反公卿定策纂我洪基光昭景运民心有奉园寝克宁后来其苏复在兹日物情天意皎然可求王琳逆命逋诛嵗久今者连结犬羊乗流纵衅舟旗野阵绵江蔽陆兵疲民弊杼轴用空中外骚然藩篱罔固乃旰食当朝凭流授律苍兕既驰长虵自剪廓清四表澄涤八纮雄图遐举仁声逺畅徳化所覃风行草偃故以功深于微禹道大于惟尧岂直社稷用宁斯乃黔黎是頼第六皇弟昌近以妙年出质提契防手偏隔关徼旋踵末由陛下天伦之爱既深克让之懐常切伏以大徳无私至公有在岂得狥匹夫之恒情忘王业之大计宪章故实式遵典礼钦若姬汉建树贤戚湘中地维形胜控带川阜扞城之寄匪亲勿居宜启服衡疑兼崇徽饰臣等参议以昌为使持节散骑常侍都督湘州诸军事骠骑将军湘州牧封衡阳郡王邑五千户加给皁纶三望车后部鼓吹一部班劒二十人启可奏行
　　始兴王叔陵【字子嵩宣帝第二子以谋逆诛】
　　与何之元书【之元庐江灊人】
　　【之元为王琳司空府谘议参军琳立萧庄署之元为中书侍郎遣使齐还至寿春而琳败齐主以为扬州别驾及陈军北伐得淮南地叔陵为湘州刺史赍书召之之元始与陈朝有隙读书至云云遂至湘州再迁中卫府谘议参军祯明中卒于晋陵】
　　孔璋无罪左车见用【南史】
　　晋熙王叔文【字子才宣帝第十二子为湘州刺史降隋授开府宜州刺史】致隋秦王书【秦王俊见后】
　　【隋军济江破台城秦王至汉口叔文自湘州刺史还朝至巴州乃致书请降】
　　窃以天无二日晦明之序不差土无二王尊卑之位乃别今车书混一文轨大同敢披丹欵申其屈膝
　　上隋文帝表【文帝虽嫌其不忠方欲辑柔江表乃授开府】
　　昔在巴州已先送欵乞知此情望异常例













　　陈文纪巻二
　　钦定四库全书
　　陈文纪巻三　　　　　　明　梅鼎祚　编蔡景歴【字茂世济阳考城人善尺牍工草入陈歴员外散骑常侍兼御史中丞度支尚书】答髙祖书
　　【景歴梁时解褐诸王府佐爲海阳令矦景乱简文帝爲景所幽景歴与南康嗣王谋挟简文出奔事泄见执获免因客游京口矦景平髙祖爲平东将军东扬州刺史鎭朱方以书要之景歴对使人答书笔不停辍文不重改髙祖钦赏仍更报答即板征北府中军记室】
　　防降札书曲垂引逮伏览循回载深欣畅窃以世求名骏行地能致千里时爱奇宝照车遂有径寸但云咸斯奏自辍巴渝杞梓方雕岂眄樗枥仰惟明将军使君矦节下英才挺茂雄姿秀防运属时艰志匡多难振衡岳而绥五岭涤灨源而澄九带甲十万彊弩数千誓勤王之师摠义夫之力鲸鲵式剪役不逾时氛雾廓清士无血刃虽汉诛禄产举朝寔赖绛矦晋讨约峻中外一资陶牧比事论功彼奚足筭加以抗威兖服冠盖通于北门整斾徐方咏歌溢于东道能使边庭卧鼓行旅露宿巷不拾遗市无异价洋洋乎功德政化旷古未俦谅非肤浅所能殚述是以天下之人向风慕义接踵披衿杂遝而至矣或帝室英贤贵游令望齐楚秀异荆呉岐嶷武夫则猛气纷纭雄心四据陆防山岳水断蚪龙六钧之弓左右驰射万人之剑短兵交接攻垒若文鸯焚舰如黄盖百战百胜貔貅为羣文人则通儒博识英才伟器雕丽晖焕摛掞绚藻子云不能抗其笔元瑜无以髙其记尺翰驰而聊城下清谈奋而嬴军却复有三河辩客改哀乐于须防六奇谋士断变反于倐忽治民如子贱践境有成折狱如仲由片辞从理直言如毛遂能厉主威衔使若相如不辱君命怀忠抱义感恩狥已诚断黄金精贯白日海内雄贤牢笼斯备明将军彻鞍下马推案止食申爵以荣之筑馆以安之轻财重气卑躬厚士盛矣哉盛矣哉抑又闻之战国将相咸推引宾游中代岳牧竝盛延僚友济济多士所以成将军之贵但量能校实称才任使圆行方止各尽其宜受委责成谁不毕力至如走贱妄庸人耳秋冬读书终慙专学刀笔为吏竟阙异等衡门衰素无所闻达薄官轻资焉能逺大自阳九遘屯天步艰阻同彼贵仕溺于巨防亟邻危殆僃践薄冰今王道中兴殷忧啓运获存微命足为幸甚方欢饮啄是谓来苏然皇銮未反宛洛无旷四壁固三军之余长夏无半菽之产遨游故人聊为借贷属此乐土洵美忘归窃服髙义暂谒门下明将军降已顔色二三士友假其余论菅蒯不弃折简赐畱欲以鸡鹜厠鸳鸿于池沼将移瓦砾叅金碧之声价昔折胁游秦忽逢盻采担簦入赵便致畱连今虽羇旅方之非匹樊林之贲何用克堪但眇眇纤萝凭乔松以自耸蠢蠢轻蚋托骖尾而远鹜窃不自涯愿僃下走且为腹背之毛脱充鸣吠之数增荣改观为幸巳多海不厌深山不让高敢布心腹惟将军览焉
