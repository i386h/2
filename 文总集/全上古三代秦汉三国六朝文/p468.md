<!-- { "loadSidebar": true } -->
　　猗欤将军，膺期挺生。桓桓其武，温温其人。初干千里，允显使臣。幕府礼命，集于北军。督齐禁旅，如罴如熊。眷然南顾，绥我荆衡。将军之来，民安物丰。江湖交壤，刑清国兴。蔽芾甘棠，召伯听讼。周人勿划，我赖其祯。欲报之德，胡不亿年。如何殂逝，孤弃万民！镌勒墓石，以纪洪勋。昭示来世，垂芳后昆。（宋人所编《蔡中郎集》。又略见《世说·轻诋篇》注。案：邕死于初平三年，而此碑有太和二年之语，距邕死已三十六年。今移归魏阙名类）
　　◇千金曷石人腹上刻勒
　　太和五年二月八日庚戌，选筑此曷，更开沟渠。此水衡渠上其水，助其坚也，必经年历世，是故部立石人，以记之云尔。（《水经·谷水注》）
　　◇张詹碑阴
　　白楸之棺，易朽之裳；铜铁不入，丹器（《艺文类聚》《御览》作「瓦器」。）不藏。嗟尔后人，幸勿我伤。（《水经·湍水注》。《艺文类聚》四十、《御览》五百五十一并引盛宏之《荆州记》云「冠军县东有魏征东军司张詹墓，魏太和时人也，刻其碑背」云云。至元嘉六年，民饥，始被发，金银朱漆之器雕刻烂然。）
　　◇李胜祠前石的铭
　　百族欣戴，咸推厥诚。（《水经·济水注》）
　　◇张广碑铭
　　（广字嗣宗，张鲁第二子，为魏武所宠，诸子未胜缨，并授爵，南郑有碑。）
　　位尊上将，体极人臣。五子十室，荣并爵均。童年婴稚，抱拜王人。命婚帝族，或尚或嫔。（《御览》）
　　◇汉庐江太守范式碑
　　君讳式，字巨□□□□□□□功存有夏，实曰御龙；□胙商周，世昭其隆。晋主夏盟，有士会者，光演弘谟，翼崇霸业，锡邑命族，实为范氏，则其后也。君禀灵醇之茂度，体玄亮之殊高，徽柔懿恭，明允笃恕，九德靡爽，百行渊备，弘道耽艺，恢韬坟籍，探赜研机，罔深不入；苦乃立德隆礼，树节宝真；忠谅足以弼国，笃友足以辅仁；用能昭其洪懿，声充宇甸。接华彦于汝坟，润枯毙于荆汉，超管鲍之遐踪，信灵评乎炳焕，是以□化泉流，芳□鸿奋；耀仁阐于权舆，济俗侔乎皇训；群公伟焉，弓旌盈路。再让考□□□三府举高第侍御史，拜冀州刺史，纠剔瑕慝，六教允施。翰飞肃于鹰扬，典荆□□轨□，帝□其勋，迁庐江太守。拟泰和以陶化，昭八则以隆治，弥□弘略，惠训亡倦，□□协□□□清源之深闳，宝疏氏之至顺，以疾告辞，韬光潜耀，咏琴书以宁□□□□□□□□□其犹充洽外内，实昭德之奥薮，而仪民之渊表也。未亮三事，□□□终□□□□□□常山相暨子泛孙而胤嗣罔继。粤青龙三年正月丙戌，县长汝南薛□□□□□□□感灵单之不飨，思隆懿模，以绍奕世，乃与县之硕儒，咨典谟之中□同宗□□□之胄，昭告祖考，俾守厥祀，本支著宣融之祚，人神协休茂之庆焉，礼也。于是乡□□上计掾，翟循州部泰山从事史翟邵等，佥以为君虽辉名载籍，光前列，而灵坟亡□，仪问靡述。遂相与略依旧传，昭撰景行，刊铭树墓，以声百世，其辞曰：
　　於昭上德，实唐之胤。诞表灵和，蹈规履信。穷神周览，祗道之训。迈德徽犹，鸿渐□奋。秽彼夸毗，宝此醇懿。以文会友，以仁翼□。敷化济殖，群生以遂。永言孝思，民之攸暨。如何昊天，不信其轨！明德不报，胤胙亡纪。爰辑训典，询尔髦士。育兹赫□，以永遐祉。诒厥孙谋，耀于万祀。（碑拓本，又宋拓本，又《隶释》十九）
　　◇赠司空征南将军王基碑（景元二年卒）
　　（上阙）子有成父者，出仕于齐，获狄荣如、孙湫、违难为莱大夫，遂（下阙）禀天素皓尔之质，兼苞五才九德之茂，慈和孝友，既著于（下阙）景山林，元本道化，致思六经，剖判群言，综析无形，文辩赡（下阙）柔民忠正足以格非，兼文武之上略，怀济世之弘规，初（下阙）举孝廉司徒辟州辄请留，以自毗辅，後辟大将军府，拜（下阙）国典惟新，出为安平安丰太守，敷崇惠训，典刑惟明，四（下阙）躬以允帝命迁荆州刺史扬武将军，又迁使持节镇南（下阙）穴朱旗所麾，前无交兵，克敌获俊，斩首万计，赐爵关内（下阙）无遗策，举无废功，故能野战则飞虎摧翼，围城则鲸鲵（下阙）于九有也，比进爵常乐亭安乐乡东武侯，增邑五千户，（下阙）之算征有独克之威，而忠勤之性，乃心帝室，屡奏封章，（下阙）弥留，年七十二，景元二年四月辛丑薨。公天姿高素，与（下阙）亡则令俭，敛以时服，于是（下阙）将矩奉册，追位司空，赠以东武侯蜜印绶，送以轻车介（下阙）泰山之速颓，恨元勋之未遂。俯仰哀叹，永怀惨悴！以为（下阙）艹У镌石表墓，光示来裔。其辞曰：
　　（上阙）塞宪章坟素，昭此物则。居则利贞，在公毕力。化流二邦。（下阙）宁，民用是息。升降顺道，德让靡忒。会不遗，我。（下阙。乾隆间新出土碑本。）
　　◇玉玺文（太和元年四月）
　　天子羡思慈亲。（《魏志·文昭甄皇后传》。又《宋书·礼志三》）
　　◇张掖删丹县柳谷石文
　　上上：三天王述大金讨大曹金，但取之，金立中大金马一匹，中正大吉，关寿此马，甲寅述水。（《宋书·天文志三》。又《符瑞志上》）
　　◇谤书
　　台中有三狗，二狗崖柴不可当，一狗凭默作疽囊。（《魏志·曹爽传》注引《魏略》。三狗谓何晏、邓）（丁谧也。默者，爽小字也。）
　　曹爽之势热如汤，太傅父子冷如浆，李丰兄弟如游光。（《魏志·夏侯玄传》注引《世语》）
　　◎外国
　　◇轲比能
　　轲比能，本小种，鲜卑众推以为大人，文帝立为附义王。青龙三年，幽州刺史王雄使勇士韩龙刺杀之。
　　◇与辅国将军鲜于辅书（黄初五年）
　　夷狄不识文字，故校尉阎柔保我于天子。我与素利为雠，往年攻击之，而田校尉助素利，我临阵使琐奴往。闻使君来，即便引军退。步度根数数钞盗，又杀我弟，而诬我以钞盗。我夷狄虽不知礼义，兄弟子孙，受天子印绶。牛马尚知美水草，况我有人心邪？将军当保明我于天子。（《魏志·轲比能传》）
　　◇疏勒王
　　王名未见。（案，疏勒王和得当灵帝时，其王王不见于史，至《隋书》始复有《疏勒传》，此条可补史阙。）
　　◇致魏文帝书
　　金胡瓶欧登于明堂，周鼎潜乎深泉。（《御览》七百五十八引《西域记》）

卷五十七·蜀一
◎先主昭烈帝
　　帝讳备，字玄德，涿郡涿人，中山靖王刘胜之后。灵帝末除安喜尉，又除下密丞，后为高唐尉，迁为令。献帝初，公孙瓒表为别部司马，守平原令，领平原相；陶谦表为豫州刺史，寻领徐州；曹公表为镇东将军，封宜城亭侯，寻为豫州牧，复表为左将军。后破曹公于赤壁，自领荆州牧。又定蜀，领益州牧。又定汉中，称汉中王。以魏黄初二年即皇帝位，改元章武，在位三年，谥曰昭烈皇帝。（案：先主称尊号，诸文诰策命皆刘巴所作，今以即位已前已后诸篇编为先主文。）
　　◇诏酹霍峻
　　峻既佳士，加有功于国，欲行酹。（《蜀志·霍峻传》。）
　　◇敕後主诏
　　汝与丞相从事，事之如父。（《蜀志·诸葛亮传》。又见《华阳国志》六）
　　◇遗诏敕後主
　　朕初疾，但下痢耳，后转杂他病，殆不自济。人五十不称夭，年已六十有余，何所复恨？不复自伤，但以卿兄弟为念。射君到，说丞相叹卿智量，甚大增修，过于所望；审能如此，吾复何忧！勉之，勉之！勿以恶小而为之。勿以善小而不为。惟贤惟德，能服于人。汝父德薄，勿效之。可读《汉书》、《礼记》，闲暇历观诸子及《六韬》、《商君书》，益人意智。闻丞相为写《申》、《韩》、《管子》、《六韬》一通已毕，未送，道亡，可自更求闻达。（《蜀志·先主传》注引《诸葛亮集》。又见《御览》四百五十九）
　　◇攻成都令军中
　　其有害巴者，诛及三族。（《蜀志·刘巴传》注引《零陵先贤传》）
　　◇上言汉帝
　　臣以具臣之才，荷上将之任，董督三军，奉辞于外，不能扫除寇难，靖匡王室，久使陛下圣教陵迟，六合之内，否而未泰，惟夏反恻，如疾首。曩者董卓造为乱阶，自是之后，群凶纵横，残剥海内。赖陛下圣德威灵，人神同应，或忠义奋讨，或上天降罚，暴逆并殪，以渐冰消。惟独曹操，久未枭除，侵擅国权，恣心极乱，臣等昔与车骑将军董承图谋讨操，机事不密，承见陷害，臣播越失据，忠义不果。遂得使操穷凶极逆，主后戮杀，皇子鸠害。虽纠合同盟，念在奋力，懦弱不武，历年未效。常恐殒没，孤负国恩，寤寐永叹，夕惕若厉。
　　今臣群寮以为在昔《虞书》敦叙九族，庶明厉翼，五帝损益，此道不废。周监二代，并建诸姬，实赖晋、郑夹辅之福。高祖龙兴，尊王子弟，大启九国，卒斩诸吕，以安大宗。今操恶直丑正，实繁有徒，包藏祸心，篡盗已显，既宗室微弱，帝族无位，斟酌古式，依假权宜，上臣大司马汉中王。
　　臣伏自三省，受国厚恩，荷任一方，陈力未效，所获已过，不宜复忝高位以重罪谤。群寮见逼，迫臣以义。臣退惟寇贼不枭，国难未已，宗庙倾危，社稷将坠，成臣忧责碎首之负。若应权通变，以宁靖圣朝，虽赴水火，所不得辞，敢虑常宜，以防后悔？辄顺众议，拜受印玺，以崇国威。仰惟爵号，位高宠厚；俯思报效，忧深责重。惊怖累息，如临于谷，尽力输诚，奖厉六师，率齐群义，应天顺时，扑讨凶逆，以宁社稷，以报万分。谨拜章因驿上还所假左将军、宜城亭侯印绶。（《蜀志·先主传》。又见袁宏《后汉纪》三十）
　　◇拒答孙权
　　益州民富强，土地险阻，刘璋虽弱，足以自守。张鲁虚伪，未必尽忠于操。今暴师于蜀、汉，转运于万里，欲使战克攻取，举不失利，此吴起不能定其规，孙武不能善其事也。曹操虽有无君之心，而有奉主之名，议者见操失利于赤壁，谓其力屈，无复远志也。今操三分天下已有其二，将欲饮马于沧海，观兵于吴会，何肯守此坐须老乎？今同盟无故自相攻伐，借枢于操，使敌乘其隙，非长计也。（《蜀志·先主传》注引《献帝春秋》。）
　　◇报孙权
　　备与璋托为宗室，冀凭英灵，以匡汉朝。今璋得罪左右，备独竦惧，非所敢闻，愿加宽贷。若不获请，备当放发归于山林。（《吴志·鲁肃传》）
　　益州不明，得罪左右。庶几将军高义，上匡汉朝，下辅宗室。若必寻干戈，备将放发于山林，未敢闻命。（《华阳国志》六。案：此即《吴志》文，但小异耳。）
　　◇答诸葛亮表请张裕罪（建安二十四年）
