<!-- { "loadSidebar": true } -->
　　奏为直讲署礼独力难胜恳乞　圣明亟补缺官以共综理事臣自前年七月伏蒙　圣恩用臣署部至今将及二年自去年二月复蒙　圣恩用臣直讲至今巳踰一年臣才本迟钝体尤孱弱自来掌印之官亦不兼讲筵之役乃望外之恩不及豫辞迨巳颁之纶又难衡命黾勉从事不敢告劳诚感恩矜宠顶踵都忘亦见尚书右侍郎悬缺久经会推而臣先尝疏推简用蒙　皇上许以候旨并下臣章于吏部切冀旦夕得补臣之担负庶其少轻而　圣心过于慎重至今未见　钦点臣部典礼所寄如章奏名封诸事颇为殷繁讲闱启沃攸关即训诂解析之间必须勤慎分任之则举独任之则难譬之两人之任并作一肩未有不疲且仆者也伏望　皇上将前后会推尚书有陈经邦于慎行黄凤翔刘元露□□向高五员右侍郎□□高方从哲杨道宾黄汝良萧云举五员各□□□员到部管事俾臣得解印务效一官专以经术事皇上庶无旷职无废事而所以闵恤驽骀者亦在乎斯矣臣无任云 

　　○酌议楚府勑书疏 

　　题为遵　旨酌拟事万历三十二年十二月内该楚王华奎奏为怙恶罪宗越境啸聚两次邀截实封两刼助工进贺戕杀抚道抄掳军民　天讨方行羣凶就逮恳乞　圣明彰法殄剿并乞赐勑钤束以镇藩服以靖地方事奉　圣旨近来宗人日繁法纪日玩至于楚乱狂肆巳极览王奏朕心嘉纳等当申饬今后无封无禄及出城出境的尤宜严处待湖广抚按勘议来时该部将王奏内事理一并会同府部九卿酌议定夺钦此钦遵随因湖广抚按勘议疏来臣等遵　旨于本年三月十八日会同府部九卿科道等官会议于本月十九日题奉圣旨这勑书待会议善后事宜停妥一并酌拟来行钦此今善后事宜臣部遵奉　圣旨巳于四月十七日将湖广抚按□列十二款会同府部九卿科道会议题覆讫惟请　勑一节另奉　□旨未敢一并列入善后事宜之中但臣前题疏亦已畧具其梗槩矣而　皇上令臣部酌拟则臣何敢不毕其愚盖天下所以相维相制惟有名分事权两者而巳亲王君长一藩自郡王将军中尉皆其臣属莫不北面而俛伏拜跪于其下无得讲均礼者名分本尊而一藩列郡宗室报生请名请封未有不繇亲王而能自达于　天子者有事必启有令必行宗室有过得操三尺法治之事权本重自楚藩废弛宗室悖慢盖闻三大节大礼与楚府节旦庆贺而将军中尉径有不诣府行礼者如此则楚王何以临莅诸宗而诸宗何肯受王约束故稍一诘问即怫然见色反唇相稽甚至攘臂讙嚣操戈入室如近日事矣古人有言田氏之乱惟礼可以巳之臣以为今　赐勑书令楚王以礼统率诸宗如三大节进表笺迎接诏勑等大礼无故不赴行礼者许奏参如王府节旦庆贺等礼无故不赴行礼者许奏闻如有贤孝实迹应旌奖者许奏荐如有嫖赌生事害人诸不法事不必差人诇缉□□长史教授具启或郡王转达或宗人讦告如得其情应戒饬墩锁者许发各郡王戒饬墩锁应奏闻者许奏闻如此则王本尊之名分复还其尊本重之事权复还其重原非于本来事体有所增加假借特　明旨所谓申饬者耳臣愚不知可櫽括此意载入勑书否而勑书外另赐一书复申前谕洗心改过之旨嘉其勒肩书堂反躬自责之善念而勉以力行实事修德保邦之令图如善后事宜事关　王躬者皆诸臣药石之言足为维城之助再祈申命毋忽询谋如放债严刑恡啬之类　王所悔者如罚卯克禄羣役大蠹之类抚按所规者如郄乞恩常例通行禁约蠲诸宗奏请留难之苦臣所陈者如宗室被内官军校叱咤凌轹敢怒而不敢言词讼面白无期冤抑袛从锻炼八郡王所与抚按面道者谕王一切洗刷以收拾八邵渔散之人心以不孤　皇上始终生成之大德臣愚又不知可櫽括此意载入　赐书否至于抚按袛照常勑书增入宗室一叚而司道则有事得申抚按可无勑矣要之　丝纶渊妙岂能仰赞一辞而臣前题赉　勑违官因欲示郑重亦京官差使之常不谓忽起疑端反多一事今　勑书但令湖广抚臣将致　楚王而官不必违也臣不胜云云 

　　○覆楚藩善后事宜疏 

　　题为奉　旨会勘　楚宗别奏请谨将善后事宜会议复奏恳乞　圣明采纳以靖楚藩以奠　宗社事本年四月初三日礼科抄出湖广廵抚梁云龙题前事奉　圣旨这楚藩善后事宜着礼部会同九卿科道广集众思酌议停当来说钦此又该郧阳廵抚胡心得湖广廵按吴楷各题同前事俱奉　圣旨巳有旨了该部院知道钦此钦遵通抄到部臣等随将善后事宜一疏刊刻书册分送各衙门观阅思维先有定见而后会议随约府部九卿科道英国公张惟贤等于本月十七日会松林下臣手执所刊书册将善后事宜十二款逐款与诸臣面加商搉咸谓抚按身在事内亲与八郡王宗室面相咨询经多官议拟非一人之智识所为亦非一日之图谋所定大都周详停妥并可见之施行间有一二尚可斟酌者诸臣互相质正一无所隐而臣以礼官奉　旨典领议事亦不敢不竭其愚要之不能有所损益也宗藩大事善后大计化裁主宰特有　圣明在上耳谨逐一开具前件恭请　圣裁缘系奉　旨会勘楚宗分别奏请谨将善后事宜会议复请定夺施行 

　　计开 

　　一重王躬以正国本前件会议得据题称　楚王感恩捧谕自讼亦巳深切而犹欲再行申饬俾王力行盖人情当危困则善心顿生履平宁则习心复起王躬之重诚为善后首图如放债损德淫刑伤恩宗室嫖赌生事可惩戒而不可使校尉诇缉焚券施仁释嫌修睦此王所自言而当力行者也据题罚卯克禄一切尽罢土田卫校分自先世者照旧均给使事事妥当人人感恩此王所未言而亦当力行者也而臣又窃闻各府宗室一应奏请名封皆有常例诚却之自　亲王始则自□爵□于长史教授以及羣役莫敢不遵守清规以宗□之多贫一旦蠲其留难烦费之苦谁不感颂此又款内所未及臣欲行之自楚而并通行诸藩者也伏乞　圣裁  
　　一重郡权以维国势前件会议各府宗室统辖于亲王而分辖于郡王本相成而不相背故宗室有犯郡王启亲王处分例也夫亲王总辖郡工处分宗室其权固重而郡王得启亲王以处分宗至其权不以附亲王而亦重乎惟上下相盭臂指不相摄而权始俱轻耳今欲重郡权非分亲王之权而自为重也惟如款内所称各宗有请名请封请婚者照旧繇郡王转达外其或有犯应墩锁戒饬者听官司移文长史教授各启郡王启王候　令旨批发郡王责治如干名犯义事情重大者亦听长史教授各启郡王启王移文抚按参奏处分此乃宗藩旧章委宜申饬而郡王平时常训诫钤束所辖之宗令循礼守法不至烦亲王之处分汗抚按之白简是尤宜责成于郡王者也伏乞　圣裁 
　　一重抚按以振国纲前件会议得抚按衔　命一方即宗室亦在弹压之内袛以　勑书向未开载故无所惮耳近日　新敕一颁而诸宗俛首帖服则信乎　王言之重也委宜如款内所称今后抚按差出但有宗室地方　勑书内务要开载宗室一叚遇有悖逆及诸不法事情应拏问者拏问应参奏者参奏其间有乐善修德者举荐旌奖有如诸宗不服　郡王约束郡王不行　亲王教令及亲王不能钤束各宗者抚按得以奏闻而臣又谓倘官较拨置生事害人者抚按务严行究治不得以　藩王体面有所姑息如此则郡宗畏简书而严抚按即淮南之谋寝矣营为生理可无查月报岁报可无设也今乞　圣裁 
　　一重有司以饬国纪前件会议得郡县有司宗室本易视之而有司重念天潢尤多所假借势必陵夷如款内所称日日进投词讼捏情攘臂踢打被告于案前持官府长短或以诗文礼仪溷有司行其恣肆者近奉　明旨始知敛戢又引先年令各衙门设簿记过住禄听参有犯在官截日支给事例欲有司衙门宗室不得私行交际如有呈词家人抱告对理笞杖以下止坐家人军徒以上并坐本宗仍将　前旨前例大书勒石以肃众覩皆属可行惟是住禄事结应分曲直曲则截除直则补给至事有未可径行者申呈抚按处之而清操则交际自远正气则严惮自生是又在有司耳伏乞圣裁 
　　一修燕见以敦亲睦前件会议得燕会一节此古棠棣行苇之风如其举行良亦盛事但礼存乎严恭而意又在于和洽万一杯酌之间有拔剑击柱之事岂非酒之流生祸乎况殿廷未广诸宗人多礼未易定费未易处徐议可也伏乞　圣裁 
　　一立义田以行赒恤前件会议得制产恤宗而抚按司道为之倡甚义举也但窃计宗室贫多楚藩力绌少则不济多则不能况举之于楚无事之前则美倘举于今日未必谓恩发之自王乐施之心则美倘出于朝议未必知感窃谓惟革常例禁需索惠而不费至于义田以俟异日伏乞　圣裁 
　　一戒偏听以清政源前件会议得王处深宫所与朝夕左右者惟承奉冠带下及书椽班头较尉人等此曹惟欲藉　王威以图利耳岂可信者即王亦言彼自罔利怨则归予为内官较尉所误然不至今日未之知也及今不戒王躬何繇而饬乎委宜严革引诱罔利凭陵朘削为大蠹者另选醇谨之人充之有仍前生事者抚按司道径行提问照例问遣其承奉典宝等官犯者参奏处治如　王纵容抚按得以白简从事盖未有虎狼蛇蝎之与居而能成其为麟趾者也今乞　圣裁 
　　一任辅导以资治理前件会议得辅导之官诚为关系然必得清正秉礼执法之人为　王敬重宗人矜式而后能有所启廸匡救于其间今长史教授等官即科甲出身而一曳　王门之裾惟利是狥需索卑卑与羣役无异乃近年长史有繇纳粟监生升授者虽有考察之典然不肖未必幽黜即贤者未见美迁欲责之辅导不亦难乎款内所引先年题准长史有缺抡选才守兼优者升补此之便否臣未敢知若所谓抚按不时荐举不拘六年加升俸秩才有堪用者与外官一体升迁就其中为激励鼓舞之术非确然可行者乎而王官贤否惟以宗室奏请有无需索别其守以王府所造牒册有无差错臣礼部曾否查参别其才要在抚按留心该部尤须不虗抚按之荐扬毋为空言乃有成效若长史等官称辅导者非科贡不可用也伏乞　圣裁 
　　一驭庶宗以肃宪度前件会议得庶宗与爵宗不同而庶宗之中有名粮与无名粮亦异　祖训所谓不加刑责诚为有爵者设非槩庶宗而言也如无名无粮及花生传生子孙既无所顾世而犹有所凭借有司不得问三尺不得加如之何而不肆行无忌乎据称万历十八年题准事例二款颁布方新正当近守委宜大书勒石于各衙门及府州县前如遇庶宗有犯先令观看而后法加焉俾彼知其自干　天子之明禁而非为有司屈也伏乞圣裁 
　　一处罪宗以消衅□前件会议得楚藩有荆岷迁来二百余众之庶宗杂处入姧为蠹不浅即今此属除重罪外其从轻处者便可乘此或还或徙以解散之并用此法以处　楚藩口粮之罪宗而其余姑闵其重迁仍留都会据款内所议曲尽区处之方矣而还者徙者查照荆岷先年徙楚之例行之可也伏乞　圣裁 
