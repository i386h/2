<!-- { "loadSidebar": true } -->
　　勅于阗黒汗王男丙令渧根省所差人进奉某物事具悉汝夙禀教忠罙勤向化因使人之来觐展方物以効勤省阅之余嘉称在念所进到物色今就整回赐钱五十贯至可领也故兹诏示
　　赐西南蕃程以途等进奉勅书
　　勅程以途省所附进马二匹氊二领事具悉汝世守封疆心驰象魏歴涉逺道来贡风宜载认忠勤良多叹尚今回赐汝红中锦夹旋襴腰带衣着至可领也故兹示谕想宜知悉冬寒汝比好否遣书指不多及
　　赐南平王李干徳加恩制诰勅书
　　勅南平王干徳近以季秋仲辛称秩元祀礼成太室泽被绵区眷言分土之臣不懈勤王之职纯诚益着信赏攸先加地进封载隆命数承神之惠罙厉忠规今差使臣赍卿加恩制诰付广西经畧司令于界首就赐到可祗受兼赐卿国信物等具如别録至可领也故兹示谕想宜知悉冬寒卿比平安好遣书指不多及
　　赐西南蕃龙以利等进奉勅书
　　勅龙以利省所附进马二匹朱硃二十两氊二领事具悉汝守封遐域向义中华欵塞来庭效珍修贡忠勤弗替嘉叹良深今回赐汝红中锦夹旋襴一领八两浑金镀银腰带一条衣着一十五匹至可领也故兹示谕想宜知悉冬寒汝比好否遣书指不多及
　　赐西蕃邈川首领河西军节度使阿里骨加恩制诰诏勅书
　　勅阿里骨国家讲礼九筵获奉帝亲之享大赉四海用广神明之休乃眷世臣宿勤贡职爰推祭泽宠进官仪当体至懐即钦成命今赐卿制诰到可祗受故兹诏示想宜知悉冬寒卿比平安好遣书指不多及
　　赐知渭州刘昌祚等进奉助明堂马诏勅书
　　勅昌祚等省所进奉助明堂马五十匹事具悉宗祀配天国家之大事职来助祭臣子之至诚乃眷守藩之良勤修任土之式载观厥贡深谅尔衷故兹诏示想宜知悉冬寒卿等各比平安好遣书指不多及
　　赐南平王李干徳厯日勅书
　　勅南平王干徳朕克谨天戒敬授人时眷乃炎陬被我声教奉若新书之告遵修嗣岁之宜率俾提封共知叶纪今赐卿元祐五年厯日一巻至可领也故兹示谕想宜知悉冬寒卿比平安好遣书指不多及
　　赐外任臣寮进奉坤成节功徳疏诏勅书
　　勅韩缜览所进奉坤成节功徳疏一轴银轴头事具悉卿任分守土义切爱君秋令协时适纪诞弥之庆真乗演法逺输善祝之诚披阅嘉叹不忘予意故兹诏示想宜知悉冬寒卿比平安好遣书指不多及
　　赐溪洞进奉贺明堂并兴龙节及冬正溪布示谕勅书
　　勅彭儒武省所进奉贺明堂并兴龙节及冬正溪布共六十匹事具悉汝介居裔土向慕华风越川陆之修涂展岁时之方贡忠勤备至叹尚不忘故兹示谕想宜知悉冬寒汝比好否遣书指不多及
　　赐知大名府冯京进奉贺明堂礼毕马诏勅书
　　勅冯京省所进奉贺明堂礼毕马二匹事具悉近以礼行太室泽霈绵区荷上神并况之仁繄羣后职来之助卿国之耆哲外守都圻不忘象阙之心逺致材驹之贡省阅之际注想尤深故兹诏示想宜知悉冬寒卿比平安好遣书指不多及
　　赐徐州观察使知渭州刘舜卿进奉贺明堂礼毕马诏勅书
　　勅舜卿省所进奉贺明堂礼毕马五匹事具悉近以宗祀合宫布泽绵宇乃眷藩方之列固多职助之勤逮此庆成允修贡式益彰防恪良用嘉称故兹诏示想宜知悉冬寒卿比平安好遣书指不多及
　　赐五台山十寺僧正省竒等进奉兴龙节新正功德疏奬谕勅书
　　勅五台山十寺僧正省竒等省所进奉兴龙节并新正功徳疏等事具悉适届诞辰继临嗣岁眷灵山之浄众演竺土之真文延祝弥勤嘉叹于再今赐省竒等紫帽衣一对绢二十匹故兹奬谕想宜知悉冬寒各比清休否遣书指不多及
　　赐溪洞进奉贺元祐二年三年四年兴龙节端午冬溪布勑书
　　勅向永胜省所进奉贺元祐二年三年四年兴龙节端午冬节溪布共四十五匹事具悉汝介居疆裔恪奉朝经嵗时之贡不愆风土之宜沓至益坚恭顺深体忠勤故兹示谕想宜知悉春寒汝比好否遣书指不多及批荅
　　赐新除右光禄大夫知枢宻院事孙固辞免恩命不允断来章批答
　　省表具之卿老成重徳乆任近司昔在先朝巳长枢柄比图宿望入践东防忠谅之心始终弗替再践帷幄方竚逺谋继上封章恳辞宠命惟朕志之先定矧成命之巳行虽谅由衷抑难从欲所请宜不允仍断来章
　　不许批荅
　　览表具之枢机之政方借旧贤封章之陈欲辞新命惟卿徳业之茂乆副士民之瞻表仪近司师佥允穆毋事防谦之守副予注意之隆往服恩徽竚观逺畧所请宜不许仍断来章
　　赐新除守门下侍郎依前中大夫刘挚辞免恩命不允断来章批答
　　省表具之昔龙筦纳言帝命惟允在今台辅之任兹惟喉舌之司自西省而次迁盖柄臣之更践以卿儒林旧徳足以逺继于古人何其露奏陈情乃欲固辞于成命朕言巳布谦守难从所请宜不允仍断来章
　　不许批荅
　　览表具之中书政事之本黄门出纳之司皆为辅臣共干几务以卿文学行义为时宗工更践二台实允羣望奚过持于抑畏乃控露于恳诚虽嘉逊爵之髙难废出纶之命所请宜不许仍断来章
　　赐新除护国军山南西道节度使守太师开府仪同三司河中兴元尹潞国公致仕文彦博上第二表辞免两镇恩命不允断来章批荅
　　省表具之贵徳尚齿三代所以事老更加等出封九命所以尊牧伯卿祖宗辅相朝廷表仪三冠台衡七换旄钺故事留于台阁威名憺乎戎夷再陟师垣言归里第功名既遂恩礼宜殊特加双节之荣以宠上公之去继披需奏愿袭旧藩虽明哲所存不移于素守而老成得谢固异于昔时宜体至懐勿复多避所请宜不允仍断来章
　　不许批荅
　　览表具之卿以天下之望辅相祖宗之朝以元老之猷再起里闾之逸左右初政勤劳五年多士仰之如蓍龟朝廷尊之为师保力辞大任复归旧庐三公职仪巳极师臣之重两镇旄钺犹有前诏之加假兹贵名示以殊礼何封章之屡抗援故事以为言虽逊爵之诚则然顾崇贤之礼具异宜无固执亟服新恩所请宜不许仍断来章
　　赐新除中大夫守尚书左丞韩忠彦辞免恩命不允断来章批荅
　　省表具之卿庆门毓徳近着跻荣内外践扬绩用尤着擢居承辅实允佥言遽览奏封载形谦叙惟朕志之先定方嘉汝贤况省务之难停尚何所避所请宜不允仍断来章
　　不许批荅
　　览表具之二辖之任四辅维均尝歴选于时材宜莫如于世徳禀金籯之训谅家学之不忘咏缁衣之诗乃国人之所好往就厥职毋劳固辞所请宜不许仍断来章赐门下侍郎孙固上第二表乞致仕不允断来章批答
　　省表具之朕临御丕图聿懐先帝畴咨近辅思用旧人昨起卿于近藩遂任卿以大政庶几谋议尚有典刑近属爽和屡求去位诏书敦勉仍予告以养頥封章继闻复力言于疲苶初则有谢事引年之请重之以忘公废礼之忧再味逊辞实为过虑惟寝兴之自护副嵗月之仰成即俟痊平毋烦恳慤所请宜不允仍断来章
　　不许批荅
　　览表具之卿儒林旧老先帝辅臣重外居多复政未乆偶縁肤腠之病遂有丘园之思屡抗封章坚不回于素守再颁诏谕仍优给于假休复览需章力言旷事矧朝廷之待近弼岂责以筋力之劳而律令之于大臣亦分于予赐之告其少安于燕处毋深念于职忧虽谅至诚难从雅志所请宜不许仍断来章
　　赐新除殿前副都指挥使武康军节度使刘昌祚上第一表辞免恩命不允批荅
　　省表具之卿早以武才帅于戎阃绥懐羌右有长辔逺驭之谋镇靖疆陲得轻裘缓带之体録其边最召以锋车授英节于梁洋委亲兵于环卫出命惟允何名以辞即宜拜恩往服厥职所请宜不允
　　不许批荅
　　览表具之近以柬求环尹慎付节旄眷彼才臣乆勤戎畧督护诸将寛明得于士心绥附三陲威信行于羌种擢居嵓卫允副佥言遽阅奏章固辞恩命虽嘉所守难即尔从所请宜不许
　　赐新除中大夫同知枢宻院赵瞻辞免恩命不允断来章批荅
　　省表具之夫名位不同设官所以峻亷陛嵗月累乆序进所以旌勤劳况乎预议枢衡朕所体貌既观宣力之效故有加等之迁官次当然尔其毋避所请宜不允仍断来章
　　不许批荅
　　览表具之国家慎重名器以待贤能既得其人乃命以位卿预本兵之政固已有劳推进秩之恩盖示优礼宜亟就位毋或过辞所请宜不许仍断来章
　　赐新除中大夫守尚书右丞许将辞免恩命不允断来章批荅
　　省表具之士之立朝岂不为道朕之注意亦欲仰成既嘉卿中外治迹之优故任以左右省纲之寄宜摅学緼辅我政几毋或固辞竚观逺业所请宜不允仍断来章
　　不许批荅
　　览表具之卿文学有以髙世议论有以过人入辅出藩多歴年所代言视草再直禁林已观详试之能遂擢丞疑之任何其谦虑欲避宠章体予至懐往钦成命所请宜不许仍断来章







　　苏魏公文集巻二十四
　　钦定四库全书
　　苏魏公文集巻二十五
　　宋　苏颂　撰
　　内制
　　赐太师文彦博辞免恩命不允批荅
　　省表具之朕之祀明堂也盖奉遵于先宪卿之相仁祖也预讲定于大仪旌嘉显相之劳抑有故常之典眷言元老特峻宠章惟是泛恩岂为异数何执谦之弥固以逊爵而为言虽受命益恭有古贤之茂范而尊师重傅盖朕意之所期宜体至懐即膺褒策所请宜不允
　　不许批荅
　　览表具之古圣王之治天下也贵徳而尚老所以笃君亲之义而崇忠厚之风卿辅相四朝向用五福谟明弼谐则臯陶伯益乃其比康宁寿考虽太公卫武无以加人所具瞻有如岩石爰因大霈是用褒尊毋烦谦执之坚深体眷毗之意所请宜不许
　　赐文彦博上第二表辞免恩命不允断来章批荅
　　省表具之朕尝观周汉之君皆有耆老之佐毕公之弼亮四世桓荣之尊为五更恩礼所加可谓盛矣卿道徳名世文武济时辅相我祖宗逮兹四纪左右我文母不愧前人因宗祀以推恩盖旧章之当尔未为异礼夫何足辞虽勤慤之诚见于累牍而神明之惠难徇至懐宜畧谦防往钦新命所请宜不允仍断来章
　　不许批荅
　　览表具之卿以经纬之髙才为廊庙之重器权衡百职柱石四朝辅成王业如周公奉行故事如魏相功名两极恭慎罙加近以鸿祀礼成湛恩云施乃眷元老再推宠章加进戸封抑惟常典恳辞名级再抗封章惟叹褒之在懐固循从之莫遂其体隆眷亟往钦承所请宜不许仍断来章
　　赐李玮苗授上第一表辞免恩命不允批荅
　　省表具之昔仁宗之祀明堂也复希阔不讲之典故推恩特异今朕之躬大飨也用郊丘三嵗之制故行庆有常而卿以节制之崇领郡牧之寄预显相之列増加封食抑惟旧章胡然逊辞盖出谦重已行之命宜即钦承所请宜不允
　　不许批荅
　　览表具之国家敬恭神事祗率旧章三嵗亲祠礼莫为重四海来祭物无不共方仲辛之礼成推大泽以云布凡百卿士普同庆休矧乃殿邦之贤侍祠之官位为节制之重爰加大命以广灵休适观奏封尚蕲逊避言纶已布寝罢固难所请宜不许
　　赐平海军节度使驸马都尉李玮上第二表辞免恩命不允断来章批荅
　　省表具之朕称秩元祀事天承亲钦翼温恭备尽诚孝推广神惠霈及迩遐以卿外馆之亲陪祀惟恪増之邑赋之广益以真食之多胡然克谦欲逊光宠披阅来奏不忘叹嘉莫遂允俞宜即钦受所请宜不允仍断来章
　　不许断来章批荅
