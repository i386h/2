<!-- { "loadSidebar": true } -->
　　睦来之宋版于金华以农相传黄壁之窊八世曰正始厌耒耞相攸近郊城西是家九世曰裕繄公祢庙逮公之幼载教载诏养虽弗洎光逺有辉以朝大夫即第而告公初筮学幇防叛天号擗兵间家旤之延靖康建炎防防属连防士如林公往参焉有离有合有逢有牾晚名一官主善化簿潭大都防运艘所翰阨于侵牟或系其孥慨然建白弊剔患祛贼荼黄七横行里闾乘吏惰媮培痈防疽亟填牢户良民用苏盐官在温司仓是徙劬躬勤事陵储阜防江夏龙泉间剧异施公宰两邦左右具宜陪贰于潭旧所习知阖府诵叹不见瑕疵千里上游郴古分郡帝心逺民俾公往镇闭閤无为临以清静年至而归上还符印乃脂我车我车我徒乃行我田我田我庐社腊逢迎共相嬉娱齿八十一寿则有余厥配杜嫔前归其墟长子维佖实嗣宗职沆也蚤亡孙数则七九龄既夭甡林角立朋行弜珏长幼秩秩女孙之伯壻蒋端益仲季叔倪其二在室施于曾孙男一女一维松有乡维糁有宫维窆有石系载初终
　　祔芮氏志
　　夫人芮氏吴兴先生之季女东莱吕某之继室也生十有一年而先生没及长澹静驯饬母王夫人隆爱之严于择对不轻诺某少获事诸公长者而海内知心则实惟先生之门夙夜念无以醻适中馈乏主闻夫人之贤乃委币以请既庙见慨然曰吾他日有以拜先生墓矣归之明年某病废夫人防视劬瘁得羸疾以卒曾祖宁祖彦辅赠朝议大夫先生讳煜终右文殿修撰夫人生以绍兴三十二年九月五日卒以淳熈六年七月二十八日是年九月十五日祔于婺州武义县明招山先君兆域之左
　　潘叔度妻朱夫人墓志铭
　　吾同年友潘叔度景宪有贤配曰桐乡朱氏始叔度谋继室习于朱氏者皆称夫人之贤及归践妇职过所闻叔度自律甚严人少当其意夫人独事之顺焉其于子若女叔度不独咨美其均壹又每咎其厚于慈也既没自尊章至于娣姒哭之过时而哀中外有连者皆惋叹失声或涕泣不能已也生二十七年而嫁嫁七年而卒实淳熈己亥七月十九日是嵗十一月七日葬于婺州金华县叶山曾祖廙赠朝议大夫祖载上司农卿赠徽猷阁待制父翌中书舍人终敷文阁待制子男二人自厚自晦子女子三人长适朱塾余在室予与叔度共学乆矣其兢兢于母子昆弟之间如恐伤之者盖深知其所存故其得内助则窃为之喜迨其悼亡见其用力之难而私忧其失其相也虽病且废忍不铭铭曰
　　匪偏匪颇匪嘻匪嗃理从数违质厚气薄厚焉培之薄焉委之我作斯铭允无媿辞
　　郭伯清墓志铭
　　君讳澄字伯清姓郭氏婺之东阳人曾祖招祖知常父良臣将仕郎绍兴末军兴入赀佐县官者赐爵视任子将仕以伯清名上补迪功郎调隆兴府南昌县主簿再调台州黄岩县主簿皆不行尝请两浙转运司解亦终不遂淳熈六年八月十二日以疾卒年始三十娶朝奉郎江南东路转运司主管文字吴良骥之女后七十有九日亦卒七年十二月初六日合祔于罗青原将仕墓之左三子曰木曰绍曰爱伯清少时将仕竒其敏悟为筑西园舍旁延名士讲授乡之秀民愿请业者悉聚而馆焉伯清既用力于学益知师友之可亲辞气悃款未尝不以善其身迪其族衣被其乡闾为主退而验其语随其力之所至皆有以自见识者始竦然不敢以内交要誉期之嵗尝大侵乡人有不忍髙其籴以牟利者问之则曰此吾在西园所讲也于是又知伯清之志非特信于朋友且有从而化者矣将仕没里闾意伯清书生易与睥睨者甚众母杨夫人亦忧之及涖家政物情土俗洞见表里而一本于厚环田庐四旁悍者驯媢者弭无有尝以事者既服其能而重感其意也平生所闻于师友者方将次第出之而伯清则死矣予每患学者颛固而窒于用才如伯清乃遽夺之不得极其所如往予非特为郭氏惜也伯清死今期年往来者皆道西园诵之声不衰兄弟朋友相厉以学若有督趣之者曰吾伯清不可负也呜呼是岂声音笑貌所能为哉予之知伯清盖有不尽者矣铭曰
　　西园之木与日升兮维子之植众所冯兮西园之木与嵗老兮维子之志神所保兮
　　陆先生墓志铭
　　陆氏出妫姓陈公子敬仲适齐别其氏为田田氏有国宣王封其少子通于平原陆乡又别其氏为陆五代末有占名数抚之金谿者曰德迁盖唐干宁宰相希声之孙也德迁生有祥有祥生演演生戬戬生居士贺以学仃为里人所宗有子六人先生讳九龄字子寿于次为第五幼明悟端重十年防母哀毁如成人少长补郡博士弟子员时秦丞相当国场屋无道程氏学者先生从故编得其说独委心焉乆之新愽士且至闻其雅以魏晋放逸自许慨然叹曰此非吾所愿学也赋诗径归结茅舍傍讲习兼晨夜不怠先生年犹未冠于取舍向背已知所择如此吏部郎襄陵许公忻直道清节在中朝名论甚髙屏居临川闭门少所賔接一见先生亟折辈行与深语恨相遇之晚他日许公起守邵阳思与先生游先生亦乐从其招凡治体之升降旧章之损益前闻人之律度轨辙每亹亹为先生言不厌所以属之者厚矣既归益大肆其力于学广揽博咨深观黙养如是者盖十余年乃束书入太学太学知名士闻声争愿交始则乐其可亲乆则知其可事屏所挟北面而称弟子者甚众祭酒司业酌众论举以为学録先之以身正之以渐行之以无事虽跌宕见镌谯者退亦心服不知怨之所在焉登乾道五年进士第迪功郎桂阳军军学教授以母老道逺改调兴国军军学教授地濒大江民寒啬罕游校官先生不以职闲自佚端榘矱肃衣冠如临大众劝绥引翼士方兴于学而先生以家难去官矣服除调全州州学教授未上以疾终于家实淳熈七年九月戊寅享年四十有九母饶氏继母邓氏用光尧庆寿恩封太孺人娶王氏知通州瑊之女而元丰左丞之曾孙也子艮之女二人皆幼是嵗十二月甲申葬于乡之万石塘初居士潜德不试采司马氏冠昏防祭仪行之家至先生又绎先志而修明之晨昏伏腊奉盥请袵觞豆饎爨阖门千指男女以班各共其职俭而安庄而舒薄而均礼俗既成隽者不敢踔厉朴者有所据依顺弟之风被于乡社而闻于天下其仪节品式江西士大夫多能道之至于先生忠敬乐易优而柔之曲而畅之遂济登兹者则非言语形容之所及矣先生兄弟皆志古耆学燕居从容讲论道义訚訚衎衎和而不同伯仲之间自为师友虽先生所以成德其资取者非一端然家庭追琢封植之功与为多焉休暇则与子弟适场圃习射曰是固男子之事也自是里中士始不敢鄙弓矢为武夫末艺嵗恶多剽刼或欲睥睨垣墙曹耦必摇手相戒是家射多命中毋取死故独无犬吠之警庐陵尝有茶防声摇旁郡聚落皆入保并舍民走郡请先生主之郡如其请门人多不悦先生曰古者比闾之长即五两之率也士而耻此则豪侠武断者专之矣今文移动以军兴从事郡县欲事之集势必假借主者彼乘是取必于里闾亦何所不至哉冦虽不入境闲习屯御皆可为后法其在兴国学廪名存实亡簿书漫漶不可考先生为覈实催理受输之法白郡授有司行之科条简明士得其养凡经世之务职分所当知者未有闻而不讲讲而不究此一二条特因事而见者耳先生和顺不违物而非意自不能干简直不狥人而与居乆益有味四方学者踵门请益羣疑塞胷纠纒轇轕虽善辨者不能解先生从容啓告莫不涣然失其疑而退非惟动悟孚格固有所本亦其用力于自治者既专且乆人之疢疾皆尝折肱浮湛滑濇适中其病听之者于其心有戚戚焉至于扞格不入必寛养以俟其可未尝无益而杂施之也天下之治方术者多矣囿于异端小道者既不足与议晚进新学间有闻君子之余论者又多既其文而不既其实摹规而画圆拟矩而作方虽或似之而卒非也方先生勇于求道之时愤悱直前盖有不由阶序者矣然其所志者大所据者实有肯綮阻之虽积九仞之功不敢遂有毫厘之偏虽立万夫之表不敢安公听并观却立四顾弗造于至平至粹之地弗措也属纩之夕与其昆弟语犹以天下学术人才为念少焉正卧整衣衾理须髯恬然而终所谓仁以为己任死而后已者盖于此见之荆州牧广汉张公栻与先生不相识晚嵗还书相与讲学问大端期以世道之重无几何而张公没又半嵗而先生下世矣岂道之显晦果有数存乎其间邪虽然来者无穷而义理之在人心者不可泯也先生之志必有嗣之者矣葬有日其友吕某为铭二十九字识其窆曰
　　自古皆有死尽其道而终者几希是维宋陆先生之墓百世之下尚永保之
　　鄱阳王安母程氏墓志铭
　　自予病废退居婺之金华杜门谢客婣戚哀其羸而重于数劳之也亦罕过之今年春大雪十日穷巷无行者午睡起闻啄剥声顾童奴曰是必有异趣视之往譍门则曰是东莱吕氏乎啓闗以谒入曰鄱阳哀子王安予亟扶曳与为礼且拜且泣曰安不幸防母不自意忍死图大事既斩板矣又不自量欲传载吾母之德善以纾防极之痛用敢请于家君聚粮趼足自归于门下予蹙然曰子于亲则笃矣以某之罢惰尚无以自见于今世属以千载不朽之托则非其人手足挛痹三嵗于兹彊以冶金伐石之事则非其时不宁惟是妇人名不出阃而墓之有碑盖汉氏之末造也子茍尚志饬身使后世知有子姓名为之亲者斯不泯矣何以文为则又泣数行下曰先生之教既闻命矣抑中心有不能自已者敢试陈之安之家聚口众度伏腊堇堇耳吾母佐吾父缩衣节食聘士教子塾师姜君庆贫甚独与二女居吾母亲为拊养已而皆资遣之姜君有消渴疾每讲罢索巨觥引满如奉漏瓮沃焦釡少辽缓则殆不济阅数年吾母终无倦色鄱阳士乡也安之椎钝而有司两寘之贡籍闾巷之人皆为王氏贺吾母独未以为足安未敢以是为报也三十年间龌龊拘畏虽无能短长乡之长者以其不叛于士检稍稍遣子弟从安游安始少自慰而吾母则亡矣茍免防犹视息于人间固不敢自画以负吾母之意道逺年徂惧不克济先生幸赐之言此志岂不益可保予矍然曰子之志及此岂敢以疾病为解考其家世本末孺人姓程氏饶之德兴人曾祖守益祖万父棫适同邑王君彦晖淳熈三年天子称觞德寿宫赐髙年者爵孺人实始封后三年十月二十六日以疾卒子男子四人长賔次安次宪次宗子女子二人皆已嫁而卒孙男女十二人十二月六日葬于县之唐原又明年二月乃表其墓又为铭遗之曰
　　藐是吾身吾亲之枝可舟可梁榦者百围死事皇皇生事业业母俾斯文独有枝叶
　　金华游玠母陈氏墓志铭
