<!-- { "loadSidebar": true } -->
　　四六标准巻三十六　　　　宋　李刘　撰尉【宋建隆三年始每县置一尉位簿下俸与簿同其镇将只许勾当镇下烟火争竞公事至和二年开封祥符二县増置一员元丰五年诏重立法地县尉并差使臣元祐元年苏辙言旧法县尉皆用选人近歳并用武臣盗贼不为衰止请复旧法诏除沿邉县尉依旧外余并差选人崇寜元年诏重法地县尉旧差武臣处并依元丰法宋周辉清波杂志云古治百里之邑令拊其俗尉督其奸故令曰明府尉曰少府唐之名臣繇尉驯至公卿者不可以数计虽陆贽牛僧孺裴度顔真卿李绛皆此涂出今铨法以处试吏者腰弓撚箭从事鞍马巡警阡陌饯迎贵臣敛板揖于路左类以麤官目之判司簿尉不可説未免棰楚尘埃间不特兴叹于昌黎公也】
　　通寜乡李尉【尚○寜乡已见】
　　一行作吏祭灶鬼以媚饥【嵇叔夜与山巨源絶交书一行作吏此事便废梁书何传欲卧逰千载畋渔百氏一行作吏此事便乖孙寳传御史大夫张忠署寳主簿寳徙入舍祭灶请比邻王荆公诗灶鬼何为便赫然又如何灶鬼尚嫌嗔五绖异义云颛顼有子曰黎为祝融火正也祀以为灶神姓苏名吉利妇姓生名抟頬汉宣帝时隂子方者至孝尝腊日晨炊灶神形见子方再拜受庆所谓灶鬼也】同官为僚祷尉仙而徼福【左传同官为僚梅福传福居家常以读书养性为事至王莽颛政一朝弃妻子去九江至今传以为仙太白赠瑕邱王少府诗皎皎鸾凤姿飘飘神仙气梅生亦何事来作南昌尉又酬陆少府诗一尉居倐忽梅生有仙骨岑参送江陵泉少府诗神仙尉姓梅人吏待君求又送楚邱麴少府诗青袍美少年黄绶一神仙蔡希寂诗不知君作神仙尉特讶行来云雾深常遵诗以言神仙尉因致琼瑶音钱起诗且乐神仙道终随鸳鹭行张蠙诗释褐从仙尉之官兴若何左传愿徼福于周公】可无牋托【牋亦作笺説文表识书也古者记其事以竹编次为之故从竹记书疏也汉书郑朋奏记萧望之注记书也】先布姓名【项籍传书足记姓名而已】恭惟某官机量浚明【尚书夙夜浚明有家】风猷肤敏【任昉表存树风猷没着徴烈】千里之马骐骥顾服盐车【汉书孝文皇帝时有献千里马者袁宏汉纪第五伦为司空有人与伦千里马者荀子骅骝骐骥驖离騄耳古之良马也盐铁论骐骥负盐车垂头于太行之坂战国防夫骥之齿至矣服盐车而上太行漉汚洒地白汗交流中坂迁延负辕不能上】九罭之鱼鳟鲂合登庙鼎【罭影逼切説文鱼网也诗注百囊网尔雅防罟谓之九罭郭云江东呼为緵孙炎云鱼所入有九囊毛云小鱼之网鳟音樽似鯶而鳞细眼赤鲂符方切説文赤尾鱼尔雅注鲂一名魾江东呼为鳊陆玑云鲂广而薄肥恬而少肉诗九罭之鱼鳟鲂左传取郜大鼎于宋纳于太庙东观汉纪永平六年庐江出寳鼎太守王雄献之纳于太庙归蔵占鼎有黄耳利用鳣鲤韩诗鲁侯国至小庙鼎犹纳郜】郁郁赤墀之志【郁纡勿切韩信传安能郁郁久居此乎梅福传愿壹登文石之陛渉赤墀之涂当戸牖之法座】匆匆采棒之行【怱説文本作悤多遽悤悤也作忽晋卫恒传忩忩不暇草俗作匆非顔氏家训云世称勿勿不知所由按説文勿者州里所建之旗象其柄及三斿之形所以趣民事故怱遽者称勿勿东观余论曰今俗又妄于勿中加点作勿勿为怱遽字弥失真矣魏志武帝纪除洛阳北部尉曹瞒传太祖初入尉廨缮治四门造五色棒悬门左右各十余枚有犯禁者不避豪彊皆棒杀之】茅舍之聴鸡声孰非王事【温庭筠诗鸡声茅店月人迹板桥霜】花村之无犬吠即是民庸【古诗雨后有人耕緑野月明无犬吠花村】人怜野水之孤舟【东都事畧冦凖为巴东令巴东有秋风亭凖拆韦应物一言为二句云野水无人渡孤舟尽日横识者知其必用】谁识倚天之长剑【宋玉赋长剑耿介倚天外选诗长剑倚天外弯弓挂扶桑韩诗谁把长剑倚太行冲风吹破落天外】乘除必尔【韩诗名声相乘除注厯象有増减率迟速积故有乘除之法吴志赵达传头乘尾除一算之法汉徐岳数术记遗云按乘之法重张其位以上呼一置得于中置所除之数于下又置得于上亦三重张位然则乘之与除法用不同欲以一算上下当六重之身増损为众位之实又云积一算者盖一位用一算也头乘尾除者欲使乘别位乘时以针锋指之除时则用针尾防之故有头乘尾除之名也梦溪笔谈云算法多门皆不离乘除唯増乘一法稍异其术多不用乘除但补阙就盈而已假如欲九除者増一便是八除者増二便是但一位一因之若位数少则颇简捷位数多则愈烦不若乘除之有常】翘跂俟之【集韵翘尾起也又企也説文企举踵也通作跂诗跂予望之温峤傅州之文武莫不翘企凉武昭王传延首云极翘企遐方】某不自力田【列女传力田不如逢年】輙谋耕禄家贫亲老诚有待于斗升【韩诗外传任重道逺者不择地而息家贫亲老者不择官而仕荘子岂有升斗之水而活我哉】官小职轻亦欲伸其尺寸【邓禹传得效其尺寸埀功名于竹帛耳】然平生之短朱墨【山谷诗平生短朱墨吏考仰丞佐】须僚友之助丹青【山谷诗吾方师岂弟僚友助丹青此聫用山谷语浑然天成】傥念卑栖难倚掣鼇之钓【杜诗舍弟卑栖邑防川领簿曹又倚頼天涯钓犹能掣巨鼇详见前】犹能拍浪请陪射鸭之弓【孟郊诗短蓑不怕雨白鹭相争飞短楫画菰蒲闘作豪横归笑伊水健儿浪战求光辉不如竹枝弓射鸭无是非又射鸭复射鸭射鸭惊菰蒲又铜斗引江水手拍铜斗歌侬是拍浪儿饮则拜浪婆东坡题县尉水亭诗两尉郁相望东西百歩杨挥旗蒲栁市伐鼔水云乡已作观鱼槛仍开射鸭堂又桃弓射鸭罢独速短蓑舞】
　　通寜乡陈尉【恺】
　　我为祭灶之谋惟邻是卜【左传非宅是卜惟邻是卜二三子先卜邻矣杜诗李邕求识面王翰愿卜邻欧阳公诗江湖前日真成梦鄠杜他年恐卜隣】公有折腰之役及尔同僚【杜陵官定后戏赠诗不作西河尉凄凉为折腰钱起送孙十尉温县诗云衢有路终骧首吏道无媒且折腰人多用之县令观此则卑官皆可用之古人政不拘拘也诗我虽异事及尔同僚】闻五采之鼎来【见前】盍尺牋之豫附【鼎豫卦名】恭惟某官濳心蓄学【法言敢问濳心于圣曰仲尼濳心于文王矣】敏手决科【山谷诗敏手擘泰华法言须以发防决科】文石陛髙定抱南昌之愤【梅福传为郡文学补南昌尉余见上条】青防箭送暂为东野之酸【昌黎荐士诗有穷者孟郊受材实雄鹜酸寒溧阳尉五十几何耄又青防送吹嘘强箭射鲁缟】狐定蹙于草中【杜诗草中狐兎尽何益苏诗草中狐兎不须惊】蛟何为兮水裔【九歌麋何为兮庭中蛟何为兮水裔】某效颦白战【李诗蛾眉不可妬况乃效其颦东坡诗白战不许持寸铁】失步朱勾【班固传有学步于邯郸者未得髣髴失其故步罗隠诗朱篆勾稽官】所至贾胡愿早酬于一识【贾音古马援传伏波类西域贾胡到一处輙止注言似商贾所至之处輙停留】不知仙吏竟尚隔于几尘【白帖尉一命仙吏唐阙史韦子威眈玩道术叔采访使有步卒丁约者周旋恪勤子威颇私之一日辞欲他适谓子威曰郎君得道尚隔两尘子威曰何谓两尘对曰儒谓之世释谓之劫道谓之尘善坚此心亦复遐夀详见前】
　　回武冈陈尉【武冈已见○宋尉有二沿邉县差武臣重地差使臣详啓意陈尉盖武人】
　　东胶退士合佐黔中【礼记周人养国老于东胶注东胶亦大学在国中王宫之东胶之言纠也栁文武冈铭黔山之巑巫水之磻新唐书王忠嗣传明日见责不失一金吾羽林将军归宿卫不者黔中上佐耳梅亭以国録倅武冈故云】北部英逰宜留洛下【魏志武帝纪除洛阳北部尉汉制长安有四尉分左右部城东南置广部尉是为左部城西北置明部尉是为右部枚乘传久为大国上賔与英俊并逰】顾访湘累之悴【扬雄传因江潭而记兮钦吊楚之湘累李竒曰诸不以罪死曰累荀息仇牧皆是也屈原赴湘死故曰湘累屈原渔父辞屈原既放逰于江潭行吟泽畔顔色憔悴】不辞溧尉之酸【韩诗酸寒溧阳尉】恭惟某官材调崇谹器资果毅久逰双宇夙闲龙豹之韬【潘岳闲居赋两学齐列双宇如一右延国胄左纳良逸太公六韬文韬一武韬二龙韬三虎韬四豹韬五犬韬六】学敌万人足夺貔貅之气【项籍传剑一人敌不足学学万人敌耳貔频脂切説文豹属出貉国诗献其貔皮尚书如虎如貔注云貔似虎或曰似熊一名执夷一名白狐辽东人谓之白貔貅音休集韵鸷兽也礼记前有挚兽则载貔貅】宜防勲于榆塞【左传舍爵防勲礼也史记防恬为秦将北逐戎人开榆中地数千里注即今榆林古上郡界始皇三十六年徙民三万家于北河榆中汉书枚乘説吴王曰秦北备榆中之闗注即今所谓榆关隋书文帝纪开皇三年城榆闗注秦有榆中闗汉有榆溪旧塞广韵长榆塞名史记正义曰今榆木塞也王恢所谓植榆为塞也师古曰在朔方或谓之榆中唐地理志胜州榆林县东有榆林闗水经注榆中在金城东五十许里】顾试步于竹弓【注见首条】绕黄山穿昆明防当奏扬雄之赋【扬雄传上陟西岳以望八荒迹殷周之盛眇然以思唐虞之风雄以为临川羡鱼不如归而结网还上河东赋以劝其辞曰武帝广开上林南至宜春鼎湖御宿昆吾旁南山而西至长杨五柞北绕黄山濒渭而东周袤数百里穿昆明池象滇河云云】涉赤墀登文石不徒上梅福之书【见前】某自分驽庸【王陵传陛下不知其驽下注驽凡马之称非骏者也故以自喻苏武传陵虽驽怯亦尝侧闻长者遗风矣】甘心雌伏别驾始可展足岂其然乎【俱见前】同寮敢不尽心乃所望耳【左传同官为寮吾尝与同寮敢不尽心乎】
　　代回湘潭游尉【林○湘潭在今长沙府西一百里本秦湘南县汉属长沙郡晋属衡阳郡梁改湘南曰湘潭因昭潭为名隋以建寜隂山攸水茶陵四县省入属衡州唐属潭州宋因之】
