<!-- { "loadSidebar": true } -->
　　节逾亚岁日居骏狼之山【宋书冬至受厉国称贺其仪亚于岁朝故云亚岁淮南子日冬至骏狼之山夏至牛首之山注骏狼南极山牛首北极山】律转初阳星纪牵牛之次【史记冬至一隂下藏一阳上舒天文志日月五星冬至起牵牛】五纹弱线晷逢南至以加长一寸飞灰候迫东皇而蚤暖【荆楚嵗时记晋魏宫中以红线量日景冬至后日影添长一线厯律志冬至则葭管累黍一寸贮灰于缇室阳气至则灰飞杜诗刺绣五纹添弱线吹葭六管动飞灰东皇见澹庵序】则有西豪贵胄南路华卿【后汉书荀氏旧里名西豪颍隂合康以髙阳氏有才子八人荀氏亦八子改其里爲髙阳氏古谚南路徐北路于】大夫当服政之年【礼五十曰艾服官政】君子正悬弧之日【见夀阎序】时则彯袿飞组之辈驺骑雍容【见九日序】怀文抱质之夫仪容尔雅【曹植与吴质书伟长怀文抱质恬淡寡欲】摄衣上座非无北海之穷交【见九日序及观槿序】扬觯升阶【见夀阎序】大有东都之右姓【见天章序】莫不铺张官阀扬厉髙门敷华振藻争夸言论之魁雄散彩摇珠备极文章之光丽千篇喷涌沫欲成河【详田太翁启】百轴喧阗门还类市【汉书哀帝问郑崇卿门何以如市对曰臣门如市臣心如水】仆也列于蒸房折俎之旁【见观槿序】效夫鞠帣韝之事【见璿玑赋】顾诸君善祷【檀弓】竞夸有脊而有伦【诗】讵贱子不文未克以南而以雅【诗】今夫人呼麟种出驹王【见憺园赋】科名烜赫弟兄依日月之光【史记萧何依日月之末光】族姓通明少长挟风云之气【见园次序】一门独贵五世其昌【见祖德赋】要爲六合所习闻【吕氏春秋神通乎六合髙诱注四方上下爲六合】亦属八纮所共见【见璿玑赋】宁须辞费盛称海若之汪洋【庄子秋水篇秋水时至百川灌河于是河伯欣然自喜以天下之美爲尽在已行至北海望洋向若而叹注若海神名】曷用文繁深赞崧髙之峻极【诗】状云霞之色纵缋画以靡工【见尺牍序】学钟鼓之音即噌吰而未省【见佳山序】用有一言请陈四座忆贱子楮冠弹铗之秋【楮冠见悬圃序弹铗见楚鸿序】适先生苴杖倚庐之岁【礼爲父苴杖竹也爲母削杖桐也又亲丧居于倚庐注倚墙爲之无楣柱也】斯时也臯鱼奉讳泣不成声【见憺园赋】和峤居忧毁将灭性【晋书和峤居父丧以礼法自持量米而食刘毅对武帝曰峤虽寝苫食粥乃生孝耳若王戎不拘礼制而容貌毁悴所谓死孝礼毁不灭性不以死伤生也】寻而九重赐赗【春秋天王使宰咺来归仲子之赗注知生则赙知死则赗舆马曰赗货财曰赙】来天上之哀荣【论语】俄焉七日歌虞尽人间之怛怆【见瑞木赋】亦可稍酬湩乳之恩聊慰焄蒿之慕【説文湩乃乳汁也徐氏説引汉匈奴传不如重酪之美亦作湩祭义焄蒿凄怆此百物之精也】乃犹心摧窆石力瘁菆宫【周礼及窆执斧以涖匠师説文窆葬下棺也檀弓天子之殡菆涂注用木丛棺四面涂按菆通丛】量逾仆射竟辞桮杓之霑【世説周伯仁大饮酒尝经三日不醒时人谓之三日仆射陈喧与兄子秀书昔周伯仁渡江惟三日醒吾不以爲少郑康成一日三百杯吾不以爲多北史齐髙祖欲用李元忠爲仆射其子请节饮文忠言我作仆射不胜饮酒乐】斋学太常长断房帏之入【见夀阎序】以致三荆田氏樛成连理之枝【见憺园赋】遂令大被姜肱【汉姜肱传肱同二弟仲海季江俱以孝闻兄弟同被而卧及各娶妻兄弟相恋不入房室】缫自同功之茧【见雪持序】檀栾孝笋【见庵序】觱沸忠泉【见归田序】厯指内行之修足验天休之集且夫丛残古本匪同毳罽之华断烂长笺讵比象犀之贵何来释褐【见玉岩序】复事编摩岂有弹冠【见黄门序】仍需呫哔【礼】况又东朝僚属秩未清通【见孝威序】西邸班资理宜贵倨【隋三礼圗长安街西五十四坊多王公贵人之第齐书竟陵王子良开西邸延才俊自永明末士人盛爲文章谈议者皆奏于西邸】温子升不过马坊之贱客【本篇后注】段干木居然驵侩之细流【汉郭泰传段干木晋国之大驵注牙侩狡捷者曰驵】欲借子将月旦邈若云霄【汉书许邵字子将汝南人覈论乡党人物每月辄更品题故有月旦评初邵防樊子昭于市肆出虞承贤于客舎召李叔才于无闻擢郭子瑜于小吏闻者莫不饬行司空杨彪辟举方正不就】倘求文举揄扬【详毛太母启】旷犹秦越【见夀阎序】扫门莫恤【史记魏勃欲见齐相曹参贫无以通乃常早起扫齐相舎人门舎人怪而问之曰愿见相君无因故爲子扫于是舎人引见参以爲舎人】怀刺徒羞【见园次序】而先生则缣帙连云【见悬圃序】牙籖曜日【见三芝序】刘孙秋南阳博士雅志通经【汉书刘珍字孙秋南阳人永初中诏较定东观五经诸子传记百家艺术及作建武以来名臣传后迁郎中】黄文疆江夏儒宗勤思积学【见琴怨序】年经月纬沉湎在虫鱼细碎之中【见园次序】辑栁编蒲整齐于亥豕淆讹之日【楚国先贤传孙敬在太学编栁简以写经辰夜诵习汉书路温舒少贫牧羊泽中截蒲爲牒编用写书亥豕见佳山序】文锋隳突飒若升峻阪以截熊罢【广韵隳与毁同凡卒相见曰突又触也】笔阵轰豗【见禹平序】霍如泅絶涧而殱蛟鳄【列子习于水而勇于泅】何论杜癖讵数刘淫【见憺园赋】乃若掘门寒畯宠以声华【战国策苏秦特穷巷掘门桑户棬枢之士耳】委巷经师丐之谭论【孔丛子子思谓宋大夫乐翔曰昔鲁委巷亦有似君之言者刘峻絶交论丐其余论】班荆赠纻【班荆见禹平序赠纻见憺园赋】鹿车骈问字之人【风俗通俗説鹿车窄小裁容鹿问字见昭华序】倒庋倾箱【世説郗夫人谓二弟曰王家见二谢倾筐倒庋汝軰则不然】马帐溢横经之客【见修禊序】铜沟清泚【见滕王赋】衎我嘉宾【诗】黛馆扶疎【补注】绥余良士【书】郑庄置驿【见憺圉赋】游龙而驷鐡争驰【袁宏汉记建初二年马太后诏曰前过跃龙门上见外家车如流水马如游龙诗驷鐡孔阜】龄石飞牋流水则百函并发【晋书夏王勃勃据咸阳刘裕以朱龄石代镇长安龄石才资敏给常日发八十函】甚而言信于心屦及室皇之外【左传宋杀楚臣申舟楚子闻之投袂而起屦及于窒皇劒及于寝门之外车及于蒲胥之市遂围宋杜注窒皇寝门屦及言其速也】义形于色交深杵臼之间【见园次序】吹箎客到肯缘急难以爲嫌【见雪持序】织屩人来遑假有无而自解【髙士传唐朱挑椎成都人夏则裸形冬则树皮自覆每织芒屩置路旁见者皆言朱处士屩也易米置其地朱至夕取之终不见人】其嗜书也如彼其得士也又如此固宜其风规朗畅气凌袁灌之浮沉义烈区明目短原尝之轻侠也【见半茧赋】抑闻借臆摅情则啼笑犹虞其或假代人颂德则情文终见其多虚何似脱骖越石直陈晏子之深情【史记越石父贤在缧绁中晏子解左骖赎之载归弗谢曰吾闻君子诎于不知已而信于知已者知已而无礼固不如在缧绁之中晏子于是延入爲上客】寜如赁庑梁鸿自写伯通之厚谊【见集生序】仆兮凡鸟【见庵序】走也穷鱼【走也见夀阎序穷鱼见天章序】夙无结纳之资素乏风颷之望黥奴诎辱人皆姗以爲愚【酉阳杂爼晋法奴子亡者以墨涅其面曰黥汉货殖传桀黠奴人之所患】路鬼揶揄世竞嗤之曰钝【见园次序】雀来杨馆谬托雕梁【见素伯序】燕赴张巢叨依广厦【详银台启】是即升天入地奚能殚厥形容绘影镂空不足穷其纎悉也遂逢大衍之辰爰效华封之祝【易大衍之数五十尧纪帝观于华华封人曰嘻请祝圣人使圣人富夀多男子】丹丘不逺【见夀阎序】献斯言请居乘韦之先【见观槿序】碧海非遥【见琴怨序】举是觞愿祝冈陵之始【诗】
　　夀季太翁八十序
