<!-- { "loadSidebar": true } -->
　　瑶枝道：“君既宦家，必已问名贵族，但不知充下陈、备洒扫者，曾有几人？”钱生怃然道：“尚乏齐眉，何云姬媵。”乃以梦珠小姐月下相会，及寻申屠丈求取明月珠一事，备陈颠末。瑶枝道：“细听君言，则君与范小姐，均可谓有情人矣。第不知今后又遇一人焉，其有情亦如范小姐者，君肯以待范小姐之情以待其后见者乎？”钱生道：“余情痴人也，每阅裨史，至君虞之负小玉，王生之负桂英，未尝不掩卷三叹，而尤其孤恩薄倖。然世上又有一等，入秦楼而窃玉，过芝馆而迷香，情欲摇摇，而歆彼羡此者，则亦好色淫乱之徒耳，而非所谓深情之士也。若夫信誓旦旦，终始不渝，生而可以死、死而可以生者，方谓之有情耳。使余今而后，又遇有情如范小姐者，欲我舍范小姐而从彼，则吾不能，若欲以待范小姐之情以待之，则胡为而不然？” 
　　瑶枝道：“妾闻待媒而嫁者，正也；择美而从者，权也。窃观郎君，器宇不凡，温然玉润，诚骚雅之领袖、士林之翘楚也，故一睹丰仪，志念遂决。君虽无援琴之挑，妾实有炫玉之意，愿获托身姬侍，又未卜君子肯分涓埃之情、少及于濯浣之贱乎？”钱生暗思：梅山老人曾许我以三位妻小，虽友梅、梦珠，会合无期，然盟言已订，或者第三室之缘，其在斯乎？乃欣然许诺。瑶枝即求设誓，钱生乃誓道：“生则同衾，死则同穴，泰山如砺，心炳日月。”誓毕，漏下已三鼓矣。 
　　灯火之下，细睹瑶枝，皓齿明眸，愈觉艳丽。乃笑道：“盟既订矣，良宵难过，请坐何为？”瑶枝正色道：“妾之所以午夜会君者，诚为百年之事也。今既蒙金诺，荐枕有日，虽鄙陋之躯，不足珍爱，然私皆萱帏以图苟合，则妾亦淫荡之人耳，君何取焉？”钱生道：“卿言是也，我虽热中，姑忍制以待合卺耳。”直至鸡鸣而息，终不及于乱。 
　　黎明雪霁，钱生赋诗为别。诗曰： 
　　 
　　邂逅相逢即誓盟，何须跨鹤入瑶京。 
　　黄河莫道深无底，未及卿卿一片情。 

　　瑶枝亦次韵以答生。诗曰： 
　　 
　　休忘雪夜订姻盟，作速观光上玉京。 
　　今后马嘶门外路，凝妆终日盼多情。 

　　吟讫，遂殷勤各道珍重而别。 
　　钱生进行，钱公愠容诘问，乃谬以寻谒申屠丈求珠为辞。鸣皋惊道：“那申屠丈乃江湖仙侠，我虽闻其名，而未见其人，子何从而识面？又何因而求珠耶？”钱生备告以姻亲一事。鸣皋道：“昔日裴航，得玉杵臼以聘云英，至今述异者以为美谈。今吾侄亦欲寻明月珠，以求范氏，倘婚姻果遂，异日风流场中，又添一段佳话矣。但申屠丈既又许汝，只须静以俟之，又何必栖栖然，而空骛于外哉！” 
　　钱生退至侧边书室，思念瑶枝，作小词以述其事云。诗曰： 
　　 
　　有女艳当垆，疑是来姑射。十五正芳年，一幅春风画。不必奏求凰，便许终身嫁。此后问相思，又在青帘下。 
　　　　　　　　　　　　　　　　　　　　　　右调《生查子》 

　　钱生又见斋前梅花盛开，以怀友梅，作诗一绝。诗曰： 
　　 
　　曾记芳名是友梅，梅花独向郡斋开。 
　　朝云暮雨知何处，不入罗浮梦里来。 

　　过了数日，鸣皋坐堂将退，忽见皂快禀称，有一申屠丈要见老爷。鸣皋慌忙请入后堂，掩门相见。又唤钱生出，会毕，申屠丈便向袖中取出明珠付生道：“俺自郎君见托，直踰岭海，寻见贾舶，以三十万缗购得此珠，虽淹滞十旬，幸不辱使命。在郎姻事可谐，而某报郎之心亦尽矣。”原来珠踰径寸，光明圆洁，若黑夜放在室中，则一室皆明。或惠王所云“照秉”，季伦角以代烛，皆是物也。 
　　钱生捧珠踊跃，再拜而谢道：“萍水相逢，过叨恩渥，既起之于垂殒，又锡之以奇珍，铭骨镂心，感何可既。”申屠丈又嘱生道：“室家之事，因当勉图，此外或遇闲花野草，亦须屏却淫邪，以存阴隲，庶几功名可成，而遐龄可保。郎宜珍重，俺从此别矣。”鸣皋与生牵袂恳留，申屠丈执意要行。钱生欷欷道：“此别之后，不知何时再会？”申屠丈道：“后会无期，难以轻约。或子便鸿，当稍附一信耳。”言论，飘然策蹇而去。 
　　钱生即于次日黎明，辞别叔父，带了紫萧，回诣金陵。鸣皋亦遣人护送，并修书一封，问候范公，为生中说亲事。钱生一到白下，即入城先访许翔卿。许家回说旧冬已到北京去了。钱生便由大街趋往范宅，但见门外悄无一人，门上封皮紧锁。钱生茫然不解其故，遍处寻问，方遇一老苍头，苍头泣道：“家老爷不知为着何事，忽被圣上拿门，去年十月间已为锦衣卫校尉拘往长安去了。”钱生又问：“夫人、小姐今在何处？”苍头道：“当老爷临去那一晚，夫人、小姐即随着小相公出城，今亦不知去向。”钱生听见，徬徨不宁，凄然欲泣，乃谓紫萧道：“我只道有了明珠，则姻期可以唾手。谁知又遭此变，如何是好？”紫萧道：“既范爷有了这件奇祸，即寻见了夫人小姐，恐亦无济于事。不如原到东昌，再为商议。”钱生曰：“汝言最是。”遂连夜出城，向客店中安歇一宵，次日五鼓起身就路，不则一日，又到了东昌。 
　　鸣皋见生，惊问道：“吾侄去而复回，莫非亲事不谐么？”钱生说出范公被逮之事，鸣皋大骇道：“闇老已谢归林下，那当事者犹放他不过，必欲罗织以罪，真可为寒心矣。故仕宦之险，昔人喻以泛海，信不虚也。但吾侄姻事，将欲如何？”钱生道：“姻事且不须提起，窃料范年伯此去，轻则贬窜遐陬，重则竟有灭身之祸。愚侄放心不下，欲到京师，探听消息，不知叔父以为可否？”鸣皋道：“今日正是小人世界，子去探问，恐或被人侦知，不唯无益于公，抑且惹祸于己。况今科试在迩，我正欲为汝斡旋前程，以向秋闱鏖战。若到北都，岂不误了科场大事？依叔愚见，还是不去罢。”钱生道：“不然，平居无事，则依附门墙。一朝有患，即掉首不顾，此乃小人浇薄之态耳，侄岂肯效之？况范年伯青眼盼睐，既已骨肉我矣，今日到京一望，亦情理所不能已者。且不肖此去，自当小心在意，决不惹祸，以贻叔父之忧。”鸣皋踌蹰半晌道：“汝既要去，我即着人，为汝纳了北监，以便在彼应试。须念三年辛苦，闻在寓中，再把经文用心细绎。倘遇朱衣暗点，岂唯尔叔之喜，庶不孤尔母倚阊之望耳。” 
　　于是择吉日起程，鸣皋置酒饯别，临岐再三嘱咐：“前途谨慎。”又作诗为赠，有“不独秋风聆鹗荐，马蹄并望探花归”之句。钱生俯首受教，挥泪而行，因期促意忙，不及向白翁一晤。将抵部门，已四月中矣。 
　　毕竟是皇都地面，风景繁妍，有多少剑履簪缨、呜珂于丹陛；雕鞍绀幰，击壳于通衢。以至龙楼凤阙之崇华，四海九州之客旅。有先贤《长安春望》诗为证。诗曰： 
　　 
　　南山晴望郁嵯峨，上路春香玉辇过。 
　　天近帝城双关迥，日临仙仗五云多。 
　　莺声尽入新丰村，柳色遥分太液波。 
　　汉主离宫三十六，楼台处处起笙歌。 

　　钱生到京，寻一寓所，在国子监之左。其居亭主姓王，号季文，原籍姑苏，以刀笔为生涯，盖讼师也。有女蕙姑，年已二十有五，虽曾受聘，尚未于归。生以桑梓之宜，且便于进监，故借寓焉。 
　　此时王太常已起服进朝，连升二级，除授吏部左侍郎之职，钱生虑其犹宿旧憾，故从母姓，而改讳为芳。自有鸣皋遣来之仆，投递文书，照例纳监，不必细谈。 
　　生以鞍马劳惫，在寓静养数日，方到刑、兵二部打探范公消息。忽于中途凑巧遇着贾文华，便邀入酒楼叙晤。文华道：“台下进京，必有贵务。”钱生道：“不为别事。只因金陵敝年伯，奉旨钦提，特来探候。”文华道：“若尊驾蚤到半月，便得相会，今范公已出京去了。”钱生道：“贾兄既知敝年伯出京消息，必知所以得祸之由了，愿乞赐闻始末。”文华乃附耳谓生道：“只因范公有一小姐，新吏部王爷欲与联姻，范公执拗不允，故王吏部致书裴爷，求他寻计中伤，不料裴爷正怪范公冷落，故假旨逮了进京。初意不过但恐吓他一番，使他惊惧，从了王太常的婚姻，便放耳，不料范公为人耿直，宁死不从。欲要重处他，又因他在开封做太守，清廉有名，故但谪到塞外去了。”钱生听了，不胜嗟叹。 
　　文华饮罢，因有事别去。钱生怅然，回到寓所，毫无外事，每日只是闭户温习经史，以图上进。但客窗诵读殊觉寂寥，有诗细咏之道： 
　　 
　　枕叠残书床系绳，照人无焰是孤灯。 
　　纵然异日青云客，此际凄凉不啻憎。 

　　却说王季文的女儿蕙姑，因夫家无力未娶，琴瑟衍期，标梅失望，未免花朝月夕，对景生情。又见钱生少年风雅，愈觉动心。又听见他夜夜诵读，如鹤唳、如蛩吟，声声感人肺腑。这一夜按纳不住，乘人睡熟，竟悄悄走至窗下窃听。欲推门而入，门是关的，只得轻轻扣响，钱生听了，忙掩卷问谁，却又寂然。未几，将欲展卷，又闻扣响如前。生平素畏鬼，亦呼紫萧，而紫萧已垂头熟睡，乃执灯自起启扉，只见蕙姑静立于扉外。惊避进房，蕙姑亦尾后而入。钱生愕然道：“小娘子寅夜至此，有何见谕？”蕙姑道：“闻君静夜读书，特来作伴耳。”钱生道：“小生自有圣贤为伴，请即进内，男女之间，嫌疑不便。”蕙姑剔了灯煤，翻弄书帙，含笑而问道：“君乃风流名士，曾阅《西厢记》否？”钱生正容道：“此乃艳曲淫词，岂入我辈之目？”蕙站又杂以谐谑，多方诱生，而生终不能动。乃双脸晕红，含愠而退。 
　　自后钱生防避甚密。一日与王季文闲话，偶及蕙姑亲事，姑知其婿文长儒，乃顺天府学，一贫如洗，不克糊口。钱生以叔鸣皋所付囊资有余，且怜蕙姑之情，乃呼长儒，以五十金赠之。 
　　无何已是八月初旬，钱生因试期已迫，谧虑凝神，拟经书题七个，做成七篇。及入场，四书题悉如所拟，唯经题稍异耳。以后二三场，俱一挥而就，文藻烨然，若有神助。及揭晓，中在前列。 
　　鹿鸣宴毕，谢过座主房师，收拾行李，将欲南辕。适值鸣皋遣人以书付生。生启缄视云： 
　　 
　　阅乡书，知侄果已夺标，使我老怀浣慰。此后更宜着鞭，把长安花一朝看尽，而锦里言旋，一副尔倦倦叔之望，尤为至快也。我老矣，将营糟丘，投簪而隐，尔弟豚犬，不足为言，所以绍青毡而有高门之庆者，独在汝耳。时届岁寒，燕山雪花如斗，唯侄加餐自慎为嘱。外寄小菜数种，银若干，以为汝旦夕薪水之费。须逐件检入。 

