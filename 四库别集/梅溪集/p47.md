<!-- { "loadSidebar": true } -->
　　君诗雅胜五言城白雪篇章分外清不许同僚持寸鉄笔尖战退老书生
　　寒侵睡思那成梦酒着衰顔误抹朱待诏先生应怯冷餐氊使者可称肤
　　谷精蜚处人为日冰鉴颁时律应蕤照耀元宵更盈尺不容灯火占新诗
　　煑海神功不计场逼真冷熖夺春芳东君深恐成堆积急遣雷公唤阿香
　　夜静防闻折竹音惊禽何处更投林寒生习气无繇扫遥对湖山忍冻吟
　　赵仲永和东坡汝隂雪诗并举赵徳麟赈济故事见示遂次其韵
　　不作秦人视越人深怜里舎甑生尘恨无广厦容寒士安得洪炉暖曲身草木照人俱有艶珠玑满地不忧贫凭谁扶取浮云破莫待功成始放春【介甫诗功成终欲放春囬】
　　次韵洪景卢编脩省中红梅
　　不为怕寒贪睡迟东君妙意端可知雪英零落眼界寂放此孤瘦红南枝蓬莱更向逸逺地【圉在着廷后】草木寜有夭饶姿冰容戯作桃杏色醉脸雅与神仙宜江兄蜡友已前辈黄生后出非同时丹心独与劲节侣疎影共浸清涟漪骚人相顾不恶何用车马纷蚩蚩典衣莫惜共携酒对花一展思乡眉
　　李徳逺寺簿敢言勇退今之古人也东嘉王某赋诗以髙其行
　　吴山苍苍烟霭横皇都日日春风生利途防径走轮毂古道荆棘惟君行吴江洪涛拍天涌万楫千帆日相踵六鳌入钓犹不归急流知退惟君勇斜山胜事今临川锦袍风月追谪仙芋魁豆饭吾亦有脱屣有媿君翩然我辈情钟惜离索为国惜贤情更恶江头送别春尚寒囬首防鸿已寥廓
　　省中黄梅盛开同舍命予赋诗戯成四韵
　　照眼非梅亦非菊千叶繁英刻琮玊色含天苑鹅儿黄影蘸瀛波鸭头緑日烘喜气光烛须雨洗道装鲜映肉此梅开后更无梅莫惜攀条饮醁
　　送王嘉叟编脩【上书荐张和公请外得洪倅】
　　上书请劔人未复【胡邦衡昔亦以宻院编脩上书】开口荐贤君义行堂上伊优笑絶倒纷纷去国皆狂生搢绅敢言似庆歴风俗渐美如东京手揩老眼看除目一迁一去知谁荣南昌别驾亦不恶三王髙阁寻宗盟吴江漫漫楚天濶羡君一叶春舟轻
　　送陈阜卿出守吴兴【自察院迁郎未防得外】
　　台阁辍名士符竹分帝忧搢绅有清议欲为朝端留才名四十年肮脏成白头方开公道口遽中谗人钩触邪孤壮志敛惠施一州命义二大戒能言亦能由【阜卿尝作命义天下之大戒论学者至今传诵】去矣霅水清孰障天下流愿言如季路乗桴共公浮
　　次韵程泰之酴醿
　　青春果作堂堂去啼鸟唤春春不住明珠万颗玊为钱欲买风光嗟已莫蓬山地冷花木稀只有寒梅已先雨谁遣虬枝上髙架稍觉云隂覆行路雨余景物犹未佳叶底精神不多露鼻观疑闻班马香姿比何郎更风度平生惜春如惜别老眼待花如待哺幽亭相对止三人草草杯盘为花具【时同舎考试惟泰之员仲某在馆】
　　送胡正字【宪】分韵得来字【胡上书言事得祠还乡同赋者七人以先生早赋归去来为韵】
　　武夷之山髙崔嵬武夷先生贤矣哉山中髙卧似孤竹顔苍节劲清无埃吾君养老过西伯不逺千里归乎来胸中万卷可医国首荐廊庙真人才【胡上书荐张和公】人言朝奏暮必逐天顔独为忠言开崇文三馆不浪辟端为天下収竒瓌平时论议即防养富贵岂以三缄媒西京老儒作符命苍黄投阁真可哀何如皇朝有欧范开口不惮干霆雷【文忠文正二公皆以馆职言事】先生学刀到前辈一时盛事光麟台宸衷宵旰急忠谠伫观前席延邹枚先生掉头竟不住扁舟自载髙风囬道山游从尽英隽顾我晚进宁容陪梅花满枝栁弄色赋诗送别同衔杯吾庐三径亦荒草松菊怪我何迟徊
　　四月四日祀赤帝于慈云岭净名寺祀毕游易安斋至江次送黄子升通判还乡
　　祀罢灯花喜山游晓色新江头送归客我亦是行人
　　送太学生徐易归天台
　　天台古仙山药物固非一采之言可延厥品惟参术兹诚笼中物不可亡一日良医苟能用可治天下疾章季子教授惠顾渚茶报以宣城笔戯成三絶
　　春囬顾渚雪芽生香味尤宜秘水亭搜我枯肠欠书卷饮君清徳赖诗情
　　白齿新芽不出山青囊谁遣到人间午惊觉还乡梦纱帽笼头捧兎班【季子以青囊纱盛二両云乃真顾渚零陵佩不出山絶品也】霅水书来寄叶嘉中山人去代琼华定将绛帐铸人手散出毫端千种花
　　赵仲永和胡正字竹诗见赠用韵以酬
　　忆昔逰莲幕获登君子墙蓬莱醉秋月龙鳯啜天香台阁子将集山林予欲蔵新诗似脩竹风味更髙长
　　张阁学挽词【宗元】
　　南渡已三纪衣冠今防存伤心失遗老囬首慨中原去国权臣力全躯圣主恩致君尧舜术妙意托空言【公尝觧二典】
　　公在南昌日含沙祸防竒语蜚无限谤狱具不过诗天道何尝逺人心自太危盖棺公论定盛徳合丰碑
　　寳月师刻予旧题以寄因书二絶
　　资深堂上偶留题多谢髙僧不扫泥更与慇懃琢山骨恶诗传到浙江西
　　府经年已倦逰梦魂随雁到峰头山中老宿如相问为道归期不待秋
　　五月十八日去国明日宿富阳庙山懐馆中同舎
　　去国懐明主离羣念旧逰翻令到家梦终夜绕瀛洲
　　寄冯员仲
　　相见惟言去吾今去已成著鞭先防日不及送君行
　　钓台
　　汉髙嫚骂四皓隠周武干戈伯夷饿南阳故人幸无失先生何为亦髙卧清风却在夷皓上千古真能激贪懦客星夜向钓滩明想像年时临帝座
　　严州龙门院满散天申节
　　棹弭龙门下诚驰天阙边平生甽畆意祝圣更惓惓
　　宿永康县黄塘店观稼有感
　　路入黄塘喜更疑地名虽是里闾非【予家之东十里地名亦曰黄塘】眼中禾稼已如许薄有田园宜早归
　　永康有岭名花锦被
　　要将山水替埃尘六月还家不惮辛炎暑厌闻花锦被清凉宜近竹夫人
　　舟中偶题
　　緑水客星濑薫风婺女谿来寻处士隠归向斗中栖
　　游石门洞
　　雁山饱见两龙湫洗眼新观石洞流欲向故乡寻白鹿先来仙隠访青牛【青牛道士隠于石门】破荒喜诵刘郎句跻险思从谢客逰天下林泉看未足分将身世早休休
　　林明仲自梅屿拏舟招丁道济道揆张思豫及予同饮索诗坐间成六絶七月朔日
　　君家梅屿我梅溪一笑相逢郡治西【明仲别馆在城西予假之逾月】要使众山同对酒芰荷香里具亲携
　　右赠明仲
　　塘余春草遥思谢楼面苍陂重忆刘【时泊舟思逺楼下杨播诗云吴兴刘孝叔楼此面苍陂】人昔共逰今孰在芦花飞雪上吾头【予昔游泮宫与同舎泛舟有共乗小艇穿芦花句今二纪矣访旧多在鬼録而予已老慨然伤懐】
　　右懐旧游
　　五人二百六十五尊酒相逢非偶然把手共为他日约莫縁富贵负林泉【时仲明五十六道济五十四道揆五十三思豫五十二予五十】
　　右赠诸公
　　遥岑出碧明双目境入韩诗已饱参湖上轩对遥碧新诗写出旧城南
　　地环碧玊轩莹舟入红云笑语香下笔惭无少陵句老懐徒爱宋公荘【宋侍郎别业中思逺楼之南有轩名遥碧】
　　右题宋荘
　　西岑风物冠吾乡十里烟波兴味长不用扁舟鉴湖去余生甘向此徜徉
　　右题西岑



　　梅溪后集卷五
　　钦定四库全书
　　梅溪后集卷六
　　宋　王十朋　撰
　　诗
　　次韵昌龄至乐斋读书
　　端慕顔回乐真同陋巷居息心容膝地得趣满牀书檠短灯宵永明日晷舒相看有脩竹心为主人虚寳印叔示诗且索碑刻以南眀山六大字为献【紫芝岩隐岳岩】仍次韵
　　不才讵可登台省早问君王覔闲冷聊寻商岭绮与园未羡云台冦并耿挂碑满屋宁疗饥【来诗云满屋挂碑光耿耿】嗜好与叔真相宜试寄南明六大字想像年少西游时
　　寳印叔辩上人各赠瑞香花
　　小小园林意自怜【全用刘汝一前书送行诗一句】名花十八拟唐贤瑞香一种来潜涧学士新添两少年
　　曺梦良自许峰来访留山间数日赋诗数十章复出四絶见赠次韵
　　径荒犹有渊明菊嚢澁宁求季子金老矣此身何处着入山惟恐未能深
　　谩有忠懐徒耿耿恨无长防捄元元张仪舌在知何用莫莫休休且勿言
　　平生风义慕相如笔砚从游二纪余直许交情定金石肯同余耳但光初
　　与君连夕灯前语胜读千年下书八斗文章千里足未应低首掾桐庐
　　先人旧题东山墓亭三絶
　　入堂无复见双亲建【此字元犯御名故易之】此来宁似在神天地深恩难以报含悲惟有泪霑巾
　　门枕青山户傍谿青山流水助凄凄双亲既逺神何在对此追思独怨啼
　　新筑茅庐涧壑围山光水色共依依野人不为闲中趣谁防朝来与暮归
　　某辛巳秋归自武林省先陇遂脩亭宇濬溪流因思先人旧诗已随屋壁壊矣尚能记忆遂追和
　　残生无计可荣亲一见松楸一损神惟有青山知此意晨昏长戴白云巾【先陇在家之东山山最髙白云常抹其顶】
　　重葺山亭濬旧溪杖藜来往独悲凄追思四十年间事风为哀号乌为啼
　　丘木森森已十围满林清防可栖依毎忧樵牧伤松栢逰宦三年两度归
　　送万先之赴清湘教官
　　早嵗声名满上庠青衫今始赴清湘得官已晚岂宜冷行路正难那更长平昔心期良不浅异时官业可能量鹏程九万从今日行见飞飞到帝旁
　　送曺梦良赴桐庐户掾
　　年少论交老愈坚交情尽在和韩篇短檠业共贤闗舍淡墨名同桂籍年筮仕暂为三语掾摛词行践八花塼许峰佳防亦聊耳何止蓬莱山上仙【瑞安有许峰防防秘丞归之防】鸡黍相寻岂偶然论文尊酒荷留连秋风初送雁羣至乔木喜闻莺友迁劝我鉴湖行甚力送君钓瀬去无縁愿将清白师韩范从此髙堂有四贤
　　需次家乡五载迟便便腹笥愈添围才如子建岂论斗性类西门能佩韦车马戒涂君欲去田园迷径我初归男儿所尚惟名节莫堕人间富贵机
　　十月朔日偶书
　　去年此日对清光圣徳能容一介狂言略施行非不遇身虽疎外亦何妨
　　剪拂花木戯成二絶
　　洒扫衡茅端欲老剪裁花木自为春权门炙手非吾事秖合丘园作散人
　　蔓草芟夷莫许侵好花封植待成隂毎于小小园林里长抱惓惓甽畆心
　　小小园十月杜防花盛开有共蒂双头之异因以数语记之
　　一声杜宇啼春风明朝绯挂千山丛嵗寒此色岂易得那更朶朶双头红共蒂聨芳友于爱一吐一含分次第造物私我小园林此花大胜金腰带【牡丹中有名金腰带者】
　　题月师桂堂
　　道人以月名身以桂名堂胷中负所有志在丹霄旁冠巾倘可加唾手得天香惜哉已世外此志终莫偿山中作堂侔月窟禅定吟余思清越要令坐上生清风须使心中似明月
　　十一月二日自金谿访钱用章于白石览山川景物之竒以东道之姓为韵
　　朝离文君故宅邉莫寻谢守旧行田黄羊先示神仙迹【湖上奥有黄羊岩】白石俄开洞府天两派琮琤鸣玊涧一声欵乃钓鱼船王孙占得湖山胜明月清风不计钱
　　同钱用明用章游白石岩
