<!-- { "loadSidebar": true } -->
　　伏以医为书行世自岐黄有此用心人説证无方虽仓扁难于措手况伤寒之至切于疗病以易差自张仲景以来若厐安常诸老既阴阳虚实十能辨其八九何死生反覆百不将于二三盖缘用药之时多至临岐而惑今欲一准古贤之训明该治法所宜遇某衇则饮某汤传彼经则投彼剂大书标揭决无疑似杀人众力板行即是慈悲捄物笔下洒霏霏之薄润眉间观鬰鬰之阴功
　　防古崔敎授求路费疏
　　伏以抱闗击柝仕有为贫毁瓦画墁志将求食乃有北士来游东州通隷古前之书为科举外之学譊譊诵説欲尽变庄岳之音皇皇道途竟不赋侏儒之粟广文之曹司何在考功之岁月何多居然代者之栖凄其去客之役昔陈师道有外姻寄食故能辞处约之金范希文在邻郡解官犹时鬻代劳之马今并无于指掷欲逺办于赍将惟当路之诸公贵人若是邦之君子长者庶几兴念聚刮氊龟背之资万一知恩有啣珠蛇口之报
　　万戸府靳提控求仕疏
　　切以阳燧露处借隙日而生光辉神龙泥蟠得尺水而兴云雾岂有英雄之奋发不资气势之依凭伏承道提控矮矩长身危涂缓步取毛锥子投地谅世家之岂然辞栁列君染衣幸岁年之巳久今欲脱踪綘灌之伍谒选防臯之庭知巳纷其如麻拾爵易于若芥千金之裘非一狐之腋湏众力之相成方寸之木俾岑楼之髙看修程之立至请题氏某各助若干
　　赵道人北游疏
　　伏以阅世千万尘何处有建德国斋心三十日为子説逍遥游佩烟霞为赍粮指江湖吾传舍交梨火枣左右逢源金母木公先后御侮此自仙家之素有必湏人力以相成如龙藏芥中得水即化如雕离鷇外待风即飞但举扬州绵纒与之径从洞庭剑渡行矣
　　翁舜咨疏
　　伏以挟策为仲尼之徒居然自异求食必伯夷之粟正尔良难窃见翁君舜咨家乏负郭之田躬希陋巷之节宁食三斗【缺】不肯随肥马以拜尘强持一寸胶乃欲遡下流而捄浊蕉间之鹿久去釜中之鱼屡生今将峩鲁章甫之冠分唐广文之饭顾穷坑之莫塞何选海之可寻凡我同游岂无知巳动色顾炙决非平生之心刮毛成氊是为众力之助片言白水双翮青云
　　代史承奉谢安醮疏
　　伏以上帝好生本哀矜而不忍下愚有过许悔艾而自新伏念某藐尔羸躯婴兹笃疾医师番进几百药之俱投役顿劳积三旬而相守去死不能以寸得祸必有其端方当呻吟痛苦之中不胜忧危恐廹之至生身顺境则岂知夜食之艰难处事少年则宁免语言之凌忽或计虑再三而用以过当或经营什一而谋虑太深或乗巳喜怒而有所伤或见人患难而莫之防或暗室屋漏自亏戒谨之恭或肥马轻裘不思卑近之福诸如此类可得而殚今尽悟夫前愆庸敬陈于真欵伏愿惟皇孚佑有赫鉴观活臣蝼蚁之身使沉疴之防起延臣犬马之齿得警防于将来誓以余生力成善士
　　邓君疏
　　伏以为五斗米折腰有居贫而不免封万里侯食肉无委运以自求切见觉非学士邓君扬斾欧曾翰墨之乡挥犀朱陆讲辨之地膏肓泉石几欲携老子入名山欬唾珠玑聊复对离骚饮醇酒固天机之洒落亦要路之峥嵘今者铁砚巳穿剡书将上大则绣衣乘传驱驾风霆小亦金銮代言剪裁云雾惟公意之所愿欲于事势初无留难为交道之光华增儒林之脍炙蝇翼附骥自皆致于盛心龟毛成氊想不遗于余力笔膏一洒鞭影如飞
　　城隍庙修造疏
　　伏以一县之有城隍如心腹为体肤之主百姓之趋力役若子弟効父兄之劳本事理之相湏出人情之乐助睠惟兹庙剏自有唐溪山清雄据上游之最胜殿庑宏敞耸旧治之具瞻自丙子煽祝融之灾至巳夘议斯干之筑更三数舍虽粗有成规阅十余年犹未还前观盖向之官府亦知众戸之愿输故免其科徭欲使期年而趣办惟此意之甚美惜举行之不终于是瓴甓之材露栖于水浒栋梁之干云委于山冈坐令肃穆之丛祠犹作凄凉之苃舍行路为之叹息居民见而伤嗟今者邑政清明天时丰美左餐右粥家余鱼稻之藏十雨五风人思牲酒之报使班垂不期而竭作杞梓无踵而趋门绚发丹涂翚飞寳构上以妥扈从鬼神之奉下以展烝尝香火之严是在指挥之间适值作兴之防先王典祀非同浮屠老氏之淫祠它日穹碑并述武城桐乡之遗爱斯文风播所至向从
　　传
　　二歌者传
　　咸淳徳祐中杭有善歌者二人以材貌闻于天下兵乱流落皆相失其一人为一武帅得之絶幸有赀权而一人嫁为民妻在武帅部中方其未相值也音信隠隠常相开既而幸者创别馆求民妻而致之曰吾与尔畴昔固相同类也幸甚脱死邂逅于此愿相娯以尽吾志民妻曰娣意诚美然吾已弃其身草野间食餍糠粝衣极麻卉穷残蓝缕以求容于膏粱绮靡间强而为之则辱其素吾不得行也葢凡使者三至三辞之其言如初然幸者意坚请益苦民妻亦居贫久不敢相咈竟致诸馆中二人者相见问艰厄道故旧甚懽幸者惧徒留之不可以安民妻也则出少年女奴数軰烦民妻敎其歌而时与之禄稍使归有以赡给其夫家民妻既渐衰老旧习歌虽善无所复用亦幸人传之遂不慙而为之教数女奴皆如法咿咿呜呜动揺其唇辅拘缀其肢体而为之及暮而始得休幸者自帅家间一至其馆按所授歌歌进则喜不进颇微督让若恐不为尽心者民妻惋悔内不自堪而感其恩且案巳出终不敢怨意相得无违言戴子曰余在杭时见衣冠士大夫以文辞道徳相交游多矣一经患难反面如不相识而二歌者倡优技艺之流承平齿牙余论所不敢及者也其所为若是有愧之乎然议者犹以为贵幸者既以义存旧则不当苛督其过贱穷者既以礼辞聘则不当謟顺其欲斯乃求全已甚之论君子葢无责于其人焉
　　劄子
　　回袁通父秀才送喜词并物劄子
　　某顿首再拜通父学士执事某霜露遗躯岂记生辰之反江湖泛识亦无庆问之交敢图英贤不弃衰陋浃洽既成于数面游扬肯吝于余词至歌郢人之阳春以华綘老之甲子欲倚声而和则深愧七襄将卷锦以还则又贪十袭外有多仪之饷益寛逆旅之需姑薄叙于谢言殊未殚于忱悃尚徼永好俯赐深原
　　説
　　渔説送王伯畏讲书归新安
　　江汉之俗多渔畜得鱼多则风戾日暴之以俟逺鬻者售焉其事常逸而息甚微有厌之辇鱼仰致诸黔僰山谷间初至墟民争趋之售十九明日什六又明日什二又明日无售者矣非民商薄土狭而易足无复多事鱼也新安今东南经生之江汉也懦者王君伯畏以成学转授于乡寡求而自重养亲敎子虽无赢余不至缺乏乡多名山川佳姻友良天好日壶觞过从弦奕谐笑未尝一日不从心适意而逾髙从险迁凉就薄为广信之后为诸生讲经三年萧萧然空载而返值余亦穷复无以振发呜呼此不皆近于辇鱼黔僰间者哉抑余闻之古有大渔陶朱公能生蓄鱼甞日五湖入海游齐楚致千金商愈富术愈奇又庄周严先张志和之徒虽渔而不商名愈髙予与伯畏更思之大徳癸夘二月朔日
　　谕
　　蜜谕赠李元忠秀才
　　醸诗如醸蜜醸诗法如醸蜜法山蜂穷日之力营营村防薮泽间杂采众草木之芳腴若惟恐一失然必使酸咸甘苦之味无可定名而后成蜜若偏主一卉人得咀嚼其所从来则不为蜜矣诗体三四百年来大抵并缘唐人数家豁达者主乐天精赡者主义山刻苦者主阆仙古淡者主子昂整健者主许浑惟豫章黄太史主子美子美之于唐为大家豫章之于子美又亢其大宗者也故一时名人大家举倾下之无问诸子自是以后学豫章之徒一以为豫章支流余裔复自分别标置専其名为江西规模音节岂不甚似似而伤于似矣贵溪李元忠以诗游江西之同名能诗者略徧皆余所未识而不鄙请益于余顾余之寡陋岂暇有益于人乎姑与之言蜜以资同味者一启齿云









　　剡源文集巻二十四
　　钦定四库全书
　　剡源文集巻二十五　　　元　戴表元　撰讲义
　　子曰先进于礼乐野人也　一章
　　当孔子之时周道虽衰先王之礼犹有存者可以访问髣髴若老苌师襄之类是也然其人多隠逸放弃故时论目之为野人至于威仪曲节华饰过盛则几伤其本而反以为君子仲尼感叹风俗之日移自言吾不用礼乐则巳耳幸而用则宁取前一軰质朴之人而后一軰之过华者在所损节而亦不尽以为非也其立言之婉寄意之切学者正当玩味但不知今去夫子时又二千年所谓礼乐不敢望及先进之野犹得仅如夫子时后进君子否耶官府市井间所不得问问礼乐之在学校古称学校为礼乐之官今礼之近古者几何何以为君子何以为野人古乐已尽亡学校所可常用惟琴瑟而琴瑟亦非古声居其地则必为其事为其事则必通其説是不可以不讲也窃甞思之譬如山林田野间有人以耕农起家髙曽祖父虽衣冠頽防辞令质俚而皆有古气迨其子孙修饰日增文为日美而日不如旧古礼乐之至于今不知又几何子孙之子孙而得与夫子时先进后进并论耶伏惟上饶名郡东南学问渊源所聚抵近世玉山尚书风声未逺表元穷乡逺士廹于诸公牵强而为此来开讲之初敢以先后进礼乐异同为告自此得相与勉焉
　　子与人歌而善必使反之而后和之
　　歌诗之道古人不以为甚难寻常交际邂逅防集往往有之不必皆歌巳作盖多举古人成语以相委属而巳然必以当人情通事类为善今也其歌诗能为夫子发发而又能善则其为人巳不苟矣夫子于此既不失其倾冩之懽又不夺其委宛之趣姑且使之反覆咏叹然后自歌而和之想见一时客主襟懐春融玉盎渊停云止无形骸无渣滓此圣人德化及人至诚尽物之一事非但可以小智窥测后世诗必巳作间有从事于倡和者非矜才而凌驾则拘韵而牵强其流于乐府歌曲复皆委巷狎邪之作败壊人心污秽风敎莫此为甚今欲与诸公稍稍厘正捐俗趋雅去华务实取古人三百篇以来之作可登于弦诵可编于简册者纯熟讽念可以观志可以养德推而伸之可以使能可以成物其非体新声一切不用庶几近于夫子之指
　　孟之反不伐　一章
　　此一章可以为士大夫观仁取善之法古人以战陈无勇为非孝偾军亡国不与于射位而死也不得入于墓域则兵败而后奔盖未足深以为夸也孟之反事见于春秋传哀公十一年当是时鲁有齐难夫子之门人若冉有樊迟軰皆在兵间之反之为人不可详考其往恐亦甞受敎于夫子今也见其入门而能殿有勇而不居故深喜嘉称之与童汪锜执干戈衞社稷而不在殇例正一时事此圣人随材因事成就长育之妙如造化之于万物大而大容之小而小养之形形色色无所遗弃俱成其美呜呼仁哉庄周之徒得其一节遂以孟之反之退譲为常道为可以逃名逺祸而慕之慕之不巳流于计较利害之私而圣人所以敎人之大指失矣学者审择之
　　子曰富与贵是人之所欲也　一章
