<!-- { "loadSidebar": true } -->
    敕内肃明观道士尹宣敕，内出御文，赐臣师主。臣跪奉天章，仰瞻宸翰，以惶以喜，载庆载悲。臣忝与门人，不胜感愧之至。谨录陈谢以闻。
    ☆元辨
    辨，天宝时道士。
    ○谢亲教道士步虚声韵表
    臣自凡愚，生逢大圣，服膺真教，庇影元门。谬得侍奉禁闱，恭承待问，夙夜兢惕，将何克堪？伏见陛下亲教步虚，及诸声赞，以至明之独览，断历代之传疑，定ら骥於海陆，分景镜於真伪。平上去入，则备体於正声；吟讽抑扬，则宛仍於旧韵。使咏之者审分明之旨，闻之者无讠为舛之嫌。妙协钧天，克谐仙唱。伏以灵章本趣，理固如然，但为流传人间，讹谬滋久，非应道之主，孰能正之？是可以振畅元风，发挥圣作。臣忝趋仙禁，豫听正声，欣戴之诚，倍万常品。乞特赐编诸史册，宣示中外。
    ●卷九百二十八
    ☆杨智远
    智远，仙坛观道士。
    ○梅仙事实
    昔梅仙君，河南寿春府人。名福，字子真。乃西汉成帝时受命洪州南昌县尉。居官清节，志厌浮华。每以恤民为念，未尝加鞭朴於民。
    时值王莽作乱，僭窃神器。王凤专政浸盛，灾异数见，群下莫敢言。福不忍天下生灵坐於涂炭，乃奋忠义之气，上灾异书，以陈治乱。书曰：“臣闻箕子佯狂於商，而为周陈洪范。叔孙通遁秦归汉，制作仪品。夫叔孙先非不忠也，箕子非疏其家也。而畔其亲也，不可与言也。昔高祖纳善如不及，从谏若转圜。听言不求其能，举功不考其素。陈平起於亡命，而为谋主；韩信拔於行陈，而建上将。故天下之士，□合归汉，争进奇异，知者竭其策，愚者尽其虑，勇士极其节，怯夫勉其死。合天下之知，并天下之威，是以举秦如鸿毛，取楚如拾遗，此高祖所以无敌於天下也。孝文皇帝起於代谷，非有周召之师、伊吕之佐也，循高祖之法，加以恭俭。当此之时，天下几平。繇是言之，循高祖之法则治，不循则乱。何者？秦为无道，削仲尼之迹，灭周公之轨，坏井田，除五等，礼废乐崩，王道不通。故欲行王道者，莫能致其功也。武帝好忠谏，说至言，出爵不待廉茂，庆赐不须显功。是以天下布衣，各厉志竭精，以赴阙庭自鬻者，不可胜数。汉家得贤，於此为盛，使武帝听用其计，平可致。於是积尸暴骨，快心胡越。故淮南王安缘间而起，所以计虑不成而谋议泄者，以众贤聚於本朝，故其大臣势陵，不敢和从也。方今布衣窥国家之隙，见间而起者，蜀郡是也。及山阳亡徒苏令之群，蹈藉名都大郡，求党与，索随和，而无逃匿之意。此皆轻量大臣，亡所畏忌，国家之权轻，故匹夫欲与上争衡也。士者国之重器，得士则重，失士则轻。诗云：‘济济多士，文王以宁。’庙堂之议，非草茅所当言也。臣诚恐身涂野草，尸并卒伍，故数上书求见，辄报罢。臣闻齐桓之时，有以九九见者。桓公不逆，欲以致大也。今臣所言，非特九九也。陛下距臣者三矣！此天下士所以不至也。昔秦武王好力，任鄙叩关自鬻；缪公行伯，由余归德。今欲致天下之士，民有上书求见者，辄使诣尚书，问其所言，言可采取者，秩以升斗之禄，赐以一束之帛。若此则天下之士，发愤懑，吐忠言，嘉谋日闻於上。天下条贯，国家表里，烂然可睹矣！夫以四海之广，士民之数，能言之类，至众多也。然其俊杰指陈世政，言成文章，质之先圣而不谬，施之当世合时务，若此者亦无几人。故爵禄束帛者，天下之砥石，高祖所以厉世磨钝也。孔子曰：‘工欲善其事，必先利其器。’至秦则不然，张诽谤之网，以为汉殴除，倒持太阿，授楚以柄。故诚能勿失其柄，天下虽有不顺，莫敢触其锋，此武帝所以辟地建功，为汉世宗也。今不循伯者之道，欲以三代选举之法，取当世之士，犹察伯乐之图，求骐骥於市，而不可得，亦已明矣。故高祖弃陈平之过，而获其谋。晋文召天王，齐桓用其雠，无益於时，不顾逆顺，此所谓伯道者也。一色成体谓之‘醇’，黑白杂合谓之‘驳’，欲以承平之法，治暴秦之绪，犹以乡饮酒之礼理军市也。今陛下既不纳天下之言，又加戮焉。夫[
I54]鹊遭害，则仁鸟争逝；愚者蒙戮，则知士深退。间者愚民上疏，多触不急之法，或下廷尉而死者众。自阳朔以来，天下以言为讳，朝廷尤甚。群臣皆顺承上旨，莫有执正，何以明其然也？取民之所上书，陛下之所善，试下之廷尉，廷尉必曰：‘非所宜言，大不敬！’以此卜之一矣。故京兆尹王章，资质忠直，敢面引廷争，孝元皇帝擢之，以厉直臣而矫曲朝。及至陛下，戮及妻子。且恶恶止其身，王章非有反畔之辜，而殃及家。折直士之节，结谏臣之舌，群臣皆知其非，然不敢争。天下以言为戒，最国家之大患也。愿陛下循高祖之轨，杜亡秦之路，数御十月之歌，留意无逸之戒，除不急之法，下无讳之诏，博览兼听，谋及疏贱，令深者不隐，远者不塞。所谓‘辟四门，明四目’也。且不急之法，诽谤之微者也。往者不可及，来者犹可追。方今君命犯而主威夺，外戚之权，日以益隆。陛下不见其形，愿察其景。建始以来，日蚀地震，以率言之，三倍春秋，水灾亡与比数。阴盛阳微，金铁为飞，此何景也？汉兴以来，社稷三危，吕、霍、上官，皆母後之家也。亲亲之道，全之为右，当与之贤师良傅，教以忠孝之道。今乃尊宠其位，授以魁柄，使之骄逆，至於夷灭，此失亲亲之大者也。自霍光之贤，不能为子孙虑，故权臣易世则危。《书》曰：‘无若火，始庸庸。’势陵於君，权隆於主，然後防之，亦无及已。”又言国舅王曼事，帝俱不纳。
    复上建三统书曰：“臣闻不在其位，不谋其政。政者职也。位卑而言高者罪也。越职触罪，危言世患，虽伏横分，臣之愿也。守职不言，没齿身全，死之日尸未腐而名灭。虽有景公之位，伏枥千驷，臣不贪也。故愿壹登文石之陛，涉赤墀之涂，当户牖之法坐，尽平生之愚虑。无益於时，有遗於世，此臣寝所以不安，食所以忘味也。愿陛下深省臣言。臣闻存人所以自立也，壅人所以自塞也，善恶之报，各如其事。昔者秦灭二周，夷六国，隐士不显，逸民不举。绝三统，灭天道，是以身危子杀，厥孙不嗣，所谓壅人以自塞者也。故武王克殷，未下车存五帝之後，封殷於宋，绍夏於杞，明著三统，示不独有也。是以姬姓半天下，迁庙之主，流出於户，所谓存人以自立者也。今成汤不祀，殷人无後，陛下继嗣久微，殆为此也。《春秋》经曰：‘宋杀其大夫’。《梁》传言其不称名姓，以其在祖位，尊之也。此言孔子故殷後，虽不正统，封其子孙，以为殷後，礼亦宜之。何者？诸侯夺宗，圣庶夺嫡。《传》曰：‘贤者子孙宜有土’。而况圣人又殷之後哉！昔成王以诸侯礼葬周公，而皇天动威，雷风著灾。今仲尼之庙，不出阙里；孔氏子孙，不免编户。以圣人而歆匹夫之祀，非皇天之意也。今陛下诚能据仲尼之素功，以封其子孙，则国家必获其福，又陛下之名，与天无极。何者？追圣人素功，封其子孙，未有法也。後圣必以为则，不灭之名，可不勉哉！”帝亦不报，於是有归休之志。
    於戏！所谓“臣之於君，再三谏而不从，则逃之，”此岂虚言哉？遂解衣挂冠东都门，纳官弃妻子去九江。恐国舅摄之，易姓名为“吴市门卒”，以保其身。厥後求师慕道，访山采药，多隐名山广谷之间。尝与张留侯子房执版唱无生曲，以快其情也。访雁荡诸山，即会稽之南也。游南闽入支提山，修炼数年未就。为（阙）所触愤然曰：“灵丹九转，愈久愈精。何厌成功之晚！”遂入仙霞山，即武夷之东也。彷徨乎无人之境，逍遥乎尘埃之外，猿啼古木，虎啸幽岩，有竹曰“瘦腰”，有草曰“黄芽”，灵苗异种，杂然莫能尽识。遂依岩结庵，坚心苦志，辟餐松，慕学神仙，积有年矣。每望闽粤间，有紫气颇异，复往建城，立坛修炼。
    未几，一日，山色溟，烟霞满室，瑞气浮空，紫□盖覆於山顶，天乐嘹亮。有一神人语福曰：”空洞仙君至。”须臾仙乐近，仙君临。福拜而迎之。仙君曰：“念子学道志坚，吾故下临，授汝外烧内炼还返大丹之法，九老仙都济世之文。汝可择名山，依法修炼，方得成仙。”言竟而梅君谢焉。彩云散空，天乐自鸣，仙群乃隐隐而去。
    梅君精视天文数日，下山行济世之法，无不灵验。初至鸡笼山修炼，被尸鬼相魔。次至毛竹洞，夜梦神人曰：“此山非先生修炼之所。”遂入演仙山修炼，又为野火所烧。继往玉华山修炼，昔神人居焉，方欲修炼，而群贼四起。次至乌石山修炼，樵妇触之。梅君叹曰：“道缘浅薄，障魔群起。”遂再行济世之法。数年，至剑江西岭修炼。一日，祥□瑞气覆於山巅，开户视之，乃道师空洞君降。梅君拜而迎之，告道师曰：“弟子恭依师旨，广行济世之法，游历名山修炼，多为魔苦，至於此。”道师曰：“汝之道缘在飞鸿山也。再授汝八神却魔灵丹。”乃召二光童子，控赤げ白马於山前：“君可急乘马领童，至飞鸿山精修。成功之日，吾当举汝，使汝骨像同也。”
    言讫，道师隐於□中。梅君遂乘马领童，至飞鸿山，卓庵修炼千日，神游体外，丹光烛天，而道成矣。遂开炉出丹；一丸祭天，天神收之。一丸祭地，地神护之。一丸自服。服讫，拜谢天地毕。地神奏於三官，三官奏闻天阙，言西汉梅福成道於飞鸿山。梅君乃乘白马领童，欲回九江。二童马前抚掌吟诗，隐於山溪巨石之下。须臾红光射日，紫雾漫空，甘露天花，一时飞降。□中仙乐嘹亮，金童持节，玉女执幡，力士控鸾，侍仙捧诏，向梅君曰：“天阙诏下，令汝乘鸾上。”梅君拜谢天恩，弃马乘鸾，升天而去，白马坠於水中。自後飞鸿山号曰“梅仙山”是也。山之西有坠马洲，三十里有遗鞭山，山之下有登仙里，山之东溪有逃童石，骖马渡山之侧有甘露源，山之後有天花岭，石上有花迹，自後乡人号曰“癞石岭”是也，至今丹光隐伏犹存。山根有梅君道院，崇奉香火。自後浮屠占之为居址，弃仙像，塑佛像，改名“观音院”。将梅仙像移入开山堂安奉。郡之民相传只呼“梅仙院”，不从其额。其院中有护法五圣公显灵，立庙院侧，人只呼作“梅君庙”。梅君同其名，乃仙圣迹也。自汉至今，历二十二丙寅矣！自元始中至今贞元二年丙申，计一千二百五十九年不泯矣！时依建宁府梅仙堂传本，彼有梅山炼丹之所，故云尔。
    ☆卢道元
    道元，贞元时人，学道於寒栖子。
    ○太上肘後玉经方序
