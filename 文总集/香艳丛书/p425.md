<!-- { "loadSidebar": true } -->
　　杭城富室多是外郡寄寓之人，盖此郡凤凰山谓之客山，其山高木秀皆荫及寄寓者。其寄寓人，多为江商海贾，穹桅巨舶，安行于烟涛渺莽之中，四方百货，不趾而集，自此成家立业者众矣。数中有好善积德者，多是恤孤念苦，敬老怜贫，每见此等人买卖不利，坐困不乐，观其声色，以钱物周给，助其生理；或死无周身之具者，妻儿罔措，莫能支吾，则给散棺木，助其火葬，以终其事。或遇大雪，路无行径，长幼啼号，口无饮食、身无衣盖，冻饿于道者，富家沿门亲察其孤苦艰难，遇夜以碎金银或钱会插于门缝，以周其苦，俾侵展开户得之，如自天降。或散以绵被絮袄与贫丐者，使暖其体。如此赈于饥寒得济，合家感戴无穷矣。俗谚云：“作善者降百祥，天神佑之；作恶者降千灾，鬼神谴之。天之报善罚恶，甚于影响。”世人当以此为鉴也。 

　　卷十九 
　　园囿 
　　杭州苑囿，俯瞰西湖，高挹两峰，亭馆台榭，藏歌贮舞，四时之景不同，而乐亦无穷矣。然历年既多，间有废兴，今详述之，以为好事者之鉴。在城万松岭内贵王氏富览园、三茅观东山梅亭、庆寿庵褚家塘东琼花园、清湖北慈明殿园、杨府秀芳园、张府北园、杨府风云庆会阁，望仙桥下牛羊司侧。内侍蒋苑使住宅侧筑一圃，亭台花木，最为富盛，每岁春月，放人游玩，堂宇内顿放买卖关扑、并体内庭规式，如龙船、闹竿、花篮、花工，用七宝珠翠，奇巧装结，花朵冠梳，并皆时样。官窑碗碟，历古玩具，辅列堂右，仿如关扑、歌叫之声，清婉可听，汤茶巧细，车儿排设进呈之器，桃村杏馆酒帘，装成乡落之景，数亩之地，观者如市。城东新门外东御园，即富景园，顷孝庙奉宪圣皇太后尝游幸。五柳园即西园、张府七位曹园。南山长桥庆乐园，旧名南园，隶赐福邸园内，有十样亭榭，工巧无二，俗云：“鲁班造者”。射囿、走马廊、流杯池、山洞、堂宇宏丽，野店村庄，装点时景，观者不倦。内有关门，名凌风关，下香山巍然立于关前，非古沈即枯挤木耳。盖考之志与《闻见录》所载者误矣。净慈寺南翠芳园，旧名屏山园，内有八面亭堂，一片湖山，俱在目前。雷峰塔寺前有张府真珠园，内有高寒堂，极其华丽。塔后谢府新园，即旧甘内侍湖曲园。罗家园、白莲寺园、霍家园、方家坞刘氏园、北山集芳园。四圣延祥观御园，此湖山胜景独为冠；顷有侍臣周紫芝从驾幸后山亭曾赋诗云： 
　　附山结真祠，朱门照湖水。 
　　湖流入中池，秀色归净儿。 
　　风帘还旌幢，神卫森剑履。 
　　清芳宿华殿，瑞雾蒙玉扆。 
　　仿佛怀神京，想象轮奂美。 
　　祈年开新宫，祝厘奉天子。 
　　良辰后难会，岁暮得斯喜。 
　　洲乃清樾中，飞楼见千里。 
　　云车傥可乘，吾事兹已矣。 
　　便当赋远游，未可回屐齿。 
园有凉堂，巍然在山巅，后改为西太乙宫黄庭殿，向朝臣高似孙曾赋诗曰： 
　　水明一色抱神州，雨压轻尘不敢浮。 
　　山南山北人唤酒，春前春后客凭楼； 
　　射熊馆暗花扶废，下鹄池深柳拂舟。 
　　白首都人能道旧，君王曾奉上皇游。 
下竺寺园，钱墙门外九曲墙下择胜园、钱塘正库侧新园、城北隐秀园、菩提寺后谢府五壶园、四井亭园、昭庆寺后古柳林、杨府云洞园、西园、杨府具美园、饮绿亭、裴府山涛园、葛岭水仙庙、西秀野园。集芳园，为贾秋壑赐第耳。赵秀王府水月园、张府凝碧园、孤山路张内侍总宜园、西林桥西水竹院落。里湖内诸内侍园囿楼台森然，亭馆花木，艳色夺锦，白公竹阁，潇洒清爽。沿堤先贤堂、三贤堂、湖山堂、园林茂盛，妆点湖山。九里松嬉游园、涌金门外堤北一清堂园、显应观西斋堂观南聚景园，孝、光、宁三帝尝幸此，岁久芜圮，仅存者一堂两亭耳，堂扁曰鉴远，亭曰花光，一亭无扁，植红梅，有两桥曰柳浪、曰学士，皆粗见大概，惟夹径老松益婆娑，每盛夏秋首，芙蕖绕堤如锦，游人舣肪赏之，顷有侍从陆游舟过作诗咏曰： 
　　圣主忧民罢露台，春风到苑画常开。 
　　尽除曼衍鱼龙戏，不禁刍荛雉兔来； 
　　水鸟避人横翠霭，宫花经雨委苍苔。 
　　残年自喜身强健，又作清都梦一回。 

　　水殿西头起砌台，绿杨闹处杏花开。 
　　萧韶本与人同乐，羽卫才闻岁一来。 
　　鹢首波先涵藻荇，金铺雨后上莓苔。 
　　远臣侍宴应无日，日望尧云到晚回。 
高似孙《游园咏》曰： 
　　翠华不向苑中来，可是年年惜露台。 
　　水际春风寒漠漠，官梅却作野梅开。 
张府泳泽环碧园，旧名清晖园，大小渔庄，其余贵府内官沿堤大小园囿、水阁、凉亭，不纪其数。御前宫观，俱在内苑，以备车驾幸临憩足之处。内东太乙宫有内宛，后一小山，名曰武林山，即杭州城主山也。宰臣楼钥曾赋长篇咏云： 
　　易君求赋武林山，身困尘劳无暂闲。 
　　我求挂冠欲归去，念此诗债须当还。 
　　武林山出武林水，灵隐后山无乃是。 
　　此山亦复用此名，细考其来具有以。 
　　天目两乳到钱塘，一山环湖万龙翔。 
　　扶舆磅薄拥王气，皇居壮丽环宫墙。 
　　湖阴一峰如怒猊，势临城北尤瑰奇。 
　　吴越大作缁黄庐，为穿百井以厌之。 
　　从来有龙必有珠，此虽培嵝千山余。 
　　中兴南渡为行都，崇列原庙太乙庐。 
　　曾因祠事来登眺，阛阓尘中有员峤。 
　　熏风时来洗烦暑，绿树阴阴隐残照。 
　　我得暂来犹醒心，羡君清福住年深。 
　　长安信美非吾土，倦翼惟思归故林。 
城南则有玉津园，在嘉会门外南四里，绍兴年金使来贺高宗天申圣节，遂宴射其中。孝庙尝临幸游玩，曾命皇太子、宰执、亲王、侍从、五品以上官及管军官讲宴射礼，孝庙御制诗赐皇太子以下官曰： 
　　一天秋色破寒烟，别籞连堤压巨川。 
　　欣见岁功成万宝，因行射礼命群贤； 
　　腾腾喜气随飞羽，袅袅凄风入控弦。 
　　文武从来资并用，酒余端有侍臣篇。 
时光庙在东宫侍驾，恭和曰： 
　　秋深欲晓敛轻烟，翠木森围万里川。 
　　阊阖启关开法驾，玉津按武会英贤； 
　　皇皇圣父明如日，挺挺良臣直似弦。 
　　蹈舞欢呼称万岁，未饶天保报恩篇。 
宰臣曾怀恭和曰： 
　　名园佳气霭非烟，冠佩朝宗似百川。 
　　五品并令陪宴射，四鍭端欲序宾贤； 
　　恩涵春意鱼翻藻，威入秋声雁落弦。 
　　竣事更容窥典雅，宸章应陋柏梁篇。 

　　江山秋日冠轻烟，别院风光胜辋川。 
　　位设虎侯恢盛典，技精杨叶拔名贤； 
　　礼均湛露宣飞斝，乐奏钧天看发弦。 
　　圣主经文兼纬武，全胜巡幸射蛟篇。 
其余群臣俱有恭和诗，不悉载。史魏王弥远出刺宁国府，理庙命宰执侍从于此园设宴饯行，有朝官何铨赋诗曰： 
　　饯行朱邸帝城春，随例颠忙宴玉津。 
　　报国独劳千一虑，钧天同听十三人； 
　　金卮宣劝君王重，花露湔愁醉梦真。 
　　却忆故人猿鹤在，便思投老乞闲身。 
按玉津园乃东都旧名，东坡尝赋诗，有“紫坛南峙表连冈”之句，盖亦密迩园坛也。嘉会门外有山，名包家山，内侍张侯壮观园、王保生园。山上有关，名桃花关，旧扁蒸霞，两带皆植桃花，都人春时游者无数，为城南之胜境也。城北城西门外赵郭园，又有钱塘门外溜水桥东西马塍诸圃，皆植怪松异桧，四时奇花，精巧窠儿，多为龙蟠凤舞飞禽走兽之状，每日市于都城，好事者多买之，以备观赏也。 
　　瓦舍 
　　瓦舍者，谓其“来时瓦合，去时瓦解”之义，易聚易散也。不知起于何时。 顷者京师甚为士庶放荡不羁之所，亦为子弟流连破坏之门。杭城绍兴间驻跸于此，殿岩杨和王因军士多西北人，是以城内外创立瓦舍，招集伎乐，以为军卒暇日娱戏之地。今贵家子弟郎君，因此荡游，破坏尤甚于汴都也。其杭之瓦舍，城内外不下有十七处，如清泠桥西熙春楼下，谓之南瓦子；市南坊北三元楼前谓之中瓦子；市西坊内三桥巷名大瓦子，旧呼上瓦子；众安桥南羊棚楼前名下瓦子，旧呼北瓦子；盐桥下蒲桥东谓之蒲桥瓦子，又名东瓦子，今废为民居；东青门外菜市桥侧名菜市瓦子；崇新门外章家桥南名荐桥门瓦子；新开门外南名新门瓦子，旧呼四通馆；保安门外名小堰门瓦子；候潮门外北首名候朝门瓦子，便门外北谓之便门瓦子；钱湖门外南首省马院前名钱湖门瓦子，亦废为民居；后军寨前谓之赤便门瓦子；钱湖门外南首省马院前名钱湖门瓦子，亦废为民居；后军寨前谓之赤山瓦子；灵隐天竺路行春桥侧曰行春瓦子；北郭税务曰北郭瓦子，又名大通店；米市桥下米市桥瓦子；石碑头北麻线巷内侧曰旧瓦子。 
　　塌房 
　　柳永《咏钱塘》词曰：“参差十万人家。”此元丰前语也。自高庙车驾自建康幸杭，驻跸几近二百余年，户口蕃息，近百万余家。杭城之外城，南西东北各数十里，人烟生聚，民物阜蕃，市井坊陌，铺席骈盛，数日经行不尽，各可比外路一州郡，足见杭城繁盛矣。且城郭内北关水门里，有水路周回数里，自梅家桥至白洋湖、方家桥直到法物库市舶前，有慈元殿及富豪内侍诸司等人家于水次起造塌房数十所，为屋数千间，专以假赁与市郭间铺席宅舍及客旅寄藏物货，并动具等物，四面皆水，不惟可避风烛，亦可免偷盗，极为利便。盖置塌房家，月月取索假赁者管巡廊钱会，顾养人力，遇夜巡警，不致疏虞。其它州郡，如荆南、沙市、太平川、黄池皆客商所聚，虽云浩繁，亦恐无此等稳当房屋矣。 
　　社会 
