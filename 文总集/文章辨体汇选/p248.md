<!-- { "loadSidebar": true } -->
　　左仆射章惇独宰政柄首尾七年随其喜怒恣作威福助尊私史则至于薄神考矜伐已功则至于累宣仁乐于用兵大开边衅闗陜之民愁矣而进筑不已内府之财竭矣而辇运不休忘祖宗积累之艰轻朝廷根本之地谓人之怨怒为当尔谓天之谴戒为偶然斥公论为流俗以献忠为诽谤杀张天恱之徒以箝众口广邹浩之狱以絶言路天下震骇人多自危頼宗庙之灵不廷不虞之变幸未发耳哲宗一于委任何负于惇惇负哲宗乃至于此虽阴谋密计发于蔡卞而力行果断惇实主之用春秋诛意之法则罪卞可也任扶危持颠之责则非惇而谁然则卞为谋主惇乃罪魁殱厥渠魁理不可赦今惇仰恃容贷谋脱身祸自谓前日之事皆禀命于哲宗职当奉行非惇罪也呜呼罪不在惇其在谁乎臣请以二事验之可以考其余矣乃者宣训之说究治之事喧播中外上干宣仁高氏一门几不获免主张保全力沮其说者以哲宗本意不为已甚故也元佑大臣初议诛灭及其流窜尚欲剿除然而臣下之意竟不得行梅岭以南犹有全活而北归者以哲宗本意不为已甚故也今事出哲宗者则托于密赞而掠为已功已之所行则托于禀命而归之先烈所可痛心孰大于是汉之匡衡事成帝为丞相石显用事不能正救乃于成帝既没之后论显不忠之罪扬着成帝之失王尊劾衡以为卑君尊臣非所宜言天下后世以尊为是又哀帝之初臣下谤议多及成帝独议郎耿育以谓事不当时固争防祸于未然各随指阿从以求容媚晏驾之后尊号已定万事已讫乃追采不及之事讦扬幽昧之过此臣所深痛也今惇于往事每有匡衡归过之心而献言之人未闻耿育深痛之议其何以称陛下钦承继述之意乎

　　陈捍御贼马奏状【李纲】

　　右臣伏覩进奏院报今月初二日三省同奉圣旨敌人窥伺承楚如别有警急当亲总六师往临大江臣子之情中外同切忧愤况臣世受国恩尝蒙眷奬擢置近司虽以罪戾退伏海濵荷保全之大德未尝食息少忘朝廷安危休戚实与国家同之敢竭愚戆以今日捍御贼马事势陈为三策以献庶几千虑一得仰禆庙算之万一伏望圣慈特垂省览赦其狂瞽而取其区区之心臣不胜幸甚臣窃以伪齐刘豫以虵豕之姿挟金人虎狼之势僭窃名号盗据旧郡踰五年矣包藏祸心乆而未发今日輙敢遣其孽子率叛将驱遗民借助强敌与之南牧侵扰淮甸睥睨江右虽兵之众寡谋之浅深难以遥度而预料然吾之所以捍御之策不可不用其至恭惟陛下天钖勇智洞照事机慨然出自英断将亲总六师以临大江则翠华所幸保据形胜号令诸将使相应援信赏必罚将士乐从貔貅之师百倍其气敌之退屈已在目中睿谟克壮其计得矣然臣窃谓解杂乱纷紏者不控拳救斗者不抟击批亢捣虚形格势禁则自为解耳昔人用兵多出于此魏赵相攻齐师救赵田忌引兵以趋大梁则魏兵释赵而自救齐师大破之于马陵兵家形势从古已然今伪齐悉兵南下其境内必虗而岳飞新立功于襄汉其威名已振亦既班师屯于武昌伪齐必不虞其再至也陛下傥降明诏遣岳飞以全军间道疾趋襄阳更择湖南北骁将鋭兵为之继援命信臣总统乗此机会捣颕昌以临淮甸电发霆击出其不意则伪齐必大震惧呼还丑类以自营救王师追蹑必有可胜之理此举非惟牵制南牧之兵亦有恢复中原之兆此上策也朝廷或以兹事体大馈饷之费调发之烦仓卒未能办集则銮舆驻跸江上势须号召上流之兵如岳飞王燮及湖南北诸将部曲除留屯外各择精锐军马尽集官私舟船逐路应副钱粮命将统率顺流而下旌旗金鼓千里相望以助声势则敌人虽众岂敢南渡仍诏韩世忠刘光世帅其全师进屯淮南要害之地设竒邀击絶其粮道贼必退遁保全东南徐议攻讨此中策也万一有借亲征之名为顺动之计委一二大将捍敌于后则臣恐车驾既还号令不行诸将无应援协济之谋卒伍有溃散摽掠之势士气既索人心不固控扼一失其守贼得乗间深入州县望风奔溃其为吾患有不可胜言者矣此最下策也或谓臣曰往岁金人南渡以退避得计今胡为而不可臣应之曰不然金人南渡利在侵掠既得子女玉帛而时方暑则势必还师朝廷因得收复残破州县还定安集渐成区宇故在当时为退避之计则可今为是役者伪齐也使之渡江而南必谋割据得一县则占一县得一州则占一州得一路则占一路师不徒还而奸民溃卒见利忘义幸灾乐祸者从而附之声势鸱张则将何以为善后之策哉故在今日为退避之计则不可况伪齐所驱胁而来皆京东西闗陜之民非金人比借有敌骑势必不多朝廷措置得宜将士用命则安知此贼非送死于我昔苻坚以百万之众侵晋而谢安以偏师破之顾一时机会所以应之者如何耳臣愚伏望圣慈特降臣章与二三大臣熟议之臣自经忧患以来衰病交攻志气凋落加有重膇之疾歩履艰难方国家多事之秋既不能执干戈以卫社稷又不获陪羁靮而扞牧圉夙夜忧叹孤负大恩死不瞑目徒有拳拳之诚不能自已故敢以刍荛之说上渎天聪传曰狂夫之言圣人择焉愿陛下无以人废言

　　奉诏条具边防利害奏状【李纲】

