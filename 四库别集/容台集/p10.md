<!-- { "loadSidebar": true } -->
　　○寿汪母八十初度序 

　　夫室有交谪则偕隐者着家有小慈则劝学者称王君公所以能遂其高者用妇言也欧阳子所以能显其名者禀母教也若汪母太孺人之事更有异焉太孺人始为汪氏妇孝廉公故食贫落落穷巷糊其口于都养数不得志于名场倦游俟太孺人慰之曰以君之才岂长贫贱者幸勉事背城之战则请枹鼓以助盖废簪珥资斧其行孝廉公气乃壮趣治装应台使者月旦竟以遗珠售片玉家声繇此而大当是时太孺人岂不能作逸妻语哉顾孝廉公飞鸣有具头角未呈假令以运命之说怀安自堕则南金竹箭终为无踁之宝而荜门圭窦皆为伯通之庑矣太孺人成汪之功岂在举主下哉太孺人晚而赋栢舟有丈夫子四人翩翩名士佩服义方唯谨思日孜孜及亲而仕无如数奇何大惧无以乐母心者太孺人则宽之曰荣进有时岂能越春而为夏哉汝家里号呜珂居题通德贵盛矣宁必人人朱丹其毂若等宁谓奉母氏答劬劳者必五鼎食六珈衣乎则更有进于此者勉之足矣余不尽识诸公子而交于穆溟穆溟仁心为质蕴义生风季布之喏信于乡邦第五之名不减骠骑即太孺人之所为剉荐留宾隔闱辨友者槩可知矣太孺人年登大耋神明益王尝质明揽衣剌断家事衣布食淡抑绝甘浓户枢不朽卫生之经也饮尊不尽重积之旨也皆寿道也古之女贞有夫与子而度世者惟魏华存元君今之元君不在南衡在黄山石岳间矣乞余言以祝觞者汪太学元霖于穆溟为族弟素受太孺人卵翼恩者也 

　　○少司空祝耳刘公八十寿序 

　　少司空祝耳刘先生者通籍四十年侍养二十载海内之曾闵也其昌与同官陪京先后引退今年八十矣悬弧之辰许文学请余修酌者之词余曰何以余词为哉孝子德至于天则天苞见地符出故孝经有援神契翼经而行余在祝氏矣子知之乎文学曰何居余曰孟夏之月天子发德音下明诏若曰余一人未收列圣养士之报岂忠孝之率不先与子大夫有以终养在告者将尊宠之以为臣鹄所司核实以闻大哉王言所以鼓廉耻之陶冶明崇奖之凖的谓孝祝之援神契非耶而安取以余言寿世之言寿者众矣稽叔夜则言养生有主讨芸饵术熊经鸟伸亦足长年此宜于山泽之臞缙绅先生莫能从也李康远则言运命有定寿考康宁鬼神莫能预圣哲不能谋其说近之而非所以论于盛世极治之世则向用五福威用六极一受成于皇极之主而司命为无权且夫瑞草嘉禾无情之物犹应圣主之念而生何论寿耈否则卫武之九十太公之百四十召公之百八十何以皆在周道方隆文武成康之世岂非贤圣继作而锡福者厚与耳刘在终养诸君子中如连林之有松栢羣岫之有嵩华而主上寤寐黄发勤思宪老与耳刘之八袠会臣主之精神若隐隐相通者而知自今以往耳刘之为九十为百四十为百八十皆以圣主无涯之养锡孝子无涯之年也谓余不信请征以近事西虏跳梁朝议推毂行边元老有及新城王少傅者言官以笃老难之天子不为动及　召见平台少傅趋锵闲雅调对精凿虽借箸之筹聚米之论无以过之天子大悦赐鹊印佩龙文而出西虏怵于先声退兵六百里当是时非主上神武独断几为言者所误再索而得耳刘亦如是矣此二老者一如疆弩之末犹贯七革一如吞火之世独嚼寒冰者圣世之瑞也文学归试理余语佐三雅何如 

　　○朱襟江侍御六十寿序 

　　（前有逸文）不可闻于荡平正直之世矣余同籍朱君采天下士也以清节直气有声西台伏蒲之论流传海内更仆未数既而绣衣持斧澄按江南风采棱棱为国家图永赖业有端绪会天子诮谴言官二十余人公亦在謪籍中得电白尉三吴士民以不竟公之德泽为恨而公夷然就道瘴海炎方颜如红玉归而筑宫于山水奥区所谓赵王孙故宅者读书谈道教养子弟郡国守相干旄相属罕所容接时以春秋胜日与各僧韵士往来湖山间意豁如也台省之荐贤以公为举首者无虗岁而若弗闻也者铨衡之启事以金为司马宗伯之属者无虗月而若弗闻也者其容色温然而不怒其文章议论依于大雅平淡而无孤愤怨悱之习所谓幽人硕人者非公耶公之同乡有朱大复祠部以言事归里中习餐霞服炁之术能经旬不食冬夏一衣公平平耳烟火裘葛不废而精神色泽与餐霞服炁者等即余与公岩居相望会于苕霅会于具区会于西湖或十年或五六年或三四年谈容酒德与夫抚膺击节郁勃忼慨之气犹是君采也今年六十矣子月三日为悬弧之辰其二难襟海中舍五台宪副等属余祝觞焉余以为凡祝多溢辞如蒲柳而松栢之也樗散而杞柟之也繁星油云而景庆之也皆传其溢也夫既巳松栢矣杞柟矣景星庆云矣必也试之烈风栋之明堂见为王者之上瑞而后不虗三者之用以公精魄木气若此海内之仰挹快睹若彼是且烦之以政事而不伤于佚縻之以好爵而不伤于高宠光之以名誉而不伤于达而冈陵恒升谆谆若八九十者于义无取矣离骚不云乎老冉冉其将至兮怨修名之不立彼为习于怨者名立即牢愁解矣公不为愁且怨而一日赐环大酬爱君忧国之士所为恬愉交养何啻挹浮丘而侣羡门者寿又何可量耶请与襟海兄弟为约今而后无复以下泽款段骄公以莼菜鲈鱼饷公余亦无以雨蓑烟笠求公以惊猿怨鹤怖公惟挟斑竹管笔书公出山后事更三十年而为公赋抑之诗者与朱文宁祭酒共之矣 

　　○望江兄九十寿 

　　吾兄望江公以名德跻大年九十矣揽揆之日子姓咸造选杖履称兕觥修宪老之礼焉余谂于众曰此家门之盛二百余年所希觏也请逓言公之所繇寿者而余采为祝觞之言可乎于是有为公之子行者若而人前致辞曰某等习公之忘机矣然行年七十而尝若有踧踖者则以母沈孺人立孤轻赵客抗节迈共姜而未有报也自绯伯待诏公交车上书　阙下当时百司庶府之疏神祖十九留中独公父子以孝情格天事下大宗伯议大宗伯移文直指核实以闻而得建棹楔表宅里徼天子之誉命以酬罔极之恩慰风木之恨而公之胸中始无一事寝不梦觉无忧为婴儿为赤子古有终身慕者年百有十岁是公之寿道也有为公之孙行者若而人前致辞曰三十年为一世公阅三世五朝矣自甲寅乙卯之后六十余年重熙累洽润泽丰美间者边陲衣袽齐蜀黔巫日寻干戈而寿梦之区乐郊乐国天官书占云岁星在吴又云老人星在斗牛间尧之瑞应所谓民之子八九十者歌击壤时也斯不亦寿而康乎有为公之曾玄行者若而人前致辞曰齐桓有云多寿多辱无为贵寿矣三鳯既邈羣龙代兴今者承明著作之庭石室兰台之选虎竹熊幡之任逄掖子衿之英里号鸣珂居题通德公惓惓以振族之思观亢宗之盛而喜可知也绯伯博于学赡于词公侯之后必复其始行且致身日月之际天子询家学所自有　诏即公之居授经如毛公九十故事斯不亦寿而荣乎语既咸请余致辞余闻论文者有笔随人老之说而知登年之为载德助也彼其侧身澡行欲善无厌者尝一日而怀千载之图岂不知晦朔不知春秋者可窥其藩哉谚曰天有记性无急性无急性故蚤计者尝失之目前有记性故倒行者难待之定后吾视公质行可以镇浮厚道可以袪鄙徐公之雅尚通介有常任安之交情寒暄无变虽自其性得之哉而亦以阅历多造事熟前有典型后有烱戒故得效之方佩若上药巳事之美护若瓌宝譬之松柏之节久而愈坚姜桂之性久而愈辣醇醪之味久而愈和盖以德致寿还以寿养德所得于切磋琢磨者九十年如旦暮也谈何容易余少于公二十一年昔余有感于鸱鸮之章而公为赋无衣盖其厚之一征也及是家庆为歌抑之诗以侑康爵而属绯伯纪之 

　　孙男庭 
　　广 
　　廙仝阅 
　　容台文集卷之二终 

　　●容台文集卷之三 

　　华亭董其昌玄宰甫着　冢男祖和 
　　海上叶有声君实甫较　　冢孙庭　辑 

　　序（三） 
　　题词 

　　◆序（三） 

　　贺楚方伯霖雨梁公晋中丞序 
　　贺郡司理徐硕庵奏最序 
　　贺漕抚李公考绩晋副都御史序 
　　送郡司理毛孺初应召北上序 
　　送聂邑侯入觐序 
　　贺郡司理吴兹勉最绩序 
　　贺侍御潘翔公迎太公冏卿入朝序 
　　吴玄水礼部得子序 
　　初集序 
　　莆田曾氏族谱序 
　　王征美刺史守城序 
　　寿光禄程公五十偕寿序 
　　日种音文序 
　　序宋黄门先生集 
　　封侍御史公七十偕寿序 
　　序郭主客集 
　　重题铜龙馆序 

　　○贺楚方伯霖雨梁公晋中丞序 

