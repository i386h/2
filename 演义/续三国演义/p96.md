<!-- { "loadSidebar": true } -->
　　第十三路武威太守马隆威名显著，力练老成。部下有边将树善戎、没骨能、独孤雄、奚道那、丰引，亲子马咸等。带领番汉人马三千、中兵四万，来邺听用。按《晋史》：马隆字季兴，东平平陆人也。少有智勇，好立名节。晋初，兖州刺史令狐愚坐事伏诛，举州无敢收殓者。隆乃愚之武吏，托称为客，私以财置棺，殓其尸而葬之，植松柏于墓，服丧三年。人皆羡之。将伐吴，下诏募兵。兖州刺史举马隆勇而多智，有良将之才，武帝擢为司马督护。凉州刺史杨欣失羌戎之和好，马隆陈其终必见败，帝不之信。未几，虏果叛杀杨欣，河西隔绝。武帝叹曰："谁能为我讨此逆虏，以通凉州？"举朝不敢对。马隆曰："陛下若肯委任于臣，臣去可能平之。"帝曰："若果能灭贼，何有不委任乎？但未知卿有何术以制彼，试言其概。"隆曰："陛下必若用臣，当听臣自行，在随时应变，相势用奇耳。"帝曰："用兵几何？"隆曰："止须选募精勇三千，教之以法，授之以车，徐徐审战，鼓行而西。秉陛下之威福，臣自度逆丑不足难也。"帝壮而许之，加隆为武威将军、行武威太守事，刻日出征。众公卿荀勖等佥曰："六军之设，既多州县，郡兵亦众，但当选而用之，不宜横设选募，以乱常典。马隆小将，谬妄之说，不可从也。"帝曰："既已任人，焉可复悔。"乃弗听众谏，竟敕马隆依数拣选。隆乃于教场中立一标的，募能引弩弓四十钧者射之。自旦至日中，得三千五百人。隆曰："足矣。"复诣武库选兵仗，武库令与隆忿争。御史中丞劾隆无状，隆奏曰："臣今赴河西，忘身致命，以报所任。库令乃以魏时朽仗见给，兵不堪用，非陛下使臣灭贼之意也。"帝深责武库令，选精仗，给隆三年军资。于是西渡温水，遇虏帅树机能等，或乘险以遏隆前，或设伏以断隆后。隆乃依孔明银坑洞车战法，作偏箱车，中安粮草，外立以兵。地广处则施鹿角，车方轨而进；地狭处则施木栅于上，且战且行。弓箭所着者，贼皆应弦而倒。奇谋间发，出敌不意。贼皆负铁甲以防箭，隆取磁石成垒，阻贼于狭道，官兵皆易以皮甲，伏以伺之。贼至垒所，铁甲左转左粘，右转右粘，官兵四发，贼手难施。转战百里，杀死数万，贼势大否。自隆西行，朝廷音檄断绝，咸以为全军尽没矣。忽一日中夜，隆使至洛上疏，帝乃鼓掌欢笑。诘旦，召群臣谓曰："若从众卿所言，则无秦凉矣。"乃降诏曰："马隆能以偏师寡旅，奋不顾身，冒难赴险，克济其功。宜拜宣威将军，加赤幢鼓乐以旌之。"隆得到武威，虏部大人猝跋韩并且方能等，率众万馀归降。又出兵说树善戎、没骨能等服。惟树机能不附，即使猝没并且树四部共征机能。战三日夜，机能大败，为马咸伏于要路斩之，夷乃尽平。报捷于朝，帝命议加秩赏。有司奏言："隆未出师，已加显爵，不更益矣。"杨珧曰："募兵未出，先加彼爵者，实乃导其成功，遥受虚位耳。今隆全克西土，复回疆域，岂可以前授虚禄而塞后之实功？宜当旌赏，以励将来。"武帝从之，封奉高侯。积十馀年，残虏不尽僚，据险守固，时出侵掠。隆悉散军士，假为耕种，虏等心宽，更不设备。遣卒进兵，遂大破之，众皆绝迹，无敢再寇。至是与张轨一同率兵至邺城，共征伪汉。
　　
　　第十四路诸侯，武陵太守应詹，孝义感人，恩威服众。部领勇将沈吟、蒋和、胡德、方能、应诏等，引兵三万赴召。按《晋史》：应詹字思远，汝南南顿人。魏侍中应璩之孙也。詹幼孤，为祖母抚养。年十馀岁，祖母又丧。居丧，哀毁骨立，顿杖而后起，因以孝闻。家颇富于财，年稚弱，请族之廉能者委托资产，情若至亲，并无疑忌，世人称异焉。弱冠知名。质素弘雅，人虽犯而勿之较，以学艺文章称于时。司徒何劭见之叹曰："君子哉若人！"初辟为太子舍人，赵王伦以为太子长史。伦诛，坐免官，成都王又辟为掾。时骠骑中郎诸葛玖，事长沙王义。诣邺，甚道义之非。詹与玖有旧，斥之曰："仁林何与乐毅之相诡也！"玖惭愧而出。刘弘乃詹之舅祖，召为司马，谓之曰："君器识宏深，后日当代老朽于荆南矣。"悉以军政委之。弘著勋汉南，皆詹之力也。王澄为荆州刺史，迁詹南平太守，兼督武陵天门三郡军事。詹至，讨平叛蛮。时诸王咸妒，诏令不一，诸蛮皆怨欲叛。詹知，召诸蛮渠帅，破券为誓，与结盟好，各蛮感悦。天下大乱，詹境独全。百姓歌曰："乱离既溥，殆为灰朽。侥幸之运，赖兹应侯。岁寒不凋，孤境独守。拯我涂炭，惠隆丘斗。润同江海，恩犹父母。"又有蜀寇杜畴作乱来寇，山简假詹五郡军事，大破杜畴。又与陶侃协破杜弢于长沙，贼中金宝山积，詹一无所取，惟收图书而已。王敦嘉其廉，上功状于朝，赐詹为颍阳侯。在荆南时，陈留郡人王冲作乱，欲迎詹为主，詹切责，冲不忿怨，其得人情如此。迁巴东监军，郡士攀辕号哭，如失父母。后人有诗赞曰：
　　
　　德服群蛮羡应詹，恩加百姓众称传。讴歌载道乔迁日，拥辔沿途泣挽辕。
　　
　　
　　
　　第五十八回  晋王侯选择先锋
　　
　　当日晋诸侯一十四路俱到，乃会齐同至帅府参见，成都王命卢志、和演、刘弘、皮初共出迎入。参谒毕，陆机、刘弘各各相叙。成都王设宴款众，命依职品位次安营，至晚而散，未及议论。次日，七位亲王报到，成都王乃差石超、牵秀、和演、陈昭、陈眕、蔡克、公师藩七员亲将，分头迎接，直至帅府，照依昭穆宗派叙礼。再后，陆机与十四路诸侯一齐参拜。又是二十一路首将张方等二十一员，长史李含、参谋游畅等二十一人，并卢志、石超等十员成将，俱入参见排坐。
　　
　　第一位亲王司马义，字士度。忠心不苟，治政无亏。受封为长沙王，乃武帝第六子。带领大将上官已、皇甫商、宋洪、王瑚，参军刘佑、董拱、逯苞、马嵩等，领兵六万、粮草五十万来赴。
　　
　　第二位亲王司马颙，字文载。雄据关中，兵多将广。受封河间王，乃宣帝司马懿胞弟司马孚之子。今奉诏留镇成寇，遣世子司马晖督张方、李含，将兵八万、粮草四十馀万来赴。
　　
　　第三位亲王司马越，字元超。雄心不一，智态多端。受封为东海王，乃武帝第八子。部下有大将王秉、宋胄、何伦、施融、刘洽。引兵四万、粮草三十万赴邺。
　　
　　第四位亲王司马睿，字景文。豁达大度，喜纳贤良。乃司马伷之孙。父司马觐故，袭封琅琊王。部下有大将段雄、太史宾、龚同、计明、伏尚、潘仁、史恭，司马参军王导、祖约等。领兵四万、粮草四十馀万来赴。
　　
　　第五位亲王司马模，字元范。名播中州，声驰许洛。受封南阳王，乃武帝第二子秦王柬之子。部下有大将卞胜、夏勇、席盛、岑绅、齐成、马进等。引兵二万、粮草十万来赴。
　　
　　第六位亲王司马彪，字世雄。门多剑客，力举千钧。受封范阳王，乃宣帝庶子司马京之子。部下有大将王旷、刘玙、石正、周侲、文璧等。引兵二万、粮草八万来赴。
　　
　　第七位亲王司马歆，字叔静。喜赒贫乏，好结忠良。受封为新野公，以平孙秀进爵为王，乃宣帝族子之子。带领大将徐鲁、虞兖、陈隆、周镇、鲍钦、杨威等。领兵三万来赴。
　　
　　成都王自统将官十员，大兵十万。齐王命董艾、王义带兵五万，监督粮草听调。诸兵既集，成都王曰："今各镇皆至，惟有蒲洪、姚弋仲、慕容廆、拓跋猗卢、段勿尘五路夷羌未到，须当行牌前去催之。"南中郎将祖逖进言曰："他若肯来时，亦已到矣，此必恃犷不来耳。且胡狄之性，类于羊犬，但以恩养，使无侵掠可矣。必欲迫而驱之为用，恐致不测之变。焉知其不与胡汉相通也？今宜置之度外，免彼疑惧生衅。自古道，将在谋而不在勇，兵在精而不在多。况我大兵至此者，不下百十馀万，亦足为用矣。所虑者初会之兵，未经合练，各自为心。倘遇交锋之日，不相顾援，少有挫衄，鲜能成功耶。昔王莽恃众无纪，被光武以吴汉帅精锐攻其一屯，众不肯顾，卒致颠沛。六国从苏秦连衡之说，合兵共击潼关，因无统摄之主，秦人以师逆之，五国皆败。今欲破剿强敌，立一盟主为之总摄，使掌其枢，以致众王诸侯无竞，兵粮器械有归，然后请元帅共择先锋，军分前后，则军有纪律，可进可退，战必有功矣。以臣下职不敢冒言，必诸殿下定议裁度，共建大功，方保十全耳。"成都王曰："卿之公言，孤当铭识矣。"乃起身谓长沙王曰："王兄勇冠三军，才堪主盟，即当登坛执事，弟请率众听旨。"长沙王曰："不然。古云事无大小，达者为先。王弟谋猷深远，识见恢宏，才堪服众，前诛逆伦，今集会大兵，皆出弟意，吾等万不及一，悉难称职。盟主必汝为之，勿得他辞矣。"成都王再三谦让，众诸侯齐向前曰："齐王在朝辅政，此大任非殿下亦莫能当之。"长沙王命设正座，与众扶拥，成都王谓众将官曰："今蒙推举，固不敢强辞。诸王公亦各恪守乃职，齐心协力，为国干功。不可你我相忌嫉，不可以强凌弱，不可以亲忽疏，不可以大蔑小。有功者依例旌赏，凡有过者依法施治，定无容隐。"诸王侯尽皆应诺。成都王告众就坐，各排列次序。
　　
