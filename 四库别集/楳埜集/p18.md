<!-- { "loadSidebar": true } -->
　　李性传父追赠制
　　勑枢臣简任并追三世之荣纶宠诞颁丕显一经之教时惟旧典光逮幽宫具官李性传父某夙蕴儒珍蔚为世瑞考学殖政经之懿騐民庸朝绩之间权尊信史之家传功在南邦之庙食春秋可信日月何伤朕不惟其官而惟其人幸亦有是父而有是子肆登宻宥宜大显扬爰陞宫傅之尊以侈邦休之盛歆予时命裕乃后人可
　　李性传母追赠制
　　勑晋用枢臣丕显前修之善涣颁纶命并追内助之封其表流光以彰忱施具官李性传母某氏柔嘉维则淑谨其身时作合于名门天祐生于英嗣敬隆宾礼有陶亲剪髻之风教尚义方得孟母断机之防虽荣养莫酬于三釡然显敡增贲于九泉兹陞宥府之华宜锡大邦之赠尚其不昧庶或时歆可
　　李性传妻追赠制
　　勑简用枢臣溥锡褒崇之典载嘉阃范俾酬伉俪之思鱼轩莫贲于生前象服载加于身后具官李性传妻某氏毓慈华阀作合名家冰玉闺仪动弗渝于宾敬苹蘩妇职曾不逮于夫荣死生契阔之难忘光贲幽防而如在既久正小君之号兹宜加大郡之封尚其时歆服此休宠可
　　李性传妻追赠制
　　勑擢登枢辅载嘉内助之贤申锡纶恩俱懋追逺之德后先如一优渥惟均具官李性传妻某氏孕淑名家来嫔哲彦鸾胶既续谓偕老于暮年象服是宜又溘先于朝露属求尔俪进秉宻机爰加大郡之封増重小君之号尚其不昧庶或时歆可
　　杜范曾祖廷臣追封制
　　勑涣扬廷号晋陟衮台显昭垂礼莫先于报本曾规具在恩爰重于追封疏此宠纶光于幽穸具官杜范曽祖廷臣德濳弗耀庆积有源诗书一脉之延洪勋业三传之彪炳维忠维孝用劢相于我家自本自根兹显扬于先烈式叶孙谋之庆爰跻公保之荣尚其时歆服此褒防可
　　杜范曾祖母追赠制
　　勑册拜大臣式叶曽孙之庆国有令典并追祖妣之荣爰锡明纶以光幽穸具官杜范曽祖母某氏储英华阀配德名门兰蕙同芳期暮年之偕老苹蘩尽职遽朝露之溘先幸其休遗于后人副此眷求于硕辅丝纶诞播进以望国之封松栢有知歆此殊恩之被可
　　杜范曽祖母追赠制
　　勑册拜大臣丕涣前闻之美国有令典并追内助之荣优渥无私后先如一具官杜范曽祖母某氏柔嘉维则淑谨其身宜室宜家粹然懿行维忠维孝教尔闻孙屹为社稷之臣进秉钧衡之任报本反始既久正于小君扬光发潜宜急陞于大国尚歆明命益裕后昆可
　　杜范祖永修追封制
　　勑念尔祖德素深积庆之源贻厥孙谋允借秉钧之力其疏显渥以贲幽宫具官杜范祖永修誉蔼乡评才遗世用轩冕等闲之外物不在其身诗书一脉之家传克昌厥后有是间生之彦副予爰立之谋出丹禁之丝纶宜陞公傅望赤城之松栢祗服愍章可
　　杜范祖母追赠制
　　勑诞扬廷号进陟鼎台论世知人仰泝前闻之美念祖修德居多内助之功爰锡明纶以光幽穸具官杜范祖母某氏钟贤华阀配德名门苹蘩严妇职之供兰茝蔼徽声之馥天扶善念世挺闻孙汉相登贤已正小君之号楚丘更畀其陞大国之封可
　　杜范父友宣追封制
　　勑涣号明庭晋登硕辅爰立作相聿新四海之瞻有闻过庭丕显一经之教天匪私于报德朕岂靳于追荣具官杜范父友宣道重丘山忠存畎亩潜德弗耀遂遗明月之珠积庆有余上动苍旻之鉴属时英嗣为国荩臣兹诞布于制麻俾晋持于国柄报本义方之效益大显扬加恩公爵之封尚钦褒节可
　　杜范母追赠制
　　勑鸿钧气转具曕汉相之登鸾诰恩加载锡陶亲之服爰颁显册以贲幽宫具官杜范母某氏夙奉姆仪能执妇道敬夫以宾礼宜室宜家教子以义方惟忠惟孝积行累功之培植调元赞化之显扬寸草春晖永感昊天之罔极焄蒿雨怆允懐浓露之重沾尚其时歆服此褒防可
　　杜范妻追赠制
　　勑冢宰率属掌治式孚命相之贤夫人积行累功宜涣加封之号徽恩诞锡懿德其光具官杜范妻某氏婉娩聴从温恭淑谨能劝以义闵君子之勤劳不惟其官望名臣之事业为今日上台之地慰生平内助之功象服是宜既久正小君之位鹊巢所致爰峻陞大国之华可陈韡父孔硕已赠宣奉大夫可特赠光禄大夫制
　　勑涓吉中辛蒇仪宗祀神祗祖考已孚来格之忱内外臣工溥洽顺成之庆廼睠从臣之均佚载嘉名父以追封爰播明纶以光幽壤具官陈韡父孔硕禀资夐絶志节姱修师友渊源所从来者逺矣典刑气象今罕得而见之于中存至正大公所至有惠政嘉绩宜生贤于盛代屹为国之重臣忠孝一门辉华再世肆受厘于宣室宜加畀于幽宫晋陞二品之聨益大一人之庆尚其不昧庶或时歆可
　　陈韡母淑人田氏可特赠永嘉郡夫人制
　　勑维秋季月涓日中辛五室九筵丕阐明堂之祀百僚庶尹悉均惠泽之霑旌尔前闻光于内祀具官陈韡母田氏孕慈华阀配德英儒宾敬弗渝宜暮年之偕老义方既效遽朝露之溘先死生契阔之难忘凄怆追思之如在母贵以子爵眂其夫廼睠东嘉为今上郡兹厚追封之典永孚报德之休尚其时歆服此华宠可
　　陈韡继母淑人郑氏可特赠永阳郡夫人制
　　勑合宫蒇祀慰神只祖考之思宣室受厘旌内外臣工之孝母后先而如一福锡敛以惟均具官陈韡继母陈氏孕淑名门来嫔哲彦闵劳而劝以义不替珍鲑之供相敬之礼如宾何嫌胶鸾之续睠时英嗣为国从臣恩沾均佚之余礼重追封之典瞻彼南谯之奥壤实今东楚之上游兹诞陟于褒崇示溥延于优渥尚其不昧庶几时歆可
　　赵葵祖棠追封制
　　勑稽古弥文对时大享奉币陈洁爼潜孚报本之诚下诏颁旧章庸沛漏泉之泽乃睠辅臣之忠荩聿追祖考之褒崇爰示赞书以光幽窌具官赵葵祖棠学穷圣奥誉振儒英善积庆余阀阅声光之自始源深流逺子孙勲业之相辉再传宻副于枢庭均佚暂恬于家食兹明禋之既举宜宠数之再加昔懋显扬甞领东宫之傅今加优防爰陞左棘之孤尚其有知歆此无斁可
　　赵葵祖母追赠制
　　勑登贤宥府爰疏宠于前闻有命昕庭并追荣于内助诞扬隆施式表流光具官赵葵祖母某氏端淑闺仪肃雝妇道敬夫以宾礼宜室宜家教子以义方惟忠惟孝果秀钟于国栋兹妙斡于天枢宜膺望郡之封丕衍漏泉之泽钦予时命惟乃之休可
　　赵葵祖母追赠制
　　勑维秋季月诹旦中辛展采总章既顺成于天庆受厘宣室爰诞锡于臣工睠于近辅之贤追报重闱之德其加异数以贲幽宫具官赵葵祖母某氏孕淑名门来嫔英彦婉娩听从而着德温恭惠淑以谨身生子生孙果相先于勲业惟忠惟孝信俱谨于朝廷矧惟副枢筦以运筹帷亦既有爵位以畀祖妣恩徽未艾已久正于小君禋霈诞敡宜晋加于大国尚其不昧庶或时歆可
　　赵葵妻追赠制
　　勑宗祀明堂昭格天临之鉴予有大赉并防漏泉之恩爰示睠于近臣悉追荣于内助具官赵葵妻某氏柔嘉维则淑谨其身宾敬从容闵勤劳而劝义闺仪雝肃致爵位而起家政期偕老于暮年奚谓溘先于朝露兹惟大享载饰彛章抚宁郡之旧封既验鹊巢之效涣长沙之新渥载昭象服之宜尚其荧魂歆此褒恤可













　　钦定四库全书
　　楳埜集巻八　　　　　　宋　徐元　撰书
　　白左揆论时事书
　　末学晩生身在化冶前日拟再造潭邃倾沥所以燕厦之私偶久病喘值此雪寒变作痁疾坐是惟有形留神徃而已仰惟景运时开真儒大拜积隂之久瑞雪朝飞甫聴宣麻红轮舒彩盎晴光者数日此可以觇世道福矣然连日外间妄论云云天又为之隂雪此在圣上固有定见未必如是加以都人惶惑又谓楮将易新故物价穹而楮直损不可不斟酌为之晓谕恐传播愈逺适为幸灾者乗之则国计所系非轻先丐钧念某前日面承钧防下体菲葑以搜访人才为先务仰见开诚布公垂福世道者如此顾惟某生长穷乡交游不广所知之者惟得之于众如李韶之耆艾骨鲠如方大琮之文学气节王遂徐清叟之议论激昻吴泳赵汝腾之词翰称职其他如汤巾明朱氏之学黄涛奏颍川之最刘应起负敢言之声陈昉励难进之节黄朴李昻英之直心正气而久寘闲散杨栋黄自然之民庸蔼着而未加收召凡此者皆海内士论之所属物望之所归至若班朝之彦虽未能尽识凡平日之所访闻者如丘廸喆陈詹陆九渊赵隆孙汤中叶梦鼎毕允升叶梦得陈恊赵时焕柴梦规游爚诸人皆有直气每见其于职事间敢与长官抗敢与大臣争敢斥都司之不仁者也其他所知未悉别又采访以闻今天日开明之朝将为潜消隂邪之计莫若早为阳长之图泰之防茅连茹以彚而进于此二十余士之外诚当充包荒之量拓冯河之勇更加搜访不以遐遗而后消亡朋比之私一正吾君以皇极大中之道庶几交相维持乎君道之正洪范九畴之叙凡闗于天文地理人事之纪者日日参酌而修明之某受知既深日夜念此力疾藁控惟是识见未真狂僭所及惟大丞相矜其愚而亮之幸甚
　　白二揆论时事书
