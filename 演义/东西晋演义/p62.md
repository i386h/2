<!-- { "loadSidebar": true } -->
　　却说秦王苻生夜梦大鱼食蒲，又闻长安谣言：“东海大鱼化为龙，男皆为王女为公。”生疑谣应鱼遵，将遵杀之，及夷其子孙十余人。时生饮酒无昼夜，多所杀戮，自以眇目，讳言“残、缺、偏、只、少、无、不具”之类，误犯而死者，不可胜数。剥人面皮，使人歌舞以为乐。群臣保一日如度十年。时宗室及大臣、亲戚忠良，杀害略尽，死者不可胜记。
　　史说东海王苻坚，字永固，乃苻洪季子苻雄之子也。其母苟氏尝游漳水，祈子于西门豹祠，其夜梦于神交，因而有孕，十二月而生坚焉。生坚时，有神光自天烛其庭，坚背有赤纹隐起，成字曰：“草付臣又土。”及长，臂垂过膝，目有紫光，祖洪奇而爱之。史说坚幼年七岁，聪好敏施，举措不失机。徐统谓之曰：“此儿有霸王之相。”又密谓之曰：“苻郎尔后当大贵。”坚曰：“诚如公言，不敢忘德！”八岁，请就家学。
　　洪曰：“汝夷狄异类，但知饮酒，今乃来学耶？”欣然许之。
　　初，健之入关也，梦天神遣使者，送来朱衣赤冠，命拜坚为龙骧将军。健至翌日，就拜坚为龙骧将军。坚博学多艺，有经济大志，后封东海王，与薛赞、权翼善。于时苻生为长夜之饮，诛杀大臣，当赞、翼二人密说坚曰：“主上猜忌暴虐，中外离心，方今秉主秦祀者，非殿下而谁？愿早为计！勿使他姓得之！”坚曰：“主上虽无道，君也，若杀之自取，则成天下万代之骂名耳！”赞、翼曰：“殿下执小义，必后噬脐无及。”
　　坚犹豫，以问尚书吕婆楼曰：“主上无道，薛赞、权翼叫孤自取其业，其事若何？”婆楼曰：“此事可行。仆，刀环上人耳，不足以办大事，仆里舍有一贤士，北海人也，姓王名猛，其人有王佐之才，谋略不世之出，征西大将军桓温屡请不起，现隐华山。殿下宜请咨之。”坚曰：“吾备聘礼，卿可代我请之。”
　　吕婆楼欣然领诺。于是坚备金帛之礼，作书使尚书吕婆楼往华山聘王猛。吕婆楼即出上马，带从人来华山，到庄门外下马扣门。问曰：“王先生在庄上否？”童子入去，不一时，王猛出迎入内，在草堂讲礼讫，呈上礼物而言曰：“今东海王苻坚，久闻先生大名，无缘拜会，敬备薄礼，命予来聘，望乞就行。”猛曰：“山野狂夫，无甚奇才，何劳贵人亲临？若有下问，召仆趋至，甚为惶恐。”言讫，置酒相待，在庄上同宿一宵。
　　次日，王猛收拾琴书，与吕婆楼一同前来，入见东海王。
　　苻坚一见猛，遂握手相语，欢若平生，谈论少项，胜如旧识。邀入后堂讲礼，问寒暄毕，苻坚下拜曰：“秦室鄙胄，单于愚人，久闻先生大名，如雷灌耳，是以昨日使尚书吕婆楼敬造仙庄，已呈贱名文几，未审览否？”王猛答礼曰：“北海田夫，疏慵成性，今蒙殿下见召，下情不胜感激！见大王有爱民忧国之心，但恨猛年幼才疏，不堪治政，有误下问。”苻坚曰：“吕尚书之言，权参军之语，岂虚谬哉？望先生不弃鄙贱，曲赐见教。”王猛曰：“吕尚书，世之高才，王猛乃一村夫耳，安可以谈天下事？二公差举，而大王舍美玉就顽石，此乃误矣！”苻坚曰：“夫古圣贤，学成文武之业，当立身行道，扬名于后世，以显父母，可谓孝矣；救民于水火之中，致君于尧舜之化，此谓忠矣，世人望先生久矣！坚愚鲁，得赐教之，实为万幸也！”王猛笑曰：“大王慨然，欲闻愚论，尽当剖露，愿闻其志。”
　　苻坚乃屏去左右，起席而谢曰：“今主上无道，杀戮无辜，士民生怨，中外离心，孤不度德量力，欲伸大义于天下，诚恐不然。吾志在天下，而智术短浅，遂用猖獗至于今日，志犹未已。请计将安用？”王猛答曰：“主上失德，吏民各怀二心，可早图之，免彼晋、燕来侵，若缓延之，久则生乱。”坚又曰：“吾欲统一六合，自赵末以来，豪杰并起，跨州连郡者，不可胜数。”猛曰：“桓温比于姚襄，则名齐而众寡。然温能克襄，以强为弱，非为天时，亦人谋也。今温已拥百万之众，挟天子以令诸侯，诚然不可与争锋。晋王已据有江东之地，已立数世，国险而民富，贤能为之用，此可与援而不可图也。今邺城千里，为慕容隽所据，此乃用武之地；而其隽先立长子，有才而死之，今立次子慕容暐为嗣。吾闻邺城人谈暐好游丝竹之乐，却无略德之声，慕容隽一死，彼必不能守，而期智能之士，思得明君。大王既帝室之胄，信义著于四方，揽召英雄，思贤若渴，若跨有关中，保其险阻，外结晋主，内修政理，天下有变，则命一上将，将邺中之军以向平域，大王举长安之众以出建康，百姓各箪食壶浆以迎大王；则北方之域，尽为大王有也。诚如是，霸业可兴，秦国大可成矣！”坚离坐扳手而谢之曰：“先生之言，金石之论，使坚拨云雾而见青天也！恨见先生之晚矣！”又谓曰：“孤之遇卿，若刘玄德之遇孔明也。”
　　苻坚自此重猛，食则同几，卧则同榻，终日议论天下大事。
　　其时王猛，年三十一而出仕也。
　　当秦太史令康欢言于秦王生曰：“昨夜三月并出，孛星入太微，东升自去。自去月上旬，沉阴不雨，以至于今，将有下人谋上之祸！”生大怒曰：“汝以妖言惑朕。”令武士捕杀之。
　　乃入宫饮酒，夜醉，谓宫女曰：“苻法兄弟亦不可信，明日当除之。”
　　苻法，亦苻雄之子，苻坚之兄。是夜，苻法身体因倦，隐几而卧，梦见神人告之，说：“主生明日必杀汝也。”苻法惊寤心悸之，忽宫女来报知此信，法大惊，急出问梁平老，平老邀法见坚，谓坚曰：“今主上失德，上下嗷嗷，人怀二志，目今晋、燕伺隙而动，臣恐祸发之日，家国俱亡。闻宫女报说，见主上明日要杀皇兄苻法，今皇兄邀臣来见殿下，此殿下之家事也，宜早图之，否则必遭其害。”坚谓苻法曰：“你先引亲随之人，各执利刃入宫，吾后便来。”于是苻法与梁平老等引壮士三百人，潜入云龙门。苻坚亦率麾下兵三千人，鼓噪继进。
　　时宿卫将士皆执兵器而立，见是苻坚，各舍杖归坚，同法入宫。苻生犹昏寐未寤，被坚令甲士执出杀之。苻生死年二十三岁，在位二年，到此被坚弑之。
　　次日，王猛与吕婆楼等立东海王苻坚为秦皇帝。坚让兄苻法，法不受曰：“汝嫡嗣，且贤，吾何敢当？”于是坚令去皇帝号而为“秦天王”，改元永兴元年。遣人尽诛幸臣赵韵、董荣等三百余人，以子苻羌为皇太子，兄苻法为丞相，弟苻融为阳平公，次子还为长乐公。王猛、薛赞为中书侍郎，权翼、吕婆楼为给事黄门侍郎，与猛、赞并掌机密，以梁平老为尚书郎，以李威为左仆射。
　　却说坚母苟氏，思苻法为坚之长，德而且贤，又深得众心，惧后为变，乃遣人召入宫内，以鸩杀之。少顷，坚入宫，见已杀法在地，急问左右，左右具以苟氏之言对之，坚涕泗滂沱，悲恸吐血。左右劝曰：“死者不可复生，何必哭之以伤贵体！”
　　坚拭泪而言曰：“吾兄贤明有德，何故杀之？”言讫，遂令收敛殡葬，谥曰“哀王”。又封其子阳为东海公。
　　秦王坚与文武出游，自临晋登龙门，顾指而谓群臣曰：“美哉，山河之固！娄敬有言，关中四塞之国，真不虚也！”权翼、薛赞对曰：“吴起有言，‘在德不在险’。愿陛下追踵唐虞，怀远以德，山河之固，不足恃也！”坚大悦，乃领众还长安。
　　十一月，秦王坚私行至尚书省，率问诸政之事。丞相程卓无以为对，以是见其文案不治，次日免左丞相程卓，以王猛代之为左丞相。于是王猛亲宠愈密，朝政莫不由之。
　　戊午二年二月下旬，王猛趋朝出来，因遇特进樊世，乃氐之豪杰也。其先有大勋于苻氏，自负气倨傲，乃辱猛曰：“吾辈与先帝共兴事业，不预时权，君无汗马之劳，何敢专营大任？是我为耕稼而君食之乎！”猛曰：“方当使君为宰夫，安直耕稼而已？”世大怒曰：“要当悬汝首于长安城，不尔者，终不处于世也！”猛忍气回家。次日猛侵晨早先入朝，奏知樊世辱己之事与秦王坚。坚怒曰：“必须杀死此老氐！然后百僚可整。”俄而世至，便与王猛争论于坚前，欲以牙笏击猛。秦王坚大怒曰：“投鼠须当避其器，我跟前尚如此逞强！”发命将世斩之。武士将世斩首，传首至殿前，于是公卿以下，无不惧猛。是日，又改甘露元年，又以王猛为中书令、京兆尹。猛与中丞郑羌、协规齐志，数旬之间，有贵戚豪强者，被猛、羌按察其过，以罪诛死二十余人，于是豪右屏气，路不拾遗，风化大行，百姓安堵。坚始叹曰：“今日始知治天下之法，有天下之为尊也。”
　　九月，秦境大旱，秦王坚自减膳撤乐，命后妃以下悉去罗纨。使守宰开山泽之利，公私共之，息兵养民，后旱不为灾矣。
第二二六回　燕王购虎尸鞭浸
　　十一月，燕王隽集百官会议徙都于邺城，百官皆言可，于是迁都于邺城。至夜，梦见故赵王石虎啮其臂。至天明，集百僚，使人去发石虎墓。使人掘墓，不见虎尸，空棺而已。使人回报，燕王隽以百金购其尸，有人知其尸在东明观，直来报知。
　　燕王隽又使人去东明观，下掘得其尸，僵而不腐。呈与燕王隽，数其残暴之罪，令武士鞭之三百，投于漳水浸之。燕王隽因是得疾，闷闷不悦。
　　戊午二年二月，却说赵故将并州牧张平，据新兴、雁门、西河、太原、上党、上郡之地，壁垒三百余，夷夏十万户。赵既亡，先降燕，至是又降秦。燕王欲以兵攻，却又使人降燕。
　　秦王坚闻知，自将兵五万，令邓羌为前部先锋，军至汾上。张平大惊，急召养子张蚝至曰：“今秦王苻坚自将兵来攻我，非小可之敌。吾儿火速领众御之，勿使彼临城，难以解矣。”蚝曰：“大人休忧，儿即去退秦兵。”
　　史说张蚝勇力矫健，曳牛却走，超越高城，因此勇冠三军，人莫敢近。坚亦知其名，因谓诸将曰：“张平之子张蚝，勇力绝人，卿若生擒得之，重赏不轻，则平自降。”羌曰：“主上如何长他人志气，灭自己之威风？看某生执之。”言讫，即与诸将各持兵刃出，正遇张蚝就战，连斗五十合，不分胜负。诸将见羌战蚝不下，各奔出阵。蚝全无惧怯，又战数十合，羌大喝一声齐进，诸将直奔蚝，蚝撇羌来敌诸将，被羌以锦绵套索抛起，将蚝拖下马来。诸将擒之，缚来见秦王坚。坚大悦，赏邓羌，赦张蚝，令其归降。于是蚝降于秦王坚，以蚝为虎贲中郎将，常置左右。秦王坚曰：“吾得邓羌、张蚝二人，皆万夫之敌，天下即可定也。其时张平见蚝被擒，亦面缚往降。秦王坚命解其缚，拜干为右将军，收军还都。
