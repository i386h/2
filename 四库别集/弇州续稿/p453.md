<!-- { "loadSidebar": true } -->
　　前拜手书叙离睽之懐与彼中风土物情怳若坐至喜堂促膝对语也适见王二云如姬免身又得一雄良为兄称快若乃循吏之绩遂冠三蜀荐剡之美追踪古人此固兄能事也游刄多暇燕坐斋合江山之胜尽收之锦囊能推示一二以慰老懐否仆观处湫隘渐不耐寒暑徙之乡落又为客追迹更成劳费夜警入耳转归弇中昨岁九月遘异人授以一诀颇得其力四体小畅恨为乡里腰领所苦文酒二责时时自中恐不免堕落耳闻辇上君子尚犹有齿及者仆老矣匏系一室即不敢望作五湖长何至脂颜于诸少年前也传张氏子弟存者尚能自活仆前闻其狼狈意似怜之深感兄见为于故相谊不至是也更欲草一文奠刘司空而懒未命笔去人迫不及矣所命素巻不知欲书何作扇先污讫附上陆楚生欲买舟造兄大有问舍意今似不成行矣亦兄之幸也家弟在南省甚清适子念迩构一楼槖涩未就儿子卜居淡圃之左亦窘物力周生坐客遂不减其父时吾家阿瞻举儿秀美大创厅事及傍水阁不免负素责矣奈何王二见过云感兄恩凡三附书不浮沈否欲伸丝萝之约故自佳偶为一逹之余惟珍食自爱
　　
　　丁休寜元甫
　　
　　使者自休阳来拜嘉讯大币已出教札并前所浮沈于伯玉司马一出读之不觉拊膺加额故有情生于文文生于情语求之古人古人有足下文不能通足下情求之今人今人能悉足下情不能诣足下文于目中所见信无两也追奠先大司马些章感激用壮使他人见之尚为心磔而况不孝乎然至所以慰地下之灵而寛不孝兄弟之大罪者又何宛笃周至也苐非不孝所敢当耳足下美政久而益新加以锦心绣肠圭璋令器大计之后必晋擢台省议国是然蛾眉捩目不待入宫而后妬慎之慎之仆自得亡弟耗懐抱剧恶靡复生趣且覩公卿中贵于我而少于我者倐忽之间便为异物故决意乞骸上章待命于弛担中谓少得息肩而文债填委岁聿行暮多藉手而入土者忽忽应之转更作笔研狱阱欲作一二诗送足下朝天而不能幸少寛之必不后也邹孚如千里乞文以诸什见赠大有心致足下外渠与周武选曽博士皆志趣髙朗不羣何癸酉之榜多贤乃尔令人快然长途自爱不一
　　
　　黄司训
　　
　　夜归自顾园雨中得接眉宇虽匆匆不数言然知足下为长者既读见投诸作味其清穏永隽叹曰侍御公有子矣寻闻云间诸生称足下清操至行束修不行而诲无倦复叹曰华亭有师矣徐孟孺来谈足下媺不一而足则相语曰县官有人矣既出箧得足下书执礼恭而见饰至更令人颜腼汗洽不敢当仆东海孱书生也妄意鈆椠之业不能自閟以有此声晩而好佛又改趣事黄冠执志不坚复堕尘网一语一步皆成悔尤足下但迹黔驴之龎然与其声之鈜然而疑其有长技耶误矣误矣曹事小间于江山之胜当小有酬厌以示足下兹则未敢余不多及
　　
　　赵司理
　　
　　自足下以令先公不朽之托而过我弇中也时方抑塞憔悴未尽吐其竒然而一接清范聆绪言霏霏若楚兰之流芬使人鼻观自爽别后仆转入幽静足下公除再补校艺蚕丛射策金马荣问休畅自分浊水无望清尘不意岩穴之迹不固误玷征书备乏留省盖去足下宦游之地仅一衣带水而衰懒无由通候问乃辱足下以大诲先之叙旧懐贤绸缪缱绻累纸未既悉读羣编珠池玉府其诸寓公奉使之什宛然长庆间攀大厯署园之拟懐县连珠之仿博生不啻如之仆固喜其来而悲其晩也乃子与徳甫明卿则先已得足下真令人妬深春雪之丽非敢遽酬亦是下情由来所愿但近接亡弟讣悲咽摧哽一字不能成咏痛唯此子怜才好士风尚不浅使遇足下必把臂入林而今已矣命也据梧授简辞多不伦大贶拜嘉并有薄侑不足当琼亮之亮之余不次
　　
　　弇州续稿巻二百四
　　
　　●钦定四库全书
　　
　　弇州续稿巻二百五
　　
　　（明）王世贞 撰
　　
　　○文部
　　
　　△书牍
　　
　　答周寜国良宷
　　
　　向者承公大雅之爱盖时一醉心焉长路伊阻音尘不接则揺揺如悬旌矣公缓步青琐抗颜丹陛文彩风流暎带一时慕者趣风忌者继之此世法之常无足为怪若乃九子诸山为公几案谢朓李白诸贤遗咏当公杯勺从容匠心挥斥千古则逹士之遐轨迁客之希遘也世贞天地间长物耳倦游之余偷息一丘偶有所窥自附于野麋涂龟之后丧魄轩冕衔恩贝锦盖非日夕矣公之餙许虽若爱我毋乃使我掩耳乎哉敝郡卑湿不足以当公褰帷倘其惠然尚能披襟领教沈太史名士蚤夭托在邻壤幸一垂盼其家江使君归卧比安乐否承雅贶附谢并有不腆比于献缟仰祈鉴纳万荷
　　
　　龙司理
　　
　　仆来留都将一岁矣所接谼中诸名士亡虑数十咸籍籍称老兄仁明之政逈出辈流而亲贤爱才种种髙谊乃知汪先生不为阿好也初见广文之请心甚叹服髙贤识见故自不凡永嘉枕海腋湖千岩万壑名胜自古而山腴海错足以佐酒巵秘监之吟讽右军之挥洒非老兄孰能三之仆之岁数与易卦俱满矣失计误出遂成小草友于奄忽不及面诀人生几何而遘此荼痛昨冬粗有建白恳疏乞休而不蒙天允今春当复继请弇中三径与一二蘧庐尚未芜也闻新都相公甚为汪先生推毂而龃龉忌者然再登荐剡矣想当有出理苐时事消息大有可忧东西二垂已非疥癣肘腋之间渐成痈疽如何如何旸谷公想朝夕晤对阳湖天絶令人色飞不妨一月卧游也黄甘见分已自珍美又重之以机杼乎唯是扇头佳什渐当懐袖如对叔（阙）风度珍重珍重人事猬集小间当思所以报和也不一
　　
　　宻藏上人
　　
　　前得一瞻法相兼领慈诲刹那间如甘露洒苐飞锡莫追则又成阿閦缘一见不再见使我耿耿在想向者敬诺粗叙已于新正斋日完讫苐非个中人效颦作门外语了无益于缘事耳汪居士其信解裴相国张无垢流也文笔则胜之谼中善信如林得渠片言檀施自积故为颛作一书逹公不惮跋踄则妙矣憨山和尚福徳士也过我精舍与陆尚书共饭而去仆愚不能叅领要似复还师观道印亦在此周旋想欲闻者不一
　　
　　陈司理
　　
　　始不佞在郧时而曹甥子念以书来为执事先云将有先公不朽之托于墓也及归而子念云塟期廹从伯玉司马请撰矣伯玉犹之乎不佞也既嘉则来则道执事之意未巳而贶币大教旋一平头将之盖启椷而肃如也先公为嘉隆间名臣天下所共仰而不佞亦尝一望见颜色固愿为之执鞭者生平好掇拾文献为一家言岂以执事命之而更有阻耶苐志铭既出伯玉而神道碑复自维南宫洗一小巫夹二大巫间神气当立索矣传体不他及子姓又事取大者故不能徧想已悉许君不作铭辞似是墓表体三品大臣赐祭塟当有神道碑不当表执事更一请之许君何如闻已禫除旦夕北首为国家持大体赤帜善类先公建方面勋而不获伸其学于朝宁之表是在执事宏大之而已
　　
　　于泽州
　　
　　往者见公诗而异之以于鳞心印有在矣自是间阔不闻问盖仆尝入备九列者半岁所公甫捷南宫而以艰去若相避然信所谓缺陷世界也今得上党书极倾吐之致新诗朗朗明月投懐而公所善屠长卿沈东霍周元孚皆时得效蒹葭之倚则岂必捧盟盘亲杯酒谈笑尔汝始为交友哉于鳞羽化忽垂十载子与复成异物矣存者家弟外伯玉及三甫然各天一方鲜可上下唯有读书灌园暇则以浊酒浇磊落耳铄金之毁久置度外所恨于二蔵不得力来期渐廹良足慨叹见惠诗选遗珠乃李氏青箱也梓之恐为年少所窥且与公共之秘为中郎帐内物何如汪时元所行非尽出于鳞笔削中间亦多遗恨安得与公青灯促膝一商搉也长卿才甚宏丽间有士衡患多之累宰此荒剧不废啸歌真敏手也异日中兴循吏文苑唯二公所择耳山西风气萧瑟加飡自爱
　　
　　王蟾芬
　　
　　仆虽以幸获从事于公桒梓之末缘素昧颜色不敢以贽通也郧城寂寂空谷甫启门而使者至开椷捧读则叙神交之往衷申兑丽之来资悠然隽永有余味矣子与乃仆三十年故人数离声合惜不能尽献顽石以攻其玉然至语万里时时比邻矣玉叔则迨今犹是竿牍音问之友娄得其诗读之以为可鹤背驭风乃有言其人魁然河朔长者也孙山人肩瓢笠而访我娄城里时属阴晦小儿争噪之以为物也者至与扬扢文史叙国家典故几夺何宪五花簟后来郧中相与两月避暑亦能用麈尾代袁家瓿是三人者而公皆与之相下上因而推及于我收之门下之籍得毋为彼知人累乎哉百一集诗皆精媺圆秀珠而径寸足媚川矣亦何必三斛也四文能于天心月胁中下钓缗得寳又复竒健令人噤伏仆譬之乎好谈玄者三十年守丹灶不敢离故步一寸依然凡铅君身自有仙骨旦夕玉京矣何所资下士耶不揣扇头一歌非敢仰酬贶美聊见情耳大币实拜长者之赐新刻数种并杂物比于献缟统祈鉴纳不宣
　　
　　朱在明
　　
　　仆自昨冬多应迹且受寒入春忽善病几委顿家弟强为进肉食以药饵辅之髀肉隠隠起月来偶感疟肉忽低今复渐起矣得书知念我而足下亦同此疾何二鬼之好病君子也新桃二种皆佳乃至倾筐之饷分遗乡里笃老即饫孺子耳华亭梓刘长生注黄庭经要当于训故外赏之并仆所作山园十记附去或亦当足下卧游也
　　
　　又
　　
　　得书知近况为慰长生真人注黄庭殊不为黄庭计要自各畅其妙耳然入门与得力亦不在尽解要自偶有际耳仆此言大似孟浪苐实不外此数日内张肖甫汪伯玉两司马狎主我弇中社而胡元瑞洪山人与伯玉二仲麇至仆强病与之饮噱霍然良已以故子念不敢进公之使者二诗既出子念手颇与俗题称匿之册中尚可掩拙今乃欲疥彼壁又秽彼懐袖乎勉强捉笔不免老米所谓惭惶杀人也一笑一笑
　　
　　又
　　
　　贤伯氏枉驾不能为浃日饮良用歉然公至永嘉探故人因为天台鴈荡之游未闻嵇吕有此胜事知奚囊所积不訾愿安承教适以先人不得已事出句容转访阳羡见者谓是怪物所遇不免纷纷解嘲今复归蛰矣仲氏与子念亦偕行然未尝一日作公青鞋白笈行径也雅贶拜嘉入春当扫径以待
　　
　　刘锦衣
　　
　　自舍弟入觐后有一札奉候起居更辱报贶之雅自是仅从一二友人所窥吾丈调剂国是斡旋造化之妙而贞寄迹方外游鹿豕而居木石不敢轻以野人姓名数渎台重然至私心未尝不依依也先师以夙缘契上真以节谊脱世网以静悟为入门以恬澹无欲为教主而贞苦海中人也蒙援而出之以故弃家室捐身名谢絶一切人间之好而不顾虽上乘若未有证而区区色身小觉轻安矣荆石宗伯具草以传见委盖欲举其正大明白者以杜夫妖妄之见耳不意其反见目为妖也词若稍有张大然得之亲见亲闻非有所粉饰也区区余生可幽可窜可辱所不分者乃至欲毁供奉上真三楹之屋与蜕形七尺之龛耳兹事頼相公及一二元老主张吾丈调护可以无他但窥伺之徒以荆石公为竒货不无隠忧唯冀台慈弘护大檀越功徳与须弥并崇下情无任悚迫恳觊之至
　　
　　又
　　
