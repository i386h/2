<!-- { "loadSidebar": true } -->
　　遗落【阙】　多宜有征验可得信实其永初景平籍宜移还上省窃【阙】为晋籍所余须加宝爱若不切以留意则还复散失矣不识胄非谓衣冠凡诸此流罕知其祖假称髙曾莫此巧伪质诸文籍奸事立露惩覆矫诈为益实又上省籍库虽直郎题掌而尽日料校唯令史独入籍既重宝不可专委羣细若入库检籍之时直郎直都应共监视写籍皆于郎都目前并加掌置私写私换可以永絶事毕即出仍自题名臣又以为巧伪既外并称人士百役不及髙卧私门致令公私阙乏是事不举宜选史传学士谙究流品者为左人郎左人尚书专共校勘所卑姓杂谱以晋籍及宋永初景平及在下省者对共雠校若谱注通籍有卑杂则条其巧谬下在所科罚帝以是留意谱籍诏御史中丞王僧孺改定百家谱由是有令史书吏之职谱因此而置始晋太元中员外散骑侍郎贾弼好簿状大披羣族所撰十八州百一十六郡合七百一十二巻士庶畧无遗阙其子孙代传其业宋王刘湛并好其书日对千客而不犯一人讳湛为选曹始撰百家谱以助铨序伤于寡畧齐王俭复加得繁省之衷僧孺为八十巻东南诸族别为一部不在百家之数
　　论察举疏【天监中上疏】
　　顷自汉代本无士庶之别自非仕宦不至京师罢公卿牧守并还乡里小人瞻仰以成风俗且黉校棊布传经授业皆学优而仕始自乡邑本于小吏干佐方至文学功曹积以嵗月乃得察举人才秀异始为公府所辟迁为牧守入作台司汉之得人于斯为盛今之士人并聚京邑其有守土不迁非直愚贱且当今士人繁多略以万计常患官少才多无地以处秀才自别是一种任官非若汉代取人之例也假使秀才对五问可称孝廉答一防能过此乃雕虫小道非闗理功得失以此求才徒虚语耳【并杜氏通典】
　　答乐蔼书【按齐书乐蔼为豫章王嶷羣吏最见亲礼王薨蔼与约书以碑文为请约答书辞之至建武中王子子恪托约及太子詹事孔稚珪为文约竟为撰碑今集中所载节文是也尺牍清裁节録此书作答刘绘杨用修云绘请约为竟陵王碑约答书辞之后竟为之文选有此碑文今攷文选载约所撰碑止有安陆昭王一首而无竟陵王其竟陵王行状亦任彦升撰而不出约手不知用修之言何所征据岂以安陆讹为竟陵因以绘易蔼耶姑存其説以俟知者】
　　丞相风道旷独秀生民凝猷盛烈方范伊旦慗遗之感朝野同悲永当刋石纪功传华千载宜须盛述实允来谈郭有道汉末之匹夫非蔡伯喈不足以偶三絶谢安石素族之台辅时无丽藻迄乃有碑无文况文献王冠冕彝伦仪刑宇内自非一世辞宗难或与此约乃闾闬鄙人名不入第歘酬令防便是以礼许人闻命慙色巳不觉汗之沾背也
　　答陆韩卿论宫商书【按齐书陆厥字韩卿呉郡人少有风槩好属文与吴兴沈约陈郡谢眺琅琊王融以气类相推毂汝南周颙善识声韵约等文皆用宫商以平上去入为四声以此制韵不可増减世呼为永明体沈约宋书谢灵运传后乂论宫商厥与约书约答之】
　　宫商之声有五文字之别累万以累万之繁配五声之约髙下低昂非思力所举又非止若斯而巳也十字之文颠倒相配字不过十巧歴巳不能尽何况复过于此者乎灵均以来未经用之于懐抱固无従得其髣髴矣若斯之妙而圣人不尚耶此盖曲折声韵之巧无当于训义非圣哲立言之所急也是以子云譬之雕虫篆刻云壮夫不为自古辞人岂不知宫羽之殊商征之别虽知五音之异而其中防差变动所昧实多故鄙意所谓此秘未覩者也以此而推则知前世文士便未悟此处若以文章之音韵同弦管之声曲则美恶妍媸不得顿相乖反譬犹子野操曲安得忽有阐缓失调之声以洛神比陈思他赋有似异手之作故知天机启则律吕自调六情滞则音律顿舛也士衡虽云炳若缛锦宁有濯色江波其中复有一片是卫文之服此则陆生之言即复不尽者矣韵与不韵复有精麤轮扁不能言老夫亦不尽辨此
　　与范述曽论齐竟陵王赋书【述曽字子吴郡钱唐人齐永嘉太守入梁终太中大夫竟陵王幼时髙帝引述曽为之师友】
　　夫眇泛沧流则不识涯涘杂陈钟石则莫辨宫商虽复吟诵环回编离字灭终无所辨仰酬睿防防表寸长
　　答沈麟士书【麟士见齐】
　　独往之业虽闻前载髙尘逸轨罕或共时未尝不拊袠兴懐望古遐瞩尊贤拔俗遥然沈防自逺幽贞之操义髙篆防虽蒋诩不窥城市郑真名动京师何逺之有名山既乡内所丰清川又坐卧可对不出户庭而与禽尚齐美哉约少不自涯早爱虫鸟逐食推迁未谐夙愿冀幽期可托克全素履与尊弋钓泉皋以慰闲暮则生平之心于此遂矣
　　与陶景书【一作启】
　　先生糠秕流俗超然独逺列霓羽带总辔云霞方当名书綘简身游阙凭星夕卧望日朝飡而至理深防暧焉难睹虽欲下风问道未知厥路若夫栖迟闲逺咀咽琼芝出入清都师友灵圣循崖反迹无缺惟心【并艺文类聚茅山志作闗暧焉作暧然】
　　报博士刘杳书【杳字士深平原人懐慰子歴尚书左丞　尺牍作与陶隠居误约郊居新构阁斋杳为賛二首并所撰文章呈约约即命工书又题其賛于壁仍报杳书】
　　生平爱嗜不在人中林壑之懽多与时夺日暮涂殚此心往矣犹复少存闲逺澂懐清旷结宇东郊匪云止息政复颇寄夙心时得休偃仲长游居之地休琏所述之美望慕空深何可髣髴君爱素情多惠以二賛辞采妍富事义毕举句韵之间光影相照便觉此地自然十倍故知丽辞之益其事多辄当置之阁上坐卧嗟览别巻诸篇并为名制又山寺既为警防诸贤従时复髙竒解頥愈疾义兼乎此迟比叙会更共申析
　　报王筠书【筠见后】
　　【筠为诗呈约约书报之】
　　览所示诗实为丽则声和被纸光影盈字防牙接响顾有余慙孔翠羣翔岂不多愧下情拙目每伫新竒烂然总至懽兴巳尽会昌昭发兰挥玉振克谐之义宁比笙簧思力所该一至乎此叹服吟研周流恋念昔时幼壮颇爱斯文含咀之间儵焉疲暮不及后进诚非一人擅美推能实归吾子迟比闲日清觏乃申【盈字尺牍作盈宇下情一作古倩伫作好懽兴作惟舆振作服误比作出恋作忘申作中误】
　　与徐勉书
　　【约乆处端揆有志台司而帝终不用乃求外出又不许与勉素善遂以书陈情于勉勉为言于髙祖请三司之仪弗许但加鼔吹而巳先是约尝侍防与帝疏栗事少帝三事约谓人曰此公护前不让即羞死帝尝有憾于张稷稷卒帝与约言之约对失防及病呼道士奏赤章于天称禅代事不自己帝闻大怒约惧遂卒】
　　吾弱年孤苦傍无朞属往者将坠于地契阔屯邅困于朝夕﨑岖薄宦事非为己望得小禄傍此东归嵗逾十稔方忝襄阳县公私情计非所了具以身资物不得不任人事永明末出守东阳意在止足而建武肇运人世胶加一去不返行之未易及昏猜之始王政多门因此谋退庶防可果托卿布懐于徐令想记未忘圣道聿兴谬逢嘉运往志宿心复成乖爽今嵗开元礼年云至悬车之请事由恩夺诚不能宣风政光阐朝猷尚欲讨寻文簿时议同异而开年以来病増虑切当由生灵有限劳役过差总此凋竭归之暮年牵防行止努力祗事外观傍览尚似全人而形体力用不相综摄常须过自束持方可僶俛解衣一卧支体不复相闗上热下冷月増日笃取暖则烦加寒必利后差不及前差后剧必甚前剧百日数旬革带常应移孔以手握臂率计月小半分以此推算岂能支乆若此不休日复一日将贻圣主不追之恨冒欲表闻乞归老之秩若天假其年还得平健才力所堪惟思是防【并梁书】
　　贺齐明帝登阼启【明帝废郁林王自立约时为东阳太守】
　　窃惟皇源浚逺帝宝连晖基深庆厚道贯万叶而郁林凶德早树行悖人经逖聴之所未书宗庙之殆如缀百灵耸动九服回遑结后来之望思庇民之主日月以冀遐迩翘心伏惟陛下大圣在躬君徳夙表龙章日防焕若丽天纳麓賔门道风遐被睿化神行无思不洽狱讼允归天人戴仰屈飞龙之眇辔纡汾阳之逺情运尧心以临亿兆敷舜烈以膺宝命虽中宗之兴殷道宣后之隆汉德异世同符干载一揆刑措之业方逺隆平之基在焉率土含欣懐生戴赖况臣早蒙覆润夙荷恩灵踊跃外畿心不胜庆谨縃民和式流皇泽涂歌里抃载懐鳬藻
　　谢女出门宫赐绢绮烛启
　　桓室金缕本非所议孟姬作具独若未周慈泽曲临珍华兼重制为美服只绮易俦举而不息三夜有待
　　谢赐轸调绢等启
　　霜纨雪委雾縠氷鲜昔刘氏归国未闻汉储之礼曹植还蕃非降魏两之赐恩逾枉道贲深束帛
　　谢敕赐绢葛启
　　素采氷华絺文霜洁变溽暑于闺閤起凉风于襟袖
　　谢敕赐氷启
　　窃惟司寒辍响眇自前代淩室旷官歴兹永乆圣功阐物逸兴备甄穷深既采园池靡用有借羔秬无灾霜雹【并艺文类聚】
　　谢赐交州防榔千口启
　　龙编嘉实厥包遐逺【北户録注】
　　为皇太子谢赐御所射雉启
　　【齐文惠太子居东宫约为步兵校尉管书记迁太子家令】
　　轻銮防动宻翳徐张黄闲所彀矢无虚发南皮之获未足称工臣任惟守器事隔陪奉天慈曲降赐物颁禽
　　为东宫谢敕赐孟尝君劒启
　　田文重气徇名四豪莫及宝劒雄身故能威陵秦楚人髙事逺遗物足竒谨加玩服以深存古之懐
　　谢齐竟陵王教撰髙士传启【约与萧琛等与竟陵王游号为得人】
　　窃闻髙尚其事义光爻象贤者避世声焕典坟岂徒激贪勉竞澡身浴徳而巳尔乃大义训百代通风是以梁鸿苏伯记逺迹于前叔夜士安书髙尘于后虽去取异情羣略殊轸而独行必彰片言罔极贞操与日月俱悬孤芳随山壑共逺明公得一含道体二居宗迹屈岩廊之下神游江海之上爱竒商洛访美东都盖欲隠显齐功出处同致巢由与伊旦并流三辟与四门共轨肃奉明规思自罄勗
　　谢竟陵王示永明乐歌启
　　凤防鸾章霞鲜锦缛觌宝河宗未必比丽观乐帝所逺有慙德虽日月在天理絶称咏而徘徊光景不能自息谢竟陵王赉母赫国云气黄绫裙襦启
　　窃以积丝成防散茧腾花巧擅易水之间价贵丛台之下民受禄为养霑荷弥深圣恩曲渐自叶流根复袖緼裾岂伊恒饰荣新之宠固难轻报
　　谢司徒赐北苏启【司徒竟陵王　北苏北方乳酪也西河旧事云祁连山冬夏寒凉宜牧牛羊充肥乳酪好】
　　旷阻阴山之外眇絶蒲海之东自非神力所引莫或轻至圣慈普洽恩遍刍薇停镳惧喘既道于世务方驾四衢又兴言于俗表
　　谢启【竟陵王子良为丹阳尹后徙都督南兖徐青冀五州此启似约为子良作】
　　臣以莱孱初无秀业伊天宅照借海凭澜王爵早加藩麾夙树进不能闲诗西楚好礼北河退无以振采六条宣风万里懐慙起惧载溢心顔徙斾淮区迁金济服朱骖出邸青组临方瞻惟征宠俯仰亡厝【并艺文类聚】
　　为栁世隆谢赐乐游胡桃启【世隆见齐】
　　挺自禁园味逾井络动物回只在防必应此乃胡羯奔逃吉之先见者也【名物志】
　　梁文纪巻七
　　钦定四库全书
　　梁文纪卷八　　　　　　明　梅鼎祚　编沈约
　　武帝集序
