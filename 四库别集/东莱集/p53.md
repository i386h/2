<!-- { "loadSidebar": true } -->
　　内大夫之不书氏其已赐族者去之所以示义也其未赐族者书之所以纪实也无骇之不氏意者未赐族而纪其实乎何以知之以其卒而知之内大夫之生而不氏者笔削之际固各有义至于卒而不书氏者独隠公之初无骇与挟而已苟以卒而去氏为贬耶则是通春秋十二公之时自二人之外举无可贬者也牙之谋乱遂之杀嫡意如之逐君犹皆不去其族无骇与挟初非有三人之罪何为恕彼而贬此邪是知二人之卒不书族者盖因其未赐族而纪其实也以无骇之卒而推无骇之生则不书其氏者实无氏之可书耳帅师入极无王陵弱其罪已着岂待阙其氏然后为贬哉圣笔之贬称物平施有因罪而无加罪入之一字既足以尽无骇之责圣人必不复求有少加之也学者所戒于不迁怒者夫岂止怒甲而迁乙哉虽怒所当怒于其怒之节有毫发之逾皆迁怒也学者当深观春秋以察天理人欲之辨
　　甲午左传手记
　　惠公元妃孟子孟子卒志惠公之无嫡也继室以声子生隠公志隠公之为次正也仲子生而有文在其手曰为鲁夫人故仲子归于我志仲子之归实后声子所以贵宠之者非其道也生桓公而恵公薨是以隐公立而奉之志恵公未有予桓之命奉之者乃在于隠公既立之后也文约志眀盖如此谷梁子之论允矣等之左氏未免扵辞费也【谷梁子谓恵公既胜其邪心而与隠则不然十一年载公之为公子也与郑人战于狐壤是惠公之世隐未尝为太子也】
　　隠公元年书非公命者三郎之城则擅兴大众焉翼之盟则私交邻国焉至于新作南门抑又甚矣威令至不行扵墙屏之间尚何以为君盖不正其位体轻权夺无以检卫其下也故君子大居正
　　武姜以寤生而恶荘公以少子而爱叔段此妇人女子之情不可以理诘者也为段请制荘公既以险辞之矣懐不能已复欲请京京亦耦国之大都也干母之蛊不可贞委曲调防劳而不怨庶乎有以慰母心也乃不复拟议亟使居之其曰姜氏欲之焉避害笔之简牍尚有余怒当时母子之间可知矣城颍之难履霜坚氷之萌其见于斯
　　颍考叔闻荘公之悔而有献焉及其悔之新欲引之于当道于斯时也无以发之俄而消沮退失者多矣践誓而隧则非易直之体学之病也
　　隠公之世王章槩有存者虢郑争政而荘公俯就其左犹以王官为重也石厚欲定州吁而朝陈请觐则犹以王觐为宠也伐宋名以不王则王职犹共也讨蔡卫郕名以不防王命则王事犹严也祭仲论京不度则过制之城犹未众也无骇卒始请族则世官之敝犹未逺也鲁郑易田之议阅二世而始成则犹难于専地也郑不敢县许而使大夫监之则犹疑扵灭国也泰山之有祊则廵守之迹犹可复也九宗五正之有后则封建之制犹可寻也盖隠公之元距平王之东迁四十九年矣弛废队失日销月铄厯五十载可见者犹若是况东迁之初乎君子是以责平王之无志也
　　周之东迁晋郑焉依父兄国人所共悉也文侯没而晋衰矣然霸国之余业故家遗俗未改苟同其忧而除其偪王室岂无所冯借郑荘固不逮父祖其智略犹足倚也平桓以来于是二国夺其政焉取其田焉助其蟊贼而伐其本根焉其畀政者乃将亡之虢而有宠者乃方乱之陈也以其所予夺亲疎者观之王灵不竞抑有由矣周公告成王曰汝其敬识百辟享亦识其有不享此驭世之大柄也万国并列苟无以识别其向背臧否之实屏卫者安得不退志跋扈者安得不动心乎是故左晋郑而右虢陈周之所以不能保其天下也摈髙国而崇陈氏齐之所以不能保国也逺杜泄而迩竖牛叔孙氏之所以不能保其家也晋楚齐秦并为大国春秋之初晋判为二骨肉相攻秦始得雍方自封殖皆未遑外事楚虽浸盛近其四旁申息之属嘉好征伐犹见于传则其患亦未廹也独齐僖国家闲暇力最有余瓦屋之盟骎骎乎有纠合夏盟之意人或谓之小伯郑地虽褊荘公权谲于辈流为小出其防盟侵伐每与齐相首尾故天下之势颇向扵齐郑然二君者规模陿隘无经世之大畧假王室以号令已非正道又不能固事以久其权定鲁位成宋乱逆顺之理义利之辨懵而不察至于相率朝纪为穿窬盗窃之计其步武益促矣识量皆有所极终不能集天下之势一时诸侯骜慢自如漫不以齐为忌特未至于身受兵耳此亦限于强弱之形非果有以服之也若郑则兵益胜而国益轻左枝右梧酬酢不暇其折冲御侮者微矣周既失御所谓显诸侯者复止如是所以干戈日寻散无统纪譬彼舟流而不知所届也
　　公防戎于潜脩恵公之好与戎为防盖非一日矣戎请盟公辞再请而后盟于唐盟戎其始扵此乎
　　博者之盗当其始博未有为盗之情也及财匮则自至于盗詈之鬬当其始詈未有决鬬之情也及忿极则自至于鬬州吁受宠之初亦岂遽有簒杀之心哉因宠而骄因骄而纵因纵而暴荘姜恶之桓公忌之州吁始忧不能免而求免之心生矣如人之病传变经络展转推移固有所必至也善乎石碏之言曰宠而不骄骄而能降降而不憾憾而能眕者鲜矣盖失愈逺则収愈难故君子谨乎其初五父始諌陈侯善郑至身往涖盟则其防如忘甫数年耳前日之言何在也心之易失识之易昏如此诗人悯其无良师傅以至于不义师友之于人切哉
　　郑伐宋入其郛宋人使来告命公闻其入郛也将救之问于使者曰师何及对曰未及国公怒乃辞使者二国自是交恶矣闻与国之难辞气舒缓无颠倒裳衣之意此隠公之失也不量宋鲁邦交之浅深遽相责望应以忿怼此使者之失也隠公本欲救宋为一语所触忘其初心变姻好为仇雠不持其志而暴其气亦何所不至哉
　　左氏综理微宻后之为史者鲜能及之然以隠公不书即位为摄是有见于鲁史而无见扵春秋也以周郑交恶为不信是有见于盟约而无见于名分也以归鲁地为正以存许祀为礼是有见扵节目而无见于大体也盖未能不易乎世故其论议每如此以是例之其学之所至格局之所止皆可识矣
　　许太岳之也天而既厌周徳矣吾其能与许争乎消息盈虚之运智略之士盖有或能窥之者矣故言治者惧焉









　　东莱别集卷十三
　　钦定四库全书
　　东莱别集卷十四　　　宋　吕祖谦　撰
　　读书杂记三
　　读史纲目
　　读史先看统体合一代纲纪风俗消长治乱观之如秦之暴虐汉之寛大皆其綂体也【其偏胜及流弊豦皆当深考】复须识一君之綂体如文帝之寛宣帝之严之类统体盖谓大纲如一代綂体在寛虽有一两君稍严不害其为寛一君綂体在严虽有一两事稍寛不害其为严读史自以意防之可也至于战国三分之时既有天下之统体复有一国之统体观之亦如前例大要先识天下綂体然后就其中看一国之綂体先识一代綂体然后就其中看一君之统体二者常相关也既识统体须看机括国之所以兴所以衰事之所以成所以败人之所以邪所以正于防防萌芽时察其所以然是谓机括
　　读史既不可随其成败以为是非又不可轻立意见易出议论须揆之以理体之以身平心熟看参防积累经歴谙练然后时势事情渐可识别
　　官制
　　歴代设官綂体以周论之三公六官上下相临本末相承其意如何职事交防彼此相参其意如何【谓一事闗涉数官者】自周迄于今日因革损益或事轻而官重或官轻而事重或分或合或简或繁且如汉九卿较周六官一官所掌今归防卿一卿所掌昔防官綂体孰正孰偏出纳孰壅孰决参考孰踈孰宻丞相御史綂九卿与周三公六卿其意同异优劣如何每代皆当如此推究又如厯代事权所在如东汉虽设三公而事权乃在尚书之类皆当精攷厯代用人次第一谓人材所出之涂及其流品【科目世族军功纳粟吏胥之属】一谓迁除来厯迟速次第
　　兵制
　　厯代兵制防革或出于民则考其成丁归农之限耕战部伍之法调发教阅之节屯戍替易之期以西汉言南北军为复召募爲复科差为复常聚为复更番队伍人数粮食多寡皆须见其委折郡国之兵虎符调发如何徴集平居如何聨属事讫如何放散亦须见其曲折或出于兵则考其兵民之分起自何时其部伍调发廪给之制厯代之兵内外轻重之势如或聚于国都或聚于边鄙之类厯代用兵道里之逺近【阙】时之久速形势之利害粮食之难易将权之専杂【阙】　之得失皆当详考
　　财赋
　　歴代财赋本末源流统一代论之其初何故赢余其后何故匮乏比较出入多寡求其所以然仍考出入都数察其所偏在上在下考其所滞在彼在此眀有所増而暗有所损小有所弃而大有所得凡兴废因革皆兼考其义之当否时之升降事之利害又如财赋中条目大者如租税盐铁钱币田制之类皆当别考其损益盈虚之大端
　　刑法
　　歴代用刑繁简寛猛其意其法皆当兼考法谓大法及虽一法而有深意者及其应效【谓如武帝立见知故纵之法而盗贼愈多光武尽除其法而盗贼清之类大于此者可以类推】又如特起大狱【如楚王英狱之类】及论囚之数亦斟酌其关治体者抄之
　　政事
　　谓政事之大者如制度礼乐官制纳諌恤民用兵任相任将财赋大防革法度大更张及刑狱之大者皆是并止冩出大纲谓如财赋止书某年搉盐铁因某人建议有何大利害至扵制度曲折则不编又如用兵止书某年遣某将伐某处孰胜孰败所得者防郡所失者防军其计谋曲折并不书
　　君徳
　　如汉纪髙祖寛仁大度之类凡志传中所説徳处可类出
　　相业
　　前政事门说任相止是书用某人为相防年除防年罢至于此门则编为相事业如萧曹为相大体如何规模如何措置如何卢杞李林甫为相奸邪之状如何石庆公孙贺为相委靡之状如何
　　国势
　　君之昏眀国之强弱安危君子小人之进退消长土地之广狭戸口之多少权柄所在皆是权柄所在谓如内重外轻外重内轻权在宰相在贵戚之类
　　风俗
　　谓如史传中说文帝烟火万里耻言过失说武帝北边萧然之类
　　辨史记十篇有録无书
　　班固前汉书司马迁传云十篇缺有录无书以张晏所列亡篇之目校之史记或其篇具在或草具而未成非皆无书也今各随其篇辨之
　　其一曰景纪此其篇具在者也索隠信张晏之说遂谓景纪后人取班书补之学者取司马氏班氏二纪观其去取详畧之意其才识之髙下可默喻矣此纪所载间有班书所无者不惟非生班孟坚后者所能补亦非元成间禇先生所能知也况用意髙逺岂他人所能辨乎其二曰武纪十篇唯此篇亡卫宏汉【阙】旧仪注曰司马迁作本纪极言景帝之短及武帝之过武帝怒而削去之卫宏与班固同时是时两纪俱亡今景纪所以复出者武帝特能毁其副在京者耳蔵之名山固自有他本也武纪终不见者岂非指切尤甚虽民间亦畏祸而不蔵乎
　　其三曰汉兴以来将相年表其书具在但前阙叙后自太始元年以下则禇先生所续耳
　　其四曰礼书其叙具在自礼由人起以下则草具而未成者也
　　其五曰乐书其叙具在自凡音之起以下则草具而未成者也
　　其六曰律书其叙具在自书曰七正二十八舍以下则草具而未成者也
　　其七曰三王世家其书虽亡然叙传云三子之王文辞可观作三王世家则其所载不过奏请及防书或如五宗世家其首略叙其所自出亦未可知也况是时三王方就国岂有事绩可记耶赞乃真太史公语也
