<!-- { "loadSidebar": true } -->
　　门下三载考绩陟明虞舜所以和庻政诸侯有功进律成周所以绥万邦朕仰法帝王之抚外【阙】隆师守之【阙】选维时良牧适应更书宜颁易地之恩仍付拥旄之节载涓刚日具谂广庭端明殿学士知洪州充江南西路安抚使某行餙而才髙识明而虑逺委质蚤陪于休运立朝每告于嘉猷深简异知屡膺烦使裕惟绰绰政有出以皆长刃则恢恢事无难而必济乆联华于秘殿庸制阃于章江化洽胶东民多増于占口令行渤海兵絶弄于潢池借留虽切于众情宠擢方深于朕意眷髙闽之督府奠长乐之奥区任军十连威临八郡繄尔干方之畧副予推毂之求抚绥兼緫于兵农节制并加于骑歩既事权之弥重岂褒进之敢稽是用辍从通籍之清班改畀专征之黄钺髙牙大纛陟东阳上将之坛钩膺镂锡贲南国元戎之乗仍陪増于书社且真衍于戸租裒是徽章旌予循吏于戱文事之有武备既迭处于两涂善教之得民心尚勉图于多绩维驭众牧人之不怠何赐金増秩之足云嗣有畴庸迟卿报【阙】可特授保寜军节度使知福州充福建路安抚使马歩军都总管加食邑食实封主者施行
　　诰
　　徽猷阁直学士提举醴泉观某除礼部侍郎诰
　　勅分六职于中防共厘庻务正贰卿于宗伯尤号清曹非夫有令问广誉而施诸身识前言徃行以蓄其徳则何以助我中和之化仪于侍从之班乆叹才难盍从试可徽猷阁直学士提举醴泉观某学繇真积业以勤精词华为多士之宗献纳得近臣之体践掦滋乆名实具昭燕逰内总于祥源禁直宻联于邃阁朕方旁招彦士粉饰隆平稽三王损益之文悯五季袭沿之陋礼乐自天子出将成列圣之典章笾豆则有司存兼采诸儒之议论资尔直清之誉副予制作之官上而修神天庙社之盛容下以正玉帛鼓钟之末节使汉文焕焉可述则周道粲然复兴其体忱言毋为聚讼可特授尚书礼部侍郎
　　太常少卿除右谏议大夫诰
　　勅帝莫盛于尧舜王莫贤于三王然犹设诽谤之木立敢諌之皷顾惟凉菲其敢怠遑敷求直臣寘诸七人之列所以广聦明禆不逮也虚位乆矣乃今得之太常少卿某行蹈规绳言有坛宇不为激讦而直道自着未尝謟附而间言莫闻可谓刚毅而近仁中立而不倚者矣擢在左右朝夕纳诲庻几责难于君而置朕无过之地用辍奉常之少列来参骑省之西班夫愿治之朝工诵箴谏瞽史以诗况尔名载从臣之籍官以讽议为称言聼计从朕敢不勉予违汝弼盍忱念哉可特授右谏议大夫
　　诏
　　令监司郡守搜访遗书诏
　　门下汉治方兴陈农奉求书之诏唐文载郁苖发分出使之权七畧之奏以成四部之藏复盛稽诸徃谍具有成规朕法离照以当阳体贲文而御宇乆矣灵防之伯偃尽戢干戈粲然东壁之星明勃兴道术乃眷藏书之府属予稽古之心虽钿轴牙籖渐致充盈于三舘而漆书壁简尚多散逸于四方比娄饬于攸司何未孚于至意爰加申谕益俾旁求启时金节之臣暨尔铜符之守或观风问俗知典籍之所存或宣化承流体国家之先务合修乃职悉上送官视隋朝嘉则之名靡容饰伪按我祖崇文之目庻可补亡茍闻篇帙之鼎来奚吝龙光之宠锡毋为烦扰以负使令故兹诏示想宜知悉
　　令侍从举贤良诏
　　门下昔我祖宗以圣继圣皇极既明防阶既平年糓娄成兵革永清可谓追三代之轨辙起汉唐之陵夷矣然犹博求贤隽咨诹治道于时异才軰出乐告以善故能致理于未乱弭患于无形布在方册可覆视也肆朕寡昧奉承大统永惟万几之重不敢自逸固尝当馈而辍食未明而求衣为政虽勤治则未极思得方闻之士披心腹露肺胆告我以不逮博我以未闻庻几民隠以彰吏奸以白善政善教可举而行歴年滋多乃未有裒然应选者意朕不敏所以求之者未至欤将朝多阙失子大夫鄙我而莫之告欤抑在位者奉令不防而视为文具欤何诏音数下而奉诏者阙如也以今凖昔朕甚恧焉公卿侍从其体朕勤勤之意各以所知来上朕将临轩而发策虚已以受言为国得贤岂惟予一人之庆卿等与有荣焉故兹诏示想宜知悉
　　表
　　代百官贺皇太子生表
　　臣某等言天佑圣神君万年而锡祚祥开禁掖震一索而得男仰九庙之殊休浃庻邦而頼庆臣某等诚欢诚抃顿首顿首臣等闻宣王之占吉夣适在中兴之时大姒之嗣徽音迄臻十子之应播芳猷于雅什彰厚徳于皇家有美于今无慙在昔盖上圣系隆于我宋已符考室之安肆中宫祗法于慈寜共底思齐之盛恭惟皇帝陛下溥将骏命光绍寳图仁恩丕冒于华戎惠泽毕渐于动植外焉勤政用纲纪于四方内则齐家宜本支之百世况复化同螽羽礼举燕禖后妃无嫉妬之心弓韣有蕃昌之祷果毓银潢之粹茂凝琼榦之晖懽动画堂岂特下莞而上簟庆钟长乐遂将含饴以弄孙臣等谬列缙绅共趋班缀拱赤墀而兽舞望丹扆以嵩呼使夀使富而多男方协华封之祝宜民宜人而受禄载歌成诵之章臣等无任瞻天望圣激切屏营之至谨奉表称贺以闻臣等诚欢诚抃顿首顿首谨言
　　代中书舍人谢除翰林学士表
　　臣某言凤掖演纶乆俟黜幽之典銮坡裁诏误叨儤直之荣拜命周章扪心愧汗臣某诚惶诚恐顿首顿首臣伏以禹谟舜典周诰商盘徳意具孚虽本帝王之恻怛训词播告亦须臣下之讨论惟坦然明白于一时故粲若流传于万世矧惟圣代丕振文风承明著作之庭毕来俊彦金马玉堂之士尤遴选抡宜得名儒专承内命如臣者防无他技累有至愚粗知前哲之可师每叹小才之难强萤窻夜学烛莫望于金莲蓬户乆居班岂知于玉笋奋身一第糊口四方叨逢盛世之旁求获与羣贤而并鹜骤离奥渫服在髙华润色非长怅已穷于薄技论思莫効居有负于厚恩窃幸保全敢希进擢岂谓忽从西户躐寘北门以荒芜之学而备顾问于禁林以骩骳之文而助发挥于睿宠虽至矣惧亦随之此盖伏遇皇帝陛下圣以日跻智繇天锡垂拱视民之阜始终典学之修孔子多龙集大成而自得髙皇善任屈羣策以无遗遂致采葑俯令视草臣敢不告谋猷于后以圣王为师聼汉诏于山东少补中兴之治布尧言于天下庻无内相之慙臣无任感恩荷圣激切屏营之至谨奉表称谢以闻臣某诚惶诚恐顿首顿首谨言
　　露布
　　唐交河道行军大总管破髙昌露布
　　尚书兵部臣君集等言臣闻昆夷为患文王歌三防之诗西域弗賔武帝有贰师之举方属同文而致治讵容异类之逋诛我国家天覆羣生子来九服雕题交趾悉上鸿胪之名辫髪文身咸颁贞观之朔惟髙昌之有国当文防之嗣王慕义献琛初愿陪于臣妾戴恩执贽旋请觐于轩墀锡寳贿以増蛮夷之光赐宗盟以笃伉俪之宠岂谓輙忘大徳敢蓄异图猫逰其堂自为猥语日照于雪靡畏謡言至于怒螳臂而破焉耆之属城肆狼心而掠诸国之贡币玺书屡下犷性莫悛犹令拱极以来朝乃假负薪而方命昔防风后至首闻夏后之奋威呉濞疾辞卒致条侯之问罪矧伊小丑僻处一隅茍天朝号令之靡行则蕃部觐瞻而是效义夫衘愤髪或冲冠智士合谋筹思借箸皇帝陛下徳隆懐逺功极寝兵惠泽敷施固将南洽而北畅风声震叠岂惟西被以东渐谓犬羊或肆于悍骄草芥寜劳于剪薙迫神人之共恕悯种落之纒灾是命顔行徃伸薄伐臣等上遵成算敢惮遐征合突厥之骑兵按金城之方畧从天而下甫临碛口之衡无地以容遽易穹庐之箦厥惟智盛时谓顽童方厘靣以长号亦称兵而旅拒攻虽旷日进必俟时伐叛正辞初匪陈汤之矫制缓师殄防庻几充国之屯田既图万举而万全聊示七擒而七纵秋髙木落士饱马腾何力捐躯鏖战防【阙】　之壤【阙】　　劲骑逼交河之城惟奉头窜鼠以无偕意肉袒牵羊而有请尚懐狡计来置防辞纷矢石以四攻引梯冲而直上髙墉大震举族就防畧定三州重入职方之籍荡平五县悉除戎索之疆此盖陛下神武惟掦皇威克畅故得玉闗柝静邉城无昼闭之惊葱岭尘清谪戍有晏眠之乐西旅之獒自至大宛之马方来臣叨总戎昭偶逃薄责戮槀街之邸竦观邦法之行称都防之觞伫効封人之祝臣等无任庆快激切之至谨差某官奉露布以闻
　　唐淮西宣慰处置使平淮西露布
　　尚书兵部臣度等言臣闻海天覆圣王务广于深恩电击霜飞贼子自贻于显戮盖鸱枭鸣则孔鸾逝稂莠盛而穜稑衰不伸禁暴之威曷致止戈之武我国家命由帝眷化与天通梯航外徧于百蛮莫非王土玉帛内朝于万国共惟帝臣既登乔岳之封遂偃灵防之伯然而防维稍缓蝼蚁溃隄鞭策或寛驽骀覂驾肆强藩之防扈负累叶之濡鐡钺乆稽神人共鬱运启中兴之旦时逢上圣之君数贡考图责包茅之不入夷凶剪乱愤太阿之倒持奋刚防于九重收威权于诸镇斩惠琳而夏服执刘辟而蜀平偏师耆定于江东妙策肃清于河北敢干国纪惟此蔡方将以卒顽自擅三州之众帅非廷授殆更四纪之余少阳才掩于盖帷元济輙要于旌节龙章未锡虿尾遽摇虐甚三苗罔化姚虞之徳罪逾有扈难逃夏启之诛皇帝陛下干徤天行夬掦号厉屏百辟拘挛之议惩一时姑息之风羽檄外驰兵符中出愧非才选谬緫戎昭合诸将之智谋鼓六军之义勇祃牙甫毕横槊顿前光顔提魏博之师重嗣帅陜益之众既令公武攻其北以摧锋申命文通战于东而犄角争先用命弗迓克奔死狐首丘但恃并兵于廻曲疾雷破柱岂知引道于文城王旅夕驰贼巢宵覆渠魁就系窟难狡兎之藏逆党徧擒网蔑呑舟之漏旋布圣朝之柔治俯寛编户之胁从阖境春回欢声风动淮山改色重归禹服之图汝水朝宗再见尧天之日此盖陛下皇威有絶睿算无遗力兴节制之师尽革故常之弊克殱大憝丕显隽功方将奏凯上都献俘九庙正今日鲸鲵之戮絶异时蛇豕之妖臣等頼天之灵敌王所忾蛮荆率服初无方叔之壮犹江汉既平行对宣王之令闻臣度等无任庆快激切之至谨差某官奉露布以闻
　　檄
　　汉河西大将军谕隗嚣檄
　　汉河西大将军凉州牧窦融檄天水隗将军曰盖闻中原鹿走英雄未免于纷争沸鼎鱼逰明哲必思于欵附倘昧先知之智难逃后至之诛属者炎正中微緑林四起大或自王于郡国小犹称制于藩方露塞颷回天亦厌于莾恶风挥日照人皆思于汉仪乃眷南阳有开真主仰符天命应白水以飞龙俯结众情推赤心而置腹故能集防邓四七之将破寻邑百万之师铜马横行俄闻殄防赤眉旅拒旋见芟夷爰沉先物之几懋启中兴之治猛虎啸而谷风必应太阳升而爝火何施将军夙鉴盛衰允懐忠恪挈一方之生聚归上国之贡输固尝遣子以来朝寻复兴师而助顺载纪旂常之绩方申带砺之盟奈何轻肆狂谋輙懐非望惑奸憸之防説僭名号以宣骄内据凉州兎株是守旁连蜀道蛙井与居既拥众以偷生且防边而送死皇帝推匿瑕之度抑问罪之兵盖念前功兾图后効倘亟知于三省勿迷执于一偏防飞悔过之章再谨守藩之度则必转祸为福去危就安岂徒宗族之尽全谅亦恩光之狎至茍恃蜂屯之众尚甘燕幕之居至诸将之长驱凛孤城之横溃噬脐罔及授首何疑昔呉芮効忠世裂长沙之壤田横亡命身贻海岛之羞顾逆顺之灼分惟智愚之审择勿辜忠告自蹈覆车
　　桂广观察使谕遴管伐黄贼檄
