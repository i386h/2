<!-- { "loadSidebar": true } -->
　　有先竹于胷中则本末畅茂有成竹于胷中则笔墨与物俱化津人之未尝见舟而便操之惟其熟也夫依约而觉至于笔墨而与造化者同功岂求之他哉盖庖丁之解牛梓庆之削鐻与清明在躬志气如神者同一枢纽不容一物于其中然后能妙若夫外矜于众人议已内藏于识不似则画虎成狗画竹成栁又何怪哉观此竹又知其人有韵问其主名知其为克一道孚吾友张文潜之甥也宜有外家风气吾道孚人物英秀文章自不凡使胷中有数千巻书便当赏购千金安用乞灵于文湖州哉
　　题逺近圗后
　　此图燕贵之来昆云仍也穷山野水亦是林下人窠窟然烈风偃草木客子当藏舟入浦溆中强人力牵挽欲何之耶双井永思堂书
　　题北斋校书圗后
　　往时在都下驸马都尉王晋卿时时送书画来作题品辄贬剥令一钱不直晋卿以为过某曰书画以韵为主足下囊中物无不以千金购取所病者韵耳收书画者观予此语三十年后当少识书画矣
　　防李太白诗草
　　观此诗草决定可知是胷中潇洒人也涪翁书
　　跋怀素千字文
　　予尝见怀素师自叙草书数千字用笔皆如以劲铁画刚木此千字用笔不实决非素所作书尾题字亦非君谟书然此书亦不可弃亚栖所不及也
　　防兰亭记
　　此本以定州兰亭土中所得石摹入棠梨板者字虽肥骨肉相称观其笔意右军清真风流气韵冠映一世可想见也今时论书者憎肥而喜瘦党同而妬异曾未梦见右军脚汗气岂可言用笔法耶元符三年四月甲辰涪翁题
　　防唐宗脊鸰颂
　　唐太宗妙于书故髙宗虽潦倒怕妇笔法亦极清劲宗书班班犹有父祖风此如长沙王十世后孙子犹似其祖耳
　　防东坡写老杜岳麓道林诗
　　书真印偶不可解也若有人捕得可于子瞻处请数枝竹木充实
　　防唐彦猷书
　　唐彦猷钱穆父皆学欧阳率更当得其髣髴者
　　防东方朔画賛
　　东方生画賛用笔极痛快时传摹去真甚逺犹可喜
　　跋苏子美帖
　　苏长史用笔沉实极不凡然四十年来絶难得知音也
　　跋周子发帖
　　子发临书殊劲但并使古人病韵耳
　　跋杜祁公帖
　　杜祁公七十老人书自能如此亦自难得
　　跋张伯益帖
　　张伯益作篆字殊有不凡处作真行乃如此李留台书多得古人法虽有筋骨而伤肉至伯益学之只成世间风肥人耳
　　跋蔡君谟书
　　君谟渇墨帖髣髴似晋宋间人书乃因仓卒忘其善书名天下故能工耳
　　跋潞公帖
　　余尝论潞公书极似苏灵芝公曰灵芝墨楮耳盖不肯与灵芝争长今观到洛为儿子赴许昌帖笔势清劲真不愧古人元祐二年正月八日黄某
　　书棕扇
　　余书十棕心扇未敢谓毫髪无遗恨不几乎波澜独老成者耶
　　跋七叔祖主簿与族伯侍御书
　　注启初注在江陵与吾侄相见时未得叙宗今日之防幸露底里始吾髙祖本东阳人与吾侄五代祖实亲昆仲也唐季畔涣思避兵难乃携持书室来分宁卜遗种之地伯仲非不睦也终以占田稍艰势阻饥遂一族贾于长沙世移事变宗盟遂寒我先兄游屋初得与先丈侍禁叙宗戚迩来不过二十年复得谈昭穆之旧喜可知也昔者晋霸天下执牛耳盟于曹郑鲁卫罕有不睦于齐楚之国干戈日寻诗曰不如同姓此诚古人切切厚其亲也分宁之宗我伯仲幸五人中进士科其他皆汩汩与常民等语之衣食之事未甚坠也长沙之宗惟吾侄秀异不羣于长沙分宁两宗间真贤子弟也吾有所望侄大振吾宗以无忘我先君伯仲辛勤避兵之劳也旅中苦病气且归南阳叙此不及款款注奉削晦甫宗盟
　　此书乃七叔祖作南阳主簿时族伯父晦甫侍御叙宗盟书也叔祖梦升是时年四十文章妙一世欧阳永叔爱叹其才称之不容口不幸明年遂捐馆舍于南阳耳晦甫雅意本朝以孤逺论国家大计知无不言应诏而西不幸以疾殁于三衢二先生皆吾宗之豪杰也其大过人者不得少见于世于今两宗人物眇然堪为流涕建中靖国元年三月丙子诸孙朝奉郎新知太平州黄某敬防【右得于侍御之孙楙】
　　防欧阳文忠公撰七叔祖主簿墓志铭后
　　叔祖梦升学问文章五兵从横制作之意似徐陵庾信使同时遇合未知孰先孰后也然不幸得人间四十年尔使之白髪角逐于英俊之塲又未知与欧阳文忠公孰先孰后也梦升既乖牾不逢尝以文哭世父长善云髙明之家尚为鬼瞰子之文章岂无物憾盖自道也安世十三弟秀而不实使人气塞于今孙曾特多英妙之质力学不休安知来者之不如今也绍圣元年五月诸孙某记【右家藏真迹】
　　书自作苦笋赋后
　　余生长江南里人喜食苦笋试取而尝之气苦不可于鼻味苦不可于舌故常屏之未始为客一设雅闻简寂观有甜苦笋毎过庐山常不值其时无以信其説及来黔中黔人冬掘苦笋萌于土中才一寸许味如蜜蔗而春则不食唯僰道人食苦笱四十余日出土尺余味犹甘苦相半觉斑笋辈皆苦淡少味盖神农之所漏有莘庖圣所未达者耶故作此赋以晓蜀人方苦笋时砻姜和醯然茅火中而荐之目食百数至老不可食而后巳未尝能作病也【右有石刻】
　　题东坡像
　　元祐之初吾见东坡于银台之东其貌不尔绍圣之元吾见东坡于彭蠡之上其貌不尔绍圣之末有僧法舟见东坡于惠州之市其貎不尔而彭山石瑜作东坡之象焉廖宣叙东坡年家子也而谓之然余安敢独谓之不然【右有石刻】


　　山谷别集巻十
　　钦定四库全书
　　山谷别集巻十一
　　宋　黄庭坚　撰
　　题防
　　书姚君玊诚轩记后
　　元祐初僰道廖成臾病几不济梦或告之曰毉王子且来起汝觉而姚君玉在门遂用姚君之方得无恙后三年涪翁讯其梦曰岐伯雷公秦越人淳于意皆世之毉王也今神目姚君以为毉王子葢言其方有所师承云闻姚氏父子经方授之于成都蓝璹谓老蓝者也夫毉能使人爱信其人决非偶然王定国以罪窜后数月君玉砻石刻此记其人葢可与同忧患更盛衰者元符八月巳夘涪翁书
　　书赠日者栁彦辅
　　栁彦辅是耆卿之孙决王公贵人生死祸福尝面道郓州刘相国蕲春之旤未巳必且播迁岭表巳而皆然为余言二三贵人事在一嵗间亦难言哉又许余官职云云大体见于六十二故书遗之丙戌年当一笑也崇宁元年闰六月甲戌脩水黄某书
　　书赠花光仁老
　　比过骜山防芝公书记还自岭表出师所画梅花一枝想见髙岭乃知大般若手能以世间种种之物而作佛事度诸有情于此荐得则一枝一叶一防一画皆是老和尚鼻孔也
　　余方此忧患无以自娱愿师为我作两枝见寄令我时得展玩洗去烦恼幸甚此月末间得之佳也某有梅花一诗东坡居士为和王荆公书之于扇却待手写一本奉酬也
　　九月九日书赠初和甫
　　徃时曹子桓赠钟元常书云嵗徃月来忽复九月九日九为阳数而日月并应俗嘉其名故以飨燕髙防是月也律中无射言草木凋落无有射余于时黄花纷然独秀非夫含乾坤之中和体芬芳之淑气安能致此故屈平悲冉冉之将老思餐秋菊之落英辅体延年莫斯为贵谨奉一柬以助彭祖髙人初和甫节行甚美其厌世俗如惊之鸟见机之鸥余故乐以古人之风赠之如子桓元常所以立名于世吾极不解独喜其知九日黄花可贵耳【先生书此防初和甫当时无诗今集中有和初公卢泉三章叙说官河外相与友善之意甚详】
　　刻先大夫诗跋
　　先大夫平生刻意于诗语法类皆如此然世无知音小子不肖晚而学诗惧防言之几絶故刻诸星子湾以俟来哲某记
　　书送李愿归盘谷序遗吴周才
　　眉山吴周才季成智术能笼羣狙以朝三暮四用人人莫能得其要领其居辄能长雄其等夷初欲以铁冶致万金乃去而以诗书发身既而冶功且败且成如是二十余年照镜见白髪则自叹曰吾其讫于此乎因刻意教其子不爱金钱聚书聘士与其子居筑金箱浩之盘中为屋百楹将老焉犍为之俗谓江之瀼水为浩季成之所卜筑在山阿江舡之上下金箱者见其垣表不见其屋鳞鳞也因书盘谷之歌遗之季成之老于金箱其子力以诗书显乎皆观是篇可以得意山谷老人书【右有石刻】
　　防韩退之送穷文
　　送穷文盖出于扬子云逐贫赋制度始终极相似而逐贫赋文类俳至退之亦谐戏而语稍庄文采过逐贫矣大槩拟前人文章如子云解嘲拟宋玉答客难退之进学解拟子云解嘲栁子厚晋问拟枚乗七发皆文章之美也至于追逐前人不能出其范围虽班孟坚之賔戏崔伯庭之逹防蔡伯喈之释诲仅可观焉况下者乎
　　题东坡大字
　　东坡尝自评作大字不若小字以余观之诚然然大字多得顔鲁公东方先生画賛笔意虽时有遣笔不工处要是无秋毫流俗元符三年十二月甲辰夕天下雪而大寒呼酒解指弮乃能书此山谷老人题
　　题唐本兰亭
　　绍圣元年六月乙未上蓝院南轩同程正辅观唐本兰亭虽太姿媚不及定州石刻清劲然亦自有胜处洛神赋余尝疑非王令遗墨岂古本既零落后人附托之耶周越少收敛笔势亦可及此
　　题魏郑公砥柱铭后
　　余平生喜观贞观政要见魏郑公之事太宗有爱君之仁有责难之义其智足以经世其徳足以服物平生欣慕焉故观砥柱铭时为好学者书之忘其文之工拙所谓我但见其妩媚者也吾友杨明叔知经术能诗喜属文为吏干公家如巳事持身洁清不以夏畦之面事上官不以得上官之面陵其下可告以魏郑公之事业者也故书此铭遗之置砥柱于座旁亦自有味刘禹锡云世道剧頽波我心如砥柱夫随波上下若水中之鳬既不可以为人师表又不可以为人臣作则砥柱之文在旁并得两师焉虽然持砥柱之节以事人上官之所不恱下官之所不附明叔亦安能病此而改其节哉建中靖国元年正月庚寅系船王市山谷老人烛下书泸州史子山请镵诸石
　　书乐天忠州诗遗王圣徒
　　营丘王圣徒守忠州其治民事如庖丁之解牛其防吏奸如痀偻之承蜩故不几时郡中无一事颇以樽俎求乐天平生行乐处集歌舞醉其僚予故书乐天忠州得意诗遗之使知予欲粲然于其间而不得也绍圣三年十二月初七日涪翁书
　　题东坡水石
　　东坡墨戏水活石润与今草书三昧所谓闭户造车出门合辙
　　题作庵
　　木龙者数百年世黄葛冠岩穴穿矫防诘屈乆伏而发若有神物岩东北有荔枝初亦不实宗徳既作庵郁郁若受湔祓元符之元冬十一日
　　题太学试院
　　元祐三年正月乙丑锁太学试礼部进士四千七百三十二人三月戊申奏号进士五百人宗室二人子瞻莘老经父知举熈叔元舆彦衡鲁直子明参详君贶希古履中器之成季明畧无咎尧文元忠遐叔子发君时天啓志完防检试卷是日侍御史日晏不来为子发书
　　题固陵寺壁
　　天水张茂先世家南昌黄某鲁直弟叔向嗣直建中靖国三年丁夘同来时左绵道人思顺开法席于此山道俗归心荆棘草莱化为金碧时新雨晚晴同登钟阁观白盐之崇崌想少陵之风流叹大雅之不作徘徊乆之
　　题胡氏所憇亭壁
　　山谷老人税驾而饭嘉作亭之意为书此榜崇寜之元五月之吉实乙夘黄某云
　　题西林寺壁
　　黄某弟叔豹侄柄子相及朱章刘羲仲李彭同来瞻永禅师素像观碑隂顔鲁公题字爱碧甃流泉凌厉暑气徘徊不能去崇宁元年五月癸亥
