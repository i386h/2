<!-- { "loadSidebar": true } -->
　　广陵散
　　韩皋善琴尝谓广陵散有嵇生之寓意司马懿自诛曹爽逆节已萌王陵王彪毌丘俭诸葛诞皆以扬州都督有匡复之志皆为懿父子所杀叔夜以为扬州故广陵之地彼四人者魏之忠臣皆以散败是可哀耳

　　尚陆陆
　　元和长庆中尚陆陆善觱栗

　　耳谱
　　拍板无谱明皇令黄幡绰造谱乃画一大耳以进曰有耳可听乃不失节

　　○湘山野録【僧文莹】

　　鹤相
　　丁晋公自称化鹤之裔以为印记时谓鹤相

　　闲忙令
　　真庙时日本国入贡求本国神光寺记舍人辞不工令学士张君房代之张退食多潜饮市楼掖垣求之不获大窘时种放以司谏归华山杨大年为闲忙令云世上何人最好闲司諌拂衣归华山世上何人最好忙紫微失却张君房

　　撒园荽
　　园荽即胡荽世传有布种时口诵亵语则滋茂故士大夫以秽谈为撒园荽

　　○国老闲谈【夷门君玉】

　　骰子选
　　丁谓叅政或率杨文公贺公曰骰子选耳何足道哉

　　一条氷
　　陈彭年在翰林兼数职皆文翰清秘之目人谓其衔曰一条氷

　　真盐铁
　　陈恕为三司使长于心计兴革利害太宗亲题殿柱云真盐铁陈恕

　　鱼头公
　　鲁宗道刚直人呼为鱼头公谓其骨鲠故也

　　退思岩
　　宗道为执政营一小室画山水朝退独坐谓之退思岩虽妻亦不许入

　　聚血山
　　真宗在朱邸时造一假山甚工置酒邀侍读官僚姚坦观之曰此用民力聚血山耳帝即删去以其壁写儒行

　　○玉堂闲话【王仁裕】

　　■〈封上纟下〉揖
　　以肩揖人曰■〈封上纟下〉音巴讲反轻脱之态也

　　随母
　　范质言驴马随母月初生者在前中旬在傍下旬在后验之不差

　　笙唤风
　　有轻薄子令乐工吹笙曰不须度曲要汝唤风耳

　　○吉凶影响录【岑象求】

　　元浚之
　　韦丹未第时于洛阳桥见渔者得一鼋甚大丹心异之赎投于河后有元长史名浚之谒丹即其鼋也

　　武后狱
　　治平中黄靖国死见冥中数狱吏指一所曰此唐武后狱后恶至大方以大瓮贮万蝎螫之也酷吏奸臣皆有狱也

　　○幙府燕闲录【毕仲询】

　　来和天尊
　　杨砺未第时梦人引升一殿有少年南面而坐引者曰此来和天尊真庙为襄阳王砺除记室入谒见帝貌如梦中所见者

　　孙供奉
　　昭宗播迁随驾伎艺只有一弄猴者其猴颇驯能随班起居昭宗赐以绯袍号孙供奉罗隐下第诗云如何买得胡孙弄一笑君王便着绯是也朱梁僣号取此猴亦令于殿下随班猴望陛见全忠径趋其所跳跃奋击遂令杀之唐臣愧此猴多矣

　　上帝扇题杜诗
　　盛文肃梦朝上帝殿上扇题诗云夜阑更秉烛相对如梦寐意谓天人诗乃记是杜诗尔

　　揠蟫字误
　　杜镐云唐韵虔部有揠字经部有蟫字揠苗本以轧声讹作干遂入虔部尔雅蟫白鱼以淫为音讹为泾字遂入经部盖韵中似此之类亦多故也

　　万病丸
　　律有不应为法家易为附丽谓之万病丸御史台试补一吏令断按引法乃写不应为从重问之乃曰中丞要重则上下添杂端要轻则旁边注也

　　驱山铎
　　渔人海濵得一铎击之声如霹雳问之博识云此始皇驱山铎也

　　○言行录【王曽】

　　将相科
　　公为叅政议以进登科择堂吏公曰我朝设此谓之将相科岂可屈以吏职议乃止

　　槐连理
　　沂公青人郊居门直大路夹以槐两行隔路连理是岁沂公生亦作相之祥耳

　　绀珠集卷十二

　　●钦定四库全书

　　绀珠集卷十三

　　（宋）朱胜非 撰

　　○诸集拾遗

　　竹约
　　说文竹节曰约

　　竹笑
　　竹得风其体夭屈谓之竹笑

　　芸谷
　　麦

　　足衣
　　韈

　　珠琲
　　珠五百枚为琲

　　霜然
　　月始生之貌

　　不律
　　秦曰笔呉曰不律燕曰弗楚曰聿

　　愁城
　　庾信集攻许愁城终不破荡许愁门终不开闭户欲驱愁愁终不肯去潜藏欲避愁愁已知人处

　　煮愁
　　何物煑愁得熟烧愁能然

　　愁鬼
　　特解寛衣带偏能损面皮谓愁鬼

　　万斛愁
　　且将一寸心能容万斛愁

　　眼缬
　　醉眼缬

　　游月宫
　　明皇中秋夜罗公逺掷杖化为银桥请游月宫见广寒庭女羣仙舞问是何曲曰霓裳羽衣帝记其声回遂制其曲舞

　　往西凉观灯
　　明皇用叶法善术上元夜自上阳宫往西凉府观灯以鐡如意质酒而还遣使取之不诬

　　吉光裘
　　王母遗汉武吉光裘入水火并不濡爇

　　九品丹
　　仙丹九品第四曰碧霞腴

　　解珠佩
　　郑交甫于汉江遇二女与语解所佩六珠遗交甫已而不见视其明珠亦亡矣

　　麟脯
　　汉桓帝时神仙王逺字方平并麻姑降蔡经家食麟脯姑曰自接侍见东海三为桑田方平曰行复扬尘矣姑手似鸟爪爬背必佳方平已知乃诘经而鞭既而曰吾鞭亦不可并得

　　卢杞遇仙
　　杞未第时遇仙妪曰麻婆以葫芦如二斗究令杞乘之腾入霄汉至一处曰水晶宫见太阴夫人问三事曰公有仙相能居此宫乎能为地仙时时到此乎能为中国宰相乎公愿何事曰愿为宰相夫人恨然遣还

　　万回师
　　本姓张始生八岁其兄戍西安去家万里父母念之师请持书朝去暮回始神异之号曰万回师

　　木入斗
　　唐干符中木入南斗术士边冈以为帝王之兆木在斗为朱其应在朱全忠也

　　鼓铸横财
　　卢怀慎与张说同作相卢忽暴亡夫人崔氏不泣谓家人曰公命未尽公清亷而说贪说尚存公应不死已而复生左右以夫人之言告公曰不然适冥间见数十处为张说鼓铸横财我岂可同未几遂卒

　　二韭
　　李崇为仪同性拙俭不肉食其客戏语人曰令公一食十八品问其数二韭耳

　　陆氏一庄荒
　　崔羣知举归其妻乘间劝令求田羣曰予有美庄三十所春榜所放三十人是也妻曰君非陆贽门生乎掌文柄约其子简不令就试如以君为良田则陆氏一庄荒矣羣遂无辞可答

　　棱等登
　　故事发榜毕旅谢时宰榜首致辞有丁棱者语吃欲言棱等登科趋而前连声曰棱等登竟不成言而退

　　韩陵石堪语
　　庾信自南朝至北方爱温子升所作韩陵寺碑或问信北方何如曰惟韩陵寺一片石堪共语余不足若驴鸣狗吠耳

　　点鬼簿
　　王杨卢骆齐名人议其疵曰杨好用古人姓名谓之点鬼簿骆好用数对谓之筭博士

　　银笔
　　梁湘东王著书笔有三品忠孝以金管德行以银管文章以竹管

　　改国字
　　则天好改新字有言国中或或者惑也乞以武镇之乃改为■〈囗外舞内〉复有言武在囗中与囚何异乃改作圀字

　　是勿儿
　　明皇问黄幡绰是勿儿得人怜对以自家儿可怜时杨妃以禄山为子肃宗在东宫甚危是勿犹是何也

　　书用迭幅
　　卢光启受知于张浚浚出征并汾光启与书事为迭幅书用迭幅自此始也

　　把麻
　　通事舍人宣诏拾遗点句至读时又低声摘句助之故谓之曰把麻

　　纱笼中人
　　李相藩未第有僧相曰公是纱笼中人问其故曰冥司必立其象以纱笼护之后果至台辅也

　　金银榜
　　崔绍暴卒复生云见冥门列榜人间姓名将相列金榜其次银榜州县小官并列长铁榜

　　李遐周诗谶
　　李遐周有道行天寳中作题谶禄山之乱曰燕市人皆去函关马不归若逢山下鬼环上系罗衣妃子小名阿环

　　上清童子
　　岑文本避暑山亭有叩门求见者曰上清童子元寳后验之乃一古钱

　　臼中炊
　　张瞻梦炊于臼中占之丧妻臼中炊言无妇也

　　成得器
　　有人自称成得器从人求酒或系之乃一破酒瓮

　　茅蒙
　　洞仙传云茅蒙字初成盈之髙祖既升仙有童謡曰帝欲学之腊嘉平始皇乃改腊月为嘉平月

　　菜与阶齐
　　名臣传真宗梦殿下菜苗长与阶齐翌日唱名状元蔡齐召前视之曰得人矣

　　两火为荣
　　李畋为国子直讲求郡晨登讲席诸生见畋巾上两焰火起是日报得荣州

　　种眉蓺须
　　谈薮李庶无须崔谌无眉谌教恕以锥刺頥作数百孔以好须栽之庶曰种眉有效然后蓻须

　　骚裔
　　李贺集杜牧之序曰骚之苗裔理虽不及语或过之

　　仆奴命骚
　　又云逺去笔墨畦径使且未死少加以理仆奴命骚可也

　　油壁车
　　苏小小歌云油壁车夕相待

　　天庙器
　　唐儿歌云头玉硗硗眉刷翠杜郎生得真男子骨重神寒天庙器一双瞳人剪秋水

　　敲日玻璃声
　　秦王饮酒云羲和敲日玻璃声酒酣喝月使倒行

　　楚腰卫鬓
　　洛姝诗云楚腰卫鬓四时芳

　　诗作花骨
　　长鬛张郎三十八天遣裁诗花作骨

　　桂叶眉
　　注口樱桃小添眉桂叶浓

　　腰龟甃银
　　腰龟使甃银

　　风辖
　　李义山玉溪集沃雨津脱风辖

　　乳姐
　　属之乳姐傅以潼母

　　云市
　　风随云市

　　笔狱
　　谓以笔为狱

　　字如车轴
　　黯黑细字如车轴

　　朱居士屩
　　蜀隐士朱桃椎以草屩为业置路隅人识之曰此朱居士屩以米易去

　　虬甲
　　陆机诗评潘尼虽不具美亦得虬龙片甲麒麟一毛

　　风鸣瓢
　　逸士传许由居箕山有一瓢酌水挂树风吹瓢鸣以为烦遂弃之

　　鸠杖
　　续汉仪赐老人杖杖端刻鸠取其不噎

　　斑衣
　　列女传老莱子孝行年七十尝着五色斑衣为小儿戏庭下以娯其亲

　　缩地
　　壶公教费长房乘竹杖缩地至其家

　　九环带
　　隋李德林修律令讫赐九环带后进平陈之策文帝曰俟功成以七寳庄严公

　　冯衍三同
　　刘孝标云予与敬通三同不遇一同刚直二同冯衍有忌妻自操井臼予亦悍室家道坎坷三同也

　　九疑
　　湘中记九疑山在营道县北九峯相疑似故以名

　　尺木
　　献帝春秋曰龙歇腾翥先阶尺木

　　濯枝
　　风土记谓六月雨也

　　玉契
　　唐崔神庆上言云太子用玉契则天从之

　　龙符
　　六典太子监国为龙符合验内外

　　日观
　　太山记东南峯名日观鸡一鸣时见日

　　昆脚皆头
　　唐逸史杜牧求为小仪小秋皆不遂梦人告曰昆脚与皆头辞春不及秋除比部

　　墙头膳部
　　唐制郎官前行为要后行为闲王上容自侍御史除膳部或戏之曰有意嫌兵部专心取考功谁知脚蹭蹬却落省墙东膳部在省东

　　休休莫莫
　　司空图作休休亭自号耐辱居士作歌书壁曰休休莫莫伎俩虽多性灵恶赖是长教闲处着

　　无恙
　　风俗通曰恙毒虫喜噬人古人草居露宿故相劳曰必无恙乎

　　草占岁
　　大戴礼师旷曰歳欲丰甘草先生谓荠也歳欲歉苦草先生谓葶苈也歳恶则恶草先生恶草谓水藻恶谓涝也岁旱则旱草先生谓蒺藜也皆以孟春占之

　　王叶
　　梁元帝赋月似金波初映空云如玉叶乍从风

