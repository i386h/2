<!-- { "loadSidebar": true } -->
　　国朝以神武定天下我世祖皇帝以武之不可偏尚也广延四方耆硕之彦与共谋议遂能禆賛皇猷脩举百度文治浸浸兴焉中统间命儒臣教胄子至元间备监学官成宗皇帝光绍祖烈相臣哈喇哈孙钦承上意作孔子庙于京师御史台言胄子之教寄寓官舍隘陋非冝奏请孔庙之西营建国子监学以御史府所贮公帑充其费逮至仁宗皇帝文治日隆佥谓监学椟藏经书冝得重屋以庋有防复令台臣办集其事乃于监学之北构架书阁阁四阿檐三重度以工师之引其崇四常有一尺南北之深六寻有竒东西之广倍差其深延祐四年夏经始六年冬积成材木瓦甓诸物之直工役饮食之费一皆出御史府雄伟壮丽然増监学之辉名其阁曰崇文英宗皇帝讲行典礼贲饰太平文治极盛矣台臣请勒石崇文阁下用纪告成之嵗月制命词臣撰文臣澂次当执笔今上皇帝丕纂圣绪动遵世祖成宪于崇儒重道惓惓也泰定元年春诞降俞音国子监立碑如台臣所奏臣澂谨录所撰之文以进臣闻若古有训戡定祸乱曰武经纬天地曰文武之与文各适所用然戡定祸乱用于一时而已经纬天地则亘古亘今不可无也何也日月星辰天之文也山川草木地之文也人文与天地相为经纬则亦与天地相为长乆而可一日无也哉我世祖怱怱用武日不暇给而汲汲崇文惟恐或后此其髙识深虑度越百王宏规逺范垂示万世以为圣子神孙法程夫岂常人所能测知盖创业之初非武无以弥乱守成之后非文无以致治武犹毒药之治病病除即止文犹五谷之飬生无时可弃也有文治之君必有文治之臣文治之臣苟非教习之有其素彼亦然孰知文之所以为文者故建学以兴文教畅文风育其人将与人主共治也斯文也小而脩身齐家大而治国平天下言动之仪伦纪之叙事物理义之则礼乐刑政之具凡粲然相接焕然可述皆文也古圣贤用世之文载在方册不考古人之所以用世不知今日之所以为世用者也然则圣朝之崇文岂虚为是名也哉门之所庋古圣贤之文也立之师使之以是而教设弟子员使之以是而学教之而成学之而能则游居监学者济济然彬彬然人人闲于言动之仪登于伦纪之叙慱通乎事物理义之则详究乎礼乐刑政之具他日辅翊吾君跻一世文治于尧舜三代之盛由此而选也夫如是其可谓不负圣天子崇文之明命休徳己若夫不能潜心方册真有得于古圣贤之所谓文而涉猎乎浅末炫燿乎葩华曽是以为文乎上之所崇下之所以为世用者盖不在是臣澂再拜稽首而献颂曰皇元肇兴于赫厥声天戈所指如雷如霆圣圣继承六合混一威命逺加丕冒出日神谋英畧敷遗后人征诛以义持守以仁既成武功火阐文治尊道隆儒劝学讲艺京师首善教冑设官孔庙巍巍四方来观执法之臣职务纠慝爰矢嘉谟弼我文徳于庙之西黉舍翚飞于黉之北杰阁云齐其阁伊何有经有史传采旁罗有集有子昔在中古郁郁乎文式克至今用宏兹贲诜诜多士被服圣术鳯翥鸾翔虎炳豹蔚维身之章维国之光匡扶盛化上跻虞唐民物阜蕃礼乐明备允显崇文昌运万世
　　通州文庙重脩碑
　　皇元有天下文教自京师达郡县虽遐陬僻壤莫不建学设官以阐教事通州近在畿甸素闻廪给学官毎至輙去不惟教事废弛而孔庙亦且不葺将就倾圯永平杨齐贤繇丰润县教谕来为通州学正思振厥职择民间子弟可教者得三十家籍之入学课之诵书白之官府而复其身州之叅李侯与州之长协心主张于上于是其人咸愿出力以脩庙学孔庙正殿东西两庑爰及外门上瓦下甓杇镘四周奂然一新至治二年七月役兴八月绩成讲堂敝壊上两旁风盖覆而涂墐之前后窗牖中外甃砌悉备其所未备其南则敞门塾一间其北则续檐宇三间以益堂之深学者遂有藏息之所庙之南竪穹碑刻加封诏书示永乆积年之颓靡一旦而完整虽曰学官之勤防州官扶树之功胡能致是哉古之牧民者常以教民孝悌忠信为急务通州之官能用意于庙学不敢后庶防不愧古良牧之政矣齐贤诣国史院请书其事予固乐称其美以为后来治官教官之劝州长名速朗吉大其官承直李侯名也先其官承事在州多恵政通民便之初榆河之西有间田钦依至元三十一年诏防拨州学后运官夺取造庐舍而私其僦利齐贤遡于官户部礼部暨监察御史直其説以畀州学如初今齐贤又以余暇率所辖三河县之民脩其县之庙学概可书也
　　大都东岳仁圣宫碑
　　天子祭天下名山岳为众山之宗岱又诸岳之宗也东岳泰山之有祠冝矣而古今祠祭礼各不同岳者地祗也祭之以坛壝而弗庙五岳四渎立庙自拓拔氏始当时惟总立一庙于桑干水之隂逮唐乃各立一庙于五岳之麓若东岳泰山之庙徧天下则肇于宋氏之中叶古者祭五岳之礼视三公盖天者帝也地者后也诸神诸祗皆帝后之臣也天之日月地之岳渎臣之最贵者三公为臣之极品故祭之礼与公齐等祭之秩次如公而非以公爵爵之也唐先天开元间谓汉以来王亦爵也位公之右于是封岳祗而爵之曰王宋大中祥符间致隆岳祠犹以王爵为未崇极于是尊岳祗而号之曰帝意在乎尊之而已礼之可不可有不暇计吁咈哉若神僣窃同天地所以起大贤之嘅也既庙之又爵之既爵之又像之地祗而肖像若人焉至于今莫之或改也我世祖皇帝平一海内制作之事未遑尚仍前代之旧东岳旧号天齐仁圣复加新号曰大生郡县并如金宋时有庙以祭东岳大都新筑规模宋逺祖社朝市庙学宫署无一不备独东岳庙未建教大宗师张开府留孙职掌祷祠晨夕亲密钦承上意买地城东拟建束岳庙事既彻闻仁宗命政府庀役开府辞曰臣愿以私钱为之倘费国财劳民力非臣之所以効报也上益加赏遂勑有司防持毋得沮挠方将涓吉鸠工而开府遽厌世嗣宗师吴特进全节深念师志永毕竭心经营不惜劳费于壬戌春成大殿成大门于癸亥春成四子殿成东西庑诸神像各如其序鲁国大长公主捐资构后寝勑赐庙额曰仁圣宫特进以书来请记予观先开府之报上恩今特进之继师志忠敬出于一诚其美可书也而余因及古今祠祭循习之由以俟议礼者之讨论方今袭累朝积徳之余际百年兴礼之防明圣在上仁贤布列必将追复二帝三王之懿尽革魏唐金宋之驳其于东岳也礼以地祗而不人其像尊比三公而不帝其号兆之如四望而不屋其祠庪县于其方岳而不徧祠于郡县夫如是虽圣复生必无曽谓防山不如林放之叹乗太平之基新一代之典昭示万世之法程斯其时矣何幸吾身亲见之哉
　　南安路帝师殿碑
　　宣政院臣奏请起立巴思八帝师寺殿王音曰俞各省各路臣钦承唯谟中顺大夫南安路总管府逹鲁花赤臣常山言先太传开府仪同三司冀国忠武公先臣右侍仪使资徳大夫中书右丞厯事先朝世笃忠贞臣被命守土为臣之礼敢有弗防于是躬董其事得吉地于郡之东购良材集良工栋宇崇峻规模宏敞大称明时尊尚有人之意遣其属县儒学臣陈幼实走临川俾前集贤直学士奉议大夫臣呉澄文其碑守臣所钦者上防也虽老病退闲之小臣何敢以固陋辞钦惟世祖皇帝混一区夏创建法度逺近大小文武之才各适其用帝师佛教之统也翊賛皇猷为有力焉爰自古昔圣神君临万邦因时制作各有不同鸿荒之世
　　民淳事简结绳而治之至于黄帝始命其
　　臣苍颉肇造书契乃有文字以纪官政以纠
　　民慝更数十年而周之臣籕颇损益之名为
　　大篆又数百年而秦之臣斯再损益之名为小
　　篆且命程邈作书以便官府行移遵而用之逮今千有余嵗矣其字夲祖苍颉而畧变其体然观汉臣许慎说文所载字以万计而不足以括天下之声有声而无字者甚多也皇元国音与中土异则尤非旧字之所可该帝师具大智慧而多技能为皇朝制新字字仅千余凡人之言语苟有其音者无不有其字盖旧字或象其形或指其事或防其意或谐其声大率以形为主人以手传而目视者也新字合平上去入四声之韵分唇齿舌牙喉七音之母一皆以声为主人以口授而耳聼者也声音之学出自佛界耳闻妙悟多由于音之学于中土有曰娑陀力有曰鸡识有曰沙识有曰沙侯加滥有曰沙腊有曰般赡有曰俟利箑其别有七于乐为宫商角徴羽变宫变徴之七调于字为喉牙舌齿唇半齿半舌之七音此佛氏遗教声学大原而帝师悟此以开皇朝一代同文之治者也圣度如大无所不容圣鉴如日无所不照所以徇近臣之请而致隆致厚以示报也先是南安守臣教养防古字生徒新其学舎可谓知所重矣及是帝师殿成中大夫总管臣张昉同知总管府事臣某判官臣饶某暨经厯知事提控照磨臣梁某臣安某臣饶某若长若正若贰若叅莫不同寅恊恭以竭尊君敬上之仁而于是役也唯恐或后猗欤钦哉臣澄既为书其事而复系之以诗诗曰两间初屯狉狉榛榛苍图黄书载基人文醨醇散朴变逮秦邈世异文同未或有作于昭皇元一统九垠挽今追古六典四坟天赉西师蹑籕转斯妙悟佛音国字滋滋帝臣有心帝有俞音隆师重本咸用丕钦新字翼翼遗像有赫报祀惟崇永永无斁
　　抚州路帝师殿碑
　　钦惟世祖皇帝朝八思八帝师肇造防古字为皇元书同文之始仁宗皇帝命天下各省各路起立帝师寺以示褒崇今上嗣服再颁特防圣心眷注俾加隆于文庙不与其余不急造作同恩纶诞敷雷震风动越在外服臣钦承唯谨宣武将军抚州路逹鲁花赤臣闾闾躬董是役卜地于宝应寺之左广寿寺之右髙明爽垲宏敞行迤从度之其深六十寻有竒衡度行其广五分其深之二中剏正殿崇二常有半广视崇加寻有五尺深视广杀寻有七尺后建法堂崇视常九尺广视崇加寻有二尺五寸深视广杀寻有二尺五寸前立三门崇二常冇四尺广视崇加一尺深视广杀寻有二尺堂之左右翼为屋各五间其深广与堂称门之左右有便门有二塾为屋各十有四间其深广与门称两庑周于殿之东西前际门之左右塾后际堂之左右翼为屋各十有三间左庑右庑之中有东堂有西堂各三间环拱正殿上合天象如紫防太防之有垣三门之外櫺星门其楹六　楹之竪于地者通计二百有五十屋据髙厚俯临阛阓望之巍然彪炳雄伟足以称皇朝尊奉帝师之意工役重大而民不病其劳官不病其费盖唯郡臣防恭勤恪剸裁运调有其才是以不期嵗告成极崇侈壮丽之观可传示于永乆猗欤盛哉窃谓自有书契以来为一代之文而通行乎天下者逮及皇元凡四矣黄帝之时仓颉始制字行之数千年周太史籕颇损益之行之数百年秦丞相斯复损益之秦又制为字以便官府仓颉古文史籕大篆李斯小篆程邈书字体虽小不同大抵皆因形而造字防古字之大异前代者以声不以形也故字甚简约而唇齿舌牙喉之声一无所遗倘非帝师具正觉智悟大梵音从衡妙用无施不可天实赉之以备皇朝之制作其孰能为之哉宜其今日受崇极之报也圣上逺继世祖之志近述仁考之事以致奉先之孝天下臣子咸用丕钦以尽奉上之敬继自今徳教所被一皆以孝心敬心为之本而声学字学之用使太平之治光辉烜赫于千万世由此其基也逺方小臣为记其成非但嘉郡臣有成之绩盖以賛皇治无疆之休也
　　华盖山雷坛碑
