<!-- { "loadSidebar": true } -->
　　少谷子者闽人也姓郑氏讳善夫字继之少负才名不遇师友学凡五变而始志于道就其所履考之可谓今之豪杰非耶盖少谷子初业举子欲从今世成功名乃自悱曰举业足尽此生乎遂刻意为诗文将追先秦荘屈唐杜诸人之作研求歩骤既得之又自悱曰文辞足尽此生乎遂慕东汉以来至于南宋髙人逸士孤风逺韵之可激者而追踪之又自悱曰风莭足尽此生乎遂慕西汉以来至于盛宋将相名公鸿勲盛烈之可垂休者而从事之又自悱曰功业足尽此生乎遂慕尧舜以来至于孔孟修已经世之可叅立者而尚友之曰道在是矣吾将没身于是乎昔者嵗在壬申予官后军知未足于道将隐故山求其志少谷子为户部主事督税呉江之浒墅予过而遇之握予手与语竟日而别别犹眷恋曰吾亦自此遯矣子不我弃其将访子于天台雁荡间乎予归六载嵗在丁丑而少谷子果来遂与坐凌峯歩石梁倚天柱面龙湫倦则归紫霄卧予所居谓之石龙书院者时天晦大雪浃旬不止人踪尽灭予昼伐松枝夜烧榾柮与少谷子对坐剧谈尭舜以来所传之道六经百家礼乐刑政天文地理律歴之源流及二氏之所以同异极于天地之间无一不究少谷子亦尽出其平日所著述者以质予又贻书其友孙太初高宗吕傅汝舟诸子使之逊志而同归故太初之逃老归儒皆少谷子启之也少谷子又自谓平生知已莫予若者但恨相遇之晚遂防形而不忍去予兄芝谷主人因为少谷亭以居之南洲应子亦来防凡数月而出至台城台守金陵顾公欲重胜防乃作玉辉之堂以延之少谷子时以起疾将趋朝予乃与南洲子送之渡钱塘而还少谷子又与予期曰吾为父母赠典未获有此行行当不逺再访子于兹山以共老焉少谷子入朝为礼部主事陞员外郎三载考绩乃推封厥父母武皇自称威武大将军镇国公欲东幸防山遂从南狩廷臣莫敢议者少谷子特为防论其非礼并指斥权奸之所以逄迎及狩游意外之虞词极剀切率羣僚共上之武皇怒杖之阙下或死或窜或削籍为民者而少谷子濒于死者亦防矣既而告归果再来山中又同入雁荡登天台卧于龙湫华顶之间粮絶殽尽则掇山花乞僧糜以食者各旬月而去既而武皇晏驾今上入继大统予与少谷子先后各被荐召少谷子则贻书于予曰今上冲年百无玩好一味恭黙诚尧舜之资也今日所急者知学之臣以讲明古帝王执中之传使圣徳日新月盛然后可以责成唐虞之治今日四方徴召多是丘林冲养君子今日所阙又非寻常百执事如先生者直宜处以论思之地勿泥常格更得一二元臣鼓动其间使举朝皆相信附使有道君子得安其位行其志积之嵗年不患先王至治不见于今日也既而闻朱御史白浦之卒则为诗哭之即继一诗题曰忧其诗曰柱下朱郎成永别江东黄尉竟何求黄尉指予也以白浦尝荐予故于其卒而云云其于斯世吾人之情之责望何如哉予出陞南京都察院经歴携家过越闻少谷子陞南京刑部郎中未防改南京吏部郎中有书期将至越访阳明先生先生闻之喜留予候之月余不至予至金陵而少谷子讣至讣者曰少谷子出经武夷陟絶巘闯隂洞不知其疲且袭寒医误用药遂病革速舆归至家二日而卒年三十有九乃嵗癸未臈月晦前二日也发其藏萧然无所有敛而葬之者皆福州守汪君文盛别驾陈君镧之为也少谷子器度温厚而刚果超迈而渊宻清介不为激抗贞信不为谅执皆天资之近道者也视其貌潇洒清旷碧须莲目若神仙中人至其自励实足茹粗粝耐烦劳驰风尘其与取可以谢万钟而不顾挥千金而若芥其与人交小而一语诺之间大而死生患难之际未尝或爽又毎有千里命驾而不失鸡黍之期之风其处家弟妹七人少孤抚之成人而竭力为之婚嫁又以其田赡族母及姑夫之孀居者又举母党之不能塟者二十二防其居官许墅则寛商舡之税而不亏国赋治强狷之罪以惠于良善礼部则毎执典秩以賛其长如论歴元嵗差之未定日月薄蚀南北分秒之难齐皆凿凿有见足发古人之秘诚可谓超絶往古出乎风气而不可一世一方之士目之若使天假以年充之学问其于中庸之由礼乐之文进于圣门诚有可观者矣惜其夀不永龄未见其止而止于斯已也所着诗文有少谷集者人以郑诗郑文称之刻行于世又有某集某集者则録而未行配袁氏子男二长曰鸣梧次曰某夭女二长曰某适进士林应亮次曰某适某人应亮以予与少谷子相知最深请为传乃述而论曰古之圣贤所以济非常之业立万世之极者固其天资之絶人亦其有志而又有师友之成学问之功有以致之然则天资也立志也师友也学问也于人可缺一哉世有如马迁贾谊陶潜杜甫李白韩愈栁宗元欧阳修蘓轼皆天资絶人惜皆无志于道又皆不遇师友之真讲明圣人学问之功故其所成仅止于事功风莭词章而已又如慧可慧能马道一吕岩张平叔白长庚亦皆天资絶人生不逄时厌世溷浊而逃于释老而已他有有志者又皆天资有所不及所以斯道之未大光至治之未大明也岂非世运气数使然乎今以少谷子天资之羙而又有其志蹉跎于世五变始有所闻而又遽止于斯其为斯世斯道之慨之憾又何如也噫
　　草桥先生传【许应元】
　　草桥先生姓郎氏名瑛字仁寳仁和人生有异质五嵗防其父父且卒指以语人曰吾六十生男不观其成当视而入地然是儿成必有以自名者此吾所以暝也少长从先生长者游有儁称选为学士与邑人王一槐防伯相友两人既髙才慕重期许自以寡俦又浅少当世之为举子学者乃相与驰骋古昔以踔厉广博絶出庸近为竒先生素多疾以是盖无意荣进有爱之者曰如后时何先生曰吾既以委身载籍矣尚复与少年龂龂争甲乙耶因作牌对以见意督学潮阳盛先生惜其才犹欲网罗推挽之卒谢不出家故余财自奉亲外一以购书所藏经籍诸子史文章杂家言甚盛至他人所无竒记逸篇古图画金石之刻防以益富而赀日以贫先生无所顾独敞大屋树髙庋列置数几危坐讽诵其中揽要躐华刺抉眇细摘瑕指纇辩同异得失而着为书凡数种数十百萹四方缨緌之徒见其书无不愿知先生者行省及防郡守丞以下二县之大夫下车则先问礼先生或延以教子姓至金陵顾公璘河南王公尚防进贤万先生潮皆当时宿望钜公尤噐重先生与为交友云先生为人率直言议不能阿贵人亦时时搤擥谈天下事正徳末年宁藩计始萌芽未有觉之者先生独先以为忧其后闻阳明先生在汀贑曰防子不足图矣在顾公座论士习颇诋訾呉人然顾公故呉人亦无讳也事母以孝闻有疾再刲股再愈防小时两姊壻利其财谋危之者百方幸不害其后死皆棺敛之初所与友王防伯者仕为工部郎中卒先生为抚定其身后事甚备其于伦道如此所着诗文及聮句若干巻订正孝经大学格物传各一巻萃忠録二巻青史衮钺六十巻七修类稿五十五巻
　　李空同先生传【袁袠】
　　李公讳梦阳字献吉陜西庆阳人也母梦日堕懐中寤而生公故名年十八举乡试第一明年治癸丑举进士丁内外艰戊午授户部主事倡为古文辞以变衰陋断自秦汉而止六代以下弗论也乙丑进员外郎外戚夀宁侯张氏怙宠骄纵开张皇店夺民庄田声焰薫灼莫敢问公独上防论语侵中宫昭圣大怒孝庙不得已下公锦衣卫狱拷掠诘责辞气无所挠孝庙坐文华殿召见大学士刘公徤李公东阳谢公迁问李梦阳宜何如刘公叩头对曰梦阳狂直不足深罪孝庙色变李不敢对叩头叩头而已谢公从容对曰李梦阳虽狂然其心无他实欲効忠于陛下孝庙曰谢先生言是有防梦阳复职一日孝庙独召兵部尚书刘公大夏问曰日来外间事何如刘公对曰近释李梦阳中外欢呼圣徳如天地之大孝庙曰初下梦阳狱中中人皆劝朕杖之其意实欲杀梦阳以快中宫之怒使朕负杀直臣名其不忠如此朕故释之刘公曰陛下此事即尭舜之心也正徳改元丙寅进郎中太监马永成刘瑾等蛊乱朝政给事中刘陶谐相继论奏而大臣未有言者戸部尚书韩公文日流涕忧愤公进曰大臣同国休戚此而不言焉用彼相韩公慷慨曰吾当言而获罪报先皇帝于地下耳乃令公草奏文多载集中疏入诏廷议其事而八人者环哭上前乞命事中变瑾遂召入司礼监而中官王岳范荣皆窜死明年丁夘大臣多罢免瑾知韩防公手草也蓄憾不已矫防夺刘公徤等四十八人官放归田里榜为党人公与焉然瑾必欲杀公又明年戊辰矫防罗织公罪械系逮京师再下锦衣卫公之内弟左国玑者间行徒歩从公上书康状元海勉以大义頼力救得免放归大梁庚午瑾败辛未起公江西提学副使振起古学力变宿习褒奬义节训正礼俗士翕然向风时宸濠懐逆招致文学凡吏江西有才名者即啗以厚利否则威刼之以公有大名折节下之公初不为动乆之堕其术中乃公不知也公既才高负气不肯同流俗人人多忌之而江御史某与公有嫌遂相奏讦天子命大理卿燕忠体勘下公广信狱摧苦殊甚公不稍为屈竟文致闲住而布政使郑岳适为濠所陷公素与岳不相能岳既得罪谓公倾之也濠败辞连公頼刑部尚书林公力救得亡穷治乃后大臣暨抚按论荐不用嘉靖辛邜就医京口还大梁病卒所着有空同集若干巻余戊子嵗使大梁以书投先生辱赋荅相逄行一见甚驩谈防累日夜是后人从大梁来先生必有书遗辛邜以所着集见托属纩之日遗言必袁生表吾墓而先生之子伯材驰书京师曰亡父落落大莭世或未尽知子必传之嗟乎先生之名同天壌敝可也而何借于予世有不知先生輙开口雌黄者请三复于斯文















　　明文海巻三百九十五
　　钦定四库全书
　　明文海巻三百九十六　　　余姚黄宗羲编传十
　　文苑三
　　王仲房传【汪道昆】
