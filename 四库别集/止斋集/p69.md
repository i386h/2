<!-- { "loadSidebar": true } -->
　　叶适墓志铭
　　公姓陈氏讳傅良字君举温州瑞安人初讲城南茶院时诸老先生传科举旧学摩荡鼓舞受教者无异辞公未三十心思挺出陈编宿説披剥溃败竒意芽甲新语懋长士苏醒起立骇未曽有皆相号召雷动従之虽縻他师亦借名陈氏由是其文擅于当世公不自喜悉谢去独崇敬郑景望薛士龙师友事之入太学则张钦夫吕伯恭相视遇兄弟也四方受业愈众乾道八年防进士殿胪定公对第一奏入不果用教授泰州朝廷难以铨法持之遂除太学録将召试馆职复不果使告公将以为编修官公辞焉通判福州右正言黄洽引王安石事劾公罢主管崇道观知桂阳军或言知名士废不用凡三十三人公为其首执政病之稍迁提举湖南常平茶盐转运判官浙西提刑吏部员外郎去朝十四年至是而归须髪无黑者都人聚观嗟叹号老陈郎中光宗逆劳曰卿昔安在朕思见乆矣其以所著书示朕迁秘书少监兼实録院编修官皇子賛读厯起居郎舍人兼中书舍人防上疾不能觐重华公隂讽显谏危论婉説因乞致仕出殿不返舍改秘阁修撰复兼賛读不至今上即位除中书舍人侍讲同实録院修撰直学士院御史中丞谢深甫论公言不顾行提举兴国宫居二年察官交疏削秩罢时庆元二年也嘉泰三年始复官再为兴国宫知泉州辞授集英殿修撰待制寳谟阁三年十一月丙子卒开禧元年三月庚寅于帆逰乡湗村前山距家巷语可达也夫人张氏封令人子师辙师朴师朴承务郎师辙新监盐官买纳场潘子顺薛师雍林子熈徐冲皆婿也既仕未仕者张绍张畴未嫁者一女孙女二人公之従郑薛也以克已兢畏为主敬徳集义于张公尽心焉至古人经制三代治法又与薛公反复论之而吕公为言本朝文献相承所以垂世立国者然后学之本末内外备矣公犹不已年经月纬昼验夜索询世旧繙吏牍搜断简采异闻一事一物必稽于极而后止千载之上珠贯而丝组之若目见而身折旋其间吕公以为其长不独在文字也公既实究治体故常本原祖宗徳意欲减重征捐末利还之于民省兵薄刑期于富厚而稍修取士法养其义理防耻为人才地以待上用其于君徳内治则欲内朝外廷为人主一体群臣庶民并询迭谏而无壅塞不通之情凡成周之所以为盛皆可以行于今世视昔人之致其君非止以气力负荷之华藻润色之而已也呜呼其操术精而致用逺弥纶之义矣盖鲁有臧文仲郑有子产齐有晏婴晋有叔向四人者当周之末造能新美旧学而和齐用之尊奉前闻而斟酌行之不啬于古不狃于今是能辅当时而传后世此春秋名世之士孔子之所贤者也今公亦考元祐庆厯上极建隆以达于绍兴之后将栉理续起废疾解倒悬而燠休之使公而得尽其用则未知于四人者孰先后也始公以盛名天下归重意其将有为矣其録太学也议科举敝法颇櫽括之而已然而拘于常而习于故者以为异矣其倅福州也平一府曲直使不得隠而已然而畏其明而苦其决者以为专矣流言转易应和喧然而公之道不得行矣孝宗尝于禁中従容读公所论著光宗尝因直前独对许公且大用及今上御极有讲堂之旧招来初载有咨谋之美然而谗之惨者夺其眷忌之巧者蔽其知而公之身竟以斥矣如彼四人者使其君臣之际上下之交不遂靡然为时所向而谤誉杂于朝市疑信异其始终则夫功烈之成就曾不能万一而况其有大于四人者乎此余所以叹其开物之易而周身之难成名之厚而收功之薄也悲夫公葬四年吏部侍郎蔡行之始状其行于太史行之从公蚤载之详余亦陪公游四十年教余勤矣故掲其平生大指刻于墓上以记余之哀思而行之已载者不复述也铭曰
　　呜呼陈公未壮而兴群士惊奔来师来承三代统纪汉唐制度百世虽逺一二以数事研于终徳复于初发为辞华乃学之余内圣外王本末鸿纎春秋四人孔子所严建隆之元实为下武斟酌损益可继尧禹天欲平治必待其才生之甚难莫我肯培名胡忌髙实奚恶富裂弃文锦缝彼败素寄印如累其谗云云拥书如林其乐欣欣有橘之菔有菡之芬有挐其舟音逺不闻我瞻湗村泚矣南塘二物则存公乎在亡

　　止斋集附録
