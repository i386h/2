<!-- { "loadSidebar": true } -->
　　岑君者岭南直臣也父曰方伯公万岑君之在嘉靖末以名司理入补南垣而属世庙晏驾穆宗初即位首上书论赞圣徳陈时弊革故鼎新皆凿凿中窽而至于奨忠諌征耆逸表节谊葢三致意焉朝上而夕无不报可若白简之所论擿必巨奸有贵势慿藉天下之所不敢言者君名日益以重而敌日益以树既用久次出守绍兴而君所糺擿大臣方贵用事与中贵人结而假上旨以非时考察得尽修其郄而君削秩外补去为闽海八品幕官墨墨不自得君死而大臣败诸外补人以次登进至于今有自田间破例而还故官而君竟以死不复振矣当君之在事日余兄弟屏匿田间不能知君而君疏及之至谓可备左右史之末乃稍得其诸奏读之以为裒然中兴諌官选而最后遇君乡人今虞部郎欧桢伯颇能道君亮志苦行欣然慕说文学节概之士而所撰着亦称之及君死之十余年而余友支某某氏督岭南学慨然慕君之风猷取其所上奏藁并旁搜其诗文尽梓而行之贻书世贞使为序然所谓诗若文仅百余篇而竿尺之牍半之虽皆清雅有矩矱而骤见之若以为寥寥无当者余故尝考陆敬舆奏疏其在翰林中书日所论建陈闭亡虑数百篇而它集之为诗若文者遂不能名一章岂敬舆尚有所短耶然十八而进士髙第举博学宏词入翰林应制酬和敬舆岂复有所短者抑敬舆自草之而自削之以为雕虫之技壮夫有所不为耳不然或其家之不能守或中人所忌而故佚之也然至于今而诵其奏疏光景焕然若新而志士才臣引以为蓍蔡为指南愈久而愈不衰知敬舆之藉托故在此而不在彼也岑君敬舆流亚也其无所待于兹百篇之寥寥审矣乃其后族氏之兴贤采风尤有取焉聊为序之
　　
　　喻邦相杭州诸藁小序
　　
　　曹子念致喻杭州邦相所为诗文若干篇余读之不觉爽然叹曰咄咄逼人乃尔哉昔君苖见士衡文而輙欲烧笔砚余且欲烧笔砚矣而后见士衡文余故不能若君苖之畏之然而乐有所托也邦相之文气雄而调古驰骤开阖不法而法乃其持论往往出人意表歌辞亦称是杭州东南大都会试牍讯牒百倍于它郡而使车之往米殆犹机织然置酒修馈夜而至丙犹未已且有三台九监司之伦皆南面而责期会即邦相分身应之犹有所不足而胡以能沛然于古文辞也古之快吏毋如刘穆之传称其朝发尺牍亭午得百函耳听目视口断手批又间以宴会酬酢笑噱谈议俱有旨会然不闻能为古文辞白乐天苏子瞻之刺杭州亦名能工吏事不废客于古文辞最为博丽矣然其位尊而其望隆无上官期会以敓其翰墨之晷则邦相其犹难能哉后之君子必将曰仆见邦相兹编而烧笔砚也亦甘之矣
　　
　　郑獧庵先生集序
　　
　　徽地险而沃其人行贾徧天下以财相倾髙而成弘之际乃有程克勤先生者出而以古文辞名世程先生之于文宏肆辨博诗亦埓之然不肯为精思以求超乎一代之格当时和之者不知其乡几何人亦不复有与程先生并称者岁一甲子而为嘉隆之际汪司马伯玉氏始一大倡之其格非西京而上毋程其语非先秦而上毋述左橐鞬右鞭弭以长驱乎中原于是徽之俗尽绌其锥刀以从事楮墨彬彬洋洋几与昔之稷下西湖并雅葢自有汪司马氏而程先生之名几晦今年秋余且谢兹役一日自弇园偻行而归昙靖有伏谒道左者髪种种矣楚服而免其帻抟颡不休恠问之曰余郑绮之再从弟叔夏也绮同年之最长者问何所求曰使我有求于口腹则吾歙之水可以乐饥而何必走千里而谒子出其足曰是皆胝矣已出其袖草曰是吾王父獧庵公之诗若文也非子恶能传余受而卒读焉则故程克勤先生客也其齿少于先生而先生爱之与相唱和颇伙度郑公之才不能如程先生髙而根抵理道有矩矱善持论亦有足相当者余乃叹曰以子王父之业不显于程先生日而欲以兹日显则甚难当子王父日欲以其业显必易而子王父箧而秘之则甚长者子不病难必欲及而身以显子王父则甚孝且而兄世之所称循吏也而之先世待制胜国之殉节臣也某共为子职者也其寖逺矣且吾欲忍子不能忍子千里之足虽然吾又安能为子王父显子其亟归质之汪司马氏曰程先生于其时足称大国之赋而无后辞则郑公之为邾莒何难焉
　　
　　欧虞部桢伯归岭南诗巻序
　　
　　南海欧桢伯守虞部郎中于留都之三年上书致其事归天子为之下太宰太宰惜其才嚄唶者久之而俾予告以行命既下而燕中之士大夫髙桢伯之归者争为诗以赠之凡若而人留都之士大夫率醵以饯桢伯于龙江之浒而赠诗者若而人既由京口入晋陵遂抵吾吴郡操觚而和之者又若而人桢伯间道访余于东海尽出箧中所有则为诗几五百篇文亦称是自此而南径钱唐入豫章泛彭蠡度岭而后叩五羊之城其操觚之士响应而为诗者当又不知其几也夫杨巨源者唐之诗人也年七十而谢国子司业丞相有爱而惜之者白以为其都少尹不絶其禄又为歌诗以劝之京师之长于诗者亦属而和之昌黎韩愈举以比汉之二疏而谓二疏之去有是事否夫当二疏时尚不知有歌诗以侑行色固不能如巨源巨源之时天下久已盛言诗然其传者自昌黎一序而外何寥寥也毋论送巨源诗即巨源所自为诗不能超元和长庆之乘而上之且其传者又何寥寥也明兴一代之诗无盛于今日靡不称大厯而祖黄初亦靡不知有桢伯者桢伯少即已工诗其在岭南与黎民表齐名岭之士得二君而兴起不可屈指数黎君前桢伯三载归归而物故今虽不能起之九原与桢伯唱和而其所兴起后进之士当不使桢伯落莫也桢伯之齿虽小与巨源埒而精饮噉徤步履神明之用不衰异时近而越台之云逺而罗浮之雪大庾之梅唯杖履之所之又寜若巨源之迹仅一乡而所指顾某丘某水某树而已也度桢伯所挟持事事胜巨源若太宰之惜桢伯请予之告与丞相之惜巨源而请不絶其禄其优贤右文之指均而独世贞之叙诸君诗其辞不能如韩愈桢伯如不以为辱姑取弁焉可也
　　
　　汤廸功诗草序
　　
　　汤廸功者吾呉中前辈汤珎子重先生也先生小于文待诏征仲数岁而相友善其与待诏齿者翰林蔡孔目九逵少于先生数岁者王履吉禄之袁永之其又少者陆子传称门人者待诏之子寿承休承彭孔嘉辈皆后先自致其力于诗得列名家而先生颉颃其间亡所让诸倡和聨属相切劘亹亹雅为少年所称慕先生在太学久次谒吏部选当得京朝官而无气力者为之奥援仅受邑丞以去余守尚书郎时先生奉檄至京青衫羸马以二尺绢掩面去之黧皱不可辨其须髪骤即之若鬒者而其本则戢戢作白蚁集先生于余大父行每见过輙逡巡却立不敢当敌礼与语官中事黙不对稍次及诗则颷发波涌齿颊霏霏习习吐芬屑盖移夕而不倦故余赠先生诗有云逢人羞作吏竟日坐谈诗葢实录也未几而先生挂冠归又未几而捐馆屈指于今三十余岁矣而其孙少叅聘尹始刻其遗集属余为之序嗟乎自先生之壮时天下之言诗者已争趣北地信阳而最后济南继之非黄初而下开元而上无述也殆不知有待诏氏何论先生虽然声响而不调则不和格尊而亡情实则不称就天下之所争趋者亟读之若可言徐而核之未尽是也先生与文待诏氏之调和矣其情实谐矣又安可以浮响虚格轻为之加而遂废之抑不特诗余向者与先生接而所谓待诏诸君子亦半相及今是三十余年中待诏老寿死禄之子传寿承休承孔嘉相继死其它陆叔平俞仲蔚之流亦死而硕果不食仅一周公瑕耳后进之士寜不亦鼓颐吻张旗鼓以縦横于作者之场然辞日以华而器日以窳薄欲如先生与待诏诸君子肫肫笃厚长者胡可得也诗云虽无老成人尚有典型故余序先生诗而于所谓典型者致余慨焉今刻先生诗仅四百篇而阙七言歌行五言律散佚当不少其曰汤廸功集者先生秩第八品用徐昌榖例也一曰小隠堂集
　　
　　诗纪序
　　
　　嘉靖中故光禄卿北海冯惟讷氏集古诗诸三百篇之所逸而不载以至孔子没而逮秦者凡十巻汉十巻魏九巻呉一巻晋二十巻自是而南宋十一巻齐八巻梁三十四巻陈八巻北则魏一巻齐二巻周八巻复合而为隋十巻又外集四巻则仙真神鬼之什焉人各叙其畧与诗之所繇作矣已又采昔人之所统论及品藻杂解辨证而复志其遗凡十二巻合之而名之曰诗纪共得百五十一巻惟讷竭生平之精力为此书书成而御史甄敬刻之陜西行台其刻既不能精又无为之校订者豕鱼之误相属盖至万厯中而古鄣呉管氏与其乡人谢陛氏江都陆弼氏呉郡俞策氏相与雠校而复刻之金陵大约呉氏居其资而谢氏陆氏俞氏居其力其书遂完好无遗憾属不佞贞序之序曰昔者孔子删诗三百篇诸国之风皆在焉而乱以雅颂复戒门弟子何莫学夫诗而谓其可以兴可以观可以羣可以怨逺迩之事君父而至于多识鸟兽草木之名亦在所不废迨孟氏而亦叹曰王者之迹熄而诗亡于是孔子之门弟子遂尊之为经而不敢以他有韵之言并盖千余年而河汾王氏出而慨然以两汉魏宗庙之音及曹刘以下之所咏撰删而叙之以续三百篇之后天下后世羣起而攻之曰僣自王氏之为僣而天下后世卒不敢以其诗而望三百篇嗟乎雅颂固无敢论而诸国之风寜尽有出于情而必止于礼义者夫子故不尽废之今试取汉魏之合者而较国风之稍离者亦寜至大径庭且夫时代之污隆风俗之敦衰与政事之得失物情之变异可约畧而得之即孔子生河汾其所取舍与王氏不可知要之未必不为王氏删也然自三百篇之外遂无一完什而虞夏之际其时固太朴不斲然治而为明良喜起乱而为五子之歌世岂无一二兴者必至殷周而称始孔子既没而为七国其人固日寻于干戈无暇及篇什而亦岂无一二可传者必至于汉而称始且区区夷僣之楚侏■〈亻离〉鴂舌尚有屈宋之徒为之抒发其文藻而齐鲁之褒衣博带宾筵雅歌又岂无一二能赋者而乃竟寥寥也毋亦孔子之前故有之而不为太师之所采因而有未睹者乎三百篇之所舍与孔子之后其为诗者佚于兵烬于秦火而不存乎抑亦竹简漆书巻帙重大为之既难而守之又未易以致此寥寥也汉之兴竹更而缣鸟足更而笔篆更而隶若稍易矣而非有富势大力者不能为以故不获周藏于阛阓而极于舟车之所至自唐而逮五季始以五经子史之属书而登之木付之剞劂而后授墨焉母之体一而子之用数百千同文之化遂徧于四海今冯氏能尽鸠古诗之逸与汉魏以后至隋之诗千余年而悉合之呉谢陆俞四氏又能校甄敬之所行而重梓之即不必富势有力者损一月之食而可得不必通国大都自鸡林之西玉门之东以一襥载之而可致嗟乎毋论其皆可以兴可以观可以羣可以怨逺迩之事君父要之不无毛髪益而于鸟兽草木之名当亦不乏也吾甚爱夫冯氏之与四子者能得孔子之遗意以嘉惠后学故为序之虽然孔子而在吾尚欲其删者与余者之并存毋使若古之寥寥而无可述也
　　
　　冯子西征集序
　　
