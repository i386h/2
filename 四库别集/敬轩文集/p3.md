<!-- { "loadSidebar": true } -->
　　水火非无功焦溺亦由此所以天机千载莫能理君子得其操小人迷所止四海岂不遥发轫良自迩泰山岂不髙举足不逾咫薫风惬民心簧竹荡人耳善恶反手间胡不慎其始
　　七百卜公旦万世期咸嬴岂不同所愿天道有亏盈岐山麟凤集函谷虎豹争趋舎乃如此大运焉得并蓬莱舟始泛博浪车已惊遂使三秦士不独骊山坑已矣勿复言九宇皆炎精
　　霭霭商山云招之正徘徊防鸿一以纵毕弋胡为哉寜知羸豕壮蹢躅多毒猜沈沈辟谷子为谋一何乖向非平勃力炎灵遂如灰独有周南篇歌之有好懐
　　山空魍魉出天黒鸱鸟鸣姬辙既东迈岐路殊纵横青牛适西域大鹏抵南溟谈天竟何益刺股徒首兵纷纷险谲辈琐琐难具名有若迷方客甘心棘与荆不有仁义篇何由覩天明
　　吾意六籍外尚多古人书一朝秦熖裂焚荡无遗余掇拾煨烬者补缀诚区区讹缺固已多尽信寜非愚独有羣圣心昭哉难翳如多谢宋诸老万世开迷途
　　季子多黄金张仪富秦土腐防争饥鸢鹿豕竞贪虎周道久已非王纲如缀缕岩岩养气翁鸣凤独髙举圆方遍九州周览无定所天飚激和音云汉濯文羽大道今依然捭阖安足数
　　日月自有明隂阳自有行万物纷变化人事更衰荣云胡道术裂瞑目谈丹经泛海竟茫然楼居亦虚名自古良若兹扰扰将何营
　　圣人无曲行大道无邪岐云何周辙东驱车迷所驰杨朱学仁义庄老尚无为申韩首法俑苏张倡危机遂令千载下道术日以支憔悴莫之恱淳朴谅难追此语匪为诳书上有其辞
　　易莫易穹简莫简坤土圣心本虚明条达无曲阻如何末学差﨑岖踬榛莽二者袪除之明白可深覩多谢古老心相将践斯语
　　秋日杂咏四首
　　庭树生秋风微凉入衾枕久客得无思逺意复谁谂道腴足充餐天和可当饮以兹拨离忧僻好安所禀大义自古来旋履吾已审
　　翻翻髙荷叶秋雨生微凉岂不懐逺道抚时坐空堂何以为我懽简册多遗芳古人不可作古道不可忘兹理将无厌欲语堕茫安得忘言子相与倾一觞
　　亭亭紫玉竹尔节岂不坚托根自有地勿羞桃李顔桃李固妍好尔节重自保请看君子心浮云湛秋昊粲粲黄金花绕砌顔色好岂不重所思焉得致逺道逺道不可忘感时歴炎凉人心岂此异保尔秋节香
　　述懐
　　少小习书史政自赖先德十五慈见背四十严永诀追思鞠育恩俛仰肝肠热中心恒拳拳每惧有遗失早忝科第登中厠缙绅列荣耀既连绵声名颇烜赫小子心不然自顾真有缺国恩未酬报孝祀久亏越只命湖湘间久载宪府笔一徃三年余及归有华髪家室寄中原无产给衣食大儿亟假田农作不遗力次男失学惯游惰无俦匹三子虽孱懦刍牧无休息昌子最痴小奔走百不识寒即索母衣饥则索母食老妻亦何为频年苦煎迫上以奉继姑下以抚儿婢执防色焦槁补缀眼昏澁我虽官在朝蓬梗真浪迹及归苦告诉数子俱未室生理况萧条侨寓亦何益我复对三叹此乃共所恤顾我有王程尚敢懐私适勉强数日留慷慨一旦出悠悠离蓬茅行行向金阙路从黄河过舟自卫水发舟中忽有懐所懐何歴歴吾闻古人言老穷当固节况我筋力强所愿岂契濶誓将笃忠贞于以守清白上隆唐虞治下布雨露泽祖祢如有神光贲亦行及拜恩省先茔勒石纪世烈栽桑汾水南广土中条北既足纾困顿还可树逺业男女各婚嫁亲戚共周急此事良可期援笔聊自释
　　台中归
　　习僻已成性于人懒将迎日暮台中归掩户亲一灯但取书笑乐不顾俗重轻自得复谁语兹道将吾成
　　一室
　　奉使三年归京华营一室一室陋且偏入门惟四壁岂不忧窭贫所贵称达人家无仓廪储心有宇宙春蝜蝂复蝜蝂颠不知返周道能摧轮不在羊肠坂惟河有天源惟山有昆仑扰扰勿重陈宴坐思探元
　　题思顔巻
　　零零雨露滋肃肃霜气寒时物代荣悴君子感所观所观一何苦时运靡终古俛仰天地寛思父复思母梦寐如见之温温金玉姿行坐或可覩冉冉霜雪丝春风若在室机杼倚虚壁咳唾落珠玑琴瑟当窻急颠倒将无厌而不间毫纎幽感鬼神泣明被日月霑所以永言者诚孝不容假朂子勤蓼莪短章代风雅
　　古诗二首
　　骊珠出九渊炫晃稀世寳缄藏俟良价赏识待终老云胡知者稀众道鱼目好君子复何忧温明但自保津人善操舟惯捷轻洪渊来济者谁子濡溺防不全颠倒受薄中懐讵能宣请陈经济畧视彼蠛蠓然
　　夜坐二首
　　银烛一寸光照我千古心心事谅谁语秉笔空沈吟幽懐载草草妙思弥愔愔岂无扬子云视昔犹视今沧海岂不大井蛙良自余至言岂不美俗士恒苦拘贤哉顔氏子妙领非真愚若人不可即郢质将焉如
　　读陶诗
　　靖节一何髙理凿时运表返耕甘苦饥弃世乐枯槁所以见诸诗淡泊出天造掩巻思其人清风起林杪
　　示儿
　　我祖自奚仲奕代河东居家本尚儒素业岂羞寒虚先君绍前烈奋迹由诗书勤勤教诸子为善乐有余藐孤钦诲言而敢忘斯须忆从向学日爰自丱角初吟哦竟朝昏诵习忘饥劬收敛心自得放佚已不趋周旋恐失坠日奉庭闱娯立年忝科名严训尤渠渠进学固无怠即仕其慎诸承懽曽防何风木俄悲吁追慕复何及首疾心更瘉中间趋明诏皇渥弥寰区禄有不家食官有台阁居循才觉孱弱索报知蔑如以兹宠若惊自治如菑畬更念汝四子赋质各有殊当思祖泽长勿贻汝父虞汝父岂可师不有贤圣欤孝友亟敦励心性勿填淤匪善人莫交匪义财莫需止酒戒狂诞窒欲谨湛孺从欲剧坠石放言甚奔车言多必招戾恶积终陨躯人生有定分造化司柄枢穷达由天然富贵非人且敛迹甚勿竞闭户宜自虑但使德学充不愧金璧储达即思致泽乐即思贤儒小子敬所植永久期无逾
　　新燕
　　髙堂新燕子当昼语喧聒双双葺旧巢衔泥自寥廓巢成去还来莫负明年约
　　楚楚者谁子
　　楚楚者谁子意气何轶人居若无俦匹独步莫敢亲姬公虽大圣尤尚吐握勤此道久已非扰扰勿重陈
　　翩翩谁氏子
　　翩翩谁氏子鞍马殊辉光入门佚兴发促步登髙堂妖姬列左右哀弹送清觞酩酊百不忧但愿白日长
　　答赵彬十首
　　余知赵君将十年矣近又会于京师惜乎余力不能振之也虽然君子求其在我者而已用舎迟速非所汲汲况如君者又当待振与否能为之轻重者哉余近有山东之行君以十诗见贶反覆诵玩益知其所存之不苟但称许区区者有所愧耳情不能已輙依来章以答其意云
　　美人生南国艶色世所稀明眸一回顾草木生光辉我行重嗟惜便欲携同归赠以青玉案贡之黄金扉如何久契濶此念将无违
　　右答冀北生骐骥
　　仙山有髙梧圃足修竹飘然九苞凤下览遂所欲流音散天飚文彩绚朝旭泰和良在兹瑞牒光前録
　　右答青青岭上松
　　层云生岱宗时雨遍东海杏坛宛如昨圣人教犹在况当时运熙文风盛而蔼翘翘士林英无不生光彩我行亦有为棫朴诗当采
　　右答屈轶生尧庭
　　峩峩宪府台郁郁台中栢顾我樗散姿缪作乘骢客悠悠今防年区区竟何益寜知忧窭贫但自保贞白中复荷宠光分符海东域得观邹鲁风载霑诗礼泽皇仁一以敷菁莪共欣恱犹有江湖心时将恋天阙
　　右答泰山何岩岩
　　驰车出都门遥遥指齐鲁念子不能别对景独容与垂杨袅薫风轻尘裛朝雨仰视云间翼分飞无定所丈夫方有为离忧寜足苦愿保金玉躬潜修继前古
　　右答扶桑日初出
　　鹪鹩在一枝鲸雕起千里达人足大观曲士焉足拟所以君子言观海难为水大哉天地间举目皆至理努力探化元髙歌望吾子
　　右答丹砂生楚国
　　天运行不息君子恒法之干干不自己汲汲非所私仁义存诸身有蓄必有施既非浅俗观当负逺大期吾子安厥需彚进寜非宜
　　右答日月易流迈
　　丹山有文羽和鸣向青霄沧溟有潜鳞一夕抟扶揺如何贤达士甘心向渔樵谅懐肥遯志恐负山林嘲休明盛防契于焉共逍遥
　　右答瑚生海底
　　吾观天地大万物同一源如何末学差坐此枝叶繁铅华灭素质雕虫失本根忆昔南游日得子同晤言图画发幽秘身心契真元邈哉追前修此道期共敦
　　右答天道久不讲
　　古来贤哲士用舎皆无心所以穷达间一节良可钦赵子不浪出客居时光临矢心永无斁感子金玉音
　　右答古人重见处















　　敬轩文集巻一
　　钦定四库全书
　　敬轩文集巻二
　　明　薛瑄　撰
　　古诗
　　穆陵关夜雨
　　暝色来远谷清风动华烛山楼雨声寒罗帷人独宿
　　山行
　　山鸟多清音山花有异香但得山间趣宁辞山路长
　　又
　　荒冈断复连风叶散还集霜落秋涧清烟横晩岫碧
　　作息吟
　　向晩羣动息向晓羣动作羣动作息间乃是先天学东平行台有竹翳于恶木荒草命仆芟治嘉植乃遂诗以纪之
　　生平苦爱竹义若君子交兹轩忽见之俄顷漆在胶振衣歩其下周览増欝陶恶木一何多蔓草一何饶翳此破苔笋挠彼凌云梢命仆恣剪伐得辞斤斧劳除恶贵絶本蕴崇及沟壕荒秽旣了了凉风亦萧萧修茎遂生植嘉防惬游遨作诗纪顚末庶为同心謡
　　穆陵关
　　危哉穆陵关髙出众山顶地势愈觉寛天宇相廻逈林木何萧森首夏风色冷山楼试一登眺览恣遐骋沂岱环西隂淮海接南岭齐州走北川扶桑控东影道里会一门山川挈要领缅思千古前豪伯互吞并齐履空复然秦蚕已侵境干戈被长峦生民困鱼鼎于今天道旋四裔守安静山行昼落然水宿夜无警顾我观风人符节得屡秉作诗纪兹行传与山将永
　　兰陵怀古
　　早发郯子国午至兰陵邑兰陵乆已荒禾黍帯荆棘惟有古寺存迳入林影宻老僧知我来出门远候立下马问往事为我指遗迹苍茫古城东墓有荀卿石我欲往寻之还为野水隔忆昔周室卑蛮荆凌上国兹邑乃其疆人物殊烜赫寂寞千载余浮云空古色如何当日贤重有逃防责只今文字存尚为人指摘鞭马舎之去极目远天碧
　　敬吟
　　人惟肖天地亦具天地性性无物不存存性惟一敬心敬体不偏情敬发必中头敬形端直鼻敬气肃静目敬无邪视耳敬无妄听口敬不妄言身敬不妄动手敬容必恭足敬容必重瞬息敬存身早作敬致用致用在天伦天伦敬斯定夫敬必先义妇敬必从令子敬孝必隆父敬恩必盛臣敬百軄修君敬万邦靖兄敬笃其爱弟敬谨其行朋友以敬交然诺必重应敬则伦理明不敬百行病仰惟古圣人一敬更相命尧钦帝之宗舜恭明两并祗台念禹德日跻有汤圣文王安敬止武王勉敬胜笃敬传孔业敬德着周政敬惟羣圣枢大训迭辉暎下逮河洛儒绍綂开迷迳整肃严隄防主一谨操柄惺惺不昏昧收敛无余剰用力在斯须百体孰敢横圣途渐可登圣言良可证一敬茍不存万欲皆奔纵身心坠卑汚纲常灭天正禽兽将同归人类孰与共噫嘻敬怠间狂圣越天阱法言述圣谟匪曰小子佞
　　送杨参议三首
　　白露下将夕天宇生凉风之子有所适告别何匆匆羣公尽祖送飞盖凌长空停骖泺水曲列宴歴亭中秋容澹觞酌髙风急丝桐酒尽俨将发斑马何玲珑行当释尘鞅还应挂飞篷大江转呉楚重山入天丛锦城有佳色浣溪有遗踪访古遂舒啸观风足从容坐令全蜀俗觧与邹鲁同兹游岂云易两情若为通翘首迟归鴈应是春花红
　　右分韵得红字
