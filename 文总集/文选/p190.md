<!-- { "loadSidebar": true } -->
　　广成爱神鼎，淮南好丹经。神仙传曰：广成子者，古之仙人也，居崆峒之山石室中，抱朴子曰：服九转丹，内神鼎中，夏至之后暴之。神仙传曰：淮南王刘安者，汉高皇之孙也，好道术之士，于是八公乃往，遂授以丹经。此山具鸾鹤，往来尽仙灵。张僧鉴豫州记曰：洪井西有鸾岗，旧说云洪崖先生乘鸾所憩处也。鸾岗西有鹤岭，云王子乔控鹤所经处也。东方朔十洲记曰：昆崘山正东曰天墉城，其北户出承渊山，西王母之所治，真官仙灵之所宗也。瑶草正翕赩，玉树信葱青。瑶草，玉芝也。本草经曰：白芝，一名玉芝。琴赋曰：瑶瑾翕赩。甘泉赋曰：翠玉树之青葱。绛气下萦薄，白云上杳冥。王逸楚辞注曰：草木交曰薄。楚辞曰：杳杳冥冥而薄天。中坐瞰蜿虹，俛伏视流星。西京赋曰：瞰蜿虹之长鬐。鲁灵光殿赋曰：中坐垂景，眺视流星。不寻遐怪极，则知耳目惊。言未尽寻遐怪，则知其至此，耳目必惊也。郑玄礼记注曰：极，尽也。日落长沙渚，曾阴万里生。曾，重也。蔡邕月令章句曰：阴者，密云也。藉兰素多意，临风默含情。多意，多佳意也。含情，情未申也。隐显交虑，所以未申。啸赋曰：藉皋兰之猗靡。楚辞曰：临风怳兮浩歌。王仲宣公燕诗曰：今日不极欢，含情欲待谁？临风，已见月赋。方学松柏隐，羞逐市井名。方，犹将也。言将隐而弃荣利也。楚辞曰：山中人兮芳杜若，饮石泉兮荫松柏。市井，已见上文。幸承光诵末，伏思托后旍。光诵，犹华篇也。后旍，犹后乘也。
　　文选考异
　　注「张僧鉴豫州记曰」　陈云「州」，「章」误，是也。各本皆讹。
　　注「楚辞曰临风怳兮浩歌」　案：此九字不当有，观下注云「临风已见月赋」可知，各本皆衍。
　　钟山诗应西阳王教五言　徐爰释问略曰：建康北十里有钟山。裴子野宋略曰：孝武封皇子子尚为西阳王。
　　沈休文
　　灵山纪地德，地险资岳灵。说苑，齐景公曰：天不雨，寡人欲祠灵山可乎？郑玄周礼注曰：镇名山安地德者也。周易曰：地险山川丘陵。王隐晋书，苟晞曰：淮阳之地，北阻涂山，南枕灵岳。终南表秦观，少室迩王城。毛诗曰：终南何有？有条有枚。史记曰：始皇表南山巅以为阙。南山则终南也。尔雅曰：观谓之阙。戴延之西征赋曰：嵩，中岳也，东谓太室，西谓少室，相去十七里。嵩高，緫名也。汉武帝作登仙台，在少室峯下。东京赋曰：然后以建王城。翠凤翔淮海，衿带绕神垧。凤翔淮海，喻宋之兴也。东京赋曰：龙飞白水，凤翔参墟。李斯上书曰：今陛下建翠凤之旗。然但引翠凤之文，不取旗义也。衿带、神垧，并见上文。北阜何其峻，林薄杳葱青。其一。北阜，钟山也。西都赋曰：睋北阜。陆机拟古诗曰：西山何其峻。又赴洛诗曰：林薄杳阡眠。发地多奇岭，干云非一状。子虚赋曰：其山则交错纠纷，上干青云。合沓共隐天，参差互相望。谢灵运登庐山诗曰：峦陇有合沓。杨雄蜀都赋曰：苍山隐天。子虚赋曰：岑崟参差。尚书曰：终南、惇物至于鸟鼠。孔安国注曰：三山名，言相望也。郁律构丹巘，崚嶒起青嶂。西京赋曰：隐辚郁律。巘，已见上文。鲁灵光殿赋曰：崱缯绫而龙鳞。势随九疑高，气与三山壮。其二。楚辞曰：道幽谷于九疑。山海经曰：南山昆崘，其气魂魂。汉书曰：蓬莱、方丈、瀛州，此三神山者，僊人在焉。九疑山在长沙零陵，三山在海中。卽事既多美，临眺殊复奇。卽事，卽此山中之事也。列子曰：周之尹氏有老役夫，昼则呻呼卽事。南瞻储胥观，西望昆明池。储胥观、昆明池皆在西京，此皆假言之。山中咸可悦，赏逐四时移。春光发垄首，秋风生桂枝。其三。多值息心侣，结架山之足。大灌顶经曰：息心达本源，故号为沙门。山足，已见上文。八解鸣涧流，四禅隐岩曲。维摩经曰：八解之浴池，定水湛然满。大品经曰：初禅、二禅、三禅、四禅。山海经曰：和山五曲。郭璞曰：曲，回也。窈冥终不见，萧条无可欲。老子曰：窈兮冥，其中有精。王弼曰：窈冥，深远貌。深远不可得而见，然而万物由之，不可得见，以定其真，故曰：窈兮冥，其中有精。老子曰：不见可欲，使心不乱。所愿从之游，寸心于此足。其四。家语，孔子曰：无声之乐，所愿志从。庄子曰：鲁有兀者王骀，从之游者与仲尼相若。列子，文挚谓叔龙曰：吾见子之心矣，方寸之地虚矣。君王挺逸趣，羽斾临崇基。说文曰：挺，拔也。斾，旌旗之垂者。旍旗以羽为饰，故云羽斾。陆机乐府诗曰：羽旗栖琼鸾。崇基，山也。春秋运斗枢曰：山者，地基也。白云随玉趾，青霞杂桂旗。玉趾，已见上文。曹毗临园赋曰：青霞曳于前阿。楚辞曰：辛夷车兮结桂旗。淹留访五药，顾步伫三芝。楚辞曰：攀桂枝兮聊淹留。周礼郑玄曰：五药：草、木、虫、石、谷也。日出东南隅行曰：顾步咸可欢。苍颉篇曰：顾，旋也。王逸楚辞注曰：步，徐行也。抱朴子曰：参成芝、木渠芝、建实芝，此三芝得而服之，白日升天。于焉仰镳驾，岁暮以为期。其五。岁暮，喻年老也。韩诗曰：蟋蟀在堂，岁聿其暮。薛君曰：暮，晚也。言君之年岁已晚。
　　文选考异
　　注「戴延之西征赋曰」　陈云「赋」当作「记」，是也。各本皆讹。
　　崚嶒起青嶂　案：注引鲁灵光殿赋「崱缯绫而龙鳞」，疑善作「缯绫」，五臣作「崚嶒」，合幷六家，失着校语。否则善元有注「缯绫」与「崚嶒」异同之语，而今失去之也。
　　注「维摩经曰」下至「四禅」　此二十六字袁本、茶陵本无，其所载翰注有之，当是。并善于五臣而删也。尤所见为是。
　　宿东园五言
　　沈休文
　　陈王斗鸡道，安仁采樵路。陈思王名都篇曰：斗鸡东郊道，走马长楸间。潘岳诗曰：东郊，叹不得志也。出自东郊，忧心摇摇，遵彼莱田，言采其樵。东郊岂异昔，聊可闲余步。七启曰：雍容闲步。野径既盘纡，荒阡亦交互。子虚赋曰：其山则盘纡岪郁。槿篱疎复密，荆扉新且故。谢灵运诗曰：插槿当列墉。郑玄礼记注曰：荜门，荆竹织门也。殷仲堪诔曰：荆门尽掩。树顶鸣风飙，草根积霜露。惊麏去不息，征鸟时相顾。毛诗曰：野有死麏。今以江东人呼鹿曰麏。吕氏春秋曰：征鸟厉号。高诱曰：征，犹飞也。郑玄毛诗笺曰：回首曰顾。茅栋啸秋鸱，平岗走寒兔。任预雪诗曰：寒鸢向云啸，悲鸿竟夜嗷。夕阴带曾阜，长烟引轻素。飞光忽我遒，宁止岁云暮。古董桃行曰：年命冉冉我遒。毛诗曰：岁聿云暮。若蒙西山药，颓龄傥能度。魏文帝诗曰：西山一何高？高高殊无极。上有两仙童，不饮亦不食。与我一丸药，光辉有五色。服药四五日，胸臆生羽翼。陆机应诏曰：悲来日之苦短，怅颓年之方侵。
　　文选考异
　　注「荆门尽掩」　陈云「尽」，「昼」误，是也。各本皆讹。
　　注「征鸟厉号」　袁本、茶陵本「号」作「疾」，是也。今季冬纪是「疾」字。
　　注「古董桃行曰」　案：「桃」当作「逃」。各本皆讹。
　　游沈道士馆五言
　　沈休文
　　秦皇御宇宙，汉帝恢武功。过秦论曰：始皇振长策而御宇内。汉书曰：武帝征讨四夷，锐志武功。欢娱人事尽，情性犹未充。何休公羊传注曰：充，满也。锐意三山上，托慕九霄中。锐意，已见上注。西征赋曰：切托慕于阙庭。潘岳书曰：长自绝于埃尘，超游身乎九霄。既表祈年观，复立望仙宫。庙记曰：祈年宫在城外，秦穆公所造。望仙宫在华阴，汉武帝所造。宁为心好道，直由意无穷。汉武内传曰：帝好长生之道。曰余知止足，是愿不须丰。老子曰：知足不辱，知止不殆。周易曰：丰，多也。遇可淹留处，便欲息微躬。淹留，已见上文。山嶂远重迭，竹树近蒙笼。开衿濯寒水，解带临清风。曹子建闲居赋曰：愬寒风而开衿。所累非外物，为念在玄空。慎子曰：夫德精微而不见，聪明而不发，是故外物不累其内。广雅曰：玄，道也。然道体无形，故曰空。朋来握石髓，宾至驾轻鸿。袁彦伯竹林名士传曰：王烈服食养性。嵇康甚敬信之，随入山。烈尝得石髓，柔滑如饴，卽自服半，余半取以与康，皆凝而为石。郭璞游仙诗曰：驾鸿乘紫烟。都令人径绝，唯使云路通。吴都赋曰：径路绝，风云通。张昶华山堂阙铭曰：必云霄之路，可升而起。一举陵倒景，无事适华嵩。汉书，谷永曰：及言世有仙人，服食不终之药，遥兴轻举，登遐倒景。如淳曰：在日月之上，日月反从下照，故其景倒。广雅曰：陵，乘也。列仙传曰：呼子先者，汉中阙下卜师也，寿百余年，夜有仙人持二竹竿来至，呼子先，子骑之，乃龙也，上华阴山。又曰：王子乔好笙，浮丘公接以上嵩山。寄言赏心客，岁暮尔来同。岁暮，已见上文。
　　古意酬到长史溉登琅邪城诗五言　何之元梁典曰：到溉，字茂灌，为司徒长史。沈约宋书曰：南琅邪郡琅邪国人，随晋元帝过江。大兴三年，立怀德县，隶丹杨，无土地。成帝咸康元年，桓温领郡，镇江乘，县境立郡镇。舆地图曰：梁武改南琅邪为琅邪郡，在润州江宁县西北十八里。
　　徐敬业何之元梁典曰：徐勉第三息悱，字敬业，晋安内史，有学业，最知名。卒于郡府。
