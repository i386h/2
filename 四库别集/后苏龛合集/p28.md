<!-- { "loadSidebar": true } -->
　　毗耶故国莽天涯，浪说长绳挽日车。小谪羽毛笯底凤，厌听鼓吹草间蛙。老来纪渻形如木，才尽江淹梦不花！十万浮萍谁侠少？买丝先绣鲁朱家。

　　再来难得者时乎，惨绿年华迹已芜。未免逢场聊复尔，安能磨厉此相须？昌黎有笔传毛颖；欧冶无钩屈湛庐。少日长城谁足恃，倒戈我欲问前徒。

　　通眉长爪谪仙流，肯放庐陵出一头？自分胸中罗斗宿，未妨皮里秘阳秋。丹炉煮字宁供蠹，石室排签欲汗牛。此日建安诗祭酒，故应七子数陈留！

　　十年讲幄坐榕坛，几局楸枰冷眼看。寒况已敲冰作骨，清吟更斫玉万肝。依人白傅宁居易，去国韩非奈说难！留得楚骚香一瓣，敢云屈、宋是衙官？

　　双合延津剑欲鸣，能诗叔宝总神清。一楼蜃气嘘成幻，百斛龙文举独轻。呕血我应惭李贺；解颐君已说匡衡。陈芳国里溪山好，拟挈吟侪学耦耕。

　　逐队纷纷来几辈，登场衮衮见诸公。三皇纪上欺司马，一鬼灯前笑伯龙。作赋难寻希有鸟，应声终觉可怜虫！金陵元、白成鳞爪，梦得骊珠似火红。

　　杂事荒唐写秘辛，吟梅艳笔想魁春，夺标一哄舟中客，刻烛三更坐上人。织罢龙梭心已苦，调来騄辔手能驯。十方善信皈依众，说法生公偶现身。

　　健人迭韵见和，再迭前韵酬之

　　一笑萍逢物外天，神仙文字佛因缘。八公宾客编鸿烈；九牧门庭说象贤。气压邺侯三万轴；目空柱史五千年。菽庄风月今无价，买得清闲不费钱。

　　才人又见小云涯，胸有藏书况五车。神解注庄超郭象；骚音变雅息吴蛙。杜家不种科名草；湘子能开顷刻花。老我徒为河伯叹，望洋惭对大方家。

　　如君其殆庶几乎，孙赋「天台」鲍赋「芜」。大好湖山吟陆羽，不妨农圃学樊须。独枫孝友人称郭；八米才华世重卢。东晋风流夸绝代，一枝玉麈属司徒。

　　温峤甘居第二流，华歆当日愧龙头。洞天老鹤初归隐，浪屿吟螀已报秋。冀北孙阳空相马，山南宁戚自歌牛。道人嚼冷梅花雪，肯向人间姓氏留？

　　汉帜纷登上将坛，此冠真作沐猴看，旁人那有睢阳齿？若辈全无叔宝肝！迹是禹余愁劫换，生非虞世叹才难。在山多少闲霖雨，灶下羊头竞拜官。

　　几人雌伏几雄鸣？众浊如今笑独清！党部甘陵浑似戏；宦情思旷本来轻。听松阁上怀宏景，种橘洲边羡李衡。故里恨无桑八百，布衣何处可躬耕？

　　一例贤愚催鬼伯，几更朝暮任狙公？画来假虎终成狗；跃过凡鱼便化龙。绕树可怜江上鹊，语冰无奈夏间虫！剑光已冷琴声绝，收拾闲愁付小红。

　　老来风味似迂辛，岁月堂堂负好春。到眼惊看游侠传；埋头强作斗筲人。题橘心事成迟暮，覆瓿词章愧雅驯。剩有髯苏迁谪感，命宫磨蝎是前身！

　　三迭前韵酬健人

　　腥氛吹满鹭江天，一室题襟结净缘。栗里田园堪小隐；兰亭觞咏有群贤。且寻红杏填词客，休管黄杨厄闰年。谁是工吟张学士，诗中选得万青钱？

　　浩劫神州岂有涯，胡尘十丈走雷车。中朝几见烹功狗；邻国频闻式怒蛙。罗剎青磷能作语；苌弘碧血未开花。孑遗谁念东门叟？皋项侨肩已丧家！

　　敢谓尧天荡荡乎？燹余幸草半烟芜。鸡虫得失何人问？乌兔升沈不我须！酒坐偶参金谷石，诗囚真厄玉川卢。卜居江上寻渔父，忍赋湘累吊左徒！

　　当年白马笑清流，鸟粪如今也着头。浮白祇应拌一醉；杀青遑敢论千秋？笔端霸气沈龙虎，狱底神光秘斗牛。怕坠樽前圆缺泪，平原十日不曾留！

　　拟访麻姑叩石坛，桑田三浅等闲看。左闻辩士谈鸡口，失笑文成食马肝。几辈骅骝开道去；一时羖■〈历〉上天难！伙颐帐殿沉沉者，眼见觚棱集百官。

　　天鸡忽向汝南鸣，梦入仙都礼玉清。骏足飞腾伤齿暮，鸿毛飘泊笑身轻。郭家何意开金穴？龚尉从知困水衡。到处嗷嗷哀泽雁，问谁坐俟九年耕！

　　衰时学派文中子，醒后狂名盖次公。人到白头不如鸟，客来紫气尚犹龙。梦游淌化双身蝶，冻死休僵百足虫。痴想贺兰山踏破，靖康重唱「满江红」！

　　一番酬唱一酸辛，婪尾无花可殿春。触热怕逢负薪叟，咏风羞见伐檀人。镜屏照影鸡能舞，饭钵通灵鸽亦驯。愁绝恒河沙数佛，几时还我自由身？

　　四迭前韵酬健人

　　枯禅一指竖龙天，忏断楞严十二缘。草木春秋悲往劫；梓桑月旦愧先贤！奇书东观寻中垒，雅集西昆和大年。笑看五陵同学辈，玉鞭金勒骋连钱。

　　茶陵老去李西涯，扫径高悬旧宦车。卷底头埋钻纸蠹，釜中齿冷抱竿蛙。回甘有味思都蔗，晚节能香爱冷花。转眼篱东黄遍了，好秋又到野人家。

　　斯文没不在兹乎？大陆湮沈大道芜！忍见乌江归项羽；坐令元海长遮须。纷纷门户蛮争触，莽莽尘沙兔逐卢。怪底鸡鸣同一起，舜之徒与跖之徒。

　　命世公然墨者流，为谁兼爱苦摩头？授时壶遂初行夏；考绩倪汤已举秋。台省衣冠容仗马；山川樽俎付犁牛！鲰生无分参帷幄，敢薄张良自乞留？

　　几经封拜筑高坛，谁向韩、彭末路看？拙宦涉冰同虎尾；豪门代米用人肝。东隅己逐虞渊去，西笑方知蜀道难。太息射雕好身手，那堪虮虱溷微官！

　　穷愁何必以诗鸣，到老心真似水清。门外青云双眼倦，镜中白发万缘轻。山阳向秀空「思旧」；洛下王充自「论衡」。安得数椽干净土，课儿林下读兼耕？

　　蹈海岂真为志士，移山毕竟是愚公。羡君世上称雏凤；老我山中愧卧龙。名利一生旋磨蚁，妻孥八口寄居虫！「后苏龛」畔维摩诘，近市嚣麈奈软红。

　　么虫习蓼久忘辛，虫自鸣秋鸟自春。渐秃鬓丝成老物，枉抛心力作词人。濠梁静趣观鱼乐，海峤新盟狎鹭驯。松竹梅花三友在，后雕珍重岁寒身。

　　五迭前韵酬健人

　　茫茫震旦奈何天，与子相期白石缘。挹袖拍肩呼逸伴，监厨借面让时贤。逃名水部柳五变；般魄山阴朱百年。今日卖文穷措大，不禁眼孔小于钱！

　　抱瓮幽栖水一涯，负涂惊见鬼盈车。尘头仕宦华轩鹤，海角文章锦袄蛙。浪说救时胸有竹；几经阅世眼无花。董生对策江公老，凄绝公羊卖饼家！

　　安能煮蠹疗饥乎？况值君苗笔砚芜！海上琴声今落莫，风前烛影几斯须。草庐六出惭诸葛，蒲毂三征笑索卢。白首扶风纱帐冷，后堂何处着生徒？

　　悲来击楫向中流，王气如今黯石头！十丈楼船正横海，九边笳鼓已防秋！自怜涸辙能枯鲋；谁念蹊田竟夺牛？枨触五胡、东晋局，夷吾江左几人留？

　　议礼诸生说五坛，取将封禅贡谀看。冲冠欲指今无发，望阙余酸尚在肝！黑闼辍耕亡命易，黄袍置酒释兵难。鼎湖当日攀髯辈，又现前身作宰官。

　　秃树雌蝉冷不鸣，首阳敢说圣之清？路歧到处添歌哭，物论何心校重轻。垂老尸居甘木偶，频年株守惯茅衡。颇疑亚圣欺人语，浊世如何禄代耕？

　　鲲身海外旧逋客，鹿耳礁边今寓公，遥睇青山负猿鹤，横飞黑水溷鱼龙。此生合是流离鸟，到死终为脉望虫。看过一天秋雁影，寒花那有晚来红！

　　自持歌板按姜辛，聊遣仙源劫后春。古洞闲桃应笑容，小山丛桂或留人。家贪肉食愁多鄙，夜定肝魔觉渐驯。亚雾欧尘飞不到，倡容江介老吟身？

　　哭谢鷃尘

　　诗豪竟坐诗穷死，白眼看天老泪横！十载唱酬今叹逝，一官忧患早伤生。元晖冢夺青山色，安石墩留小草名。枨触黄公垆下过，东流鹭水碧无情！

　　黄菊三中将六十寿诗

　　寿星炯炯将星高，舒卷卿云任绛霄。君独林壬兼百祉；我同花甲历三朝（与予生同乙卯）。贯雷旧望龙头榜（光绪庚辰会元、状元），印雪新痕鹿耳礁（寓居厦屿）。此即光颜开化里，宾筵共醉菊花瓢（寿辰九月）。

　　又代友百韵

