<!-- { "loadSidebar": true } -->
    每慨大教东流，禅教尤寡，三业无统，斯道殆废。顷鸠摩耆婆宣马鸣所述，乃有此业。虽其道未融，盖是为山於一篑，欣时来之有遇，感奇趣於若人。舍夫制胜之论，而顺不言之辩，遂誓被僧那至寂为己任。怀德未忘，故遗训在兹。其为要也。图大成於未象，开微言而宗体，悟惑色之悖德，杜六门以寝患，达忿竞之伤性，齐彼我以宅心。於是异族同气，幻形告疏，入深缘起，见生死际。尔乃辟九关於龙津，超三忍以登位，垢习凝於无生，形累毕於神化。故曰“无所从生，靡所不生；於诸所生，而无所生。”
    今之所译，自达摩多罗与佛大仙。其人西域之俊，禅训之宗，搜集经要，劝发大乘。宏教不同，故有详略之异。达摩多罗阖众篇於同道，开一色为恒沙。其为观也，明起不以生，灭不以尽，虽往复无际，而未始出於如，故曰“色不离如，如不离色，色不离如则如是，如不离色则色是。”佛大仙以为澄源引流，固宜有渐，是以始自二道，开甘露门。释四义以返迷，启归途以领会，分别阴界，导以止观。畅散缘起，使优劣自辩，然後令原始反终。妙寻其极，其极非尽，亦非所尽，乃曰无尽，入於如来无尽法门。非夫道冠三乘，智通十地，孰能动元根於法身，归宗一於无相，静无遗照，动不离寂者哉？
    ○法句经序
    昙钵偈者，众经之要义。昙之言法，钵者句也。而《法句经》别有数部，有九百偈，或七百偈，及五百偈。偈者经语，犹诗颂也。是物见事而作，非一时言，各有本末，布在诸经。佛一切智，厥性大仁，愍伤天下，出兴於世，开规道义，所以解人。凡十二部经，总括其要，别为数部。四部阿钅含，佛去世後，阿难所传，卷无大小，皆称闻如是处佛，所在究畅其说。是後五部，沙门各自钞众经中四句、六句之偈。比次其义，条别为品。於十二部经，靡不斟酌，无所适名，故曰：“法句。”
    夫诸经为法言。法句者，犹法言也。近世葛氏传七百偈，偈义致深，译人出之，颇使其浑。惟佛难值，其法难闻。又诸佛兴，皆在天竺。天竺言语，与汉异音。云其书为天书，语为天语，名物不同，传实不易。惟昔蓝调安侯世高、都尉佛调释梵为晋，实得其体，斯已难继。後之传者，虽不能审，犹尚贵其实，粗得大趣。始者维难出自天竺，以黄武（疑）三年来适武昌。仆从受此五百偈本，请其同道竺将炎为译。将炎虽善天竺语，未备晓汉，其所传言，或得梵语，或以义出音近质直。仆初嫌其为词不雅。维难曰：“佛言依其义不用饰，取其法不以严。其传经者，令易晓勿失厥义，是则为善。”座中或曰：“老氏称美言不信，信言不美。仲尼亦云，书不尽言，言不尽意。明圣人意深邃无极。今传梵义，实宜径达。”是以自偈受译人口，因顺本旨，不加文饰。译所不解，即阙不传。故有脱失，多不出者。然此虽词朴而旨深，文约而义博。事均众经，章有本故，句有义说。其在天竺，始进业者，不学法句，谓之“越序”。此乃始进者之鸿渐，深入者之奥藏也，可以启蒙辨惑，诱人自立。学之功微，而所包者广，实可谓妙要也哉！
    昔传此时，有所不出，会将炎来，更从谘问。受此偈等，复得十三品，并校往古，有所增定。第其品目，合为一部三十九篇、大凡偈七百五十二章，都凡一万四千五百八十字，庶有补益，其广闻焉。
    ○上清灵宝大法古序
    昔我祖师元始天尊，大慈悲悯，广济群生，历劫度人。先天立教。随方应物，不拘於三境九泉；布化流形，岂限於人间象外。自龙汉淳古之世，教之以大乘，逮延康朴散之时。授之以中法。大乘则无为无事，任物自然。中法则有怠有勤，因机善诱。
    洎开皇以後，赤明乃还，俗变浇漓，人隳真素，忘缘弃本，溺性迷情。背妙有之元功，失自然之奥旨。由是方诸阙下，多虚青简之名；丰阝都台中，益盛黑书之目。沦谢者崇朝接毂，升腾者升载比肩。大轸圣慈，遽兹开度，所以三元品诫、四极明科、三洞四辅之经、隐地藏天之、女青元都之律、八琼九鼎之文、金真八极之书、凤К龙章之篆、柔金水玉之法、开明震灵之符、五老策精之文、八海登真之篆、大劫洪真之札、灵宝召龙之篇、正一救世之章、洞神开山之印、上清八景之诀、元真曲素之辞、太平左右之图、洞元智慧之品、乘乔蹑虚之术、攀魁据斗之罡，或检制身心，或蠲消罪垢，或吞芒饵景，或炼气胎元，或封山召□，或坐忘遗照，开万涂而汲引，垂众法以提携，欲令抱识怀生，皆登道岸；岂止簪星佩月，独诣仙庭！乃出三五章仪，《河图》醮法，拜表上章之诀，罡风驿骑之司。凡居世间，有所誊奏，即日月主者，里域真官，乘彼驿龙，闻於天阙。虽上天远，下土卑凡，感而遂通，靡逾瞬息矣！斯则大道救物，巨细无遗。请福祈真，斋法为大。斋有二十七等，备在三洞经中。则三洞各九品斋也，内“黄斋”者，遐福群有，广救三涂，报应之期，影随响答。古今所验，实繁其人，然以精专为先，龙彩为上，香烟虔洁，抑又次之。苟有一阙，亦斋之瑕玷也。修奉之士，得不慎哉！且黄之法，拯度既多，君臣通修，人天普福，随其所为，理趣多门，又经云：“三洞布化，遍满人间。行道修斋，因宜立教。”人间天上，久矣流行，若帝王国主，人民土地，一切众生，有诸灾厄，应当消却。召诸道士，以及女官，或多或寡，广立瑶坛。悬诸幡盖，散花烧香，然灯照夜，行道礼忏，昼夜六时，勤勤不息，克获灵应，福德普臻。经曰：黄者，开度亿曾万祖，先亡後化，处在三涂，沈沦万劫。超凌地狱，离苦升天。救拔幽魂，最为第一。此经随世所求，即可修设，或三日，或七日，一时九时，奏简驰诚上天，无不御达灵宝者。是大道之根宗，元始之妙化。虚无挺秀，劫化自然，骘配阴阳，区分造化，保安帝祚，镇护天民，握运璇玑，恢宏妙旨，总五帝大魔之法，召万天合元之司，济度存亡，统隶三界。按梵К而为符篆，敷奥义而作隐章，秘在蕊珠之宫，禁於华堂神府。
    诸天至重，万劫一传，遵奉明科，俯仰有格，非宿生之大庆，岂造次以能闻？得遇进修，实为际会。可以召灵К於三关，霭宝华於九户，功满德就，位列仙翁。起死回骸，归真返本，人天钦仰，变用无方，招真召灵，洞该三道。所谓巍巍大梵万法，度人之上品者也！谨序。
    ○上清灵宝大法元序
    元始祖劫，为天地之根宗；灵宝开图，总阴阳之枢纽。推日月变通之理，统星罡躔度之机，妙集璇纲，提携子午，还五行之造化，追三К之<鬼票>魁。进退乾坤，飞旋离坎，擒龙伏虎，控凤乘鸾，朝餐紫府之英，暮食青华之液，炼形流火，灌质东池，六龙飞蹈於层霄，九К攒烹於玉鼎。道之生（阙一字）我无定为。弃物流形，则气神交而真自彻；释情养浩，则精血通而气自凝。真火高奔，飞扶邱之皎日；水金拘制，旺玉阙之蟾蜍。八鸾同鸣，赞空歌之雅韵；九凤齐唱，扬十绝之元音。俯仰灵阿，十方之天真自集；朝参太上，万灵之羽卫飞轩。黍米高悬，变通莫测。包含虚昧，则无鞅数众咸归；浊竞奔趋，则万К千真尽散。集К为宝，聚神为灵，乾健纯阳，坤柔阴质，自然之К，无形无名。上极九清，以К假名为号；下彻九地，以形别号为名。
    是知杳杳冥冥，恍恍惚惚，寂然不动，感而遂通。二К回旋，随天地应时而动；三田通妙，感阴阳转气而为。靡在他施，何劳自逸？存神叩齿，警初真入道之门，炼气书符，明学士守规之式。欲饵吞於九转，当造物於四时。回运周天，交媾水火，烹金铸鼎，炼石补元。盗日月之英华，结神真之铅汞，先明子午，次辩水金，进退抽添，知时适候，温调养育，烹炼无差。勿杀害以欲贪，勿嫉妒以淫盗，远憎去冒，异骨成亲。济度天人，阐教凡世，通元究微，悉章洞慧。束魔恼，断六根障塞之源；舍妄从真，灭五苦轮回之户。拘魂制魄，养К藏神，身有光明，形无影响。开明三景，离合自然，高宴郁罗万劫，萧台耸冠飞升，金阙玉山，绝境逍遥。飞驾琼轮，十К飞天自现；控乘绿辇，诸天五老倾光。疾除罪簿之因，落灭恶根之道。妙乎兹法，故品诸经，提悟迷荒，救携未悟。
    吾昔遇清微丈人，授以二气吐纳。次遇於元皇玉帝，赐以金丹诀言。明天地权舆之数，了阴阳生杀之机。众卉百花，尽守根而固蒂；奇禽异兽，咸抱一以含元。故知颠倒五行，翻覆四象，盗元一飞元之К，守真精妙体之英，建宝鼎於崆峒，飞金晶於灵洞，媾内外之水火，合上下之刀圭。元К周流，感元黄而元珠光耀；包藏宇宙，含金丹而资用无穷。是知天地之独尊，变化之无形无质；乾坤之妙道，生死之无始无终。道勿远求，不出户牖。亲之者鲜，远之者多。弃本妄真，甘乐忘於泉壤；入邪於正，徒度夏以经冬。静以生强，安而思极，七情鼓扇，阳绝阴化。而性命危，六欲触耽。精散形离，而神气泯。五脏摇荡，九窍开关，靡知性命之端，奇偶相配，何明造化？岂辩元机？
    吾岂大慈，愿提仙子，将兹神气，集号元章。故名灵宝之筌蹄，以应真经之内法，付於妙行，出世度人。化现十方，名号非一；编诸经典，遍满恒沙。句句为元，头头是道，悟兹妙理，则出生入死，而与道俱存；了此真机，则离合自然，而去来无碍。遇之者夙生仙骨，行之者累世庆缘。误谪人天，虑差觉路，指明圆定，证悟法门，行道秘藏，了真可度。谨序。
    ○嵩山太无先生气经卷序
