<!-- { "loadSidebar": true } -->
　　武侯祠在某处创在某时歴岁滋久风雨摧败神将无依守臣某君始复修治之经用量制鸠徒会材以某月某日肇事某月某日落成门庑严肃庭室完好丹黝维餙像设孔严蠲吉从事牲醴洁丰神用歆享民庻翕恱某以古者作事必有记遂来谒予文辞不获则作而叹曰呜呼忠义者天地之正气也其所以贯彻人心而流行宇宙者宁有一时之息哉自古豪杰之士其精诚恳切固有以薄云天而贯金石至其身既没而遗烈在人照耀辉映虽久不泯而景行仰止者遐思慨想俨然如见其人焉是岂偶然之故哉盖其贯彻流行者千古一日旷世而相感自有所不容已尔汉自桓灵以后王室板荡奸雄僣窃天下大势十去七八不归于操必并于权耳而武侯﨑岖从先主矢石间左支右撑艰闗立国继相幼主勤劳靡宁欲绵垂絶之绪而复先君之命故五月渡泸身弗遑恤鞠躬尽瘁有死无二其耿耿一念诚可以对越在天之灵凛孤忠于一时昭大义于万世岂非天地之正气浩然而常存者乎今夫平居闻一善亦必击节叹赏甚则毛髪为之森竦何者其心固有所激耳况如侯之英风义烈万世如生其正大光明之气象与秋霜烈日争严伟然三代之佐者其又乌可忘邪而所以然者则固不俟夫勉强矫揉也然则是气之贯彻流行其果有息乎否邪夫家国之所赖藉以为长治久安者亦惟有是存焉耳考之徃古其治乱盛衰靡不由是盖天地之气有正有邪其贯彻流行者虽未尝息而其间亦或有邪沴之气有时而奸之则奸权谀佞连踵而起而祸乱之所由兴也则夫有国家者其可不因人心之自然而益加之意乎肆惟我国家申厥彛训凡先民之忠义也必祀所以致崇报之礼示激劝之意其典亦重矣然世固有剿民财以事淫邪为徼福计而某独能仰承德意既有以验夫正气之有所寄而又以励为臣之节奋乎千百世之下皆欲比肩于斯人扬耿光洪大业笃匪躬之诚以劢相我国家则斯役也不其伟哉既述其事以归之而复为迎享送神诗一章俾祀侯之时则歌以侑云
　　奉珎兮进斚伐鼓兮堂下庙翼翼兮余趋神剡剡兮来驾神之来兮千骑随风萧萧兮吹满旗望羽扇兮云中俨八阵兮纷披杂蕉黄兮丹荔撷杜蘅兮兰芷瞻卧龙兮矫矫歆明禋兮鉴止歌梁甫兮诵出师表侯心兮起遐思神假乐兮忻听之神不忻兮我心悲我心悲兮神欲去驾云軿兮遐举髙莫即兮杳难追遥极目兮自延伫灵之闗兮嵯峨湘之水兮横波耿忠义兮如见如不涸兮不磨千秋兮一日我人兮谓侯是式聿祀事兮有常庶激报兮无斁

　　重修汉寿亭侯庙碑

　　世常不乏乎才智之士而忠义之士乃不恒有夫所谓才智者自效一职集一事皆无媿于才智之名稍知自勉者皆能之至于忠义者立天下之大节负天下之大义守天下之大防自非根于天性而见道明者尠克全尽极其功可以厉人心裨世教植人纪扶天常是岂区区以才智名者可同日语哉求其人于光岳气分之后殆麟角鳯毛然此世之所贵所以不在彼而在此也余观汉寿亭侯闗羽佐先主﨑岖立国当是之时曹操以奸雄之资睥睨神器而先主言地不若操之广言兵不若操之雄言财不若操之富天下惟知有操而已计强弱为去就者固知所择而侯委身先主之死靡他操固尝爱其勇欲留之竟弗可得观其拒张辽之言则其心事诚可以鉴天地而质诸鬼神者所谓忠义之士非耶故即侯之才智而论则亦未尝有大过人者而其意气则伟矣今侯血食遍天下虽庸人孺子亦能道侯名烈岂非侯之忠义足以风动后世故若是盛哉侯庙在某地者岁久弗治邦人恐无以妥侯之灵乃葺而新之予为之作铭
　　惟古义士奋不顾躯委质于人死生以之烈烈闗侯允矣其徒紫髯八尺气雄万夫辅相昭烈实惟心膂颠沛流离靡或携贰生为豪杰没为神明劲气磅礴为风为霆大义孤忠百世尤伟何物么么犹鼠与鬼新宫崇崇穹碑窿窿我铭昭之用以劝忠

　　新建宗忠简公祠堂记

　　大丈夫生不遇时不能毕志以成骏功抱恨终古而独以忠义遗身后使百世之下慨想风烈而不能置岂不伟哉若宋之宗忠简公是矣公名泽字汝霖婺之义乌人也登元佑六年进士以对策切直为时宰所忌调尉馆陶流落摈弃者余三十年靖康初擢守磁州未几金人入冦长驱逼都城四面勤王之师逡廵前却莫敢先赴公时奉诏为康王副元帅屡请督发而王之亲臣汪伯彦黄潜善者沮之遂弗果用既乃提孤军独进徒以忠义招徕豪杰所向屡捷然亦坐军势单弱诸道莫有助者卒不能有成功及康王正位宸极公首入对言兴复大计流涕慷慨继被命留守京城外御强敌屡出师破其众内戢巨冦招下者不啻百万金人畏其威自是不敢复窥汴公方以身任中兴之事修立军政奋扬威武以图中原而复为汪黄所沮屡有奏请輙抑不行忧愤成疾而卒公没而大事遂去矣此公出处之大都所以为忠义者此也说者谓公之才略使当靖康危廹之日挈兵柄以付之一惟其所为则二圣不至北狩使殚志毕虑于建炎之初而莫或牵制之则必不为南渡之偏安而奈之何其不然宋之不竞岂非天哉此英雄之士所以为之扼腕而痛恨也公在政和尝被罪羁置润州继复监酒于润没且塟于润而润故无庙正德戊辰江右谢侍御景温来按是邦览郡迹而叹曰崇祀先烈国有彛典矧贤者之所寓止与其体魄衣冠之所藏而庙不立甚于典弗称且是邦为南北控扼东南诸郡之屏障在焉诚不可无昭示后人者乃谕郡守罗侯俾经营之而节推史君实专董其事则相地于郭内寿丘山之北朞年而告成榜宗忠简公祠因旧谥也既而罗与史俱以擢去丽牲之石未有文者今郡守莆阳林侯魁始专价来谒予文予尝闻之天下之分莫大于君臣而忠义之在人乃其固有与生俱生而不可解于心者而庄周乃谓君臣之义无所逃于天地之间则似出于勉强不得已矣此君子之所以深非而极辨之者也以忠简公观之当其冐万死以赴难违众独徃固有笑其狂且愚者而公毅然不少慑洎其艰难备御震撼四至屹然不动濒没犹呼过河者三孤忠正气诚可以凛秋霜而贯白日夫岂有所为而然哉天性固然惟其不能自解故耳吏惰失职祀典弗修且三百年矣而侍御独能举之罗侯相之史君成之林侯终之不惟有以慰英爽于九原而且以诏万世之为人臣者岂不大有功于名教哉某因其请既述公之忠义之大以为润人告而复为迎送神诗二章俾永永歌以承祀云
　　伐鼔兮坎坎候我公兮山之坂公之来兮驾云軿风淅淅兮雨冥冥公夷犹兮入新庙桂檀为楣兮辛夷为橑懐故都兮冲冲览宇宙兮涕焉从豺狼在郊兮鳄在渚銮舆迷望兮公食无处靡修洁兮荐予诚指北固兮奠中泠公不乐兮我心靡宁
　　万舞毕兮神既醉神既醉兮欲返斾公将归兮朝帝宫左朱雀右苍龙荷皇明锡纯嘏奠江山永终古施我人兮宁厥居妖气弗作禾黍与与我人报祀兮永无怠俨昭格兮神常在歌神功横四海

　　集义亭记

　　正德辛未山东江西皆盗起逺近震惊封章日驰天子曰嘻其勑我一二重臣徃诛之又命诸守臣慎保障以绥我师于是诸守臣或职或不职而盗之所过或犯或不犯乃壬申夏江西盗蔓延攻两淅逮徽之婺源山东盗渡大江逼黟县徽守熊侯日谋捍御策虑卫卒骄惰不可恃乃议白当道募集民兵先是台司尝有议行者民恐遂为例后不可解谤讪纷起侯既得请开诚抚谕以为一时缓急用事寝即解散无留意民始翕然听乃相地城北为练习之所建屋于其中以便敎阅品式备具信义溢孚逺近告报民大和集节推张君应祺专领部之同寅恊谋羣属供事侯时徃行躬劳之踊跃有方击刺如法武备葺修声振旁邑盗卒不敢近而郡頼以安事既竣佥谓不可俾兹役无闻谋伐石以记劳迹侯不能止也歙人侍御吴君清夫者间来谒予文考之成周之制寓兵于农无事则秉耒以力田有事则执械以御敌故伍两卒旅军师之众即比闾族党州乡之民其法简便而无弊自井田壊而兵农分农出力以食兵兵出力以卫农于是兵农角立而其弊遂至于农困而兵骄其来也久矣熊侯兹举固亦酌人情以行权宜之法事不烦而民不扰卒以保障乎一方庻几有古之意焉孰谓古法尽不可行于今哉昔孔子称子产使民也义义固古之所以使民也今徽之民不惮其役而听命于侯建亭之费又出吴君之族为义民者贫者効力富者输财惟恐或后非侯以义使民而能然欤呜呼当盗起之初使凡郡若邑皆得如侯者则盗固无所逞又何俟劳王师数十万阅两寒暑而犹未尽扑灭邪奈之何不皆侯若也则侯保障之功诚不可以不记侯名桂江西人由进士其它善政尚多不系兹役故不及

　　鹤城张氏家庙碑记

　　张氏之先汴人也从宋南渡徙松之华亭居鹤城岁逺莫究有讳元亨者今定为第一世鹤城之有张自元亨始元亨生天裕天裕生仲清仲清生逊逊生都宪公诰张氏之大自都宪公始都宪公既致位通显上追荣其二世诰封如其官晩岁归休欲创为堂以为祀先之所未就而卒其嗣太学生懋思甫宿奉敎言克缵遗烈乃因先志而鼎建焉其地当正寝之东南隅为堂四楹以奉其四世主蔽以重屋峻洁明整祧祭有室祔祭有储祭器有库庋遗书衣物有库燕私有堂致斋有所神厨宰牲所靡不毕具南立绰楔表曰鹤城张氏家庙始事正德戊寅之春凡五阅月乃讫翼然焕然礼制称矣既乃砻巨石持状过予乞文刻以诏后尝闻之祭统曰祭者所以追飬继孝也夫人子岂不欲亲之永存而得以常致其飬哉而时则有限是以圣人制为宗庙祭祀之礼以敎人俾得以自尽而少塞其弗及之悲呜呼欲观人子之心者于祭亦可知矣是故宫室不修者不可以言祭百物不备者不可以言祭则祭之道可茍焉矣哉自夫古礼不讲率简畧从事曰是亦已祭而其背本忘亲者不与夫礼载于经凡得为者可据而行也彼岂未悉于礼顾其追逺之诚有弗至焉耳呜呼观于其祭而人子之心可知矣懋思甫告予有曰惟先公得孤晩色飬之孝孤也有遗恨焉兹岂惟毕先志而是区区者亦頼以自尽予深有感于其言益以信记礼者所谓故曰观于其祭而人子之心可知矣若懋思甫不谓之能孝矣乎矧当古礼旷废而独能举行弗背圣人之敎亦贤也矣是诚不可不记既以示夫人人且使张氏子孙得以鍳观焉持循弗替益求所以亢宗贻后者兹庙之建虽百世其传可也申之诗曰
　　张由汴迁松乃邈绵沉伏仄微亦罔或显奕奕中丞始奋以兴秉帝之宪为邦之桢中丞孝思轸念庙祀志蓄未副中丞有子桂栋松楣其宇秩秩世祀以虔孝孙之绩孝孙入庙翼翼钦钦水木源本有惕此心孝孙承享拂拭筵几笾豆孔嘉肴胔肥旨祖考以慰陟降顾歆延休锡祉畀此孝孙匪先曷开匪后曷述有文示之刻在庙石

　　松江府学重修记

