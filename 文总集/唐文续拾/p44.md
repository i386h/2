<!-- { "loadSidebar": true } -->
    右就真言一宗，伏捡旧迹，根本阿梨赠大僧正法印大和尚空海，去延历末衔诏入唐，大同元年归我本朝。宏仁十一年十月二十日，皇帝御书赐大法师位任内供奉十禅师。天长元年祈雨有感，超少僧都。以同年六月六日任造东寺，别当且行造寺之事。且兴真言之教，即表请东寺为真言寺。入唐请来佛舍利法文道具，及唐阿梨付属物等，收置东寺经藏，传法供家，宛如私室。以同七年转任大僧都。和尚能知终期，东寺之事，一向委付弟子律师实慧。以去承和元年，追终焉之地归高野山。同二年三月二十一日，厌世间味，乐寂灭理，朝露永尽，夜松独遗。惟时件册子法文等，更不随身。厥後律师实慧为宗僧纲，守先师迹，次转少僧都，具建行宗事次。同弟子僧正真济为宗之长，进止宗事。此两代间，坚收东寺，都不移动。次根本阿梨舍弟子贞观寺真雅僧正，以慧宿大法师为经藏，预请度披。见僧正以去贞观十八年六月六日，令权律姨真然，请收件这日，如本可返纳东寺之□仰毕，遂至元庆三年正月三日，奄然入灭。须件法文如僧正教，返纳东寺，而真然僧正为少僧都，与宗僧正共行宗事。两人不和，件册子法文不返纳东寺，称是先师随身法文，随身持去高野，住山二三年，此间转任大僧都。至元庆八年，在京僧正永入寂灭，住山僧都转任僧正，独出守道，无傍领宗正。余年晚暮，宽平之初，遂归本山。爰请申云：公家初置山座主，寿长大法师是其元也。以同三年九月，黄叶易散，泉流难停也。寿长坚闭山，持件法文。次座主权律师无空，每常随身，往还山城。无空去延喜十六年於圆提寺卒去之後，观贤件册子早可返纳东寺之由，告知彼弟子僧等。而左右遁申，都不进纳，爰具注事由奏闻。河原院即召彼弟子僧殊下勘责，取出所给也。若非法皇御德，於凡僧等中，殆令纷失。此即以根本重物，置枝叶轻处之所致也。观贤去贞观十年生，年十五，就贞观寺真雅僧正为师承仕，同十四年受具足戒。然则十年以往之事，依文书见以传言，十一年以後事，住贞观寺所见闻也。今或人申云：件法文元产主法文，收彼私室，不收延历寺者，此又不例。何者？圆仁是後出之座主，吾师是在初制。彼山以最初座主传教大师入唐，求得天台法文，收延历寺，代代座主相承传寺，此宗亦尔，以根本制入唐，请来真言法文，收东寺，代代宗长相传。护来至後，後人人所持法文收私室，此尤可然，何以他宗末人例同宗本师乎？实以根本一师之後，枝叶繁茂，别居之寺，虽有其员，东寺是根本，自余皆枝叶。今以件法文置根本一所，枝叶诸寺，自然归仰。设令先师以件法文随身，虽云留山，今至末世，护持人乏，门徒僧纲宗之长者，取出护持，更有何妨？况元来收东寺，今亦本所代代宗长者相承者，此尤可叶先师本意也。观贤以愚昧之质，忝为宗长者，就先师遗迹，盍寻其本意乎！以前依仰旨勘申如件。延喜十九年十一月九日。（《日本图经》）
    ☆阙名
    ○释迦佛造像记
    法兴元世一年岁次辛巳十二月，鬼前太後崩。明年正月廿二日，上宫法皇执病弗，子食五後仍以劳□并着於床时。王後、王子等及与诸臣，深怀愁毒，共相发愿，仰依三宝，当造释像□尊。王身蒙此愿力，转病延寿，安住世间；若是定业，以背世者，往登净土，早升妙乘。二月廿一日癸酉，王後即世。翌日，法皇登遐。癸未年三月中，如愿敬造释迦尊像并□侍。及庄严具竟，乘斯微福，信道知识，现在安隐，出生入死，随奉三主，绍隆三宝，遂共彼岸普遍六道，法异念□得脱苦缘，同趣菩提。使司马鞍首止利佛师造（《日本图经》）。（《日本图经》）。
    
 
    ●卷一
    ☆高祖皇帝
    事迹详《全唐文》卷一。
    ○劳王君廓诏
    卿以十三人破贼十万，自古以少制众，未之前闻。非惟骁勇绝人，亦足显卿忠节也。（《册府》四百十九）
    ○问慧乘诏
    道士潘诞奏，悉达太子不能得佛，六年求道，方得成佛。是则道能生佛，佛由道成，道是佛之父师，佛乃道之子弟。故佛经云：“求於无上正真之道。”又云：“体解大道，发无上意。”外国语云“阿耨菩提”，晋音翻之“无上大道”。若以此验，道大佛小。於事可知。（《续高僧传》三十一）
    ○禁非礼祈祷诏
    私家不得辄立妖神，妄设淫祀，非礼祈祷，一切禁断。龟易五兆之外，诸杂占亦皆禁止。（《唐会要》四十四）
    ○曲降十二军界诏
    门下：朕膺受图，君临区宇，承凋弊之馀俗，拯黎元於涂炭，夕惕思，日旰忘劳。每念粟帛不丰，人多匮乏，干戈未戢，狱犴犹繁，纳隍之虑，无忘寝食。然而神皋奥区，京畿攸在，四方辐凑之所，万国朝宗之地。顷年薄伐，师旅荐兴，行役转输，不遑宁息，加以往因丧乱，条章废（下缺）。（《文馆词林》六百七十）
    ○问佛教何利益诏
    弃父母之须发，去君臣之章服，利在何间之中？益在何情之外？损益二宜，请动妙释。（《续高僧传》三十二）
    ○先老后释诏
    老教、孔教，此土先宗，释教后兴，宜崇客礼。令老先，次孔，末后释。（《续高僧传》三十一）
    ○置大中正敕
    每州置大中正一人，掌知州内人物，以本州闻望者兼领，无品秩。（《唐会要》六十九）
    ○定服饰敕
    三品已上，服大料纟由绫线及罗，其色紫，饰用玉。五品已上，服小料纟由绫及罗，其色朱，饰用金。六品已上，服丝布杂小绫、交梭及双纟川，其色黄。六品、七品饰银。八品、九品钅俞石。流外及庶人服纟由绢纟布，其色通用黄白，饰用铜铁。（《唐会要》三十二）
    ○赐李靖手敕
    既往不咎，何忧何惧。今日以去，心哽咽不须忆，旧事吾久忘之矣。（《册府》九十九）
    ○赐秦王手敕
    贼势如此，难与争锋，宜弃河东之地，谨守关中而已。（《册府》十九）
    ○褒武士敕
    此人忠节有馀，去年儿夭，今日妇亡，相去未遥，未尝言及，遗身殉国，举无与比。（《册府》六百二十七）
    ☆太宗皇帝
    事迹详《全唐文》卷四。
    ○答群臣请修太和宫手诏
    比者风虚颇积，为弊至深，况复炎景蒸时，温风铿节，沈疴属此，理所不堪。久欲追凉，恐成劳扰，今卿等有请，即相机行。（《唐会要》三十）
    ○建波斯寺诏
    道无常名，圣无常体，随方设教，密济群生。波斯僧阿罗本远将经教，来献上京，详其教旨，元妙无为，生成立要，济物利人，宜行天下。所司即於义甯坊建寺一所，度僧廿一人。（《唐会要》四十九）
    ○房元龄充京城留守诏
    公当萧何之任，朕无西顾之忧矣。军戎器械，战士粮廪，并委卿处分发遣。（《唐会要》六十七）
    ○答李百药手诏
    省所和诗，极为佳作。何身之老而才之壮，齿之宿而意之新乎？（《册府》九十七）
    ○褒孔颖达上释奠颂手诏
    省所上颂，殊为佳作。循题发函，清辞烂其盈目；启封申纸，逸气飘以凌云，骊龙九重，不足方斯绮丽；威凤五彩，无以比其鲜华。杨雄天，高踪何远？黄香日下，茂轨犹存。寻读周环，弥觉欣玩。卿夙挺璋，早标令誉，网罗百氏，包括六经，思涌珠泉，情抽蕙圃。关西孔子，更起乎方今；济南伏生，重兴乎兹日。庶令弘四科於缣帙，阐百遍於青襟。翰苑词林，卿其首之也。（《册府》六百一）
    ○覆奏死刑诏
    死刑虽令即决，仍三覆奏，在京五覆奏。以决前一日三覆奏，决日三覆奏。惟犯恶逆者一覆奏。著于令。（《唐会要》四十）
    ○允八座忌日仍理军务诏
    今既戎旅大事，不可失在机速，所以仰顺古风，俯从今请。（《唐会要》二十三）
    ○获石瑞曲赦凉州诏
    门下：昔朱鸟降於周代，君臣动色；黄龙见於汉室，天下称庆。况乃祯祥显著，灵眷昭然者哉！朕嗣守宗祧，夙夜夤畏，忧勤在於政道，扰育遍於含生，十七载于兹矣。上玄储祉，贞石表瑞。成命发於文字，事高振古；冥符迈於河洛，祚表无疆。朕是以式备燎，躬谢苍昊，逮于储两，亦申虔拜。玄冬式序，黄锺在律，朔风既切，飞雪载零。及长至在辰，同云倏卷，既升泰坛，爰奉玉帛，六合开朗，爱日扬光，两仪交泰，灵贶允集。神介福，岂独在子，和乐之庆，且被率土。可赐天下大三日。自汉魏以来，及於近代，每有大庆，或赐牛酒。然牛之为用，耕稼氧资，多有宰杀，深乖恻隐。其男子年七十以上，令州县各量给酒米面，并以官物充。凉州之地，嘉瑞攸出，加恩之典，抑有旧章。凉州都督府一州及所管县，大辟罪以下见禁囚徒，并宜原放。其十恶故杀人、劫贼伤人、窃伤人、谋杀人已伤、官人枉法受财、监临主守自盗、盗所监临，悉不在施限。都督府官人及当州折冲府并县官人，并宜赐会，以官物充。仍令通事舍人一人，驰驿往宣诏并看会。凉州百姓给复一年，金紫光禄大夫行同州刺史检校都督安康郡开国公李袭誉赐绢一百匹，所管县令赐绢卅匹。囚系之徒，虽有罪谴，因兹嘉庆，弥用哀矜。其京城见禁囚徒，宜令皇太子（讳）虑过。其诸州囚徒，遣使分道驰驿往虑。十恶皆不在虑限。讫并奏闻，仍令所司具为事条。（《文馆词林》六百六十七）
    ○立皇太子大赦诏
    门下：朕只膺灵命，嗣守鸿基，孜孜於政道，兢兢於宝位，中夜求衣，日旰忘食，十七载于兹矣。实欲敦睦九族，平章百姓，济斯人于仁寿，反浇风于淳朴。永言前载，详思至道，以为储贰之重，宗祧所系，不肖者既为亿兆废之，明德者又为社稷立之，三善既隆，四海攸赖，七庙之祀有寄，万代之祚方永。元良之庆，岂独在子，宜布恺泽，被之率土？可大赦天下。自贞观十七年四月七日昧爽以前，大辟罪以下，罪无轻重，已发觉未发觉，已结正未结正，皆赦除之。（《文馆词林》六百六十六）
    ○诞皇孙恩降诏
