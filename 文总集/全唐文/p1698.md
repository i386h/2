<!-- { "loadSidebar": true } -->
    右，臣等伏闻开成中，文宗尝顾问宰臣，欲褒崇宪宗功德，其时宰臣，莫能惟顺美之心，明尊祖之义。臣等至愚，窃所叹息。伏思国家受命二百二十五年矣，列圣之功德，区宇之广大，王化之盛兴，礼乐之备具，过殷周远矣，而未有中兴不迁之庙，臣等所以夙夜发愤也。
    《礼》：“祖有功，宗有德。”夏之祖宗，《经》《传》无闻；殷则一祖三宗，成汤为始祖，太甲为太宗，大戊为中宗，武丁为高宗。刘歆曰：“天子七庙，苟有功德则宗之。”所以劝帝者功德矣。故周公作《无逸》，举殷之三宗，以戏成王。汉景帝诏曰：“孝文皇帝德厚侔天地，利泽施四海，庙乐不称，朕甚惧焉。其为孝文皇帝庙为昭德之舞，以明休德，然後祖宗之功德，施於万代。其与丞相、列侯、中二千石、礼官具礼仪奏焉。”丞相申屠嘉等奏曰：“功莫大於高皇帝，德莫盛於孝文皇帝，高皇帝高庙宜为帝者太祖之庙，孝文皇帝庙宜为帝者太宗之庙，天子宜代代献祖宗之庙。”又汉宣帝诏曰：“夙夜惟念孝武皇帝躬履仁义，选明将，讨不服，功德茂盛，不能尽宣，而庙乐未称，其议奏。”有司奏请尊孝武为世宗庙，奏盛德文始五行之舞，天子代代献此。则子孙褒崇祖宗之明据也。
    自天宝以後，兵宿中原，强侯缔交，髋髀甚众，贡赋不入，刑政自出，包荒含垢，以至於贞元。德宗惩奉天之难，厌征伐之事，戎臣优以不朝，终老於外，其卒则以幕吏将校代之。故长武城在王畿之内，斥逐主将，河中居股肱之郡，坐邀符节；韦皋因备边之势，自擅灵关；李窃煮海之资，专制泽国；而两河蕃镇，或仓猝易帅，甚于奕棋，或陆梁弄兵，同于拒辙。宪宗摅祖宗之宿愤，举升平之典法，始命将帅，顺天行诛。元年﹃惠琳既辟、，季节枭元济及师道，其他或折简而召，或执请觐，献其名城，割其爱子，不可遍举。岂有去天下之害，不享其名，致生人之安，不受其报？
    臣伏见元和初议迁庙之礼，而史官称中宗不得号中兴之君，丹非我失之，自我复之，谓之中兴，汉光武、晋元帝是也。臣等窃思此议，实所未尽。中宗朝自以政事多衅，权移後妃，所以未得称为中兴。恐议者复以此为疑。夫兴业之与隆道，事实不同。汉光武再造邦家，不失旧物，晋元帝虽在江左，亦能纂绪，此乃王业中兴，可谓有功矣。殷高宗躬行大孝，求贤俾，周宣王微而後兴，衰而复盛，此乃王道中兴，可谓有德矣。故《诗》云：“《车攻》，宣王复古也。宣王能内修政事，外攘夷狄，复文武之境土。”又：“《蒸民》，美宣王任贤使能，周室中兴焉。”又：“《江汉》，美宣王能兴衰拨乱，命召公平淮夷。”又《汉书宣帝赞》曰：“功光祖宗，业垂後嗣，可谓中兴，侔德殷宗、周宣之美。”若皆如汉光武、晋元帝，则殷宗、周宣，并不得称中兴矣。臣等伏思任贤使能，内修政事，平淮夷之叛，复祖宗之土，皆宪宗有之，所谓隆道中兴，与殷高宗、周宣王、汉宣帝侔德矣。臣等敢遵古典，请尊宪宗章武孝皇帝为百代不迁之庙，上以昭陛下大孝之德，广贻谟之训，下以表臣等思古之愤，申欲报之诚。如合圣心，伏望令诸司清望官四品以上、尚书、两省、御史台与礼官参议闻奏。谨录奏闻。
    ○宰相再议添徽号状
    右，奉批答，已蒙允许，今欲颁下制命，昭布万方。伏以轩屈崆峒，尧游姑谢，未有不心期於至道，而能功济於生灵。暨汉之文景，尊奉黄老，理致刑措，时称大康。开元中，元宗经始清宫，追尊元祖，阐绎道要，遂臻治平，六合晏然，四十馀年。今者陛下蹈轩後之灵踪，修开元之故事，进道不遗於尺璧，澄必已得於元珠，圣寿必过於殷宗，景化方跻於汉代。臣等所上徽号，义虽尽美，意有未周，今谨上尊号为“仁圣文武章天成功神德明道大孝皇帝”，所冀冠皇王之高号，尽臣子之至诚。伏希圣慈，容鉴丹恳。谨录奏闻，伏候敕旨。
    ○宣懿皇後陵庙状
    奉宣，“宣懿皇太後光陵同元宫，及不移福陵只庙，何者为便，商量奏来”者。右，臣等伏以园寝已安，神道贵静，光陵因山久固，仅二十年，福陵近又修崇，足彰严奉。今若再因合，须启二陵，或虑圣灵不安，未合先旨。又以阴阳避忌，亦有所疑，不移福陵，实合礼意。伏以照临在天，光灵未远。合食清庙，於礼无违，足以申陛下大孝之心，表先後昭配之德，既遵旧典，尤惬众情。臣等商量，太庙不移福陵，实为允便。臣等不任感切之至
    ○第二状
    奉宣，宣懿皇太後庙事，令“更审商量奏来”。右，臣等伏以陛下孝极因心，感深追远，敬慎礼典，发於至诚。臣等仰奉圣情，旁询物议，经旬思虑，敢不精详？并请依前状，只太庙，不奉陵寝，实为合礼。谨再奏状以闻，谨奏。
    ○第三状
    宣懿皇太後庙事。右，臣等访求典礼，敢不详慎？伏以太庙合食，非臣子所议，苟不由礼，必为後代所讥。《汉书》云：“古人据正守顺，不敢私其君。”如此之难也，臣等若轻为献议，不守《礼经》，非惟上负圣德，固亦自贻物论。所以前者附钦义、承庆口奏，假以太皇太後之意，即於礼至顺，人无异词。制中云：“近因庆诞，太皇太後追感失帝久旷配食之礼，便及先太後母德慈仁，合配先圣。”陛下祗承圣旨，诏臣下行之，於礼无违，可为後代之法。若舍此商量，便须出於圣意降敕，情礼至重，实难措词。伏望陛下察臣等爱君之心，约臣等秉礼之至，特允所奏，必合群情。臣等不胜恳切之至。
    ○请立昭武庙状
    孟州汜水县高祖、太宗塑像。右，汜水武牢关是太宗擒王世充、窦建德之地，关城东峰有高祖、太宗塑像，在一堂之内。伏以山河如旧，城垒犹存，威灵皆畏於轩台，风云还疑於丰沛，诚宜百代严奉，万邦所瞻。西汉故事，祖宗尝所行幸，皆令郡国立庙。今缘定觉寺例合毁拆，望取寺中大殿材木，於东峰改造一殿，四面兼置宫墙。伏望号为昭武庙，以昭圣祖武功之盛。委孟怀节度使差干事判官一人，勾当修造。缘圣像彩色，颇已故暗，望令李石於东都差拣绝好画手，就加严饰。初兴功日，望令东都差分司郎官一人荐告，至功程毕日，别差使展敬。未审可否？
    ○奉宣今日以後百官不得於京城置庙状
    右，伏见《礼记》云：“君子将营宫室，宗庙为先，厩库为次，宫室为後。”又韦彤《五礼精义对》曰：“古之制庙，必中门之外，吉凶大事，皆告而行。”所以亲而尊之，不自专也。今令城处置庙，稍异《礼》文，书於史策，必亏圣政。伏以朱雀门至明德门。凡有九坊，其长兴坊是皇城南第三坊，便有朝官私庙，实则逼近宫闱。自威远军向南三坊，俗称围外，地至僻，人鲜经过，於此置庙，无所妨碍。臣等商量，今日以後，皇城南六坊内不得起私庙；其朱雀街缘南郊御路，至明德门夹街两面坊及曲江侧近，亦不得置；馀围外深僻坊，并无所禁。所贵不违《礼》意，感悦人心。臣等频奉圣旨，有事许再三论奏，辄罄所见，庶裨聪明。谨具奏闻，伏候敕旨。
    ○论侍进奏孔子门徒事状
    右，今月十三日於延英殿，陛下谓臣等云：“侍讲称孔子其徒三千，亦可谓之朋党。”臣等自元和以来，尝闻此语，幸因圣慈下问，辄敢缕而言。西汉刘向云：“昔孔子与颜回、子贡更相称誉，不为朋党；禹稷与皋陶转相汲引，不为比周。何则？忠於为国，无邪心也。”臣尝以鲧、共工、兜与舜、禹杂处尧朝，共工、兜则为党，舜、禹则不为党。何者？共工、兜相与比周，迭为掩蔽也。如贤人君子则不然，忠於国则同心，闻於义则同志，退而各自行己，不可交以私。是以赵宣子、随会继而纳谏，司马侯、叔向比以事君，不为党也。公孙宏每与汲黯请间，黯先发之，宏推其後，武帝所言皆听。汲黯虽与公孙宏并进，然庭诘云：“齐人少情。”讥其布被为诈，则知先发後继，不为党矣。国史称太宗尝与房元龄图事，则曰“非杜如晦莫能筹之”，及杜如晦至，竟推元龄之策，此又同心图国，不为党也。
    何者为党？《汉书》称朱博、陈咸相为腹心，背公死党。东汉周福、房植，各以其党相倾，议论相轧。故汉朝朋党，始於甘陵二部，及其甚也，谓之钩党，继受诛夷，以《王制》言之，非不幸也。魏朝何晏、丁谧，依附曹爽，祖尚浮虚，使有魏风俗，由兹大坏。此皆为朋党也，略举数节，以明其类。至於历代朋党，不可殚言。仲尼知季路之不免，子游识子张之未仁，曾子罪卜商丧亲无闻，夫子罪宰我钻燧为久，恶既不掩，善固宜称，此又不可为党也。班固称周室既微，由是列国公子，魏有信陵，赵有平原，齐有孟尝，楚有春申，抵掌而游谈者，以四豪为称首，於是背公死党之议成，守职奉上之义废矣。此四豪者，各有门客三千，而谓之党；仲尼三千，则不为党。盖仲尼之徒，惟务仁义，不以爵禄为贵；四豪之门，惟务谲诈，尝以势力相高。
    今侍讲欲以奔走权势之徒，攫名利之辈，比方孔门上哲，实罔圣聪。臣未知元和以来，所谓党乾，为国乎，为身乎？若以为国，则随会、叔向、汲黯、房玄龄之道，可得行矣，不必聚党成群。以臣观之，今所谓党者，进则诬善蔽忠，附下罔上，歙歙相是，态不可容，退则车马驰驱，唯务权势，聚於私室，朝夜合谋，清美之官，尽须其党，华要之选，不在他人，阴附者羽翼自生，中立者抑压不进。孔门颜、冉，岂有是哉？陛下以此察之，则奸伪自见。臣恐更有小人，妄陈此说，辄举事例，庶裨聪明。伏望陛下留臣此状，时赐览阅，所冀小臣瞽说，免惑圣心。臣不任恳激之至，谨录奏闻。
    ○论朝廷事体状
