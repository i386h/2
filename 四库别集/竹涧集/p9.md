<!-- { "loadSidebar": true } -->
　　近乡人到京传云执事还任于仆有见愠之意谓仆于执事有后言也负执事也噫果有是不但负执事也负全蜀士夫也负吾先子也负同官也先子去蜀二十余年蜀谊过厚与仆有世讲之好若执事固先子所知也而仆尝滥竽同官既又同患难人心天理不宜薄也君子居是邦犹不非其大夫矧仆于执事耶且仆之平生执事亦知之尝好毁人耶尝背毁八县一官吏耶于他人未尝毁而独于执事毁有无可知也世有娶孤女诬挝妇翁者兹固不必深辩然反复思之亦或有由矣仆舟之过沛河也邂逅宪副髙君则谓仆曰贵郡刘太守予尝荐之吏部荐后人多议之传闻其某事某事柰何仆应之曰此所传谬尔髙曰予与渠同年也予将面告之仓卒分舟而别今之衅端或由于此则髙之语意未明而执事之过疑也执事大节为吾侪出色他日荣迁会贵乡诸先生及同僚同年事当自明或会髙君以此柬质之亦当自明古称贤者不相知尝窃意其有激之言不意身亲见之虽然未有贤而不相知者也仆之缕缕者赘也执事岂终不亮其心

　　奉大司空南坦刘公书

　　某忝侧僚末辱教爱多矣濒行又承饯赆无任感荷到济宁即率郎中副使辈放舟沛徐以观被淤故道及所挑新河复沿黄河东岸陆行沛丰单等县以观大小决口奔冲之迹乃知漕渠庙道口以下忽淤数十里者实由决河西来横冲庙道口之上并掣闸河之水东入于昭阳湖以致闸水不复南流而沛县飞云桥之水时复北漫故沙停而淤耳沛以下即无淤者以飞云桥之水南流故也计济沛间漕渠只宜加筑东堤以遏入湖之路更筑西堤【濒黄河一带】以防黄河之冲俾其自北而南常由故道自无沙淤之患虽旧日之淤犹有存者量加挑浚亦自无虞乃若根本之论则在疏黄河之支流而朝议已行之矣新河既蒙罢挑无容置喙昨盛公所上图本亦槩可见生愚且拙敢不竭心力以纾庙堂之忧俟稍有次第别当图上尚祈不靳指教以终雅爱不宣

　　荅豸史马君书

　　承谕筑堤既长恐河专趋徐此盖为徐方虑也然仆尝虑此而究其故矣黄河自汴梁经黄陵冈至于曹县一带有堤自曹厯单丰沛三县皆无堤今修长堤盖缘单沛间黄河决口十数道横冲运河入昭阳湖以奔徐州致淤运道故因昔人所尝议而未及行者议行之然止筑林台以下百四十里耳林台以上曹单间七八十里原无缺口且去运河亦逺不须筑堤万一黄河涨入不过如往时漫散未为害也大抵河由溜沟与飞云桥固是趋徐河冲运河与昭阳湖亦是趋徐俱为徐吕二洪所束不得奔放入淮故尝为徐患惟上流赵皮寨一支至宿迁小河口入淮孙家渡一支至淮安清河口入淮可以分全河之势而消徐沛之患但淤塞十有余年今始疏浚耳近七月九月间黄河水涨一次髙五尺一次髙六尺皆得赵皮寨分流故徐沛河不甚溢者亦或一验也仆愚且拙辄请教于执事望加察而示之地方之幸漕运之幸宪节何日过济冀得面悉也

　　荅都宪熊公书

　　顷辱手教特惓惓河事感谢感谢偶便辄布一二今年南旺当大挑已摘单县堤夫七千余名先挑湖而后完堤丰沛地势尤下其堤一面修筑黄河每年有清明水伏水秋水为患今赵皮寨与孙家渡可备分泒而此堤复成运河庶几无虞但济沛间春泉正微旧淤尽露方摘夫三千余名挑浚就以所挑淤沙覆东堤外壁沙既可逺堤亦易培淮安清河口之浅令该府用近便夫役加浚此皆不可缓之役而适当岁歉虽古有修城郭使民就食之政然河道钱粮有限不敢多用民也复忆去冬见谕飞云桥口宜辟加阔诚长虑也仆尝沿飞云河岸上下三百里间观之飞云桥南十余里有谢家沟又南五十里有北溜沟又南二三里有南溜沟皆黄河趋运河出口四口并出故飞云似不必辟且桥两岸髙陡民居稠宻亦不易辟也但四口皆在徐吕二洪之上每水发为决所束徐沛受患欲除此患頼上流孙家渡赵皮寨之分泒耳未审髙明以为何如幸不靳终教

　　荅大司空刘公书

　　承示近日议河事者谓赵皮寨孙家渡不足以泄黄河之怒而漕渠或不免复淤窃谓斯言虑患逺矣而所为防患者未审当何如夫黄河为中原患非一日矣智者不与水争地惟顺其势而导之而其激荡变迁虽神禹不能使九河常如故也后世或塞其决或堤其卑或疏其泒皆随时救患者也国家漕渠为南北咽喉势不得不与河争地泓治初河决荆隆口又决黄陵冈又决张秋当时尝浚孙家渡宿迁小河【即赵皮寨河】隆黄陵张秋等口可塞亦分泄河怒之验也况自河南厯直隶至山东之曹县恃长堤以御河患亦既有年而今单丰沛为堤亦将以御河患不使淤漕渠也盖事理所可据与人力所可为者如是而已若曰神河叵测则固非力所及若欲别求逺图则往者之开新河可为殷鉴去岁秋水时至湖波为新河两岸所隔田庐淹没告诉纷纷盛公乃令闸官夏时辈决岸放水此非弃百数十里之田为巨浸不可以为河也初挑河至留城觉飞云桥水来反髙中间平地数丈尚未挑通至是黄河决入二十余里水落而淤盛公乃令主簿郭景辉辈挑去淤沙暂筑坝以障之夫存坝无以通舟去坝则黄河倒灌而易淤此虽弃前百数十里之田为巨浸不可以为河也他若三河沙水之冲滕费沂峄山水之涨皆智巧所难施而劳费不与焉是可为逺图乎且盛公尝塞丰沛决口矣今因而加堤焉尝修沛漕东堤矣今因而稍培焉尝疏赵皮寨议孙家渡矣今因而查浚焉何独至于开新河不因而成事欤盖必有难成者矣顾其事已中止不欲多言今恐议者不察或误国是乃不敢不言诚舍此而别有逺图固不肖所愿闻也执事为国孜孜素厚僚谊望垂览而见教焉幸甚

　　寄都宪梅国刘公书

　　向以河事奉咨承手札垂答如领面教多感近日工部复以三事移咨河道漕运两衙门会议施行一曰挑淤沙与前咨相同一曰整诸坝可以补前咨之未备皆淮阴急务也一曰筑长堤则事势恐或未便盖自新庄至淮城其间闸坝十数处若筑塞之则鲜贡粮运等船不通非细故也若留闸口坝口则河涨必自口冲入非细故也况古黄河堤去河二十里近世汴梁至山东一带堤去河亦不下十里前年筑单丰沛长堤去河率五六里或七八里皆不敢临岸为堤者惟恐河流扫岸岸崩则堤随之今淮阴濒河空地若去河不逺则似不敢临岸为堤也此管窥过计未知是否惟髙明不靳指教则同舟共济之赖多矣他如扣存脚价动支监银截留耗米借用运军起泒庐鳯滁和人夫皆漕抚所专想髙明自有处分以济国家之急仆仰赖余庇而已今具公移奉会未敢辄述管见如前所云者恐髙明或别有处也楮笔不尽总希裁处回示幸甚

　　大礼问辨

　　或问礼官之说皇上以小宗后大宗特重大宗降其小宗亦既合礼经矣曷为议者未已也曰此宗子法也非所以定天子之大礼也曷为议者之说亦复引大小宗也曰兹所谓楚则失而齐亦未为得所以重纷纷也则其说何也曰宗法为公子卿大夫设也【大传别子为祖继别为宗朱子曰君适长子为世子继先君正统自母弟以下皆不得宗其次适为别子不得祢其父又不可宗嗣君又不可无统属故死后立为大宗之祖其适子继之则为大宗】君不与族人为宗也【大传族人不得以其戚戚君陈澔集说谓君有絶宗之道】为人后为继大宗设也【丧服传为人后者孰后后大宗也大宗不可以絶故族人以支子后大宗也】君无为人后之礼也【魏明帝诏礼王后无嗣择建支子以继大宗然礼无王后无嗣之文明帝乃附会丧服传支子后大宗之说耳且礼适子不得后大宗设使今上有弟亦必以适长入继可见宗法不可行于君】诚以君至尊也不得与臣庶同也理也亦势也丧服自期以下诸侯絶【见中庸章句】而为人后者有大功焉小功焉【见丧服传】故知后大宗非天子诸侯事也且古之后大宗者必属乎子道者也故可以为父子【兄弟之子谓之犹子是属乎子道也】仲婴齐以弟后兄非礼也而公羊髙曰为人后者为之子附会之过也鲁僖公以兄继弟非世及之常也【见礼运父子相传曰世兄弟相传曰及】而胡安国曰臣子一例以僖尝为臣谓臣犹子也则可谓为之子恶乎可【左氏子虽齐圣不先父食之说公羊先祢后祖之说皆以父子喻君臣故胡氏谓臣子一例】近世人主祢其所后则何如曰属乎子道尝受命为后儗诸宗法庶乎其可也【若汉哀帝以犹子为成帝后宋英宗以犹子为仁宗后之类】非此类也何可比而同宗法耶【若商仲壬以弟鲁僖公以兄汉宣帝以从孙光武以从祖今上以从弟皆不可曰后而为之子】然则其称号柰何曰天叙有典人不可汩也【如父不可曰叔侄不可曰子之类】其庙次柰何曰生为之臣死不得跻于君也【如僖公继闵公僖虽兄臣也闵虽弟君也僖不当跻于闵上】其昭穆柰何曰父昭子穆未之有改也或世次不相当不以亲亲害尊尊可也【如兄弟或从父祖嗣位昭仍为昭穆仍为穆但当明其君臣之义臣不得位于君上】信斯言也大礼其定诸曰然明乎宗法之原而不以其所同强齐其所不同则千载不明之案可判而今日纷纷之论不崇朝可决也【如哀帝英宗之事可同宗法者也故当降其小宗而师丹司马光程頥朱熹之说为是然司马公引魏诏不得顾私亲之语则将视所生为路人又不若程子推所生至恩明尊崇正礼之说如宣武光武之事不可同宗法者也故光武当祖髙祖帝四亲而张纯朱浮之说为非宣帝得称父为皇考而范镇以小宗合大宗之讥为非然程子亦以宣帝称所生皇考为失礼但宣帝于昭帝为侄孙叔祖不可为考所生又不称考是竟无父矣此亦拘于为后为子之例或因一事一时而发未必其定论世且尊信程子莫如朱子而其作本义定家礼不能尽从程说亦惟其是而已】仰惟我皇上之即位承武宗遗诏遵祖训兄终弟及之文揆诸春秋之义克正其始矣其继武宗之统以主宗庙之祀非若宗法必为之后而后得奉其祀者故以伦则武宗兄也孝宗伯考也以位则皆君也皇上以弟代兄以臣道事先君其为继武宗也名正而言顺矣【假如兴献帝在以叔代侄亦以臣道事先君而继其统】武宗而有继也则孝宗固未尝絶也何得舍武宗而不继何必考孝宗而后为继耶【或以宗庙无称为疑然事有常变汉宣时亦无祢庙况孝庙在祢庙之班乎】由此言之兴献帝圣考也兴国太后圣母也名正而言顺矣若夫尊崇之典则亦有可言者宋英宗既后仁宗程颐尚谓其父濮王当别立殊称矧我皇上圣父母乎如曰子无爵父之义周不有追王之礼乎【或疑此非尊无二上之义殊不知兴献帝本处臣道又谥号视列圣少杀又不敢称宗何嫌于二上设宗藩入继欲并崇其祖却难葢继统与创业不同创业之君功德自已立故得追崇四世以报本继统之君功德本乎创业之祖故止可及父母而不得及祖压于创业之祖故也又疑如此父祖似乎有间据先王制礼父服三年祖期曾祖三月亦自有差等】若夫庙祀之典则又有可言者天子为百神之主尚当祭其国之无主后者【见王制】顾不得祭其父乎别建寝庙不敢干宗庙之纪不亦可乎然则子之说无亦剿议者之说欤曰议之是者天理人心之同也议之非是者予不得而同也子盍亦上闻欤曰皇上至孝之心既已烛夫两端之说矣大礼其次第举矣予窃重夫礼官之固执而惜其弗加察也又虑夫纷纷之论真成聚讼而或贻患也故为是答问者将以解学士大夫之惑而明我皇上至孝之心于天下也

　　章氏重建御书堂记

