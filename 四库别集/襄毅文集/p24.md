<!-- { "loadSidebar": true } -->
　　正统丙辰冬雍弱冠入京庠为弟子员贫且愚不能自立所交游多损友遂流荡懵然无向学志几一载简庵先生居前辈见而悯之谓或可进乃引之同斋居朝夕诲励解经书正文字以期有成雍始习举子业而凡诵读之书文与夫日用之资皆出于先生然既贫大为人所恶多加贱辱先生恒扶持保护焉辛酉秋当大比按部使试之进在行列又为人阻拒先生周旋委曲以处之雍始克从多士行既幸领乡荐先生督责益严明年幸取进士此皆先生之功也雍既备员为御史无通博练逹之才于官守言责之所当为不能自效先生拳拳勉以尽职尽忠满二考得书称遂出补外台寻蒙恩拜今官待罪于兹又三载矣任大责重而才智謭薄所施为多戾中道先生在朝有所闻虽逺隔率以手书诲之过者损之不及者益之未尽善者规之幸今得茍免刑罚亦皆先生之功也于乎雍自幼而学壮而仕以至于有今日皆先生之功微先生则归于下流久矣先生莫大之徳雍焉能不之感哉传所谓微夫人之力不及此志所谓浃肌肤而藏骨髓诗所谓中心藏之何日忘之雍皆有焉虽然感之深者报必切先生之大徳固深感矣而图报未能能无愧于心乎孔子曰以徳报徳卫武公曰无徳不报亦惟铭之心镌之骨没齿不忘云耳今年先生还自奉命代祀江渎之神便道豫章侍教未久而复别去雍既乞诸名公诗文壮行色矣然终不能写雍之心故敢自述悃愊以表之非敢言文也

　　再宿莲塘唱和诗序

　　景泰四年冬予巡抚至弋阳晋访大理少卿九川李先生于林下因同宿莲塘唱和有作九川序之详矣明年九月二日予复至闻九川有鼓盆之戚乃于政暇再造以慰之焉九川与其兄渔隐先生具尊俎酌予薄暮九川送予道莲塘值雨不能行遂留再宿复以唐人宿僧寺诗韵各赋七言近体二章俾其子孙歌以侑尊主宾欢甚皆酣夜半始寝暨明旦渔隐复来酌别亦和其韵已而九川送予至小箬邮亭属之曰莲塘小刹不见重于世久矣迩年来辱公两至皆留题山川草木光辉聿增愿序一言以传俾后人知斯文佳会于斯而乐于斯也予复之曰人生交游聚散靡常予自正统壬戌入内台从九川之后为忘年交数载之间奔走宦途往来每不相值今待罪于兹三载矣纔得一再聚首而贤昆仲情意蔼然礼容周至相与欢洽劝酬足以叙故旧之情释睽违之思诚斯文之佳会可乐也然二先生问学老成文名重于时故其唱和之作温厚和平沨沨乎大雅之音而予以謭陋之辞亦得厕名于其间相与优游咏歌足以养其性情发其心志谓非斯文之佳会可乐乎况二先生徳行道义聨芳并美而渔隐养高林泉不屑屑仕进九川官至列卿功名事业炳烺俊伟乃能急流勇退以全始终之义使予后生晚辈得相从讲明出处进退之大节足以开其茅塞絶其鄙吝而扩充其所未至斯文之会信乎佳且乐矣序其诗以传宜也虽然古之君子以天下为已任其忧乐也不在已而在人故邹孟氏曰乐以天下忧以天下范文正公曰先天下之忧而忧后天下之乐而乐今圣天子在上朝廷清白百辟奉职海内乂安四裔宾服而江右大藩被沾徳化之深亦幸无事故予辈得与斯文良契乐于休暇之日固皆上之所赐宁不知所感耶噫感恩图报臣子职分之当为而流连忘返古人之所戒战兢惕励古人之所警今二先生出处进退之节固无庸议矣使予不能戒所当戒警所当警隳其职而缓其报则唱和之诗非惟不足以传后人将訾而议之此在立志何如耳用书以自厉诗凡若干首列于左方

　　庆务轩先生寿六十序

　　吾苏城之东巨室虽多而文献故家莫盛于陆氏陆氏昆仲虽皆贤比年来凋谢殆尽而齿徳兼尊莫逾于务轩先生先生今年岁周一甲子十二月甲午其初度之辰雍也乡之晚辈荷先生启迪有素宦游于外不获从颂宾之后想其冠盖如云日辏华第樽俎杂陈弦歌迭奏斑斓绕膝捧觞为寿先生之心甚乐也乃绘图而序之曰惟古人以百岁为上寿八十为中寿六十为下寿然不可必也寿且不可必况于乐乎得其寿矣或立锥无地担石无储冬暖号寒年丰啼饥不足为乐也寿而富矣或茕茕孑立形影相吊后顾乏嗣嗣而弗肖不足为乐也寿而富且有子矣或孝友不修于家徳义不称于乡蜂虿其毒豺虎其强敛怨召祸干犯宪章亦不足为乐也惟先生读书明理于前古当今致理之具洞然于中有田有桑衣食丰赢贤子贤孙克绍家声太孺人在堂共为子职日奉甘旨能养其志友爱诸弟笃于天常抚其遗孤咸克成立乡之人鳏寡孤独颠连无告与婚丧不能举者赈恤扶持成之惟恐后其秉徳执义大为缙绅士夫所推重省耕课子之余日与二三耆旧泛游于湖光山色之间鸣琴酌酒咏歌圣天子之大徳澹然不以名利累其心而当杖于乡养于国之年童颜鹤发康强无恙人皆庆而颂之先生之乐真可乐也或者曰兼善天下君子之志也先生寿且乐固善矣然蓄而不施独善其身可乎雍曰不然古之圣人不屈颍阳之高者以其无用以为用无为而无不为也今先生抱致理之具兼孝友徳义之行而逺引若此可以亷贪可以敦薄其有功于世教也大矣视世之奔竞利禄私心慆慆无所裨益而止足不知毙而后已者贤不肖相去逺甚若先生者殆古之逸民与古之逸民特立独行非一也若周党之散财宗族徐穉之徳化闾里夏统之养亲以孝戴逵之琴书自娱先生盖兼有之矣其所以绵福祉享天年等而上之将不止于上寿而已也诗曰不亏不崩不震不腾三寿作朋如冈如陵又曰俾尔昌而大俾尔耆而艾万有千岁眉寿无有害三复为先生祝因书以贡

　　送李咸章还京诗序

　　今圣天子嗣大统网罗英贤作新士气首韶天下守令各举怀材抱徳之士于其乡贡诸吏部而试用之于是吉安郡守以泰和李咸章应诏以闻咸章处州太守之子今少保大学士陈先生之壻也承家庭之训有年矣读书绩文履道植行孝友称于家义让称于乡乡人化之勃勃起时名斯举也人皆以为宜既天官核实其行进试内廷敷陈条答数千百言足以裨益时政遂褎然擢高第试事春宫去年冬奉使岭南便道故乡兹竢事还京与予邂逅甫即之温然叩之锵然大非流辈所能及信乎有司之举明天官之试公而家庭之训有验也孔子曰鲁无君子斯焉取斯夫体诸身者谓之徳见于事者谓之才朝廷以此举士士以此进岂直美其名以为仕进之阶固将望有其实以为致理之具焉然古者才徳为一而后世为二兼之者恒鲜士既以此进当以古大贤君子自期进进不已使名实相符随施而宜可也譬之马焉驾鸾舆属车清道而行固称调良之骥至于用之战陈施之校猎非絶尘骏足不足取胜而获多是知二者固不可不兼然骥之可称则以徳不以力也往哉咸章骎骎显荣矣古大贤君子未必皆出于科目亦未有不可企及者在士之立志何如耳况少保先生之道徳功业文章誉望圣天子之所倚毗百辟之所承式海内元元之所仰戴卓然冠世之大贤君子也凡缙绅士夫闻下风望余光者莫不感发兴起而出其门者皆黾勉尽瘁求以偿其知遇而无玷又况其家之子壻当何如耶勉旃咸章上论古人若李沆之风范端凝若李谘之苦学奉亲皆以徳而显者也又若李汉之文章无玷于昌黎此皆咸章之先世也勉之庶乎其可也因书赠行以诗系之而属能赋者继之

　　送宪使冯公致政荣还序

　　予友金华冯公孟英亷察广东之三年喟然曰吾年逾六望七日就衰病尚可劳职务不思休田里乐桑梓耶乃言于天官天官不之许移檄于巡抚少司马揭公司马公曰公外台老成也其徳器材智其风裁闻望足以肃百司而泽羣生况精神康强民方望终惠奈何去时予同官亦率寮属以民所愿留同官所不舍之情往白乃获留明年公复恳辞曰蒙不鄙赐留奈衰病日侵诚不克事事决欲去司马公不能强乃以闻得致政还故乡于是同官叹其失贤宪长民叹其失仁父母欲复留不可得而公得遂所图欣欣然再拜谢若马之脱羁鞅若鸟之出樊笼若饥渴之得甘饮食又若释泰山重负而逍遥翱翔于天风之外八极之表也遂买舟以归道洪州与予握手叙契阔甚欢于乎礼义亷耻人之四维士君子幼而学壮而仕功成名遂而退始终之道也而世之都高爵享厚禄进不能以礼退不能以义惴惴焉衰髦几死而犹孜孜顾恋毙而后已荡然亷耻之不恤者盖比比也公乃独能坚求退以全始终之道礼义亷耻盖得焉公还林泉之间优游暮年与乡之耆旧续香山之图序耆英之会暇则乗肩舆游金华寻赤松之仙迹登涵碧挹东莱之遗风又从而驾扁舟泛绣川之波乘兰溪之流招钓叟而侣白鸥倒清樽而歌太平以答圣天子优老之盛心则人将望之若神仙而歆羡之乡之缙绅耆旧以吾邑有既仕而来归者为荣观乡之后学子弟亲炙模范率感发兴起而进退以礼义而凡惴惴焉衰髦几死者闻公之风亦必羞愧俯首知亷耻之足恤力求引退之不暇也则公之归有益于世教也大矣视彼孜孜顾恋毙而后已者其贤不肖何如耶古云知足不辱知止不殆三复颂公因书赠行又从而为之歌曰浙之山兮苍苍浙之水兮泱泱桂为楫兮兰为航美若人兮归故乡又曰浙之水兮驶驰浙之人兮来归浙人之喜兮广人之悲尚有甘棠之政兮以寓夫禺山之思既歌又属能赋者继之以诗

　　送赵进士还京序

　　世以明经举进士者多矣而或未能皆优于诗能诗矣或放其心而矜已傲物不能免人之议能谦矣或忘其身而贪利黩货不能免人之鄙卒之有官守有言责亦多不克令终夫明经所以养心而检身固若是乎其有不若是而人不之鄙且议者于进士赵克周见之克周世家苏之昆山资伟而气充性敏而学勤以易经登甲戌高第其于吉凶消长之理进退存亡之道固已玩之精而尤工于诗自奉使来西江甫三月所至触物感兴辄迅笔而成几数百篇皆不失乎性情之正可谓经明而诗优矣然克周自视则歉然恂恂谦恭动合礼度不见其有矜傲之容至其自守则介然凡所■〈贝鬼〉遗一无所取不闻其有贪黩之名自三司长贰以下非惟不鄙且议而敬重有加若克周之所存所行异时有官守言责必能克修其职有光于吾乡也审矣吾乡古今代不乏贤逺者不暇论若范文正之忠义勋烈百代人物也吾与克周皆当师焉师其人而务企齐在壹其志耳譬之泰华之巅望之巍然以高且崄能始于跬步积日不息虽无人策引其巅可至壹其志故也不然惮其劳辞其勤中道止之巅不能至焉克周其勉之哉余尝慨世之鄙夫志不壹者非但不能至也方其始仕欲钓显位多矫情而干誉欺世以盗名不知者真以为良及所钓既得凡可以为身为子孙计者靡不为君子耻焉克周其戒之哉诗曰靡不有初用书以厉克周且以风有位者

　　送杨宪副之广东序

