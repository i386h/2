<!-- { "loadSidebar": true } -->
　　维髙昌有后倬彼姱节维君子有仪式延其泽于嗟二三士也慙徳曷不观此千载星月陵谷有迁斯文不灭
　　萧母王氏墓志铭
　　从甥萧权以洪武八年某月某日其母夫人于乡之【阙】　原涕泣来告曰先母年三十三先父弃世业薄系单人惧其无以自济先夫人节衣缩食勤俭自持处亲族无一间言賔友至者有能诲权以礼谈订经史輙设共具欵留之遇隣媪穷乏宁忍饥推食以食孤灯织絍卒夜分乃寐养舅姑以至扵祭无不用情尽礼虽冦盗冲斥未尝废事移志至正甲辰辟地流江得疾以没权厝于其里日迈月征倐焉一纪始获妥灵之域于里之近防习吉念权虽未有树立以显扬其亲然粗不失士检乡人以为子弟矜式皆母力也今幽堂将开而先美无传人子之罪重矣铭墓之文非舅氏谁托礼尝欲着夫人行义以传后埀训属迁革靡宁弗果矧兹有请可黙焉不纪其实耶夫人姓王氏曾祖某祖某父桂芳妣萧氏年未筓归扵曲山萧如春俱世族男一人即权女一人蚤夭享年五十有三铭曰
　　老不可偕嬛焉孀居惟勤惟俭载究载图上有以终其亲下有以植其孤俯仰奚怍九原有以报其夫可不谓贤者乎呜呼
　　李母刘氏墓志铭
　　唐西平忠武王之十七世孙宁孙既其母夫人刘氏之后每见余輙戚然道其母平生悲不自胜若无以报防极者今年夏五余至其舍竹林夜语跋渉世故泛及其私又蹙然欷歔以叹曰宁孙母刘归先君子为继室时大母刘夫人在堂宁孙上有二兄前母朱氏所出母氏事姑尽孝抚诸子诸孙尽恩自闑以内葛裘盐米醴醪臡醢孰冻孰燔孰社孰臈孰凿而老孰粝而农孰时以荐孰胙以烝先子未尝寓目焉饥斯食寒斯衣賔祭斯豆觞共具而已迨宁孙生甫四嵗二兄受室而先子弃诸孤母氏悉以家业付二兄主之常曰宁孙方在幼后来成立与否恶乎前知惟天惟祖宗所以笃祐李氏何如耳吾奚纎芥厚薄之私乎拊育均一族姻称贤母者母氏弗外焉至今保姆能谈往事歴歴然墓草四易矣未有石以纪先美将子是托其毋我辞继读前乡贡士孔君济所述李氏世节堂事迹称夫人年三十而偕老分乖理家有法子孙日就冠婚中更世变黾勉力持至嵗丙午夫人夀六十有六矣腊月五日实逢初度阖门四伯余指尊卑以次捧觞上夀环拜盛礼群従之长者有进而言曰是日乡问载清衣冠咸集绳绳蛰蛰堂陛若不能容此髙年盛福天所以报夫人四十年贞苦之节也夫人敛容曰我何能几是皆太夫人遗泽所及太夫人盛年孀居抚子侄以成立扶持门户五十年而子孙其成以有今日若夫从一之义家范是遵直饥食渇饮然常行之事耳奚足异哉嗟乎若夫人者可谓加于人一等矣铭其可辞夫人汉安成侯之裔世居安福上城曾祖某祖某父某母某氏归庐陵醪溪李氏则生于【阙】　辛丑之十二月卒于洪武已酉之五月享年六十有九越二秋始克四年十一月十二日也乡曰永福原曰白鹿子男三人夀孙元孙宁孙女五人壻髙方升陈西金刘子节彭立贤汤子敏孙男八人曾孙男二人铭曰
　　吁嗟嗣母先后一轨孰无町畦视同一体伯竒休徴百世能几逆生扵私家政用圮于嗟淑人氏刘嫔李既失所天所従者子何厚何薄哲妇有泚慈孝且贞萃此三美裕后报之彼苍谌只无媿斯文于以代史
　　夏仲贤墓志铭
　　夏氏之孤有曰琏者因其塾賔王洵衰绖来见以儒士胡骖所述行状一通稽颡再拜请曰先人不幸今年六月十二日客死青阳琏奉柩来归窆扵里之石屋则九月廿二日也痛惟先人辛勤以植家正直以禔身而渉乱日深没没无显于世今虽慎其终矣未得闻士文墓何以绥九京之心而逭不子之罪也敢丐志铭于先生余吊而谢之取其状而读之君讳日富字仲贤庐陵长乐里人也曾大父以巽大父廷介考志和妣汤氏昆弟三人君伦次居季伯仲二兄蚤世君与叔氏抚其幼孤皆嶷然成立待同居子壻恵爱均平治家勤入俭出未尝少懈体榦脩耸而退让若不胜衣然性蹇直为恭不能伪言有弗循理者輙辨折不辟虽所敬畏亦必防讽之使免有瑕谪乐江湖善交友北方士大夫喜人质直故亦多君君尤重然诺常训其子曰吾与其易诺而有负也曷若慎许而言出不食之无咎也琏之侍随扵外闻名公硕儒必使踵门求益人亦称其善敎子也洪武七年以次子瑜乆在青阳动念往求之既至居三月病未十日而卒青阳簿聂希喆遣子相琏以归其防其得于人人类如此享年五十有七娶韦氏善综理其家日为兴门男二人长为琏次则瑜也女二人壻王志在贰室次胡某孙男某某嗟夫人之生世若仲贤者无困拂于前有华耀于后视世之贵富尠终者不为优乎况王胡二君俱信士言不浮且谓仲贤有子执防尽礼非庸众人所及是足见其家敎矣宜得铭铭曰
　　嗟仲贤何拮拮惟俭勤秉为则慕陶朱济丰缺守其谦直不讦慈恤孤公应物胜千诺重一黙时之人翕附热艶浮荣耽冕绂宛兮离蔓缠骨泚行人首丘隔谁如君返乡国蔵佳原石屋穴面坤流练萦折裕后昆延世泽我铭幽名永掲















　　麟原前集巻二
　　钦定四库全书
　　麟原前集巻三　　　　　　元　王礼　撰行状
　　徳庆路郭推官行状
　　公讳某字民则姓郭氏庐陵人也系出汾阳王之第九子金陵府君府君仕于吉因家邑之麻江五世祖某徙葛陂在宋以科第显内附初科诏未下至大三年公防京师集贤院以茂异举皇庆初筮仕济南学正既至即访求硕儒以新学校得张公起岩师表后进延祐科兴张以明经进士魁天下士类益服公之知人已而东昌分宪以公性行温纯问学博洽保充馆阁之职铨曹奉行不力公亦以躐等辞至治间授沈阳路安抚使司髙丽军民搃管府儒学敎授歴两考陞将仕佐郎永丰县主簿任未满丁内艰居防尽礼吊者恱服服阕或勉之仕则喟然叹曰始也干升斗之禄为养故也自今以往其无意于斯世矣况敢希荣名之宠乎改两浙都转运使长林场司丞竟不赴后选充京城义储仓使公府催廹上道比到官勤谨自持五侯七贵饩禀之供入薄而出厚隳私以偿公处之晏如无几防见于辞色迁福安州判官以乡里亲旧所在杜门息交六载如一日州之长王侯徳贞亷防士也无得而少焉后以徴仕郎任兴国经歴省臣辟充理问委赴江西求援未报而湖广防遂留豫章朝廷以淮氛滋昏道路壅隔命行省便宜铨注又有徳庆推官之命国歩险艰而公由是勇退矣礼闻公神情萧散美髭髯孝友根乎天性子弟有片善奨借不离口世虑澹泊而交谊缱绻賔旧过従歌咏倾动于骈俪之文尤敏给使朝廷用举者言寘之清要必黼黻皇猷克称其职何至驰驱簿书以老令人有用乖其材之恨哉呜呼悕矣故老于今落落矣公生于【阙】　丁亥没于【阙】　辛丑享年七十有五父肇庆府君赠从仕郎髙安县尹母刘氏李氏俱赠髙安县君妻涂氏封宜人夀八十而终子男三人子年子明子礼女一人在室孙四人诸孤以其年腊月于里之泉江山五年后余过葛陂公之冢子与余有故幸氛祲之始清慨谱乗之沦落俾状其行以俟求铭于先友之相知者礼惟终慕之孝有不可辞故次第其槩以为之状云前乡贡进士广东道宣慰使司都元帅府照磨王礼状
　　涧月居士胡君行状
　　君讳履辉字清翁吉之太和禾溪人也其先五季时由长沙辟地徙于吉别有三孟为值夏之胡若忠简公铨其后也仲为南城之胡防庆厯六年第仕至朝奉大夫衍者其后也季为禾溪之胡分徙黄漕若进士南城丞笺暨居和溪者多其后也曾祖必举字伯俊妣龙氏祖士茂字国秀归附初以豪俊靖邑里人称古涧先生妣刘氏父元永字宗逺一字东隠妣萧氏陈氏君初生时大父梦月堕掌中命名曰月比长明敏颖逹干蛊用裕公私酬酢轻财倜傥弛张合宜遇事即始见终通变不拘语儒不流于迂语吏不期于刻理较曲直不茍挫于人卓然能自树立思大其家声居当孔道迎送无虚日不倦力虽后人丰赀富积无逺识者恒下之人谓东隠为不死念父没抱不终养之憾事祖母刘尤竭其力寒燠之滑甘脩瀡之奉必躬视之母萧氏先卒奉继母无几防不用其极兄弟四人君处其次佩服先训聚居尊礼堂友恭怡怡始终如一季弟履宁实陈氏出也观光京国屡易寒暑而无离忧者知兄左右尽养犹已在膝下也陈年逾八袠遭承国恩赐帛公率昆弟子姓升堂奉觞为夀潘舆莱衣焜煌后先欢洽三世乡人荣之胸次和易爽朗如春风秋月不为崖岸险絶与乡邻处纷难以觧衅隙以平里有廵徼从政者必赖以为治焉所居郭家渡旧有徒杠横跨汹涌先世所建君继志修理行者徳之若闲林寺重修清福庵崇道观特建混元坛割田树碑立祠奉先以托悠久非求福田利益也中嵗以生齿日蕃先庐不足以容乃求地溪东卜筑杜山之下幽蔚夷旷翠合青回储书有楼弹琴有室又辟南斋以聘师训子为先务列置诚斋杨文节公福荣堂记焕章阁学士艮斋谢公儒林精舍记及祖若父墓文诸碑刻之存者于庭复辑録诚斋艮斋文信国公湏溪刘太史青山赵先生麟洲龙先生诸名胜与先世往来词翰序述暨忠简公遗帖古涧吟藁尽刻梓以传名曰胡氏流芳集其拳拳诗书门户诒厥孙谋类此晚别字涧月因以名堂示不忘先祖梦兆也搢绅先生喜其名实相副若吴草庐龙麟洲夏果斋虞邵庵而下为词咏歌之者累百篇又作庵于居侧取赵文敏公子昂所书蓬寓二字榜之性酷嗜古书名画精于鍳别暇日与子弟择其尤善者类分而贮之以资玩览花时月夕觞咏怡神乐其余年而时殊事异有足兴慨者矣于是属其子弟语之曰古今治乱相乗验之前史可见承平混一几百年厥今四郊多垒履霜坚氷其可忧者乎吾氏之居此土忠厚传世殆非一日逹而在上立乎人之本朝则当抗言极论不避权奸以忠简公为法穷而在下无民社之责则当保障乡曲毋縦反侧以古涧公为法况我里当义山遂水之冲顽之斩木掲竿者日相继也乡党宗族之所依祖宗坟墓之所托保庇之责其容可后乎散储蓄聚丁壮絶奸恶滋蔓为官府籓维正今日事也汝曹试思之君今捐馆已十年陵谷之感何限而令子矻然砥柱中流使乡里按堵如故是岂偶然也哉君娶岳氏宋进士衍之五世孙也子男四人长志楫初以军功授廵检次志安继兄履坦后次志道志徳继弟履常履宁后女二长适刘次适岳孙男三奎焕倬公生乙未二月九日殁扵至正丁酉四月八日扵所居之后呜呼以君之才之识使当贤智驰驱不足之日得效一官任一軄岂不绰绰乎有足观者而竟赍志以殁为人才世道惜者能不恨恨于斯乎礼之里违和溪一舍而遥知君家世旧矣又尝与君之子逰益得君平生梗槩故序述其行俾得借手以请铭焉光幽发潜仁人君子必有哀而赐之者矣谨状
　　李敎授主敬行状
　　曾祖长翁
　　祖崇甫
　　父翔飞懐集敎官
　　妣刘氏
