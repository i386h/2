<!-- { "loadSidebar": true } -->
　　近得子约书知已还旧隐又见德化主簿经过云亦尝得望顔色喜慰深矣比日想益轻健但数日暑气异常不知宜如何耳又闻尊嫂亦尝不快想亦无他也熹失计此来百事败人意此月内当遣人丐祠禄得与不得复未可知然不以病去则必以罪去矣前请祠记近已毕事奉安不审能为抒思否此不敢必但若得之不惟为此拜之幸亦使四方善类知老兄病中犹不废此足以少自慰也庐阜竒处尽在山南玉渊三峡盖已屡到但此数日来不欲暑行劳人徒梦想水石间也三峡之西有悬瀑泻石龛中虽不甚髙而势甚壮旧名卧龙有小庵已废近至其处不免捐俸金结茅欲画孔明像壁间俟得解郡事且入其间盘礴旬日而后去耳此来百事败人意独此差自慰耳塾不知已到否此儿来自此径去渠至中路又闻同中子归家其不听人言语皆类此到彼幸时呼来痛镌责之渠于老兄教诲即不敢忽也千万至恳闻少嘉为贡曲折甚彊人意此亦一大几会惜渠辈伎俩止此不能乘势立作也此间斗海殊不闻事不知近事复如何耳子约不及别状意不殊前熹来此日间应接衮衮莫夜稍得闲向书册则精神已昬思就枕矣以此两月间只看得两篇论语亦自黄直卿先为看过参考同异了方为折中尚且如此渠昨日又闻兄丧归去此事益难就绪矣近年百念灰冷只此一事庶几少慰平生之愿今又如此亦命矣夫因毛掾告有便附此未能究所怀惟千万为道自重因便数频寄声为幸潘叔介书来云老兄能书太字书中得一二字幸甚幸甚不宣
　　荆州久不闻问遣人去亦未囘但传其政甚伟不知果如何也
　　答吕伯恭
　　昨日方以书托毛掾附便未行今晨人还忽领手字把玩无斁喜可知也但闻尊嫂复不甚安何乃如是计今服药调理亦当平复矣诲谕数事极感埀念学中向来畧为説大学近已终篇今却只是令教官挑覆所授论语诸生説未到处畧为发明兼亦未尝輙升讲坐浸官渎告如来教所虑也但只如文翁常衮之为区区志愿止于如此耳政事固欲简静但今时仕宦之人不务恤民多是故纵吏胥畏惮权豪凡有公事畧加防检无不坐此二病者势不得已须差择一二根治此外则絶不敢有毫髪之扰财赋适诸县皆不得人弛废殊甚为丞佐所迫亦不免追人吏监禁断遣然思为县者亦岂不欲了办财赋见知州郡何苦如此逋慢想亦是有做不行处毎握笔欲判此等文字未尝不慨然太息乃知真是腐儒不敢讳人指目也赵守规模具在但终是意思不如此自使不行然亦恐官私俱竭政使人存政举亦未必能为可继也此事可虑真是使人不忍所以急欲丐去非是茍求自佚亦是下不得如此毒手也见为星子县讨论经界添税重定旦夕申乞蠲减得三五百疋和买未知朝廷肯相从否此为益殊不多然亦胜于不减耳所恳漕司者乃是上供余米两漕近皆相许但未得明文拨下耳盖本军年额秋苖四万六千石而上供四万石余六千石漕司桩管在军往往亦催不足其见催到者本军既不敢支漕司又无所用但陈腐积压消折见欠数而本军官无支给并是额外加耗巧作名色取之故今欲从漕司乞此余数科拨在军应副军粮然亦仅可供四五月之用其他依旧须自办也平生读书要作如何利益底事今到此此等事便做不得中夜以思实不遑安处毎诵韦蘓州句云身多疾病思田里道有流亡愧俸钱此中百姓倐来忽往更无固志未尝不低徊愧叹也寄居积俸只是初到有以本身料钱为诣者量与逐月带支所费不多他如见任官员使臣在满当去而未支者亦量事制宜不敢一例放行亦不敢一切不恤也修造事学中二祠只是因旧设像别无地步可起造其他方作得刘凝之庵亭并门凡此等皆用初到送代者折送香药及逐月供给中不应得者桩管为之不敢破使官钱至如前书所説卧龙庵又自用俸钱亦不敢破此钱矣园中蓬蒿没人尚未能芟除何暇及他事耶求去之説如前所云又以衰病之余精力耗损毎对吏民省文案或至坐睡不惟有所不堪亦恐吏辈乘隙为奸贻患千里故欲急去且承喻之及故悉具报如此只得勤尊虑也有未当理处却幸垂教所深望之前书恳作五公祠记计今可以抒思矣因来千万早寄示为幸盖已具石恐熹或去此又不能得了耳承教未期千万加意调卫以取十全之安至望
　　答吕伯恭
　　数日前毛掾人行附状想达比日庚伏暑盛窃计尊体日益清安矣熹昬眊短拙支吾不行已遣人上减税之奏并以奉祠请于诸公矣其鸣甚哀恐必可得不然亦湏再请以得为期也熹向尝拜书以五贤祠记为恳后来不及遣行而尝因书申恳昨偶检阅故书得此恐后书首尾不见今以纳呈幸为出数语为赐也近得荆州书已许为记三先生祠若得老兄之文与之并传真此一方之幸也五贤欲作五君子如何更告诲谕然此文大概当以教官为主盖刘李之祠本杨元范所立今但增数公耳不欲掩其善且近以此着于荐书不可于此有异同也切幸留念去意已决他无可言亦不及作叔度昆仲书因见烦致此意子约亦不殊此塾已成昬未亦不及与之书告呼来喻之辨志录偶不带来欲令塾写一本并告语之也尊嫂所苦当已向安矣暑气未衰更冀加意珍重不宣六月十八日熹顿首再拜上状伯恭参议直阁太着契兄坐下
　　子约不及别书塾在叔度处只令就学书馆亦幸可否更在尊意裁度也适又领四月三日所寄郡吏书不及作报也
　　答吕伯恭
　　便中屡拜状当一一关彻矣比日清秋伏惟尊候万福但久不闻动静悬想不可言向来所苦今当洗然矣愿更加意饮食起居之节以寿斯文区区之祷非独朋友之私情也熹在此不乐求去不遂无以为计近因輙用劄子奏蠲租事为廷议所折己申省自劾矣祠禄不敢冀只得罢逐而归亦为幸甚也郡事得同官相助近却稍不费力但所治无非米盐棰挞之事殊使人厌苦得早去真如脱兎也汝玉竟不免弹射此亦仁鸟增逝之秋矣前书拜恳记文千万勿拒便付此人以来为幸千万至祷因遣人吊叔度草草附此
　　答吕伯恭
　　久不闻动静不胜悬仰比日秋凉窃计尊候益轻健矣熹昨恳求盛文以记五贤祠事想已蒙念得早示及为幸恐熹去不及刻矣又尝附隆兴书凂子约借精义补足横渠説定本欲与隆兴刻板亦乞为子约言早付其人或径封与彼中黄教授可也千万留念至恳至恳今日释奠处见杨教授説有便亟作此不暇他及亦不暇作叔度昆仲书幸为致意塾亦不及书只乞唤来以此示之余惟为道自重为祷
　　答吕伯恭
　　熹昨拜书以五君子祠堂记文为请屡辱教字都未蒙喻及可否之意窃观书札语意似已不妨出此数语以慰一方学者之望况发明前贤出处之意又髙明平昔所以自任之重乎非专出于鄙意也濂溪祠记荆州已寄来矣已属子澄书而刻之旦夕刻成即寄但所请窃望便为留意及熹未去得之幸甚石谨具矣颙俟颙俟至恳至恳熹上覆塾子时乞呼来戒教之为幸熹又拜恳
　　答吕伯恭
　　久不闻问正此驰情忽奉手告窃审尊候日益轻安喜不可言子澄适亦在此相与庆忭也尊嫂所苦亦喜向平湖中医药计不难致也熹前日所请只乞减星子一县偏重税钱及减和买三二百匹耳此未足以慰益上下之望前日度力量恐不能有以加且尔粗塞责耳请祠已并上甚恨闻教之晚然衰病疏拙实非所堪势不得不为此也李峄之事顔漕已烛其妄昨亦宛转附之但恐此人前路复有诪张不得不移书朝列一二故旧使之闻之非有咎顔漕意也通书初实甚懒近因申请减税己例与之矣凡此随俗渐乖宿心势岂容久住只有力恳而去他皆不暇计也子约不及别状意不殊此余惟为道千万自爱不宣
　　答吕伯恭
　　僭易拜问尊嫂宜人向来闻不安今想亦平复矣子约老友未及别书前便奉问达否比读何书所进想日超诣因来及之涤此尘坌幸甚熹此来不得读书胷次觉茒塞至于平日疾恶之心施之政事亦不免有刻急之讥无复寛裕和平之气甚可惧也不知所闻如何幸有以警之熹再拜上问
　　熹汨役吏事心力益衰前书记得有数事致恳今皆忘之幸检看一二还报也
　　答吕伯恭
　　昨闻尊嫂宜人奄忽丧逝深为惊愕即欲遣人致慰问而未暇及便中乃辱手书讣告益愧不敏窃惟伉俪义重痛悼难堪然尊体未尽平复深宜节抑以慰友朋之望也熹黾勉于此恰已半年求去不得深以为挠自秋中得报即欲再请而诸公皆以为虽大臣故老典藩亦必期年而后敢请意若以犯分僭越为咎者是以迟迟又以秋来若不甚大病作书恳请虽极谆谆觉得亦有难説处不免少忍逾冬以应期年之説庶几得之今亦托人先达此意逼嵗通贺正书时便并遣也前此或恐有不相乐者或相中害此亦无如之何任其弹射不能如此切切顾虑也郡事比亦甚简静秋间以两县破坏不免暂易其人即日词讼便减什七八今或至当日而无讼者亦缘畧鉏去一二乱政生讼者之故戒令劝率民间亦肯相信如中间举行别籍异财之令父子复合者数家此缘子澄力劝下令初恐其未必从令不谓其能尔也但财计全仰商税盈虚之数系于风水非人力所及近以风故亏欠甚多亦殊可虑耳文字亦稍得功夫整顿随分有应接但终不似在家专一耳亦为黄生归去无人相助颇觉阙事也子约书致盛意欲得语解定本此亦有欲修改处今日纳二册余却续寄也但闻又欲修定向来所集告且斟酌不可太用精力也熹解中有未安处望口授子约一一录示千万千万或呼塾子来令受其説子细写来亦幸此子在彼如何进见之际幸痛加教戒使知有所畏忌为幸叔度比日为况如何前已遣人吊之尚未还也昨得其书自言于佛学有得未谕是否计亦当有以处此顾乃不堪何也子寿得书云欲往见今已到未耶向见所集诗解出车篇説戒严之日建而不斾不知此有何证幸见教若果有证説文义殊省力也其间亦有数处可疑今不尽记大抵挿入外来义理太多又要文势连属不免有彊説处不知近日看得如何亦望垂喻也此有周彦诚之书甚富比借得一二而不暇细读大抵多出臆见然恐其间有可取处也世有麻衣心易者亦出此间人所造尝见之否九日尝登紫霄峯顶昨日又到陶翁醉石处过简寂开先而归山水之胜信非他处所及尚恨拘系不得恣游又恨不得贤者之同也今遣此人附状奉问并有赙礼具别状幸视至余惟以时自重因风时枉教督只口诸生令子细写来为幸
　　答吕伯恭
　　子寿相见其説如何子静近得书其徒曹立之者来访气质尽佳亦似知其师説之误持得子静近答渠书与刘淳叟书却説人须是读书讲论然则自觉其前説之误矣但不肯翻然説破今是昨非之意依旧遮前掩后巧为词説只此气象却似不佳耳立之写得伊川先生少年与人书三四幅来规模气象合下便如此大了决非人所能伪作已托渠摹勒来此刻石矣云藏赵德庄壻方子家也今且录一本去见刻康节手笔数纸旦夕可先寄也尤延之已寄五贤祠记来矣旦夕刻就寄去今日见刘生防卷后语令人心胆堕地奈何奈何
　　答吕伯恭
