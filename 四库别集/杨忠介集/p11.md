<!-- { "loadSidebar": true } -->
　　我平安如常你勿忧昨后九月念七日感寒几成病第三日得汗即愈矣叔祖母或有疾患我夣寐不安有事当告我勿隠高儿事何如其家子目疾何如命至于此皆我所致我日夜悬心恐儿女子不能相安思至于此心若刀刺是天意也何其不幸何其不幸你皆告我我又以异兆告你我昨感寒汗后疾虽愈脉不好率二三十动一停止两手脉数日皆如此我惊异莫知所以十月初三日将落即睡至更初我卧傍布帐遮风夣寐中有悬手过帐为我胗脉者我夣中惊问是官医士否亦无应者但胗脉已敛手出帐去未见人既觉心甚恻感自念凉薄不徳是何神明鍳佑初四早下榻拜谢上榻坐定自胗脉则复常矣此等事与火焚其人诗牌事相类天机不可泄但告你全家当感天地保佑切忌勿与一人言之万万慎密你先年将我续处困记轻易与人近日一南士将此文分作五十五节每节以诗一首咏之细书一本自万里外与我稍进我且感且愧但南向拜谢毕即引火焚之诗话之类切宜谨密我今亦不复作诗文矣你切戒示人又我日夜悬虑你在家独处无人依赖或有恨之者不可不慎虑也但要耐心平气谨避是非勿与人交游横逆之来须要痛忍与古人唾面自干者自比自处我在不测之渊冰中你忿一生又有他祸于我何如仔细思之前后垣墙当用棘处使舜卿处之舜卿你厚爱之否则自剪伐手足自处孤危也前后两次俱得谦卦你玩此帖勿示人 

　　三十一则 

　　庭房义上该与休二人此是你伯父葢成的我心终不安不是过与只将此房拆去勿以他物补既拆后只做一空垣待客在南厦下你又说与舍儿母勿惹人打骂上官告状是我羞辱不如千万忍耐今日之事须千万自损自抑小人得志不利君子贞则吉凶祸多归于君子困中岁月亦不易度我思翟姜二人不数月皆以忧愤死昨五月内孙公下狱一处我见其言甚是猖狂若丧心失惑然我告某人曰此公言动不祥必有祸时我方与仕解中庸动乎四体章果不久即死吉人获吉凶人获凶此天道也固亦有吉人反凶凶人幸免祸孽者此未定之天也你细观世人为恶无祸曽有几人不在其身则在子孙断断乎不能脱 

　　三十二则 

　　说与仕人固有秉赋愚下蔽塞深锢牢不可破者然本性无有不善者多因无人启廸溺于流俗故不能奋然兴起以古人自期待也若有人启廸却只因循苟且终日悠悠终不能脱凡庸一格以入高明者是自暴自弃刑戮之徒也孟子曰待文王而后兴者凡民耳若有文王而不知兴起者岂非禽兽之类乎你将舍儿带去蒲与同处饮食都你供给教他不要失悮你若体我此心你将来前程逺大你偲兄处有杜环小传一本你取以观之看你能感发否乎你与舍儿同甘苦他幼不知事有差错只背后教之不要怒恼如此则你徳性日好知识日开天必佑你使有前程 

　　三十三则（有阙文） 

　　今年六月内有山西一人到狱中与我备说去岁山西（阙）贼入境乡村良善人家妇女无处躱避者一时尽皆缢死闻陜西地方有声息我前者两次书来家令仕买刚尖刀数十把今又恐你不着意愚蒙不悟令舜卿买尖刀十把放书箱中带回到家你取去人各散与家中妇人女子一把使他悬带昼夜常在身譬若有急事实时人人从心上一刀札死不要留一个使将此言明白与家中大小妇人女子说使勿（阙）宁做个洁浄鬼决不要做个污浊人你二人若隠我此言鬼神殛之不令你生将此贴在家中西房北墙上仕讲与大小妇女使知之并我稍来前者叶烈妇传与冯氏帖俱常讲之你用心读书作文学好仕尝在蒲城读书（阙）在家作文章稍来不要来京到此使（阙）父在难中只要得家中无恶事出来（阙）你一家大小都守规矩礼法（阙）性命若有恶事虽在荣华（阙）况在凶地如何度日十月初五日父痛心书 

　　三十四则 

　　我前有书令舜卿北山中买栢木与叔祖母作寿材不要迟悮重我不孝不徳以速上天之诛今日家门凶祸各宜小心谨慎以消灾变安贫守分忍事让人凡一切田土大小诸事必存推逊之心切不可与人争竞宁可我怕人勿令人怕我力善修徳念念不忘取法古人勿效世俗庶回天谴以消灾难于万一也我一日未死此心不能不为汝等挂念也偲疾愈否我昔年曽患此病一日取汉书坐坟中栁下读之殊觉爽快疾病脱体你今病或少可即宜潜心学业掩门静处坚你心志纯你徳性凡百家虑置之度外勿乱胸怀断目前之俗计思终身之逺图经书性理之外五经白文次第读之反身着已步步法之时时奉之积之既久则心地渐渐开明义理渐渐纯熟文字议论日有可观如此三年不入于科第者未之有也可惜岁月你都空过了今宜猛省大凡人于日用间此心思于为善一念萌动畧知警惕处即是天地鬼神于黙黙中启廸开导之也于此不知扩充复以私邪蔽锢戕灭善端是自弃此身自絶于天地鬼神也你深思之 

　　三十五则 

　　再叮咛与偲说以汝之资质力量若能翻然兴起以古人事业为真可尚以流俗所为为真可羞依我所言成一大事数年之间足见功效今委靡頺堕悠悠岁月空负有为之时真可惜也古人云纔将第一流人不自居将第一等事让于人便是自弃古之哲人行一不义杀一不辜而得天下不为尝静思此言深自愧歉半生光阴尽空过矣今日于义理颇晓一二分然伤残衰惫之齿无壁立百仞之刚却又迟矣汝当及时努力县上切宜逺避廉耻所系立身一败万事瓦裂 

　　杨忠介集巻五 

　　●钦定四库全书 

　　杨忠介集巻六 

　　（明）杨爵 撰 

　　○语录 

　　论道 

　　天命谓性性原于天也率性谓道动以天也修道谓教求尽其天也戒惧慎独自修之极至于中与和也中和性命本然之则也能致之则动以天矣故其效至于天地位万物育 
　　道不可须臾离可离非道是言当戒惧之意莫见乎隠莫显乎微是言当谨独之意应酬是有睹有闻不睹不闻是无所应酬之际也如出门使民是有所应酬则有睹有闻或问程子未出门使民之时当何如曰此俨若思时也俨若思即是戒慎恐惧之意为功夫尚未说到极至处故又提慎独二字使人虽在暗室屋漏之中一念发动之际凛然畏惧不可少怠不敢少息则天理常存私意不萌纯一不已而合乎天矣 
　　中和心之本体也未发之中万物皆备故为天下之大本已发之和大经大法所在而不可违故为天下之达道怒与哀中节皆谓之和 
　　致中和止至善之云也天地之位我位之也万物之育我育之也 
　　君子之中庸中庸人理之常也小人反中庸岂人理哉时中者黙识其理而妙宰物之权也若非礼之礼非义之义岂时中之道哉小人则率意妄为而已 
　　天下之道至中庸而极理得其会同义至于入神非至明不能察其几非至徤不能致其决故民鲜能之矣 
　　董常问文中子圣人有忧乎言天下皆忧吾何独不忧又谓乐天知命吾何忧何必如此说圣人固未易及然常人一念之发得其本心则与圣人之心无以异但圣人纯亦不已众人则或存或亡而已忧乐皆人情之常而本于性也岂圣人独有乐而无忧乎若曰乐天知命吾何忧不成父母病圣人亦乐天知命而不忧乎岂人理也哉 

　　漫录 

　　夜初静坐少检点日间言行因司马温公论尽心行己之要自不妄言始夫不妄言所言必皆当理非心有定主岂能至此故轻躁鄙悖及事务琐屑无益身心而信口谈论者皆妄言也因书以自戒 
　　作一好事必要向人称述使人知之此心不定也不知所作好事乃吾分所当为虽事皆中理纔能免于过恶耳岂可自以为美才以为美便是矜心禹之不矜不伐颜渊无伐善无施劳此圣贤切己之学也 
　　与人论事辞气欠平乃客气也所论之事虽当于理即此客气之动便已流于恶矣可不戒哉书以自警予久处狱中麄鄙忿戾畧无贬损麄鄙忿戾乃刚恶也负以终身而不能变真可哀也因思横渠贫贱忧戚玉汝于成乃惕然惊省严然愧耻今日患难安知非皇天玉我进修之地乎不知省愆思咎而有怨尤之心是背天也背天之罪可不畏哉 
　　予系此四十一月矣逻者日在侧觇予动作有甚厚予携壶酌以伸问者后一人来甚横逆予卧于旧门板上阻之以席其人皆扯毁之谓予罪人不宜如此又往往发其厚予者使人知之曰某日某皆潜献其处者葢令其得罪以见巳薄之为是有蘓乔二人皆厚予者乃忿忿不平扬骂曰是固无伤也予非私交化外人虽得罪亦何憾 
　　予与刘子焕吾周子顺之同饭后因论人才各有所宜予谓二公自度宜何责任刘子曰吾为孟公绰可周子曰今日府州外任勉强几分予曰滕薛大夫圣人固不许公绰在春秋时欲尽其职亦非易事观于子产相郑可见然则孟公绰亦不可轻看 
　　一人因狂病迷谬入朝立御座上捕下法司拟重狱成未决其母诣登闻皷称寃顺之在吏科时直受皷状遇此事未为准理顺之因问予使公遇此事当何如处之予曰当论其狂病误犯不可加罪但罪守门者失于防御则可矣刘子曰当封进皷状使朝廷知其以病迷下法司从末减可也顺之曰此固皆是但如此为之必得罪以此小事得罪吾不欲也刘子谓论人无罪不当杀恐非小事予曰此皆论利害未说到义理处若论义理则当为即为当止即止岂计得罪顺之以为然 
　　好议论人长短亦学者之大病也若真有为己之心便惟日不足戒惧乎其所不睹恐惧乎其所不闻时时刻刻防检不暇岂暇论人学所以成性而已人有寸长取为己有于其所短且置勿论轻肆辨折而无疑难涵蓄之心谓之丧徳可也此予之深患不能自克可愧可愧道心人心只以是与不是求之一念发动的不是则为人心道心极难体认扩充戒谨恐惧之功少有间断则蔽锢冺灭而存焉者寡矣故曰惟微人心一动即在凶险路上行矣丧徳灭身亡国败家由于此故曰惟危所谓卿士有一于身家必丧邦君有一于身国必亡内作色荒外作禽荒酣酒嗜音峻宇雕墙有一于此未或不亡则人心之危真可畏哉 
　　易谓险以说困而不失其所亨其惟君子乎予久处困难亦时以此自慰但罪恶深重为世道之损者甚大仰愧于天俯怍于人襟懐滞碍郁抑不安之时常多 
　　心静则能知几方寸扰乱则安其危利其灾祸几显着而不能察矣况于几乎几者动之微而吉凶之先见者也所谓先见亦察吾动是与不是而已所动者是吉即闗于此矣所动者不是凶即萌于此矣意向少离于道则步履反戾差之毫厘谬以千里矣故学者以慎独为贵 
　　予禀性麄鄙动辄乖谬夜间静坐思此身过恶真不自堪真难自容可谓虚负此生矣年踰五十血气渐衰老景将至始自知过则已晩矣可胜叹哉尚幸残生未冺欲自克励求免于恶终耳书以自警 
　　颜孟二大贤虽气象不同而学则未始有异颜子之学在非礼勿视聴言动不违仁不迁怒不贰过孟子之集义养气扩充四端求放心存心养性以事天则亦颜子克己复礼之学也 
