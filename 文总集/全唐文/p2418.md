<!-- { "loadSidebar": true } -->
    噫！人皆知麟凤之为瑞，而不知善人为瑞也。不使公执正，当路於时，元龟不泯於将来，盛德必锺於後嗣，造物者大误。彼苍生之不幸乎！呜呼！梦感两楹，（阙一字）生二竖，以咸通十三年岁次壬辰六月二十有八日丁卯，启手足於苏州华亭县北平乡崧子里之私第，享年六十有七。
    先是公於第之南隅，列植松楸，有公叔（阙一字）之想焉。明年岁在癸巳十一月二十四日乙卯，灼龟析蓍，始遂先（阙一字）窆於兹原。礼也。大人宏农杨氏，贞顺婉约，闺门楷仪，（阙一字）爽抚孤，罔不适礼。男六人：长曰寰，杭州盐官县尉。次曰台，常州晋陵县尉。次曰占，旁州馆驿巡官试左武卫兵曹参军。次曰实，乡贡明经。次曰滔，次曰潜。皆在婴幼，惟实与滔。公之允，咸能接物，孝悌治身，动惟直方，静必温克。奉诗礼之明训，在邦家而有（阙一字）是使联荣清途，列於霄汉，有後於鲁，斯其比欤？女二人：长适吴郡张聿之，明经出身，解褐苏州华亭县尉。次许嫁吴兴姚安之，登童子。学究二科，再命为东宫舍人。率皆礼乐名儒，簪缨盛族。公之中外姻表，辉英当代，不可一二而言也。嗣子寰，欲（阙二字）之不绝，感陵谷之咸迁，洒血号泣，请铭幽石。恭为铭曰：
    恺悌君子兮，如如璋。凤鸟不至兮，麟出罹殃。彼苍不仁兮，曷为其常？甘泉倏竭兮，风焰摧光。孤恂洒泣兮，行路凄伤。青鸟告（阙一字）兮，宁神其冈。
    ○故来府君及夫人常氏次夫人郭氏墓志铭
    府君讳佐本，南阳人也。君平生志操，性本谦恭，岂谓穹苍降孽，忽遘私疾，俄终厥寿，权厝故里，早分今古。夫人郭氏，年及总笄（阙二字）。礼适来氏，则母仪贞（阙三字）无亏，享年春秋七十有二，终於兖州。来君有子名（阙一字）庆，男女等灰心毁容，泣血匍匐，乃墨兆元龟，露蓍灵筮，自（阙二字）扶护故府君及夫人来就合，以咸通十四年岁在癸巳（阙一字）月廿九日，於兖州瑕邱县普乐乡临泗城阴村郡城东北六里平原礼葬。叔庆痛见孤坟寂寂，松吹萧萧，又恐陵谷迁移，远日有变。乃命工刻石为铭。铭曰：
    穹苍苍天，日月高悬。（阙一字）照六合，不照下泉。擗踊哭泣，（下阙）
    ○唐故琅琊王氏夫人墓志
    夫人即故玉册官内供奉赐绯鱼袋强琼之妻。公先殁已十五年，葬在醴泉本乡也。夫人年七十七，有子四人。女二人。乾符元年十二月廿二日，忽染膏荒之疾，终群贤里第。三子一女，先令幼男女共二茔，葬礼以三年二月廿四日卜於祁村界侧。
    ○唐故上谷成公墓志铭
    公讳君信，字匡时。其先本周成伯之後。父惠通，皇平卢军先锋副马军兵马使、检校太子宾客、兼御史大夫。祖瑰，皇不仕。公立性端良，刚柔得中，内藏元奥，外示谦和。早为军府爪牙之职，後以年德将迈，退居里中。有识是者，知公怀大信大义，为至英至仁，皆暗慕相知，公亦默而见诺。故德门多长者之车，亲（阙）皆礼乐之士。何乃日月有数，疾瘵屡锺。以乾符五年八月八日，终於私第，享年六十有七。
    公娶武陵严氏，生一男行实，婚武陵段氏。一女适陇西牛从实，实为节度要籍支计斛斗司。公以孙建立为之後，婚清河张氏。建弟小福、公喜、绛等，年悉幼稚，心力未任。侄行宾为右厢都虞候判官。皆行宾及子婿行实感激严训，竭力祗承，佐夫人同办迁厝。以当年十一月廿九日，葬於青州益都县望沂乡之原也。幡前去，孤云为之凄惨；需车後来，流水岂任呜咽。虑江河他去，岩谷迁移，聊录行藏，以铭贞石。铭曰：
    天际高标，藏诸道德。素月悬徽，白云为则。卓雅有称，规章无忒。惟信惟义，心期本志；自悦自娱，谁达兹事？青松白杨兮，乃荆棘之固。殊千秋万岁兮，因积善之能置。
    ●卷九百九十七
    ☆阙名（三十八）
    ○唐易州上谷郡故安定梁府君墓志铭
    （阙一字）夫昏默未形，爰依大道。龙龟启象，始叙吉凶；渐著君亲，乃陈孝悌。生以温清色养，殁以封树尝，人子送终，其来远矣。梁氏门风祖允，此不备书。盖以星朔既淹，子孙繁嗣，因官得第，而居此焉。曾祖讳希干，不仕，素为文业，曾苦诗书，厌官辞荣，隐居毕世。皇祖讳甫平，亦不仕，慎守公方，克勤俭素，外符忠正，内切孝慈，在邦而於人有和，居室而与物无竞，年邻耳顺，而终寿焉。皇考讳重立，字显英，性惟贞谨，言慎枢机，温鉴而良彦取裁，博达而英髦受旨，羽仪朝市，纪纲人伦，可谓名似玉而长温，行如松而不朽。年逾知命，石火忽临，以天七年正月十二日，（阙一字）於永乐坊之私第而告终矣。夫人武功苏氏，郡中之良族也，笄总之（阙一字）礼赴移天，耳顺之秋，风烛长别。痛（阙一字）履冰，伤彼断弦。
    府君有嗣子三人：孟曰思景，高阳军押衙充孔目官。仲曰思恩，季曰思度。押衙昆仲幼怀聪敏，长有博闻，蕴季子之词华，抱安仁之才器，笙簧密职，丹藻列班，孝尽旨甘，让敦手足。押衙与弟，昊天罔极，何日忘之？荼蓼缠心，锋针刻骨，晨昏难及，丧荐竭修。押衙昆仲以乾坤吉就，龟筮叶和，以天十年癸酉岁孟冬月己巳朔二十三日辛卯，於易州东北隅一里半易县玉山乡梁村之右本茔之礼葬也。其势乃前临易郭，後倚燕山，左近昭王之祠，右接荆卿之庙，东西遐回，形胜可观。良恐海变飞尘，山成朽烬，垂之记祀，传以後昆者欤！铭曰：
    乾刚坤柔，有劳有休。人伦终始，难逃去留。嗣子而昊天不报，甘养而叩地无由。府君兮金玉君子，逝水兮万古千秋。
    ○唐故陈府君墓志铭
    府君讳环，颍川人也。祖兴，父道清，并不求宦达。君即清公之第二子也。幼著才识，长闲规矩，克言理行，（阙）有三以当年八月十八日，窆於（阙）二十八里齐景乡推山南二里祖坟（阙三字）茔。礼也。
    君娶吴郡顾氏，有子三人：长曰遂（阙一字）次曰师损，三曰公甫，并至谦至让，忠乎孝乎。泣血主丧，绝浆逾（阙二字）恐月日久迈，陵谷迁移，刊石为志，永传不朽。铭曰：
    山作田兮田作海，万古存兮谁不改？青松新陇晓无年，千载惟留铭记在。
    ○邬府君墓志铭
    府君唐故侍御史某之次孙，性好古，不挠於时。夫人顾，生三子，趋庭颇闻诗礼。长子颂远，为运漕之使，北自维扬旋於海昌，谓其弟曰：“宗墓众广，茔垅比栉，其间安厝，岂汝等愿耶？”遂卜他地，得海昌里之一墟焉，南去古墟三十步。礼也。铭曰：
    海昌之里，马牧之墟。孤坟岿如，归生之馀。送终伊何？家有孝子。卜兆伊何？青乌是指。千岁蒿里，百年遄已。
    ○大唐济度寺大比邱尼墓志铭
    法师讳法愿，俗姓萧氏，兰陵兰陵人。梁武帝之六叶孙，唐故司空宋国公之第三女也。原夫微子去殷，昭茂勋於抱乐；文终起沛，兆峻伐於收图。琼构郁而临云，珠源淼而浴日。延祯锡祚，开凤历於朱方；叠庆联规，纂龙符於紫盖。逮鼎迁南服，胄徙东周，英灵冠上国之先，轩冕宅中州之半。
    法师乘因劫，植本遐生。孕月仙姿，禀清规於帝渚；仪星宝态，降淑范於台门。襁褓之辰，先标婉质；髫龀之岁，遽挺柔情。聪悟发於生知，孝友基乎天纵，中外姻族，莫不异焉。加以骨象无俦，韶妍独立，铅华不御，彩绚春桃，玉颜含泽，光韬朝。年将十载，颇自矜庄，整饰持容，端怀检操。每留神於ひ，特纡情於组，琼环金翠之珍，茵簟衾帱之饰，必殚华妙，取玩闺闱，丽而不奢，盈而不溢。既而疏襟学府，绎虑词条，一览而隅奥咸该，再觌而英华毕搴。豪飞八体，究轩史之奇文；法兼二妙，符卫姬之逸迹。群艺式甄，女仪逾邵，宋公特深抚异，将求嘉匹，载伫孙龙，以光宋鲤。而严庭垂训，早沐慈波；鼎室承规，幼明真谛。飘花见雪，初陪太傅之观；摘叶为香，遽警息慈之念。爰发宏誓，思证菩提，惧尘情於六礼，乃翘诚於十诵，承间荐谒，请离俗缘。宋公论道槐端，丹青神化，虔襟柰苑，栋梁正法，重违雅志，许以出家。甫及笄年，爰披法服，乃於济度伽蓝，别营禅次，庭标雁塔，远蔑娥台，藏写龙宫，遥嗤鲁馆。
    於是沿空寂念，袭慧薰心，悦彼弃衣，俄捐绮，甘兹蔬膳，遽斥膻腥。戒行与松柏齐贞，彗解共冰泉等澈，超焉拔类，恬然晏坐。若乃弟兄办供，亲属设斋，九乳流音，六铢含馥。瓶锡咸萃，冠盖毕臻，唯是瞻仰屏帷，遥申礼谒，自非至戚，罕有觌其形仪者焉。加以讨寻经论，探穷阃域，核妒路之微言，括毗尼之邃旨，至於《法华》《般若》，摄论维摩，晨夕披诵，兼之讲说。持戒弟子，近数十人，莫不仰味真乘，竞丹枕，傍窥净室，争诣元扉，肃肃焉，济济焉。七众之仰昙弥，何以尚也？重以深明九次，阅想禅枝；洞晓三空，澄襟定水。厌此缠盖，忽现身疾，大渐之晨，谓诸亲属曰：“是身无我，取譬水萍。是身有累，同夫风叶。生死循环，实均昼夜。然则净名申诫，本乎速朽。能仁垂则，期於早化。金棺乃示灭之机，玉匣岂栖神之宅！诚宜捐躯挚鸟，委形噬兽。”敛衿正念，奄然无言，粤以龙朔三年八月廿六日，舍寿於济度寺之别院，春秋六十三。姊弟永怀沉痛，不忍依承遗约，乃以其年十月十七日，营窆於少陵原之侧，俭以从事。律也。
    法师夙盥禅池，资庆源而毓彩。初依道树，托华宗而降灵，蕴地义於闲和，苞天情於婉，睹一善则怡然自悦，闻一恶则尔疚怀，激仁义於谈端，明色空於虑表。故能辞台阃，托禅门，舍七珍，祛八膳，精苦之行，标映缁徒；戒律之仪，锱铢法侣。伫津梁於苦海，奄灭度於仁祠。棣萼分华，悲素秋之改色；荆株析干，望青枝而增感。所惧尘飞海带，将迷渭之茔；石尽仙衣，不辨檀溪之隧。重宣此义，乃为颂曰：
    （阙一字）有殊称，法无异源。争驱意马，俱制心猿。志扰情紊，神凝理存。展如淑范，独趣元门。璇彩（阙一字）分，瑶姿月举。含芳槐路，疏贞桂序。□吐荆台，霞霏洛渚。学兼班媛，词彬蔡女。奠禽匪志，（阙二字）昭仁。捐华台室，沐道元津。法关开扌建，心衢屏尘。九流遣累，八定栖真。忍药分滋，戒香含烈。传灯不倦，写瓶无竭。奄怆神迁，空悲眼灭。式镌柔范，终天靡绝。
    ○威神寺故思道禅师墓志铭
