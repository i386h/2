<!-- { "loadSidebar": true } -->
　　三年终制已甘南畆之间一札疏恩偶玷外防之寄退循谫薄倍切兢惶兹盖伏遇某官业履精深才猷敏劭賛棠阴而决讼已播能声霈芝检以旌贤行膺显擢广推厚德逺借余波致叨澄汰之权实赖揄扬之助奔驰逺道未遑一牍之修飞洒珍函忽被五云之贶感铭至剧敷述奚殚
　　宫观　致仕
　　复修撰宫祠谢丞相启　　　　孙正之
　　诏綍甫颁方除罪籍恩纶洊至复践荣途不图屏窜之余更滥襃廷之典伏念某自投宪网遂褫朝绅未尝望絶尘一睹龙章凤姿之表岂敢尘薄伎少禆竹头木屑之功倦鹊空懐三匝之悲饥鹰犹有一呼之待仰止大钧之播靡先蟠木之容自惟积衅之难磨备罄忱辞而上凟画墁而取食固自知其妄矣乞浆而得酒抑亦过所望焉兹盖伏遇仆射相公黼黻斯文藻饰万物斟酌元化舒惨四方开使功使过之科诏驭福驭威之柄眷言孤迹乆困穷途防之积垢污蔑之中示以弃瑕録用之意广内九闱之邃偶寓直中真庭羣帝之祠具縁于此病驹而备刺史之驾老鹤而乘大夫之轩仰繄从欲之仁实负空餐之愧号眢井而出已践初言合浮图之尖更终大惠
　　复职宫祠谢宰执启　　　　　孙仲益
　　陞华书殿已冒隆名均秩神庭更尸厚禄鸿私所被感涕自零伏念某与世参差爲官落拓碌碌无甚髙之论断断惟自困之愚坎数竒连蹇三黜正如偃师造木偶尔始傅合丹漆于游戱之间忽若工祝弃刍狗然已狼藉道途于蹂践之后自惊变化之速仅存残败之余泷吏讥诃亭尉嘲骂俛出跨下一笑之耻何足言推内沟中九死之防复谁吊兹盖伏遇某官言合蓍而必应行中凖绳而不差念畎畆之余生乃门墙之旧物蚤接歩武鲍叔牙独知管仲之贤莫测崇深张延赏乌识韦臯之贵虽屡罄再三之凟而不替终始之恩秘殿髙华真祠优逸玺书绚烂印组光新骤惊清切严近之班并爲衰老疲癃之宠息黥补劓固已尽于献三舍旧图新上有期于借一
　　复职宫祠谢知枢启　　　　　缺名
　　秘殿迩聨叨恩不次真祠厚饩窃食无功自惊缧絏之余复冒帡幪之庇伏念某凭愚好胜任已直前适丁羣仇彚进之初辅以竒诋深中之士征妖聚鬼倡造无根销骨铄金诬防不测彼决一时之私怒可矣其如天下之公议谓何治道聿新皇明委照圣主议哀矜之典大臣推从恕之仁悯兹穷阎待尽之身收于散官永弃之地盖谓防十得五庶几有获焉夫何问一得三又过所望矣兹盖伏遇知院枢宻以孤忠许国以斯道觉民简在中宸典司宻命眷孤迹湮沦之乆防洪钧化育之初欣逢千载之期首被一夫之泽通籍殿庐之邃置身宫舘之闲衰耄曷爲叨逾至此洗心改事方将铭座以图新镂骨衔恩尚欲结缨而効死
　　复职宫祠谢知枢启　　　　　缺名
　　真馆就闲方上祈哀之请私庭望拜遽叨从欲之恩荣跻严近之班并示便藩之宠省循非据喜慎交怀伏念某坎一身漂零三纪志衰善变而未免狗苟蝇营之态寝惊梦魇而尚虞风声鹤唳之闻悼东隅之失莫追怅西崦之期欲尽殆兹晚遇有愧平生着籍殿中防书广内进冒宗儒之列居叨仙圣之祠地近秩清官闲禄厚户外之屦满已无雀可罗壁上之梭飞而见蝎亦喜兹盖伏遇某官材隆国栋望重民瞻早发迹于抡魁晓畴庸于正路矜收故物辱在洪钧矧兹耄及之年尚玷褒陞之典三锡之荣过矣难忘大造之恩一饱之腹果然空负素餐之耻
　　复职宫祠谢政府启　　　　　缺名
　　宠归书殿优假祠宫身在闾里而名参英俊之游官无吏役而居享稍廪之厚兼极叨幸倍积感惭伏念某学不知方才不适用早尘三接躐取清华中渉百忧践当艰苦因风波之浩惊志气之凋零一昨起自江湖付之帅府量既盈者势必覆庆未终而吊已加还即丘园坐更嵗月怅息黥之无日甘埽轨以自怜岂期沉废之孤踪均被涵濡之渥泽载思冒昧厥有夤縁此盖伏遇某官徳协天心功昭帝载兴起万防之治方大有爲陶成一世之才俾无不获俯矜流落曲示甄收某敢不激昻懦庶几晚节虽莫酬于陶冶终有志于糜捐趋造无阶瞻依防极
　　宫祠谢丞相启　　　　　　　汪彦章
　　黜居善地方依蛮服之民收预洪钧复予祠庭之禄扪心知感零涕何言伏念某初乏技能乆污班序但欲进参于簮绂靡思退服于田庐果速烦言甘婴显戮防止从于轻比姑屏处于遐方龙钟七十之年踯躅三千之里念孰兴衰于缓急唯当沥恳于生成爰颁继粟之恩使遂叩阍之请兹盖伏遇某官学超今古威耸华夷致君泽民孟子本六经之防制礼作乐周公诚万世之勲颂歌既殷于管弦人物皆归于陶冶有如孤迹早辱误知幸平日甄收尝曲借笔端之润乃晚途颠沛反重爲门下之忧逮兹收拭之难尚尔矜怜之至某敢不潜深伏隩补劓息黥饱粗粝于南烹已安分愿望英贤于东阁徒企光尘
　　致仕谢两府启　　　　　　欧阳永叔
　　获解郡章许归田畆荷圣君之念旧越常典以推恩内自省循惟知感涕伏念某猥以一介之贱幸防千龄之期学业素荒早接俊游之末谋谟无取晚陪国论之余讫无报効之或闻徒蹈危防之可畏年龄迟暮疾病侵攻乃以难强之筋骸坐尸逾分之荣禄自陈恳悃颇歴嵗时犹防上之哀怜乆乃赐其俞可奉身而去怅负国之已多受宠至优但扪心而自愧兹盖伏遇某官权衡万物左右三朝思辅治于和平务敦行于仁厚不遗故旧庶俗革于偷风过借宠光俾民知于爱老致兹涣渥并及衰残已甘屏于明时惟永藏于大赐
　　惠文
　　谢宰相答书启　　　　　　　　缺名
　　近奉柔毫逺尘台聼敢冀岩廊之重特贻尺素之文华衮被躬自知其幸夜光在握诚足称珍捧读已还兢荣无措窃以汉薛宣之故事未尝移书晋何曽之持衡不答小纸盖丞相之尊重与庻位而悬殊名既不同礼亦异数如某者材质驽下门阀防寒谬参多士之林得食上农之禄雕虫篆刻耻子云之壮夫抱椠懐铅非董狐之良史质于清议宛在下流自知甚明内省尤熟岂谓相公推好贤之雅防笃与进之虚怀采畵饼之名厚筑金之礼怜潘岳之拙宦深叹数竒许子夏之言诗曲加防短置之客右借以月评垂耳之驹骤加十倍之价拖肠之防如饵九转之丹穷途有依铩翮重奋比至京国传闻搢绅赐之余光无不改观矧又金简玉字别示于温存圭窦荜门顿生于气焰恩极丘山之重心非木石之顽瞻俭幕之芙蓉虽遥盛府望傅岩之舟楫终济迷津眷言蓬艾之防必期顶踵之报
　　谢太守惠书启　　　　　　　缺名
　　只雁东飞僣具薄言之牍五云南下逺勤报贶之章动髙谊于绨袍激懦于挟纩发缄疾读揣已奚堪窃以抽牍濡毫所以抒中心之蕴骈缄叠楮盖将修下位之恭况昔陪謦欬之余仍将统临之下投之翰墨礼所宜然报以琼瑶分宜非称室暗睹神藜之照内热享仙醍之甘灿烂温词贲饰有同于衮绣低徊末路声价益重于蒲葵退有其由良亦有自兹盖伏遇某官徳容乃大谦尊而光以五百年名世之流记三十载金华之旧遂令浅陋亦与奬提某敢不刻臂衔恩铭心归徳永藏箧笥已爲十袭之珍俟布藩条更卜二天之芘
　　谢宰相惠书启　　　　　　　缺名
　　伏防某官以某投献启事特赐手书爲谢者恭则不侮佩厚徳以何谦得之若惊抚防躬而自失念无言不讐之髙义实爲政以徳之大端讵宜一介之寒儒輙被千行之雅好双鲤乍归于陋巷拜而受之万金俄溢于空囊喜可知也亲朋交庆乡党増荣此盖伏遇某官辅世长民克己复礼学不厌而诲不倦居之安则资之深师帅一同既并徳于淑人君子孩提百氏方制胜于大人先生吐虹霓气熖于胸中走珠玉光辉于笔下鸣惟当律岂苟作云乎哉言必有中亦辞逹而已矣乃屈承宣之体貌曲形问答之威仪因其怀刺以相从且尝执贽而旅进谓来而不往爲傲物故动而愈出乎斯文槐市抠衣但欲求之于度数琴堂折简遽闻报之以琼瑶粲然郇公之五云端若荆州之一纸爱人而有所誉者待我则不以重乎观此可以见三千牍之才隽焉不特当十五城之价顾新竒之絶俗宜诵习以忘劳歩亦歩而趋亦趋孰云小补模亦模而范亦范夫复何忧某敢不秘在巾箱刻之琬琰服之无斁传百世以靡渝奉以周旋与六经而并蓄庶尽钦崇之节仰酬提奬之私
　　谢少卿惠诗启　　　　　　　缺名
　　伏防尊慈以某忝奉天恩擢司帝诰特遗变风之什过形溢美之褒捧阅已还荣抃交集窃念某丘园末迹章句诸生秉笔属文不过篆刻彯缨筮仕乆预校讐兰防既接于羣英文陛复参于近列北阙之下本尝贡于皂囊东观之中但恣窥于缥帙徒荷育材之惠尚迷进德之方莫谈天禄之空索长安之米今日忽膺简防骤荷甄陞进秩本司代言右掖银青三品之绶已媿曵娄丝纶五色之书将何演畅矧宦游之最美而地望之尤清上应紫垣法星辰于大象旁连黄闼接歩武于台司方舆诵之是虞忽雅言而爲贶松茂柏悦盖臭味之靡殊玉振金相但佩服之无斁矧推称之太过实藻丽以相宣有二雅之遗风乃一时之絶唱隋侯明月既类暗投郢客阳春其如寡和但口吻而成诵仍箧笥以深藏然于薄才自此増价雌黄已定求依月旦之评华衮爲荣更比春秋之字愿言感佩曷可敷宣
　　谢推官惠文启　　　　　　　缺名
　　逺寄使人特垂函教陈诗且百复帙逾三顾此衰罢岂堪采掇窃以日新之谓盛德余力则以学文议论不诡于圣人言语独妙于天下古人既逺来者何如平时爲黼黻之章反是则枢机之辱系乎所遇各以其时此盖伏遇某官大雅存心四科髙第白驹在彼空谷幽兰生于深林不患已知固有物主某适当思过渠敢逺人傥于困而有言必爲贤者之累南山有豹常饥雾露之中北海曰鲲行运扶揺之上所期若此庸有取焉
　　谢推官惠文启　　　　　　　　缺名
　　伏防尊介逺示珍函义薄云天文如绮绣顾兹无状安敢与闻此盖伏遇某官发自名家韫兹令器菲菲兰蕙生彼阶廷琭琭珪璋出于追琢在家必达学古入官每矜旧物之尚存不惜好音而见劳某生同疣赘晚坐松楸体尽心间坐聴华山之猿鹤草香水防神游盘谷之林泉








　　五百家播芳大全文粹巻四十
　　钦定四库全书
　　五百家播芳大全文粹巻四十一
　　宋　魏齐贤
　　叶　棻同辑
　　谢启
　　惠文
　　谢幕官惠文启　　　　　　　　杨大年
