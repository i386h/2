<!-- { "loadSidebar": true } -->
　　〖《一统志》：圣灯，蓬山者为最初出，三四点渐至数十点，高下相应，离合不常，未知何物。《十国春秋?前蜀后主本纪》：帝奉太后、太妃祷青城山，又历丈人观、元都观、丹景山金华宫，至德寺，朝上清宫，谒高祖塑像，帝与太后、太妃齐制辞勒石，遂至彭州阳平化、汉州三学山、薄莫观圣灯，赋诗而还。及天苴驿，又赋诗。案：“碧烟红雾扑人衣”，太后题丹景山金华宫句也。〗 
　　凭楼展眺圣情娱，四面缯山当面厨。倚遍新妆残醉里，小娥扶上麝香騟。 
　　〖孔平仲《续世说》：衍结缯为山及宫室楼，观于其上。又别立二彩海亭于前，列诸金银锜釜之属，取御厨食料，烹单于其间，帝乃凭楼视之，号曰“当面厨”。为风雨所败，则易新者，或乐饮缯山，涉旬不下。孔《六贴》：王衍好裹尖巾，其状如锥，宫伎施胭脂夹脸，名曰“醉妆”，自制《醉妆词》。《清异录》：王衍苑马数百，皆逸足也，有名曰“麝香騟”。〗 
　　仙苑张筵侍夜游，交横簪舄杂觥筹。玉箫低唱深杯劝，深醉嘉王泪未收。 
　　〖《蜀梼杌》：命于宣华苑中构重光、太清、延昌、会真之殿，清和、迎仙之宫，降真、蓬莱、丹霞、怡神之亭，飞鸾之阁，瑞兽之门，帝时与诸狎客妇女游戏其中，为长夜之饮。《十国春秋?前蜀王宗寿传》：尝于九日，侍酒宣华苑，乘间极言社稷将危，流涕不己。潘在迎、韩昭等曰：“嘉王从来酒悲”，乃与诸狎客共以谩言谑嘲之，坐上喧然。后主不能省，复命宫人李氏歌己所撰新词，侑宗寿酒，宗寿一饮而尽，盖惧祸也。又《李玉箫传》：后主尝晏近臣于宣华苑，命玉箫歌己所撰《月华如水》宫词，侑嘉王宗寿酒，声音委婉，抑扬合度，一座无不倾倒。宗寿惧祸，亦为之尽觞。词曰： 
　　辉辉赤赤浮五云，宣华池上月华新。 
　　月华如水浸宫殿，有酒不醉真痴人。〗 
　　别酒仙桥送几巡，珠冠金甲赛袄神。承恩恰侍流星辇，二十轮排二十人。 
　　〖《蜀梼杌》：衍北巡，旌旗戈甲百里不绝。衍戎装金甲，冠珠帽，锦袖，执弓挟矢，百姓望之，谓如灌口袄神。后妃饯于升仙桥，以宫人二十人从。《清异录》：蜀衍荒于游幸，乃造平底大车，下设四卧轴，安五轮，凡二十轮，牵以骏马，骑去如飞，谓之“流星辇”。〗 
　　村店旗亭禁苑通，青衫交市笑春风。闯然一见成狼虎，猜鬼疑神沸六宫。 
　　〖《十国春秋?前蜀后主本纪》：命大内造村坊市肆，令宫嫔着青衫，悬帘鬻食，男女杂沓，交易而退，帝与妃嫔辄为笑乐。何光远《鉴戒录》：帝或昼作鬼神，夜为狼虎，潜入诸宫，惊动嫔妃，老少奔走，往往致卒。〗 
　　龙舟画舫返云汀，簇仗相迎七里亭。官里敕排回鹘队，莲花冠子暂抛停。 
　　〖《十国春秋?前蜀后主本纪》：帝浮江南下，龙舟画舸照耀江水，舟子皆衣锦绣，帝自制水调《银汉》之曲，命乐工歌之。司马光《资治通鉴》：蜀主至成都，百官后宫迎于七里亭，妃嫔作回鹘队入宫。《十国春秋?前蜀后主本纪》：妃嫔皆载金莲花冠，衣道士服。〗 
　　步障层围白打来，潜移早度锦城隈。御香飘处人能识，为是中参皂荚灰。 
　　〖夏树芳《词林海错》：韦庄诗“内官初赐清明火，上相闲分白打钱”。白打，即今之蹴鞠戏也。《十国春秋?前蜀后主本纪》：雅好蹴鞠，引锦步障以翼之，往往击球其中，渐至街市而不知。《续世说》：王衍爇诸香，昼夜不绝，久而厌之，更爇皂荚，以乱其气。〗 
　　不语停杯睿虑勤，霓裳罢按夕阳曛。当筵回得天心喜，传诵温江十在文。 
　　〖《蜀梼杌》：咸康元年四月会群臣，举觞不饮，容色不悦。特进顾在珣曰：“臣闻主忧臣辱，今升下临轩不乐，臣愿请罪。”衍曰：“北有后唐，南有蛮诏，不能吊伐，所以忧也。”在珣曰：“朝廷有十臣在，陛下何忧？”即今洗马林罕着《十在文》以进，曰： 
　　　　兴土木于禁中，选骁雄于麾下，受持斧钺，出镇藩篱。饰宫殿于遐方，命銮舆而远幸， 
　　为寡之端，为祸之原，有王承休在。摧挫英雄，吹扬佞媚，全无才智，缪处腹心。断性命于 
　　戏玩之间，戮仇雠于枢机之下。有功劳而皆弃，无贿赂而不行，有宋光嗣在。受先王之付属 
　　，为大国之栋梁。既不输忠，又不知退。恣一门之奢侈，任数力之骄矜，徒为贪饕之人，实 
　　非社稷之器，有王宗弼在。缪陟烟霄，殊非蹇谔。兴乱本则逞章程之妙，恣奸谋则事颊舌之 
　　能。心品倾危，尚居左右，有韩昭在。性怀惨毒，心恣贪残。焚爇军营，恢拓私第。不顾喧 
　　腾于众口，惟思自任于忿怀，有欧阳渴在。酷毒害民，市井聚货。叨为郡守，实负天恩。疮 
　　痍已偏于阳安，蒙蔽由凭于密勿，有田鲁俦在。为君王之元舅，受保傅之尊官。但务奢华， 
　　不思辅弼。第宅竟同于上苑，金珠求满于贪心，有徐延琼在。出为留守，入掌枢机，无谔谔 
　　以佐君，但唯唯而循旨，有景润澄在。搜求女色，取悦宸襟，常叨不次之恩，每冒无厌之宠 
　　。敷对惟夸乎便捷，佐时不识乎经纶。素非忠勤，实为忝窃，有严凝月在。唱亡国之音，炫 
　　趋时之侈。每为巫觋，以玩圣明。致君为桀纣之昏，使上乏唐虞之化，有臣在。陛下任臣如 
　　此，何忧社稷不安？ 
衍览之大笑，赐彩五百段，加开府。在珣以彩之半遗罕。罕，温江人，除主簿，迁太士洗马。蒋一葵《尧山堂外纪》：蜀主衍尝自执板唱《霓裳》、《羽衣》、《后庭花》、《思越人》曲。〗 
　　玉貌清才妙擅双，新词传唱钓鱼矼。夜阑更写婆娑竹，影透南轩月临窗。 
　　〖《十国春秋?前蜀昭仪李氏传》：王衍昭仪李氏，名舜弦，酷有词藻，所著《蜀宫应制诗》、《随驾诗》、《钓鱼不得诗》，多为文士所赏。《图绘宾鉴》：西蜀李夫人，月夕独坐南轩，竹影婆娑可喜，即起挥毫濡墨，模写纸窗。明日视之，生意自足。〗 

　　后蜀 
　　〖高祖孟知祥，传子后主昶，降于宋。二世，凡四十一年。〗 
　　绡帐轻红玉枕青，仙能入梦醉能醒。琼华一去幈宫冷，独旦迢迢七十屏。 
　　〖《清异录》：皇明帐不知所自，色浅红，恐是鲛绡之类，于绉纹中有十州三岛像，施之大小床皆称，夜则粲错如金箔状。又：左宫枕，青玉为之，体方平长，可寝二人。冬温夏凉，醉者破酲，梦者游仙，云是左宫王夫人所制。左宫以授杜光庭。光庭进之蜀主，与皇明帐为屏宫二宝。又：幈宫，孟蜀高祖晚年作，以画屏七十张，关百钮而斗之，用为寝所。《十国春秋?后蜀高祖皇后李氏传》：后唐太祖弟克让女也。庄宗即位，封琼华长公主，已而改封福庆长公主。长兴三年，薨。唐遣使归赙册，赠晋国雍顺长公主。高祖登极，追册为皇后。〗 
　　逢场球马暂开襟，鸣杼敦耕系圣心。凤纸只看裁诏罢，又摛宸翰饬官箴。 
　　〖《五代史?后蜀世家》：昶好打球走马。《十国春秋?后蜀后主本纪》：明德元年，颁《劝农桑诏》曰：“刺守县令，其务出入阡陌，劳来三农。望杏敦耕，瞻蒲劝穑。春鹒始啭，便具笼筐。蟋蟀载吟，即鸟机杼。”《蜀梼杌》：广政四年，昶着《官箴》颁郡县，曰：“朕念赤子，旰食宵衣。托之令长，抚养安绥。政在三异，道在七丝。驱鸡为理，留犊为规。宽猛得所，风俗可移。无令侵削，无使疮痍。下民易虐，上天难欺。赋舆是切，军政是资。朕之爵赏，固不逾时。尔俸尔禄，民膏民脂。为人父母，罔不仁慈。勉尔为戒，体朕深思。”〗 
　　佳日正逢明庆节，法云寺里特行香。近臣跪进黄筌笔，桃核宣来赐寿觞。 
　　〖《十国春秋?后蜀后主本纪》：广政元年十一月，以诞生日为明庆节，帝幸佛寺散香。花蕊夫人《宫词》：法云寺裹中元节，又是官家诞降辰。龚鼎臣《东原录》：馆中有蜀人黄签，画白兔甚佳，盖孟昶卯生，每诞辰即献画也。张唐英《后蜀纪事》：孟昶时中书舍人刘光祚献蟠桃核酒杯，云：“得于华山陈抟”，赐帛五十疋。《四川通志》：蜀后主有桃核二扇，每扇盛水五升，良久成酒，能醉人。更互贮水，以供其晏。〗 
　　白白红红万朵攒，洛阳花谱几曾看。参承新自宣华苑，始识仙裁瑞牡丹。 
　　〖胡元质《牡丹谱》：蜀中自李唐后，未有此花。凡图绘者，惟名洛阳花。至伪蜀孟氏，于宣华苑中，广加栽植，名之曰“牡丹苑”。广政五年，牡丹双开者十，黄者，白者各三，黄白相间者四，后主宴苑中赏之，有深红、浅红、深紫、浅紫、淡黄、鉅黄、洁白、正晕、侧晕、金含棱、银含棱、榜枝副搏俣欢重台，至五十叶，面径七八寸，复有檀心如墨者，香闻五十步。《蜀楼杌》：广政五年三月，复晏苑赏瑞牡丹，从官皆赋诗。〗 
　　旧本新翻漶漫馀，摹镌不异太和初。君王最薄纤浮体，特敕官司勘韵书。 
　　〖曹学全《名胜志?成都记》：孟昶有国，其相毋昭裔刻《孝经》、《论语》、《尔雅》、《周易》、《尚书》、《周礼》、《毛诗》、《礼记》、《仪礼》、《左传》凡十经于石。尽依太和旧本。历八年乃成。洪迈《容斋续笔》：广政十四年，成都石本诸经《毛诗》、《仪礼》、《礼记》，皆秘书郎张绍文书。《周礼》，校书郎孙朋古书。《周易》，博士孙逢吉书。《尚书》，校书郎周德政书。《尔雅》，平泉令张德昭书。字皆精谨。《四川通志?诗话》：孟蜀后主崇尚六经，恐石经本流传不广，乃易为木板，宋世称刻本书始于蜀也。昶尝曰：“我不效王衍作轻薄小词。”乃敕史馆集《古今韵会》五百卷，惜不传。今所传，邵武黄公绍者，乃辑略耳。《十国春秋?后蜀后主本纪》：广政十六年，宰相毋昭裔出私财百万，营学馆，且请镂板印九经，以颁郡县，从之。〗 
　　听朔先期敕大官，绯羊首向食单刊。玉霄自其清虚府，只奉斋筵月一盘。 
　　〖《清异录》：孟蜀尚食，掌《食典》一百卷。有“赐绯羊”，其法以红麦煮肉，紧卷石镇，深入酒骨淹透，切如纸薄，乃进。注云：酒骨，糟也。《十国春秋?后蜀后主本纪》：广政十三年，帝加尊号“睿文英武仁圣明孝皇帝”，道号“玉霄子”。《清异录》：孟昶月旦必素餐，性喜薯药，左右因呼薯药为“月一盘”。〗 
　　冰肌玉骨耐烦炎，拜奉新词妮夜蟾。池上风来纨扇隙，雪香浓傍御衣沾。 
