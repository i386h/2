<!-- { "loadSidebar": true } -->
    稽首大慈父，南无阿弥陀。念佛生西方，佛口无诳语。我观一番纸，舒卷二丈余。肤理如白叠，洁净不容唾。居士请画师，画作丈六身。如是三十二，百福庄严相。八十随形好，一切皆具足。能于笺纸上，涌现佛形相。当知众生心，具足诸佛故。画师作绘事，幻出诸形像。山河及大地，鬼魅与牛马。今此善画师，改技而画佛。丹黄五采色，化为佛光明。而此一亩宫，山林冢墓间。或为尸陀林，狐兔之窟宅。或造市廛屋，淫坊屠沽肆。弹指成楼阁。供养阿弥陀。恍如兜率宫，下移人间世。此地垢秽相，今复在何处？秽土转清净，变现亦如是。我悲世间人，念佛求西方。口口阿弥陀，心心不相应。念佛求慈悲，心毒如虎狼。将钱放鱼虾，见人却吞敢。念佛求净土，心秽如粪土。争名又夺利，吉蜣转丸中。念佛求极乐，心中大苦恼。猛火然膏油，烟焰彻脑髓。念佛勤礼拜，舍身为弟子。欺君傲父母，啮如仇雠。念佛忏罪过，忏已旋复作。忏作相循环，如撒捕鱼网。愚人颠倒见，仗佛作罪愆。却如西方国，乃是逋逃薮。又有狂易人，妄认罪福空。拨无净与秽，横作诸恶业。直待大期到，腊月三十日。凭仗一声佛，撒手西方去。岂知眼光落，有口开不得。譬如作恶人，造下弥天罪。家藏大诰书，罪发求减等。罪大法令严，毕竟饶不得。作恶求生方，亦复何异此？我思维摩诘，金粟古如来。心净佛土净，亦是佛口说。直心是道场，慈悲方寸母，诸恶切莫作，众善须奉行。在家及出家，士农工商贾。个个脚根边，自有西方路。作善勤念佛，自然得往生。如人好眷属，大家团栾住。作善不念佛，佛亦来接引。如路遇好人，面生亦欢喜。世皆劝念佛，我亦念佛者。南无阿弥陀，我今念佛竟。 

    （慈门上人书华严经偈） 
    慈门上人写《华严经》八十一卷，一画一佛。自一画起，乃至多画，如海中沙，如空中雨。而所念佛，作妙音声，亿千万画，无错乱者。字画无量，佛亦无量。一画一声，不可算数。而此一画，含摄多画。亿千万佛，具一画中。写经用手，念佛用口。口手二相，开遮历然。而彼上人，不知有我。我身亦无，谁用手口？我无有手，谁写经者？我无有口，谁念佛者？手亦能念，口亦能写。手口互用，无有分别。我闻是经，佛口亲说。佛于众生，如一父母。佛身是骨，经典为肉。而彼上人，誓报佛恩。我骨即佛，我肉即经。坼骨剥肉，供佛与经。亦无难者，而况手口。拆骨还佛，剥肉还经。我身手口，尚复何在？此佛与经，如我手口。了不可得，而况种种，福田利益，人天福报，如空中华，如梦中事。此何以故？无写经故。无念佛故，无获报故。是真写经，是真念佛。是故上人，应如是观。有一居士，钱姓谦益，作是语已，而还其经。 

    （造大悲观世音像赞） 
    女弟子河东柳氏，名如是，以多病故，发愿舍财，造大悲观世音菩萨一躯，长三尺六寸，四十余臂，相好庄严，具慈愍性。奉安于我闻室中。崇祯癸未中秋，大悲弟子谦益，焚香合掌，跪唱赞曰： 
    有善女人，青莲淤泥，示一切空。疾病盖缠，非鬼非食，壮而相攻。归命大士，造大悲像，瞻礼慈容。我观斯像，黄金涂饰，旃檀斫砻。犹如我身，四大和合，假借弥缝。云胡大悲，绀目遍，地狱天宫？母也罗臂，屈信爬搔，亿劫捞笼。而我一身，两目两臂，兀如裸虫。生老病死，八苦交煎，呼天告穷。以是因缘，发大誓愿，悲泪渍胸。因爱生病，因病忏悔，展转钩通。是爱是病，是大悲智，显调伏功。我闻之室，香华布地，宝炬昼红。楼阁涌现，千手千眼，鉴影重重。疾苦蠲除，是无是有，如杨柳风。稽首说赞，其发誓愿，木鱼鼓钟。劫劫生生，亲近供养，大慈镜中。 

初学集卷八十三 
    ○题跋（一） 

（跋淳熙《九经》后） 
    淳熙《九经》椠本，元人俞石所藏，后归徐子容侍读。余得之于锡山安氏。《孝经》《易经》后，俱有王文恪题字。此书楮墨尊严，古香袭人，真商、周间法物，可作吾家宗彝也。石者，名琰，隐居吴之南园，老屋数间，古书金石，充刃其中。传四世，皆读书修行，号南园俞氏。金、张七叶，不足羡也。吾子孙得如俞氏足矣。 

    （又） 
    淳熙《九经》，点断句读皆精审，如《论语》：“书云（句）：孝乎惟孝（句），友于兄弟。”又：“甚矣（句）。吾衰也久矣（句），吾不复梦见周公。”又：“予不得视犹子也（句），非我也夫（句）。”“二三子也，中庸所求乎子以事父（句），未能也。所求乎朋友先施之（句），未能也。”皆与今本迥别，学者宜详考之。 

    （读《左传》随笔） 
    “公入而赋（句）：大隧之中，其乐也融融。”姜出而赋（句）：大隧之外，其乐也泄泄。杜注曰：“赋，赋诗也。以赋字为句，则大隧四句，其所赋之诗也。”钟伯敬不详句读，误认为《左传》叙事之辞，加抹而评之曰：“俗笔。”今人学问粗浅，敢于訾讥古人。特书之以戒后学。 

    △二 
    “《僖二十四年传》：郑公子士、泄堵俞弥”。建安本“公子士泄”（读）。岳珂本“公子士”（读）。按《二十年》注：“公子士，郑文公子。泄堵寇，郑大夫。”此注云堵俞弥郑大夫者，泄姓见前，不须更举也。今人皆以泄属上读，宜从岳本。《二十五年》：“楚子伏已而其脑。”建安本伏字绝句，则“已”当音“以”。岳本及淳熙本皆“伏已”绝句，则“已”当音“纪”。陆德明《音义》不云音纪，则知当以“楚子伏”为绝句，而“已”作“以”音，不音“己”也。读书句读宜详，勿以小学而忽之。 

    △三 
    少读《宣十二年战于必阝》传云：“屈荡尸之。”殊不觉其误读。《前汉　王嘉传》：“坐户殿门失阑免。”师古曰：“户，止也。嘉掌守殿门，止不当入者，而失阑入之故坐免也。”《春秋　左氏传》曰：“屈荡户之。”乃知流俗本“尸”字，乃“户”字之讹也。本传云：“彘子尸之。”又云：“以表尸之。”遂讹“户”为“尸”耳。淳熙《九经》本、长平游御史本、相台岳氏本、巾箱小本并作户，而建安本却作“尸”。知此字承讹久矣，宜亟正之。 

    △四 
    《襄二十四年传》：“寡君是以请罪焉。”陆德明本“是以请请罪焉”，并七井反。徐上“请”字音“情”，“请请罪焉”，句法当拈出。 

△五 
    《昭十九年传》：“以度而去之。”杜注：“连所纺以度城而藏之。”《音义》云：“去之，起吕反，藏也。”裴松之注《魏志》云：“古人谓藏为去。”今关中犹有此音。《正义》云：“字书去作┑，羌莒反，谓掌物也。”今关西仍为┑。东人轻言为去，音莒。《前汉　陈遵传》：“皆臧去以为荣。”师古曰：“去亦臧也，音丘吕反。又音举。”《字书》《陈遵传》作“┑”。宋景濂文屡用藏┑字。 

    △六 
    子服景伯既言伐邾之不可，而孟孙曰：“二三子以为何如？”恶贤而逆之，言季孙自贤其伐邾之谋，而诸大夫不敢逆也。对曰以下，皆景伯之言也。知必危，何故不言鲁德如邾，而以众加之可乎？知鲁不当以不德加邾，已知其危而不得不言也。杜注云：“何故不言？以上大夫阿附季孙之言鲁德如邾云云。则孟孙忿答大夫也，文义违背，似为未允。景伯不与伐邾之谋，而城下之盟，则深耻之。负载造于莱门，请释子服何于吴。释，舍也。释我，犹言舍我。请不与盟也。吴人许之，以王子姑曹当之而后止。传曰：“次国之上卿，当大国之中，中当其下，下当其上大夫。”以王子当景伯，重之也。注言鲁人欲留景伯质吴，复求王子交质，而后两止。皆非也。 

    （书史记项羽高祖本纪后） 
