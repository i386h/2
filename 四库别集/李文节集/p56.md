<!-- { "loadSidebar": true } -->
　　读尊教苦情满幅即说苦亦苦也顾丈所苦心百一十国之功状监司守令之禀白中丞直指之关决非河则漕非漕则鹾最下则城旦书耳以十二时之劳易百一十国之安不为徒苦也孰与夫终日矻矻役役坐驰陆沈焦心耗神髭白鬓苍糜日铄月谈之而无可纪之功覆之而无可书之绩者哉 

　　○报董汝登 

　　公前件既了暂移家白下稍斥去诸冗食及不令者亦是一筴要之当为不远之复世家巨室与姓氏单寒者不同累累眷属岂能旅食他方此等事独不佞当年故得公辈笔耕不能如不佞地主又无毘陵董家轻去旧乡而劝之新邑势之难者也若令兄携孥都下更似无当不佞每以为言尚未之信恐一年之后欲挽其归而不可得矣居乡无难只是随分善处能处则布衣而有余不能即缙绅而不足如必达官贵人而后可守成安居则茂陵豪杰皆公卿大夫而孝弟力田者尽为阊有□肉之矣吾辈志欲高气欲下心欲虗事欲实施欲丰用欲俭小善必为小恶必去则毘陵可也白下可也四海之内可也大司成赵翁为贤师公但谨守规矩用心文学自为师长赏鉴今青年后进今日入监明日告假明日告揆庙谒不入升散不至东觅书而西索帖旷压而欲求免空疏而欲求知如此之劳何不反而求之巳乎足下其留意吾言毋曰迂阔而胡肤咲之 

　　○报刘中吾 

　　昔韩正献历仕开封巳负庙廊之器吕司徒试官颖上即占宰相之才如丈自当掩秀前修扬声当代若夫青琐黄门兰台石室未足为门下道也 

　　○报陈惟任表弟 

　　夏杪接手书知足下得预府试燕闽万里学道新录无繇得全案一观然闻督学□□□请谒秉公道从事孤寒秀异之士向郁而不发者此其一时矣昌黎有云学患不能精不患有司之不明不佞出于寒门单族以有今日初非倚云和露而得者宁独不佞缙绅繇白屋起家十常八九今世士不务近里着巳而驰骛其精神于营求请托间不知精神既以外骛耗散又安能精其所学以待明主司之求哉世道既敝而有主司之贤者起而振刷之不惟孤寒获伸而驰骛者亦渐为衰止世道之幸也市井之人以为做官必裕不知有裕官亦有贫官人溺于所见而因揣摩其所未见转相讹谬令亲游至于昆弟并有市心仆本贫人贫亲贫交满目皆是每一兴言辄用太息姑引孔氏立达孟氏鱼我所欲之旨以自解然其志岂惬哉此书不但告足下亦以告诸亲及晓吾弟也 

　　○报张锦亭 

　　兄鞅掌三年惟鹾台一荐可谓知我者希矣兄慈祥洞达第长于知君子短于知小人此醇疵不相掩处或言兄署州胥吏间不无蒙□□镇所委用吏私索税钱至以别驾借口弟□□□□□以告古人云人生不幸不闻过无论有过□闻即无过而闻过因而加检尤幸之幸者也□□凡事必躬必亲检点关防宁密毋疏宁葸毋勿当官□事□勤居其二吾党不可一日不兢兢耳 

　　○报蔡见翁 

　　方今白驹空谷振鹭充庭而鼎吕圭璋犹然留以贷泉石而宠烟霞令天网宏开之时尚有隐鳞藏羽之阙盖衿裾企踵当路击心即昕夕间豹藏不稳矣 

　　○报何小雒 

　　里中诚多士大夫若论孝友温良仁心为质子孙遵教如万石君家则门下为称首某追惟曩者猥以一介得幸于次公托契石交附庸年籍业巳厚幸矣若乃王家龙鳯谢庭兰玉所当委禽高国伉俪姬姜而翁顾轸求旧之怀收蒯管之姿寘之□腑之末昔人交有管鲍姻则朱陈并脂粉简编脍炙人口而今兼之此某所以倚玉树而衿荣想鳯毛而私■〈忄尉〉也惟是文定之祥即俪皮为礼而华□缛仪过尔优渥当之不能无悚然耳 

　　○报单岩泉 

　　辰稍霁望花□小车来也忽然使至大失所望古人以栉风沐雨为美景兄不如古人矣幸王肃卿风雨连床客牕夜话殊觉畅然独少一单岩泉不能无恨尔弟碌碌岂能砺世惟是不敢隳落以负知巳则此中所自盟者虽筮仕巳自倦游每仰羡高风辄令人有丰草长林之想望云惭高鸟临□愧游鱼诵靖节之诗为之太息 

　　○奉苏紫翁 

　　前启为杭郡诸生求岁前定科举不诚可从否会城之士既若将迎又往往相羊六桥三竺间静修少则入彀何繇而多无所归咎輙以科举不前定为解然不之俯就则亦无以关其口而服其心耳 

　　○报吴惺初 

　　旱暵既甚日者有　旨欲大臣徧走羣望夜来一雨沛然枕上听雨声彻晓计河水当涨若干尺□漕所省力气几倍窃为县官公忭复为使君私喜也 

　　○报杨助吾 

　　弟自计偕时往来夏镇见新河弥弥堤柳青葱艘舶栉比司空□书院虞衡之官署靓深爽垲而使君持节其□□朝参谒谢簿书书会之劳天朗气和单车拥盖鸣驺而行乎河堤之上苑柳之下此讵直卧治坐啸而巳真所谓吏隐者乎 

　　○报黄景台 

　　吴兴弟旧游处今仙令有丈在焉天目为标岘山为仪而澄之不清挠之不浊则碧浪废胡是也不佞每用神行辄怀地主不知明府鸣琴之暇探奇选胜倘有道及李生踪迹者亦悠然念之乎业巳奏最恐不能长为湖山主人弟亦日望凫舄飞来一闻謦欬兼讯彼中景物如旧否 

　　○与滕奎峯 

　　梓里回禄闻植庭云麓之居俱化为煨烬而尊府堂构晏然司理之威固亦祝融之所避也然得无于邻之震乎建州栋宇高峭木常胜土栉比绳联而防火之垣不设星星不戒动至燎原不佞窃谓宜稍仿京中吴下多用砖土断而墉之则火自不生生亦易灭如何 

　　○报滕少松 

　　节钺移镇浙疆矧尝振铎总辖其境甘棠不剪桃李成蹊即三□□桥湖山鱼鸟似曾相识绥拊之下驯扰之中□心宦况致足乐也 

　　○报尤南华 

　　承示抄义三百余首弟阅大学义差强人意仅一首耳愚性好讥弹涂抹淋漓自觉狂躁以后中庸语孟亦稍经目大都不甚相远欲一二加笔恐无裨于采择之资而适以彰好尽之累坐是遂巳窃为老丈画筴不宜泛滥观览虗耗精神第读子书数种以广其见闻开其心胸而取程墨及名家窻槀绝佳者三五十篇反复玩诵以养吾文机令时常活泼而求同志有养者三三人频会多作极力钻索发挥篇中定要有一叚精透动人议论而其根源气脉竟从古人文字中出所以古书不可不读不读古书而欲为古为典实秪是杜撰凭他千变万化不过灵明实际化原真宰等语以为实或掇拾宋人一二口头话如工夫字面如着一毫不得如纔如何等句法以为古当讲不讲不必讲却讲宜详而畧宜略而详题本对却不对本整却乱可止却不止随意信手不守法度以为奇此亡问主司识与不识皆所睨而不顾者也若夫直述平写蹈常袭故□淡单薄玩之无光爵之无味令观者不能终篇□伸思睡盖此如老弱之卒而彼如无制之兵其不能决胜一矣要之心欲专欲静气欲锐欲清寘一切户内外事不问如此一年下笔自迥然别矣 

　　○报李松汀 

　　江陵功罪自不相掩削爵裭谥锢其后人巳足以谢天下最后籍没一令诸公怜之而鹰击毛挚之徒争得毙虎而甘心焉惟长者亭平其间不为峭礉深竟以伤大体此宁有为而为彼妬娥眉而谣诼者适足以自薄而明门下长者尔 

　　○报孙文山 

　　天子矜恤祥刑诸使君奉将德意甚厚可谓肺石皆不冤之民棘林无夜哭之鬼宜有时若之征以报嘉德乃霪潦涨溢如尊教所称夜半漂木灯光皷吹此何祥也使君即务平反至如此事独不可召雨师河伯一讯之乎 

　　○奉沈蛟翁 

　　老师系念白云休沐子舍纯性笃彛振今薄古□惟君亲之际昔人所难即恋恋膝下驩如　明主何矧天胙孝德眉寿无害即为楫作霖而后扇□舞斑犹为蚤也 

　　○报蔡梅岩 

　　曩蓟门旅别使君大有兴致輙自呼酒命酌为丘里故人豪饮当前旌行急祖席旁午每见诸公率卒卒一举觞沾唇遽上车去乃使君独从容弛置从骑久立市中诸使来迎络绎聒之而不动始知贤者气充而养定非龊龊比也即盘错纷拏直咄嗟顾盻而办耳何有区百越哉 

　　○报董汝登 

　　足下向在徽纠中不佞常如有所罣碍今既披云雾而覩白日不佞亦涣然改释如疴痒之一日而去其躬也即以语室人取酒为足下大嚼然愿足下无忘前事焦心苦身常如向者蓟门萧寺霅上山庄之时绎故业于就荒收余烬于将灭而因此澄汰约束其所用人宁少毋众宁钝毋诈宁怯毋勇宁为惩羹毋为覆辙则自今日始矣 

　　○报裴澹泉 

　　国家威灵震奋即一时之嚣与唐河北事异既处置宁戢似无庸更为猜防第以常法御之稽部伍整纪律赏罚核饩粮时散给而日操月阅渐得其勇敢强有力者优加奖赏而稍丰其衣廪拔为头目令别于同伍之人以激厉而鼓舞之且收而为吾腹心必将有触槐全盾结草抗回之报而其人又三军之观望也数人豫附万夫景随彼下驷碌碌其智力不能为变即有变而巳有为吾扞御扑灭之者矣大都戎事不外恩威而操阅之勤赏罚之必乃所以去其骄惰而销其邪心彼方日趋伍逐队披甲荷戈慕赏而不得畏罚而恐及何变之暇图哉闻向在事者一味讲学四方游傲虗谈之士肩摩辕门率见宾礼此所谓以名誉加于功实故前事之跟蹡谈者以为固出于改学之激成亦其素所为经畧者未尽也门下练达凝重凡生之陈岂能有出于门下之所未及者哉感门下咨询辄不忍自外如此尚祈裁教 

　　○报吴惺初 

　　齐鲁荐饥势不能无萑苻夫既枵腹待毙能令无带牛佩犊乎连日长安中春雪霢霂泥淖不可行闻畿以内怕沾足则山之东可知也天意既不欲重困黔赤复得使君宣　上恩德照临之即苏息必矣弟墨守陈言无能竖尺寸惟以为苟同侪为之何必自为此则区区素此耳 

　　○报王思轩 

　　坟地一节外人不详其曲折多以丈为薄于外家弟窃度壤未必吉即他卜亦甚易茫茫堪舆而争蜗角之间肺腑至亲而为触蛮之战即所执是而所损多矣鄙意谓不如巳之舍于久持而释于积构不惟无损体面而适足以明其高也 

　　○报徐华老送扇 

　　西川椷至猥叨佳箑之颁北阙疏陈忽见休沐之请遗簪谊笃虽欲去而不忘覆锦才高即片言而为律某循环讽诵愧惕交并密迩提携炎威顿远出入袖里穆如吉甫之风感恩箧中空忆九龄之句率兹陈谢不尽欲云 

　　○报庄阳山 

　　贤郎才名私心素所敛袵顷棘闱得其三试之作酝藉深厚固知其为有学有养而收之业发函则跃然喜以为名人魁士幸在彀中庶可藉为贡籍光而逭于失才之罚耳忽承尊翰归德过罪譬如盈尺之璧径寸之珠一朝而获之既巳大喜过望矣方当礼荆山赛涨涌而顾以为获者功也能无恧乎 

　　○报王麟泉 

　　南宫之役一夫睚眦谤声载道乃自触天网更谓人下之石如人酒色斲丧元气涸竭大命将至彼犹自恃疆健一日从某所宴饮尚酗酒骂坐归而疾发不知其疾之伏巳久而以为从某所来也而更怨其向所骂之坐客何以异于是苏子瞻称欧阳公以为君子有所恃而无恐小人有所畏而不为于今之世有翁而巳 

　　○报李鳯岳 

