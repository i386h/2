<!-- { "loadSidebar": true } -->
　　安成彭氏世居邑東中溪之上據山水之勝山則直其居之東曰東陽峰上有巨石將雨則雲氣自石出土人常視為雨候其南有石巖如屋高廣可數文中祀唐安成令劉像志云像死為神祀以析靈云南又有白馬峰以劉像嘗乘白馬駐此峯特高諸山常先得旦日南稍西曰黃牛嶺昔有仙人乘黃牛於此得名山趾碲礴而高峻絕出當日暮景暝獨受返照屹立類金璧可玩嶺之顛舊有臺相傳嘗有三仙人止此民築臺祀之臺久廢而至今或見有夜光如燈煜煜其上者水則直其居之北有潭在石榴峰之麓昔有沒而漁者見陰洞有□床老人臥其上盖龍所居也東北有玉井泉甘冽而□深厚夏旱不竭南有密湖廣數百畝產菱藕魚鰕之利而深不可測有潛蛟其下好事者析為八景今彭氏之彥毓敬舉進士在京師思之不能忘求翰林諸君子為之賦詠既又求余序之夫人於山水之勝非其資識清明襟宇灑落無利欲之累者不足以樂之樂之而至於既去不忘又託於賢士大夫為之發揮盖樂之深者也毓敬其所存固有過人者哉天下嘉山勝水豈少也不聞於人則亦與棄物何異中溪之山水其自今焯焯於世哉吾聞安成山水之勝中溪其一也安成之民多俊爽魁傑尚氣節其俗之善家詩書戶禮義而代有聞人所從來遠矣其亦山川靈秀之所鍾歟蘇文忠公記眉州遠景樓而稱道其俗則吾於序中溪八景之什安得舉彼而遺此哉 

　　○送學士李君詩序 

　　正統三年六月翰林學士李君時勉奏今羣臣歷官三年願展乘梓者聽臣歷三十年属有史事未敢言私今史已上幸賜告上曰如今初李君未奏謀諸同官皆曰翰林者天子之親臣辭令所出也論思所職也李君方□院章為之長柰何去且上富於春秋萬幾稍暇御經筵孜孜聖學李君實兼經筵官柰何去曰諸君之謂我者公義也顧今迫於私情之不可己孰有切於我乎二三年來長子死妻死季子死比者同產兄又死一門之內寡孤森森愁餒泣寒延頸北望六七千里之外冀一顧眎撫□□幾不遂失所而吾能忍而委寘之乎且吾私計之矣聖明在上近進翰林正貳十有餘人皆慎簡也□此未嘗有今日之盛而經筵官尚十數人其輕重豈係一人哉我往决矣盖眾非不明李君之情特以李君之有禆於公也其文學老成操行脩潔正直可以表俗剛毅可以任事量足以容物而志不為物所奪時雖欲□之而不可也及奏而命下陛辝既眾相與餞之崇文門外有舉爵而祝之曰父子之相厚仁也君臣之相厚義也仁義脩而君子之德立李君秋而往春而來公私其兩盡也李君曰愛我以義亦仁也敢不敬承於時學士十人皆賦詩送之謂余為序余亦賦四言一篇致申告之意其詞曰 
　　湛湛川流東合而下君子有行逖矣南土興言送之于川之滸　或山而峻或淵而深言念君子如玉如金宿昔言笑良獲我心　呦呦麋鹿羣處中野雝雝鴻鴈亦集洲渚云胡仳離當我與女　歸哉優優我私既遂我職在公敢懷豫怠先哲有言夙夜匪懈惠風布和倉庚時鳴北望都畿我心怦怦來覲于庭我心載平 

　　東里文集卷之八 

　　●東里文集卷之九 

　　題跋 

　　◆題跋 

　　跋趙子昂書東坡定惠院海棠詩後 
　　書揭學士楊氏忠節祠記後 
　　跋與友蘭生往復詩後 
　　書宋高宗手詔後 
　　題歐陽文忠公誥命後 
　　題宋歐陽脩譔告身後 
　　題歐陽文忠公墨跡後 
　　題夏少保家藏麥丹圖 
　　書呂少卿所藏戒石銘後 
　　題晦庵先生墨跡後 
　　題劉士皆所藏時賢翰墨後 
　　題贈劉士皆詩卷後 
　　題陳仲易先生墨跡後 
　　題誠齋楊公易傳藁後 
　　題顧知州墓銘後 
　　書沈學士所藏胡學士草書杜詩後 
　　書伊蒿子傳後 
　　恭題仁廟御製詩後 
　　題朱文公墨跡後 
　　題蕭氏瑞芝詩文後 
　　恭題國史院編脩官廖賜所受　敕命後 
　　題胡學士遺墨 
　　題絳帖後 

　　○跋趙子昂書東坡定惠院海棠詩後 

　　定惠院在黃州海棠在院東小山之上公初謫黃每歲花盛時必携客載酒往游公未去黃而園已易主然至于今讀此詩者如親游其處物因人而傳信哉評者謂此詩海棠千歲所無此紙又趙文敏公所書豈非二妙而宋學士梁石門表然人望皆有題焉可實也已 

　　○書揭學士楊氏忠節祠記後 

　　按楊氏自唐天祐中刑部員外郎承休使江南楊行密亂不得歸遂家焉此楊莊湴塘之祖也自唐祭酒膳從僖宗入蜀者安成之祖也雖皆居廬陵而所從來者實異揭文安公為此記稱廬陵之楊自蜀徙盖公止見安成之譜以為楊莊湴塘皆同出此故誤耳安成之族正議大夫知肇慶府事仲謹乏嗣以其先與楊莊湴塘同出漢太尉乃之湴塘求叔先之子珪孫為嗣更名孖仕為贑州路總管吏部侍郎孖之子知崑山州事學文不忘其父所生以私錢復文節故居及割田百畝建忠節祠故孖學文皆得列祀祠中而求記者實學文之子元正也孖之所生雖出於江南而所為後者則出於蜀元正之所藏文安之所見者盖蜀之譜此記之所以誤也今東平知州瑒字季磔楊莊之出也往年來京師過余語其故甚悉近其子監察御史黻為余致此記謹備識於後以示來者 

　　○跋與友蘭生往復詩後 

　　右詩三十六首昔余客武昌時與友人陸伯陽往復之作也伯陽卒今二十年其子琇稡而錄之求識一言夫敬父執者敬父之推也余奚辭苐念余初至武昌與伯陽一見相好如平生或數日不見輒奔走相覓各出所為文章相■〈石靡〉切常延余坐友蘭軒置酒瀹茗相譚論為樂忘爾汝有過失相規無所顧避盖相聚七年而別別踰年復見之京師相握手累日綢繆不已然猶相責善不减武昌時也既別數月寓書貺余余得書三日則聞卒是日余始授官賀客滿座而余悲發於中員涕不已嗚呼惜哉余平生交友多矣或亡沒或散處獨伯陽至今常往來於懷也伯陽名闓揚州興化人洪武中仕為楚府伴讀為人端真脩潔敦行義然嚴於是非邪正之辨不少假借以是寡合盡武昌士樂交之者不數人而與之交者必相輔以道其文章長於詩古體宗魏晉宋近體主盛序兼工書法極力鍾元常王逸少父子嘗曰去此非第一義畫山水木石亦為當時所重盖高尚絕俗之士也世何可多得哉其卒時琇始數歲未有知也今頎然能卓立知所重矣故述其父文行之槩使圖無忝焉 

　　○書宋高宗手詔後 

　　右宋思陵賜呂忠穆公頤浩手詔一道公九世孫今福建按察僉事升之所藏也升前官江西時嘗倉卒失焉後二十有三年迺復求得之間以示余詔紹興五年所賜盖紹興三年公罷佐僕射為觀文殿大學士提舉洞霄宮居台州五年起知潭州兼帥即此詔所命也是年夏岳武穆平湖寇楊太此命當在初平太之後公至潭適大旱究心荒政盡力拯濟所全活甚眾而明年冬遂改浙西安撫制置大使判臨安府在潭朞歲而已夫以公平生愛君憂國之切而此詔詞旨深厚誠要義激庶幾可為上下交而其志同者也然公之大忠在於力排和議以圖恢復之績以雪君父之恥而當時文武大臣斷斷同公此志者如李張韓岳諸公可為眾矣然卒不能以勝一逆檜之邪致宋終以不振嗚呼天下國家以眾君子興之而不足以一小人敗之而有餘此聖人於坤之初六所以深致夫履霜之戒也歟三復感歎志其後以歸之 

　　○題歐陽文忠公誥命後 

　　此宋慶曆三年歐陽公脩知諫院所受誥也誥辭孫抃行時公自滑州召還是年三月與余公靖王公素蔡公襄俱為諫官號四諫四月夏竦呂夷簡皆罷而杜韓范富諸公相繼入兩府想見其一時公道昭明善類鬯達天下日躋於治盛矣哉於今三百八十年此誥今藏於公之十四世孫齊又以見名賢之後能永保之也余與齊邂逅北京獲拜觀焉敬志其左 

　　○題宋歐陽脩譔告身後 

　　宋陳東歐陽激皆以忠言見殺高宗朝後高宗悔之此誥其褒恤之命也盖初為小人所蔽追悔之詞雖切無及然覆轍尚可以戒後而無幾胡銓韓紃言和議何兌言馬伸存趙之功梁勛言金兵必至宜有備皆遠竄雖不死死等耳惡睹其克戒也哉嗚呼為國之患莫大於殺忠言為臣之禍莫慘於以忠言見殺此誥至今三百九十年矣雖傳之千載不能使人讀之不興慟也 

　　○題歐陽文忠公墨跡後 

　　名歐陽文忠公手書三道皆喪母時所作前後二書無所與者姓字當是徐無□其第二書盖□十四弟名煥者公之母夫人皇祐四年三月卒明年八月自穎歸葬吉水葬畢復至穎前後二書皆未發穎所作其□七月行者盖前期之元也第三書則皇祐六年在穎所作公喪母踰年而始克□觀所以盡眾人之意致其詳慎而後卒以禮自斷之前□君子於大事一敢忽易如此哉 

　　○題夏少保家藏麥丹圖 

　　先儒論觀人當於其氣象文正公所存藹然物我之無閭豈非仁者氣象哉忠宜盖有父風者也麥丹之事此其端耳嗟夫使范氏父子之志得盡施諸當時斯民之彼福何如哉 

　　○書呂少卿所藏戒石銘後 

　　右宋黃文節公庭堅書戒石銘有呂忠穆公頤浩題識戒石銘本蜀王孟昶所作宋太宗摘其中四句今天下郡縣皆刻石寘公署之前覆以小亭長吏坐則正對之此盖高宗紹興二年六月復頒庭堅所書摹本於郡縣命長吏刻石置坐右是時軍旅之務方殷廟堂目不暇給而能用意於此可見君相急於所重而民心所以不去宋也忠穆前年九月自開府儀同三司□少保尚書左僕射同中書門下平章事兼知樞密院事是年四月奉詔都督江淮荊浙諸軍事如鎮江開府七月召還此當是還朝後所題於今二百九十有五年矣當時郡縣所刻石者今多不存余猶及見士大夫家所藏建康及紹興石刻拓本此本莫究所出而忠穆九世孫大理少卿升間以見示為書其後以歸之 

　　○題晦庵先生墨跡後 

　　右晦庵先生書小宛詩風興夜寐四大字今兵部尚書錢唐方公之所藏也先生上承周孔道統之傳故凡一言皆將為天下後世之法而亦皆本於聖人之經此四言與易之自彊不息書之無逸同理盖人無貴賤大小未有不由斯理而能有成至於為子為臣其宜務於此加切故曰夙興夜寐無忝爾所生又曰夙夜匪懈以事一人今公為　國大臣承寵眷之隆二親具慶躋耄期之壽為天下所歆羡仰望而惓惓於寶此書者其將佩古人之格言篤忠孝之大節將以示法天下之為臣子者乎此公之所宜勉也因拜觀此卷謹識其後而歸之 

　　○題劉士皆所藏時賢翰墨後 

　　士皆好書集今翰苑諸公之善書者為一卷介余評一言余不善書何言然頗識其理盖其為法與為人同道體貴端而不肆韻貴清而不俗貴沉著而不揚貴蕭散而不滯貴內剛而外和貴神完而理備隨吾心之所欲而不越乎古人之矩度斯善矣士皆以是求之則其高下深淺可得而言焉 

　　○題贈劉士皆詩卷後 

