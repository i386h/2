<!-- { "loadSidebar": true } -->
　　义指膝间目视霄汉意象轩举邈无畔岸刚大之气塞于天渊俯仰无怍纵心浩然
　　第四尊者据巨石植右膝而坐手持数珠下视一大蛇蟠绕石前右童子震怖掷浄瓶巾祴于地侍者抱抚犹窃回顾
　　华林扰虎手举数珠驯彼鬰屈亦用兹乎巨颡脩鳞能怖童子慈眼视之毒心自弭
　　第五尊者偏坐跷一足手执拂回顾侍者于莲花缾折莲房以献瓶中有戏龟童子跪而观之后有夷人佩刀植戈而立
　　藕花满缻莲房自拆神通妙用在于举拂童子何知跪观戏龟六用不藏使之者谁
　　第六尊者靠禅板植左膝垂右足而坐两手展经巻开口如读前有狮子衔花胡人背手回顾后有蛮奴执拄杖侍立
　　老矣衰疲背依禅板读经可为聊用遮眼植膝垂足狮子衔花杜其徳机岂有斯耶
　　第七尊者反掌义指跣足而立仰视空中一珠侍者捧香炉蛮奴佩刀捧盘盛铎杵随之
　　寳珠腾空光焰璀璨谛玩无斁有见皆幻堂堂风仪龙象之姿灵杵寳铎往将加持
　　第八尊者跏趺正坐手执方鑪若説戒状傍有侍者合掌蛮奴执羽扇前有后妃盛服前跪若受戒状二女童侍立
　　本无戒持何尝有破方便为説三世因果服饰炜然王者之妃前跪谛听善思念之
　　第九尊者扶杖临石岸而立一蛮奴掖之下瞰巨浸观蛮奴以竹器冩经巻花卉置水中有群鱼衔经蜃气成楼阁一龙出波浪间
　　龙鱼秘怪各有佛性散花投经出没游泳具大悲心平等施之往因妙力人天之资
　　第十尊者倚老松以左手支頥并足而立仰观松杪有猿摘松花以献后有蛮奴抱经持拄杖侍立松竹间有虚禅牀及方案上有古盆贮水养花卉之属
　　长松森然虬枝拂天支頥据木仰睇猿竹树之间方虚禅座我欲摄衣往补其处
　　第十一尊者偏坐左手按膝右手植牀柺上拳指支頥回视一童子置饭掌中以引鹤
　　宴坐便安支頥握拳一念不波灵台湛然婉彼胎禽就掌取食了无惊猜驯承恩力
　　第十二尊者垂足正坐回顾第十三尊者笑语以右手据牀柺左手舒掌侍者以缾水滴掌中
　　敷座亲宻便于笑语懐抱之适怡然相顾沥彼缾液注于掌中普润四大一滴之功
　　第十三尊者正坐曲身就第十二尊者语以手按板作屈指状拄杖倚禅牀侧后有侍者及二童子碾茶治具于竹林间
　　俯身説法未能忘言无量妙义见于指端童子茗供竹间治具涤烦消渴惟此之故
　　第十四尊者长髭郁然不剃植杖林间倚巨松而立观二鹿出岩石傍衔花以献
　　麌麌群鹿出于岩端植杖倚松寓目纵观风度凝然万法皆了去髪留髭岂无所表
　　第十五尊者携杖以虎负经自随有老人道帽相并尊者举手作笑语势后有鬼神被甲执旌旗从行鎻一熊负一沐猴
　　适从何来游歴于此大空斓斑负经以侍有伟衣冠山川之神旌麾戈甲其从如云
　　第十六尊者于山林水石极幽絶处以袈裟防头入定有悬瀑淙防三蛇出其前一将涧饮一方行一蟠结
　　岩谷窈窕林芿扶防瀑布淙射蛇虫之居衲帔防头安然入定孰能出之其独也正
　　绍兴甲寅三月六日梁谿病叟书于长乐城东报国寺后二十日东林珪禅师见访因以遗之
　　保宁禅师真赞
　　此是保宁风度具眼衲僧试觑面孔虽然丑拙肚里非常峭措佛祖一口呑尽问着当下休去却説梁谿覔賛大小一塲露布
　　王摩诘画渡水罗汉赞
　　阿罗汉具大神通飞锡凌空如履实然巨浸与天永戏蹑一杯能径渡云何溪涧咫尺间乃有种种难涉相前者己济气怡然后者将涉有难色老病扶携壮者负足探策引褰衣裾秘其神力不示人如畏黄蘖所诃责我观一切诸有情咸具神通并妙用空中示现十八变正眼观时非吉祥善哉摩诘老画师能以毫墨作佛亊稽首十六大声闻皆悉回心等正觉
　　雪峯了禅师真赞
　　粹然而深如玉在山而珠在渊颀然而长如野鹤之处鸡群谓是为了四大假合何者是真谓是非了五峯秀出望之俨然道与之貌丹青所传其有不得而传者耶皓月普分千水影清光常满一轮中
　　顔鲁公画像赞
　　防稽李光守永嘉郡得鲁郡顔公遗像绘于郡宇之忠义堂昭武李某为之赞曰
　　英英鲁公人中之龙为唐宗臣见危纳忠巨盗起燕朔部风从独婴孤城以抗其锋功虽不终志实可则间闗造朝号为耆徳纠缪绳愆毅然正色奸邪媚之摈使去国蹇蹇匪躬险夷一节迨其耄年奉使希烈气沮凶逆诚贯金铁身虽可陨名不可灭岩岩高堂榜曰忠义非公遗像其孰当置登斯堂者宜仰而畏师友其人无公是媿
　　故赠谏议大夫了斋陈公真赞
　　如玉之温有睟其容如山之峙有主其中论事有蓍龟之审知人如衡鉴之公金百链而不耗水万折而必东置死生于一拾防理事而皆融吾不知其谁氏之学混儒释而为宗玆其所以为了翁者欤
　　佛日杲禅师真赞
　　闻佛日之名而未识其面见佛日之相而不闻其言心契神交未识面可也目击道存不闻言可也如水中月虽非实见已有清凉之意如狮子吼虽未发声已有畏仰之心自非真是恁麽人办得恁麽事众所推许畴克尔耶虽然孤峯顶上诃佛骂祖彼佛日也一幅丹青黙然无説此佛日也孰是孰非必有明眼人能辨之者咄














　　梁谿集巻一百四十一
　　钦定四库全书
　　梁谿集巻一百四十二　　　宋　李纲　撰颂　箴　铭　辞
　　渊圣皇帝题十八学士颂
　　六箴【言行学友名直】　　　　素斋箴
　　求仁堂八君子铭　　多言人铭
　　座右铭　　　　　　潜庵铭
　　普现庵铭　　　　　芝轩铭
　　瓯粤铭
　　沙阳和归去来辞　　秋风辞
　　琼山和归去来辞
　　渊圣皇帝题十八学士颂【并序】
　　唐天策府十八学士阎立本画像褚亮赞渊圣皇帝题其姓名以赐太子詹事李诗真絶世之寳也臣某拜手稽首谨作颂曰
　　英英策府十八学士森如骥騄才徳兼备太宗御之六辔耳耳嘶风籋云一日千里丹青之妙冩于缣素千载风流遇之旦暮于穆渊圣天纵多能游戏翰墨识其姓名人物圗绘及兹宸藻是为三絶万世之寳沙漠苦寒翠华未还伤心北顾喟其涕澘安得杰才如彼诸子扶翊中微国势振起岂无赵卒为御以归老臣衰疾跂而望之
　　绍兴六年七月二十三日
　　六箴序
　　予行年三十有八而未闻道日月逝矣嵗不我与其君子之弃而小人之归乎作六箴以自警
　　言箴
　　意蓄于心宣之以言辞达而已多则赘焉惟仁者为能以言利人惟智者为能不失言于人仁智者予之所未得也不务本而务末胡不黙黙而多言以自贼耶
　　行箴
　　言者虚辞行者实迹与其言丈不若行尺言之非艰幼者能之行之维艰老者病之讷于言而敏于行君子贵之呜呼非斯人吾谁与归
　　学箴
　　学以致道积于厥躬人而不学智有盲聋凡百君子学然后知不足非琢成器何贵于玉为学日益为道日损益为损资学为道本未尝务学何以絶为赤子匍匐乃能奔驰明以告子学以聚之
　　友箴
　　古之君子取友必端以文防友以友辅仁今之君子慕禄贪位面友非心见利忘义握手指天如见肺肝转足已非自为得计势利之交何异狗彘探汝之情伺汝之过汝不自慎而欲重其祸耶
　　名箴
　　名者公器不可多取有心取之是为怨府古之至徳民无能名过情之誉何足为荣令闻令望有闻有声得之不愧明徳维馨是以君子疾没世而名不称汝不务徳而买名以害其生耶
　　直箴
　　好直而不好学其蔽也绞直情径行君子所悼晋有叔向古之遗直世无孔子孰为叹息水致曲以通于海木致曲以全其材子胡不学而钓直以自贻其菑耶
　　素斋箴
　　不白不彩不质不文绘事为后素居其先皓皓易污营营易防术斯以往其慎所染闲邪复礼友士之仁以文防之反汨吾真抱此以居处子之秀出则事君惟道之就鄙华胜实恶紫夺朱惟正惟中以巻以舒勿贪夫位勿慕夫禄有义有命死生祸福昔者夫子从事于斯体道拯溺湼而不缁殊涂同归何思何虑飬心浩然独守其素
　　临江萧君建功作素斋而求言于余庻几有志于道者作此箴以示之建炎戊申十月晦日书于崇阳僧舎
　　求仁堂八君子铭序
　　予日居求仁堂所与友者几杖砚笔樽壶琴枕八君子也各为之铭以着益友相成之义
　　直几
　　斵木为几病夫是慿限腋扶肘以便其形子厚所惭次山所恶问何以然惟曲之故我作斯几其直如矢匪雕匪饰自全厥美隐之而坐不倚不局心凝形释死灰槁木
　　方杖
　　古后有制老则赐杖用之扶持利有攸往后世灵寿因以儌福光夸赤藤美称桃竹我作斯杖不圎而方刚徤笃实用行舎藏曵策逍遥丘园之寳孰为老龙放之而笑
　　璞砚
　　黟歙之石温润如玉可磨可镌是资简牍匠氏衒巧求售于人竒形诡状制度日新我制斯砚独全其璞其平如砥不假雕斵澁不留笔滑不退墨文字之祥维以比徳
　　象笔
　　篆籕之变是生草束防以书创物之智毛颖既俘封于管城震掉不律惟以太轻我制斯笔其管以象运用可意如兵随将惟象之齿感雷则文援毫写之其辞如云
　　自洼樽以下四铭阙
　　多言人铭
　　李子游于古兰若有金人焉啓其口而铭其臆曰我古之多言人也勿诮多言多言何伤言而当道説约以详胸襟流出与道翺翔如云起雷震于十方如谷答响应而不藏洪纎感物如钟之撞抑扬在指如琴之张烂乎如星辰之经纬沛乎如江汉之汪洋五色相宣黼黻文章五声相比磬筦笙簧悦可人意炳焕铿锵孰知夫色未尝色非青非黄声未尝声非宫非商着于文字文字相宣孰能测量达于语言语言解脱孰得称扬滋发上根下根众生一音演説徧覆三千大千世界舌相广长是以予终日言而未尝言其心了了终日黙而未尝黙其音琅琅如来入灭而四十九年不曽説法维摩无语而三十二义皆发光铓惟道之极言黙不足以载故予游戏于辨才三昧聊自得而徜徉李子顾谓其徒志之若此者可以多言矣
　　座右铭
　　予名堂曰求仁十二时中行住坐卧未尝须臾离也作座右铭以自警焉其文曰是心廓然无有邉际徧周法界同一真体强名曰仁求之在已不属中间非内非外一以贯之万物皆备视听言动造次颠沛无须臾离必在于是克已则见复礼则亲一日如斯天下归仁迩之事父逺之事君扩而充之以及斯民徳被草木信及鱼豚本无别法一视同仁害以求生成以杀身得全于此死生埃尘不即不离非妄非真酌之不竭用之不勤孰能体是号曰能仁顔氏之子请事斯言勒铭左右以代书绅
　　潜庵铭
　　龙兴深老作潜庵梁谿居士为书其榜且铭之曰鱼龙潜于渊钓罩絶机械天地潜于心方寸具覆载谛观此庵中不广亦不隘森罗含万象空洞周法界请问云何潜非内亦非外寳刹现一毫须弥藏一芥万縁息一机众窍虚一噫足迹不可寻湿灰那见怪百鸟不衔花负命难索债全身入虚空无在无不在欲识潜庵人岂离这皮袋
　　普现庵铭
　　蒋山佛果禅师勤公筑庵于旧方丈之侧东吴李弥逊以普现目之梁谿李某为作铭曰
