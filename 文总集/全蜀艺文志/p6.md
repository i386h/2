<!-- { "loadSidebar": true } -->
　　吾行半天下兮阅重闗乎西南之坤北有万夫莫开之剑闗兮东有崄过百牢之防门外聨六诏作屏兮中贯三巴而为垣梯磴钩连莫知其际兮俨嵯嵯峋峋逺宛延相属而赴望兮髙蔽遮乎日星临以白帝之神秀兮诚众山之所尊有美一人眷顾此方兮实柱下史之耳孙髙四海以视营兮时树羽江濆屹三峡之镇其穹然兮翼山四面而骏奔唘物色分留之秘兮欣所遇之毕陈择胜防以还缥缈之飞观兮廪老气九州之倾观万川犹知宗海兮虽九土莫得而堙则羣峰之起伏绵延兮至是而亦必有所臣奚兴感于此义兮蹇顔堂而正名彼负固之非无意兮髪有时或上冲乎冠巾惟汉中兴已受天命兮而成家乃欲争帝而亡新吾直欲铲赤甲白盐之叠嶂兮洗苍藤翠木之幽昏恐此复其偶然兮绸缪牖户以逆消侮予之下民讙五更之鼔角兮声悲壮印残夜之山月兮楼空明谅身虽去国万里兮心未尝一日忘君嗟乎名堂之意髙矣为慨然而赋之尚庶防起九原于东屯瀼西之诗人也
　　八阵台赋【并序】　　　　　　刘望之
　　余与客登防子城望八阵图感忠武侯之行事恨世议者之弗获于斯也作赋以悲之其词曰
　　霭孤台之岿然临千步之沙场石离离其班班纷栖鴈之未翔山暝黒而更恶水虽波而不扬澹徙倚其不去含鬰纡之内伤是何以使之然哉客或告之在汉之亡有人超然卧邓南阳甚似阿衡乐未渠央感大耳之至意姑黾勉而徂征又似子房初未有意隆凖之老也及其既作亦不能已手胼足胝夙夜赤子忽一龙而一蛇盖亦未可以优劣计大兵初来雷电下空璋孱小儿孰婴我锋驻师江郊坐向必东搜我卒乘取彼凶残中原有狐凴陵宫墙我不往取髙帝在天众谓卯金之不可相而况夫子之贤也运去道穷呕血继之非公实愚愚者不知自古圣贤亦行其义道之不济已知之矣相夫子之所立固已无穷而不赀彼丕操父子鸟雀犬彘之窃食虽甚餍而不害其惊疑愍世俗之隘陋徒顾瞻而涕洟请举酒以酌公混一笑于江麋
　　滟滪堆赋　　　　　　　　　　薛绂
　　蜀江汇而赴峡势廹抑而腾掀当江之冲有堆屹然爰停我桡徘徊覧观有防余心乃知大禹所以浚川而不去此者匪特以杀水之怒而四渎之长江存滟滪河存砥柱则圣人之意亦将有所寓焉夫形而上者谓之道形而下者谓之器器者物之物道者物之先先乎物者在人则存乎心者也所以宰制乎万物岂一物所得而肩彼堆斯江彼柱斯河在物之石而器之下也然洪水滔天不为之移狂涛巻空不为之动潦尽涨涸岌乎贞坚亘宇宙而长存阅陵谷之变迁而人之所以先乎物者乃诱于知乃逐于物利之趋如水斯下欲之炽如火斯燃曽莫得以止遏者反兹石之不若又安可不推其原纵而忘反兹固弗道制之无方愈荡而偏禁而絶之者昧乎伦类空而妙之者荒无迳躔呜呼无庐而居无畔而田卒穷露而奚归宁耕获而有年曷不观于兹堆乎彼惟居其所者屹而固也然后可以障狂隤之流川茍失其所而昧其居吾知此心之不传其居伊何曰则自天理虽微而难明实天命之固然自视聴言动之间以及于君臣父子之懿物必有则理不可迁切而思之讲而明之习而察之谢而根之潢潦挹有本之源泉眇乎其微深乎其囦物有万变事有万理察乎其微者卓然而不可易然后可以蔽乎天地而闗乎圣贤必真知也而后其行也果必力行也而后其知也全敬恭朝夕奉而折旋兹孔孟之所以不倦不愠不怍者岂蹈白刃之勇者所可得而言呜呼人心之危匪石而人欲之胜甚于水吾观兹堆而有感于天则之严是以忧讲学之怠而述之于篇
　　资州献白赋【以泰平将洽神物效灵为韵】
　　唐独孤申叔
　　皇帝在位十五载西人献异于王庭匪青黒以饰体特洁白而成形融彩可嘉且不溷于五色呈祥有异讵止齐乎四灵盖以我皇行化无外止戈偃武人绥道泰升至徳于穹降殊祥于神蔡且夫者禀先知之异白者表司杀之方岂天异兴威于有截俾臣下授命而无将西土是生实西方而主义被甲以至犹带甲以来王不然何以皧【焉代切净也】纯容皎素甲皓霜华而浃洽炯玉质辉金精疑雪彩之清贞泳灵沼而氷静息泰阶之砥平足使孟津之鳞耻防乎素鬛越裳之雉羞奋于翘英矧乎禀殊姿体异貌陋三足之为美匪六眸以是効其用也或协圣人之心其动也克符知者之乐然后知戏朝之虎不足徴御钩之狼不足云【一作神盖官韵】彼驹来思徒称皎皎尔兽至止虚擅谆谆未若兹瑞徳无与隣应天之命昭皇之仁非椟中之毁弃不莲上以因循将顺乃穹以呈其贶曷思乎绿水而返其身则彼宁王有遗元绪之屯又安得而比伦向非我皇从道不咈必将混于介族讵得分为理物宜乎冠异纪首灵篇且无使其湮鬰
　　枸杞赋【并引】　　　　　　　宋史子玉
　　史子分教剑庠之明年目眚逾月废巻黙坐客有告之曰兹土之宜杞根实繁产诸泮林尤腴而美揆之本草明目养神盍试其味寻命僮仆则取之不竭食之既厌而昏者开翳者鲜矣于是作而叹曰是物也不假种植沾濡雨露芬敷自荣其功効足以囘光返照如此况出于辅之翼之长之养之者岂不足以备明时采择哉有感而为之赋曰
　　当春用事肝怙势而骄厥火弥壮用弗利乎眸紫珍兮尘漫望舒兮云浮熨之平之濯之泠之计屡施而防功书既展而复収其谁巧运乎金箆抑将乞诸其龙湫者也客莞尔而笑曰泮宫耽耽灵根萃止匪藻匪芹强名曰杞或云羊乳亦曰狗忌其效伊何未易殚纪于以安神于以轻体至于莹秋之神而烂岩电之光则又其效验之细者也子居是问左抽右取不费一钱多取其数餐厥英还尔明为子之计不亦近而易行乎应之曰广文一寒饭嘲不足信如子言载采盈掬因以比离娄之目且不负将军之腹岂不鱼熊之兼得又何必空縻乎廪禄于是叱畦丁戒仆夫捜诸荆棘之塲探诸榛莽之区则丛然而遂油然而达或压枝以骈出或附趾而簮碧随取随足不耘不植蔓延布满夭矫挺特有如蒙顶之苗而抢之始露有如楚畹之香而芽之方茁至若仙仗飞空髣髴骖鸾夀榦通灵时闻吠厖幸则髙人逸士袭其馨而挹其味不幸则樵夫野叟防之弃而斧之戕也于是小摘荐至大烹可期错落琉璃之碎青葱雨露之滋悯寒庖之屡空笑盛馔之莫知燎南山之煤婴西涧之水洁蠲瓦缶酌中火剂登爼过熟喷香雾之蒙茸举箸顿空觉余糁之滑美混甘苦而爽口逼寒凉而液齿知再饭之防加陋八珍之鲜味朝焉咀英暮焉茹脆曽不论乎韭菘又何数乎莼防殆不可无此君于一日又何拘乎去家之一思惜乎首阳之夫贪采薇而遂足商巗之老厌啖芝而遂止秦人之炙夫何太俗相如之渇胡不嗜此哉巳而心体舒逸神情爽垲涌真水于玉池烂夜光于银海客不予欺逊而谢之荷神农之知音怅离骚之偶遗虽则一草之微无庸多谈感物悟理斯有可观彼弗种而然矧种之者乎彼弗养而然矧养之者乎所以菁莪诵育才之乐棫朴歌官人之能行有枝叶可使莠之乱苖仁在乎熟深惧茅塞子之心维杞维梓扶而养之一薫一莸疏而别之自本自根种而茂之孝弟忠信培而植之师友渊源灌而溉之先王遗言餍而饫之散柯布叶日积月长摩厉青防直干霄汉股肱心膂无施不可如此则剑山之植物岂但収近效于眸子了焉而巳哉
　　剑阳学官史子玉校艺益昌与予聨事暇日出示所作枸杞赋予读数过因思前軰文字率不茍作东坡赋茶而有取于骨鲠山谷赋苦笋而有感于忠言大概一物之微一理寓焉此骚人之所以深其思也子玉之作岂徒以词相尚欲使承学者因物悟理自枝叶而见本根其意婉哉子玉刻之泮林以为士子之劝予谓士子文所当重之而泮林一草木尤宜爱护云开禧三年七月益昌郡丞潼川谢艮防
　　对青竹赋【并序】　　　　　　宋黄庭坚
　　余楚产也阅东南之竹多矣未尝闻对青竹者也嘉州僧从之包封见贻蓺之而成乃初识之惟范围之内有知之物一无穷无知之物一无穷一耳一目不能遍揽也况六合之外者乎感而赋之
　　美哉斯竹黄质墨章如出杼轴织文自当解甲税枯金碧其相嵗寒在躬又免斮烹彼其文章之种性不可致诘刳心而求之不可得劚根而求之不可得匪人匪天有物有则惟其与蓬蒿共尽而无憾余亦不知白驹之过隙
　　苦笋赋　　　　　　　　　　　前人
　　僰道苦笋冠冕两川甘脆惬当小苦而反成味温润缜宻多啖而不疾人盖苦而有味如忠谏之可活国多而不害如举士而皆得贤是其钟江山之秀气故能深雨露而饱风烟食肴以之唘道酒客为之流涎彼桂斑之与梦永又安得与之同年蜀人曰苦笋不可食食之动痼疾令人萎而瘠子亦未尝与之言盖上士不谈而喻中士进则若信退若焉下士信耳不信目其顽不可镌李白曰但得酒中趣勿为醒者传
　　悯相如赋　　　　　　　　　杨天恵
　　祖重黎之洪懿兮系中山之蝉聨食岷峨之旧徳兮饮江汉之灵源皇既私卿以多技能兮卿又附益之以师友之传招湘均使侍书兮麾蔺卿为我骖综艺文之要妙兮申剑术之雄妍载而之四方吾将鼓行诸公之间视骑郎之多冗兮义不辱于周旋顾严邹之差强人意兮聊歩武于梁垣惟才髙之寡合兮以其遭遇之难靡嵗月于官学兮嗟不耦而空还径千里而一歇兮跂乔木于故山殆而朅来第如临邛兮存故人之间闗起握手相劳苦兮意恳恳而拳拳彼汚令之体苛兮矜缛礼之阑单慨非余心之所悦兮矧驵侩之与同盘强要卿以俱行兮卿固已薄其所以然摽使者于门兮出告之以不闲何隆初而杀终兮卒俛首而从旃彼迁虏何为者兮窃东向于肆筵纷臭处之逼人兮笑言讶以更讙予意卿食不下咽兮奚宴安乎未欢酒参半而奏音兮四座寂以无喧嗟辇下之遗直兮固淟涊而不鲜嫮冶容而亡赖兮偎自成乎哀弹懿长离之文章兮非鸾皇其谁匹曷伻鸩以为媒兮即游枭而接翼弃朝阳之显敞兮集此榛莽之蒙宻也吐竹梧之芬馨兮争羶腥之饮啄也度将雏以授意兮吾固不审卿之所谓也卿纵懐彼枭以好音兮吾恐彼枭之终弗类也既么麽又不材兮曽何足以溷箕帚之役决帷薄而夜奔兮毁帨防而不入卿胡偭然不自喜兮安受此蛊蚀岂其不禁杯杓兮怳沈冥而不自克宁卿意之易败兮移气体于终食人固醉而误醒而悔兮庸何伤于好徳怪卿初弗定此计兮后又狂骛而不复入不惭乡杖者之善骂兮出不羞贤牧伯之余泽厌儒衣之巨丽兮袭人之防服虽杂作而忘劬兮蔽泥水以为饰怅迁虏犹不堪其愤兮卿独何施施眉目始吾嘉卿之好音兮殆将以礼乎自持进有虞之雅操兮绍尼父之声诗胡中道自絶于前脩兮乃陷而入于桑濮之为终吾伟卿之能赋兮工谲谏而不怒摄侈汰之澜翻兮卒归之于王度唁卿躬之不蚤正兮尚何以禁切于人主嗟乎操行之不得兮躏终古而増污挽天河以自兮吾恐垢氛之不能去乱曰邛山迤逦邛水悠兮日跳月踔邮千秋兮岿然遗宇庇沈湫兮浮魂蛰魄尚想游兮我欲堙井刬梧楸兮死者可作庶无尤兮孰是人斯而有是丑兮尚俾来者毋罹此垢兮
　　悯相如赋　　　　　　　　宋郑少微
