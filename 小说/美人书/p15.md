<!-- { "loadSidebar": true } -->
　　琰不胜愤怒曰：“无耻狂生，辄敢以淫词相诱，岂谓我二人无玉洁冰清之操耶！”
　　遂将修金算足，当晚遣婢持告黄生曰：“家主母治家凛肃，乱言邪语，不入于耳。岂谓先生空事诗书，言非礼义，诚于孀居不便，请从此辞！”黄生洵自觉羞惭，遂携书笈怏怏而去。
　　嗟乎！琰之不妒，既已度越寻常。闺媛而凛矢幽洁，逐黄洵而不留，其贞白之操，又岂易觏者哉！
　　其后小眉年甫弱冠，即以文章显名于世，岂非琰之慈教所致！故至今苏人谈及贤德之妇，必曰王琰云。
　　卷　十
　　谢　彩
　　引
　　烟水散人曰：今之论美人者，但取其情之丽，事之艳而已。而不知欺花夺月之姿，自有遗世凌云之想。故瑶圃仙妃，偶染凡心而下谪；兰闺玉媛，必全净体以遐飞。在秦则有弄珠乘鸾，在汉则有云姬尸解，在唐则有萧玉梅之飞升、宋春英之却偶。传记所载，班班可考，其非谬诞可知也。
　　盖均为女子，而彼则咳唾珠玑，心肠锦绣，自非丹书案畔，吹落步虚之声，安得碧玉楼中，秀夺飞琼之貌。是以西施既倾吴国，而五湖一棹，竟飞云而逝，至今浣纱石上，响　廊边，使人睹遗迹而恋恋也。
　　余又尝读长恨歌及陈鸿所作外史，杨玉环既罹马嵬之难，而上皇思之不置，而托术士，觅扣仙扃，亲谒玉妃于海山瑶阙，得钿合、金钗，以为报。始知美人之生，必非凡质；而美人之去，仍返丹丘，非臆说也。
　　吾郡有谢五云者，秉姿灵秀，托想幽玄，遵有飧霞仙去之迹。惜乎未及百年，而世无知者；余虽闻其事，而未详端末；考之郡志，则郡志不载；讯诸故老，则故老失传。嗟乎，岂徒付之源水落花，雪鸿爪指而已耶！
　　忽有以残编求售者，余检阅其内，则有载及谢姬遗事，仅五叶，共得诗十有五章。余遂有所据，而为点次成传。
　　或曰：“仙史下谪，方为美人，信如子说矣！但既有仙都羽化之灵姿，何必谐风尘伉俪之俗偶！而谢姬所配丁生，不能如萧史共骑彩凤，则又何也？”余曰：“不然，天上既无不识字之神仙，人间安有不配偶之美女。而况身无灵骨，岂得高翔；夙业未完，必须偿满。此天台失路，刘晨赴七载之盟；蓝桥捣药，裴航得玉杵之合。子又何疑于五云耶？”
　　集谢彩为第十。
　　谢彩者，字五云，秀州谢彬吾之女也。彬吾年四十而无子，乃与妻朱氏往祷于曹王庙。暮归，而朱氏梦一神人，授以白兔，柔洁如雪，兔旁渐有五色云起，冉冉四合，竟围绕于朱氏之怀，遂觉而有娠。及临产之夕，云霞拂户，香气氤氲，直至昧爽，方闻啼响。
　　无何，彩年十岁，教之书，即能书，教之奕，即善奕。随所指授，靡不工巧。
　　忽有化斋老妪，见而惊叹曰：“此子乃璇妃之第三女，何忽谪凡耶？”彩亦顾妪而笑。彬吾将欲延而问之，旋失老妪所在，因以问彩，彩曰：“此乃东海姚姥也。”
　　其后彩年十四，柔肌纤质，不胜绮罗，而妖冶之态，使见者惊讶失色，以为神人。
　　时有吕生者，父为显僚，佳公子也。闻彩之美，拟欲纳为继室。彬吾意将许之，而彩坚执不从。
　　朱氏力劝曰：“吕郎贵显，既已甲于一郡，矧又名士风流，不失为郄家书婿。汝乃执迷不允，何也？”彩对曰：“儿虽女子，非贪赫赫之势，而深厌夫室家之情欲也。盖赤城霞起，原萦出俗之心；青鸟音来，即促凌虚之躅。而况斑衣缺舞，难以暌违；梅实未三，岂堪宜室。愿怜鄙志，请免慈怀。”
　　朱氏曰：“儿虽秉志幽芳，亦须体怜白发，从来无不嫁之女子，亦未闻凡质可以成仙。汝何习荒唐之谬说，而弃父母之恩命乎！”
　　彩曰：“儿蒙抚鞠，岂敢忘恩，但母亦未知儿之素心也。儿盖从玉女弹九气、受八素诀。行将筑室空山，而以文杏为梁，云母为幄，规连珠树，矩泄瑶泉。然后取琼籍万卷，熏以龙脑，袭以法锦，碧珧截砚，琉璃贮匣，儿乃逍遥徙倚于其间。则又仰掷云轮，手携霄辔，守胎灵而思录气，逐毛女而追飞猿。渴饮琼浆，饥餐硕果，鹤司丹灶，兔捣玄霜，不亦仙居之逸趣，物外之幽娱，又何羡乎人间夫妇之情乎！虽然宿缘未了，春债应偿，尚须迟之数载间也。虽欲曲从恩命，其如天曹姻薄，未曾注定何！”
　　朱氏虽嗤其妄，不能强抑而止。
　　彩尝拟《仙游诗》十绝，备附于左，其一云：
　　足底云轮指上莲，幻踪偶尔寄风烟。
　　晚来归就壶中卧，谁识壶中更有天。
　　其　二
　　十二峰头岚气青，霓裳摇曳佩丁丁。
　　葫芦收括乾坤物，云雨风雷日月星。
　　其　三
　　结个幽庐在石尖，悬崖瀑布挂珠帘。
　　谁人识得仙家意，八卦炉中火自添。
　　其　四
　　麻姑七日下经家，长爪翻思背可爬。
　　一念才萌姑已悉，银鞭忽自暗中挝。
　　其　五
　　雾幌霞屏接紫虚，为缘修道好楼居。
　　近逢七七时经过，传得瑶池宝篆书。
　　其　六
　　源水桃花历乱开，神仙有窟在天台。
　　若非流出胡麻引，刘阮那能入洞来。
　　其　七
　　自吸流霞上碧霄，海山万里任逍遥。
　　青鸟遣为传信使，白云收在担头挑。
　　其　八
　　香风吹下蕊珠宫，路遇巴园对奕翁。
　　笑问先生何处去，揪枰移在玉莲峰。
　　其　九
　　千年灵芝似野蔬，万余年鹤豢如鹅。
　　洞门不闭丹炉静，唯有松花绕涧多。
　　其　十
　　洞庭遥接海波平，夜集灵山讲内经。
　　客到却惭无供设，特将人液醉先生。
　　一日，彩谓其母曰：“昨有蓬莱使者，约儿于今夜二更同到海东一往，至第三日午夜始归。愿母早晚看护，每夕必须燃灯至晓，勿使猫鼠惊扰儿体。更有一事，明日午后，有云间丁七郎者，必来谒见阿父，愿为留住，以俟儿归。”
　　朱氏莫测其意，但唯唯而已。是夜更余，彩即上床，以被覆面而卧，既而沉沉睡去，四肢俱冷，唯胸腹微有温气。
　　次日傍晚，果闻有客，称自松江来访，朱氏急问：“是丁七官否？”僮曰：“非也，止有一张秀才耳。”
　　既而客去，朱氏出问翁曰：“适来何客也？”彬吾曰：“乃表兄丁仲可之子，自幼继与松江张翁为嗣，今以入泮，暂归一望耳。”
　　朱氏即以彩言为嘱，彬吾曰：“我约以明日设款相邀，俟来赴酌，当即留住也。”
　　及至第三日夜分，彩果徐徐苏醒，披衣起坐。朱氏问以所之之处，彩曰：“儿于前日卯时即至海东，谒见玉城仙史，展礼方毕，遂有九天诸母、青城、圆峤各洞真人，靡不驾云跨鹤而至，互相讲晰太上神咒、玉虚清净道德真经。及讲论既讫，仙乐竞宣，弹云璈而击玉磐；天厨荐馔，斟琼液而进玄芝。既经信宿，儿即辞谢而出，归憩于灵鹫峰巅。邂逅玉女，赠儿以火梨二枚，儿啖其一，置一于袖。”
　　计其所往，凡三昼夜，而停留在彼，已有两日两夕，其间往返不过一昼夜间耳，乃行三万六千七百余里，虽御风奔骏，无以比其疾也。
　　即于袖中取梨，以奉朱氏。朱氏以为仙果，呼起彬吾，将欲分而食之。岂知梨才入口，味极苦涩，更有一种秽恶之气，不觉呕吐狼藉。彩乃叹曰：“此梨食之，后天不老，乃以甘香鲜脆之味，忽尔变为苦恶，岂非仙不易几乎！”
　　因问丁生已至，可曾留住否，彬吾曰：“彼欲去甚亟，特以汝嘱，勉强馆留于后园，未知儿意何若？”
　　彩曰：“儿与此生宿缘未绝，应为夫妇。明日且以兄妹之礼出与见后，父可从容婉导其情，谅彼继父已殂，必肯入赘。况以青青子衿，亦足为门楣增重矣。”
　　彬吾欣然笑曰：“我亦绝爱丁郎才貌兼美，若得为婿，我所愿也。”
　　即于次早日出见丁生曰：“弱息与侄乃嫡表兄妹，容当唤出相见。”
　　丁生含笑而起，未及措辞，而罗裙袅袅，玉佩珊珊，彩已明妆丽服而出。
　　但觉回眸转盼，光彩射人，丁生暗暗惊异曰：“谁意吾妹有此绝色，岂非仙姝下谪耶！”既而从容向翁曰：“小侄年逾弱冠，室乏齐眉。虽获游庠，家无担石。况自禾郡至松，仅仅带水之隔，即觉于老叔处音问时疏，今于临别之际，不无浩叹耳。”
　　彬吾曰：“张翁既已去世，吾侄理合归宗。若未聘妻，我以彩儿字汝，意下如何？”
　　丁生慌忙离席而拜曰：“既蒙恩眷，敢不拜从。”是夜彩赋绝句二章遣鬟持赠丁生曰：
　　三生一笑旧姻盟，石畔桃花月下笙。
　　惆怅沧桑经几变，于今才了昔年情。
　　其　二
　　银汉昭回月在天，香风吹散碧纱烟。
　　玉京何必崎岖觅，咫尺云屏证宿缘。
　　丁生即裁一律，托鬟回报云：
　　蕊珠宫里玉婵娟，谪下人间岂偶然。
　　秋浦芙蓉初映水，晓栏芍药乍凝烟。
　　避风已把瑶台筑，伴月时将柏子燃。
　　见说姻盟原宿世，惭非萧史荷君怜。
　　有丁仲文者，生之族叔也，即日倩仲为媒，择期纳币。及成姻三日，彩谓丁生曰：“今夕偶有二三女伴，远来相候，茗果之物，烦子预备。”丁生曰：“当具酒肴，岂持茗果已乎！”彩笑曰：“非子所知，彼乃不食烟火者也。”
　　既而更阑月上，则有美婢数十，各持锦衾绣褥、玉壶金炉、茗盏纱灯，连袂杂沓而至，顷刻间，铺满一室。但见绮锦宝玩，金碧相映，光彩陆离。须臾更有三姝，霓裳绡衣，乘风冉冉而下，皆有凌霞闭月，遗世独立之容。彩含笑出迎，即与三姝见毕。
　　三姝笑曰：“妾辈今夕特为贺喜而来，敢问新郎何在？”彩急令生出拜，呼其衣绯者曰“玉城仙史”，衣白者曰“苕上君”，衣紫者曰：“少室灵妃”，次第见毕。
　　玉城仙史曰：“妾辈无以为贺，敬具千岁苓一茎，玉芝、交枣、桃脯各一篚，上清玉液一瓿，聊与佳夫妇作一宵清话耳。”
　　于是布席环坐，诸侍女选为行酒，其味清香甘冽，诸果亦极鲜美异常，信非人世所能尝者。
　　其始彩与三姝俱话昔时瑶岛相会之事，苕上君曰：“自从谢妹临凡，妾等蟠桃大会，已经三度。每每想及当时，未尝不临风而忉但也。”
　　少室灵妃曰：“别后至今，居诸几何，不觉时衰物变，海中行复扬波矣。”既而叹曰：“月白风清，际此良夜，洵可谓‘四美具，二难并’矣，可无佳句赋以见志乎！”遂互相推逊，玉城仙史朗声吟曰：
　　风飘飘兮云悠悠，云收风息兮，挂新月而如钩。感当时之旧事兮，欣今夕之良会。酌以玉液兮荐以桃修，想彼瑶台寂兮云幌幽。夜鹤怨兮晓鸾愁，何我姝之花不返，以尘绊而迟留。空丹灶于祖洲兮，祖凤驾于三秋。谅尘缘之易尽兮，终当与子会笙鹤于群玉之山头。嗟斯晤兮旋别，述鄙愫兮绸缪。
