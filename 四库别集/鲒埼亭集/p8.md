<!-- { "loadSidebar": true } -->
　　粤若阴阳立天刚柔立地一辟一翕而律以生一唱一和而吕以比或旋发而遽收或先开而后闭斯化育之神机日流行而不滞是以其音有七其声有四声以为经音以为纬经以纵行纬以横缀子母互权各从其类然而羣生蚩蚩谁启其秘一生史皇再生仓帝雨粟扶云灵征可纪谁为法苑别传职志曰梵曰卢有长有次语近不经事非所自但其肇始实分门例右旋左旋岐其趋下行旁行殊其势或就声而借或卽音而备任声则字以多而始通任音则字虽寡而可会或正错以成文或偏缠以立体文则极变蕃于点画体则分屈曲于比议各擅专长并臻精诣岂知婆罗门之传日以誃反觉许叔重之徒有未逮试观三十六字之可循遂属一十四部所不废是以切韵之行竟成象类之髓斯则耳根目根之功德或不能不参之西竺以举其大致而通儒夹漈之徒皆为留意者也然而属国之风土不一故其文亦不齐不见夫鸿胪所掌翰林所司铎衮信宁所共作谷神合刺所分摛八思巴所专造畏兀儿所兼施勃海所通隶夏州所别垂驴唇所肖莲叶所厘符篆所象半隶所规其种错出其状纷披试寻旧籍以及残碑葢王会图中之变态差足拟其奇也揆之古法非尽无稽特其所至有合有离（外蕃诸书亦闲有与古韵合者世多弗知）知元符之所锺必有待于昌期至我国书始克应之在昔风云初起制作堂堂赤文绿字迭贡其祥惟两文成不亚朱襄（一曰达海一曰额尔德宜皆榜式制字者）或作或述接武擅场治官察民王廷以扬直追古初精意浑茫如虫如鸟以发天光时则长白之山兀兀鸭绿之江泱泱互嶒峵而镗鎝効神助而呈寒芒博讨于一合再合三合四合之旨上参夫二体六体八体十体之长汗流次仲空傲嬴皇双翮匆匆遁逃何方其纲三十可举其目二百可张爰布九垓以讫遐邦用书制诰兼摹印章极之奏疏幡信无往不臧乃命词寮部帙必良以编日讲史则紫阳更有文鉴石渠之藏设科取士上儗汉唐有如说文字林莫敢谬忘馆阁新进亦复无荒然而其中奥论则欲家谕戸晓而未遑也迨夫天语指示直破元关谓喉音最初之五字实为声气之元彼诸部之相生皆于此乎发端其四声之谐此者葢亦至尊而莫干诸韵之切弗敢加焉拟诸黄钟之不役于他律卽以之定管而无难彼千年之疑窦遂解滞结于连环（卽支齐微七韵无头之说）更连音以纽切又足定等于不刋葢闻详等而略韵者宋时康节之谱详韵而略等者近人亭林之编其功虽密其法尚偏孰若国书之独擅兼二者而俱完较若寘掌洞如隔垣三苍雅之所未发三菩提之所未宣万声具举万音可殚彼鲍卿之杂朶目葢渺焉其抱残而后知天下之声出于喉以启其钥亦收于喉以握其闲何以定母卽取其能生本音者而自叶何以定韵卽择其能收本均者而罔愆缓读之为二字以互括急读之成一音而了然淸声之字则本韵之影母所揽浊声之字则本韵之喻母所甄是则合声之法所以为和而无戾简而不繁者也然向非神明之天纵一一呈露其渊源谁指示夫秩宗以大阐其微言（谓尚书徐文靖公其小学为二文成公之后第一人详见所辑音韵阐微）嗟彼穉蒙未函雅故干禄负惭署名失措旣阙荄兹旋差杕杜马不足一者丧其全虎有踰六者乖其数二首六身之未通一束两缝之莫谕舟二闲则失偏旁门五日或迷推步昧绯衣之小儿讶黄绢之幼妇柳卯虽同焉乌易误迭韵未解卑栖双声致疑互护龙龛之镜未谙蜡顶之话谁遡有孤识字之名何补同文之祚方舌桥而目迷安定居而分部讵知菁华之不朽远轶乎先民之旧制好古者罔疑问奇者小悟岂仅如拓跋之附解于史篇直足令扬子之力穷于油素

　　○五六天地之中合赋（有序幷跋官限敬授民时圣人所先为韵）

　　五六天地之中合当是古语汉志唐志并引之而其解不同亦各有失汉志旣以天五地六各居其中而合乃又引左氏之六气五味而证以国语天六地五之文其意乃以天五地六为中天六地五为中之合析中合二字为两层但考天六地五其数见于素问而素问在七略不载其目颇疑晚出未知其卽国语所指与否若以素问之六气五运言则以水火金土各一而火独兼两故曰六气其与左氏之阴阳风雨晦明不同要之两书所云皆别为一义无关五六中合之旨天道固下济而正不必以其数之偶合于地者当之地道固上行而正不必以其数之偶合于天者当之汉志强为附会似巧实支深宁王氏困学记闻竟谓左氏之说卽素问之说亦因汉志而误也唐志专主大衍卽以五六之中为合尽芟汉志枝叶之语所见是巳而又用六日七分之术谓一月中五卦卽天策六候卽地策则其谬也总之五六中合本属大衍生成之数而五生音六生律厯家由此而出更无可旁牵者予因词科出是题拟作进卷先据唐志以纠汉志又代汉志荅唐志得二首而序以先之

　　闻之凝绩在于抚辰授时必先居敬顺九纪以窥化工审七衡而求元命天效其景地效其响机缄出而理可推天流其苞地流其符法象昭而数可定一先一后阳布德以乗权有屈有申阴含章而听令二始则厯本之所自生二终则闰余之所由剩二微则尚蕴于蒙二章则渐趋于盛而要之自一而九谁为之枢自二而十谁为之枋是以参两备而五位于焉错行兼两成而六爻于焉互应葢十一而奇偶之数皆含亦六十而参伍之机以竟尔其求天元定蔀首五十五位之用可循四十九茎之策可授磅礴纵观微茫细剖五与五相守而音以分六与六相同而律以就音治阳律治阴五六各擅其官音司日律司辰五六各求其偶中宫则八十一分之积穷极忽微黄钟则三寸九分之含幷包羣有以音求律莫非厯数之周分以律审音卽为厯家之统母阏逢当夫干位甲而兼壬星纪宅于坤维子而居丑葢言乎五六之用实贯始而彻终亦萦左而拂右是知数之纪三而变七者圆而神惟五是衷数之纪四而变八者方而知惟六是纽藏往于五原其妙以两化一神知来于六极其变以虚十盈九虽音与律为有常之用总不外于下损而上增日与辰为至动之机或不免于盈前而缩后几疑夫积分之易差定时之难狃要惟此中德之浑仑常见其合符于永久粤稽古史代有先民谓夫律厯同原之秘实卽乾坤成化之门挂象三而揲象四其由始而中者以合而备蓍以七而挂以八其由中而终者以合而神立之为度秉之为钧律通于易宫声所以周于一十二辟厯通于易策数所以遍于三百六旬天地之心于此而见人神之极于此而分是故天中之策以求卦地中之策以定时卦之周于六十有四者如碁之布时之运于七十有二者如轮之驰内卦之策为贞外卦之策为悔一贞一悔而节候定中气之前以增中气之后以减一增一减而秒母齐卦十其六而四为余则分至启闭为之钥时倍其五而二为寄则东西南北补其维葢合二策而均于六百卽通全策而协于当期今夫运行之度见于天幽赞之功归诸圣将以御大中之钧应舂和之令则审音期于克谐治厯要于各正责太史之攸司戒四邻其汝听或以天之数合于地六日辨而岁差齐或以地之数合于天五夜分而刻漏罄彼三统而后争校短而角长五纪以还亦互负而更胜是皆未操乎五六之宫以求其中合之幷是以朓朒之易淆疾徐之难靖若夫天或以六为制地或以五为均气至六期而一备运逢五岁而一巡此乃素问变迁行度之序而非大易生成相得之论至若以六气之发散成五味之氤氲则又左氏之偶纪非轩皇之所陈虽于阴阳化育之功皆别有征而可信而于律厯循环之故未免稍疏而不亲彼徒见其数之适合遂以为其说之可因又乌知夫两家之错见原无当于中合之互文吾故谓汉志之言稍凿未若唐志之议有伦彼折衷于长厯尚无墨守夫畴人方今皇上正南面以继离奠北辰而居所五事协而化育通六顺成而愆伏杜反商下征俱本元气以鼓文明小素大林皆合中声以消惰窳于以勤民之宜于以笃天之祜相风之乌和鸣跳辰之龙就抚方且追踪姚姒接武羲轩参悟于先天中天后天之心画会通于交朔交望交率之眞传握五弦之遗徽声以神运布六觚之妙算意在法先又何有于径围未合之说与夫中西未定之编

　　右赋据唐志纠汉志

　　溯夫精气结而为三辰躔度昭而成七政理乘乎气象数皆至道之纷纶岁纪夫时律厯本一元之合幷参天两地四象之策所生十图九书八卦之爻以定一三七九主乎奇五为之宫二四八十主乎偶六为之柄神行者五鬼行者五五位相得而淸浊分雄鸣者六雌鸣者六六管相乗而倡随盛葢音生于甲六十调迭用其刚柔律生于辰十二均互为其动静斯在若时者罔敢不钦而勅天者其疾用敬今夫轩辕之世巳遥冷伦之书谁授而验葭灰于河内则节可坐而推定秬黍于羊头则法可立而就五兼二变而为七下宫上宫之无愆六以三分而得八正声变声之递奏至若五音各有倍而减淸声之一者用九之首所以虚六律各有同而增准弦之一者归奇之扐所以侑是故以审音者审运五德各嬗其亏盈以分野者分辰六辟同征其休咎日以一十有五而转者五之以三而乘时以二十有四而完者六之以四而究葢天中则譬之玑衡七宿罔或畸东而畸西地中则拟诸瀍涧三涂不须卜左而卜右斯固极之元会运世而匪遥抑亦质之度量权衡而不谬今夫一元资始十日成旬前茅以生数相比后劲以成数相邻若五乃于生数为己屈六乃于成数为方伸生之巳周有资于庀材之力成之伊始未离乎毓产之因一减一增忽为同位或进或退与为互根当其两仪翕聚一缄絪缊错行有道交易有门下降者非故为贬上腾者非妄自尊睢睢盱盱轮轮囷囷苍精见于九道黄牙遍于八垠哲王有作丕示烝民定为音者以通干成为律者以流坤始于一终于九积之卽重五之所出始于二终于十积之卽重六之所分而于是合而求之五行实兼乎六府六事皆运于五辰本天则二十五丝之各协本地则三十六宫之皆春斯晷仪厯象所以起而纪元章蔀所以神是故观象则取其至着备数则取其至齐生于东而竟于冬吹律必期其顺序明者孟而幽者幼推筞尢冺其参差分七十二候以成期昏中旦中之有度通一十九章而置闰大余小余之有时苟稍滋其补凑卽不免于支离况夫五六之数本相调中合之几无偏胜五土之奠定地合于天者罔差六幕之周流天合于地者毕应故气之应日而盈者于五稍过而非有余朔之应月而虚者于六稍歉而非不竞本之眞宰之运所以上协夫太虚着为斯人之程所以仰承于上圣至理不假于旁求要术不劳夫曲证者也若夫六日七分之术一月五卦之文京房首为列算扬雄于焉错陈卦之以五而周旣难辞于纷错候之以六而判实难解于区分然则唐志之取衷于大衍虽巳符乎举正之旨而其标示夫中策尚未见其说易之醇葢自七纬之遗言流传莫辨渐与四圣之奥旨混沓同论彼中孚之居首漫皈依于大易笑月令之改本乃勒石于成均斯乃八能之士所未尽究九术之客所未尽甄其与互易夫五六之说者总之无见于中合之眞彼司厯之附会能无贻误于后人惟我皇上知崇礼卑周规折矩通八十四声之妙不逾五节之循圜合五十二家之遗以推六物之龃吾犹复有严居心无逸作所迎寒迎暑迎日迎月之祀上符乎六气之温凉膏芗膏膻膏臊膏鱻之宜下调夫五味之茹吐斗杓色正玉烛芒寒衡量自心豫调济于浊长淸短枢机在手讵轇轕夫月后日先皇极之时咸若泰阶之符毕宣固宜其陋六甲之四十二轨而黜五子之一十八篇

