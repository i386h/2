<!-- { "loadSidebar": true } -->
宗儒祠旧名三贤祠三贤祠者祠唐李宾客宋周朱二公者也故皆木主弘治间江西按察司佥事提学苏公止模周朱二公像于中而迁李宾客主于别室及副使邵公为提学则又以尝从朱子讲学于洞者十四人从祠之改曰宗儒祠十四人者林择之蔡沈黄干陈宓吕炎吕焘胡泳李燔黄灏彭方周耜彭蠡冯椅张洽也详具书院姓氏志梦阳谨按宗本也法也又尊而主之也大凡为之本而可法使其尊而主之者皆曰宗故山曰岱宗水曰宗海大君曰宗子家之嫡曰大宗皆言尊而主之又为之本而法之也其学也则各以其趋而归之者为宗如史记道者宗清虚阴阳者宗羲和法者宗理名者宗礼墨者宗墨而谓儒家者顺阴阳明教化游文六经留意仁义宗孔子以重其言于道最为高者是以夫归而趋之者亦以为之本而足法焉尔以为之本而足法则必尊之以为之主尊之以为之主则各是其是彼得与我鼎峙而角立于是吾之所谓宗者或几乎熄矣故曰孔子没而微言绝子子没百余年幸而孟轲氏起焉孟轲氏没千余年又幸而周朱二公起焉自周朱二公起于是天下始了然知有孔孟之传莫不趋而归之夫然后吾之宗若山之岱水之海国之大君家之嫡虽有不尊而主之者不可矣故曰周朱者儒之宗也且人孰不欲为圣贤然异境则必迁迁斯变变斯杂杂则流于清虚阴阳法名墨诸家故有虽始了然知 

孔孟之传而终或入于禅者如游酢是也今学于斯者谒而见吾夫子及孟氏又见周朱二公诚惕惕若有辟也曰吾何舍此而从彼于是流者归杂者一变者定迁者还真犹趋嫡趋君趋海趋岱者之为是谁之力使然哉故曰周朱者儒之宗也或问张程诸公不祠曰二公者此其过化之地而朱子实为章明洞学主又是宗也周倡之而朱成之也 

六合亭碑 

传曰上下四方是曰六合是山也登之而见上下四方亭在白鹿洞回流山上是山也四面嶃峭而其上平始予登之而见上下四方也谓知府章曰斯作亭请名予曰六合哉知府章退而谋诸工工曰山高四风毒日撼蚀霜雪西北之飙亭非石为柱易摧也会报有石柱六卧于匡麓扛之来柱棱面也面如其柱数于是亭制凖柱面数而咸六以合岂非天下一至奇至恠事哉是亭也左阚彭蠡五老在右诸足以名矣而不之名者彰六以合也亦大是亭焉耳何也孔子登泰山而小天下志非在山也是故六合者天下之义也人之言曰登不高见不远古今登泰山者多矣何独孔子登而小天下哉譬诸以量受物视其巨 

细为容诚非其人也登之而见五老彭蠡之在前不骇焉而眩者亦鲜矣矧能有上下四方不能有上下四方矧能曰小天下故曰彰六以合者亦以大是亭也孟子曰万物皆备于我矣人之始非与圣殊也然卒不之大者非系于见不见哉故见之远者登必高徒高者非能大者也故予之大是亭也又以俟夫能大者焉耳亭正德六年冬落成厥知府章之功再踰年予复来登之而知府霖从盖知府章亡踰年矣章刘氏惇信有惠政隆庆州人也予不欲泯其功故及其为人 

南新二县在城社学碑 

社学者社立一学以教民之子所以养蒙敛才视化观治者也自庠序教废民之子盖不复学之乡而辄入其县州府学其童子事未之习未知室家长幼之节而业已学先圣礼乐讲朝廷君臣之礼矣按古制里有序乡有庠民秀异者移乡学于庠序庠序之异者移国学于少学诸侯岁贡少学之异者于天子学于太学少学者今县州府学是巳今既不教之乡以为养蒙敛才之地而县州府学势又不得尽蓄其才如此而欲视化以观治难矣是以治天下者忧焉县必里立一学曰社学设师敛才以养其蒙乃其师不曰予养蒙者也顾月征其课金鸡米酒食民之子或苦而不来则辄禀诸官句摄而鞭笞之民见其师非惟不养也而又苦其子曰是役我也则潜贿其胥吏而脱其子贿者脱贫者萃其师必饥饿谢之去官者则顾谓人曰甚或社学之于治乖也兹说行则民志愈惑相扇以成俗至莫可救解　高皇帝尝兹焉忧见其俗莫可救解又值天造初直发艰哉之嗟而止正统间既设提学之官又仰念　高帝之忧之嗟也于是诏天下县里设一学以教累朝因之于勑提学官也必兹谕之云今八十余年矣而天下之社学卒不兴成化初提学江西佥事渐州李公力为此刻石冀望然未闻继其后者也今其所为学毁失亦尽矣古之制诚不宜于今邪抑天不欲复三代之治所谓有君而臣非其臣哉夫先其近则远可屇举乎大则细易力规画详则循之可久予今俾先立社学于省城以为十二府之望十二府各立其社学自为其州县望州县又各立于其城市为诸乡都望诸乡都学则先大乡都以及其小此亦远近细大之义也南新二县者省城县也今立社学一十六曰民彛曰物理曰崇真曰洪恩曰高士曰奎章曰沧洲曰蓼洲曰通济曰高节曰通真南昌学曰思贤曰文奎曰修仁曰崇文曰崇信新建学诸学附城内外布散而相错余谓其官曰学精选教读一如例复其身待之诚礼勿令征课金鸡米酒食而苦民之子勿使民以是为役而潜脱之也教读不才者黜之才者吾将举而用于时又谓之曰自今非社学生其勿入其县州府学曰此古移少学意也于是学又设门子一给其薪水或增屋以处其家室于乎其亦详已亦足为他府州县望焉已如此而犹有所不行其非予辜哉南昌社学始于知县吴守正成之推官李先芳新建知县游琏之为经营二县社学则南昌县学训导达宾云今以其备细镌之石下方立诸分司厅右 

钓台亭碑 

李子游于白鹿之洞顾山历涧谷岭合汨石滩茂林适杪秋之交风行瑟瑟飒飒回视五老峯垂在几榻于是洒然而乐也曰佳哉山矣乃与诸生泝涧搴萝履石而上剔藓考刻步自院门西百步有石突如危如仰而睇之劖曰钓台俯之渟泓鱼跃诸生曰此往者钓鱼处也李子曰吁佳哉乃命即其上作亭焉亭成李子游于其上诸生从李子俯仰良久喟然而叹曰夫予今乃知钓可以喻学也诸生曰夫钓与学同乎李子曰夫钓者饬竿丝缀芳饵元坐盘石之上凝精敛志沾沾而听目亭目亭而视期取必获盖饥需之餔而渴俟之酤也乃竟日而不得一鱼神荒气沮投竿踽踽而归路咏溪歌天日向暮诸生以为苦邪乐邪众皆蹙额弗怿曰若矣李子曰假令以四海为壑明月为钩以虹霓为丝以昆仑为盘石凌云驾鸿超出天地倒视日月钓无不获朝醢巨鳌暮馔修鲸则汝愿之乎众皆掀眉而喜曰愿哉然无能焉李子曰夫钓以鱼学以道故据盘石兀坐竟日期取而必获者计功者也假天地以为钓垂涎于不可必得者骛远者也计功者泥骛远者虚夫泥与虚不可以得鱼而况于学乎是故君子以仁义为竿以彝伦为丝以六艺为饵以广居正位为盘石以道德为渊以尧舜禹汤周孔相传之心法为鱼日涵而月泳之至而后取不躐其等不计不必积久而通小大必获夫然后道可致也是以君子身处一室而神游天地矣夫然后以盘石为昆仑大丝为霓寸钩为月溪壑为四海鲰鮕为鳌鲸此所谓一贯之道也故曰钓可以喻学诸生乃敛色平心再拜而谢曰闻教矣书于石为记 

提学江西分司题名碑 

正德六年夏六月予奉　勑提学江西至则询人摭迹考昔效故缩其太过惩非鉴良久之勃焉若有兴也乃犹惧遗弃之于是以尝提学江西者姓名藉衔刻之碑立诸分司厅左遡予而上得十有四人惟我明受命诸府州县各建学立师养育人材其始惟责之提调之官诸监察巡守者至稽勤惰而已后以绩鲜而奸滋乃始设提学官巡督岁视之然谓非宪不贞也则官之按察之佐谓弗重也则给之勑谓弗专也则　勑监察巡守者勿侵越谓弗行也则使仆提调者以刑谓刑或弗从也则使其紏否而理争何也政不行则教不成政足以行矣乃其身不足以端本约不足以范俗严不足畏仁不足爱有不足倚黜不足惩进不足劝公不足服明不足别迂腐失名实言貌乱厥贞则是官也特赘焉耳矣传曰待其人而后行今议者不谓其人非也顾曰是官赘景泰改元是官遂裁而不设是何异于因噎而废食哉天顺七年则又设之至于今不裁前贼瑾之乱尝议裁是官矣不可而裁其勑内紏否则理争者数条瑾诛诸制复故会某以摈斥搜拔受是官自揣九者无一于巳又惧或失名实乱真也矧又大邦人才拜　命恒怔怔惕若夫前事不忘后事之师今者鉴古者也于是询摭其人考校古昔冀寡过焉耳卒勃焉若有兴者今既以十四人刻之碑予亦名续之来者不曰此赘官也可矣 

王玉 【字　　诸暨县人进士任翰林院修撰升佥事正统七年始设提学官玉首至】陈璲 【字　　临海县人进士任翰林院检讨升佥事正统年至】高旭 【字时旭官县人进士任给事中升佥事景泰元年裁去】李龄 【字　　潮州人举人由教官历御史詹事丞太仆丞升佥事天顺七年至】 夏寅 【字正夫华亭县人进士历南京吏部郎中升副使成化七年至】 锺珹 【字德卿当涂县人进士历大理寺正由佥事升副使成化十四年至】冯兰 【字佩之余姚县人进士改庶吉士历刑部郎中升副使成化二十年至】敖山 【字静之莘县人进士任翰林院编修升副使成化二十三年至】黄仲昭【字仲昭莆田县人进士任翰林院编修改大理寺评事升佥事弘治四年至】苏葵 【字伯诚顺德县人进士任翰林院修升佥事弘治九年至】邵宝 【字国贤无锡县人进士历户部郎中升副使弘治十三年冬至】蔡清 【字介夫晋江县人进士改庶吉士历户部郎中升副使正德三年春至】王崇文【字叔武曹县人进士改庶吉士历户部郎中升副使正德三年春至】 潘秀 【字仁杰江陵县人进士历吏部员外郎兵部郎中升副使正德三年冬至】李梦阳【字献吉庆阳卫人进士历户部郎中降级致仕副使正德六年夏至】 

旴江书院碑 

旴江盖故有书院今莫考其址今之书院则废东岳庙而为之者曰旴江者存故也予按江西郡县江西故楚地其俗好鬼而尚巫于是至所按郡县则今毁其鬼祠顾郡县吏不皆才毁之率亦不大力也今年冬十有一月予至建昌府安知府奎公廉而端厚赵推官汉志超厉而力向往南城知县杨清亦慎密人也闻予言一日而毁其城内外鬼祠尽盖十有五处十四处小鹃社学乃其一为今书院云书院屋议更置为庙为堂为斋为阁为号房为垣为门为坊择士集而讲习而庙故入租一百三十八石七斗又鸣山废庙租八百五十四斗今其田悉归之书院即以瞻集习者书院址东西一十五丈五尺南北二十七丈五尺民居犬牙入者如其直取焉诸所总之知府奎责成推官汉而同知何恩通判兰斌又咸克慎襄厥嘉事予始至建昌也访度其土俗乃喟然而叹曰嗟乎予今乃知利之为祸之大也盖其土俗重贾而轻业儒其言曰夫贾出本而入息岁有程筭相当即不偶不甚远夫儒者劳费而効逖者也即中科第有官职富田宅衣马庇耀其族党然遡其供赡积费不偿所亡矣况未必皆有官职也信如斯言则业儒者亦利耳可畏哉夫儒者读书明理道辨义利者也是故居则事其父兄入学则隆师而亲友有官职则行所学以事其君今谓儒一切图他日田宅衣马而为是业诚贾之不若矣何则贾以利名者也儒者名固义也实则利其终也至于无君父师友兹其祸不可畏哉不可畏哉予既令创是书院择士集习于中复书其土俗于碑俾游子斯者览焉知吾之业非为有官职图田宅衣马苟志田宅衣马莫若从其俗为贾毋混处以祸吾儒 

曲江祠亭碑 

