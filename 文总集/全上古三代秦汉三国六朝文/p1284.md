<!-- { "loadSidebar": true } -->
　　夫灵踪□启，则攀宗靡寻，容像不陈，则崇之必□。於以真□□於上龄，遗形敷于下叶。暨于大代，兹功厥作，比丘慧成，自以影濯玄流，邀逢昌运，率竭诚心，为国造石窟□□糸答皇恩，有资来业，父使持节光禄大夫、洛州刺史始平公奄焉薨放，仰□颜以摧躬□匪乌在□遂□亡父造石像一区，愿亡父神飞三□，知周十地。□玄照则万□□□，震慧向则大千斯□。元世师僧父母眷属，凤翥道场，鸾腾兜率，若悟落人间，三槐独秀，九棘云敷，五□群生，咸同斯愿。太和廿二年九月十四日讫，朱义章书，孟达文。（碑拓本）。
　　◎高肇
　　肇字首文，渤海莜人。孝文昭皇后之兄。景明初，封平原郡公，拜尚书左仆射、领吏部、冀州大中正。尚孝文妹高平公主，迁尚书令。延昌初，迁司徒。孝明即位，赐死。灵太后临朝，赠营州刺史。永熙中，赠侍中、太师、大丞相、太尉、录尚书事、冀州刺史。
　　◇奏请以元和子伯宗袭爵河南王
　　和太和中出为沙门，让爵于鉴。鉴后以和子显年在弱冠，宜承基绪，求逊王爵，以归正胤。先朝诏终鉴身，听如其请。鉴既薨逝，和求袭封。谨寻诏旨，听传子显，不许其身。和先让后求，有乖道素，请令伯宗承袭。（《魏书·河南王曜附传》。元和与弟鉴子伯宗竞求承袭，尚书令肇奏。）
　　◇奏定大枷
　　臣等闻王者继天子物，为民父母，导之以德化，齐之以刑法，小大必以情，哀矜而勿喜，务于三讯五听，不以木石定狱。伏惟陛下子爱苍生，恩侔天地，疏网改祝，仁过商后。以枷杖之非度，愍民命之或伤，爰降慈旨，广垂昭恤。虽有虞慎狱之深，汉文恻隐之至，亦未可共日而言矣。谨案《狱官令》：诸察狱，先备五听之理，尽求情之意，又验诸证信，事多疑似，犹不首实者，然后加以拷掠；诸犯年刑已上枷锁，流徙已上，增以丑械，迭用不俱。非大逆外叛之罪，皆不大枷、高丑、重械，又无用石之文。而法官州郡，因缘增加，遂为恒法。进乖五听，退违令文，诚宜案劾，依旨科处，但踵行已久，计不推坐。检杖之大小，鞭之长短，令有定式，但枷之轻重，先无成制。臣等参量，造大枷长一丈三尺，喉下长一丈，通颊木各方五寸，以拟大逆外叛；丑械以掌流刑已上。诸台、寺、州、郡大枷，请悉焚之。枷本掌囚，非拷讯所用。从今断狱，皆依令尽听讯之理，量人强弱，加之拷掠，不听非法拷人，兼以拷石。（《魏书·刑罚志》。永平元年七月，尚书令高肇、尚书仆射清河王泽、尚书邢峦、李平、江阳王继等奏。又见《通典》一百六十四。）
　　◇奏使刘芳更造乐器
　　案太乐令公孙崇所造八音之器并五度五量，太常卿刘芳及朝之儒学，执诸经传，考办合否，尺寸度数，悉与《周礼》不同。问其所以，称必依经文，声则不协，以情增减，殊无准据。窃惟乐者皇朝治定之盛事，光赞祖宗之茂功，垂之后王。不刊之制，宜宪章先圣，详依经史。且二汉、魏、晋历诸儒哲，未闻器度依经，而声调差谬。臣等参议，请使臣芳准依《周礼》更造乐器，事讫之后，集议并呈，从其善者。（《魏书·乐志》。永平二年秋，尚书令高肇、尚书仆射清河王怿等奏言。）
　　◇奏请推处僧暹等逼召僧祗户
　　谨案：故沙门统昙曜，昔于承明元年奏凉州军户赵苟子等二百家为僧户，立课积粟，拟济饥年，不限道俗，皆以拯施。又依内律，僧户不得别属一寺。而都维那僧暹、僧频等进违成旨，退乖内法，肆意任情，奏求逼召，致使吁嗟之怨，盈于行道，弃子伤生，自缢溺死五十馀人。岂是仰赞圣明慈育之意，深失陛下归依之心。遂令此等行号巷哭，叫诉无所，至乃白羽贯耳，列讼宫阙。悠悠之人，尚为哀痛，况慈悲之士，而可安之。请听苟子等还乡课输，俭乏之年，周给贫寡，若有不虞，以拟边捍。其暹等违旨背律，谬奏之愆，请付昭玄，依僧律推处。（《魏书·释老志》。尚书令高肇奏言。）
　　◎高显
　　显，肇弟。景明初，封澄城郡公，拜侍中，出授护军高丽国大中正。
　　◇奏请勒铭射所
　　伏见亲御弧矢，临原弋远，弦动羽驰，矢镞所逮三百五十馀步。臣等伏惟陛下圣武自天，神艺夙茂，巧会《驺虞》之节，妙尽矍圃之仪。威剩余攸叠，兕慑气，才猛所振，劲憝弭心，足以肃截九区，赫服八宇矣。盛事奇迹，必宜表述，请勒铭射宫，永彰圣艺。（《魏书·高聪传》。世宗于河南怀界亲射矢一里五十馀步，侍中高显等奏。）

卷四十九
◎萧宝夤
　　宝夤字智亮，南兰陵武进人。齐明帝第六子。建武初封建安王。永元末，授车骑将军。为张欣、泰王灵秀所拥立。寻败见执，东昏不罪，以为荆州刺史。和帝即位，以为卫将军南、徐州刺史。梁武将革命，惧诛来奔。宣武以为镇东将军、扬州刺史，丹阳郡公，加号齐王。正始初，改封梁郡公，以锺离之败免。永平末，假安南将军。延昌初，除安东将军、瀛州刺史。迁抚军将军、冀州刺史。灵太后临朝，除镇东将军。熙平初，授左光禄大夫、殿中尚书。神龟中，除车骑将军、徐州刺史。正光中，徵为车骑大将军、尚书左仆射。莫折、念生僭号，出为西道行台。拜侍中、骠骑大将军，假大将军、尚书令，进司空。以泾州之败恕死为民。寻除征西将军、雍州刺史，假车骑大将军、西讨大都督。念生平，除车骑将军、尚书令。以孝昌三年十月自立为皇帝，改元隆绪，国号齐。为其下侯终德所败，奔万俟、丑奴，丑奴以为太傅。永安三年，与丑奴俱为尔朱天光所擒，送京师赐死。
　　◇考功表
　　臣闻《尧典》有黜陟之文，《周书》有考绩之法，虽其源难得而寻，然条流抑亦可知矣。大较在于官人用才，审于所莅；练迹校名，验于虚实。岂不以臧否得之馀论，优劣著于历试者乎？既声穷于月旦，品定于黄纸，用效于名辈，事彰于台阁，则赏罚之途，差有商准；用舍之宜，非无依据。虽复勇进忘退之俦，奔竞于市里，过分亡涯之请，驰骛于多门；犹且顾其声第，慎其与夺。器分定于下，爵位悬于上，不可妄叨故也。
　　今窃见考功之典，所怀未喻，敢竭无隐，试陈万一。何者？窃惟文武之名，在人之极地；德行之称，为生之最首。忠贞之美，立朝之誉，仁义之号，处身之端，自非职惟九官，任当四岳，授曰尔谐，让称俞往，将何以克厌大名，允兹令问。自比已来，官罔高卑，人无贵贱，皆饰辞假说，用相褒举。泾、渭同波，薰犹共器，求者不能量其多少，与者不复核其是非。遂使冠履相贸，名与实爽，谓之考功，事同岩涉，纷纷漫漫，焉可胜言。
　　又在京之官，积年一考。其中或所事之主迁移数四，或所奉之君身亡废绝，或具寮离索，或同事凋零，虽当时文簿，记其殿最，日久月深，驳落都尽，人有去留，谁复掌其勤堕？或停休积稔，或分隔数千，累年之后，方求追访声迹，立其考第。无不苟相悦附，共为唇齿，饰垢掩疵，妄加丹素，趣令得阶而已，无所顾惜。贤达君子，未免斯患；中庸已降，夫复何论。官以求成，身以请立，上下相蒙，莫斯为甚。
　　又勤恤人隐，咸归守令，厥任非轻，所责实重。然及其考课，悉以六载为程，既而限满代还，复经六年而叙。是则岁周十二，始得一阶。于东西两省、文武闲职、公府散佐、无事冗官，或数旬方应一直，或朔望（《通典》作「弦朔」。）止于暂朝，及其考日，更得四年为限。是则一纪之中，便登三级。彼以实劳剧任，而迁贵之路至难；此以散位虚名，而升陟之方甚易，何内外之相悬，令厚薄之如是！
　　又闻之，圣人大宝曰位，何以守位曰仁。孟子亦曰：仁义忠信天爵也，公卿大夫人爵也。古之人修其天爵而人爵从之。故虽文质异时，污隆殊世，莫不宝兹名器，不以假人。是以赏罚之柄，恒自持也。至乃周之蔼蔼，五叔无官，汉之察察，馆陶徒请。岂不重骨肉、私亲亲？诚以赏罚一差，则无以惩劝；至公暂替，则觊觎相欺。故至慎至惜，殷勤若此。况乎亲非肺腑，才乖秀逸；或充单介之使，始无汗马之劳；或说兴利之规，终惭十一之润。皆虚张无功，妄指赢益，坐获数阶之官，藉成通显之贵。于是巧诈萌生，伪辩锋出，役万虑以求荣，开百方而逐利。握枢秉钧者，亦知其若斯，但抑之则其流已注，引之则有何纪极。
　　夫琴瑟在于必和，更张求其适调。去者既不可追，来者犹或宜改。案《周官》太宰之职：岁终，则令官府各正所司，受其会计，听其致事，而诏于王；三岁，则大计群吏之治而诛赏之。愚谓今可粗依其准，见居官者，每岁终，本曹皆明辨在官日月，具核才行能否，审其实用而注其上下，游辞宕说，一无取焉。列上尚书，覆其合否。如有纰谬，即正而罚之，不得方复推诘委否，容其进退。既定其优劣善恶，交分庸短，下第黜凡，以明法干，务忠清甄能，以记赏总而奏之。经奏之后，考功曹别书于黄纸油帛，一通则本曹尚书与令、仆印署，留于门下，一通则以侍中、黄门印署，掌在尚书。严加缄密，不得开视，考绩之日，然后对共裁量。如此，则少存实录，薄止奸回。其内外考格，裁非庸管，乞求博议，以为画一。若殊谋异策，事关废兴，遐迩所谈，物无异议者，自可临时斟酌，匪拘恒例。至于援流引比之诉，贪荣求级之请，如不限以关键，肆其傍通，则蔓草难除，涓流遂积，秽我彝章，挠兹大典。谓宜明加禁断，以全至治，开返本之路，杜浇弊之门。如斯，则吉士盈朝，薪载焕矣。（《魏书·萧宝夤传》，又略见《通典》十五。）
　　◇论萧正德来降表
　　伏见扬州表，萧正德自云避祸，远投宸掖，背父叛君，骇议众口，深心指趣，厥情难测。
　　臣闻立身行道，始于事亲，终于事君。故君亲尽之以恒敬，严父兼之以博爱。斯人伦之所先，王教之盛典。三千之罪，莫大于不孝。毁则藏奸，常刑靡赦。所以晋恭获谤，无所逃死；卫菟受诬，二子继没。亲命匪弃，国孰无父？况今封豕尚存，长蛇未灭，偷生江表，自安毒，而正德居犹子之亲，窃通侯之贵，父荣于国，子爵于家，履霜弗闻，去就先结。隔绝山淮，温清永尽，定省长违，报复何日？以此为心，心可知矣。
