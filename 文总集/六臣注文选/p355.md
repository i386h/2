<!-- { "loadSidebar": true } -->
　　【蔡邕曰地体沈而气升天道浮而气降升降交错则众类同矣　善曰国语曰夏禹能平水土以品处庶类者也老子曰有物混成先天地也　铣曰沈浮之气相交杂众类混合而成其形】肇命民主五徳初起【蔡邕曰民主者天子也尚书曰成汤简代夏作民主五徳五行之徳自伏羲以下帝王相代各据其一行始于木终于水则复始也　铣曰肇始也五徳谓五行也言帝王以五行相承乃初起足法也】同于草昧混之中【蔡邕曰易曰天造草昧混犹溷浊　翰曰天地初开至理无名之君则同经于草创防昧混之中】逾绳越契寂寥而亡【无】诏者系不得而缀也【蔡邕曰言结绳书契以往其道寂寥而亡声莫能以相告故易系不得缀连也缀知锐切　翰曰逾越常理寂寥无言而后世之君系之不连缀也诏言也】厥有氏号绍天阐绎【亦】莫不开元于太昊皇初之首上哉夐乎其书犹可【善本无可】得而脩也【蔡邕曰所依为氏也号功之表也号太昊曰伏羲炎帝曰神农黄帝曰轩辕少昊曰金天颛顼曰髙阳帝喾曰髙辛尧曰陶唐舜曰有虞绍天阐绎宗绍天地开道人事　向曰其有名氏号令之君绍继天下开治万物者莫不始于太昊之主以为帝皇之首上古逺乎其书尚可得脩治也阐开也绎治也夐逺也】亚斯之世【善本作代】通变神化函光而未曜【翰曰亚次也言次此太昊以上变通神化其光不见则难可知也】若夫上稽干则降承龙翼而炳诸典谟以冠徳卓绰【善本作絶】者莫崇乎陶唐【善曰翼法也言陶唐上能考天之则下能承龙之法也龙法龙图也春秋合诚图黄帝徳冠帝位　铣曰稽考干天降下也龙翼谓龙飞也炳明卓髙绰寛冠首也陶唐尧也言上考天道之则下承龙飞利物之道则明着于典谟以为百王之首高大寛逺者莫崇于尧也】陶唐舍而禅有虞有虞【五臣本作有虞虞】亦命夏后稷契熙载越成汤武股肱既周天廼归功元首将授汉刘【蔡邕曰天有五行之序尧与四臣各据其一行而尧为之正四臣已徧故归功元首之子孙而授汉刘也髙祖始于沛公起兵入闗后为汉王以即尊位故遂曰汉也春秋左氏传曰陶唐氏既衰其后刘累者在夏为御龙氏在商为豕韦氏在周为唐杜氏成王灭唐宣王杀杜伯杜伯之子隰叔奔晋其后士防奔秦而复归其子留秦者为刘氏以是明之汉为尧后　善曰尚书曰熙帝之载尚书咎繇歌曰元首明哉股肱良哉　翰曰尧位不授其子禅舜舜亦不授其子而让禹稷契佐治能广尧事夏氏之后逺成汤之业汤复逺成武王之祚夏殷周悉有至徳股肱备也则尧之道广知舜禹贤圣之资以至于此而天乃归功于尧将授汉命以为天子也熙广载事越逺也元首谓尧也】俾其承三季之荒末值亢龙之灾孽悬象闇而恒文乖彛伦斁而旧章缺【善曰国语郭偃曰夫三季王之亡宜也韦昭曰季末也三季王桀纣幽王也易曰亢龙有悔穷之灾也又曰易曰悬象着明莫大乎日月尚书曰帝乃震怒弗畀洪范九畴彛伦攸斁左氏传曰季桓子命藏象魏曰旧章不可忘也　向曰俾使也三季谓夏殷周之末也言使汉承三代荒乱之末值亢龙悔穷之灾日月暗昧星辰乖错常理败坏古书亏缺圣教防矣而汉能脩之易云亢龙有悔穷之灾也孽亦灾也悬象恒文日月星也彛常伦理斁败也旧章古书也】故先命圣使缀学立制【善曰圣孔子也荘子曰夫虚静恬淡圣素王之道也春秋孔演图曰丘制命帝卯行也　铣曰言汉室既兴先命习圣之教者使缀于学斆立其制度补其缺治其乱】宏亮洪业表相祖宗赞扬廸哲【善本作喆　蔡邕曰相助也始受命为祖继中为宗皆不毁庙之称也言仲尼之作亦显助祖宗扬明其蹈喆之徳　向曰宏大亮举表立相助廸蹈哲智也言大举洪业立助祖宗賛扬前古以蹈圣哲之迹谓圣王之道】备哉粲烂真圣【善本作神】明之式【善本有也字　向曰古道既备粲烂然其有文章也式法也】虽臯防衡旦宻勿之辅比兹【善本无兹】褊矣【蔡邕曰兹孔子也　善曰谓臯陶后防阿衡周旦也宻勿僶俛也　铣曰褊小也言古道之兴皆由孔子神明之法式则虽臯陶之徒僶俛同心为之辅佐功成徳广比此亦小也】是以髙光二圣宸【五臣本作辰】居其域【蔡邕曰言髙祖光武如北辰居其所而众星共之　翰曰同蔡注言有徳也域所也】时至气动乃龙见渊跃【善曰易曰见龙在田或跃于渊　向曰天命既至则候时而动其出也如龙潜而见天下文明而人利见之似龙跃于渊自试欲飞之意也易乾卦九四云或跃在渊自试也】拊翼而未举则威灵纷纭【铣曰拊翼未举欲飞也纷纭盛多貌】海内云蒸雷动电熛【必摇反　良曰威徳振动也熛飞也】胡缢【一智】莽分尚【五臣作上】不涖其诛【蔡邕曰言二祖即位胡亥王莽皆先已诛天之所为先除也　善曰史记曰始皇崩赵髙立子胡亥为太子袭位为二世皇帝后陈胜等反赵髙乃使阎乐诛二世二世自杀汉书曰王莽地皇四年十月汉兵従宣平城门入城中少年朱弟等恐见虏掠私烧其室门呼曰虏王莽何不出来降莽避火之渐台众兵上台商人杜吴杀莽军人裂莽尸　向曰髙光二圣威灵之盛故胡亥死而王莽诛分散谓身首相离也言天子亦不临而杀之者皆已自诛缢而死涖临也】然后钦若上下恭辑【善本作揖】羣后正位度宗【蔡邕曰度居也宗尊也言二王既除乱诸侯推而尊之然后敬顺天地恭揖诸侯正位居尊也　善曰易曰君子正位凝命　向曰钦敬若顺也敬顺天地之义集其诸侯正位而就其尊号也谓即天子位也羣后诸侯也度就宗尊也】有于徳不台【五臣本台作怠字兼有嗣字】渊穆之让【蔡邕曰渊穆深美之辞也　善曰尚书曰舜让于徳不嗣汉书音义韦昭曰古文台为嗣　翰曰二圣既除暴乱诸侯推而尊之乃将让于有徳者自谦不能嗣于古先圣帝明王之列此深美之让也渊深穆美也】靡号师矢敦奋防之容【蔡邕曰矢陈也敦勉也毛诗曰矢于牧野　善曰言汉取天下无名号师众陈兵诰誓劝勉秉旄奋防之容防与麾音义同　铣曰靡无师众矢陈敦勉也言二圣取天下无号令兵众陈列勉劳奋击指防之容也盖以威徳自定也防与麾同】葢以膺当天之正统受克让之归运【善曰尚书曰诞膺天命又曰允恭克让　向曰言当天心之正理以膺天命授尧尧能让归功之运也言尧允恭克让汉受其福也】蓄炎上之烈精蕴孔佐之陈云尔【蔡邕曰谓火汉之徳也蓄聚也　善曰尚书曰火曰炎上孔佐即孔子也能表相祖宗故曰佐　翰曰蓄蕴皆积也言汉徳之盛如火炎上有其光明孔子垂诗书礼乐以助相于时大陈王道亦如辅佐汉室矣礼乐既盛故云蕴也】洋洋乎若徳【良曰洋洋美也若顺也】帝者之上仪诰誓所不及已【蔡邕曰本事曰诰戎事曰誓　济曰诰誓谓尚书也言汉帝之仪则尚书所载亦不及也】铺观二代洪纎之度其赜【士责】可探也【蔡邕曰洪大也纎细也　善曰周易曰探赜索隐　铣曰铺布也言布观殷周二代大小之度其幽深之迹亦可探究也洪大纎细也赜幽深也】并开迹于一篑【善本作匮】同受侯甸之【五臣本有所】服奕世勤民以方伯统牧【善曰言殷周二代初皆微开迹于一篑并受夏殷侯甸之服勤劳治人或为方伯或为统牧也论语曰虽覆一篑桓子新论曰汤武则久居诸侯方伯之位徳恵加于百姓纪年曰武乙即位周王季命为殷牧师也　翰曰汤及文王累世开迹自于卑微如起一篑之土以成其山渐为诸侯奕世勤劳以抚下人为一方之长统养百姓也篑土笼也侯甸诸侯之国也伯长牧养也】乘其命赐彤弧黄钺之威用讨韦顾黎崇之不恪【蔡邕曰韦豕韦顾已姓之国皆夏诸侯黎崇殷诸侯也汤文王诛之毛诗曰韦顾既伐又曰既伐于崇作邑于丰书曰西伯既戡黎　善曰乗因也言因其命赐以彤弓黄钺乃始征伐也　向曰汤文二王皆承夏殷之盛用讨不敬也弧弓也黄钺金饰斧也韦顾黎崇皆国名也皆不敬天子之命汤文奉命征之恪敬也】至于参【三】五华夏京迁镐【皓】亳【善曰参五谓参五分之也言殷周参五而分华夏之地然后乃始迁京于镐亳也论语曰参分天下有其二以服事殷解嘲曰四分五割并为战国毛诗曰考卜惟王宅是镐京毛苌曰武王作邑于镐京尚书汤诰曰王归自夏至于亳孔安国传曰汤迁于亳　良曰周后稷至公刘遭夏乱去邰之豳一也至太王为戎狄所偪迁于岐二也又居镐三也殷汤至盘庚凡五迁都故曰三五也天子所居曰华夏京大也镐亳地名】遂自北面虎螭其师革灭天邑【蔡邕曰天邑天子邑也　善曰北面臣位也虎螭如虎如螭也史记武王曰勉哉夫子如虎如罴如豺如离徐广曰离音义训并与螭字同尚书曰肆予敢求尔于天邑啇　济曰汤武王自北面臣位用龙虎之兵攻灭桀纣以升天子之位也螭龙也言其兵猛如虎威如龙也师兵也革改也天邑天子之邑也】是故谊士华而不敦武称未尽濩有慙徳不其然与【蔡邕曰武周乐也濩殷乐也孔子曰韶尽美矣又尽善也谓武尽美矣未尽善也舜禅而周伐故未尽善也延陵季子聘鲁观乐见舞大濩者曰圣人之也而犹有慙徳耻于始伐也岂不然乎　善曰左氏传哀伯曰武王克商迁九鼎于雒邑义士犹或非之　铣曰汤以臣伐君故古今义士以为华薄之事不为敦厚之道也武濩同蔡注皆以臣伐君也不其然与犹岂不如此】亦犹于【乌】穆猗那翕纯皦【皎】绎【亦　蔡邕曰周颂曰于穆清庙商颂曰猗欤那欤孔子曰始作翕如也従之纯如也皦如也绎如也　翰曰此商颂周颂美殷周用乐于宗庙之中也于穆猗那皆美也翕纯皦绎盛明之貌皆谓大也】以崇严祖考殷荐宗配帝【善曰周易曰先王作乐崇徳殷荐之上帝以配祖考　向曰严敬殷厚荐进宗尊帝天也言所以崇敬祖考厚进馨香尊配享于上帝也】发祥流庆对越天地者【蔡邕曰对答也　善曰毛诗曰对越在天郑曰越于也　济注同】舄奕乎千载岂不克自神明哉【蔡邕曰舄奕光曜流行貌　善曰言二代以臣伐君尚能作乐配天岂不能自神明其道哉周易曰圣人以此斋戒以神明其徳　向曰舄长奕盛克能也自犹事也言所以长盛千载者岂不由能事鬼神哉】诞略有常审言行于篇籍光藻朗而不渝耳【五臣本无耳字　善曰言二代神明其道大略有常但审言行于篇籍光藻明而不变言无殊功也　铣曰诞大朗明渝变也言大略有古之常道审言行于礼乐篇籍光其文藻明而不变】矧夫赫赫圣汉巍巍唐基泝测其源乃先孕虞育夏甄殷陶周【蔡邕曰言测度汉本至唐乃任舜育禹化契成稷皆为之父母模范也　善曰扬子法言曰甄陶天下其在和乎李注曰埏埴为器曰甄陶　向曰矧况也泝上也况我大汉以尧为基上测源流以至深逺乃孕育舜禹而作为殷周矣谓舜禹尧臣也契汤之先祖亦事尧也稷周之祖亦尧臣也故如孕而生之育而长之甄陶而成也甄谓以土烧器也】然后宣二祖之重光袭四宗之缉熙【蔡邕曰宣徧也袭因也髙祖光武为二祖孝文曰太宗孝武曰世宗孝宣曰中宗孝明曰显宗二祖重光天下四宗盛美相因而起也　善曰尚书王曰昔我君文王武王宣重光毛诗曰维清缉熙文王之典　良曰缉熙明也】神灵日照光被六幽【蔡邕曰六幽谓上下四方也尚书曰光被四表格于上下　向曰言天子神灵如日照天下　也六幽谓天地四方幽逺之处】仁风翔乎【五臣作于】海表威灵行乎鬼区【蔡邕曰鬼区絶逺之区也　善曰尚书曰方行天下至于海表鬼区即鬼方也毛诗曰覃及鬼方毛苌传曰鬼方逺方也铣曰区方也鬼方蛮夷逺国也】慝【善本作匿】亡【无】回而不泯微胡【五臣本作琐】而不頥【善曰頥养也何细而不养言皆养也　济曰邪恶者无不絶而杀之微细者无不安而养之慝恶回邪细頥养也】故夫显定三才昭登之绩匪尧不兴【蔡邕曰言明定天地人之道明登天之功非尧莫能兴也尚书曰昭登于上　善曰周易曰易有天道焉有地道焉兼三才而两之　良曰三才天地人也昭明登成绩功也言明定三才明成其功非尧不能兴也】铺闻遗策在下之训匪汉不厥道【善曰言布闻古之遗防圣徳在下之训非汉不能道毛诗曰明明在下毛苌诗传曰文王之徳明明在天下谓天之下也翰曰铺布也遗防谓古之典防有所阙遗者也在下之训谓政教流训于下也言布脩古者阙遗之防使闻于天下政教流训于时则非汉徳不其道也】至于经纬乾坤出入三光【蔡邕曰言使日月星辰出以其节入以其期亡朒朓侧匿盈缩之异也　善曰言汉之道能经纬天地出入三光也淮南子曰覆天载地纮宇宙而章三光也　向曰经纬犹政治也三光日月星也使其出入躔次不出其道】外运浑元内霑豪【五臣作毫】芒【善曰言汉道外则运行于浑元内则沾润于豪芒言巨细咸被也　济曰外则运行造化之气内则渥恩霑于微细也浑元造化之气毫芒物之微细也】性类循【五臣作脩】理品物咸亨其已久矣【善曰易曰品物咸亨　铣曰性生也品物谓万物也亨通也言物得所其已久矣】盛哉皇家帝世徳臣列辟功君百王荣镜宇宙尊亡与亢【蔡邕曰上下四表曰宇往古来今曰宙　善曰言汉之徳能臣古之列辟其功又为百王之君也　良曰帝世谓与尧继世也　翰曰徳臣谓有徳之臣也列辟谓百官也功君谓有功之君也百王谓诸侯王也皆得其才能荣名镜照于宇宙则天子之道尊荣自古帝王无与敌者亢敌也】乃始防巩劳谦兢兢业业贬成抑定不敢论制作【蔡邕曰巩亦劳也　善曰易曰劳谦君子有终吉尚书曰兢兢业业一日二日万几礼记曰王者功成作乐治定制礼　向曰防敬也巩劳也言汉有此威徳乃犹谨敬劳谦戒慎自贬其成功之议自抑其安定之理不敢论制作封禅之事言至谦也】至于迁正黜色賔监【平】之事涣扬防内【蔡邕曰汉承周后当就夏正以十二月为年首而秦以十月为年首高祖又以十月至霸上因而不改至武帝太初始改焉贾谊公孙臣等议以汉土徳服色尚黄至光武中乃黜黄而尚赤立殷后曰绍嘉公周后曰承休公以賔而监二代矣于四者宣扬海内制作之事犹未章也　善曰礼记曰圣人南面而治天下也改正朔易服色　铣曰迁正改正朔也黜色易服色也賔监谓光武封殷后曰绍嘉公周后曰承休公以賔客礼之所以敬视此二代之礼乐涣然盛扬于天下也监视也防内天下也】而礼官儒林屯用笃诲之士不传祖宗之髣髴虽云优慎无乃葸【死】与于是三事岳牧之寮佥尔【五臣作人】而进曰【蔡邕曰慎而无礼则葸　善曰优谓优游也尚书大传曰周公作乐优游三年毛诗曰三事大夫莫肯夙夜尚书曰内有百揆四岳外有州牧侯伯　向曰言礼官既不能传述帝道三公岳牧之官皆欲进言于帝也三事三公也寮官佥皆也】陛下仰监唐典中述祖则【向曰髙祖之则也】俯蹈宗轨【铣曰俯下也世宗武帝封禅之轨则也】躬奉天经【善曰孝经曰夫孝天之经也　良曰孝者天地之经言天子身行孝道】惇【敦】睦辨章之化洽【善曰尚书曰惇叙九族九族既睦平章百姓辨与平古字通也　翰曰惇厚九族和睦上下辨析章服其化已洽矣】廵靖黎蒸懐保鳏寡之恵浃【祖颊反　蔡邕曰懐安也保养也　善曰廵靖廵狩而安之也毛诗曰日靖四方尚书周公曰怀保小民恵鲜鳏寡　济曰廵谋天下众庶之人懐安鳏寡之徒其恵浃也浃洽也】燔【扶元】瘗悬【善本作县】沈肃祗羣神之礼备【善曰尔雅曰祭天曰燔柴祭地曰瘗埋祭山曰庋悬祭川曰浮沈　向曰此言祭天地山川也肃秪皆敬也】是以来仪集羽族于观魏【蔡邕曰貌恭体仁则鳯皇来仪　善曰尚书曰鳯皇来仪家语子夏曰商闻山书曰羽虫三百有六十而鳯为之长　铣曰来仪鳯也言感天子之徳乃与常鸟之族集于阙下观魏皆阙也】肉角驯毛宗于外囿【蔡邕曰视明礼脩则麒麟来应善曰广雅曰麒麟狼题肉角家语子夏曰毛虫三百有六十而麟为之长良曰肉角麟也乃与常兽之类驯于外囿之中驯顺也毛谓兽也养兽之处曰囿】扰缁文皓质于郊【蔡邕曰思睿信立则白虎扰善曰驺虞也　翰曰扰游缁黑皓白也郭外曰郊此谓驺虞瑞兽黑文白质也】升黄辉采鳞于沼【蔡邕曰聼徳知正则黄龙见　善曰礼记曰龟龙在宫沼　济曰此谓黄龙也天子有至徳则黄龙见】甘露宵零于丰草【蔡邕曰徳至天则甘露降　善曰毛诗曰湛湛露斯在彼丰草　铣曰宵夜丰盛也】三足轩翥于茂树【蔡邕曰乌反哺之乌至孝之应也　善曰楚辞曰鸾鸟轩翥而翔飞　向曰三足乌也轩飞貌翥飞也】若乃嘉谷灵草竒兽神禽应图合牒穷祥极瑞者朝夕坰牧【蔡邕曰天子寰内也　良曰图牒皆图书之类也言祥瑞朝夕见于坰牧也林外曰坰郊外曰牧】日月邦畿卓荦方州洋溢乎要荒【翰曰日月之下邦畿之内竒异卓荦之瑞生于帝都洋溢于逺国也方州帝都也洋溢言多也要荒逺国也】昔周【善本无周】姬有素雉朱乌秬黄【莫侯】之事耳【善曰素雉白雉也太公金匮曰武王代殷四夷闻各以来贡越裳献白雉重译而至尚书帝验曰太子发渡河中流火流为乌其色赤毛诗曰诞降嘉谷惟秬惟秠尔雅曰秬黑黍也韩诗外传曰贻我嘉薛君曰大麦也　向曰昔周成之时有白雉赤乌之瑞黑黍黄麦之秀皆为瑞也秬黍麦也】君臣动色左右相趋【铣曰谓周之君臣喜悦其嘉瑞故动色而相趋也】济济翼翼峨峨如也【善曰毛诗济济多士又曰小心翼翼尔雅曰翼翼敬也毛诗曰奉璋峨峨　向曰皆盛多貌也】葢用昭明夤畏承聿懐之福【蔡邕曰毛诗曰昭事上帝聿懐多福　善曰尚书曰严恭夤畏　济曰夤敬聿脩怀安也言嘉此瑞者葢用昭明鬼神之感敬畏上天之命奉脩先王之美安于兆人以成多福故作封禅】亦以宠灵文武贻燕【五臣作宴】后昆覆以懿铄【善曰左氏传防啓疆曰辱见寡君宠灵楚国毛诗曰贻厥孙谋以燕翼子尚书曰垂裕后昆　良曰又益神灵于文武二王遗安后嗣覆以美盛之徳也宠益贻遗宴安昆嗣懿美铄盛也】岂其为身而有颛【五臣本无而有二字颛作专】辞也【向曰成王所以封禅者岂为其身而为专擅之辞也葢以光祖考之徳】若然受之亦宜勤恁【而深】旅力以充厥道【蔡邕曰恁思也旅陈也　向曰若如此受命之事汉亦宜勤思陈力以受封禅之事以充美祖考之道也恁思旅陈也】啓恭馆之金縢御东序之秘寳以流其占【蔡邕曰恭馆宗庙金縢之所在东序墙也尚书曰颛顼河图雒书在东序流演也雒书皆存亡之事尚览之以演祸福之验也　向曰啓开也恭馆置金縢之所也金縢周公请命之书藏之于匮缄之以金书云天球河图在东序东序东厢也秘寳则河图也此二物皆可以占验受命之事故开而进之以流传其占也】夫图书亮章天哲也【蔡邕曰亮信也章明也言河图洛书至信至明而出天赐之使视而行之　翰曰亮信章明哲智也言图书者所以示信天命以明贤哲之道也】孔繇先命圣孚也【蔡邕曰繇道也言孔子先定道诚至信也　济曰孔子之道先王教命圣人信而行之也孔谓孔子也繇道孚信也】体行徳本正性也【蔡邕曰体行正性习尧所履今天子复蹈之】逢吉丁辰景命也【蔡邕曰言逢此吉当此时者皇天之大命也　良曰丁当也景明也言逢其吉瑞当于嘉辰此王者之明命也】顺命以创制【蔡邕曰易曰汤武革命顺乎天应乎人　铣曰顺天命以创立封禅之制】因定以和神【蔡邕曰制定作乐以和人神　向曰因天下治定以和鬼神以事封禅】荅三灵之蕃【烦】祉展放唐之明文【善曰三灵天地人也已见陆机髙祖功臣颂尚书璇玑钤曰平制礼乐放唐之文　翰曰封禅者所以荅天地人之多福广帝尧之明徳矣蕃多祉福展广也放唐谓尧也】兹事体大而允寤寐次于【五臣本作圣】心瞻前顾后【善曰允信也次止也言此事体大式张大信能寤寐常止于圣心不可忘也大戴礼曰神明自得圣心备矣前谓前代帝王后谓子孙也　向注同】岂蔑清庙惮勑天命也【五臣本无命字也作乎　善曰蔑轻惮难也勑正也言封禅之事皆述祖宗之徳今乃推让岂轻清庙而难正天命乎毛诗序曰清庙祀文王也尚书曰勑天之命　翰曰言天子可以瞻前顾后封禅之事皆以光扬宗庙以开洪业以示万代岂复轻祖而难告天者乎清庙祖考庙也勑告也】伊考自遂古乃降戾爰兹作者七十有四人【善曰伊维也遂古逺古也戾至也言自逺古以来至于此也楚辞曰遂古之初谁传道之古封禅者七十二君今加之二汉是七十四人也　向注同降下爰于此谓汉也】有不俾而假素罔光度【五臣作庆】而遗章【善曰言前封禅之君有天不使之而尚假竹素未有告之以光明之度而遗其篇章　铣曰言自古君王有天命不使封禅而假勒素牒无大庆之瑞亦妄遗迹于书传俾使罔无光大也章谓书传也】今其【五臣本作有】如台【贻】而独阙也【善曰尚书曰夏罪其如台孔安国传曰台我也　良曰自封禅之君岂有如我天子之徳者我安可独阙于此礼也】是时圣上固以【五臣作已】垂精游神苞举艺文【济曰将脩封禅也】屡访羣儒俞【善本作谕】咨故老【翰曰访问也俞然也咨谋也言天子然纳封禅之事谋于故老问以可否】与之斟酌道徳之渊源肴【善本作肴】覈【胡革】仁义【善本作谊】之林薮以望元符之臻焉【蔡邕曰斟酌饮也肴覈食也肉曰肴骨曰覈水深曰渊水本曰源丛木曰林泽无水曰薮言六艺者道徳之深本而仁义之丛薮也天子与羣儒故老斟酌肴覈而行以天应之至也诗曰泂酌彼行潦又曰肴覈惟旅　向曰斟酌饮也肴覈食也言与羣儒故老求道徳之深源寻仁义之林薮以望符瑞之至亦如饮食以求其醉饱也肴肉也覈木实也臻至也】既感羣后之谠辞又悉经【五臣无经】五繇【宙】之硕虑矣【蔡邕曰谠当也经常也繇占也王者廵狩预十五年嵗习其祥习则行不则修徳而改卜言天下已举五卜之占而习吉也　铣曰羣后百官也谠正悉尽也五繇卜辞也硕大也言感百官之正辞知其可以也又尽卜者之大虑以知吉也】将絣【五臣本作伻蒲萌切】万嗣扬洪辉奋景炎【蔡邕曰扬奋皆振布之意善曰絣使也絣与伻古字通也　翰曰伻使洪大辉光奋振景明炎盛也言将使万世扬汉徳之大光振大汉之明盛也】扇遗风播芳烈【良曰扇动播布烈业也】久而逾【善本作愈】新用而不竭【翰曰徳利于人而人不厌故虽久而逾新也其徳广逺故不竭也】汪汪乎丕天之大律其畴能亘之哉唐哉皇哉皇哉唐哉【蔡邕曰言谁能竟此道惟唐尧与汉汉与唐尧而已济曰汪汪深广貌丕大律法畴谁亘终也言其徳深如水道大如天又立大法其谁能知其深极之理言不】
