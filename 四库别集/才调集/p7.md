<!-- { "loadSidebar": true } -->
　　铁马三军去金闺二月还边愁归上国春梦入阳关池水瑠璃净园花玳瑁斑岁华空自掷愁黛不胜颜

　　○王泠然【一首】

　　题河边枯柳【或刻汴河柳○搜玉集小异】

　　隋家天子忆扬州厌坐深宫傍海游穿池凿山开御路鸣笳迭鼔泛春流流从巩北分河口直到淮南种官柳功成力尽人旋亡运谢年移树空有当时彩女侍君王帐殿旌门对柳行青叶交垂连幔色白花飞度染衣香今日摧残何用道数里曽无一枝好驿骑征帆损更多山精野魅藏应老凉风八月露为霜日夜孤帆入帝乡河畔时时闻落木客中无个不沾裳

　　○何扶【一首】

　　送阆州妓人归老

　　竹翠婵姢草径幽佳人归老傍汀洲玉蟾露冷梁尘暗金凤花开云鬓秋十亩稻香新绿野一声歌断旧青楼芭蕉半卷西池雨日莫门前双白鸥

　　○汪遵【一首】

　　题李太尉平泉庄

　　平泉花木好高眠嵩少纵横满目前惆怅人间不平事今朝身在海南边

　　○高适【一首】

　　燕歌行【并序○英灵小序云开元二十六年客从御史张公出塞而还者下文同】

　　开元三十六年客有从元戎出塞而还者作燕歌行以示适感征戍之事因而和焉
　　汉家烟尘在东北汉将辞家破残贼男儿本自重横行天子非常赐颜色摐金伐鼓下榆关旌斾逶迤碣石间挍尉羽书飞瀚海单于猎火照狼山山川萧条极边土胡骑慿陵杂风雨战士军前半死生美人帐下犹歌舞大漠穷秋塞草腓孤城落日斗兵稀身当恩遇恒轻敌力尽关山未解围铁衣逺戍辛勤乆玉筯应啼别离后少妇城南欲断肠征人蓟北空回首边庭飘飖■〈冉阝〉可度絶域苍茫无所有杀气三时作阵云寒声一夜传刁斗相看白刃血纷纷死节从来岂顾勲君不见沙场征战苦至今犹忆李将军

　　○孟郊【一首】

　　古结爱【或无古字】

　　心心复心心结爱务在深一度欲离别千回结衣襟结妾独守志结君早还意始知结衣裳不如结心肠坐结行亦结结尽百年月

　　○陆龟蒙【五首】

　　汝坟湖【吴王葬女之所】

　　水平波淡绕回塘鹤殉人沉万古伤应是离魂双不得至今沙上少鸳鸯

　　宿木兰院

　　苦吟清漏迢迢极月过花西尚未眠犹忆故山欹警枕夜来呜咽似流泉

　　蔷薇【或刻皮日休】

　　浓似猩猩初染素轻于燕燕欲凌空可怜细丽难胜日照得深红作浅红

　　春夕酒醒

　　几年无事傍江湖醉到黄公旧酒垆觉后不知新月上满身花影倩人扶

　　齐梁怨别

　　寥寥缺月看将落檐外霜华染罗幙不知兰棹到何山应倚相思树边泊

　　○张籍【七首】

　　寄逺客【或刻思逺人】

　　野桥春水清桥上送君行去去人应老年年草自生出门看逺道无路向边城杨柳别离处秋蝉今复鸣

　　宿溪中驿【或刻宿临江驿】

　　楚驿南渡口夜深来客稀月明见潮上江静觉鸥飞旅宿今已逺此行犹未归离家乆无信又听捣寒衣

　　惜别【集作春日留别】

　　游人欲别离半醉对花枝看者春又晩莫轻年少时临行记分处回首是相思各向天涯去重来不可期

　　襄国别人

　　晩色荒城下相看秋草时独游无定计不欲道来期别处去家逺愁中驱马迟归人渡烟水遥暎野棠枝

　　送蜀客

　　蜀客南行过碧溪木绵花发锦江西山桥日晚人来少时见猩猩树上啼【御览集过作祭溪作鸡人来作行人】

　　送友人卢处士游呉越

　　送君东去见残梅惟有王孙独未回吴苑夕阳明古堞越宫春草上高台波生野水雁初下风满驿楼潮欲来试问渔舟看雪浪几多江燕荇花开

　　蘓州江岸留别乐天

　　银泥裙暎锦障泥画舸停桡马簇蹄清管曲终鹦鹉语红旗影动薄寒嘶渐消酒色朱颜浅欲话离情翠黛低莫忘使君吟咏处女坟湖北武丘西

　　○曹邺【二首】

　　故人寄茶

　　剑外九华英缄题下玉京开时微月上碾处乱泉声半夜招僧至孤吟对月烹碧沉霞脚碎香泛乳花轻六腑睡神去数朝诗思清月余不敢费留伴肘书行

　　始皇陵下作

　　千金买鱼灯泉下照狐兎行人上陵过却吊扶蘓墓絫絫圹下物多于养生具若使山可移应将秦国去舜殁虽在前今犹未封树

　　才调集巻三

　　●钦定四库全书

　　才调集卷四

　　（唐）韦縠 撰

　　○杜牧【三十三首】

　　题桐叶

　　去年桐落故溪上把叶因题归燕诗江楼今日送归燕正是去年题叶时叶落燕归真可惜东流玄发且无期笑筵歌席反惆怅朗月清风见别离庄叟彭殇同在梦陶潜身世两相遗一丸五色成虚语石烂松薪更不疑哆侈不劳文似锦进趋何必利如锥钱神任尔知无敌酒圣【本集作量】于吾亦庶几江畔秋光蟾阁镜槛前山色茂陵眉尊香轻泛数枝菊檐影斜侵半局棊休指宦游论巧拙只将愚直祷神祗三吴烟水平生念宁向闲人道所之

　　题齐安城楼

　　呜轧江楼角一声微阳潋潋落寒汀不用慿栏苦回首故乡七十五长亭

　　扬州

　　炀帝雷塘土迷藏有旧楼谁家唱水调明月满扬州【炀帝开汴渠成自作水调】骏马宜闲出千金好暗游喧阗醉年少半脱紫茸裘

　　又

　　秋风放萤苑春草斗鸡台金络擎雕去鸾鬟拾翠来蜀船红锦重越槖水沉堆处处皆华表淮王奈却回

　　九日齐安登髙

　　江涵秋影鴈初飞与客携壶上翠微尘世难逢开口笑菊花须插满头归但将酩酊酬佳节不用登临叹落晖古往今来只如此牛山何必独沾衣

　　早鴈

　　金河秋半虏弦开云外惊飞四散哀仙掌月明孤影过长门灯暗数声来须知胡马纷纷在岂逐春风一一回莫厌潇湘少人处水多菰米岸莓苔

　　旧游

　　闲吟芍药诗怅望乆嚬眉盼眄回眸逺纎衫整鬓迟重寻春昼梦笑把浅花枝小市长陵住非郎争得知

　　村舍燕

　　汉宫一百四十五多下珠帘闭锁窗何处营巢夏将半茅檐烟里语双双

　　题宣州开元寺水阁【阁下宛溪夹溪居人】

　　六朝文物草连空天淡云闲今古同鸟去鸟来山色里人歌人哭水声中深秋帘幙千家雨落日楼台一笛风惆怅无因见范蠡叅差烟树五湖东

　　为人题赠

　　我乏凌云称君无买笑金虚传南国貌争奈五陵心桂席尘瑶佩琼炉烬水沉凝魂轻荐梦低耳悔听琴日落珠帘巻春寒锦幙深谁家楼上笛何处月明砧兰径飞蝴蝶筠笼语翠禽和簪抛凤髻将涙入鸳衾的的添新恨迢迢絶好音文园终病渴休咏白头吟

　　又

　　绿树莺莺语平江燕燕飞枕前闻雁去楼上送春归半月縆双脸凝腰素一围西墙苔漠漠南浦梦依依有恨簪花懒无憀斗草稀雕笼长惨淡兰畹谩芳菲镜敛青娥黛灯抛皓腕肌避人匀迸泪拖袖倚残晖有貌虽桃李单栖足是非云軿载驭去寒夜看裁衣

　　池州春日送人【集作池州春送前进士蒯希逸】

　　芳草复芳草断肠还断肠自然堪下涙何必更残阳楚岸千万里燕鸿三两行有家归未得况举别君觞

　　长安送人【集作长安送友人游湖南】

　　子性极弘和愚衷深褊狷相舍嚣譊中吾过何由鲜楚国饶风烟湘岸苦萦宛山密夕阳多人稀芳草逺青梅繁枝低斑笋新梢短奠哭葬鱼人酒醒且眠饭

　　过华清宫【或刻骊山感旧】

　　新丰绿树起黄埃数骑渔阳探使回霓裳一曲千峰上舞破中原始下来

　　又

　　长安回望绣成堆山顶千门次第开一骑红尘妃子笑无人知道荔枝来

　　街西

　　碧池新涨浴娇鸦深鎻长安富贵家游骑偶同人斗酒名园相倚杏交花银秋騕袅嘶宛马绣鞅璁珑走钿车一曲将军何处笛连云芳树日将斜

　　江南春

　　千里莺啼绿暎红水村山郭酒旗风南朝四百八十寺多少楼台烟雨中

　　寄人【集作寄扬州韩绰判官】

　　青山隐隐水迢迢秋尽江南草木凋二十四桥明月夜玉人何处教吹箫

　　寄逺

　　前山逺极碧云合清夜一声白雪微欲寄相思千里月傍溪残照雨霏霏

　　南陵道中【或误作寄逺】

　　南陵水面谩悠悠风紧云轻欲变秋正是客心孤迥处谁家红袖倚江楼

　　寄逺

　　只影随惊雁单栖锁画笼向春罗袖薄谁念舞台风

　　赤壁

　　折戟沈沙铁未销自将磨洗认前朝东风不与周郎便铜雀春深锁二乔

　　月

　　三十六宫秋夜深昭阳歌断信沉沉惟应独伴陈皇后照见长门望幸心

　　隋苑【或刻定子注定子牛相小青】

　　红霞一抺广陵春定子当筵睡脸新却笑丘墟隋炀帝破家亡国为谁人

　　遣怀【或刻题扬州】

　　落托江南载酒行楚腰纎细掌中轻十年一觉扬州梦赢得青楼薄幸名

　　题水口草市

　　倚溪侵岭多高树夸酒书旗有小楼惊起鸳鸯岂无恨一双飞去却回头

　　汉江

　　溶溶漾漾白鸥飞绿净春深好染衣南去北来人自老夕阳长送钓船归

　　柳

　　日落水流西复东春光不尽柳何穷巫娥庙里低含雨宋玉宅前斜带风不将榆荚共争翠深感杏花相暎红灞上汉南千万树几人游宦别离中

　　伤友人悼吹箫妓

　　玉箫声断殁流年满眼春愁陇上烟艳质已随云雨散凤楼空锁月明天

　　赠别

　　娉娉袅袅十三余荳蔲梢头二月初春风十里扬州郭卷上珠帘总不如

　　又

　　多情却似总无情但觉尊前笑未成蜡烛有心还惜别替人垂泪到天明

　　泊秦淮

　　烟笼寒水月笼沙夜泊秦淮近酒家商女不知亡国恨隔江犹唱后庭花

　　代人寄逺二首【一本作一首】

　　河桥酒斾风软候馆梅花雪娇宛陵楼上春晚我郎何处情饶

　　又

　　绣领任垂蓬髻丁香闲结春梢剩肻新年归否江南绿草迢迢

　　○张泌【十八首】

　　惜花

　　蝶散莺啼尚数枝日斜风定更离披看多记得伤心事金谷楼前委地时

　　寄人

　　别梦依依到谢家小廊回合曲阑斜多情只有春庭月犹为离人照落花

　　又

　　酷怜风月为多情还到春时别恨生倚柱寻思倍惆怅一场春梦不分明

　　边上

　　戍楼吹角起征鸿猎猎寒旌背晩风千里莫烟愁不尽一川秋草恨无穷山河惨淡关城闭人物萧条市井空只此旅魂招未得更堪回首夕阳中

　　长安道中蚤行

　　客离孤馆一灯残牢落星河欲曙天鸡唱未沈圅谷月雁声新度灞陵烟浮生已悟庄周蝶壮志仍输祖逖鞭何事悠悠策羸马此中辛苦过流年

　　洞庭阻风

　　空江浩荡景萧然尽日菰蒲泊钓船青草浪高三月渡绿杨花扑一溪烟情多莫举伤春目愁极兼无买酒钱犹有渔人数家住不成村落夕阳边

　　春日旅泊桂州

　　暖风芳草竟芊绵多病多愁负少年弱柳未胜寒食雨好花争奈夕阳天溪边物色堪图画林伴莺声似管弦独有离人开泪眼强慿杯酒亦潸然

　　晩次湘源县

　　烟郭遥闻向晩鸡水平舟静浪声齐高林带雨杨梅熟曲岸笼云谢豹啼二女庙荒汀树老九疑山碧楚天低湘南自古多离怨莫动哀吟易惨凄

　　惆怅吟

