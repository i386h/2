<!-- { "loadSidebar": true } -->
    右。张狂愚，敢阻朝命，但虑强邻潜导，故使之然。或闻移牒出军，屯於境上，外示攻胁，其实卫之。倘诸军进攻，事至危迫，度其不能济也，则必执以为功。既居将相之崇，又有讨伐之绩，不待朝廷加地进律，而徐方去矣。虽万万无之，亦不可不虑，诚在率励整训，合力急攻。但一方底平，则四方知惧，倘向淹时月，未就诛夷，则不如委以州师，俾其传达，苟安反侧，以为後图。但运路通流，师律精劲，更命文武兼材之臣，徙为三州节度。且扬徐乖远，控摄异宜，移镇则兵力难分，遥制则威重不足。愚夫武校，积习常情，欲其复制旌旄，不隶邻道，但得人以授，必易为理。又防闲暴慢，皆在其初，实由藩镇岁深，没於其位，将校窃报恩之义，子弟蓄乐祸之心，陛下务人之安，含垢屈法，因以授仁，其风浸然。臣以为三载考绩，先王之制，或惜其为理，就加爵秩者，不过五年，则必交代。不幸物故，虽其子亦可继之者，麾下有可代之者，则必授於诸镇，而命其帅於朝。不得巳则命於邻壤，又其次也；擢其介，又其次也。设有龃龉者，则以严师临之，以大顺责之，人各有心，固思自效。凡举事固计其当否，而不计其济否。《易》曰：“师出以律，否臧凶。”正谓此也。位与望未至，而骤居之，其败必速。又使人人有觊幸之心，此四方所以多故也。酌理道之源，尊朝廷之柄，柄归於上，则事理於下。但修之近者，则远者自至矣；制於易者，则难者自化矣。如此则纲维毕举，利泽潜流，自古霸王之道也。《易》曰：“圣人感人心而天下和平。”伏惟陛下留念。以前淮右未平，徐方犹梗，师徒淹久，率土同忧。臣自十数年间，叨礼官记言司言之任，愚陋无补，忝冒掖垣。又思汉朝梅福，以南昌尉之微，犹远陈时政，敢以血诚管见，博采群情，辄竭肝肺，因陈本末。理有似迂而近，有过直而不诬。干黩宸严，莫识忌讳，心魂震越，伏待刑书。无任恳款惶悸之至！谨奉状陈奏以闻。谨奏。
    ○淮西招讨事宜状
    右。自去岁出师，今巳周月，军威未振，寇孽犹虞，中外臣庶，实同愤切。臣伏思之，以王命讨不庭，以平天下师临区区淮西之地，况申光褊小，惟有蔡州。以宗社威灵，睿谋上略，所宜朝出令而夕献捷，乘城授首，指顾可期。今胜负之间，犹未相直，师老财废，劳而无功者何哉？盖有以也。以寇之乘乱专地，巳十五年，财征不至於有司，杼轴难资於军实。而又峻威令，同丰约，兽穷则抟，人自为战，此皆必死之众也。以全义之忠朴果决，固思报恩，而驭众代谋，力或不足。况山东士旅，骄悍且久，苟非威望素重者，岂能制之？又诸侯之师，头会乌合，或幸灾养寇，或绵力薄材。胜既众分其劳，败又无所归罪，其心不一，姑务自安，此非成功之人也。臣以为徵师太广，命将太轻；轻则无功，广则难制。议者或曰：统师之名不重，则策勋之时，其赏易足；偏师之任不一，则劳旋之际，其功自分。且以希烈襄阳为之惩创，此乃知其一而不知其二也。成功之後，在法制钤键之而巳，岂可早计过虑，使陷於必不成功哉？自古以兵多而败者非一，以近事则乾元邺城之围，大历魏州之讨，非师不众也。今因其数道会师，可以精择将帅武略威重，为圣心所知群情所伏者，其馀方面二千石，与汝邓之地环寇四境，度其不能者，速易之；两河远地之师，未能制其死命者，悉罢去之。但以便地劲兵，练其可用者，誓以赏詈，使之犄用，设备於要害，同心以进取，程其力用，如臂使指，此决胜之道也。其次则严戒慎固，勿与争锋，来则遏其驱侵，去则保兹经界，使士勇皆贾，终不妄动。有虏获者，悉释而归之，耀以武力，浃之恩信。既无馈运之费，又无杀伐之伤，彼竭我盈，可以岁月待其毙也。倘以其未有出境之暴，且开请罪之词，下诏班师，旷然全宥，虽根本未靖，且罢战息人，又其次也。若止如今者，二十馀军，禁令不一，以怀归之众，无效命之心，望其成功，亦巳难矣。伏惟陛下留念。
    ○论旱灾表
    臣德舆言：伏见自春三月不雨，连夏涉秋，田里嗷嗷，农收无望。陛下斋心减膳，悯恻元元，告於宗庙，祷於天地。一物可祈者，必致其礼；一介有请者，必诚其言。忧人闵雨，可谓至矣。而甘泽未降，众情如焚，公私窘迫，日月以甚。臣闻水旱之，阴阳之变，前哲王之所不免，但有备之之术而巳。销天灾者，莫若修政事；感人心者，莫若流惠泽。人和浃洽，则天地之和应矣。昔尧舜在上，天下无穷人。今陛下爱人之心，远过尧舜，而犹有穷困未济者，此臣所未喻也。敢以朴愚，条陈管见，伏惟圣虑裁择。
    一、顷年纵旱，亦皆有苗，但时雨或愆，不秀不实。今则甸畿之内，多有不下种而不生出者，才出短苗，旋即焦乾者，大率皆赤地而无所望。流庸转徙之人，或近辅或抵京西，毙踣雕耗於道途者。又居其外，但虑至种麦时无种可下，顷者忧麦，所收盖寡，旋属旱歉，性命是虞，迫於目前，苟利糊口，蚩蚩愚夫，须与支计。伏望以今年夏税麦中，各於本县量留，充临时赈贷麦种。今年秋税，除水利地据分数外，馀一切放免。远年逋负，悉皆蠲除。发德音，下明诏，沛然及物，使皆闻知，则人心重迁，喜气交感。假使不放，亦决无可徵，不若先事图之，则恩归於上，此乃今之至切也。去贞元十四年，夏旱不甚於今，官吏多督责取办以为心，不副陛下视人如伤之旨，至有县令为部内百姓殴击者，前事不远，伏惟陛下留念。
    一、漕运之事，以济关中，有司量入，固以支计。以臣愚所见，且自东都以来，缘路仓所贮米，随水陆节给，倍程般运，应给脚价，皆与实钱，务令速到京师，不计在途省费，续计料江淮米入运，以备恒数。又以太仓粟，约一岁费之外，出粜於人，则时价必减，而蓄藏者自出矣。
    一、《书》曰：罪疑惟轻，又曰：“宥过无大。”陛下巳命省寺，疏理系囚，各从减等，务使原免，此诚睿慈恤隐，莫大之泽。臣愚以为不如特降成命，敷宣於朝，使毂下万人，涣然受赐。又比来有经黜放者，自谓永无录用之期，坐为匪人，感动和气，冬荐官逾三年未受命者，不敢出城，相顾以乞食，溘然而就毙，此亦穷人之一端也。近有超擢黜放者，或起为二千石，其徒必互相慰勉，上荷圣恩，虽未命者，知牵复可望，冬荐官皆叙巳用适其轮辕，此诚睿慈勤虑，奖人於禄也。伏惟因而宏之，使人人自效。昔颜子不贰过，蘧伯玉知非，则明古之贤人，皆不能无过，在知而改之而巳。弃瑕奖善，用其所长，则无废人，此理道之至切也。
    一、天下理在百姓安，百姓安在赋税减，赋税减在经费省，天下未有不由此涂出也。生之者少，靡之者多，物力既屈，人命必蹶。大历中绢一疋价近四千，今止八百九百，设使税入之数如其旧，出於人者巳五倍其多。又四方守臣，锐於上献，为国敛怨，为身市思，或广军实之求，而兵有虚籍；或倍地征之数，而取以多方。固非家财皆出於人力者也，虽有心计巧历，能商功利者，其於困人均也，割股口，莫甚於斯，在陛下虑之而巳，行之而巳。大《易》、《节》之说曰：“天地节而四时成，节以制度，不伤财，不害人。”伏望俾有司审量入之数，节轻用之源，无冗食，无浮费，百事省啬，以俟丰年，此一救灾恤患之切务也。
    一、前史云：“一时不雨，人且狼顾。”今历三时矣，农之望岁，以食为天，京师比屋，惶惶靡措。《诗》曰：“先人有言，询於刍荛。”古语云：“愚者千虑，时有一得。”况含齿戴，斯人最灵，伏望俾百执事之人，皆得上言利病，可者酌而行之，否者容而恕之，此亦恻隐含宏之大要也。以前臣伏以今年饥旱，京师艰食，圣心忧轸，臣下何安？臣谓救之者不在於祷求，乃在於事实；有备者不止於公廪，亦在於编人。
    苟怀愚管，不敢缄默，上烦宸，事或非宜，忄娄忄娄血诚，所贵无隐。不任惶灼陨越之至！谨藁手疏以闻。臣某诚恐诚惧顿首顿首。谨言。
    ○昭义军事宜状
    右。山岽节将，有沃壤利兵，三十年间，浸以强大。或父殁子继，起复临戎，名器虽出於中朝，爵地实专於外阃。泽潞素为雄镇，磁邢与数道犬牙，故欲变山东之俗，先在择昭义之帅，可以练兵赋，循法制，镇以威重，扼其咽喉，化彼祷张，纳诸轨度，此为枢键，不可不慎。卢从史拔自军校，列於藩垣，以先朝含煦之恩，积臣以宠禄之重。且自建中贞元以来，每命一方镇，遂绵历岁时，就加爵秩，以至於没身吊赠。自陛下圣泽亭育，天威震曜，吴蜀底定，人神洽和。三四年间，易置节将，出入中外者，凡数十辈，执介圭不俟驾者，相望於道涂，而从史宴安自居，未著勋绩。顷来群情，犹望除代，今则因其忧服，可以慎选守臣。况卢虔以文学至大官，殁於阙下。以从史之贤，自可全儒家丧纪之仪，宏圣朝孝理之道；以从史非贤，则连衡非人，煽结为患，贻朝廷忧，恐自此始。且成德事体，与昭义不同，众情以为许成德之请则可。许昭义之请则不可，以恒冀习俗颇久，倘类相因，含垢推恩，制之以渐。故上党内地，未当因循，失之毫厘，利害相万或者虑苟未受命，则劳王师，诱劫武人，阻拒旬朔。臣愚以为凡朝廷计之甚远大者，以来至当，倘成命既下，不时率道，邻道戒严，备於境上，人各有心，必思自效。前秘书省校书郎薛贻谋，比充从史掌书记，去岁恳求罢免，归里京师。臣比任礼部侍郎日，贻谋进士及第，数与相见，访其人情泽潞山东事体，贻谋一二详悉。言其恩信不及於下，若命将以伐，万无所虞，或召贻谋陈奏，亦冀少广聪听，事更淹缓，转失机宜。臣备位班行，禀性愚鲁，苟有所见，辄披肺肝，得於众多，事甚明白，不敢缄默，上疏上陈。无任惶惧恳迫陨越之至！谨录奏闻。谨奏。
    ○恒州招讨事宜状
    右。臣伏见诏旨，以王承宗未禀朝命，薛昌朝未赴德州，大兴师徒，以务攻讨，中外臣庶，不任愤激。臣伏计数日巳来，朝官论用兵害者巳多，臣不敢更引烦词，徒惑圣听，臣今直举管见二事，冒昧上陈。
    一则神策等兵在城中，多是市井屠沽，庇身军籍，示经战阵，难以成功，经途既远，所虞非细，或中路溃扰，结为萑蒲，未至交锋，别有此虑。况恒冀马军素劲，兵数颇多，倘淹时月，则损威重。又西戎淮右，（阙）凶狡多端，或乘间犯边，或干纪出境，禁卫武备，不可顿虚。山东犹疥癣也，京师犹心腹也，不可不深以此为念。
