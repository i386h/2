<!-- { "loadSidebar": true } -->
一试金仆姑，归饮软臂酒。
以古铜壶送王观复
随俗易汩没，从公常纠纷。
我观王隆化，入莸不改薰。
未见蛇起陆，已看豹成文。
爱君古人风，古壶投赠君。
酌酒时在傍，可用弭楚氛。
问君何以报，直谅与多闻。
以虎臂杖送李任道二首
走送书堂倚绛纱，瘦藤七尺走惊蛇。
晴沙每要交头拄，寻偏渔翁野老家。
以虎臂杖送李任道二首
未衰筋力先扶杖，能救衰年十二三。
八百老彭嗟杖晚，可怜矍铄马征南。
以金沙酴醾送公寿
天遣酴醾玉作花，紫绵揉色染金沙。
凭君著意樽前看，便与春工立等差。
以酒渴爱江清作五小诗寄廖明略学士兼简初和父主簿
将发沔鄂间，尽醉竹林酒。
二三石友辈，未肯弃老朽。
借问坐客谁，卢溪紫髯叟。
此翁今惜醉，旧不论升斗。
以酒渴爱江清作五小诗寄廖明略学士兼简初和父主簿
平生思故人，江汉不解渴。
谁言放逐地，烧烛饮至跋。
忧予先狗马，劝以爱肤发。
有罪当窜流，但惧不得活。
以酒渴爱江清作五小诗寄廖明略学士兼简初和父主簿
廖侯劝我酒，此亦雅所爱。
中年刚制之，常惧作灾怪。
连台盘拗倒，故人不相贷。
谁能知许事，痛饮且一快。
以酒渴爱江清作五小诗寄廖明略学士兼简初和父主簿
竹林文章伯，国士无与双。
比来少制作，非以弱故降。
景阳机中锦，犹衣被丘江。
时时能度曲，秀句入新腔。
以酒渴爱江清作五小诗寄廖明略学士兼简初和父主簿
斯人绝少可，白眼视公卿。
每与俗物逢，三沐取洁清。
我亦漫浪者，君何许同盟。
试问卢溪叟，犹得多可名。
以潞公所惠拣芽送公择次旧韵
庆云十六升龙样，国老元年密赐来。
披拂龙纹射牛斗，外家英鉴似张雷。
以梅馈晁深道戏赠二首
带叶连枝摘未残，依依茶坞竹篱间。
相如病渴应须此，莫与文君蹙远山。
以梅馈晁深道戏赠二首
渴梦吞江起解颜，诗成有味齿牙间。
前身邺下刘公干，今日江南庾子山。
以皮鞋底赠石推官三首
道人不凋琢，万镜自明己。
愿公勤此履，深彻法源底。
以皮鞋底赠石推官三首
毗卢足趺光，照耀世界海。
旋岚黑风起，到岸得自在。
以皮鞋底赠石推官三首
鼻孔随人走，日中忽见斗。
踏定太冲脉，壁上挂著口。
以十扇送徐天隐
人贫鹅雁聒邻墙，公贫琢诗声绕梁。
坐客有毡吾不爱，暑榻无扇公自凉。
党锢诸生尊孺子，建安七人先伟长。
遣奴送箑非为好，恐有佳客或升堂。
以双井茶送孔常父
校经同省并门居，无日不闻公读书。
故持茗椀浇舌本，要听六经如贯珠。
心知韵胜舌知腴，何似宝云与真如。
汤饼作魔应午寝，慰公渴梦吞江湖。
以天坛灵寿杖送莘老
王屋千霜老紫藤，扶公休沐对亲朋。
异时驷马安车去，拄到天坛愿力能。
以同心之言其臭如兰为韵寄李子先
往日三语掾，解道将无同。
我观李校书，超迈有古风。
谈道屡入微，闭门长蒿蓬。
谁能赏远韵，太守似安丰。
以同心之言其臭如兰为韵寄李子先
流水鸣无意，白云出无心，
水得平淡处，渺渺不厌深。
云行不能雨，还归碧山岑。
斯人似云水，廊庙等山林。
以同心之言其臭如兰为韵寄李子先
俗士得失重，舍龟观朵颐。
六经成市道，驵侩以为师。
吾学淡如水，载行欲安之。
惟有无心子，白云相与期。
以同心之言其臭如兰为韵寄李子先
摧藏褫冠冕，寂寞归丘园。
一瓢俱好学，伯仲吹篪埙。
正以此易彼，高车择朱门。
得失固有在，难为欲人言。
以同心之言其臭如兰为韵寄李子先
携手力不足，七年坐乖离。
愁思不能眠，起视夜何其。
残月挂破镜，寒星满天垂。
明明故人心，维斗终不移。
以同心之言其臭如兰为韵寄李子先
穷阎蒿蔓膻，富屋酒肉臭。
酒肉令人肥，蒿蔓令人瘦。
欲从钟鼎食，复恐忧患构。
秦时千户侯，寂寞种瓜後。
以同心之言其臭如兰为韵寄李子先
客从济南来，遗我故人书。
墨淡字疏行，故人情有余。
上言犹健否，次问意何如。
只今意何有，思食故溪鱼。
以同心之言其臭如兰为韵寄李子先
吾子有嘉德，譬如含薰兰。
清风不来过，岁晚蒿艾间。
古来百夫雄，白首在涧盘。
非关自取重，直为知人难。
以团茶洮州绿石砚赠无咎文潜
晁子智囊可以括四海，张子笔端可以回万牛。
自我得二士，意气倾九州。
道山延阁委竹帛，清都太微望冕旒。
贝宫胎寒弄明月，天网下罩一日收。
此地要须无不有，紫皇访问富春秋。
晁无咎，赠君越侯所贡苍玉璧，
可烹玉尘试春色。浇君胸中过秦论，
斟酌古今来活国。张文潜，
赠君洮州绿石含风漪，能淬笔锋利如锥。
请书元佑开皇极，第入思齐访落诗。
以峡州酒遗益修复继前韵
令节不把酒，新诗徒拜嘉。
颇忆宋玉赋，登高气成霞。
渚宫但衰柳，朝云为谁夸。
吾宗怀古恨，流涎过麴车。
一壶浇往事，聊送解愁嗟。
以香烛团茶琉璃献花碗供布袋和尚颂
一钵千家饭，孤身万里浮。
知音若相问，不住涅盘州。
弥勒真弥勒，分身千百亿。
若问下生时，不打这鼓笛。
以小团龙及半挺赠无咎并诗用前韵为戏
我持玄圭与苍璧，以暗投人渠不识。
城南穷巷有佳人，不索宾郎常晏食。
赤铜茗椀雨斑斑，银粟翻光解破颜。
上有龙文下棋局，探囊赠君诺已宿。
此物已是元丰春，先皇圣功调玉烛。
晁子胸中开典礼，平生自期莘与渭。
故用浇君磊隗胸，莫令鬓毛雪相似。
曲几团蒲听煮汤，煎成车声绕羊肠。
鸡苏胡麻留渴羌，不应乱我官焙香。
肥如瓠壶鼻雷吼，幸君饮此勿饮酒。
以椰子茶瓶寄德孺二首
硕果霣林梢，可以代悬匏。
携持二十年，煮茗当酒肴。
我今御魑魅，学打衲僧包。
聊持坚重器，遗我金石交。
以椰子茶瓶寄德孺二首
炎丘椰木实，入用随茗椀。
譬如楛矢砮，但贵从来远。
往时万里物，今在篱落间。
知公一拂拭，想我瘴雾颜。
以椰子小冠送子予
浆成乳酒醺人醉，肉截鹅肪上客盘。
有核如匏可雕琢，道装宜作玉人冠。
以右军书数种赠邱十四
邱郎气如春景晴，风暄百果草木生。
眼如霜鹘齿玉冰，拥书环坐爱窗明。
松花泛砚摹真行，字身藏颖秀劲清，
问谁学之果兰亭。我昔颇复喜墨卿，
银勾虿尾烂箱籯，赠君铺案黏曲屏。
小字莫作痴冻蝇，乐毅论胜遗教经。
大字无过瘗鹤铭，官奴作草欺伯英。
随人作计终後人，自成一家始逼真。
卿家小女名阿潜，眉目似翁有精神。
试留此书他日学，往往不减卫夫人。
蚁蝶图
胡蝶双飞得意，偶然毕命网罗。
群蚁争数坠翼，策勋归去南柯。
义松赞
西山之松，有岁寒之质。
怀其同气耶，既分矣复合而为一。
涔露云雨，老大霜雪。
匠石辍斤，樵夫叹息。
人之同气，去本未远。
宰上之杞，蔽芾成阴。
有其干戈日寻，余不知其何心。
忆邢惇夫
诗到随州更老成，江山为助笔纵横。
眼看白璧埋黄壤，何况人间父子情。
易生画麞猿猴獾赞
穴居木处，相安以饮食生。
渴饥爱憎，无师而自能。
其皮之美也，自立辟。
其肉之肴也，故多兵。
风林露壑，伐木丁丁。
雄雌同声，去之远而犹鸣。
彼其不同臭味，故眴目而相惊。
惟虫能虫，惟虫能天。
余是以觏万物之情。
弈棋二首呈任公渐
偶无公事负朝暄，三百枯棋共一樽。
坐隐不知岩穴乐，手谈胜与俗人言。
簿书堆积尘生案，车马淹留客在门。
战胜将骄疑必败，果然终取敌兵翻。
弈棋二首呈任公渐
偶无公事客休时，席上谈兵校两棋。
心似蛛丝游碧落，身如蜩甲化枯枝。
湘东一目诚甘死，天下中分尚可持。
谁谓吾徒犹爱日，参横月落不曾知。
翌日阻雨次前韵
愁云垂垂雨淫淫，野馆重赋思归吟。
老农那问客心苦，但喜粟粒如黄金。
因六祖举太和山语而成颂贵此话大行
峨眉山中老，千颂自成集。
持问太和山，鹘臭当风立。
饮城南即事
阴阴花柳一百五，吹空白绵乱红雨。
已看燕子飞入帘，未有黄莺学人语。
斗鸡走狗轻薄儿，衣裾相鲜气相许。
半是墦闲醉饱人，还家骄色羞妇女。
顾侯邀客出城南，晓蹋天街已尘土。
春风游丝人到狂，何况客醉日当午。
著作文章名誉早，不愧汉庭御史祖。
元城茂宰民父母，境不飞蝗河渡虎。
何侯家世看丰碑，墨摹万卷心奇古。
颍阴从事江左贤，八咏楼高风月苦。
刘郎曾眠武陵源，好在桃花迷虎所。
鄙夫漫有腹便便，懒书欲眠谁比数。
一笑相懽自难得，看朱成碧更起舞。
任他小儿拍手笑，插花走马及严鼓。
顾侯三酌似已多，明日花飞奈老何。
饮韩三家醉後始知夜雨
醉卧人家久未曾，偶然樽俎对青灯。
兵厨欲罄浮蛆瓮，馈妇初供醒酒冰。
只见眼前人似月，岂知帘外雨如绳。
浮云不负青春色，未觉新诗减杜陵。
饮李氏园三首
小摘来禽兴未厌，蔬畦经雨绿纤纤。
坐分紫石蒲萄下，不怕龙须罥帽檐。
饮李氏园三首
日暮凉风特特来，醉呼红烛更传杯。
歌阑兴尽须归去，不用繁蝉抵死催。
饮李氏园三首
手挼红杏醉繁香，回首春前梦一场。
便与经营百船酒，再来应是菊花黄。
饮南禅梅下戏题
新春江上使星回，不为离人寄早梅。
爱惜幽香意如此，一樽岂是等闲来。
饮润父家
斋合寒麝薰，书帙映斜景。
偶来樽俎同，延此笑言顷。
宫线添尺余，朝来日未永。
一醉解语花，万事画地饼。
要似虎头痴，何须樗里瘿。
隐梅福处
吴门不作南昌尉，上疏归来朝市空。
笑拂岩花问尘世，故人子是国师公。
迎醇甫夫妇
陈甥归约柳青初，麦陇纤纤忽可鉏。
望子从来非一日，因人略不寄双鱼。
园中鸟语劝沽酒，窗下日长宜读书。
策马得行休更秣，已令僮稚割生刍。
咏伯时画冯奉世所获大宛象龙图
上党良家子，挽强如屈肘。
三十学春秋，岂为莎车首。
谁言冯光禄，不如甘延寿。
虽无千户封，乃得六龙友。
咏伯时画太初所获大宛虎脊天马图
笔端那有此，千里在胸中。
四蹄雷电去，一顾马群空。
谁能乘此物，超俗驾长风。
逸材归辔勒，岁在执徐同。
咏李伯时摹韩干三马次子由韵简伯时兼寄李德素
太史琐窗云雨垂，试开三马拂蛛丝。
李侯写影韩干墨，自有笔如沙画锥。
绝尘超日精爽紧，若失其一望路驰。
马官不语臂指挥，乃知仗下非新羁。
吾尝览观在垧马，惊骀成列无权奇。
缅怀胡沙英妙质，一雄可将千万雌。
决非皂枥所成就，天骥生驹人得之。
千金市骨今何有，士或不价五羖皮。
李侯画隐百僚底，初不自期人误知。
戏弄丹青聊卒岁，身如阅世老禅师。
