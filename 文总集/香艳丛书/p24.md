<!-- { "loadSidebar": true } -->
　　太阳女，二百八十岁，色如桃花，眉鬓如画。 
　　马郎妇 
　　妇于金沙滩，施一切人淫。凡与交者，永绝淫念。死葬后，一梵僧来云：“求我侣。”掘开乃锁子骨，僧以杖挑起，升云而去。 
　　玉卮娘子 
　　玉卮西王母第三女，崔书生遇之，遗以白玉合。 
　　颛和（大玄女） 
　　一名西灵子都，入水不濡，入火不然。盛寒，着单衣行水上，可至积日。能徙宫殿城市于他所，指之则失所在。 
　　麻姑 
　　姑降蔡经家　云：“接待以来，东海三为桑田，蓬莱水久清浅矣。”共有三麻姑，此即王方平妹降蔡经家者。又石勒时，麻秋女于望仙桥飞升，名麻姑。又政和中，建昌人，姑余山得道者，亦名麻姑。（《耕余雅录》云：“麻姑姓黎，字琼仙，唐放出宫人也。”则是有四麻姑矣。） 
　　女几 
　　朱仲尝于会稽卖珠，以素书贳酒于几家。几盗写之，学其术仙去。 
　　紫云娘 
　　鲁敢遇仙女曰：“尝见紫云娘，诵君佳句。” 
　　毛女 
　　女字玉姜，陶太白陟芙蓉峰，遇之。毛发翠润，身轻如飞，以万岁松脂、千岁柏子遗陶。 
　　梅姑 
　　梅姑生时，能着履行水上。 
　　弄玉 
　　玉吹箫作凤鸣，有凤止其屋。后乘凤去。 
　　英妃 
　　妃腋下忽生碧毛，谢同列曰：“我碧毫小仙也。久为世溷，今当去。汝等努力，会当见我于玄圃耳。” 
　　张丽英 
　　英面有奇光，不照镜，但对白纨扇，如鉴焉。 
　　南阳公主 
　　王莽秉政，公主避乱奔华山，得道仙去，岭上遗一双珠履。 
　　白水素女 
　　晋安郡书生谢端，性介洁，不染声色，尝于海岸观涛，得一螺，大如一石米斛。割之，中有美女曰：“予天汉中素女，天帝矜卿纯正，令为君妇。” 
　　晓晕 
　　晕酿游仙酒，饮之而卧，梦历蓬莱赤水。 
　　鹿娘 
　　村人韩文秀，见鹿产一女，遂收养之。及长为女冠，梁武帝为立观。后死，入棺，帝开视之，但异香絪缊，不见骸骨。 
　　皇太姆 
　　姆居武夷，游行乘白云一片。 
　　水仙子 
　　仙子为南溟夫人侍者，手恒弄一圆石子，如鸟卵，色类玉。后以赠青霞君为经镇。一日忽大风雨，石裂，有一虫走出，状若绿螈，就研池饮少水，乘风雨掣去，盖一龙也。 
　　萼绿华 
　　降羊权家，可二十许，上下皆青衣。赠权诗，及金玉条脱各一枚。 
　　配瑛 
　　瑛与凤共处，凤尝以羽翼扇女面。 
　　拳夫人 
　　夫人居处，尝有青紫气属天，两手俱拳。汉武帝令开其手，数十人擘莫能开。帝自披手即伸。后死云阳宫，香闻十里，尸解柩空，但存丝履。 
　　鲁妙典 
　　麓林道士，授妙典《大洞黄庭经》，入九疑十年。 
　　智琼 
　　琼下嫁济北从事弦义起，赠诗云： 
　　飘浮教述敖，曹云石滋芝。 
　　一英不须润，至德与时期。 
　　神仙岂常降，应会来相之。 
　　纳我荣五族，逆我致祸灾。 
　　程伟妻 
　　伟按枕中鸿宝作金不成，妻即因伟炉中汞，出囊中药少许，投之即成金。 
　　黄虚微 
　　虚微年逾八十，貌如婴孺，号花姑。 
　　缑仙姑 
　　姑居南岳魏夫人仙坛，忽一青鸟飞来，自言：“为南岳夫人使，以姑修道精苦，命我为伴。”姑徙湖南，隐九疑，鸟并随之。（《清话》云：“青鸟形如鸠鸽，红顶长尾，缑仙姑曾见之。”） 
　　云英 
　　云英，双手如玉，光彩照人。 
　　杜兰香 
　　兰香驾青牛钿车下嫁张硕，婢子二，大者萱支，小者松支。《墉城集仙录》云：“湘江渔父，于洞庭闻啼儿声，视之三岁女子，举之。十年余，忽有青童自硕所来，携女去，临升谓父曰：‘我杜兰香也，有过，谪人间耳。’” 
　　秀英 
　　英，丁义女。今瑞州崇元观，有英炼丹所。 
　　少室仙姝 
　　封陟居少室山，林薮深秀，泉石清寒。仙姝降其居，陟不顾，留诗： 
　　萧郎不顾凤头人，云涩回车泪脸新。 
　　愁想蓬瀛归去路，难窥旧苑碧桃春。 
　　樊夫人 
　　一名云翘，夫人为玉皇女史。刘纲吐盘成鱼；夫人吐盘成獭。食之。 
　　杨敬真 
　　敬真适同村王清，奉箕帚惟谨，目为“勤力新妇”。 
　　卖蕨母 
　　姆卖蕨市上，黄衣破结，有饥色。王鲸遇而悯之，乃以千钱买蕨。姆谢而去。及归蒸于鸟头甑，尽成金钗。 
　　郊道光女 
　　女尝于高邮军南楼东井，汲水炼丹，飞仙去。今号“玉女井”。 
　　湛姆 
　　许旌阳心期每岁谒姆，姆即觉之曰：“子勿来。吾即还帝乡矣！” 
　　云林夫人 
　　夫人与许穆书云：“玉醴金浆，交梨火枣，当与山中许道士，不与人间许长史。” 
　　何仙姑 
　　姑生而顶有六毫，含云母粉，往来山岭，行步如飞。天宝九载，见于麻姑五色云中。 
　　吴彩鸾 
　　彩鸾日写《唐韵》一部，运笔如飞。 
　　崔生妻 
　　崔生得隐形符，潜唐玄宗宫禁中，为术士所知，追捕甚急，生逃还山，追者在后，隔涧见妻，告之，妻掷其领巾，成五色虹桥，生过即灭。 
　　许明恕婢 
　　明恕以杖击婢，随杖身起，不知所在。 
　　杨父女 
　　女绝色，有谢生者求娶，父曰：“有诗一联，能续则许。”诗曰：“朱奁半窗月，修竹一帘风。”生曰：“何事今宵景，无人解与同。”女曰：“天生吾婿。”偶之。七年而逝。后生见之江中，曰：“吾水仙也，躄谪人间耳。” 
　　骊山老姥 
　　姆袖中出一瓢，令李筌谷中取水。既满，忽重百余斤，力不能制。 
　　潘统制妻 
　　妻一岁连举三子，常于净室趺坐诵经，出必以虎子自随。 
　　东陵圣母 
　　或以圣母奸妖，官收付狱。顷之，已从狱窗中飞去，众望见之，转高入云中，遗所着履一緉。 
　　孙仙姑 
　　姑临化，书颂云：“三千功德超三界，跳出阴阳包裹外。隐显纵横得自由，醉魂不复归宁海。” 
　　裴玄静 
　　玄静乘白凤冲举。 
　　瞿夫人 
　　隋末，黄元仙为辰州刺史。隋亡，兴夫人隐州西之罗山，贫甚，为人佣织养姑，如此者十年。忽谓元仙曰：“昨有帝命，当与君别。”俄化青气数丈，腾空而去。 
　　威逍遥 
　　逍遥独处静室。忽一日屋裂如云，但见室内所御衣履，逍遥与众仙在云中。 
　　陈元娇 
　　元娇掌蓬莱紫虚洞。 
　　唐广真 
　　广真跨大虾蟆度海，因游名山。 
　　钱妙真 
　　妙真与妹，依陶隐居。道成，忽披白衣，入茅山燕洞。妹后至，洞已扃矣。至今有碧桃花，紫菖蒲在焉。 
　　曹仙媪 
　　媪常携幼女，引一犬，息马斗关柳下。一日渡河，舟师拒之，媪携女与犬，凌波御风，须臾登岸。 
　　武元照 
　　元照在女孩，母茹荤，辄终日不乳。比长，神人告照绝粒，母强食，神乃剖腹涤之。 
　　麻衣仙姑 
　　仙姑隐少室山，人见跳入石壁中，声隐隐如雷。 
　　马大仙 
　　大仙家贫，事姑甚谨。尝往来佣织，去家百里。有美食即以笠浮，顷刻还家荐姑。 
　　刘安女 
　　母送女适何氏，忽有白鹅自空而堕，女乘之去。陈轩诗曰： 
　　白鹅乘去人何在，青鸟飞来信不遥。 
　　若使何郎有仙骨，也应同引凤凰箫。 
　　焦静贞 
　　静贞谓薛季昌曰：“司马承祯得道，高于陶都水，当为东华上清真人。” 
　　酒家女 
　　女眉生而连，耳细而长，众以为异。邺人犊子，牵一黄犊过，女悦之，遂随去。冬日常献桃李市中。 
　　太真 
　　杨通幽道士，至蓬莱最高处，多楼阁。有户东向，署曰“玉妃太真院”。 
　　江妃二女 
　　女游江湄，逢郑交甫，解所佩明珠赠之。行数十步，女不见，珠亦随失。 
　　谢自然 
　　自然登天台玉霄峰，见沧海蓬莱，亦应非远。乃浮一席，航海访蓬莱。 
　　王氏祖母 
　　母二百余岁，两眼白皆碧，夜多不睡。每月余，忽不见，数日复来。床头秘一柳箱，可尺余，封锁甚密。一日母不在，因窃开之，中止一小铁篦，自是不归。 
　　洛神女 
　　萧旷遇神女问曰：“陈思王精灵安在？”曰：“为遮须王”。 
　　明节刘后 
　　林灵素云：“后是九华玉真安妃。”后有青城翁，见后于巫山。 
　　禅黎王女 
　　女生而不言，其国枯旱，地下生火，王怖。女为仰啸，天降洪水至十丈。 
　　卖酒姥 
　　姥善采百花酿酒，王方平尝以千钱过蔡经家，与姥沽酒。后有人经洞庭湖，见卖百花酒者，姥也。 

 　潮嘉风月记　清　山阴俞蛟清源　撰 

　　青楼珠箔，能勾荡子之魂，赤仄云缯，难实妖姬之壑。被无穷之遗害，溯作俑于何年？金缕歌残，艳名花而早折；玉箫声咽，伤幽会以难期。洞号迷香，入寻何众？泥惟沾絮，洗脱者谁？仆也，不解温柔，贻讥风雅。遇紫云于席上，敢发狂言；赓缘水于墙边，顿忘绮梦。墨堆雪岭，美丑无烦加黑白之评；风飐荷珠，姻缘何必有短长之喻？乃梅州带水，毗接封圻；而潮郡连疆，地邻瀛海，彻夜之笙歌叠奏，拨鹍弦而惊起潜鳞；侵晨之纷黛皆香，笼蝉鬓而艳留碧浪。采风问俗，纪载宜详；品翠题红，篇章争丽。逞掷心而卖眼，每气尽于绮袴围中；竭献笑以呈欢，徒魂断于蓬窗深处。迨夫色荒情倦，继以裘敝金残。对此日之萧条，伤怀殊甚；忆当年之佳丽，回首难堪。是用箴规，爰资搜辑。 

　　丽景 
　　潮州居羊城东北，山海交错，物产珍奇，岭表诸郡，莫与之京。以故郭门内外，商族辐辏，人烟稠密，俨然自成都会。昔韩文公贬潮州刺史，驱鳄鱼之害，开文教之端。后人追慕其德，名其江曰“韩江”。越今七百余年，烟波浩渺，无沧桑之更。而绣帏画舫，鳞接水次；月夕花朝，鬓影流香；歌声戛玉，繁华气象，百倍秦淮。此外如梅州之八角亭前，齐昌之西河塘外，虽规模不及，而雨丝风片，滞人魂魄，如出一辙也。若非在上者惠养有方，则荒徼之区，安能富庶华美至此极哉。 
