<!-- { "loadSidebar": true } -->
　　桐木山西送落晖百年耆旧数他谁畏途几歴青泥险往事惟余白髪知今代衣冠遗此老前朝簮笏付吾儿明朝归西邙路五世哀思百尺碑
　　挽检院吴对山
　　岝防山前吊隠君招魂九些泪霑巾风云失势丹心死天地无情白髪新西衣冠遗一老东篱诗酒是全人葢棺事了应无媿消得新阡号逸民
　　挽南坡章知县章运使子家则堂志
　　丰碑二絶照新阡节义成名得象贤善政人能书宰邑寛恩民尚诵公田家翁不负心传印家嗣能忘手泽编仕学一生行未了后来好为拂青氊
　　挽邵青谿二章
　　尊酒生刍吊旧游白髭老泪故山秋百年勲业黄梁枕一代文章白玉楼豪杰雕零天地老山河牢落古今愁行人不防青溪水付与闲翁对白鸥
　　贞元一曲泪霑巾耆旧今能有几存斗酒只鸡空酹冡缟衣匹马尚招魂百年身后事终定千古眼前谁共论试问故侯熟未青门犹自有儿孙
　　山居即事
　　分得南窻与世违坐消白昼乐清时楼头秋意一声笛镜里歳华双鬓丝緑水放教通竹径清风招不下梧枝心期自得难为説白鸟青山是已知
　　赠旧同舍王景阳
　　何许相逢客路岐相看须鬓各成丝两年衰病苦牢落千里故人伤别离江月不遗流水逝天风未起老桑知人生百歳先朝露惟有贞名死不隳
　　送髙叅政
　　声名葢世古人豪天遣西来展六韬狐防何能婴虎旅鲸鲵犹合避龙刀将坛七拜功増重省府重登官转髙他日中书勲第一汾阳应只是儿曹
　　送马髙叅政
　　瘦骨丰棱产渥洼几年俛首服盐车穿花久失青丝辔莝豆谁怜白鼻騧汗血浪夸空北冀风蹄犹惯步东华锦鄣不肯污泥水好去侯门逐五花
　　寄夀王直卿省郎二亲年八十诗二首
　　金盘玉筯脯麒麟荣福堂前夀二亲白髪宋州老司马红顔晋国太夫人生时曽结同年防见世重来两佛身庭下有儿归省掾执鞭时自导双轮
　　二老婆娑出夀筵緑衣人好舞蹁蹮餐桃阿母脸犹玉食杞仙翁头返堂上相看新八袠尊前重话旧同年累茵列鼎人间有安得亲庭此乐全
　　上留尚书
　　昆明池刼化灵缁梦觉功名黍一炊钟子未将南操变庾公空抱北朝悲归来眼底湖山在去后心期浙水知白髪门生怜未死青袍留得裹遗骴
　　挽何此园
　　南窻一枕梦槐安咽鼓悲笳生暮寒夀极星移堕芒角诗仙身蜕失丸丹扶藜记与渔樵话种菊留教孙子看归去休休言不尽残阳木末乱鸦盘
　　偶成
　　唤醒邯郸出梦闗悠悠身世隔尘寰飞鸿落照琴三叠流水寒花屋半间老不如人甘遯世闲谁似我得看山乾坤许大双蜗角消得人间战触蛮














　　潜斋集巻二
　　钦定四库全书
　　潜斋集巻三　　　　　　宋　何梦桂　撰五言律
　　和访使徐容斋西湖韵寄县尹赵文玉二首
　　一幅西湖画谁将淡墨挥水浮孤屿出山约五云飞雨洞猿啼湿烟林鸟度防龙舟双翠檝曽此夜游归满目湖山恨凭栏泪雨挥泉寒龙已化云尽鹤犹飞楼影揺波乱钟声隠岫防谁家航十锦歌舞夜深归
　　和徐云屿寄徐清溪
　　平生经济事宁与世沉沦日暮倦行客天寒郤扫门百年双白髪四海一缁尘欲相壶丘子深慙见地文
　　为友人解无妻之嘲
　　自甘为牧犊何不娶巫臣鱼目长凄断雉飞徒苦辛逺衣无与寄孤枕有谁亲毋惜蛾眉买黄金未是贫
　　寄月岩黄髙士
　　有客扣松扄重来问宿盟青山尘世梦鹤故人情柯烂棋犹在炉寒药未成鼎邉无好句惭愧谢弥明
　　和文公见寄降笔
　　玉垒失元戎闗河惨北风中原残照外故国梦魂中往事随流水余生叹转蓬唾壶歌未已飞鴈落江空
　　和可庵见寄韵
　　蜃境平生梦名场逝水川相逢惊白髪一醉仰青天浪出疑鸥笑遄归伴鹤眠故人知道意珍重寄诗篇
　　倚栏即景
　　落日青山外寒烟古树头犬声隔村落渔火半汀洲兴废江郊屋行蔵野渡舟夜深风雨恶人尚倚层楼
　　挽汾阳何北园二首
　　宇宙千年暮丘山一老遗头因忧世白体为哭亲羸明月落何处清风归去时英魂招不返囘首北邙噫五十年来梦邯郸黍一炊传家无长物志墓有丰碑落日江湖泪西风里巷悲故园吟不尽千古付他谁
　　登天台巾山
　　寸碧倚苍旻孤城俯可吞人行平木杪帆去入云根月榻留僧梦风松吊鹤魂江心千古石歳歳记潮痕
　　五言絶句
　　到石寳岩下二絶
　　十里矗巉岩移来指顾间相逢曽识面元不隔重闗相望各天涯相看又恐差朅来山下路端的到君家
　　七言絶句
　　和夹谷佥事题钓台十首
　　白水龙飞帝运开先生梦不到云台当时己笑占星误岂易虚名落后来
　　当年江上一竿青老尽羊裘两鬓星往事成尘遗迹在石痕齿齿水泠泠
　　龙信蛇屈各升沉白髪朱顔亦故今出处两难人不识云山江水是知心
　　误出山来亟己还絶尘逸驾竟难攀狂奴不了宫中事剩得闲身宇宙间
　　咄咄相逢话故交不嫌万乘友渔樵当初未有纁至只好収纶学弃瓢
　　汉事如舟要着篙诸公已共济风涛勲华终不臣巢许莫道先生索价髙
　　逝水滔滔七里滩髙情聊寄一丝竿无鱼可钓浑闲事脚底龙眠尽自安
　　苔藓碑漫字断章休将汉事费评量兴亡付与东流水留得荒祠一瓣香
　　双台絶壁锁林霏毎恨跻攀足力防今日重来问鸥鹭絶无人迹上苔矶
　　观风祠下谒先生隔世相知重感情归向中州诸老説且休拈出此山名
　　桃源三首
　　误逐桃花去访春当年犹有种桃人相逢休问秦时事世上兴亡又几春
　　洞里栽桃不记时世间秦晋是邪非落花满地青春老千载渔郎去不归
　　牧歌樵唱自朝昏白首何曽出洞门一度草青添一歳如今世代长儿孙
　　梦中作
　　草浓阡陌眠黄犊沙暖汀洲浴翠禽一径梧桐花落后半江春水緑隂隂
　　赠地理章月岩
　　世事兴亡千古意山花开落几畨春年年惟有岩头月照尽今人与古人
　　赠张月斋
　　斸尽青瑶补缺光暂持玉斧下青苍相逢一笑乗鸾去顔色犹疑在屋梁
　　挽林公坐化
　　一枕黄梁透梦闗独留蝉蜕在人间有时欲见公顔色木落枝枯月万山
　　题川无竭寄傲窻二首
　　逺公招不到渊明莲社千年迹已陈莫道先生曽傲已如今更傲世间人
　　南山有路滑如苔多少人从半岭囘不是老僧空傲世世人自不上山来
　　和王樵隠阻雨二首
　　春水连天雨载涂春江无处认平芜茫茫世路风波恶留得湘潭橘渚无
　　偶出山来得半闲桃花落尽水潺潺早知人世多风雨只好当初莫下山
　　赠谈命月斋
　　万古縁空一镜磨移来一室影婆娑垂光照尽人间事只恐年来风雨多
　　桔橰
　　片片龙鳞蜕老苍有时伊轧巻沧浪真机动处何容力自是旁人脚手忙
　　晨起
　　晨起窻前日未晞玉梅霜后半开时梅花与我两无语寒雀相喧堕树枝
　　送儒医童达可
　　乾坤四塞五行淫利欲颠狂蛊入心黄帝不生岐伯死秪今谁下顶门鍼
　　赠童笔生
　　毛生归去罢中书谁肯相从问字竒近日长鎗多东阁策勲依旧逊毛锥
　　石室和尚作航亭名江湖穏处闻梅境有作因寄题
　　当年舟子吃拳时失脚波涛万丈危归去好寻休歇处莫教再被八风吹【昔有舟子师得道有弟子参问得话头即去未出舟犹囘首若将有言师云汝更道有甚麽在一篙打堕水中弟子在浮沉间顿悟答云已防】
　　王徳甫索归一诗留之
　　一叶扁舟雪夜来尚期东阁共吟梅长亭栁色不堪折怕杀阳闗叠叠催
　　赠姜益斋【本莲舍人善饮】
　　种得莲花入寳池曽叅惠逺得锋机东林无酒渊明老故出山来访白衣
　　赠谈命月鉴
　　髙悬一镜倚天邉要与人间照丑妍天怕万形无遁处故教多缺少团圆
　　题桥亭
　　翠巘千重水一湾小桥数板屋三间此中竟日无车马时听樵歌落半山
　　和李尹
　　朅来老我差嫫母忽听佳人赋莫愁欲折芳馨聊寄似只忧防绮隔层楼
　　赠章生
　　廷珪老死客乡亡楮国丘笔冡荒双脊龙文埋不得百年犹自出光
　　和山房寺簿见寄韵【坡诗云雷公蹑云捕黄蛇栁子厚有宥蝮文】
　　巨蝮磨牙血万家天邉有鼓许民挝雷公手执腾云斧不到移文宥毒蛇
　　题王徳甫樵隠堂
　　自入山来不记时棋邉痴坐老年衣劝君柯烂休归去归到人间世事非
　　赠古歙汪恕斋【善大书】
　　自笑家鸡学未精枕中书法岂能真劝君珍重临池诀莫遣儿童太逼人
　　赠毛道人
　　人言诸佛在真经我向经中无处寻説偈不曽留四句教心那去覔三心
　　赠地理张松溪
　　赤松当日秘青嚢圮上谁知授子房千古遗编无覔处君家独得壁中蔵
　　题武强陈公灵寳会序
　　金轮持世业风多渺萧台正欝罗昨夜寳珠平地现浮黎碧落听空歌
　　寄平江灵岩寺至道和尚二首
　　睦州山下几重山片板千金一担担好着蒲鞋牢系脚上肩容易下肩难
　　説法灵岩席未寒重来拈出祖师禅入门一喝真竒特不似囘头面壁防
　　和乔尹四絶
　　兰枻藤桡桂作舟锦江江上泛春流自怜野燕翅翎短空望江头鹳雀楼
　　谁驾沧浪万斛舟风涛未济正中流同舟不用妨吟笑自有舟师把舵楼
　　千古兴亡夜壑舟悠悠世事水东流闲花落尽无人管飞过垂杨十二楼
　　剩得闲身野渡舟风霜两鬓歳华流人间万事邯郸梦休记行蔵去倚楼
　　赠桐江于处士
　　吮墨含丹各衒竒解衣盘礴有谁知须臾信笔出天巧自此人间无画师
　　赠东山诗僧信老
　　曽透西来最上机尚余习气学诗痴寻常好句从何得翠竹黄花总是诗
　　赠陈桂山二首
　　陈桂山善弩毎发命中好事已竒之暇日负青布囊访山水语祸福尤竒验益用赏识尝恵过文昌里谒潜斋居士于易庵中因以二絶句赠之
　　曽为将军试控马陵坡下死厐涓如今老大心犹壮时射星标夺锦纒
　　曽抉青嚢指玉幖嘱君一语记须牢他年若卜嫖姚冡筑取祈连一様髙
　　赠何相士
　　逆旅鸢肩终遇主将军猿臂不封侯相逢一笑休闲语老去无心覔虎头
　　尝令陈生作木苍龙头甚肖似因求赠言
　　谁试鸾刀作老龙浑疑沟断出神工明朝雷雨急飞去莫遣天龙骇叶公
　　赠云屋王相士
　　满榻尘埃不下山白云堆里老陈抟山中若见种明逸休説樵夫是达官
　　赠虗谷倪医士
　　采药山中不记秋朅来卖药驾青牛劝君莫入长安市恐被旁人识伯休
　　赠巅峯术士
　　孱顔突出万峯间禹穴龙门蚁垤环夜半扪参穷絶处半山风雨隔人寰
　　赠玉峯方画士
　　妙画今无顾虎头休论韩马戴松牛玉峯住近山中寺好画维摩施比丘
　　赠梅友胡丈
　　开遍南枝雪未干阿谁吹玉并栏干相防不为和事要把贞心伴歳寒
　　赠枯崖郑髙士三絶
　　孤撑突出万山髙防度曽经刼火烧天遣五丁移不去须知立处脚跟牢
　　歴尽冰霜几践更皮毛剥落骨峥嵘从前野烧闲花草莫遣春风吹复生
　　人于崖下送君还囘首人间梦觉闗谁识巅崖隔风雨一重山外一重山
　　答文公索玉楼赋二絶
　　闻説当年白玉楼有人秉笔侍宸游如今世上无长吉谁敢乘云驾赤虬
