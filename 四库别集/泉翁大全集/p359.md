<!-- { "loadSidebar": true } -->
　　闻陈黎梁六君罗浮舟中为海盗所惊而归，作诗嘲之，且定重游之期。 
　　
　　虎溪闻虎声，三笑震天地。六逸逢恶少，回车有何事？劫去罗浮峰，四百三十二。同我重游期，明年正月是。 
　　
　　寄弼唐庞秋官 
　　
　　吾爱弼唐子，诚哉一铁汉。数载居黄龙，群经一以贯。筮任佐应天，千亩开荒畔。上以充公储，下以安逃窜。帝咨明予刑，钦恤尔予赞。学政益双修，始终罔或间。振扬风教基，新泉日泮涣。诚意孚上下，群公屡惊叹。安得太史公，为续循良传？安得太史公，为续循良传？ 
　　
　　合一书院新城，郭冢山携胡童子廓然，与霍氏七龙、勉衷昆仲，破天荒来居之，为德行道艺之学，喜而赋之。 
　　
　　未收作人功，九十犹惓惓。周王既寿考，遐以遂作人。同人西野隙，下院为一新。两堂间四翼，有如经纬文。郭子携奇童，七霍翕来臻。忠信以为地，合一之谓神。大风以时发，高举凌青云。 
　　
　　题易吉甫观心卷 
　　
　　易子一心耳，观之者又谁？两心相觅处，憧憧日往来。不如两置之，中思以无为。勿忘与勿助，此间有天机。 
　　
　　寿义宰右坡李君七十华诞诗有序 
　　
　　　　　大市，寿李右坡也。右坡，坡山在右也，年跻七十，问学不倦。甘泉九十老矣，人或弃之，右坡携诸郎时来听讲於天关焉，喜而寿之以诗云。大市藏大隐，家在坡山前。里闾谁过从？将非五羊仙？七十垂鹤发，容颜如渥丹。帝其谪铁拐，人间住百年。 
　　
　　同郭平川暨侄尚恺、霍勉衷、甘宾、偕黄於梧、吴元科白云 
　　
　　天运遄如流，岁序忽复腊。草木知归根，百虫已入蛰。天地尚闭藏，万物所以发。我在翕辟间，无为自超越。不因白云游，焉悟天机括？ 
　　
　　饮罗念山春酒於礼门堂，预者郭平川、方三迟、钟宝潭、郭粤白、周明几、王得四八人，赋之为八仙诗。 
　　
　　春日饮春酒，八榻罗八仙。坐来春意生，函丈皆青天。未饮心先醉，入口已酥然。熙熙与穆穆，如在羲黄前。 
　　
　　游独冈书院 
　　
　　独冈冈之独，独立颇似吾。乃开二解堂，廊房列学徒。前望云峰云，后濯铁江渚。有来道林子，清修讲学而。 
　　
　　同郭平川、钟宝潭、徐南朗、霍勉斋、王得四、黄於梧诸贤，暨侄孙汝潮、禹勋游罗浮。 
　　
　　罗浮起平地，游者如登天。夫我异於是，如履庭除间。问之何能尔？心近地自便?。作意关山阻，信脚云霞穿。自兹凌绝顶，上有无穷门。寄语诣道人，亦复如是观。 
　　
　　寄题宫端松溪程君别号 
　　
　　松影照溪水，溪流影不流。抱此后凋操，独立凌冬秋。直乾撑天地，密荫庇九州。灵根问何为？不与众芳侔。 
　　
　　寄贺南赣开府汪周潭大中丞 
　　
　　古虔古神地，衮衮来多贤。新建深智囊，周潭浑仁渊。二贤兼大勇，三德济时艰。三省齐夹攻，免穴何从奔？君陈继周公，和慎相后先。世变乃风移，允升大猷天。 
　　
　　甘泉先生续编大全卷之十八 
　　
　　门人顺德何鸿校刊 
　　
　　七言古诗 
　　
　　题松隐殿下扇面 
　　
　　维昔东平为善乐，乐善自天匪人作。畏天之威常严若。畏乐相生自罔觉，好善忘势亦不薄。握清风动封域。 
　　
　　惜别篇与洪觉山侍御 
　　
　　惜别别期在旦夕，念之令人心恻恻。所赖心同天地间，不以远近形迹隔。千山月出千山光，万里云收天宇长。吾将从此祝融去，武夷见月无相忘。 
　　
　　贺中丞半洲蔡公平二南诗有序 
　　
　　　　　皇上建极之二十年，为中丞司马半洲蔡公抚两广之三年。安南逆臣弒其主公，奉命讨之。其春，躬率大兵压境，莫登庸请系颈入关降，安南平。丹山赵太守请序册以为贺。甘泉叟赞美之。海南生黎作祸杀吏，公请讨之，其冬，躬率省兵，馘其尤者，降其丑类，海南平。徐少参、胡太守请和公韵以为贺，甘泉叟赞美之。他日，甘泉叟寓书於公曰：「伟公之功也。夫一岁之间，不数月成两大功，自开国以来未之有也。公之功也伟哉！」或曰：「公何以有是功也？有由乎？」曰：「吾闻之，功本於德。公於是乎有三德焉，是以两成大功。何谓三德？曰仁、曰义、曰智。夫安民戢众莫大乎仁，胜残正枉莫大乎义，知几相时莫大乎智。君子仁以为本，义以行之，智以神之，是故功成於智。智成而义，义成而仁，故有功而不见其功，是谓仁义之兵。古之聪明睿智、神武不杀者夫！」或曰：「交人作逆，公念玉石；黎人蠢动，公悯协从；非公之仁乎？是故有赤子之谣。交人作逆，数其罪慝则已；黎人蠢动，俘其首恶则已；非公之义乎？是以有万全之谣。明炳乎事宜，动中乎虏情，格之则已，非公之智乎？是以有多算之谣。夫具斯三德者，是以愈出而愈奇，百向而百利，岂直以成兹二功已哉？因倚元韵为小诗，复叙其所以诗之意，以附於薄伐之雅云。  
　　
　　楼台斧钺临边城，神武不杀称天兵。潢池弄兵非赤子，生黎熟黎皆苍生。安南甫下下海南，一岁两鼓鲸波清。功成古闻万骨朽，轮台诸将同留名。 
　　
　　谢渐斋昆仲见访，其仲将应贡北上，以诗赠之。 
　　
　　谢家宝树夜生光，双玉凌晨陟我堂。文章衣佩交锵锵，南风鬣鬣引旗长。仰瞻北斗正寒芒，为君引满倾离觞。江湖廊庙不可忘！江湖廊庙不可忘！若呈琅玕叫阊阖，寸心非子谁能将？ 
　　
　　题衡岳奇游卷赠何生於逵 
　　
　　吾闻衡岳有五峰，十年磊磈吾胸中。去春春风送我游，梯上山名云雨迷行踪。回车神游十一拍，一拍缥缈鞭苍龙。何生仙骨何神通？先我飞锡驻祝融。祝融君须我问讯，朱明小憩待秋风。何生毛骨本仙侣？许执几杖还相从，吾将拉子游无穷。 
　　
　　赠侯三峰宪长迁贵州中辖 
　　
　　金陵昔望九华山，九华不见三峰尊。三峰棱层青不了，影落吴楚长江寒。到今池人想望之，万家烟火待君炊。古虔齐鲁争遮道，岭海人骑竹马儿。柏台白日飞秋霜，震压强御走且僵。谷前容有贪污吏，不肯解印犹强梁。如何中辖指南诏？未终大惠移远徼。他人徯庆此邦愁，一家儿女异歌啸。君侯君侯行迟迟，天子借寇慰我思。不然开府亦迁转，留与他年作口碑。 
　　
　　贺周隐君佩韦先生七十一寿诗有序 
　　
　　佩韦周先生者，顺德之百望也。有子曰学心，从予游於罗浮、西樵、莲洞、甘泉之间。学得其要，心与天理流行，无往而非学，可以知庭训矣。号曰佩韦，则知柔知刚，可以成德矣，盖有慕於朱韦斋矣。学心将无愧於朱氏之子，衍道脉以为长年矣。年齿乎哉？可以寿矣。歌以寿之云。 
　　
　　佩韦先生从心年，掉臂傲睨诸侯门。步履如飞颜如丹，心如铁石直如弦。埙箎秩奏蔼一门，庭中荆树如三田。有子学心学渊源，天关学者未或先。君不见朱韦斋子为儒宗、称大贤，无论班衣戏膝前，道脉延衍寿万千，海屋添筹何足言！ 
　　
　　表伍母袁氏节诗 
　　
　　伍甥伍孙贤族贤，言亦顾行行顾言。宗族乡党称孝焉，吾尝敦礼致西宾。察言观行逾一年，何物女子生此人？来樵跪泣言复吞，父亡母寡三十前。呼号叩地失所天，四鶵?嘤邻为怜。踏里索粟各纷然，柏舟自誓唾小弁。绩纺食力忘其贫，泪痕暗滴冈头所居地名穿。社里不能达，大夫不得闻，地为愤然天为昏。泉翁八十闻其言，援笔烧灯作此篇。 
　　
　　同督学蒋道林、罗国子一泉、二蒋生叔英本学游罗浮，道中短歌，因致久留之意。 
　　
　　前年与君登祝融，今日共上飞云峰。我年踰八君望七，如此嘉会能几逢？朱陵朱明本一天，风花雪月将无同？愿君且莫动归念，无穷花鸟在春风。 
　　
　　(杜)[壮]蒋叔英冒夜偕周自正谢振卿登飞云顶 
　　
　　薄暮师归不肯从，昏黑七圣皆迷踪。久倚门闾望不至，恐陷虎口蚺腹中。岂知壮志直前去，穿贯兽穴飞云峰。三生笑坐三生石，眼轻四百归鸿蒙。蒋生蒋生真士雄，踏碎五岳成虚空。 
　　
　　罗浮归途，罗子钟过溪，马蹶濡裳，诗以唁之。 
　　
　　罗生惯骑惯著跌，犹然自诿马蹄囓。仰面贪看罗浮云，不觉马蹶濡裳?。试问蹶时可动心？打破这敬无处寻。凝然定力楚州桥，一泉子钟别号何讵非天人？ 
　　
　　捉笔寄何吉阳考功 
　　
　　天曹蔼蔼何吉阳，江汉滔滔思尔长。思尔进修不可量，我登祝融俯洞庭。瞻望不及思茫茫，十年不见予心伤。 
　　
　　不依韵和答李西台别驾不果白云之游，独郴阳欧生策陪行奉呈。 
　　
　　昨日愆期负西台，今约白云公不来。肩舆舆疾耻独往，郴阳欧策来追陪。隔月见山而眼明，况逢雨后山为青！问公於山有何意？忽焉欲答已忘情。 
　　
　　五言绝句 
　　
　　走笔答柯双华佥宪 
　　
　　双华笔端语，读之乱心绪。何如待高秋？相约祝融去。 
　　
　　题湛渎桥 
　　
　　何年姓此渎？天设岂无因？五百年来我，题诗过暮津。 
　　
　　题吴颐山大参蠡南精舍图 
　　
　　精舍生吾兴，披图不自堪。回辔上船去，长留忆蠡南。 
　　
　　酌惠泉二首 
　　
　　天一元生我，来看第二泉。平生观海意，此际更渊渊。 
　　
　　我屋甘泉洞，泉甘亦自同。独怜生海外，题品未曾逢。 
　　
　　走笔谢王嘉兴护送之使 
　　
　　未论通家好，先闻剌史贤。独惭二百使，空赋五言还。 
　　
　　过分水岭书所见 
　　
　　水性本平止，胡乃生怒涛？势亦不得已，前石后流驱。 
　　
　　题官山阁老图 
　　
　　阁老辞天府，归来即广居。知公自良贵，何处觅吾庐？ 
　　
　　题石泉精舍图 
　　
　　紫云在云外，幽居紫云里。空谷烟萝深，深藏配君子。 
　　
　　题求志堂有序 
　　
　　　　求志堂者，桃溪周氏之子之堂也。克道曩将赴试春闱，过新泉，遂请分席，不复入京，归隐於桃溪者十二年矣。有终焉之意，故名其堂曰求志。 
　　
　　志在焉用求？求之无定方。不求求便得，何处是他乡？ 
　　
　　题善养堂有序 
　　
　　　　　善养堂者，桃溪周氏之子之堂也。克道高谢进取，既归，请以善养贤母萧也，亦如尹氏之母之意焉，因名其堂曰善养。 
　　
　　辞禄善吾养，无论尹氏贤。何如养吾善，兼以事吾天！ 
　　
　　口占赠西岭秦子由之任呈迈 
　　
