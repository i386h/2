<!-- { "loadSidebar": true } -->
　　沪上戏馆，迩来独盛，不下数十所，如金桂、丹桂、攀桂、同桂，皆以桂名，称为巨擘。他若三雅园，满庭芳，天仙园，亦其最著者。客之招妓同观者，俗称叫局，夜剧场开，来者尤多，红笺纷出，翠袖珊来，么弦脆管中，杂以鬓影衣香，左顾右盼，真觉会心不远。戏馆应客者，谓之案目。将日夜所演之剧，分别开列，刊印红笺，先期挨送，谓之戏单。妓女请客观戏，必排连两几，增设西洋玻璃高脚盘，名花美果，交映生辉。惟是近日专尚京班，徽腔次之，而西昆雅调，真如引商刻羽，曲高和寡矣。是亦世风之一变也。 
　　丹桂，金桂，皆为京班翘楚。论其演唱，自以丹桂为较优，而勾栏中人，独趋金桂，则以争看杨月楼也。月楼向为显宦家伶，长身玉立，色艺超群，而自称为串客，后以事流配，不复至沪矣。三雅园皆吴下旧伶，盖自徽班行而文班减色，京班出，而徽班亦复自改腔调以趋时，甚至市井儿童，皆信口唱二黄调，风气移人，一至于斯。 
　　沪上酒楼，四方毕备。甘脆鲜浓，各投所好。浦五房，乃灯舫庖人所开。新新楼，复兴园，为金陵名厨，烹调手段，各有擅长。同新，同兴，庆兴，亦后起之著名者，烧鸭、烧猪，最称嘉味。同兴、同新两楼既闭，于是津馆以庆兴为巨擘。宁波馆虽多，皆自郐以下，惟鸿运、益庆，差堪比数。泰和馆为沪人所开，菜兼南北，座拥婵娟，特为繁盛，其中所煮食品，自有专门名家，以独步一时。出局较多者，则推庆兴、泰和，灯红酒绿，月地花天，真个令人心醉，岂徒侈何？曾之下箸万钱哉！ 
　　酒阑茗罢之馀，则作餐霞吸露想，如眠云阁，醉乐居，万里云烟，皆烟室中之著名者。入其中，室宇精洁，轩窗明敞，几于不着纤尘，游人趋之若鹜，邀朋挈友，乐事赏心，不过破费囊中青蚨一二百头而已。若至妓馆中，则固无人不设片岕也。 
　　沪北茶寮，向以一洞天丽水台为杰出，高阁三层，轩窗四敞，而环台皆青楼也，故有“绕楼四面花如海，倚遍阑干任品题”之句。曾几何时，物换星移，沧桑小变，近惟松风阁以茶胜，宝善园以地胜，大马路之一壶春，宝善街之渭园、桂芳阁，均极热闹。沪谚云：“松风阁看小脚，西洋楼觅姘头。”盖茶肆中士女如云，往往目成眉语，借卢仝七碗，以为撮合山，野鸳鸯几至逐队成群，风俗淫靡，可谓极矣。 
　　沪上繁盛，当为通商各口之巨擘，腹里郡县，万不能及也。厘局中人，曾以烟馆灯油计之，每日需用十五篓，每篓三百六十斤，每岁需用蜡烛五六千石，而洋烛煤气灯不计焉。然此犹焚膏继晷，势所不可少也。至于沪城内外茶楼酒市妓馆烟室，日消瓜子约三十石，岂复意料所及？然则一日中，茶酒烟妓，戏园马车，并洋行中所售奇技淫巧，光怪陆离，直不可以万万计，实皆一无所用，徒足以耗民财殚民力而已。风俗之淫靡，日用之浮侈，至此岂堪问哉！ 
　　西俗七日一礼拜，每逢星昴虚房四宿值日之期，为安息日。是日任人游玩，戏馆酒楼，花街柳巷，烂其盈门，极称热闹。租界中诸阛阓，尤以宝善街为销金之窝，自宵达旦，灯火辉耀，与日市无异。饮馔诸物，求之无不具备，咄嗟立办，游人以此麋聚，几于踵趾相错也。 
　　沪上每年春夏之交，举行赛花会，多设于英领事花园，奇葩异卉，大都来自外洋，花名花色，半皆目所未睹，但觉香参鼻观，芳袭襟裙，如游瑶圃玉山，令人意远。园中细草如茵，芊绵披拂，来者多西国士女，或倚栏小憩，或携手纵观，品隲群芳，喜动颜色。亦有粤妆女子，为西域葡萄者，结伴来游，以扩眼界。时下名妓，近来亦有随客往游者。栏外乐工十数辈，奏泰西乐，如抗如坠，不疾不徐，颇觉悠扬可听。此外尚有各式蔬果，杂陈几案，其最出色者，花枝上俱系以牌，藉为标识。至若盆盎之精工，帷幕之阔大，犹馀事也。以此名卉，与沪上群花比娇争艳，吾知其终输乎解语者耳。 
　　青楼中衣饰岁易新式，靓妆倩服，悉随时尚。男子宽衣大袖，多学京装，而妓家花样翻新，或有半效粤妆者。出局时怀中俱有极小银镜，观剧侑酒，随置座隅，修容饰貌，虽至醉，亦不云鬟斜亸，宝髻半偏也。 
　　勾栏中房栊，多以西洋印花纸糊墙壁。所置扇屏灯幔，悉画墨梅，颇为雅致。陈设各物，备极精丽。挂壁则有镶金大镜，靠窗则有软藤睡椅，别以独脚小圆几，列水果其上，以供客，呼为百灵台。盖所蓄百灵鸟笼中，必有小圆台，此则取其象形之义也。 
　　近日西洋马车多减价出赁，青楼中人，晚妆初罢，喜作闲游，每当夕阳西下，怒马东驰，飙飞电迈，其过如瞥，真觉目迷神眩。薪翘《沪北十景》诗云： 
　　妆成堕马髻云盘，杂坐香车笑语欢。 
　　电掣雷轰惊一瞬，依稀花在雾中看。 
《申江杂咏》云： 
　　香尘油壁合从容，底事驰驱振辔冲？ 
　　寄语行人须子细，车如流水马如龙。 
读此二诗，想见霓裳羽衣，离碧落而来红尘也。 
　　近日妓女多用大字名片，出乘蓝呢轿，新年必着红绉裙，至邑庙烧香后，遍游各处，而往司徒庙者，尤为络绎不绝。《烧香竹枝词》云： 
　　纷纷车马往来忙，纷黛丛中别样妆。 
　　自是烧香争早起，不教云雨恋襄王。 
　　《青楼竹枝词》，苕溪醉墨生作，凡属青楼中规例，无一不备，而形容尽致，亦可作彼姝清夜钟声，当头棒喝。今录其《元日贺岁》、《红庙进香》二绝，以见一斑： 
　　喜逢元日是新晴，买得鲜花插鬓云。 
　　看遍曲中诸姊妹，大家齐试石榴裙。 

　　心香一瓣礼尤虔，稽首慈云大士前。 
　　但乞阿侬心愿了，长斋绣佛自年年。 
　　《沪北竹枝词》，苕溪墨庄居士作，其中八绝，皆述勾栏荟萃处，想见风月无边，管弦若沸，十里花明，艳风相煽，九迷洞幻，春梦正酣，今录如左： 
　　宝善街边石路前，清风淡淡夕阳天。 
　　箫声断处琵琶续，多少人家敞绮筵。 

　　酒帘低漾午风晴，听到琵琶断续声。 
　　更向日新深处去，花迎花送最关情。 

　　久安里口月明时，共道门前尽丽姬。 
　　到处淡红浓绿绕，教人各自惹相思。 

　　云鬟婀娜动人迷，十副湘帘望里齐。 
　　明月满街天未晓，琵琶声急尚仁西。 

　　公兴里对聚丰园，萝婢花妖笑语喧。 
　　但得檀郎如至宝，安排游计话连番。 

　　兆荣里内可怜春，一带湘帘处处新。 
　　压鬓珠兰三百朵，风来香扑倚楼人。 

　　市声喧处路迢迢，朗朗歌喉隐隐箫。 
　　为问大观何处是，红栏碧瓦晚烟飘。 

　　乌云一挽却时妆，纨扇轻罗映夕阳。 
　　此去棋盘街道滑，姨扶小妹妹扶娘。 
　　洋场向有书寓，固沪北诸佳丽荟萃之区也，此于十里帘栊而外，更足消魂，千场筝笛之馀，别开生面。坠鞭公子，曳屟名流，往往于酒罢茶馀，征歌按曲，目成眉语，别具缠绵，斯亦风流之薮泽，花月之作坊也。其中著名者约五十人，有好事者，作《洋场书寓序》，将彼姝名字悉嵌于中，几令人一览而知，无遗珠之叹。吁！莺歌蝶舞，百媚横生，彩凤灵犀，两情相眷，固孰不为之神摇心醉哉。 
　　沪上春秋佳日，自游邑庙两园后，此外几无园林泉石之胜。近日则有徐氏未园，在河之北，乃雨之观察所构，地虽不广，而一邱一壑，高下回环，能于尘俗中别开生面，顿觉片石孤花，自饶幽境。园中栽植奇葩异卉，中外毕具。沪北士女，每于暇日良辰，辄往游玩。虹口大桥沿江一带，遍地栽花，随处设座，夕阳将落，清飙徐来，西人多挈眷携童，于此游赏，华人或有往游者，亦所不禁。徐家汇近亦建有花园，波利洋行之别墅也，花木繁盛，姹紫嫣红，一望弥目，于中并奏西乐，音韵铿锵，中外人皆可入而游览。惟距沪北较远，往者必以马车。园中设有酒楼，肴馔之精，无殊韦陟厨中，皆西厨所烹调也。西人于赋闲之日，多挈二三知己，徘徊其间，而近日华人亦间有问津者矣。至于香车宝马，鬓影衣香，一二雅流，携朋挈侣，以艳游作清游者，或当不乏其人欤？ 
　　静安寺相传为二千年来古刹也，西人以寺之左近境僻而地宽，遂赁民田，杂莳花木，直者曲之，纤者疏之，野旷天低，沙平树古，环林斲木为椅，俾游人得以憩息。每当虞渊日落，广莫风来，士女嬉游，相望络绎，自春仲以迄秋末，无日不车声磷磷然满寺中也。夏时入伏以后，游者尤盛，盖以冰纨无力，火伞当空，中西士女，一至踆乌西匿，皓兔东悬，车如流水，马似游龙，群至寺旁，藉销炎暑。甚至参横斗转，云翳露零，声走雷而语未通者，犹交织于道。遗舄堕珥，散麝坠巾，几使松声竹韵之中，尽含香气，冶游之乐，极盛一时。兼之西方美人，招摇过市，东国娇女，绰约偕来，偶发娇音，六马仰秣，将回绣幰，双轮飞飙。况有萄葡佳酿，盛以晶杯，捧以玉手，足以畅清欢，通密绪，徘徊良夜，佥欲忘归，殆不数。《郑风?溱洧》之诗矣。斯亦娱情之极致，逭暑之雅谈也。 
　　《冶游竹枝词》，自始入门以至代为脱籍，无不描摹尽致，想见酒边灯下，旖旎风光，红瘦绿肥，品评月旦，诚一时之佳构也。聊摘数绝于左，以见一斑： 
　　入门高唤客人来，赢得群花拥一堆。 
　　煞有风情眉目送，倩人为我作良媒。 

　　未甚留连打报钟，乍相逢候最情钟。 
　　欲行又止心难定，青鸟留人意更浓。 

　　今日重来小阮郎，放开眼界细平章。 
　　风姿合是君芳冠，信有前缘喜欲狂。 

　　女婢先将笔砚排，频催点菜请同侪。 
　　外场匆促持灯去，顺路先行宝善街。 

　　客集传呼搅手巾，销魂携得画中人。 
　　一双莲炬辉煌照，入座分明定主宾。 

　　纷纷散席各归房，真个今宵作楚王。 
　　一种娇羞描不尽，温香软玉赚萧郎。 

　　乡尽温柔到黑甜，醒来红日透疏帘。 
　　新愁旧恨言难尽，只愿郎君不我嫌。 

　　堕涵飘茵不自由，伤春未了又悲秋。 
　　阿侬不是烟花种，脱籍君堪为我谋。 

　　君是风流重玉京，十分才调十分情。 
　　愿今得藉春风力，债了相思过一生。 

　　替赎蛾眉本有心，季生然诺重千金。 
　　春风得意桃花笑，流水高山遇赏音。 
