<!-- { "loadSidebar": true } -->
    ☆萧颖士（二）
    ○为李中丞作与虢王书
    某还，奉问，垂示报鲁郡克捷，官军乘胜，进取东平。捧对三复，实深兼慰。逋鬼稽诛，遂淹气序，芟夷济濮，陵虐洙泗。虽游魂送死，所当翦灭，而命师授律，必俟英威。四郎挺雄烈之姿，荷专征之任。允文允武，终古罕俦；惟亲惟贤，方今莫二。故能将士愤发，忠勇争先，遗孽殄殆，只轮不反。俾彼危城，蔚为强镇，必将长驱许下，席卷浚郊。解滑台之围，刷襄邑之耻，在是行矣。此皆明大夫善任才，而抑军将之能用命也。岂徒咫尺汶阳，而久劳其师旅哉？迟企大捷，预宽忧负。天气渐寒，伏惟尊体动止康胜。即日蒙免，末由拜觌，增以勤系。所调兵粮，事资军国，唯力是视，曷敢差池？谨遣江阳令杜万往谘禀。
    ○与崔中书圆书
    违奉累月，伏增驰结。首冬渐寒，伏惟相公尊体动止康裕，敬想表妹珍仪、外甥休慰。时事孔棘，出於虑外。京邑倾沦，主上迁播，率土臣子，衔涕痛心。相公应期服务德，康济危难，保翊圣躬，安社稷。勋逾曩昔，道贯前修，海隅苍生，孰不幸这甚！况在旧故，荣庇特深。某自中州隔越，流播汉阴，遂至江左。淮南节度使召掌书记，兼补此官。羁窘之辰，幸忝俸禄。然任翰墨，罕参筹议，徒怀所见，莫获申述。窃惟二京未复，ビ氛方炽。灵武、太原，虽称官军甚盛，而两河南北，无月不遭寇祸。顷者濮阳、东平，中都、郾城，相继失守。灵昌、颍川，皆累战之馀，今未解围。上蔡、汝南，近又奔溃。虢王之镇河南，亦有政刑，而百城馑乏，兵力未振。河北自六月不闻克捷，井陉路亦云未通。河东、绛郡，复传先陷。淮南、山北，境内贼垒，户寡人贫，徵促弊竭，众心危惧，莫有固志。则兵食所资，独江南两道耳。
    楚越之地，重山积阻，江湖浩漫。乐兴、永嘉，南通岭表，北至吴会，皆境濒巨海。自古平日，常备不虞，中原或扰，不无盗贼为患。固宜察其要害，增以兵力，擢文武良材，以镇捍之。先奉七月十五日敕，盛王当牧淮海。累遣迎候，尚仍在蜀。今副大使李中丞，华胄茂德，平时良守，清静临人，贪暴敛迹。虽古龚、黄、召、杜之化，无以先之。然与今时经略，颇不甚称。所莅谨守科条，爱惜府库。江淮三十馀郡，仅徵兵二万，已谓之劳人。将卒不相统摄，兵士未尝训练。淮左、江东三十馀郡，无一良二千石，岂惟不才，乃皆中人以下之不逮。其间败衄，略难胜述。比者吴郡晋陵江东海陵诸界，已有草窃屯聚，保於洲岛，剽掠村浦，为害日滋。若朝廷不时遣贤王，即就镇求选博通宏略之士，以辅佐之，特许不计阶次，超拔才雄，以居将守，倘一朝寇南侵，陵蹈淮，冲要阙缮完之备，甲兵无抗击之利，江海馀孽，因而啸聚，则长江之南，亦从此而大溃矣，复何观衅虏庭、指日清荡哉？
    某虽不敏，尝览旧史，见古今成败之策、江山阴易之势多矣。忝职幕宾，言不见录，长宵叹息，不觉饮泪。方思虞诩之任朝歌，见疑守将，古今一也。幸他日风尘，早辱惠爱。今虽卑贱，礼数悬绝，仰惟无大故则不弃之义，或当未赐疏掷耳。衔愤万里，远陈短见，亦惟相公留听无忽。尚书房公、门下崔公，往不自意，并陈盛德一顾之末。然若非相公为小人贫贱之交，不敢辄申狂简，轻冒抵触。《书》不云乎，“三后叶心，同底於道”，亦何必人人别疏哉？在相公言之耳。亲弟某乙，久在巡内，或垂记识。自多故以来，信问阻绝，酸心痛骨，未期一见。时维小人之承旧爱之故，惠提奖之私，非所敢望。如或假以公乘，使江淮获一亲集，死生骨肉，不胜幸甚！末由拜贺，无任下情，谨因贺赦使附状不宣。萧某顿首。
    ○为邵翼作上张兵部书
    月日，应武艺超绝举某乙谨上书侍郎公执事：某汝颍儒家子，先人以文至尚书郎。今仆不肖，持七尺之躯，蹶张角力，为[B14A]衣者所不见礼。犹复决短策，希馀光，愿以羸庇之形、忽微之气、三寸之舌、百金之义，一朝而委诸执事。将纳之耶？拒之耶？呜呼！苟或拒之，士亦未易知也，试为执事言之。仆幼闻礼经，长习篇翰，多举大略，不求微旨，且尤好史臣之言，自秦汉迄於周隋，驰乎千馀载间，天人秘理，军国奇画，皆耳剽其论，而为文未尝不喜润色。求官乃拙，莫能进取，顾人事所先，则天资所阙。虽欲从士大夫之後，高谈抵掌，取当代名，其不可得也审矣。然每读太史公书，窃慕穰苴、乐生之高义，常愿一戎车之殿，指麾部分，为天子干城。近臣不知，明主未识，从欲奋决，孰为引致？嗟乎！使古之二子，复与仆同时於今，虽有败晋强燕之谋，亦不能自达也明矣！所谓论干戈於揖让之代则悖者，信哉！是以伛偻其形，惭沮其色，与披坚执锐之伍，以驰逐击刺为容。虽欲耻之，其可得已？侍郎亦不可谓仆无学而轻之。今圣主居安虑危，有备无患。以侍郎为深寄，故专任简稽之司，岂不欲旁求爪牙、式遏寇虐？故将七擒是择，宁止百中为奇？则孙子之谋，长于减灶；杜侯之力，曾不跨鞍？盖古之有善阵不战者，未闻以投石拔棘为全军也。侍郎懋衮之後，为善是学，朝称伟才，物饱宏议，固当缵韦平之业，为社稷之臣。使小人得驰驱下风，计画见用，比萧何、韩信之事，顾不美乎？侍郎必不以仆为狂，使待罪末品，参一旅之长，受偏师之任，羽书狎至，烽火交驰，察以时候，占其气物，标利害之形，相山泽之险，乍聚乍散，一阴一阳，飙驰雷动，千变万化，使兵不血刃，势如川。与夫搴一旗，斩一卒，崎岖行阵之末，以徼赏求名者，何其远欤！如或人非废言，事有可验，又得出疆场之外，奉咫尺之书，因宜料敌，随事制变，使千古忠臣之节，凛然复存。则苏武虏中，尚能雪；傅生幕下，必斩楼兰。此亦一奇也，侍郎又不可谓仆大言而疑之。以侍郎有卓立杰出之姿，虚心待士，贵不骄物，故小人越上下之分，持得失之端，私布之於侍郎，期不以众人见遇也。侍郎用仆亦今日，否亦今日，屈伸待命，惟所进退。某再拜。
    ○重答李清河书
    某白：临清传马子远至昌乐奉问及。亦既披缄，慰惨交集。幸甚幸甚！亡友存日，侧闻绪言。以其先门在殡，旧茔未，将事启卜，指用早秋。见托不才，俾述铭志。手草行状，遗本犹存。岂期远日未临，长夜俄遘？埋追远之纯心，受终天之永酷。幽冥愤叹，岂其可言！南阳王公，闻而伤之，近赍钱二万，以济所欲。兄又不以人废言，克申後意。则不腆之作，刊就有期；既往之魂，瞑目无悔。存殁所荷，非二公而谁？然後知燕王无以矜其市骨、魏妾不独申其结草矣。辞奉日远，系积难任，惟珍重。因还骑不宣。某再拜。
    ○赠韦司业书
