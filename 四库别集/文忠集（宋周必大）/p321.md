<!-- { "loadSidebar": true } -->
　　又【淳熈六年】
　　某窃以嵗华伊始共惟教授朝奉尊万福泮林之誉蔼然而子虚未达上聴者狗监之罪也虽然心实卷卷頋力不足耳逺辱嗣问且以所闻相告感幸感幸绣衣素不为朝论所与故謡言一兴无为辨眀者亦可闵也并寨事尤见逺虑某三十年前亲行辰州道中见所在絶无民居数十里间仅有一铺铺有一二兵而已以此推所谓城寨之傍寂寥可知或者借此数辈以为保聚乎若论御敌诚可寒心更望子细询三州之解事者详以相告容将白于当路不然恐利害未尽而遽有更改却贻后患耳如何如何余冀善爱
　　某上问龙泉安问络绎知丞审察之命可庆有委勿外
　　又【淳熈三年】
　　某窃以践长观复共惟某官隂功益着贤徳方亨台茂辑繁祉某宻瞻台治无从曳履敬遵约束不敢具公牍为庆所冀乗兹令序亟践严禁以副善类之望某前月丐祠旦夕须得报别客奉记邹浩闻拟徒三年就此拘管尚未取防俟到并商量刘都廵一节也修城文字先下得度牒百道元乞专委漕提督亦奉俞音庻不妨衰病告归耳永明黄尉儒雅醕实似非河西尉材更数日还任恐进趋不中度望与芘存之得范至先之子书云诸葛武侯祠在石鼓张钦夫为之记曽过目否其书封与传教授必往面禀余祈为国保调仰符眷简郴州奏已报行少沮贪人其补宏矣薄礼具别纸恕留幸甚
　　又
　　某近附来便再奉状必获过目邹浩断勑已下详具公文似已适中却当坐全文戒约季峒以不杀之意而禁其再犯刘廵检者欲申乞与岳祠如何对移则须先择可任之人前日使司所差止是待阙官又难两易更望垂诲当奉承也张副将毛举正官之过亦是不靖未审体究得如何并愿批报初欲一时解纷来谕深以为然不料武夫聒噪人如此赵子直书谓庙堂许用项平父而不知诸司两防皆籍于中书今想未暇及此耳
　　又【绍熈四年】
　　某比因按临获奉名理适縁尚甥之戚不得延欵迄今愧赧比遣介尝致尺纸计泝流方达而云翰已至玩味不能去手喜承观风余暇台倍膺殊祉某丐祠文字四月上澣已到临安縁先恳诸公力为开陈方投奏劄适值昭文丐去副枢礼数未断遂迟了数日计旦夕可被命而去尚容专奉记也芒种前偶值甲子大雨异常此去恐有弃船入市之虑漕司今祈晴众论又谓非其时更防数日间如何深恐秋间必闵雨只頼诸台福皇耳蚕麦所在皆损夏税何从取办耶荐士奏已备数向在朝见诸路荐人多用监司印也项平父对策极强人意要是学问文采气节参备乃能如此傅子渊曽见之否黄子拜駮章极痛快其推尊子直甚至谅必思所以副善类之望云余冀顺序珍调倚需召节
　　某悚息拜问台闳仙聚缅想长少均祉防催督夏汝羲公事今右院勘作不是使令而宁乡专以杨师祐等在此为解不免依条押下勘证解州姑令从实结正所谓灭口一节须俟使司移推乃可见次第当如此它时责自有归也
　　又
　　某近以书附何漕急足其至必速闻台眷先还龙泉何遽也兹再有白事夏汝羲狱固尝面禀欲别遣官就宁乡鞠治台意不以为然不敢固请今县中果不能了既付右院追逮颇多竟未得要领虽日加督促然不敢谕意恐渉鍜链刘掾凡才本无钩距徐则以何令亲嫌自前政令不受宁乡之狱耿尤平平特以累世忠义暴着姑容其在官耳淹延滋乆干连无辜或致死损谁任其咎势须除要人三数辈外余且知责却恐有败露之理但高明孜孜此事安敢自信其详辄具公牍望早赐施行不然使司有可委任之人望示姓名当令与见今狱官权暂对易尤佳古今被杀而不获行凶者何限况周六十一夲非善良而李小二李三十二两人已为尉司所杀岂特足以相当而已急递驰布颙俟台命琛卿将死倪君折简约其同行乡人皆以为怪不知果如何揆闻苦臂痛亦觉瘦悴进退触籓纵有定力亦安能无挠于方寸也传闻日边有好语意者頼大手一振纪纲耶








　　文忠集巻一百九十二
　　钦定四库全书
　　文忠集卷一百九十三
　　宋　周必大　撰
　　劄子五
　　叶梦锡丞相【淳熈二年】
　　某伏以孟春谨时恭惟右丞相任专军国望重华夷天相精忠钧动止万福某尚阻趋侍敢乞仰体注意益调鼎茵茂凝不世之勲永书尚父之考民望则然敬以为祝某爰念乆违黄阁未尝一日忘归向之心向縁复职冐修竿牍伏防钧慈特赐诲答自尔不敢荐以姓名干凟造化盖屏迹逺外事体当尔实非懈怠自取踈外仰惟钧明无所不烛必能深察其情某亦恃此以不恐也
　　某去冬伏覩麻制相公正位宰司兼领兵柄台符増焕国势日尊夫以硕大光明之才而遇圣神英睿之主同心合徳图囘治功岂待朞年必臻儒效萧曺房杜何足进焉某庇身大宇实深欣抃修庆不先之意已具前幅非敢自文其过尚乞钧察
　　某至愚极陋一无可取向者力辞郡寄寔縁疾病非以为髙不为宰路急于用人弗遗葑菲力加论荐致误上恩特加收召今朝廷号召贤俊更易守帅莫非人望实格天心于斯时也如某辈岂容亦防髙门之地正使不病犹难昌进况心气旧疾元未平愈触事昬防不堪驱使已别具劄子陈禀乞收还前诏伏望钧慈怜其抱病已乆察其无用于世特为奏陈俾安闲散实为莫大之赐縁再凖朝防催发不敢家居见乗舟至洪饶间聴指挥万一圣君贤相必欲加惠陈人即乞且畀江湖间一待阙小郡在公朝未为弃物仰恃知过倾倒底蕴伏乞矜念
　　又乞与王弱岳祠劄子
　　某有少愚见适过堂欲得面禀偶不获望履又縁直宿未能诣府苐恐缓不及事辄冒言之宣教郎王谦者今李防州壻也在上庠日尝取其程文后为庐陵教官与之颇熟识趣议论皆可重只是矜气髙谈取憎于人向调萍乡决知获罪上官昨日果袁州劾书到部揆之事理涖职方一月不应催科遽如按章特欲借乏兴重坐之耳且符帖付茶食人可见不差公人下郷卖状及钞纸等江西例皆如此茶引不散之寺观将付之何人此等皆县道常事兼甫交印而冦薄境势或未暇更革亦可观过矣丞相顷在江西伏想略知其人所可罪者不自度不能为邑而强为之不当如书生妄自尊大不施敬扵守倅坐贻窘辱乃若所犯诚不可恕傥与岳祠理作自陈似乎两全如谦人物稍加涵养他日庻防可用此亦国家所宜爱惜者也冐凟钧聴不胜愧汗之至
　　韩无咎尚书元吉【淳熈二年】
　　某窃以霜寒在序共想知府待置尚书政化已成坐歗多暇台动止万福谨此复来况伏幸台察
　　某近者送茗人还奉尺书计闗台覧洊勤诲翰仰佩谦徳怱怱叙谢有懐莫尽一味驰情而已
　　某比闻丐祠未允且有増秩之宠以尚书文章誉望独歩斯世紫枢黄阁宜遂延登乆淹藩服彼民幸矣如士论何许昌唱和闻已板行前人文献畧可追想所恨石林全集未传于世诸郎当任其责通家之旧莫可劝之否其费私家可办何必当官耶不然长者取其本付麻沙用小字刻印亦善自老坡后少见其比孙汪何敢望也
　　某庸懦多病岂应尘防班刻上恩洊及悚惧不可言有以教督之使免于戾乃幸伯共乆不通问其弟小试輙魁胄子亦可喜也赵徳荘身后极可念昨沈持要恳福升诸帅求赙其家以畀赵子直为置少生事不知尚书有意否某亦割俸百余千所恨持要遽去耳
　　又【淳熈十年】
　　某窃以中夏炎热共惟宫使龙学尚书燕居有相台动止万福某日困绪使虽心懐徳谊而尺书不能频致计当有以恕亮兹奉荣问感悚交并赵成忠笔力不凡议论尤髙品题精审自应尔也但近地宗室员阙皆两三政始以嵩祠处之俸固薄却免待次尝劝以才学如此一第真相慁姑借是为结课计可乎渠幸俯从尤切叹服惟是尚书不鄙而告以佳士为赐甚厚而某无以成之其愧何可言也余冀若时保啬以俟延登之宠
　　喻宫教良能【淳熈三年八月】
　　某顷游庐山处处见执事题咏虽不肖何足言诗然録示知音者皆云上规晋唐近法坡谷非近世泛然之作也当是时窃喜流涎麴车頋犹以未得大嚼屠门为恨耳今兹幸甚乃获同朝又防不鄙举编帙而示之伏读旬日字字起敬如古瓮之赋纡竹之记诗礼左氏之説皆意深词古追迹前軰而今而后乃知执事不独长于诗盖尤豪于文也虽然钩绳规矩固容窥一斑矣若乃得于心应于手而尽曲直圆方之妙者不识继此许其面请乎怱怱先此为谢伏惟幸察
　　王宣子侍郎【淳熈三年三月】
　　某窃以春季暄和共惟判府安抚寳文侍郎契丈顷临防藩神物森卫台动止万福某自去冬因汤才行附状之后日为绪使未能嗣承记室瞻仰道义斯须靡防自闻开藩誉问休洽如侍郎乆仪禁近歴帅名藩曽是尺一诏归士夫日夜颂望也财匮所在皆然古人谓藏之于民虽似迂阔其实可信而近世省部专务笼络诸路诸路却笼络郡县取之不遗余力略无至诚相与之意彼为郡县者终无损家赀禆用度之理直取诸民耳吏又蠧蚀其间欲不匮得乎今湖南得侍郎其少苏矣兵既难増惟得一二良将则缓急可倚不知部下亦有其人否闻侍郎尝以靖州曲折告扵诸公今想无事矣提防司检踏官宋子谅忠翊乃旧亲也正得趋事幸甚幸甚因其介归辄附此未拜见间更乞珍调寝餗以俟大用
　　朱元晦待制【淳熈七年】
　　某窃以嵗事将新共惟某官褰帷有俶台动止万福学道爱人中外信服前已试活人之手于千里今又扩而充之及于列城斯民幸甚咫尺末由再晤伏几顺令保啬政成来归益摅素蕴兹固士大夫之公愿也某兹承消辰洗印谅深懽防递中尝寓尺书必无浮湛兹防防缄重以手劄礼意交厚下情感激十连相与讲明荒政何事不济遏籴前后降防挥甚明而州县不能奉行因来谕更当申明行下减半赏既及他州之人莫有应募者否范金陵又画防赈济之赏米到即行不毕事尤可示劝更望印榜晓谕恐村落不能徧知耳自余续当禀布
　　又【绍熈五年】
　　某窃以嵗事将新共惟某官甫膺宸渥茂拥眷祺台起居万福谋帅而得诗书礼乐之君子岂特可寛頋忧湘中士民企望乆矣计公亦眷眷未忘扵此也乃如缪政有頼掩覆又何幸欤某经嵗抱疴今既得归即还庐陵尚俟近音首驰尺牍不欲遣旧治急足谨附醴陵毛宰传人病倦旅未果详悉惟冀若时珍防式符泰内
　　又
　　某窃以夏暑浸溽共惟某官台起居万福某比以书附庐陵叶尉专使谓甚速而不达何也初闻择月望戒涂方且遣介迎兹蒙损教乃知千骑已过宜春私居不敏无所逃罪侍讲以儒宗人望起镇藩方中外倚重独糠粃有烦簸扬耳邵阳决知无他大抵羣蛮星居不相统摄兼无资粮所以未易扇动惟在察官吏无令扰而已寨官俸薄又多不支且无使令何以责其宣力此最务急也李夀翁之子逺来相访适某月初失三嵗之孙今长孙女又病痢颇殆初谓止三二千字畧计乃六千富防言乎已约渠留人等须精神稍定日冩二三百字用十日可了盖老眼昏澁不能多书耳荆公藁防甚慙率尔季路性缓猝未寄来得别本欲幸新补祭礼遂为全书拜嘉感刻刘黻志气可取子澄之门頼有此士鋭欲廷劳偶失探伺秋凉簉三席一书遣纳
　　又【庆元二年冬】
　　某前以便人立俟书具谢极草草所欲言殊未尽如仁録乃名公笔削非如近世传闻卤莽且有好恶之私其于吕范营西事若果为国交驩岂非甚美是时吕氏子弟亲戚布满中外何故无一字誉及必有难言遂两防耳举此一节意畧可见
