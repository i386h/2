<!-- { "loadSidebar": true } -->
　　石湖别墅在县西南十二里参政范成大剏因越来溪故地随地势髙下而爲亭榭别筑农圃堂对楞伽寺孝宗御赐石湖二大字又有北山堂千岩观天镜阁玉雪坡锦绣坡説虎轩梦鱼轩绮川亭盟鸥亭越来城等处以天镜阁爲第一一时名人皆爲文词明道八年周益公之畱题壁闲云吴台越垒距盘门才十里而陆沉扵荒烟野草者千七百年紫微舍人始剏别墅登临之胜甲于东南岂防夷之成功于此扁舟去之天閟絶景须苗裔之贤者然后享其乐邪成大愧谢益公曰吾行四方园池多矣如芗林盘圃尚乏此趣非甲而何
　　李行中醉眠亭　　　　　　　蘓轼
　　已向闲中作地仙更于酒里得天全从教世路风波恶贺监偏工水上眠
　　君且归休我欲眠人言此语出天然醉中对客眠何害须信陶潜未若贤
　　孝先风味也堪怜肯爲周公昼日眠枕麯先生犹笑汝枉将空腹贮遗编
　　题醉眠亭　　　　　　　　　苏辙
　　是非一醉了无余惟有胸中万巻书已把人生比遽传更将江浦作阶除欲眠宾客从教去倒挂氍毹岂暇舒京洛旧时真夣里秋风无复忆鲈鱼
　　醉眠亭宋李无晦作无晦名行中居松江高尚不仕东坡兄弟尝过访畱题
　　元丰辛酉冬予解组归吴明年过故同年朱光禄之旧居周覧园榭感事作诗以诒伯原
　　元绛
　　白头重到故人家境是人非起叹嗟三径未荒陶令菊四时长放庾郎花林风光动藏莺叶溪浪痕生宿鹭沙肯构有材移病久防凭诗酒傲烟霞
　　次韵厚之少保题伯原秘校亭　程师孟
　　少年爲学已名家才折丹枝病可嗟节带冰霜凌万竹文含风露丽千花世怜美玉犹存璞人恨良金未出沙赖有隐居如谷口直将髙意抚青霞
　　君家幽寂似山家闻者其谁不见嗟闭户几多闲日月扫园无限旧烟花书燕坐琴横石吟径徐行杖卓沙壁有谢公题好句国人方此识余霞
　　碧瓦春城十万家可怜夫子独堪嗟林园犹有前朝木冠盖难寻故主花【园乃钱氏所剏】亭瞰夕阳邻古刹池通野水见晴沙天然操尚无尘滓合徃蓬莱弄彩霞
　　校书朱君示及园居胜槩新篇一轴皆有标目辄成长调格诗奉纪清防　　卢革
　　姑蘓右浙防园榭森相望之子脱名琐自放无何鄊虚堂布遗经【防经堂】周孔之文章静斋播风雅【诗斋】弦音日洋洋吮毫濯曲溪【笔溪】泚墨散芳塘【墨池】抱琴独登台【琴台】望山闲渉冈钓渚关游泳竹路排青苍【竹路】亭幽小勺迥【渚亭桥】红白相低昻【众花卉】予此谢病归旅吴歳月长常闻君园胜欲徃两足僵开缄味题咏恍若披图详吾闻玉川子破屋洛之阳东野废官守止坐丛濑傍岂如吾子乐游息蔼有方朝廷日清明百度良弛张子既难其进论撰亦有光退之谓子厚穷久道益强文辞煜垂后将相未可当穷愁乃著书心志能浑刚倘来奚足防令名期自将
　　乐圃林馆　　　　　　　　张适
　　何处是吾庐城西数亩余坊存前哲号屋贮古人书巳疾亲栽药供飱自灌蔬长年因谢俗戸外少来车
　　其二
　　林密帘栊暝门清树石连含香乘雨霁压酒及花前嗜古思先辈伤今话昔年何由清郁抱春茗瀹林泉
　　其三
　　园池虽市邑幽僻絶尘縁水活元通港荷稀不碍船竹隂迷药灶雨气慢琴弦试理牀头稿新来益几篇
　　其四
　　结屋浑依水爲扉半是柴雨红花落槛地碧藓铺阶去住梁闲燕公私水际蛙清游多感慨浊酒始开怀
　　其五
　　方池居圃右幽隐足游观叠石花成岸涂丹曲作防鵞游同腕法鹤舞按琴弹清事无时废歌成拟考槃
　　其六
　　林深招鹤磴地僻见山冈萝舞春衣緑梅飘腊雪香晩岑畱日露归翼带云藏吟客谈诗散充然思不忘
　　其七
　　本是林泉质功名分定悭文章新中綮贫病暗偷顔林鹤心同洁沙鸥迹比闲青灯风雨夕无夣到朝班
　　其八
　　境胜惬栖迟残尊晩更冝主人因苦咏座客尽能诗令负桮来密聨迟句出竒夕阳在髙树醉首只低垂
　　其九
　　庭前新种石恨未遇奇章薜荔藤牵密芭蕉影过长坐常忘洒扫对久引壶觞歳晩谁爲侣萧萧雪后篁
　　其十
　　登堂无俗物结纳岂恒徒小帧藏云树昏屏过雨湖书铭临瘗鹤弦调寄啼乌为乐无他志尘嚣觉异途余旧业在城西隅乐圃朱先生之故基也树石颇秀丽池水迂回俨有林泉幽趣余乱后多郊居至辛亥春复返旧业二首
　　园池春至冻全融馆穿林路亦通响槛前含竹雨座香帘外落花风一餐几驻縁诗癖万感都忘是酒功逸思不因贫索莫长时邀月弄梧桐
　　轩居巷陌是通衢流水林斋景自殊寄纸每因人索画打门岂有吏催租风篁苔石皆诗料吟子琴僧尽酒徒几度緑临帖后醉眠花外听啼鸪
　　和甘白先生乐圃林居二首　　倪瓉
　　闗关幽鸟緑隂秾林麓陂池曲曲通荷雨逗凉侵北牖汀云度水逐南风清琴咏雅宁谐俗浊酒消愁似有功闻道秋来偏起早一帘晨露引梧桐
　　竹里防斋栁下衢幽林风景自应殊家无担石惟忧道邻断炊烟急索租山水徜徉聊足乐雨云翻覆岂吾徒蘧蘧晓枕天涯梦楚水湘云叫鹧鸪
　　宿乐圃林居
　　暮投斋馆静城郭似幽林落月半牀影凉风孤鹤音汀云萦逺梦桐露湿清琴喧卑净尘虑萧爽集冲襟
　　十六日新凉戏呈甘白
　　闲静幽人宅萧条乐圃亭炎暑浃旬剧逺山当戸青凉生如病瘥愁解如酒醒卧看风篁影落月满堦庭予来城郭暑气炽甚偶憩甘白先生乐圃林居不觉数日相与防茂树临清池诵羲文之象爻弹有虞之南风遂以永日忽忽巳淹畱久趂闲成此二诗冩呈甘白以寓笑乐耳甲寅六月十六日
　　过张水部乐圃林馆　　　　　髙啓
　　清和池馆闭闲苔轻幰寻幽触雨来井桁水声绳作转牀屏山色畵初开穿花百舌深缄口吹絮霜鳞半露腮好赋一诗题壁去主人未肯便尘埃
　　题乐圃林馆
　　林坞通幽阒山明云出溪门无俗客至池有水禽啼对酌山花下行吟野竹西石牀春寂寂苔色映青藜
　　其二
　　开轩时野眺山色翠迢遥屏结霜中桧图开雪里蕉暖烟初扇圃野水欲平桥曳杖闲来徃时挑酒一瓢
　　其三
　　幽居无洒扫风景自翛然红湿花间雨青分柳外烟山扪虱坐石榻枕书眠自得闲中趣栽花叠锦川
　　同前　　　　　　　　　　陈林
　　桃花夹林馆宛似武陵溪醉后抛书枕梦回闻鸟啼水光孤墅外山色小桥西尽日无来客徐吟信杖藜
　　其二
　　见説林居好终朝无杂宾卷帘通紫燕投饵钓金鳞林影云连榻杨花雪防巾开池飬鹅鸭不使恼比隣
　　同前　　　　　　　　　　谢恭
　　故人非傲吏旧隐胜愚溪尘世人难到空林鸟自啼青山县榻下緑水断厓西终日无余事全家尽食藜
　　其二
　　门径稀人迹幽居只自然泉声三月雨柳色半池烟水槛看鸥浴山见鹿眠题诗花墅夕明月满晴川乐圃旧爲朱长文所居元末张适号甘白筑室于上题曰乐圃林馆与髙启倪瓉陈林谢恭姚广孝赓和爲十咏国朝宣德间杜琼得其东隅地名爲东原结草爲亭曰延緑又有木瓜林芍药阶梨花埭红槿籓马兰坡桃李溪八仙架三友轩古藤格芹防桥凡十景一时名流俱有诗
　　重建延绿亭记　　　　　　吴寛
　　成化八年七月吴郡大风雨鹿冠老人杜先生延緑亭坏焉明日雨霁先生曵杖游于园中茅茨既摧梁木亦折垣墉且阤竹树尽偃顾而叹曰噫嘻亭坏矣殆天意邪虽然独不有人力乎二子启咨知其意遂相与召匠氏筑之既成邀先生坐于亭上则摧者完折者固阤者立偃者起盖不日而旧观还矣先生喜曰天意殆欲新吾亭邪他日乃以书来京师谓寛冝有记寛闻大道之世烈风不崇朝骤雨不终日而昔者之风雨也胡爲乎来哉果天邪亦由人邪吾何从而问邪问之人则人非天也恶乎知问之天则天非人也恶乎答既足以惑亦可以忧盖余之居于是而去吴下也逺虽未尝目击其变顾其事理有可得而推者故尝以先生之一亭观之则四野之外弱夫贫妇其绳枢瓮牖岂无有不胜其震凌而相对以怨咨者乎又以先生之一亭前后推之垣墉阤矣则疆畎之欲修也劳乎力竹树偃矣则禾稼之不登也乏乎食而弱夫贫妇又岂无不胜其沮洳而相对以怨咨者乎当此之时亦有如先生之二子筑而新之者乎是固可忧也夫先生隐者知一亭而巳不暇此忧而余亦不敢以此告然而未可知也杜少陵茅屋爲秋风所破歌有安得广厦庇寒士之语先生少陵之后人也而老于诗爲其后学其学则遇其变独不忧其忧乎因书以谂于先生不识以爲何如
　　定轩记　　　　　　　　　　刘爚
　　震泽杨公以定名轩予谓定一也而有老氏浮图氏之定未知公之志果奚所属也自儒者言之则大学自定而静静而安安而虑虑而得其寂然不动者正所谓感通之体也自二氏言之则其所谓泰定所谓禅定者兀然枯槁而已尔漠然清虚而巳尔人之一心与造化流通者以其徃来阖辟之不穷动静出入之俱妙也今以兀然漠然者爲定则是无用之体不感之寂也其可乎公以敏达果鋭之材而爲明天子所任属盖尝屏上防防天堑开大幕府制置长淮而又法从近臣而总六师之职其志存乎立功其谊颛乎报主固非栖心无用者比也则其所属必儒者而非二氏奚疑虽然定之难能也久矣自穷居独善之士捐百事息万虑以求之有终其身而弗获者况于履功名之涂践富贵之境凡爲吾耳目之塍心志之域纷至错立于前菀枯荣丑可喜可骇者日百千变其亟疾若破山之霆其震荡若发屋之风其乱反覆又不啻以一叶之艇而舞翻空之涛甚矣哉定之难能也若是者其疾焉在曰心无主而已矣窃尝闻之敬则心有主而物听命不敬则物爲主而我从之古之君子对妻子犹君师之临处幽室如十目之睹所以养吾心而爲万物之主也心有主然后有定见有定见然后有定力酬酢万变无不可者是则儒者之定而公之所志也夫理有定而事无方随事以应之使各通其可即所谓定也若乃处义未精而猥曰吾守之不可易是直私意之锢尔乌足语定乎哉故主敬穷理交相爲用东鲁西洛之正传有不可诬者公之大父紫微公受学于伊川之门人爲先朝侍从公之所学自其家世且方婴繁剧而不乱遭变故而不慑其于定之一言用力深矣顾何足以发公之志姑诵所闻以复命云权工部尚书兼太子右庶子兼右谕德建阳刘爚记定轩在震泽镇宋工部侍郎杨绍云所居有桃源洞广数亩异石林立刘文简公真文忠公皆有著述遗址犹存
　　乐庵初成二絶　　　　　　　李衡
　　老子平生百不足庵成那管食无肉终朝闭戸只读书四面开都见竹
　　投老庵居百事冝早眠晏起不论时更长睡足披衣坐倾耳林闲听画眉
　　乐庵在昆山圆明村宋侍御史李衡彦平归老之地四傍皆修竹经籍图史满堂
　　共乐堂　　　　　　　　　　黄由
　　才到松陵即是家满堂佳客满园花看花揖客须清赏休向人闲俗子夸
　　聨德堂
　　才到松陵即是家便须洗盏泛流霞软红尘里风波恶不似江舻与海槎
　　茆堂观弈
　　才到松陵即是家茆堂万竹緑交加午睡起无他想坐看围碁到日斜
　　登明月台
　　才到松陵即是家擎空皎月莹无瑕自须台上分明看拟欲呼仙泛海槎
　　登拥书楼有感
　　才到松陵即是家楼高不管緑杨遮有书万卷时翻弄千古兴亡几叹嗟
　　道院独歩
