<!-- { "loadSidebar": true } -->
为学患心不定，只是煎销习心三层五层，如煎销金银，一番煎销，愈见一番精明，煎销尽者为大贤。习尽则元来本体广大高明，何尝有缺？何所沾惹？

学者虽去圣贤甚远，然大意亦当理会。如曾点的乐可不体认切实，濂溪所以每令寻仲尼颜子乐处，其要在勿忘勿助之间。若有得，则是一路剧，则到圣贤地位也，但其乐之虚实当自知之。

程子第十四

程子言道须於君臣、父子、兄弟、夫妇、朋友之间求之。若於人伦间处得中正，便是天理，便是道，不分在心在事，心事合一。

周子谓笃其实而艺者书之。然实与艺亦非二事，且如作文，写字时诚敬存焉，则何莫非本实也？存乎其人耳。

儒先每每以过时缺小学之事为忧，然以吾观之，所缺者年岁耳，至於事则一。今之应事接物，至於读书作文写字，则皆洒扫应对之类，而亲师取友，老少皆然。惟今立诚以往，尚可及耳。

初学用功茫然无著力处，只且於言动间存习。步趍要从容，言语要和缓，步步言言要与心相应，一一使由中出，存习之久，自然成片段。

一言一动皆本礼义，时言俗态，一毫不留於聪明。以此夹持，自然长进。

诸生居山日久，须要归省，以致孝养之诚，即此是学。事父母兄长之际，亦自验其诚切与平时进退何如，若见父兄愉悦，便是己学进处，不然未见实力。

学者须要求自得师，有如求命。人之病痛，必求医师，所以求命也。且今之百工技艺尤务拜师，至於句读之师、举业之师亦然，及至治心以立性命，乃不肯求师，耻拜其师，乃曰：「我知之矣！我知之矣！」宁没身不悟。哀莫大於心死，而身死次之。在彼则不耻拜师，在此则自是不求拜师，岂爱心不若爱身哉？弗思甚矣。

朋友五伦之一，若尚存猜忌嫌疑，或各相为党与，即此便不是学。其施於兄弟、父子、夫妇、君臣之间亦必薄矣。

与人期约之类虽似小事，然失信则害心为大。圯下老人与子房犹须立信，何况学圣贤之道者乎？即此便是根基。

学子须先看论语，次大学，次中庸，次孟子，乃书之序也。读论语时如未曾见论语，读大学时如未曾见大学，中庸、孟子亦然。忘其成心之私，去其习熟之旧，乃有向往之路，否则面前皆墙壁也。况又有迷心於传注之中者，如瓮鸡禈虱，安能有见？

诸生读书须先虚心，如在上古未有传注之前，不可先泥成说以为心蔽。若有所得，及有未通，却取古人训释详之，其所得自别。

诸生慎勿以举业德业为二段事乾。涵养吾德业，则发挥於文章，句句是实事。如老人自是老人声气，隔壁闻之，可知其为老人。自涵养发出，遇明有司，见之即知其人矣。邵康节诗云：「自是尧夫不会琴，非关天下少知音。」若今之剽窃而遇者，如小儿作老人声气，遇不知音者取之耳，若明者安可侥幸？

诸生读书时须调炼此心，正其心，平其气，如以镜照物而镜不动，常炯炯地，是谓以我观书，方能心与书合一。孔子所谓执事敬，中庸所谓合内外之道，程子所谓即此是学，如此方望有进。若以读书主敬为两事，彼此相妨，别求置书册而静坐以为学，便是支离，终难凑泊。

学者习字，宋人不如唐人，唐人不如晋人，盖渐近自然耳。见舞剑器而悟笔法，实有此理。●[考]文字只批点可否，令其自觉用心之精粗以自励耳。依程子更不考定高下，以起其争端而滋其胜心。胜心不忘，不可以入道。

诸生肄业遇厌倦时便不长进，不妨登玩山水以适其性。学记有游焉息焉之说，所以使人乐学鼓舞而不倦，亦是一助精神。

诸生每遇作文时，就於作文上用功；遇读书时，便於读书上用功。务令收摄，不滞不放，即是立敬。

吾儒学要有用，自综理家务至於兵农、钱谷、水利、马政之类，无一不是性分内事，皆有至理，处处皆是格物工夫。以此涵养成就，他日用世，凿凿可行。

诸生读文须从五经至於秦汉而止，看诗须从三百篇至於汉魏而止。其下偶丽之文、律诗之类，去古甚远者，戒勿以接於耳目，令胸中无一点时俗之气，其所养气象自别。诗文自古，心术亦古矣。

舜命夔典乐以教冑子，此其深意，安可一日缺此？或读书至深夜，则会於本斋歌诗，以畅意气，又长一番精神。

施宗道问：「学当何先？」曰：「先识仁，否则何的乎？能与我心性之图者，其庶矣。」未达。曰：「知斯图，其天地万物之同体矣。是故宇宙之内，一而已矣，夫然后能知性。」

余胤绪问视听言动之非。曰：「非礼形而后成者也。视听言动由诸心，以心应，则无非礼矣。故曰『勿』。勿者其几乎！」曰：「四勿之中，视听为甚速，如之何？」曰：「其中有主矣乎！必见夫参前倚衡之体，则非礼不入矣。否虽闭目塞耳，亦驰而已。」

蔡羽问感应。曰：「心之体无不有也，接物而后义生。感在内也，谓之外，非也。」

徐世礼曰：「求放心何其难也！」曰：「久放之心，其犹诸狂马也与！在御之而已。始而逸，久而驯。」

或问习心不除。曰：「其根深也乎！廓而清之，久则除矣。」

管登问心事之合一。曰：「其犹诸烛乎！光之体与光之所被一也，燃於堂而照於四壁，非二光也。今之人其犹移烛而照也与！」

或问：「心之不存，何也？」曰：「其意必固我之累与！故绝四然后心可存。」

施宗道问：「人己何以能合一？」曰：「理无二也。二之者，有我也，夫天一而已矣。」

或问惩忿之难。曰：「其惟一乎！在觉之而已。觉则一，一则定，定则忿息。」

沉珠问：「知而行不及者，何也？」曰：「未真知耳。知之真，其能已於行乎？」曰：「亦有真知而不能行何与？」曰：「汝谓知果真耶？譬之饮食，知其味斯嗜之矣，知所嗜斯食之矣。汝之真知亦犹饮食者乎？」

潘子嘉问心性。曰：「学者其学诸心性耳。知其无所不包，理其一矣。知其无所不贯，分斯殊矣。包与贯，其弥纶之谓与？二之则非矣。」

蒋信问：「仁者与天地万物同体，与佛氏同乎？」曰：「非也。彼欲去根尘者，且不能以一其身，况能一万物乎？」曰：「彼亦求本体也，奚其非？」曰：「其犹诸虚器也，故以理为障，空寂而已矣，卒归之无，无体故无用。」曰：「三教同原，何也？」曰：「譬之木焉，有同根而异发者乎？且谓广大高明而不能中庸精微焉，非广大高明也。」

门人问孔门之学。曰：「求仁。」问仁。曰：「心之生理也。故我欲仁，斯仁至矣。」问日月至焉。曰：「终一月一日也，其亚於三月乎！」

蔡问友。曰：「其相观而善与！其心志一则学一，一则益矣，责善斯次焉尔。」

余胤绪问学之不进。曰：「中有物也，有物则梗，梗则滞。今之功名利达，其学之大梗也与！」

葛涧问物各有理。曰：「物理何存？存诸心耳。」问在物为理。曰：「曷不曰『在心为理』？故在心为理，处物为义，其感通之体乎！体用一原，理无内外。」问：「络马之首，贯牛之鼻，非与？果在外也。」曰：「其义也。以心应马牛，而后理感而义形焉，果在外耶？抑在内也。」

葛涧问宋儒。曰：「其问濂溪程明道乎！微二子，道其支离矣。舍二子，吾何学矣！」

沈珠问横渠。曰：「勇何可当也！?比之撤，其几於己与！」

施宗道问延平之学。曰：「李子之於道，其深矣。观其气质之变，非涵养之深者能之乎？」

莫赞问东莱南轩之学。曰：「吕则博矣而未约，南轩其庶几乎！学未成而早世，其天耶！」

或问：「温公与二程善也，而卒不闻儒术，何与？」曰：「其若有限之者与？其执之者与？苟虚心以求，将益之矣。」蔡羽问：「渊明孔明何如？」曰：「吾有取焉！不记不解，其心有事於本与！」「黄叔度何如？」曰：「其颜子之资矣。言论不存，其古之忘言者与！」曰：「闻道与？」曰：「吾不知也。」

施宗道虑无以日新。曰：「夫学必有根，斯能日新。日新不息，斯谓盛德。」

或有诵象山六经皆我脚注者。曰：「其为斯言也，道乎？圣乎？道则又谁我？圣则不轻言。故曰『好古而敏求』，笃信而好学』。」

仁其心之生理乎！自一念之动以至於万事之感应，皆生理也。故孔门之求仁，必於视听言动、出门使民、居处执事与人而言之，皆即事即动以求者也。易曰：「复其见天地之心。」

人皆知设施之为行矣，而不知念虑之存存即行也。合存存设施以为行，则几矣。

圣贤之学始终乎志焉尔！有顷志弗存焉，则天理灭矣。故曰「志於道」，曰「志於仁」，曰「志於学」。志也者，以言乎其所之也，非虚也。春秋传曰：「吾志其目。」

「夫子之与曾点也何居？」曰：「何往非乐？取其洒落异於三子耳。然点也求诸风浴咏归，其亦有方所与！世儒乃疵其行之不掩焉，不知其见之已偏也。知点者惟孟子，故曰『狂者也』。」

圣人非无学也，而谓圣人不待乎学，非也。孔子之好古敏求也，忘食忘忧也，自志学以至从心也，岂皆谬为谦退哉？其实则学也。圣人之学如顺流，贤人之学如逆流。

沉珠问：「心苟中正矣，其无待於审几与？」曰：「中正者，心之本体也，既感而应则几也。或几而中正，或几而邪僻，其可以不审诸？其可以不慎诸？」

夫学而知所疑也，学之进也。如行路然，行而后见多岐，见多岐见而后择所从，知择所从者，进乎行者也。

旧见不去，无以来新知。如汲井然，浊者不去，则清者不生。

张标问：「武王既伐纣，宜立商之仁人，而自取之，何与？」曰：「汝以武王为见天下之利与？顺乎天，应乎人，见天人之公尔。」

葛涧问康节之学。曰：「能不动矣。以其知数而定也，谓之定则可，谓之道则不可。知道者不假数而定。」

问白沙先生静中端倪之说。曰：「斯言也，其为始学者发与！人心之溺久矣，不於澄静以观其生生之几，将茫然於何用力乎？孟子四端之说则有然者矣。樵中论及端倪之说，先生曰：「昔为胡敬斋以端倪为禅，故举四端证之耳。数年涵养功夫岂无所见？谓端倪即天理呈露是也。自验自得，於善信之间观之。若止良知之端，则夫人皆有之矣。程子曰：『且省外事，但明乎善，惟进诚心。』亦是此意。」垣识。

意乎求静即不静矣。惟於人事纷纭之中而不失吾心之本体焉，是之谓体认天理，而静存乎其中●。吾见夫释子者闭关三年而后出，犹夫未闭关●也。其不识天理之故尔。

