<!-- { "loadSidebar": true } -->
　　庆历三年春，召为枢密副使，五让不许，乃就道。既至，数月，以为参知政事，每进见必以太平责之。公叹曰：“上之用我者至矣，然事有先后，而革弊于久安，非朝夕可也。”既而上再赐手诏，趣使条天下事；又开天章阁召见，赐坐。授以纸笔，使疏于前。公惶恐避席，始退而条列时所宜先者十数事上之。其诏天下兴学取士，先德行不专文辞；革磨勘例迁以别能否；减任子之数而除滥官；用农桑考课守宰等事。方施行，而磨勘、任子之法，侥幸之人皆不便，因相与腾口。而嫉公者亦幸外有言，喜为之佐佑。会边奏有警，公即请行，乃以公为河东陕西宣抚使。至则上书愿复守边，即拜资政殿学士，知邠州，兼陕西四路安抚使。其知政事才一岁而罢，有司悉奏罢公前所施行，而复其故。言者遂以危事中之，赖上察其忠，不听。
　　是时，夏人已称臣，公因以疾请邓州。守邓三岁，求知杭州，又徙青州。公益病，又求知颍州，肩舁至徐，遂不起。享年六十有四。
　　方公之病，上赐药存问。既薨，辍朝一日。以其遗表无所请，使就问其家所欲，赠以兵部尚书，所以哀恤之甚厚。
　　公为人外和内刚，乐善泛爱，丧其母时尚贫，终身非宾客食不重肉。临财好施，意豁如也；及退而视其私，妻子仅给衣食。其为政，所至民多立祠画像。其行己临事，自山林处士、里闾田野之人，外至夷狄，莫不知其名字，而乐道其事者甚众。及其世次、官爵，志于墓，谱于家，藏于有司者，皆不论著。著其系天下国家之大者，亦公之志也与！铭曰：
　　范于吴越，世实陪臣。俶纳山川，及其士民。范始来北，中间几息。公奋自躬，与时偕逢。事有罪功，言有违从。岂公必能，天子用公。其艰其劳，一其初终。夏童跳边，乘吏怠安。帝命公往，问彼骄顽。有不听顺，锄其穴根。公居三年，怯勇堕完。儿怜兽扰，卒俾来臣。夏人在廷，其事方议。帝趣公来，以就予治。公拜稽首，兹惟难哉！初匪其难，在其终之。群言营营，卒坏于成。匪恶其成，惟公是倾。不倾不危，天子之明。存有显荣，殁有赠谥。藏其子孙，宠及后世。惟百有位，可劝无怠。
　　○欧阳永叔太尉文正王公神道碑铭
　　至和二年七月乙未，枢密直学士右谏议大夫王素奏事殿中，已而泣且言曰：“臣之先臣旦，相真宗皇帝十有八年。今臣素又得待罪侍从之臣，惟是先臣之训，其遗业馀烈，臣实无似，不能显大，而墓碑至今无辞以刻，惟陛下哀怜，不忘先帝之臣，以假宠于王氏，而勖其子孙。”天子曰：“呜呼！惟汝父旦，事我文考真宗，叶德一心，克终厥位，有始有卒，其可谓全德元老矣。汝素以是刻于碑。”素拜稽首泣而出。明日，有诏史馆修撰欧阳修曰：“王旦墓碑未立，汝可以铭。”
　　臣修谨按：故推诚保顺同德守正翊戴功臣、开府仪同三司、守太尉、充玉清昭应宫使、上柱国、太原郡开国公、赠太师、尚书令兼中书令、追封魏国公、谥曰“文正”王公，讳旦，字子明，大名莘人也。皇曾祖讳言，滑州黎阳令，追封许国公。皇祖讳彻，左拾遗，追封鲁国公。皇考讳祐，尚书兵部侍郎，追封晋国公。皆累赠太师、尚书令兼中书令。曾祖妣姚氏，鲁国夫人。祖妣田氏，秦国夫人。妣任氏，徐国夫人；边氏，秦国夫人。公之皇考，以文章自显汉、周之际，逮事太祖、太宗为名臣，尝谕杜重威使无反汉，拒卢多逊害赵普之谋，以百口明符彦卿无罪，故世多称王氏有阴德。公之皇考，亦自植三槐于庭曰：“吾之后世，必有为三公者。”此其所以志也。
　　公少好学有文，太平兴国五年进士及第，为大理评事，知平江县，监潭州银场。再迁著作佐郎，与编《文苑英华》。迁殿中丞，通判郑、濠二州。王禹偁荐其材，任转运使。驿召至京师，辞不受，献其所为文章，得试直史馆，迁右正言、知制诰，知淳化三年礼部贡举，迁虞部员外郎，同判吏部流内铨，知考课院。右谏议大夫赵昌言参知政事，公以婿避嫌，求解职，太宗嘉之，改礼部郎中、集贤殿修撰。昌言罢，复知制诰，仍兼修撰判院事，召赐金紫。久之，迁兵部郎中，居职。真宗即位，拜中书舍人。数日，召为翰林学士，知审官院通进银台封驳事。
　　公为人严重，能任大事，避远权势，不可干以私，由是真宗益知其贤。钱若水名能知人，常称公曰：“真宰相器也。”若水为枢密副使，罢，召对苑中，问谁可大用者，若水言公可。真宗曰：“吾固已知之矣。”咸平三年，又知礼部贡举，居数日，拜给事中，知枢密院事。明年，以工部侍郎参知政事，再迁刑部侍郎。景德元年，契丹犯边，真宗幸澶州，雍王元份留守东京，得暴疾，命公驰自行在，代元份留守。二年，迁尚书左丞。三年，拜工部尚书、同中书门下平章事、集贤殿大学士，监修国史。是时契丹初请盟，赵德明亦纳誓约，愿守河西故地，二边兵罢不用，真宗遂欲以无事治天下。公以谓宋兴三世，祖宗之法具在，故其为相，务行故事，慎所改作，进退能否，赏罚必当。真宗久而益信之，所言无不听，虽他宰相大臣有所请，必曰“王某以谓如何”，事无大小，非公所言不决。
　　公在相位十馀年，外无夷狄之虞，兵革不用，海内富实，群工百司各得其职，故天下至今称为贤宰相。公于用人，不以名誉，必求其实。苟贤且材矣，必久其官，众以为宜某职然后迁。其所荐引，人未尝知。寇准为枢密使当罢，使人私公，求为使相。公大惊曰：“将相之任，岂可求耶？且吾不受私请。”准深恨之。已而制出，除准武胜军节度使、同中书门下平章事。准人见泣涕曰：“非陛下知臣，何以至此！”真宗具道公所以荐准者。准始愧叹，以为不可及。故参知政事李穆子行简，有贤行，以将作监丞居于家。真宗召见慰劳之，迁太子中允。初遣使者召，不知其所止，真宗命至中书问王某，然后人知行简，公所荐也。公自知制诰至为相，荐士尤多。其后公薨，史官修《真宗实录》，得内出奏章，乃知朝廷之士多公所荐者。
　　公与人寡言笑。其语虽简，而能以理屈人。默然终日，莫能窥其际。及奏事上前，群臣异同，公徐一言以定。今上为皇太子、太子谕德见公，称太子学书有法。公曰：“谕德之职止于是耶？”赵德明言民饥，求粮百万斛，大臣皆曰：“德明新纳誓而敢违，请以诏书责之。”真宗以问公，公请敕有司具粟百万于京师，诏德明来取。真宗大喜。德明得诏书，惭且拜曰：“朝廷有人。”大中祥符中，天下大蝗。真宗使人于野得死蝗，以示大臣。明日，他宰相有袖死蝗以进者，曰：“蝗实死矣。”请示于朝，率百官贺。公独以为不可。后数日，方奏事，飞蝗蔽天，真宗顾公曰：“使百官方贺，而蝗如此，岂不为天下笑邪？”宦官刘承规以忠谨得幸，病且死，求为节度使。真宗以语公，曰：“承规待此以瞑目。”公执以为不可，曰：“他日将有求为枢密使者，奈何？”至今内臣官不过留后。
　　公任事久，人有谤公于上者，公辄引咎，未尝自辩。至人有过失，虽人主盛怒，可辨者辩之，必得而后已。荣王宫火延前殿，有言非天灾，请置狱劾火事，当坐死者百馀人。公独请见曰：“始失火时，陛下以罪己诏天下，而臣等皆上章待罪。今反归咎于人，何以示信？且火虽有迹，宁知非天谴邪？”由是当坐者皆免。日者上书言宫禁事，坐诛，籍其家，得朝士所与往还占问吉凶之说。真宗怒，欲付御史问状。公曰：“此人之常情，且语不及朝廷，不足罪。”真宗怒不解，公因自取常所占问之书进，曰：“臣少贱时，不免为此，必以为罪，愿并臣付狱。”真宗曰：“此事已发，何可免？”公曰：“臣为宰相，执国法，岂可自为之？幸于不发，而以罪人。”真宗意解。公至中书，悉焚所得书。既而真宗悔，复驰取之，公曰：“臣已焚之矣。”由是获免者众。
　　公累官至太保，以病求罢，人见滋福殿。真宗曰：“朕方以大事托卿，而卿病如此。”因命皇太子拜公。公言皇太子盛德，必任陛下事，因荐可为大臣者十馀人。其后不至宰相者，李及、凌策二人而已，然亦皆为名臣。公屡以疾请，真宗不得已，拜公太尉，兼侍中，五日一朝视事，遇军国大事，不以时人参决。公益惶恐，因卧不起，以疾恳辞。册拜太尉、玉清昭应宫使。自公病，使者存问，日常三四，真宗手自和药赐之。疾亟，遽幸其第，赐以白金五千两，辞不受。以天禧元年九月癸酉薨于家，享年六十有一。真宗临哭，辍视朝三日，发哀于苑中。其子弟门人故吏，皆被恩泽。即以其年十一月庚申，葬公于开封府开封县新里乡大边村。
　　公娶赵氏，封荣国夫人，后公五年卒。子男三人：长曰司封郎中雍，次日赞善大夫冲，次日素。女四人：长适太子太傅韩亿，次适兵部员外郎、直集贤院苏耆，次适右正言范令孙，次适龙图阁直学士、兵部郎中吕公弼。诸孙十四人。
　　公事寡嫂谨，与其弟旭，友悌尤笃，任以家事，一无所问，而务以俭约率励子弟，使在富贵不知为骄侈。兄子睦欲举进士，公曰：“吾常以太盛为惧，其可与寒士争进？”至其薨也，子素犹未官，遗表不求恩泽。有文集二十卷。乾兴元年，诏配享真宗庙庭。
　　臣修曰：景德、祥符之际盛矣，观公之所以相，而先帝之所以用公者，可谓至哉！是以君明臣贤，德显名尊，生而俱享其荣，殁而长配于庙，可谓有始有卒，如明诏所褒。昔者《烝民》、《江汉》，推大臣下之事，所以见任贤使能之功，虽曰山甫、穆公之诗，实歌宣王之德也。臣谨考国史实录，至于缙绅故老之传，得公终始之节，而录其可纪者，辄为铭诗，以彰先帝之明，以称圣恩褒显王氏、流泽子孙、与宋无极之意。铭曰：
　　烈烈魏公，相我真宗。真庙翼翼，魏公配食。公相真宗，不言以躬。时有大事，事有大疑，匪卜匪筮，公为蓍龟。公在相位，终日如默。问其夷狄，包裹兵革。问其卿士，百工以职。问其庶民，耕织衣食。相有赏罚，功当罪明。相有黜升，惟否惟能。执其权衡，万物之平。孰不事君，胡能必信？孰不为相，其谁有终？公薨于位，太尉之崇。天子孝思，来荐清庙，侑我圣考，惟时元老。天子念功，报公之隆，春秋从享，万祀无穷。作为诗歌，以谂庙工。
　
　卷四十六
　　○欧阳永叔河南府司录张君墓表
