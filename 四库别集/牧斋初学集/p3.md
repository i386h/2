<!-- { "loadSidebar": true } -->
薄霭春泥黯黯吹，一灯风雨夜何其。愁依短檠听更漏，闷拨寒炉记岁时。 
好景良宵浑弃掷，暗尘明月费寻思。猜残灯谜无人解，何处平添两鬓丝。 

（甲子秋北上渡淮寄里中游好） 
登车蹙蹙骋何方？叹息虚名愧服箱。世上痴儿难了事，吾曹小子自成章。 
丹枫数里明残照，红柿千林熟早霜。拂水西湖钓游处，定知清论满沧浪。 

△其二 
少壮真非把玩时，俊游今已叹衰迟。逃禅定入远公社，乞食还过漂母祠。 
闷对秋鹰藏老手，闲临春镜简新丝。天涯我亦怜同病，落日苍凉有所思。 

△其三 
世事闲来细忖量，不如高卧味差长。盾矛互陷多奇疾，食宿相兼乏好方。 
细雨秋蝇寻旧册，微风春燕试新妆。故人别后应怜我，头白关山一夜霜。 

△其四 
千年王气萃□榆，涡口淮流并拱趋。禹会于今朝玉帛，霸朝空自断荆涂。 
分茅总列中都志，聚朱谁披辽海图？入国下车三叹息，有人稿项在菰芦。 

（客涂有怀吴中故人六首　王同知孟夙） 
衣钵萧然寄石盂，又乘单舸上匡庐。生平尚有须眉在，踪迹真成鹤鹭如。 
莲叶漏残秋雨后，菊花香澹夜禅初。邮亭莫笑奔趋数，也是云堂一宿余。 

（客涂有怀吴中故人六首　李先辈长蘅） 
锁院文章京雒尘，篝灯每共话酸辛。青袍奉母谁如子？席帽趋时自有人。 
精舍翻经招净侣，晴窗斗墨趁闲身。明年相约桃花水，一笑清溪整角巾。 

（客涂有怀吴中故人六首　王佥事淑士） 
吴趋车马竞□喧，中有幽人独寤言。红药授书怀北郭，青灯读易想南园。 
斋心梵夹时翻阅，抱膝长编自讨论。安得丹铅从所好，与君风雪闭重门。 

（客涂有怀吴中故人六首　文状元文起） 
萧然□被出都城，此日班行系重轻。不是翰林增谏草，谁令天子放门生？ 
阶前警鹤谙琴德，竹里迁莺和友声。绿浪红栏佳丽地，思君白月照柴荆。 

（客涂有怀吴中故人六首　周吏部景文） 
独鹤鸡群自寡俦，三间老屋日西头。夜抽架□随儿读，晨撷园蔬享妇羞。 
共许清通持水镜，还期淳朴挽风流。三原旧事吾能记，老妪携钱出买油。 

（客涂有怀吴中故人六首　郑吉士谦止） 
疏草流传重石渠，身为教学在田庐。百篇自可寻师友，一室还堪给扫除。 
赤壁襟期风月笛，台州酝藉画诗书。耗磨岁月多能事，莫遣萧骚鬓发疏。 

（寄严道彻太守二首） 
侍帝官如谪籍初，一麾况复早县车。蒲团已悟拈花案，尺素争传倒薤书。 
仙馆岩崖君旧筑，樵阳图籍我新疏。吴门采药应相待，侯枣阳桃好共锄。 

△其二 
朝班点罢即仙班，不出朱门亦闭关。为问君平能市隐，何如长史驻人间。 
银筒大药云尝护，石井神丹暮自还。行过华阳重回首，如今乌目是虞山。 

（渡河题徐州官舫二绝句） 
白莲妖贼势冲波，列戍连营尽倒戈。辛苦徐州汪太守，能将只手障黄河。 

△其二 
罪臣交颈宽刀锯，功守蒙头逼网罗。汉法自来难置喙，匈奴未灭可如何？ 

（天启甲子六月河决彭城居民漂溺者数万余以季秋过之水尚与雉堞齐方议改筑悼复河之无人忧改邑之不易停车感叹而作是诗） 
乱山绕淮泗，合沓围彭门。徐城居其中，洼如处覆盆。 
黄河天上来，蹴踏凌昆仑。睥睨不敢前，纡回避城垣。 
惟帝怀明德，圭璧有司存。岳渎守常职，冯夷听要言。 
不然寻丈间，区区筑篱藩。下楗复积薪，胡能障河源？ 
今年六月初，乙夜河声喧。上天无纤云，大地忽倒翻。 
(扌春)撞坚堞隳，(氵朋)湃后土掀。鱼腹恣吞噬，鲸鬣争翩反。 
老弱实眢井，襁褓褰茭根。至今城头上，波浪犹□□。 
丽谯栖鱼鳖，楼橹刻水痕。潮汐迷昏旦，日月磨精魂。 
卜云宜改建，墨食惟高原。已闻测圭景，未能具锸畚。 
古人重迁国，询谋及子孙。徐城古如铁，南北通舟辕。 
面河距形胜，扼险置戍屯。谁与足定迁，无乃巷议繁。 
去岁地大震，今者河横奔。天潢溢砥柱，地轴摇厚坤。 
东师犹在野，西寇时决蹯。狐狸满四野，虎豹守九阍。 
烂羊费官爵，宠鹤多乘轩。谆复布谴告，天意良有存。 
改邑与改井，琐屑安足论。我闻宋熙宁，河决澶渊村。 
老守夜行呼，河伯回并吞。巍峨黄楼下，十丈建旗幡。 
吾君神且圣，侧目忧元元。百神咸受职，河神其敢喧。 
小臣司纪载，欲叙笔已髡。愿诵《河复》诗，浩歌达至尊。 

（闻山东贼平喜而书驿壁代书示顾伯钦小仪） 
道梗初为行旅忧，路岐频向候人谋。喜闻直北关河信，已说山东盗贼收。 
便可脂车通上国，不须枉道过中州。题诗为报平安字，浊酒知君倒一瓯。 

（次陶给事路叔驿壁韵） 
揽镜髭须非故吾，匡时曾展一筹无？道涂碌碌疲牛马，林薄闲闲乐鸟乌。 
碧血有人埋死骨，黑山何日罢征夫？还愁巨浸连乡邑，十月敲门吏索租。 

（雨中过清流关） 
雨气微茫积翠分，旋妆行路景氤氲。僧携箬笠穿红树，人坐篮舆度白云。 
古涧堕樵冲水下，空林落叶隔溪闻。乡心不耐关山笛，又听钟声报夕曛。 

（夜过磨盘岭） 
积霭沉沉雨气繁，乱山行尽又黄昏。深林人语喧孤戍，小院经声出暮村。 
攫食饥乌心未饱，识涂老马足堪扪。磨盘岭下千盘路，头白经过始断魂。 

（王师二十四韵） 
六月王师捷，东方息鼓鼙。潢池皆赤子，京观即黔黎。 
割剥缘肌尽，诛求到骨齐。相将持□挺，只似把锄犁。 
大将兵符集，中原战马嘶。可怜禽狗鼠，还与□鲸鲵。 
兔已无余窟，羊偏畏触羝。侦犹烦地穴，攻亦舞冲梯。 
贼缚加钩索，师还布蒺藜。堑沟填老弱，竿槊贯婴儿。 
血并流为谷，尸分踏作溪。残膏腥灶井，枯馘挂棠梨。 
处处悬人腊，家家占鬼妻。虎饥伥亦泣，人立豕能啼。 
穴颈同蒿艾，□肠见草□。旋风来凛凛，哭鬼去凄凄。 
虚市稀烟突，乡邻断火鸡。暗行磷自照，春作□成泥。 
兵候天犹惨，荒郊日易低。停车心悄悄，不寐夜栖栖。 
寇灭欣弹指，奴强恐噬脐。天心留儆戒，人事识端倪。 
庙算纡筹策，王功费品题。丰碑并崇庙，矗矗夕阳西。 

（题滕县赵宰（邦清）祠堂辛酉春赵有书遗余谭灭奴方略征播州以勤死） 
立马荒祠下，祠门噪晚鸦。播州新裹革，滕县旧栽花。 
拱壁踉跄鼠，书墙诘曲蜗。遗编论东略，开箧重咨嗟。 

（新嘉驿壁和袁三小修题会稽女子诗） 
红粉谁人省识真？试临青镜已伤神。还愁著眼难分别，取次先过妒妇津。 

△其二 
零落风光哀怨人，银钩玉箸一时新。可怜和墨千行泪，也作邮亭十丈尘。 

△其三 
五湖烟水兴茫然，尘劫何因问宿缘。他日海山寻伴侣，洞天深处劈瑶笺。 

（题初祖折芦图） 
一苇飘然截众流，廓然无圣语谁酬？金陵夜雨嵩山雪，白马青丝出寿州。 


初学集卷三 

○归田诗集（上） 
（起天启五年乙丑，尽六年丙寅。） 

（天启乙丑五月奉诏削籍南归自路河登舟两月方达京口涂中衔恩感事杂然成咏凡得十首） 
破帽青衫出禁城，主恩容易许归耕。趁朝龙尾还如梦，稳卧牛衣得此生。 
门外天涯迁客路，桥边风雪蹇驴情。汉家中叶方全盛，《五噫》何劳叹不平。 

△其二 
罢免休嗟白发重，软红尘土尚(髟□)松。朱弦宛转班清庙，天仗森严坐辟雍。 
东观青编时偃仰，西清黄伞日从容。他年春雨犁□后，一一轩渠诧老农。 

△其三 
双鬓飘萧类转蓬，布帆无恙向江东。岂知路鬼椰揄日，犹借河神舶风。 
远驾那须存老马，高飞谁与弋冥鸿？江天回首真寥廓，不碍微云缀碧空。 

△其四 
已分班联隔鹭鸿，只应伴侣托鱼虫。故书堆可当长枕，今雨轩如在短篷。 
数卷丹铅还老子，两朝朱墨付群公。汗青头白君休笑，漫拟千年号史通。 

△其五 
世情炎冷日相交，坚坐浑如看叫呶。去燕来鸿俱作客，拙鸠巧鹊总营巢。 
行藏漫欲纡三宿，消息真当玩六爻。已分灰心思学道，夺官何必怨讥嘲。 

△其六 
尘世荣枯通与苓，蜀庄只合老沈冥。麟游不省戕胎卵，龙斗何知及□蜓。 
心静六时闻刻漏，眼明五岳见真形。江天云物清明候，或有人看处士星。 

△其七 
《齐物》粗知蒙邑书，讵应戴笠羡乘车。敝冠何意弹新沐，脱发谁能恋晓梳？ 
身隐不须言放逐，时清未可废樵渔。耦耕旧有高人约，带月相看并荷锄。 

△其八 
数载奔波苦骨皮，除名于我亦相宜。已输勇退成高尚，更可书空作笑资。 
去国尚占台鼎宿，视师难问玉关期。闲身赢得无余事，徙倚舡窗自咏诗。 

△其九 
单舸冲风滞楚州，淮阴南下又无舟。谁人解唱《公无渡》，对此真令我欲愁。 
黑浪粘天排宋□，赤云夹日炙吴牛。频年跨下桥边水，照我劳劳已白头。 

△其十 
几番江头问渡时，即今真个是归期。夕阳京口横渔艇，细雨新丰酒旗。 
林鸟自应欣宿早，山云尚恐笑归迟。素衣莫叹缁尘化，短发依然旧鬓丝。 

（渡淮闻何三季穆之讣赋九百二十字哭之归而酹酒焚诸殡宫以代哀诔） 
今年罢官归，太岁在乙丑。端阳发潞河，盛夏过界首。 
家僮远来迎，冲炎裹粮糗。山妻书一纸，颇问平安不。 
楮尾一二行，欹邪字难剖。似言旬月间，失我平生友。 
摩娑以为无，瞪视良复有。熨眼添昏花，撞胸类杵臼。 
呼童细问之，老泪迸如浏。吾友生东海，松柏出培□。 
少小凌辈行，长成压侪耦。譬如眉著面，又若冠戴首。 
江山胸郁蟠，蛇龙笔蚴□。读书富等身，赋诗捷叉手。 
心耻章句蠹，目笑儒生鲰。读史窜豕鱼，注经理蝌蚪。 
卓荦故不群，经济雅自负。贯穿贵与前，畋渔渔仲后。 
大事窥掌故，小物识杂糅。制度令甲乙，职官志谁某。 
东南水沟洫，西北旱田亩。食货纷榷盐，河渠费堰帚。 
往往穷源本，一一贯枢纽。尤谙将相略，能发功利□。 
嫌疑决毫厘，支离削骈拇。世事供涕唾，流俗丧械杻。 
求志良已奢，用我挟以走。皇皇著作庭，济济俊□薮。 
引君著其间，夫亦何恧忸。四十误儒冠，变奇不成偶。 
揣摩双鬓丝，射策寸心呕。面颜委尘土，文章付矇瞍。 
转喉已触讳，鞠躬亦蒙咎。雉罗罹无时，雀角狱再掊。 
蜀犬争自吠，晋獒或有嗾。□□孤愤盈，戚戚忧生久。 
一从吾党游，磁铁永相取。雒诵然宿火，清言酌旨酒。 
寒灯吐残花，春盘荐新韭。夜雨泊小舟，明星坐高阜。 
