<!-- { "loadSidebar": true } -->
    敕：朕闻珠玉者，饥不可食，寒不可衣。故汉文云：“周文刻镂伤农事，锦绣纂组害女工。农事伤，则铁之本；女工害，则寒之源。”又贾生有言曰：“夫人一日不再食则饥，终岁不制衣则寒，饥寒切体，慈母不能保其子，君焉得以有其人哉？”朕以眇身，托於王公之上，曷尝不日旰忘食，未明求衣？思使返朴还淳，家给人足。而仓廪未实，饥馑相仍，水旱或愆，糟糠不厌：静思厥故，皆朕之咎。致有奖酒藿肉，玉食锦衣，互相夸尚，浸成风俗。夫令之所施，惟行不惟反；人之化上，从好不从言。是以古先哲王，以身率下，如风之靡，何俗不易？此事近有处分，当以施行。朕若躬服珠玉，自玩锦绣，而欲公卿节俭。黎庶敦朴，是使扬汤止沸，涉海无濡，不可得也。是知文质之风，自上而始。朕欲捐金抵玉，正本澄源，所有服御金银器物，今付有司，令铸为铤，仍别置掌，以供军国。珠玉之货，亡益於时，并即焚於殿前，用绝浮竞，至诚所感，期於动天，况於凡百，有违朕命？其宫掖之内，后妃以下，皆服汗濯之衣，永除珠翠之饰。当使金土同价，风俗大行，日用不知，克臻至道。布告遐迩，知朕意焉。
    ○禁断腊月乞寒敕
    敕：腊月乞寒，外蕃所出，渐渍成俗，因循已久，至使乘肥衣轻，竞矜胡服，阗城溢陌，深玷华风。朕思革弊，返淳朴，《书》不云乎：“不作无益害有益，功成；不贵异物贱用物，人足。”况妨於政要，败紊礼经，习而行之，将何以训？自今以後，即宜禁断。
    ○禁断妖讹等敕
    敕：释氏汲引，本归正法；仁王护持，先去邪道。失其宗旨，般若之罪人；成其诡怪，岂涅之信士？不存惩革，遂废津梁，眷彼愚蒙，相陷坑。比有白衣长发，假托弥勒下生，因为妖讹，广集徒侣，称解禅观，妄说灾祥。或别作小经，诈云佛说；或辄畜弟子，号为和尚。多不婚娶，眩惑闾阎，触类实繁，蠹政为甚。刺史县令，职在亲人，拙於抚驭，是生奸宄。自今以後，宜严加捉搦，仍令按察使采访。如州县不能觉察，所由长官上，并量状贬降。
    ○禁断大广费敕
    敕：《礼》存宁俭，《书》戒无益，约费啬财，为国之本。至如赐合晏，正欲与人同欢；广为聚敛，固非取乐之意。况日徇於奢，是不诚也；心劳於伪，是不经也：殷鉴於此，良用怃然。自今以後，两京及天下宴，所作山车、旱船、结彩、楼阁、宝车等无用之物，并宜禁断。
    ○禁断女乐敕
    敕：朕闻乐者起於心，心者动於物，物不正则不可为乐，乐不和则不能理人。况天生黎蒸，区别男女，外则导之以礼，中则由之以乐，苟或不臧，孰云致礼？自有隋靡，庶政弊，徵声遍於郑卫，色矜於燕赵。广场角抵，长袖从风，聚而观之，浸以为俗：此所以戎王夺志，夫子遂行也。朕方大变浇讹，用清淄蠹，眷兹女乐，事切骄淫，伤风害政，莫斯为甚，既违令式，尤宜禁断。自今以后不得更然，仍令御史金吾，严加捉搦。如有犯者，先罪长官，务令杜绝，以称朕意。
    ○幸新丰及同州敕
    敕：虞之四朝，且编区，汉之三辅，本同京师：善於古者考於今，发乎迩者应乎远。若顺豫之事缺，则紊於王制；巡游之典备，则虑於人劳。朕受命膺期，励精设教，幸乾坤幽赞，风雨咸若，百物既阜，三农已登，同颖荐於宗庙，穗生於郡国。我无大桀，实欣於岁取；人有小康，未果於时迈。但左翊之地，近入黄图，新丰之邑，甫邻青绮，山川宫馆，咫尺相望。欲过灞亭而涉氵戏，经沙阜而临渭，见彼耆耋，问其疾苦，察长吏之政，恤黎之冤，荩所以展义陈诗，观风问俗，始自畿甸，化於天下。宜以今月二十五日，幸长春宫，停五日。缘顿所须，并令所司支备，一事以上，不得扰州县。发日唯量将飞骑万骑行，更不须别遣兵马，及妄有科唤。朕此行之处，不得进奉，在路有称冤苦，州县不能疏决者，委御史金吾妆状为进。各勉所职，副朕意焉。
    ○居大明宫德音
    黄门：朕闻养人者谓之司牧，非逸於人上；事天者谓之帝皇，荩御乎天下。故作为东宇，以避燥湿；居於台榭，以顺高明：斯奉时令，布政教也。朕以不德，膺睿图，宝十家之产，爱兆人之力，未尝兴工於土木，役思於池御，冀之休，以致雍熙。自律应长嬴，时方大署，溽云屡起，温风且至，伏以太上皇宴居珍卫，涤虑清闲，迹不往於甘泉，心每期於汾水。朕侍於左右，以奉晨夕，助元默之化，则亏於听理；当炎蒸之序，又渎以嚣烦。惕焉载怀，敢忘顺色？然大明创兆，先圣所营，即旧不加，因时而往。千门万户，外虽谓於别宫；一日三朝，中自连於复道。下所以宁问安之恳，上所以资习静之娱，实获我心，俾康政理。古有服重裘者，则念人之寒；居夏屋者，则念人之热。况比岁阻饥，甫田不稔，或愚人陷罪，圜土称冤，凡厥庶寮，将何以恤？两京及诸州，宜令长官亲理冤狱，除犯名教及官典犯赃，并缘妖伪以外，馀罪徒以下，咸宜放免。其有茂才异等，拔萃超群，缘无绍介，久不闻达者，咸令自举，朕当亲问。其应宣抚，咸使名闻，举人试第四等，宜准旧例，别加优奖。见任人各量与改转前资，常选人至冬依选例与处分，其未出身者兼授散官。先天以来，军将押衙官等在阵战亡者。令本军勘实奏闻。其妄说灾祥，诳惑闾里，并令州县长官等严中捉搦，仍令御史金吾防察绳纠。有能直言极谏，补朕之阙者，各封进状，朕将亲览，如有可采，当加奖擢。其皇亲诸亲，及东宫承优任员外检试等官，近停令至冬处分者，有家道贫迫情愿外任者，亦令所司勘绩阙量才注拟。其缘坐流人处置有轻重不类者，令所司勘会闻奏，主者施行。
    ○册嗣泽王文
    维景龙四年岁次庚戌五月辛亥朔二十八日戊寅，应天神龙皇帝若曰：夫亲先之义，始自国家；嫡後之封，终传土宇。咨尔故泽王男义瑾，授桐贻绪，训（阙一字）垂芳，性夙宜於礼乐，行尽成其忠孝。是知周之曲阜，元子建侯；汉之平台：共王袭父，推其继美，俾尔宜乎！是用命尔为嗣泽王。於戏！率由轨训，服彝典，故可以不骄不矜，惠顺，北暨於上党，南临於太行，伟其井邑，光我藩屏。往钦哉。
    ○册汴王邕文
    维景龙四年岁次庚戌五月辛亥朔二十八日戊寅，应天神龙皇帝若曰：《易》不云乎：“义崇於利建。”《书》不云乎：“道尚於敦睦。”故知树藩屏者，以奉先王之言；强宗室者，归诸父之允。咨尔金紫光禄大夫行秘书监检校太尉殿中监知陇右三使仗内诸闲厩上柱国嗣虢王邕，尔门膺鲁拜，地冠虞封，本以忠孝仁义之规，成乎宣慈惠和之业。思穷占雨，沛经不测其精；词高赋月，陈诗莫窬其丽。匪惟政修中夏，称於虢叔；固以姻连外戚，宠则吾姨。遂能在位不骄，鸣谦自牧，造次何者，宁忘服儒？从容谓之，最乐为善；加以望隆才位，声轶典司，动则有恒，静而无挠，载刊三豕，厨委於杀青；爰捧六龙，厩填於伏皂：故可以荣绝乎四履，位徼乎九就。夫陈留者，徙梁之邑，在浚之郊，井邑遂割於鸿沟，舳舻远通於巨壑。虽帝尧遗俗，国中承重厚之风；而王武旧邦，天下擅膏腴之地。亲既贤矣，我图尔居，是用命尔为汴王。於戏！尔其敏厥行，厥典，思不怠，畏不法，取则前鉴，罔贻後羞，行作我唐藩，以惠於汴土。慎之哉！其保朕之休命。
    ○上开元神武皇帝册文
    维先天二年岁次癸丑十一月辛酉朔二十八日戊子，摄太尉臣某等文武官六千五百一十四人言：臣闻厥初生人，首出庶物，物不自理，惟后可以康；后不自专，惟人所以归往；古先哲后，安人育物，表功崇号，不可避也。皇矣上帝，临於巨唐，降氤氲垂耿光，重熙而累盛，至太皇而授圣皇，臣等敢稽首而言曰：曩者景龙之末，长蛇纵祸，陛下虑宗社之堕，提剑而夷之，则因亲以尊主。者朝有贼臣，天罚大憝，陛下拯邦家之难，援旗而剿之，则措枉以举直。戮不及嗣，恶惟其魁，思与王公卿士，下逮元元，扬择而育和气。臣又闻轩梦华胥，尧期姑射，未有一其道而顺太皇之心；文王昭事，武王缉熙，未有一其时而居圣神之位。褰裳释重，至公也；端冕响明，至孝也。使九族敦叙。百工允，东西南北，砥砺声教。彼灵有四，招翠黄而可乘；我宝有三，捐珠玉而不御。然犹发挥礼乐，驰骛典坟，论思献纳，进善从谏，日慎一日，上稽乎天意，下考乎人谋，卓哉协元符而铄灵命者也。夫开者泰也，罔不亨；元者善也。罔不利；神者圣也，罔不通；武者威也，罔不服。臣等不胜大愿，昧死上尊号曰开元神武皇帝，谨上玉册玉玺。臣等诚惶诚恐死罪死罪，谨上。
    ○开元元年赦书
    黄门：朕闻圣人无心，同於吹万；上皇有道，契於明一。居天下之尊者莫大，体其大以照临；成天下之务者至公，顺其公以康济：故能稽昌历，考元符，通於神，格於上下，鸿名不可以深拒，盛典不可以固违，斯岂在予而徇於物也。朕以菲德，丕承圣训，扫除枪，保卫宗社，内问安以承志，外听理以推诚。始自朝廷，纳之以轨物；终加蛮貊，洎之以声教。欲令行喙饮，含齿戴发。去其夭札蠲其疵疠，每乾乾於紫座，宁自贵於黄屋？而凡我泉觅，顾斯兆庶，以为人谋，协从天意。钦若王者人所归也，帝者天之号也，归之者也德，号之者以功。然号以功成，则功不可以不表；归以德厚，则德不可以不励。朕猥属与能之运，遂忘冲让之私，将逮临寅之岁首，甫择建子之天统：是用发挥景命，受兹礼册。夫循名者责实，谋始者虑终，勉而全之，非敢自满，所以克已思政，唯怀永图。惧弗胜荷，用多惭惕，赦令所作，其来尚矣。是则奸人之幸，尝思奔马之喻，朕但欲令其畏恶，化之为善，庶比屋可封，岂开罗为惠？朕之此志，每用形言。顷属冬序，颇愆农泽，洎简辰练日，有司备礼，则上天同云，北风雨雪，意者将乘广庆，必待湛恩，宜行宥过之典，以叶随时之义。
