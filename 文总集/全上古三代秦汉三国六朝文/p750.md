<!-- { "loadSidebar": true } -->
　　寻冬至寝鼓之义，虽无正文，恐有由耳。夫天之德，贵生恶杀，冬至少阳初发，萌芽之渐，欲省方，泰顺动之象，以应至道，是以不省方事，安能鸣鼓？後代拟议至寝之，非为助阳也。夏至少阴肇起，杀气自兴，否剥将至，大戚方来，宜有鸣鼓开关，兴兵骇旅，施命四方，诰其逆兆，以遏小人方长之害。二至之义，否泰道异，休戚有殊，寝鼓之教，不宜同也。若以夏至，俗人所重，文武可息之一日，不可前三後三，等于冬至也。（《通典》七十八）
高崧
崧字茂琰，小字阿酃，广陵人，建元中为何充扬州主簿，转骠骑主簿，举秀才，除太学博士，拜中书郎，迁黄门侍郎，简文辅政，引为辅军司马，累迁侍中。

　　○为简文致桓温书草

　　寇难宜平，时会宜接，此实为国远图，经略大算。能弘斯会，非足下而谁！但以此兴师动众，要当以资实为本。运转之艰，古人之所难，不可易之于始，而不熟虑，顷所以深用惟疑，在乎此耳。然异常之举，众之所骇，游声尊沓，想足下亦少闻之。苟患失之，无所不至。或能望风振扰，一时崩散。如其不然者，则望实并丧，社稷之事去矣。皆由吾ウ弱，德信不著，不能镇静群庶，保固维城，所以内愧于心，外惭良友。吾与足下虽职有内外，安社稷，保家国，其致一也。天下安危，系之明德，先存宁国，而後图其外，使王基克隆，大义弘著，所望于足下。区区诚怀，岂可复顾嫌而不尽哉？（《晋书·高嵩传》）

　　○答庾家访孝庾后服

　　皆准五属为夫人周。（《通典》八十一，孝后崩，庾家访服，侍中高崧答。）
黄整
整，永和初为平越司马，有集十卷。

　　○群臣敬太后父议

　　夫子有云：“必也正名乎！”王者象天，后者法地，为兆庶父母，尊莫大焉，厚莫重焉，若以后尊宜敬于亲，于后父也便应有敬，错之礼典，先无兹比。今皇太后临统朝政，以主上富于春秋耳，故是本尊之尊，无复异也。且诸侯为国藩翰，北面稽首，岂可得推崇为太上邪？寻名定义，谓不应施敬也。（《通典》六十七）
张凭
凭字长宗，吴国吴人，永和初太常博士，累迁吏部郎、司徒左长史、御史中丞，有《论语注》十卷，集五卷。

　　○四府君毁主议

　　或疑陈于太祖者，皆其後毁主。凭案古义，无别前後之文也。禹不先鲧，则迁主居太祖之上，亦可无疑矣。（《宋书·礼志》三）

　　○不拜颜子议

　　不拜颜子者，案学堂旧有圣贤之象，既备礼尽敬，奉尼父以为师，而未详颜子拜揖之仪。臣以圣者，君道也。师者，贤臣道也。若乃推舜禹于君位，则稷契与我并为臣矣。师玄风于洙泗，则颜子吾同门也。夫大贤恭己，既揖让于君德；回也如愚，岂越分于人师哉？是以王圣佐贤，而君臣之义著；拜孔揖颜，而师资之分同矣。（《通典》五十三，案，此议通典附注于北齐事下，当是采晋张凭议耳，北齐未见有张凭也，今姑编入晋文，俟再考。）

　　○妻已没为妻父母服议

　　“徒从者，所从亡则已”，案郑玄曰“谓君母之党”。又云“有从重而轻者”，郑玄曰“妻之父母也”。然则从重而轻，与徒从者本别。礼，天子诸侯服妻之父母，明其义重也。若谓徒从服必同者，则妻从夫，明与夫从妻其正对，宁可复夫没则已乎？所据君母为异者。且外祖之服，本是亲假而恩疏。妻之父母，本由义合。（《通典》九十五，司徒符问国子博士，博士张凭议。）

　　○新蔡王招魂葬议

　　新蔡王所继先王，昔永嘉之难，覆殁寇虏，灵柩未返，今求招魂灵安厝。谨案礼典，无招灵之文，若藏虚棺以奉终，则非原形之实，埋灵爽于九泉，则失事神之道，惧非古人之情，礼所未安也。（《通典》一百三）

　　○答徐灵期问久丧未葬出适女除服

　　徐灵期问张凭云：“亲丧未葬，出适女应除否？”答曰：“《礼》云‘久丧不葬，主丧者不除’。又云‘主人不除’。此无缘独施男子正嫡一人，故当总谓男女众子耳。又无明文别言已出之女犹应除也。今论者据已服周，故谓宜从除例，然缘情处意，独有所疑。女随外出，降从周制。至于居丧之例，同于重者，诚以天性难可尽夺，本重不得顿轻，何必既降尽与周同。礼者人情而已，疑则从重。若当释衰以处殡宫，袭吉服以对棺柩，非孝子之所安也。”（《通典》一百三）
杜潜
潜，永和中为太常卿。

　　○答司徒符问妻已没为妻父母服

　　司徒符问太常云，若妻已没，犹应服其父母不？太常杜潜等答曰，何以缌从服也，明伉俪判对，恭承宗庙。推此言之，意谓不以存亡为异也。（《通典》九十五）
孙钦
　钦，永和中为博士。

　　○安平王薨废祭议

　　《礼》，有死于宫中，阙一时之祀。又案魏高堂隆议，平原公主薨，二月春祠，不宜阙。臣闻伯叔父、同产昆弟、庶子、庶孙及次妃以下，天子诸侯则降而不服，于四时之祭无阙废，礼也。汉文帝前代盛德之君也，犹不忍以三年之丧，妨废孝享，割损年月，早葬速除，追思祖考，念在蒸尝，所以重宗庙也。且宫中有死者，三月不举祭，《传》发于缌麻三月之章，天子诸侯周大功，皆降而不服，何缌麻之有乎！诚亦儒者之迷误也。（《通典》五十二）
陈逵
逵字林道，颍川许昌人，汉太丘长实七世孙，永和中为西中郎将，追赠卫将军。（见《魏志·陈群传》注。）

　　○与某书

　　十二月廿五日逵白，岁终感惨寒切，足下何如。遣不悉，陈逵。（《淳化阁帖》四，题云陈朝陈逵书，释文云晋西中郎将。今检陈书无此人，《晋书·礼志》中，泰始未有博士陈逵。又穆帝纪永和五年，有西中郎将陈逵，则其人也。）
史援
援，永和中为宁朔将军中郎将。

　　○後汉史君颂

　　山岳降精，川渎耀灵。猗欤史氏，世济其英。忠其允塞，嘉猷有声。从容燮理，散诞飞缨。含香青琐，敷奏丹庭。有犯无隐，唯言是听。王室斯赖，诸侯以宁。内侍帷幄，外典专城。为政以德，察狱以情。化俗草偃，溪谷风清。金相玉质，不陨厥名。处溢不骄，居劳不惮。视险如夷，忘身逐叛。颂美鲁，青蒲安汉。执简书愆，奸邪逃窜。匪君之忠，孰能戡乱。在昔隆汉，姻娅皇家。唯帝念功，爵命屡加。三台五鼎，驸马奉车。腰佩两印，绶带双纟呙。何彼矣，常棣之华。如圭不玷，似玉无瑕。节之以礼，俭而不奢。笃生我侯，英略备举。有艺有才，能文能武。孝以奉亲，忠惟卫主。赤眉始结，白波犹侮。执锐破坚，斩馘灭虏。截彼长蛇，歼斯猾竖。策赏庙堂，书勋王府。功成弗居，名立不取。简在帝心，酬封祚土。厥土惟何，在溧之浒。初食三千，卒封万户。葭揭揭，鹿{鹿吴}々。禾役旆旆，原田无无。俯营川陆，鱼盐所聚。蝗飞火灭，还珠去虎。子民辑悦，建兹城宇。大厦耽耽，听政之所。祠堂石殿，生灵攸处。□春秋兮，祭祠不阻。（《景定建康志》）
徐彦
彦，永和中为武昌太守，有集十卷。（《隋志》，注作“徐彦则”）

　　○与征西桓温笺

　　蔡徐州薨，主簿服斩。王征北薨于京都，王丞相时在丧庭。徐州主簿以服事谘公。公谓轻重可依蔡侯。时北中郎刘公薨于淮阴，州主簿相承持重。至郄太宰薨，州主簿改服齐衰。中兴以来，江南皆从之。公卿以下至邑宰，吏服其君齐衰，吏服其君齐衰，则无从服之文，而由来多有从服者。陶大司马遭兄子丧，府州主簿从服。时卞光禄经过，自说为太傅主簿，太傅丧母，已不从服，此是用晋令也。郄太宰遭姊丧，吏服惟疑，郄问谯秀，言不应从服，诸主簿仍便从服，既服君旁亲，则服君便应重矣，乃二公之薨，府州主簿服齐衰。（《通典》九十九）
孙略
略，爵里未详。

　　○大功降服议

　　伯叔父母姑姊妹，皆夫家也，妻体夫尊，降其夫伯叔父母姑姊妹小功，妾贱不敢降也。（《通典》九十一）

　　○生不及祖父母不税服议

　　记云不及祖，谓不及并代而不相服，略昔亲行其事，时人咸不见许。（《通典》九十八）
张祖高
祖高，爵里未详。

　　○难孙略大功降服议

　　妻为夫之党服，降夫一等，夫之姑姊妹宜小功，妾服君之党，得与女君同。岂以贵贱之故而异之？纵妻之贵，而可以略君之姑姊妹者，则应妾服每当与君同也。君之为父母三年，妾何以无其制乎？（《通典》九十一）
季祖锺
祖锺，爵里未详。

　　○追驳步熊议不为前妻父母服

　　步熊曰：“妻死更娶，为前妻父母服不？答：此皆徒从服耳，所从亡则已，不服也。”季祖锺驳曰：“夫妇应属从也。又夫妇合葬皆为妻，妻之父母不得不服也。”（《通典》九十五）
王冀
冀为太常。

　　○出後者为本父母服议

　　案《丧服》云：“为人後者为其父母，持重于大宗者，降其小宗也。”案经传为人後者，固自降其亲也。所以降其亲者，己受重于大宗，必为所後之父服斩故也。制其体例，若受重于大宗，而不为所後之父服斩，则自非经所谓为人後者之义也。凡既受命出为人後，而不为所後之父制服，固非礼也，还为其亲斩，亦非礼也。均其失，宁居过重，无居过轻。夫恩由义厌，情为礼黜，是以五服之疏属，有相为重者矣；天性之父子，有相为轻者矣。屈伸进退，有自来也。今奉义则己不为所後之父服，崇恩复不成所生之丧，二者并阙，未知其详，将何所居。且传叙经意，但为既後大宗，无二斩之道，非不斩之制也。谈者不疑为後而不为所後制服为非礼，乃为反服其亲为伤教，斯盖惑之大者也。若不服所後之父，复抑其反崇本恩，则是凡为後之子，可有不服三年之理也。愚谓为後之子及所後服重，则宜如礼降其所生。若不及为所後制服，则宜还为其亲服斩。考之义例，即之人心，在可通矣。（《通典》九十六）

　　○答问

　　问曰：“其兄是嫡长，家有代封，弟是庶生，遭所生艰，先以第二儿後其嫡兄，嫡兄早卒，其儿于家为是小宗否？答曰：“《记》云‘别子为祖，继别为宗，继祢为小宗’。今此儿乃系数代嫡。伯父所承若是别子，则为大宗，百代不迁者也。所承若是系祢，则为小宗，五代则迁者也。小大之名，系之伯父，此非儿之谓也。”（《通典》七十三）

　　○答访

