<!-- { "loadSidebar": true } -->
　　元故两浙都转运盐使司照磨任公墓志铭
　　公讳耜字子良姓任氏世为蜀绵竹人实少师希夷之后九世祖尝官四明因徙家奉化之﨑山曾大父处防大父果德宋进士迪功郎父士林字叔实湖州路安定书院山长一号松乡先生公自为儿时如成人读书一过辄记不忘既长肆意经史博通旁攷务极根柢尝侍松乡先生游钱唐一时逹官贵人皆折行軰与之交初辟松江府史歴江隂铅山二州盈考疏于江浙行省板授横浦场典史转江隂钞库副使江浙理问所提控案牍转海盐州提控案牍陞两浙都转运盐使司照磨兼承发架阁事上官以公老成习法事多倚办至正十四年督课会稽四明申其三则民竞劝无敢后朝廷两遣使持御酒文缯赐之尝道出曹娥庙下顾瞻咨嗟曰是女入江抱父尸出者释老之宫巍然相望而此栋摧瓦腐不支风雨岂非有司所缺与亟率其属捐俸葺之盖其行事尤先于风教所关者如此十五年继分部永嘉天台及还民为刻石颂德十七年春告老归华亭城北之别墅而间关兵马之间身已病矣明年春二月庚午卒得年七十有一公同生三人兄来字子驹蚤卒妹季环娶钱唐孔氏先圣五十八世孙郁之女先三十三年卒男二人长文虎江隂州佐史娶孙氏年三十九卒次嗣宗处州路鲍邨务都监娶何氏女一人孟淑适浙东元帅府奏差邹士亷孙男二人长继祖娶沈氏次绍祖孙女一仲贞适鞠希鲁曾孙男一公卒之年兵兴不克归祔松乡先生兆次卜葬于松江华亭乡蟠龙塘西马驼巷之墟子文虎祔焉筑茅堂若干楹顔曰敬思复置田七十畆有竒以给岁时之祭戒子孙毋侵其入公天性孝谨初松乡先生没抚柩哭几絶既葬庐墓三年凡家之所蓄一不经意惟取先生所着句章集藏之其在理问所时命儒师锓梓行于世呜呼代之为人子者惟知寳其珠玉竞取而有之鲜知前人翰墨之为宝者而公于片言只字未尝委弃而磨灭使松乡先生之奇文章照曜后世不与草腐木毙其真能子哉既葬五年而墓铭犹缺其仲弟来翁状其族出行实携嗣宗来谒贝琼于松之泮宫乞铭铭曰
　　任祖希夷本蜀绵竹逮公之生遂大其族出而试吏孔仁且直百鸷一鹗孰与之匹不好而党不恶而仇世莫予訾位局声流三年海陬再膺帝宠既老而归食无余奉惟堂必基惟谷必菑茍丰其积曷啬其施蟠龙之西马驼之宅公行不泯视兹贞石
　　郭处士圹志
　　先考讳士元字元之世居嘉兴之北郭曾祖仪卿宋朝奉郎祖晦擢进士第授常州无钖尉七转为都督府机宜文字官加赠朝散大夫父不妄元饶州路德兴县儒学教谕始生而頴悟既长力学通尚书经父没时甫二十即教授华亭之杨溪以奉母赵氏陆氏防然孑立僃歴艰难常应进士举再忤有司意遂隐不出自号溪南处士终杨溪之寓舍呜呼痛哉其生以己亥十二月二十四日没以戊申十一月二十二日春秋七十娶娄氏先十五年卒生子五人长仁娶陈氏次时娶宋氏继娶张氏次礼娶周氏次哲娶呉氏次至未娶孙男三人本頴睿孙女一人寜奴惟是藐诸孤既卒襄事属军兴未克祔钱唐法华山先茔之侧乃归骨于嘉兴以娄氏合葬永乐乡之原不用浮屠法遵治命也谨次其族出乡里岁月刻石纳诸圹仁等泣血谨识李黼榜第二甲进士会稽杨维祯填讳
　　江山尉中玉先生黄公哀辞
　　檇李黄公中玉者平山先生之子比玉先生之弟也博学强记东南之士咸推之以父防授江山县尉时海内鼎沸诏徙行台于绍兴以控制闽越至正丁酉大夫擢公为参谋统乡兵守衢婺越二年城陷遇害一门十三人俱没长子孟辅出而仅免呜呼先生之忠烈固无愧于古矣余于先生为乡人且早从其叔父次山公逰故述辞而哀之辞曰
　　惟上帝之孔神兮信祸福之异施何先生之不幸兮独罹厥灾岂其积之不厚兮又岂行之或亏郁佐时之明略兮试一割于南境轮既摧于九折兮虽善御而曷骋众鸟纷其髙厉兮凤燖翼于汤池盍低回以远戢兮俟有道而一来日惨惨而昼晦兮风萧萧而夜悲悼先生其不返兮邦亦倾而莫支呜呼举贪生而恶死兮匪伊人之攸异死固有重于生兮蹈白刃而弗贰茍吾义之既获兮肉虽醢其奚伤与平原而为朋兮越千祀而齐光彼懐禄而有泚兮日几何而不亡仰寥廓而些之兮流余泪之浪浪










　　清江文集巻八
　　钦定四库全书
　　清江文集卷九　　　　　　明　贝琼　撰两峰集
　　观鱼説
　　余读书朱氏西斋左苑而右渠书稍辍凭槛而注目焉方天不雨水涸可越鱼皆徙而去之其不及徙者戢戢泥沙中蹙鳞捐介日就于殆将为乌鸢之所啄蝼螘之所噬孰有援而活之者余观之戚焉以悲及春夏之交淫雨弥月不止百川暴溢浩乎如云不见涯涘渠亦猪而为大泽矣于是小大之鱼毕萃洋洋然而泳喁喁然而噞有戏而唼者有触而跃者有惊而逝者往来无时隠见无方余观之又欢焉而悦乃为之叹曰噫嘻天下之物各有所依而鱼之所依者水也昔之局而戚者失所依也今之纵而适者得所依也茍得其所依其乐如是矧遇风雷乘洪涛而上龙门者当何如哉以鱼之一物验天下之物使各得其所依相生相保其乐奚啻鱼之纵于水也天下之物各得其所依相生相保亦若鱼焉则余之恱于心而无憾者亦不止于观此为足也所惧不得如鱼之得所依嗷嗷焉有泥沙之困而日就于殆焉得不重余之戚乎故为之说
　　糜毋张氏孝节传
　　檇李之幽湖张氏女归同里糜正生二子而寡时年二十有六誓养舅姑不再适舅姑没粥衣而葬二子既长告以父志俾从师读书遂以儒名于世咸称张之教也至五十七终
　　贝先生曰妇之事夫犹臣之事君惟贞与信而已贞则不隳其节信则不贰其心然上下数千载之间求之千万人之中如卫共姜者千百而什一也有元之兴闻共姜之风奋于闾阎克尽贞信者非一而余之所知者京口之王氏新安之吴氏尤较然着明者也当是时朝廷清明方将以贞信之行励化率俗故有司特上其事咸旌其门斯为盛典已若山墟海聚素无诗书之习而有贞信可称者则姑胥王珩之母檇李糜实之母焉实母于夫之没也坚执妇徳歴三十年之久凛然如秋霜烈日使死者作于九京则见之而色不忸心不馁其去自沦于禽兽者奚啻万万视共姜亦何逺耶属四方有戎马之事不得上请而旌之以为天下劝然其贞信见于士大夫之咏歌者又可得而掩之哉当与京口之王新安之吴并立于天地争光日月矣吁以一妇人之贤足以表之于世不与草腐木毙矧烈丈夫不失事君之义者乎世防俗媮甚者叛于利害之顷未有死生一节如妇人者抑可叹也夫抑可叹也夫
　　西郭生传
　　西郭生名士桂姓陈氏其先括苍人五世祖宋少师退庵主秀之崇徳簿崇徳地四平无山其俗质而尚文退庵乐之遂卜县西之南津居焉至子清毅公开府益大其门清毅公性刚介累官至尚书通歴六部既老穆陵为书清节高风四字褒之因表其闾曰清节里元季清节里第毁于兵后筑月城其上生奉其父螺室先生辟地于外者十年既定而归结庐月城西谢客读书受业者恒数十人时螺室已没生亦无仕意或曰以尔之才盍乘风云翔天衢与一时显者相颉颃顾摧气局志枯槁田亩中无乃左乎则应之曰猩毙于醪蝇溺于汁鱼触于钩蛾焚于烛皆昧于所戒也吾可据非其所据祸其身以及其宗如猩如蝇如鱼如蛾为小夫孺子所笑耶惟日营滫髓上给八十之母取遗书以教子使不辱吾先志愿足矣闻者高之
　　贝先生曰余少时尝从螺室先生逰故知其世系为详且获观家藏宸翰龙盘鳯翥之势虽歴时已久犹欲飞动为之叹息当是时都高位柄大权或一再传子孙已陵迟不振流为皁回视熏天气势若可凭藉者忽焉澌尽而电灭陈氏先后几二百年而清毅公之泽存而不斩徳厚者流光讵不信与西郭生既与时枘凿故不求用于时余观其志亦岂时之所能用哉
　　鸣鹤轩记
　　传称卫懿公好鹤余尝为之解曰鹤诚有可好者夫巧于万变触笙竽而鼓琴瑟不如百族之蛊人然洁而不可汚介而不可狎类乎士之有道者当天寒夜半白露初降则引吭长鸣洪而逺清而亮足以破啁啾之声殆非百族之所及故诗曰鹤鸣于九臯声闻于天以其处乎近而达乎逺也易曰鸣鹤在隂其子和之以其出乎此而应乎彼也宜懿公之好之有乘轩者亦异乎众人之好已众人之好鹇也翠也鹦鹉也恶知鹤之为可好然以鹤之异于百族至于乘轩则天下之士将慕而归之可以守其国而四邻惧宼至授甲而莫肯为之战实卫有可亡之道鹤恶能亡之也哉使不好鹤其国有不亡者乎彼不是察而尤其好鹤鹤岂不愈于蛊人之百族耶惟其由鹤而亡亦鹤之不幸已故知卫之亡非好鹤之过也时未有发余之说者锡山杨君徳中尝畜一鹤以鸣鹤顔其读书之轩盖将以鹤自况且求余为之记余交徳中三十年实吴之奇才也始由州佐史擢于风宪歴江东浙西二道不以好而同不以仇而异故一时上官咸敬而惮之及张士诚入吴即引而去之隠于殳山之阳义不茍禄日与鸣鹤为伍抑无愧于鹤之洁而介者其视陆平原当主昏国乱不能如季鹰之高及收而思闻华亭清唳何见几之不早耶故既辩非鹤之亡卫且美徳中之独高也是为记
　　一粟乾坤记
　　一粟乾坤者沙门理公宗元燕坐之室也余一日与二客过焉怪其名之侈而义之微也从客而诘之一客曰天地糟粕也人于天地赘疣也蔽于小而不悟其性于虚空者见天地之大而不见其有大于是者也故以天地视人则人为天地之一粟以虚空而视天地则天地亦虚空之一粟耳曷为纷纷扰扰尧舜以一粟相禅为让汤武以一粟相攻为争此有识者所以旁立而窃笑也一客曰嘻夫天穹然在上吾不知其几千万里之高夫地隤然在下吾不知其几千万里之广而吾齐之以一粟恶乎而齐哉然自其虚而观之敛之至宻不盈于一粟推而放之则弥乎六合是一粟已具乎乾坤乾坤不间乎一粟也非尽参互神易之道乌足以与之此尧舜汤武为能范围其大用也二客之论蜂起而莫之能一余归而思之由前之所言盖病其有而以一身之小等天地于小也由后之所言则崇其有而以一心之大参天地之大也呜呼物而不化者鸡鸣而起日入不得休如负版而不悔则举空之说使知一切之为累者厌而弗居遗而弗存可也达而不拘者舎事物之粗而欲造乎穷神知化之地如凝氷而不察则举易之说使不过于一偏可也天地无穷也以一粟视之必有能辨之者明日宗元来求文为记遂书以贻之俾自攷焉
　　聴雪斋记
