<!-- { "loadSidebar": true } -->
文正公为同年友许书记作道服赞言皆至理书特清劲至今观之悚然増敬所谓宠为辱主骄为祸府重此如师畏彼如虎是又美不忘规益可玩味乃知异时丞相尧夫布衾铭实权舆于此欤然是赞不载文正集中则公之文之遗者有矣抑亦盛年之作而或失于编次也耶因缀廿字以寓景行之意云
文正道服赞忠宣布衾铭家乘揆一徳名言符六经　至正癸未春正月廿日金华胡助书
范文正公道服赞其书有法而词有气前人题跋尽之矣余复何言敢僭用公韵敬作遗墨赞欲范氏后裔益知所寳重云
式观遗墨端严济楚柳骨颜筋微公孰与龟文龙鳞或翔或处烈士忠臣兼文兼武画见诸形曰心为主词发诸口曰学为府石抉怒猊章成绣虎百世弥藏弗替厥祖　成化辛丑八月八日句曲戴仁题赞
右范文正公为同年许书记作道服赞真迹道服之制不可考许公为此其意萧然物外必非不臧之服也不然文正公岂率易为人下笔者哉此赞今藏范氏义庄赞后又有文与可诸贤跋语亦不可得者也延陵吴寛谨题
万厯已酉夏汉阳守华亭孙克弘获观
范必溶秀才出文正忠宣宋板集示余余请之郡司理毛公孺初捐俸梓藏松之郡阁天下士大夫得覩范氏一家言至是必溶重装道服赞真迹能护世寳如护头目不愧义泽子孙矣是可重也陈继孺谨题
崇祯二年已已春正太常卿长水姚士慎同弟进士士恒文学士恪拜观于文正公十八世孙主奉必谟家支硎山之晖发堂
崇祯十有七年春二月十日盛王赞陈宗之同张采拜展于凤来堂
丙戌中秋十九日王心一拜观于文正二十世孙安柱即公柱之凤来堂
先魏国所书道服赞结构谨严有龙跳虎卧之势笔力之最劲者搢笏垂裳徳容如可想见康熈甲戌岁清和六日雨中观二十世裔孙承勲谨题
跋文正公与蔡钦圣手启墨迹
尺楮逾二百载魏公手笔如新语不繁而意足可以想见其人矣汤弥昌敬题
右文正公闻子弟过省荅友人书若固有之视利达为何如哉与常人外饰逊避之辞中怀侥幸之意不可同日语览者黙识于辞意之表亦足以感发矣天台杨敬惪拜观谨识时至顺壬申人日
此行次许下荅钦圣帖中云示及省牓儿子与谢家兄弟俱过省儿子即忠宣忠宣皇佑元年进士公以庆厯八年由邓州求守杭眀年三月十一日次许得书正南省放进士时也钦圣不着姓今亦莫可考而籖题蔡钦圣必有据哉东阳后学柳贯书
祁留吴郡城中毎从范静翁先生阅其家藏文正公手帖凡若干巻今又得许下帖读之富哉范氏之藏也静翁先生力承宗绪至老弥笃凡遇其先公片纸只字即购藏之以为家寳嗟乎公之翰墨留天地间如精金美玉人咸知爱重而况公之子孙孙子哉是宜先生之寳之也使子孙之来者皆如先生之用心焉则公之遗泽将百世不泯矣盍相与懋戒之至正十年岁在庚寅夏五月后学荼陵李祁谨题
跋文正公与尹师鲁手启墨迹
方范文正因与吕文靖争论上前贬饶州时尹舎人实上书愿得俱贬监郢州酒税此一巻帙情义谆谆不啻兄弟盖二公爱君忧国道合志同其相与之厚自应尔耳淳熈乙已清眀日梁溪尤袤敬观
范公二帖皆是师鲁谪汉东时书后一帖却当在前或是自均过邓托范公以死时问讯之书与众云云之戒可见也贤者困厄至此人到于今伤之藏之深固之密石可朽名不灭欧公铭文尽之矣淳熈丙午四月洪迈书
佳客千山得得来主人双眼为渠开逢人莫说当时事且泊南亭把一杯　右第二纸当是尹自均来访范于南阳时也范戒尹以不须与众云云此意最深淳熈戊申三月廿八日庐陵杨万里敬书
师鲁自均州舆疾至南阳托范公以死盖平日之相与者如此四眀楼钥书绍熈三年十月晦
静翁近又收得此二帖乃文正公与尹师鲁书也交情古谊百世之下尚可想见视他帖尤当珍爱学士大夫所愿见而不可得者况尤楼洪杨四公之题识亦岂复可得哉贤子孙永宜寳之至顺四年五月五日后学东阳胡助谨书
范公与尹舎人往还书一巻当有与众云云帖而逸之观洪杨二公跋语可知也后人不见此帖乃改跋中三字作二字耳览者当能辨之元统乙亥春三月壬寅新安后学汪泽民谨书
景佑二年公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监筠州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税此二帖皆尹公在郢时所遣问若曰日给外月月有横费家家如之至于收检邠酒候送邓酝合花蛇散和方送上见朋友有救恤通财之义而惟君子乐道为能尽之也其后公镇邓尹公再贬监均州酒税舁疾来邓以存殁托公则公于尹公可谓生死不易其谅矣然杨洪二公跋语以第二帖是自均来南阳时且有不须与众云云之戒今帖中乃无此语然以动止休佳及报他贫且安也等言证之则非疾矣恐此跋非此帖也前帖衔缝有王厚之顺伯阴文十六字印知为顺伯所藏顺伯临川王和之孙好古博物为中兴第一徽文公与之友善集中载其书问可考也田元均讳况盖谥宣简云东阳后学柳贯谨识
尹师鲁何如人而克致范文正公之敬爱若是耶余尝考之师鲁以静退为乐以古文矫俗其行髙学古可知已及观文正黜知饶州师鲁请同降黜其臣节友谊又可知已宜其为文正之所敬爱帖简往还契之若金兰而友之若兄弟也噫观文正遗翰留芳千载一日师鲁之名得与同垂不朽亦何幸哉成化辛丑秋八月八日句曲戴仁敬题
宋盛时有西夏之扰范公与尹师鲁合谋戮力以抗之相得甚深盖以道义事功为友者也此二帖公与师鲁者其一帖已刻于文正尺牍中寛尝阅之何幸今日复获见此真迹哉然二帖不藏于尹氏顾归于文正子孙则其后世之盛衰亦可知矣乡后学吴寛谨书
师鲁贫公语以乐道惟乐道则贫安此絶难问恒人则又得曰先天下之乐而乐矣公生平极辨朋党与师鲁患难交且属生死其密札一言近势利否及投赠仅邠酒四瓶花蛇散若此诚安得有党观者念之哉时崇祯十有七年春二月十日乡后学张采敬沐手拜题题意与盛子王赞陈子宗之商语也
●钦定四库全书
范文正集补编巻四
○碑记（祭文附）
苏州郡学范文正公祠记
承徳郎平江路总管郡推官汪泽民为文并书　中奉大夫江南诸道行御史台经歴台哈巴哈篆额
吴学之兴始于文正范公此所以専祠公也宋景佑初天下郡县未有学公守吴请而建焉吴为公父母之邦向得钱氏南园地将居之或谓是必世生公卿即以其地为学宫公之子恭献公持节过郡益新学给田由是立祠礼殿后忠宣公恭献公从祀髙贤报本典礼宜备至元再元春正月郁攸及祠屋几毁眀年文学掾蒋君伯升至顾瞻摧圯惧神弗居告诸郡守抡材木陶甓瓦撤故朽完补缺栋宇隆敞像设俨肃秋九月始事冬十二月工乃告成工为日凡若干钱为缗凡若干郡守通议道童公乃为署祠之扁蒋君偕公八世孙文英来言曰公之祠于是也乆矣若稽岁月纪载阙焉不书之石曷诒永圗愿记之泽民惟间气哲人问学本乎六经蹈履合乎仁义元勋巨德蔑以形容方庆厯中召对天章阁列奏十事三曰精贡举既用其说学校徧天下矣尝聘安定胡先生幸教吴士嗟乎兴学立师羽翼斯道岂浅浅哉祭法御大菑捍大患于一时犹得祀之若公之功施于天下后世岂惟吴学宜祀之凡有学者皆可祠也夫奉常固以致向往隆报效士之朝夕仰瞻又岂无感发希贤之心者乎泽民夙仰公之髙风随牒公之乡屡常拜公之像今复以文字寓名祠下何其幸耶遂不辞而为之记又明年岁在丁丑正月壬子记
文正书院记
遂昌郑元佑撰
至正五年龙集乙酉夏六月吉亷访佥事赵公承僖分廵中吴至则首谒范文正公祠下拜瞻庙貌起敬起慕作而言曰文正公以德以功既无忝伊傅之为辅相以学以识则有功于洙泗道统之传故其具文武全才出将则安边却敌入相则尊主庇民其先忧后乐与先知觉觉后知觉者何以异岂非圣之任者乎其平生论谏直道正言剀切人主至上百官圗诋宰执为张禹触犯盛怒虽坐摧抑曽弗少阻讵不犹木从绳则正而欲后之克圣者乎当时天下郡县未尝皆置学公至吴首以已地建学故学校徧天下者自公始识泰山孙明复于贫贱中授以春秋遂大鸣圣道于时延安定胡公入太学为学者师而河南程叔子实遇奬拔其后横渠张子以盛气自负公折之而授以中庸卒之关陜之教与伊洛相表里盖自六经堙晦圣人之道不传为治者贸贸焉罔知适从以至于公而后开学校隆师儒造就士类作成忠义之风以致道统之传则公之学识于名教岂小补哉公之薨也所在庙食一以忠烈赐名顾兹中吴公父母之邦所宜大建祠庙万世血食如之何仅享之于私第况今国朝崇德报功在在有书院以祠先贤岂有丰功伟德正学卓识如文正公而书院莫之建则是缺典岂有大于此者乎公八世孙文英具辞于赵公以为先公之功德学识诚如公所言顾惟范宗仰食于义廪食指几千余使建书院则官除山长有山长则有廪稍之奉矣今藐焉义廪不自给使但建书院以祀公慎选族人之贤者充主奉斯足矣官除山长则乞免焉于是公从其言时总管古燕吴侯秉彝闻公之所建明即叙公所言请于行省上之中书议有关世道且不设教官而以居嫡者世主祠而行教于事便由是二公商出公帑羡余命工益址而崇制既宏且固甫完属元佑记之佑以蕞尔肤謭乌敢厕一喙于大贤之门虽然公之功德学识宪佥公知而言之则凡天下之士皆知道之也知其人而不思效之可乎子朱子谓人之立志必当以公自期待况游于公之门乎况郡人乎若然庶于公可无负所谓尚友者此也元佑言不腆谨用复诸宪佥公俾书之石焉（康熈十七年闰三月九日从友人太仓顾伊人湄借得元郑明徳先生侨吴集録之应俱李提举文并存家乘中不可失也世孙必英识）
重修文正书院记
翰林院修撰承务郎郡人张益譔文　奉政大夫修正庶尹吏部郎中兼翰林侍书广平程南云篆额　郡人邹胤书丹
