<!-- { "loadSidebar": true } -->
　　吾侪大啸空拍手，闷来村店饮村酒。

　　独善其身尽日安，何须万古名不朽！

　　二人歌罢，大笑。玄德曰：“此必是卧龙先生！”遂下马入店，见二人凭桌对坐饮酒。上首者，白面长须；下首者，清奇古貌。玄德曰：“二公何者是卧龙先生也？”面白者曰：“将军欲寻卧龙何干？”玄德曰：“刘备乃汉左将军，领豫州牧，见居新野城。今欲访见先生，求济世安民之术。”面白者曰：“吾等非是卧龙，皆卧龙之友也。吾乃颖川石广元，此是汝南孟公威，皆隐居于此。”玄德大喜曰：“备随行有马匹，敢请二公同往卧龙庄上共语。”广元曰：“吾等皆山野慵懒之徒，不省治国之事，空在世无益。君请上马，可见卧龙矣。”

　　玄德辞二隐者，上马投卧龙岗来。至庄前下马扣门。童子出。玄德曰：“先生在庄上否？”童子曰：“见在堂上读书。”玄德遂跟童子入，见草堂之上，一人拥炉抱膝歌曰：

　　凤翱翔于万里兮，无梧不栖。

　　吾困守于一方兮，非主不依。

　　自躬耕于陇亩兮，以待天时。

　　聊寄傲于琴书兮，吟咏乎诗。

　　逢明主于一朝兮，更有何迟。

　　展经纶于天下兮，开创镃基。

　　救生灵于涂炭兮，到处平夷。

　　立功名于金石兮，拂袖而归。

　　玄德上草堂施礼曰：“备久慕先生，无缘拜会。昨因徐元直称荐，敬到仙庄，不遇空回。今特冒风雪而来，得见仙颜，实为万幸！”

　　那个少年慌忙答礼而言曰：“将军莫非刘豫州，欲见家兄否？”玄德惊讶而问曰：“先生又非卧龙耶？”其人曰：“卧龙乃二家兄也，道号卧龙。一母所生三人：大家兄诸葛瑾，见在江东孙仲谋处为幕宾；二家兄诸葛亮，与某躬耕于此；某乃孔明之弟，诸葛均也。”玄德曰：“令兄先生往何处闲游？”均曰：“博陵崔州平相邀同游，不在庄上二日矣。”玄德曰：“二人何处闲游？”均曰：“或驾小舟游于江湖之中，或访僧道于山岭之上，或寻朋友于村僻之中，或乐琴棋于洞府之内：往来莫测，不知去所。”玄德曰：“刘备如此缘分浅簿，两番不遇大贤！”嗟呀不已。均曰：“少坐献茶。”张飞曰：“既先生不在，请哥哥上马。”玄德曰：“吾已亲诣此间，如何无一语而回？”玄德请问曰：“备闻令兄熟谙韬略，日看兵书，可得闻乎？”均曰：“不知。”飞曰：“问他则甚！风雪甚紧，不如早归。”玄德叱之曰：“汝岂知玄机乎？”均曰：“家兄不在，不敢久留车骑，容日却去回礼。”玄德曰：“岂敢望先生枉驾来临。数日之后，备当又至矣。愿借纸笔，留一书，上达令兄，以表刘备殷勤之意也。”均遂具文房四宝。玄德呵开冻笔，拂展云笺。其书曰：

　　汉左将军、宜城亭侯、司隶校尉、领豫州牧刘备，岁经两番，相谒仙庄，不遇空回，惆怅怏怏，不可言也！窃念备汉朝苗裔，忝居皇叔，滥当典郡之阶，职系将军之列。伏睹朝廷陵替，纲纪崩摧，当群雄乱国之时，恶党欺君之日，备心肺俱酸，肝胆几裂。虽有匡济之忠诚，奈无经纶之妙策。仰启先生，仁慈恻隐，忠义慨然，展吕望之良才，施子房之大器。备敬之如神明，望之如山斗，恳求一见而不可得，再容卜日，斋戒薰沐，特拜尊颜。乞垂电览，鉴察幸幸！建安十二年十二月吉日，备再拜。

　　玄德写罢，递与诸葛均，均送出庄门外。玄得再三殷勤致意，均皆领诺入庄。

　　玄德上马，忽见童子招手篱外，叫曰：“老先生来也！”玄德视之，见一人暖帽遮头，狐裘被体，骑一驴，后随带一青衣小童，携一葫芦酒，踏雪而来；转过小桥，口诵《梁父吟》一首。诗曰：

　　一夜北风寒，万里彤云厚。空中乱雪飘，改尽江山旧。

　　仰面观太虚，想是玉龙斗。纷纷鳞甲飞，顷刻遍宇宙。

　　白发银丝翁，岂惧皇天漏？骑驴过小桥，独叹梅花瘦！

　　玄德问之曰：“此必是卧龙先生也！”滚鞍下马，向前施礼曰：“先生冒寒不易，刘备等候久矣。”那人慌忙下驴，进前作揖。诸葛均在后曰：“此非卧龙家兄，乃家兄岳父黄承彦也。”玄德问曰：“适间所诵之吟，极其高妙，乃何人所作？”黄承彦曰：“老夫在女婿家，观《梁父吟》记得这一篇。却才过桥，偶望篱落间梅花，感而诵之。”玄德曰：“曾见令婿否？”黄承彦曰：“便是老夫径来看拙女小婿矣。”黄承彦乃河南名士，一见诸葛孔明而异之。后孔明要娶妻，承彦曰：“闻君择妇，吾有一丑女，黄头而色黑，才堪相配，肯容纳乎？”孔明伒然而娶之。时人乃笑孔明，为之谚曰：“莫学孔明择妇，正□阿承丑女。”玄德闻言，辞别承彦，上马而行。正值风雪满天，回望卧龙岗，悒怏不已。后人有诗，单道风雪访孔明。其诗曰：

　　一天风雪访贤良，不遇空回意感伤。

　　冻合溪桥山石滑，寒侵鞍马路途长。

　　当头片片梨花落，扑面纷纷柳絮狂。

　　回首停鞭遥望处，烂银堆满卧龙岗。

　　又诗曰：

　　见说南阳隐士贤，相邀不见又空还。

　　野猿怯冷号林麓，塞雁惊寒下水湾。

　　着地乱云迷草径，摇天杀气撼柴关。

　　萧萧鞍马归来处，一望弥漫雪满山。

　　玄德回新野之后，荏苒新春，命卜省揲蓍音舌尸。择日已定，遂斋戒三日，薰沐更衣，准备鞍马车仗，再往卧龙岗谒诸葛孔明。时关、张闻之不悦，乃挺身拦住而谏之。未知其言还是如何？ 

定三分亮出茅庐
　　却说玄德因访孔明二次不遇，再往南阳。关、张谏曰：“兄长二次亲谒茅庐，其礼太过矣。想诸葛亮虚闻其名，内无实学，故相辞也：避而不敢面，遁而不敢言。岂不闻圣人有云：‘毋以贵下贱，毋以众下寡。’兄何惑于斯人之甚也！”玄德曰：“不然。汝读《春秋》，岂不闻桓公见东郭野人之事耶？齐桓公乃诸侯也，欲见野人而犹五返方得一面。何况于吾，欲见孔明大贤耶？”昔日齐桓公欲见东郭氏，一日三往而不得见之，从者止之曰：“万乘之君而下见布衣之士，一日三往而不得见，亦可以止矣。”桓公曰：“士之傲爵禄者，固轻其主；君之傲伯王者，亦轻其士。纵夫子傲爵，吾岂敢傲伯王乎？”五返，然后见焉。关公闻此语，曰：“兄之敬贤，如文王谒太公也。”张飞曰：“哥哥差矣。俺兄弟三人纵横天下，论武艺不如谁？何故将这村夫以为大贤僻之？僻之甚矣！今番不须哥哥去罢。他如不来，我只用一条麻绳就缚将来！”玄德叱之曰：“汝勿乱道！岂不闻周文王为西伯之长，三分天下有其二，去渭水谒子牙？子牙不顾文王，文王侍立于后，日斜不退，子牙却才与之交谈，乃开八百年成周天下！如此敬贤，弟何太无礼？汝今番休去，我自与云长去走一遭。”飞曰：“既是哥哥去呵，兄弟如何落后？”玄德曰：“汝若同往，不可失礼。”张飞应诺。 

　　于是领数人，往隆中来。比及到庄，离半里下马步行，正遇诸葛均飘然而来。玄德慌忙施礼，问之曰：“令兄在庄上否？”均答曰：“昨暮方回。将军可与相见矣。”均长揖一声，投山路而去。玄德曰：“今番侥幸，得见先生也！”张飞曰：“此人无礼！便引哥哥去也不妨，何故别之？”玄德曰：“他各有事，汝岂知也？”来到庄前扣柴门，童子开门。玄德曰：“有劳仙童转报，刘备专来请见。”童子曰：“虽然师傅在家，草堂上昼寝未醒。”玄德教且休报复，分付关、张：“你二人只在门首等候。”玄德徐步而入，纵目观之，自然幽雅。见先生仰卧于草堂几榻之上，玄德叉手立于阶下。将及一时，先生未醒。关、张立久，不见动静，入见玄德，犹然侍立。张飞大怒，与云长曰：“这先生如此傲人！见俺哥哥侍立于阶下，那厮高卧，推睡不起！等我去庵后放一把火，看他起也不起！”云长急慌扯住，飞怒气未息。 

　　却说玄德凝望堂上，见先生翻身，将及起，又朝里壁睡着。童子欲报，玄德曰：“且不可惊动。”又立一个时辰，玄德浑身倦困，强支不辞。孔明忽醒，口吟诗曰： 

　　大梦谁先觉？平生我自知。草堂春睡足，窗外日迟迟。 

