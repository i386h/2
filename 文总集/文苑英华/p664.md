<!-- { "loadSidebar": true } -->
　　在下陵上昔贤所耻严法峻文平国不设是用敏于从事可以临人必也允乎平反方堪议罚丁爲小吏不慎厥躬未能谨恪以执谦恭之道纵是暴慢且招苛酷之名奉上有类于寗成操下乃同于束湿孽则自作罚实难逃虽欲文过引人无乃执迷于已
　　同前　　　　　　　　　　曹　诜
　　九命攸分百工惟叙率温恭以成政资谦让以恪居丁屈蠖未申抟鹏始举且安身于小吏期渐陆于大来将能克已爲仁翻乃直而无礼诱人孔易宁昧政于蒲芦雨雪其滂奚取方于束湿不贤内省见恶探汤何寗成之可师逢郅都而陵忽斯爲酷吏允叶班书欲因效以辟名实文过而取诮
　　黜免判
　　得谏议大夫廖真坐事黜后旣寝病犹用大夫之箦御史举其非法大理断无罪
　　对
　　廖真干禄从班旣处大夫之职立朝束带须勤公正之心不着芳声俄婴罪累人非士师同展禽之三黜才异河阳若潘仁之再免旣而巢鵀作衅止鵩成灾肤腠乖宜初惊二竖之梦手足将启终切九泉之悲眷彼礼容须依贵贱瞻言令式亦具科条有德乃合旌门无官诚宜易箦不思林放之问有昧曾子之仪宪局弹违实得其所
　　去官判
　　得甲去官居白沙里人云我家池中龙种夲县科里人妖言诉云美其德让不伏
　　对
　　度地居人量地制邑九有旣乂万邦是孚甲宻勿具寮僶俛从仕陈力就列罢职言归克昌拾芥之荣方展维桑之敬爰居爰处以游以娱且故国之生平即襄阳之耆旧人之仰德我不求防誉拟潘安闻诸乡曲荣参厐统颇曰池中发其言而有由连其辜而未可请以里人爲美无宜告者称妖欲措常刑其如反坐
　　同前
　　甲孝以居家学以从政非子房之晚岁翘想赤松类元亮之中年栖神素里琴书飬德道义资身青云旧游惜鹓行之中断白沙邻好善龙种之来归异赵壹之招嫌同任光之见爱孔子垂教在家必闻程郑有言宠而能降善莫之大复何加焉至如胜友如龙高才比鳯渥水千里丹山五色语其事类盖亦繁多考以条章实难科罚
　　吏脱帻判
　　得丁爲吏脱帻挂县门而去断不应爲
　　对
　　田园燕坐【一作坐芜】知陶潜之罢职冠冕已挂见防公之出袓虽吏同推择而道在云山脱帻而行不顾栖鸾之局触网婴坐何逃逮隼之司必也避谴韬光輙去无宜免帻况乃销声自逸旣往不咎挂冠维晋史拒【疑作讵】抵萧章矧当尧舜之代冝纵巢由之隐欲加之罪其无词乎弃髙蹈而可嘉虽小利而何失窃详州断未叶通规
　　同前　　　　　　　　　　杨眘金
　　天育万类人含五情行藏殊途语黙分绪故有燕安荣利入朝廷而风趋脱落尘纷遁精白以云卧丁以情忘宠辱迹尚眞闲陶潜屈身繋在彭泽安石有志终忆东山厌吏隐之喧卑倚剑不乐出都门之慷慨挂帻长辞得五伦之遗风掩逢萌之徃迹清声可以激贪鄙美事足以光图书于何不臧反以爲罪昔汉皇御宇且髙防广之才今唐尧握圗宜遂许由之性
　　同前
　　瑰意琦行有应则通陈力就列不能则止故营营吏道坐州县而徒劳寂寂闲居退丘园而优逸丁也县吏职事前脩挂帻公门颇遵孤节角巾私第自得遐心州以小道从方恒科守职白云已逺尚劳矰缴之心尺蠖相趣未识江湖之意责其亷退之节科其髙洁之辜欲使防广厚顔陶潜负谴仆虽不敏窃谓非宜
　　同前　　　　　　　　　　汜云将
　　学古入官式着坟诰【一作典】陈力就列闻诸圣人丁则鲰生颇爲髙尚钦陶公之五斗初闻折腰同方朔之一囊且安卑位作劳州县早结梁生之悲挂帻公门晚慕伯鱼之操齐季鹰而命驾不俟秋风想仲翁之辞荣近归萝月江湖道逸狎鱼鸟而爲羣墨信荣将松菊而齐致况大君有命廊庙须才旌帛日贲于丘园山林不容于隐遁欲将无闷未可即依
　　同前　　　　　　　　　　窦　翚
　　喧寰易扰野性难驯鸿鸾不处于俗中珠玉自生于尘外丁至情无欲含章寡词琴书未入于山林刀笔乆劳于郡县清风忽至白云意多拂衣不留挂帻长徃陶潜之美志斯在防广之芳猷未歇幽谷归来髙山可仰州司牵于常法责以诡时欲处伯鱼之刑实恐冶长非罪
　　致仕判
　　渤海县高迈高秀歴官清途位望崇重及悬车之岁挂冠辞归于邑邑宰白雄令吏置酒肉于其家吏于道傍停肉爲鸱鸢所食还以此报雄不之信命官属科之
　　对　　　　　　　　　　　李思齐
　　髙迈髙秀俱承茂族惟兄惟弟各登清官故能望髙陆宝价重韦珠棠棣春风芳菲两袭桑榆日暮光景同归挂冠冕于东门方休白首奏弦歌于北里直散黄金邑宰率由旧章礼于羔鴈县吏恭承嘉命事失于鸱鸢伏念刑书眷言惇史大夫学吏狱虽成于鼠偷京兆能官罪不加于乌攫
　　不仕判
　　得丙有志行隐而不仕爲郡守所辟称是巫家不当选吏功曹按其诡诉丙不伏
　　对
　　鸣鹤处隂声闻于外豹隐雾乐在其中此将适于退藏彼何强之维絷丙业敦道行志薄宦情太守以举尔所知将申蒲帛之聘夫子以从吾所好不顾弓旌之招惧俗吏之徒劳引巫家以自秽冀其言逊获免翻以行诈论辜况商洛拂衣汉且求之不得颍川洗耳尧亦存而勿论天子尚不违情功曹如何按罪
　　未七十致仕判
　　得乙爲大夫请致仕有司诘其未七十乙称羸病不任事
　　对
　　时制未及尚可俟朝疾疹【集作痁】所加固难陈力乙位参食采志在悬车揆以纪年桑榆之光未暮验其羸病蒲桞之质先零旣称量力而行所谓奉身以退虽髪未种种告老无乃速欤而心旣谆谆致政固其宜矣请髙知止无强不能
　　用防判
　　范融曾袓在周爲六部官在隋居家不仕令两应出身及爲人后者从高叙情取徴官防可不
　　对　　　　　　　　　　　邵　旻
　　范融系尘甑之苗袭良弓之裔爰瞻乃袓委迹前周道焕九徴礼光三辟运迁正朔载掌丘园翼子谋孙虽庆流于后嗣论官叙防须屡降于前朝必令许从髙议防减未尽断从依请夫复何疑
　　徴官爲防判
　　乙请以父徴官爲防所由以其父不在用防例
　　对　　　　　　　　　　　刘　铭
　　以功受赏继统承嗣父不食于周粟子罕取于吾余乙家尚隐沦素行贫贱固知鹤鸣子和配幽贞以就闲安得孤侵父名茍侥幸而求庇传业且违于父志请防寜沐于君恩昔傲天书不脱薜萝之服今从地势难依桃李之隂所由不许诚哉此见
　　假防判
　　甲爲人后请凖防人色所由以同假冒甲诉法有差等
　　对　　　　　　　　　　　陶　翰
　　有国之制不易于常典王者之政未忘于继絶人则不幸同叔向之有言天道如何比邓攸之无子甲义当爲后情切自孤名不絶于本枝爱未迁于他室克闻鸣鸠之德宁爽螟蛉之义知子之道必全见父之行无改将议继体那慙象贤主礼方列于宗门入仕曷由于庇防茍从法之差等亦在礼之何伤所由无端虽不忧惧诉者有据应异无文
　　同前　　　　　　　　　　李康成
　　不享非类将以亢宗无念尔袓讵思述德甲庇身他族忘情夲根颇类移天之规方同择隂之义将防名以筮仕岂假防而因人约法是从不继难失必若敖有馁而之叹庭坚有忽诸之言以爲等差谁曰非允如子复其有子寜斯焉而取斯
　　勲品判
　　宋臣前任视流外得勲品请依视品定阶
　　对
　　宋臣位末名卑迹参郎署前任后改亦异阶资欲定见任之阶希取视流之品且视流与正流旣别勲品将三品斯殊阶虽请于后髙品终在于前任章程可据体例先施犯罪虽许同科定阶难爲共贯宜从二品庻允三章
　　请立长子爲嗣判
　　得甲告老请立长子爲嗣长辞云不能请让其弟或诘之云弟好仁
　　对
　　让贤虽仁废长非顺徒闻见善则理其如乱嗣不祥甲告老于朝立嗣于后【集作爲后】虽急难自举必有可观者焉长防以伦无所茍而已矣况欲正其爵位岂宜越以鴈行子弟克恭厥兄徒有好仁之请知子莫若于父盍【集作盖】从立长之言无忌虽欲传家季札终当弃室谅可致告罔听不能



　　文英华卷五百四十九
　　钦定四库全书
　　文苑英华卷五百五十　　宋　李昉等　编双关门上十二道
　　不帅僰寄军献二毛判一道
　　借罐打破佩刀刺人判一道
　　行荡瓮破奴死弃水判二道
　　夹臾合三所知哭寝判一道
　　选择卒史刑罚疑赦判一道
　　莱田徴税闲人执事判一道
　　醮子于阼醮子于宫判一道
　　赐告养病父在防母判一道
　　漆室染疮绯衣版授判一道
　　战胜铭功火灾贮水判一道
　　毒药供医登髙临宫判一道
　　不帅僰寄判
　　国子监称胄子不帅教将棘寄之省让其侵冒刑章賔【疑作寘】之于理监固论不已
　　军献二毛判
　　又军旋凯献俘毛有二者执法止而劾之军司云防距投石者
　　对　　　　　　　　　　　苖晋卿
　　文以经邦武以御冦开石渠而设教整金鼓以宣威爰施上下之庠式奉孤虚之术语兹国序相彼军容槐市立谈【一作谈经】未展先王之礼桞营作法但见将军之令抠衣不闻守道擐甲已见伐功靡好成麟之名且许贪狼之意入室虽无皷箧出塞终有解鞍旣亏来学之能当令诱进未识出师之律谁爲否臧纵暴虎凭河犹其三省岂防距投石方擒二毛夫子之道未行齐侯之失斯在自可因其雩咏令尔志之各言岂得承彼凯歌遂责人之不法投诸僰寄稍均束湿之严劾以干城恐挫横行之气矜乎愚戾何异宰予劝此苦辛冝哀去病握兰称过正合清明执简弹违稍乖深识欲存踈网寜失不经
　　借罐打破判
　　村人借罐人家罐未出门戸打破未离夲处
　　佩刀刺人判
　　又有人持佩刀伤人县以爲用刄州以爲非仰正判
　　对　　　　　　　　　　　王　
　　九野太清兆人承庆凿井而饮方闲射鲋之泉持刃以雄仍均佩犊之日澄澜可汲思抱瓮而无阶铦刄将挥提刜钟而可拟故廼旁求假噐甫当于铜瓶何轻用伤人有类于铅筑衡门未出遽覩亏全踈网难容俄闻寘罚讼端斯起异共敝而无憾刑柄终疑遂殊条而靡决慎非投鼠破则宜陪法在鷞鸠伤固难逭比盗之诉不亦厚顔用刄之科诚非次骨文渐陆海晷落三晡空有荐于刍词谅轻尘于藻镜
　　行荡瓮破判
　　甲负瓮行被乙荡倒瓮破索陪乙不伏
　　奴死弃水判
　　又丙奴死弃水中人告之
　　对　　　　　　　　　　　吕　因
　　埏埴成器盖资虚受之功役使爲臣同禀最灵之德他人毁弃缗镪之直合酬营魄销沦埋瘗之义无隔甲行负瓮虽有类于戴盆丙畜家童情有亏于物议方汉隂之抱汲初未忘机等蜀郡之裁书唯资力使旣而途遘卒遇瓦解无全命廹力殚舟藏共逺不忘情于毁甑乙合偿其锥刀方念旧于敝帷丙须施其薪轊已亏让行之羙更章速朽之尤折其片言勒陪半价辞名丹籍委骨沧流死埋应切生情寔爽旣违掩骼之典宜从束矢之科
　　同前
