<!-- { "loadSidebar": true } -->
　　洋顿首言仲黙贤弟足下比见家书知足下其道大行甚慰仲黙视仆初志如何乃今事与愿违殊愧同志足下能察此否自八月二十三日莅任巡厯荆岳嵗晏返省正月二十一日偶感于事遂决归计即夜渡江无一知者天明洎汉口始移文总司当道皆遣官致书追留至再及僚友亲自攀挽竟不能止矣二十七日道遇家眷同归二月四日达乡里恐足下闻之骇疑为书以布曲当是时即同僚仆无不骇者仲黙固知我恐亦不免耳古人有薄轩冕而不顾轻富贵如浮云仆何人也乃敢望此然私情不同势弗容已揆乎轻重之际究乎可否之极不待贤者而后能也槩言不宜归者三不能仕者七酌而论之不得不然亲在欲子显仕不宜归一也家贫俯仰不给近虽少置田贷人者过半需禄以养不宜归二也年未四十虽无所要亦未毕所欲施此不宜归三也仆凡思此三者审矣其如不能仕者有甚于此焉老父今年八十有一即且健人子之心讵敢恃耶老母少五岁业已懑不能自卧起迎养不可复无所托悠悠仕路何为止期此不能仕一也仆生而脆弱不禁烦苦三十一已见二毛前年嘉兴病湿几不能起宦情寖息今更不已衰槁日滋既归尚可逸情定神休养性灵少延嵗月耳不能仕二也方今冦盗徧江湖之间守吏贪虐十常八九素乏摘发之智又无驱剪之术坐视素餐实所不忍又上下喜同不欲作事即有一二举革嚣然议起徳不孚人谁能我谅安以受之又不能堪不能仕三也湖广连嵗兵荒民物困极无名诛求出自权贵殆无虚日固尝隂夺力制彼之积怨有俟而发又荆州课厰新设中官恣横暴民尤甚与之持乆必至构讐夫临事避难勇夫所耻足下视仆犹能如昔者下吏以贻亲忧耶自度不能安可苟处不能仕四也上下交际虽君臣分严自有定体有司承迎独过其则若勉强从命则顔赪骨慙稍有不齐同辈已厌之矣厌之不己譛毁投焉贤不肖考察于此焉定即无意于儌荣何苦徒取辱也此不能任五也且仆量既褊狭性复疎易仲黙所深知也平生不矜小节耻为曲谨又好饮酒言语无忌平居与人交谈常破肝胆见人有过好为面折或有事不可意便至狂发不顾利害无自饰之行而有好尽之失以此数端处今之世足下以为可免乎哉万万无是理也此不能仕六也朴儿少颇慧四方奔走失教年长日愚仅此一子俾之无所成立非父道也既无济于时又贼其子兼失之矣此不能仕七也旦夕自处情煎心裂卒有感触计不可解此但可为仲黙道耳夫人有询托辞以应可也违养志之常道缺瀡之余甘仆之罪不可原矣学有所未行才有所屈仆岂无是哉时艰智短亦或然耳若乃立竒行以沽名掩秽迹而弃世固仆平日所深疾乎时人不敢以自居乆矣仲黙能谅之乎足下体不世出之才抱有用之学量足以容众而权足以济时惟宜平志酬物行道是图天下所属望不可不勉矧清贵之秩以斯文风化为司桎梏无所交于目尘氛不能犯其虑俯视仆之所居而方其所负岂可同日语哉惟仲黙察之无惑二月二十七日洋再拜
　　与沈君典诸子【屠长卿】
　　一别足下遂作劳人东还内戒行李外接賔客终日驰逐夕至漏下四五皷不得休去冬十一月初四日始得奉老母涉颍又鞅掌可知也坐是乆缺修问我心殊劳颍故自小邑不谓又凋敝不可言延城广袤三里寥落数家一所镇与县官杂治军三倍于民城中所官専制县大夫莫得诘非一日所镇家人至骑马与县官争道其家之瓦覆而崇墉者问之皆千夫长百夫长家编民仅仅土室草屋泥垣蔽风雨而已城外块然荒土如掌大景于何有惟枯杨数株霜雪玲珑望如玉树可为娱玩葢东折而入于夀州北折而入于颍州此葢颍夀间一村落东北去颍夀二州治稍逺故别置一县治汉称黄覇所治颍川及灌夫家颍川者今河南汝州非颍上也唐宋所称颍川为欧苏宦游处者即今颍州去颍上尚百数十里而遥葢北不近箕颍东不近濠梁淮泗而自为一村所谓块然荒土如掌大者尔无所取义矣史称管仲颍上人今颍上有管仲墩然攷管仲墓在山东旧志所称谅不诬或相齐后遂家山东死即葬山东尔然颍上旧未有管仲祠颍人之不好事如此哉邑小而民贫征求作苦民日以不堪又界颍夀间为汴泗孔道车葢供亿不絶不佞以去冬十一月二十六日莅任之日绯衣皁葢逍遥乎须臾即衣故敝衣出城驰数十里扶伏道旁迎贵客贵客呵声如雷使人魂销村落数家旧犹不失本业且俗纎啬无华足偹饘粥近嵗为大水荡析民以县罄又土燥不宜秔稻蔬菜仅有豆麦鸡豚四种鸡豚又味瘠薄不可食不佞今下车禁鸡豚一无所市日麦饭一匙而啖干葫芦官舍頺垣败壁大风灌室号嗄不止老母苦寒夜起不佞手爇芦苇细君进汤汁土风诚然淳朴不复知官府礼法其最者言之可为诸君长安扺掌之资不佞下车之日旧令举公燕燕不佞堂上尽召城中千夫长百夫长及数辈龙钟而皤然者为乡老博士及故县尉丞州司马至有顶儒巾而青袍者称故上舍皆与不佞南面分席而坐堂上惟旧令下坐称主人县官不知所出旁一吏对曰故事明日不佞举公燕酧旧令诸君复来不佞方与旧令为交盘日夕不得休命从人治酒賔舘欵客尽彻门者炉火庭燎佐客驩又时时遣人谢过诸君至二皷醉饱尽驩遂相与约无待公燕奈何以交盘故慢客私开县门不告而去诘朝县官犹令人持帖子谢过也不佞今遭人无短长惟罄折而又善谢过畴谓屠长卿终肮脏人哉然于行公法则不敢尔矣此大都犹其小小者也其最不可为者城临大河河广十丈深二丈许先是去城垣犹稍逺嵗遭大水壊堤水渐迫城下今去城仅二尺许今年三月春水时至或夏秋间淫潦则城垣不复可保民其鱼乎奚官之为也危在旦夕方修筑河堤邑无一木石取木石当于夀州二百里外度支盈万金邑中一无所出而日奉上司之督责甚棘前官业已脱走今至不佞将安所逃不佞虽日夜焦劳蕞尔小邑寥落数家计无所出今方出庐外舍与土人多方区画尽出县治之瓦石以义倡百姓家借一石而草屋泥垣又苦无石则取败石伐枯杨不佞方且身帣鞲与土人同操畚锸列在负担日绕行百里而夜令人从门外报太夫人以无恙百姓见不佞忠诚人人劝也嗟乎畴昔搦管清言屠生今一至此哉不佞以前嵗马上驰二千五百里入京师去嵗间闗抵家又间闗奉老母渡淮而北喘息未宁又走夀州走中都走滁州走淮泗走扬州谒上官而归遂兴此役迄今形容枯槁手足胼胝又为风雪所侵蚀髩髪种种作枯松状双耳皲黑如木菌鼻促缩而善涕昨方庭谒上官局蹐无奈涕何葢不复曩峕白晳楚楚屠生天乎其以我为时夜也谁令聴之故人良苦始谓数字聊寄相思不意临书遂不能止勉旃先生努力霄汉






　　明文海卷一百九十八
　　钦定四库全书
　　明文海卷一百九十九　　　余姚黄宗羲编书五十三
　　忧防
　　答郭庆守【刘楚】
　　仆闻之古之所谓知己者惟管子鲍叔而己矣夫管子之所为举朝之人不能知之而惟鲍叔知之非惟举朝之人不能知之虽举齐国之人亦不能知之则当时之知管仲者何少而不知管仲者何多也夫共贾而分利自多非诚贪乎谋事而穷困非诚愚乎三战而三走非诚怯乎此人之知管仲者也然而为贫也为时也为有老母也非鲍叔其孰能知之哉管仲既未尝自言所以然鲍叔独探其情而言之在当时之人其不以鲍叔为佞而阿附于仲者鲜矣及其后策鱼盐之利修农工之政而国无不富也九合诸侯不以兵车而谋无不得也进兵楚陉仗义执言而勇无不胜也然后鲍叔之言为正而有信而管仲卒为齐霸功臣使非鲍叔有以知之则管仲毁于贫败于不利而丧于怯也久矣岂复能少见一日之长扵后来也哉故古人之知己必论其逺者大者类如此今则不然弃置大端习翫细娱睢盱淟涊互相推上以同其好者为知己其不同者非之亦异乎古之知巳矣况足下所以称道而叹惋于仆者固又非古人之所先急者哉夫书以记姓名诗以咏情性文以道古今凡具手口习简翰而稍知义理者孰不能为亦孰不能言也而各有其道焉其道固未尝不同而亦焉能尽同哉譬之人之面焉其横目竪鼻皆然也其笑语饮食亦皆然也今不取其同然者乃遽欲以己之肥而废彼之瘠又欲以已之黔而讥夫人之晳也不亦难哉此不足较也在我固不当以彼之毁誉为忧喜矣况又欲因之以重足下之愤怒哉昔人有饮而醉扵室者行道之人过而见之以为已之醒也羣聚而骂之其受骂者弗觉也而傍闻者恕焉亦何以异扵此哉甚荷足下爱助之至仆非敢以此少足下也诚恐足下好善嫉恶之心过重或反为其所动而不能以坚所守也故敢以言焉抑君子知己之辱将有大扵是者又不直若管仲之扵财之扵谋之扵战而己也自今以往其进退可否则诚有望扵足下矣足下其将为鲍叔乎楚也敢不知所勉哉足下明敏周愼早得明师又善与人交其学日进如草木旉枿之滋长而人莫之觉也其徳日修如江河波澜之方涨而人莫之知也乃犹慊慊焉以四十未闻道而见恶扵人为可愧可感且又欲以仆为师法此不自满足而过为谦抑以推夫人者也岂楚之所能当哉仆今年四十有九矣而行不见信扵人学无成扵己徒有以来防谤之口若足下所云云者其感与愧又岂不浮扵足下哉抑闻之文中子云止谤莫如自修又曰何以止谤曰勿辨此古人处巳之成法也既以自勉仍不敢辨惟足下其少安而图之若所喻髙文则不及见恐不逮将来尚冀终示也
　　答杜银台研冈辩毁书【刘绘】
　　前日两次奉候値溽暑不敢久劳执事仆亟请退及别执手谓仆曰此来见之宜谦慎谦慎仆低回不省所谓昨防留精舍中对局醉仆以酒仆不觉放论时事执事复教如前更道士夫有毁足下扵同乡松臯许公浚川王公处云云余亟为足下论辩翰林廖学士户曹张正郎皆谓足下髙视亢言不近人情恐扵宦途不利彼时乗醉且有同年友一人在坐仆应之曰丈夫生世不得扬眉亢步岩廊之上即拂袖曳履去山谷以肆其志不然欲免羣辈之猜忌也难矣韩子曰人有所能有所不能抑而行之必发狂疾盖谓此尔今晨乃劳手翰枉教谆谆以谦益相勉而进以君子长厚之道虽父兄之爱子弟不逾此矣仆思人之才性多本天成仲尼曰不得中行而与之必也狂狷乎若古之所谓狂狷其能利于今之世也乎求包容而无忌足矣安望其引拔而显用之邪尝见今之公卿待朝士不惜才艺不问臧否但分曹较衔验趋立之尺寸竞只候之杪细遂执以为喜怒进退悲夫悲夫长松回棘材有度也端觡锐牙性有类也士顾操独行于己尔何可以毁誉而数易其志耶三代之朝济济相让固无待论矣春秋以下若平仲絶礼扵石父范宣矫顔扵孙侨卫青亢势扵长孺龚遂不荅扵王生其始凭陵夸诩自挟侈重而竟以严辞疏节诎败困悔彼平仲以下四君皆所谓豪俊也至扵石父诸子亦显名扵世乃知古之大贤相成如此而何今时之不然也仆三复来教忽觉融透古人遭际坎防皆失常懐屈平疑扵鸡鹜之卜冯子淆扵龙蛇之喻未免愤愤不平也及上规扬氏黑白之守下览萧逺同之辩迁就谲竒非吾身世之正术嗟嗟言忠信行笃敬虽之蛮貊可行此所以动天地而感鬼神也诗曰我思古人俾无訧兮仆将佩服孔训敬服来教容闭门省察旬日后再俟面请如何
　　与李中麓书【吕髙】
