<!-- { "loadSidebar": true } -->
    考贤论材，审艺观德，爰设三侯之礼，以崇五善之仪。《狸首》登歌，是求於合雅；《采》斯奏，何先於主皮？惟彼武宾，齿於其位，宜揖让中节，允谐於观善。何穿洞非仪，坐彰於伐德？纲则未下，射何速加，自贻监者之尤，遂干司马之政。不奠於坐，诚叶周人之式；袒决而还，亦符相圃之事。虽君子之争，戒所苟得；而士师之律，未可深文。宜从肆缓，谓叶平典。
    ○对用毒矢而射判
    〈乙用毒矢而射，迹人禁之。云：“贵其必获。”〉
    大兽小禽，各有攸处，敦弓洁矢，随利而行。爰俾迹人，职斯厉禁，用舍必由其令，左右无乃失宜，苟封毒而重伤，虽省括而何狩？况今物遂蕃茂，政和钟律，四灵杂袭，百瑞同休。彼何人斯？亏我王化，禁之可也，多诉奚为？
    ○对金吾不供畋矢判
    〈金吾申不供畋矢，冬狩有阙。〉
    制国之用，必岁之杪，量大小而用地，审丰耗以视年。鸠化为鹰，见草木之摇落；豺既祭兽，设罗而以畋。然後顺时出游，因隙校猎，俾虞人以入泽，阅车徒而展事。昆虫未蛰，无以火田，は卵不伤，动必讨叛。金吾申上，由矢不供，职司其忧，冬狩虑阙。然宽则得众，敏则有功。合供虽则不供，恐阙固应未阙。若官曹立限，送者违程。於理难容，请从严断。
    ●卷九百七十七
    ☆阙名（十八）
    ○对搏兽判
    〈山有徒搏杀兽者请赏，州之所不与。使科州违式，不伏。〉
    赋受不同，勇怯殊迹，瞻彼徒搏，罕能为之！眷乎伤生，吾所不与。何者？启足贻训，尝不爱於遗躯；履尾有言，翻见矜於扼猛。抚毒虽殊爱己，除横诚则利人。州司执文，切同胶柱；使科违式，所谓合宜。
    ○对捕兽判
    〈设获取兽，而误陷人。有司按罪。不伏。〉
    山有猛兽，林木不伐。择肉而食，已假喻於秦君；在物为患，实有同於周处。所以冥氏张弧，设其获。冀（疑）蹊在足，李陵无忧於垂饵；槛摇尾，张衡绝言於搏翼。人之误陷，罪亦何加？且启塞从时，古今明准。若鹰隼未击，设者诚则匪彝；如鸿雁已飞，陷人岂可有讼？两端斯按，一言可蔽。
    ○对捕鸟鼠获豹判
    〈甲捕鸟鼠获豹，以为有异，送官求赏。所由科罪。〉
    网罟结绳，见彼取禽之道；雄雌共穴，闻於导渭之山。甲雅志平生，盘於是习。利有攸往，每怀驰骋之娱；适我愿兮，仍持采捕之术。既寻峦而讨谷，遂乘幽而历险。罗未亘，傍掩西岭之岩；雾雨潜栖，并获南山之兽。然体君子之变，虽符彖象；入虞人之羁，盖无奇异。瞻言赏典，或恐难从；乃眷刑科，宁宜滥罚！
    ○对采捕判
    〈甲采捕为业，断溪路之木。不殊夜行者过，乃推蹶。科故为罪。诉云：“暗中不审。”〉
    为利殊途，生人各业，或豺已祭兽，罗方设；或獭未祭鱼，津梁仍禁。惟甲情闲采捕，志乐畋游。即鹿於林，涉崎岖之险道；将禽伐木，横诘屈之荒途。所以尽巢穴之羽毛，穷栖宿之飞走。竟岁趋末，弥年弃本。相彼夜行，不遑宵处。河倾左界，扪暗树以求溪；月映前峰，度幽蹊而失路。倚衡招谴，推蹶贻灾，断之者虽则不殊，触之者有同非意。不利攸往，是妨行迈。欲罪故为，良难与夺。览薄言之诉，援不审之词，法贵在宽，庶从非滥。
    ○对观鱼判
    〈同州刺史矢鱼而观之。御史纠弹。辞曰：“农隙以讲，事仰处分。”〉
    爰整车徒，用陈狩，辨其贵贱，习以威仪。将七德而聿修，在三时而无害。眷言刺史，殊昧《礼经》。在施政以庇人，无闻去兽；苟徇情而略地，空见观鱼。且鲁隐如棠，僖伯称谏；有穷游洛，虞人献箴。从皂隶之贱司，诚当失位；轻公侯之重任，实曰“旷官”。理合缄言，岂宜文过？请从绣衣之纠，勿听彤之辞。
    ○对取鱼判
    〈有人取鱼，轻车重马。或告非法，诉有古义。〉
    彼何人斯？渔以为事。结庐逃境，吟泽畔之风烟；垂竿振缗，尽河边之岁月。坐严陵之矶石，芳饵长悬；入尚父之溪，游鳞或跃。始虚徐以在藻，亦沈净以绕莲，临川之羡不忘，入肆之求何远？殊野客之来献，匪曰犹贤；类诗人之逝梁，方闻起讼。或告非法，未见其宜。采川徒山，实庶人之攸往，轻车重马，合古义其何伤？
    ○对不知名物判
    〈得乙是甲吏之贱者，问所掌名物而不知。被科。诉云：“莅事日近。”〉
    陈力以位，任才居守。列王者之职，百度惟贞；在有司之能，庶官奚旷？惟乙绩乖干蛊，名非靖恭。等<韦军>人之从吏，周行是处；均倚相之言诗，祈招以感。何则？躬为下士，秩等上农。莫究端倪，孰云主守？未闻数马而对，如何尸禄以言？匪课月成，徒称日近，请抑无稽之诉，以从司寇之罚。
    ○对不知名物判
    〈得乙是甲吏之贱者，问所掌名物而不知。被科。诉云：“莅事日近。”〉
    执技事上，各有司存；学古入官，固非失职。将守其业，用不易方；必也正名，无敢反侧。惟乙贱吏，实曰“函人”，忘其下旋上旋之权，失其犀甲兕甲之属。诉云“近莅”，岂晓筹年？比农功之越思，同美锦而学制。懵其名物，主者不利於操刀；正以刑书，所按乃得其资斧。
    ○对不知名物判
    〈得乙是甲吏之贱者，问所掌名物而不知。被科。诉云：“莅事日近。”〉
    国有等威，秩分贵贱，必恭尔职，乃罔後艰。乙何人斯？吏之贱者。匪懈於位，无闻干蛊之美；不思厥职，遽招尸素之刺。且龟玉见毁，谁之过欤？名物不分，信为罪者！贻旷官之罚，自己包羞；以日近为词，是亦文过。必若德同周勃，才异啬夫，当宽呐呐之人，无求喋喋之口。待穷阅实，然後丕蔽。
    ○对小吏陵上判
    〈得丁为小吏，好陵上。为人操下如束湿薪。议者称酷吏曰：“其理有所效。”〉
    为官择才，以政化物，先甲申令，著於《易象》。惟丁者何？效兹酷吏。循墙之敬，已殊於考父；束湿之理，将类於甯成。陵长而六逆在兹，灭德而九功失序。且仁以为宝，尝闻得国。犯而聚怨，焉可定居？既紊彝伦之经，莫知哀矜之道。国之蠹也，刑其念哉。
    ○对衣狸制判
    〈或人衣狸制。有司纠云：“不称其服。”〉
    车服以庸，威仪有节，各得其所，无相夺伦。战者先登，昔尝闻於狸制；或人匪服，今颇同於鹬冠。苟慢经以背常，固速尤以贻咎。身之灾也，妖实人兴，刑其恤哉！理在无舍。
    ○对执铙失位次判
    〈公司马执铙，或告失位。诉云：“不爽疾徐之节也。”〉
    分命庶官，各供所职，有厥居守，无相夺伦。师贞丈人，或曜威而振旅；政成司马，将作气而利用。则击鼓其镗，执铙以节，苟表盈竭，无乖疾徐。类援袍而可嘉，何动而能拟。或其失位，讼匪有孚；我则辩明，诉乃无咎。
    ○对挈壶挈辔不供判
    〈律挈壶氏合挈辔以令之。云：“官有守，不供其事。”〉
    甲兵用严，班位在守，惨不畏法，是乃官。挈辔挈壶，随力同道；军井军舍，从事殊观。匪恪居於戎律，遽ㄈ扰於侯度。使介胄之夫，云思拜井；熊罴之将，方解佩刀。系所掌而有失，故流毒而灾众。出晋侯於淖，大夫且谓侵官；加韩昭以衣，典冠乃为越事。尔不还忌，咎从自及。
    ○对载稻判
    〈甲为侯，邑邻於虏。每载稻与脂於车行孺子之游者无不也，无不ヱ也，必问其名居。廉使奏饰诈邀誉。诉云：“候其壮以威虏。”〉
    介狄荐居，缘边镇国。有备无患，则为邦之大同；使勇知方，乃训人之善者。惟彼甲也，膺兹利建，食兼县邑，位列通侯。密迩寇仇，每惕不虞之至；不忘戒惧，空思诱掖之仁。载稻与脂，惠虽存於孺子；式且ヱ，吾浅之为丈夫。何则？政贵有恒，弗惟好异；仁称兼爱，无独孩提。徒必问其名居，亦奚俟於丁壮。绝甘分苦，事虽均於越王；小信未孚，曾不酌於曹刿。廉其邀誉，法则伤深，方乎诈善，理难罚。
    ○对誓戒判
    〈甲掌誓戒，铺敦大防。人告其绐游，云：“不可测度。”〉
    国章有节，军政必戒，兹不率典，诚为旷官。甲属当戎行，谨敕乃事，凿门而誓，伐鼓以律。戎狄孔棘，惧边尘之是侵；咨谋有方，遂铺敦而外御。式遏寇虐，载孚备预。观衅以动，在《春秋》而则书；匪绐而言，於雅、颂而何失？彼人所告，不亦厚诬，勿得孤虚之奇，无乖测度之道。
    ○对请侯降者判
    〈浙江西防御使请侯降者。御史台守约而争，云非功臣。〉
    褒德禄贤，建封列爵，以劝能者，且旌善人。惟彼轩，是职防御，敷其七德，耀以五兵。故戎狄之人，重译来朝北阙；蛮夷之类，稽颡愿沐南薰。使司欲以德招携，请封茅土；宪台以旧非心膂，未许繁缨。得失可知，与夺斯在。且官不必备，器无假人，愿取则於《周书》，无贻诮於汉法。
    ○对不受敌判
    〈安西使路中遇贼，命其改所受辞，不尔致官甲以死。王事论赏，所司以为非因战阵不合。诉者不伏。〉
    刑典有常，君命无贰，临危不挠，视死如归。瞻彼皇华，职思其任，眷言青史，惟其嗣之。况西蕃小寇，乱我边境。忠臣效节，绝其奸诈。使国之军威，得存乎信；人之质直，以成其名。事有类於解扬，见称晋代；节无亏於苏武，不遗汉策。斯乃一言可以兴邦，独行可以振古。宜申厚赏，以劝不能。何所司之见疑，昧将军之雅意。讼端不息，诚合其宜。
    ○对先登判
    〈甲先登，死於ニ下，司马三オ之，与之犀轩直盖。御史劾其专命。〉
    委质策名，惟忠与敬，苟失兹道，未之前闻。甲实鲰生，情深义勇，常思报效，愿纳忠贞。且预公徒，宁怀於倒戟；忝膺介士，遂自於先登。嗟尔徇名，何期死政？任患有同於丑父，见薨（疑）则类於纷如。难不越官，我其怀矣；死而利国，尔实为之。何直盖之光华，俾懦夫之增气。生涯已谢，魂魄焉依？昔日求尸，则闻五家之免；今承宠命，遽申三衤遂之仪。优则未乖，论且未当。徵诸鲁史，亲推见赏於无存；考以国章，衤遂服岂闻於祈父？劾为专命，对将何辞？御史颇得於弹毫，司马宜惩於出位。
    ●卷九百七十八
    ☆阙名（十九）
    ○对斩将後殿判
