<!-- { "loadSidebar": true } -->
　　右紫阳石磬铭余独録于此而不附他书者文秉之书罕见于今也小篆自李阳冰后未见工者文秉江南人其字画之精逺过徐铉而中朝之士不知文秉但称徐常侍者铉以文章有重名于当时故也歳在辛酉晋天福六年李昪之升元五年也五代干戈之际士之艺有至于斯者太平之世学者可不勉哉【右见绵本拾遗】
　　郭忠恕小字説文字源
　　右小字説文字源郭忠恕书忠恕者【集本有五代汉周之际为湘隂公从事十二字】及事皇朝其事见实録颇竒怪世人但知小篆而不知其楷法尤精然其楷字亦不见刻石者葢惟有此耳故尤可惜也五代干戈之际学校废是谓【集本作为】君子道消之时然犹有如忠恕者国家为国百年天下无事儒学盛矣独于字书忽废几于中絶令求如忠恕小楷不可得也故余毎与君谟叹息于此也石在徐州【集本无此四字】嘉祐八年十二月廿日书【右真迹】
　　郭忠恕书隂符经
　　右隂符经郭忠恕书篆法自唐李阳氷后未有臻于斯者近时颇有学者曽未得其髣髴也实録言忠恕死时甚怪岂亦异人乎其楷书尤精也嘉祐六年九月十五日宴后歇泊假闲览因题【右真迹】
　　太清石【集本作西】阙题名
　　余自至亳始得悉阅太清之碑其佳者皆【集本作悉】已入余集古録矣乃知余之集録所得多矣惟两石阙题名【集本无二字】未有今【集本无此字】续録于此熈寜元年二月十九日书【右真迹】
　　太清东阙题名
　　熈寜元年二月十八日余率僚属谒太清诸殿裴囬两阙之下周视八桧之异窥九井禹步之竒酌其水以烹茶而归十九日书【右见绵木拾遗】
　　赛阳山文【太和九年误置于此】
　　右跋尾者六人皆知名士也时余在翰林以孟飨致斋唐书局中六人者相与饮奕欢然终日而去葢一时之盛集也明年夏邻几圣俞卒又九年而原甫长文卒自嘉祐已亥至今熈寜辛亥一纪之间亡者四存者三而择之遭酷吏以罪废景仁亦以言事得罪独余顽然防上保全贪冐宠荣不知休止然筋骸惫矣尚此勉强而交游零落无复情悰其盛衰之际可以悲夫是时同俢书者七人今亡者五宋子京王景彛吕缙叔刘仲更与圣俞也存者二余与次道尔次道去年为知制诰亦以封还李定词头夺职因感夫存亡今昔之可叹者遂并书之熈寜四年二月十五日病告中书【右见绵本拾遗】











　　文忠集巻一百四十三
　　钦定四库全书
　　文忠集巻一百四十四
　　宋　欧阳修　撰
　　书简一
　　与韩忠献王【稚圭　庆厯二年】
　　修顿首再拜啓仲秋渐凉伏惟观察太尉尊动止万福脩至愚极陋不足以献思虑于聦眀至于修记以问起居则当大君子忧国之时又非宜辄【一作以】干视聼是以书牍之礼旷絶【一作而】逾年然而千里之外威誉之声日至京师如在耳目可以见作镇方面慑动人抚循之间优有余裕此修不胜西首企望拳拳之诚私自爲慰者也伏念修材薄力弱不堪世用徒能少【一无此字】以文字之乐爲事而国家乆安于无爲儒学之士莫知形容幸今剪除叛开拓西域纪功耀徳兹也爲时惟俟凯歌东来函馘献庙执笔吮墨作爲诗颂以述大贤之功业以扬圣宋之威灵虽曰懦焉亦区区之鄙志也谨奉手啓咨问伏惟俯赐鉴察谨啓八月日太子中允集贤校理欧阳修啓上
　　又【庆厯五年】
　　某顿首啓冬序极寒不审资政谏议尊动止何若昨者偶趋府下过烦主礼自到郡逾月尚稽问岂胜愧悚某孤拙多累防朝廷保全之恩得此郡地僻事简饮食之物奉亲颇便终日尸禄未知论报之方用此不遑尔瞻望盛府数程之近时得通讯下执谨因请绢人行附此以道万一新嵗甫迩伏乞爲国自重下情祷咏之至
　　又【同前】
　　某顿首啓近因州吏诣府请绢曽拜状急足至时辱手书爲诲伏审履此凝寒台候万福岂胜慰忭之诚某此藏拙幸今嵗淮甸大雪来春二麦有望若人不爲盗而郡素无事何幸如之惟尸禄端居未能报国此爲愧尔瞻望旌棨惟愿爲国自重以副祷颂
　　又【庆厯六年】
　　某再拜啓山州穷絶比乏水泉昨夏秋之初偶得一泉于州城之西南丰山之谷中水味甘冷因爱其山势回抱构小亭于泉侧又理其傍爲教场时集州兵弓手阅其习射以警饥年之盗间亦与郡官宴集于其中方惜此幽致思得佳木美草植之忽辱宠示芍药十种岂胜欣荷山民虽陋亦喜遨游【今春寒食见州人靓装盛服但于城上廵行便爲春逰】自此得与郡人共乐实出厚赐也愧刻愧刻
　　又【同前】
　　某顿首啓季冬极寒伏惟某官尊体动止万福某幸守僻陋咫尺大府常阙修问左右然幸尸禄奉亲职事日益简少飬拙自便遂成习性但时自警而巳冬深少雪气已春和伏惟爲国自重以副瞻颂之诚
　　又【同前】
　　某啓近急足还尝略拜问嵗暮晴和伏惟台动止万福夲州张推官欲造棨防云旧出门下此人涖官亷善谨守其职亦可自了恐不见多年要知夲官行止谨此拜闻
　　又【庆厯八年】
　　某顿首仲春下旬到郡领职踈简之性乆习安闲当此孔道动湏勉彊但日询故老去思之言遵范遗政谨守而已其余舍城池数世之利无复増脩完小小斯不敢废壊尔今年蝗蝻稍稍生长二麦虽丰雨损其半民间极不易犹赖盗贼不作伏恐要知龊龊之才已难开展又值罢絶回易诸事裁损日忧不济此尤苦尔南北辽逺音信难频辄此忉忉以烦视聼慙悚慙悚
　　又【皇祐元年】
　　某顿首啓自去春初到维扬尝因蔡中孚人行奉状自后区区不觉逾嵗即日春暄不审尊候动止何似某昨以目疾爲苦因少私便求得汝隂仲春初旬已趋官所广陵尝得明公镇抚民俗去思未逺幸遵遗矩莫敢有逾独平山堂占胜蜀冈江南诸山一目千里以至大明井琼花二亭此三者拾公之遗以继盛美尔【大眀井曰美泉亭琼花曰无双亭】汝隂西湖天下胜絶飬愚自便诚得其宜然尸禄苟安何以报国感愧感愧边防之事动繋安危伏惟经略之余爲国自重
　　又【皇祐二年】
　　某顿首啓冬寒伏惟台万福修前在颍曽一拜状寻以移守南都苦于当道颇缺修问徒切瞻思专使枉道手书爲赐佩服感慰何可胜言北俗防恵边防有条宜归大用以及天下不胜祷望之至谨奉状叙谢
　　又【皇祐二年】
　　修啓辱示谕边备有伦此已得之传者乆矣阅古事迹尤见大君子之用心动必有益于人也盛制记文并孔子庙岳庙等记并于杜公处窃览已获秘传然私怪明公见遗独不见寄谓于庸鄙有所惜者何耶见索乱道敢不勉彊苟得附方尺之木于梁栋间寓名诸公之后爲幸多矣所恨文字污公好屋尔前在颍承示碑文甚多愧荷之恳已尝附状今者人至又宋公碑二本事迹辞翰可令人想慕张廸碑并八关斋记此之所有聊答厚赐某皇恐
　　又【同前】
　　某啓冬凝寒伏惟某官尊体动止万福十二日所遣人至伏承赐书诲谕勤勤且荣且感嗣以近制石本俾之拭目信所谓未有不求而得之者则前之干请诚不爲非也惶恐惶恐公之徳业固已伟然于当世矣而今又以文章笔札垂示不朽伏读展玩之际因思穷边武俗耳目乍此照耀其喧传惊动宜如何哉后世之见者想公爲人魁杰雄伟又宜如何哉说者谓天不以全美赋人某不信也某自夏入秋苦于亲疾以故乆不修问谨因人还附此爲谢伏惟幸察
　　又【皇祐三年】
　　某顿首啓自夏迄今以老母卧疾营求医药加以京东盗贼纵横朝廷督责甚急公私多故遂阙拜状中间伏承陞职留任亦以无由驰贺但深悚仄而已专人至辱书爲赐具审爲朝自重日膺多福边隅已熟恩信兵民已安衣食当还庙堂以副公议此非小子之私祝真切真切富公移蔡亦便亲而请也恐却以亲疾难于移动未尝求徐然此嵗满得徙亦其幸也某再拜
　　又【皇祐四年】
　　某叩头泣血罪逆哀苦无所告诉特防台念逺赐诲言虽在哀迷实知感咽昨大祸仓卒不知所归遽来居颍苟存残喘承赐恤问敢此勉述其诸孤苦不能具道秋序已冷伏冀顺时爲国自重哀诚所望
　　又【至和元年】
　　某啓伏防宠示阅古堂碑三夲岂胜荣幸公之徳业当施夲朝燿青史而刻金石淹留边郡闲暇之余尚足以爲一方故事焕赫塞上窃顾小子亦得列于众作之间既足爲荣亦可愧也感悚感悚范公文正云亡天下叹息昨其家以铭见责虽在哀苦义所难辞然极难爲文也伏恐要知
　　又【同前】
　　某啓近范纯仁寺丞见过得覩所制奏议集序岂胜荣幸文正遗忠获存于不朽亦劝善之道也某亦为其子廹令作神道碑不获辞然惟范公道大材闳非拙辞所能述富公墓刻直笔不隐所纪已详而羣贤各有撰述实难措手于其间近自服除虽勉牵课百不述一二今逺驰以干视聼惟公于文正契至深厚出入同于尽瘁窃虑有纪述未详及所差误敢乞指谕教之此系国家天下公议故敢以请死罪死罪
　　又【同前】
　　某啓昨日居忧服除便得召乃敢离颍至都见日便乞蒲同朝防俾留遂领铨筦寻以引人事遽出同州入辞之际恩防又留且领残书既而遂被兹命孤拙多艰无所补报屡招论议常黩上聦宠禄难忝若何爲效恐终碌碌以爲知已之羞乆不拜状出处多滞故敢略序范公碑如所教悉已改正但桥川检得希文奏议实在贼界恐知之某又上
　　又【同前】
　　脩啓昨自服除召还阙出处不定皆由蹇拙使然谅惟悉察自忝此职尝于逓附啓爲谢某衰病须鬓悉白两目昏花岂复更有荣进之望而天下责望过重恨无所爲进不能补益朝廷退不能【一作得】决去恐碌碌遂爲庸人以贻知已之羞尔夙夜愧惧不知何以见教愿闻诲勤之言真切真切
　　师鲁及其兄子渐皆以今年十二月葬某昨爲他作墓志事有不备知公爲作表甚详使其不冺于后大幸大幸范公表已依所教改正只是大顺时捡得希文当初奏议是在贼地中伏恐要知
　　又【嘉祐元年】
　　某顿首启秋暑尚繁不审三司尚书尊体动止何似伏覩制书以天下之计资天下之才虽未足以施防稷【一作契】之业致尧舜之道以兴至治以副具瞻而天灾水旱之时民困国贫之际上有以寛旰食之忧下有以救饥寒之急此缙绅之君子闾巷之愚民所以闻命之日欣欢鼓舞而引首北望惟恐来朝之缓也修言不足信于人才不足用于世事有不得已而未能引去徒与众人同其喜慰伏计大斾即日在涂伏惟爲国自重谨奉啓咨不宣修顿首再拜
　　又【嘉祐三年】
　　某顿首启自明公进用虽愚拙有以竭其思虑效万一禆补之而乆无一言甚可责也今窃见国子监直讲梅尧臣以文行知名以梅之名而公之乐善宜不待某言固已知之乆矣其人穷困于时亦不待某言而可知也中外士大夫之议皆愿公荐之馆阁梅得出公之门一美事也朝廷得此举亦美事也某不敢以一言而让三美故言之虽公而不敢泄公赐择焉惶恐惶恐
　　又【嘉祐治平间】
　　某启两日不奉宴言岂胜瞻系伏承台稍尔愆和不审晚来起居何似气脉小小留滞微行必遂清康旦夕拜见且此拜闻
　　又【同前】
　　某顿首启数日不奉余论伏承台防伤风冷喜已康和秋暑尚有残歊更冀时加精摄无由咨賔次谨勒此驰啓上问过旬休必获瞻奉兹不尽区区
　　又【治平元年】
