<!-- { "loadSidebar": true } -->
　　昔轩皇诞御，垂栋宇之构，爰历三代，兴宫观之式。然茅茨土阶，昭德于上代，层台广厦，崇威于中叶。良由文质异宜，华朴殊礼故也。是以周成继业，营明堂于东都，汉祖聿兴，建未央于咸镐。盖所以尊严皇威，崇重帝德，岂好奢恶俭，苟弊民力者哉？我皇运统天，协纂乾历，锐意四方，未遑建制，宫室之度，颇为未允。太祖初基，虽粗有经式，自兹厥后，复多营改。至于三元庆飨，万国充庭，观光之使，具瞻有阙。朕以寡德，猥承洪绪，运属休期，事锺昌运，宜遵远度，式兹宫宇。指训规模，事昭于平日。明堂、太庙，已成于昔年。又因往岁之丰资，藉民情之安逸，将以今春营改正殿。违犯时令，行之惕然。但朔土多寒，事殊南夏，自非裁度当春，兴役租暑，则广制崇基，莫由克就。成功立事，非委贤莫可，改制规模，非任能莫济。尚书冲器怀渊博，经度明远，可领将作大匠。司空、长乐公亮可与大匠共监兴缮。其去故崇新之宜，修复太极之制，朕当别加指授。（《魏书·李冲传》）
　　◇祀先代诸圣诏（太和十六年二月丁酉）
　　夫崇圣祀德，远代之通典，秩□□□，中古之近规。故三五至仁，唯德配享。夏殷私己，稍用其姓。且法施于民，祀有明典，立功垂惠，祭有恒式。斯乃异代同途，奕世共轨。今远遵明令，宪章旧则，比于祀令，已为决之。其孟春应祀者，顷以事殷，遂及今日。可令仍以仲月而飨祀焉。凡在祀令者，其数有五。帝尧树则天之功，兴巍巍之治，可祀于平阳。虞舜播太平之风，致无为之化，可祀于广宁。夏禹御洪水之灾，建天下之利，可祀于安邑。周文公制礼作乐，垂范万叶，可祀于洛阳。其宣尼之庙，祀于中省，当别敕有司行事。飨荐之礼，自文公已上，可令当界牧守，各随所近，摄行祀事，皆用清酌尹祭也。（《魏书·礼志》一，又《通典》五十三。）
　　◇躬临千亩诏（太和十六年二月丙午）
　　克吉亥，备小驾，躬临千亩，官别有敕。（《魏书·礼志》一）
　　◇令高闾与大乐详采古今音律诏（太和十六年春）
　　礼乐之道，自古所先，故圣王作乐以和中，制礼以防外。然音声之用，其致远矣，所以通感人神，移风易俗。至乃《箫韶》九奏，凤皇来仪；击石拊石，百兽率舞。有周之季，斯道崩缺，故夫子忘味于闻《韶》，正乐于返鲁。逮汉魏之间，乐章复阙，然博采音韵，粗有篇条。自魏室之兴，太祖之世，尊崇古式，旧典无坠。但干戈仍用，文教未淳。故令司乐失治定之雅音，习不典之繁曲。比太乐奏其职司，求与中书参议。揽其所请，愧感兼怀。然心丧在躬，未忍闻此。但礼乐事大，乃为化之本，自非通博之才，莫能措意。中书监高闾，器谶详富，志量明允，每闻陈奏乐典。颇体音律，可令与太乐详采古今，以备兹典。其内外有堪此用者，任其参议也。（《魏书·乐志》）
　　◇答尉元换兵戍彭城诏（太和十六年）
　　公之所陈，甚合事机。（《魏书·尉元传》）
　　◇检察农民诏（太和十六年六月）
　　务农重谷，王政所先，劝率田畴，君人常事。今四气休序，时泽滂润，宜用天分地，悉力东亩。然京师之民，游食者众，不加督劝，或芸耨失时。可遣明使检察，勤惰以闻。（《魏书·孝文纪》下）
　　◇选举诏（太和十六年七月）
　　王者设官分职，垂拱责成，振网举纲，众目斯理。朕德谢知人，岂能一见览识，徒乖为君委授之义。自今选举，每以季月，本曹与吏部铨简。（《魏书·孝文纪》下）
　　◇许尉元致仕诏（太和十六年八月丙午）
　　元年尊识远，屡表告退。朕以公秉德清挹，体怀平隐，仁雅渊广，谋猷是仗，方委之以政，用康亿兆，故频文累札，仍违冲志。而谦光逾固，三请弥切，若不屈从高谟，复何以成其美德也。已许其致仕，主者可出表付外，如礼申遂。（《魏书·尉元传》）
　　◇以尉元游明根为三老五更诏（太和十六年八月己酉）
　　夫大道凝虚，至德冲挹，故后王法玄猷以御世，圣人崇谦光而降美。是以天子父事三老，兄事五更，所以明孝悌于万国，垂教本于天下。自非道高识博，孰能处之？是故五帝宪德，三王乞言，若求备一人，同之古哲，叔世之老，孰能克堪？师上圣则难为其举，傅中庸则易为其选。朕既虚寡，德谢曩哲，更老之选，差可有之。前司徒、山阳郡开国公尉元，前大鸿胪卿、新泰伯游明根并元亨利贞，明允诚素，少著英风，老敷雅迹，位显台宿，归终私第。可谓知始知卒，希世之贤也。公以八十之年，宜处三老之重；卿以七十之龄，可充五更之选。（《魏书·尉元传》）
　　◇给三老五更俸禄诏（太和十六年）
　　夫尊老尚更，列圣同致，钦年敬德，绵哲齐轨。朕虽道谢玄风，识昧睿则，仰禀先诲，企遵猷旨。故推老以德，立更以元，父焉斯彰，兄焉斯显矣。前司徒公元、前鸿胪卿明根，并以冲德悬车，懿量归老，故尊老以三，事更以五。虽更、老非官，耄耋罔禄，然况事既高，宜加殊养。三老可给上公之禄，五更可食元卿之俸，供食之味，亦同其例。（《魏书·尉元传》）
　　◇讲武诏（太和十六年八月癸丑）
　　文武之道，自古并行，威福之施，必稽往籍。故三五至仁，尚有征伐之事，夏殷明睿，未舍兵甲之行。然则天下虽平，忘战者殆，不教民战，可谓弃之。是以周立司马之官，汉置将军之职，皆所以辅文强武，威肃四方者矣。国家虽崇文以怀九服，修武以宁八荒，然于习武之方，犹为未尽。今则训文有典，教武阙然。将于马射之前，先行讲武之式，可敕有司，豫修场埒。其列阵之仪，五戎之数，别俟后敕。（《魏书·孝文纪》下）
　　◇省白登庙祀诏（太和十六年十月已亥）
　　夫先王制礼，所以经纶万代，贻法后昆。至乃郊天享祖，莫不配祭，然而有节。白登庙者，有为而兴，昭穆不次。故太祖有三层之宇，已降无方丈之室。又常用季秋，躬驾展虔，祀礼或有亵慢之失，嘉乐颇涉野合之讥。今授衣之旦，享祭明堂，玄冬之始，奉太庙。若复致斋白登，便为一月再驾，事成亵渎。回（《通典》作「缅」。）详二理，谓宜省一。白登之高，未若九室之美，帏次之华，未如清庙之盛。将欲废彼东山之祀，成此二享之敬。可具敕有司，但令内典神者摄行祭事。献明、道武，各有庙称，可具依旧式。自太宗诸帝，昔无殿宇，因停之。（《魏书·礼志》一，又《通典》四十七。）
　　◇听游明根致仕诏（太和十六年）
　　明根风度清干，志尚贞敏，温恭静密，乞言是寄，故抑其高蹈之操，至于再三。表请殷勤，不容违夺，便已许其告辨。可出前后表付外，依礼施行。（《魏书·游明根传》）
　　◇谥郑羲诏（太和十六年）
　　盖棺定谥，先典成式，激扬清浊，治道明范。故何曾幼孝，良史不改「缪丑」之名；贾充宠晋，直士犹立「荒公」之称。羲虽宿有文业，而治阙廉清。稽古之效，未光于朝策；昧货之谈，已形于民听。谥以善问，殊乖其衷。又前岁之选，匪由备行充举，自荷后任，勋绩未昭。尚书何乃情遗至公，愆违明典！依谥法，博文多见曰「文」，不勤成名曰「灵」。可赠以本官，加谥文灵。（《魏书·郑羲传》）
　　◇元会优赐边蕃诏（太和十七年正月）
　　夫骏奔入觐，臣下之常式，锡马赐车，君人之恒惠。今诸边君蕃胤，皆虔集象魏，趋锵紫庭。贡飨既毕，言旋无远。各可依秩赐车旗衣马，务令优厚。其武兴、宕昌，各赐锦缯纩一千，吐谷世子八百。郑至世子，虽因缘至都，亦宜赍及，可赐三百。命数之差，皆依别牒。（《魏书·孝文纪》下）
　　◇报卢渊议亲伐江南诏（太和十七年六月）
　　至德虽一，树功多途。三圣殊文，五帝异律，或张或驰，岂必相因。远惟承平之主，所以不亲旆五戎者，盖有由矣。英明之主，或以同轨无征；守庸之君，或缘志劣寝伐。今若喻之英皇，时非昔类；比之庸后，意有恧焉。脱元极之尊，本不宜驾，二公之徒，革辂之戎，宁非谬欤？寻夫昔人，若必须己而济世，岂不克广先业也。定火之雄，未闻不武，世祖之行，匪皆疑慑。且曹操胜袁，盖由德义内举；苻坚瓦解，当缘立政未至。定非弊卒之力强，十万之众寡也。今则驱驰先天之术，驾用仁义之师，审观成败，庶免斯咎。长江之阻，未足可惮；逾纪之略，何必可师。洞庭、彭蠡，竟非殷固，奋臂一呼，或成汉业。经略之义，当付之临机，足食之筹，望寄之萧相。将希混一，岂好轻动，利见之事，何得委人也！又水旱之运，未必由兵；尧汤之难，讵因兴旅？颇丰之后，虽静有之，关左小纷，已敕禁勒。流言之细，曷足以纡天功。深录诚心，勿恨不相遂耳。（《魏书·卢玄附传》）
　　◇行《职员令》诏（太和十七年六月）
　　六职备于周经，九列炳于汉晋，务必有恒，人守其职。比百秩虽陈，事典未叙。自八元树位，穷加省览，远依往籍，近采时宜，作《职员令》二十一卷。事迫戎期，未善周悉。虽不足纲范万度，永垂不朽，且可释滞目前，厘整时务。须待军回，更论所阙，权可付外施行。其有当局所疑而令文不载者，随事以闻，当更附之。（《魏书·孝文纪》下）
　　◇起陆睿为征北将军诏（太和十七年六月）
　　睿犹执私痛，致违往旨，金革方驰，何宜曲遂也。加领卫尉。可重敕有司，速令敦喻。（《魏书·陆俟附传》。睿以母忧解尚书令。高祖将南伐，起授征北将军，固辞。高祖诏。）
　　◇诏太尉元丕广陵王元羽
　　留守非贤莫可。太尉年尊德重，位总阿衡；羽朕之懿弟，温柔明断。故使二人留守京邑，授以二节，赏罚在手。其祗允成宪，以称朕心。（《魏书·宗室元丕传》。车驾南伐，丕与广陵王羽留守京师，并加使持节。诏丕、羽。）
　　◇赐谥尉元诏（太和十七年八月丙戌）
　　元至行宽纯，仁风美富，内秉越群之武，外挺温懿之容。自少暨长，勋勤备至，历奉五朝，美隆四叶，南曜河淮之功，北光燕然之效，鲁宋怀仁，中铉载德。所谓立身备于本末，行道著于终始，勋书玉牒，惠结民志者也。爰及五福攸集，悬车归老。谦损既彰，远近流咏，陟兹父事，仪我万方。谓极眉寿，弥赞王业。天不遗老，奄尔薨逝。念功惟善，抽怛于怀。但戎事致夺，恨不尽礼耳。可赐布帛采物二千匹、温明秘器、朝衣一袭，并为营造坟域。谥曰景桓公。以彰殊礼，给羽葆鼓吹、假黄钺、班敛四十人，赐帛一千匹。（《魏书·尉元传》）
　　◇诏崔休（太和十七年八月）
