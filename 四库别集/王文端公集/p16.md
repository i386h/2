<!-- { "loadSidebar": true } -->
　　承教匡扶主德谓宜调停静定此是格心之论夫子谓信而后谏先儒亦言委曲以开导之尽力以扶持之至诚以感动之则谏牍果不在纷纭频数纷纭频数则上亦易厌厌则主过遂臣术穷矣鄙见谓须专而有渐劝朝讲则单言朝讲请建储则单言建储如此则言不烦听易入也且其为力也厚矣劝朝讲而听乃请建储请建储而听乃更言他事如此则言之有渐听之不觉其入而易从也其有不从然后可以强谏力争即数而取厌取疏以去就决之可也而今之谏章只可当一条陈疏以事多为倾竭而不知一事不从百事停格矣谏术真难言哉敬复 

　　○荅申瑶泉相公 

　　顷芜牍入奏未蒙俞旨翻辱美褒愧死愧死至承台谕丁宁刻期相待若谓贱疾可不攻而愈者嗟乎以翁视仆岂爱惜躯壳图苟旦夕之生稍有微疴不胜其哝唧者哉诚自度其虚羸困殆有不克支撑者而后乃敢言病也若仆之疏庸謭劣不足以尘末席而奉下风其可忧可惧者岂独在疾与其辱命宁方命焉虽负翁今日之恩犹可全前日之爱也不则仆误翁翁且误国求女吟日仆有未形之慝翁无失人之悔两相成而相重岂不难哉区区鄙诚入告于君相退言于妻子一口一心更无别绪如或矫情伪让诡故偷安有一于斯天日共鉴惟翁怜察幸甚 

　　又 

　　昨小疏承教前叚巳畧加窜改第求去之说鄙念巳决反复更置竟不能成且亦词意不属圣音厌闻规劝之言久矣更之恐又成套话某此去正为翁台三位地藉此斡旋上心或亦一变计也谓某不恋恋左右岂人情哉惟台慈垂察 

　　又 

　　小疏上巳四日不下干冒天威不测此身莫知所措诘旦先发妻子行矣倘有不测全仗台慈得保全首领以归始终之恩也衔结敢忘 

　　又 

　　不佞某不自循揣妄言自陈以冒天威诒忧左右愧负不浅第一念忠赤本欲藉此以感动上心为门下措手之地今疏稿见在可覆也有一语可疑一字可讶乎而志意难明欲益反损某何足惜二百年来内阁体貌某一人坏尽岂不恧哉惟门下一赐回旋俾某得早一日出国门即门下终始之大恩也某不胜翘首祝望之至 

　　又 

　　不肖某性资最劣举动多尤向恃标表居前帡幪在上故迷冥知所向往荒秽得以盖藏未即颠隮寔皆门下护持之力也自违履舄顿轶周行横骛狂犇摧辕??之驾驽材重载势必及兹语云沉渊陷谷乃感前茅震雨凌风方思大厦正不肖今日之谓矣尚赖□庇得逭严诛薄谴放归大喜过望惟是堂廉□□□府暌离国体朝纲日以沦替人心世道日以倾敧整顿匡扶必须旧德讴吟想慕况切羣情翁台又安能恣杖屦于青山置经纶于高阁巳耶不肖某乞得骸骨行矣田间苦乐海内安危占象泰阶以翁出处临楮不胜翘注 

　　又 

　　不肖某本塞下腐儒无当世用谬辱翁台推择延置机庭比遘家难免归又复虚席以待其禫除而趣之起召此于知遇之厚期望之隆不肖岂懵于心而甘自弃者哉顾当寅僚之盛际太仓新安二老主谋而翁台主断譬之艨艟操舵理篙楫者足赖不肖唯应处佚而卧安澜之上巳尔乃自三老相继请告以归堂廉隔阂朝省人情翻然易局不肖于此时驾无舵之孤航泛茫洋之巨浸欲无覆没得乎即不以戆谏得罪去去志决矣去而冒雷霆之震不足惊忍草芥之挤不足愧所愧者决裂大体陨队前徽负知遇之恩与所以期望者当终此生无辞可置对左右以是罢归十载音问积疏虽川涂之阻修是由心颜之忸怩也未审翁台能谅之否顿仗精忠格帝大信成孚主器有归羣情翕定不肖因得徼存问之缛典冒荫叙之殊荣洪芘云垂余沾波及揆今遡昔敢不知所从来敬托尺椷少鸣私豫并候台履万福临风覼缕不尽控陈南首江云但有驰注 

　　○荅蹇理庵抚台 

　　边计重大将士苦寒必须钱粮稍有赢余乃堪调度若析薪而爨数米而炊此但可以赡五口之家非所以立三军之命也承教辽镇核减额饷岁省一万一千有奇在台台自毫厘而节之不可谓不损约乃以国家之广大而与士马争一刍一粒之利裁削于匙箸之间槽枥之下亦大穷乞矣蓟镇陵京重地恐又不可以搜剔他镇者而槩操之也惟台台主持是祝 

　　又 

　　比来诏令数易国是参差文例猥繁事权牵掣其弊惟在条陈庞杂人一意见而意见又非真覩真闻人一口吻而口吻又乏公非公是其才者捕风捉影弄笔作文不才者且指东击西倾危善类非独边事然也乃部院题覆槩无择言内阁票呈一切依拟则其过又岂独在条陈也哉承示会题车营备御大疏谓议论大繁势必徒事文具无补边防此正不佞之疾首痛心而恨者也顾习定套成何法可挽为之太息 

　　又 

　　凡举事最不可有功利之心除却功利无事可为一有此心便复害事即如古人治水垦田岂不是要兴水利成田功然必勤胼胝者八年而后水道始通较丰凶于数岁而后田赋始定则知旦夕之功目前之利虽圣人不能图也畿辅水田非尽可开垦亦非尽不可开垦者朝廷用言官议委其事于尚宝君尚宝君于水田身亲涉历精意讲求决以为可成者数年矣一旦受事不患不任正患其任事之过求功之速或拂民情招物议耳乃尚宝君亦自言始事宁少勿多宁缓勿急宁相顺勿相强也何图尚宝未出而丰玉之工巳兴矣当其兴工固且恐尚宝一至烦扰地方而不知仓卒经营亦自有一种措办于是农不足而募南兵以充矣饷不足而贷库金为费矣其后费不能供兵不可散而议复辎重营以处饷矣法诚善意诚良然去水田之议则巳渐远不佞向固疑之而有书以质于前督抚公谓募兵为农以田授兵乃屯田非水田而农可散兵不可散兵且无饷农何时有粟乎会有成议兵车营竟复而尚宝君见丰玉间田巳成其志意滋广遂去而之河间真定谈治河决渠之役矣役未兴而议起以有今日不佞因有感于国家之事其为而无成非独怠事者之过而任事者不能从容计虑次第举行稍有急功利之念亦必决裂破绽而不可久则此水田之工是也向使丰玉不募治田之兵真定不征治河之卒以开垦属之百姓以劝相付之有司而行田使者岁不过一出省视但以劝相勤者为尽职勿以垦田多者为贤能如此行之数年当令荒芜渐辟水利渐兴而官不知劳民不称扰岂至急目前之功而阻累世之计哉嗟乎巳矣事巳至此无可为矣独今水田虽罢而营兵固存帑库之金既无所偿辎重之饷将何所给诚不能不廑台下之筹划也顾此辈向巳失之遽招今可驱之遽散惟分巳开之田以抵额饷抵者有数则饷当半省而易供散无用之卒以补别伍补者渐多则卒当益少而易散是在一运量之间而巳不佞何足与计第大教下及僭有区区之愚因敢就正左右幸赐裁择 

　　○荅雒泾坡抚台 

　　今九州岛贡篚载道而来疲人损费者某不能悉数而蜀扇其一也夫一岁之暑无几去暑之用其资于扇者亦无几削竹敷纸里劲外规陈而运之经飔顿发岂必蜀扇然后可以致风哉即出于蜀者为□多不过千握少数百握而内庭之用巳自充然而有余何至殊形异制什伯其名累箧连箱万千其数若此者使官为之官耗其职矣使民为之民妨其业矣不知其式样之定数目之增起于何时而至今遂遵以为额贡岁岁为蜀累也第令巴蜀之民无他租赋以扇为繇道路阻修业苦远致而况于常赋之外又有此献是天下之租一而蜀中之租二也矧租或有时而蠲扇则无岁不入其累当何时而巳乎诚使上用诎乎虽费且劳未可巳也乃御用监每岁制扇所费不赀扇岂少乎而又益以蜀中之贡窃谓自两宫六御而下即日三易扇亦无用若是多耳而内岁岁有制外岁岁有供不见其积者则赐予无节也以赐文武大臣无几耳以赐戚里虽多不过百分之一至以赐阉宦则不帝十散其九矣是耗官帑糜工费劳人万里而致之内庭者无益于上用尽之供阉宦之资者也岂不可为扼腕恨惜哉举一扇而他物入贡者大都类此伏古之圣王以一人养天下不以天下奉一人今天下之所奉者岂止一人而巳柰何欲天下不困于征输乎某夙夜念此至熟而贡扇适至见所籍上之数不胜咨咨太息退而拜私贶之辱益复惊讶以为过多及询之二公乃知故事相沿巳久皆有所予非一手一袖物也嗟乎在我手袖者犹不能无所予而况争议于人主之前欲以撙节其出入岂不难哉不佞盖因是而增慨无巳而又自媿不能一伸其愚戆也然感明公之惠则巳深矣肃此附谢并布鄙哀体国忧时谅同兹念 

　　○荅许颖阳相公 

　　某畸单寡耦局趣无奇徒以一念朴诚谬为翁台收采腹心至谊视侪辈有加焉顾愧无以佐下风赞末议者猥自附于升储之请而犯颜逆耳乃使翁独失意于主上某于此时岂当首鼠自全诿以为不与巳事哉然所以逡廵未即去者政本之地虚其无人姑暂守直庐之筦钥有所待也何图赤舄既远黄绮不来鸱鸮咏而周室方危鸿鹄歌而汉储未定期期不可敢谓无人乃谴诃横加斥逐欲尽此时欲复依违保禄缄默合躯诚恐尽弃平生无颜复通门下勉希高躅直冐严威死生以之无言去就矣时方席藁敬此附书倘藉庇生还尚当渡河踰淮远谒杖履临楮无任瞻驰 

　　○荅叶龙潭抚台 

　　边事自欵贡以来因循养寇巳非朝夕台下愤扯酋之反复诧平处之非宜慨焉有雪耻除凶之志即此一念忠可以贯金石义可以激三军不佞诚不胜竦服第今卜酋既巳认罚扯酋亦将东归火真之势渐孤则台下荡平两川之功可计日而就若虏方驯伏未有衅端而遽议革号断赏之事恐虏势连合不惟临洮构兵而延宁宣大之间亦巳树敌纷纭紏结胜败未期万一参差何以收拾是台下舍易成之绩而规难必之功释一隅之守而任七镇之责也同舟之人且冈忌心矣幸台下熟计而缓图之即机会可乘时难再得亦必须与经畧公密切商议议定而举举必万全正所谓师克在和集大事当协人心也人心协比何谋不遂何为不成所云革号断赏之事雪耻除凶之烈终当有赖于台下岂必计效眉睫哉西首不胜恳祝 

　　○贺沈龙江相公 

　　春秋之义尊上公为之宰四海无不统焉位貌至隆重矣顾非能自为重也人主重之联为心腹百官万民重之恃若底柱然后能重其身以重朝廷而宰之名足尊则翁台之今日是巳翁台以甘盘之旧学稷益之嘉谟懋姬旦之经纶负阿衡之望实举芯期之以公辅圣主优之以宾师盖三十余年于兹矣壬癸之间宜比肩余许卯辰之际宜接跗申王讵惟宜超不肖某而先夫岂应在兰溪新建之后此自士大夫公论非不肖所敢效谀者乃今风云之会合虽晚而霖雨之沾沛应期主上眷注久而相得欢则倚毗弥笃羣情徯望切而具瞻遂则爱戴弥坚诚上下交重之一时荃宰足尊之殊遘也某鼎惭覆餗驾愧摧轮林壑之辱人庙堂所吐弃然而蓬依朮直莸袭兰熏气味尚存形骸匪隔又自审褊衷偾事由于望轻窃羡夫正色立朝翕然倚重愿以身为骥步之戒鉴于前车因抒忱于燕贺之将托之尺牍尚祈缉熙主德潜格非心轸恤时囏渐回元气则世可比隆于三代而某亦太平之一民手额欣欣曷胜鸣豫 

　　○荅邓玉洲宪使 

