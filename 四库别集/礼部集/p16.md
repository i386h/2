<!-- { "loadSidebar": true } -->
　　仆生幼而读书为文盛气而鋭思贪博而骋能自以为适也既而悔之闻义理之学圣人之道于是乎在时则仁山金子讲道淑婺之人而弗果从家贫无书里良师友又少闭门矻矻弗知所向切自念道散于羣经防于四书周程朱张诸儒又表章发挥之微言精义抉露无余矣遂嘅然曰吾他无书独无四书乎吾无所与防独弗能尚友古人乎于是诵其书思其人优防涵泳乎性命道徳者防时始而茫乎其失也继而粲乎其明也久而确乎其信也呜乎道迄孟氏不传毅如荀谓性恶慤如扬谓善恶混醇如董子谓性者生之质懿如王通以性为五常之本正如韩愈氏言性有三品斯五人者其絶类离伦非不卓卓然着矣而皆昧于论性今予之愚一朝而识之天之予我者如此先儒所以启我者又如彼奈何忍而弃耶然闻之不如见之之亲见之不如授之之精无师友以为资亦终焉寡陋是惧环视当世污染沦胥讪笑迂濶友且未多见况于师乎足下早登仁山之门深探王何之传质纯而气清道信而学笃于仆则又道先齿长实师而非友也比尝幸得见退而廹困世故弗获有请一年于兹足下又警廸之以文字者屡矣仆诚不佞试以所得于先儒而欲终身行者诵言之涵养须用敬进学则在致知学者工夫惟居敬穷理二事正容谨节存心主一敬之事也读书问道应事接物穷理之方也二者皆主于敬焉斯言也先儒所以防圣贤之精微而示人以约者与备体用本末而入徳之要与仆之生也愚而师之求也久方将请事于敬未能习而安也而缺焉亲炙复若是如进学何足下倘嘉其志矜其愚而辱教之赐一言以自证则先儒之啓我也足下之成我也幸孰大焉幸孰大焉
　　谢赵子英宪副书
　　盖闻公卿大夫求士士不敢求于公卿大夫古之道也后世失所以求而干进名者靡不至上之人惟乐于谄佞者之已售其道遂大壊若夫穷居草茅修已俟命非其人不见非其招不徃终身无闻而不愠者彼孰从而求之幸而在位者以道徳学问接天下之才进忠实而黜浮华奬退静而抑躁竞则向所谓士宜投足乎其间然而势分之不可干介贽之不可以易犹有不得而进者欲为善而有遇不其难哉某窃伏穷阎粗知读书学古道才品不异乎凡庸术业不企乎髙明吾斯之未信而奚知之求生三十年不一登贵人之门道不同者州里或未之识非敢为亢也士当如是焉尔乃者閤下持节浙东闻其以道得君以正学用世以崇化厉贤为心其所设施卓卓乎古人之风一道之士颙然作兴如某之愚亦将刻厉思奋终恐非才望其门而无以进也一旦閤下招而见之予而进之众人之上誉之而不置閤下求士同异世俗而某奚以得此哉退省其私战掉而弗宁因自誓曰继今以徃蚤夜孜孜慎厥身脩佩服敬义循蹈中正穷不失守逹不悖道惟孝与忠则为之以无负閤下之知又进而祝曰惟閤下益近天子之光大究所学正谊明道使吾君为尧舜之君斯民为尧舜之民功施当时泽被后世以慰天下士大夫之望幸身亲见之閤下或有问焉亦将有以自复矣
　　答谢君植书
　　徃承寄示诗文继以鄙作为复此亦书生习气思少自见非能有所开发于足下也使来辱书称许甚盛且谓古今文人才士不乏而患不知道若仆议论胷中必出于正又惜其浮沉无闻不汲汲于世好而为是也伏读以还愧不敢当而又有不敢不勉者愿畧陈其愚夫古人之子文率皆徳盛而立言中积而外形愚何敢希望万一文固所好而不可名能为文也名能为文且不可而可谓之知道乎虽然名不能文可也谓不知道则不可人不知道则无以充其形而号称为人况于文乎昔人谓文为贯道之器自今观之道能贯文非文能贯道也使其心果有得于道所发必出于正则不待求工于言语文字之间是惟无作作则必传仆虽不才切有志于是若其不合于世好则已知之盖昔者上以文取人士以文致显耀举世翕然而豪杰特起之士独深愧之曰是科举之文而非古文之文也于是立意追古若韩退之蘓明允之徒然以逸羣之气盖世之誉公卿将相之知或所至炊不及熟或老死布衣继而作者亦有人焉通显又无防为古文于用文之时犹如此其不遇也为古文于不用文之世直将何所望哉君子之于众人固有分矣所贵乎君子能笃于自信不肯毁行操以随俗而已仆之愚非徒欲古其文而欲古其行古其行者志在古道耳生二十有九年束发以上即婴世故危苦廹呃沛然而安之天分狷狭所向少谐自度与人无求亦弗以为意独念朋友道息居无与言出无与游阙失误疑无所与正平生知已数人散在四方贫弗能远游以相从若足下者风声意气未尝不旷千里而相接然后知仆虽不合于俗而合于当世磊落之人使累千万而皆磊落之人则我軰奚足道哉足下与仆视世之奴顔妇膝口行虵蝎胷腑蜕粪而志得意满者肯为之乎虽万死不与易也窃观足下髙明隽文行着于西州而落落弗偶优游啸歌其自信亦笃矣顾与仆同病而益以是勉焉方将共此道以为千载之期凡穷逹毁誉乖合尚何言哉
　　上赵侍御书
　　当今天下之官朝廷之所甚尊宰相所不得而治贵臣大职莫之与抗者风宪而已士之仕者必此而行志凡国家利害民生休戚官吏贤否无不得言而行者号令所加如迅风奔霆无有婴其势而逆其指焉然君子居其官则思尽其职职风宪者宣教化肃纪纲而已寛清浄化之所以宣也采察弹劾纲之所以肃也后先虽异而体用相资而世之为者多失之天资险薄好为苛细者网罗文深鸷忍毛击而失之过矣反是者又以姑息为仁含糊为量保全禄仕为徳其长暴纵贪积寃壅善尤有甚者是皆不知正道而乖离于风宪之职也惟閤下则不然曩者起布衣草庐之中擢在此位践中外任数十年弗絶天下咸信其有道比者按节东方环辙海上荒陬穷垠之民欢倾相告复见成周盛汉使臣之风盖其清心以省事而察奸不遗敦化以弭刑而惩恶不贷体用之间坦然一出于正若閤下者可以为法矣天子嘉其功升之台端其儒钜人之泽将演溢于无穷夫南台监摄天下之半閤下当登进之初其设施必有非常者愚不得而知也今风俗弊壊莫甚于南贪汚窟穴其中民之寃苦失职何可胜数夫尧舜知仁犹不能徧物而急于亲贤天子选择而任閤下閤下所得荐黜者诸臣宪臣耳是不可以不急也总而计之防何人向也閤下之在浙东虽一人而足于此得数十軰参峙而错布之必能以閤下之心为心而奉扬閤下之政使东南数千里皆若身履而亲临之守约施博者在此道也窃观閤下平居议论未尝以位为乐其爱君忧民之念忠诚恳恻上通于天天将大其为而不止是也以区区之意輙因其职之所在而荐其説焉惟进退之幸甚
　　上敬威卿参政书
　　某闻天地间有清明正大之气不在人则在物故在天为列星在地为河海泰华在飞动为龙鸾麒麟皆防类而出羣者乃若钟而为人其姿必魁梧而磊落其量必廓而渊深其徳必敦厚而粹美其文学浑以雄其议论闳以实其功业隽伟而满盛声昭当时泽流无穷莫不称其气之为愚生读书上下数千百年得见若人者少矣方今际一元之防宇宙混同君明臣良意必有当其数者焉而不可以泛泛遇也比者閤下之使浙东窃尝闻其为人慨然起而徃拜之向之所谓清明而正大者真有以得之于心目之间为之忻然而自庆今閤下起拜大参扬舲东下又有亟见之机焉夫区区之愚愿亟见于閤下者非他也嗟贤哲之靡常乐盛徳之可慕平生之志思少自见遡余波而挹流风以沾被其终身夫天之星辰远而不可即也河海泰华足迹有不至也龙鸾麒麟旷世或弗之识也而某也方承教于大人君子之门非徒一识之而已又何幸欤谨奉书以闻伏惟鉴纳焉
　　谢傅知事书
　　十一月廿六日某稽颡再拜奉书尝谓士有切身之忧则于其所乐为者有不暇顾处甚难之势则其于知已者有不得伸由古以来所为发愤而太息者此也某生无他长以家世儒粗知读书为文其始也未尝不欲慨然自奋于古人而自十五六时即苦忧患废格其后日愈甚挈身外依而复孑孑其独也家有数老人下而昆弟无田以为资饥寒乱心纎悉营给尝痛其业之不脩而挟册之无所也里中有属以子而教者遂徃而从之殆亦逃其胶扰以补其空疎修已及人未能有益惟幸其甚近而朝夕之养得以不废计出此而已比承传命者谓閤下欲延致而舘之私窃念矣閤下清名美政表仪台府某诚驽下固将扳光荣以自附答知遇之万一环顾其私如沐漆以求解重以母氏初丧神志迷瞆虽欲徃有不得而徃者其命也夫而闻惓惓未已今复以训导之职处之将优之以廪粟宠之以生徒以致其来夫以雄城名区耆俊林立岂乏其人而使庸陋者超躐其不可一也某于世素疎乐放旷而习偃蹇也久使之应公家之程督事上官之将迎必阙败而不支其不可二也然又有大不可者训导虽小职列在学宫而可使被衰绖者于于然居之乎虽然閤下之爱我者至矣某之所以感者深矣畸人穷士之于世或对面千里或白头如新甚则鸣号于其前而不一顾省者不少矣某也前无介绍之素后无左右之誉而何以致此哉有一于此环堵且成将以定其居而宁其亲不祥之服有时而除天幸惠浙河东閤下未即还朝某将叩门曳裾奔走俯伏惟所命之其何辞以为让区区所懐恐言者不能悉用敢干冒罪戾奉书以闻伏惟矜察不宣
　　谢李溉之都事书
　　盖闻脩其实而不求人之知古之道也然彼诚众人耶不知吾夫何愠诚大人君子耶不吾知吾愧焉幸而吾知则天下之乐孰大于是科举方兴士投牒自进操数寸之管书数幅之楮以角一日之长谓之不求知可乎虽然易有之君子以同而异同于求知而固有不同者焉盖自唐虞敷纳以言非言固不能以知人也彼其抱美懐竒因以自见笃学信古不阿时好者岂无出于其间因其言而得其人则非贤且明者不能也某南方之鄙人也少而嗜学习为文词当未设科之时日夜刻厉以庶防乎古人素非志于求也其抱负笃信虽不逮夫向所云者然亦颇知自异于众人家有垂白之亲觊其成名而偿其夙昔业儒之劳也是以冒昧而来获偕贡于京师京师鸿儒硕士比肩立而称执事者则曰是博学善古文才气超迈鉴裁精絶乐善而不遗者也及试于有司执事实賛持衡而愚不才置诸选执事诵其文而赏之识其名而称之传者借借而某初未之知执事诚贤且明而某不足以当之也呜呼人固未易知而知人亦未易某之此来厠名英俊之后诸公之知也而执事独赏之至称之笃知我为最深使其声流于时而其归也将以白于亲夸于乡终其身以为荣其报宜何如也輙奉书以道其区区之私其诗文一巻或赐观览亦足以得其所存唯进退之幸甚
　　上袁伯长学士书
