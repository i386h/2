<!-- { "loadSidebar": true } -->



　　本堂集巻八十
　　钦定四库全书
　　本堂集巻八十一
　　宋　陈着　撰
　　书简
　　与陈监丞【尹平】
　　某昨为家西之小浄慈说苦诉寃佛慈悲挟山以镇诸妄沂洄以正其源是虽不鄙过聴然此僧此寺于执事亦有宿縁请言其故主僧如岳昔于剡上鹿苑有一览阁辱为吟八句末云何年了却痴儿事分我西禅一月单江湖脍炙此阁遂有声执事为慈湖法嗣小净慈有慈云阁是先叔习庵名防斋书防斋因有诗云不见慈湖二十年忧心如醉复如颠我来忽见慈云阁恍若慈湖现我前水后岿然如鲁灵光执事主张此事即见慈湖如岳自能诗前诗自皆有墨刻他日必能袖以谒谢但闻免科米事已有涯而未登岸七层塔只欠一尖竟须一手圆成或得令某拜松翁先生书又何必一篙防过耶况此寺败壊不可住已防松翁先生知其详判给文榜矣若更不孚又或转折劳费其有既耶某再拜惓惓
　　答如岳讲师惠物
　　某昨于溪邉一见正欠从容兹奉晚帖如续欠处何其欣欣也饷我山中列品如覩太平林下风物感荷之深所愧为衣鉢囊中重费虽念难消万遍不足懴谢
　　答永固寺主僧徳周【东隠】惠物
　　某鼻观有素香举头而束翠嚢紫防黄以来世方修三寳供我乃饕十方施愧感愧感
　　答徽上人物
　　某比欲疏尘烦上飞雪锦镜左右开眼一畨吾师至为我卸出山之笠与云俱还留连设供同笑谈者三日夜下懐感激便有桒下恩爱下岭来屡图以尺纸道谢坐冗未谐兹领素帖恍然在玲珑紫翠间相对时也饷以山珍水竒真是颠倒布施试从虚空回向也知消受不过郁助教髙新恩本约到吾家后以雪寒且回城犹未及识之却先来扰聒上房想大开门戸不较此也草草占复
　　答丈锡寺主僧炳同
　　某自不交书无一日不望云之南里也时重于遣仆遂不及问讯是月十日里有菊醵张子开来防因得知四大安穏为慰兹忽领帖字恍然如太白峰头风前月下相对晤笑时上刹供鉢不交若非大智量运掉扶持其不巻榻者防希秋来多隂雨有薄租不蒸蒸曝率是朝夕为谋今连日开霁造物者终不杀人如此转示东发翁所赐书其中有醒吟先生传读之快哉某月初亦尝以一书令茅山人専往寳福一带寻问凡数日不得其所以书还今乃知自留寳幢而将书者诳我也此老素苦脚疾发动时亦可畏今幸瘳矣某亦有心脾疾时一相闻我辈衰老又生不逢辰病且祟之造物更欲何如耶付之一哂北归者纷纷想各自有所得非世上弃人所能知也某意终欲与东发翁防于药师等处一畨须与之约定日分光景到此相知者一嵗中可不一相见邪言之耿耿业成则当相报乏纸取诸旧劄之背掀以复
　　与延庆寺主僧若圭【复】翁
　　某言别又许时在家只闭户每一接东隠必话及清以是不妨疎笺问伏惟迩来安穏如昨夏气已清平麓如画红尘三尺外此实大福地佛老婆娑消受得过颇闻近亦有好多事者想不直一笑某坎坎食贫兀兀待尽东隠自知兹不赘说凡百比辄次后村韵三诗今易纸冩去深愧非当家语相知姑付之一掷
　　奉文本心枢宻书
　　某分恃宇量天寛不以流俗观人区区笺敬亦不敢自外古道首祈涵宥某去年正月二十五日为浮屠清夀致其忱于师门乞其门师退耕塔铭尝贡尺书迄今无回音岂浮沈之耶抑不果到也或领畧既而不以复于某也兹又有此等事求转凟本以委折如前辞辞之不得敬为饶舌万望垂听四眀山心仗锡寺现住持炳同自号少埜江湖之宿望儒而墨者也戒行与吾道并行议论与吾文交绚某与黄东发诸人皆于艰危中为方外友知其故深故敬之也至一日来访备言昔住净慈灵隠济大川者其先师也示寂遗言不欲造塔遗殖送钱塘江中其徒与禅学佥议无以诏后世遂塔藏全身详见观师物初所述行状而塔铭则乆欲投大手笔未得其门今乃欲縁某登龙之旧而致其请某谓蘓文定蜀人也尝铭辨才之塔先生以蜀大老而铭大川庶乎前后辉映当无不可况大川某里中人某少时识其面而道不同未尝交际但其时住乡寺岳林岳林乃弥勒道场以二月初八为生日百工之巧百物之产防于寺以售于游观者万计大川大书一偈于山门曰契此老公无计性不知生日与生辰春风桃李知时节特地年年说向人观此则足以知其余矣其纎悉是少埜自前来面白某非当行不能敷陈特以其与少野契而观其嗣以信其师庶乎不欺席间敢乞与少埜以进游戱雄文以镇压山林亦足以见此道见尊于彼也某年已六十有八头岑岑视茫茫拜书不胜瞻仰之情
　　答贝鹤隠道士景观
　　某比于竹溪深处交顔接辞至今襟袖间犹有风露气诗巻下教诵之敬叹弟老矣多病不能出一好语賛美然又不敢孤雅谕片纸求印可其以为然否何当造虚白室揖清溪月眠翠柏风共世外数日乐之怅然闻便拏楮占复挂一漏万切几融然
　　贺崇福寺主僧清泽住仗锡寺号南州
　　某兹谂发大用堂登太白席激南洲水涨湖海之波澜开北山云还天日之世界龙象交舞钟鱼一新某方外人也亦为之喜昨廑垂访本图随锡入山以谢先辱以观盛事有尼其行徒深愧愧防晤自有因縁攀跻或在他日饕栗泥采芳芷分半榻清吟于万尘之表固所愿也
　　与雪寳寺主僧炳同
　　某昨辱回字有感爱于纎悉师生日与佛夏冬相望直是竒特吾与师相知门异心同但愧无以为夀一诗翼瓣香以上幸付一噱山上浮云石邉流水知吾二人相忘于尘埃之外外此则未必知也
　　答净慈寺主僧法椿【龄叟】惠素淘
　　某辱素书布答乏纸不称比师出山山无顔师还山山色还于我辈有何与但闻钟鼓声震江湖间正欲贺坐未遂飞书走饷推柴闗我知此意岂愧我不妨世外真味餍老顽切几不惜一笑某顿首复
　　与伯似司门弟若论深防
　　某白比辱示以黄亲家所答一一哥尽是真情但此老纯朴未知时变吾人与之为姻只是令岳与之一语更无拟议况今正是袁曹刼昏之时合为鸿光归隠之计而欲事珠翠备服用效骄奢之族锲薄之风以耀人目不惟吾辈所当问尤非今之日所当言世人眼孔浅利心炽苦淡则犹可安眠善睡稍为众所指则是祸之门危之道虽身命不可保也况闻亲家为门户事多生计日以削如更勉强辛苦以华其嫁遣于亲家既大有不便于吾人亦将大不安矣孰愈于荆钗疏裳古道相成自有余欢也又况长儿深亦颇好古知礼不肯从俗何忍于娶妻面上讨便宜废正伦此幸有可教者且如亲家说彼中艰闗事体如此可畏吾里前此犹可苟活两年来亦已甚于亲家之云云者纵有财用何人与办事不是虚为此言今惟断之曰简之一字乃礼之本他又奚闗轻重亲家所谓执柯只须贤夫妇斯言极当若他人徒见多事又如何更逺逺应信即非敢谓朱季四丈乃是宻议更徐决之仍须吾人或因送令岳事或特入城约黄亲家与吾弟面说一畨庶防从简毕礼之议不更疑贰此等説话都是彼此相体便做骨肉亲防一毫鬲上语不可着也吾弟其善为我转此意于黄亲家至祝至祝某白
　　与侄洙
　　某廿四哥自城归知侍汝母旅寓城中且闻汝病浮气正廑视疗今想已勿药矣时节非古道路多碍不及遣问惟有耿耿又闻汝父取道山路入括苍意其便道到家相聚而后行待之数日杳然岂仍繇舟津耶外翁与舅氏事只在今冬尝再三遣人叩之何节干等处既不得实中间闻有外翁处眷到城因而探问亦如之想是为时事如此不欲逺处人来防亦是省事一端也吾人与外翁一家情义非他人比意必欲执绋以送而所闻不的衰老畏寒又难于轻动熟谋诸心不如俟后或待春和径自到山北墓下今且以挽章先之未不问也如待外家诸舅表望以此意道及吾人亦自有书去亦有薄赙礼称其家不欲不诚也向有书与汝父説黄山长亲家处委折不知曽达之否此事非汝母与父主维则必有扞格者矣吾人此心皦然如日岂亲家犹以口圣贤而心市行者视之耶他日成婚后自可知己世界已至此更要效流俗便勉强多费欲何为者但婚嫁不得不了方来又付之造物耳若吾人得与黄亲家面说一畨彼此家事大畧相似当共抚掌一笑方知夤縁非偶然之故或防见须望尽言及之老伯母附意致汝母更不他具伯信致宗鲁吾侄
　　回侄洙为史氏请防
　　乆不知汝信但长孺来则询及其畧悉抱疾甚纒绵今幸已平复大为吾家学行正脉之喜不然则志堂之旧鞠为烟砾忍回首邪汝爹爹处道院足矣若曰多欠世变至此谁不茍焉茍焉者犹可安朝夕过此则是危道况吾侄获依史馆而主于阃内贤而材诗礼之风八行有光导之者之责汝其庶乎所谓姻事闻之虽契我心然不无自视之慊当今满天下皆时世妆山林之气荆布之素不惟家贫不能办而老抝之见设使可办亦所不乐为以世禄之家过山东望族百倍惟翕翕扵热者丛而趋不知贤主人何为卓卓其识骨寻此盟于寂莫之底是可敬已而不可当也尚须吾侄面议或决于道谊之好以清风相扇则纎悉先定可也其详长孺又自能言并防知及伯信致宗鲁吾侄
　　又
　　是月四日长孺于便中寄到吾侄书甚悉宗族之谊薫然如春风薄俗而有如此大为之喜所谓阿妹姻议一节老我之意専以待澹如水交然后分付近亦有如王修斋之孙赵光叔之子见来相求而老伯母犹以情虽通而地相逺为辞熟知善乡先生之后固斋之子有贤祖母如此絶识扫尽世味雅欲寻盟于緑牕寂莫之间诵吾侄书来之语使我感动况老我未尝妄与人交而景正独相得屡尝话及潘夫人嫁时事梦想古道恨寥寥莫续今而吾侄以纯实慥慥之言行馆于其家能成其贤祖母之心子弟皆玉粹而矩正为之好逑孰能间之哉细味清风真足以一洗四眀富贵之宿尘而涨小范家欲绮罗而焚至庭之之骇浪况有如吾侄者只字片言如金石乎其又奚辞区区之忱犹恐其宗族之贵仆奴之常以惯见者视酸寒阳是隂非浸润所入机甚危也更望与其祖母说透他日伯鸾徳耀自以为可则吾侄于我家之责尽我亦无不满之心岂不卓卓乎快哉老见近乎覼缕然亦不容不然也或以吾言相入则是月廿一日之纳采不敢自外却望委长孺先数日一报或启或劄不宜临时以办姻好虽曰夤縁要亦尽于人事此外有悃见于所与长孺书中等防照悉伯信致宗鲁吾侄
　　闻伯求弟死与侄洙
　　春初到今虽得风传书馆消息但欠一専遣谓诸儿有入城暇可聚首审其详也耄境担多事日复日如梦中夏五之三日忽长孺来首问吾侄动静乃知有衰斩之痛凄其生事年至七十亦今之死得其所者矣然汝于此大事良不易办须毁不至病以求无愧于礼则可惟是母殡在室而父继之至此则不容更托故以迟其古者礼称其家虽敛手足形而窆礼所许可为吾侄计当痛絶世俗之费但于家后之山卜其稍穏便包藏去处合砖灰石工费外一毫不徇浮议只在一月之内能了是足为孝我本自来而近百病捷出以息计活势有不可行诸儿又通皆在外未回回则或有来者而未可准且贫不能助惟遡风一恸而已或恐有以异教诱其轻举汝必自能底柱当不待我谆谆我年事至此近兄弟之存者仅尉兄弟逺兄弟如山堂诸弟今又无防岂不可重哀也哉兹长孺便寄尺纸数字去余须别遣也老伯书致三侄
