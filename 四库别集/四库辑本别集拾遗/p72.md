<!-- { "loadSidebar": true } -->
《干》《坤》二卦，天地阖辟，阴阳终始于其间，故曰「乾坤其《易》之门也」。阳不得阴之助，不能任以生物；阴不得阳之助，不能任以成物。《干》《坤》二卦，六阴六阳，天地盈虚消长之道，配于四时十二月，周而复始。若夫《坤》之纯阴用事，十月之卦也。上六阴极而阳复，故《干》之初九，来居坤之初位，是为《复》。此干之一阳用事，十一月卦也。以至于《干》之九二，来居坤之二位，是为《临》。此干之二阳用事，十二月卦也。又《干》之九三，来居坤之三位，是为《泰》。此干之三阳用事，正月卦也。又《干》之九四，来居坤之四位，是为《大 【庄】  【壮】 》。此干之四阳用事，二月卦也。又《干》之九五，来居坤之五位，是为《夬》。此干之五阳用事，三月卦也。及夫《干》之上九，来居坤之上位，而《夬》之上六，一阴为五阳决去，故六位纯阳复居于《干》。 【此】 干 【之】 纯阳用事，四月卦也。《干》之上九亢极矣，阳极则阴生，故《坤》之初六，来居干之初位，是为《姤》。此干之一阴用事，五月卦也。以至于《坤》之六二，来居干之二位，是为《遯》。此坤之二阴用事，六月卦也。又《坤》之六三来居干之三位，是为《否》。此坤之下体三阴用事，七月卦也。又《坤》之六四，来居干之四位，是为《观》。此坤之四阴用事，八月卦也。《坤》之六五，来居干之五位，是为《剥》。此坤之五阴用事，九月卦也。《坤》之上六，来居剥之上位，是一阳剥落也，故六位纯阴，复居于《坤》。《坤》之上六用事者，十月卦也。阴极则阳来，故复归于干。观《干》《坤》六爻之动，则十二月阴阳代谢之功毕矣。《复》一阳生，故曰七日来复，天行也，利有攸往，刚长也。《临》二阳生，故曰刚浸而长也。《姤》一阴生，故曰柔遇刚也。一阴之来，小人之道亨，故变《复》而为《姤》。《遯》二阴生，故曰浸而长也。二阴之长，君子之道消，故变《临》而为《遯》。《夬》五阳并进，上一阴将陨，众阳之盛，君子之道亨。以刚夬柔，故变《剥》而云《夬》。夬，也。刚柔也，利有攸往，刚长乃终也。《剥》五阴并进，上一阳将落，而众阴之盛，小人之道亨。然柔不能以刚，而刚自陨，故变《夬》为剥。《易》曰：「剥，剥也。柔变刚也，不利有攸往，小人长也。」观夫阴阳相生，刚柔迭用，四时之所变化，万物之所终始，莫不备于斯矣。《复》卦云：「七日来复。」或者谓：「日当为月。」言自五月阳剥而阴长，以至于十一月而一阳生，是七月而来复也明矣。辅嗣但云：「来复者七日。」诸儒妄为异端，引《易》六日七分之说。夫六日七分之说，以谓一日八十分，一卦之内，六爻主六日而足余七分耳。即当概举六日而言之，不当云七日也。又况六十四卦，以每卦管六日，即当有三百八十四日。又每卦益之以七分，计有四百四十八分，得五日余四十八分，总其数，当有三百八十九日，余四十八分，则当期之数缪矣。说者无所依按，故妄《震》《离》《兑》《坎》为四方之卦，独不系于日。又妄云《震》《离》《兑》《坎》，二至二分用事之日，既云用事之日，岂得不系于日。且《干》《坤》于八卦为父母，为天地万物之祖，何为亦只主六日七分之数？如是，则一岁四时之中，乾坤所主者，十二日一十四分尔。《干》《坤》二卦之用，于天地四时之功，何其小也。孔颖达云：「《剥》卦阳气之尽在于九月之末，十月当乾坤用事。《坤》卦有六七分，《坤》卦之尽，则《复》卦阳来，是从《剥》至阳《复》。」隔《坤》之一卦，六日七分，举成数言之。故辅嗣云「七日也」。如颖达所论，何不思之甚也。夫自五月《坤》之初六一阴用事，至干十月《坤》之上六纯阴用事，是《坤》之六爻于一岁中主六月矣。设只以十月纯神用事言之，则一月三十日，又岂可云「七日而复也」？设以六日七分之说为然，既云一卦主六日七分，则十月一月已隔五卦，非只坤之一卦明矣。如以日推之，即《干》之策二百一十有六，《坤》之策百四十有四，凡三百有六十当期之日。则是三百六十日，《干》《坤》二卦之策已备矣。卦主六日七分者，汉之易家皆无此说。惟京生分六十四卦，更直日用事，以候风雨寒温，言灾变之术，固已妄矣。非圣人设卦垂教之本意也。
 【《永乐大典》卷二万六百四十八「易」字韵，页二十二上引「金正叔集」。(影印本第一百八十六册)】 
　陈舜俞：《都官集》十四卷
陈舜俞，字令举，自号白牛居士。乌程(浙江)人。宋庆历六年(一○四六)进士。历官都官员外郎，以屯田员外郎知山阴县。后责监南康酒税卒。《宋史》卷三三一有传。四库馆臣自《永乐大典》辑《都官集》十四卷。
现存《永乐大典》录：
陈舜俞诗 【四条】 　陈舜俞集 【七条】 
陈舜俞宛陵集 【一条】 　陈舜俞都官集 【三条】 
陈都官文集 【一条】 　陈都官集 【一条】 
《古罗志》引 【一条】 　《江州志》引 【三条】 
以上共二十一条，校《宋人集甲编》本《都官集》十四卷，馆臣漏辑者九条。
　　西湖
古山泻仙源，坤舆凿虚境。宝势相回环， 朱阑清倒影。羣 【冰】  【泳】 人无惊，泛泛华 【浆】  【桨】 并。山上放歌行，不少有遗景。谁意注灵波，溉田三万顷。
 【《永乐大典》卷二千二百六十四「湖」字韵，页二十二上引「陈舜俞集」。(影印本第十九册)】 
　　蛙斋诗
渴饮尝不足，凿井偶清疏。井边旧墙屋，涂塈为我居。念彼作者劳，容膝已有余。开窗近檐楹，天光满图书。汲水屡洒扫，虚去延空虚。外洁内亦清，体胖气加舒。缅怀埳中蛙，乐岂羡虾鱼。相君宅新府，文木森周庐。侯阿多结驷，赐金每论车。身外无我亲，傥来物固疏。日食夜以息，大小则皆如。况无百岁人，贵贱同丘墟。但可蔽风雨，且以永居诸。
 【《永乐大典》卷二千五百三十九「斋」字韵，页二十一上引「陈舜俞集」。(影印本第三十册)】 
　　虑狱江州晚出浔阳门诗
浅深秋色看红叶，高下人烟入翠微。过岭已怜云满烟，穿林宁恨露沾衣。自惭访道来何晚，便好寻真去不归。本迕朝廷无补报，名山犹幸许相依。
 【《永乐大典》卷三千五百二十七「门」字韵，页十七上引「陈舜俞宛陵集」。(影印本第四十九册)】 
　　子隐堂为萧寺题
东城萧寺荒烟内，底事旌旗与客来。六代豪华归茂草，少年风节有高台。门前好鸟鸣佳木，径里闲僧扫绿苔。强为登临一怀古，儒夫芜句两非才。
 【《永乐大典》卷七千二百三十九「堂」字韵，页十五下引「陈舜俞诗」。(影印本第七十一册)】 
　　 【黄陵庙】 
明月辉在天，落日光转地。天维地轴千万年，粉篁尚有春风泪。苍梧茫茫九疑高，湘江之水多怒涛。袗衣不御琴弦绝，黄陵庙前碑已裂。春禽啼，秋叶飞，行人舟去复返，虞舜南巡胡不归。
 【《永乐大典》卷五千七百六十九「沙」字韵，页八上引「陈舜振 【「振」疑为「俞」之误。】 」。(影印本第六十册)】 
　　 【白云亭】 记
松竹蒙密，北望盆江，盘石可坐数人，鸣泉过其下，山北僧庵最佳处也。
 【《永乐大典》卷六千七百「江」字韵，页二上《江州志》引「陈舜俞记」。(藏台北图书馆)】 
　　 【云庆庵】 记
因泉为池，多出鲂鲤。
 【《永乐大典》卷六千七百「江」字韵，页二下《江州志》引「舜俞记」。(藏台北图书馆)】 
　　 【说党】  【《都官集》(《宋人集甲编》)卷七，仅存此篇名。但从本文首尾二处判断，题似当作《党说》。】 
《党说》曰：跖之徒必憎孔墨，桀之民可使诟尧禹，君子小人皆有党也。然天下之事，或成于党，顾其势如何耳。众胜寡，强胜弱。七十子不足张仲尼，寡不胜众也。管蔡不能害周公，强不胜弱也。夫众寡强弱之势者，古人之所谨择，人主不可不察也。《易》之《泰》曰：「拔茅茹以其汇，征吉。」《否》曰：「拔茅茹以其汇， 【正】  【贞】 吉亨。」此之谓也。今有人焉，百人恶之，未可恶也，犹有乡人之善者好之。有人焉，百人好之，未可好也，犹有乡人之善者恶之。如是谓之能察其势。夫上有察势之智，不患天下之党，而患君子之无党，尧舜是也。三苗、驩兜、鲧、共工，同处于朝，而尧不害为圣。元凯十六族以族进，而舜为知人。其势可不察乎？仁不众不足以爱物，义不众不足以决事，言不众不足以明道，力不众不足以任重。故明主羣其仁，使煦之如春而无不荣，涵之如海而无不济，而万事备矣。合其义，使矩之而无不方，绳之而无不直，而万务理矣。同其言使应之如埙篪，和之如琴瑟，而大道白矣。协其力如机之在矢，如辐之在毂，而庶功成矣。及其乱也，持狐疑之心以待天下之士，使谗贼缘隙而进，以害君子。行睽乖之政，以风天下之俗，使争夺告讦之敝起，而民无所措手足。弃市以耦语，族人以缘坐，此秦之民所以叛也。汉之势未亡也，党禁所以亡也。以党治党，善人名家，相枕以死，寃痛之声天下嚣然，可不戒哉？今夫朝廷以保任治爵赏，天子不以朋比疑臣下。官开汲引之路，士有相称誉之义，是以垂世百年。臣工和于朝，万物和于野，生民熙熙比肩于太平。然臣伏思，天下之广，君子小人各以类聚，而其势无常。顾君人者主之，则盛衰系乎一定矣。昔者朝廷将大有为，则当天下之责者，不得不引其类而聚之。俄大臣有陷党与而废置，陛下大明秉照，昭然鉴悟，众邪帖息，柄用一新，巍巍乎尧之为君未始过也。夫大之构非一木，良裘之成非一腋，天下国家之治非一材，要在亲贤而类能，协义而比力，然后朝廷昌明，天下治定。故《易》曰：「《比》吉，原筮，元永 【正】  【贞】 。」比者附也，附得其正，则吉，夫何党之惧乎？故曰顾其势如何耳。臣愚不佞，故为《党说》。
 【《永乐大典》卷一万一千八百八十八「党」字韵，页十四下引「陈舜俞集」。(影印本第一百十九册)】 
　　贺集贤相公启
嵩衡降秀，昴毕储精。大雅君子之方，富中庸贤者之德。
 【《永乐大典》卷八千五百二十六「精」字韵，页四上引「陈舜俞集」。(影印本第九十四册)】 
　郑獬：《郧溪集》三十卷 【《四库全书总目》作「三十卷」，但文渊阁本《提要》又作「二十八卷」，疑「三十卷」误。】 
