<!-- { "loadSidebar": true } -->
　　己酉秋九月，予以事来燕都。行台参佐曹侯椿年，持其先人信武君事状，再拜涕泗，为予言：“往者过太原，尝以宗人益甫咫尺之书之故，得见颜色。时先人始就安厝，欲求阡表以昭示永久，而未敢也。侧闻从者在燕，将往拜之而邂逅于此，今愿窃有请焉！”案事状益甫所撰；益甫予同舍郎，其言可信不妄；且曹侯之意甚贤，故为论次之。君讳元，字长卿。曹氏世为隰州人，隰州之以赀雄乡里者，累十数代矣。曾大父秀，妣张氏；大父继纯，贤而有文，以善人获称，妣郭氏、朱氏、何氏，朱氏，宋朝散大夫某之女；父镇，资仁厚，有士风，妣靳氏、张氏，生子五人，君其第五子也。龆龀受学，年十二孤。初，父病革，独念君未有所立，殊以为忧。及父殁，君持丧如成人。未几母卒，勺水不入口者絫日，庐墓侧至终丧，乡党称焉。其后兄弟析居。君力学自奋，不数年博通经传，以至阴阳、医药、法理之学，无不精至。为人谨厚，举动不碌碌。喜宾客、好施予、周急继困、不责报谢，郡长吏而下，皆推重焉。兄桢既老，君事之惟谨，疾则躬侍汤药，存拊诸孤，更为赒赡。有闲之者，君不听，曰：“乡人不能自存者，且当救之，况兄之子乎？”贞祐之兵，隰州破，群不逞之徒乘乱剽掠。君具牛酒，集壮士，得千人。约曰：“吾州被兵，惟酬倅独存，今逃匿他境。吾欲与公等立州事，迎倅以归，可乎？”众曰：“诺”。乃安集境内，还倅于州。群党破散，遗民赖之以安。有欲推君为官长者，君义而却之。明年大饥，民无所于籴。君出所余以救饿者，全活不胜计，而初不一钱取也。兴定己卯秋八月二十四日，将适终阳，遘疾终于途，春秋四十四。夫人霍氏，同郡检法某之女，闺门肃睦，内助之力为多。君殁之两月，州乃陷，尽室被俘，惟椿年调官京师。夫人绐兵士言：“我主妇，蛰财所在，当尽指示，余人何所知？”以故家人得少宽。夫人私语之曰：“若等自为计！吾老矣，终不能苟活以重吾儿忧。”遂俱兵士至其家，正色言曰：“吾家父子皆食官禄，吾杀身以报可矣，财岂可得邪？”兵士怒缚之，夫人骂不绝口而死。生子三人：长即椿年、次松年、大年。一女，嫁郡人周惠，今为真定参谋。椿年大安中出粟佐军，仕为绥德令，阶五品，得赠君信武将军、某县男，夫人县太君。松年、大年俱以兄荫祗候承奉班。诸孙皆尚幼。孤子等实以己亥十一月十有九日，葬君某里某原之先茔，夫人祔焉。铭曰：

　　孝子之志慈且祥，仁者之勇直且刚。衣冠堂堂，百夫之防。无移官之阶，而有为政之方。施于闺门，义存义亡；凛凛皑皑，昆玉秋霜。墓石有铭，德潜而光；我卜曹宗，偕隰川其未央！

　　千户乔公神道碑铭

　　公讳惟忠，字孝先，涿州定兴人。大父恩、父顺，世为农家而以义侠见称。公资禀沉默，见于童幼；及长，骁勇善骑射，志胆坚决，辈流中少见其比。卫绍王大安初，北鄙用兵，良家子有以战功取阶级，夸示乡闾者。公慷慨奋发，不甘落其后，乃弃家事不问，侠游燕、赵闲。贞祐南渡，河朔板荡，豪杰竞起。公从今万户张公聚族属、乡曲，保西山之东流埚，别自为一军。及张君副经略苗公道润承制封拜，公亦受定远大将军、恒州刺史。居无几何，国兵由紫荆而南，张公以马跌被执，而公不知，其守东流者如故也。大帅以张公至埚下，谕公使降。公盛为御备，日战数十合，力尽乃降。张公先以公为爪牙，且嘉其忠愤不挠，力为保全，益以腹心倚之。宋将彭义斌既破东平，随据大名，声势甚张。南北军待为勍敌，无敢试之者。一日，义斌提锐卒数千北向，猝与公遇于真定之南。公以骑数百直前挫其锋，义斌慑焉。武仙劫杀主帅，并山郡县反为金，张公会诸道兵击之。公时摄帅府事，将骑五百、步卒三千，鼓行而西。闻敌将保郎山，行列方整，殆不可犯。公谓部曲言：“归师而遏之，兵家所禁；不若设伏山下，开其归路。彼得路则无斗志，吾邀击之，取兽于穴，得志必矣！”已而敌兵过，公出其不意，大败之，如公所料。时别将有陷阵中者，公以单骑出之。不旬日，诸叛者日继降附。进逼真定，仙惧南奔，转战逐北，遂攻彰德。彰德下，略地齐、鲁，驻军滕州之牙山。红衲军夜至，公独搏战，奋戈大呼，营中惊奋，皆殊死斗。衲军败走，填压山谷闲无虑数百人。益都之役，宋援兵数万将及城下，公逆战，走之，获军资甚众。城中军突出，将为掎角，公随以短兵遮击，敌退保不复出。大帅会诸将，特称公之勇，以袖异之。先是张公开幕府满城，公为元帅都监，以功迁左副元帅。及师还，兼行两安州帅府事，移军唐县镇，遏西山者絫年。辛卯冬，南渡河，战于阳翟之三峰山。明年围汴梁。汴梁围解，公北渡。天兴，军北渡，平章白撒攻围卫州，公力战却之。河南平，张公入觐，公复摄府事，从征淮右。岁甲午，朝廷第功，张公因陛奏：“臣之副乔惟忠，出入百战，功最多，乞加宠擢。”于是特恩以宝书、金符，授公行军千户。自是愈自奋励。其破枣阳、攻光黄，率以先登被赏。张公勇而有谋，能得士死力，每以方略授公使战；公亦禀而后行，故所至克捷。幕府统城三十，遭离丧乱，人物憔悴；而能生聚教育，使之去愁叹而就妥安，出于翼赞者为多。计公之功，盖不特攻城战野而已也。公生而孤，事太夫人某氏，孝敬纯至，问安视膳，躬侍汤药，士大夫以为知礼。壬寅秋，丁内艰，适在病中。比襄事，哀毁骨立，用是病增剧，竟以丙午年五月二十有七日，春秋五十有五，终于正寝。越某日，权厝顺天城东之某原。取大名毛氏、广威将军潞州录事之女，闺门肃睦，中表以为法。子男五人：长圭，袭公职，出屯河南；次曰琚，顺天路人匠总管，雄州、新城等处长官；次琇，皆毛出也；次璋、次琳。女五人：长适千户贾某，早卒；次女继焉，亦毛出也；次适聂氏，余在室。男孙三人，女孙一人，皆尚幼。公美须髯，举止详雅，有素宦之风。恬于喜怒，未尝见于色。每战胜，将佐共为欣快，而公初不以功伐自高。其攻黄州也，宋氏乘昏莫奄至，公率锐卒与战；主帅命举火视之，见青甲而黄马者战甚力，而不知为公也。明日悬赏求之，公竟不自言。其推让又如此。太夫人素慈仁，事佛老惟谨，教公毋妄杀、重惜物命。公亦视母意所在，以宽厚从事，所捕生口，多纵遣之。冠氏李君玉先在俘中，问知为士人，即馆之门下，令授诸子学。古人北面降虏者，今真见之。尝以时俗侈靡相尚，中岁以来，尤尚纯素，出入会计见之朱墨者，率无浮费之妄。然人以缓急来赴者，必重为赒给，负责则往往折券以贷之。识者谓公孝以安亲、忠以立节、义以捍难、仁以济物，视履考祥，必当敦庞耆艾，五福具备。今禄不酬庸、寿不符德者乃如此！天之报施，可易量邪？孤子某等以某年月日，祔公于东王里之先茔。以仆辱在葭莩之末，以神道碑为请，乃为件右之。其铭曰：

　　沉鸷其姿，角逐其时，郁无所施，豪杰以为资。成周既东，日薄崦嵫；志横溃之独障，势一木之弗支。义释严颜，殆天使之。大邦维藩，虎臣桓桓；爪牙方张，而傅之羽翰。蛇矛突前，奋力如湍；坚陈枯株，名城弹丸。有来创罢，革肤靡完；豺狼荆棘，挈之妥安。我恩我威，尔煦尔寒；疾疫刚瘅，孰我敢干。北方之强，碣石盘盘；战功曰多，公与不刊。勒铭丰碑，以永后观。重侯兮累将，戛戛乎厥初之难。

　　千户赵侯神道碑铭

