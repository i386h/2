<!-- { "loadSidebar": true } -->
大周故王君墓志之铭君讳行，字满仁，上党潞城人也。原夫盖天著象，刊繁星而烛庆；舆地甄形，奥区而延祉。灵文发掌，疏源于上叶；至德分四胎，导长波於下古。曾祖绪，齐任青州录事，金贞玉润；祖灿，隋任宋州参军；父满，唐任武乡郡功曹；并发彩丹山，腾姿沃水，祥通虚白，理昭中黄。君积善攸锺，重规肃袭，加以丘园笃志，泉石怡年，扃日月於为家，结云霞而作室。虽五都从辩，三川养声，昨日春荣，今朝秋落，年墟溢目，忧苦劳心，未徵三秀之英，遽轸两盈之奠，春秋五十有九，遂卒於私第。夫人牛氏，有德有貌，能嫔能母。兰姿通於九苑，雅训美於三宅。源桃正秀，方含迟景之辉；楼月初圆，忽掩崩云之气。春秋七十有六，遽随化往。今以圣历三岁次庚子正月壬子朔廿二日壬申，合葬於王李村西北壹里平原之礼也。嗣子等情惟顾复，思忉寒泉，敬卜所安，乃迁和柩。隧延悲断，空余悲痛之声；原野凄凉，唯睹丘陵之地。呜呼哀哉！乃为铭曰：
倏忽百年，劳生俄尔，隙驷遄正，壑舟潜徙。载掩泉扉，长违仁里，攀号无□，□悲何已！（录自《隋唐五代墓志汇编》山西卷第一册）
№圣历０１７
【盖】
大周故辛君夫人之名
【志文】
大周故洛州告城县骑都尉辛君夫人翟氏墓志铭并序君讳恭，字行□，陇西之甲族。曾祖□□，後魏因宦内迁，□居□□□□□隋骠骑。君长子敬忠、第三子慈明，并莅□策班。任□□□，既闻夫子之书，投笔从征，还奉班超之□。或一鼓而□敌，或再战而终躯。处王事於金河，卒花颜於玉塞。岂□命矣！夫何□哉！但以翼子之计末成，谋孙之念已就。夫人翟氏，□□先帝颛顼之苗裔，汉大丞相方进□之孙也。曾祖齐骠骑；祖相，德□问□□剑气腾逸。环材峻伟，掷笔长叹，三从□士之谋，警策遐□，俄擢登坛之□。□夫干得性筌蹄□游□位。□□道胜，奄从三乐之；□缺生涯，俄轸两楹之叹。
夫人母仪妇德，垂训邕□，持戒净行，菩提不退。并寻疾於永昌县训善里第。君圣历元年八月廿三日终，夫人至二年八月廿六日卒。君春秋六十有三，夫人六十。
以圣历三年二月二日□合迁窆於先君之域合宫县平洛乡□□里，礼也。嫡孙守平主丧□□，□松兮风委，白杨兮霜落。岁月亡兮不追，游□□兮何记？恐陵迁为谷，海变成田，爰述潜规，式题□□。□为铭曰：
贞□碎干，玉山摧质。□树悲风，□云惨□。荒凉丘胧，冥冥泉□。一旦穷埏，千龄永毕。其一。君谅宏慈，能仁忠国。□□□秀，卓尔岐嶷。其二。孙不葬祖，世传其实。今□□如，□□□□。
（录自《隋唐五代墓志汇编》洛阳卷第七册）
№圣历０１８
【盖】
失。
【志文】
大周故朝散大夫格府君志文并序君讳美，字行德，代郡雁门人也。昔太武龙飞京兆，英风震雷电之威；凤起晋阳之郊，气动阵云之色。曾祖益宗，诚心妇义，深有可嘉。其时元从绩功，特授朝请大夫，旌其忠节。故得洪陂万顷，耸干千寻，光耀九围，本枝百代。祖义，唐朝任建节尉；并得名邦率职，贰分竹以飞英，或礼闼含香，耀郎星而耸价。君即其元子也。惟君志性贞亮，宅义巢仁，体道怀纯，善弘内典，情四谛，心念二乘。春秋七十有五，圣历二年六月十九日，奄捐馆舍。夫人南阳张氏，即大汉丞相张良之裔孙，幼标淑问，如宾之敬不亏；妇德彰，克和琴瑟之韵。岂谓镜前花晚，鬓上星秋，享龄六十有三，载初年中，早从风烛。爰届三年庚子之岁，春二月辛巳朔廿九日已酉，奉迁神枢，合葬于州城西南五里之原，礼也。左山右水，玄女筮从，前隰后丘，青乌协兆。纪以滕公之志，述此铭云：
本枝流派，令渚昭阳，蝉联冠冕，弈叶重光。乃祖乃父，文武璋，兰移更馥，桂转弥芳。王姬下嫁，百两言归，常＊列照，采耀连辉。萋萋中谷，□□宫闱，芳颜难再，松长□□。
（录自《隋唐五代墓志汇编》山西卷第一册）
№圣历０１９
【盖】
大周故于府君墓志铭
【志文】
大周故隰州刺史建平公于公墓志铭并序公讳遂古，字前经，其先东□郯人也。自豳诗颂美，胙土廓其宏基；汉史标荣，高门肇其□庆。公侯必复，锺鼎攸传。曾义，邵州刺史、上大将军、潼州总管、上柱国、建平公，赠豫亳申息永会六州诸军事，豫州刺史，谥曰刚；祖宣道，周大将军、隋内史舍人，车骑将军，左卫率，□甘□瓜凉沙五州诸军事，凉州刺史，献公；并绩著裳，勋书彝鼎，职隆九命，荣冠三朝。父永宁，隋冀州司马，唐许王友，雍郇二府司马，使持节商州诸军事，商州刺史，建平公，作□□□，芳流兰光，剖符商洛，化浃芝岩。惟公孕彩骊泉，光分耀乘，承晖方浙，气蕴连虹。将阶渐陆之资，即振闻天之响。贞观十年起家太宗皇帝千牛。永徽初，天皇大帝升极，有敕令三司於旧千牛内简景行昭著明闲供奉者，留一两人。缅惟紫极天居，环星资其列侍；青规帝座，捧日光於近臣。名实两兼，推择斯允。永徽五年□满，优旨褒赏，持加四阶，除左武卫龙首府右果毅都尉，又转榆林府右果毅。
总戎昭之重，效此干城；秉铜虎之符，运兹韬略。龙朔元年，奉敕领兵於胜州防遏。麟德元年，九姓初宾，奉敕将兵於瀚海都护府镇押。乾封元年，奉敕领兵於九都道征平壤，□东爰至汉城。皆籍经略。公谋猷允著，才干克宣，陟岵衍以铭功，上九都而勒颂。剽姚校尉，羞刊瀚海之劳；渡辽将军，虚纪沧波之难。以功授上柱国、游击将军，转右金吾卫永平府左果毅都尉。调露初岁，驾幸神都，奉敕於京留守。永淳元年，□皇幸洛，又奉敕留京，兼知禁御。帝城百雉，圣宅千门，森沉指青琐之闱，缭＊经紫泉之苑。銮舆顺动，凤辇宣游。留镇之职，诚为重寄。再纡□旨，实表忠勤。垂拱元年，授建平县开国公，食邑三百产。垂拱三年，除左玉钤卫永平府折冲都尉。大君有命，开国承家，豹变之略既申，隼旗之效斯展。垂拱四年十二月□一日，迁使持节隰州诸军事隰州刺史。境接汾睢，地称蒲隰，建旗作牧，宽猛攸资。公杖□戎麾，久申诚绩，褰帷刺举，更尽廉能。
回介胄之雄威，播循良之美政。量高朱博，化埒黄□。万岁通天元年八月表请致仕，暂促朱幡，言寻丹饵，仙官进药，莫返交之魂；鹤杖徵□，遽从京兆之录。
春秋七十有五，圣历元年五月廿九日终於明堂县进昌里之私第。呜呼哀哉！惟公器局凝简，词韵淹和，固然诺於生平，敦言行於造次。良辰美景，必命琴樽，修竹茂林，不孤风月。兽驯於毂，未叶三台之祥；鸟巢於门，俄终万化之限。夫人宝氏，即洛州长史、行台左仆射ガ黄公轨之孙，左卫将军、凉州都督、驸马都尉奉节、房陵长公主之长女。以垂拱二年七月三日奄捐昭代。粤以圣历二年四月一日合葬於鼎州三原县万寿之乡原，旁先茔，礼也。子彦忠等悲深手泽，痛结楹书，敬撰德音，用镌贞矗铭曰：
宗周之□，武王之穆，剪桐疏社，分茅启族。驷马轩盖，高门代禄，绩著裳，勋芳简牍。其一。剖符凉境，望重前□，褰帷商洛，载阐家声。比洽千里，威加百城，熊车表贵，隼旄飞荣。其二。显允君侯，丕膺门庆，松竹均质，瑶琨比映。玉阶从仕，朱藩莅政，卧辙兴谣，捐驹人咏其三。调高桂冕，宠逸悬车，其敦止足，俱忘毁誉。安排处顺，志养神虚，未占罢兆，先开鹤书。其四。逝川难驻，藏舟易失，辰巳临年，人琴丧质。去去丹，迟迟白日，万化不追，九原长毕。其四。
（录自《隋唐五代墓志汇编》陕西卷第三册）

●久视
№久视００１
【盖】
无。
【志文】
砖。白字墨地。
大周西州高昌县上轻车都尉□府君墓志府君讳德达字□志，西州人也。源分渤、玉塞而迁居；卜宅王庭，处金方而迥秀。乃祖乃父，唯孝唯忠。奉公奉私，恒勤恒谨。有二男三女：长子行同，夙承余庆，少仕天曹，局务驱驰，曾无亏失。次子法朗，出家入道，志在清虚。女适右玉铃卫，前庭府旅帅，曹氏之门。并以节义居怀，今问今望。以久视元年九月十四日终於私第，春秋五十有八。即以其月廿二日，葬於高昌县西北旧茔，礼也。呜呼哀哉！（新疆博物馆藏志，录自侯灿《解放後新出土吐鲁番墓志录》）
№久视００２
【盖】
周故□□杨君墓志铭
【志文】
洎天地神功，轨例阴阳之位；人伦德艺，器过文武之仪。生则树以嘉声，殁则歌於碑颂。此而不朽，其维杨仁士乎？君讳道，字师仁，其氏弘农人也。其先扬起公之违胄，杨休之後。原夫奄观万族，光主珐於汉朝；濯干千寻，裔金柯於晋邑。曾祖宣，隋任相州安阳令，祖操，唐朝膺义，授朝散大夫；并仁风迅举，清教远谈。父师仁，太宗皇封岳，授左武卫替有方仁称美德。丘{艹园}倚路，沉靖自居。岂谓龙匣前空，凤楼朝璺，春秋五十有六，终於家第。夫人崔氏，出自博陵崔昂之後。承辉令族，挺粹芳兰，四德九功，深闲母仪之训。岂谓先玉树，早烬荆山，春秋五十有二，奄从物化。男弘秀，武功文德，爰暨古今，擢辞锦於潘江，跃言波於陆海。谓俄寝巨夜，奄长扃，春秋有六，终於家第。嗣子等咸悲催恸，情用悛伤，敬卜玄堂，所迁神柩，日迫遄速，逝此吉晨。粤以久视元年岁次庚子十月乙巳朔五日己酉，会葬於村东南六里平原，礼也。左临周祀，右顾尧神，北据清漳，南观广隰，中有茂林修竹，鹫岭仙宫。碧潭与鱼鸟相辉，山川共绮霞杂璀，呜呼哀哉！乃为铭曰：
车向长源，空扬素盖，山岳似削，川河如带。箫瑟松风，苍茫野外，勒铭泉户，传之万代。
（录自《隋唐五代墓志汇编》山西卷第一册）
№久视００３
【盖】
无。
【志文】
大周□□□都尉何府君墓志铭并序君（下泐）大夏月氏人也，□发□□方流（下泐）何（下泐）鹤阵三千，讵得□远（下泐）春五军□兵戈（下泐）宣威将军衔夫启□盟（下泐）戈□塞余侵行□□冠一时功□□□祖乙未，唐上柱国，□□齐业□□□疏爵溥畴，清班修洽。父盘池□□都尉。坐沾光位，雅誉早闻。由余比而载轸，日＊方而更耻。识傥来之不久，侣风月以留情，觉人事之无常，引琴樽而自赏。此君之知命也。子时纵变秋灰，舟迁夜壑，缠こ积稔，奄弃□龄。惊灵不留，思熙成谢。粤以久视元年九月七日终於鲁州如鲁县□□里私第，君春秋八十有五。以其月廿八日迁窆於□城东石窟原，礼也。其词曰：
