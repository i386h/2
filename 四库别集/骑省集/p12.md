<!-- { "loadSidebar": true } -->
　　臣闻南正司天授宗祝史巫之祀春官掌礼诏牺牲玉帛之仪皆所以别类人神统和上下三时不害力穑以之普存百物阜安荐信犹其多品用能举明徳而徼景福播和乐以致灵祗三五已还皆是物也若乃浑元宣气山岳成形云雨于是乎生财用于是乎取故有毳冕之服璋邸之符或以肆瘗垂文或以徙悬着法虞舜圣帝也而有徧于之祀周武明王也而有惟尔之祈至于祊田高邑之都藻茝桑封之秩稰稌有羡兰菊无亏大典奇篇论之备矣后王徂帝闻斯行诸金陵山者作镇扬都盘根福地峙天险之左次瞰台城之北隅阳岭前瞻包举青林之苑隂崖右转经营武之池絶巘嵚岑蔽亏日月深岩窈窕吐纳风云层台累榭临其岭涌泉清池湛其下白鹿麏防腾其薮鸳雏孔翠栖其林豫章梓杞之材橘柚樝梨之实赭垩丹青之美锡银金碧之饶固以事异假珍富兼诸夏登于轨物掌以虞衡矧复奇怪中潜絪緼上属真人未应瘗杂寳以祈年智士攸同指盘龙而建国亦何必嵩丘发峻始号降神岷岭腾精独称建福自时厥后代富灵游刺史还都即有栽松之地诸生肄业非无讲学之场岫幌云闗访征君于幽谷鹿巾霞帔集道侣于中林斯亦羣帝之密都先王之册府者也在昔霜钟细品犹淹耕父之居反景微光尚驻长留之驾况乎皇州列岳宅怪储灵不有吉神孰司隂隲蒋帝孕清明之气禀正直之资实九徳之所生与五龙而比翼自西江考绩谢聮事于夷北部申威辑庶功于黄绶于时祚终四百运偶三分人怀涂炭之愁家有剥肤之痛帝则勤劳徇物慷慨忧时既授张敞之俘即振李崇之鼓赤丸未尽执汉节以忘生青骨难诬防北山而受享飞虫显俗生民之舒惨焉依白马耀奇平昔之威容如在故使中都之印式报隂功长水之营旁旌同气庐宫改命非因介子之焚庙貌崇坛讵比愚公之徙自是光灵茂远代祀绵长或昭徳而降祥或害盈而致罚黄旗紫盖奉五马之祯符朱鬛碧蹄修高山之巨盗贤如谢傅犹繄草木之形亲若始安亦假弟兄之助故得王封锡羡帝服归尊追炎昊以齐称躅虞黄而接武事光典册惠浃幽遐任水木之逓迁顾高深而自改国家緑图受祉黄钺庇人分二牧于土中包九有于宇下虽十聨百里亟更守宰之权而四望五郊不易宗彛之数及威名暂失鼎中迁瀛海颷廻坤舆幅裂而盘礴之际常奉周正封域之间独为汉守衣冠旧族宛洛遗甿咸趋怀徳之乡共免永嘉之乱终使皇天眷祐百姓与能克昌再造之基奄有六朝之地烈祖功逾嗣夏体濬哲而致中兴皇上徳迈继文懋元良而恢下武格天光表慰率土之歌謡累洽重熈渐羣黎之肌骨所以珍符总至灵命毕陈极金箧以标年尽瑶编而纪瑞袭于六艺贯彼三坟矧复圣作无方神谋不测殷周损益文武弛张制在先机申于后甲百吏奉行而不暇兆民日用而不知帝典恢宏天文贞观摛华发藻抉瞆披聋丹浦非好战之师两阶有诞敷之舞坐知千里廓清五岭之氛后不逾时底定七闽之难国风王泽自北而南树立之权由来尚矣康无专享止崇藩屏之封穆吊不咸但着急难之咏未有极至公之举正太弟之尊大义鸿猷如今日之盛者也副君膺则哲之寄有圣人之资由上徳而贞万邦用英才而总百揆丽正继明之业仰奉宸谋持谦敬客之心俯怀庶品则有齐藩上寄纡盭绶而握兵符燕邸真王珥貂冠而掌宫籥周公则武王之弟夏启则吾君之子故能缉熙帝载寅亮天工晏平仲之论和北宫子之谓礼自家刑国草偃风行上下之际既交华裔之情如一黑齿竒肱之俗欵塞来王碧嵩素浐之濵除宫望幸后防典乐已播薫弦司马进称行陈秘检功既隆矣徳亦厚矣尚复往而未止谦以益尊政靡不修思无不及以为无文咸秩训诰之格言明祀是崇春秋之大义农祥晨正丰洁四驰密云不雨馨香并荐载纡睿鉴爰顾遗祠诏曰蒋帝受命上奠职兹土力宣往代泽被中区所谓有益于人以死勤事者也今号位已极名諡弗彰阙典未申朕甚不取其以胜敌克乱之业为民除害之功因姓开国追諡庄武仍令有司修寝庙备制度焉于是即旧谋新审形面势农工告隙营室方中或悬水以为规或饬材而攻木塼埴之工麕至圬塓之伎星罗径术常夷靡薙王孙之草荆榛旧辟宁诛宋玉之茅百堵齐兴自歳而毕缭垣十里重屋四周树文木于庭中交枝靃靡挺开明于阈外诡状髬髵纳陛逶迆碧叠元州之石横梁夭矫雪披后渚之梅豁朱户之曈昽阳光不夕閟深宫之霮防暮霭常霏堂上布筵楹间设奠管磬钟鼓罗于下笾豆簠簋肆于前再变之音克谐永贞之祝无愧神光倐忽裷服连蜷孔盖翠旌若有光而防觌蕙肴兰借若有云而不亡用是高揖灵永司纯嘏罔两魑魅岂烦夏鼎之图风雪霜无待桑林之祷则知民和而后降福事理而后不祈人祗之间如斯而已者也粤若先王命祀神道教人前哲令徳之流九魁六宗之类或以公族视秩或以户邑奉祠子晋之为帝賔真阶匪极傅説之骑龙尾景耀未融斯皆地势本高升闻易达讵有权轻五技壤狭一同而能比敬轩台分光尧日纵质文之迭改代奉典章及圣哲之丕承更加崇饬故金简玉字兴王之綂可防两骑五车受职之期斯在虽将歴选安得同年昔者昆阆穷游尚纪白云之什燕然薄伐亦陈甲之铭孰与防贶昭彰寿宫宏丽水通悬圃萃气色于阊门路接白杨焕丹青于坰野此而莫述后嗣何观微臣润色无功讨论奚取思问神于先圣姑欲事君苟获罪于穹曷容媚灶惟于旧史想见英风适当罢役之初爰奉属辞之诏西州作颂诚慙邑子见称南国刋铭或望至尊所改庶使千八百国防执玉于兹峰七十二家配泥金于此地其铭曰
　　茫茫造万物资始一经神怪一纬人理先圣则之以着纲纪仰观俯察上天下地髙卑既定品物咸宜宣气者山配地曰只三公是拟九徳攸司天作金陵蒋帝荒之岩岩金陵作镇上国隂林巨壑材生物植洞穴岩房逶迤诘屈隐士无言仙童不食洪惟庙貌奠此名区位重天孙权倾坤轴薜荔之服辛夷之车若自空桑来游下都翼翼京扬冯冯辇毂运属多垒聿祈深福峻殄竖夷勋亡景覆肸蠁功威蕤帝箓皇唐膺命和悦人神崇名则旧受职惟新祥图杂集祀典纷纶终全王土以俟真人再造延洪继文光大隂阳不测天地交泰没羽梯航雕题冠带成民致力祭神如在犹防阙典乃韵遗灵永懐简册钦若昭明克乱除害膺兹大名亦有制度备于祠庭式瞻昏定昏定既正爰揆农时农时弗亏虞衡肃给般尔交驰加之砻斵益以章施新庙既成神居既宁我有常祀蒸肴荐腥匪禜匪祈歆我惟馨三时不害大庖不盈昔在周象逮于汉室徒骋骐騄虚罗甲乙纯嘏弗臻斯猷愈失载返其风爰归圣日五衢植木四照栽花驰烟驿雾晦景韬霞方介十五何忧一车行观吉玉愿折疏麻谢傅长逝王公不作独我庄武先纡睿畧鲁坟无棘辽城有鹤刻此苕华永传嵩霍
　　武烈帝庙碑铭
　　臣闻昊穹凝命化不宰司契牧民之重授以圣功益谦辅徳之明显诸神道玉烛景风之瑞所以报忧勤天时地物之妖所以警安逸是以古之圣人覩灾而惧因败而成拨乱反治之勳偃武修文之业延洪光大皆有幽赞者焉故禹奠九州受苍水绣衣之命武师牧野接五车两骑之神或假灵于五将三门或取象于长庚北落奇怪愡怳歴代有之然则洁粢丰盛崇名纪号钦若天意丕显隂功元元本本政之大者也兹我后所以侧身修徳允济时屯武烈帝所以御灾捍患光膺帝服人神合应岂不伟哉惟帝才冠生民道髙振古登贤能于乡老论昭穆于本朝若夫忠孝文武之风信智言行之懿提纲按部之绩夷凶静乱之勤论道经邦之猷宫悬锡马之宠忠身徇国之节惊愚显俗之竒固巳炳焕丹青铿锵金石用能髙标名祀大庇烝民牺牲玉帛数有加于羣望备物典册礼遂缛于真王是知妙极无方数均不测告祯符于难遇擅宏济于独能虽通幽洞灵实圣哲之所务而问神语怪非典册之攸先故扬防而论葢史臣之职也主上以功成弗处无徳不报増封进号厥有旧章乃下诏册赠武烈帝偹名数礼也于是正南面之尊穷大壮之势耽耽新庙奕奕崇堂雉门两观之严左墄右平之制龙旂銮辂云防轩悬兼三代之盛仪抗五郊之殊礼与夫周人革命止陈牡之祈晋室主盟但用朱丝之祷报功之典不亦盛乎常州刺史何重贵初领前军独当强冦以忠贞为甲胄以恩信为金汤首挫贼锋力全郡垒褰帷之任因以畴庸坐树之风更成徳让皆足以光昭雅颂垂示来云后之君子知天命不可以智欺大福不可以力胜幸灾怙乱鬼而得诛背盟奸好人将谁与覆车斯在殷鉴匪遥类委土以为师树丰碑而纪事下臣奉诏谨勒铭云
　　功不宰帝徳无为化机冥运羣动交驰必有神道鉴而董之董之伊何惟帝之职恍惚有象隂阳不测如岳降祥配天辅徳保我蒸民莫匪尔极伟哉间杰多艺多才名驰八纮位重三槐祀典光启王封肇开人思邵树俗畏轩台洪惟我后积仁累庆运启再造功宣二圣金鉴在握璿玑以正隂阳既和人神交应时灾有数孰克违斯灵命自天畴能问之盗兵窃发贶防期风云鼓荡气励殱夷蒋侯助顺霍山启道卑听匪逺诚明则到上曰钦哉享兹昭告帝服加尊大名纪号多垒既平连营既宁奕奕新庙崇崇百城民罔疵疠年斯顺成庭有备物时殷颂声祸福何常惟人所择弃信毁义恃众与力上帝不蠲明神是殛勒石严祠敢告万国
　　重修筠州祈仙观记
　　筠州祈仙观者东晋黄真君上升之地因为道馆绵歴代祀互有増修国朝保大中元宗皇帝奉为呉让皇再加营构金石具刻此不备书夫言意假象故立朝修之所形器有壊故资缮完之工此观当荆楚之要津实邮传之便道过宾税驾游子解憧憧往来罕或虚月修葺之后二纪有余闬闳垣墉頽落且半道士罗自正总摄真侣启焕风以为道由人徳以勤维下饰不美人其谓何于是心谋躬行节用畜力授其徒之可任者防其士之好道者月省嵗计经之营之即旧谋新兴废补阙十有余嵗其绩大成凡建圣祖殿黄真君殿各一区峙瑶坛范洪钟造桥梁于通津植茂树而蔽野其修旧振壊者层楼重廊二十余间其取材也时其择匠也良程之以壮督之以固瓴甋瑌磩尚其宻藻绘丹雘尚其丽帑廪不费工庸不劳焕然新宫峙此灵境君子是以知其能也夫神仙之事史臣不论岂不以度越常均非拟议所及故邪仲尼书日食星陨皆略其防而着其显虑学者之致惑也又况于希夷恍惚之际乎然而载籍之间防防可得书云三后在天诗云万寿无疆斯皆轻举长生之明效也及周汉而降则事迹彰灼耳目不诬天人交感民信之矣于是通儒鸿笔始着于篇至如许君黄君通幽洞防穷神极妙逮尔姻族与夫家人乘景上隮超然絶俗故墟旧井真气裴回至其乡而思其人仰其道而践其迹斯观之盛岂徒然哉铉顷嵗扈从南巡有事于游帷之观二宫相距两舍而遥使指有程瞻望弗及逮今一纪无日忘之防罗君状其功绩图其形胜见托纪述欣然而书开寳七年九月二十四日记
　　筠州清江县重修三清观记
