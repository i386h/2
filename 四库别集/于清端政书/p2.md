<!-- { "loadSidebar": true } -->
　　功令然粤西与腹里不同猺獞不习书数吏役乏人一二经承兼理六房事繁人寡簿书堆案有司攒眉昼夜不停而案牍弥积如造由单造奏销造防计造徴解册籍繁多毫厘不敢苟简此系每年一定之成例又加以清丈田畆编审户口催造开垦无事不重且大以一二书役朝夕拮据心血呕尽一不合式查驳再造而限期已逾此事之无可如何者也或有粤东善书算者投充彼明知工食尽裁必求里甲私幇赫赫
　　功令谁敢自罹法网是佥役土著苦无其人召募流役苦无其资书算者寡事必迟延则依期完结之法不能自爲之解矣此早完
　　钦件之末议也至于土司古昔设立土官抚其种类诚以人地相宜性情相近以夷治夷縻之以爵禄而爲朝廷用故无反侧之忧今日夷汉错处残忍多乖皆因土官左右无正人教导无良法以至于此若谕以辅导择人循法奉公使彼内地和平输纳其贡税而无复苛求自可相安于无事此土司相安之末议也钱粮关税国课攸关然今日粤西之百姓当兵火二十年财力俱竭目击荒烟茅篱遍皆鸠形鹄面谷贱金贵幸而正赋蚤完已出朢外况盐引加派束手待毙万无疏销之术国法难逃而陋规火耗虽甚不肖者或未必能行之兹土此除陋规之末议也刑狱者民命所系寜失出毋失入而好生之徳自洽词讼者风俗所关禁止教唆严絶赦前先审察原告之词色勿爲滥准而刁顽之风可息此清刑狱止健讼之末议也杀戮之后人民逃散田地荒芜但使遵行三年起科之实政吏静民安流移可不招而自来烟火辏集蓁芜可渐次而开辟此开垦蓁芜之末议也贪酷者害民害政之本然蛮烟瘴雨地瘠民贫性命之念重富贵之心冷加以宪台之严肃有司虽不肖或亦朢风而畏罪之不暇殃民者莫若衙蠧芟之毋使滥充一嵗必更察之毋使幸生而置辟不贷此清仕途察衙役之末议也救荒者莫若积储常平一仓万古良法春发秋收与民便宜而缓急有济备荒之法莫逾于此他如土物之采买里甲之苛派新役之幇贴当此邉荒初苏之域未必如腹里之事事可议也
　　再陈粤西事宜
　　一塘兵之骚扰未尽除也奉文严饬送公文文设铺兵武设塘兵两不相渉遵行乆有定例无如有司与防弁或情面相狥或私弊牵制纵放塘兵居住民村日供柴水米食以故民不聊生惟在严察
　　一见年之答应未尽革也奉文严饬见年止许催办钱粮不许答应有司衙内供给上司差役饭食及过徃仕客下程酒席无如积习难破肆行无忌者夫亦不少且无耻辈借口某县有供应恐吓里民逐件欲行不思洗涤惟在严察
　　一知府之权太重也徃例州县有道府防为之伺察三分其权而情难私饰势难独龂公道不能尽冺今道防奉裁而有司之贤否藩臬耳目稍逺惟知府爲最近若府得其人则官方自清民生自遂地方自安或不得其人则是非慿其喜怒贤否任其髙下而有司畏知府更甚于畏院司在下曲意爲阿从在上极力爲徇庇从此效尤成风而民命邉境关系不浅惟在裁酌
　　一部颁法马之宜公用也粤西地瘠民贫钱粮不容拖欠正宜恤民财以完公事若徒知刻剥则民多一分之私费便缺
　　朝廷一分之正项以至严刑追比差役拷索使民号泣无诉必倍贷以缓目前迨至秋成虽丰田中之禾先归债主一遇嵗歉卖儿鬻女奔走流离是当亟加悯念严革收银用戥以除暗加明加之害凡收条编有司宜亲坐堂上将天平法马置之座右不得拘定某盘放银某盘下马听从百姓完纳有司即发印票不得假手书役一力掌定民不敢言如有用戥收银及书役兑平者许百姓赴告
　　一纳银纳米之宜速收粮票粮单之宜速发也近奉新例四月九月催征夫四月适当耕耘之九月又在收获之时农工正殷而催科逼廹民之赴纳也已非得已又从而掯延之夫复何朢且有司所司何事若百姓纳银米而不即上堂躬收是怠惰也若百姓羣集不能随到随收即时发放以至百姓隔宿守则有司之才不才亦大可见矣是在严察
　　一四月九月之新例宜通融也粤西与腹里不同夏禾最寡而秋稻爲多即秋稻亦有二种有七八月收者有九十月收者是四月正耘九月正收之也于此而催科太逼则公私不胜其扰矣或稍爲通融聼从民便自三月起至四月止有愿输纳者收之愿全完者奨之何必拘拘定以四月爲限也或孤单贫弱或水火灾防一时力不能办者许具呈寛限秋收上纳又何必于四月纳半九月纳半之拘拘也穷者不得与富者较有故者不得与无故者较量人情之缓急而权衡之期于完正赋而止即有艰难困苦者量免一二而在官俸食岂不可相爲开除奚若与防防赤子较辎量铢而算之无遗力也又恐不肖借名豁免而开侵欺工食之弊是必将豁免者大张榜示俾民役咸知各抄一张存照以杜弊端如此新例虽定而恩行于例之中是催科中之抚字也若夫未及四月而催徴全完是必急于火耗已经征完而未行起解是必隂爲那移种种弊端难逃洞察一见年之亟宜悯恤也粤西见年名色与腹里里长排年爲一例系十年轮任正务若不加抚恤任意刻求势必家破人亡于一年之中即加数十年培养之力不能复其元气夫既革其供应矣而遂其力以催辧钱粮是正务也然见年亦有田地若终日奔走挨门逐户而催之则自已之田禾荒不能顾虽未竭其财而亦已蹶其生矣当开徴之有司出示晓谕俾百姓随便上纳如输纳不前令见年催单头单头催花户可不劳而坐致也至于朔朢之防夘嵗时之谒见日用之伺当此邉荒极苦之地猺獞畏疑之众似可尽革而期于相安是在裁酌
　　一杂派之不可包于官由单之亟宜发于民也夫杂派之禁奉
　　防严饬不啻再四然亦有确不可少者毎嵗之中造由单纸张工墨有派在县造实征纸张工墨有派药材本色额银不足有派表笺包袱额银不足有派春秋二祭礼不敢俭起解编银水脚盘费有派两次奏销水脚费用有派是皆一定之例万不能除但当堂与民公议期于足用眼同交出其派单有司硃墨防定散于见年存照纵有不肖料不敢将多派硃单畱之百姓爲话柄也至于意外之事如徃年幇解云贵之饷费有派幇各道之进表有派幇浔州之水脚有派凡如此类咸由上派定原有定数应将原牌付与百姓从公议派完解庻有司无不可告语百姓之事百姓亦无疑畏有司之心上下相知而缓急可以相济若夫愚防猺獞欺其无知借口派项之多在官一力包管初则犹相照顾终则包外加派民苦不堪而逃亡相继是在亟爲劝谕禁止也正赋杂项界限不眀总由不发由单之过猺獞虽不识字彼亦知遇人而过问焉不发由单则原熟新垦混淆无所查明杂派得由而入之矣然
　　功令日严讳过愈巧印结甘结徒事纷烦若出其不意稽查一二乡民问其有由单否而官吏无所施其巧也即如收银大流水簿俱系奏销时打防停当无关实事止将纳银发票与由单合否而官吏又何所肆其贪也一有司之亷耻宜养百姓之泣诉宜详也夫官之于民犹父之于子父不慈则子不孝官不清则民不良况邉徼之民虽刁与腹里大异腹里有势宦挟制劣衿把持光棍肆恶捕风捉影若夫蠢尔猺獞则不然不谙官语不识文字惟听外江流棍唆哄告状诓骗使用及至提审茫无一应此粤西开辟初年之情形也数年以来百姓告官吏者不一非尽流棍之唆哄实有逼于不得已者夫民之告官吏岂尽是子虚岂尽是刁诈且有司之于民宜化刁爲良上下亲睦至于致民控诉全无体面亟宜引罪自悔听上处分辞职离任庻不致于官民搆讼以伤体统若反复争辩以祈免罪加民以刁寜不自愧纵使辩明无辜复何面目腼居民上乎倘民含寃不能剖诉复增一仇敌愈使民重足而立也如立意与民洗寃此风一倡始也诉之出于无奈犹知犯上之科究也稍拂其意而肆行无忌恐开刁诈之渐是在宪台黙挽风化以酿和平之福也如有告官吏等事防中而不必明行按事而渐除之以去地方之蠧以伸百姓之寃则官吏知警不至与民廷辩庶公法行而廉耻亦全百姓知状之未有准行也必俯首归家不敢居告官之名及官挂弹章百姓羣颂爲上之明而不自以爲得意是官之罪状取之羣议而无隠匿参核之权耑之于上而不显恃乎告讦如此则民情上逹而民风或可防乎淳良也且以省案牍之烦而上下防清静之休矣
　　一粤西之邉防宜加毖也迩来交南内争附于中国以爲声援然弱则帖息听命强则跳梁抗尊势所不免彼目覩兵马云集敢不惟命是从然二竖之势不相下兵马一退缓必相谋彼内岂无智者阳爲顺从隂爲修备事未可知况数年以来土司之官亦殚力矣改土爲流之民亦未服心矣且猺獞嗜杀爲性反覆无常即有司恩养如赤子而终不能必其革心也是可危也又在宪台未雨之绸缪焉
　　治罗自纪并贻友人荆雪涛
