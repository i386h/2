<!-- { "loadSidebar": true } -->
　　先妣孺人姓呉氏讳静贞家为庐江名门世以易经为家学主试外藩科选者累世官贵金紫前后几十人居同爨食外内几百人孝弟雍睦若汉万石君家家埓素封产田连络数州顷集四千余赈穷乏恤鳏寡给赡流亡义声为当时称最元贞间诏旌表之大父某蕲黄二州教授世父元举交州同知再迁礼部侍郎父元正早卒兄进学国初监察御史母张氏孺人生法从家耳目濡染皆洽轨范孝友仁恕若出天性也好经史探阅逹奥义雅善琴能赋诗尤精巧文绣幼而及筓庖厨之所未尝有其迹侍婢数十人未尝见慢嬉惰容岁大疫家死者过半乃徒姑苏止松陵故家名门交致行媒请为婚其姑之夫之父潘纯子素曰众莫如陈氏故相国之后风仪着声子秀拔而贤也遂归我先君我先君早孤立已宪度受于祖妣硕人硕人宋相江文忠公之孙执礼严密事为必求整时诵我祖考懋于学则道明安于欲则心晦之言孺人闻之三复致深意其事硕人无毫髪不悦其志硕人称之曰吾妇真名门女也有姑三人将归孺人相先君治其事巨细咸集不使动硕人心礼行送之及门曰教有名言毋忽是从先君少负重名四方贤俊求纳交者过之座无虚席日为酒张筵饮之孺人执其劳怡怡如也先君勇为义穷急困悴者归之倒囊不足则孺人出妆资副之岁不知其几也先君志行髙洁其期待已必欲伦于古之魁伟之人仕为经厯济南无一不义之物奉口体及卒惟有所阅之书二万余巻箧笥无所实也遗孤继才生十月三女长者岁九硕人年老孺人在少艾姻族嗟无为谋孺人曰吾命衰薄丧夫蹇迍集已然观古传史载列贞妇保孤嗣宗其道烈烈者正吾今日之志吾幸有姑庇依忍安孱弱而坠先绪也即谢膏沐絶容饰衣粗食粝宵昼纺绩不知有寒暑操铭荷镈与奴共力畦圃孺人曰吾姑素享华整食饮不茍易一旦失子变味其将不堪毎具食羞列柔嘉硕人甘之孺人意始惬也孺人形劳日甚或劝曰女大赘婿扶家孺人曰未就木畏礼勿犯家固不恤也继稍长孺人教读孝经教读小学论孟教读诗传日讲发其义教为诗教操缦治音年十二遣从故老硕德道逺以麦粉作饵俾撷之俟饥暮归课所业茕茕孤灯母子相依倐不知夜之过半也教三女立行长适范文正公宗孙昭次有归殁次适贡元刘政政与昭皆早逝二女秉志光振风节硕人年九十四而终初孺人丧我先君哭之有时若敬姜哭硕人哀恸踰节日遂成疾孺人端凝慧逹临事有明断始先君在济南孺人与俱国令初新民俗未变郡长迂懦大将出师临境需用百出先君昼夜应事孺人禆助筹划不失机宜先君处之裕如政令章着也孺人持已待人忠敬醇一毎祭祀必系养供俎实斋沐承事翼翼尽诚孝虽年老终岁未尝近外庭姻戚若不与交游者然吉凶赗遗而礼厚独先也继配簮缨故家金氏女孺人临教甚恩采摭经传为女范者数十条授之俾习为规抚教诸孙尤笃曰痛若翁不及见汝曹成也孺人之德宗姻法之乡党化之郡县以闻敕御史旌之永乐二十一年孺人享年八十有一十月十一日卒明年十月二十日塟呉县荐福山之茶坞孙男五人宗配陆氏寛配施氏宏配王氏宣配郭氏完少女一人归谢璜曾孙男传仪仁女二人其与婚者皆名族呜呼我先妣孺人之殁也继魄陨心丧不能自生痛念大德昭播当世无文示后以告子孙不孝之罪深酷也忍死以述闻见者勒诸坚珉而翰林侍读沈公题曰皇明节妇呉孺人之墓呜呼痛哉呜呼痛哉

　　王氏二良墓表　　梁潜

　　义乌王氏兄弟二人长叔盛次叔雍皆有美行而不得其寿以卒卒又皆在京师旣返塟其弟■〈禾茶〉以予尝与其父愽士君善也以其所自为状及铭走书京师求表其墓且曰二兄有老母髪种种然有子皆幼弱今其墓累累并塟一原上过者无不流涕为王氏悲哀此二人幸先生辱贶一言非直以着不朽庶几老母弱子望之以摅其哀也予悲二子有可哀者按其状叔盛讳某自少读书颕悟絶人旣长机敏好谋画慨然有逺志然与人交恭谨退下恂恂然人遇之非礼弗较也应门御侮公私百端酬接谨密鲜有败事故起家至多赀甲于乡闾卒年三十八叔雍讳某气和色夷通敏秀朗读书日数千百言经史百家无不究览择友而交遇胜已者必思与之齐乃已常一至成均就其从叔博士君学见者莫不爱敬卒年三十一二人之志虽少异而敬身接物皆同至于事母尽其孝处兄弟尽其爱又二人天性然也于乎二人同出于王氏同不得寿以卒卒之时又同盖永乐二年夏春间相先后十日耳夫古今才不多见况并出一门世所谓机云二惠者二子于此岂异乎哉昔人有所谓三良者予于二子亦谓之二良乎是可为王氏痛也王氏自五代时有节度使讳彦超者由会稽徙金华之义乌遂为义乌望族元石硖书院山长讳炎泽者其髙祖也曾祖良常山儒学教谕祖裕考纶皆隐德弗耀国朝官至翰林待制兼修元史总裁讳祎者则其从祖也夫上以承其先者二子之志为无忝矣则于寿夭又何足较哉书以碣之以征夫来者

　　彭氏义阡表　　王直

　　彭氏义阡者塟彭氏之死于义者也当元之季豪杰起椎埋剽窃之徒亦相扇为乱龙泉罗邦其一也彭氏居邑之雩溪世为仕族于时有文逺者英伟有才畧卓然为一乡之望岁辛卯贼势浸盛官军不能制乃散财发粟集义兵以保乡里贼颇畏之壬辰江西行省叅政泌布阿咱尔开分省于赣命张万户守龙泉许辟署从事张辟文逺为护民廵检叅其军领民兵守北门贼引众及城下张与文逺屡出战不胜因闭城坚守以待救癸巳春城中食尽且无援张夜率众弃城去文逺殿舟至螺滩贼追及合战众饥困不能支势且北文逺使从弟大逺驰骑请兵于吉以图兴复率敢死士大呼奋矟入贼中欲刺邦不得杀数人贼亦攒槊向之文逺创重遂被擒大逺走告吉安总管为移檄泰和同知杨某使以兵复龙泉兵至境大逺为前锋踰章村河渉南洲河会风雨大作河水暴涨兵大半不得渡贼以众蹴之遂擒文逺兄弟同日死于贼是年三月十一日也贼旣得志愤彭氏倡义图已其兄弟子侄有先在军中或窜伏田里者皆捕而杀之自文逺而下凡十九人又妇女二人我太祖髙皇帝旣受天命削除僭乱以兴太平彭氏族属之存者休养生息今七八十年日以繁盛盖诗书礼义之泽未艾也然其老长闲居族坐相与谈向时事未尝不慨叹文逺兄弟之英风义烈且深念夫死于其难者之无辜而皆不能归塟或无以嗣其后盖衋然伤之嶷文逺之再从曾孙项城令仲恭甫之贤子也闻诸长老而有慨于其心乃即雩溪大塘口之原开兆域营冡圹仿礼各为木主以宣德三年七月望日招其魂而塟焉又以项城命置近田九亩以供岁时祭祀曰死者有知庶几能安于此而无所恨矣呜呼丧乱以来奸宄纵恣善柔多陨于非命有能奋励以讨贼而舎生取义如文逺兄弟者诚少矣虽曰有之其宗族兄弟有能兴哀于旣久之后而为之归使祭奠有所如嶷者亦少矣然则彭氏其诚能笃于义哉是皆可表也嶷来京师因其姊婿督府经厯项斐求予言欲为之书使归而刻诸石凡塟者之名讳次第则备载于碑阴

　　刘子钦墓表　　钱习礼

　　景泰甲戌十月十有八日予友刘公子钦以疾卒于家明年乙亥正月八日其孤本祔公于金牛台先茔之次旣求郡守张侯瑄为铭以纳诸圹中复奉事状踵门谒予文以表于墓上状称刘氏先世本沛人唐末有讳崇者仕于袁州刺史乐其风土因家焉后自袁徙吉州之永丰灞上又自灞上徙吉水之常海故今为吉水人公讳敬字以行曽祖考学翁仕元为恒山知县祖考竒登至治癸亥进士考季道国朝以荐起为起居注迁淛江按察佥事廉介有声母曾氏昆弟三人皆传家学公独资禀超迈志于用世自少嗜学研覃经传頟頟不少休落笔为文动有思致侪辈推服郡守朱仲智闻其名举补郡学生月试季考以及上官合试羣士第其文名往往出人右大见奬异声称出等夷益刻苦自励永乐癸未以书经中江西乡试第一明年甲申礼部会试第二廷试登曾棨榜进士第时所取四百七十三人太宗文皇帝命近臣拔其尤异者二十八人公在选中赐名庶吉士俾入文渊阁日读中秘书以增益其学食于大官月给膏烛费燕闲之顷上亲临问时举僻书疑事以验其学激励而期待之者甚至朝野之人竦然谓上作新人材以大兴文治士君子旷世竒遇交口歆艳不置公与同升之士人人感奋夙夜淬励以图报称时母夫人在堂无恙迎至禄养于京乡人荣之母殁奉柩归襄大事执丧尽礼除服入翰林预修永乐大典上慎刑辟以重惜民命乃简授刑部福建清吏司主事折狱多所平反被其理者自以不寃亡何累坐谪戍广西南丹困阨中处之裕如无几微陨获之态人用髙之仁宗昭皇帝嗣位命廷臣凡经术之士谪居戎伍者举任教官棨时为翰林学士以公应诏起为临江新淦县学训导教有师法生徒多所造就厯考福建湖广应天乡试去取精当物论帖然无哗岁满力请致仕以归卜居于郡城之西命其燕休之堂曰密庵人因以为别号逺近学者闻之欵门而问业者麇至公之教人因其材质以训廸之始终无怠意人故乐受其教若工部尚书文襄周公忱翰林侍讲学士周叙太常少卿郑雍言国子助教罗伯初广西按察佥事刘长吾皆出其门其它名荐书职教事者不可遽数常时足迹未尝入公府惟事干政体及表贤厉俗即入言之守贰皆见听用晚而文思不衰四方有来求者应之不倦人遂所欲而去旷逹之懐老而不改其度故旧及门尊酒相欢意豁如也卒前一日出应宾客笑语如平时是夕漏下四鼔奄然而逝生以洪武戊申十月四日寿八十有八元配曾氏继配罗氏王氏张氏皆践妇职以顺承公志子男一人本也女二人以妻曾希益周启孙男三人女三人皆幼于乎予与公生同邑学同志少而往还相好壮而相继登朝老而先后谢事以归慨念江乡耆旧凋落殆尽思欲追往时会聚之乐邈不可得冀天于予二人者少假以年得从公于青原白鹭间啸傲林壑共佚其老岂意公先弃我而逝哀岂能忘于情哉天之降材于人必将使之见于用世以逹其志夫何公制于命材弗克施而志有未就佑善之天其不可必若此哀岂能忘于情哉且生而不大显于时殁而无传于后其何以为为善者之劝用列述公之材志学行俾刻诸冡上之石非惟慰公于地下永昭示于后之人焉

　　祝先生墓表　　周叙

