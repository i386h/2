<!-- { "loadSidebar": true } -->
　　太仓陈陈岁仍熟田舎嗷嗷食无粟朝来饭甑麦新炊一穗新烟出茅屋磨旋日月吐霏屑汤涌波涛跳碎玉耕蓑樵笠陇头归急雨森如泻银竹妻孥笑语同一饱且免饥雷鸣此腹安知列鼎五侯家日食万钱犹未足

　　和陆宗望韵赠夏师鲁

　　百斛葡萄剩有余一官不换只闲居窓含云气虞山近门掩秋声栗树疎鸿雁去来知几度鸡虫得失竟何如丈夫高盖非无日聊遣闲情赋子虚

　　寄袁仲长

　　古人心事古冠裳近代伊谁有比方杜甫苦吟头戴笠管宁危坐膝穿床秋风落叶多如雨老圃黄花独傲霜我亦卜邻依岁晚读书东壁借余光

　　谢徐伯枢兄弟胶山下墓田

　　东胶山有牛眠地西堠村连走马塘乞与一坏藏白骨待看残梦熟黄粱梅花杏树堪悬剑窦乳寒泉可荐觞从此便令童荷锸诸君贤似古桐乡

　　送费伯谦之吴郡侍亲

　　若翁清约似无官宜尔儒衣不厌寒灯火十年勲业在湖山千古畵图看氷池鱼跃共调膳雪屋鸡鸣起问安他日过庭烦寄语别来头白卧江干

　　昆山陈伯康筑亭山巅杨边梅过之题曰玉山高处且为赋诗命郭羲仲刘景仪及予和之

　　神仙中人铁笛老爱尔玉山双眼青玉山高处挂手板铁笛醉时围肉屏天生丹穴鳯为石东望黒洋鲲出溟人杰地灵风物美絶胜西蜀子云亭

　　铅上人席上作

　　有客有客龟巢翁须髯如雪气如虹权门要路脚不到宁与山僧野老长游从铅公喜不缚禅律百榼沽来作生日雪花似亦为人喜庭舞婆娑俄入室酒边笑杀东家儿槟榔不与刘穆之寻常有客谢无酒有时对酒还攅眉人生能得几初度且无长绳繋乌兎痴儿梦梦真可嗤不识盈虚元有数君不见黄头郎到头饿死钱堆傍何如眼前有酒且为乐毋令愁结九回肠

　　娄曲书堂【为殷君叙作】

　　汨彼娄水东连于海爰有幽贞居娄之汇蜑舟岸泊娄人纷拏幽贞有子劬书厥家晨鸡既鸣洒扫室堂羞我甘软阅我缥缃我经我史如耕如桑我服劬劳罔敢怠荒黍稌有田鱼亦有梁味道之腴游艺之场曰父与子欣欣乐康其乐维何匪人伊天憧憧徃来谁其语旃

　　遣愁

　　偶览青铜镜方惊白雪髭如何不饮酒犹自苦吟诗面作鞾纹皱腰间带孔移独存方寸铁刚似少年时
　　二
　　茅屋濒湖住芜菁借地栽一秋常苦雨十月屡闻雷岸草青青出墙花灼灼开扫除蝇蚋迹还有北风来

　　和危太朴参政韵送庆德谦治中

　　徐驱百骑稳如船雨露新承下九天当道故人多汲引大参佳句独流传数年华髪风尘里一点丹心日月边老骥只今方展足蜚声当不愧前贤

　　留别知隐愚长老苏昌龄先生

　　淞江太湖春水生湖边白鸥寻旧盟远公沽酒壮行色坡老题诗慰别情燕子日长书屋静落花风扬钓丝轻相过不负青山约一棹夷犹两日程

　　徐伯枢和韵送行予复答之

　　主人送客呼曲生胶山卜居仍有盟绨袍恋恋感君意去国迟迟知我情敎子正须熊胆苦看花应喜马蹄轻老夫把钓扶桑下目送鹏抟九万程

　　挽雍逸处士

　　孝友人无间诗书子更贤十年遭世乱三乐得天全处士星今陨虚堂月自圆客来悬榻在老泪为澘然

　　寄谢双杨沈仲庸并简同席诸友

　　一林修竹映沧洲百榼葡萄泛玉舟送客留髠成大醉怜君小阮与同游旧家燕子飞华屋满地龙孙着锦裘絶似兰亭修禊日坐中宾客总风流

　　朱明道等九人和前韵见贻各答一首并自述一首

　　新居风景似麟洲我亦频来系客舟山列畵屏朱果熟湖开青镜锦鳞游疎狂不厌高阳侣雕敝应怜季子裘有酒正须开笑口黄河今复见清流
　　右赠朱志道
　　二
　　先月轩前杜若洲抱琴童子钓鱼舟蜗牛有国方交战鸥鸟忘机且共游戏彩诸孙头峙玉濒湖二顷足莵裘吟余不接红尘事洗耳无劳枕碧流
　　右赠明道
　　三
　　杨柳飞花雪满洲水边亭子小如舟四时花月供谈笑千古湖山可钓游有客即呼鹦鹉盏无衣还赠鹔鹴裘试听月旦评乡里倜傥今为第一流
　　右赠原道
　　四
　　清江濯足坐中洲自喜身如不系舟槐国功名前日梦玉京辜负少年游每邀田父同鸡黍已学山人制鹿裘醉后剧谈今古事面如頳玉语如流
　　右赠赵善良
　　五
　　晚凉池馆藕花洲郎罢呼郎放彩舟老膝尚容文度坐佳宾多与阿戎游长腰米饭犹珍馔五色莱衣胜绮裘莫笑东家人谇语由来泾渭不同流
　　右赠华子强父子
　　六
　　爱君枫落吴江句有客相投放剡舟满眼鸡虫从得失忘形鹏鷃共遨游秋来江上鲈堪鲊歳晚山中貉可裘如此幽居良不恶比邻况复有诗流
　　右答盛彦英
　　七
　　炼得身形癯似鹤江潮杯渡捷于舟湖边旧宅适归隐吴下诸山今卧游学道已知砖作镜工诗更悟冶为裘曺刘沈谢何零落风月平分支遁流
　　右答惠上人
　　八
　　老夫衰懒惭无学年少才华羡李舟好觅灵槎天上去莫攀仙桂月中游踞床我欲来吹笛换酒君当为解裘最喜今年秋至早凉生六月火西流
　　右答崔彦麟
　　九
　　少年学士俱瀛洲老夫浮家惟叶舟每怜古调少人聴幸得新知如旧游四海风尘桃竹杖十年霜雪木绵裘尔来同饮太湖水（阙）
　　右自述

　　过吴江三高祠

　　三高祠前秋水波客来吊古悲且歌季鹰鲁望桑梓敬蠡也笾豆理则那生为越人身相越百计吞吴吴乃灭直忧乌喙将无情兎死狗烹肝脑裂飘然携家湖海游捧心人与同扁舟越人夸功铸金像于吴孰曰非仇雠行装重宝乆弥厚清高之风絶何有奉甞堪笑木肠儿忍覩荒台麋鹿走江风萧萧枫叶寒扣舷折我青琅玕灵胥怒挟海潮起殷若雷鸣过雪滩

　　寄偰知州兼简蔡教授

　　使君心似娄江水霜落秋高清复清田野但知耕获喜闾阎不识呌嚣声背山馆舎云连屋通海漕渠潮入城公退应寻蔡文学投壶置酒适闲情

　　病中梦徐伯枢戴时中见过既而伯枢惠诗次韵答之

　　病来呼酒当神楼又得牵丝作钓钩堪笑生为穷谷叟何妨死作醉乡侯四壁西风茅屋冷一帘疎雨桂花秋山童浄扫门前路数日频迎李郭舟

　　中秋日观朱明道自寿之诗次韵言怀并纪燕集

　　兵戈驱廹十年还此夕珠歌翠舞间出瓮葡萄杯灎灎盘铃傀儡锦斑斑达人不惜千金费浮世能逢几日闲月里嫦娥应笑我也将华髪对娇鬟

　　追和侯良斋秋怀

　　寸丝欲补衮龙衣岁月蹉跎素愿违身老江湖心未已梦游京洛觉还非萧萧木落青山瘦浩浩西风白鴈飞惭愧太湖清似镜照人双鬓短垂丝
　　二
　　出入都无骑从随杖藜于我颇相宜诗成每得江山助酒病还将曲糵医杜甫眼前茅屋在陶潜心事菊花知朝来两袖西风泪遥为乡人洒肉篱
　　三
　　世事无涯生有涯逍遥谁得似南华龟巢近傍三江水鸥侣平分半席沙稚子学书収柿叶老妻添絮采芦花客来且共藜床坐莫说金张许史家
　　四
　　垂萝曲磴絶攀縁挑酒笻枝不挂钱白石路傍如虎踞青松涧底作龙眠一杯且咏重阳日二顷何须负郭田风景不殊陵谷异丹心雪髪两堪怜

　　六柳庒为沈太守作

　　彭泽五株柳清风千载余顾予心乃心修名难与俱所以树六柳于焉结吾庐门前有流水树下堪钓鱼我柳已成阴岂不懐归欤人生一趋舎世事纷万殊善学柳下惠风雨慎守居继迹子陶子亦曰姑徐徐谁其知此心南山黙如愚

　　九月八日朱原道席上作

　　主人预晏重阳客我老重逢癸夘年醉把黄花簪席帽笑携红袖棹觥船洞庭山色轩窓外震泽波光几席边不用登临劳骑从恍如蓬岛醉羣仙

　　为吴中行题畵

　　老树骨立偃蹇秋山气势崔嵬闲却一江风月扁舟罢钓归来

　　次韵答珏仲瑛

　　客僧留客古禅宫汤若炉熏对菊丛佛法不随尘世变乡心犹与故人同一林红树含疎雨半壁青天截断虹早晚相寻东海上扁舟相趁落花风

　　题春江独钓图

　　江碧山青雨过时轻烟漠漠树离离白头吕望鹰扬去独钓沧洲是阿谁

　　过昆山王御史墓

　　宋御史王褒字彦先登宣和进士第绍兴初上疏论十弊切中时病后告老居昆山逸野堂所著有春秋集传等书行于世墓在州南乆废之余赖知州偰公复之友人殷孝章以其事索诗故有是作
　　先生逸野堂何在仰止昆山有所思麟史立言三传外廌冠遗直中兴时一坏难污孤忠骨十弊犹存蹇谔辞过客下车翁仲立共看重树墓前碑

　　简金君玉

　　峩峩洞庭山宛在水中央山风西北来微带橘柚香吾有山中居一别今十霜题橘宜有书鸿雁日南翔老怀多感嘅烟火生肺肠作诗报君知湖山迥相望

　　闻杜玉泉卧疾以诗代简

　　闻君卧读床头易世事更新恐未知一国山林包锦绣五湖烟水照旌旗天寒日暮人相忆冬至阳生岁又稀江柳鹅黄春草绿幽寻当不负前期

　　次韵沈启之宴饮

　　柏酒春三日梅花信有风赴君鸡黍约醉我鹿皮翁冻雪山头白晴云海上红天高不可问吾道未应穷

　　赠庆别驾

　　台州别驾不之官烟水孤村共岁寒偶有浊醪留晚酌旋挑生菜簇春盘三年邻里通家好四海兵戈行路难且喜门前金色柳东风堪作畵图看

　　送人妾为尼

　　燕子楼中别绮疏象王宫里学真如秋波独注莲花漏春笋频翻贝叶书十二云峰无复梦三千沙界本来虚散花天女长围绕观色观空乐有余

　　路义道见访示诗言懐予次一首

　　书畵船来城郭外客窓春作雨阴中一违谈笑经年乆又得壶觞此日同江水照人清似镜山头戴雪白如翁新诗属和题青竹几杖相随许阿戎

　　次郑起南县丞出郊

　　出郭问农事哦诗思不羣犁鉏江上雨桑麦陇头云驯雉行相逐雄鸠语更闻野翁相劳苦飞盖倚晴曛

　　上元夜赋雪

　　此夕何夕风作威急雪打我白板扉大如鹄鹤小鸥鹭乗风作阵横空飞老夫起坐惊且喜窓隙壁罅皆珠玑邻家儿女时未寝看与灯月争光辉夜深人静灯烛灭宻掩姮娥烂银阙恍如太极未分时混沌之天无日月须臾忽聴檐竹折惊动老夫方寸铁直忧压倒湖上山连我龟巢化鱼鳖老龟缩颈牛衣中夜长如岁心忡忡邻鸡三号催晓发烛龙飞出扶桑东口衔火珠光焰红万国一照春融融客懐愁与雪俱释青山依旧撑虚空

　　吴门访路义道和古诗

　　客来上元夜筠轩照晴雪对雪饮流霞敲氷煑团月诵君诗数篇忘我衣百结一笑看梅花余事不复说
　　二
　　新年到城市忧思喜一雪复覩汉官仪仍书王正月苏州古名郡刺史得元结老我愚溪愚无劳捕蛇说

　　赠杨君济县丞

　　我思昆山鉏白云高轩访我麋鹿羣我今长洲钓明月君适过此寂寞濵感君相知式相好与君谈笑开懐抱坐分半席白鸥沙满目青山浄如扫社公雨晴风作恶村北村南杏花落劝农来徃杏花村鸡犬不惊田舎乐君归哦松坐松阴我舟更入菰蒲深钓钩无饵勿语人但说烟波无处寻

　　寄萧舜卿兼简虎邱宁居中长老时萧年八十三矣

　　爱尔林居虎邱寺剑池盘石好林泉一门父子头如雪十载兵戈命在天故国青山还歴歴春风芳草自芊芊生公会有招贤意我亦来从种自莲

