<!-- { "loadSidebar": true } -->
汉兵盛，莽忧甚，不知所出。崔发言：“《周礼》及《春秋》：国有大灾，则哭以厌之。故《易》称‘先号咷而后笑’。宜哭天求救。”莽乃率群臣至南郊，陈其符命本末，因搏心大哭，气尽，伏而叩头。又作告天策千余言。诸生小民令旦夕哭，为设餐粥，凡能诵策文者，除以为郎，至五千余人。汉兵入都门，宫中火，莽避火宣室前殿，火辄随之，宫人号呼。时莽绀袀服带玺韨，持虞帝匕首，天文郎按栻于前，时日加某，莽旋席随斗柄而坐，曰：“天生德于予，汉兵其如予何！”
《孝经》可退贼、息讼、却病
张角作乱，向栩上便宜：“不须兴兵，但遣将于河上，北向读《孝经》，贼自消灭。”
赵韩王以半部《论语》定天下，《孝经》何不可破贼？
国初有孝子王渐，作《孝经义》五十卷，事亦该备。而渐性鄙朴，凡乡里有斗讼，渐即诣门高声诵《义》一卷。后有病者，亦请渐诵书。
修身为本
藩司吴梦蜚家有怪，时出以窃饮食，间窃衣饰金银。吴厌苦之，偶诉监司徐公。徐曰：“邪不胜正。”朱书“修身为本“四大字，令帖堂中。鬼见，拍手揶揄，且出秽语。徐大怍。
迂腐有种
唐昭宗时，郑棨为相。太原兵至渭北，天子竭于攘却之术。棨奏对，请于文宣王谥号中加一“哲”字。后棨孙珏相梁末帝。唐庄宗兵入汴，帝惶恐不知所为。珏献一策：“愿得陛下传国宝，驰入唐军，以缓其行，而待救兵之至。”帝曰：“宝不足惜，顾卿之行能了事否？”珏俯首徐思曰：“但恐不易耳！”
是祖是孙。
开元间，上东封泰山。历城令杜丰办供应，以为从幸人多，设有不虞，仓卒不备，乃造凶器三十具，置诸行宫，光彩赫然。有刺史骇谓：“主上封岳祈福，谁造此不祥？”将索治丰。丰逃卧妻床下，诈死得免。时丰子杜钟为兖州参军，掌厩马刍豆，曰：“御马至多，临日煮之不给，不若先办。”乃煮粟豆二千余石，热纳窖中，及至，皆臭败矣。
是父是子。
治平之学
元胡石塘应聘入京，世祖召见，不觉戴笠倾侧。及问所学，对曰：“治国平天下之学。”上笑曰：“自家一笠尚不端正，又能平天下耶？”竟不用。
陈蕃不扫一室，为欲扫清天下。石塘不正笠，意者志不在一笠也。惜哉不以此对！袁凫公曰：“尔时方温《大学》，想不到此。”
王安石笑（老版做舒太守笑）
舒王（老版做玉）性耽经史，对客语，未尝有笑容。知常州日，值宾僚大会，倡优在庭，公忽大笑。僚佐呼优，犒之曰：“汝能使太守开颜，真可赏也！”一人窃疑公笑不由此，乘间问公。公曰：“畴日席上，偶思《咸》、《恒（老版作常）》二卦，豁悟微旨。自喜有得，故不觉发笑耳！”
对宾客宜思《同人》卦，对酒食宜思《需》卦。可惜一笑，殊不切景。
许子伯哭
许子伯与友人言次，因及汉无统嗣，幸臣专朝，世俗衰薄，贤者放退，慨然据地悲哭。时称“许伯哭世。”
卓老曰：“人以为淡，我以为趣。”子犹曰：“杞人恐天坠，漆室愁鲁亡。若遇许子伯，泪眼成湘江。”
孝泌
江泌，字士深，有孝行，族有与泌同名者，世谓为“孝泌”以别之。然菜不食心，谓其有生意。衣敝多虱，以绵置壁前；恐虱饥死，复置衣中。
五谷都有生意，何以独食？为一虱大费周折，又可笑！
郭逵将略
郭逵伐交州，行师无纪律，其所措置，殆可笑也。进兵有日矣，乃付诸将文字各一大轴，谓之将军下令，字画甚细，节目甚繁。又戒诸将不得漏泄。诸将近灯火窃观之。徐禧尝见之，云：“如一部《尚书》多，禧三日夜读之，方竟。则诸将仓卒之际，何暇一一也？内一事云：‘一、交人好乘象，象畏猪声，仰诸军多养猪，如象至，则以锥刺猪，猪既作声，象自退走。’”
反支日忌日
王莽败，张竦客池阳。知有贼，当去，会反支日，不去，因为贼所杀。
反支果是凶日，在家且得祸，何况出行！
泾州书记薛昌绪，天性迂僻。梁师入境，泾帅宵遁，临行攀鞍，忽记曰：“传语书记，速请上马！”连促之，薛自匿草庵下，出声曰：“传语太师：但请先行，今日辰是某不乐！”泾帅怒，使人提上鞍鞒，捶其马而逐之，尚以物蒙其面，云：“忌日礼不见客。”
好个薛迂僻，忌日草庵匿。不见客，宁见贼！
检谱角牴
江陵顾云，偶于市上收得孔明兵书，遂负可将十万，吞并四海。每至论兵，必攘袂叱咤，若真对大敌，时谓之“检谱角牴”。
《杂俎》载赌钱咒云：“伊谛弥谛，弥揭罗谛。”念满万遍，呼骰色随意而转。有赵生者信之。诵至千，喜曰：“亦足小胜！“遂与人决赌，连呼不验，丧资而返。顾云何以异此。
奇技自献
新莽时，博募奇技可以攻匈奴者，将待以不次之位。言便宜者以万数。或言能渡水不用舟楫，连马接骑，济百万师。或言不持斗粮，服药物，三军不饥。或言能飞，一日千里，可窥匈奴。莽试之。取大鸟翮为两翼，头与身皆着毛，通引环纽，飞数百步，堕。莽犹欲获其名，皆拜理军。
李晟、张一中谈兵
成化二年，都察院经历李晟言边务兵机各五事。以荐用旧臣，非所宜言，降调为通判。弘治元年，复上疏，言“臣学兵法四十年，得其奇要”。上《战法》一篇、《急务》二篇，高自称许。上命工部试造战车弓弩，俱不可用，坐虚废钱粮，降四级，为云南曲靖卫知事。十年，复上疏言边事，稍迁都察院照磨。十五年，迁郧阳府抚民同知，不肯行。明年，复上疏，愿边方自效，得旨候有西北边兵备员缺推补。正德四年，冒候缺兵备佥事上书，献《安攘六论》。下兵部，参其大言无实，垂老不悟，姑免罪，放回闲住。八年，再冒衔上兵书五种，仍放回。史称其所制全身铁甲，工部铸而俾试之，行数步辄仆焉。
王弇州云：晟既姓李，而名同西平，其小时雅自负矣。据其弘治元年疏，学兵法已四十年，当亦不下五十。至正德八年，且八十余，而气不少沮，亦人妖哉！
张进士一中，初名宽，湖广襄阳人。流贼犯襄阳，宽以翰林检讨自乞赞军务，建策驱流人还乡，累死者以千万计。寻升按察佥事，坐贪淫革职。至是北虏犯塞，潜来京师，上疏请易旗号盔甲皆为黄色，牌面皆作虎形，曰：“黄为中央之土，以克北方之水。虎惊胡马之目，见必俱退，然后以神枪药箭射之。”且自谓秘机，不敢详于副封，奏疏乞留中不出。下兵部，参其庸妄干进，罢之。
献策官街
高邮学正夏有文，弘治末献书阙下，曰“万世保丰永亨管见”。上嘉之，更“管见”二字曰“策”。夏遂书官衔云“献万世保丰永亨管见天子改为策字高邮州学正夏有文”。
刘、王辱骂
刘宽尝坐客，遣苍头市酒。去久，大醉而还。客不堪之，骂曰：“畜产！”宽须臾遣人视奴无恙否，顾左右曰：“此人被骂畜产，辱莫甚焉，吾惧其自杀耳。”
王昕在东莱，获杀其同行侣者，诘之，未服。昕从容谓曰：“彼物故不归，卿无恙而返，何以自明？”邢邵见文襄，北齐高澄。说此以为笑乐。昕听闻之，诣邵曰：“卿不识造化！”还谓人曰：“子才应死，我骂之极深。”

罚人食肉
李载仁，唐之后也。避乱江陵，高季兴署观察推官。性迂缓，不食猪肉。一日将赴召，方上马，部曲相殴。载仁怒，命急于厨中取饼及猪肉，令相殴者对餐之。复戒曰；“如敢再犯，必于猪肉中加之以酥！”
河南令
宋子京留守西都，有同年为河南令，好述利便。以农家艺麦费耕耨，改用长锥刺地下种，自旦至暮，不能一亩。又值蝗灾，科民畜鸡，云：“不唯去蝗之害，兼得畜鸡之利。”克（老版作剋）期令民悉呈所畜。群鸡既集，纷然格斗，势不能止，逐之飞走，尘埃障天。百姓喧阗不已，相传为笑。
据《孟子》，则畜鸡极是王政，但恨不得鸡坊小儿作都司晨耳。
归、王吏治
归太仆有光谪官吴兴。每治事，胥吏辈环挤案旁，几不容坐。归以硃笔饱蘸，捉向诸人，曰：“诸君若不速退，我便洒将来也！”合堂大笑。
吾苏王中吴先生，厚德而拙于吏治。由乡科为县令，每视事有疑，辄密缄条纸，质之记室。一日拆封，见吏匿银，怪之，亟为传问，得教云：“此弊也，宜重惩。”王为点头。久之拆完，王问吏何以匿银，吏坚讳。搜之不得，怒责十板。既退，余怒未息，述诸记室。记室曰：“何不监追赃物，而轻释乃尔！”王摇首曰：“使不得！责至七八板时，彼羞极，面俱发赤矣！”
掾史养名
汉朱博迁琅琊太守。齐部舒缓养名，博新视事，右曹掾史皆移病卧。博问其故，对言：“惶恐！故事二千石新到，辄遣吏存问致意，乃敢起就职。”博奋髯抵几曰：“齐儿欲以此为俗耶！”皆斥罢之，白巾走出府门。郡中大惊。
不禁盗坟
一朝士赋性甚迂，知河中府龙门县。有薛少卿者，寄籍于县，坟茔松槚忽经盗砍，因诣县投牒陈诉。朝士判曰；“周文王之苑囿，尚得刍荛，薛少卿之坟茔，乃禁樵采？”
昌州佳郡
李丹授昌州倅，以去家远，乃改鄂州。彭渊材闻之，吐饭大步往谒李，曰：“谁为大夫谋？昌，佳郡也？”李惊曰：“何以知其佳？”渊材曰：“海棠无香，昌州海棠独香，非佳郡乎？”
渊材尝言：“平生就死无恨，唯有五事不甘耳！”人问其故。渊材曰：“第一恨鲥鱼多骨，第二恨金橘太酸，第三恨菁菜性冷，第四恨海棠无香，第五恨曾子固不能诗。”闻者大笑。
忌讳
宋文帝。好忌讳，文书上有凶败丧亡等字，悉避之。改【马呙】字为马边瓜，以【马呙】字似祸故也。移床修壁，使文士撰祝，设太牢，祭土神。江谧言及“白门”，上变色曰：“白汝家门！”后梁萧詧恶人发白。汉汝南陈伯敬终身不言“死”。
民间俗讳，各处有之，而吴中为甚。如舟行讳住讳翻，以筯为“快儿”，幡布为“抹布”。讳离散，以梨为“圆果”，伞为“竖笠”。讳狼籍，以郎槌为“兴哥”。讳恼躁，以谢灶为“谢欢喜”。此皆俚俗可笑处。今士大夫亦有犯俗称“快儿”者。
谢在杭云：余所见缙绅中有恶鸦鸣者，日课吏卒左右，彀弓挟弹，如防敌然。值大雪，即不出，恶其白也。官文书一切“史”字、“丁”字、“孝”字、“老”字，皆禁不得用。
湖友华济之常言：其郡守某忌讳特甚。初下车，丁长孺来谒贺。怒其姓，拒之再三。涓人解其意，改丁为千，乃欣然出见。一日御史台有大狱当谳，牍中有病故字，吏以指掩之，守见文义不续，以笔击去吏指。忽睹此字，勃然色变，急取文书于案桌足下旋转数次，口诵“乾元亨利贞”。合堂匿笑。
