<!-- { "loadSidebar": true } -->
　　竞渡相传为汨罗不能止遏意无他自经放逐来憔悴能校灵均死几多
　　江边草
　　闻君泽畔伤春草忆在天门街里时漠漠凄凄愁【一作秋】满眼就中惆怅是江蓠
　　嘉庆李
　　东都緑李万州栽君手封题我手开把得欲尝先怅望与渠同别故乡来
　　白槿花
　　秋蕣晩英无艳色何因栽种在人家使君只别罗敷面争解囘头爱白花
　　和行简望郡南山
　　反照前山云树明从君苦道似华清试听肠断巴猿叫早晩骊山有此声
　　望郡南山　　　　　　　　白行简
　　临江一嶂白云间红緑层层锦绣斑不作巴南天外意何如昭应望骊山【按此诗本行简作今本误作望郡南山寄行简】
　　种茘枝
　　红颗珍【一作真】珠诚可爱白须太守亦何痴十年结子知谁在自向庭中种茘枝
　　阴雨
　　岚雾今朝重江山此地深滩声秋更急峡气晓多阴望阙云遮眼思乡雨【一作泪】滴心将何慰幽独赖此北窻琴
　　送客归京
　　水陆四千里何时归到秦舟辞三峡雨马入九衢尘有酒留行客无书寄贵人惟闻逺传语好在曲江春
　　送萧处士游黔南
　　能文好饮老萧郎身似浮云鬓似霜生计抛来诗是业家园忘却酒为乡江从巴峡初成字猿过巫阳始断肠不醉黔中争去得磨围山月正苍苍
　　东楼醉
　　天涯深峡无人地嵗暮穷阴欲夜天不向东楼时一醉如何拟过二三年
　　寄微之【时微之为虢州司马】
　　髙天黙黙物茫茫各有来由致损伤鹦为能言长翦翅縁难死久搘牀莫嫌冷落抛闲地犹胜炎蒸卧瘴乡外物竟关身底事谩排门防系腰章
　　东楼招客夜饮
　　莫辞数数醉东楼除醉无因破得愁惟有緑尊红烛下蹔时不似在忠州
　　醉后戏题
　　自知清冷似冬凌每被人呼作律僧今夜酒醺罗绮暖被君融尽玉壶氷
　　冬至夜
　　老去襟怀常濩落病来须发转苍浪心灰不及炉中火鬓雪多于砌下霜三峡南賔城最远一年冬至夜偏长今宵始觉房栊冷坐索寒衣防孟光
　　竹枝词四首
　　瞿塘峡口水烟低白帝城头月向西唱到竹枝声咽处寒猿闇鸟一时啼
　　竹枝苦怨怨何人夜静山空歇又闻蛮儿巴女齐声唱愁杀江南【一作楼】病使君
　　巴东船舫上巴西波面风生雨脚齐水蓼冷花红簇簇江蓠湿叶碧凄凄
　　江畔谁人唱竹枝前声断咽后声迟怪来调古縁词苦多是通州司马诗
　　酬严中丞晩眺黔江见寄
　　江水三廻曲愁人两地情磨围山下色明月峡中声晩后连天碧秋来彻底清临流有新恨照见白须生
　　寄题杨万州四望楼
　　江上新楼名四望东西南北水茫茫无由得与君携手同凭阑干一望乡
　　答杨使君登楼见忆
　　忠万楼中南北望南州烟水北州云两州何事偏相忆各是笼禽作使君
　　除夜
　　嵗暮纷多思天涯渺未归老添新甲子病减旧容辉乡国仍留念功名已息机明朝四十九应转悟前非
　　闻雷
　　瘴地风霜早温天气候催穷冬不见雪正月巳闻雷震蛰虫蛇出惊枯草木开空余客方寸依旧似寒灰
　　春至
　　若为南国春还至争向东流日又长白片落梅浮涧水黄梢新栁出城墙闲拈蕉叶题诗咏闷取藤枝引酒尝乐事渐无身渐老从今始拟负风光
　　感春
　　巫峡中心郡巴城四面春草青临水地头白见花人忧喜皆心火荣枯是眼尘除非一杯酒何物更关身
　　春江
　　炎凉昏晓苦推迁不觉忠州已二年闭阁只听朝暮鼓上楼空望往来船莺声诱引来花下草色勾留坐水边惟有春江看未厌萦砂绕石緑潺湲
　　题东楼前李使君所种樱桃花
　　身入青云无见日手栽红树又逢春惟留花向楼前看故故抛愁与后人
　　巴水
　　城下巴江水春来似麴尘软沙如渭曲斜岸忆天津影蘸新黄栁香浮小白苹临流搔首坐惆怅为何人
　　野行
　　草润衫襟重沙干屐齿轻仰头听鸟立信脚望花行暇日无公事衰年有道情浮生短于梦梦里莫营营
　　送髙侍御使廻因寄杨八
　　明月峡边逢刺史黄茅岸上是忠州到城莫说忠州恶无益虚教杨八愁
　　奉酬李相公见示絶句【时初闻国哀】
　　碧油幢下捧新诗荣贱虽殊共一悲涕泪满襟君莫怪甘泉侍从最多时
　　【立名按宪宗元和十五年正月服栁泌金丹多躁怒左右宦官往往获罪有死者人人自危至是暴崩于中和殿时皆言内侍陈志弑逆也公是年冬自忠州召还拜司门员外郎】
　　戏赠萧处士清禅师
　　三杯嵬峨忘机客百衲头陀任运僧又有放慵巴郡守不营一事共腾腾
　　钱虢州以三堂絶句见寄因以本韵和之
　　同事空王嵗月深相思逺寄定中吟遥知清净中和化只用金刚三昧心【予早嵗与钱君同习读金刚三昧经故云】
　　【立名按昌黎和刘虢州山堂新题二十一咏序云州刺史宅连水池竹林往往为亭台岛渚目其处为三堂刘兄自给事出刺此州在任逾嵗职修人治州中称无事颇复增饰从子弟而游其间又作二十一诗以咏其事流行京师文士争和之○刘伯篘字素芝洺州广平人元和八年出刺虢州制词即公所撰山堂诗题有新亭流水竹洞月台渚亭竹溪北湖花岛栁溪西山竹径荷池稻畦栁巷花源北楼镜潭孤屿方桥梯桥月池凡二十一首】
　　三月三日
　　暮春风景初三日流世光阴半百年欲作闲游无好伴半江惆怅却廻船
　　寒食夜
　　四十九年身老日一百五夜月明天抱膝思量何事在痴男騃【一作痴】女唤秋千
　　代州民问
　　龙昌寺底开山路巴子台前种栁林官职家乡都忘却谁人防得使君心
　　答州民
　　宦情斗擞随尘去乡思销磨逐日无惟拟腾腾作闲事遮渠不道使君愚
　　茘枝楼对酒
　　茘枝新熟鸡冠色烧酒初开琥珀香欲摘一枝倾一盏西楼无客共谁尝
　　【立名按方舆胜览茘枝楼在南宾郡西南隅白公置】
　　房家夜宴喜雪戱赠主人
　　风头向夜利如刀赖此温炉輭锦袍桑落气熏珠翠暖柘枝声引管弦髙酒钩送盏推莲子烛泪粘盘垒蒲萄不醉遣侬争散得门前雪片似鹅毛
　　【立名按陆放翁云忠州在陜路与万州最号穷陋不复有为郡之乐那得如乐天诗所咏光景当是不堪司马闲冷骤易刺史故易见其乐尔】
　　醉后赠人
　　香毬趂拍囘环匼花琖抛廵取次飞自入春来未同醉那能夜去独先归
　　初除尚书郎脱刺史绯
　　亲宾相贺问何如服色恩光尽反初头白喜抛黄草峡眼明惊拆紫泥书便留朱绂还铃阁却着青袍侍玉除无奈娇痴三嵗女绕腰啼哭觅金鱼
　　留题开元寺上方
　　东寺台阁好上方风景清数来犹未厌长别岂无情恋水多临坐辞花賸绕行最怜新岸栁手种未全成
　　别种东坡花树两絶
　　三年留滞在江城草树禽鱼尽有情何处殷勤重囘首东坡桃李种新成
　　花林好住莫顦顇春至但知依旧春楼上明年新太守不妨还是爱花人
　　别桥上竹
　　穿桥迸竹不依行恐碍行人被损伤我去自慙遗爱少不教君得似甘棠
　　发白狗峡次黄牛峡登髙寺却望忠州
　　白狗次黄牛滩如竹节稠路穿天地险人续古今愁忽见千花墖因停一叶舟畏途常廹促静境蹔淹留巴曲春全尽巫阳雨半收北归虽引领南望亦囘头昔去悲殊俗今来念旧游别僧山北寺抛竹水西楼郡树花如雪军厨酒似油时时大开口自笑忆忠州
　　棣华驿见杨八题梦兄弟诗
　　遥闻旅宿梦兄弟应为邮亭名棣华名作棣华来早晩自题诗后属杨家
　　商山路有感
　　万里路长在六年身始归所经多旧馆大半主人非商山路驿桐树昔与微之前后题名处
　　与君前后多迁谪五度经过此路隅笑问中庭老桐树这囘归去免来无
　　德宗皇帝挽歌四首【按此以下皆贞元末元和初之作误简忠州诗后姑仍之】
　　执象宗祖贻谋啓孝孙文髙柏梁殿礼薄灞陵原宫仗辞天阙朝仪出国门生成不可报二十七年春虞帝南廵后殷宗谅闇中初辞铸鼎地已闭望仙宫晓落当陵月秋生满斾风前星承帝座不使北辰空业大承宗祖功成付子孙睿文诗播乐遗训史标言节表中和德方垂广利恩悬知千载后理代数贞元梦减三龄寿哀延七月期寝园愁望远宫仗哭行迟云日添寒惨笳箫向晩悲因山有遗诏如葬汉文时
　　昭德王皇后挽歌词
　　仙去逍遥境诗留窈窕章春归金屋少夜入寿宫长鳯引曾辞辇蚕休昔采桑隂灵何处感沙麓月无光【立名按新唐书贞元二年十一月皇后崩而不书氏葢淑妃王氏久疾帝念之立为后册毕而没纲目以此病德宗谓不当立危病为母仪】
　　太平乐词二首【巳下七首在翰林时奉敕撰进】
　　嵗丰仍节俭时泰更销兵圣念长如此何忧不太平湛露浮尧酒熏风起舜歌愿同尧舜意所乐在人和
　　小曲新词二首
　　霁色鲜宫殿秋声脆管弦圣明千嵗乐嵗嵗似今年红裾明月夜碧簟早秋时好向昭阳宿天凉玉漏迟
　　闺怨词三首
　　朝憎莺百啭夜妒燕双栖不惯经春别惟知到晓啼珠箔笼寒月纱窻背晓灯夜来巾上泪一半是春氷关山征戍远闺閤别离难苦战应顦顇寒衣不要寛
　　残春曲【禁中口号】
　　禁苑残莺三四声景迟风慢暮春情日西无事墙阴下闲蹋宫花独自行【一作吟】
　　长安春
　　青门栁枝輭无力东风吹作黄金色街东酒薄醉易醒满眼春愁消不得
　　长乐坡送人赋得愁
　　行人南北分征路流水东西接御沟终日坡前恨离别漫名长乐是长愁
　　长洲苑
　　春入长洲草又生鹧鸪飞起少人行年深不辨娃宫处夜夜苏台空月明
　　忆江栁
　　曾栽杨栁江南岸一别江南两度春遥忆青青江岸上不知攀折是何人
　　南浦别
　　南浦凄凄别西风嫋嫋秋一看肠一断好去莫囘头
　　三年别
　　悠悠一别已三年相望相思明月天肠断青天望明月别来三十六回圆
　　伤春曲
　　深浅檐花千万枝碧纱窻外啭黄鹂残妆含泪下帘坐尽日伤春春不知
　　后宫词
　　泪尽【一作湿】罗巾梦不成夜深前殿按歌声红顔未老恩先断斜倚熏笼坐到明
　　【立名按此诗旧作王建宫词惟纪事作白诗】



　　白香山诗集巻十八
　　钦定四库全书
　　白香山诗集巻十九　　　　歙县汪立名编长庆集十九【律诗五言七言凡九十八首】
　　吟元郎中白须诗兼饮雪水茶因题壁上
　　吟咏霜毛句闲尝雪水茶城中展睂处只是有元家
　　吴七郎中山人待制班中偶赠絶句
　　金马东门只日开汉庭待诏重仙才第三松树非华表那得辽东鹤下来
　　和张十八秘书谢裴相公寄马
　　齿齐臕【一作膘】足毛头腻秘阁张郎叱拨驹洗了颔花翻假锦走将蹄汗蹋真珠青山乍见曾惊否红粟难賖得饱无丞相寄来应有意遣君骑去上云衢
　　答山侣
　　颔下髭须半是丝光隂向后几多时非无解挂簪缨意未有支持伏腊资冒热冲寒徒自取随行逐队欲何为更慙山侣频传语五十归来道未迟
　　早朝思退居
　　霜严月苦欲明天忽忆闲居思浩然自问寒灯夜半起何如暖被日髙眠惟慙老病披朝服莫虑饥寒计俸钱随有随无且归去拟求丰足是何年
　　曲江亭晩望
