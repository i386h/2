<!-- { "loadSidebar": true } -->
　　惟元康七年秋九月十五日晋故督守关中侯扶风马君卒呜呼哀哉初雍部之内属羌反未弭而编户之氐又肆逆焉【善曰傅畅晋诸公讃曰惠帝元康五年武库火北地卢水胡兰羌因此为乱推齐万年为主杜预左氏传注曰弭息也汉书吕后曰诸将与帝为编户人　铣曰元康惠帝年号弭息也编户谓附晋为百姓之氐也肆纵也言纵暴为逆也】虽王旅致讨终于殄灭而蜂虿【勑迈】有毒骤失小利【善曰毛诗曰王旅啴啴左氏传臧文仲曰君无谓邾小蜂虿有毒况国乎　向曰王旅王师也蜂虿谓虫之有毒者喻羌氐为患也骤数也言虽为国家絶灭然数失小利也】俾百姓流亡频于涂炭【善曰毛诗曰民卒流亡尚书曰有夏昬徳民坠涂炭　济曰俾使也使百姓流丧频坠涂炭也】建威丧元于好畤州伯宵遯乎大谿【善曰王隠晋书周处觧系与贼战于六陌军败周处死之孟子曰勇士不忘丧其元左氏传曰秦师夜遯　良曰周处为建威将军元首为氐羌贼齐万年所杀好畤县名解系为雍州刺史为氐羌贼庶元所破夜走大谿宵夜也大谿地名】若夫偏师禆【毗】将之陨首覆军【五臣本作车】者盖以十数【善曰左氏传韩子曰彘以偏师防子罪大矣汉书曰大将军霍去病禆将侯者九人汉书谷永上书曰齐客殒首公门以报恩施史记齐使人説越曰韩之攻楚覆其军杀其将翰曰禆亦偏也言偏将为贼所败杀者数十人也】剖符专城纡青拖墨【五臣本作紫】之司奔走失其守者相望于境【善曰东观汉记韦彪上议曰二千石皆以选出京师剖符典千里古乐府日出东南隅曰三十侍中郎四十专城居解嘲曰纡青拖紫朱丹其毂汉书比六百石以上铜印墨绶云剖符专城则青墨是也墨或为紫非　铣曰剖符谓剖竹分符犹今之印也专擅也谓擅一城也谓守宰之属青紫绶色也言惧贼奔走失守者相望于境言多也】秦陇之僭巩更为魁【善曰巩姓也更名也汉书曰羌煎巩降东观汉记曰羌什长巩便然更盖其种也尚书曰殱厥渠魁向曰巩更羌贼率魁主也据秦州陇西郡僭称王也】既已袭汧而馆其县【善曰左氏传曰凡师轻曰袭杜预曰掩其不备　济曰掩其不备曰袭馆客舍也】子以眇尔之身介乎重围之里【良曰眇尔防弱貌也介隔也】率寡弱之众据十雉之城【善曰十雉言小也　翰曰据依也长三尺曰雉】羣氐【五臣本作羌】如猬毛而起四面雨射城中城中凿穴而处负戸而汲【善曰汉书贾谊曰髙帝功臣反者如猬毛而起东观汉记曰上入昆阳二公环昆阳城积弩射城矢如雨下城中负戸而汲　铣曰猬虫名其毛如大针言氐羌锋起似之也凿穴负户避矢之中已也】木石将尽樵苏乏竭刍荛罄絶【善曰汉书李左车曰樵苏后防师不宿饱晋灼曰樵取薪也苏取草也毛诗曰询于刍荛毛苌曰刍荛薪采者也　向曰樵苏柴薪也刍荛蒿草也竭絶亦尽也】于是乎发梁栋而用之【的】以鐡鎻机关既纵礧【五臣作卢防切】而又升焉【善曰言以鐡鎻系木为机关既纵之以敌而又収上焉汉书曰匈奴乗隅下礨石又曰髙城深壍具蔺石如淳曰蔺石城上礨石也杜笃论都赋曰一卒举千夫沈滞然与礨并同力对切　济曰发出也言发出屋宇之梁栋而用也系也言以鐡系也既纵下贼而又以机关却升上也】防陈焦之麦柹【孚废】梠【吕】桷【角】之松【善曰説文曰柹削柹也梠楣也桷榱也良曰防炊陈乆焦黒也柹木札也余同善注】用能薪刍不匮人畜取给青烟傍起歴【五臣本作】马长鸣【善曰古诗曰朱火然其中青烟飏其间司马彪荘子注曰皂歴也　翰曰言资梠桷之给故得人马不乏也青烟起言有薪也马长鸣言壮也】凶丑骇而疑惧乃阙【掘】地而攻子命穴浚壍【七念】寘壶【五臣本无寘】镭【雷】瓶甒【武】以侦【耻令】之【善曰墨子曰若城外穿地来攻者宜于城内掘井以薄城使聪耳者伏甖而聴审知穴处凿内迎之东观汉记曰使先登侦之言虏欲去然侦亷视也方言曰甒甖也　铣曰骇惊也掘地作地道攻城也子谓敦也浚深穴坑也壶镭瓶甒并器名言以此器置深坑聴之器中则知穴处侦觇也】将穿城【善本无城】响作因焚穬【古猛】火薰之潜【五臣本无之】氐殱焉【善曰崔寔四月令曰四月可籴穬注曰大麦之无皮毛者曰穬潜氐攻之氐也　向曰穬大麦潜氐谓穴中者殱杀也言氐将穿城则器中响起因焚麦薰杀穴中之氐也】久之安西之救至竟免虎口之厄【善曰王隠晋书曰齐万年帅羌胡围泾阳遣安西将军夏侯骏西讨氐羌荘子孔子曰丘几不免虎口哉　济曰安西将军夏侯骏西讨之氐羌兵散而竟免虎口之厄也】全数百万石之积文契书于幕府【善曰汉书音义曰卫青征匈奴大克获帝就拜大将军于幕中因曰幕府　良曰契书部録粮储之数也幕府谓大将军府也】圣朝畴咨进以显秩殊以幢盖之制【善曰幢盖将军刺史之仪也兵书曰军主长服赤幢东观汉记曰段颎为并州刺史曲盖朱旗　翰曰圣朝惠帝朝也畴谁也咨谋也言惠帝称谁谋进以明秩兼幢盖之制幢盖刺史仪制也】而州之有司乃以私数口谷数【善本无数】十斛考讯吏兵以槚【贾】楚之辞连之【善曰礼记曰夏楚二物以收其威郑曰夏槄也楚荆也夏与价古今字通　铣曰州雍州有司谓法官也奴也讯问也槚楚杖也言考问军吏兵士辞连马敦也】大将军屡抗其防【善曰干寳晋纪曰梁王彤为征西大将军　向曰大将军谓梁王彤屡数也抗举也防谓表也言数举表论马敦之功也此下彤表敦辞也】曰敦固守孤城独当羣冦以少御众载离寒暑临危奋节保谷全城而雍州从事忌敦勲效推极【善本作极推】小疵【善曰管子曰民无耻不可以固守荘子曰晋之善战者牛丑以寡击众周易曰悔吝者言乎其小疵也　济曰从事治中也极穷疵过也言忌其功效推穷小过也】非所以襃奨元功宜解敦禁劾假授【善曰言请解禁劾而假授之以官也説文曰劾法有罪也何戴切　良曰言推穷小过非襃奨之道也劾推也谓举其有罪也请解其罪假授其官也】诏书遽许而子固已下狱发愤而卒也【翰曰遽急也许谓许彤所请也子谓马敦也】朝廷闻而伤之防书曰皇帝咨故督守关中侯马敦忠勇果毅率励【善本作厉】有方固守孤城危逼【五臣本作偪】获济宠秩未加不幸丧亡朕用悼焉今追赠牙门将军印绶祠以少牢【善曰王隠晋书赠马敦诏曰今追赠牙门将军印绶祠以少牢　铣曰悼伤也帝赐敦印绶以表生时之功也】魂而有灵嘉兹宠荣【善曰范晔后汉书曰和帝追諡梁竦诏曰魂而有灵嘉斯宠荣　向曰嘉善也宠荣谓赠将军也】然絜士之闻秽其庸致思乎【善曰言絜士之闻已秽其庸致思以求生乎家语曰孔子登于丰山之上曰于斯思致无不至矣　济曰庸用也言清絜之士闻已有秽行其用能致思虑乎必自絶也】若乃下吏之肆其噤【渠防】害则皆妬之徒也嗟乎妬之欺善抑亦贸【莫构】首之雠也【善曰楚辞曰口噤闭而不言然则口不言心害之为噤害也广雅曰妬害也言疾妬之徒欺此善士抑亦同彼贸首之雠也战国防曰甘茂与樗里疾贸首之雠也　良曰肆恣噤毒贸易也言怨害者皆嫉妬之徒也嗟乎岳叹也言嫉妬之人欺其善行当以已首易人之首为雠也】语曰或戒其子慎无为善言固可以若是悲夫【善曰淮南子曰人有嫁其子而教之曰尔行矣慎无为善曰不为善将为不善邪应之曰善且犹弗为况不善乎此全其天器者也髙诱曰器犹性也　翰曰语古人之言也慎无为善言敦为善而见嫉妬也悲夫痛伤之辞】昔乗丘之战县【】贲【奔】父【甫】御鲁荘公马惊败绩贲父曰他日未尝败绩而今败绩是无勇也遂死之圉人浴马有流矢在白肉公曰非其罪也乃诔之【善曰礼记曰鲁荘公及宋人战于乗丘县贲父御马惊败绩公坠县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也郑曰白肉股里　铣曰鲁与宋战乗丘地名也县姓贲父名也败毁绩功也他日昔日也遂死之谓贲父以败绩赴敌而死圉人养马者矢箭也白肉股里也非其罪言败绩因流矢中马非贲父之罪也乃诔其赴敌之功士有诔自此始也】汉明帝时有司马叔持者白日于都市手劒父雠视死如归亦命史臣班固而为之诔【五臣本作诔之善曰公羊传曰仇牧闻宋万杀君手劒而叱之何休曰手劒持拔劒也吕氏春秋管子曰三军之士视死如归　向曰手持劒杀之也】然则忠孝义烈之流慷慨非命而死者缀辞之士未之或遗也【五臣本无也　善曰班固汉书賛曰孔子后缀文之士众矣　济曰忠谓县贲父也孝谓司马叔持也慷慨失志貌缀辞之士谓史官也遗弃也】天子既已策【五臣本无已】而赠之微臣托乎旧史之末敢阙其文哉乃作诔曰【良曰防赠谓牙门将军微臣岳自谓也托寄也岳时为著作郎不敢正当史官故云末也敢阙言不敢阙也】
