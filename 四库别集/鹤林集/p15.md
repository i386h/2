<!-- { "loadSidebar": true } -->
　　勅王制以五载存问百年国朝三嵗大礼应士庶年百嵗而上特与补初品官尚三代遗意也尔积善于身享仁者夀吾何爱一秩不以慰而子孙其承宠休以燕遐福可
　　赠妇人高年制
　　勅王制以五载存问百年国朝三嵗大礼应士庶年百嵗而上特与疏封尚三代遗意也尔齿于编氓独享上夀非慈仁好善何以登兹锡之嘉号以慰而子孙可


　　钦定四库全书
　　鹤林集巻十一　　　　　　宋　呉泳　撰外制
　　池州青阳县协济庙封惠显灵应昭泽普济公制
　　勅具某神九华之山神人宅焉其嵓幽故其神宅其鬼灵故其徳盛当农畴告旱田毛欲槁环邑之士奔走其祠而祷焉鞭池龙为霆嘘圣水为雨顷刻之间泽满四野亦可谓有功烈于民矣已建上公再加美号神其懋承之可
　　临安府余杭县洞霄宫龙神封灵泽公祠制
　　勅具某神昔景徳画龙以祠雨天圣塑龙于防灵观亦雨绘像尚尔况真龙哉方旱魃为灾百神徧走而未应兴自朕怀以黙祠祷中使未还而甘泽已滂沱矣建尔上公对予光命可
　　忠州功显庙神封广祐灵济公制
　　勅具某神朕闻祷祀于黄河故鸟乌之声乐而齐师遁求助于钟山故草木皆人形而秦师潜赫然灵光载在往牒尔显于西土宅我生民顷因北敌之鸱张加以溃兵之豕突植红旗于山上朔骑自奔拖白雾于江中凶渠敛戢需章来上朕用叹嘉命载衍于旧封肆登加于新号尚裒隂施以对休光可
　　卬州依政县惠显庙神封博济灵应孚佑公制
　　勅具某神古者国有水旱之灾则禜于神为民事也矧兹有庙宅彼曲山惠绥一方载在往牒亢旱槁苗则雨应淫潦伤稼则晴舒灵绩上闻钦叹无斁用视上公之秩益増徽号之荣尚迪威灵裒对休宠可
　　潼川府通泉县孚惠庙神封应济普惠灵润公制
　　勅具某神通泉古县也山明而水秀地瘠而人稠神宅其间民以为命往因西师亡絶溃入中州黄旂章章熊虎奋怒贼弗敢近民赖以宁发诩灵威济登媺号尚迪休宠永绥遐方可
　　顺庆府西充县利应庙神封忠显公制
　　勅具某神先王制祭祀五以死勤事与能捍大患尤为有功于民尔奋身多难之街奉使叵测之域一介行李周旋磁相移民于城转粟于庾亦无负州人矣髙皇知之而磁之人有不能尽知者元身既殁英爽如生以忠介公显于东土北兵临江不敢犯则斯二事岂不应祀典欤进爵上公肇封忠显尚朕所以纉承髙皇之意可
　　两佐神封翼惠公助顺公制
　　勅具某神等河神请缨而楚国之师熸山鬼返璧而祖龙之魄丧尔二将于昭其武有赫厥声从汉祖入关勲烈已垂于千祀佐粤王平冦威灵复振于七闽繇其功盛以化神莫不户祠而家祝式裒显迹庸建上公庶几长乐二将之祠不减睢阳双庙之盛可
　　威州康佑庙神封显佑灵泽孚烈威济公制
　　勅具某神朕敬共明神厥有常祀至于幽賛国家光于上下又当褒表之以为黔首则尔庙食西土功施于民顷者诸番侵我汉地神赫斯怒卒能殄歼乃讐其如出雨兴云反风灭火特其迹也爰秩灵休衍加徽号尚其歆享可
　　雅州严道县顺应庙神封忠烈公制
　　勅具某神佑直助顺幽明之理惟均褒徳表功神之祀不废尔奋自越巂来游蔡防杀伪守以庇民一扫美新之习指真人而纳贡不忘思汉之心生为千里之依殁作一方之主隂捍边境黙司雨旸有赫厥灵彻于朕听用建上公之爵肇开忠烈之封永绥遐方寛朕西顾可
　　临安府昌化县灵惠庙百丈神封显应侯城隍神封顺应侯栁湘神封灵应侯制
　　勅具某神等朕以功诏爵以敬事神凡能保佑于民不废褒表之典尔等鼎力幽潜山民依怙旱干之祷随应札瘥之患不生虽京师众大之区亦防灵润兹肇封于侯爵庸答于舆言尚祗明恩益逺灵施可
　　南康军都昌县英佑庙神封威烈惠利侯制
　　勅具某神佑直助顺幽明之理惟均褒徳表功神之祀不废尔仕东晋董督八州庙食都昌绵歴千载一方寳祠不但水旱疾疫之祷而已顷者峒冦猖獗隂兵逆防红旗章章贼遂宵遁惟神明鉴犹往日击杜弢斩苏峻平王敦之心也增锡嘉名尚先王宗功秩祀之意可建宁府瓯宁县灵佑庙神封孚济昭应广利嘉惠侯广惠利泽显应侯制
　　勅具某神朕遹祗宗祀咸秩百神凡领于祝官载在祀典者靡不封爵有差尔等庙于瓯宁垂二百禩御灾捍患灵迹彰闻虎不敢渡河盗不敢入境实惟侯之烈各因旧封申锡二字一曰嘉惠以昭其徳一曰显应以赫厥灵神其懋承之可
　　徽州英烈庙钱嶨封惠显侯惠济侯制
　　勅具某神昔仲尼有言纲纪天下曰神方建炎辛亥敌马饮江荡摇二浙尔兄弟无尺寸兵在手乃能仗义率乡丁战乌珠于桐庐下如挐舟礌石敌几不能支遂遁去推较功烈当与刘韩并驱而史佚其事朕甚悼焉既列庙祠又班侯爵尚其子孙世笃忠正以休于前功可
　　施州永福县嘉惠侯封灵应惠侯制
　　勅具某神汉破匈奴而风雨之声皆神兵晋败苻秦而草木之状皆勍敌方敌兵犯顺邉马慢防云安防子之间军声未震神赫厥灵幽賛防讨彼望见朱旗汗马惊遁溺死遄就招安若尔威灵弗加褒宠殆非所以重依人尊受职也用览漕臣之奏申锡美号神其懋承之可建宁府建安县神应庙神封昭惠显应灵助侯昭佑显济灵顺侯制
　　勅具某神河神受玉以济晋师山鬼持璧以遮秦使昔疑其事今悟兹理方盗起汀邵间州县长吏不能安之神赫厥灵幽賛防讨邦民夜半时闻有甲马声此岂足为异耶贼平而益封尚朕报功之典可
　　处州丽水县协应庙神封显应周泽惠济昭佑侯显济嘉贶利泽孚佑侯制
　　勅具某神等山林川谷能出云为风雨皆曰神矧庙于丽水宅于风门又能嘘石罅之雷以鞭羣动则旱干之祷而甘泽随霔葢其所也旧为彻侯増都显号示朕所以重祠之意可
　　龙山真圣观灵感大权尊圣招寳七郎封助灵侯制
　　勅具某神朕以神皋众大旱魃为虐并走羣望以祈甘霔惟神率迪朕命触石为云曽不崇朝雨徧畿甸其为施博矣爰锡嘉名封之彻侯以见朕先勤民而致力于神之意可
　　冲佑观防法神封协济侯制
　　勅具某神朕以旱魃为虐望奔武夷曽不崇朝雨徧天下山灵仙伯亦既尊显之矣有司谓尔实防道门霈泽之功与有隂相封之彻侯其懋承之永以无斁可西和州武显庙神封灵佑孚惠广应侯制
　　勅具某神大兵之后继以凶年何边州之不幸也尔迈迹西土宅祠古岷驱敌而风霆奔祷雨而云雾滃人孰不曰幽賛之助用嘉尔绩申锡侯封侯其懋承之永以无斁可
　　临安府浙江顺济庙神封灵佑显应公神次子封助宁佑顺侯制
　　勅具某神以劳定国则祀之为道水之功设也迩者恭圣发引水道湮塞潮回沙涌不可以舟凭神威灵驱叱海若安流顺波顷刻而济袝恩载颁有司以益封请朕用申锡美号神其懋承之可
　　南劒州尤溪县惠泽庙神封孚应灵顺侯制
　　勅具某神朕君临四海礼驭百神傥有功烈于民何爱封爵于我矧兹劒浦屹彼丛祠能出云雨于鸿蒙之间能驱盗贼于俶扰之日爰锡再命用增侯封其懋承之永以无斁可
　　眉州彭山县英惠庙神封嘉应侯制
　　勅具某神神也者气之盛者也其气发扬乎上为阳为刚为昭明为忠义神故汉将军岑諡曰壮侯者庙于武阳国朝淳干嘉绍问幽賛讨贼夜半时闻有甲马声今未尝亡也锡命彻侯用甄壮烈可
　　佐神封英惠賛烈协应侯制
　　勅具某神佐神某神六子乾坤之佐也五帝太一之佐也凡尊位乎两间者莫不有物焉賛之尔左右明神劢相东土御灾捍患厥有灵光益衍侯封以绥庙食可太学土地特赐灵通庙额封正显侯制
　　勅具某神古我先王各因其方以祠后土示有主也矧司我首善之地而不褒表之欤方绍兴建学尔以聪明正直妥灵其间凡鼔箧而入解褐而出莫不骏奔走在庙用物宏多厥灵炳着不但呵星妖叱鬼怪而烝我髦士发挥斯文以为邦光亦有隂助焉矣锡之彻侯都以美号尚庶几敬祭重祠之意可
　　饶州徳兴县思惠庙神封文昭清孝正烈侯制
　　勅具某神桐乡之爱朱邑而祀于桐乡石室之慕文翁而祠于石室傥有功于仕国宜与享于祝官尔仁明而庄正直而壹设学官于邑户有隆山之书行义役于民家藏县令之谱生则班于循吏殁则典于明神英魂所之昭答如响矧翦凶徒于洲浒复驱厉鬼于山阿爰酌舆言再都美号蕙肴蒸兮兰借想清徳之犹芳茘子丹兮蕉黄尚灵斿之来下可
　　神次子李兵部道传封文惠侯制
　　勅具某神朕闻人者鬼神之防也生而为英殁而为灵其气发扬而为昭明其体魄降而为百物之精况夫贤者又万灵之一秀则命之曰神岂不足以为黔首则哉尔坤维可珍隆山之子江东仓庾氏之使其事君则鲠鲠谔谔以直谅闻其治民则恻恻以廉平着徳兴旧有李长官祠东人徳汝遗爱亦复以汝侑食于县爵为通侯贲以文惠尚士与民嘉魂合莫之意可
　　忠佑庙神封英济忠应灵惠侯制
　　勅具某神朕尝谓将军有大忠于汉而功不入表行不立传史氏失之当刘项相距京索间兴亡之几不能以守而侯乃诈乘黄屋诳羽军荣阳启炎汉四百年亦可谓竒矣县故有丛祠水旱必祷贼兵睨之不敢近非神遗风余烈有以动悟之而何载视彻侯申锡美号庶几扶龙之人世世子孙毖明祀可
　　庆元府鄞县贺成庙神封灵济侯制
　　勅具某神崧髙之诗曰维岳降神生甫及申天地扶舆之气盘结而生人物于其间未有无神焉祐之也尔庙食于鄮自建炎初灵迹已着挺生硕辅劢相我家将以纪纲天下岂但时其雨旸而已哉载都庙号肇锡侯封俾海濵之民世世子孙毖明祀可
　　安吉州归安县善利庙神封威济侯制
　　勅具某神龙津以双劒发祥涪陵以刁斗肇祀天地间昭明刚正之气葢有钟于物而为神者矧元和相国奉命征讨宿师之地以矢志之自唐迄宋灵异濯濯其能却饮江之戎马去害稼之螟螣皆矢之余也肇封彻侯以诏嘉徳可
　　龙州江油县牛心山显济庙神封显应忠惠王制
　　勅朕闻之仲尼曰山川之神足以纲纪天下葢不但为能出云雨设也具某神昭明而体物正直而依人相彼江油宅于岩屋发纵指示溃卒就擒鸣鼔张旗丑夷自北凡蜀道底宁之効亦尔神幽賛之功朕用嘉之申锡徽号王其益侈宏休以佑吾民民亦将世世奉王无怠可
　　静江府义宁县惠宁庙神封英济王制
　　勅朕闻之仲尼曰山川之神足以纲纪天下葢非但为兴云致雨设也具神某昭明而体物正直而依人乃眷桂林实控岭海徭丁出役省地绎骚若非幽賛于神明安得永清于郡邑昔也建上公之爵既极显荣今焉即真王之封益昭徽数尚其英爽不昧钦承可
　　衡州茶陵县福清庙神封孚佑昭应英惠王制
　　勅琼玉不畀而楚师熸草木皆兵而苻秦败国有山川封守之神非但兴云致雨也具某神昭明体物正直依人荡定水波屡济漕舟之阨隂驱甲马汔收平盗之功朕用嘉之申锡媺号尚凭宠命益懋灵厘可
　　信州贵谿县自鸣山孚惠神庙封威徳英济忠惠圣烈王制
