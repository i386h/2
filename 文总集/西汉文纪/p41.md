<!-- { "loadSidebar": true } -->
　　古者诸侯国异俗分百里不通时有聘防之事安危之埶呼吸成变故有不受辞造命颛已之宜今天下为一万里同风故春秋王者无外偃廵封域之中称以出彊何也且盐铁郡有余臧正二国废国家不足以为利害而以安社稷存万民为辞何也又诘偃胶东南近琅邪北接北海鲁国西枕泰山东有东海受其盐铁偃度四郡口数田地率其用器食盐不足以并给二郡耶将埶宜有余而吏不能也何以言之偃矫制而鼓铸者欲及春耕种赡民器也今鲁国之鼓当先具其备至秋乃能举火此言与实反者非偃已前三奏无诏不惟所为不许而直矫作威福以从民望干名采誉此明圣所必加诛也枉尺直寻孟子称其不可今所犯罪重所就者小偃自予必死而为之邪将幸诛不加欲以采名也请使匈奴【军行郡国所见便宜以闻还奏事上甚説当发使使匈奴军自请行诏问画吉凶之状上竒军对擢为谏大夫】
　　军无横草之功得列宿卫食禄五年边境时有风尘之警臣宜披坚执鋭当矢石唘前行驽下不习金革之事今闻将遣匈奴使者臣愿尽精厉气奉佐明使画吉凶于单于之前臣年少材下孤于外官不足以亢一方之任窃不胜愤懑
　　蔡义【河内温人歴御史大夫为丞相】
　　上武帝书【义以明经给事大将军莫府补城门诏求能为韩诗者征义待诏久之义上疏上召见悦之擢光禄大夫给事中】
　　臣山东草莱之人行能无所比容貌不及众然而不弃人伦者窃以闻道于先师自托于经术也愿赐清闲之燕得尽精思于前















　　西汉文纪巻十
　　钦定四库全书
　　西汉文纪巻十一　　　　明　梅鼎祚　编霍去病【大将军卫青姊少儿子其父先与少儿通生去病年十八为侍中善骑射以战功封冠军侯歴票姚将军大司马】
　　请立三王疏【元狩六年三月乙亥御史臣光守尚书令奏未央宫制曰下御史御史复奏】
　　大司马臣去病昧死再拜上疏皇帝陛下陛下过听使臣去病待罪行间宜専边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下
　　御史光等请立三王疏【六年三月戊申朔乙亥武帝制答】
　　御史臣光守尚书令丞非下御史书到言丞相臣青翟御史大夫臣汤太常臣充大行令臣息太子少傅臣安行宗正事昧死上言大司马去病上疏曰陛下过听使臣去病待罪行间宜専边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不卹羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史臣谨与中二千石二千石臣贺等议古者裂地立国竝建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下虑皇子未有号位臣青翟臣汤等宜奉义遵职愚憧而不逮事方今盛夏吉时臣青翟臣汤等昧死请立皇子臣闳臣旦臣胥为诸侯王昧死请所立国名【义一作议闳一作闗】
　　武帝答制
　　盖闻周封八百姬姓并列或子男附庸礼支子不祭云竝建诸侯所以重社稷朕无闻焉且天非为君生民也朕之不徳海内未洽乃以未教成者彊君连城即股肱何劝其更议以列侯家之
　　荘青翟等请立三王奏【三月丙子奏未央宫制报】
　　丞相臣青翟御史大夫臣汤昧死言臣谨与列侯臣婴齐中二千石二千石臣贺谏大夫博士臣安等议曰伏闻周封八百姬姓并列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统备矣窃以为竝建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶徳施化陛下奉承天统明开圣绪尊贤显功兴灭继絶续萧文终之后于鄼褒厉羣臣平津侯等昭六亲之序明天地之属使诸侯王封君得推私恩分子弟戸邑锡号尊建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王
　　武帝制报
　　康叔亲属有十而独尊者褒有德也周公祭天命郊故鲁有白牲骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可
　　庄青翟再请立三王奏【四月戊寅奏未央宫】
　　丞相臣青翟御史大夫臣汤昧死言臣青翟等与列侯吏二千石谏大夫博士臣庆等议昧死奏请立皇子为诸侯王制曰康叔亲属有十而独尊者褒有德也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可臣青翟臣汤博士臣将行等伏闻康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国于鲁葢爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等皆因时而序尊卑髙皇帝拨乱世反诸正昭至徳定海内封建诸侯爵位二等皇子或在襁褓而立为诸侯王奉承天子为万世法则不可易陛下躬亲仁义体行圣德表里文武显慈孝之行广贤能之路内褒有徳外讨彊暴极临北海西凑月氐匈奴西域举国奉师舆械之费不赋于民虚御府之藏以赏元戎开禁仓以赈贫穷减戍卒之半百蛮之君靡不乡风承流称意逺方殊俗重译而朝泽及方外故珍兽至嘉谷兴天应甚彰今诸侯支子封至诸侯王而家皇子为列侯臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王【四月癸未奏未央宫畱中不下】
　　庄青翟请择日立三王奏【制曰可】
　　丞相臣青翟太仆臣贺行御史大夫事太常臣充太子太傅臣安行宗正事昧死言臣青翟等前奏大司马臣去病上疏言皇子未有号位臣谨与御史大夫臣汤中二千石二千石谏大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣青翟等窃与列侯臣寿成等二十七人议皆曰以为尊卑失序髙皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图他皆如前故事
　　太常贺等请国名礼仪奏
　　太仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请
　　武帝制【四月丁酉奏未央宫六年四月戊寅朔癸夘御史大夫汤下丞相丞相下中二千石二千石下郡太守诸侯相丞书从事下当用者如律令】
　　立皇子闳为齐王旦为燕王胥为广陵王【并史记】
　　张汤【杜陵人初为掾歴御史大夫】
　　上武帝谢罪书【汤自廷尉为御史大夫所治多夷灭防有发孝文园瘗钱上使按丞相荘青翟汤欲致其文丞相三长史朱买臣王朝边通初为汤所陵折因合谋发汤隂事事闻上使簿责汤汤为书谢自杀上复按诛三长史丞相亦自杀】
　　汤无尺寸之功起刀笔吏陛下幸致位三公无以塞责然谋陷汤者三长史也【汉书】
　　石庆【万石君奋少子歴御史大夫为丞相以醇谨称】
　　乞骸骨书【元封四年闗东大饥公卿欲请徙流民于边上以为庆老谨乃赐丞相告归而案御史大夫以下议为请者庆慙上书乞骸骨上报之庆欲上印绶掾史以为见责甚深而终以反室者丑恶之辞也劝宜引决庆惧遂复起视事】
　　庆幸得待罪丞相罢驽无以辅治城郭仓库空虚民多流亡罪当伏斧质上不忍致法愿归丞相侯印乞骸骨归避贤者路【史记】
　　武帝报石庆书
　　间者河水滔陆泛滥十余郡隄防勤劳弗能陻塞朕甚忧之是故廵方州礼嵩岳通八神以合宣房济淮江歴山濵海问百年民所疾苦惟吏多私征求无已去者便居者扰故为流民法以禁重赋乃者封泰山皇天嘉况神物竝见朕力答气应未能承意是以切比闾里知吏奸邪委任有司然则官旷民愁盗贼公行往者觐明堂赦殊死无禁锢咸自新与更始今流民愈多计文不改君不绳责长吏而请以兴徙四十万口揺荡百姓孤儿幼年未满十嵗无罪而坐率朕失望焉今君上书言仓库城郭不充实民多贫盗贼众请入粟为庶人夫怀知民贫而请益赋动危之而辞位欲安归难乎君其反室【汉书】
　　儿寛【千乗人治尚书以射防为掌故功次补廷尉掾歴迁左内史为御史大夫】
　　封禅对【上议欲放古廵狩封禅之事诸儒对者五十余人未能定先是司马相如有遗书言封禅上以问宽宽拜御史大夫从东封泰山还登明堂宽上寿制曰敬举君之觞】
　　陛下躬发圣徳统揖群元宗祀天地荐礼百神精神所乡征兆必报天地并应符瑞昭明其封泰山禅梁父昭姓考瑞帝王之盛节也然享荐之义不着于经以为封禅告成合祛于天地神祗祗戒精専以接神明总百官之职各称事宜而为之节文唯圣主所由制定其当非群臣之所能列今将举大事优游数年使羣臣得人自尽终莫能成唯天子建中和之极兼总条贯金声而玊振之以顺成天庆垂万世之基
　　上武帝寿【古者上夀有辞越大夫为王句践祝是也宋时亦有致语皆起于诗之祝嘏祝夀】
　　臣闻三代改制属象相因间者圣统废絶陛下发愤合指天地祖立明堂辟雍宗祀泰山六律五声幽赞圣意神乐四合各有方象以丞嘉祀为万世则天下幸甚将建大元本瑞登告岱宗发祉闿门以景至癸亥宗祀日宣重光上元甲子肃邕永享光辉充塞天文粲然见象日昭报降符应臣宽奉觞再拜上千万岁寿
　　上改正朔议【元封七年司马迁等言歴纪废坏宜改正朔是时御史大夫儿宽明经术上乃诏寛曰今宜何以为正朔服色何上寛与博士赐等议于是乃诏御史改元太初造汉歴行夏正】
　　帝王必改正朔易服色所以明受命于天也创业变改制不相复推传序文则今夏时也臣等问学褊陋不能明陛下躬圣发愤昭配天地臣愚以为三统之制后圣复前圣者二代在前也今二代之统絶而不序矣惟陛下发圣德宣考天地四时之极则顺隂阳以定大明之制为万世则【并汉书】
　　许令褒
　　明堂议【三辅黄图孝武帝议立明堂于长安城南许令褒等议○今本黄图无此议】
　　按五经礼传记曰圣人之敎作之象所以法则天地比类隂阳以之宫室本之太古以昭令徳茅屋采椽土阶素舆月度皮弁盖兴于黄帝尧舜之代是以三代脩之也
　　王恢
　　击匈奴议【恢燕人数为边吏习胡事及为大行韩安国为御史大夫时建元六年匈奴来请和亲武帝下其议恢以为击之便安国以为和亲便羣臣多附安国于是上许和亲元光中恢因马邑聂壹言可袭击匈奴安国以为不可击争议上前从恢计事败恢自杀】
　　汉与匈奴和亲率不过数嵗即复倍约不如勿许兴兵击之【倍汉书作背兴作举】
　　韩安国【字长孺梁成安人徙睢阳歴中尉徙卫尉出为材官将军屯渔阳坐虏事见徙死】匈奴和亲议
