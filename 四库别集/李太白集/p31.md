<!-- { "loadSidebar": true } -->
　　东风归来，见碧草而知春。荡漾惚恍，何垂杨旖旎之愁人。天光青而妍和，海气绿而芳新。野彩翠兮芊绵，云飘摇而相鲜。演漾兮夤缘，窥青一作新苔之生泉。缥缈兮翩绵，见游丝之萦烟。魂与此兮俱断，醉一作对风光兮凄然。
　　若乃陇水秦声，江猿巴吟。明妃玉塞，楚客枫林。试登高而望远，痛切一作咸痛骨而伤心。春心荡兮始波，春愁乱兮如雪。兼万情之悲欢，兹一感于芳节。
　　若有一人一作起所思兮湘水滨，隔云霓而见无因。洒别泪于尺波，寄东流于情亲。若使春光可揽而花成兮，吾欲赠天涯之佳人。

悲清秋赋
　　登九疑兮望清川，见三湘之潺湲。水流寒以归海，云横秋而蔽天。余以鸟道计于故乡兮，不知去荆吴之几千。于时西阳半规，映岛欲没。澄湖原阙湖字练明，遥海上月。念佳期之浩荡，渺怀燕而望越。荷花落兮江色秋，风袅袅兮夜悠悠。临穷溟以有羡，思钓鳌于沧洲。无修竿以一举，抚洪波而增忧。归去来兮，人间不可以托此，吾将采药于蓬丘。  

  

李太白全集 卷二十六茕斋表书九首
为吴王谢责赴行在迟滞表
　　臣某言：伏蒙圣恩，追赴行在，臣诚惶诚恐，顿首。臣闻胡马矫首，嘶北风以局顾；越禽归飞，恋南枝而刷羽。所以流波思其旧铺，落叶坠于本根。在物尚然，矧于臣子。臣位叨盘石，辜负明时；才阙总戎，谬当强寇。驽拙有素，天实知之。伏惟陛下重纽乾纲，再清国步，当作愍臣不逮，赐臣生全。归见白日，死无遗恨。然臣年过耳顺，风瘵日加。锋镝残骸，劣有馀喘。虽决力上道，而心与愿违。贵贪尺寸之程，转寺犬马之恋。非有他故，以疾淹留。今大举天兵，扫除戎羯。所在邮驿，征发交驰。臣逐便水行，难于陆进，瞻望丹阙，心魂若飞。惭坠履之还收，喜遗簪之再御。不胜涕恋屏营之至。 
为宋中丞请都金陵表
　　臣某言：臣诚惶诚恐，顿首顿首。臣闻社稷无常奉，明者守之；君臣无定位，暗者失之。所以父作子述，重光叠辉。天未绝晋，人惟戴唐。以功德有厚薄，运数有修短。功高而福祚长永，德薄而政教陵迟。三后之姓，于今为庶，非一朝也。
　　伏惟陛下钦六圣之光训，拥千载之鸿休。有国之本，群生属望。粤自明两，光岐之阳，昔有周太王之兴，发迹于此，天启有类，岂人事欤？皇朝百五十年，金革不作。逆胡窃号，剥乱中原。虽平嵩丘、填伊洛，不足以掩宫城之骸骨；决洪河、洒秦雍，不足以荡犬羊之膻臊。毒浸区宇，愤盈穹旻。此乃猛士奋剑之秋，谋臣运筹之日。夫不拯横流，何以彰圣德?不斩巨猾，无以兴神功。十乱佐周而克昌，四凶及虞而乃去。去元凶者，非陛下而谁？且道有兴废，代有中季。汉当三十七，莽亦为灾；赤伏再起，丕业终光。非陛下至神至圣，安能勃然中兴乎？
　　以臣料人事得失，敢献疑于陛下。臣犹望愚夫千虑，或冀一得。何者？贼臣杨国忠，蔽塞天聪，屠割黎庶；女弟席宠，倾国弄权。九土泉货，尽归其室。怨气上激，水旱荐臻；重罹暴乱，百姓力屈。即欲平殄蝥贼，恐难应期。且图万全之计，以成一举之策。
　　今自河以北，为胡所凌；自河之南，孤城四垒。大盗蚕食，割为洪沟；宇宙嵲屼，昭然可睹。臣伏见金陵旧都，地称天险。龙盘虎踞，开扃自然。六代皇居，五福斯在。雄图霸迹，隐轸由存。咽喉控带，萦错如绣。天下衣冠士庶，避地东吴，永嘉南迁，未盛于此。臣又闻汤及盘庚，五迁其邑，典谟训诰，不以为非；卫文徙居楚丘，风人流咏。伏惟陛下因万人之荡析，乘六合之譸张，去扶风万有一危之近邦，就金陵太山必安之成策。苟利于物，断在宸衷。
　　况齿革羽毛之所生，楩楠豫章之所出。元龟大贝，充牣其中；银坑铁冶，连绵相属。铲铜陵为金穴，煮海水为盐山。以征则兵强，以守则国富。横制八极，克复两京，俗畜来苏之欢，人多徯后之望。陛下西以蛾嵋为壁垒，东以沧海为沟池，守海陵之仓，猎长洲之苑。虽上林五柞，复何加焉？上皇居天帝运昌之都，储精真一之境。有虞则北闭剑阁，南扃瞿塘，蚩尤共工，五兵莫向，二圣高枕，何忧哉？飞章问安，往复巴峡，朝发白帝，暮宿江陵，首尾相应，率然之举。不胜屏营瞻云望日之至。 
为宋中丞自荐表
　　臣某闻，天地闭而贤人隐。云雷屯而君子用。臣伏见前翰林供奉李白，年五十有 七．天宝初，五府交辟，不求闻达，亦由子真谷口，名动京师。上皇闻而悦之，召入禁掖。既润色于鸿业，或间草于王言，雍容揄扬，特见褒赏。为贱臣诈诡，遂放归山。闲居制作，言盈数万。属逆胡暴乱，避地庐山，遇永王东巡胁行，中道奔走，却至彭泽。具已陈首。前后经宣慰大使崔涣及臣推复清雪，寻经奏闻。
　　臣闻古之诸侯进贤受上赏，蔽贤受明戮。若三适称美，必九锡先荣，垂之典谋，永以为训。臣所荐李白，实审无辜。怀经济之才，抗巢、由之节。文可以变风俗，学可以究天人，一命不沾，四海称屈。伏惟陛下大明广运，至道无偏，收其希世之英，以为清朝之宝。昔四皓遭高皇而不起，翼惠帝而方来。君臣离合，亦各有数，岂使此人名扬宇宙而枯槁当年？传曰：举逸人而天下归心。伏惟陛下，回太阳之高晖，流覆盆之下照，特请拜一京官，献可替否，以光朝列，则四海豪俊，引领知归。不胜凄凄之至，敢陈荐以闻。 
代寿山答孟少府移文书
　　淮南小寿山谨使东峰金衣双鹤，衔飞云锦书于维扬孟公足下曰：仆包大块之气，生洪荒之间。连翼、轸之分野，控荆、衡之远势。盘薄万古，邈然星河。凭天霓以结峰，倚斗极而横嶂。颇能攒吸霞雨，隐居灵仙。产隋侯之明珠，蓄卞氏之光宝，罄宇宙之美，殚造化之奇。方与昆仑抗行，阆风接境。何人间巫、庐、台、霍之足陈耶！
　　一昨于山人李白处奉见吾子移文，责仆以多奇，叱仆以特秀，而盛谈三山五岳之美，谓仆小山无名无德而称焉。观乎斯言，何太谬之甚也！吾子岂不闻乎：无名为天地之始，有名为万物之母。假令登封禋祀，曷足以大道讥耶？然能损人费物，庖杀致祭，暴殄草木，镌刻金石，使载图典，亦未足为贵乎？且达人庄生，常有馀论，以为尺鷃不羡于鹏鸟，秋毫可并于太山。由斯而谈，何小大之殊也。
　　又怪于诸山藏国宝、隐国贤，使吾君榜道烧山，披访不获，非通谈也。夫皇王登极，瑞物昭至，蒲萄翡翠以纳贡，河图洛书以应符。设天网而掩贤，穷月猶竁以率职。天不秘宝，地不藏珍，风威百蛮，春养万物。王道无外，何英贤珍玉而能伏匿于岩穴耶？所谓榜道烧山，此则王者之德未广矣。昔太公大贤，傅说明德，栖渭川之水，藏虞、虢之岩，卒能形诸兆朕，感乎梦想。此则天道暗合，岂劳乎搜访哉？果投竿诣麾，舍筑作相，佐周文，赞武丁。总而论之，山亦何罪？乃知岩穴为养贤之域，林泉非秘宝之区。则仆之诸山，亦何负于国家矣？
　　近者逸人李白自峨眉而来，尔其天为容，道为貌，不屈已，不干人，巢、由以来，一人而已。乃虬蟠龟息，遁乎此山。仆尝弄之以绿绮，卧之以碧云，嗽之以琼液，饵之以金砂。既而童颜益春，真气愈茂。将欲倚剑天外，持弓扶桑。浮四海，横八荒。出宇宙之寥廓，登云天之渺茫。俄而李公仰天长吁，谓其友人曰：吾未可去也。吾与尔，达则兼济天下，穷则独善一身。安能餐君紫霞，荫君青松，乘君鸾鹤，驾君虬龙，一朝飞腾，为方丈、蓬莱之人耳，此方未可也。乃相与卷其丹书，匣其瑶瑟，申管、晏之谈，谋帝王之术。奋其智能，愿为辅弼，使寰区大定，海县清一。事君之道成，荣亲之义毕，然后与陶朱、留侯，浮五湖，戏沧洲，不足为难矣。即仆林下之所隐客，岂不大哉！必能资其聪明，辅以正气，借之以物色，发之以文章，虽烟药中贫，没齿无恨。其有山精木魅，雄虺猛兽，以驱之四荒，磔裂原野，使影迹绝灭，不干户庭。亦遣清风扫门，明月侍坐。此乃养贤之心，实亦勤矣。孟子孟子，无见深责耶！明年青春，求我于此岩也。 
上安州李长史书
　　白，嵚崎历落可笑人也。虽然，颇尝览千载，观百家，至于圣贤，相似厥众。则有若似其仲尼，纪信似于高祖，牢之似于无忌，宋玉似于屈原。而遥观君侯，窃疑魏洽，便欲趋就。临然举鞭，迟疑之间，未及回避。且理有疑误而成过，事有形似而类真，惟大雅含弘，方能恕之也。
　　白少颇周慎，忝闻义方，入暗室而无欺，属昏行而不变。今小人履疑误形似之迹，君侯流恺悌矜舍之恩。戢秋霜之威，布冬日之爱。睟容有穆，怒颜不彰。虽将军息恨于孙一作孺之前，此无惭德；司空爱揖于元淑之际，彼未为贤。一言见冤，九死非谢。
　　白孤剑谁托，悲歌自怜。迫于凄惶，席不暇暖。寄绝国而何仰？若浮云而无依。南徙莫从，北游失路。远客汝海，近还郧城。昨遇故人，饮以狂药。一酌一笑，陶然乐酣。困河朔之清觞，饫中山之醇酎。属早日初眩，晨霾未收。乏离朱之明，昧王戎之视。青白其眼，瞢而前行，亦何异抗庄公之轮，怒螗螂之臂？御者趋召，明其是非。入门鞠躬，精魄飞散。昔徐邈缘醉而赏，魏王却以为贤；无盐因丑而获，齐君待之逾厚。白，妄人也，安能比之？上挂《国风》相鼠之讥，下怀《周易》履虎之惧。以固陋，礼而遣之。幸容宁越之辜，深荷王公之德。铭刻心骨，退思狂愆，五情冰炭，罔知所措。昼愧于影，启处不遑，战踞无地。
　　伏惟君侯，明夺秋月，和均韶风。扫尘辞场，振发文雅。陆机作太康之杰士，未可比肩；曹植为建安原作武之雄才，惟堪捧驾。天下豪俊，翕然趋风。白之不敏，窃慕馀论。何图叔夜潦倒，不切于事情；正辜猖狂，自贻于耻辱？一忤容色，终身厚颜。敢沐芳负荆，请罪门下，倘免以训责，恤其愚蒙，如能伏剑结缨，谢君侯之德。敢一夜力撰《春游救苦寺》诗一首十韵、《石岩诗》诗一首八韵、《上杨都尉》诗一首三十韵，辞旨狂野，贵露下情，轻干视听，幸乞详览。 
与贾少公书
