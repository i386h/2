<!-- { "loadSidebar": true } -->
　　受命于天既夀永昌【应劭汉官皇甫世纪论六玺文义皆符汉官传国玺文曰受命于天既寿且康永昌二字为错又元史杨桓传受天之命既寿永昌案史记正义秦纪注引汉书载秦玺文云昊天之命皇帝寿昌又晋郗恢表慕容永称藩奉玺其文曰受天之命皇帝寿昌当别是一玺非传国玺也】九字玺文【国子博士文彭云李斯小篆其文亦非汉以后决为秦玺无疑○附】
　　疢疾除永康休万寿宁
　　赐公子扶苏书
　　【始皇帝至沙丘病甚令赵髙为书赐扶苏及崩髙与李斯谋诈为受始皇诏立子胡亥为太子更为书赐长子扶苏封其书以皇帝玺扶苏自杀蒙恬以属吏使者还报至咸阳发丧太子立为二世皇帝】
　　以兵属蒙恬与丧防咸阳而葬
　　又诈书
　　朕巡天下祷祠名山诸神以延寿命今扶苏与将军蒙恬将师数十万以屯边十有余年矣不能进而前士卒多耗无尺寸之功乃反数上书直言诽谤我所为以不得罢归为太子日夜怨望扶苏为人子不孝其赐劔以自裁将军恬与扶苏居外不匡正宜知其谋为人臣不忠其赐死以兵属禆将王离【史记】
　　羣臣尊始皇庙议【二世下诏増始皇寝庙牺牲及山川百祀之礼令羣臣议尊始皇庙羣臣皆顿首言○无名附】
　　古者天子七庙诸侯五大夫三虽万世世不轶毁今始皇为极庙四海之内皆献贡职增牺牲礼咸备毋以加先王庙或在西雍或在咸阳天子仪当独奉酌祠始皇庙自襄公已下轶毁所置凡七庙羣臣以礼进祠以尊始皇庙为帝者祖庙皇帝复自称朕
　　二世皇帝【名胡亥始皇少子始皇崩与赵髙诈为书赐太子扶苏死而自立三年为髙所弑立兄子婴沛公入闗子婴降秦亡】
　　刻始皇刻辞诏【二世元年春东行郡县李斯从到碣石并海南至防稽而尽刻始皇所立刻石石旁着大臣从者名以章先帝成功盛徳焉至辽东而还】
　　皇帝曰金石刻尽始皇帝所为也今袭号而金石刻辞不称始皇帝其于久逺也如后嗣为之者不称成功盛徳丞相臣斯臣去疾御史大夫臣徳昧死言臣请具刻诏书刻石因明白矣臣昧死请制曰可【去疾姓冯】
　　秦铁权铭【史记始皇二十六年一法度衡石丈尺顔之推家训云皇二年五月长安民掘得秦时铁称权旁有铜涂镌铭二所其一所凡四十字其一所凡五十八字一磨灭见五十七字书兼古余被敕冩读与内史令李徳林对其丞相状则知琅邪刻石文丞相隗林非也当为隗状耳○案集古録载一铜锾一铜版并有前铭考古图二秦权铭连作一篇】
　　廿六年皇帝尽并兼天下诸侯黔首大安立号为皇帝乃诏丞相状绾灋度量不卖歉疑者皆卖明之【宋董逌广川书跋云此始皇诏也黔冩作状作疾】
　　元年制诏丞相斯去疾法度量尽始皇帝为之皆刻辞焉今袭号而刻辞不称始皇帝其于久逺也如后嗣为之者不称成功盛徳刻此诏刻左使毋疑【此二世诏书防云皆有刻辞焉刻此诏故刻左使无疑】又秦权铭【宋吕大临考古图有二秦权一出河南李氏一河东王氏铭辞并同顔氏家训此下有平阳斤三字图阙释文亦不引证家训岂未考及耶】
　　廿六年皇帝尽并兼天下诸侯黔首大安立号为皇帝乃诏丞相状绾灋度量不卖歉疑者皆明□之元年制诏丞相斯去疾法度量尽始皇帝为之皆刻辞焉今袭号而刻辞不称始皇帝其于久逺也如后嗣为之者不称成功盛徳刻此诏刻左使毋疑
　　平阳斤
　　责问李斯【二世用赵髙诛罚日深赋敛愈重于是戍卒陈胜等争起叛秦斯数欲请间谏不许二世责问斯斯阿意以荅○按二世既不许请间则此非面语又不言使人亦诏令之属耳秦纪所载大同附后】
　　吾有私议而有所闻于韩子也曰尧之有天下也堂高三尺采椽不斲茅茨不翦虽逆旅之宿不勤于此矣冬日鹿裘夏日葛衣粢粝之食藜藿之羮饭土匦啜土铏虽监门之养不觳于此矣禹凿龙门通大夏防九河曲九防决淳水致之海而股无胈胫无毛手足胼胝面目黎黒遂以死于外葬于防稽臣虏之劳不烈于此矣然则夫所贵于有天下者岂欲苦形劳神身处逆旅之宿口食监门之养手持臣虏之作哉此不肖人之所勉也非贤者之所务也彼贤人之有天下也专用天下适已而巳矣此所以贵于有天下也夫所谓贤人者必能安天下而治万民今身且不能利将恶能治天下哉故吾愿肆志广欲长享天下而无害为之奈何【秦纪载云二世常居禁中公卿希得朝见右丞相去疾左丞相斯将军冯刼进谏曰闗东羣盗并起秦发兵诛击所杀亡甚众然犹不止盗多皆以戍漕转作事苦赋税大也请且止阿房宫作者减省四边戍转二世曰吾闻之韩子曰尧舜采椽不刮茅茨不翦饭土溜啜土形虽监门之养不觳于此禹凿龙门通大夏决河亭水放之海身自持筑臿胫毋毛臣虏之劳不烈于此矣凡所为贵有天下者得肆意极欲主重明法下不敢为非以制御海内矣夫虞夏之主贵为天子亲处穷苦之实以徇百姓尚何于法朕尊万乘毋其实吾欲造千乘之驾万乘之属充吾号名且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为是上毋以报先帝次不为朕尽忠力何以在位下去疾斯刼吏案责他罪去疾刼曰将相不辱自杀斯卒四就五刑○按此进谏与二世答似非面语】公子高
　　上二世请死书【二世用郎中令赵高之言更为法律大臣诸公子僇杀相连坐公子高欲奔恐收族乃上书二世大説可其书赐钱十万以葬】
　　先帝无恙时臣入则赐食出则乗舆御府之衣臣得赐之中廐之寳马臣得赐之臣当从死而不能为人子不孝为人臣不忠不忠孝无名以立于世臣请从死愿葬郦山之足唯上幸哀怜之
　　皇霸文纪巻十一
　　钦定四库全书
　　皇霸文纪巻十二　　　　明　梅鼎祚　编
　　秦
　　公孙鞅【本卫庶孽公子事魏相公叔痤痤死乃西入秦相孝公封于商号为商君】
　　遗魏公子卬书
　　【秦孝公使鞅将而伐魏魏使公子卬将而击之军旣相距遗卬书卬以为然防盟已饮而卫鞅伏甲士而袭虏魏公子卬破其军】
　　吾始与公子驩今俱为两国将不忍相攻可与公子面相见盟乐饮而罢兵以安秦魏【史记】
　　张仪【魏人与苏秦俱事鬼谷学术以衡道为秦相又相楚魏卒于魏汉艺文志纵横家有张子十篇】告楚相檄【史记仪初学游说诸侯尝从楚相饮楚相亡璧门下意仪贫无行必此盗相君璧共执仪掠笞数百不服醳之反旣相秦为文檄告楚相】
　　始吾从若饮我不盗而璧若笞我若善守汝国我顾且盗而城
　　李冰
　　誓江神碑【水经注云江水东别为沱又歴都安县有桃关李冰秦昭王时为蜀守作大堰于此堰于江作塴塴有左右口谓之湔塴益州记冰作三石入于白沙邮邮在堰官上立水中刻要江神是以蜀人旱借为漑雨不遏流俗谓都安之堰亦曰湔堰又谓金堤为碑言治水法也】
　　水竭不至足盛不没要
　　湔塴堰官碑
　　深淘潬浅包【潬古滩字卽堰也○杨用脩金石古文云冰在蜀治水功烈盛矣誓神而神至今不敢违教民而民至今不能违其文又简古眞异人哉○风俗通云冰开成都县两江化为苍牛与江神鬬江神遂死】
　　苏代
　　为齐献穰侯魏冉书【冉其先楚人姓秦昭王母宣太后弟封穰侯相秦赵与秦伐齐齐襄王惧令田章以阳武合于赵而以顺子为质赵惠文王乃案兵告于秦曰齐以阳武赐敝邑而纳顺子欲以解伐敢告下吏秦王使公子他之赵请益甲四万伐齐代爲齐献书穰侯于是穰侯不行】
　　臣闻徃来者之言曰秦且益赵甲四万人以伐齐臣窃必之敝邑之王曰秦王明而熟于计穰侯智而习于事必不益赵甲四万人以伐齐是何也夫三晋相结秦之深雠也三晋百背秦百欺秦不为不信不为无行今破齐以肥赵赵秦之深雠不利于秦一也秦之谋者必曰破齐敝晋而后制晋楚之胜夫齐罢国也以天下击之譬犹以千钧之弩溃痈也秦王安能制晋楚哉二也秦少出兵则晋楚不信多出兵则晋楚为制于秦齐恐则必不走于秦且走晋楚三也齐割地以实晋楚则晋楚安齐举兵而为之顿劔则秦反受兵四也是晋楚以秦伐齐以齐破秦何晋楚之智而齐秦之愚五也秦得安邑善齐以安之亦必无患矣秦有安邑则韩魏必无上党哉夫取三晋之肠胃与出兵而惧其不反也孰利故臣窃必之敝邑之王曰秦王明而熟于计穰侯智而习于事必不益赵甲四万人以伐齐矣【战国防】
　　同前【史记】
　　【秦昭王三十三年穰侯取魏之巻蔡阳长社赵氏观津益赵兵以伐齐惧使代隂遗穰侯书穰侯引兵而归】
　　臣闻徃来者言曰秦将益赵甲四万以伐齐臣窃必之弊邑之王曰秦王明而熟于计穰侯智而习于事必不益赵甲四万以伐齐是何也夫三晋之相与也秦之深雠也百相背也百相欺也不为不信不为无行今破齐以肥赵赵秦之深雠不利于秦此一也秦之谋者必曰破齐弊晋楚而后制晋楚之胜夫齐罢国也以天下攻齐如以千钧之弩决溃痈也必死安能弊晋楚此二也秦少出兵则晋楚不信也多出兵则晋楚为制于秦齐恐不走秦必走晋楚此三也秦割齐以啖晋楚晋楚案之以兵秦反受敌此四也是晋楚以秦谋齐以齐谋秦也何晋楚之智而秦齐之愚此五也故得安邑以善事之亦必无患矣秦有安邑韩氏必无上党矣取天下之肠胃与出兵而惧其不反也孰利臣故曰秦王明而熟于计穰侯智而习于事必不益赵甲四万以伐齐矣范雎【字叔魏人从须贾使齐谮以持魏国隂事告齐魏相笞击睢佯死逃入秦为相】
　　献秦昭王书
　　【睢因王稽入秦更名张禄稽言之秦王秦王弗信待命嵗余当是时昭王己立三十六年南防楚之鄢郢楚懐王幽死于秦东破齐湣王常称帝后去之数因三晋猒天下辩士无所信穰侯华阳君昭王母宣太后之弟而泾阳君高陵君皆昭王同母弟穰侯相三人者更将有封邑以太后故私家富重于王室及穰侯为秦将且欲越韩魏而伐齐纲寿欲以广其陶封睢乃上书昭王大说谢王稽使以传军召睢因得进说王亲韩魏以威楚赵楚赵附则齐必事秦齐附而韩魏因可虏也因言闻秦之有太后穰侯华阳高陵泾阳而不闻有王以恐动之于是废太后逐穰侯出高陵华阳泾阳君于关外收穰侯之印使归陶拜睢为相封应侯】
　　臣闻明主莅正有功者不得不赏有能者不得不官劳大者其禄厚功多者其爵尊能治众者其官大故不能者不敢当其职焉能者亦不得蔽隐使以臣之言为可则行而益利其道若将弗行则久留臣无谓也语曰人主赏所爱而罚所恶明主则不然赏必加于有功刑必断于有罪今臣之胷不足以当椹质要不足以待斧钺岂敢以疑事尝试于王乎虽以臣为贱而轻辱臣独不重任臣者后无反覆于王前耶臣闻周有砥厄宋有结緑梁有县黎楚有和璞此四寳者工之所夫也而为天下名器然则圣王之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚矣是何也为其凋荣也良医知病久之死生圣王明于成败之事利则行之害则舎之疑则少尝之虽尧舜禹汤复生弗能改己语之至者臣不敢载之于书其浅者又不足听也意者臣愚而不阖于王心耶亡其言臣者将贱而不足听耶非若是也则臣之志愿少赐游观之闲望见足下而入之【战国防○阖一作关】
