<!-- { "loadSidebar": true } -->
　　弟上疏乞骸当于亡弟初报讣之时而以部阙署人蹉跎至十月则己晩矣肌体虽渐腴而脾气尚滑酬酢小寛笔砚转迫骨肉乖离知已凋谢故欲乗老兄之在柄恳请骸骨归哭亡者作杜门计私冀万一得复承师真謦咳不终堕落而微诚不亮更厪温旨赐留欲遂坚凿坏再寻前请恐咈老兄及元老宰公至心若便出视事却更成一叚虚套付少年唇吻非闗触藩实乃维谷如何如何献岁以后当再图之兹时却烦老兄不浅向者狂谈孔庙事体逆谂其难行有老兄一人鉴赏足矣弟以考察古人见咲则不敢心服试与兄屈指自孔孟以及宋氏诸儒谁不考察古人者嘉靖中两庑大有进斥岂其时人独明晓而至弟独迂阔耶张肖甫司马实有胆局树南北勲颇伟但于情字不能裁洗阔畧小节耳若以簠簋之微饰而苛夺其易名之典则杨文襄王襄敏王恭襄又何如也杨震涯己莅任弟牢落中之一慰也王鸿胪明年七十正月拟乞休必无缺可处以沈三洲淮例优进以全其雅尚如何沈银台进士淹滞可悯何以尚尤铮铮者何以许而不与老兄幸念之骐儿极感周恤厚爱得时赐循循之诱不落魔境于弟心足矣功名事大而渠父福薄不敢他有所望也弟恒勉之以人品必称吾兄时义必规辰玉莫更沓拖如父拮据如叔也部咨尚未到未敢出视事于元老亦未敢轻渎乞一叱贱名不备
　　
　　又
　　
　　廿九日部咨到奉旨有屡荐起用字面留省丞郎所不易得此皆尊兄与元老优假至意而部覆语亦以兄故相慰借殊至但非过时衰劣之人所敢当耳归日境界亦大荼苦弟留此絶无意味业识茫茫前路无据奈何月朔只得强出了升散而巳向者条陈以在南无故牍可考又不敢一切诹询以故多所抵牾仗尊兄裁鉴大半允行迩新宗伯忽有一书极言孔庙之疏当行而有沮之者其辞颇情恳不知的出真意否吏曹言颍宋二公録荫为无有承当之人恐生冐滥是也若赠官易名有何妨碍且嘉靖初颍公已特奏専祠滇中论巳定矣大抵前事实系面上眉言之者故自迂阔窃谓当今之世似不可废面上眉毛亦不可尽亡迂阔也
　　
　　又
　　
　　昨有一启在辰玉书中托冯咸甫寄去想彻览矣日来见邸报圣主威断非凡缇帅至贵倨也弃之若脱蜩阉党一论死一永戍爪牙剪矣顾尚留此祸本于肘腋令其茹怨蓄忿乗间而溃且中外之人亡问识不识轻有所窥测谓上意偏重若此貂珰之势尚何所底极耶窃以法司必当再请台纲必当邀九卿论劾言路必当合奏而尊兄与二三大老必当力持勿使九仞之功亏于一旦也南中虽有言恐无益于事兄曽言李宁逺事弟颇留心此公实良将也讷讷不出口有李将军风长子利口不甚见实效若次子之骁雄诸偏禆少及之者缓急不可失也御史大夫一疏于三呉造福不浅然非兄在政谁能必行三冬亢旱近始得雪吾乡当亦有之明春二麦可以望熟若此阉决去区区老眼尚可拭涤以观太平昨覩太宰感事一疏严旨诮责恐难展布如何如何周抚台为民之心殊切裁省似有次第惟闻北运贴数过减人情稍不安耳水利不辞胼胝而颇咏于■〈髟上思下〉想是过严所致物情士论俱属李养愚不知与韩守可登卓异否刑部刘主事被叅无不称其寃者明春大计吏当有一畨登进南中所见何以尚似不可不优处朱廷益倪冻周弘禴王学曾皆表袁者周于意气中间老练适诸寿贤赴任见过与之谈识见大进非复呉下蒙也岁晏萧条生趣遒尽无可复道不一
　　
　　又
　　
　　昨有一书附赍疏官役去当时虽见台琐连击此阉不容口法司罪状既明叅语亦厉而圣意终是爱恋未见果决以故急欲法司之再执九卿之公劾言路之合奏而老兄与二三大老之力持尚虑其激成正徳故事今諌臣逮究雷霆叵测此阉仅准调理雨露巳滋如此而望祸本之遂芟内势之不振得乎諌臣语诚狂戆触讳然草茅新进人何知有张冯而文致之法也前者此阉之罪状发之虽自首珰而老兄一叚作用自妙其苦心有未易言者何物侍御敢尔妄语波及虽然却有别机括虽不能使此阉不怨而能使上心不疑将来尚可以扶维正论杜遏奸萌第逺方之人不能推见至隠未免传影逐响间成低昻耳圣谕念及老兄家恤不啻骨肉亦何忍仅以形迹报之呉司马欲约九卿有所攻救为沮者而止然亦觉得未妥葢南中所闻往往过时只了得自巳体面而已弟归思暂息为此徒欝浡新岁终当一恳疏却仗兄维持首丘也仙师比有消息否即归终堕落耳闫头陁肉体至今若生不知朱青霞去时何如
　　
　　又
　　
　　二十日晚因见朝事纷纭偶有邮便附一启豚儿所令转上次日迫瞑始得李沂给事廷杖为民之报而于此阉无所不处于旨无所不温令人扼腕气寒五更时呉司马遣人趣具疏稿烧烛仓皇为之司马稍改朱语及一二紧重字面疏将发而小九卿及三法司各有疏草矣闻翰林习先生前巳有疏去留都具臣踈逖闲散岂能上动天聴亦只了得自己体面而已初谓马侍御疏祇为三老解疑地耳既读疏辞乃觉其不尽然也此事原系吾兄妙用然秘不传今马疏一出而天下之呶呶窃议者焉能人喻户晓惟愿吾兄不洁其身名以图善后若兄足一动此阉复出天下大事去矣初传户部疏有三分折一之说物情欣欣谓米价可稍平今读全文乃知全征在官留三分之一至米贵时方粜仍责价七钱而于各项板席之类俱无所免岂惟朝四暮三并废阳予阴夺何此司农之残忍掊克一至是也桑弘羊刘晏虽能富国尚不免于身此君之无后必矣弟计惟有一归归亦无开眉日差胜作厚面皮官人耳余不敢及
　　
　　又
　　
　　半月间凡三致书吾兄虽知其烦渎触目激衷有不容自巳者初传李给事受杖之顷三老欲面奏平台而为首珰所阻兄与歙相痛哭正言归即求去既得邸报读之老兄露章自劾且极论重处言官之失忠诚恻怛字字药石语语肺腑若温纶慰留固优待辅臣之体于圣心必有感悟者自此优假諌臣决去阉毒日月之蚀光景旋圆亦何损之有复闻彼给事不至大故汹汹稍定然中外隠忧谓此阉尚在肘腋恐其复幸酿成直瑾之祸兄能保得不至是否上之所以待兄不啻骨肉而兄之所以报上必竭股肱若几之一字在弟则可在兄则不可也圣谕内有亡女事弟谓叔字讹耳既覩疏辞知必长闺淑使者问之果然矣兄为国忘家于此际只得痛割若太夫人及老嫂悲苦当何如仲冬一月间先夺贤叔父又夺令女约畧弟之遘际亦同但弟衰骨茕茕尤所不堪耳骐儿曽以近作就正否云间士论极惜喻守不知铨曹何以处之若松常有缺倪冻为佳弟非私此人也赵司成极服大疏以为二百年阁臣所无此文生平眼中创见渠虽上请告疏而意气甚平知庙廊之不薄之也王鸿胪七十矣不敢引年而以病请不知可一处否董龙山物故矣世界本自缺陷盛满之极令人爽然元夕前后两豚欲来相看留之此间俟弟小疏得请同归可也卦数己周元精日耗一及仙师之偈若负毛刺沈休文年近七十乆处端揆方虞骸骨而乞归老之秩弟官虽微必不至是也使者便聊附讯伏惟鉴亮
　　
　　又
　　
　　安庆贼皆饥民中间骁捷者不过十八人总之不能三百人前者醉指挥乘生马为炮所惊阑入贼垒被杀余卒亦有死者彼不能乗胜破无城之邑掠库藏放囚募徒而守一穷山之寨今官兵四集无虑七千塞其走路旦夕当成擒耳近牧所军支天策卫仓粮此仓低洼为积水所渍下多黝黒而攅典军斗又以沙土揷和军犹见其揷和状欲趣发之而为巡栏隶卒所驱因而阋閧郎惊却走司农己治其为弊者敝部随捕其首倡者六人用军法惩之矣恐流言传播庙堂汹汹敢预闻之场事巳近辰玉兄故当嵬峩若衰门退鹢岂敢过有希觊弟毋论官兴索莫即望故乡亦怯归惟皈依一念尚不敢遽自弃耳卦数己周生趣遒尽如何如何赍疏人去附此不一不一
　　
　　又
　　
　　昨启事中偶及支粮喧竞一条附污清聴不谓司农丞郎惧诮日私于呉给事黄御史匿彼本情颛罪喧者縁天策卫仓素低洼受水米脚二尺皆黝腐不堪仓攅军斗惩于包赔故恣情搀和沙土于昨冬闗给牧马所军巳不胜其苦矣今春复当给散军情惶惶方拟求改别仓不得而于临支之际亲见攅斗辈于壁山上撤去砖瓦而下水及沙土羣欲搜抉其弊而巡栏儓隶以竹箆马鞭捶之使下众情不分因而喧噪拾瓦砾土块飞击主事惊走然非敢有所犯也巡栏儓隶非有所伤也司农虞变以别仓给之归火伍矣此所卒独多约七千余人僚长呉司马摄其众仅捕五人棰之亦仅三十弟窃以过寛不足惩创然何至若言路新进之张皇摇撼也庙廊当自镇静不假弟言建储诸疏何悉留中人情未测圣意所在良为汹汹弟乞骸之情真且乆矣若坐待一转当为鹓雏所咲必考绩而后去修途酷暑褦襶奔走又似为子孙作马牛也余不悉
　　
　　又
　　
　　近接二书甚得尊兄为国去奸妙用不惮挫名以伸志弟固己预窥之矣苐此奸虽谢肘腋尚在窥伺而内有奥援不无可虞所喜者司礼秉笔逓进而同事诸珰多厌畏之恐未便复振也建立疏太杂太速弟之所见窃与兄同彼奸所云云亦自一种议论但以小人迎合之心而傅会亲藩嫡庶之典则可恨耳今上有圣母下有三公九卿上重名义严祖训不至有他但皇子茂龄讲读又似不可缓如何如何髙郎科场一疏似因物情但老兄之髙名大节岂他宰相可拟而辰玉之宏才博学又岂他胄可望渠亦波及之愧于鼎珰之耳矣然犹不至尽废公论而兄之辨疏似过激烈于相度不免小有妨自今以后愿兄勿留滞胷次诸有指摘髙生及称唆使者皆置勿聴斯佳耳弟之乞归非有他意因见迩来乞休请告者多不见允间思两义俱堕之训寸衷若刺若更赐留不免俟至六月与兄一面即归卧矣儿子衰迟岂敢附辰玉青云之尾且在弟不免蛇足为老子头皮计亦宁俟此耶
　　
　　又
　　
