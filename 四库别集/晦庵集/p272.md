<!-- { "loadSidebar": true } -->
　　他喻已悉但平生所闻人有此身便有所以为人之理与生俱生乃天之所付而非人力所能为也所以凡为人者只合讲眀此理而谨守之不可昏弃若乃身外之事荣悴休戚即当一切听天所为而无容心焉其自至者亦择其可而受之其不至者则无求之之理也此是终身立脚地位不可分寸移易孔孟所说极是分眀区区早从师友即幸见得此理故尝以此自勉亦不敢不以此待人所以生平未尝求知于人亦不欲为朋友求知唯其一二或以贫老困厄不得其所则尝言之然亦絶无而仅有也如吾友者于学尚可以勉而亦未为甚贫且老而困厄之久者故前此累承喻及皆非区区所欲闻而以方有诡伪之禁故不欲尽其言亦意贤者当黙晓也而今所喻虽若小异于前似终未悉鄙意故不得已而索言之幸试思之中夜以兴痛自省察或能奋然一跃尽脱从前三四十年见闻染习之陋不亦快哉不亦快哉
　　答叶仁父
　　示喻祭礼曲折府中自有古今家祭礼印版诸家之说皆备如伊川主式亦在其间可令人置一本试详考之即可见矣但古尺当时所传恐或未真今别画一様去可更参考如不同即当以此为定也庙中自髙祖以下每世为一室而考妣各自为主【同匣】两娶三娶者伊川则谓庙中只当以元妃配而继室者祭之他所恐于人情不安唐人自有此议云当并配其说见于会要可考也【亦在印本古今祭礼中】出妻入庙决然不可无可疑者为子孙者只合歳时就其家之庙拜之若相去逺则设位望拜可也【此无经见但以意定如此可更与知礼者议之】族祖及诸旁亲皆不当祭有不可忘者亦放此例足矣诸家之礼唯韩魏公司马温公之法适中易行【今皆见印本中】但品味之属随家丰约或不必如彼之盛而韩氏斋享一条不可用耳始祖先祖之祭伊川方有此说固足以尽孝子慈孙之心然尝疑其礼近于禘祫非臣民所得用遂不敢行徳厚者流光徳薄者流卑故古者大夫以下极于三庙而于祫可以及其髙祖今用先儒之说通祭髙祖已为过矣其上世久逺自合迁毁不当更祭也
　　与王元石
　　昨日所喻抄礼书欲俟向后整顿有序即发去莆中但不知彼中分付何人防检指授幸畱数字于此详道所以然者容并寄去为幸或有余力得为别抄一本见寄尤幸也
　　答孙敬甫
　　未及识面猥辱惠书知雅志之不凡甚以为慰所喻何君近亦得书尚恨未际然不知其与贤者向来所讲为何事也宁川师友盛言笃实者复谓谁何既曰笃实而自知其有谈说妙之过则又何故而反疑学之有捷径因以堕于轻易放旷之失耶凡此曲折皆所未晓更俟详以见告然后可议也子约之言盖为近之而主一无适者亦必有所谓格物穷理者以先后之也故程夫子之言曰涵养必以敬而进学则在致知此两言者如车两轮如鸟两翼未有废其一而可行可飞者也世衰道微异说蠭起其间盖有全出于异端而犹不失于为己者其他则皆饰私反理而不足谓之学矣凡此皆因来喻而及之而程子之两言虽所未论犹将力为贤者陈之者也敬之与否只在当人一念操舍之间而格物致知莫先于读书讲学之为事至于读书又必循序致一积累渐进而后可以有功也反复来书觉有俊气顾恐于此有不屑耳诚能折节而屈首于斯焉其必有以得之矣近思録中横渠夫子所论读书次第最为精密试一考之当得其趣使还布此薄冗不暇他及
　　答孙敬甫
　　便中再辱手示欣审比日侍履佳庆所谕为学本末甚详乃悉前书所谓世道衰微异言蠭出其甚乖刺者固已陷人于犯刑受辱之地其近似而小差者亦足使人支离缴绕而不得以圣贤为归岐多路惑甚可愳也愿且虚心徐观古训句解章析使节节通透叚段烂熟自然见得为学次第不湏别立门庭固守死法也来人云往昭武不复俟报章今遇此便途中草草奉报未能究所欲言正逺惟以时自爱
　　答孙敬甫
　　熹归来粗遣但今夏一病狼狈殊甚辞职请老皆未得如所欲加以盲废不可观书颇以为挠耳示喻为学之意甚善甚善但敬之一字乃学之纲领湏更于此加意使有所据依以为致知力行之地乃佳耳大学向来改处无甚要今谩注一本近看觉得亦多未亲切处乃知义理亡穷未易以浅见窥测也天台朋友有赵师防主簿者尤佳宣城亦有可与共学者否耶
　　答孙敬甫
　　熹衰病年例春夏须一发今年发迟者此衰年老态欲死之渐亦不足恠也祠官虽幸得请然时论汹汹未有宁息之期贱迹盖未可保然姑使无愧于吾心则可已他非智虑所能避就也所喻因胸次隠微之病而知心之不可不存此意甚善要之持敬致知实交相发而敬常为主所居既广则所向坦然无非大路圣贤事业虽未易以一言尽然其大概似恐不出此也年来多病杜门闲中见得此意颇端的故乐以告朋友也所论至善之意甚善其终烈文一章尤有力如陆氏之学则在近年一种浮浅颇僻议论中固自卓然非其俦匹其徒传习亦有能修其身能治其家以施之政事之间者但其宗防本自禅学中来不可揜讳当时若只如晁文元陈忠肃诸人分眀招认着实受用亦自有得力处不必如此隠讳遮蔵改名换姓欲以欺人而不可欺徒以自欺而自陷于不诚之域也然在吾辈须当知其如此而勿为所惑若于吾学果有所见则彼之言钉钉胶粘一切假合处自然解拆破散收拾不来矣切勿与辨以起其纷拏不逊之端而反为卞庄子所乗也少时喜读禅学文字见杲老与张侍郎书云左右既得此欛柄入手便可改头换面却用儒者言语说向士大夫接引后来学者【其大意如此今不尽记其语矣】后见张公经解文字一用此策但其遮藏不密索漏露处多故读之者一见便知其所自来难以纯自托于儒者若近年则其为术益精为说浸巧抛闪出没顷刻万变而几不可辨矣然自眀者观之亦见其徒尔自劳而卒不足以欺人也但杲老之书近见藏中印本却无此语疑是其徒己知此陋而隂削去之然人家必有旧本可考偶未暇寻访也近得江西一后生书有两语云瞚目扼腕而指本心奋髯切齿而谈端绪此亦甚中其乡学之病然亦已戒之姑务自眀毋轻议彼矣信笔不觉缕缕切勿轻以示人又如马伏波之讥杜季良也所论太极之说亦为得之然此意直是要得日用之间厚自完养方有实受用处不然则只是空言而反为彼瞠目切齿者所笑矣切宜深戒不可忽也南康语孟是后来所定本然比读之尚有合改定处未及下手义理无穷玩之愈久愈觉有说不到处然又只是目前事人自当面蹉过也大学亦有删定数处未暇录去今只校得诗传一本并新刻中庸一本与印到程书祭礼并往所寄楮劵适足无余诗及中庸乃买见成者故纸不佳然亦不阂翻阅也毁板事近复差缓未知何谓然进卷之毁不可谓无功但已入人心深所毁者抑其外耳所询防补事实难处然官年实年之说朝廷亦眀知之故近年有引实年乞休致者而朝廷以官年未满却之不知亦可前期审之于省曹否耶
　　答孙敬甫
　　所示大学数条皆极精切由是充之使存养讲学之功各尽其极更在勉之而已然大学所言格物致知只是说得个题目若欲从事于其实湏更愽考经史参稽事变使吾胸中廓然无毫发之疑方到知止有定地位不然只是想象个无所不通底意象其实未必通也近日因脩礼书见得此意颇分眀又见得前贤读书穷理非不精诣而于平常文义却有牵强费力处此犹是心有未虚气有未平而欲速之意胜也可不戒哉可不戒哉如来喻作新民一条亦颇觉有伤巧处恐作传者初无此意大抵此传皆是信手拈来自然贯穿亲切谛当无许多安排也所拟格物一条亦似伤冗顷时盖尝欲效此体以补其阙而不能就故只用己意为之盖无驱市人以战之才只得用赵人也所论听讼之说则甚善向亦尝有此意而未及言盖每不能无媿于此如所云南康田讼之类是己然此事今亦不记不知当时曲折如何恐或别有说也易传初以未成书故不敢出近觉衰耄不能复有所进颇欲传之于人而私居无人写得只有一本不敢逺寄俟旦夕抄得却附便奉寄但近缘伪学禁严不敢从人借书史故颇费力耳
　　答孙敬甫
　　所论才说存养即是动了此恐未然人之一心本自光眀不是死物所谓存养非有安排造作只是不动着他即此知觉烱然不昧但无喜怒哀乐之偏思虑云为之扰耳当此之时何尝不静不可必待冥然都无知觉然后谓之静也去年尝与子约论之渠信未及方此辨论而忽已为古人深可叹恨今録其语谩往一观深体味之便自可见也又论诚意一节极为精密但如所论则是不自欺后方能自慊恐非文意盖自欺自慊两事正相抵背才不自欺即其好恶真如好好色恶恶臭只为求以自快自足如寒而思衣以自温饥而思食以自饱非有牵强茍且姑以为人之意才不如此即其好恶皆是为人而然非有自求快足之意也故其文曰所谓诚其意者毋自欺也而继之曰如恶恶臭如好好色即是正言不自欺之实而其下句乃云此之谓自慊即是言如恶恶臭好好色便是自慊非谓必如此而后能自慊也所论谨独一节亦似太说开了须知即此念虑之间便当审其自欺自慊之向背以存诚而去伪不必待其作奸行诈干名蹈利然后谓之自欺也小人闲居以下则是极言其弊必至于此以为痛切之戒非谓到此方是差了路头处也其余文义则如所说推究发眀皆已详密但以上两节当更深考之则首尾该贯无遗恨矣然此工夫亦须是物格知至然后于此有实下手处不可只以思索议论为功而已也此段章句或问近皆畧有脩改见此刋正旧版俟可印即寄去但难得便或只寄辅汉卿令其转达也正命之说乃是平日修身谨行经常之法若到杀身成仁舍生取义处岂可以其不得正命而避之乎至于近世前辈有大名节者其处心行事之得失虽非后进所敢轻议然其与圣贤做处有不同者亦须识得不可依违茍且囘互而曲从也又如所论销破供帐之类果是好士大夫决不如此亦不待问而眀但恐亦有疎畧不以为事而失照管者则不可知今亦不当便以此责人但自家所处不当如此耳父妾之有子者礼经谓之庶母死则为之服缌麻三月此其名分固有所系初不当论其年齿之长少然其为礼之隆杀则又当听从尊长之命非子弟所得而专也隂阳家说前辈所言固为正论然恐幽眀之故有所未尽故不敢从然今亦不须深考其书但道路所经耳目所接有数里无人烟处有欲住者亦住不得其成聚落有宅舍处便须山水环合畧成气象然则欲掩藏其父祖安处其子孙者亦岂可都不拣择以为久逺安宁之虑而率意为之乎但不当极意过求必为富贵利达之计耳此等事自有酌中恰好处便是正理世俗固为不及而必为髙论者似亦过之也朋友之丧古经但云朋友麻则如吊服而加麻绖耳然不言日数至于祭奠则温公说闻亲戚之丧者当但为位哭之不当设祭以其神灵不在此也此其大概如此亦当以其厚薄长少而为之节难以一定论也小词前辈亦有为之者顾其词义如何若出于正似无甚害然能不作更好也
　　答孙仁甫【自任】
