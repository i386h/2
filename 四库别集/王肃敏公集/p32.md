<!-- { "loadSidebar": true } -->
　　问先儒曰论孟既治则六经可不治而明今庠校之士孔孟之书无所不讲则于六经之旨宜无不达矣试以经之有疑者论之可乎今之易周易也先天图于今易之义何所发明乎说者谓图实伏羲本图藏于方外之士然乎伏羲至尧舜三代几千万年而图不见于经自周至今几千余年而图不见于传何至陈搏而始出之可据以为信乎仲尼之门羞称五伯何书取穆公之誓不几于称伯乎诗之体雅出于朝廷风出于民俗说者谓黍离降为国风而雅亡是孰降之邪抑别有义而说者固不及邪仲尼曰吾学周礼今用之吾从周说者谓春秋改用夏正然乎不几于反时王之制乎仪礼圣人之遗经也今之礼记多出于秦汉儒者之记载纯然圣人之言无几谓传可也而何以经目之如月令出吕览乐记出荀子其书至今尚在也而亦与圣经并列可乎请各陈其实以观尒治经学

　　○十六

　　问昔人云孟子没而仲尼之道不传是固然矣要之秦汉以下诸儒虽所造醇疪不齐而斯道托以不坠亦不可诬学者欲趋于孔孟之途不可不愽求于此以为学道之助也姑举一二之有疑者试相与论之可乎尊王贱霸增光孔氏矣而何以指为申韩之流潜心求道所道于圣人者多矣而何以谓其自不识道明道义而黜功利学之醇者也何以曰终未能窥大道之全仿古作经圣之修者也何以曰累于好高自大欲速之心玩心高明达于天地阴阳之化者而曰要之不可以治天下国家其意何居忠孝诚实天下无贤不肖浩然归重者而曰只是天资元不知学其说何指所著知言或以为胜正蒙矣又病其有过高之论然乎迹其平生见道之实果背于中庸邪天性高明独以孟子为师道术正矣又疑其有类禅之学然乎据其终身所得之妙果虽于圣人邪夫是数贤者举皆间代之豪杰矣其不缪于仲尼者谁邪自孟氏之后执可以继邪夫诵其诗读其书不知其人不可也幸悉其说以对

　　○十七

　　问移易风俗助流政教莫先于乐而作乐之道非达于声律之故者亦未易以言之也古之人有观四代之乐而能知其德可谓达于声歌矣而何有不知乐之讥以十有二笛调正律吕自谓宫商克谐矣而何有不合雅之议斯人也果皆不达于音与听安公子曲知巡游之不返闻实庆曲知父子之不恊与夫奏濮上之曲而知其国之必先削者果皆可以知音例之与子声补母声之不及也何以为非周礼三宫之义而欲削之变声辅正声之未备也何以云非月令左氏所载而不欲立之其为律也何若是省邪有正律之外更增六八而为六十律者有以五正二变合成七声而为八十四调者与天日当一管而为三百六十律者其为律也又何如是烦邪夫郑声起而咸韶绝乐经亡而锺律夫古乐之沦坏久矣兹欲参定锺律以复先王和雅之音当以何者为准辨声以命律辨律以和声古人之遗籍尚有可稽而神觧之士间亦有述其义于后世者矣究其礼乐之情者必有独契之妙也幸相与言之勿曰以俟君子

　　○十八

　　问易之丰曰丰亨王假之勿忧宜日中盖善虑天下者虽当丰亨豫大无可虞之时而尤长虑却顾有可畏之忧故患常预弥而丰豫可保矣今天下承平百数十年礼乐风教渐被海宇生育浩繁文物弘丽虽前代盛时亦不是过可谓丰矣苟不求所以保持之道宁免自遗后忧乎自今观之北虏犯边无忌而武备弛矣剽劫徧于畿甸而冦贼昌矣田野芜以不治民流而税逋矣豪右侈以踰分俗靡而财穷矣其丰之所可忧者或者其在兹乎夫变故之来不在于事势穷迫之日而每蕴酿于安常无事之时抑或出于意科之所不及而有大可忧者乎请士行将有天下国家之责者其平日静观天下之势必有深虑远计之论以自待者幸直言之吾将为计国者献焉

　　○十九

　　问夏尚忠商尚质周尚文此西汉儒者之论也说者乃曰三代相承有所损益因时之尚然也忠之弊野故救之以质质之弊诡故救之以文文之弊僿故救之以忠是出于圣人因时救弊而为之矣说者又曰三代圣王不专于忠质文之尚夏禹祗台德先商汤肇修人纪文武克慎明德而又设庠序学校以明乎伦是三代所以为教化风俗者未尝不一向也夏固尚忠矣菲饮食恶衣卑宫非质乎美黻冕揆文教非文乎商固尚质矣百姓王人罔不秉德非忠乎大頀崇牙六瑚玉豆非文乎周固尚文也而小大之臣咸怀忠良非忠乎先进称野麻冕纯俭非质乎由是观之是三代之所尚不出于圣王之损益皆俗尚之自趋也已以为皆俗尚之自趋则三代立国规模亦漫无所定而通其变使民不倦者圣王亦无所与其力矣而可乎以为三代各一其尚则禹汤文武相传者亦龃抵不合用其一而遂废其二圣人体道之志亦荒矣而乭乎诸士深坟索典久矣其于先王因革损益故必有能通其大要以为今日救俗之地者请着于篇庶将予焉

　　○二十

　　问自孔子春秋以还异端横起执刑名者竟二世以亡秦倡虚无者卒五胡以乱晋兹皆邪僻离畔大道不待诛罚而知其非者也其间著书持论本之仁义礼乐遡由洙泗者莫有过于荀卿杨雄王通韩愈之流故儒者之论于荀则曰其书羽翼六经增光孔子非徒诸子之言焉于杨则曰折衷圣人以求道之极致故其著书所得为多于王则曰世人以其议论附会成书其间极有格言荀杨所不能道于韩则曰排斥二家拨乱反正功齐孟子而力倍之田是论之则四子者皆有功于孔子之道而在所取矣自今读其书而究之则有不然者人性之善由天赋之本然也则曰恶圣人制礼本人情之自然也则曰伪子思孟子大贤也比于十二子而非之不有叛于圣道乎以三起数作玄准易非天地之自然也较书天禄剧秦美新非大丈夫之事也不有背于圣人乎中说问荅窃效论语六经续繤僭拟删述不几与孔子之门并立赤帜乎佛骨之表似也广大深迥太颠之说安可信推尊孔子可也尚同廉爱孔墨之道安可同不几于宗庙之美未得其门乎夫四子之可疑者如此而诸儒之论如彼将何所适从乎学者诵习古人之书以为适道之准使不明稽详办以求至当而守之亦非善学道者也诸生以为何

　　○二十一

　　问仁人为能事天孝子为能享帝仁孝之用大哉广矣经曰孝弟也其为仁之本与是孝亲者斯基夫仁矣传曰未有仁而遗其亲者也是能仁者必达于孝矣孔门教人莫切与求仁莫先与论孝今欲从事于学亦无有舍是以为急者二者何所先致其功抑仁孝一致无所后先特所施之不同邪实以大而著名以实而彰有仁孝之实即有仁孝之名矣帝尧四方风动而其仁如天文王怙?西土而敬止于仁可谓有及人之德矣而颜子仲弓孔子皆以仁许之然则仁之实顾不在于广所师邪太舜尊亲之至而称大孝武王追王祖考而称达孝可谓有显杨之德矣而闵子曾子孔门皆以孝许之然则孝之实顾不在于大所尊邪不然何其实之顿殊而名之同如是邪抑仁孝之道合内外大小一揆特所谓之不同邪夫君子之学自洒扫应对而至于过化存神未有出于仁孝之外者也今欲为仁人孝子以自立于世当何所作为而可愿闻所以从事之道

　　○二十二

　　问古之人有言天下之事宰相得以行之谏官得以言之今之郡县学校之士皆将有宰相谏官之軄者况遇明圣之辟乐于纳忠受善自公卿列士工庶咸规则他日卒然厕顾问之列会拟议之席安保其不茫然乎故上有明辟而臣不学无术亦无望治道之隆职此耳试以古人进言纳忠于君者论之可乎有诣阙献十二策者有恐君不能令终上十渐者有献六箴者有进五规者有奏三札而君许其忠诚者有言六事而君起寝秉烛读之终篇者有上一百八疏而时相畏其多言者有进七策数千言而时相恶其切直者有上十事而二事留中不行者有言四十事而三十六事施行者夫是诸贤也摅论于国家虽有用舍之殊成务与否之不一要皆自其学术为之也可得闻其畧与其关系天下之大者有几核切于时务者有几其亦有合于唐虞夏商君臣告戒之道与凡以君子之学不越乎取古人言行为我之准绳而已其仰慕而效法者谁邪请备言以告我

　　○二十三

　　问三代圣王明法定制以平四海皆传数十百年而为有道之长诚后世治世之蓍龟也然而儒者论治要之各持所见不能统一以为古之可复者则曰二帝三王之法孰不可行为天下者不以帝王善政良法为则又何贵于稽古而建事以为先王之治不可复者则曰结绳之约不可复治嬴秦之绪干羽之舞不足以觧平城之围又有论者曰苟徒知泥古而不能施之于今狥名而而遂废其实此则陋儒之见倘谓今之人情已异于古先王之迹决不可复于今趣便目前不务高远则亦恐非大有为之论是又所谓参伍古今不拘其迹而求其实者矣然则三者之论孰为攸见而可施行耶夫帝王之大政莫过于封建井田肉刑与夫乡举里选之类自汉至于今愿治者何止数十人主而慕古以佐世者又何啻数十百臣而是四者竟不可复此其故又何耶出于世之变不可行邪抑人非三代之英邪或亦攸见不同邪夫是政也行之者禹汤文武周公也使数圣人居今之世将尽废其今之所由而为之乎亦因人情事势酌其宜而为之乎圣人能使天下顺治必不苟焉而已也诸生其探诸圣人之心陈之

　　○二十四

　　问致中和天地位焉万物育焉则圣王之世宜皆和气应之矣何尧有九年之水汤有七年之旱尧汤之圣不足于中和与至德足以弥变至诚足以格天天人之际捷于影响矣何尧之沴积久而变汤之灾困极乃复尧汤之诚不足以格天与或者曰阴阳有数有变其来也未必由之人其消也未必归之天人君能遇灾修德虽变恒不为灾要之人事足以胜之耳若以其说为然何贱臣系而飞霜孝妇冤而不雨修政而祥桑枯罪已而荧惑退天又何赫赫若是邪此天人之际所难者如此古之人论灾异者多矣莫有详于董仲舒刘向京房之徒而说者鄙其诬然则春秋遇有灾异虽小?书者又何与汉文帝时一月而日再食一日而地三震宋仁宗时太白昼见地裂泉涌皆大异矣说者曰无损于二帝之治然而三川竭而云周衰少华崩而谓秦亡者又何与夫天人之际固幽微而难测矣人君遇灾要诸有一定之事儒者立论要诸有至当之实不可漫然而已也诸生其详陈之吾愿有闻焉

　　○二十五

