<!-- { "loadSidebar": true } -->
　　题为纠参规避官员并请就近升补以济时艰事崇祯十一年六月初六日据陜西布政司呈详到臣该臣会同按臣王倓看得合水以蕞尔之区经荒盗之后一切恤民固圉治赋练兵惟印官是赖知县张瑞杰升补年余尚未到任规避显然自当照例议处所遗员缺若推自逺省恐益躭延查得邠州州判孟学孔由恩贡出身绰有干才巳登荐剡堪寄民社合无即以本官就近升补合水县知县则闻命即可受事而残邑料理有人地方幸甚为此谨题崇祯十一年六月二十七日具题七月二十三日奉旨吏部知道

　　议留道臣疏

　　题为议留重地道臣恳恩降级照旧以巩藩郡以慰舆情事据陜西布政司呈详到臣该臣看得分巡闗西一道驻札平凉该郡建立韩藩夙称重地比来因饥加旅脊脊多虞幸赖副使万谷春驾驭得宜恩威并着毕殚心力定四履于扰攘之日措累碁若覆盂复五城于残破之余易风鹤为泽鴈劳绩具在公论咸孚乃于保举案内部议降三级调用在该部衡鉴无私欲伸连坐之罚以塞幸进之门故不能为成例少寛乃臣等处兹多事需才之时其可与共济危舟同支乱国才识两优官兵共赖若该道其人者实指不多屈今地方舆情攀卧甚切惟恐本官一去后来推补者即才能无异本官亦不若本官驾轻就熟之为愈启恳韩藩命长史司申臣保留臣批布政司查议前来臣谨会同督臣洪承畴按臣王倓合疏具题伏乞勅部复议合无将本官照所降之级从寛留任该员果能益加奋勉酌限保题庶保举之法既行而重地亦不至失人矣至本官所保举之聂朝明该部参其文品俱劣臣则以该部考官止定于一日之帖括文固可定而品难遽窥如以品也臣不敢知如以文也皇上此举所重似不在文是本官之罪并不在不可寛之列为此谨题请旨崇祯十一年七月初九日具题八月十二日奉旨该部知道

　　题犯官林应瑞招繇疏

　　题为纠劾劣员以饬吏治事准刑部咨奉旨行据陜西按察司呈报提问过犯官林应瑞赃罪招繇到臣该臣会同延绥抚臣刘令誉陜西按臣王倓看得延长当大寇残破之后茕茕遗孑业已无肉可剜林应瑞赋性本贪又年当衰暮亟欲以一符取偿不思延长乃急当抚恤之地延长之民岂尚堪朘削故鼯腹未盈怨声已沸严审入槖之赃较原参曾不及十分之二然而鄙秽难容昏瞶已极耳目旁寄狐鼠纵横大负民社之寄奚辞纠劾之条虽受事半年离乡万里承谳至此犹不能不为应瑞怜苐一家哭何如一路哭褫衣徒配固以警官邪亦以酬民恨衙蠧郭盛民张芳董洪雨朱心悟宋士杰丛树作奸凭城肆害赃证俱确并徒不枉经该司勘拟前来相应具题伏乞勑部复议施行为此谨题崇祯十一年七月初九日具题八月十二日奉旨该部核议具奏

　　题出闗善后疏

　　题为微臣出闗北上亟陈地方善后之策以祈圣鉴事臣遵旨出闗已于十月二十五日渡河而北十一月初三日过平阳矣臣于出闗之后还忆臣入闗之初郡邑半墟人民几烬兵饷两竭寇焰益横岂意获有今日臣幸不至以身殉秦且举秦之一块土尽洗妖氛还之皇上臣痛定思痛即不敢顾影自怜而回首金城有懐如刺其何能不为秦一图善后也顾此时为秦计者畴不曰呻吟方息则元气宜培反侧乍安更隠忧当虑乃臣低回于标本缓急之间其所鳃鳃虑者则无如永断商雒严扼汉兴而已昨豫楚诸寇耽耽西窥虽经臣屡创东奔然诸寇之渠首与其哨队狰狞者十九皆系秦人一为兵逼势必望秦若归如北走内淅则秦之商雒当其冲西走郧竹则秦之汉兴当其冲商雒山峪勾连蹊径百出向以臣■〈扌弃〉命从事固于皇上断截之命未至陨越今臣奉命逺出在省兵将又以臣摘携千余未免单弱臣已钦遵明旨行令监军道臣王文清统领防御文清大畧小心遇有缓急固自能竭力支撑苐须再益以剿兵千余方可济事即总兵左光先曹变蛟之兵不能摘拨或以孙守法尤捷等兵凑合一千或以盛畧王万策所统甘兵选择一千增付该道调度或以监军道张京统领同文清分汛合力共图堵击其潼闗营副将王永祥之兵亦听两监军移会潼闗道臣丁启睿斟酌情形调援策应而三秦东南之罅漏乃可塞也汉兴界在僻逺贼每视为避兵之地非重兵预驻扼防迨闻警调发遂已无及左光先曹变蛟等兵自闯将余孽突蜀返汉以来日告疲顿前据监军道樊一蘅塘报且有情见势诎之语近接督臣洪承畴疏藁亦以各兵病苦为言今曹变蛟已奉旨调赴理臣熊文灿军前其左光先及贺人龙与马科原领剿兵似俱应留驻近汉地方休息秣厉汉中尚有边患与饥民聨合为祟据督臣疏谓实繁有徒宜即责令左镇等努力迅扫勿留一孽其豫楚之贼如从郧竹一带西突亦即责令迎头奋击勿纵一贼阑入则三秦西南之衅蘖可无滋也至臣已逺离地方幸督臣奉旨留秦自宜东西兼顾然汉中未了之局恐尚烦收拾督臣即或稍移秦陇仍应专顾汉兴省会为列属毂绾之区五方杂沓奸宄易生堤备弹压惟恃一二藩臬大吏查臬司久缺未补臣就近题升尚需部覆清军道王公弼臣复檄令带管监军随臣行矣学道职专较士新升未任监军道遇有警息即当督兵出征居守省会遂寥寥乏人布政使司左布政使梁鼎贤自郡守以至藩臬久莅秦中贤声懋着士民咸长城倚之又目今军兴旁午措办馈饷宜借练才乃本官以开报闗西道李公门官评一节诖误降调夫李公门之不肖臣于往来征剿得之耳闻目睹最真故能抨击于该司开报之外而该司平昔于该道亦未称以为贤独其所开报于盐臣者不宜薄许本官之才干以微示抑扬盐臣耳目既逺故于本官劣状无繇摸索该司诚难辞咎苐向来臣等举刻方面原不凭两司之开报其两司开报方面亦不若开报有司明以应荐应劾分别胪列者例也则该司固在可原兹闻降调之命一时人情皇皇攀卧吁恳万口一辞惟恐本官离任以去昨臣接本官申请署官详文故批令暂留理事候新官交代今新官尚未推补即推补亦未必遽至秦省兵荒迭罹之余固圉安民不可不愸遗老成合无将本官遵旨降级俯准留任周资保障于地方善后之计固亦禆益非浅也若夫御灾捍患守令最宜得人西安华阴一县治虽蕞尔然错壤崤函咽喉全陜实称重地前任知县崔大任又筑城偾事罢斥顷接茶臣疏稿今任知县李向日又以庸碌被纠矣如欲以治邑佐当闗之用非具有骨力兼饶干畧者不能胜任查得岐山知县张名録一腔浩气四应长才若以本官移调华阴则闗内第一要区庶可恃以无虞至岐山抚育荒残催征屯课亦需贤令料理查有安化县知县贺应祥皭然自好且雅欲有为乃因奉行饷部劝纳一事急公之过致为刁生诟谇而人地遂不相宜本官英年美质尽堪逺到若即调补岐山必能以一割自见所遗安化一缺另遴一新令治之斯刁顽可戢而人与地两得之矣凡此为地方计用人俱属善后急切之务臣故敢喋喋并及统祈圣明勅部复议施行崇祯十一年十一月初四日具奏三十日奉旨该部看议速奏

　　辞枢贰疏

　　奏为微臣惊闻新命揣分难承谨披诚控辞仰恳圣慈鉴允事臣奉调入卫于本年十一月十八日行次获鹿据报北兵环绕真定臣遂介马擐甲督兵于十九日驰赴真定解围至二十一日准兵部咨为奉旨事内开该吏部题为陜抚出闗别当推补等事十一月初九日奉圣旨孙传庭着升兵部添设左侍郎仍带住俸陜抚员缺务须得人还着确选另推来看钦此钦遵抄出到部移咨到臣臣跪诵明纶恐惶无地自惟枢贰重任非臣謭劣所能祗承除恭设香案于寓所叩谢天恩外拟即具疏控陈祈天辞免时臣吏书俱阻获鹿无人缮冩兹臣行抵保定暂驻候旨十二月初一日又准吏部咨同前事促臣到任管事臣谨披诚叩恳窃念臣徒有痴膓殊无逺畧频年办事伎俩已穷终日忧亲神情复乱祗以职守覊绁竟致请告迁延何意渥被殊恩宁敢冐叨显陟不但器小受盈则易覆抑且力绵肩重则难支思边腹交讧而庙筭犹纷其何以赞帷幄万全之计顾策力几竭而国威未振其何以鬯朝廷九伐之灵雪耻谁无同心而镇将巾帼自甘其何以鼓忠忱于敌忾饬备屡烦明旨而郡邑衣袽罔戒其何以挽锢习于处堂况进而仰格主心何以使一切不急之政刑毋烦宵旰忧劳而独握安攘之要又幸而俯恊羣意何以使百凡无益之议论毋事雌黄争构而共成戡定之猷倘躐添设之一官有同疣赘即糜虚生之七尺莫赎愆尤此臣所以闻命自天有懐如刺者也伏乞圣明俯赐鉴原收回成命准臣以原官率兵入卫其臣原缺幸已推补有人竢臣入卫事竣许臣陈情归养庶几依子舍以终母余年惟有赓民谣以祝君万寿臣无任悚息待命之至除俟臣入都赴鸿胪寺报名见朝外为此具本谨奏伏候勑旨崇祯十一年十二月初二日具奏初九日奉圣旨枢佐已有成命孙传庭不必控辞该部知道

　　密奏疏

　　奏为密奏事北兵发难业经二十余年而封疆之臣无一人为皇上做实事说实话者大家延靠一味欺蒙以致决裂至于今日良可悲痛臣素蒙皇上鉴知今蒙皇上委任其何敢效尤他人朦胧躭阁致于必不可再悞之时再有一悞臣窃见今日各镇之兵望风胆落必不能驱之使战其言战者非愚昧即欺罔若真逼令一决哗溃之形瞬息立见当此之时岂堪更有他虞至于不战之故祗縁简练不豫积怯难前非闗兵寡臣细察各兵情状即使立增十倍蓄缩依然其称兵寡者皆借口也臣又观地方有司物力实万万不能供兵故闭门罢市到处皆然虽日取所在守令加以重法亦不能禁若更增兵无益于战徒自窘困傥滋衅端尤为可虞臣愚窃谓当救急之时岂容复用错着寻持危之计何得稍萌幸心似宜将各镇援兵量选精鋭留督监及微臣军前人各数千随所向往犄角声击正不必轻言战胜至于机会可乗臣等各有心知宁肯坐失若其余之兵俱宜分发京畿逼近之邑随地守城即有见围之处亦须密约守令间道潜往力图捍御夫如是则兵不结聚一处粮自可继又实有济于守兵此微臣一得之愚亦今日万全之计也统祈圣明密勑本部确议施行事闗兵机故敢密奏然不得不与闻本部以便筹划臣无任悚息待命之至为此谨具奏闻崇祯十一年十二月初六日具奏本月十一日奉旨知道了军务至急孙传庭着聨络督监尽力操防其分发随守着各相机行该部知道

　　督师谢恩疏

