<!-- { "loadSidebar": true } -->
　　臣某言伏奉诰命除臣观文殿大学士依前银青光禄大夫提举杭州洞霄宫任便居住者上还印绶方虞谴责之严退即田庐更冒光华之宠殊庭优礼秘殿清资拜命若惊拊躬増厉中谢伏念臣人微学陋志广材踈妄意功名象龙岂能致雨潜心文墨畵饼不足疗饥当艰难多故之秋被考询非常之选代大匠斵已血指而汗顔躐众俊先冝擢髪以数罪念朝廷爱惜寸隂之日非臣子贪恋宠利之时与其尸禄而妨贤不若乞骸而避路力祈罢免曲荷矜从五湖扁舟虽有慙于范蠡三宿出昼犹窃慕于孟轲孤忠自怜大恩难报此盖伏遇皇帝陛下尧仁天覆汤圣日跻审大君操用舍之权俾微臣全进退之节情同犬马悲迹逺于华轩身在山林终心驰于魏阙
　　谢落职依旧宫祠鄂州居住表
　　臣某言伏奉告命落臣观文殿大学士依旧银青光禄大夫提举杭州洞霄宫鄂州居住者辅相失职宜即明刑天地有容祗从薄责恩深罪大感极涕零中谢伏念臣乾坤腐儒闽海冷族遭朝廷之多故躐英俊以登庸虽懐忧国爱君之心初无持危扶颠之术荷知特逹思图报于涓埃谋已阔踈曽莫虞于机穽虽尝身退尚致人言顾沥血安能明心虽擢髪不足数罪睿智有察覆照无私寛其斧钺之严诛处以江湖之善地姑镌秘职尚领真祠此盖伏遇皇帝陛下道大尧天仁深汤网怜臣寡与自取颠跻察臣孤危本縁惷直特曲宪章之峻俾霑饩廪之余臣敢不循省前非益坚素守轩墀在望莫施犬马之劳恩辉所临但倾葵藿之志
　　贺天申节表【功德防附】
　　臣某言伏遇今月二十一日天申节者星虹枢电协帝王震夙之期福海夀山罄臣子归依之愿矧尝叨于宰辅特仰被于眷知伸颂尧年弥深封祝中贺恭惟皇帝陛下聪明天纵齐圣日跻绍隆烈祖之丕基振起中兴之休运诞弥厥月实开长发之祥夀考维祺冝膺天保之报而臣比縁罪戾拘系江湖殿陛称觞莫簉鸳鸾之列云天在望徒倾葵藿之诚
　　天申节功德防
　　右伏以里社鸣而圣人生允协千龄之运应龙翔而雾雨集咸倾四海之心辄输向日之诚仰祝后天之筭皇帝陛下伏愿丕图永固寳歴常新万夀无疆振中兴之大业一人有底庶国以咸宁
　　谢移澧州居住表
　　臣某言防恩以谪降官不许同居一州移澧州居住者负罪逺屏去魏阙者再冬抱病连年走江湖者万里仅存残息仰荷隆恩中谢伏念臣学不足以为己而欲推之以为人谋不足以保身而欲底之以保国进不量其浅薄退遂致于颠跻烂额焦头何补救焚之道防前疐后自贻速谤之忧天地涵容日月清照虽逺从于谴斥乃曲荷于保全迨此例迁犹得善地此盖伏遇皇帝陛下以智为烛所寳者慈怜其孤危之踪处之深避之所尚叨厚禄以养余生臣敢不铭骨知恩洗心念咎情同鸟雀愿依汤网之寛仁德仰乾坤肯慕湘累之狷介
　　谢复银青光禄大夫表
　　臣某言伏奉告命特授臣银青光禄大夫臣已望阙谢恩祗受讫者负衅投荒已荷听还之赐弃瑕録旧更邀宠秩之颁仰佩恩光益深感涕中谢伏念臣赋材甚陋造道弗优适当艰难多故之秋误防考询非常之选进乏扶危持顚之防以为国退无防患寡过之术以保身屡致顚跻有辜眷遇谪堕江湖之上茫如醉梦之中岭峤逾年瘴疠为羣于魅魑海岛万里风涛几葬于鲸鲵得返中州特縁大霈幸丹书之初削岂旧物之敢期纶綍既行士夫改观此盖伏遇皇帝陛下以道建极与物为春乘六龙以御天奉三无以劳世察积毁之销骨曲赐保全念向隅之可悲每加矜恻致此孱庸之质亦霑甄叙之恩臣敢不澡雪前非激昂晩节山林待尽邈无就日之期畎亩爱君弥切后天之祝
　　谢除提举临安府洞霄宫表
　　臣某言伏奉勑命差臣提举临安府洞霄宫已望阙谢恩祗受讫者鲸海聼还方栖迟于故里琳宫得请遽叨沐于湛恩拜命若惊抚躬増愧中谢伏念臣斗筲小器章句陋儒当艰难多故之秋有特逹非常之遇力薄任重冝自取于颠跻罪大衅深毎曲防于覆防方且涵泳恩波于大山巉岩之下更获寅奉仙圣于殊庭真舘之间坐縻廪稍之优顔之厚矣愿修香火之报天实临之此盖伏遇皇帝陛下汤圣日跻尧仁天覆奉三无以劳世舍用何心悯一夫之向隅保全有道致此桑榆之景获霑陶冶之公臣敢不洗濯前非激昂晩节抱慙飬拙未从沟壑之捐就日望云弥深畎亩之爱
　　大行隆祐太后崩慰表
　　臣某言今月初三日伏覩尚书礼部符四月十五日大行隆祐皇太后崩者弃荣飬于东朝颁遗诰于南国凡曰臣子孰不哀摧臣某诚悲诚痛顿首顿首伏以大行隆祐皇太后毓德明柔秉心渊懿正坤仪于元祐之日复椒房于建中之初荐歴多艰盖将有待当张楚僣伪之际力主奉迎迨苗刘变逆之秋曲加保佑功在社禝泽被烝黎虽高前古母后之风未孚万国驩心之奉有大德者必得其夀徒闻往哲之言以小疾而遽返其真莫晓高穹之理恭惟皇帝陛下性敦仁孝念轸艰虞慎终之典加隆报德之心罔极怅仙逰之浸逺悼慈容之莫追愿少抑于至情以永膺于多福臣限以在逺不获躬诣阙庭敬奉表称慰以闻






　　梁谿集巻六十四
　　钦定四库全书
　　梁谿集巻六十五　　　　　宋　李纲　撰表劄奏议二十七
　　辞免荆湖广南路宣抚使奏状
　　辩谤奏状
　　谢差中使传宣抚问降赐茶药表
　　已受告命再辞免奏状
　　论宣抚两司职事乞降处分奏状
　　乞拨还陈照等人兵奏状　乞差拨诸项人兵奏状乞将福建等路宣抚司钱粮通融支用奏状乞令福建等路宣抚司差拨兵将防合讨捕曹成奏状
　　乞不许诸处抽差韩京等军马奏状
　　辞免荆湖广南路宣抚使奏状
　　右臣伏奉告命除臣观文殿学士荆湖广南路宣抚司兼知潭州军州事塡见阙仰荷圣恩不胜惶惧感激之至伏念臣迂愚鄙拙初无材能当建炎初蒙陛下起于闲废之中付以机柄之重备位宰司两月余日曾无毫髪之补负罪已深虽尝乞身以退人言游至谤议沸腾自取顚隮屡滨于死仰赖睿明察其无他终始保全卒因宥赦得归中州继复职秩窃禄宫祠诚为侥幸伏惟天地父母之恩何以论报今者又蒙大恩湔洗前愆弃瑕录用进职秘殿委以荆湖广南四路重寄顾臣何者罪戾之余乃当此选所宜黾勉就职竭尽疲驽以图报称而臣累年以来遭罹忧患深渉瘴疠之乡疾病交攻气血衰耗心志不寜动輙惊悸加有重膇足弱之疾行歩艰难使当方面之寄深虑处画顚错有误国事伏望圣慈矜怜特降睿防追寝成命使臣得安闲散寻访医药养疴山林异时稍安蒙被驱策不敢辞难誓极糜捐以酬洪造所有告命未敢只受见寄纳福州军资库听指挥谨录奏闻伏候勅防
　　辩谤奏状
　　契勘臣蒙恩除前件差遣起于闲废之中授以方面之寄仰荷圣德弥深感泣窃縁臣昨于建炎初丐罢宰相得请以宫祠归自后累有言章论列臣辅相无状措置乖戾等事屡贻谴责罪衅实深不敢自辩今蒙朝廷湔洗录用委以重寄内有所言事件与今来差遣相妨者若不披露肝胆控告君父力赐辩明则臣岂敢安心职事以图犬马之报谨具于左
　　一臣自建炎元年八月内乞罢左仆射职事蒙防除观文殿大学士提举杭州洞霄宫任便居住乘船欲归常州无锡县居止十月间至鎭江府闻有辛道宗下叛兵自秀州作过迤逦由苏常前来即雇客舟由大江内以归初不曾与辛道宗下叛兵相遇当时臣弟从事纶在无锡县与知县郗渐商议説谕叛兵不曾焚毁邑屋臣是时方到鎭江府初不与知言者乃谓臣遣弟迎贼倾家赀犒设制绯巾数千顶以与之实为不根坐此落职鄂州居住行譛者至引汉弃京房唐诛元载等语以实其事臣不胜惶惧殒越之至今来蒙防宣抚荆湖正是盗贼区宇马友曹成李宏杨华刘忠奋进韩京吴锡等拥众多者十数万少者亦数万人跨据州县递相屠掠自余盗贼千百为羣不可胜计若不宣国威灵广行招诱则何以仰副委使辑绥一方縁有前件人言未曽辩明于今来职事实有相妨心不自安伏望圣慈特赐鍳察
　　一臣自建炎二年责居鄂州又移澧州感恩念咎杜门循省不见宾客惟修香火之缘读诵佛书仰祝睿筭以致臣子拳拳报德之诚至于世故百念灰冷岂敢复与言者乃谓臣资嚢士人上书诋讦朝政以图复用非置之海岛使与中原士大夫相絶则朝廷之祸难未巳坐此责散官安置万安军臣不胜皇惧殒越之至今来蒙恩宣抚荆湖广南四路当盗贼猖獗民力雕瘵之时若非与贤士大夫相接议论商防休戚利害而力行之庶几毫髪之补则何以仰副忧勤图治之意缘有前件人言未曽辩明于今来职事实有相妨心不自安伏望圣慈特赐鉴察右谨具奏闻干冒天威无任战越激切屏营之至伏候勅防谨奏
　　谢差中使传宣抚问降赐茶药表
　　臣某言伏蒙圣恩以臣除荆湖广南路宣抚使兼知潭州特降中使传宣抚问敦遣赴任赐臣茶药银合各一具臣已望阙谢恩只受讫者久去天墀徒深葵藿之志逺迂星使特颁雨露之恩只佩宠光弥增感涕臣某【中谢】伏念臣一介腐儒三朝旧物荷圣神之知遇念终始之保全辩丑诋于豺狼当路之时脱余生于蛟鳄垂涎之口恩辉厚矣报称蔑然迨至命帅以总戎乃复弃瑕而用旧式颁异数昭示眷私涤烦以北苑之灵芽损疾以尚方之妙剂寳奁深贮温诏延敷穆如清风之慰心恍若沉疴之去体夫何孤陋有此遭逄此盖伏遇皇帝陛下圣德日跻神心天运公生明而忠邪自辨道乃久而是非日明故于起废之间示之体貌欲使锡命之际知所劝懐臣敢不仰体皇慈深求民瘼布宣威德庶收药石之功慰抚烝黎俾知饥渇之解愿图尺寸之效以答乾坤之私臣无任感天荷圣激切屏营之至谨奉表称谢以闻臣某诚惶诚惧顿首顿首谨言
　　已受告命再辞免奏状
　　右臣昨于三月二十八日准枢宻院差使臣赍到告一道除臣前件职名差遣臣以疾患未敢只受牒送福州军资库寄纳具奏状辞免恩命交付差来使臣赍赴行在投递今月初九日承尚书省劄子四月七日奉圣防令入内内侍省差内侍官一员前去敦遣疾速起发赴任仍宣赐茶药银合续于初十日入内内侍省西头供奉官于盖到臣居止降赐传宣抚问臣仰荷圣防不胜惶惧感激之至已力疾祗受告命望阙谢恩讫重念臣学术空疎智识浅短徒以孤忠误蒙知遇当陛下龙飞之初首膺考慎之选迂拙寡与自取颠隮仇怨造谤必欲寘之死地仰赖圣慈洞照诬妄终始保全使得视听食息以至今日天地大恩非臣糜捐所能报称今者又蒙眷奬弃瑕录用加以秘殿隆名委以数路重寄匪颁温诏礼意便蕃顾臣何人可以当此窃缘臣积年忧患之余血气早衰心志雕耗自去歳以来又感卑湿得腰脚重膇之疾行歩艰难深恐总戎讨贼抚循疲民措置失冝有误国事虽仰廹天威不敢不黾勉就职进退维谷夙夜靡遑伏望圣慈察臣恳悃非敢托疾辞难避事特降睿防检臣前奏许令罢免依旧宫祠追还成命以安愚分干冒天听无任战越之至臣见择日开司进发上道迤逦前去建昌军以来听候指挥谨录奏闻伏候勅防
　　论宣抚两司职事乞降处分奏状
