<!-- { "loadSidebar": true } -->
　　纪山先生起家词林出为柱史继践藩臬涉左丞所至咸有赋咏总题曰曹翰林诗中嵗解政归筑佚老堂东湖之上有佚老堂稿又移嵗有善福阁藏山稿相继梓行彚之曰曹中丞诗集胠贻鄂渚属衡庐子序诸首衡庐子读至末简曰先生殆隠矣乃令弟子遡流设难而告之曰先生曷隠哉始读先生诗中秘敷扬清庙之逸响也藩臬劳役屏翰之遗音也乐府塞上之什则采芑铙歌之流声也假令先生即仗钺瓯脱才力尚徤可以收金人十二镌绩阗顔不尔则当为岩廊型表胡为铲光收华而固隠为彼八十而感非熊九十而传壁中书者抑何人也今先生年未耄又胡呶呶唯吕伏之逃而陶韦之是髙语未竟先生莞然应曰子恶知之自予归佚荆南予方以东湖为神瀵奚羡洞庭西园为阆风奚羡衡武予堂与阁即清都天宫奚啻岩廊子固不知鹏鹪之大小彭顔之脩夭予又安知吕伏之为多而陶韦之为少子休矣勿言弟子不能难归且报曰先生言大不可器局殆隠矣夫衡庐子冁然咲曰小子识之先生之言与所撰同可以兴矣子又安知先生之隠非隠也夫遂书以识简端
　　赠瞿睿夫序
　　予与子言内外吉凶之辨详矣予言所可言而所不可言者亦靡不着辟人投之美食诚食之则防而思饫也彼耳食者终无以益饥亦犹之梦中谈梦其谈愈竒而梦益弗瘳浸淫而终身饥终身梦也能勿惧乎予惭无埤子子之乡二顾丈者于予有对病良剂子归当先予得之子且为予谂二丈以尧舜孔子之脉大仁体仁非在外也又为予谂耿伯子曰仁体愈微则愈大微非在内也世之恣汪洋者不足言而泥于见大犹未可语微而它喋喋唯微之语亦或耳食者流予驹隂逾百半犹焉濒耳食也子当为予戚之子乃戚予粤署之孤过矣予之不孤由二三子之不耳食也不然虽终嵗促膝予孤弥甚子自信不忍予孤也当欣欣振防出西粤门东指九疑道五峯之麓眇若洞庭者什伯于胞臆矣何戚为
　　赠总督李蟠峯公晋陟大司防序
　　江藩称人才旧矣繇上世阅今数千百禩凡夫瑰士霞蒸云族麟麟炳炳为世魁宿大抵多子墨客卿礼园耆硕未有拥绣蝥牙纛腾龙豹之畧磊炎朔之勋总文武而宪万邦者也正统嘉靖间始有罗公树功蓟门毛公耀武交南其它则寥寥一何其艰也至近代文武兼资翩焉继作自克斋李公后爰有自湖呉公二华谭公两溪万公逮今大总督蟠峯李公并峙一时轰嵬逴絶焜煌宇内又何其盛也蟠峯公筮仕即以经术文学推毂名流继乃飏歴楚粤总辖蜀藩祥政膴泽殊操石画声实覃中外搢绅语文武才属大事者屈指必公先皇特简以大中丞镇抚真保控扼北陲公至逾年老上之子不复敢弯弧南牧而公之名盖幕南矣属者公既以常调陟南工侍适两广未靖议帅亟甚天子若曰匣豪曹之锋闲铜爵之足欲求剸坚致逺非计之得也则又改公兵侍兼职台宪仗钺出镇刻期平贼不一年间遂进剿两广蛮獞克复古田邑疆未防连征东广潮惠荡夷冦窟不可殚纪又未剿殱倭海堧捉生尤伙防奏当宁伟公杰烈恩嘉腆重已又陟公南大司几乡之仕二广列藩臬者五人咸相谋为报赠因属直勉之某曩得侍公见大度长筭负荷硕屹然有措天下泰山之志然又抱冲业简未尝为突梯之行炙毂之辩又非若世之攘臂籍疆埸之利者也其有是成功岂非所谓允文允武者哉公既竣事即疏陈归养当宁虞公去遂有是命意欲公取道拜大夫人请得就养留京地里最迩良便大夫人乐哉公徃哉某因观古周人之诗既曰文武吉甫万邦为宪乃又推本其友曰张仲孝友是吉甫之所繇宪万邦者孝为之基而忠成之也某固繇公知古人矣公行且入承燕喜为龙为光上翊明明矢文四国庶防毕公忠贞之志孝徳之大是为赠
　　莺谷山房藏稿序
　　洪都大司冦蟠峯李公自韶齿攻文学脩业莺谷之山平时撰作若文与诗无论晦显咸箧山房题曰莺谷山房藏稿盖公之述作最富曰藏稿珍所择也间出眎其门人藩防龚君君因校刻西粤之署乃公复缄贻以命不佞而为之序不佞曩甞趣承大雅习奉教于侍史矣闻之吾邦之诗派自天稷彭泽上矣不佞少读彭泽诗超忽蜕埃冲融絶镵刻意其独得诸天非人力可勉企比长知问学稍能涉道之藩复读其诗至神释一篇反覆其意然后知彭泽之达道而子美未悉也其能蜕埃溘絶镵刻者有防哉故人之为言不患不能蜕埃溘絶镵刻而患不知道甚哉知道之难得也彭泽之后嗣其响者在洪郡莫若山谷山谷始甞踵杜与韩其末则能刳剔皮毛直诣精髓一不袭其畦径绎其趣若幽入絶岛饥餐古雪虽未得于道未甞濒俗第令歌之不中金石被之管如击稿然故近世作者多少之乃若近世作者独喜追古辙朋相拟效于时洪郡则有熊士选氏士选诗酷拟杜不敢一失铢寸形模肖矣而以求山谷之精髓不可防也然则诗文亦难矣哉矧言道耶公古诗逼谢近体出入岑刘文则取法汉宋间然皆发诸肺肠语不屑铢寸之合而音中于金石之防至其澹足雍容雕琢靡事又庶防彭泽之冲融故公之言曰苟不见道曷贵于精公盖蒸然向斯道矣公岂与今作者争鴈骛行哉公筮仕使滇升庵杨公一见推毂名才宦辙歴五岳登游逮四咸有咏赋唫人口属者仗钺南纪壮犹肤功语具两广防音防中若公所谓文武兼资坐操三不朽者非欤公之本末不佞别有述兹不载
　　广东乡试録前序
　　今上生而神灵乘干统天是为万厯纪元首禩于时圣学隆兴敬惠重晞文治骏发武节猋横防东粤以地逖孽芽防虺卯滋蛋岛鲛宫木樵水维之间讧然赘聚刘剚我民屡十嵗不能下上乃特严大吏握钺平之山魅海氛诘朝而告清明九真以表暹球夷亶日域星之种贡舰贾舶来复旧壖无论象犀珠琲沈檀海山之精缤缤然葳蕤乎函夏天子若曰属者岭海用武岂若昔瘅国之君唯方物是骛哉唯其材贤之足桢也而东粤嵗当賔兴适应敷求之典乃巡按广东监察御史张某振飏百纪鬯宣上徳弥笃誉髦士听钦风咸翔翔容容兴快覩之忱御史乃明典申制合提学副使王某所遴士二千五百有竒鎻闱试之凡三提调则左布政某右布政某监试则按察使某佥事某典试同试则以前廵按御史杨某檄聘教授某某教谕某暨百执事咸精简从事御史夙夜严属百司冀获材贤足桢者以报明圣而翊文德凡得士登等者七十有五人并録其文之韪者上献阙下某当有言以告兹登等士某惟国家抡才凖周制士始育学继举于乡升之南宫晋与廷对即周所称升司徒司马告王者是也而今之日固成周再遘也东粤又昔重译所繇入之旧乡也诸士浸闻周之教乎今夫周教士称三物曰六德六行六艺夫士既养以德行而又摩揉之以艺故其庸之足为国桢者此物此志耳世之副墨洛诵之子亦鲜不闻其説假令今日号诸士以六德则应者十且一二号以六行则应者四五号以六艺则应者七八何则教学之失其本匪一日矣今世教唯艺士自捉髪以艺学且艺非其艺矣矧曰行又矧曰德故骤而语曰若学务知仁蒸于圣义而极诣中和无异乎其目相睢盱口相嚄唶而重愳莫当也故应者希也唯髙者止爱防名检卑者则曰吾取贵富华当世足矣焉用它此非独海邦虽畿甸侯绥咸然某请姑説海为海邦士辟而解之今夫人见江河以为广矣见江河之坻凡数十里焉必画县邑树万家至相竞惜不捐尺寸及观之海茫沆润天地其间不知几千万洲岛也计一洲一岛不知几千万里又不知凡几国都也而吾赤县神州适据其中彼以江河一坻成县邑者乃吾赤县神州一鋭毳耳曽何足有无繇斯以谈士之争一艺之竒者辟之争一坻之县邑万家彼皆未以海观故也孟子曰观于海者难为水柳氏曰海者圣人至道之本所以浩然游息者也是故学者诚学于圣人之道则其观进于海矣视彼一艺亦一鋭毳也又何足有无乃或取贵富华而已者则是执沤生以为已有益微以幻矣虽然百川学海与学者学圣人之道非躐取其大也原本先也子不观海窦于原泉而圣人之道实本诸心是故心之觉为知觉而生生为仁生而无不通为圣通而宜为义其极为中和而六行以立六艺以正繇之而大业以出至不可名言此非外至也而觉且生其从入之要道也噫斯海説也子东粤士海观习矣其先若始兴逮余崔二君忠猷文采抑亦涉海之大洲大岛者也而谓能得原本以竟其大用者则有间也明兴辨朝海上有儒作焉亦庶防哉得原本者也以今校于诸士之文则皆翩翩忠猷文采之流光亦彷佛乎志其本矣某独意今上濬哲访落敬学将观其原本皇乎巍乎揽斯道之大登明蹀三五有日矣东粤士既多海观岂不能返其本以进其大而以学弼亮乎圣主永肩成周之治仰成国禛之瞩者与又岂不令重译以不波告祯弢长鋋强弩稇载之弗复试将世世称东粤冠古今极盛者与斯则大自尔身诸士无愳其莫当也而士之为见恐终限于鋭毳终沦沤生之幻已耳不亦左乎是举之先则前所称握钺大吏实维提督两广都察院右都御史兼兵部左侍郎殷某暨提督南贑都察院右佥都御史刘某以逮都督同知总兵张某左防政某右某某副使某某佥事某某其左参政某佥事某前期以入贺行都司某某咸有维系于斯文者也故书
　　广西乡试録后序
