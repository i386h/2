<!-- { "loadSidebar": true } -->
　　右古松诗一巻古松曹先生示余友山张先生为之圗宪副姚江邵先生为之记古松俾叙其后不得辞初先生逺祖利用显于宋景徳明道间两使北庭功在天下其后世自汴南迁于松始家锦溪之上疏其房为十八植松于庭如其房之数更宋厯元以迄于今而亡其六其存者皆乔柯老干苍髯翠髪掀舞于云表由淞抵上洋百里之间人指以识先生家谓之古松曹氏云先生追惟先世积累之勤思不忘以示后人乃以古松自号征诗于大夫士之能言者歳月滋久遂累轴焉其为言皆渊然其光苍然其色若商鼎周彛瓌异竒崛称其所谓古松者至于引物连类规讽去取又皆有风人之意焉余之所独感于是者以数百年来世族之富当其盛时列第通都之道接席金张之室园囿台池极一时之胜者何可胜数曽不再传而鞠为茂草向之辉霍炫耀于人人者反为嗟咨叹恨之端而曹氏自魏公来二十有余世矣不惟其谱牒门阀之不坠至观视于庭除之间者犹不改焉而且以自表焉圗画焉歌咏而传其美焉何曹氏之积之厚而继之者善邪传曰公侯之子孙必复其始夫为祖宗者积于前而子孙者善继于其后则其复犹反手也则所谓古松者安知不为王氏之三槐而魏公之业不再振于今也余也志于古者也古之人不可见犹庶几有物之古者焉而况于名公巨族之余使人悠然而深思者其容以无言耶若其昻霄耸壑之姿厉雪凌冰之操龙腾虎拏翻空翳日之竒凡松之所以为古者仆他日相从尚能为先生赋之

　　送髙进之入学序

　　癸卯秋余见黜于有司归而上洋髙生企奉其父命来从余游视其貎温如也聴其言讷如也已而察其行如其貌与言扣其所读书若独茧抽丝纚纚而不乱余知其可与共学者自是日相得尽其愚以告之而生亦以余望之厚也早夜鑚砺不半歳而能文章下笔翩翩多可喜者丙午秋余复黜于有司越明年而生角艺于宪台遂补其邑庠弟子员首尾三年余再黜而生凡再进其时与事之相值若有数焉茍然与又安知余非待生而偕进者邪生之当往入县庠也以去余逺徘徊不欲行余慰而遣之曰凡天下之庠序皆学也凢天下之士心志同而闻道先者皆师友也古者男子生桑弧蓬矢以射于四方孟子曰夫茍好善则四海之内皆将轻千里而来告之以善夫以生之才且将翱翔于九州岛以友天下之善士况父母之邦百里而近乎上洋号素多竒士负材能仗气节以驰骋于当世者前后相望生于余之愚且不难于屈体焉而况于其贤者乎以好善之诚行四方之志虽不识子犹将有以益子而况其同志乎子行矣子无局局于此矣博学而笃志切问而近思以规矩律身以周敏干事以平实为文章而又严敬以事上谦恭以待人不没没于庸流以成父兄之志此吾之望于子者也子行矣子无局局于此矣于是其尝与游者闻之相与崇酒载肉赋诗以送録余言以冠其端

　　送金勉之入学序

　　金生诫既入于頖宫服其服来谒余玄巾蓝袍济济如也余望而喜焉且惧焉乃迎而谓之曰子知子之服是服也有道乎其冠巍后而俯前其为色也玄其衣规上而矩下其为色也绀以蓝冠之巍其后也似立志志欲其髙也其俯前也似处己巳欲其恭也其为色也玄玄者天之正色也衣之规其上也类乎知知之圆以御物也其下之矩也类乎行行之方以律身也其为色也绀以蓝蓝者青之所由出学不可止之义也我国家养士之厚也定厥章服逺稽诸古始近参以时宜斟酌损益至慎且当吏自一命而上虽物采异数而厥制惟均独是服也非谈诗书履仁义而游于庠序者不得服焉噫亦重矣士之生斯世而得服是服也亦荣矣吾将欲子因服而思义处荣而思辱鸡鸣而起缨吾冠曰吾茍无辱是冠与揽吾衣曰吾茍无辱是衣与吾之志无卑吾之气无傲与知果能御物行果能律身与心无愧于天而学果能不息与其取法必于圣贤其自处必自卑下其为学必自强不息其制行必方其待物必和其心术必无愧于天理也夫若是其庻几哉以吾子年青而质美貌静而志专其服此谁不宜者然吾弱冠而忝之至于今犹赧赧也故因子之来而发以语子葢以己之不足思与子交相朂以圗厥终不识子之能助我否也生起避席曰敢不敬蚤夜以终斯言于是余嘱笔而书之以为赠

　　送任南村北游序

　　尝读太史公自叙观其南游江淮上会稽探禹穴窥九嶷浮于沅湘北渉汶泗讲业齐鲁之都以厯于彭城过梁楚而后归其足迹殆半于天下方是时太史公年二十余迹其所履厯其所感于胸中多矣故其发为文章豪宕不羣若天马行空人望而不可及虽其才气有过人者而江山之助亦不可诬大丈夫及壮而游诚有志者所欣慕也然而羊肠鸟道羸马尘衫驰驱鞅掌闲望帝城如登天呌阊阖而无由目断飞鸿心惮落日长风不来龙剑晦涩彷徨踯躅临岐路而太息锋锷以之消真精为之泐当其时壮如伏波不能无感于少游之语矣南村任孝孚以伯兄宦游于莒而母夫人念之乃促装治舟出湖门絶大江泝淮而上水陆二千里往省之莒当海岱间春秋时为已姓之国齐桓公之所周旋田安平乐望诸之所驰骋之地南村此行山川之胜足以壮心目解后之遇足以浃天伦其有太史公汗漫之竒而无伏波浪泊飞鸢之感乎清于南村姻属也而所为往省又清之幼学焉者也昔秦康公送其舅而念母为之赋渭阳清送南村其能已于言邪呜呼合乎离乎岂非天乎义理之无垠世途之多岐伥伥乎孰知其无归乎风雨对床话桑麻无恙外为我谢先生泰山之云未尝不依依吾目也

　　送柳文裔入馆序

　　先师友兰张先生豪迈孤特以能诗文名于时四十年既殁其徒数十人随所得咸克自树柳君文裔其最也文裔于先生为子壻少有隽才部使者某来淞独称赏焉由是名动一时以早孤遂弃举子业读书耕田养祖母以孝闻为诗文得妇翁家法恬静不伐荐绅先生皆器之漕溪杨起东佳士也知君尤深延置西塾以范其子弟卜日将来迎君内弟汝申谓清不可无一言以别清谓士之立身天地间其终身大节有二出与处而已出则居庙堂佐天子施泽当世树功名于无穷不遇于时则将守先王之道以待后学其身之遇不遇虽殊而所以及人一也自三代衰礼义废党庠遂序之制漫乎无存膏梁纨绮之徒溺于习而不知返而世之曲儒自句读占毕之下无闻焉故往往有俊异之质生其间而而不得成者丈夫而不遇于时则是乃非其责邪文裔此行其所主既甚贤其子弟又多秀敏文裔之学又足以成就之一蜗角之荣不足为贤者道而善人之多仆将预为当世贺也漕溪去大海不数里天晴气清匹马登髙会稽云门木禾鹅鼻诸峰厯厯可指而所谓瀛洲方丈之属亦灭没于烟波杳霭间文裔读书之暇其试往观乎洗尘嚣于市城开浩荡之心胸吾见文之益竒也览山川以大其文淑后进以广其学则是行也无不见其可美也汝申欣然首为诗四韵亲知复有继者既成推清言以为序

　　瑞莲圗序

　　凡草木鸟兽之异于常者人指以为瑞亦或以为妖雉升鼎而雊木茁庭而拱此其异而妖者也蓂荚之生阶萐蒲之生厨鳯之仪兽之舞此其异而瑞者也均一异而妖与瑞分焉何哉天与人之交感时与事之相参亦各视其类而已矣故感与应符则虽粪壤之所蒸朽枿之所出皆足以昭灵贶而显嘉祥而况其泠然清婉然淑皎然而不渍者哉江南之地多陂泽蒲荷菱芡之植动数十里皆有资于民而荷于其间尤可爱当夏秋之交长洲复渚之间红葩绿叶髙下相暎舟行其间真不知瀛洲蓬岛为何处然以其种之多而见之习也则亦视之为长物而不以为竒独所谓鸳鸯者乃为好事者所赏拔置之轩楹池槛中以为幽闲之玩盖以其连茎异莩蔕萼相倚俪而不眤判而不殊有若鸳鸯之挚而有别焉友人陆时敏家多植之每花时予未尝不留连竟日也今年夏忽一茎出三花书来请观予始闻而疑之及往则果然夫莲于水花为极清濓溪所拟以为君子者今以其多而易之而取夫鸳鸯则既竒矣而所谓鸳鸯者又益之而为三焉吾不知造物者之不惜其竒如是而好事者闻之又何如其赏之也虽然吾闻广陵芍药有金带围其花不恒出出则其地有入相者焉莲之三花亦不恒出出必有所为也予少与时敏游咸致力于文章莲之植予旧游之地也翰墨之余馨藻绘之余饰物固当有得之者而吾二人又新比于有司方厉锐整坚期大举于来歳莲其预为吾二人捷告也所谓天与人时与事适相会焉岂若商庭之桑榖为沴气之所锺而亦岂献芳妍耀华泽以取媚于流俗者比哉是宜崇以嘉号荐以芳词发扬川后之灵丕显上玄之贶以庻几乎广陵之遗尘贻美谈于乡国也或曰莲之花凡三出子二人当其二置其一将安归曰物以异为祥一者常也二其异三尤异也吾二人取其异者耳其一固他莲之所有也抑天地之藏不可以尽取尽则将为造物者尤焉今释一以示不专亦岂非君子之意哉众曰然于是予酌酒酹之更其名曰文瑞而首为长句歌以纪之诸公又相属为诗以和之丁未七月初一日序

　　曲水草堂诗序

　　东呉泽国也以水为胜自天目发源厯杭嘉而东五百里间回环曲折若龙蟠地中者不知其几至淞南而播为二其一北流散行九峰间合通波以入于呉淞其一东流是为黄龙之浦气势宏伟实维松之巨川两川分流夹羣城而东以趋上洋而皆入于海其间回环曲折若龙蟠地中者又不知其几葢东呉之秀实在于是而黄浦之一支南入于司马庄者其曲折尤多人呼其地为曲水村又东呉之秀所会也曲水之南有儒而医者曰姚君以仁结茅水上教子孙读书其中澹焉若将终身者暇日幅巾杖藜纵歩水曲问桑麻说耕稼兴至则微吟而还或遇渔童樵子与之相应和君闻而欣然亦无忤也西园王一鹏因作草堂圗以写之南安太守张先生为记而歌之南溪俞允宁和之他作者亦数十家曲水之名遂隠然若晋之兰亭唐之盘谷矣君之子植复以末简授余余呉人也呉之水畧知津焉固尝出济川泛重湖北过垂虹桥访天随故居东上观澜亭以临沧海望蓬莱方丈而想安期羡门子之髙风独未尝登君之堂以穷所谓曲水之胜者读南安之文览西园之画南溪诸君子之歌诗恍若神游其间不自知其兀然牖下矣昔苏子美作沧浪亭欧公未至而遥为之诗况曲水近在吾乡而其着闻又若是者乎虽词藻蹇拙不足以追前辈之风烈然而草堂之灵可使之至我而寂寞邪于是托词渔者而歌以复之且叙其所以见山水之胜因人而益名者如此直夫文辩而确喜名节而尤急于利人行且驾长舟泛巨川以博济于天下棹歌之声又不止于东呉而已并识以待之其歌曰
　　黄河万里出昆仑络地经天赴海门欲知百折东趋势请看江南曲水村
　　曲水村中景冣幽也宜杖屦也宜舟白沙翠竹湾湾路杨栁芙蓉歳歳秋
　　水势回回岸势斜水边随处有人家渔郎放棹沿村去一路东风吹柳花
　　溪雨迎潮溪水浑鲈鱼出水色如银赤鳞不顾竿头饵出没波涛自有神
　　棹歌声起钓船回野鸭鸳鸯四散飞只有沙鸥往来惯中流侧目看人归
　　东湾沙积岸生觜西湾水囓岸成■〈土幻〉长歌一曲无人听百曲溪头月又髙
　　水面无云月出早水面云生月出迟云生云散元无定潮落潮来自有期
　　骊山葬龙银作海华清洗儿玉作池玉池银海黄沙满江上渔郎夜夜归
　　紫蠏行沙菊有霜红莲登岸白莲香何人谩说桃源好便有桃源是异乡
