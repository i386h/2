<!-- { "loadSidebar": true } -->
　　杂古今人物故事为一册林壑幽胜轩辕广成坐而语道然揺精劳形之语特飬生者宗旨帝之所以开物成务者不系是弃瓢事诚絶人逃世者所为然吾意其衣且食者固不能不琐琐与人同也充类之尽必并废衣食则可否则亦犹夫人耳又何以逃与絶也夷齐二子采薇空山貌悴而神甚畅以是知马迁之传非其心而西山之歌亦伪耳瞿聃俨然而侍宣圣端拱正立视他画崇异敎者独为得之天风汹汹草木皆作号呼态列子翩然髙举然御风之说要是寓言不可便作实事瀑布倒泻飞雪飘洒自是絶尘之境而又以遗世之蒙庄坐而玩焉其清可知骑者七人牛者二驴者三马者二其戴笠者一冠者二巾者四又从而担负者四世所传七贤过闗者前軰俱莫考其为谁要是周末避世之士空山寂寥曵杖行歌原思也嚣然有自得之貌一樵者徙倚观奕当是王质烂柯事仙家以人世千年为一日然等易掷耳不觉其千年也斯与处世无异亦何用乎邯郸之梦炊黍犹一世常作是梦则是几处亿万世矣此一大可笑事予抱此感久矣漫及之三闾大夫行吟泽畔憔悴枯槁揖渔父而语千载下犹可想见其忠恳孤愤之意易水之饯风萧萧寒日黯黯无色荆卿掀髯独徃虽非正道要是烈丈夫慨想其事令人义烈之气勃不可遏偃偻负米行行若欲速慰倚门之望者子欲飬而亲不待此恨千古所同伤心哉太乙真人莲叶舟韩子苍所为赋诗者要是荒唐之说胡僧貌极竒古于莵如鼠伏座下有龙蜿蜒欲降僧以摩尼珠戏之龙虎疑仙家者说若是真龙虎则不知也石洞虚明道士坐而读易清寒幽絶非神志坚定者不能处此三叟仰面大笑意各絶倒苏长公谓衣服冠履亦有笑意然其所以笑者则杳矣老父踞坐孺子进履甚恭隐君子闵其博浪之谋之踈有以试之折其少年果锐之气予亦闻之坡翁然蓬首弊衣垂钓于荒寒寂寞之境一老妪就而食之英雄之未遇有如此四老人夷犹空山末为安储一出或曰子房伪耳四老人者卒未始出也果尔则四人者亦贤矣冱寒雪甚袁子闭门偃卧士之固穷当如是原野闲寂羣羝散漫苏子持节困顿不知后娶妇生子时犹有此若否此意迄今无论定者白云悠然长松敷阴马融坐而吹笛即此甚适又何必用女乐败儒者素风也草庐抱膝髙吟梁父左将军且至犹勿知也此君此士三代以后所仅见者名园清夜飞盖追随至今言雅会者称之然实以启两晋清谈废事之弊中散披衣鼓琴目送飞鸿于云外虎头谓手挥五弦目送归鸿虽此画亦庻几得之但不知古人之妙何如耳亭榭靓丽姬侍姸好金谷园也纵侈贾祸可为后世之戒长松落落陶弘景箕踞其下凉吹谡谡袭人声如笙竽要是人间清福使人名利之心尽灰氅衣纶巾陟降林麓从以二姬真率自任然为贤者累不小修髯白晳手执羽扇临流观鹅可玩之物岂必鹅也髙人偶有所得故随物以寓兴耳竹林萧踈七人者徜徉其间然史称其袒裸相逐而此犹冠服俨然者画袒裸当是不雅画且不雅而诸贤自谓髙致何也凉风吹衣策杖轻矫如归云入山如流水返壑意此翁犹悔辞五斗之晚耳麻衣草履读书牛背上纵令志意雄逺亦终作得项籍事犹坐读汉书未熟登瀛事一时文运之盛然以敬宗义甫叅之画者恨不斥去使无为房杜诸公累白云悠扬天际梁公引领睇望一时之言遂为千载口实蹇驴驼负踯躅于断桥野水之濵小奚负梅枝从其后此不知何时若在鳯翔同谷之日当无此暇豫也月明中天扁舟江上倒披锦袍捻髭豪吟真所谓旁若无人者昌黎公蹇驴踏雪驴冻且欲仆仆从亦似面无人色此味吾人不可不知要见毅烈之气不以患难挫昌黎公或未免此不然何以至潮后多出巽语乎桑榆掩蔼花柳明媚髙冈平垄幽斋芳榭蔽翳隐映今江南如辋川此景者多有之但不知能有闻于后世否此则系人耳湖深雨霁凉风吹衣扁舟垂钓于白苹红蓼之间疑张志和氏予雅有烟水癖此心已飘然在三泖之上矣老梅偃蹇逋仙容与索笑自是幽人胜韵即无暗香踈影之句亦不可少芙渠的歴香风袭人太极翁悠然坐玩清明髙逺之意犹可想见月出江上竒石巉耸老坡与过以小艇掠其侧意观所谓石钟者虽则好竒要是一时髙兴一叟吹笛篷窓下二小鬟歌坐其侧铁史杨维桢也老铁自谓放逹毕竟为礼法罪人右共四十三幅题曰盛子昭作虽未必真要亦一名笔予同年新安张景周氏得于都下间以示予輙为记其大都如此噫嘻古人逺矣其徃事遗迹使人载之图画流风余韵照映简编观者瞻仰企慕有不获从之叹然则吾人可不自立哉予于是乎有感

　　东庄记

　　余前甲戌岁自玉堂得告归明年乙亥得此庄于韩氏为价七十千钱地在车墩东一里由俞溪支流折而南宅一区以畆计者七屋几三十楹因旧更葺之中为潜斋余潜修处也屋后杂植群卉为屏为栏北有亭翼然借借亭也亭前夹植槐桂十二株余桃李柿橘各倍东有桧亭西有木香棚桧亭东疏小河为环玉溪蓄鱼七八百头小桥跨焉河东地三丈许植桃李外为蔬畦縁堤芙蓉红蓼每秋深的歴可爱溪北植竹且亭焉亭曰翛然田凡九十余畆环列宅前后左三面续得七十余畆在庄南一里许田颇膏腴非大水旱率得熟余既得此喜其地甚僻又去余家不逺余且多病厌事故时至至则三四日始归焚香隐几冥心却虑嗒然忘形或独行花径蔬畦掬水葺树为野人事倦则与邻翁野老谈说稼穑晨起登陇首逺眺雾弥漫被平畴如白云滉漾炊烟矗起林际宵则闻渔歌互答于清风明月之下逺村灯乍明乍灭若夫四时晴晦景各不同而各有其趣虽巧说不能尽余甚乐此自谓莫或予及虽千金不愿易也嗟乎松多富家大族彼其田连阡陌亭台池榭率皆瑰竒美丽吾庄何足比数而自诧莫余及也余闻君子当安于所寓而不可有非分之望安所寓则随其有皆可自足是故饱藿菽者不知刍豢之为美习韦布者不知锦绣之为华彼诚安之也冀望非分则非惟莫之致而无有厌极之心祗益劳瘁耳余家世清白无厚赀撙节口体乃克有此薄业岁所常入足以给一家饘粥而又葺此陋居足为偃息逰乐之地余已不啻过望而又何敢瑰竒美丽之是求乎虽然此庄惟以吾故故虽甚陋而贤士大夫时辱临之相与笑歌赋咏以发其趣区区以富称者未必有也夫然则视彼瑰竒美丽者吾庄诚何歉焉因为之记

　　潜斋记

　　斋以潜名有退藏之义焉斋雅而洁迥而静廓而且深无市喧尘氛之扰为退藏者所宜居而余之志窃于是有深契者故因名嗟乎潜之为义大矣彼其夸毗炫耀以为事者既无以得乎此然所谓退藏者岂徒窅然隤然谓是莫吾用离羣异俗若山林枯槁之士隐晦屈伏者哉且余既以菲薄忝列侍从陪诸俊英翱翔于鳯阁鸾坡之上则义不得暂取退藏以自托也吾闻君子以深敛厚蓄为待用之本顾余持未成之学出以应世少试輙仆则已欿然其无所恃茫然其未有所底止也兹以优假归复得此寛闲幽僻之地乃退而藏修乎兹室则余所谓潜者岂真窅然隤然若山林枯槁之士无所用心者之为哉盖必有其道矣抑余观圣人之繋易也曰洗心退藏于宻矣圣人既以明乎天地之故究乎消息盈虚吉凶存亡之理未事而浑然莫窥事至而随感即应呜呼斯则圣人所谓退藏者乎而义不系身之进退也则潜之为义渊乎深哉而余小子寡昧何足以言之姑状其似以见鄙志且以记吾斋云耳

　　借借亭记

　　孙子既葺别业复即圃中作亭焉题其楣曰借借客骇且疑曰异哉是非所以示厥后人逺久计也余笑曰客何见之拘也昔者庄周列御冦糠粃世故其言宏阔澹泊要其旨直欲揽万物而推之甚则以此身亦暂假于大块非我所得有也虽于吾圣人之道似为过中然究竟物理有固然者是故衣吾借以御寒食吾借以疗饥室吾借以栖吾身僮仆吾借以役使子孙吾借以嗣续引伸触类则天下之物凡见用于吾者孰非借者乎而妄庸者乃以富贵货利为己所固有夸世而自多至于一竒玩可喜之物厪厪保守惟恐人之或吾攘也弊焉劳瘁累其天真汩其天倪卒以老死而不觉悟不亦甚惑哉平泉之记谓以一草木与人者非佳子弟其意直欲世守弗替然今则何在乎髙人逹士笑文饶者至今犹齿冷盛衰兴废相寻无穷人固昧焉耳夫是亭固吾东邻之物彼昔固借而有而吾兹得之故曰借于借呜呼庸讵知夫人不有欲借吾者哉又庸讵知吾之子孙不有欲举以借人者哉斯名斯义视彼创业为逺久计之意虽左然所谓逺久计者则固有在而非此外物之谓盖有不俟借而人亦不得借者此则吾之所以贻后而吾子孙所当世守耳客以予言有理故书以为记

　　桧亭记

　　潜斋之东北隅环玉溪之西旧有桧四焉角峙植立蓊郁苍翠或曰昔人欲为亭者也余乃亦亭之其法缚竹为榱桷蒙桧枝与叶为盖芟夷剪治屈曲殊甚既成数日焦然色日枯瘁余忧其死也命园丁勤灌溉焉未几复如故色泽鲜好茂宻益甚呜呼予葢有所感矣桧劲物也彼其生岩谷之内干云霄而出风雨宁能受此屈抑哉譬之贞介之士刚肠义操可杀而不可辱顾使其降志俯首以徇人意有不郁然拂然乎洎乎培之而复故则有似乎安豢飬者之姑为隐忍也不然则所谓迎之致敬有礼亦贤者所屑就而且以身为斯人庇覆亦所自喜者乎虽然吾观其苍然毅然坚姿劲质所以傲睨氷霜者犹自在也则夫区区荣辱乌足以变易志士之所守乎园丁又言是宜屡葺之不尔且纵呜呼吾固知其非绳律之可久羁也吾见其杰然而挺矣

　　翛然亭记

　　环玉溪北三十歩许植竹几万竿内辟小径逶迤屈曲底里隙地三弓作亭焉葺茆为衣缚竹为椽不采不饰示质素也四面苍筠结素团翠潇疎劲特每天风徐来铿然作戛玉声盛夏赤日亭午解衣盘礴不知人世之有暑气也尤称月夕清影满地宻若布裀席踈如走龙蛇天空籁静凉露袭人沆瀣湛湛不容世间半分尘土翛然有遗世之趣呜呼孰使予甘澹泊而忘荣辱者非兹亭也欤

　　杨氏回山记

