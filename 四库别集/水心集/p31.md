<!-- { "loadSidebar": true } -->
嘉定四年二月黄岩县浮桥成林鼒叔和为其知县杨君言曰桥长千尺籍舟四十栏笝繂索堤其两旁捆图狻猊讫三十旬斤铁九千木石二万五千夫工六万余县东南车马担负而客之途皆达于桥西北樵采携挈而民之市皆趋于桥诸公跨天台陟雁荡行过黄岩皆喜曰増一桥矣盖奔渡争舟倾覆蹴蹋之患既免而井屋之富廛肆烟火与桥相望不絶甚可壮也古无而今有难也桥于江之险又难也台州有桥自唐守始君一县作之抗其力如州倍难也愿子记以为君酬余病未暇也叔和又言曰桥以未成为难众人所知尔以既成为难君所自知也今岁别一囷以待异日之缺尚惧不足虽然县籍壊七十年矣君聚田百万畆算而步析之更二载始得经界之旧君之力虽尤难而承其后者易矣易则思思无穷而桥可恃以常存也愿并嘉之余卧水心久徃来皆村野人语不到门外不知君材乃若是郑大夫非异人耶举郑国解落整比大効小验具于春秋至捐一车则天下以为笑彼溱洧之易视今之难奚百倍翅耶岂古人于此则或有故欤世常言极今人所难不足以进古人所易而充古人所易不能为今人所难何哉叔和之论未余质也可无为书余少从叔和兄弟游每为余言县直北山爽气浮动花栁之丽雪月之胜无不在江北余间至程头必徘徊瞻顾辄阻江而返屡矣今既施桥而叔和与邑人日曳杖娱嬉于北山潮生汐落随江降升悠然如泳汉浴沂以咏歌令君之遗徳而余巳老不复有四方之事徒慨想而不能从也因附见之亦以志余之不忘斯游尔杨君名圭字国瑞建安人其来黄岩监司固以材辟矣是年六月日记 

台州重建中津桥记 

人情欲永逸而物废兴不常成之未几壊巳至矣而况聨竹比板以斗江潮日涉之厄尺量寸度而当徃来无穷之劳则安得支而久哉故台州始作浮桥十余年而修者再未二十年遂大壊矣嘉定六年太守俞侯建以为不可复修也议别造新桥按前记郡以桥为重事使五县共之其再修也取财于临海取木于天台侯不以责县坚木厚枋佣工如家髙大重宻费逾昔数倍既成遗余书曰吏治欲其无迹吏术欲其无烦天下之格言也虽然可以无迹于巳不可以无迹于民可以无烦于人不可以无烦于身吾为是州不敢一日怠肆顾瞻郊垣百堵励翼钱与券提衡必均而后通今世之至难也吾州既称平焉获与耨殊时榖籴复转粜他郡所未有也吾州又称寛焉若是者民惟恐其无迹也州道絶东南民须桥如地之载孩提之背负壊甚则垫且溺吾旦夕去此民之所烦敢不自烦乎故吾窃有记焉使知有迹之为无迹自烦之能无烦也嗟夫侯之力勤矣不可无述然而以余所闻于古无迹者常治无烦者常术尔不以为异而记也今星以三周而记是桥者四百年之外千岁之内记凡几笔桥凡几成中津之亭碑无所容而读不暇徧矣多而不専无乃为名之病乎侯曰不然浮屠之法有度人而筹以记者室纵广肘二十其筹满焉苟有以利民奚厌其多且后必有考于此时之久近可以验工之良苦会之出入可以较用之少多作之缓急可以知吏之贤否此有志于民者之所求也岂若岘首之为隘也独计一身之名而巳哉余无以夺其请因并録其词 

北村记 

戸部尚书吴兴沈公园于城北奉胜门外而使告余曰北村畆余三十中涵五池大半皆水也其为丛花茂木之荫狭矣灵寿书院劣容卧起而移老堂巨屋也下过三楹而止其为崇闳邃宇之居褊矣洲藏渚伏濠港限隔非舟不能通道相为市者皆鱼鰕之友菱芡之朋而冠带车马之来絶矣并日却坐分夜独宿橹回棹转穿南北而透东西遗音欸乃常在庭际而丝竹鼓钟之奏息矣盖其陋若此也惟对湖台髙不逾丈具区前临湖心逺峯明晦灭没近而后溪凤凰毘弁诸山徃徃凑泊于溪山亭之下殆或天与者虽然是亦樵夫野人之所同有也若夫城中甲观大囿照耀映夺曽不敢仰视而侧立也吾闻古之善游者麤于天而不精于人今吾卤莽而营之苟且而成之姑以寄吾身于一壑之内而游于天地之外非所谓麤耶故名其园曰自足而甲观大囿照耀而映夺者非惟不敢望亦不敢羡焉余谓公冲约有清识既以天趣得真乐而又能挹损其言不自夸擅可谓贤矣余尝评天下山水之美虽质文变态各异而吴兴特为第一其山脉地络融液而浸灌者莫非气之至清渟止演漾澄莹绀澈数百千里接以太湖蒲荷苹蓼盛衰荣落无不有意而来鸥去鸟风帆浪楫恣肆渺莽不知其所穷昔之功巳就若范蠡身不用若张志和之流未尝不遁逸啸歌于其间葢仙圣之宅非人世也余海濵之人山凡水俗常恨不得生长其地而尚友其贤豪今公乃以筑圃曲折名实大指使余记之岂非所愿欲也哉 

信州教授厅记 

阅上饶志无敎授厅岂其缺欤教官廨署必与学接别在城之东于叩请也难且其处卑下雨淖甚则往来絶夫非其所宜居而居又不足以安缺之是也王君梦龙始至召诸生之长郑着计曰今直舍后多美竹尽学地也民实僦之而昔人弗知改当有待学颇余钱士得属餍幸矣然吾不及常与士接则以义理为馁者教官之责也于是着挟郑汉儒余凤分事竭作州与转运总领亦稍颁焉未几而师友所延家人所燕街通户逹公私便之而君尤喜曰是举也自大官至庶役售材之节归地之情无一不顺者非人力也余以为不然教授师也与吏异吏徃任师不徃教也吏治舍师不谋居也子衿之歌曰纵我不徃言师不徃教而子不可不来也又曰在城阙兮言师不能舍寂寞而就子子娱城阙而忘诸乎责之也拥篲而迎北面而事而避正堂以舍可也修其墙屋不毁伤其薪木而返可也然则师必守道不妄屈而后能教至于室庐寝处则诸侯国人固严授之师不以自累也今吏部按格注拟或特命为堂差赢数千里至终始坐学不敢离局长吏但以虚礼揖使上车亲遇反在曹掾下所丐乞未有获者国人父兄则曰是官使教子弟尔舍馆未安我何病课试外涉毫髪谤论山积矣盖君所为喜者法使之然非古义也君既去继者施君应龙又曰我携家背乡一旦住好宅地利近繇君徳也复自喜请余记二君余友也故陈其奉法于今而思义于古者勉之明不可以徒善也 

平江县王文正公祠堂记 

湖外俗简朴畏事而平江喜讼善逃与江浙嚚县比其土风所从来久矣昔王文正公宰是邑民甚爱之生为奉祠岂非公能以徳揉其民于平而不以刑迫其民于险欤公时初仕年又极少夫初则涉歴无素少则血气未定公方凝然安静乃若老宦备尝者贤之禀质要当与常人异耶然公既去平江又监潭之银场通判濠郑州王禹偁荐其材可转运使驿召至京师辞不拜献所为文然后得直史馆知制诰则是不独长者盛徳而又尝以吏能称矣其为民补弊剔蠧锄其悍顽而兴作利政以恵养之意必有风迹可述惜其世逺而不能传也陋者徒以公为宰相民所夸羡甚至魈退舍蚁避席亦曰福力使然尤谬妄矣且有功徳于其民去而见思虽狼狈困辱尚不忍忘岂待其必为大官哉不然则彼尝所临莅非不多而获祠于民何其少也嘉定六年永嘉陈君观任平江令盖今之平江又异昔者旧讼始决而新争无穷逋赋适偿而追敛无巳至于版籍府藏一切废壊君敏于应猝易乱为整未几而县大治则完揭学舍以善道示民公祠故在长庆寺去县七十九里君患其不足系民瞻也即学后新立堂祀公邑先大夫皆像于两傍作四慕诗以风劝之其人跂而竦俛而悟肹蠁感召如公复出亦一时之盛也夫化不可骤而君之岁月不及待其久而成虽然余所谓有风迹可述乃于君取之县有幙阜连云二山髙踰万寻衡岳反在其下其云气异物恍惚有无之间可以渺然而赋矣 

叶岭书房记 

丙寅岁骤起师北伐余争论于朝请升润江池别募兵急备守补楼船器甲之壊以虞冦至未之许也无几田俊迈为敌得郭倬李爽皇甫斌不任战而溃中外恐悚遂出余金陵制置江上平阳蔡任子重实豫在行数月敌大入淮民避走江南百万家矣一日传有敌人三骑抄水濵两舟溺岸侧城中闻之皆震动吏颤余前不能持纸喟然而叹始悟建炎以来冦轻渡江敢斗明越之逺者非真劲悍不可敌也既挑于石跋嘴复邀之定山敌遽解和州围退屯瓜步郭僎虽败而亦以困归当是时子重専治军事昼夜不得休息而余听讼断狱从容如平常不然则建康之人未见敌先遁堕建绍覆辙矣盖有智者不待素习然必无惧而后智行焉若子重余特以故人子辟之不知其材至此也子重既累黜仕进路絶所居林阜折旋号七星山叶岭尤近草木之阴与几席相错因度为书房曲径修庑而读书其中以为材无用于世则姑寄于书而巳夫书不足以合变而材之髙下无与于书此为不知书者言也使诚知之则非书无以合变而材之髙下固书之浅深系焉古之成材者其髙有至于圣以是书也静有以息谤动有以居功亦书也泊无所存而所存者常在功名之外亦书也百家众作殊方异论各造其极如天地之寳并列于前能兼取而无祸皆书之余也书之博大广逺不可测量如此惜乎余老死不暇读矣子其尽心哉无徒以材为无用而姑寄于书也 

风雩堂记 

昔颜氏乐其乐而忘其忧身如附蜕家如据槁人欲之累尽矣故孔子以为不可及而贤之若夫曽晳异于三子则其乐可以名言而知徳者可勉而至也浴乎沂风乎舞雩鲁之褉事也陈宛丘郑溱洧皆是也方其士女和会众粲交发彼外有所逐徇一世而狂者固以淫情荡志为讥矣而内有所操不与众俱靡者岂不以闭闗絶物为病哉欣时和美备服即名川之易狎同鲁人之愿游咏歌而还容顺体适此义理之中物我之平也身之显晦用舍而巳以舜文王之急士终不能毕用而无遗孔子尝一用于鲁流离困厄遂至终老况三子区区邦邑之间自许以求用何其陋也点之甘服闾里而自安于不用亦岂忘世也欤浴沂舞雩近时语道之大端也学者未知洁巳以并俗逺利以寡怨悬料浮想庶几圣贤而出处得丧之争能全其乐鲜矣李公伯珍筑堂豫章之囿命曰风雩夫蔽层丘纳巨海或穷奢极丽竞于难踰或苟完麤葺取其易足皆世之竒人伟士所以娱耳目快心意也顾未有返道徳之场宅性命之囿何哉今公久于侍从劳于方岳退而休之无所复羡而能以点之乐者自乐也手植拱把以俟干霄沼沚微澜如在江汉草根木末察荣悴之态而风雩雨露之教日新而无穷至于西山之崖南浦之濵舟车去来禽鱼翔泳无不各得其得而又能以点之乐者同乎物而乐也然则性命道徳将为公归宿之地乎与娱耳目快心意者逺矣虽然犹有待于物点之乐也无待于物颜氏之乐也嘉定七年十月 

温州新修学记 

