<!-- { "loadSidebar": true } -->
    夫南羌者，请试言之：往孝武皇帝筑令居时，群羌盟约，与匈奴合兵至下馀万，共围χ，遣李息为击平之，是则羌胡同恶，有自来矣。遽而依西海盐池左右，汉遂因山为塞，河西地空，稍徙民以居之。至宣帝时，先零种豪言，愿得度湟水，逐人所不田处为畜牧，将军赵充国以为不可。後羌因缘前言，遂度湟水，郡县不能禁，遣充国与诸将击平之，是则愿牧绐言，非止於今年耳。且汉之匈奴，曷若今之默啜？今之勃律，孰与汉之南羌？顷者若兵稍迟留，贼先据要害，则河西四郡，已非国家之有，今复安得而拔之乎？何谓非国家之有？但莫贺延大碛者，伊州在其北，沙州在其南，延袤向二千里，中闲水草不生焉。每灾，风横沙，石飞吼，行人昼看朽骨，以知道路；夜视斗柄，以辨方隅。往往遇驼泉，时时得马酒，而後度焉，盖驼马死者十四五，人畜疲极。若北有强寇，则难以度碛，邯螟难度碛北，伊西延安及诸蕃无救；则疲兵不能自振，不能自振，则为贼所役属。贼吞之，又得肥饶之马，马肥人逸，汉复焉得悬军深入乎？有以知通西域之艰难也。碛南有沙、瓜、甘、肃四川，并以南山为限，山南即吐浑及吐蕃剖落。贼知邯螟不得度碛，必逾南山分路而下，碛北贼与突厥通结，相合而前，则凉州以西，势必危矣：故曰非国家之有，拔之非便。
    主上以默啜逆天，置之度外，神武不杀，上仁好生，遂令匍匐请命，耸踊知耻，中国不闻犬吠之警，边庭不识狼顾之忧，圣人之用兵也如此。则知启修政而有扈奔，农修德而夙沙至，禹焚甲而夷人附，舜舞戚而苗民来，为不虚也。贾谊《书》云：“周成王问鬻子曰：‘圣王在上位，数纤富且寿。夫富则可为也。寿不在天乎？’对曰：‘圣王在上位，则天下无军兵之事，则人免於一死而得一生矣。君积於道，吏积於德，人无冻馁，则免於二死而得二生矣。君积於仁吏积於爱，则刑罚废，人无夭阏之诛，则免於三死而得三生矣。数纤以时，而用之有节，人无疠疫，则免於双而得四生矣。’”今圣主在上，人得四生，禀气流形，孰不幸甚！然为邦之道，安不忘危。汉时单于上书，愿保塞请罢边备，郎中侯应习边事，以为不可。东汉时西羌作乱，徵天下兵，赋役无已，司徒崔烈以为宜弃凉州，议郎傅变厉言曰：“斩司徒，天下安。凉州天下要冲，国家藩卫，世宗拓境，列置四郡，议者以为断匈奴右臂。烈为宰相，不念为国思所以弭之之策，仍欲害弃一方万里之土，若使左衽之虏，得居此地，土劲甲坚，因以为乱，此天下之至虑，社稷之深忧。”竟从变议。今宜日慎一日，虽休勿休，采侯应不可之言，纳传变深虑之议，然後风为号令，雷为折冲，缮甲兵，思将帅，上与天合德下与地合明，中与人合心，善战者不阵，如斯而已矣。拔旧安之四镇，委难制之两凶，求将来之端，考已然之验，伏念五六，至於再三，愚下固陋，知其不可，伏惟朝廷再三察焉。谨议。
    ●卷二百二十
    ☆崔融（四）
    ○对书穿床判
    孔安家贫书，一坐数载不移，故穿床，邑宰以为惰农，遂蒙笞责，廉使谓高贤。附状。
    孔安家承阙里，训习淹中，黄叔度之平生，朱买臣之故事。康成进德，斯鉴卷於八千；士安行道，愿加年於数百。邑宰职当训俗，务在化人，管幼安之藜床，莫钦高义；王君公之板榻，靡尚真规。缧纟曳冶长，昔闻其事；鞭挞甯越，今见其人。徒有望於劝农，终致惭於励学。廉使亲承圣旨，肃事澄清，一字之褒，人知激节；片言之贬，士识愧心。附状称不（阙一字）优贤据理，自（阙一字）惭德；更（阙一字）文过怀刑，须事言提。
    ○对京令问喘牛判
    京县宰冬日退朝，逢相害者至死，初不屑怀委而不问。俄见行牛喘，停车寻诘，久而方去。所司以为不理所职，妄他事。
    弈弈九重，锵锵万国，凝旒辟纩，天临布政之宫；曳组垂绅，日旰悬书之阙。台郎伏奏，萧翟初飞；县宰退朝，王凫稍下。度金钱之广埒，过铁锁之长桥。河南帝城，是惟都会；陕西王邑，须禁椎埋。何得逢暴客而不收，委僵尸而无诘？徵洛阳之故事，行马先知；采汉相之尘，停车有问。当其所职，曾不惧於宣风？越其所司，翻见忧於喘月。妄他事，深谓当然，牒送所由，任依常典。
    ○报三原李少府书
    仆去夏遄征徂秋，戾止於舍弟圆处，辱吾子赠书。撤函敷纸，恬神静讽，龙文阳发，居然异气射人；凤律雄鸣，自有奇音震物。是何词裁清雅，兴旨奥深，黄缣白锻吐其文，玉篆银钩艳其彩。超超美论，上陵於八十五篇；婉婉成章，下该於五十六字。心灵密会，许予以烟霄鸾凤之交；景气潜通，博我以风雨鱼龙之感：虽曰不敏，窃所庶几。下走才不逮於中人，名谬参於下士，颇亦希达者之陈迹，慕君子之遗风，何不勤勤於接贤，汲汲於结善？见一才，庶褰裳千里；闻一德，期负笈七州：而心迹相妨，竟未之致也。且仆之於君，早钦风素，子未知仆，载劳翰墨，同声相应，可谓知言，庸讵知哉，是何言也？善乎东方生有言曰：“士大夫相知，何必垂发齐年，拊手尘游。”仆每览此，嘉其旨气，重其达识，斯可谓之知言矣！足下博闻强学，丰才色，以为魏蜀名游，吴郑奇节，不独於古，可生於今。若高明之礼乐大器，足并吞於八九；若下走之瓶筲小才，岂与言於万一也？然才器虽不足揆，风尚或可思齐，区区之诚，有望於此耳。
    夫黄金之为宝也重矣，而众或铄之；白玉之为璞也真矣，而众或非之。木秀於林，堆出於岸者，卒为风波所击；材出於众，行高於人者，必为时俗所议。以孔宣之德也。而招毁於武叔；以周公之德也。而见疑於管叔：此古而有之，予何为怪者？若吾子之兰薰雪白，冰清玉润，变通古今，识贯终始，而不免於谗口者，斯亦可以痛心哉！然则霜雪增加，然後知松柏之劲也；阴阳薄蚀，然後知日月之明也。涅而不淄，磨而不磷者，此非其效欤？嗟乎！王事不遑，行役无定，及君降止，伊余载驰。庶将自过黄叔度，不意求寻陈仲举，参差不展，叔为劳，而吾子泛交，直造余室，弱季愚者，因此得闻，夕饱儒珍，朝充道味，南指有资於先觉，北面顿廓於初蒙，成人之美，君子之务也。遂令齐声五对，嗣美一枝，名登甲乙之科，身预贤良之末，此非师资之效欤？
    仆志尚幽闲，体业疏放，自拘文墨，屡学栖迟。院草侵阶而不，惜其十步有芳也；庭树当轩而不徙，重其一枝可巢也。素琴委箧，弦上之声勿取也；道书盈架，物外之情足徵也。此仆之不能忘怀，聊复尔耳，而子矜余以傲吏，夸我以高人，多见其玩人丧德者也。仆少乏文章，长微学艺，缘情体物，诚所不工。雕朽砺铅，有时牵拙，直将歌其劳事，岂欲冒彼知音？而吾子广肆褒扬，深加提饰，上揆飞龙之奏，旁援仪凤之音，语人必於其伦，在仆何可至此？足下德擅宗师，名推雄伯，文高积玉，学日以照天光；韵警锵金，激思风而吹地籁。至若山柱河官之作，珠胎鼎气之篇，并登作者之心，每讽词人之口。窃г馀论，久已怀音，重劳赐简，殊深荷戴，谨当藏之於箧，书之於绅，奉以周旋，期诸永久。仆自恭承彩札，握玩琼章，笔砚俱焚，神气都尽，所以迟回旷日，俯仰穷年者，抑由於此矣。亦将性不好书，往贤之通论；言非尽意，前哲之美谈。苟意得而言忘，冀神交而道合耳，而竟不能以已者，恐爽无言不酬之美云耳。相知心期，要以会面，景山足下，勿我弃遗，敬慎德音，邀君岁暮耳。当今六月颇暑，二时隆赫，敬想出忠入孝，自公及私，养亲以禄，效官以智，邕邕然致足乐也。仆拙於札翰，行复推遣，未卜清言，良深太息，不具。崔某白。
    ○嵩山启母庙碑
    臣闻天地生成，其法自然之谓道：阴阳鼓舞，其功不测之谓神。然则物或类感，事因通变，乾楝倾而三光北驰，坤舆缺而百川东泻。河沦越，有郡邑之为鱼；水陷历阳，有吏人之化鳖。访遗踪於女峡，风雨萧条；徵往事於姑泉，弦歌响亮：盈虚靡定，合散焉常？不知谁子，既老氏之多懵；忽然为人，宁贾生之足辩？仰观俯察，裁识幽明之故；原始反终，未穷生死之说。得於道而失於道，义有必然；出於机而入於机，理无或废：知变化者，其知神之所为乎？
    臣谨按启母庙者，盖夏后启之母也。邯密景帝讳，改启之字曰开，厥後相传，或为开母。而顾野王《舆地志》，卢元明嵩高记，并不寻避讳之旨，以为阳翟妇人，事不经见，谅无所取。粤若玉斗璇玑，李母之居邻北极；金台石室，王母之宅在西山。气为母则群物以萌，月为母则容光必照，坤为母则上下交泰，后为母则邦家有成。故华胥履迹而雄氏孕，女登感神而炎运作，星流华渚而白帝生，月贯幽房而黑精降。明明有夏，穆穆涂山，予娶於度土之辰，女婚於台桑之地。搜奇帝纪，摭异归藏，束生发蒙而有迷，韩子称贤而不朽。汉臣之笔墨泉海，陈其令名；秦相之一字千金，叙其嘉应。士歌南国，徒闻候禹之词；石破北方，终见生余之兆。则郭璞所谓阳城西启母石，李彤所谓嵩山南启母祠，隋巢之说有徵，《鸿烈》之言无爽者矣。昔者鸾川之上，母变空桑；豚水之滨，男生破竹。美人之虹名くぐ，仙妇之月作蟾蜍，精卫衔木而偿冤，女尸化草而成殡（一作媚）。山崩蜀道，台候妇而无归；石立武昌，亭望夫而不及。论乎诞载，群下莫尊於帝王；语乎迁易，凡百无闻於感致：美矣哉！不可得而称也。
    大唐革去故，鼎取新，与运而生，继天而作。握乾坤而造物，海内知春；辟混沌而为家，域中无外。天皇膺历，数顺讴歌，金柜玉版，服皇王之能事；衢室庙堂，承祖宗之茂烈。垂衣裳而作元后，端拱北辰；负黼而朝诸侯，响明南面。周邦赫赫，其道洽於成、康；汉室巍巍，其化锺於文、景。东渐西被，远安迩肃海三年而无波，□连月而不散。天端降，地符灵凤五文，岁时来苑囿；神龙八卦，昏旦游池沼。《礼》云乎哉：“无取於周旋揖让；”《乐》之谓也：“必在於移风易俗。”司禄益富，家国於是乎有馀；司命益年，臣人於是乎不夭。明王三惧，未尝遗戒慎之心；天子四邻，莫能展弼谐之用。家安其业，但听於邻鸡；人得其和，遂同於野鹿。表谶记，奏河图，四十六事之著明，葛云尚也？登太山，禅梁甫，七十二封之可识，何以加乎？
