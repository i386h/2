<!-- { "loadSidebar": true } -->
　　夫士志为上，时次之，位次之。农不以水旱怠其耕，商不以寒暑辍其负贩，故能致千金之产，登百谷于场，况士之志于道者乎！不逢于今，必显于后。有其时，有其位，道行于天下，天也。无其时，无其位，道不行于天下，亦天也。君子无与焉。故士之所患者，志不立，道不明，不敢计其时与位也。因其时，求其位，以行其道，此士之志也，而不敢必乎天也。士苟志于道，生乎今之世，可谓得其时矣，然犹往往以不得其位为患，其信之不笃而欲必于天者，从而为之言曰：「上之人不能用。」夫士且怨且愤，呜呼过矣。
　　尝观夫用舍之际矣。或一人荐之而百人沮之，不能使之不用，且大明其道于天下。或百人举之而一人抑之，卒罢而归，至老死而无闻。夫一人，至寡也，百人，至多也，用舍系焉而无所容于力，非天也耶？上之人苟能知其力之所至，不能夺天之所与，不能畀天之所不与，贤者进而用之，不贤者退而黜之，不置一毫疎戚爱憎薄厚之心于其间，惟以国家得人为务；如是而下犹有不信乎道 【下犹有，四部丛刊本缺「下」字。胡思敬校云：「『下』字各本均无，以意补。」】 ，上犹有遗才之恨者，未之闻也。抑又尝观士之志立矣，道明矣，得其时与位矣，而不能见知于其君，道终莫能以行，虽行而不远。噫，何其道之难行也耶！
　　伏惟阁下学富而德广，志勤而行实。不以摧困折辱而易其节，不以富贵显荣而改其度。尊为天子之旧学，信为天子之腹心。位崇乎公相，功施乎社稷，名声昭乎四海。可谓得其时与位，而道信行矣。又力能进退天下之士，而无一毫疎戚薄厚爱憎之心置其间，一务于为国而得人，天下之士，莫不喁喁然厉其志、修其道 【喁喁，四部丛刊本作「颙颙」。】 ，以待时之用己。然以一人之明，笼天下之士，岂能保其果无遗才耶？亦举其所知倡于其上而已耳。
　　仆少贫，粗习祖、父业 【粗习，四部丛刊本作「粗袭」。】 。年十五六，即挟其所有，奔走衣食于四方。乘惊湍，绝峻崿，触冒乎炎埃雨雪之间。或过午而未食，或既夕而犹迈。人情物态之变，风俗政化之异，本末顺逆之由，盖备尝而徧览之矣。至于国家内外之体，补偏救失之术 【救失，四部丛刊本作「救弊」。】 ，亦尝求其说而熟虑之矣。然未始敢以告诸人者，疏远鄙贱之士，虽告而不信，徒取诟病焉耳！既无上下之援可自取爵位，而力行之又无知己之人可相告语；事苟利于时，不必由己出，然终默默自悼，行年三十有九，蠢然而无闻。近始因缘亲戚，计可无旅食之忧，遂自豫章附舟五千里而至京师。虽童仆不敢携一人，恐重以累诸人也。凡平生寓诸目，属诸耳 【寓诸目属诸耳，四部丛刊本「诸」均作「之」。】 ，体于身，藏于心，不敢以告诸人者，阁下皆已行之矣。其未行者，必次第而行之，仆何敢踰涯越分而进以贻教玉人之讥。
　　夫翰林皆极天下之选，不以愚不肖，过相荐引，私窃自幸 【私，四部丛刊本作「松」，误。】 。事苟有集，庶几由是而至于可为之地，以自见其生平之所志；万一不然，亦可藉手以归，曰：「吾尝获荐于翰林矣。吾尝获登李公之门矣。」益厉其志，修其道，垂之简帙，传之子孙，乐夫天之所以命我者用之舍之，不敢求必于天也。惟阁下少垂察焉。傒斯恐惧再拜。

　　△与尚书右丞书 
　　傒斯再拜尚书右丞阁下：
　　仆闻因众者可以显立功，忘己者可以广得贤。千尺之松，不蔽其根者，独立无辅也。森木之林，鸟兽羣聚者，众材咸济也。是故自用无朋，专欲无成，得众者昌，寡助者亡，此贤愚同知，古今一轨也。易曰：「拔茅茹以其汇征，吉。」夫泰之为卦，君子道长之时也。君子当道长之时，其进犹必引其类则吉，是进而不引其类，虽当泰之时，犹凶也。人方安居暇食，若无事于贤，一旦风飞云会，加诸百官之上 【加诸，四部丛刊本作「加之」。】 ，立于庙堂之内，以数尺之身，任天下之责，方寸之心，关天下之虑，虽有周孔之智，贲育之勇，未闻能独成其功也。此仆于阁下不能无情 【于，四部丛刊本作「与」。】 。
　　伏惟阁下聪明强毅，卓荦弘大。诵圣人之书，行古人之法 【之法，「法」字诸本均无，胡思敬校云：「疑脱法字。」是，此据补。】 。为政知王道之本 【为政，胡思敬校云：「『为』字据天顺本文粹补。」按：四部丛刊本「为」字不缺。】 ，好贤有虚己之实，生民之所仰望，君子之所依归。又当天子锐精求治之时，身任鼎铉之寄 【身任，四部丛刊本作「身住」。】 。以求治之时，当鼎铉之地，而生民有仰望之情，君子有依归之心，诚阁下垂名立功、报国显亲之秋也。然方今进贤用能之当否在阁下，富民理财之能否在阁下，斟酌庶务之宜否在阁下，天子之所属寄、生民之所责望在阁下，其任亦甚重且难矣。夫上有宰相，下有参佐百官，而独责任于阁下者，以阁下明王道，识治体，知本末之所先后，经权之所异宜也。此春秋所以责备于贤者耳。由今观之，孰若一上下，齐彼己，旁罗俊乂，广揽英贤，因其材而分任之 【分任之，四部丛刊本无「之」字。】 ，而坐居其成功，则功可大，名可久，福可致而祸可消也。不然，一身且未知所计，况为朝廷计哉！
　　然凤皇鸑鷟，非凡木可栖；绝奇异能，非常度可致。悬千金之赏，不患无徙木之人；市千里之骨，何忧无绝足之马。果能推诚折节 【果能，四部丛刊本作「诚能」。】 ，激昂鼓舞，则士必乐为用。士乐为用 【「士乐」句：原无，依四部丛刊本补。】 ，何功不成？且进贤者，非所以市私恩也，将以佐天子，理万民也。忠以出之，信以行之，忠信之人，天必佑之，毋患乎贤之不为用，但尽其求贤之道而已。牛之肯綮，逢庖丁之刃则解；木之盘错，遇匠石之斤则离。毋患乎事之难行，但尽其用贤之道而已。然进一君子，则君子之类应；任一小人，则小人之类应。此善败祸福之由，亦不可不审且慎也，惟阁下察焉。傒斯再拜。

　　△答胡汲仲书 
　　傒斯顿首汲仲簿公执事：
　　傒斯比猥以陋薄之见，泛浮之辞，渎冒于执事，意甚悔之。既无及已。连月滞迹于外 【滞迹，四部丛刊本作「滞留」。】 ，不得朝夕访问，不图闳大更枉还答，又以俗迫雨坐山疃者连旬，不得上谢，知执事于我何如哉。然贤者之待不肖，不肖之望于贤者，皆不可谓之无意也。苟有忠告，则肝胆相呈，心口相宣，不当蓄嫌畏挟，蒙背若市井途路之人也。故复有所祈，不敢默默遂止。
　　以执事好古之敏，信道之笃，智足以知之 【智，四部丛刊本作「知」。】 ，勇足以行之，可谓魁杰特达、出羣之士。至于商略人物，言论风采，颇若无人。来书有云：「为众所推，谬当斯文之托。」仆窃以为过矣。夫衰周之世，文、武几坠，孔子以天纵之圣，出而为天下万世之宗 【出而为，四部丛刊本无「而」字。】 ，且曰：十室之邑，必有忠信，其自居者，好学而已。孟子当战国之时，辟杨、墨，排纵横，揭孔氏之道而明之，若埽秽翳，开日月之光，疏百川，益河海之深。及其辩也，曰：不得已。今幸与执事居休明之时 【之时，四部丛刊本作「之世」。】 ，吾道光盛，贤士辈出，礼乐非甚崩大坏，际天所覆，莫不顺轨。虽有孔、孟，犹不当骜然自任，略无辞让之色。使执事所学之道，所居之世，诚当孔、孟之任，必待后世之人推尊而光显之，不当自道若此；且以执事自处为何如时哉 【何如时，「时」字原无，依四部丛刊本补。】 ！
　　今年夏，见青田陆如山，谓执事自许直继孟子，非知道之士，不能为是言者，犹或不识执事所言之旨。由今而言，则信有之矣。夫孔、孟，大圣贤也 【大圣贤也，四部丛刊本作「大圣也，大贤也」。】 。当斯文之托者，若孔、孟可矣。而孔子曰：「攻乎异端，斯害也已。」孟子曰：「能言距杨、墨者，圣人之徒也。」然每与执事商论，则甚尊信佛、老氏，至欲合三氏而为一，则当斯文之托者，道固应如是耶？此皆甚不可者也。或谓执事有师道而无友道，诚知言哉！传曰：虽有周公之才之美，使骄且吝，其余不足观也已。此之谓也。
　　来书又云：「前乎千古圣贤相传之道，由诗若文而知；后乎千古，亦将由诗若文而知今之道。」余读其言而悲之。自汉以来，继述之文多，可读之文少。夫道有本，文有体，尊卑大小 【大小，四部丛刊本作「小大」。】 ，长短戚疏 【戚疏，四部丛刊本作「疏戚」。】 ，华实正伪，截乎若天地山川之不可相陵，昭乎若日月星辰之不可相踰，离乎若飞潜动植之不可相移，惟适当而已耳。近见执事序黄成性文章，言辞夸大，皆非事实，其所称举，皆公卿大臣之事，非学道在下者所宜言；抑亦自任之素，不自知其言之过也。且文者，古圣贤不得已之所托也。而今世行道之士，不惟其事，尚欲托之此而垂后，不亦甚可悲夫！
　　仆之才不足以知执事，仆之言不足以晓左右。所以闻诸父师之训 【闻诸，四部丛刊本作「闻之」。】 ，有与执事戾者，聊为僭越申言之。前之言，敢以为执事之忠；后之言，敢以为执事之望。尚冀致诸用 【致诸，四部丛刊本作「致之」。】 ，以幸学者，以示来世，则大愿也。优柔之教，敢不敬承。闻将就天台之阙，不知何时定行，当于江浒一别。

　　△与萧维斗书 
　　傒斯再拜谕德萧公阁下：
　　仆性分粗谬昏戆，绝不通时事，与人交不计隆薄能否，辄以古道相期待，俗下诟病日甚不止，终不愧悔，今复妄有谒于阁下焉。
