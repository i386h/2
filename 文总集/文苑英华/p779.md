<!-- { "loadSidebar": true } -->
　　右中使某至奉宣恩防赐臣端午紫衣一副百索一轴银器二事大将衣三副并赐臣手诏一通者伏以五神定位祝融司长养之功六律钧和蕤賔有酧酢之义故节推戴礼日着汉仪彼艾人逺具于歳时角黍近标于风土乃耆旧传闻之末亦【集作是】君亲庆赐之原伏惟皇帝陛下克协乐章允符时训恩【集作仁】霑近戚惠浃元僚臣守介蛮圻程遥鳯阙敢希瘴峤特降干文轻缟染衣真金备器海绡掩丽渠盌藏珍拜受若惊跪捧如失尝衣国侨之纻被服多慙久携顔氏之瓢捧持未惯当昼而不假交扇向日而唯宜饮氷况又将以防丝萦诸画轴用禳故炁兼续收龄爰自微臣颇流诸校鞠躬被宠全逾锡带之荣覩物传辉实动请缨之思唯当仰承帝力粗举藩条誓相率于明时庶同登于夀域臣与大将等无任望阙感恩抃舞屏营之至
　　谢赐端午衣物状　　　　　张次宗
　　右伏以中暑良时沐兰令节王人乗驿初降于九霄内府颁衣遽霑于千里臣忝膺寄任未展涓埃节候每移尸旷増惧陛下殊私荐及宠赐不忘天书覩经纬之文丽服见裁缝之妙捧其珍玩价重于兼金赐以防丝恩深于延筭况宠周将校问及偏禆争驰就日之诚益励酧恩之节
　　社日谢赐羊酒海味及茶等状
　　常　衮
　　右中使某至伏防圣慈赐前件羊酒等臣谬尘重任已积岁时日有餐钱月受高俸过防温饫常愧有余内省谋猷实慙不足益彰尸忝深诫满盈属上戊御辰劳农报社赐兼海陆品极珍鲜上减御飱【一作饔】下丰私室何功而受承宠若惊惶恐拜恩战惧交集无任戴荷欣抃之至
　　重九谢赐餻酒等状
　　右中使刘君夀等至伏奉恩命赐臣前件餻酒等仍令乐饮者伏以月戒时清风应律宜于长久欣圣祚之夀昌复见芳华喜阳数之重合时恩忽降节赐荐加王人宠临御膳分防膏以粉饵蒸以餹防緑芋金茅紫蔗筠节茱茰清酒尝闻旧俗之传薏苡调肠今覩灵珍之味此饔人苑吏上献嘉辰岂伊凡品防生下霑殊贶赐宴既聨于伯仲覃恩更及于室家稠叠宠光低回陨越一门同庆万死何酧
　　腊日谢赐口脂厯日状　　　郑　絪
　　伏以王人戾止天书逺降于闽川星躔既回蓂猥颁于遐服推歩允符于圣祚先天克合于岁功三百六旬斯须而咸覩二十四气瞬息而可知【一作回】又赐以兰膏锡之绛雪众香流泽芳润忽光于悴容五药蠲疴瘴疠潜销于腠理仰荣知忝承宠益惊阊阖九门岁时结恋于防阙方隅万里展効期激于丹诚敷惠未洽于逺人拜赐滥同于重镇观风察俗志有立于涓尘比物省躬恩何酧于覆载臣某不胜欢跃屏营之至
　　为昭义李相公谢赐腊日口脂状
　　崔行先
　　右中使某至伏奉勑书墨诏縁大礼后慰问【臣】及将士官吏等又縁近腊日便赐臣前件药物【臣】谬履钧衡守兹戎镇星霜屡改渥泽逾深内悚外慙不知所措文明启运殷荐告成郊庙展严禋之仪蒸黎洽时雍之化大宥五刑之典广霑万物之恩自天有庆与人更始【臣】名器俱忝宸睠曲临节近嘉平恩延宠锡香膏凝润于寳器上药秘重于仙方泽变衰顔不知老之将至光生惫质空惊疾乃有瘳祗奉旧章式披新厯想天长而地久防日往而月来无任云云
　　腊日谢赐口脂红雪等状
　　右中使某至伏奉手诏慰问【臣】及将士等又縁腊日赐【臣】口脂红雪并新日等伏以蜡节嘉辰载于六籍皇恩隆洽赉及万方金膏不秘于上清兰泽逺传于中禁加以霜绛雪素能愈病【一作疾】析酲顾惟贱庸承此恩造陨越无地惶悚失图纵知死所岂答造载颁新厯永传亿万斯年欣奉明时获辨七十二候无任【云云】
　　为王大夫谢恩赐口脂厯日状
　　前　人
　　右中使某至伏奉手诏慰拊【臣】及将士等又赐腊日口脂并新厯日等伏以清祀嘉名载于前典实追欢之盛节亦和乐之良辰况天休光临圣慈遐布顾【臣】贱陋窃奉明恩感戴周全不知所措蠲邪愈疾验绛雪于仙方却老驻顔覩琼膏于寳器式颁圣厯仰賛皇猷永为四海之尊更续千龄之夀【臣】不胜欢跃【云云】
　　为人谢赐口脂等并厯日状　令狐楚
　　右中使吴千金至伏奉勑书慰问臣并赐前件口脂腊脂红雪紫雪各一合并厯日一巻等者伏以岁将更始节及嘉平陛下凝香为膏聚药成散颁日月于厯上奋龙鸾于笔端星分九天之使云布一日之泽此诚无私之殊造均养之深仁而臣空抱愚忠曽无方畧一居藩镇三度受恩朱奁忽开鲜腻与芳馨相杂素编既列闰余将分至不差披寻而齿筭延长涂傅而口容芳润油云之覆逾广无以胜任绵地之封粗安未为报效捧受尝翫形神涣然无任感戴之至
　　谢赐腊日口脂红雪紫雪厯日等状
　　右中使董文蕚至伏奉诏书慰问【臣】并宣恩防赐臣前件物等者臣伏以天书垂露御厯颁年灵膏有琼液之容仙散拟雪花之状司天推歩定分至于四时尚药煎和辨君臣于百品无不关于睿想发自宸衷下锡勲烈之臣犹无【一作独不】过分幸霑庸微之质实所难胜况乏润身之资欣防苦口之利谨当奉扬节候下告于万人宣播光辉旁夸于九族殊私未答渥泽逾深夙夜寝兴不任感戴
　　为人谢赐男岁节料并口脂腊脂等状
　　右臣得男公敏状称伏奉恩防赐岁节料面两石羊一腔酒五防口脂腊脂红雪各一合者【臣】谬以庸虚叨尘【一作庸】任使陛下前因蜡日已降使臣既霑泽口之膏又赐雪烦之散一从捧受实未遑宁岂疲病小男复防宠赐【一作锡】酒浆口腹充溢于杯盘药饵脂膏馨香于懐袖虽君父用赏延之义防细不遗而臣子非立功之人光辉斯极岂徳泽之私于一物俾恩波之重若三山夙夜寝兴以荣为惧珹守有限不获陈谢无任感庆屏营之至
　　腊日谢赐口脂【集作蜡】状　　　白居易
　　右今日防赐臣前件口脂【集作蜡】及红雪澡豆等仍以时寒特加慰问者伏以时逢腊节候属祁寒岂意圣慈不忘防贱念严凝而加之煦妪虑皲瘃而润以脂膏嘉【集作喜】气动中欢容发外挟纩之恩甫及【集作所勉】和则体舒不之泽既霑感而手舞臣等省躬懐愧因物喻情岂止饮徳萦心空【集作唯】惊宠赐必拟澡身励节以答鸿私感跃之诚倍万恒品谨具奏闻谨奏







　　文苑英华巻六百三十一
　　钦定四库全书
　　文苑英华巻六百三十二　宋　李昉等　编谢恩五
　　谢出饯宴状一首　　谢赐设状四首
　　谢赐宴状二首　　　谢赐食状三首
　　谢赐酒脯等状一首　谢赐人粮马料状一首谢赐米面状一首　　谢赐大麦面状一首谢赐鹿状二首　　　谢赐鱼状一首
　　谢赐蟹状一首　　　谢赐车螯蛤蜊等状二首谢赐甘子状一首　　谢赐甘蔗芋等状一首谢赐茶果状一首
　　谢恩命遣高将军出饯状　　李　邕
　　右高力士奉宣口勑以臣临政特令赐宴恭承惠渥伏念庸防天地周仁木石知感不胜惶悚戴荷之极臣死罪死罪臣歴观自古君臣凡所际防或因縁党进或收接功成故未谒而知不言而信岂有地孤援寡毁众谤深察防蔽之中致昭旷之外逢陛下特达之遇当陛下明圣之朝事出常均恩重今昔臣誓将沥血足可竭诚徒欲杀身岂能报徳至如励精勤政举直狥公副陛下忧人之心行陛下道之化岂【一作安】敢失坠以负神明但函关路悬长安日逺不任恋主慺慺之至
　　谢赐设状　　　　　　　　白居易
　　右今日守谦奉宣圣防以【臣】初入院特赐设者【臣】生长穷贱才质孱防草野鄙夫风尘走吏岂期圣造擢在禁闱煦以天慈赐之丰食【集作赐以御食】臣所以陵兢受命俯伏荷恩心魂不宁手足无措况罇开九醖筵【集作馔】列八珍惠过加笾荣优置醴金罍引满将皇泽而共深玉馔属厌与圣徳而俱饱终食且叹扪心自惊战汗慙惶陨越于下谨奉状陈谢以闻谨奏
　　谢赐设及疋帛状
　　右今日高品刘全节奉宣进止【集作防】以臣等在院覆策毕特加慰问并赐设及疋帛者【臣】等职在掌文诏令考防虽竭鄙昧犹惧阙遗岂意皇鍳下临圣慈曲至惠加赐食荣及承筐宠厚缣缃仰难胜于贶恩深醉饱退有愧于素飡徒积慙惶何酧庆赐无任感戴屏营之至
　　谢赐设状　　　　　　　　元　稹
　　右今日某乙奉宣恩防赐【臣】就院设者【臣】闻推食之赐用劝勲劳置醴之恩以待贤彦防【臣】猥承天眷擢在内庭雨露频施涓埃莫効陛下载分美禄特降珍羞空懐满腹之慙未有沃心之鲠既充肤革誓竭肺肝窃位素飡实非诚愿防【臣】无任感激恩私之至
　　为中丞荥阳公赴桂州长乐驿谢勑设状
　　李商隐
　　右今月某日中使某奉宣进止【集作防】就长乐驿赐【臣】及将吏等设馔者将承阃【集作藩】寄尚忝朝恩络绎八珍芬芳九醖【臣】阶縁薄伎尘辱脩涂杨执防之读书虽无非圣董太中之对防何补清时忽委亷车乍离闺籍诚欣列土实耿辞天然犹食指告祥朶頥有庆爰于近驿式降贵臣酒自尧罇馔分禹膳【集作殷鼎】下霑将校旁耀路岐况臣平生本实孤贱懐书奉役久无黔突之谋入国展仪且懵殽蒸之礼饱期满腹醉更忧心终虞负乗之灾无报云天之施臣与将吏等无任望阙感恩结恋屏营之至
　　九月九日谢恩赐曲江宴防状
　　白居易
　　右今日伏奉进止【集作防】赐【臣】等于曲江宴防特加宣慰并赐酒脯等者伏以重阳令节大有丰年锡宴于无事之朝追欢于最胜之地况天厨酒脯御府管弦宠赐忽降于寰中庆幸实生于望外仍加慰谕曲被辉华【臣】等各以凡才同叅宻职幸遇休明之日多承饫赐之恩乐感形骸欢容动而成舞荣【集作泽】均草木秋色变以为春徒激丹心岂报泽谨奉状陈谢以闻谨奏
　　三月三日谢恩赐曲江宴乐状
　　前　人
　　右今日伏奉圣恩赐【臣】等于曲江宴乐并赐茶果者伏以暮春良月元已嘉辰已【集作获】侍宴于内庭又赐欢于曲水蹈舞局地懽呼动天况妓乐选于内坊茶果出于中库荣降天上宠惊人间【臣】等谬列近司猥承殊渥【集作泽】捧觞知感终宴懐慙肉食无谋未展防埃之効素飡有愧难胜醉饱之恩以此兢惶未知所报谨奉状陈谢以闻谨奏
　　谢赐食状　　　　　　　　张九龄
　　右【臣】等面奉进止令就集贤院与诸学士等观圣注道徳经寻又赐臣等食窃味道膄兼承珍馔闻义饱徳虚往实归【臣】等何人叨承渥泽不胜惶悚感戴之至
　　谢每日赐食状　　　　　　常　衮
　　【臣】衮言【臣】闻恩或曲存义不虚受故耆儒硕徳方载珍羞大节殊勲乃加礼食至于列曹分署各置飡钱匪颁王饔食有公膳陛下励精庶政垂意辅臣特降非常之慈屡防每日之赐上林果实至必先时太官飱牢送无旷日臣等自登三事已渉三旬当朝廷厘革之时佐海内安危之重入趋殿省常奉忧人之防出在庙堂每思克己之功而不能陈一防进一贤外无平戎之谋内阙叙官之实四夷未格百姓未安不副忧勤合当罪累更承饫赐实用惭惶既招折足之嫌将贻腾【周易作滕】口之诮伏望重回宸睠载允诚词俯停三锡之恩伏免万方之责则神明或祐官谤不行在防臣再受多福无任恳迫悚惧之至
　　代杜相公谢就宅赐食状　　刘禹锡
　　右高品某乙奉宣圣防赐【臣】食者出自太官饫于私第光荣曲被猥承推食之恩驽蹇未施益重素飡之责举其七筯若负丘山无任战荷踊跃之至
