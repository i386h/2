<!-- { "loadSidebar": true } -->
    永淳元年正月乙未，崇朝风霁，乙夜云密，忽而有闻，若万籁聚，徐而听之，则五音和，非大帝之乐声，即元都之仙韵。中使具以状闻，帝曰：“潘师其升乎！”即日驾幸奉天，上谒虚室，帝子扈跸，王姬陪辇，暨於寒峰戢景，旰生阴，黄竹申悲，邱陵有赠。寻而高宗厌世，乘彼白□：我师宁极，独守元牝。後年季夏一日，谓弟子曰：“吾获保兹岭，於今五十馀年，灵异在，仙鹤满野。俾吾不接万乘之尊，亦庶几乎轻举矣。今名登元录，身历太阴，升元之言，信吾命也。”是朔之夕，辰象丽天，鹿鸣群山，雉ず众。翼日，师曰：“吾其蜕矣。”阖门入静，端坐焚香，月至於坚，日临於甲，命香水，投青符，浴兰房，披紫褐，曰：“反吾净矣，亭午将化，留此十旬，归吾石室。”遗形隐景，济神幽炊。於时紫气氛氲以旁烛，红云萧索而上延，郁行芳，藻流晷，烟霭之表，若有人焉。神圣皇帝闻而兴感，降宝命，式谥松扃，曰：“去年冬晚，轩皇之驾不追；今岁秋寒，广成之居又寂：以此哀悼，情何可任？”赠大中大夫，追谥曰体元先生，昭国礼也。
    尊师业尚盅密，勤毖幽深，理心事天，所宝惟墙，绝圣弃智，不曜其光，故真感冥期，珍图秘学，性与天道，不可得而闻也。若崇标旷迹，遐情远意，志摩青□，蓬视紫闼，每叹曰：“大丈夫业於道，不能投身霄岭，灭景□林，而疲疴此山，以烦世主，吾之过乎？”遂欲东求蓬莱，孤舟入海。属天皇敦笃斯道，祈款逾深，迟蹰山隅，绝策未往。既而金格有命，镳辔遗区，於戏！昔姑射有神人，尧轻天下；空峒有至道，轩屈顺风。元真高踪，万古同德，何其盛哉！尊师有弟子十人，并仙阶之秀，然鸾姿凤骨，眇忌云松者，惟颍川韩法昭。皆禀训瑶庭，密受琼室，专太清之业，遗下仙之俦，汲芝耕，服勤於我，荩历岁纪也。昭等永惟尊师灵迹（阙一字）业，高深迈古，而弃世往矣，其若之何？琢石幽山，申颂元德。其颂曰：
    汉帝得道，白日登天。赤松度世，紫岳乘烟。业秘千古，精沦九仙。真踪谁嗣，猗吾体元。（其一）
    体元惟何，仙骨天植。冲而神秀，幼有至德。云性鸿骞，冥心黾息。元风独迈，白贲无饰。（其二）
    金陵福地，茅山洞天。高真云景，终古贞全。寥寥太素，渺渺升元。惟我师友，负笈往焉。（其三）
    始受玉书，即入琼室。机先体二，道惟得一。学备青台，化穷丹术。餐霞允矣，抱景期毕。（其四）
    元真有命，黄邱自理。烟驾来归，云林萃止。葆光藏密，冥机畏美。畏垒与居，象罔而已。（其五）
    有唐天子，乐我云仙。芝驾羽荩，旌凤旃。斋心来谒，契道忘筌。瑶池一去，鼎化千年。（其六）
    煌煌女希，继天而立。黑龙既济，丹凤攸集。宗我仁师，缅怀真级。紫房问道，青元习。（其七）
    元功聿就，洞业克成。青童载谒，绛虬来迎。挥神默解，卧（阙一字）霄行。去去金阙，悠悠玉清。（其八）
    岩幽碧洞，峰秀金台。少君斯举，青子时来。贞松云郁，虚室霞开。永言千载，归鹤徘徊。（其九）
    ☆王志
    志，博州聊城人。擢进士第，景□初拜齐州都督河南道按察使，徙汴州，封北海县男。开元九年留守京师，京兆人权梁山伪称襄王子谋反，将杀志。以悸卒。
    ○应正论
    志为大理正奏言：法令者，人之堤防，堤防不正，则人无禁。窃见大理官僚，多不奉法，以纵罪为宽恕，以守文为苛刻。臣滥执刑典，实恐为众所谤。臣常著《应正论》，以见微志，因上之。其论曰：
    尝读《易》至《萃》：“利见大人，亨，聚以正也。”六二：“引吉，无咎。”注曰：“居萃之时，体柔当位，处坤之中，已独处正，与众相殊。异操而聚，民之多僻，独正者危，未能变体以远於害，故必见引，然後吉而无咎。”王肃曰：“六二与九五相应，俱履贞正，引由迎也，为吉所迎，何咎之有？”未尝不辍书而叹曰：“居中履正，事之常体，见引无咎，道亦宜然。”
    有客闻而惑之，因谓仆曰：“今主上文明，域中理定，君累司典宪，不务和同处正之志，虽存见引之吉，难应行之於已，余窃惧焉。”仆敛衽降阶，揖客而谢曰：“补遗阙於衮职，用谠言为已任，以蒙养正，见引获吉，应此道也，仁何远哉？昔咎繇谟虞，登朝作士，设教理训，开物成务，是以五流有宅，五宅三居，怙终贼刑，刑故无小。於是舜美其事曰：‘汝明于五刑，以弼五教，期于予理刑，期於无刑人，协于中时，功懋哉！’故孔子叹其政曰：‘舜举皋陶，不仁者远。’此非明辟执法，大人见引之应乎？季孙行父之事君也，举窃宝之愆，黜受邑之赏，明善恶而纠慝，议僭党以塞违，在虞舜之功，居二十之一。主司得行其道，时君不以为嫌，此非已独处正，引吉（一作应正）而无咎者乎？观鱼于棠，臧伯正色；赂鼎在庙，哀伯抗词：言者得尽其忠，闻之不加其罪。故《春秋》称臧氏之正曰：‘积善之家，必有馀庆。’此非异操而聚，引吉之所致乎？魏绛理直，晋侯复其位；邾人辞顺，赵盾不伐其国：此非正体未变，为吉所迎者乎？夫在上垂拱，臣下守制，若正应乎上，引吉於下，而中士闻道，若存若亡，交战於胸臆之中，（一作谲正之门），怀疑乎语默之境，惧独正之莫引，忘此正之必亨。吁嗟乎！行已立身，居正践义，其动也直，其止也方，维正直而是与，何往而非攸利？
    何以明之？《坤》六二：‘直方大，不习，无不利。’《文言》曰：‘直其正也。方其义也。君子敬以直内，义以方外，敬义立而德不孤。直方大，则不疑其所行也。’嵇康撰《释私论》，曹羲著《至公论》，皆以崇公激俗，抑私事主，一言可以蔽之，归於体正而已矣。《礼记》曰：‘刑者亻刑也，亻刑者成也，一成而不可变，故君子尽心焉。’若以喜怒制刑，轻重设比，是则桥前惊马，希旨论人，苑中猎兔，从欲废法。理有违而合道，物贵和而不同，不同而（一作之）和，正在其中矣。昔任延为武威太守，汉帝诫之曰：‘善事上官，无失名誉。’延对曰：‘臣闻忠臣不私，私臣不忠，上下雷同，非国家之福，善事上官，不敢奉诏。’任延雅奏，汉帝是其正言。此则归正不回，乖旨顺义，不以忤怀见忌，斯亦违而合道。《晏子春秋》：‘景公见梁邱据曰：“据与我和乎？”晏子曰：“此同也，非和也。夫和者，君甘则臣酸，君淡则臣咸。今据也，君甘亦甘，所谓同也，安得为和。”是知济盐梅以调羹，适平心之味；献可否而论道，方恢正体之节：俟引正而遵度，故曰物贵和而不同，刘曼山辨和同之义，有旨哉！若以不同见议，未敢闻诲。”
    客曰：“和同乖训，则已闻之，援法成而不变者，岂恤狱之宽宪耶？《书》曰：‘御众以宽。’《传》曰：‘宽则得众。’若以严综物，异乎宽政矣。”对曰：“刑赏二柄，惟人主操之，崇厚任宽，是谓帝王之德。《慎子》曰：‘以力役法者，百姓也；以死守法者，有司也；以道变法者，君上也。然则非人臣之所操。’後魏游肇之为廷尉也，魏帝尝私敕肇，有所降恕，肇执而不从曰：‘陛下自能恕之，岂可令臣曲也？’是知宽恕是君道，曲从非臣节。人或未达斯旨，不料其务，以平刑为峻，将曲法为宽，谨守宪章，号为深密。《内律》云：‘释种亏戒律，一日诛五百人，如来不救其罪。’岂谓佛法为残刻耶？老子《道德经》云：‘天纲恢恢，疏而不漏。’岂谓道教为凝峻耶？《家语》曰：‘王者之诛有五，而窃盗不与焉。’即行伪言辨之流；《礼记》亦陈四杀，破律乱名之谓：岂是儒家执禁，孔子之深文哉？此三教之用法者，所以明真谛，重元猷，存天纲，立人极也。然则乾象震曜，天道明威，齐众惟刑，百王所以垂范；折人以法，三后於是成功：所务掌宪决平，斯廷尉之职耳。《易》曰：‘家人高々无咎，妇子嘻嘻终吝。’严於其家，可移於国。昔崔达於理体（一无体字），而作《政论》，仲长统曰：‘凡为人君，宜写《政论》一通，置诸坐侧。’其大概云：为国者以严致平，非以宽致平者也。然则称严者，不必窬条越制，凝纲重罚，在於施隐括以矫枉，用平典以禁非，刑故有常，罚轻无舍，人不易犯，防之难越故也。但人慢吏浊，伪积赃深，而日以宽理之，可以无过，何异乎命王良御驷（一作旱），舍衔辔于奔是；请俞跗攻疾，停药石于肤腠？适见鞅（一作秋）驾转逸，膏肓更深，医人仆夫，何功之有？”
    又谓仆曰：“成法之变，唯帝王之令欤？”对曰：“何为其然也？”昔汉武帝甥昭平君杀人，以公主子，廷尉上请论刑（一无刑字），左右为言。武帝垂涕叹曰：‘法令者，高帝之所造也，用亲故挠先帝之法，吾何面目入高庙乎？又下负万人。’可其奏。近代隋文帝子秦王俊为并州总管，以奢纵免官，仆射杨素曰：：‘王陛下爱子，请舍其过。’文帝曰：‘法不可违。若如公意，我是五儿之父，非兆人之父，何不别制天子儿律乎？我安能亏法？’卒不许。此是帝王操法，叶於礼经不变之义，况於秋官典职，司寇肃事，而可变动者乎？我皇睿哲登宸，高视岩廊之上；宰衡明允就列，辑穆庙堂之下。乾坤交泰，日月光华，庶绩其凝，众工咸理，聚以正也。仆幸利见大人，引其吉焉，期养正於下位，中正是托，子何惧乎？夫君子百行之基，出处二途而已：出则策名委质，行直道以事君，进善纳忠，仰泰阶而缉政，谔谔其节，思为社稷之臣，蹇蹇匪躬，愿参柱石之任；处则远辞徵召，高谢公卿，孝友扬名，是亦为政，烟霞尚志，其用永贞：行藏事业，心迹斯在。至如水中，天下悠悠，执驭为荣，埽门自媚，拜尘邀势，括囊守禄，从来长思，以为深耻。”客逡巡不对，遂无以问仆也。
    ☆李迥秀
    迥秀，赠秦州都督大宽族孙。弱冠应英材杰出举，长安初历天官、夏官二侍郎同凤阁鸾台平章事，出为庐州刺史。景龙中累转鸿胪卿修文馆学士，持节为朔方道行军大总管，终兵部尚书，赠侍中。
    ○授何彦则侍御史制
    鸾台，：朝议郎行左肃政台侍御史上柱国借绯何彦则，风标峻远，志怀毅烈，学妙群言，行归直道。营屯河右，克赡军储；校律湟中，载清夷落。岁寒弥励，终始不渝，宜承懋赏之恩，允穆增荣之典。可朝散大夫左肃政台侍御史，勋如故。
    ○唐齐州长史裴府君神道碑
