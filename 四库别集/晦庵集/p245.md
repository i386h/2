<!-- { "loadSidebar": true } -->
　　有性无性之説殊不可晓当时方叔于此本自不曾理防率然躐等拣难底问熹若照管得到则于此自合不答且只教他子细熟读圣贤明白平易切实之言就已分上依次第做功夫方有益于彼而我亦不为失言却不合随其所问率然答之致渠一向如此狂妄此熹之罪也驷不及舌虽悔莫追然既有此话头乂不容不结末今试更为诸君言之若犹未以为然则亦可以忘言矣伊川先生言性即理也此一句自古无人敢如此道心则知觉之在人而具此理者也横渠先生又言由太虚有天之名由气化有道之名合虚与气有性之名合性与知觉有心之名其名义亦甚宻皆不易之至论也葢天之生物其理固无差别但人物所禀形气不同故其心有明暗之殊而性有全不全之异耳若所谓仁则是性中四德之首非在性外别为一物而与性并行也然惟人心至灵故能全此四德而发为四端物则气偏驳而心昏蔽固有所不能全矣然其父子之相亲君臣之相统间亦有仅存而不昧者然欲其克已复礼以为仁善善恶恶以为义则有所不能矣然不可谓无是性也若生物之无知觉者则又其形气偏中之偏者故理之在是物者亦随其形气而自为一物之理虽若不复可论仁义礼智之彷佛然亦不可谓无是性也此理甚明无难晓者自是方叔暗昧胶固不足深责不谓子融亦不晓也至引释氏识神之説则又无干涉葢释氏以虚空寂灭为宗故以识神为生死根本若吾儒之论则识神乃是心之妙用如何无得但以此言性则无交涉耳又谓枯槁之物只有气质之性而无本然之性此语尤可笑若果如此则是物只有一性而人却有两性矣此语非常丑差葢由不知气质之性只是此性堕在气质之中故随气质而自为一性正周子所谓各一其性者向使元无本然之性则此气质之性又从何处得来耶况亦非独周程张子之言为然如孔子言成之者性又言各正性命何尝分别某物是有性底某物是无性底孟子言山之性水之性山水何尝有知觉耶若于此看得通透即知天下无无性之物除是无物方无此性若有此物即如来喻木烧为灰人隂为土亦有此灰土之气既有灰土之气即有灰土之性安得谓枯槁无性也又如挟其性而遗之以下种种怪説尤为可笑今亦不暇细辩但请虚心静虑详味此説当自见得如看未透即且放下就平易明白切实处玩索涵养使心地虚明久之须自见得不须如此信口信意驰骋空言无益于已而徒取易言之罪也如不谓然则请子融方叔自立此论以为宗防熹亦安能必二公之见从耶至于易之説又别是一事今于自己分上见成易晓底物尚且理防不得何暇及此当俟异日心虚气平万理融彻看得世间文字言语无不通达始可细细商量耳此等若理防不得亦未妨事且阙所疑而徐思之不当便如此咆哮无礼也
　　答徐子融
　　熹今年一病几至不可支吾午节后方能强起比前一二年几似争十年气血矣老境如此无足怪者亦有朋友十数人在此相聚絶少得颖悟恳切者前日病中猛省亦不可全责学者深自恐惧今幸稍苏更当益加策励庶几不负所以来之意但恨相去差逺不得子融为之表率使相观而善耳前书所论方叔之説大槩已是但其末云性有昏明则又将性作知觉看矣试更思之如何
　　答宋深之【之源】
　　熹往者入城幸一再见虽人事怱怱未得款语然已足以自慰矣别后不得奉问积有驰情兹辱惠书获闻比日侍奉佳庆进学有日新之功尤以忻沃经史诸説足见玩理修辞之意可为后生读书之法属以病目方读得一二篇其词气深博而义理通畅甚可喜也异时益求胜已之友相与讲明古人为已之学而力行之则其所进当有不止于此者矣三圣相授允执厥中与孟子所论子莫执中者文同而意异葢精一于道心之微则无适而非中者其曰允执则非徒然而执之矣子莫之为执中则其为我不敢为杨朱之深兼爱不敢为墨翟之过而于二者之间执其一节以为中耳故由三圣以为中则其中活由子莫以为中则其中死中之活者不待权而无不中中之死者则非学乎圣人之学不能有以权之而常适于中也权者权衡之权言其可以称物之轻重而游移前郤以适于平葢所以节量仁义之轻重而时措之非如近世所谓将以济乎仁义之穷者也至于孔孟言性之异则其説又长未易以片言质然略而论之则夫子杂乎气质而言之孟子乃专言其性之理也杂乎气质而言之故不曰同而曰近葢以为不能无善恶之殊但未至如其所习之逺耳以理而言则上帝之降衷人心之秉初岂有二理哉但此理在人有难以指言者故孟子之告公都子但以其才与情者明之譬如欲观水之必清而其源不可到则亦观诸流之未逺者而源之必清可知矣此二义皆圣贤所罕言者而近世大儒如河南程先生横渠张先生尝发明之其説甚详具在方册者今仓司所印遗书即程氏説而张氏之书则蜀中自有版本不知亦尝考之否熹自十四五时得两家之书读之至今四十余年但觉其义之深指之逺而近世纷纷所谓文章议论者殆不足复过眼信乎孟氏以来一人而已然非用力之深者亦无以信其必然也旧尝择其言之近者别为一书名近思録今往一通了翁责沈墨刻亦可见前辈师友源流并以奉寄幸细读之有疑复见告也令弟叔季诗易之説亦甚详明区区所望葢不殊前之云也
　　答宋深之
　　且附去大学中庸本大小学序两篇幸视至大学当在中庸之前熹向在浙东刻本见为一编恐勾仓尚在彼可就求之此三本者昆仲且分读也近年学者多不读书见昆仲笃志如此甚不易得所恨相聚之晚不得尽吐腹心前日临岐不胜忡怅然讲学贵于实见义理要在熟读精思潜心玩味不可贪多务得搜猎敷衍便为究竟也二序待次畧为呈白恐有指摘处便中幸喻及也
　　答宋深之
　　大学是圣门最初用功处格物又是大学最初用功处试考其説就日用间如此作功夫久之意思自别见得世间一切利欲好乐皆不足以动心便是小小见效处也荀杨言性得失忘记前语首尾云何然此等处若于自己分上见得分明则亦不待人言自然见得矣但恐读书之时无为已之意只欲以资口耳作文字即意思浮浅看他义理不出也
　　答宋深之
　　示喻知止之説足见留意然所谓止乃万物各有定理之谓要在格物穷理乃可知之知之不疑然后此心有定而可以应物非强遏而力制之也格物功夫前书已再録去然亦未尽旦夕当再写一本去也前本千万且勿示人看令有疑处乃有进处耳科举事业初无髙论贤者俯就葢有余力既知有命之説则日用之间内外本末不须作两截看必先了此然后及彼也戴监庙久闻其名讲学从容必有至论季随允升相聚各有何説因来一一録示庶知彼中进学次第也
　　答宋深之
　　示喻大学所疑已悉格物无传为有阙文章句已详言之卒章是推治国之道以平天下文意甚明亦已详説不知何故尚以为疑岂读之未熟耶更宜玩味不厌烦复则自分明矣格物致知是大学第一义修已治人之道无不从此而出终身要得受用岂是细事来喻乃欲不劳而俟其自格一何言之易耶近世学者气轻质薄不耐持久每以欲速之心懐徼幸躐等之望又有科举世俗之学以夺其志所以常若有所驱胁迫逐而不暇从容以及乎有成也
　　答宋深之
　　所喻大学以格物为先此得之矣但以致知为致其所以格物而谓格物为及人及物之事则似于文义殊未详也向来写去大学説其间固未尽善近已复多改更然其所载程先生説此二处文理极分明又并功夫节次一时俱尽不知何故看得如此草率窃意此病从平日科举之学壊了心术致得如此适答子容书已极言之矣孔子曰古之学者为已今之学者为人【程先生曰为已者欲得之于已也为人者欲见知于人也】又曰女为君子儒无为小人儒【程先生曰君子儒为已小人儒为人】此是古今学者君子小人之分差之毫厘缪以千里处切宜审之
　　答宋深之
　　示喻为学之意益以精专而兄弟相勉见于诗什深慰老懐又知更有苏范诸贤相与切磋尤以为喜所问持养观书之説前此讲之已详约而言之持养之方不过敬之一字而读书则世间无一事是不合知者但要循序量力而进耳五峯之书知言为精然其间亦不能无小小可议处其他往往又不能及故向来敬夫不欲甚广其传今想广仲之意恐亦有所难言者非靳惜也南轩文此间镂版有两本其一熹为序者差不杂黄州亦有官本篇秩尤多然多是少作可恨也此间本无见存者不及寄去后得之当别附便耳然读书要须辨得精粗得失乃于已分有益若但泛然看过即枉费功力矣韩子于道见其大体规模极分明但未能究其所从来而体察操履处皆不细宻其排佛老亦据其所见而言之耳程先生説西铭乃原道宗祖此言可以推其浅深也近似之説固应辨析以晓未悟然须自见得已分上道理极分明然后可以任此责如其未然而欲以口舌校胜负恐徒起纷竞之端而卒无益于道术之明暗也孟子论乡原乱德之害而卒以君子反经为説此所谓上策莫如自治者况异端邪説日增月益其出无穷近年尤甚葢有不可胜排者惟吾学既明则彼自灭熄耳此学者所当勉而不可以外求者也泽之容之不及别状意不殊前相望数千里防见无期惟千万力学自爱
　　答宋容之【之汪】
　　所喻读书未能有疑此初学之通患葢縁平日读书只为科举之计贪多务得不暇子细惯得意思长时忙迫凡看文字不问精粗一例只作如此涉猎【如东坡易解乾卦中説性命系辞中説道处数章及颍濵解孟子浩然之气处皆是此类无一字成言语】今当深以此事为戒洗涤浄尽别立规模将合看文字择其尤精而最急者且看一书一日随力且看一两段俟一段已晓方换一段一书皆毕方换一书先要虚心平气熟读精思令一字一句皆有下落诸家注解一一通贯然后可以较其是非以求圣贤立言之本意虽已得之亦且更如此反复玩味令其义理浃洽于中沦肌浃髓然后乃可言学耳只如所论大学以正心诚意为本此便是不子细处且请试考经文正心诚意致知格物何者为先后耶其他如好乐茍善不害于正之説必有事焉而勿正心之説敬必以诚为先之説亦互有得失但终是本领未正未容轻议便使一一剖析将去亦恐未必有益可且就此三四义上子细思索勿正心即更看古注及诸先生説后便见喻为佳就此反复殊胜泛论也大抵科举之学误人知见壊人心术其技愈精其害愈甚正恐前日所从师友多是只得此流今以上来诸説求之则比所闻于石鼓者恐亦未免于此也
　　答宋泽之
