<!-- { "loadSidebar": true } -->
　　陶闻之圣人之所谓道者以简易为宗以该天下之理以仁义为用以成天下之务非幽逺而难明阔疎而难施汗漫而不可考信自微言既息章句之学随流而兴百家异骛众説殊骋各习其师忘失统要故为易者不穷天地之本始变化之至神以推迹于人事而务言上下无二经之异系辞非仲尼之作为诗者不究风俗之代变王道之初终以参验于治体而好议商鲁二颂之不同毛郑两解之小异为春秋者不考刑赏之大原权制善否一归皇极而争辨日月之为例五始七等之成文为书者不取君臣上下都俞告戒之义而令施设之体要而竞论武成之不可尽信秦费二誓之不当作有释数字之文至数十万言而是非无所处正求以援世率民又天下国家之大畧葢阙如也昔者尧舜之盛崇冠百王而书称其大乃曰顺考古道而行传説戒于商宗则亦曰师古以克永世孟轲皇皇战国开説诸侯然非二帝三王仁义之语未尝辄道摭此而论则君臣之际舍斯文要道安所稽法以全适治之具哉是以二汉硕儒若董仲舒儿寛公孙夏侯胜隽不疑伏湛侯霸鲁恭郑兴桓荣之徒皆以经术博彊果于适用其转导世主推明治统建大议施逺业率有考据不悖于三纲五常之分义若持权衡按绳墨以审万物之轻重曲直而毫忽莫敢欺也永惟圣人立教贻训之心则既如彼君臣之际师经式道则又冝如此而学不执六经之用以酬世务之变乃放肆纷纭乐为衍説而滋破碎之害深足惜焉抑又闻哲人志士之所存不以难俗为髙求全于世而已葢仁以为任逺而逾励大则欲恢隆先务以跻至治之极小则欲举偏补以便安于一时故也然三代之盛时皆出于圣人经营创业之法足以维持百世是故井地以授民什一以定赋而天下之人足九赋以待用九成以均节而天下之财丰制乡遂以为六师农隙则教战而天下之兵强自家党以上至于国都皆立学以训导而天下之士得其素养六卿率属辅昌王治中外之务必举而天下之官无幸位凡所以用于政教者皆可循而守之其贤智才能之人惟在辨事而不复有加损废置之作迨夫而汉之兴皆桑丧乱之极三代之宏规大范葢无存者其君臣之计议多出于一时之苟简而百度末俱不足为后世之袭用及其生变起则贤人君子裁量揆叙而为之策是以七国交峙而外有尾大之衅及者将起则晁错献削地之説以弱诸侯而彊王室百姓背本而趋末者众滛侈之俗曰长而财用大蹷则贾谊陈务农之计欲驱游首而归之南亩以广储积兼并之路不塞而冨室拥资巨万贫弱愈困则仲舒贡限田之疑以检过制而补不足牧人之吏屡见罢易而生民不能绥静则朱浮申苛察之戒欲久其职俾人服从上教选举失实贤不肖混乱而无以协宣风教则左雄抗限年之请以考练名实要之得人而任刑烦禁宻世主以峻政为威而元元防于暴则陈宠上蠲法之疎愿除其溢于甫刑者以应经中礼而济羣生凡为是者大槩缀缉缺漏技技倾邪随形栽制则措斯民于康靖之域而巳也抑又闻圣人之政皆切致治而不能无学者之言务好陈文而未必可以适用以不足适用之言陈不能无之政则华崇浮胜而事非根切岂所谓有补于世哉昔汉文以恭俭治天下号为隆平朝廷无大过边鄙无大忧天道地化无大变异生民无大失职然而献书者以为可痛哭可流涕可长太息背理伤道难徧以防举岂当时之势诚尔耶葢亦激于忠愤力为切直可畏之语冀以感悟人生之意故也陶尝读六经探索要归舍章句之习而务以简要明切为之本统义尝厯览旧史窃迹近事考究古今得失盛众治乱安危之变而仅有得者乃言而笔之不溺于侈辞夸説以求工于文而庶几焉一有以资治理之用治平中知者谓其可塞天子直言之诏采而闻诸朝验于今日则时异事变而畴昔之论多无取矣然犹勉劾区区欲求合于科举之式度者葢知其指归也恭惟閤下德业文章之懿充积于中辉光于外以二帝三王之道献告吾君讲修国具以幸万世抟收天下之材而耀乎器任俾尽其用安以一介为微而不见録于左右或诗曰菁菁者莪在彼中阿言君子长育人材则天下喜乐而咏歌之矣又曰先民有言询于刍荛言古之贤者谋及匹夫而取其善也夫二雅之奥训皆明哲之所履蹈以完其事业陶国不足被长育之赐亦庶乎先民之询者矣惟閤下一与之进幸甚幸甚
　　乂应制举上诸公书
　　陶尝读旧史以穷治乱之变而察夫仁人志士之所存葢亦见其畧矣昔汉文以恭俭治天下号为安平朝廷无大过邉鄙无大忧天道地化无大灾变生民无大失职然而贾献书以为事可为病哭者一可为流涕者二可为长息者三背理伤道者难徧以疏举岂当时天下之势诚若是哉葢谊之心发于忠愤务为切直可畏之语欲以感悟人主之意故也既而文帝亦深聴纳养臣下有节封诸王有制至于唐文宗承长庆皆惰之政百度弛废威令困弱国体不完然有意于太平之事一日燕见询于朝臣牛僧孺以为大平无象且曰令四夷不交侵百姓不流散上无滛虚下无怨讟私室无彊家公议无壅滞虽未至理亦是小康岂当时天下之势诚若是哉葢僧孺之心不能勉于有为徒伺上意为顺悦之言取容而巳故也既而王室之政委坠不振深足惜焉今夫人之疾恙虽感于外而未为腹心之疴扁鹊仓公望而督之以孟治者其人必有忠惧修慎之思而庶以就愈也及其有腹心之疴而庸医告之曰无伤者是速其死之説也治安之时政亦有如疾之感于外也谓其未至于沈疴而不为是惊世动俗之论以开其视聴使之恐惧修慎以就愈及其势几于亡而犹告曰无伤者非扁鹊仓公之用心乃庸医之为术也以汉唐之迹推二子之言则是非炳然矣君臣之际治乱安危之理乌可以苟于言乎国家设科以延天下方正者欲听其言也不独欲听其言而欲用其道也士之存志而求以塞诏者非夺以禄利而为美仕之阶也天灾地异有谴告人道物理有危微纪纲有废缺风化有流徳泽不养而伤忠厚之政体要不辨而败盈成之功皆世之大患而不可顾望隠避也陶惓惓于此久矣材下虑浅信道未笃固不足以承天下而谋王治也惟明公亮其言之不苟而亦与之进则亦庶几治朝询于刍荛而君子乐育人材之道欤
　　上呉殿院书
　　某始相别之明年闻召自长沙作御史私心喜甚谓朝廷擢真忠之士求补厉庶政可为天下贺第未尝走一书通左右叙所亦然不数月又间糺宰相过恶论列切正谪书池阳荐绅大夫皆惜其不当去今年春上念言职之难知公议不可癈复召以用而朝廷之贵乃塞夫閤下竖立何似而取重当世如是凛凛乎然则了天下之事不足为大也功名不足为有无也惟忠臣义士感慨抗激发露所蓄以康国爱君为先务始终无愧而后巳也陶间之古者采言之道博自三公四辅朝夕纳诲卿大夫献规士抗议下至百工之贱皆执艺事以谏故一有阙失众得以论从而悟之今夫羣臣享禄居位虽有志于民而不职于言者倘语及朝庭臧否则讥以为僭且妄笑以为近名徼宠况其取信耶独谏官御史得奋然不固避以指摘规正为己任然窃观天下之事固有违于大公大正者隠于大利大害者幸而谏官御史言则救之不幸而不言则救之之道无因而至乃生民休戚之所归国家治乱之所击也方今之势宗庙社稷计之最重者犹未闻焉永惟根本之説可为寒心陶疎逺鄙贱闇于体要得非迹涉机防必逺思熟虑而后发耶抑君臣之际置而未议耶将庙堂之上权制素定不得而知耶愚诚惓惓有望于閤下
　　上赵杂端书
　　某窃审朝廷慎言责之职艰乎其人乃召还执事任以杂端当其诏书甫下士夫大相与为贺以为朝廷昌明辅相协力乐得忠义之士共维纲纪以贻无穷是故执事两出而再还至今之来也其望益隆其任益重其始终进退之际益为难执事天禀坚正信道以笃厚勇执之气未尝暴露于形色险夷之涂不能少迁其輙向敦大节以崇树国体吐确论以该切世务发诸事业而晖光炳然已可见矣必能处之以无愧施之以有为足以归天下之望而副朝廷之任也始终进退之际孰患其难乎方今国宪宏逺治具恢张求为根本之策不苟朝夕之计奸诐之迹不涉于庙堂朋党之嫌不闻于百辟泽民之实恵虽未浃于四海而时有渗露制邉之大畧虽未通于百世而日谨御备循而守之防其所不至而讲修之亦庶乎治平之渐也上仁圣慈恕言路不壅议臣献替輙加聴纳然而邪险之人任非其责徒能觇见利机忘失分义以为危言一出则主意骇动美名贵仕阶此而得于是假忠倘之迹伸悖慢之志多作诡辨以讦发隠讳巧为愎辞以诋斥慰言片语上闻事白中外邸司传报流及夷夏浅夫狂士得借其口使朝廷受有过之名而已享直誉比嵗广西之疏泗州之议举类此也仲尼曰有徳者必有言有言者不必有徳又曰恶居下流而讪上与讦以为直者盖君子能处巳而后能谋人顾内冝何如尔夫鼎镬在前而气不慑九命及门而容不喜惟社稷生民之安为务岂斯人之徒而能乎要其归觊幸于世而已古人之入告于内过则称已斯谋斯猷乃曰惟后之徳曰为君言而四方不知其言不为己功而天下赖其功全臣子之大分毕贤者之逺业弼君致主之道不当如是耶是皆执事详闻而热计之矣陶奚足喋喋其间哉士固伸于知已微执事岂尝语及惟恕之幸甚
　　与唐士宪书
　　前年冬执事以事亲来晋获承下风虽不敏相见苐论议毎依于道德既而执事入御史府挺然在廷动多献纳防执法非其人中外失于瞻倚乃谓朝家纲维系属至重防微杜渐非正臣端士不可居封上谓报俄以亲嫌补外此其由处进退之际凛凛有大节可谓能世其家矣天下识者于是闻风増气而勤乎髙山之仰也陶今年秋罢官还台见仲氏君益始知执事向者不鄙不肖援以自代窃渐材分之疎拙固不足服承厚爱然而义理之所激志向之所同安能无説以拜赐耶夫诗之君子至诚乐于贤共易之防矛连茹以其彚征虞书之九官相让儒行之爵位相先自代之迹皆原于此矣仁人志士所以训从古训而推尽其类者不独好贤与尽朋友之分而已葢以徳业相期而欲着之行事与功名相始终也昔者姚崇以宋璟自代而应变守又各尽其才以成天下之务则开元称至裴度以崔从自代而立朝正色不避权幸台阁之事付内者抗请以归有司则清议谓之得人陶虽愚按少立而能厚于处巳居常逺览载籍深虑世变至于良史之大方直世之危论则意气感慨笃好而力善之夫处已甚厚而报人以薄非陶之心也执事亮焉景陵风物清幽道味必乐奉见何时千万辅重
　　别范子功书
　　自车从还家累烦临贶乍更轸翼钦向不胜死亡无日未能展以别惶惧之至公之此行朝廷眷倚甚厚士林仰望甚深所履者正所陈者厚乃公素志虽祸福穷通之际未尝须防忘也陶窃谓世之纷纷欲尽言则不胜言言而不用则又未可必事有以重轻理有先后时有幸不幸势有难易期于见聴则不计乎激与不激要之有成则不闻其速与王陵虽面折廷诤及其计安刘氏则不如陈平魏文忠直刚方唐室之鉴也然亦愿为良臣薛广徳从桥安危之论近情不夸人所悦闻阳道州在朝日久或讥其黙洎延龄不相讫有力焉仲尼恶讪上孟子罪浅夫良有所谓哉敢以此少致鄙意自更祈厚爱
　　与十弟书
