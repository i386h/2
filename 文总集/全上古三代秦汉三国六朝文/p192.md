<!-- { "loadSidebar": true } -->
　　臣闻立天之道，曰阴与阳，立地之道，曰柔与刚。夫阴阳刚柔，天地所以立也。取仁于阳，资义于阴，柔以施德，刚以行刑，各顺时月，以厚群生。帝王之法，天地设位，四时代序，王者奉顺，则风雨时至，嘉禾毓植。天失其度，则咎征并至，饥馑荐臻。今科条品制禁令，所以承天顺民者，备矣悉矣，不可加矣。然而不平之效，犹有咨嗟之怨者，百姓屡闻恩泽之声，而未见惠和之实也。今从政者变忽法度，以杀戮威刑为能贤。问其国守相及令长何如，其称之长曰大急，其毁之也曰大缓。夫急致寒，缓致燠，二者罪同，而论者许急，此阴阳所以不和也。复之之道，审察缓急之谤誉，钧同寒燠之罪罚，以崇王政，则阴阳和也。好恶既明，则宰官之吏，知所避就。又正身以先之，严以莅之，不变则刑罚之。夫知为善之必利，为恶之必害，孰能不化？则官良矣。臣闻《洪范》八政，以食为首，《周礼》九职，以农为本，民失耕桑，饥寒并至，盗贼之所由起也。古之足民，仰足以养父母，俯足以畜妻子，然后敦五教，宣三德，则休嘉之化可致也。夫足者，非能家给而人足，量其财用，为其制度。故嫁娶之礼俭，则昏姻以时矣；丧制之礼约，则终者掩藏矣；不夺其时，则农夫不失矣。夫妻子以累其心，产业以重其志。舍此而为非者，虽有必不多矣。今则不然，此盗贼所以不息。诚使制度必行，禁令必止，则仕者不滥法式之外，百工不作无用之器，商贾不通难得之货，农夫不失三时之务，各安所业，则盗贼消除，灾害不起矣。（袁宏《后汉纪》十八）
　　大中之道，在天为北辰，在地为人君。（《续汉·五行志五》注补）
　　◇飞章虚诬李固（顺帝时）
　　臣闻君不稽古，无以承天；臣不述旧，无以奉君。昔尧殂之后，舜仰慕三年，坐则见尧于墙，食则睹尧于羹。斯所谓聿追来孝，不失臣子之节者。太尉李固，因公假私，依正行邪，离间近戚，自隆支党。至于表举荐达。例皆门徒；及所辟召，靡非先旧。或富室财赂，或子婿婚属，其列在官牒者，九四十九人。又广选贾竖，以补令史，募求好马，临窗呈试。出入逾侈，辎曜日。大行在殡，路人掩涕，固独胡粉饰貌，搔头弄姿，旋偃仰，从容冶步，曾无惨怛伤悴之心。山陵未成，违矫旧政，善则称己，过则归君，斥逐近臣，不得侍送，作威作福，莫固之甚臣闻台辅之位，实和阴阳，璇玑不平，寇贼奸轨，则责在太尉。固受任之后，东南跋扈，两州数郡，千里萧条，兆人伤损，大化陵迟，而诋疵先主，苟肆狂狷。存无廷争之忠，没有诽谤之说。夫子罪莫大于累父，臣恶莫深于毁君。固之过衅，事合诛辟。（《后汉·李固传》按：《吴传》云：「梁冀诬奏太尉李固，时马融在坐，为冀草章。」《马融传》云：「为梁冀草奏李固，又作大将军《西第颂》，以此颇为正直所羞。」）
　　◇上疏乞自效
　　今杂种诸羌，转相钞盗，宜及其未并，亟遣深入，破其支党。而马贤等处处留滞，羌胡百里望尘，千里听声，饮酒高会，不以为虑。坐食谷米，未闻所击，臣窃惑之。夫事不复校，而可收名获实，斯乃征讨者之私便，非国家之公利也。臣听舆人之颂云：「贤欲目前受降，使哗声东闻，且惧士卒将不堪命有高克溃叛之变也。」臣又闻吴起为将，暑不张盖，寒不披裘，戎事不迩女器（《御览》七百六十一引云「或遗之一酒，注之上流，使士卒迎流饮其下，明不独也」。当是此下删文。）。今贤野次垂幕，珍肴杂Ш，儿子侍妾，事与古反（《御览》七百八引云「于中军帐内施《翕毛》《登毛》，士卒飘于风雪」，当是此处删文。）臣兄弟受恩，诚私愤悒。铅锡之刀，以效一割之用。臣愿请兵五千，才加步队之号，庶自率励，与之齐勇。昔毛遂愿处囊中，赵之厮养欲说燕，初为众笑，后效其功。臣托儒者，不便武职，猥陈此言。访之群司，知当受虚诞之辜，唯加裁省。（袁宏《后汉纪》十九）
　　今杂种诸羌，转相钞盗，宜及其未并，亟遣深入，破其支党。而马贤等处处留滞，羌胡百里望尘，千里听声。今逃匿避回，漏出其后，则必侵寇三辅，为民大害。臣愿请贤所不可用关东兵五千，裁假部队之号，尽力率厉，埋根行道，以先吏士，三旬之中，必克破之。臣少习学艺，不更武职，猥陈此言，必受诬罔之辜。昔毛遂厮养，为众所蚩，终以一言，克定从要。臣惧贤等专守一城，言攻于西，而羌出于东，且其将士必有高克溃叛之变。（《后汉·马融传》。按：此与袁宏《纪》各有删节，而语次不同。）
　　◇上书请赦庞参梁懂（元初中）
　　伏见西戎反畔，寇钞五州，陛下愍百姓之伤痍，哀黎元之失业，单竭府库，以奉军师。昔周宣猃狁，侵镐及方，孝文匈奴，亦略上郡，而宣王立中兴之功，文帝建太宗之号。非惟两主有明睿之姿，抑亦捍城有虎之助，是以南仲赫赫，列在《周诗》，亚夫赳赳，载于汉策。窃见前护羌校尉宠参，文武昭备，智略弘远，既有义勇果毅之节，兼以博雅深谋之姿。又度辽将军梁懂，前统西域，勤苦数年，还留三辅，功效克立，间在北边，单于降服。今皆幽囚，陷于法网。昔荀林父败绩于必阝，晋侯使复其位；孟明视丧师于崤，秦伯不替其官。故晋景并赤狄之土，秦穆遂霸西戎。宜远览二君，使参、懂得在宽宥之科，诚有益于折冲，毗佐于圣化。（《后汉·庞参传》）
　　◇延光四年日蚀上书
　　伏读诏书，陛下深惟禹、汤罪己之义，归咎自责。寅畏天戒，详延百僚，博问公卿，知变所自，审得厥故，修复往术，以答天命臣子远近莫不延颈企踵，苟有隙空一介之知，事愿自效，贡纳圣听。臣伏见日蚀之占，自昔典籍「十月之交」，《春秋》传记、《汉注》所载，史官占候，群臣密对，陛下所观览，左右所讽诵，可谓详悉备矣。虽复广问，陷在前志，无以复加。乃者气干参，臣前得敦朴之人，后三年二月，对北宫端门。以为参者西方之位，其于分野，并州是也。殆谓西戎、北狄。其后种羌叛戾，乌桓犯上郡，并、凉动兵，验略效矣。今复见大异，申诫重谴，于此二城，海内莫见。三月一日，合辰在娄。娄又西方之宿，众占显明者。羌及乌桓有悔过之辞，将吏勋之名。臣恐受仕典牧者，苟脱目前，皆粗图身一时之权，不顾为国百世之利。论者美近功，忽其远，则各相不大病，伏惟天象不虚。《老子》曰：图难于其易也，为大于其细也。消灾复异，宜在于今。《诗》曰：「日月告凶，不用其行。四国无政，不用其良。」《传》曰：「国无政，不用善则自取谪于日月之灾，故政不可不慎也。务三而已：一曰择人，二曰安民，三曰从时。」臣融伏惟方今有道之世，汉典设张，侯甸采卫，司民之吏，案绳循墨，虽有殿最，所差无几。其陷罪辟，身自取祸，百姓未被其大伤。至边郡牧御失和，吉之与凶，败之与成，优劣相悬，不诫不可。审择其人，上以应天变，下以安民隶。窃见列将子孙，生长京师，食仰租奉，不知稼穑之艰，又希遭厄困，故能果毅轻财，施与孤弱，以获死生之用，此其所长也。不拘法禁，奢泰无度，功劳足以宣威，逾滥足以伤化，此其所短也。州郡之士，出自贫苦，长于捡押，虽专赏罚，不敢越溢，此其所长也。拘文守法，遭遇非常，狐疑无断，畏首畏尾威恩纤薄，外内离心，士卒不附，此其所短也。必得将兼有二长之才，无二短之累，参以吏事，任以兵法。有此数姿，然后能折冲厌难，致其功实，转灾为福。孔子曰：「十室之邑，必有忠信如丘者焉。」以天下之大，四海之众，云无若人，臣以为诬矣。宜特选详誉，审得其真，镇守二方，以应用良择人之义，以塞大异也。（《续汉·五行志六》注引《马融集》「是时融为许令，其四月庚申，自县上书」云云。）
　　◇又陈星孛
　　星孛参、毕。参西方之宿。毕为边兵，至于分野，并州是也。西戎北狄，殆将起乎！宜备二方。（《后汉·马融传》）
　　◇奏马贤事
　　贤专于军，设重韦叠幕，以油表其上，魏山夷其山为谇，翠设其中。（《书钞》一百三十二）
　　◇与窦伯向书（窦章，字伯向）
　　孟陵奴来赐书，见手迹，欢喜何量，次于面也。书虽两纸，纸八行，行七字，七八五十六字，百十二言耳。（《艺文类聚》三十一）
　　◇与谢伯世书
　　愦愦愁思，犹不解怀。思在竹间，放狗逐麋，晚秋涉冬，大苍出笼，黄棘下菟，Ρ以乾葵，以送余日，兹乐而已。（《艺文类聚》九十一，《御览》九百三十六）
　　◇书序
　　《泰誓》后得，案其文似若浅露。文云：「八百诸侯，不召自来，不期同时，不谋同辞。」及「火复于上，至于王屋，流为雕，至五，以谷俱来」。举火神怪，得无在「子所不语」中乎？又《春秋》引《泰誓》曰：「民之所欲，天必从之。」《国语》引《泰誓》曰：「朕梦协朕卜，袭于休祥，戎商必克。」《孟子》引《泰誓》曰：「我武惟扬，侵于之疆，取彼凶残，我伐用张，于汤有光。」孙卿引《泰誓》曰：「独夫受。」《礼记》引《泰誓》曰：「予克受，非予武，惟朕文考无罪，受克予，非朕文考有罪。惟予小子无良。」今文《泰誓》皆无此语。吾见《书》传多矣，所引《泰誓》而不在《泰誓》者甚多，弗复悉记，略举五事以明之，亦可知矣。（《尚书·泰誓序》正义。案：张溥本有《忠经序》。《忠经》及《序》，皆宋人依托，不录。）
　　◇广成颂
　　邓太后临朝，骘兄弟辅政。百俗儒世士，以为文德可兴，武功宜废，遂寝狩之礼，息战陈之法，入猾贼从横，乘此先备。融乃感激，以为文武之道，圣贤不坠，五才之用，无或可废。元初二年，上《广成颂》以讽谏。其辞曰：
