<!-- { "loadSidebar": true } -->
　　隆庆初余守吴兴部而始识慎君之为人君中形胡髯髯半侵面其行歩蹩蹩如也而稍与语天下事慷慨激烈若无足当其意者至谈艺文扬扢千古巽乎其入之也悠悠乎有余思矣自是余别去以至得请归里君岁必一来来必移日其它问讯之使以春秋计则必出所疑扵古载籍者乙而就质以余之不学幸不及败而久之稍不闻问则君之子报君死矣余病不能走哭君独未尽废笔札以故因君将卜塟采君事扵其子为之志铭而返厥币君姓慎氏讳蒙字子正其先自慎清以汰避法繇鲁昌平乡徙而之赵家太原再传而为到显名诸侯间至宋有镛者自秘阁校理出知湖州恱其土风因家焉遂为湖之兴安人又十余传而至君君生而资颕敏好读书弱冠通经术工属文闻越人诸爕先生善易徒步从之游时故廷尉汪公文盛今少师徐公阶先后督学政名能知人读君文而竒之曰是子利如锥安得久处囊哉无何果举乡试髙等自是声称愈籍籍然久困公交车间不复收垂念载始成进士谒选得漳浦令漳浦故多豪善持长令长短君至则一以柱后惠文绳之又眀察强断晨朝诸吏有所顾问吏惴恐无人色所弹击不问贵显居间路絶一切治理流传傍邑环取则若师帅然有盗负山海而窟者诸奸黠亡命多归之尝出攻剽聚落掠金帛子女司陬者慑莫敢谁何君乃择邑下豪胆武阴重不泄者十余曹俾伪与盗通佐之攻剽若向导然宻报君部劲卒攻之所遣豪从中应急击縳其巨酋三十六人余无得脱者威行邑中道无拾遗尚书以为能下尺一征君拜南京某道御史他御史多脂韦诇伺帷幄风旨君独不尔固已一切不便之而尚书胡某方视师两浙挟权相分冝重时浙冦甫靖而胡犹用军兴法朘十五郡民脂血以其半入分宜庭半私为槖中物而又醟酒醉则菅蒯人命君念胡蟊残我桑梓无巳时而身在台力或能得之数移书沮止胡竟不省乃上疏极论其事大略谓治天下如治病病有缓急则药有标本日者兴兵命将付以东南兵饷假以便宜不为稽制诸所治皆标也其药皆雄附也幸而其标稍就绪而不知根本已销亡矣而当事之臣顾益巧立名色渔猎不已夫病去而雄附复施病必益标治而攻击如故本必拨当是时疏已上权相内自惭而尚书且惧且恚百计谋中君以台事不得则中君令时事属大述职计吏遂逐君御史既以最超拜不当预计计吏故不及御史而会君所别抗疏论科场懐挟弊诸诇察方略严甚士子有犯而削籍者争哗君权相以是得阴喝台省行意焉时宗伯孙公升国子祭酒潘公晟闻而不平曰以觐去御史又去真御史法安在将白之朝君力止之曰夫去某者非误而故诸君度力能胜之耶奈何以一官重不肖累君归而胡意犹未慊谋所以陷君沈思久之一乡人参胡军事为画筴曰公故尝平白包巾反者而此子曽书诤之强坐以钩党可也乃察伺君亡他状而会君廵视江防时有兵杖十余掩得之以为君反形逮下狱罗织其家人子俾为证狱且急按浙周御史及君乡人吏科都给事中沈君为营救得小挺而胡以言官论逮事乃大释君虽得释然家已毁而又不肯别治生以是益困苐日取古文书辞诵之如所谓商丘歌声中金石者居恒谓其子懋赏建文故贤君中挽扵事几不获终吾以向者在台时拟白之未果而罢然吾每饭未尝忘建文也于是草封事数千言大要以逊国委命归建文以应天顺人归文皇以继志述事归今主授懋赏俾上之懋赏以谒君同年马相国马公读而吐舌曰是不难上即叵测毋若乃公何懋赏归以报君君叹曰固也若爱我奈何不使我有身后名于是益读书多所纂辑谓眀兴风雅于唐盛矣作眀诗选文体垂三变而鲜折衷焉作眀文则学士大夫于诗尊唐而斥宋宋且废是恶可尽废乎作宋诗选进而諌争欵欵有余诚矣作忠恳録退而徐观乎俗龂龂有余感矣作警世编慎之先邈而其裔则益滋我将为整齐焉作家乗録读何氏记游山而韪之谓胡以仅记游也作名山记其它若所谓陈将军集斋山志王荆公摘粹南台奏稿者往往甫脱草而人传之君乃喟然曰述而不作信而好古孔子何人也而称窃比不佞乃获老死是间足矣足矣以故且读且著书终其身不倦至年七十二病腰痛剧神气不少挫谓二子必得王元美志吾幽二子泣受教目乃瞑时辛巳之四月二十七日也余既志而论之曰分宜盗秉而世趣膻焉当其时固难言哉即仕者夫岂唯言孙也虽危行亦鲜矣而君故取其所甚嬖而击之其所甚讳而暴之吴兴之狱岌岌乎仅身免耳君不以危故废其直不以身退故废言天下事不以老故废学男子哉乃其所称窃比者得年而亦比之可以瞑矣懋赏又亟为余言君没之月余而里人贾林者暴死三日苏自云至一大官府有盛服据案者君也谓林姑贷而罪杖之数十既循其股则有青赤痕若受杖者夫神者聪眀正直而一之而又何疑焉君讳蒙字子正别号山泉娶于潘二子长诸生懋官次即懋赏皆有才行世其家诸子女婚娶详左方铭曰
　　
　　语所称笃信好学守死善道者于士庶几哉君其人非耶噫其用恒厄而气恒伸其形有尽而名不冺生为直臣殁为明神噫
　　
　　奉政大夫同知泉州府事三泉陆公暨配陈宜人墓志铭
　　
　　陆于江左偕朱张顾为四着姓至宋而有光禄卿景山者显江阴数传而为元海北道肃政廉访使吴兴庄简侯垕又再传而为布衣治以避兵徙常熟又四传而为赠太仆寺丞侃侃子温州守润润子福建都转运盐使隆恩隆恩子诸生朝介世世受经术笃学砥行而其仕者有循能吏称朝介曰笔峰翁实生公公讳一鳯字子韶生而丰颐伟躯秀美髯望之若神人弱寇以三礼试诸生郎褎然首补上庠受饩尝读书扵虞山有三泉缭之因自号三泉公名日益髙然七试而七不利最后有司异其文而录之举第四人自是益有名公交车间又八试而八不利主试者至为错愕叹曰今年复失陆生耶乃谒吏部选尚书张公瀚侍郎刘公光济得公文传赏曰嗟乎彼三百人者何人也虽然吾不负子以第一人辟拜福建泉州府同知泉滨海岁屡中倭而公所治海防当其劲公始行地谓料罗澳贼冲也而当上游可以重泉简劲卒为水寨戍之而艨艟翼其外人谓艨艟费不支宁小减以趣时指乎公曰不然小减者大费贼也既他海舸皆以■〈风贝〉散而公所御独无恙寻受台檄偕诸将夹讨海大酋林凤于广之惠潮大破之覆其巢凤仅以五舟遁诸将椎牛酒相贺公独曰祸本犹在也是且走海南诸国而伺我解谍之果走吕宋国于是以重兵蹙之且谕之而吕宋果廹逐凤有所俘获上献因请得入贡比于暹腊诸夷台下议公执曰不闻职方氏有吕宋也奈何以小夷効小顺而秽我大鸿胪典台难公当如何曰疆场之利専之可也以台劳取覊縻而已诸与议者咸服公而公以功薄当上格诏赐白金一镒时安平侠李戴美以使气借躯名尝私大奸而槖之陈眀陈贵者盗魁也而逋于狱公授贼曹以秘计后先皆生致扵法廵抚龎公尚鹏廵按商君为正竒公材而荐之谓当不次超拔复狥吏民请留公公乃不果迁而台寄益重凡三署府篆再署晋江南安二岩邑以至清戎籍理屯政课鹾法晨起推案簿牍山积随晷而尽盖终公任无宿留者吏不得因缘为奸惴惴戴三尺而办始泉多山田为伏税相胜公悉摉出之以寛瘠者又寛监盐禁曰吾责课扵彼而不使之出息耶自是盐岁鲜逋额而时有诈台繻乗传者自岭左右抵闽已数十驿遘公诘之立败台为交下旌曰使闽得三四陆丞者吾侪可卧而理也公益自奋以狗知故不甚爱其力而当盛夏下摄永春已又摄徳化往来山谷中侵于瘴遂苦痢大作犹治事不休俄而疾革守丘公问公以身后公不荅唯举一二郡政当厘正者而已既卒无以为敛门生叶庭凤庄望力经纪之丧始克发公佐泉满六年其徳于泉士民甚深既发巷哭路祭百里累累不絶群鸦随而绕之者三日呜呼可以无愧其先称循能吏者矣始公之治三礼也诸能为三礼言者甚寡而公治之精故其束修受业者累累而知名士为方比部策徐进士太时莫太学是龙其莅泉而再当行省比诸生公輙膺辟棘以内所举复多知名士若陈绍功黎时中陈鸣熙何乔迁兄弟皆服公之精为刻其所著于泉而名之曰三礼奥义云公娶扵陈为抚州守言女是曰陈宜人宜人之自陈归也以其槖从甚侈改而从率素笔峰翁喜客为滋味公悉修贽而资之不给则宜人簮珥佐之矣公之母曰汤孺人与笔峰翁先后病皆裕医药老终裕附棺丧从易葬从厚也礼与毁称乡党啧啧曰孝哉陆公也已而曰非特陆公孝也抑亦有内助焉而公自是所为徳非一笔峯翁没则奉翁之弟朝献养之如翁已抚翁之少子一虞而资其室已奉丘嫂周而养之如朝献已诲其孤侄严暨光重诲其族弟一骥为诸生然公时时语人微吾妇谁与吾为徳也盖称陈宜人云而陈宜人念公壮而未有子选扵里而得淑曰吴孺人以荐公期而有子会公捷留省报至宜人大喜曰二者所得孰多请于公名之重科毋使顷刻违保抱也重科今亦为诸生有名矣然陈宜人竟先公卒得年仅四十九而公至六十三嗟乎以公之材起徒步五品佐大郡天子方破恒格而登用贤乂腾冣屡上即三事奚靳而竟止此惜哉然公年六十三不为夭三十五而成乡试不为晩踯躅公交车者踰二十年而始就吏部选人非用公者晩也公固自疑于格也甚矣格之能困天下材也重科娶扵张为光禄监事希九女举男子三崇礼聘王氏问礼聘周氏皆宦族学礼未聘女一许字谭文焕其葬也以万歴辛巳之十一月某日唘陈宜人之兆而合之墓在某所状出比部君策所谓受公业者也重科之妇张吾甥女也故不辞而志之而铭之铭曰
　　
　　是良于邦而宜于室其用不究徳则一子孙保之永终吉
　　
　　故光州知州进四品阶警斋子暨元配吴孺人合葬志铭
　　
