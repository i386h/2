<!-- { "loadSidebar": true } -->
　　○刘才甫游凌云图记
　　知者乐水，仁者乐山，非山水之能娱人，而知者仁者之心，常有以寓乎此也。天子神圣，天下无事，百僚庶司，咸称厥职。乃以莅政之馀暇，翛然自适于山岨水涯，所以播国家之休风，鸣太平之盛事，施广誉于无穷者也。
　　南方故山水之奥区，而巴蜀峨眉，尤为怪伟奇绝。昔苏子瞻浮云轩冕，而愿得出守汉嘉，以为凌云之游。古之杰魁之士，其纵恣倘佯而不可羁縻以事者，类如此与？
　　吾友卢君抱孙，以进士令蜀之洪雅，地小而僻，政简而明，民安其俗，从容就理。于是携童幼，挈壶觞，逶迤而来，攀缘以登，坐于崇冈积石之间，超然远瞩。邈然澄思，飘飘乎遗世之怀，浩浩乎如在三古以上，于时极乐。既归里闲居，延请工画事者，画卢公载酒游凌云也。
　　古今人不相及矣。昔之人所尝有事者，今人未必能追步之也。乃子瞻之有志焉而未毕者，至卢君而遂能见之行事，则夫卢君之施泽于民，其亦有类于古人之为之邪？于是为之记。
　
　卷六十
　　○扬子云州箴十二首
　　△冀州牧箴
　　洋洋冀州，鸿原大陆。岳阳是都，岛夷皮服。潺湲河流，夹以碣石。三后攸降，列为侯伯。降周之末，赵、魏是宅。冀州麋沸，炫沄如汤。更盛更衰，载纵载横。陪臣擅命，天王是替。赵、魏相反，秦拾其敝。北筑长城，恢夏之场。汉兴定制，改列藩王。仰览前世，厥力孔多。初安如山，后崩如崖。故治不忘乱，安不忘危。周宗自怙，云焉有予隳？六国奋矫，渠绝其维。牧臣司冀，敢告在阶。
　　△扬州牧箴
　　矫矫杨州，江、汉之浒。彭蠡既猪，阳鸟攸处。橘柚羽贝，瑶琨筿荡。闽越北垠，沅湘攸往。犷矣淮夷，蠢蠢荆蛮。翩彼昭王，南征不旋。人咸踬于垤，莫踬于山。咸跌于污，莫跌于川。明哲不云我昭，童蒙不云我昏。汤、武圣而师伊、吕，桀、纣悖而诛逄、干。盖迩不可不察，远不可不亲。靡有孝而逆父，罔有义而忘君。泰伯逊位，基吴绍类。夫差一误，泰伯无祚。周室不匡，句践人霸。当周之隆，越裳重译。春秋之末，侯甸畔逆。元首不可不思，股肱不可不孳。尧崇屡省，舜盛钦谋。牧臣司扬，敢告执筹。
　　△荆州牧箴幽幽巫山，在荆之阳。江、汉朝宗，其流汤汤。夏君遭洚，荆、衡是调。云梦涂泥，包匦菁茅。金玉砥砺，象齿元龟。贡篚百物，世世以饶。战战栗栗，至桀荒溢。曰我在帝位，若天有日。不顺庶国，孰敢予夺！亦有成汤，果秉其钺。放之南巢，号之以桀。南巢茫茫，包楚与荆。风栗以悍，气锐以刚。有道后服，无道先强。世虽安平，无敢逸豫。牧臣司荆，敢告执御。
　　△青州牧箴
　　茫茫青州，海岱是极。盐铁之地，铅松怪石。群水攸归，莱夷作牧。贡篚以时，莫怠莫违。昔在文武，封吕于齐。厥土涂泥，在丘之营。五侯九伯，是讨是征。马殆其衔，御失其度。周室荒乱，小白以霸。诸侯佥服，复尊京师。小白既没，周卒陵迟。嗟兹天王，附命下土。失其法度，丧其文武。牧臣司青，敢告执矩。
　　△徐州牧箴
　　海岱伊淮，东海是渚。徐州之土，邑于海宇。大野既潴，有羽有蒙。孤桐蠙珠，泗、沂攸同。实列藩蔽，侯卫东方。民好农蚕，大野以康。帝癸及辛，不祗不恪，沉湎于酒，而忘其东作。天命汤、武，剿绝其绪祚。降周任姜，镇于琅琊。姜氏绝苗，田氏攸都。事由细微，不虑不图。祸如丘山，本在萌芽。牧臣司徐，敢告仆夫。
　　△兖州牧箴
　　悠悠济河，兖州之寓。九河既道，雷夏攸处。草繇木条，漆丝絺纻。济漯既通，降丘宅土。成汤五徙，卒都于亳。盘庚北渡，牧野是宅。丁感雊雉，祖己伊忠。爰正厥事，遂绪高宗。厥后陵迟，颠覆厥绪。西伯戡黎，祖伊奔走。致天威命，不恐不震。妇言是用，牝鸡是晨。三仁既知，武果戎殷。牧野之禽，岂复能耽？甲子之朝，岂复能笑？有国虽久，必畏天咎。有民虽长，必惧人殃。箕子欷欺，厥居为墟。牧臣司兖，敢告执书。
　　△豫州牧箴
　　郁郁荆山，伊洛是经。荥播臬漆，惟用攸成。田田相孥，庐庐相距。夏、殷不都，成周攸处。豫野所居，爰在鹑墟。四隩咸宅，寓内莫如。陪臣执命，不虑不图。王室陵迟，丧其爪牙。靡哲靡圣，捐失其正。方伯不维，韩卒擅命。文武孔纯，至厉作昏。成康孔宁，至幽作倾。故有天下者，毋曰我大，莫或余败；毋曰我强，靡克余亡。夏宅九州，至于季世。放于南巢，成康太平；降及周微，带蔽屏营。屏营不起，施于孙子。至赧为极，实绝周祀。牧臣司豫，敢告柱史。
　　△雍州牧箴
　　黑水西河，横截昆仑。邪指阊阖，画为雍垠。上侵积石，下碍龙门。自彼氐、羌，莫敢不来庭，莫敢不来匡。每在季主，常失厥绪。侯纪不贡，荒侵其宇。陵迟衰微，秦据以戾。兴兵山东，六国颠沛。上帝不宁，命汉作京。陇山以徂，列为西荒。南排劲越，北启强胡。并连属国，一护攸都。盖安不忘危，盛不讳衰。牧臣司雍，敢告缀衣。
　　△益州牧箴
　　岩岩岷山，古曰梁州。华阳西极，黑水南流。茫茫洪波，鲧堙降陆。于时八都，厥民不限。禹导江、沱，岷、皤启乾。远近底贡，磬错砮丹。丝麻条畅，有粳有稻。自京徂畛，民攸温饱。帝有桀、纣，湎沉颇僻。遏绝苗民，灭夏、殷绩。爰周受命，复古之常。幽、厉夷业，破绝为荒。秦作无道，三方溃叛。义兵征暴，遂国于汉。拓开疆宇，恢梁之野。列为十二，光羡虞、夏。牧臣司梁，是职是图。经营盛衰，敢告士夫。
　　△幽州牧箴
　　荡荡平川，惟冀之别。北阸幽州，戎、夏交逼。伊昔唐、虞，实为平陆。周末荐臻，迫于獯鬻。晋失其陪，周使不徂。六国擅权，燕、赵本都。东限獩貊，羡及东胡。强秦北排，蒙公城壃。大汉初定，介狄之荒。元戎屡征，如风之腾。义兵涉漠，偃我边萌。既定且康，复古虞、唐。盛不可不图，衰不可或忘。堤溃蚁穴，器漏针芒。牧臣司幽，敢告侍旁。
　　△并州牧箴
　　雍别朔方，河水悠悠。北辟獯鬻，南界泾流。画兹朔土，正直幽方。自昔何为，莫敢不来贡，莫敢不来王。周穆遐征，犬戎不享。爰貊伊德，侵玩上国。宣王命将，攘之泾北。宗周罔职，日用爽蹉。既不俎豆，又不干戈。犬戎作难，毙于骊阿。太上曜德，其次曜兵。德兵俱颠，靡不悴荒。牧臣司并，敢告执纲。
　　△交州牧箴
　　交州荒裔，水与天际。越裳是南，荒国之外。爰自开辟，不羁不绊。周公摄祚，白雉是献。昭王陵迟，周室是乱。越裳绝贡，荆楚逆叛。四国内侵，蚕食周宗。臻于季赧，遂人灭亡。大汉受命，中国兼该。南海之宇，圣武是恢。稍稍受羁，遂臻黄支。杭海三万，来牵其犀。盛不可不忧，隆不可不惧。顾瞻陵迟，而忘其规摹。亡国多逸豫，而存国多难。泉竭中虚，池竭濒干。牧臣司交，敢告执宪。
　　○扬子云酒箴
　　子犹瓶矣。观瓶之居，居井之眉。处高临深，动常近危。酒醪不人口，藏水满怀。不得左右，牵于纆徽。一旦軎碍，为所畾，身提黄泉，骨肉为泥。自用如此，不如鸱夷。鸱夷滑稽，腹如大壶。尽日盛酒，人复借酤。常为国器，托于属车。出人两宫，经营公家。由是言之，酒何过乎？
　　○崔子玉座右铭
　　无道人之短，无说己之长。施人慎勿念，受施慎勿忘。世誉不足慕，唯仁为纪纲。隐心而后动，谤议庸何伤？勿使名过实，守愚圣所臧。在涅贵不淄，暧暧内含光。柔弱生之徒，老氏戒刚强。行行鄙夫志，悠悠故难量。慎言节饮食，知足胜不祥。行之苟有恒，久久自芬芳。
　　○张孟阳剑阁铭
　　岩岩梁山，积石峨峨。远属荆、衡，近缀岷、嶓。南通邛、僰，北达褒、斜。狭过彭、碣，高逾嵩、华。惟蜀之门，作固作镇。是曰剑阁，壁立千仞。穷地之险，极路之峻。世浊则逆，道清斯顺。闭由往汉，开自有晋。秦得百二，并吞诸侯。齐得十二，田生献筹。矧兹狭隘，土之外区。一人荷戟，万夫趑趄。形胜之地，匪亲勿居。昔在武侯，中流而喜。山河之固，见屈吴起。兴实在德，险亦难恃。洞庭、孟门，二国不祀。自古迄今，天命不易。凭阻作昏，鲜不败绩。公孙既灭，刘氏衔璧。覆车之轨，无或重迹。勒铭山阿，敢告梁、益。
　　○韩退之五箴（并序）
　　人患不知其过；既知之不能改，是无勇也。余生三十有八年，发之短者日益白，齿之摇者日益脱，聪明不及于前时，道德日负于初心，其不至于君子，而卒为小人也昭昭矣。作《五箴》以讼其恶云。
　　△游箴
　　余少之时，将求多能，早夜以孜孜。余今之时，既饱而嬉，蚤夜以无为。呜呼余乎，其无知乎？君子之弃，而小人之归乎？△言箴
　　不知言之人，乌可与言？知言之人，默焉而其意已传。幕中之辨，人反以汝为叛；台中之评，人反以汝为倾。汝不惩邪，而呶呶以害其牛邪！△行箴
　　行与义乖，言与法违。后虽无害，汝可以悔。行也无邪，言也无颇。死而不死，汝悔而何？宜悔而休，汝恶曷瘳？宜休而悔，汝善安在？悔不可追，悔不可为。思而斯得，汝则勿思。
　　△好恶箴
　　无善而好，不观其道。无悖而恶，不详其故。前之所好，今见其尤。从也为比，舍也为仇。前之所恶，今见其臧。从也为愧，舍也为狂。维仇维比，维狂维愧。于身不祥，于德不义。不义不祥，维恶之大。几如是为，而不颠沛？齿之尚少，庸有不思。今其老矣，不慎胡为！
　　△知名箴
　　内不足者，急于人知。霈焉有馀，厥闻四驰。今日告汝，知名之法：勿病无闻，病其晔哗。昔者子路，唯恐有闻。赫然千载，德誉愈尊。矜汝文章，负汝言语。乘人不能，揜以自取。汝非其父，汝非其师。不请而教，谁云不欺？欺以贾憎，揜以媒怨。汝曾不悟，以及于难。小人在辱，亦克知悔。及其既宁，终莫能戒。既出汝心，又铭汝前。汝如不顾，祸亦宜然。
　　○李习之行已箴
　　人之爱我，我度于义。义则为朋，否则为利。人之恶我，我思其由。过宁不改，否又何仇？仇实生怨，利实害德。我如不思，乃陷于惑。内省不足，愧形于颜。中心无他，曷畏多言？惟咎在躬，若市于戮。慢虐自他，匪汝之辱。昔者君子，惟礼是持。自小及大，曷莫从斯？苟远于此，其何不为！事之在人，昧者亦知。迁焉及己，则莫之思。造次不戒，祸焉可期。书之在侧，以作我师。
　　○张子西铭
