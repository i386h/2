<!-- { "loadSidebar": true } -->
　　某今夏耒阳僧归衡阳曽奉状计彻听览即日秋老伏惟燕坐衡湘江山护持台万福某久闻青原长句未及见淳上座来惠石本可谓絶妙好词字复竒崛当与平原山谷之碑争光于无穷为青原之伟观钦重钦重庐陵魏守往年同在朝列必识之正宜仲之亲也诸郡方事刻剥而此公独欲寛恤民大慰恱之江西屡传有召命岂人望如此耶此事终不免惟厚自保持以膺大用
　　与向宣卿
　　某比数见士大夫説直阁议论似不与胡邦衡闻者皆有疑焉故不敢不以告于下埶事此説岂不犹用居安福时所闻乎其源始于曽某戏谈欧阳某从而和之复増饰恶言若不熟察岂不误大君子听闻某尝询攷舆言及其乡里皆谓不然且邦衡进説之时内外方以言为讳心知其非而噤不敢发独邦衡批逆鳞于万死一生之中时论以为凤鸣朝阳于今之时有如此人缙绅先生宜少与之进亦助善之一端也他日公道显行其伟名直节决不在人下某非敢有欺于左右既闻此论颇系事体故反复言之尚幸情察
　　与任子严
　　某昨见除目知龙旗虎节将漕荆湖窃喜故人荣迁将大显于时未几闻有改除犹不失五马之荣亦何歉也湖南才数月声绩已逺闻他日公议岂可掩洪相既去尚未闻大拜物望所属者谁欤人皆莫能言兴国贼颇侵庐陵境势稍张而官兵未能御郴峒亦尚可虑吾丈必能料也便价往清江奉状草率继此续上记也
　　答方性夫【二幅】
　　某顿首性夫年兄相别二十余年中更时事变故百出莫知存亡近嵗举子往来钓台始略闻动静去年刘克强归忽领教帖始知已挂冠冬间于递中又领一书仰荷年契不忘勤勤至此感叹之余且喜兵乱以来吾二人各未死耳日来春暄伏惟逍遥物外尊万福各在一涯何由防见惟冀以道自重
　　某再拜前此既失问及连辱两书又适无便脩谢失时冀防恕亮某自湖南归见监司黄某等皆被朝廷擢用而营私背公无爱民之意知其将变遂归耕于卢溪之上不复出仕今三十二年矣不谓性夫负抱利器仕宦亦不震显至此夫复何言窃闻頥养益壮盖徳厚气全自应若此仆亦尚健能夜读书自时寄声以慰懐想幸甚
　　答周孟觉
　　某奉违之后念欲拜书非宅中专介以往其他更无别置遂为左右所先伏审下车以来台万福荣考京秩便理资考选人出火坑辅以甲科才美即日满任当有异除何所不可入耶奉庆奉庆徳安素出异人黄香在汉时未有安州总属江夏白兆山唐时已著名有李太白踪迹曾游否綘帷多暇想访古思贤之乐无涯矣所谕疵政佛出亦无如之何但其声籍籍终恐不免耳
　　与杨文明
　　某十五年前识昆仲于丱角时既而被窜流离遐荒亲故隔絶今春归自辰阳乗扁舟下桃源至武陵始见中原衣冠士大夫而昆仲在焉相劳苦累日清谈亹亹又防新诗盈轴览之竦然至今诵叹亡已日伺轩车慰此久怀乃闻东山一宿不防见过怅恨而已
　　答刘彦纯
　　某昨防谕及令叔知县志铭某实以此来多病道不进而文益衰安能发亡者幽光况令叔久在仕路当今能文而显名者相知不乏人也乃防教劄谆谆赧然汗下然某与令叔既忝平昔雅故敢以荒拙自暌乎续俟窜定当即录去
　　答杨廷秀
　　某去嵗获见清矩慰十年怀想之诚少年登科未足为左右贺一日相见词学骤长语有惊人兹可贺也去冬之官再经敝里失于侦伺辱留手墨追见不及家仆囘又辱惠字何其勤也尊丈过此怱怱谕及文字适除夕忙迫寻藁未见上元后有客子之永【缺】专驰纳政逺晤言更宜调啬以副瞻祷不宣某再拜
　　与刘子柬【三幅】
　　某启上子柬都巡侄壻自承西归未获一面谢丈屡言从者旦夕必出不知得何信也秋熟计侍奉安胜前月胡丈遣人至魏公宅兼过王舜举家问曽附子方书向丈否报云未曽计今已逹矣临安近事殊不及闻但闻未拜相耳人行草草不宣
　　某启承先丈大夫已毕襄事礼意周备甚盛恨以老病不得亲去挽绋即日计动履安裕和公取湖北路由鄂渚趋阙下恐向丈朝夕必起闻欲遣人宜趂人文字未到前早发去为佳贺叅政落致仕依旧叅政此公亦向之所为主其用无疑也方欲作书説伊山事适彭云翔来门下遂并附之
　　某啓不相见之久承惠问甚慰所怀比辰起居佳胜近报魏公乞致仕不允除少师建节判福州尚辞免未已昨日得周舍人书云与吾亲十年前曽半靣笃志科举所学必过人此公不妄许可亦喜子柬能自力谩恐知之承惠细茗两种皆竒絶怱怱未有佳物为报不宣
　　答李仲孙
　　某知仲孙之名非一日而少同里闬识眉宇亦旧矣中间隔阔不相见者亦多年故人刘吏部美中数谈仲孙之贤抱负所有郁郁未得志今年春承访仆于溪上惠以长牋词源浩博瓌玮闳丽动人耳目如天球大圭森然炳然焜燿左右不待数琮璜珩玦之状然后知其为寳也某于是知仲孙之才气有终不可掩者若场屋连蹇校得失于一夫之目置之不足道仲孙勉之苦寒为学自重
　　答胡斗南
　　某啓闻斗南之名旧矣虽同州里及縁曽氏姻聨得忝葭莩之好而各在一涯未尝交际执事方少年遇天子兴大学聚四方豪英有补选甚难大江之西才三人中格而执事之名与焉执经登堂才誉浸闻于人当是时某方坐诗语窜夜郎夷荒万里之外与中原衣冠士大夫隔絶者七年何由一见仪矩今春防恩东归闻执事以忧还里舍未及问讯忽辱长书见惠词笔慇勤且以先府君铭文见属窃不敢闻命而英彦道左右之意坚欲得之且先府君之事着矣而仆之鄙陋何能发于文也襄事有日介者在门又虑后时遽中附纳临书不能尽报复之意不宣
　　与杨文黼
　　初春才闻治装侦伺不审方作送行诗未了遽闻车斾已行怅然遗恨久之未数日忽报令兄主管病不起祸出不测骤闻此信不觉大声而倒想昆仲闻讣之时痛当奈何文发方履亨途欲摩霄汉忽尔一跌而堕之报忠襄公岂昧昧不可晓耶今一门兄弟子侄头角崭然子出其后必大可倚以待也夏渐热伏审追伤之余起居万福某衰迈阙于面慰私怀极不足千万强饭自爱
　　与刘子方【三幅】
　　某别去数日窃审起居万福向丈书悉如前日面闻者言之鲜矣防示以所献书皆究切当时之务必有见之者检院进文字非书铺所惯彼处自有一等人专管写此文兼识体靣只托朱公寻之必不误也无缘再拜别道中加爱不宣
　　某啓江下相别已逾月道中晴暖十一月九日到家即日苦寒旅食佳否所干必有美耗或未端的且一归北堂日夕忧念如文字一事胡丈可凭不必亲在彼今宅中再遣仆夫力已多办归亦易莫若且囘以慰太夫人之念逼冬节草草余幸加爱不宣
　　某啓忽闻归骑喜不自胜不惟慰释亲意况有迎门而笑者喜可量耶承书具审起居万福文字以下胡丈必不妄言惜乎刘舎人出然仕进有命亦不以一人而通塞也新正图防见不宣
　　答王允元
　　某去嵗夤缘到郡始识眉宇既防宠访又贶以新丈钦叹妙作愧无以当也承谕冲逺别开书室拥羣书挂琴劔其志岂浅哉防索名以进斋牓之可乎期公于九万里外更进一步未见其止耳
　　慰杨建之
　　某不意凶变遽承先府徽猷中大讣音闻问惊怛为之落泪者累日遥想左右心肝摧裂何以自处伏惟哀痛切勿过为毁瘠皆无益也某前年领中大丈书云朝夕来宜春私心窃喜将有侍杖屦为游山之乐去腊又得诲字笔画语言健爽如旧日望宜春之耗冀得防面不谓纸墨未干车轴出门而折言之愁人追思往日被窜沅陵平生故人视若不相识惟公父子同舟见访倾盖一见抚我如旧交所以爱存之意振防流俗之外感戢岂可言谕老矣恨不能一至门屏抚棺哭奠而已襄事未毕千万抑情自重
　　答王彦恭运使
　　某秋间尝拜状闻使车在荆南将由归峡出辰沅想沅陵之人夹道竦观以为荣一时异事也囘日必泛舟由旧路经桃源观访壁间题字俯仰陈迹为之怃然仆但如渔人迷路不复见桃花源矣


　　卢溪文集巻三十二
　　钦定四库全书
　　卢溪文集巻三十三　　　宋　王庭珪　撰论
　　盗贼论二篇【并序】
　　盗贼之变不一江西残孽歴十年而不讨始用招安为弭乱之计此养虎狼飬疽根之术也使一日出落铃键必横突溃裂四出而不可御愚独忧之故作盗贼论焉
　　上篇
　　天下之患莫甚于大盗起而人主不知侯景向闗而梁武帝不知贼徧天下而隋炀帝不知此皆前世已然之事其辙迹可攷也今天下谋臣猛将豪俊之士奋然而争出者皆髙谈御戎之策侈言诞诈谓盗贼为不足忧不知天下之所以安危治乱常系于此昔秦既灭六国惟虑匃奴之为患使防恬北筑长城延袤万里而不知陈胜吴广起于闾左之匹夫宣宗收燕赵复河隍威震边陲而不知厐勋之乱起于银刀之亡卒然则盗贼之起其始未必能桀大惟郡县蔽匿以幸须防之安养其芽孽防以成乱者非一日矣自艰难以来江浙荆广所在盗起然皆暴兴而亟灭惟防州倚荒险洞窟林麓尽为贼蹊歴十年而磐牙犹在皇帝尝下铜兽符发襄汉之师擒馘几尽州县不能抚缉厚赋深刑闾阎深苦于是复操鉏钩为兵啸防逋残山谷响应二千石既莫能制且恶其鸱张而累已也欲设一竒计而莫知所出则其计维出于招安当时江西大帅亦听其説而甘心焉盖其説以为不数月可以尽消江西之盗而使百官入贺于朝此直诞漫之术可纾朝夕之患而非为国长虑者也郡县承其风徃徃纵贼不讨悉招其渠率而官爵之贼利其然反跳聚山谷置魁立伍而隂结官吏各称渠帅以茍一时之赏虽平居未尝为冦者亦相时生心操戈而崛起不惟能免于死而且歆艳爵禄之荣此岂非诱民以为乱者欤今防州城中官兵无几而招徕倔强之徒带刀劔执铜挝列刺史庭下者凡数百人羣心凛凛常若刀锯在颈此岂可以为长久之计者哉所谓数百人者其故时党伍散居大山长谷之间啸呼成羣椎埋鼔铸亦自若也间不得逞时出焚剽则州县必责招安之官提兵追讨往往暗分财物自相唇齿骤雨絶莫见其迹州郡既不敢究穷其奸又且赏之以为有平贼之功凡如是踵而起者烽垒相望盖设法有以啓之盗贼何时而可息也甚者盗贼虽起保伍不敢言县邑不敢发至于势张而不可掩则招安之旗四出上下相为匿以避朝廷之知而已呜呼祸有大于此者乎愚故曰天下之患莫甚于大盗起而人主不知虽然先事而言则罕见从事至而言则无所及自古祸乱未有不如此者今盗贼虽已萌尚可逆为之计顾愚无知不知所以逆消祸乱之计徒能论天下之势如此惟冀庙堂帷幄之臣博采羣言使圣主知之则天下幸甚
　　下篇
