<!-- { "loadSidebar": true } -->

　　正月壬子，有《次韵兄惠州上元见寄》诗。甲辰，有《曹溪卓锡泉铭》。二月辛卯，有《古史后序》一首。九月戊申，逍遥聪老卒，有塔碑。辛未，飨明堂，大赦天下。辙有贺表。三年丙子

　　二月，有《盆中石菖蒲忽生九花一首》。三月乙未，有《祭宝月大师文》并《送成都僧法舟西归》诗。四年扼

　　二月庚辰，三省言：“吕大防、刘挚、苏辙为臣不忠，朝廷虽尝惩责，而罚不称愆。其余同恶相济，幸免者甚众，亦当量罪，示有惩艾。”诏：“大防责舒州团练副使，循州安置，刘挚鼎州团练副使，新州安置。”又制曰：“朋奸擅国，责有余辜。造讪欺天，理不可赦。其加显黜，以正明刑。降授左朝议大夫、试少府监、分司南京、筠州居住苏辙，操倾侧孽臣之心，挟纵横策士之计；始与兄轼肆为诋欺，晚同相光协济险恶。造无根之词而欺世，聚不逞之党以蔽朝。谓邪说为谠言，指善政为苛法。矫诬太后，愚弄冲人，助成奸谋，交毁先烈。发怨怼于君臣之际，忘忌惮于父子之间。阴怀动摇，公肆排讦。粤予亲政，尚尔挠权。持罔上之素心，为怙终之私计。罪同首恶，法在严诛。而事久益彰，罚轻未称。朕顾瞻严庙，念裕陵，义不敢私，恩难以贷。黜居散秩，投置遐陬。非徒今日知驭众之威，亦使后世议为臣之义。勉思宽宪，务盖往愆。可责授化州别驾，雷州安置。”闰二月甲辰，轼责授琼州别驾，昌化军安置。五月甲子，兄弟相遇于藤，相与同行。六月丁亥，至雷州。有《谢到州表》。癸已，轼与辙相别，渡海往昌化。有《和子瞻过南海》诗。十月，轼有《停云》诗寄辙，辙次韵答之。十一月己卯，广西经略安抚司走马承受段讽言：“知雷州张逢，周恤安置人苏辙及轼兄弟，与之同行至雷州。请下不干碍官司按罪。”诏提举荆湖南路常平董必具实状以闻。十二月癸未，新州安置刘挚卒。己亥，有《和陶诗集序》。元符元年戊寅

　　二月，轼以辙生日，有《沈香山子赋》赠辙，辙和以答之。丙申，诏差河北路转运副使吕升卿、提举荆湖南路常平董必并充广南东西路察访。时有告刘挚在政府谋废立者，章、蔡卞欲因是起大狱岭表，悉按诛元臣僚，故遣升卿等。戊申，长星见。三月癸丑，诏吕升卿等差充广南东西路察访指挥，更不施行。癸酉，提举荆湖南路常平董必言：“朝请郎、知雷州张逢，于辙初到州日，同本州官吏门接，次日为具召之，馆于监司行衙。又令僦进见人吴国鉴宅居止，每月率一再移厨管待辙，差借白直七人。海康县令陈某追工匠应副国鉴修宅。”诏辙移循州安置。逢勒停，谔冲替。八月，辙至循州，寓居城东之圣寿寺。已乃裒橐中之余，鬻之得五十千，以易民居大小十间，北垣有隙地可以毓蔬，有井可以灌，乃与逊荷锄其间。州民黄氏，宦学家也，有书不能读，时假其一二读之。《题〈白乐天文集〉后》。二年己卯

　　有巢谷者，自眉山徒步访辙于循州。又将见轼于海南，行至新州而卒，年七十三。辙为之传。四月二十九日，有《龙川略志序》。七月二十二日，有《龙川别志序》。闰九月扼，有《春秋传后序》。戊寅，重阳，有《与父老小饮四绝》。十一月辛未，有《祭新妇黄氏文》。三年庚辰

　　正月己卯，哲宗崩。徽宗即位。庚辰，大赦天下。二月癸亥，辙量移永州安置。辙有《次韵子瞻和陶渊明杂诗十一首》。四月庚戌，元子生。辛亥，赦天下。丁巳，辙移岳州。敕曰：“朕即祚以来，哀士大夫失职者众。虽稍收敛，未厌朕心。兹者天祚予家，诞生上嗣。国有大庆，赉及万方。解网恤辜，何俟终日！责授某官苏辙，擢自先帝，与闻政机。坐废累年，在约弥厉。渐还善地，仍畀兵团。可濠州团练副使，岳州居住。”辙归至处州被命。有谢状。十一月癸亥朔，敕曰：“朕初践祚，思赴治功。敷求俊良，常恐不及。念虽废弃，不忍遐遗。辙富有艺文，尝预机政。谪居荒裔，积有岁时。稍从内迁，志节弥厉。昭还故秩，仍领真祠。服我异恩，无忘报称。可特授大中大夫、提举凤翔府上清宫，外州军任便居住。”至鄂州被命，有谢表。有田在颍昌府，因往居焉。徽宗建中靖国元年辛巳

　　正月己巳，中太一宫使范纯仁卒，辙有挽词。甲戌，钦圣宪肃皇后向氏崩。有慰表，并挽词三首。三月丙子，有《祭东莹文》。戊寅，有《鲜于亻先父母赠告跋》。五月丙戌，钦圣宪肃皇后神主于庙室，辙有慰表二首。七月丁亥，轼卒于常州。九月癸亥，有祭文。十月，有《追和轼归去来词》。十一月庚辰，祀南郊，赦天下。辙有贺表。十二月庚寅，王东美器之妻苏氏卒。有《墓志》。丙申，有《祭范子中朝散文》。崇宁元年壬午

　　跋《巢谷传》。四月丁未，有《祭王氏嫂文》。五月丁卯，有《祭兄文》。是月庚午，诏：“苏轼追贬崇信军节度行军司马，其元追复旧官告缴纳。苏辙更不叙职名。”乙亥，诏：“苏辙等五十余人，令三省籍记姓名，更不得与在京差遣。”闰六月癸酉，葬轼于汝州郏城县小峨眉山。有《墓志铭》。有《再祭八新妇文》。戊寅，诏：“辙降为朝请大夫，以铨品责籍之时差次不伦故也。”有谢表。八月丙子，诏：“司马光等子弟，并不得任在京差遣。太常寺太祝苏适，与外任合入差遣。”十一月十三日，有《雪》诗。二年癸未

　　正月，有《补子瞻谪居儋耳唐佐从之学迁居蔡州》诗。二月，有《寒食》诗。己巳，有《癸未生日》诗。三月甲午，跋《楞严经》。有《六孙名字说》。辛丑，有《春尽》诗。次日立夏。四月戊午，有《梦中咏醉人词》。六月庚午，有《立秋偶作》诗。九月乙酉，有《九日》诗，有《立冬闻雷》诗。十月，有《罢提举太平宫欲还居颍昌》诗。十一月癸卯，有《次迟韵对雪一首》。三年甲申

　　正月庚寅，还颍昌。有《甲申岁设醮青词》。三月丙子，有《上巳日久病不出示儿侄》诗。辛卯，有《葺东斋》诗并《初得南园》诗。六月，诏颁元奸党姓名三百九人，刻石诸州。七月丁酉，有《记梦》诗，有《抱一颂》，有《葺居五首》，有《岁暮口号二首》。四年乙酉

　　正月戊寅，有《雪后小酌赠内》诗。

　　三月庚戌，有《喜雨》诗。五月，有《和迟田舍杂诗九首》。七月甲寅，诏：“元宰执坟寺特免毁拆，不得充本家功德院，并别赐敕额‘为国焚修’。”有《冬至雪》诗，有《岁暮二首》、《除夜》诗。五年丙戌

　　正月戊戌，彗出西方。丁未，大赦天下，毁元奸党石刻。三月辛亥，提举南京鸿庆宫范纯礼卒。纯礼，字彝叟。辙有祭文。己未，侄孙元老中进士第。有《次迟韵赠陈天倪秀才》并《送元归乡》诗，有《秋社分韵》诗，有《筑室示三子》诗，有《中秋无月二首》。九月，有《颍滨遗老传》及《栾城后集序》，《九日独酌三首》。十月庚戌，有《大雪诗》。是时，行大钱当十，民以为病，故诗中及之。十一月八日，有《梦中反古菖蒲》诗，有《守岁》诗。大观元年丁亥正月庚戌，诏：“应系籍宰执坟寺曾经放罢者，并给还。”辙有谢表。二月，有《丁亥生日》诗。七月乙酉朔，有《苦雨》诗，有《酿重阳酒》诗，有《九日》诗，有《初成遗老斋待月轩藏书室三诗》，有《送少子逊赴蔡州酒官诗二首》，有《论语拾遗二十七章》。十一月乙丑，诏：“八宝初成，可于来年正月用之。”二年戊子

　　正月壬子，有《正旦》诗。是日，帝受大贺八宝，赦天下。辙复朝议大夫，迁中大夫。皆有谢表并焚黄文。有《七十吟》。二月，有《生日》诗，有《八玺》诗。五月，有《夏至后得雨》诗。八月癸巳，有《移花》诗。十二月壬辰，有《伐双谷》诗，有《除日》诗，《书〈老子解〉后》。三年己丑

　　有《上元夜适劝至西禅观灯》诗。二月庚寅，有《望日雪》诗，逊自淮康归觐，逾旬而归，有《送行诗二首》。八月，有《中秋新堂看月》诗。九月，有《重九阴雨病中把酒示诸子》诗。有《己丑除日》诗。四年庚寅

　　有《新春五绝》，有《上元雪》诗。闰八月辛亥，有《两中秋》诗。辛酉，有《菊有黄花》诗。有《除夜二首》。政和元年辛卯

　　有《正月十六日一首》，有《七十三岁作一首》，有《七夕》诗、《重九》诗。十月戊午，有《雪诗四首》。有《冬至》诗、《除日》诗，有《栾城第三集序》、《卜居赋》、《再题老子解后》。二年壬辰

　　有《壬辰年写真赞》。二月，有《壬辰生日》诗，记胸中所怀，自作一首。五月十九日，有《喜雨》诗、有《送迟赴登封丞》诗。八月辛亥，题《蔡几先海外所集文》后。九月庚申，有《坟院记》。是月壬午，中大夫辙转大中大夫致仕。辙居颍昌十三年。颍昌当往来之冲，辙杜门深居，著书以为乐。谢却宾客，绝口不谈时事。意有所感，一寓于诗，人莫能窥其际。十月三日，辙卒，年七十四。十一月乙丑，追复端明殿学士，特赐宣奉大夫。七年

