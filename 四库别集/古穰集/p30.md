<!-- { "loadSidebar": true } -->
　　公讳弼字辅伯姓金氏世为江西新淦巨族曾祖仲卿祖守正临江儒学训导学者称雪崖先生俱赠资善大夫太子少保礼部尚书兼武英殿大学士伯父幼孜永乐中文渊阁大学士歴洪熈宣德又以已所歴官推恩三世卒赠荣禄大夫少保谥文靖父幼孝赠中宪大夫太仆寺少卿母刘氏赠恭人公自幼警敏不凡先生长者咸异之年十六丧父知自力学与兄故兵科给事中昭伯并擅时名以礼经魁乡荐登宣德癸丑进士第正统改元擢中书舍人秩满以绩最升太仆寺丞天顺改元进少卿累阶中宪大夫初公为中书舍人尚宝少卿袁中彻独傲公公具言其过遂置于理竟坐罢去兵部建议择太学生善书者书武臣诰已得请矣复有以岁月乆近论之者公上疏以为若是则不善书者亦得滥预诏是其言为太仆丞时北敌为患公建言选将练兵数事多采行之为少卿慨然以马政修举为已任屡奉命督理亏耗者自卫使郡守而下悉听决无不畏法感德有顺圣川者水草甘肥永乐中尝牧马蕃息天顺初属公往视定筑二城用养天闲之马増二驿于中道以便往来凡百利害悉条陈以闻诏嘉纳之公毎岁往理马政不惮劳勤壬午冬忽得寒疾犹强视事癸未春疾甚还京遂不起实三月十五日也距生永乐癸未闰十一月七日享年六十有一公孝友之行出于天性痛父早世毎遇时祭哀戚不已尝迎母于京邸就养务得欢心拓地筑室以居宗族弟侄作诗规戒子孙无不备至在京师买棺助人不能塟者凡十数恤贫济难恒恐不及可谓君子人矣配孔氏累封恭人侧室尚氏张氏杨氏子男四人长弘经次弘伦早卒次弘纪郡庠生次竒尚幼女四人长适廖方鼎次适训导尹嗣祯次适刁石次适萧汉从孙荣将扶柩以归卜塟于乡某山之原以祭酒刘益先生所为行状乞予表予与公为同年友故不忍辞而次其事使劖诸墓上之石焉

　　遵化卫指挥佥事赠昭勇将军马公墓表

　　公讳索珠其先居朔方元有天下都燕入居蓟州遂为遵化人曽祖玛穆特仕元为中书左丞祖逹实宻为逹噜噶齐从祖托和齐为开府仪同三司太尉録军国重事父阿勒坦为明威将军公性资英敏体貌魁竒自幼从事诗书尤闲于兵法仕元为枢宻院断事暨我太祖髙皇帝定天下慨然归附以武畧见用为兵士之长属籍振武卫洪武五年调兴武才能日着时上夜梦一人长身广眉器宇宏伟侍卫左右周旋甚悉问其姓名对曰锁住马明日即命羽林百戸潘雄宣访于众乃得公曰锁住马者公之号也视其状貌脱如梦中所见上喜而异之特升凤阳中卫指挥佥事因号应夣将军时十八年正月二十七日也未几从师北征大宁辽东至金山复从征龙安一渡河一迷河追击纳克楚及平大宁和中俾守大宁前卫复征捕鱼儿海子哈勒哈累立战功赉与甚厚特赐诰命二十二年顾遵化为喜峰口要路逼近边境以公熟知地势遂调遵化卫复赐诰命公乃练士卒修武备于龙山之南构屋数椽戎务之暇与亲兵耆旧会聚为乐延章缝之士讨论古今成败得失人才贤否不以富贵骄人四方文人才士莫不闻风而至公益虚心下问故其识见大过于人及太宗文皇帝兴靖难之师公首从之奋力皷勇以自效遂死于敌上深悯之録其孙荣为指挥同知公生元至正辛卯七月二十三日没洪武己卯七月十四日得年四十有九配冯氏赠淑人合塟龙山之南子男一日祥与公同没于阵孙男一即荣也既受荫叙正统己巳以才能进都指挥佥事充右叅将协镇蓟州永平山海等处乃以公死国迄今六十一年而墓未有表大惧功行莫白于世以乡人崔富尝守吾邓托请文于石辞弗获为述其槩而系之辞曰有赫前人胜国名臣歴世罕伦公也华胄匪袭其旧挺然独秀初以才雄精神上通擢任兵戎屡督战骑转守边地益思尽瘁皇起于藩公属櫜鞬卒丧其元有孙洵武克绳其祖作镇东土龙山之阳刻此铭章百世之光

　　奉政大夫浙江按察司佥事彭君墓表

　　君子坐累既白而卒于以见天理之有在也向使未白而卒君子之心固无愧怍怨尤于其间而世之为善者怠矣安福彭君君子人也不幸坐累逮至京师所枉既白寝疾十日而卒天理于是乎不泯君讳贯字进唯一斋其别号也家居智溪其先出番阳曰忠泰仕宋为吉州判官因家于安福曾孙曰亷访使仕益亷访子曰转运使国祥转运十世孙曰复安以同族曰伯枢者无后以其子同升继之即君之父也以君贵赠刑部云南司主事母郭氏赠安人君自幼秀爽不羣父兄咸异之稍长笃志进学遂领乡荐登正统丙辰进士明年冬擢刑部云南司主事是司狱繁多滞君莅任旬日剖决无留难毎于灯下详谳其室人曰劳心如是彼罪人者安知之君曰吾尽吾心耳有盗伐山陵树君验其去陵逺遂薄其罪有中官获盗送鞫欲掠杀之君曰吾岂可杀人以媚人哉卒处以常典有夫妇犯法当俱死君怜其一子在抱出其妇凡断狱平恕多类此尚书魏源深重之源去囚反狱金濓为尚书以为典狱者私弊所致委君整饬乃得赃状者奏谪戍边自是防范始严岁癸亥用濓荐升浙江按察司佥事督理屯田君见余田多荒由子粒之输与正同乃奏请递减余丁民人之输田遂不荒孔氏在衢者家庙如阙里元赐田以供祭国初由伪姓罪累田尽入官君奏请复给嘉湖水灾朝廷遣官覆实君遍履视之计亏常赋数十万君曰为民获罪尚何恤邪独具实以闻遂免征寻丁外艰服除复任景泰庚午受勑命推恩及亲时处州盗起御史李俊督兵挫其势有嫉之者反诬奏之事下守臣都御史轩輗以君公直檄往亷之卒释其诬复属理军政凡诡籍妄附者悉正之洎诏恤刑复委君案阅可矜疑者皆得不死所至兴学校正风俗除奸弊民皆悦服按察使陈璇礼君独异由是同官多忌之或谮于都御史洪英乃求君与璇之瑕考奏左迁君不与辩力以疾辞还家浙人数百上疏乞留不获璇既得辩英坐是被劾而去君居家怡然自得时徜徉山水间世事一不挂口天顺己卯用子华贵复受诰命进奉政大夫修正庻尹及卒于京师凡卿大夫士莫不悼惜咸往哭吊君平居孝友事父母处昆季咸得其欢天资刚明而噐度髙迈临事立决确然当理是非成败常预料之后皆不爽尤善别人物髙下暇则书史不释手为文以辞达为主从学者甚众卒年五十有三天顺庚辰十二月十一日也配伍氏有淑德累封冝人子男四人长曰禔克家不仕次彦充礼部仪制司主事次华翰林院编修俱以进士发身次礼邑庠生女二长适刘某次适刘某俱名族也禔与华扶柩将归塟于故里乃以君从子学士时之状乞予为表刻石墓上予不获辞乃述其槩而系之以辞且以为世之力善者劝辞曰安城之彭世逺而芳簮组相继后先争光有卓嗣人明时奋翮伟绩贤劳世岂多得乐天知命曽不尤人横逆之至我心无嗔数之乘除乃丰厥后益振家声自天之佑眷此善行匪溢其词刻诸坚石终古不移

　　中议大夫黄州知府致仕滕君墓表

　　记曰亲有善而弗知不明也知而弗传不仁也况为人子者其孝在于显亲扬名者哉都察院左佥都御史滕昭痛亲之俱逝手述其行乞予表其墓予哀其用情而不忍辞按状滕君讳霄字九皋其先开封钧州宻县人元季避兵徙南阳之汝州曾祖公甫祖贵父兴俱潜徳弗耀君自幼天资颖秀为州庠子弟员永乐初贡入太学久之擢礼部司务升祠祭员外郎有精勤之誉岁丙申用荐升湖广黄州知府抵任以寛厚为政民有争讼者谕之礼义兴学锄奸政声翕然黄冈之民诉有虎害君为文告神虎即逺去宣德中行部至麻城有诉勾军戎士为人杀死不白者君宿城隍庙亷之见一刺鼠走入寝处盘旋而去即使人追之至一池塘潜伏不见掘之得尸即戎士也因获所谋杀者遂正其罪逺迩惊异郡之狱囚一讯而决未尝久系人多德之九载秩满黄民不忍释去上章恳留诏令复任君益劳心抚字惟恐一民不得其所在黄凡十有八年而亷洁之操如一日甲寅岁乃引年致政而归闭门甘守淡薄如未仕时正统改元三月三日以疾终于正寝距生呉元年二月三日享年七十太恭人程氏克尽妇道随行仕途佐以勤俭君卒后家无儋石之储太恭人孀居独持门戸凡百所需皆出勤俭之力有售书者过门輙脱簮珥易之以授昭曰读此可继父志也昭甫成童遣为郡庠生遂领乡荐授监察御史乃迎太恭人就养京师毎戒昭曰尔父居官始终亷洁尔任宪臣尤当淑慎况吾平生不喜华靡勿以我故而较丰约昭奉命惟谨天顺己卯以昭贵乃获勑封禄养方殷忽遘一疾惟顾谓昭曰汝能输忠报国不坠家声吾瞑目矣言讫而逝癸未十一月二十三日也距生洪武丁卯九月十七日享年七十有七滕君先配李氏早卒赠恭人太恭人其次室也子男二人长曰振次即昭孙女二人长适贡士郭升次幼在室孙男五人昭扶柩南归卜以明年某月某日合塟杏园之南冈呜呼滕君夫妇善行岂不足以为邦人出仕者之所取法哉是为表

　　朝议大夫国子祭酒刘公墓表

　　髙官大爵有才能者皆可为之而祭酒则不可为盖必学行老成足以为人取法者斯称其任焉天顺己卯祭酒缺员朝士大夫中抜而用之非不近且便而必求于数千里之远外若刘公岂非学行老成者之难得乎予方哭公之亡而公子溥请表其墓同年之好不可孤也按司业张业状公讳益字崇益别号觉庵先世安成人后徙吉水曽祖某号章江祖某号村老俱隠德弗耀父宗平号拙庵四川大宁儒学教谕为学士解缙所知荐修永乐大典书成升翰林检讨母解氏即缙之从女弟生子三人公其仲也自幼颖悟好学弱冠游邑庠从前司业曽暹受易经知州柯暹来掌县事见公勤力不怠独加奬曰此必异日名士也宣徳壬子遂中乡试第四人登癸丑进士第正统改元授兵科给事中戊午弟观复中乡试第一人登己未进士第兄弟同朝士林荣之寻以山西久旱命公往祀河渎西海之神祀罢大雨人以为至诚所感六年以绩最赐勑命推恩及亲乙丑持节册封周王有所赠遗悉却之不受既还闻母丧塟祭一遵古礼服阕改刑科给事中己巳秋敌逼京师人心危惧公疏陈御敌策朝廷嘉之即命公往募山东诸道民丁习武艺以备调遣人皆倚以为安是岁冬以公劳绩升湖广布政司左叅议时兴师征苖山川险阻所虑者督运军饷同官难其行公曰地方失宁咎可逃乎乃毅然当之襄事而还时御史出廵归者必劾方面之不职于公不惟无疵可擿且疏其为政寛猛适中得民心上特赐诰命以旌其能仍推恩及亲天顺己卯用大臣荐召为国子祭酒公以师为司业弟子为祭酒不可欲固让之至则暹已致仕矣公既莅事乃申勑学规作兴士类诸生翕然从之天顺癸未十二月十有六日以疾卒距生洪武壬午三月二十九日享年六十有二配徐氏封恭人子男三曰澡早没曰溥曰浚女一适周仁达孙男二曰机曰楩公伟貌修髯容止典雅望之可知为儒者师然笃于孝友性度寛和横逆之来未尝与较有加诬者亦不复辩待其自明人以是多之作文理为主辞意条畅尤好吟咏音律清淡亦工翰墨字画遒美求者接踵于门所著觉庵集若干巻藏于家卒之日上嗟悼遣官谕祭公卿大夫咸吊哭之呜呼公之儒行足见重于世有如此者予故次第其事而授溥使归刻诸墓石以示后人

　　复斋焦先生墓表

