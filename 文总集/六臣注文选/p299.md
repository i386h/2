<!-- { "loadSidebar": true } -->
　　恽材朽行【五臣作行朽】秽文质无所底【音旨　善曰论语曰文质彬彬然后君子包氏曰彬彬文质相半之貌也　铣曰底致也】幸赖先人余业得备宿衞【翰曰先人余业谓恽父敞爲丞相也常侍散骑宿衞官人也故此言之】遭遇时变以获爵位【善曰汉书曰霍氏谋反恽先闻知霍氏伏诛恽封爲平通侯　向曰霍氏伏诛此曰时变也恽以此有功】终非其任卒与祸会【良曰非其任者谦也祸会谓见废也卒亦终也】足下哀其愚蒙赐书敎督以所不及殷勤甚厚【善曰尔雅曰督正也铣曰蒙暗督正也所不及谓智所不能及】然窃恨足下不【五臣本无不】深惟其终始而猥随俗之毁誉也【济曰惟思也猥犹曲也言其深思事之终始乃曲随俗中相毁誉也】言鄙陋之愚心则若逆指而文过【善曰言逆会宗之指自文饰已之过论语子曰小人之过也必文孔安国曰文饰其过不言实也　翰曰谓会宗曲随毁誉有书见责恽故言鄙陋愚心以报答此理又如逆会宗指意以恽爲文饰其过】默而息乎【善本作默而自守】恐违孔氏各言尔志之义【善曰论语曰颜渊季路侍子曰盍各言尔志翰曰若默息不言则违孔子各言尔志之义】故敢略陈其愚唯君子察焉【向曰君子谓会宗】恽家方隆盛时乘朱轮者十人【善曰二千石皆得乘朱轮　铣曰谓父敞爲丞相也朱轮以丹漆涂车毂十人谓宗族十人乘之也】位在列卿爵爲通侯摠领从官与【去声】闻政事【善曰应劭曰旧曰彻侯避武帝讳故爲通言其功德通于王室也从天子侍从官也　济曰摠领羣官之长与闻国家政事】曾不能以此时有所建明以宣德化【翰曰建立也言不能有所立明正之道以宣布天子德化】又不能与羣僚同心幷力陪辅朝廷之遗忘【音望　向曰僚官陪助辅正也言又不与羣僚同心幷力助朝廷遗忘阙失之事】己负窃位素飱之责久矣【善曰论语曰臧文仲其窃位者欤知柳下惠之贤而不与立毛诗曰彼君子兮不素飡兮　铣曰窃偷也素犹空也言不能宣化辅遗是偷安官位食天子之禄也已负此责久矣】怀禄贪势不能自退【善曰曾子曰君子不安贵位不怀厚禄】遂遭变故横被口语身幽北阙妻子满狱【善曰口语卽戴长乐所告也如淳汉书注曰上韦者于公车有不如法者以付北军尉北军尉以法罚之杨恽上书遂幽北阙公车门所在也　良曰变故口语谓见废也恽禁在北阙不在常禁人之所谓帝宫内】当此之时自以夷灭不足以塞责【善曰史记曰司马欣谓章邯曰赵高欲以法诛将军塞责　济曰夷杀塞止也】岂意【善本无意】得全【善本有其】首领复奉先人之丘墓乎【善曰左氏传宋公曰若以大夫之灵得保首领以没于地】伏惟圣主之恩不可胜量【音良惟思也】君子游道乐以忘忧【善曰史记曰陈平游道日广论语曰乐以忘忧　向曰游无欲之道】小人全躯说以忘罪【善曰楚辞曰与波上下偷以全吾躯兮铣曰躯身也忘罪谓悦乐忘昔日之罪】窃自思【善本无思】念过己大矣行己亏矣长爲农夫以没世矣【良曰没终也】是故身率妻子戮力耕桑【善曰国语曰戮力一心】灌园治产以给公上【善曰苏林汉书注曰充县官之赋敛济曰治执作也公君也以给君上之赋税谓免官爲庶人故也】不意当复用此【五臣本有以】爲讥议也【五臣本无也翰曰言不意会宗以治产业起宅室以财自娱爲讥谤之议也】夫人情所不能止者圣人弗【五臣作不】禁【向曰人之情好不可止者故虽圣人弗可禁也】故君父至尊亲送其终也【五臣本无也】有时而旣【善曰终谓终没也旣尽也张晏汉书注曰丧不过三年臣见放逐降居三月复初　铣曰旣尽也言君父至尊然臣亲送其终亦已掩圹其哀有时而尽也】臣之得罪已三年矣田家作苦岁时伏腊【善曰汉书曰秦缪公作伏祠孟康曰六月伏日也风俗通礼传曰夏曰嘉平殷曰淸祀周曰大蜡故改爲腊】烹羊炰羔斗酒自劳【良曰恽自谓也上言亲送其终有时哀尽况我得罪已三年矣田家之作多所勤劳之苦伏腊岁节以劳宴爲乐焉烹煮炰炙也】家本秦也能爲秦声【翰曰谓作乐也秦声击缶也】妇赵女也雅善鼓琴【五臣本作瑟】奴婢歌者数人酒后耳热仰天抚缶而呼呜呜【善曰应劭汉书注曰缶瓦器也秦人击之以节歌李斯上书曰击瓮扣缶而呼呜呜快耳者眞秦声也　济曰缶乐器陶土爲之呜呜声也】其诗曰田彼南山芜秽不治种一顷豆落而爲萁【善曰张晏汉书注曰山高在阳人君之象也芜秽不治朝廷荒乱也一顷百亩以喻百官也言豆者贞直之物零落在野喻己见放弃也萁曲而不直言朝臣皆谄谀也臣瓒按田彼南山芜秽不治言于王朝而遇民乱也种一顷豆落而爲萁虽尽忠効节徒劳而无获也　向曰田作也南山阳地而膏腴以喻其君　良曰喻朝政乱也　铣曰一顷百亩也喻百官也萁豆茎也言百官无才若豆零落不实空有茎而无益于时用也】人生行乐耳须富贵何时【向曰须待也言国旣无道但当行乐欲待富贵职位亦何时也言不可求之】是日也拂衣而喜奋袖低昂【五臣本作卬】顿足起舞【向曰奋举也低卬高下也】诚淫荒无【五臣本有一】度不知其不可也【铣曰乐之极也不知此事不可爲但适性而已】恽幸有余禄【五臣本作力】方【五臣本无方】籴贱贩贵逐什一之利【善曰什一谓十中之一也尚书大传曰王者十一而税　良曰籴其时之贱者乘贵而出之十分中取一分利也贩易也】此贾竖之事汚【乌卧】辱之处恽亲行之【济曰贾贾卖也竖小人也求利则爲汚辱之处】下流之人众毁所归不寒而栗【善曰言处下流爲众恶毁所举　翰曰我在下流之中众人毁声所归集不寒而怀战栗言惧也】虽雅知恽者犹随风而靡尚何称誉之有【善曰楚辞曰世从容而变化随风靡而成行　向曰雅知者谓会宗也言会宗犹复随口如风之靡草亦何求称善之誉哉谓会宗书敎其求誉之故乃答之】董生不云乎明明求仁义常恐不能化民【五臣本作人】者卿【五臣本无卿】大夫之意也明明求财利常恐之【五臣本无之】困乏者庶人之事也【善曰汉书董仲舒对策曰夫皇皇求财利常恐匮乏者庶人之意也皇皇求仁义常恐不能化人者大夫之意也铣曰董仲舒对策文也求仁义之人以居位常恐不堪化理天下此大夫之意】故道不同不相爲谋【翰曰大夫庶人道不同也我亦与子殊矣】今子尚安得以卿大夫之制而责仆哉【善曰论语曰道不同不相爲谋言今我亲行贾竖之事安得责我卿大夫之制乎　济曰谓复爲庶人也】夫西河魏土文侯所兴有段干木田子方之遗风凛然皆有节防知去就之分【善曰史记李克谓翟璜曰魏成子东得子夏田子方段干木此三人者君皆师之　良曰西河会宗居处也魏文侯所兴段干木田子方皆淸素节槩之人言会宗当得其遗风知去就之分理凛然高远貌也】顷者足下离旧土【善曰谓去西河】临安定安定山谷之间昆夷【五臣作戎】旧壤子弟贪鄙岂习俗之移人哉【善曰毛诗曰文王西有昆夷之患北有猃狁之难郑曰昆夷西戎也言岂随怀安贪鄙之俗而移人之本性哉　向曰昆戎西戎也其人子弟多贪鄙之性如子有节槩淸素之风岂能使鄙俗习子之风而移其人心乎言我志亦不可迁也】于今乃睹【五臣本作覩丁古切】子之志矣方当盛汉之隆愿勉旃无多谈【翰曰勉彊旃之也言愿子彊爲国家之事无多谈以忧及我也】
　　论盛孝章书
　　孔文举【善曰与魏太祖虞预会稽典录曰盛宪字孝章器量雅伟举孝廉补尚书郎迁吴郡太守以疾去官孙策平定吴会诛其英豪宪素有名策深忌之初宪与少府孔融善忧其不免祸乃与曹公书由是征爲都尉诏命未至果爲权所害子匡奔魏位至征东司马　翰曰是书与魏太祖曹操也会稽典录云盛宪字孝章会稽人也汉末爲吴郡太守孙策定江东以宪江东首望恐人归之囚禁欲杀之故融作书论之欲使曹公致书于吴以救之书未致已诛矣初盛宪爲台郎路逢童子容貌非常宪怪而问之答曰鲁国孔融时年十余岁宪以爲异乃载归与之言知其奇才便结爲兄弟升堂见亲也】
