<!-- { "loadSidebar": true } -->
    臣等自今月以来，累见陇右奏大破吐蕃大岭青海等军捷书。前至日因奏事，陛下谓臣等曰：“吐蕃背恩，神人共弃。岂惟陇右频胜？三数日间，河西当有大捷。”今日王亻垂果奏，大破吐蕃鱼海及游奕等军，擒生斩级，并虏获羊马，不可胜计。窃观前後克捷，皆是特禀圣谋，密练骁雄，深讨凶寇。以寡击众，所向无前。天心与睿德合符，士卒与神兵叶契。九重制胜，动必有成；万里知来，见於未兆。一月三捷，千古未闻，品物同欢，何况臣等。伏望宣示朝野，编於史册。
    ○贺元元皇帝灵应表（天宝四载二月中书门下）
    臣等昨十二日因奏事，亲奉德音：“朕以正月甲子日为万姓祈福，初登坛时，疾风甚劲。及行事之际，则恬然清谧。又朕亲撰黄素文，置坛所案上，竭诚陈请，须臾腾空，飞上空中。复闻有言，报朕休徵，论苍生福庆。及行礼事毕，又风起如初。朕近於嵩山所炼药成，其时亦置於坛侧。及夜，左右方欲收药，又空中闻语：‘诸灵官虽已赴大同殿，其药且未须收，此自监守。’言声甚厉。其左右祗承及道士等，闻者莫不惊悚。以达曙之後，乃收其药。朕为苍生祈福，有此殊应，与卿等同庆者。”臣闻上天之载，虽曰无声；圣人所感，必将有应。陛下精诚契道，深仁被物，亲祈介福，用济群生。法事既陈，疾风旋止，圣词上告，秘录腾飞，遂降神言，屡呈昭应。始则孚佑下土，报黔庶之和平；终乃垂护灵丹，表皇期於万亿。人听所接，神休莫逾，希微之地，屡有昌言；感应之功，不唯幽赞。殊祥特异，振古未闻，谅天意之合符，岂山声之足比？无疆之庆，万国同欢，况在微臣，实倍常品。伏望编诸简策，宣示中外。
    ○请加应道尊号表（天宝七载五月）
    臣闻道之应也，万姓叶心；德之至也，百灵表贶。是以帝王从天，以受休命；臣子奉主，以荐尊名，下戴上为至忠，上纳下为大顺。伏惟陛下垂衣而端拱，司契而乘时，御辨而气和，提象而物睹。臣等上稽仪极，下考前训，旁求史氏，明徵道书，皆可以配至极之崇高，建大号之美称。陛下宗师悬解，挟五帝之常道；恬愉自得，陋三王之仁义，同符帝典，振古莫俦。《灵宝经》曰：“大宝君者，大洞之尊神，玉皇之正气。”陛下经高上之至理，复帝先之淳源，九К生真，二合成德。殊休应道，已契灵文；景命扬符，宿彰仙。则知圣祖以大道授陛下久矣！当以应道答之。苟人望洽而固违，则群情抑而不副。是以公卿宗子，恳诚於内；缁黄艾耋，沥款於外，宜蒙纳许，以昭介福。伏惟陛下承上元乃顾之意，顺普天翊戴之情。伏以端午良辰，万寿来应，昌图与两仪配永，宝运与三景俱长，钦若鸿名，克彰厚庆，聿陈大礼，式茂元和。臣等谨竭愚诚，冒死请加尊号，期於成遂，以叶众心。
    ○贺写道德五本表（天宝十载六月中书门下）
    臣等昨於勤政楼下叙立，恭闻德音，今日又道门威仪王虚真奉宣圣意。伏承陛下奉为五圣写《一切道德经》五本，於太清宫兴唐东明龙兴观各置一本，仍各赐绢五百匹，以申斋庆。臣等伏以至理本乎无为，乃隐言以演教，孝思存乎追远，必精意以报亲。陛下钦崇道元，虔奉先圣，更抒睿思，刊定真经。玉轴琼轮，既悬之於日月；元宗奥旨，方下济於□霄。罔极之情，因心知至；无疆之福，有感必通。式明孝经之诚，更阐上皇之化，即知北极之字，期悟俗於群迷；南薰之风，思济人於寿域。凡在士庶，孰不欢欣？臣等谬列台司，幸叨宫使，感悦之极，实万常情，无任忭跃之至。望宣示朝廷，编诸史册。
    ○贺大同殿钟鸣表（天宝十载六月中书门下）
    臣等今日因奏事，伏承昨日辰时，大同殿前钟楼上忽闻钟声。其殿院常扃闭，内更无人，即令检覆，其钟楼门及殿院门皆闭。须臾其钟又鸣，如此者三度，闻钟声响六十下，其声清彻，但异人间，左右侍臣及女道士等皆闻。伏以至顺通微，蕴虚无以为用；虔诚上达，应精感以交符。陛下端拱清穆，钦崇道宝。尊玉皇之象，未明而朝谒；写群经之字，乙夜而元览。虽高居於紫极，常属念於群生，故得契协希夷，迹多灵异。虽仙楼未启，而神钟自鸣。不俟鲸鱼之击，彻响於□汉，宛同鸾凤之音，谐韵於金石。实表群仙效祉，元祖呈祥，遍图牒而罕传，贯古今而未有。臣等幸参近侍，窃听休徵，欣跃之诚，实万常品。无任庆忭之至，谨奉状陈贺以闻。仍请宣示中外，编诸史册。
    ○贺宫内柑子结实表（天宝十载九月中书门下）
    臣等今日因奏事，承德音：“闻江南为橘，江北为枳，盖以地气有殊，物性因变。朕近宫内种柑子树数株，今秋以来，结实一百五颗，乃与江南及蜀道所进无别，亦可谓稍异者。”
    伏以自天所育者，不能改有常之性；旷古所无者，乃可为非常之感。是知圣人御物，以元气布和；大道乘时，则殊方叶致。且橘柚所植，南北异名，实造化之有功，匪阴阳之所革。陛下元风真纪，六合一家，雨露所均，混天区而齐被；草木有性，凭地气而潜通。故兹江外之珍果，为禁中之花实。绿蒂含霜，芳流绮殿；金衣烂日，色丽彤庭。岂比乎摇木移根，俟风而实？若榴传种，因石为名，理非自於人谋，事实关於神化，图牒未有，耳目攸新。臣等忝侍轩墀，恭闻殊应，喜庆交集，倍万常情。仍望宣示朝廷，光诸史册。
    ○谢许常参官追胜宴乐表（天宝十四载三月）
    伏奉恩敕，令臣等三月已来，分日入朝，逐便寻胜。伏以圣政和平，景光韶丽，道风淳被，朝野欢娱。陛下均惠泽而不遗，俾簪缨其共赏，因其无事，许以番休，草木加春，沉翔益畅，生成之德，报效何阶？复以宫阙增修，子来云就，军麾告捷，饮至初行。臣等无汗马之劳，空沾分器；怀贺燕之志，敢效献芹。伏请进钱一千贯文，以充宴乐，愿接顺阳之庆，得伸就日之恳。
    ○上老君瑞象表（天宝中）
    老君越在皇世，骤表休祥。皇帝陛下垂裳多暇，锺想妙门，遂乃申模圣像，托构崇椒，骞凤甍於鸟路，抗蚪檐於□表。兹焉凿牖，爰申上祥，俾夫柱上灵姿，散奇光於坛宇；栋间仙侍，流异景於阶庭。允应至诚，宜符睿德，扬七庙之遐庆，保亿载之宏规。岂可与虞致荣光，汉延嘉气，灵禽降祀，肤叶兴封者，同年而语哉？
    ○河阳陕东破贼贺表（乾元三年正月）
    伏见元帅行营露布，伏承官军大破逆贼二千馀众，兼烧浮桥栅垒等，悉皆荡尽，陕东大破凶徒，斩级生擒甚众。又见中书门下称：河阳桥顷因河凌冲突，连舰偏斜。昨一军吏夜闻桥下闹，见有神人云：“我是毗沙门天王，为国家正此桥柱。”及平明，桥忽正。又胜州已北百姓数千人，忽见兵马极众，唤百姓索食。其中有人云：“我是张韩公及王忠嗣，领此兵马为国家讨贼，不日当太平。”百姓陈祭讫，须臾不见，此皆圣德所感，人神合符，灵应昭然，古今未有者。臣闻圣人者，与天地合德，日月齐明，神告休，山川输贶。虽五兵暂阻，而七德肇修。伏惟乾元大圣先天文武孝感皇帝陛下眷德昭融，文思光被，道冲元漠，德同渊明。三灵贡珍，百神效职。顷者凶徒未殄，侵轶京师，东郊不开，尚稽大讨。幽明增愤，动植未康，固得天护梁，神兵启阵。喧声夜发，状若构於鼋鼍；灵契昭然，威德清於蚊蚋。三军尽睹，百姓咸观，此实止戈之先兆也。及师出交怀，一戎而群凶涂地；兵临分陕，再战而馀孽殄歼。擒元恶而诘彼凶残，焚贼桥而断其归路，莫不睹兵势以慑窜，闻国声而畏威，扑灭之期，於斯见矣！此则天时人事，断在目前；睿算神功，致之度内。皆经籍未载，古今蔑闻者也。
    ○贺万年县甘露表（宝应二年）
    臣某言：今日中使吴永清宣示臣万年县靖恭坊南街柳树上降甘露者。臣闻元元皇帝有言曰：“天地相合，以降甘露。”伏惟宝应元圣文武皇帝陛下事天明，事地察，所以受三灵之景贶，叶万国之欢心。其在阳不，被叶增固，且泫且洁，如脂如饴，神明有以告祥，苍翠因而不改。则颢元之气，下浃於人；轩辕之精，不爱其宝。裨太平之瑞，呈上陌之中。况地即万年，时当子月，不愆寒Ё，实表灵长。祯符荐臻，寿域何远？以之兴运，在陶唐而则然；特用纪元，於大汉而无愧。伏望宣付史馆，永播休徵。臣谬承雨露之恩，愧无滴涓之至。
    ○贺仆固怀恩死并诸道破贼表（永泰元年十月）
    臣某等言：臣伏闻逆贼仆固怀恩以去月九日死於灵州鸣沙县，又见成德军节度使李宝臣露布，斩逆贼蔚州刺史曹楚玉，并破党项部落，收诸蕃汉军兵（一作健）及百姓等三万馀众。又宁节度使白孝德破仆固叔下兵马及吐蕃，斩首三千级，生擒一百五十九人，获马八百匹。兼凤翔等节度使李抱玉亦破吐蕃羌浑等三千馀众，收其军资器械不可胜数者。臣闻积德者天之所启，反道者鬼得而诛。逆贼怀恩者，毡裘杂种，出身微贱。陛下以其久经驱策，尝立功勋，任以枢机（一作中枢），升之上将。而豺狼其性，枭獍其（一作为）心。连结西蕃，因依北虏，大为人患，二年於兹。谓旅拒可以偷生，猖狂可以集事，曾不知逆天暴物，其恶贯盈。故王师未加，而元匈自毙。又曹楚玉去顺效逆，与之连衡，更唱迭和，同为不道，李宝臣恭行天罚，遂戮鲸鲵。其馀吐蕃之兵，羌浑之旅，或驱役土，哉陵逼凤翔。白孝德陷之於前，李抱玉破之於後。既以剪其两翼，方且覆其全军。信宿（一作闻非）之间，数道皆捷。彼进无所入，退无所从，殄扫妖群，指日非远。
    臣历考近事，因知天意。自禄山开衅，思明乱常，迄於怀恩，三凶继迹，始虽ㄈ扰，旋见败亡。社稷危而复安，天地否而重泰，足明皇穹保佑，历数延长，卜年之庆，永代无极。臣等幸逢昌运，忝列朝行，庆跃之诚，倍万恒品。无任欢忭之至。
    ○为裴令公举裴冕表
    臣某言：闻忠邪不可以并立，善恶不可以同道。吴任宰而伍胥诛夷，楚任靳尚而屈平放逐，远惟前事，孰不痛心？
