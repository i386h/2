<!-- { "loadSidebar": true } -->
　　直金堂县南有山如城壁东西行者风雨以为保障是谓金堂山有一峯发于其麓自北而南出絶峯上极得地坦平表里见其江山县之爽垲处也县南故有僧坊曰天王院天圣中赐名曰庆善为舍五百楹成于僧化之师文纪至化之乃度作千手眼大悲菩萨阁于峯顶规摹之初智者笑之愚者排之化之意益坚其求于人不避寒暑雨雪其受人施不计贫富多寡积十五年而功乃成于是又即山南北而为宫与大悲阁髙下相望为屋将百楹矣初其匠事未能半而壮丽宏敞动人心目于是笑之者皆助之谋排之者皆借之力已而檀施倾数州其用钱至一千万然后圣相圆满千手所持多象犀珠金间见増出无一臂不用不以人功嵗计所能办也观者倾动或至懴悔涕泣于是化之自伐其功因余外兄张子安乞余文记之子安亦言化之醇朴不雕镌尽心于佛事所作殊胜可纪也按千手眼大悲菩萨者观世音之化相也维观世音应物现形或至于八万四千手眼昔杨惠之以塑工妙天下为八万四千不可措手故作千手眼相曰后世虽有善工不能加也已而果然今之作者皆祖惠之云金堂本广汉郡之新都聚邑至唐咸亨中以金堂山而名其县化之其县人也子安通直知金堂县事张君禔也大悲阁作元祐二年之九月将落成于新天子改元之某月
　　泸州大云寺滳乳泉记
　　泸州大云寺西偏崖石上有甘泉滳沥一州泉味皆不及也今名曰滳乳泉然寺僧宗惠埋其上泉滳来不汲汲疑为死骨所触余闻书死而泉源者其子孙皆当病水瘴而死其毒数世不已惠若有子孙可忠告之迁以避数世之祸
　　吉州西峯院三秀亭记
　　庐陵比缺守辄以他吏摄承托宿传舍吏胥视民为爼豆执鞭者众羊失其牧嵗嵗仍饥馑夜有枹鼔不治声闻京师元丰六年春诏用夀春魏侯魏侯有家法以吏能名一世至则引见官吏问救弊所先下书教民谕以善语奬拔才能昭劝不勉戒敕宿负聴以功除按行州左右曹三狱累械至三百余决其得情引慝释其防染攀牵唯上请须报逺逮证左与系轻而捕重者乃付有司其所裁遣盖去三分之二人气以和下车之十二日芝草二本产于州院狱门之东其后得一本于郡斋便坐之室而最盛于西峯僧舍之秀野亭一月之间凡产芝二十余磊落权竒人物象成最后寺僧来献黄芝异本同頴黄者庆色异本同頴者不争之祥今郡侯乐士爱民天泽优渥五谷顺成钞盗其将衰息健讼之民且化为慈祥弟友魏侯亦将鸿渐于台省以受福民之庆则灵芝之生不独为吉瑞魏侯因即秀野亭以为三秀属豫章黄庭坚记之魏侯名纶字君俞其嵗之六月甲戌记
　　吉州慈恩寺仁夀塔记
　　吉州东山慈防寺治平皇帝赐名也寺有江南李氏保大中刻石曰龙兴寺而髙僧传言仁夀舍利塔在发防寺寺三易名其嵗月皆失欵识其传曰隋文皇帝方隠约时有异人以舍利一函与之曰以此福苍生因忽不见帝以示僧昙迁置堂中阅数日数有盈缩迁曰吾闻法身过于数量非世智所及此未可量有尼智迁数大言人以为狂而不信隂谓帝曰象教堙沉一切鬼神皆西儿当父母天下其后周失其牧隋文受命仁夀改元廼诏分舍利三十置浮圗于天下髙爽地所至皆发祥下瑞三年又以所余舍利五十有三分置五十三州皆选有道行僧调防至其州卜吉地为浮圗吉州发防寺其一也实以西京光明道塲僧慧最将命发地八尺得豫章板古瓴甓中置银甖舍利观者皆震动唐天祐中雷雨大晦厥明视之浮圗左旋殆且盈尺故基宛然不相函葢非人力所及灵瑞传闻崇奉倾数州由天圣以来屡见光景志怪者或过其实而曲士持议以为无时道彼恢诡谲恠流俗喜传无以为有寡见浅闻又裁耳目之外谓之不然故曰夏虫不信氷霜醯鸡断无天地彼何足论大方之家故资攷实録遗主塔僧师惠以告来者师惠喜事有经论学乐以余言勒之金石
　　天鉢禅院凖禅师舍利塔记
　　维东福胜故号天鉢有来镃防在同光之末令初堂堂大觉印可干戈日寻禅子宴坐真人开宋六合为家时维令凖以弟继初持临济家法鼓板钟鱼寂寥百年有僧父子父糊其邻子乞于市文慈重元海岱维清如雷如霆十州震惊盲者得眠檀者倾施日饭三百犹不赐觉海若冲提印了空雪山醍醐法示一味饮者不同冲子智航葢士夫选诸根猛利透出魔罥昔在天鉢风雨及牀瓶鉢三世冬温夏凉有窣堵波畚筑所开发函得骨莫诏其谁稽首摩佛舍利涌出衔齿附骨如珠瑟瑟廼考圗记凖实藏此夀七十五同光之季累甓庄严钟呗威仪使见闻发心维航智悲林下家间得意自足蒿莱荆棘不纯不缛因时成文证徳训俗如象遇雷如藏六攷石作铭阅世陵谷
　　清隠院显济王庙记
　　诸行无常一切皆苦诸法无我寂灭为乐无上两足尊初说脩姤路为海居种性开此甘露门故娑竭以无耳闻经无姤以非男成佛维顺济王承佛记莂有大福田为世津梁得自在力当时十处十防皆聴圆音今日三江五湖不志外防所以作南山之檀越应清隠之炉香以佛事作神通化血食为浄供虽然大阳门下法士徧周普光法堂当仁分坐不妨于法界海见作鱼龙入观音门能施无畏钟鱼板鼓释迦苦口丁寜雷雨风涛顺济家常相助因行不妨掉臂南山饭在往来船非唯曲为今时亦与后人作古记
　　自然堂记
　　佛者惠言吾同郡人自豫章来客于湖隂将二十年其居故屋数间旧开东轩于邻室之篱角黮黒渐洳不堪人居蜗涎蛛网经纬几席有以改作告之者则应之曰未遑也间而徘徊其下徜徉乎旁乆乃得之因其旧葢不易一瓦塞故向以为壁搴故壁以为明不加一木而堂成知言师而来者莫不粲然油然忘其归予独嘉其意近于自然为之名曰自然堂且为道其所以名曰动作寝休頽然于自得之埸其行也不以为人其止也不以畏人时损时益处顺而不逆此吾所谓自然也彼体弱而健强名辱而羡荣汩汩然日有是心然且取混沌之术而假脩之者自然尚能存乎虽然凡此者近之矣而未也若夫道之妙者则吾不能为若言之而使若得之也亦不能为吾言之矣言师善鼓琴丹青而不有其能读经论多自得其意不事外饰如山野人可与言者也


　　山谷集巻十八
　　钦定四库全书
　　山谷集巻十九
　　宋　黄庭坚　撰
　　书三十五首
　　上苏子瞻书二首
　　庭坚齿少且贱又不肖无一可以事君子故尝望见眉宇于众人之中而终不得使令于前后伏惟阁下学问文章度越前辈大雅恺弟约博后来立朝以直言见排擢补郡輙上最课可谓声实于中内外称职凡此数者在人为难兼而阁下所谓海涵地负特所见于一州一国者耳惟阁下之渊源如此而晩学之士不愿亲炙光烈以増益其所不能则非人之情也借使有之彼非用于富贵荣辱顾日暮计功道不同于谋则愚陋是已无好学之志訑訑予既已知之者耳庭坚天幸早嵗闻于父兄师友已立乎二累之外然固未尝得望履幕下以齿少且贱又不肖自知学以来又为禄仕所縻闻阁下之风乐承教而未得者也今日窃食于魏防阁下开幕府在于彭门传音相闻阁下又不以未尝及门过誉斗筲使有黄钟大吕之重葢心亲则千里晤对情异则连屋不相往来是理之必然者也故敢坐通书于下执事夫以少事长士交于大夫不肖承贤礼故有类似不当如此恭惟古人之贤有以国士期人略去势位许通书者故窃取焉非阁下之岂弟单素处显何特不可直不敢也仰冀知察故又作古风诗二章赋诸从者诗云我思古人实获我心心之所期可为知者道难为俗人言不得于今人故求之古人中一一与我并世而能获我心思见之心宜如何哉诗云既见君子我心冩兮今则未见而写我心矣春暄冷失宜不审何如伏祈为道自重
　　庭坚再拜自往至今不承顔色如懐古人顷不作书且置是事即日不审何如伏惟坐进此道以聴浮云之去来客土不给伏腊尚可悲忍否夫忠信孝友不言而四时并行晏然无负于幽明而至于草衣木食此子桑所以歌不任其声求贫我者而不得也且闻燕坐东坡心六经滋味糟粕而见存乎其人者颇立训传以俟后世子云安得一见之昨传得寄子由诗恭俭而不迫忧思而不怨可愿乎如南风报徳之弦读之使人凛然増手足之爱钦仰公择莘老颇嗣音否师厚诗语气益俊逸极以鲍明逺但因来不多复未果録寄耳比以职事在山中食笋得小诗辄上寄一笑旁州士大夫和诗时有佳句要自不满人意其如公待我厚愿为落茟思得申纸疾读如老杜所谓一洗万古凡马空者朝夕须报惟君子之四时体道一致神明相之
　　寄苏子由书三首
　　庭坚顿首再拜诵执事之文章而愿见二十余年矣官学匏系一州辄数嵗迄无参对之幸毎得于师友昆弟间知执事治气飬心之美大徳不逾小物不废沈潜而乐易致曲以遂直欲亲之不可媟欲踈之不能忘虽形迹阔疎而生平咏叹如千载寂寥闻伯夷柳下惠之风而动心者然惟小人不裕于学方羊尘垢之外朴拙无所可用既已成就虽造物之鑪锤不能使之工也得邑极南幸执事在旁郡且当承教为发万金良药使痼疾少愈而到官以来能薄不胜事剧陆沈簿领中救过不暇笔墨且况以写心之精微故欲作记而中休时因过賔髙安行李必问动静以其所言参其所不能言承典司管库之钥率职不怠懐璧混贫舍者争席良以自慰比得报伯氏书诗过辱不遗绪言见及敢问不肖既全于拙矣于事无亲踈不了人之爱憎人谓我踈愚非所恤独不知于道得少分否恭惟闻道先我为世和扁有病于此固闻而知之因来尚赐药石之诲抱疾呻吟仁者哀悯向冷不审体力何如惟强饭自重
　　流落七年防恩东归至荆州病几死失一弟一妹及亡弟二子早衰气索非复昔时人也性本踈懒鞭防不前以是未尝得附动静忽奉十二月二十四日所赐教存问勤重伏审忧患之余台万福开慰无量端明二丈人物之冠冕道徳文章足以増九鼎之重不谓遂至于此何胜殄瘁之悲况手足之情平生师友之地荼毒封割之懐何可堪忍奈何所頼诸子有所立而季子文章几于斯人之不亡也庭坚病起荒废恐不能办事欲引去而未敢太平遂请义当一往来夏秋间若病不再作尚可祈见无阶承教临书懐仰
　　伏承端明二丈窀穸有期天下失此伟人何胜霣涕石刻得三丈论撰无憾矣不审几时得刻石托谁书丹若未有人不肖辄为托名其上若自有人即已矣万一不用书则用家弟尚质所篆葢别托一相知人名可也三两日即拏舟下巴陵出陆至双井六日尔至即令家弟书篆携至荆渚二月末可复来也小子相娶石谅之女防齿记感激感激
　　见张宣徽书
