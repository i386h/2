<!-- { "loadSidebar": true } -->
　　新安汪氏见于隋末唐初五季之乱有自黄墩徙婺源者以赀雄饶歙间数世而至君之髙祖讳震擢进士第起家为秘书丞赠光禄少卿曽祖讳宗颜官至尚书都官员外郎赠中大夫祖讳谷官至奉议郎赠少傅三世踵相蹑登进士第世有清徳为江南闻家皇考讳盘少傅长子也以少傅春秋髙就养左右不求仕而纵其弟藻于学藻复与君连取科第里人荣之皇考以君故赠太中大夫君讳恺字伯疆少竒颕浑厚甫冠为有司所推入太学为诸生有能文声绍圣四年觧褐调常州晋陵县主簿用荐者升通仕郎为宣州太平县令坐小法免授岳州录事叅军丁太中忧服除监泗州军资库会盐筴兴朝廷选君监泰州海安镇盐场课最改宣义郎知淮阳军宿迁宣州宁国县丁太硕人王氏忧服阕改差通判饶州除知常州汉阳军吉州未行移知处州到官未几又改知抚州朞年请奉祠得主管江州太平观秩满起知袁州于是资（阙）士叶梦得给事中胡交修以十科善治财赋荐君擢提举两浙（阙）江南西路转运判官莅事两月除知江州请奉祠得主管台州崇道观久之起知全州盖君之官簿如此岳州平江民以竞渡鬬死狱上于州守恶令欲深探其狱株连数百人时大暑牢户皆满君止系其当罪者数人余悉平反出之守大怒君引法力争守不能屈太平有为五斗米道者相传能致雷雨迕者立死县檄尉捕尉辞君不俟众躬造其庐人为君惧卒禽之置于法靖康初朝廷诏令未通饶州酒官郝升者出军伍怙勇挟奸持郡短长郡守不能制而深怨之会盗侵旁郡举城皆奔升之子亦佩剑出城为闗吏所録守即诬以叛并其父械于狱将斩之君曰急装时以刀剑自卫人情也可尽诛乎持之数日升与其子皆免君之将如处州也北师至会稽人皆劝君母行君不听既而溃兵四集君求所以绥驭之术至不觧衣而寝者两月寻移抚州未行间王爕马俊兵入属邑州之南北数百里皆震新守入境不敢行民挽留君君曰此吾心也乃调护其众使出疆而民初不知未一月盗宫仪焚处州于是人人思君至于感泣抚州民许以女归其邻久矣既而悔之一日白官女死于兵半年请公署为异日之信君立械其人于狱僚属愕然君笑曰女诚死不白官也必女家不良其夫欲盗吾判耳请为诸君致其女明日而女果出人以为神绍兴十二年八月某甲子以疾卒于饶州徳兴县所居之第春秋七十有三积官至左朝请大夫君刻意学问欲直造作者之域而不乐为科举之文未第时见秦少游于括苍少游竒其文以手书勉之然未尝引以自名平居孝友清修日以慕古人追前軰为事循循然有徳君子及守官临民则精明刚正人不能欺亦不能夺而卒归于忠厚云太中无恙时承数世清徳之后家贫不能自给君之所以养志周旋者无所不至时二妹未行太中以为忧君继纳两妇皆公卿大家乃尽举其嫁时衣珥分遣之不私一钱及官至五品遇恩当任子而首任其弟人以为难先是君恬于进取数免稀迁居闲之日多洎太中与太硕人弃诸孤家徒四壁立无置锥可耕君合兄弟数房同食其所得之俸他人见之若不堪其忧而君絶甘分少于长幼亲疏必均未尝以一介取诸人客至饭蔬相对清谈终日出于至诚乃并其家仆隶儿童亦怡然无不满之色可谓贤也巳故卒之日闻者无不出涕凡三娶初吕氏次蒋氏次李氏朝散郎赠通奉大夫吕全宣徳郎蒋珍中散大夫李演之女而观文殿学士蒋之竒枢宻使李谘之孙也皆封宜人三子曰尧举右迪功郎铸钱司催纲官曰舜举右修职郎漳州龙岩县尉曰仲举未仕一女适进士俞允恭尧举等以十三年十二月丁酉奉君葬饶州徳兴县龙溪源少傅墓南三里藻虽于君为诸父而少君九岁少同学长同仕也是宜为铭铭曰
　　呜呼人皆乐其所忧而君独忧其所乐人皆丰其所约而君独约其所丰以孝友纯诚懋其本以康宁寿祉齐其终故所居人慕之所莅民思之无秋毫愧怍于其中盖古之徳人今之循吏也尚千万年勿毁其宫

　　宋故显谟阁学士左中大夫致仕文安县开国子食邑五百户赐紫金鱼袋赠光禄大夫程公（迈）家传　　程森

　　公讳迈字进道程氏世为新安望族皆祖晋新安太守元谭梁镇西将军开府仪同三司忠壮公灵洗其先自歙黄墩迁开化北原又自北原迁黟南山曽祖讳懿妣洪氏祖讳适妣汪氏考讳宗颜以公贵赠正议大夫妣胡氏赠太硕人公颕悟絶伦元符三年登进士乙科解褐补将仕郎杭州仁和县尉任满迁知衢州西安县政强明竞渡者持杖而哗官兵不能禁守以语公公遣一吏持判示之曰不即散与俱来众惊曰此知县判也即散去部使者督诸郡水旱积欠郡因移文督税之倚阁逃絶者公曰衢州数年无水旱何积欠也守不能屈由是他邑畸零逃絶者皆免考试处州回县有大辟七事阅案释其三无异议调知楚之盐城县宰相刘正夫押勅见其名召与语曰徃在太学见君今为县有美政荐之徽宗嘉其对除提举江西常平起家不十年乗使车返里里人荣之民有讼田者二十年不决公阅其牍问讼者年几何曰六十六公曰尔所赍劵乃庆歴三年时方年七岁安得妻财置产讼者叹以为神曰早二十年遇之可以无讼岁旱募流民浚洪州东湖水患为息岁饥发常平赈济俄移南京提举先是陈彦文守豫倚势暴恣公绳以法俄而彦文入为户部侍郎劾其在江西日发廪踰数坐罢寻差知道州召为户部员外郎除提举措置河北籴便使以办闻命再任继除直秘阁忤中使宣谕李彦中山帅迎彦意劾之褫职罢任知信州未上丁内艰髙宗即位召除左司员外郎俄迁太府卿兼郊祀大礼提点一行事务时廵幸伊始未能悉遵旧典公讨论斟酌务省十六七因编进命付史馆礼成迁起居郎会建贼叶侬久不下诏能臣抚绥除直龙图阁福建路转运使召为太常卿改中书门下检正诸房公事兼权吏部侍郎时叛兵杨勍窥福唐公选军募民以战舰守水口勍乃趋漳泉命兵尾之遂走之广南叶侬既败范汝为复啸聚委公措置招抚统制李捧为所败公遣约降有日谢向等奉使募兵遣人訹贼欲自以为功于是复叛而所在盗起率万人建剑汀邵武皆盗区公且招且捕所向悉平惟汝为未下乃遣新招降张毅使守古田责以立功又谨守南劔界移制置使兵入屯田汝为由是不敢复窥兴化漳泉公又度大将辛企宗谢向等终不能平贼宻请王师航海不五日可至福州庶一战灭章十上不报乃奏谢向连贼企宗玩冦且贼不可赦上感悟命大臣由海道出贼不虞王师至不日平费不及民乃请録死士后给胁从无归者粟及田庐掩露胔选循吏抚养留广东舶米五万以寛民赋且乞量留大军以弹压残党得三千人后松溪及汀漳有冦頼以平自是瓯闽八州宁谧畊桑复业绍兴二年召进徽猷阁待制知温州黥平阳吏四十人他县猾以次遁去上谓宰相曰程迈温州之政光絶前后今之吏师也丁父忧服阕提举江州太平观俄召赴行在力辞差知信州信民嚚讼吏巧于法公得奸痛治境内慑服讼诉为衰明年郡既潦复旱蟊食稼累祷輙应蟊抱稼以死岁大稔邦人作感应记会议复发运司以公充使公以为祖宗时发运司事权甚重今属官纔八员而无辟选之文则任太重权太轻给缗钱二百万欲一年有成效三年有畜积则利源太狭责效太速今又二百万不能当昔时百万所籴固不广而仓船稍脚之费皆未有所出若责之州县深惧扰民且谋不审则行不逺责太速则智者不能善其后乃力辞上慰喻之且令増给籴本陛辞又奏曰昔唐刘晏兼九使财赋悉归一至国朝始分为三然三司使居内而发运使居外犹相为表里今天下财益分租庸専于转运常平専于提举盐铁则有茶盐司皷铸则有坑冶司平准则有市易司户税虽总之发运但存其名耳况今中外责此司甚重而视此司甚轻愿诏使明知兴复之意而行之如祖宗时则臣不敢辞上曰巳诏三省除卿杂学士以増重使权会后省缴奏而止乃置司平江府以秋成和籴各因其郡县为价稍増之籴四十余万而所费籴本几半廷臣屡以为言上輙止之寻权知府事又言今籴本尚二百余万缗可籴五六十万石而一司官吏与将来漕运所费比民间价又増什四五则籴买终无补于国虚费用度乃罢就除知镇江兼沿江安抚使军兴后为一新官府陶瓦贷民因兴修学校鄱阳岁饥多盗上忧之进徽猷阁直学士知饶州条画寛恤三十许事掲于城门人情大悦乃奏乞蠲舟车征算増米价以来逺商察征商诸敝使不得为梗未几米暴集阅数至六十余万斛价为之损半民食大足而羡余及于徽信二州阅岁徙温州至适火后为营官舎千区开河渠望楼结火保更为新学多士趋劝诏书褒谕转左中奉大夫进显谟阁直学士再知福州州有旧招安贼首某等二百余人以使臣廪羁糜之郡人常侧目会戍兵还朝因尽遣归枢宻院听差使朞年提举江州太平观绍兴十五年正月廿九日终于家享年七十有八遗表闻进四官累秩左中大夫爵文安县开国子葬本县后冈所著有漫浪编五巻奏议表启三十巻诗二百篇（公与汪龙溪藻同时汪掌词翰以文雅称公累更麾节以劳绩着髙庙深器之御屛有云文章汪藻政事程迈庄节所述四朝遗老传见之）配同邑胡氏封硕人赠咸宁郡夫人子三人长延年奉议郎通判洪州军州兼管内劝农事次永年承奉郎福州制置司主官机宜文字次修年承议郎淮东安抚司干办公事孙六人长莘老承议郎抚州录事叅军次渭老朝散大夫知靖州军州兼管内劝农事次传老文林郎次汉老大老彭老五世孙宣教郎添差通判抚州军州兼官内劝农营田公事借绯森谨述

　　罗郢州墓志　　罗颀

