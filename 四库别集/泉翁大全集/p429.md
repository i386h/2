<!-- { "loadSidebar": true } -->
　　
　　非曰：前节戒人臣以兵强事主，只断以非人臣之道可矣，虽无荆棘凶年，犹非道也，而反可谓善乎？后节果於勿矜伐骄肆，善矣，苟不见道，何以胜之耶？亦强制而已。犹为克伐怨欲不行，未足以为仁，又安能入道乎？ 
　　
　　　　右第三十章 
　　
　　　夫佳兵者不祥之器，物或恶之，故有道者不处也。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人也。夫乐杀人者，不可得志於天下矣。 
　　
　　　吉事尚左，凶事尚右。偏将军处左，上将军处右。言以丧礼处之，杀人众多，以悲哀泣之，战胜，以丧礼处之。 
　　
　　非曰：反复言说，终归於权谋用兵之法，得志天下之策，宜其一流而为申商也。 
　　
　　　　右第三十一章 
　　
　　　道常无名，朴，虽小，天下不敢臣。侯王若能守，万物将自宾，天地相合，以降甘露，民莫之令而自均。 
　　
　　非曰：既谓之道，是有名矣，何谓无名？无名之道又非可以朴此也。 
　　
　　　始制有名，名亦既有，夫亦将知止，知止所以不殆。 
　　
　　非曰：既曰无名，又曰有名，是遁词也。知止不殆与上文不[相]蒙。 
　　
　　　譬道之天下，犹川谷之於江海也。 
　　
　　　　右第三十二章 
　　
　　　知人者智，自知者明，胜人者有力，自(强)[胜]者强，知足者富，强行者有志，不失其所者久，死而不忘者寿。 
　　
　　非曰：自知与知人，同一知也。自胜者理，胜人者私，岂可同日而语？老子书自所其所，而其所非圣人之所谓所也。死而不忘者性也，元不属人，安得言寿？ 
　　
　　　　右第三十三章 
　　
　　　大道汜兮其可左右，万物恃之以生而不辞，功成不名有，爱养万物而不为主。常无欲，可名於小。万物归之而不为主，可名於大。是以圣人终不为大，故能成其大。 
　　
　　非曰：既说道体，谁辞之者？谁无之者？谁不之者？ 
　　
　　　　右第三十四章 
　　
　　　执大象，天下往。往而不害，安平(乐)[泰]。泰与饵，过客止。道之出口，淡乎其无味，视之不足见，听之不足闻，用之不可既。 
　　
　　非曰：中庸淡而不厌，须知所不厌者何物。程伊川云：「道著用便不是。」多了一用字。 
　　
　　　　右第三十五章 
　　
　　　将欲翕之，必固张之。将欲弱之，必固强之。将欲废之，必固兴之。将欲夺之，必固与之。是谓微明。柔胜刚，弱胜强。鱼不可脱於渊，国之利器不可以示人。 
　　
　　非曰；此皆阴谋取胜之说。 
　　
　　　　右第三十六章 
　　
　　　道常无为而无不为，侯王若能守，万物将自化。化而欲作，吾将镇之以无名之朴。无名之朴，亦将不欲，不欲以静，天下将自定。 
　　
　　非曰：道体何为之有？又岂有化作后乃镇之以无名之朴乎？不欲者，无欲也，亦庸言庸行之近者耳，而夸[之]曰「无名之朴」。圣人词气蕴厚，自不如此矜夸。 
　　
　　　　右第三十七章 
　　
　　　上德不德，是以有德。下德不失德，是以[无德]。 
　　
　　非曰：上德不德，在圣门「有若无，实若虚」似[之而]不同也。其云「不失德是以无德」，则是欲人失德而后为德耶？此必后来异学之徒伪为之，非老聃之言也。 
　　
　　　上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而仍之。 
　　
　　非曰：在[人]则廓然大公，在事则物来顺应。圣人似有为而实无为也，德仁义礼只是一理，理无上下，祗见此言之周遮邪遁也。仍臂加之於上礼之后，尤无谓。有礼者敬人，敬人者人恒敬之，岂有莫之应攘臂而仍之之理？ 
　　
　　　故失道[而后]德，失德而后仁，失仁而后义，失义而后礼。 
　　
　　非曰：圣[人]之教，在心为德，在事为道。仁义[礼]即德也，更无二理。[老]子书如此品题，则不识道德[仁]义礼矣。程子曾非[之]。 
　　
　　　夫礼者，忠信之薄而乱之首也。前识[者，道之]华[而]愚之始也。是以大[丈夫处其厚不处其薄，居其]实不居其华。故去彼取此。 
　　
　　非曰：礼即理也，即道也。忠信而后能存此道也，故曰：「君子有大道，必忠信以得之。」今曰礼为忠信之薄，已不识道矣。既云道之华，又以为愚之始，自相反也。况老子书既薄礼，则后人所称孔子问礼於老聃者为妄矣。 
　　
　　　　右第三十八章 
　　
　　　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞，其致之一也。 
　　
　　非曰：得一一段似是矣，但不知老子之所谓一者何物也？学固有似是而非者，知言君子当深辩之。胡康侯谓：「句句合，然而不同，於此看得破，许尔具一只眼。」此不可不辩也。天下固有具眼者。 
　　
　　。?　天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以为贞而贵高将恐 
　　
　　非曰：此段见老子未识天地鬼神万物之道。且天有气无形，何以言裂？鬼神天地造化流行不息，何以言歇？天地万物生生不穷，何以言灭？知此则知道不为尧存，不为桀亡，而老子书之言皆非矣。 
　　
　　　故贵以贱为本，高以下为基，是以侯王自称孤寡不谷。此其以贱为本邪！非乎？故致数车无车，不欲琭琭如玉，落落如石。 
　　
　　非曰：贵贱高下乃天地自然之理也。老子书本以退一步为其道，而不知著一以字，即非自然。世儒言老庄明自然，何自然之有？惑之甚矣！ 
　　
　　　　右第三十九章 
　　
　　　反者道之动，弱者道之用。天下之物生於有，有生於无。 
　　
　　非曰：以反为动，以弱为用，而不知动静强弱，天地自然之道，祗见老子书有意之私也。天下之物即是有矣，又云生於有，何耶？ 
　　
　　　　右第四十章 
　　
　　　上士闻道，勤而行之。中士闻道，若存若亡。下士闻道，大笑之，不笑不足以为道。 
　　
　　非曰：大道自大道，笑者自笑，何损益於道？此道不为尧存，不为桀亡，而云「不笑不足以为道」，何耶？「朝闻道，夕死可矣。」岂有闻而又大笑之理？ 
　　
　　　故建言有之：明道若昧，进道若退，夷道若类，上德若(公)[谷]，太白若辱，广德若不足，建德若偷，质真若渝，大方无隅，大器晚成，大音希声，大象无形。道隐无名。夫惟道，善贷且成。 
　　
　　非曰：孔子曰：「人之生也直。」直上直下，何尝私曲？起后世诡秘之风，必自此言矣！ 
　　
　　　　右第四十一章 
　　
　　　道生一，一生二，二生三，三生万物。万物负阴而抱阳，冲气以为和。 
　　
　　非曰：一即道也，道即一也。万物阴阳莫非道之流行也，而云道生一云云，岂知道之言乎？此书断非老聃所为矣。 
　　
　　　人之所恶惟孤寡不谷，而王公以为称。故物或损之而益，或益之而损。人之所教，我亦教之。强梁者不得其死，吾将以为教父。 
　　
　　非曰：王侯自称孤寡不谷，乃谦辞也，自称之礼也，非若老子书之言也。 
　　
　　　　右第四十二章 
　　
　　　天下之至柔，驰骋天下之至坚，无有入於无间，吾是以知无为之有益。不言之教，无为之益，天下希及之。 
　　
　　非曰：不言之教，圣人本教也，而四时行、百物生，何尝无也？圣人物来而顺应，不以己与焉，所谓无为也。老子书所谓无为，便一切无了，似是而非。方言至柔，即欲驰骋；既曰无为，遽期有益；岂真柔真无为者耶？可见其谲矣。 
　　
　　　　右第四十三章 
　　
　　　名与身孰亲？身与货孰多？得与亡孰病？是故甚爱必大费，多藏必厚亡。知足不辱，知止不殆，可以[长久]。 
　　
　　[非曰]：□□言亦足警俗下之鄙夫，然皆有为而为，不能无计□之私。圣学必不如此。 
　　
　　　　右第四十四章 
　　
　　　大成若缺，其用不敝。大盈若冲，其用不穷。大直若屈，大巧若拙，大辩若讷。 
　　
　　非曰：圣门以能问於不能，以多问於寡，有若无，实若虚。初学立心，虚以受人，当如此。到了大成大盈，有全体即有大用，行所无事，圣人亦何心哉！若缺若冲等语，是有心於藏头避面，多了心了。 
　　
　　　躁胜寒，静胜热，清静为天下[正]。 
　　
　　非曰：圣人之道不分清浊动静，无所不正。 
　　
　　　　右第四十五章 
　　
　　　天下有道，却走马以粪；天下无道，戎马生於郊。罪莫大於可欲，祸莫大於不知足，咎莫大於欲得，故知足之足常足。 
　　
　　非曰：此节亦足以警世俗之愚人，然圣人之戒知足，非为常足设也。 
　　
　　　　右第四十六章 
　　
　　　不出户，知天下。不窥牖，见天道。其出弥远，其知弥少。是以圣人不行而知，不见而名，不为而成。 
　　
　　非曰：圣人之出入起居，暗室屋漏，与参前倚衡，莫不见道，岂出弥远知弥少耶？是以道为有方所也。 
　　
　　　　右第四十七章 
　　
　　　为学日益，为道日损。损之又损，以至於无为，无为而无不为矣。 
　　
　　非曰：圣人之所谓学者，学乎道也。以学与道对言之，非圣人之所谓学、所谓道也。欲日损则理日益，易之损益，非此之谓也。 
　　
　　　故取天下者常以无事。及其有事，不足以取天下。 
　　
　　非曰：若有一毫取天下之心，即是有事矣，即得罪於天矣。 
　　
　　　　右第四十八章 
　　
　　　圣人无常心，以百姓为心。 
　　
　　非曰：人者天地之心也，天地不变，心亦不变，乃常心也，而谓圣人无常心，老子元不识心矣。圣人之心即百姓之心，百姓之心即天地之心，更无二心。 
　　
　　　善者吾善之，不善者吾亦善之，德善矣。信者吾信之，不信者吾亦信之，德信矣。 
　　
　　非曰：无是非之心，非人也。善善恶恶，我无与焉。若善者信者，吾善之信之；不善不信者，吾亦善之信之；是失其是非之本心，而有我矣，而可谓之德善信乎？圣人患不知人至於不亿不信，犹曰：「抑亦先觉者，是贤乎！」老子之言何其悖於圣人也！ 
　　
