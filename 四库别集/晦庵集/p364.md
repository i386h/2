<!-- { "loadSidebar": true } -->
　　建炎绍兴之间强敌凭陵两宫隔絶天子不胜晨夕温凊之念思得忠智敏辩之士往来兵间以通和好而见大夫媮媠畏缩无肯行者独故侍郎建安魏公与熹之族祖秘阁公以诸生自荐慷慨请行拥盖张旜略相先后卒冒白刃致命朔廷侍郎公寻以不受伪官握节以死而族祖亦以必死自誓偶得全璧而归虽其所值有生死之不同然其捐躯殉国之本志素定于胸中者则未始不同也魏公之孙瑛见示此编俾书其后熹惟二公忠义大节固已载在史册传之万世特两家絶域风霜之旧不可使后之人无闻焉谨斋祓而窃识之绍熙癸丑七月初吉具位朱熹谨书
　　书横渠康节帖后
　　右横渠先生帖康节先生诗杨文靖陈忠肃二公跋语故皆蔵杨氏而屏山刘氏得之熹因借本摹刻以传学者其曰余杭东斋者杨氏记也绍熙癸丑八月丙午朱熹
　　书先吏部手泽后
　　内弟祝康国出示先君子与外大父书熹之不肖于是始生故书中及之今六十有四年矣捧玩手泽涕血交零敬书其后而归之绍熙癸丑十二月七日孤朝散郎秘阁修撰主管南京鸿庆宫熹谨书
　　跋余岩起集
　　熹少时犹颇及见前辈而闻其余论覩其立心处已则以刚介质直为贤当官立事则以强毅果防为得至其为文则又务为明白磊落指切事情而无含胡脔卷睢盱侧媚之态使读之者不过一再即晓然知其为论某事出某防而彼此无疑也近年以来风俗一变上自朝廷搢绅下及闾巷韦布相与传习一种议论制行立言専以醖借袭蔵圆熟软美为尚使与之居者穷年而莫测其中之所懐聴其言者终日而不知其意之所乡囘视四五十年之前风声气俗盖不啻寒暑昼夜之相反是孰使之然哉观于龙山余公之文者亦可以慨然而有感矣余公讳良弼字岩起自为诸生即以文鸣于屋以乡举类试外台熹之先君子与故直秘阁吴公公路得其文而异之以为真有可用之实取而寘之前列旋入幕府即以画防平贼有功出入中外遂分帅阃皆有声烈平生为文甚多亡逸之余所存止此然皆真实应用之作不为空言没后二十八年其季子大用尉建阳出以相视熹以先世之契又尝获以少吏事公于温陵辱奨进而收教焉衰莫零落乃复得斯文而读之其所感于今昔之变又当如何也哉孔子曰吾犹及史之阙文也有马者借人乘之今亡已夫熹于余公之文亦云因太息而书其后大用防介不茍遇事敢前盖有公之风烈云绍熙癸丑十二月庚申朝散郎秘阁修撰主管南京鸿庆宫朱熹书
　　书伪诏后
　　熹闻之长老建炎南渡之初车驾已幸钱塘而留张忠献公于平江以为后镇时故兵部侍郎汤公实为守将一日闻有赦令当至心独疑之亟走以白张公公曰姑遣吏属知书解事者驰往发视有故则缓驿骑之行而先取以归则事可议矣汤公然之则遣州学教授某官往视而归乃明受伪诏也则又以告曰是则其可宣乎张公曰不然事已至此胡可匿且卒徒觖于望赐吾属先受祸矣又何忠之能输哉汤公曰然则宜奈何张公曰今便发库钱以示行赏之意乃屏伪赦而隂取故府所藏登极赦书置舆中迎登谯门读而张之即捐其阶禁无敢辄登者而散给金帛如常时郊赉故事则可矣汤公行之于是人情畧定乃决大计熹常恨世徒知张公复辟之功为大而于汤公相与谋议曲折所助之深则少有能言之者今读其家传又得其焚伪诏事而以前所闻者参之亦足以见公之处此素定不可诬矣兹事尤伟而行状墓志及其他记録皆畧不书何哉栁宗元言司马迁记荆轲征夏无且记留侯征画工今太史氏方将纂辑髙宗中兴盛烈以垂万世得无亦有取于斯乎绍熙甲寅正月癸亥朔旦朝散郎秘阁修撰主管南京鸿庆宫朱熹谨书
　　题赵清献事实后
　　国家自熙丰元祐以来人才政事分为两涂是此者非彼乡左者背右既不可得而同矣而于其同之中又有异焉则若元祐之朔党洛党川党而熙丰之曽文肃赵清献张丞相又与章蔡自不同也熹少时从赵公之孙恵州使君游得观赵公手记所与蔡京异论本末盖尝三复而叹公之不幸今复从恵州之子某得此书而读之则又深惟其故而重叹国家之大不幸也夫以赵公之自言下不欲结怨于百姓则必不肯肆行烦苛争夺之横政中不欲得罪于士大夫则必不肯唱为禁锢忠贤之邪説外不欲失信于北朝则必不肯妄起开拓燕蓟之狂谋而考其平生质厚清约有过人者则又知其必不肯为蔡京之淫侈导谀以蛊上心而纳之于有过之地也是则虽曰同出于熙丰而其邪正得失之间岂可同年而语哉且春秋明王法而不废五伯之功元城刘忠定公伤政宣之乱而曰莫若且宗神考然则后之君子之于此书岂不犹有取焉呜呼其亦可悲也哉其亦可悲也哉绍熙甲寅元日癸亥鸿庆外史朱熹书
　　跋吕舍人与薛元亮帖
　　薛公安贫守贱之节吕公好贤尚徳之心览此卷者可以得师矣绍熙甲寅孟夏既望新安朱熹书
　　跋薛畏翁诗
　　诸生或问敬当何训余告之曰是不得而训也惟畏庶防近之今观薛公之自名与所以训其孙者知鄙之言不谬也绍熙甲寅孟夏既望新安朱熹仲晦父观于临川城南之客舍因书其后云
　　跋曽裘父刘子澄帖
　　绍熙甲寅初夏予以赴官长沙道过临川汪君见过出此卷见示乃曽裘父刘子澄笔迹也既仰青溪先生之髙行又感二君所立皆凛凛乎其有前辈之遗风而今皆不可见矣为之掩卷太息汪君得名家之传有良友之助所学必有以过人者恨以王事驰驱不及细扣之也朱熹仲晦父书
　　跋吕舍人青溪类稿
　　绍兴紫防吕公名徳之重一言一动皆有法戒固非后学可得而賛也其论汪谢诸贤髙志清节皆足以传信后世孰敢改评独饶节者一旦毁削肤髪殄絶天伦而诸公环视无一人能止而救之者或乃从臾嗟叹以是为不可及亦独何哉因观此卷窃有感焉辄太息而志其后绍熙甲寅夏四月既望朱熹仲晦父书
　　跋曽裘父赠屈待举诗
　　昔李起居成季见其侄大防汉老之文曰汝于文吾不能有所与但勿求人知耳余尝爱其言每为士友诵之今来江西见其士友多妙于语言而往往不能无求人知之意岂于李公之诲未之讲耶将既曰为文则势必不能无待于外也屈君以诗见知于艇斋矣而犹不能不借重于众口辱以谓予因为书此云新安朱熹仲晦父
　　跋曽仲恭文
　　前辈文字规模宏濶论议雄伟不为脂韦妩媚之态其风气习俗盖如此故宣和之后建绍继起危乱虽极而士气不衰观曽公之文亦可以见其彷佛矣近嵗以来能言之士例以容冶调笑为工无复丈夫之气识者盖深忧之而不能有以正也因读此编辄私记于其后云
　　跋郑宣抚帖
　　贤士大夫不容于邪枉以放于窜逐流离之祸虽其平生至亲笃友亦或背而去之甚者安视其狼狈困辱而莫之卹也当此之时乃有常日未尝一通声问之人独能奋然不顾一时权臣之威虐﨑岖反侧以致其拥防扶持之力而不少懈彼岂故为诡激之行以惊世取名哉特以秉彛好徳之良心愤世疾邪之壮志独有得于天分之多而又能不为私情邪念之所回夺是以于此自有不能已耳尝记顷年侍坐于端殿尚书汪公见其于当世之士有能此者每极称叹以为难能初盖未能不以为疑逮此晚嵗更事既多然后知其言之有味而识其有补于世教之深也偶观南丰鲁衡父所蔵宣抚郑公与其先君教授公手帖窃独重有感焉因书其后而归之以为世之君子宜有读之而泚其颡者云
　　跋曽南丰帖
　　熹未冠而读南丰先生之文爱其词严而理正居常诵习以为人之为言必当如此乃为非茍作者而于王子发舍人所谓自比刘向不知视韩愈如何者窃有感焉今乃得于先生之族孙潍见其亲笔不胜叹息文昭公字顷尝于长乐僧舍见之至于湘潭文肃之书则亦今始得观也绍熙甲寅夏四月二十二日新安朱熹书于宜春昌山渡之客舍
　　题吕舍人帖
　　人之大伦有五而朋友居其一然世人鲜克知之独吕公于此为拳拳焉观于此帖可以见矣至于其间多以诗文为教则公晚嵗盖深悔之览者又不可以不知也绍熙甲寅四月二十四日新安朱熹书
　　书夀皇批答魏丞相奉使劄子
　　臣熹以隆兴初元召对垂拱妄论讲和非防适契上指其后乃闻诸公率定盟约窃意一时君臣之计必有甚不得已者今得仰窥夀皇圣帝诏报丞相夀春公出疆请事于是信其不诬而夀春公志节之伟谋虑之精于此亦可见矣公子熊夣视臣此轴适当奉讳之后奉玩摧裂涕血交颐敢拜手稽首而书其下方
　　跋辨志録
　　伯恭父作此书余所见凡数本此又章贡李和卿所次序者其前后次第虽或不同然其所以使人警惧惩毖而谨于细微以就全徳之意则未尝不同也安成彭君又受而传布之唯恐不广此意亦可嘉已绍熙甲寅七月中伏日新安朱熹书于长沙郡斋
　　跋赵清献公家问及文富帖跋语后
　　赵清献公晚知濂溪先生甚深而先生所以告公者亦甚悉见于章贡送行之篇者可考也而公于佛学盖没身焉何耶因览此卷为之叹息云绍熙甲寅七月二十七日新安朱熹谨记
　　元师在魏一方信向盖所谓魏府老华严乃一僧耳读师为帅而遂以为魏公误矣【此题李石跋语后】富公帖中语乃逺方悬料未定之词碑文所记其必有考矣东坡岂右介父而诬公者耶【此题何万跋语后】
　　跋三家礼范
　　呜呼礼废久矣士大夫幼而未尝习于身是以长而无以行于家长而无以行于家是以进而无以议于朝廷施于郡县退而无以教于闾里传之子孙而莫或知其职之不修也长沙郡博士邵君囦得吾亡友敬夫所次三家礼范之书而刻之学宫盖欲吾党之士相与深考而力行之以厚彛伦而新陋俗其意美矣然程张之言犹颇未具独司马氏为成书而读者见其节文度数之详有若未易究者往往未见习行而已有望风退怯之意又或见其堂室之广给使之多仪物之盛而窃自病其力之不足是以其书虽布而传者徒为箧笥之蔵未有能举而行之者也殊不知礼书之文虽多而身亲试之或不过于顷刻其物虽博而亦有所谓不若礼不足而敬有余者今乃以安于骄佚而逆惮其难以小不备之故而反就于大不备岂不误哉故熹尝欲因司马氏之书防考诸家之説裁订増损举纲张目以附其后使览之者得提其要以及其详而不惮其难行之者虽贫且贱亦得以具其大节畧其繁文而不失其本意也顾以病衰不能及已今感邵君之意辄复书以识焉呜呼后之君子其尚有以成吾之志也夫绍熙甲寅八月己丑朔新安朱熹书
　　书邵康节诫子孙真迹后
　　右芗林向氏所蔵康节先生诫子孙之文也熹尝従故友刘子澄得其摹本刻石庐山白鹿精舍今乃获覩其真格言心画模范一世伯虎得而葆之所以佑啓厥后者为亡穷矣借观累月玩不释手已复窃识其后而归之绍熙甲寅八月【阙】　日新安朱熹书于丰城传舍
　　跋谢艮斋与黄生诗
　　黄生事人有始终之义不以生死二其心盖有士大夫所难者其节固可嘉而詹公之取人至能使之如此谢公与一时诸名胜又从而表章之皆盛徳事也绍熙甲寅秋社戊申晦翁览而叹之为题其后云
　　跋卨侯行实
