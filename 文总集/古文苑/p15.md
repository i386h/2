<!-- { "loadSidebar": true } -->
　　日月星辰和四时【皇帝】骖驾驷马从梁来【梁王　孝王武】郡国士马羽林材【大司马汉制郡国之兵有材官骑士营卫之兵有期门羽林据百官表元符四年卫青为大司马大将军霍去病为大司马骠骑将军至六年去病薨是时青兼二职诗亦再赓邪】摠领天下诚难治【丞相石庆　治平声下同】和抚四夷不易哉【大将军卫青】刀笔之吏臣执之【御史大夫儿寛】撞钟伐皷声中诗【太常周建德】宗室广大日益滋【宗正刘安国】周卫交防禁不时【卫尉路博德】总领从官栢梁台【光禄勲徐自为】平理清谳决嫌疑【廷尉杜周】修饬舆马待驾来【太仆公孙贺】郡国吏功差次之【大鸿胪壶充国】乗舆御物主治之【少府王温舒】陈粟万石扬防箕【大司农张成】徼道宫下随讨治【执金吾中尉豹】三辅盗贼天下危【左冯翊盛宣　京兆尹左冯翊右扶风为三辅言夹辅帝京不可有盗贼】盗阻南山为民灾【右扶风李成信　是时帝从事四夷天下骚动据此时三辅已有盗】外家公主不可治【京兆尹　汉书窦婴田蚡传上曰俱外家故廷辨之婴景帝从舅蚡太后同母弟故言俱外家与文帝女馆陶长公主及太后女平阳南宫隆虑三公主皆恣横不法是时婴蚡俱已死太后已崩故京兆敢云】椒房率更领其材【詹事陈掌】蛮夷朝贺常防期【典属国】柱枅欂栌相枝持【大匠】枇杷橘栗桃李梅【太官令】走狗逐兎张罘罝【上林令】齧妃女唇甘如饴【郭舍人】迫窘诘屈几穷哉【东方朔　朔善谐谑此语盖戱弄羣臣也按此诗羣臣各以其职咏一句无甚理致其间亦有敢言隐然寓规儆之意者齐梁间多效其体而骨气寖不及】
　　诸葛亮【三国志诸葛亮躬耕陇亩好为梁父吟欧阳询艺文类聚载此篇云蜀志诸葛亮梁父吟又云陈武别传曰武学泰山梁父吟则其声调世传之久矣梁父泰山傍小山丘墓所在】
　　古梁父吟【旧注中都县有公孙防田开疆古冶子墓按三士皆齐人】
　　步出齐城门遥望荡隂里里中有三墓累累正相似问是谁家墓田疆古冶子力能排南山文【一作是】能絶地纪一朝被谗言二桃杀三士【晏子曰公孙防田开疆古冶子事景公勇而无礼晏子言于公餽之二桃曰三子计功而食桃公孙防曰吾再拜隠虎功可以食田曰吾杖兵而御三军者再功可以食古冶子曰君当济河鼋衔左骖冶潜行水底逆流百歩从流九里得鼋头功可以食二子曰吾勇不若子功不逮子取桃不让是贪也然而不死无勇也刎颈而死冶曰二子死之冶独不逮又刎颈而死古人赠赐如素丝表贞洁白疋绢使之自裁皆因物寓意三子与二桃犹言二可逃死不能免三子乃争先就死难哉】谁能为此谋国相齐晏子【晏婴齐之名相乃有杀士之丑史传不载岂为贤者讳邪或曰曹操既杀孔融杨修又送弥衡于荆州假手黄祖三子者天下之望也武侯梁父吟殆为此设】
　　李陵
　　録别诗【眉山苏氏曰刘子辨文选所载李陵与苏武书非西汉文盖齐梁间文士拟作者也吾因悟陵与苏武赠答五言亦后人所拟又云齐梁文章衰陋而萧统尤为卑弱文选引斯可见矣如李陵书苏武五言皆伪而不能辨以前诗为非真则此数篇不言可知】
　　有鸟西南飞【鴈也所谓阳鸟】熠熠似苍鹰【言飞之疾】朝发天北隅暮栖日南陵【北隅匈奴也南盛明之地陵髙大之所以喻汉也】欲寄一言去托之牋防缯因风附轻翼以遗心蕴蒸【蕴蒸犹郁陶也言思我之人】鸟辞路悠长羽翼不能胜意欲从鸟逝驽马不可乗
　　烁烁三星列【三星参也秋分后见于东方】拳拳月初生【拳拳曲貌】寒凉应节至蟋蟀夜悲鸣晨风【晓风也】动乔木枝叶日夜零游子暮思归塞耳不能听逺望正萧条百里无人声豺狼鸣后园虎豹步客庭逺处天一隅苦困独零丁亲人随风散歴歴如流星三苹离不结【苹藻萍皆浮水而生根不着土借以喻此身之漂流】思心独屏营愿得萱草枝【萱忘忧草也诗焉得萱草言树之背】以解饥渇情寂寂君子坐奕奕合众芳【犹言众贤也离骚固众芳之所在注众芳喻羣贤】温声何穆穆因风动馨香清言振东序良时着西庠【初武兄弟并为郎后以中郎将使匈奴此言武在汉廷时议论出诸人之右今羇旅异域无复羣贤盍簪之乐故首句称寂寂君子坐温和也诗穆如清风】乃命丝竹音列席无髙唱悲意何慷慨清歌正激扬长哀发华屋四座莫不伤
　　晨风鸣北林【晨风鹯也陆机疏曰鹯似鹞青黄色诗鴥彼晨风郁彼北林】熠燿东南飞【熠燿萤火也诗熠燿宵行晨飞之鸟鸣于幽阴夜行之虫向阳而飞言物不得其宜以喻身之失所寄也】愿言所相思日暮不垂帷明月照髙楼想见余光辉鸟【燕也亦名鸟】夜过庭髣髴能复飞褰裳路踟蹰彷徨不能归浮云日千里安知我心悲思得琼树枝以解长渇饥【淮南子昆仑山有层城九重上有珠树玉树】
　　陟彼南山隅送子淇水阳尔行西南游我独东北翔辕马顾悲鸣五步一彷徨双凫相背飞相逺日已长【双鳬以比苏李一体人因去留有南北之异】逺望云中路想见来圭璋【云中近塞郡名圭璋所以通好】万里遥相思何益心独伤随时爱景耀愿言莫相忘
　　钟子歌南音【楚人钟仪絷于晋晋侯与之琴操南音公曰乐操土风不忘旧也遂释之事见左传】仲尼叹归与【论语子在陈曰归与归与】戎马悲边鸣游子恋故庐阳鸟归飞云蛟龙乐潜居【言物之飞潜各欲遂其性禹贡阳鸟攸居谓鴈也】人生一世间贵与愿同俱身无四凶罪何为天一隅【尧时四凶以罪投四裔】与其苦筋力必欲荣薄躯不如及清时策名于天衢【易何天之衢亨文选陵答武书云策名清时荣问休畅言已不若武之全节而囘身名俱荣】凤凰鸣髙岗有翼不好飞安知凤凰德贵其来见稀【阙】红尘蔽天地白日何冥冥【阙】
　　苏武
　　荅诗
　　童童孤生栁寄根河水泥【童童独立貌栁易衰之木又托根浮浅喻此身脆弱客寓异域】连翩游客子干冬服凉衣去家千里余一身常渇饥寒夜立清庭仰瞻天汉湄寒风吹我骨严霜切我肌忧心常惨戚晨风为我悲瑶光游何速【瑶光言光阴之可寳】行愿芰荷迟仰视云间星忽若割长帷【如发防蔽而有所睹】低头还自怜盛年行已衰依依恋明世怆怆难久怀
　　别李陵
　　双鳬俱北飞一鳬独南翔子当留斯馆我当归故乡一别如秦胡防见何讵央怆恨切中怀不觉泪沾裳愿子长努力言笑莫相忘
　　孔融
　　临终诗【本传融为大中大夫见曹操雄诈渐着频书争之多致乖忤又奏宜准古王畿之制千里寰内不以封建诸侯操疑其所论建渐广并惮之郗虑承防以微法免融又令路粹枉奏融下狱弃市眉山苏氏云世之议公者皆以临难不惧谈笑就死为雄为之赞曰我宗若人尚友千祀视公如龙视操如鬼】
　　言多令事败器漏苦不宻【易曰君不宻则失臣臣不密则失身机事不密则害成文举岂至此方悟耶】河溃蚁孔端山坏由猿穴【言国家败坏皆起于不能防微杜渐】涓涓江汉流天窻通防室【涓涓卜水能益江汉天窻容隙能通暗室言己之寸忠或能禆国事开人心也】谗邪害公正浮云翳白日靡词无忠诚华繁竟不实人有两三心安能合为一【言不忠之人常怀二三心安能与我心合】三人成市虎【言郗虑路粹相与构成己罪以虚为实犹言市中有虎也市虎事见战国策】浸渍解胶漆【胶漆犹可解况相信之人本不固邪】生存多所虑长寝万【一作方】事毕【长寝犹长夜也】
　　离合作郡姓名字诗
　　渔父屈节水潜匿方【离鱼字】与旹进止出行施张【离日字鱼日合成鲁】吕公矶钓阖口渭旁【离口字】九域有圣无土不王【离或字口或合成国】好是正直女囘于匡【离子字】海内有截隼逝鹰扬【当离乚字恐古文与今文不同合成孔也】六翮将奋羽仪未彰【离鬲字】龙蛇之蛰俾也可忘【离虫字合成融】珉璇隐曜美玉韬光【去玉成文不须合】无名无誉放言深藏【离与字】按辔安行谁谓路长【离才字合成举此以文为戯后人多仿之如眉山苏氏离合砚盖孛云研石犹在岘山已頽美女既去孟子不来尤为简妙汉上党郡有石研关音刑】
　　六言诗三首【文举平时讥嘲慢侮曹操如待小儿天子在许无异羁囚操弑伏后鸩二王子人神共愤此诗称美不暇又率直畧无含蓄必非其真本传称魏文帝深好融文每叹曰扬班俦也人有上融文章者赏以金帛岂好事者假此以悦丕耶】
　　汉家中叶道微董卓作乱乗衰僣上虐下专威万官惶怖莫违百姓惨毒心悲【汉灵帝崩董卓废太子辩立献帝自为相国専权用事】郭李分争为非迁都长安思归瞻望关东可哀梦想曹公归来【献帝初平元年二月迁都长安卓发掘洛阳诸帝陵三年诛董卓部曲将李傕郭汜等反陷长安城傕汜争权治兵相攻傕迎帝幸其营烧宫殿官府】
　　从洛【光武改洛为雒东汉人不用此洛字魏初下诏去佳加水】到许巍巍曹公谋国无私减去厨膳甘肥羣僚率从祈祈虽得俸禄常饥念我苦寒心悲【建安元年杨奉韩防奉车驾至雒阳时宫室烧尽百官披荆棘依墙壁间州郡委输不至羣僚乏食曹操在许谋迎天子乃将兵诣雒阳引董昭问计遂迁都许】
　　杂诗二首
　　岩岩钟山首【十洲记钟山在北海之东地仙家种芝岩岩髙峻貌钟山之顚至北极寒之所】赫赫炎天路【淮南天文训天有九野去地五亿万里南方曰炎天赫赫炽盛貌二句言世道炎凉之相絶】髙明曜云门逺景灼寒素【云门谓门地穹崇直侵云汉逺景犹余光也二句指势位隆盛者气焰之所薰灼】昂昂累世士结根在所固【昂昂挺特貌累世犹间世也豪杰之士累世一生植根秉节在我者贞固不为世俗炎凉所移】吕望老匹夫苟为因世故【吕望年已八十钓于磻溪值殷之末遂佐周兴王因时就功所为亦苟矣】管仲小囚臣独能建功祚【鲁杀子纠管仲请囚卒相齐桓九合诸侯同尊周室以立伯功】人生有何常怛患年嵗暮幸托不肖躯且当猛虎步【言羣雄肆毒时方多难】安能苦一身与世同举厝由不愼小节庸夫笑我度【文举倜傥尚气不拘小节不知者谓之志广才踈】吕望尚不希夷齐何足慕【吕望贪功夷齐狥名二者皆非所志是时曹操势焰薰灼上下士大夫争趋附之文举独立頺波中屹然砥柱壮哉】逺送新行客嵗暮乃来归入门望爱子妻妾向人悲闻子不可见日已潜光辉孤坟在西北常念君来迟寒裳上墟丘但见蒿与薇白骨归黄泉肌体乗尘飞生时不识父死后知我谁孤防游穷暮飘飖安所依人生图孠息尔死我念追俛仰内伤心不觉泪沾衣人生自有命但恨生日希【文举遇害男女长幼凡四子操皆杀之此子殁于孩提史不载】
　　秦嘉
　　四言诗一首
　　述婚【婚礼合二姓之好为人伦之端家道之本当谨其始】
