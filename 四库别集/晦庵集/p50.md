<!-- { "loadSidebar": true } -->
　　一淳熙八年受纳秋苖糙米每年是十月半后间开塲仲友信委司戸赵善德差为受纳官公然倍取合耗高帯斛面不半月间善德已申所纳糙米数足方十一月仲友将人戸未纳糙米违法高价一并折钱人戸尽用贱价粜米高价纳官一郡皆以为苦至今追催所折米钱更不顾恤朝廷上司时暂住催指挥其收到钱虽入于籴本库收附多是关入公库巧作名色支破私用欲乞委官到州监合干人供具去年折纳糙米月日石数见得不恤民力一意取钱实迹
　　一淳熙八年春本州荒歉抄劄诸县合赈济人戸姓名散给未尝周徧仲友却专委人吏李廻乘势监勒乡司儧具隐落丁税之人抑勒诸乡司乘此作弊增减成其奸计词诉至今不已每县添至数千人多是失实比常年添增五县丁产绢数千匹在两年中纳夏税和买绢未及七分却竝高价折钱困及小民无钱可纳增起丁税以无为有为一州无穷之害欲乞委官再行审实早与除豁其所取到添丁钱竝不曾起发不审将作何用
　　一公使库自来不许卖酒缘添归正人合支些小供给钱仲友到任以来以此为名公库每日货卖生酒至一百八十余贯煑酒亦及此数一日且以三百贯为率一月凡九千贯一年凡收十万余贯其所造酒米麦之属既竝取于仓库羡余而所收息钱大半不曾收附公使库钱厯竝是入已
　　一自到任以来缘公库卖酒钱额既高督责兵官尉司逐日捕捉私造酒麴及粜糯米糯谷者所犯之家与四邻尽是籍没赀产以充自立赏钱格所犯止于升合亦不能免两年中破壊二千余家其间久系囹圄染疫而死者甚多所犯甚轻竝出私意文致其罪至于徒配如兵士卢宗之类阖郡军民寃恨无一日安迹
　　一公库所入旧例竝支见任官员逐月供给及宴会之属自两年来却以籴本库钱拨入军资库军资库拨入公使库以支供给公库之钱既富乃巧作名色以馈送为名多至五百贯少至数十贯专委公库手分马澄支行及书表司杨楠伪作书劄送与官员封角了当却供入宅堂又其间婺州亲戚如妻之亲兄何知县何敎授其子之妻父曹宣敎其表弟高宣敎者甚多止宿郡斋争受关节以此频作宴会无不预坐留连数月临行馈送各以数百千及去年十一月次子取妇凡供帐幙帟染破紫绫罗绢凡数百匹从人衣衫数百领乐妓衣服并是什物库陆侃支公使库钱往仲友私家婺州所开防帛铺高价买到暗花罗并子春罗三四百匹及红花数百斤本州收买紫草千百斤日逐拘系染戸在宅堂及公库变染红紫其妓弟四十余人都行首严蘃分眞红暗花罗余行首分瓜子罗其余分春罗毎人分俵眞红大袖帔子背子红裙衫叚帏子各一副一州惊骇自来未尝有知州为妓弟制造衣服名件不一违法如此尽是父子逾滥以此取媚其余所染到眞红紫物帛并发归婺州本家防帛铺货卖其子亲会宴集经月姻族内外一文以上皆取办于公库其妓弟今夏又分纱帛衣名件并如前
　　一仲友专委司戸赵善德兼管公库前后妄自支使并无合破名色条例善德将满遂宻献计以收买米麴物料为名于今年二月上旬一日之间支钱二万贯皆是入已并无他处簿书收附证照
　　一司戸赵善德兼管籴本库今年二月上旬忽支落十余万贯以转运司差官防检且欲移寄他库为名此项钱后来即不见起发亦不见拘收并无下落
　　一仲友专委人吏郑榛陈忠充财赋司凡官赋所入其间有不该系省及诸库收附者尽是别作名色支破差人往外州买银子及收到来即不知将作何用及就本州置买银塲逐日监系铺戸稍违限期无不重断多是以所卖公库生酒钱支买不曾附厯先是司戸赵善德及二胥吏同谋作弊逐时于公库以犒赏为名支钱遗赂善徳一岁至二三千缗其妄用钱物甚于泥沙不可明说其两吏所支亦数百贯
　　一仲友少曾坐防受领词状间有判下人戸论诉皆系应褒林木接受忽自宅堂传出尽是子弟同坐啇议判词其父子或自相争执弟妓早晚出入宅堂公然请嘱每事皆有定价多至数千缗又纵狱吏百端乞覔民间寃苦不可胜言
　　一仲友自到任来本性喜引致奸私公事或告首事不干已或帏箔暧昩不明或僧道与人有寃并行受领皆欲穷究根底并不凭信狱官推司所勘自引归花园中亭舘及宅堂后宴坐去处亲自鞫问语言秽媟吏卒羞闻当面露示其合该刑名至重之意其弟妓与心腹人吏住持乡僧等内外相通同共请托取受货赂不可胜计并是子弟专决其所诺不副者虽已释去复行追系增其刑名所需既满者刑名虽重结案之后平白不断如僧景猷犯奸事道士祝元善亦预景猷富厚责赂甚重不能应其所需则籍没其衣鉢庄产之属祝元善因栖霞知宫姓李者以弹琴出入宅堂首以厚赂径逹未断间先令放出竟不断罪李承节之妻为应杨所犯乃外甥犯从舅母或佃者犯主母干连十余人临断时得二千缗平白不断富室黄士龙黄日新更易其妻秽不可言并自引上亲勘既受其物至今不断凡此等事皆显然人所共知者
　　一两狱直日收禁罪囚罗织枝蔓不容狱官依法裁处须令逐日过防取禀己意以为轻重高下每事多是曲法枉防缘此拘系既多致死百余人全不顾恤
　　一仲友在乡开张鱼鮝舗去年有客人贩到鮝鲑一船凡数百篰更不容本州人戸货买并自低价贩般归本家出卖并差本州兵级般运其他海味悉皆称是至今逐时贩运不絶
　　一仲友自到任以来关集刋字工匠在小防侧雕小字赋集每集二千道刋板既成般运归本家书坊货卖其第一次所刋赋板印卖将漫今又关集工匠又刋一番凡材料口食纸墨之类并是支破官钱又乘势雕造花板印染斑襭之属凡数十片发归本家防帛舗充染帛用
　　一仲友因修造兵器前后发买牛羊皮穿甲及生丝打弓弩支破不可胜计其牛羊皮买来甚少钱亦不归所买生丝除量支作工弩用外并发归本家防帛舗机织货卖
　　一仲友又因修造兵器自造精细铁甲数副及弓弩刀鎗各十数件收入宅堂不知将作何用
　　一本州新报恩寺元有住持僧诬以他罪逐去却请乡僧介登来此住持早晚出入宅堂传度关节凡五县僧寺易换住持几遍尽是介登保明乞差通同接受货卖每处必数百缗其中皆是婺州富僧近又有应世荣者亦作士戸状陈乞即时给帖其无忌惮容小人紊乱郡政一至于此
　　一仲友自到任以来违法招刺厢兵每一名必立定价外寨兵士一百贯在城兵士止三五十贯下至学院子修合医人刋碑刋版工匠弟妓厨子各得干预请求去年七月间有外寨兵士经州下状告论兵士周荣托仙居县丞杨浩赍钱一千贯嘱本官防子转求刺军十名事虽送有司缘钱入已竟不追究有案状可騐若刷具仲友自到任以来刺过厢兵人数可照所受钱数
　　一本州贩香牙人应世荣奸猾小人因其家资稍厚左右引置以曾与仲友建立生祠乃延为上客与之颂賛亲自题写世荣乃刻石夸张因此妄作声势出入宅堂仲友专一信委为心腹牙爪凡首奸获酒尽是世荣发之仲友却令临海县丞将帯兵卒数十人追捕每一如此阖郡搔扰惊走其他挑起事端及报其私寃罗织平人寘于重宪不可胜数所防轻重并出世荣已意全无州郡虽士大夫善人之家亦被凌蔑郡人指为殃祸其人取受前后不可计数每事所得必与其子弟分受若非送有司勘其情犯编配逺恶去处何以赎防害乡土善良无穷之罪
　　一临海县丞曹格系仲友长子妻党其人防暴贪婪全无忌惮自仲友到任倚恃至亲之故妄作声势凌侮同官捶挞胥吏凡士大夫不问见任寄居无不遭其譛诉以其妻出入郡斋日有丑恶之声传播一郡公然不时出入宅堂或入其子舎传度关节百端取受并仲友长子之妻父曹宣敎者即曹格之堂兄往来曹格之家通同干预公事全无顾借仲友弟妇儿女妇侄不时往曹格之家饮燕媟狎无礼靡所不至全无亷耻其曹格日来纵横尤甚每年受纳官物皆干求差预百端阻抑人戸所纳之物绢必挼拶令破绵子晒或经月米麦必十来日宿仓又多取合耗人之寃苦无所告诉似此奸猾小吏輙敢凭藉声势苦虐士民可不明正典刑
　　一仲友有三子长曰士俊次曰士特士济及其甥侄数人随侍来此自到任见客则立于屏侧引问公事则环于坐隅或与胥吏混立纷然干预有签押决遣各出己意不容其父下笔多因贿赂先入其父不止明知有公受其欺者是非曲直一切反戾其父子各据弟妓三子多出入王静沈玉张婵朱妙沈芳之家盘合简贴络绎道路本州士民有得其子所与弟妓书简受关节者亦曾连粘投状诉于提刑行司
　　一仲友自到任以来宠爱弟妓遂与诸子更相逾滥行首严蘃稍以色称仲友与之媟狎虽在公筵全无頋忌公然与之落籍令表弟高宣教以公库轿乘钱物津发归婺州别宅严蘃临行时系是仲友祖母私忌乃假却在宅堂令公库安排筵防饯送严蘂近来又与沈芳王静沈玉张婵朱妙等更互留宿宅堂供直仲友洗浴引断公事多是沈芳先入私约商议既定沈芳亲抱仲友防女出防事劝解仲友伪作依从形状即时寛放如应扬犯奸等事并是临时装防此等情态本州亢旱啓建祈雨道塲安抚司文牒传奉圣防令精意祈求非不严切仲友却追拘收外县弟子十余人及散乐二三十人逐日出入宅堂以下碁弹琴为名公然于道塲前往来一日寄居士民在仪门下修设水陆道塲其长子士俊自临海县丞曹格家醉归帯挟弟妓数人于本处观视嬉笑歌唱无所不至士庻叹恨皆云太守如此儿子又如此如何防有雨泽感应又因防屠日仲友却令公厨供造法煑鸡鵞蹄肚食物入宅堂其长子士俊又以盘合乘贮生料猪羊水鸡之类送与行首王静人皆惊骇缘此百姓忿怒因士俊閧游无节公然捶打于弟妓家更不敢根究
　　一仲友有婺州隣近人周四防放烟火其妻防下碁仲友招唤来此遇作州会以呈艺为由每次支破公库钱酒计十余贯前后支过钱约数百贯妻常出入宅堂下碁仲友却委放烟火人探听外事如犯奸首酒等事亦是此人在外邀来稍不如意即时挑发其间又有在婺州唤到刋字碑塑佛工匠十余人壁截郡治堂屋安歇支破公库钱物供赡专是在外探刺生事
　　一仲友造置浮桥破费支万余贯官钱搔扰五县百姓数月方就初以济人往来为名及桥成了却专置一司以收力胜为名拦截过往舟船满三日一次放过百端阻节捜检生出公事不可胜计此项若不早与奏闻行下废罢却是本州添一税塲遗害无穷向去复有掊刻之人因而增添收税课额若一两政循袭必不肯废此大系利害桥成未及一年已收过力胜钱二千五百余贯见有簿厯可照
　　一仲友贪墨无耻素乏亷称到官之初适见公使库有前政积下官钱十余万贯竟遂有席卷之意乃择奸猾使臣姚舜卿为监官并与公库手分马澄日夕握手宻谋将公库诸色官钱巧作名色支破变转官防并用竹笼盛贮入宅輙先令其子节次作文字行李担押归前后几数万缗皆有实迹及染造眞紫色帛等物动至数千匹皆用官钱托以人事为名逐旋发归以为货卖之资其他不急之物往往称是乞追姚舜卿马澄并帐设库专知陆侃送清强官司勘鞫便见着实今来既得改除归乡行李亦数百担他可知矣有雕匠姓蒋人因造假防事发永康县差人宻来擒捕仲友輙令兵卒刼取反将承差人送狱絣打永康县无如之何径申提刑司牒本州发遣仲友輙作本人身死备申至今尚在本州其不遵法度皆此类也
