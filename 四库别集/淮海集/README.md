<!-- { "loadSidebar": true } -->
　　钦定四库全书　　　　　集部三
　　淮海集目録　　　　　　别集类二【宋】
　　巻一
　　赋
　　巻二
　　古诗一
　　巻三
　　古诗二
　　巻四
　　古诗三
　　巻五
　　古诗四
　　巻六
　　古诗五
　　巻七
　　律诗一
　　巻八
　　律诗二
　　巻九
　　律诗三
　　巻十
　　絶句上
　　巻十一
　　絶句下
　　巻十二
　　进防一
　　巻十三
　　进防二
　　巻十四
　　进防三
　　巻十五
　　进防四
　　巻十六
　　进防五
　　巻十七
　　进防六
　　巻十八
　　进防七
　　巻十九
　　进论一
　　巻二十
　　进论二
　　巻二十一
　　进论三
　　巻二十二
　　进论四
　　巻二十三
　　论
　　巻二十四
　　传
　　巻二十五
　　传説
　　巻二十六
　　表上
　　巻二十七
　　表下
　　巻二十八
　　啓上
　　巻二十九
　　啓下
　　巻三十
　　简
　　巻三十一
　　文上
　　巻三十二
　　文下
　　疏
　　巻三十三
　　志铭
　　巻三十四
　　赞
　　跋上
　　巻三十五
　　跋下
　　巻三十六
　　状
　　巻三十七
　　书
　　巻三十八
　　记
　　巻三十九
　　序
　　巻四十
　　挽词
　　后集
　　巻一
　　诗一
　　巻二
　　诗二
　　巻三
　　诗三
　　巻四
　　诗四
　　巻五
　　杂文上
　　巻六
　　杂文下
　　长短句
　　巻上
　　二十二首
　　巻中
　　三十一首
　　巻下
　　二十三首
　　【臣】等谨案淮海集四十巻后集六巻长短句三巻宋秦观撰观字少游髙邮人以秘书省正字通判杭州坐党籍逺贬载宋史文苑传观与两弟觌觏皆知名于时而观集独传宋史本传称文丽而思深苕溪渔隠丛话载苏轼荐观于王安石安石答书述叶致逺之言以为清新婉丽有似鲍谢敖陶孙诗评则谓其诗如时女步春终复婉弱元好问论诗絶句因有女郎诗之讥今观其集少年所作神锋太儁或有之槩以为靡曼之音则诋之太甚吕本中童防训曰少游雨砌堕危芳风櫺纳飞絮之类李公择以为谢家兄弟不能过也游岭以后诗髙古严重自成一家与旧作不同斯公论矣观雷州诗八首后人误编之东坡集中不能辨则安得槩目以小石调乎文献通考别集类载淮海集三十巻又歌词类载淮海集一巻宋史则作四十巻今本巻数与宋史相同而多后集六巻长短句分为三巻葢嘉靖中髙邮张綖以黄瓉本及监本重为编次云乾隆四十一年十月防校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　淮海集巻一　　　　　　　宋　秦观　撰浮山堰赋【并引】
　　梁武帝天监十三年用魏降人王足计欲以淮水灌夀阳乃假太子右卫康绚节督卒二十万作浮山堰于钟离而淮流湍驶漂疾将合复溃或曰淮有蛟龙喜乘风坏岸其性恶铁绚以为然乃引东西冶铁器数千万斤益以薪石沉之犹逾年乃合堰袤九里水逆淮而上所防被甚广魏人患之果徙夀阳戍顿八公山余民分就冈垅未几淮暴涨堰坏奔于海有声如雷水之怪祅蔽流而下死者数十万人初镇星犯天江而堰实退舎而坏呜呼异哉感而作浮山堰赋其词曰
　　繄四渎之并酾兮实脉络于坤灵惟长淮之湠漫兮自桐栢而发源贯江河以下骛兮拉泗沂而左奔走狞雷以赴海兮驾扶摇而薄山固元气之宣节兮熄众兆之灾患粤萧梁之服命兮抗北魏以争衡信降虏之诡计兮阻汤汤而倒征依两崖以受土兮羌合脊于中央揵竹甾石之不足兮又沈铁以厌不祥袤九里以中峙兮截万派之奔茫大隄矻乎如墉兮杞柳薨其成行展源深而支永兮虽蹔否而必通倐鲸吼以奔溃兮与苍苍而俱东若燃犀之照渚兮旅百怪而争遒马怒而嘘蹀兮虎蛟咆而相纠哀死者之数万兮孤魂逝其焉游背自然以司凿兮固神禹之所恶世苟近以昩逺兮或不改其此度螳蜋怒臂以当车兮精卫衔石而填海憯梁人之不思兮卒取非于异代岂方廹于寻引兮不遑议夫无穷将奸臣取容以幸入兮公相援而欺防抑五材囚壮之有数兮特假手于憧憧系曰敦阜寇防大川屯精气扶舆变干文运徒力顿漂无根潮波复故弥亿年
　　黄楼赋【并引】
　　太守苏公守彭城之明年既治河决之变民以更生又因修缮其城作黄楼于东门之上以为水受制于土而土之色黄故取名焉楼成使其客髙邮秦观赋之其词曰惟黄楼之瓌玮兮冠雉堞之左方挟光晷以横出兮干云气而上征既要眇以有度兮又洞逹而无旁斥丹艧而不御兮爰取法乎中央列千山而环峙兮交二水而旁奔冈陵奋其攫拏兮谿谷效其吐吞览形势之四塞兮识诸雄之所存意天作以遗公兮慰平日之忧勤繄大河之初决兮狂流漫而稽天御扶摇以东下兮纷万马而争前象罔出而侮人兮螭蜃过而垂涎防精诚之所贯兮几孤墉之不全偷朝夕以昩远兮固前识之所羞虑异日之或然兮复压之以兹楼时不可以骤得兮姑从容而浮游傥登临之信美兮又何必乎故邱觞酒醪以为夀兮旅殽核以为仪俨云髾以侍侧兮笑言乐而忘时发哀弹与豪吹兮飞鸟起而参差怅所思之迟暮兮缀明月而成词噫变故之相诡兮犹传马之更驰昔何负而遑遽兮今何暇而遨嬉岂造物之莫诏兮惟元元之自贻将苦逸之有数兮畴工拙之能为韪哲人之知其故兮蹈夷险而皆宜视蚊虻之过前兮曾不介乎心思正余冠之崔嵬兮服余佩之焜煌从公于斯楼兮聊裴囬以徜徉【子瞻谢诗云　太虚以黄楼赋见寄作诗为谢我坐黄楼上欲作黄楼诗忽得故人书中有黄楼词黄楼髙十丈下建五丈旗楚山以为城泗水以为池我诗无杰句万景骄莫随夫子独何妙雨雹散雷椎雄辞杂今古中有屈宋姿南山多磬石清滑如流脂朱蜡为摹刻细妙分毫厘佳处未易识当有来者知】
　　寄老庵赋
　　或问孙先生之游汤泉山也尝于佛祠之旁二松之下诛薙草茅平夷土涂规以为庵曰寄老焉予时实从与见其事愿防而陈之仆曰唯唯寄老之区在于汤泉实惟歴阳东城之域山林郁其修阻水土婉而滋息风和气平物无疠疫其出游也南则峰峦经亘二百余里前望建业之都却顾项王之亭龙窟呀其旁出江漫漫而徂征东则惠济真相二刹相望殿寝中开四注脩廊闲从游子于焉相羊沈燎茗饮乐未渠央西则赭落之前三井天出幽毖白浪明晦如一旁输有斛上庇有室觧衣入游百疾为失北则瓦梁之河隂陵之泽水潦之所聚防鱼鼈之所充斥芡菱蒲莼毛髪之富被其邻国其入居也则闭闗却扫反听收视内外既进与妙自防湛乎若玉渊之澄枵然如槁木之废其游也其居也无所适而非道者世奚足以识之哉虽然先生方为侍从之臣充谏诤之官论思献纳日不遑给虽欲复从二三子于寄老之上未可得也一旦功成事毕引老乞身天子悯之不烦以政公卿大夫设祖道供帐于国门之外酒阕升车望寄老而归焉则仆也亦将负杖屦而从之矣
　　汤泉赋
　　大江之濵东城之野有泉出焉直囬峰负深谷分埓引源迤逦相属晨夜有声涵云注玉薄为虎须洑为鱼目鳞介莫潜遇者斯浴此何水也哉野老告余曰防防莫虞岁年不火而燠其名汤泉呜呼岂非荧惑莅于上耶烛龙隐于中耶旁通咸池日御之所经耶幽精沈魄隂偿其负耶丹砂黄硫金石之气酷悍之所激耶德有常仁惠公而浃寒凝海兮不氷旱焦山兮不竭其或燥湿外干精气散越肤革疮疡惫筋淫血欣瀄汩之蹔游怳幽忧之永脱以沐则髪泽以颒则肤恱其羡流冗浸捐弃于沟壑者犹能灌稻之畦已牛马之暍此又何其然耶吾闻天下之水厥类实繁至于弱水储隂投羽必沈火井萃阳烂石灼金祥标醴泉病饮而瘳异纪滋穴神瀵以流焦溪乏罥蔓之饰沸潭谢聱取之游其余酒墨所发胶盐是滋啜怀千金饮狂一国裒玉乳以中涵横金丝而径度诡品缪名纷莫为数咸受命于元精亦各私其所遇若夫匡庐汝水之旁尉氏骊山之下烟菲掩褥王孙鸟隼之所娱金穴椒房专宠靡曼之所占则汤泉之中又有显晦者焉野老冁然而笑曰善乎齐给之士曵杖而去行歌于涂曰滭沸滂沱奋此泉兮被彼山阿吾唯灌沐兮不知其他
　　子瞻防云余之所闻汤泉七其五则今三子之所游与太虚之所赋所谓匡庐汝水尉氏骊山其二则余之所见凤翔之骆谷与渝州之陈氏山居也皆弃于竆山之中山僧野人之所浴麋鹿猿猱之所饮惟骊山当往来之冲华堂玉甃独为胜絶然坐明皇之累为杨李禄山所污使口舌之士援笔唾骂以为亡国之余辱孰甚焉今惠济之泉独为三子者咏叹如此岂非所寄僻逺不为当涂者所溷而为髙人逸才与世异趣者之所乐乎或曰明皇之累杨李禄山之污泉岂知污之然则幽逺僻陋之叹亦非泉所病也泉固无所荣辱特以人意推之可以为抱器适用而不择所处者之戒元丰元年十月五日
　　叹二鹤赋
　　广陵郡宅之圃有二鹤焉昻然如人处乎幽间翅翮摧伤而弗能飞翻虽雌雄之相从常悒悒其鲜懽时引吭而哀唳若对客而永叹圃吏告予曰此紫薇钱公之鹤也公熈宁时实守此邦心虚一而体道治清净而忘言既不耽乎豆觞又不嗜乎匏惟此二鹤与之周旋居则俛仰于宾掾之后出则飞鸣乎导从之先故鹤之来也则知使君之将至鹤之往也则知使君之将还是时一郡之人好甚于姻敬愈于客如爱子之居家若宠臣之在国昼从乎风亭之濵夜栖乎月台之侧谓此幸之可常颇超摇而自得逮公之去于今几时人各有好鹤谁汝私具名物于有司鸡防易而侮之傍轩楹而蒙叱歴阶戺而遭麾惟主人之故客间一遇而嗟咨余闻而叹曰噫嘻有恃而生者失其所恃则悲彼有啄乎广莫之野饮于清泠之渊随林邱而止息顺风气而腾骞一鸣九臯声闻于天若然者又岂卫侯之能好而支遁之可怜哉
　　郭子仪单骑见虏赋【汾阳征虏压以至诚】
