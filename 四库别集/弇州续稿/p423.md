<!-- { "loadSidebar": true } -->
　　前日午食时应门者归出除目相示果不负前拟也吾弟年资既郁望实复峻启自山公辟同贡禹羣好见迫清时难负公凭至便可束装南首矣昔人所称琅琅闗闽之学者前后北面称弟子故亦非偶乃若区区所祝吾弟在公虽勤毋耗神用遇境虽浓毋忘恬憺物情虽辏毋太收采国老虽调毋废姜桂出拥节旄则沛然膏泽入陪旃席则侃尔正议勇退初念长自急流持之使可籍手见我仙师则老兄之念毕矣若乃先公未究之志与有待之事吾弟固饶为之非我所虞也计当东归辞墓未卜何日蹲鸱薯蓣乡所不乏佐以浊醪为青灯促膝小语势似不能入城无妨各天恐遂千古或操一轻舠作十里别也
　　
　　又
　　
　　昨盛氏人回得手书知痰火虽未洒然而势却渐减所言汪伯玉齐云之约诚有之葢前岁伯玉与二仲过我酒间以为前后凡五访我海上而不一报将为千古嵇吕所笑尔时慨然许之春间特使其小从子来约为九月之会又欲南要吴明卿李本宁东要屠长卿徐茂吴吾意殊不乐报书力止之但以扁舟楚服携两僮一登山而已然老来不任道途之苦意尚未决今据吾弟所闻乃尔便堪攒眉辞社岂能把臂入林也此兄好竒而重文事业已世弃不复点检乐彦辅乐地故自足乃欲使我作失行老嫠耶夜来卧小楼楼之下非常三响恐非仙师警策唯有节饮省荤俟尽而已此外却无大愧怍也瞽者于生持书求谒适有所欲云不觉娓娓
　　
　　又
　　
　　前有数行附瞽者于生去中间无他言唯道所以不能却伯玉兄之故将来恐不免负约耳闻喉间尚有微碍此是痰火上升久之或于此处作孽不可不预防吾弟但寄一信香及片纸书不传人誓来焚之佛前即偹写寄去不必逺寻喻君也诸文觉骃侄有精思不能全媺临亨爽净少筋两騄侄朗儶有势病小在多然得隽必矣此间坚吾却不凡意气凌驾骕时露神采骏颇见风韵而不能纯从此百篇后乃可望其成章兹则未也吾于去岁中已决意凿坏即谤沮侮弄俱作山神伎俩观无所复恨时时见除目却与吾弟不相涉乃至遂恡一陪得非前口语犹在此曹膏肓耶长干花下称吏隐人何所不佳迩来裁抑言事少年至矣而奬进旧言事臣不已当轴者一段微意亦自佳我于本月十三日夜四更大声发于中楼之下楹若轰炮又似鼍鼔者三侍者皆魄夺为之揽衣起坐而思曰得非仙师示警耶将钟鸣漏尽时耶甲申之末示验矣死亦何足畏隔生何不可日有塞爱河断疑网以俟期而已尚不能如刘伯伦付之一锸不免密令政仆觅戢身之器俟先府君谕祭后于傍穴推坚土亦不凿桓家石也宾所赍疏计已上缘出自荆老意必无龃龉但渠装竭恐不解领两部文移下府大约祭期多在八月葢盛暑中劳府主又祭物易坏而一时有司乡士夫宗戚各欲有所伸不便也碑亭已寻址五月可竖其详政能悉之儿辈无可替心力者吾弟不能归骃力亦自不少抚公必欲叅失事者道府亦须一及韩守似不免夺俸矣如此贤守即摧挫其精采可恨也古林公即北俟其归而谢之邓直指却不容后即荐语亦自知已徐太学病笃尚与呉竞不已两虎不足惜第诸长年三老渐就死地小不忍耳盛大哥今日入土矣余不尽
　　
　　又
　　
　　戴玉阳归得吾弟书具悉近况时事可忧物情多变皆不足萦虑唯是吾弟宿痾根未尽除既不甚轰饮诸内外事皆裁减而噉饭小逆辄与痰俱壅必吐而后已将来防其隔塞此时盛后和往太平治台使疾可遣人邀之入京一诊视至嘱嘱吾弟既请急未遂所谓尽吾心与分而已家事任长可以无归北转既劳于体面亦不为美食指太众匍匐道路殊非雅观莫若且住留都来岁夏秋作滁阳醉翁亭主人未为不适祭典之期拟于九月望后三日皆妥月末当遣骐儿致书俞府君听其自择时序凉冷潮汛方壮便于舟楫月盈之候通夕可行苐其时邦君大夫乡党宗戚多以飨奠之礼来于竖厂置酒馈饩之类费颇不訾至行谢又在其外原领四百数恐不免增十之七八况又未便入手儿辈槖涩无可处分势必行贷又乏主者何如■〈风贝〉风剧恶水乡堤圩复有隤者髙乡幸不十分损昨偶行田尚未蒿目初亦傅荆老不甚肯主张荒事非也葢上意以闗中封土石上呈触怒不免人人自危疑耳今台疏迭上羣呶纷然大老意既稍强司农口亦微柱必有可望者吾向所以欲各台及道府连疏正谓此也昨忽传抑之辞太宰而让及不肖不知何说要之老僧不见不闻无尽而已先垄立两碑讫工便荷一锸生埋土中亦足何必添足于蛇也老妻两日小安过此酷暑或可无大故临峯弟粥饮日不过二瓯艰苦非常肌肉消尽亦只旦暮人耳邵圭峯疡重痢亦重死活未分少葵以水灾忧郁而死二君诚痴汉唐娄江亦物故矣死生细事不烦我瞿昙老师处分即漆园叟便可谈笑了之韩守治曹氏之恶仆又治荆族之无赖者虽众口称快却不甚宜赖其信吾言差有挽回也呉佥事得荆老痛詈之书稍息凶熖然于中证转急提婆达多自豪杰可敬可敬昆令以吏盗库多所追攀物议颇及之未免为解纷朱少南讼事几大败调停之功不敢遽任南北灾荒宫边浩费诸老技力渐困将来未保税驾之所沧海横流一苇不安吾曹亦未便是髙枕地也萧生骤疟尚迟两日附此信不一
　　
　　又
　　
　　作书后偶见邸报袁裕老相荐之语深笃详至乃尔此兄故亦相知迩来颇简略此段殊出意外部覆虽四语而推许颇重居忽自叹毁者誉者前后一人耳虽然亦更自警省毁者失实是以受上真见怜誉者过情恐不免为造物所忌既奉有明旨或不免一推岂敢偃蹇以为名觉得身中亦渐衰且初夏声警非常不可不唯后悔以是言之终不若凿坏之为愈也邵圭峯一疾不起虽其自取亦自有可怜处临没之际唯感吾兄弟两人故当尔也泰亨兄弟事复大决撒今亦粗有头绪矣少葵死后甚有纷纭亮臣自长者其兄大抵无人道葢不止一端也前见吏部题先大人诰命计其时已撰述吾弟有便音寄荆老托其先寄藁本来葢碑石已砻专待镌刻而领轴一岁自有次数故也行祭后数日当即遣人上疏谢恩及致诸老书问吾弟宜预收拾以待偶检旧刻纶音世贲录失去二十余叶今补刻完要增先大人赠诰谕文及吾弟福建提学勑谕于后可即付来余不具
　　
　　又
　　
　　连日两作信方付去人而吾弟书已至初三夕之梦所谓红花者既与症合若精心服之必验石竹洛阳花不知其性云何当时骆师在家从先伯父受旱莲合乌须药而已岂此老九十四龄之征耶吾弟发明年挂冠之兴亦是一时感慨南曹九列幸无干系黏身尽可婆娑仙师所传恬憺二字大旨在出处外吾州风潮于花初不甚损以后冷雨热日侵凌不已今则生意渐少耳稻尚无恙终不比昆山之甚也吾州作灾九分八厘呉县七分余俱十分想内意不能全美要亦不似往年昆士夫好谤多怨何足凭也老荆终乏起色于月日殊可延华壻所传谬甚抚台二事下邑未尝遵行不必作书谏止武三甫到家而妇娠在危笃余具前纸
　　
　　又
　　
　　前自骃侄归得吾弟病耗寝食不宁故遣奴承恩相问寻从骃所见弟手迹知体中向清强且盛后和安意在彼调理使我慰心闻僚长已为上疏部无不覆之理杜门澹圃形神俱佚病蒂荡除自是第一筴也郡守初定十六日行谕祭礼而以待旧兵使遂至愆期是日戚执至者凌杨徐三大老而下何止千人冒雨冲泥匍匐委顿暮犹未絶更两日亦复累累十九日大晴守臣始至行礼男女挟道何止千人啧啧叹赏宰木生色丙舍衔照惟是捧诵玉音肝腑寸折血泪涔滛不能自禁耳奠祭之盛目中所鲜而赍发亦自不訾宾主两敝屠宰烹燖大是惨心业无可奈何且与印上人计诵经懴度而已十六日之雨低乡复增淹没髙乡稻亦多烂花遂无复余朶幸传圣恩蠲免不止屯膏吾父子尚可糊口两日间只得诣府及各邑报谢此畨劳费心自甘之瞻美骨脱如鬼而声气尚不衰两日进一留京人药稍能饮汤乳或可希觊万一二相能为民请命而大原犹见苦心然将来隐忧尚不止此今国本国脉国是无一可着口处凿坏之人尚不免忧天当局者可推矣南都公卿以不俱赐奠吾弟计何所报答若书则俟骃侄或北去人寄上也余不悉
　　
　　又
　　
　　前者得书急令王鲤归看虽知吾弟定见定力从容脱洒计必渐安而此中终是忧疑周氏昆玉云曾面见吾弟容色小畅饮食时进但读析授一帋字字肝裂又分惠及三子使受者不安两日后李相来复得信及骃侄骏儿书知于立夏之日痰壅顿解进粥不逆喉腥亦除寝止稳快喜甚喜甚新剂虽效亦宜酌量少服从此日减至秋不发矣此间阴雨连绵米价腾踊北方流移之民接踵而至五城日报死者以千数其它郊郭之外又不知其几京尹煮粥噉之可至五月吾力劝二司农出仓米继之除掌科疏极好而误言平粜二百万石以救近省不知仓米实数二百六十二万石每岁赡卒八十二万石仅有三万之积耳户部已覆奉旨而不知其说云何咨尚未到江北抢掠处处蜂起闻吾乡太湖中有船数百其酋称顺天王物情汹汹不知吾弟所闻如何吾欲极陈一畨以了此身事但不止要领无益于事茫茫天地间不知死所得吾弟病可且以笔札消日而已李相回附此不一
　　
　　弇州续稿巻一百八十八
　　
　　●钦定四库全书
　　
　　弇州续稿巻一百八十九
　　
　　（明）王世贞 撰
　　
　　○文部
　　
　　△书牍
　　
　　陈玉叔
　　
　　不佞之辱收门下者五阅岁朔矣舂容寂寥之章葢再拜赐焉而竟未及炙颜色奉齿牙之润然而鄙心则怦怦营营恒恐其不得当也郧中为蜀山余支虽道路非邈而呌窱径庭鳞羽羞缩不腆之好不能借通一介而王使君人来则手书大贶新诗刻集种种充庭矣蜀地固多文士如相如子云王李大小苏近时用修少海辈雅已彬彬作者后进得公一陶铸勃兴之士当不复让数君也仆迂书生耳误膺时趣获抽草芥与显者周还每自谓于世真长物然一官之在仆亦自赘疣公用此见美得无不满鹓雏笑乎家弟使秦甫入闗遂得江藩报金马浮沉苐须有岁星面孔即春明天涯语尤不虚也前二书方媿点公记室甚荷窃者为魏收藏拙乃更有取敝帚何也勉尔塞白剧不足存外近体二章其一却步严韵殊惭形秽今年梓拙稿成得百八十巻所刷行既少而道逺重虞去人装聊上说部一种之半或足佐握麈耳花溪朦地见许砻石以待初亦跃然既不能不作小巫索也且元戎百队时时过从挥洒不乏何所容吾手耶盛雅却心领棫朴多劳加飡自爱
　　
　　又
　　
　　得公丙子书及篇章之贶葢旦夕服膺矣避言东归与世事一切末杀即不能覩除目覩除目亦时忘之乃知后山叅知转浙臬而公代者居无何而急足以大教新诗及雅贶种种至矣胡公之勤存故人不鄙小技乃尔尊甫老先生万福计锦还得一娱侍公秉铎全蜀绍明文翁之业而光大之寻又当天下喉咽寄即萧相国刘司空何足多哉诸篇雄爽雅秀大得江山之助仆亦自放一丘一壑间即为雕虫所引堕绮语障意故甘之钱尤二老书少选即转致所需丹青理并拙题俟公秋还上纳也鄙集于说部大有损益先上一部有续刻者亦俟此期致之损饷蜀笺佳甚恨不得启南希哲结此缘苐薛涛笺多小幅而五色元微之所谓菖蒲花发五云高是也近有一客拟作掌大赫蹏亦足书小絶句聊贡十幅并墨搨数种扇头一诗将臆统祈裁纳不备
　　
　　又
　　
