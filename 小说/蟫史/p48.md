<!-- { "loadSidebar": true } -->
    木兰乃隐形于庆喜之髻中，见噩青气素袍白马而出，红苗数人，舆榇随之。角声凄怆，不啻和蒿里之歌，动吴门之哭矣。青气呼曰：“夫人固无恙耶？尽此一战，求为死永诀，胜似生长离矣。”喜哽咽言曰：“使君命儿招降，王其早自为计。”青气曰：“早不归诚汉家，投姻于青苗，不为所容，再托黄苗，藉以立国，乃老鹿犹多忠厚之风，而小龟竟肆嚣凌之习，无颜降汉。甘受夫人之诛，斩我即殓我，就地埋之。碑曰：‘故红苗长噩青气之墓，’岂不悠哉！”携铁枪便刺。庆喜挥两刀迎之，青气佯败，让喜入怀，掣铜鞭击落其刀一。喜力怯号救，觉髻中簌簌有声，则飞出一巨蟒，攫青气下马，汉卒缚之。青气大呼：“夫人速将我头去。何用缚急！”庆喜亦泣曰：“甘使君待以不死，儿敢擅杀耶。”牵入帐中，甘君亲解其缚，拊其背曰：“但作熊罴，不必形皆梦帝；毋为豺虎，而云骨不封侯。”青气叹息曰：“野苗屡犯王师，久稽天讨，不敢求活者，重国典也。使君不杀之仁，勉以报国，则义不当求死焉。”遣其人焚所舆榇，北面稽颡，行降人礼。甘君大悦，令与诸幕士见。玛知古谓曰：“入山蒙后车之载，归汉实前事之师。伯业冰消，国恩鼎重。尚其宣劳海甸，且以洗辱蛮□，慰厥同僚，光于异类。”青气赧尔答曰：“景略先降，孰救符坚之五将；祝融既去，宁甘孟获之七擒。何为倚麋鹿如干城，未免驱猓夷为京观。先生自识兴亡在镜，而我犹争胜败如棋，洵可悲也，岂求谅焉！”乐般命犷儿前为乃翁寿，青气笑曰：“降王之为说客，焉知谍在门庭；假子之结妖姬，遂见兵连床第。然豚父皆亡国之君。儿乃克家之子。昔无知萨剌之死，敢泣老牛；惟有道玛师之擒，徒伤兔。”乐般曰：“王乃扬小子之威，著大师之丑，将无同懿公之使鹤。而大异先主之如鱼乎？”青气与知古皆笑，矩儿出，啁青气曰：“昔日矢能擒长万，而我忘之；今时戈欲探侨如，然翁释之。然蛊行于獠夷，则罪坐其君长，虽曰归也，而忘报乎？”青气谢曰：“闻言不信，既诛蛮妇之馈盘飧，尚寐无讹，亦阻玛师之开匣镜。惟期公子，长庇故人。”甘君笑曰：“王亦能解免矣，儿何太相逼耶。”季孙谓青气曰：“获则羁之，何其忍也；哀而食之，以市恩乎？”青气答曰：“僧欲得而甘心，蛮仍无有作慝，要当恕其愦愦，未敢效彼鳃鳃。”问化醇何人，季孙代答曰：“曾穷武库，迥出儒流；谈经不啻剥蕉，论战有如食蔗。惟陋登徒之好色，观鲦则志在濠梁；偶钟靖节之闲情，集鸨则身如苞栩。王之阴雨，渠曰小星矣！”化醇蹇涩，仰天而嗟。青气笑慰曰：“既归命于垫巾，孰含情于敝笱。闻其师中厉语，洎如定后枯禅。更何嫌疑，而遂莅□？”甘君曰：“吾固知噩侯无容心也。”杜承慕炜俱见，各道契阔。青气曰：“逦见绝，悲吾舅之尚存；蚺吼相依，痛我苗之不祚。惟女弟无端成嫠，其夫有意为囚，目断于沧桑，心寒乎寇媾耳。”

    许都督入，青气下拜。许曰：“感寨中无加害之心，知天下有易逢之面！”青气愕然，季孙曰：“都督亦尝遭囚者，独勿敬我也哉！”众又大笑。常越沙明趋过，甘君示曰：“吾心腹之士，故渔人也。然噩侯寨中动静，皆备悉之，有古良谍之才者。至其入海提老鲁之头，入苗拔逦之箭，又于无人境，立不世功者矣！”青气拱立为礼。犷儿揖甘君曰：“军中有伉俪情者，许相见否？故噩王夫人，命世治告于使君。”甘君曰：“吾正欲遣小冠军使引入见也！”青气从犷儿入，声不敢哗，拭涕尽而后语。庆喜曰：“君挥鞭落刃，欲杀儿也。杀之亦有道乎？”青气曰：“四大部之人，爱夫人者，无过噩老，爱不可极，杀之而后已。”庆喜曰：“儿即可死，如天下人之不肯死我何哉？夫使在夏为妹，在商为姐，在周为褒狄，在秦为邯郸姬，在汉为赵燕，在唐为杨环，在南北朝为灵太后、徐淑妃，在陈隋为陈茜、萧岿之女，一日不死，天地为愁。儿之析骸而縻肉也久矣；今则不然，万物无倪，一阴资始，为国家亿万年延洪，不得不留遗一女。儿能为福，不能为祸也，安得同象齿之自埋，俾鸿毛其犹重也哉！”青气曰：“夫人固宜不死，噩老何以生为？”庆喜曰：“寅瓠为高辛之裔，帝王升降，谁能废之。君宗，古之赤狄，近即红夷，遂斩其传，帝心胡忍。君之不死，虞廷所谓并生也。”青气曰：“青黑二苗，身死国灭，孰延一线耶？”庆喜曰：“此中接续之故，不可得而知也。春秋瞒既亡，而秦时长狄十二，见于临洮，冥漠中有延其脉者矣。”青气叹曰：“吾儿萨剌若存，吾未可以死。今已矣。发种种焉。天罚其嗣，而谁与绵瓜瓞哉，”因复大恸。汕妮亦哭而诉曰：“阿爹虽未筑思子之台，弱息已将为望夫之石，死不分忧于宗□，生而合痛于山邱。便欲磨笄，徒伤得马，人也天乎？”庆喜曰：“夫妇为立人之幌，悬者皆虚；父子为阅世之阶，降焉乃没。胡缘后起，忽昧初生，不痛而呻，未瞑先呓，可乎哉？”青气恍然曰：“然则自今以往，视夫人犹路人，视鬼子非吾子，何如？”庆喜曰：“若然，安居士之榻，何心于虫臂鼠肝；游化人之城，举目则凤毛麟角。终希妙道，不逐空轮。以全其天，罔即于诞。昔也迷津，今而登岸矣！”青气复问曰：“缚我者我耶，抑夫人之缚我也？”庆喜曰：“谓儿缚君，则无此神通。谓君自缚，亦无此了悟。特天女之竹枝耳。”青气曰：“天女安在？我当谢之。”

    庆喜命汕妮邀木兰至青气跪而言曰：“始焉见蟒不见我也，继焉缚酋如缚蟒也，青气解矣。”木兰曰：“噩侯天机本清，尘事亦厌，然非仲离不能祛其妄，非少主不能牖其明。从此拨雾见天之境，曲赴乎程；伐毛洗髓之功，一循夫序。无相忘尔，其自勉旃！”青气顶礼而出。木兰谓庆喜曰：“子未识斛斯侯也，盍从玛师悬镜觇之？”庆喜曰：“吾亦未尝看玛师之镜，请从事矣。”遂同诣玛知古，乞其照镜。知古曰：“少主不畏镜光耶？”木兰曰：“恐镜畏彼耳。”庆喜曰：“儿虽形秽，何至如阴阳猓。”皆大笑。时开匣审视，见斛斯大营，碧海驱月，黄旄系星，戟乌不啼，城柝潜警，其铃阁周遭，持弓矢，执干戚，以备非常者。靡不接武而随肩也。

    侯方与余君张弓求博士，披四灵图，烛生隅坐。侯分得六图皆素，第三手以蜃击螺，下一雉一羊，末带一鳄。博士曰：“怪哉！得两合异，四部全矣。”余君与弓，正为侯观征，一巨手自檐际探入，爪长几两尺余，刳柱声如铜铁物。余君喝曰：“骠姚在是，魅敢犯耶？”侯以剑鞘中箸，敲金唾壶，召卫兵入护，盖密令也。神策兵携炬进，见巨手，各以箭射，镞卷裂，翎反击人。侯大惊，则巨手已并曳博士弓出，凝视渺焉。余君正跌足间，一缩项僧从足底涌出，背若负鼓，腹如捧匏，细踝蹒跚，一跃登几，向烛生而嚏，即昏然倒地。僧又出木杯，满贮赤豆，随手撒之。悉化甲士，发喊声如怒蝇，攀余君，缘履上衣。又若万蚁附一鱼骨焉。侯捉剑击几，三十二图尽跳掷。余君绝警，遂吆喝曰：“尔灵之为灵安在哉？”金鹊飞啄僧脑，文狸抉其目，骑蛇刺其尻，黄能啮其趾。僧大叫，跃下地将遁。神策兵二人缚之，假甲士亦复为赤豆，走入地中也。知古曰：“斯象也，吾镜中本无，天女实构之耳。”木兰曰：“苟无斯象，安用彼镜，抑象生于心，不著于自。若顽心冥象，而不知人物之害，何由见性乎？”庆喜曰：“儿亦知一比邱非人，四骨董非物，且无箭不伤手之人，无甲可置杯之物。然非者忽是，无者竟有，其端在天女之存心于烛奸，其委则在儿之纷心于见异，又不若无心之浑漠耳。”知古曰：“镜中多少主未见之人，能以心镜乎？”庆喜曰：“自儿观之，矫臣不合有媚骨，汪泽不宜有荼容。斛斯侯虽天上人，非寿者相，余抚军□鹤之度，将辞九皋。朝廷若作羹醴，焉能需两公也？不足忧乎！”木兰谓知古曰：“请藏镜矣。凡身居局外，尚为之忧心。吾心在镜中，不可以袖手。第不识针砭二师，何久不至岛？而使斛斯余君，坐受魔障也。”知古曰：“子未审缚僧之神策兵耶？其初僧从地起，卫兵若林，侧足瞪目，曾无以寸铁相拟者，为僧所魅也久矣。及四灵之戏成，忽能就地拾遗，虽劲兵无此神术，非二师而何哉？夫韬匿精气，以避赫赫之名，道术人往往如是。”木兰恍然曰：“诚不愧镜师之识，然吾益当亟还岛中也。”遂别二人，告于甘君曰：“噩侯自来岛，吾为之言于斛斯余君，夷才可用，固当为彼先容，岛事方艰，亦或忧吾后至。愿使君早平小武，转策中原也。”甘君曰：“小武正不易平。刘老师云：当在斛斯后，烟尘浩劫。那得先知。吾与天女同赴国忧，各投时变而已。”

