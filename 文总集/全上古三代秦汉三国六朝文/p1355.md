<!-- { "loadSidebar": true } -->
　　永安中，洛城昼掩，黄河氵合。翟泉盟会之地，苍鸟忽飞，武库兵栏之中，鳞鱼逐上。三帅北绁，五马南浮。梁武帝大造中原，树君伊、洛，公凭轼栈车，言归旧壤，起为通直散骑侍郎。天厌魏德，政在强臣，公耻入乱阶，乃于陈留起义。太祖封函谷而待诸侯，坐酆宫而朝群后，威怀是接，席卷西飞。大统三年入朝，蒙授武阳县开国伯，食邑六百户。际除龙骧将军、北徐州刺史。开河桥之陈，解玉璧之围，张旃于富平，被练于伊阙，探虎穴而挥戈，上鱼门而悬胄，故以策名司勋，功高舍爵。
　　魏将侯景，狼顾荆河，天子命我，偏师赴接，垂饵虎口，中途背盟，事获交绥，公之力也。除中军将军、散骑常侍、大都督，袭襄城郡公，食邑二千户。仍除使持节、车骑大将军、仪同三司，余如故。迁骠骑大将军、开府，加侍郎。常伯位重，霍去病之登朝；上将官尊公孙敖之出塞。以今方昔，异代同荣。魏后二年，授大将军事，江陵防主，都督十五州诸军事。吴兵教士，舻舳习流，岛屿凭陵，波澜冲激。公暂临江界，已悉南越之兵，裁泛楼船，即善昆弥之战。遂得安歌澧浦，弭节涔阳，留鲁侯而宴章台，对齐人而畋云梦。周保定元年，授使持节、都督宜州诸军事、宜州刺史，天和六年，授都督华州刺史，余如故。崤、函重嶂，渭分流，阳陵之盗既奔，华阴之学还聚。而消渴连年，屡有相如之患，至于大渐，遂如范增之疾。桐君对药，分阙神明；李柱侍医，更无方便。以天和六年四月十七日薨，年五十七。诏赠本官，加少傅，都督司、豫、洛、相、冀五州诸军事，司州刺史，谥曰肃公，礼也天子辍朝，弥深大臣之谊；群公会葬，咸得同盟之礼。
　　夫人李氏，顿丘贵姓。卿相之门，贤才之室，霜露先侵，策封郊次。以其年十一月六日合葬于咸阳之长安县某原。合葬非古，既异三王之前；死则同穴，还同六载之始。虽复衔珠两鹤，同归紫盖之松；出匣双龙，共没延平之水。呜呼哀哉！乃荐铭曰：
　　国有岩邑，朝多君子。武公、庄公，平王卿士。温表渝盟，礻方田废祀。骖乘停舆，来朝识履。惟祖惟考，既侯既公。枢机周密，出纳清通。治烦政简，处乱心雄。济、河遗惠，海岱余风。世济其美，载诞其器。忠无不为，孝则不匮。幽、冀分梗，关河鼎沸。自北自南，声闻梁、魏。扬旌汝、颍，威震三川。拥旌江、汉，席卷楼船。成皋尘起，广武烽燃。麋兴丽箭，雁落惊弦。总卫兰，申威河外。山类鼓楼，树如车盖。都护两道，将军独拜。梧桐茂苑，杨柳倡家。千金回雪，百日流霞。凋零倏忽，凄怆荣华。河阳古树，金谷残花。陇昏云暝，山深路晚。风气才高，松声即远。畴昔亲友，欢愉交结。不为平生，应为此别。（《文苑英华》九百四十七）
　　◇周骠骑大将军开府侯莫陈道生墓志铭
　　君讳道生，字某，朔州武川人也。本系阴山，出自国族。降及于魏，在秦作刘。父少兴，武川镇将。山河抗拒，关塞被边，早擅威声，咸多雄烈。
　　君子读书马上，清谈剑端，独运六奇，专精三略。虽复身居末将，而勇冠旌门；位在支军，而谋参幕府。魏正光五年，任统军，隶天柱尔朱荣征北海王。永安三年，随太师贺拔且入关。寻转别将，滑源卷甲，关城束马，并皆克捷，君有力焉。永熙三年，补都督。太祖文皇帝奄有关河，令行天下，以君干略，委之爪牙。名洽中涓，功参上造。兵临河曲，前登白马之津；寇发蒲城，先战黄沙之苑。临晋横船，既禽赵将；马陵削树，复下齐兵。班瑞司勋，披图疏爵，授骠骑大将军、金紫光禄大夫、雩县开国公。食邑五百，赵俨之为骠骑，止驾单车；张堪之拜光禄，长乘白马。以斯连类，朝野荣之。
　　大统九年，更姓侯莫陈氏。随大将军拓跋远经始阳，二水长斗，三川无市，擐甲构疾，死于辕门。春秋五十一。赠持节、都督、朔州刺史。君在武川，文皇帝同乡里。霸功既立，王业克成，不忘舍讲，犹论偿博。今嗣德惟新，功臣追远。东都马鸣，不无见日之叹；北陵车过，终忆平生之言。有诏更赠使持节、骠骑大将军、开府仪同三司，都督宜、敷、绛三州诸军事，敷州刺史，谥某公，礼也。
　　夫人拓跋氏，安邑郡夫人。庭有钟鼓，家承箴诫，教容教德，言告言归，天和五年六月薨，即以其年十月同葬于京兆某县洪源乡。武子成寝，请西阶而合葬；平阳下嫁，即庐山而共坟。铭曰：
　　凝阴远寂，广漠平寒。沙穷瀚海，地尽皋兰。塞鸿秋去，胡桑夏乾。风土壮气，山河凛然。师旅上谷，威雄武川。君则继踵，代不乏贤。匣有忠剑，庭流孝泉。魏室多故，余风未殄。天保让德，当途废典。上将指纵，中涓力展。洛城夜捷，河梁朝剪。铁剑金龟，荣追玉铉。身骨汉祚，门承魏绪。并擅华宗，俱称当路。伉俪云匹，年龄并故。赵瑟秦声，同为丘墓。小陵石椁，洪源乡墓。刍灵两引，池柳双前。队路仍合，松城即连。霜随柳白，月逐坟圆。芝兰几代，陵谷何年？（《文苑英华》九百四十七）
　　◇周车骑大将军赠小司空宇文显墓志铭
　　公讳显，字某，上党武乡人也。自大雾浮河，长虹映渚，承源于若水，纂系于苍林。上党居韩之西，常山在赵之北，因地为氏，可略而言焉。祖求南，卫将军、冀州刺史。父金殿，征南将军、定州刺史。并控鹤兵，俱张戎乐，声荣之盛，继踵当年。
　　公禀山岳之灵，擅风云之气，容止矜庄，声名籍甚。弯弧挽强，左右驰射，故得名高上谷，威振楼烦。袭爵安吉县侯，食邑五百户。永兴三年，幽、并叛换，有无君之心。帝顾谓公曰：「天下汹汹，将若之何？」公曰：「择善而从之。」乃诵《诗》云：「彼美人兮。」西方之人兮，帝曰：「是吾心也。」乃定入关之策。以公母老家大，领预为计。公曰：「今日之事，忠孝不并。君不密则失臣，臣不密则失身。」帝怆然改容曰：「卿是我王陵。」迁朱衣直阁、阁内大都督，改封长广县公，邑一千五百户。
　　武帝初至潼关，太祖亲迎溱水。太祖素知公名而未之识也。目于众，疑而不问，直云：「令此人射水傍小鸟。」应手即著。太祖喜云：「我知卿名矣。」即用为帐内都督、沧州诸军事、沧州刺史，增邑并前二千五百户。黄公衡之快士，魏后是以推心；潘承明之忠壮，吴王为之降礼。异代同荣，见之今日。东夏边隅，地连荒服，井陉塞道，飞狐路断，乃以公为使持节、卫将军、都督东夏州诸军事、东夏州刺史。白波、青犊之兵，铜马、金绳之乱，莫不交臂屈，膝，牵羊抱马。在州遘疾，解任还朝。小马留厩，余床挂柱，吏人攀恋，刊石陉山。虽非汉阳之城，还似扶风之路。授使持节、车骑大将军、仪同三司，加散骑常侍。以魏后元年疾甚，亡于同州，春秋五十七。天子辍乐，群公会丧。太祖亲临吊祭，哀恸左右。于时兵革交侵，普断赠谥，即以本官印绶权葬于同州之北山。今建德二年二月二十三日，迁葬于咸阳长安县之洪渎原。时逢礼乐之迁，代属讴歌之变，国虽异政，人足追荣，乃赠使持节、骠骑大将军、开府仪同三司、小司空，丹、延、绥三州诸军事、延州刺史、谥某公，礼也。
　　夫人高氏，渤海人也。柔参晋政，拒曹爽之异谋；起在汉庭，共王陵而俱对。况乎箴训有仪，言容以德，肃恭中兴，贤才内侧。岂直不听杂乐，以变齐国之风；不食鲜禽，以断荆王之猎。昔之合葬，季武子之西寝，今之同穴，长平侯之北陵。世子神举兄弟，至性纯孝，善居丧礼，有终有始，于身无改。是以宦成名立，孝显忠存。铭曰：
　　北岳二名，葱河两本。其峻惟极，其源惟远。俗禀山川人，人资台衮。义烈桓桓，才雄悃悃。乃祖乃父，继踵威雄。金北陆，鸣玉南宫。隐若吴汉，贤哉窦融。负霜依德，无雷向风。挺此含章，生兹秉德。孝实天性，忠为人则。毂镂膺，燕南赵北。若水将通，九部可勒。帷幄参谋，宫闱典职。善择忠言，能防变色。繁弱已劲，淇园乃直。戟中小支，禽穿左翼。建赤谷，挥戈武州。长城万里，河水双流。颍川多恙，淮水未瘳。义重穿壁，恩深置邮。于谷之口，于渭之阳。丘山零落，碑阙低昂。草衔秋火，树抱春霜。书剑俱没，人琴并亡。哀哀嗣子，纯心靡托。孝水未枯，悲松先落。室进巢任鸟，门通吊鹤。功臣身殒，会图麟阁。（《文苑英华》九百四十七）
　　◇周大将军琅邪壮公司马裔墓志铭
　　公讳裔，字遵胤，河内温人也。南正司天，北正司地，是谓羲、和之官，即嗣重、黎之政。之归楚，与章邯而并封；豫之避秦，共毛公而俱去。祖龙，仍居选部，水镜三台；父悦，再牧荆、河，威风千里。而身遭祸机，遂为季布所哭；获存遗嗣，实赖程婴之患。
　　国家追念功臣，更抚叔敖之子；言思官族，还求女齐之胤。公始应辟，为河内功曹，除员外郎常侍。汲郡治兵，黄河浮马，雄锋轵关之捷，逐北长城之陈。授平东将军、北徐州刺史。柳泉风尘，三城席卷，堂阴锋镝，千室入关。迁车骑大将军、仪同三司、开国龙门县伯，仍除巴州刺史。虽复巴水三回，夷歌数曲，徒逢白竹之弩，已济青衣之功。朝廷以汉之功臣，须开上将之府；晋之代胄，宜绍琅邪之国。迁骠骑大将军、开府，改封琅邪公，食邑一千五百户。宫闱近密，实俟忠贞，诏为大御伯，仍除大御正。职司常伯，任总夔龙，王道既平，丝言惟允。寻除始州刺史、都督始州诸军事。蛮夷恃险，狼顾鸱张。高山寻云，深谷无景，九地纵横，三门起伏，峰危马束，水险桥飞，遂得谷静山空，冰消雾散。仍为信州刺史、都督信州诸军事。精兵守于白帝，足惧巴丘之城，船可行性下于荆州，弥动西陵之戍。即授使持节、大将军、都督西宁州诸军事、西宁州刺史，将启北户之人，向通南云之国，闻宠若惊，奄从深夜。天和六年正月十八日亡，春秋六十五。诏赠本官，加怀、邵、汾、晋四州刺史，谥壮公，礼也。以建德元年七月十三日葬于武功郡之三畴原。
　　公爱敬纯深，有隐无犯，忠贞亮直，知无不为。在戎四十二年，身经六十九战。至于多灶唱筹，并得成功；飞沙拥石，未尝乖律。恂恂教义，吴起西河之风；闲闲鼓旗，李牧长平之政。身死之日，家无余财，山木所资，一由诏葬。有始有卒，生荣死哀。铭曰：
