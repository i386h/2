<!-- { "loadSidebar": true } -->
　　驻湛园之句日、适雨师洒道、清和月、乃欲如秋、友人胥西臣曰、曷不决策为勺园游、遂同策马出西直门、行万绿阴中、不减山阴道上观、无几何、抵仲诏先生明农处、又无几何、抵先生封树先大夫处、同西臣谒墓、距墓道数武而西、为勺园、园入路有棹楔、曰风烟里里以内、乱石磊砢齿齿、夹堤高柳荫之、折而南、有堤焉堤上危桥云耸先令人 【 自有纲领】 窥园以内之胜。若稍以尝游人之馋想者。曰缨云桥、盖佛典所谓缨络云色、苏子瞻书额、直桥为屏墙、墙上石曰雀滨、黄山谷书额、从桥折而北、额其门曰文水陂、吕纯阳乩笔书额、门以内无之非水也、而跨水之第一屋曰定舫、舫以西有阜隆起、松桧环立、离离寒翠、倒池中、有额曰松风水月、阜陡断为桥几曲、曰逶迤梁、即园主人仲诏先生书额、踰梁而北、为勺海堂、堂额吴文仲篆、堂前古石蹲焉、栝子松倚之、折而右个为曲廊廊表里复室皆跨水未入园先闻响屧声南有屋形、亦如舫曰太乙叶盖周遭皆白莲花也从太乙叶东南走竹间、有碑焉曰林于澨按林于、竹名也、燕京园墅得水难、得竹弥难、竹间有高楼从万玉中涌出曰翠堡楼楼额邹彦吉书、登斯楼也、如写一园之照、俯看池中田田、令人作九品莲台想更从树隙望西山爽气尽足供拄笏云从楼中折而北、抵水无梁也但古 【 安所得此】 树根络绎水湄。仍以达于太乙叶、曰槎枒渡亦园主人自书额、从楼下折而东一径、如鱼脊、拾级而上、为松冈、有石笋离立、一石几峙其上、又蛇行下折而北、为水榭榭盖头以茅正与定舫直而不相通榭下水仅碧藻沉泓、禁莲叶不得躏入盖鱼龙瀺灂所都处也自是返至曲廊、别有耳室其上一线漏明如天开岩 【 新制】 梯而上旷然平台不知其下有屋屋下复有莲花水承之也从台而下、皆曲廊如螺行水面以达于最后一堂堂前与勺海堂直、仍是莲花水隔之、相望咫尺、不得通、启堂后北窻、则稻畦千顷、不复有缭望焉此中听布谷鸟声与农歌互荅顾安得先生遂 【 真爱先生者】 归而老其农于斯乎自是返至勺海堂、左个为水榭、榭东小堤度一亭、亭内为泉一泓、昔西岳十丈莲生玉井此则井乃藏莲花中亦奇矣哉、从亭折而南、为濯月池、池在屋中、池形与牕楞形、皆如偃月、然池南为浴室、额其气楼 【 不必】 曰蒸云、仍与定舫直而不相通、然种种不相通处又皆莲花水百脉灌注而篾不通也莲花水上皆荫以柳线黄鹂声未曙来枕上。迄夕不停歌。何尝改江南韵语耶、大抵园之堂、若楼、若亭、若榭、若斋舫虑无不若岛屿之在大海水者无廊不响屧。无室不浮玉。无径不泛槎。将海淀中固宜有勺园耶园以内水无非莲、园以外、西山亦复如岳莲、亶其胜乎、问先生之为勺园以补先大夫墓傍沙形也、然则先生居园犹庐于墓也、今而后、真当赋遂初哉是日午后再雨同西臣 【 此中宜雨】 饭太乙叶中。听莲叶上溅珠声快甚遂信笔为记、 

　　宋先生好奇多慧结构定不落凡曾与予订此游未遂得此聊一染指 
　　园不依山依水依古木全以人力胜未有可成趣者其妙在借景而不在造景若登高临深倚柯憩荫无一骋怀而局予亭前之迭石台榭之花竹犹鱼游沼中唼藻荇以为乐耳 

　　○游苎萝山记 

　　王思任 
　　天启丁卯秋九月、曁阳学谕范敬升、以壶觞扁舟、逆予、招同蔡汉逸、陈奕倩、饮于浣江之上山雨初收风阴恬适江清照底游鱼须眉可摘其潭洄绿荷一片玉华膏也须臾至苎萝山、石壁数十尺、题浣纱二字、斗许大、笔势飞骞、位置安善云是右军笔子细察之大似禇河南禇固祖王者、而字傍右字未灭、又志云、右 【 似是有据】 军墓在萝山则此石乃其熟游之地理或有之、即不是右军亦必唐 【 又出一兄】 宋人高手所赝固自韵事而小人阿承官长易之名而冐其鞹可恨也或曰萧山旧名余曁、自有苎萝乡、滨临浦渡、古来有西 【 我欲主之】 施庙事俱恍惚、蔡汉逸曰、不见浣纱人、空余浣纱石、其言悲感、而柔肠袅袅矣、夫女我发想。文王巳自先之。祸水沼人。亦出下策。不见李商隐之诗乎、莫将越客千丝网、网得 【 □艳均感】 西施别赠人。恐少伯高木。不堪闻此句也失身为祟、亡国是妖、而复载之五湖去西施美而不美少伯高而不高矣、敬升作色曰、子母然、此吾家老子苦心事、若使子得作王轩、其为佞谀有百千者、浮之大白、呼髯奴发吴歈以溷之予曰宁髯奴也、 

　　附唐梅臣与杨培子书 

　　往岁去越、作客苏门回念与施家女 【 黯然】 郎不复作缘每凄恻不能己巳、因漫书浣纱二字、付陈太学持归勒之石上、深知书法不工、聊 【 多情】 寄长念、不料好事者谬传以为右军笔迹、至王季重海内名流、尚目不胜耳、争之为褚河南、又争之为唐宋人高手所赝、夫以诸曁之苎萝反欲令萧山据之以 【 日进不】 今人之手 【 御遇闻栢思】 笔又必奉古人坐袭之然则生诸曁者。必不应有殊尤绝色。令诸曁者。又必不须挥毫运腕耶。门下阅之、当无一笑、 【 梅臣讳显悦阅人】 

　　○睡香庵记 

　　孙国光 
　　古人宅不西益余家之西偏、有数椽、家人陋之、余乃得以其陋、故颛有而庵之、稍为扫除、藏书数帙、佛一龛以餙陋、而其实为供黑甜地耳、庵有花焉、则世所讹称为瑞香者也往读庐山记有山僧睡石岩畔时觉奇香来鼻 【 丙缘自佳】 端特勃郁逆风物色之则此花在焉欲名其花而无可名。而强名之曰睡香。夫睡者、非花也、而能诏此僧齁齁中、棒喝焉、使之寤、无亦花神久圽不彰、而授指山僧以自见耶、彼穷岩邃谷中、岂乏不名之花、能自养厥灵根者而此花不免有入世之想遂致浪博浮名然使山僧亦以睡梦作佛事、讵不韵哉、何物俗子、改睡作瑞、真点金成铁手花有刑书罪不在杖杜下彼改者、讵非献媚花神然睡香能托根匡续隐居之山。岂受媚俗子者哉。余最厌人称祥说瑞。世俗人产儿。不自引分。辄妄为拟焉而 【 如】 命以国家 【 之类】 不必有之瑞以侈其名尽丧羞耻。自取夭折。况祥瑞之献。中主所不纳也。睡香有灵。宁不捧腹。按睡香、□似辛夷、而小、香似檐卜、花于首春、而苞胎于隔岁、及其花时也、又能不雕其叶、允宜净土、为睡僧表章之、余雅好睡、睡亦第鼾鼾作梨花云想、非能为睡香高足、而以庭前适有此花、复记忆匡山故事、遂用山僧之类其花者、以颜其庵、聊复写吾睡之意巳耳假令 【 又足前意】 睡香在匡庐时克终自韬晦以葆其朴即山僧且不得有所名之而矧其有以祥瑞辱之者乎士方穷居时。先 【 似苏端明】 白窃窃然为入世之想。而究竟毫无所瑞于世。与睡香徒供人玩悦。何以异哉则余未尝不悔山僧当年一睡转多事也作睡香庵偈偈曰、山僧昔未睡花非不曾香香性自虚空、不与血肉遇、当其息若雷、四大如虚空、众香国里来、此一花何有睡既作花香便睡不必醒想其熏难忍、咄咄参鼻观、何俟逆风寻、而后与花值、假合睡香故、遂以名其花、花自有佛性、睡无受香处、有心作睡想、纵令花同睡、睡亦不复香、 

　　既为花辨冤又为花惜节伯观爱之者至矣○乃至终南快捷方式凡物有之 

　　○核舟记 

　　魏学洢 
　　明有奇巧人曰王叔远能以径寸之木为宫室器皿人佛以至鸟兽木石罔不因 【 果奇巧】 势象形各具情态尝贻余核舟一葢大苏泛赤壁云舟首尾长八分有奇高可二黍许中轩敞者为舱。箬篷覆之。旁开小窻。左右各四。共八扇。启窻而观。雕栏相望焉。闭之。则右刻山高月小。水落石出左刻清风徐来。水波不兴。用石青糁之。船头坐三人。中峩冠而多髯者。为东坡。佛印居右。鲁直居左。苏黄共阅一手卷。东坡右手执卷端。左手抚鲁直背。鲁直左手执卷末。右手指卷。如有所语。东坡现右足。鲁直现左足。各征侧。其两膝相比者。各隐卷底衣折中。佛印绝类弥勒。袒胸露乳。矫首昂视神情与苏黄不属卧右膝。诎右臂。支船而竖其左膝。左臂挂念珠倚之。珠可历历数也。舟尾衡卧一檝。檝左右舟子各一人。居右者椎髻仰面。左手倚一衡木。右手攀右趾。若啸呼状。居左者。右手执蒲葵扇。左手抚炉。炉上有壶其人视端容寂若听茶声然其船背稍夷、则题名其上、文曰天启壬戌秋日、虞山王毅叔远甫刻细若蚊足钩画了了其色墨又用篆章一文曰初平山人其色丹通 【 有法有韵】 计一舟为人者五为窻者八为箬篷为檝为炉为壶为手卷为念珠者各一对联题名并篆文为字共三十有四而计其长曾不盈寸盖简桃核修狭者为之魏于详瞩既毕诧曰嘻枝亦灵恠矣哉庄列所载称惊犹鬼神者良多然谁有游削于不寸之质而须麋了然者假有人焉举我言以复于我我亦必疑其诳乃今亲睹之繇斯以观棘剌之端未必不可为母猴也嘻枝亦灵恠矣哉 

　　写其形肖奇矣并其神倩不可告人处亦传技即灵恠未免踵事增华也 
　　予所见奇技云闲潘君仲以纸制奕子状女滇式色莹亦然且敲之有声其为五办梅花香盒蒙之以锦不可觅其联缝之迹又于友人方无远家见竹根制一蠏一■〈虫军〉情态毕肖置之几上蠕蠕欲动出金陵濮仲谦手一花篮竹丝所织纹细于发潆回百状相传岭南一青衿手造竹扇坠仅盈寸许刻画玲珑二老须眉衣 月田目 皆如白描立松树下■〈彳旨〉异山间月出山石凸凹石理细皴为嘉定朱三松作小道可观至此巳极虽仿之者众相较悬绝矣今之刻核舟者多而未必尽出王叔远手真 炎寉贝 之间巧拙大异非识者谁与解之虽然人心田雕田甚作无益贵异物岂佳兆乎 

　　○姚太史风树堂记 

　　陈继儒 
