<!-- { "loadSidebar": true } -->
　　　鄙见谓物莫贵于自然，事莫不祥于反常，故在人物曰怪，在天理曰不经，怪与不经，吾无取焉！自今论之，人之生也，智愚莫不各有当然之分。如知慧者挟平易以为善，如愚冥者安质直以有生，何不可也！惟夫知者之穷高极远，索隐行怪；愚人之厚貌深情，狡伪百出。故孔子曰：「今之愚也，诈而已矣！」孟子亦曰：「所恶于知，为其凿也。」非以其可恶甚乎！吾欲人之任自然而戒反常也。先生以为如何？ 
　　
　　答曰：「天地之道，只是一个常，只是一个自然。圣人体天地之道，亦只是一个常，一个自然。自然与常即道也。此惟圣人为能尽之，学者之学圣人，法此而已！苟有好怪不经之心，即是逆天，不可与入尧舜之道矣！」 
　　
　　　鄙见谓至险而难防者人心，指人欲也，故曰：「人心惟危」！至妙而难见者道心，指天理也，故曰：「道心惟微」！夫惟如是，此尧舜所以有精一之说乎！盖万世道学之源实昉于此。先生曰「煎销习心」，曰「体认天理」，虽其教人之常，而所论有吻合者，凡我同门宜潜心焉！ 
　　
　　答曰：「如是体会，自伏羲、神农、黄帝、尧、舜以来，至于孔、孟，千圣千贤，万言万语，只是同归天理二字。吾契于吾言得此要约，极是难得。譬如认得正路，只须踏上路头行将去，将来光景渐渐不同，将来必有到处矣！若不力行令有诸己，则似闭门讲路，无益也。一日千里！一日千里！」 
　　
　　　鄙见尝谓陆象山天资颖迈，故其文字便捷，虽谓之见道彷佛可也。考亭则学力精纯，理义完粹，而终集诸儒之大成，宜矣！然谓象山之有客气，则诚不敢谓其无之，观其与考亭往反论辩者，当自见矣！然亦一时之杰然者，但忿气以争，诚如先生之所谓非天理矣！ 
　　
　　答曰：「所论朱子，其说甚长，非面莫既。所论象山良是，象山亦见个大头脑处，不可谓无见，然于体认天理之功未深，故客气时时发作，盖天理客气相为消长也。象山客气非特见于与文公往反之书，至以客气加其兄，又有甚义理了？今之学者多尊崇之，至以出于明道之上，此吾遵道录所以作也。其徒杨敬仲之学，近日人又尊之，只是厌常喜新耳！」 
　　
　　　鄙见谓孟子七篇纯粹精矣，王道之完书也。然其纯而又纯，粹而又粹，则莫如「大人者，不失其赤子之心者也」一句，仲尼之后，一人而已。 
　　
　　答曰：「此句固极好，然亦要人善理会。若便以赤子之心为大人，更不须学问，便是生成的圣人，好佛、好径捷者据以为说，便至废学，其害岂小？其紧要只在不失，不失必须学问，学问之道无他焉，求其放心而已矣！学问所以求放心，是不失赤子之心也。盖赤子乃初心也，乃其真心。常人都是坏了纔补，若大人，则从做赤子时元初一点真心，学问养将去。只从这元初一点真心，耿耿虚灵，良知良能渐渐扩充，至于致广大极高明，无所不知，无所不能。譬如一粒谷种子播在地上，又时时培养，由苗而秀，由秀而实，亦只是元初这一点生气扩充将去至此，非谓种子便是实也，故曰：『不能充之，不足以保妻子。』与此互相发。」 
　　
　　　鄙见谓人生意不诚，心不正，患莫大焉，则恬然无忧；至于名之未闻，身之未达，则昼夜焦然其不宁。可谓知重轻乎，此之谓失其本心矣！ 
　　
　　答曰：「人之生也直。直，生理也。意不诚、心不正则不直，不直则丧其生理矣！[丧]生理者，岂非可忧之甚乎！孟子：『忧之何如？如舜而已！』吾犹以为说得尚缓。吾契知忧及此，充是心也，则不及人不为忧矣！」 
　　
　　　鄙见谓精气为物，言精气聚而成人也；游魂为变，言魂气散而为鬼也，得鬼神之情状矣！呜呼！庶几者其延陵季子乎！吾于旅葬之言有取焉！虽然，独人乎哉！物皆然。故尝以为一言而可以尽万物之理，曰：「聚散而已！」未知是否？ 
　　
　　答曰：「虽是，然亦有不聚不散者，如前章之说是也。又须实见得乃可，测度终不济事。人物鬼神元是一理，初无别理，不若且于体认天理上用功，则人道明，而万物鬼神之道不言而喻矣！故圣门之学只切问而近思。」 
　　
　　　鄙见谓学者所以学圣人也，人何可无志！故孟子曰：「有为若是」。又曰：「人皆可为尧舜。」故志虽不可不立，然希圣之功正不容以易言也。若不能纯一无伪，尽性命之理，而徒以声音、笑貌、言语、文字，曰「圣人」云云，祗见其妄而已矣！愚病学者好高自大而不务实也。 
　　
　　答曰：「正是如此！今之人不是志不立，即是矜夸自大。然总而言之，只在不立志。若立志，则自不容自夸大矣！为之难，言之得无讱乎？其言之不怍，则为之也难。盖吾之所谓立志者，异乎人之所谓立志。人之所谓立志者，谓有[必]为圣人之心；吾之所谓志者，即孔子所谓『志于道，志于学』，则志必有实功，教人入途辙去。大抵古人说志字不虚说，如春秋传曰：『吾志其目。』言欲射其目也。若今言志者，如求仙者只想仙，不做为仙功夫。又如临渊羡鱼，不去结网。」 
　　
　　　鄙见谓曾子承一贯之旨而应之速，盖真知夫子矣！观其因门人何谓之问，曰「夫子之道，忠恕而已」可见。尝怪释之者谓一贯之道，妙而难言，故借忠恕之事，显而易见以明之，非本旨矣！盖曾子谓夫子一理贯通万事，不过以忠实之心流□恕之德，故施之无穷。 
　　
　　夫子平生之道尽于此矣！所谓一贯者如此，非谓借忠恕以明之也。不然，他日夫子因子贡一言终身之问，何以曰「其恕乎？」因樊迟之问，何以曰「与人忠」乎？则忠恕二字未可易言，亦未可谓其不足为圣人事矣！ 
　　
　　答曰：「正如所疑。忠恕即是一贯，忠恕者，一贯之别名。言夫子之所谓一贯者乃忠恕也，故忠恕贯天下之道矣！尝细看论语中所言的说话，章章皆是一贯道理，皆是内外心事体用动静合一，但此只于曾子、子贡发出以启其问耳。曾子即不待问而唯之，子贡便不能问，以其无曾子功夫也。」 
　　
　　　鄙见谓孔子所谓恶利口之覆邦家，真万世至要之论。有人于此，言论便捷，巧发奇中，井然条理，则虽有聪明贤俊，鲜不惑矣！以其足以动人故也。夫常人之情胶于形气，圣人之心通乎显微，故夫子为司寇之七日而正卯诛，帝舜绍帝统之始年而四凶放。盖夫若是之人而万一用之，必至变乱是非而倾人家国故也。舜亦曰「朕疾谗说」，他日，夫子又曰「巧言乱德」，学者合而察之，思过半矣！ 
　　
　　答曰：「利口皆原于心之不仁，固可恶亦可怜！」 
　　
　　　愚尝坐食东轩，见所畜鸭群卧喘息，与自家之呼吸一同，默喜而叹，见天地万物真与吾一体。推斯义也，虽欲自私得乎？然则先生所谓「随处体认」，不识此亦一事否乎？ 
　　
　　答曰：「吾所谓体认天理者，体认此而已矣！能将此身与天地万物作一体看，即痛痒相关便是仁，便是天理也。如是涵养！」 
　　
　　　近见当世评韩昌黎与王河汾，乃谓昌黎为文人之雄，谓仲淹则曰儒之贤者，虽其各有攸取，然待韩者恐大削矣！夫以昌黎之排老佛，论者至谓其功齐孟子而力倍之，而谓文人之雄而已乎？且东坡他日尊之，亦有道济天下之溺之语，而谓文人之雄而已乎？虽然，仲淹续经，志在希孔，贤矣；昌黎如彼，而亦何可少哉？若究其志，则宰相之书、太颠之友，亦细故耳！愚恐学者不察古人之未可遽忽之也。未知是否？ 
　　
　　答曰：「不矜细行，终累大德。上宰相之书、太颠之友，岂是细故？盖理无大小故也。昌黎有文，河汾有行，皆窥大概；言于圣学，皆未有见。昌黎排佛是矣！至潮州失志时，又过尊太颠。盖平日未曾由圣学体认天理上用功，所以未能亲见佛之所以非处，徒以迹而排之，到见太颠便失错了。见太颠尚失错，又焉能辟佛比孟子？可见人不可不知学也。」 
　　
　　　鄙见谓三皇如日之方升，五帝如日之将午，三王如日之既午，五伯如日之既暮。故观夫方升之日而可以见三皇气象矣！观夫将午之日而可以见五帝气象矣！观既午之日而可以见三王气象矣！观既暮之日而可以见五伯气象矣！人之少、壮、老、死，大率一日亦可观焉。 
　　
　　答曰：「以予观之，五伯当作夜矣！若非天理，即属阴，故三王没，万古如长夜。人若一有伯心，即是阴险小人，即不可以入皇帝三王之道。五伯不可三王并列，此是邵子?处。」 
　　
　　　鄙见谓天生贤圣，所以发天地人之至妙至妙也。故凡圣贤之有言，皆畏天而悲人，非得已而不已焉者也。昔晦翁学自延平，甘泉学自白沙，其致一也。然二夫子皆未尝著书，何也？无乃以身教乎？抑亦如尼父之无言，使学者自体察乎？玄天幽默，千载寂寥，因痛白沙之卒老于行，而又幸崇庆之窃续于甘泉也。有口号识焉：「大道虞唐日已远，支离末学转堪哀。白沙夫子今何在？摇落江门想钓台。」 
　　
　　答曰：「圣贤之言，盖有不得已也。伊川云：『有是言则是理明，无是言则理缺焉！如彼陶冶之器，一不制则生人之理未备。今之言，有之无所益，无之无所缺，乃无用之虚言也！』夫如此，则语默各有其时。今之时人皆如醉如梦，大声而疾呼之犹不醒。痛痒相关者，能恝然忘言乎？使人皆如颜子默识，则孔子可无言矣！」 
　　
　　　鄙见谓学者聪明才辨不为不多，然任情使才、轻人傲物者，亦何可胜计！故吾尝叹一遇得志，与略知门路者，(辙)[辄]敢扬扬轻议古先人物，曰「某如何」曰「某如何」，而曾无一毫惮旦忌焉！及考其行，曾又弗若也，独何心！昔程子见人议前辈，曰：「汝辈且取其长处。」此其气象如何？然则今之议前辈，何加损焉！祗见其自昧良心，不知分量耳！ 
　　
　　答曰：「若肯切己用功，惟日不足，何暇点检他人耶？」 
　　
　　　鄙见谓国朝人物多矣！姑勿泛论，如宋景濂事载国史，有不必赘，观其徒方孝孺以节概重一时，亦伟男子矣！则濂可知也。孺之言曰：「公之量可以包天下，而天下不能容公之一身；公之识可以鉴一世，而举世不能知公之为人。」可谓名宗矣！然世且传孺之不遇，谓杀蛇之报。呜呼！妄哉！愚以是表出之。 
　　
　　答曰：「二公固国朝伟人，惜乎未讲于圣学，终只在文章节气上立命耳！杀蛇之事，怪诞不可信。」 
　　
