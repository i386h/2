<!-- { "loadSidebar": true } -->
　　古五等治民今易以郡县古五载巡守者一朝四今天子不省方而诸侯之朝如故古天子至于方岳公之孤亦堕币焉今郡司马以下与太守同官为僚以古凖今亦卿大夫之属也惟使者行部总已从事朝则否古不能五十里谓之附庸今令随守入朝里不及二十不自上功附于太守古协时月正日同律度量衡修五礼五器今三十一章整齐之因革损益如春夏不能不秋冬絺绤不能不狐貉时而宜之诚以定治而已肇庆为府统州一县十在唐宋间为州刺史者八而府俨然临之地大位尊非其人不可故山阴郑公自驾部出守重之也于时郡司马则遂安方公郡司寇则安义刘公郡司农则会稽余公司理则山阴傅公两骖两服奉车而驰康州刺史则罗君令则高要萧君四会黄君新兴李君阳春张君阳江宋君高明曾君恩平蔡君广宁罗君封川彭君开建范君肆其股肱惟天君之所为使先是丙戌岁大计羣吏之治上业知郑公治行徒以在位之日浅赐玺书还郡今复当上计郑公治装戒车徒行有日矣诸大夫刺史令君谋所以效驾而征辞于不佞春及春及则谓天下一家诸大夫于太守犹兄弟也刺史令君于太守犹父子也郑公所为计岂外于诸大夫刺史令君哉方公刘公余公傅公同声应曰否否令甲三十一章大要六卿之事备矣戎马盗贼钱谷狱讼四人各司一职非公何所受命诘戎防海迩归一官尺籍则窜伏难稽夷寇则出入叵测赖公之灵什伍充践更谨北津以完烽燧密于海上郡当镇城戍卒林立固无枹鼓昼鸣之寇即有偷儿如雀适羿毋令得逸失之郡国犂来端州西江下流故患水堤防易败五谷不登租挈不免取盈司农病矣公赈困乏修堰畛勤劝相民有盖藏献程逭于簿责狱多黯暧一切以棰楚定之民安所措手足公治爰书无害而出于忠厚焉源之既清余波及于司理公之赐也四人之职止此而实拱手蒙成若公孳孳为治急民甚于水火建利祛害无越宿焉广厉学官置田如器补阙彻蔽羣弟子而课督之用是褎然举首诸善政更仆未终虽欲管窥蠡测若高深何敢与知计康州十令君进曰造父之车进退履绳旋曲中规矩无论山谷之险原隰之夷二十四蹄若一本造父善御而鞭筴之也三十一章鹗等敢自失坠顾朝一符至夕而惧思夕一符至朝而勉行谁则为之强不陵弱智不倾愚老有养士有教元元之民不至饥寒草莱垦仓庾实狱讼少礼让兴盗贼不生妖疠不作秋毫皆公力也行者负覊绁居者慎管钥幸得免于黜戮其宏多矣他敢知乎春及曰公之计合诸大夫刺史令君所称大氐畧具而出于计之外则未可也后世以法持天下人亦以法应之予尝为吏见上计簿饰虚功执空文见伪增实以无为有以少为多以求便势尊位者徃徃是矣藉三十一章贯行如左右契犹土苴也而况未能公承王父遂溪公父栁州公家学必古循吏自期不动而敬不言而信不颛颛刀笔筐箧心周四竟神运万民此岂记牍所能载也圣天子明见万里不以骊黄牝牡器人引见东朝知公第一山泽之夫无由效王生随渤海覩三接之荣耳诸大夫刺史令君恍然大喜吾辈日事公秖以迹窥謭謭乎小哉乃以告公公曰宾州公徒知予心而乌知力之不逮小子方惧得罪父祖奈何对君父哉歌采菽五章酒五行公遂驱车而去 

　　太守马公擢副晋臬备兵冀南序 

　　余春及归耕石洞盖二十载一旦奉命贰守郧阳侄司马梦熊劝驾乐安开府季父莫逆梦熊治兵孤竹则太守陈留马公以司饟至两人相得甚欢出可矣六月到郡部领戎兵钱榖起自田间视已成事辟如居室第随家督以行用能免于簿责今公擢副晋臬治兵冀南二三僚宷祖春雪楼春及序宜矢言以赞徒御公宰屯阳而诘盗李君为子羽司理王君同郡子也故得窃闻其畧屯阳岩邑且属畿辅政重民困地错赵卫其民好气任侠相随行椎剽作奸大国之风也公布徳惠逮鳏寡平更赋课桑农上礼教事耉老禁奇衺联什伍择豪侠使逐盗贼以其故齐赵之郊盗贼不敢近广平广平声为道不拾遗先是邑积贮待军兴中丞孙公以岁乆出其半公争贮则难迁贾则易动万一移用何以应卒孙公戒勿用矣后竟用之公觐归争奈何负约孙公乃归其直六年迁亲军叅军民祠于滏阳转度支郎部尚书王公令郎书名日厯公投笔曰六卿诸曹等耳它不名独名吾曹将为诸曹口实吏白部尚书乃谢马郎故事内府上供驵侩领帑居物春评贾秋予贾实时有丰歉一以初评为衡侩欲増贾行金钱七万赂权贵人闗说部尚书业许之矣独公不可部尚书怒迁于卒史公不动自是无敢以増贾言者其守正不挠皆此类也司饟渔阳渔阳北邻会州东绾朝鲜三韩为京师左辅置重镇焉甲士七万有奇刍粟无论百万则命度支郎徃莅之公核虚冒杜侵渔率岁省十万会郧兵乱乃出为郧阳守治如屯阳而总其纲七邑自谓得师无不尽职者仁亦不柔威亦不猛兵悦服化犷为驯玺书褒郧阳太守郧介秦蜀襄邓之交间者兵哗滋难治太守调剂服以公平朕甚嘉之明君知臣非虚语矣公廉仆无鲜衣以敝告皂之耳司马侄过汴尝访公第叹公在孤竹第茹夷齐之薇以为必饶益乃不能事一室乎鳯凰竹实驺虞不啮生人固有性不足多能方能圆能宫能商则济世之具也古者郡太守典兵汉犹然呉起西河冯亭上党魏尚云中李广转徙鴈门代郡云中太守皆三晋之地西抑疆秦北郄匈奴毡裘之君不敢南向而牧马岂不豪杰士哉今治兵属宪臣太守惟民之牧公通籍二十年始在事亦策马论兵时也请论晋赤狄恃险凭陵眢君弑母中行伯灭之遂启冀南七国时太行以北泽潞仪沁皆属上党是为天下之脊三晋与秦共相睥睨北断太行则上党之兵不下攻上党则羊肠之西勾注之南不能有度河踰漳据畨吾则与赵战于邯郸览观徃昔四方出入之道主客之形可知己朝廷以兹重地委任公方今天下一家固无敌国并吞之寇狡然思逞其爪牙以难封疆者何所蔑有惟或思或纵也假如曩时楚踰太行而北秦人东下齐赵军于武安何以待之况戌卒逋民易生内讧匈奴背约烽火达于太原计公赐履即至云中九边诸闗皆受命于幕府矣魏庄子以五利和戎卒使其君九合诸侯庄子亦受金石之乐后世和议辄以借口无终请和特使孟乐介以虎豹之皮稽颡贡琛倾心欵塞春秋之义来者不拒吾能无赂以金缯听其来去乎天地之化至者用事保大定功铭于彝鼎公无让哉春及不顾移文抗颜而出亦欲以马革报主常思张敞守山阳上书宣帝小国中君犹有奋不顾身之臣况明天子胶东渤海盗贼并起敞不敢爱身惟明诏之所处征拜胶东相盗贼遂平今东北边儌未靖愿如敞间请公公谓春及也贱人将以为干进良然肉食者谋奈何不纬之恤即改辕而南矣长宪西昌郭公亦余莫逆问石洞以此告之 

　　廷珪牛将军之长乐序 

　　高皇帝马上得天下文武并用众建卫所分捆而治熊罴爪牙之士布列区宇郡县视守令行省视藩臬畿内视九卿秩皆过之盖其重也时平儒者主事韎韦君子受命于文墨之臣舍干戈习铅椠威仪揖让以为名高章句之儒亦抵掌而谭孙呉恨不得一当单于以暴其能于天下失其本已牛将军少学儒术固非籍此为名使其得建旗鼓执櫜鞬驱驰中原将蹈白刃冒流矢搴旗陷阵不暇而暇习儒生之揖让乎干将莫耶徒为独知之契即如迩者岑冈之役将军功最高卒从吏议欧治难遇如此今宪副王公强起将军守御长乐会母刘夫人奄弃将军伏苫三上书请终丧奈何时平而从金革之制不可祖行郡中豪杰皆白衣冠送之皆为商歌长乐当上游西控循惠东扼潮梅文信国尝屯兵于此嘉靖间设宪臣焉一巨镇也今尺籍之士不过百人蜚挽之粟不过千石捕鼠以牦牛如逆施何谨管钥明约束时饮醇酒取祖行诗歌之客有过而问也乃公得于马上安事诗书对曰世亦有知桓乎被甲据鞍未晚将军从予游行直予病不能送作送行序 

　　刻小学书序 

　　朱子悯学官废阙先王序室之教弗章辟染人春不暴练玄纁夏曷施也纂述圣贤经传旁罗诸家杂记为书二篇其经三曰立教明伦敬身纬二曰言行内篇唐虞三代遗文古事外篇汉以来至于宋人道备矣吾闻诸尹子学者所以学为人有味其言之也跂行喙息蠕动皆卒其分人有身身有伦不明不谨人哉积善全尽四通六辟于天常之则谓之圣人是非非是瞀然暴弃谓之愚人端悫懿美父欲以为子士欲以为友谓之善人偷儒无廉耻乡曲且羞之谓之恶人孝敬忠信人望为驺虞鸑鷟国之瑞家之福也谓之吉人盗贼藏奸浑敦穷奇梼杌饕餮得而为五谓之凶人苞天地并日月泽润四海功名着于后世谓之大人卑疵趗遫与井鼃絜知谓之小人怀黄金结紫绶揖让人主之前谓之贵人挚不修于侯王鹖冠闾巷谓之贼人食邑万户穷士待而举火谓之富人家无儋石之储朝不及夕谓之贫人三尺童子称富人贵人则悦举愚恶凶小而目胥靡则攘臂而仍之何则彼贫贱极此固有不屑也假令富贵而不免愚恶凶小宁贫贱而圣善吉大斯不人情彰明较着哉世人于子财免襁褓拾富贵诲督恐其不蚤曾不责谨身明伦以为人之道不以胥靡待子悲夫惠安才邑也选学官弟子就试者千余人有古方入序室今能刺经为文盛矣然吾待子与世异毁淫祠建学二百一十九区聘髦士为之师刻是书肄之朔望即而课焉吾少奉先人教不敏寖寖为人愚恶凶小厉生子夜求火视之恐似已也客难古小学礼乐射御书数朱子之书何如古人五帝不相袭礼三王不相沿乐古学者皆其所用即如今车行西北学士先生授于隶人而欲使天下仡仡于鸣和鸾逐水曲哉可以免饥奚必燔黍捭豚营窟橧巢不便利栋宇可也 

　　近思録序 

　　近思録者朱子録四子书而名之盖出于子夏义令学者求诸约而道则仁也学问者资于人志思者本于已为仁由已而由人乎哉博学而笃志切问而近思则不徒人之资而反于已仁之道也仁人心也志心之之也思心之精也笃志则诚立矣近思则明通矣诚立明通而仁岂在外哉子思论学问而本于尊徳性孟子论学问而本于求放心子夏论学问而本于笃志近思其道一也近者对逺而言之也天为逺地为近而天不可至矣长安为逺跬步为近长安则可至矣长安人所可至则谓之近亦宜然必起于跬步故四子之书广大闳博皆学者之所当究而惟反于心以渐而厌饫焉则朱子教人之意也世儒不知朱子之学以为外用其心不复从事学问而实卤莽空虚未尝立志而精思也盖是録不观乆矣余窃病焉刻之而述朱子纂集之意与学者共勉云 

　　性理五解序 

　　功令士习性理书盖五经等云当时诸臣寡浅鈲析芜秽成书祗周张朱蔡邵且纂矣易道大数在养生者尧夫肇反诸易朱子因之作启蒙易一生二子云三之君实亦然蔡氏因之作洪范雒书无与洪范然成一家言律吕亦三也经世其张敷乎道家藏之歴有颛门在性理千百之一二耳此数者称微妙难识学士罕言之何则理可虚谈数难欺也操衡复舍坚曷劝哉聮伯为博士叶经悉治也数悉攻也数者皆疏释之夫车轮舆具丹雘存售矣时其三材胶必厚筋必数是以完乆而戚速也自兹而心潜致远其可售之云乎 

　　太极辩疑序 

