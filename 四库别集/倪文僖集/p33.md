<!-- { "loadSidebar": true } -->
　　高昌家乘者乃宣府前卫指挥同知高公伟所修者也伟生于遗腹谱佚不传得元奎章阁学士虞文靖公所撰高昌王世勲碑为据始有统绪辑成是谱今其孙宁亦生于遗腹嗣为本卫指挥同知以战功升指挥使于其家乘自祖伟而下既已续书欲子一言以序考之高昌有国居西北辉和尔之地在元魏时有名曰布克汗者生于木瘿遂为其国君长寔高氏之始祖也传三十余君在唐时是为伊啰勒德济其子格埒勒德济徙居交州又传百七十余载在元时是为巴哩珠阿勒坦徳济伊都呼伊都呼者其国王号也举国归附太祖仍为伊都呼卒子谔格勒济徳济嗣卒子茂穆尔徳济嗣卒子和尔齐哈喇徳济嗣卒子纳琳徳济嗣封为髙昌王卒子特穆尔布哈嗣卒弟齐吉嗣卒兄子布逹实哩嗣卒子华善嗣在我国初举国归附为立高昌卫拜为高昌卫指挥同知仍统所部赐以世袭诰命卒子伟嗣即修谱者也累调宣府前卫卒子永早殁而宁嗣尝观自古有国之君易世革命泽微流逺子孙降而为庶者不为少也今高氏肇自木瘿较之人迹鳦卵之事尤为神异所谓麒麟蛟龙之生异乎犬羊鱼鳖盖天实启之而非偶然之故也是以奕世载徳有土有人弥逺弥盛至厯千数百年之久而传珪袭组泽流无替始虽本诸天而所以培植承藉之者未尝不存乎其人也宁字太清美躯干英毅沉雄勇于有为而读书好礼循循雅饬用能保蔵是谱重加修定敦本厚伦仁也尊祖敬宗孝也不贤而能然乎其光前而焘后又宁有涯乎为不辞而书其后

　　送太常李少卿献绩朝京诗序

　　国家大事在祀与戎而祀事之奉所以报本反始达天子之孝敬交神明而通肸蠁和阴阳而遂万物事无大于此者况南京为国家根本重地天地山川社稷之坛墠在焉高皇之陵庙在焉厯代帝王国学先师及开国功臣之祠宇在焉与夫祀典当事之神时有所祭月有所荐皆隶太常所掌自非清徳雅望精白一心者恶足恪承祀事而致神眀之昭格哉逺者不暇及姑即正统间言之若冢宰魏公雍言郑公学士金公皆以弘材硕学为卿于兹岂惟礼备乐和祀事修举一时道徳文章蔚然为士林所归重诸公既去继之者鲜用儒流是以内乏格神之徳而时不顺成外无及人之善而士不歆仰寥寥久矣圣天子嗣统之初首严天地百神之祀适南京太常卿佐以缺闻诏简儒臣补之于是天官内阁重臣咸谓翰林侍读李君立之为宜遂以应诏乃辍经筵史事与地官正郎陈君同擢为南寺少卿君勤慎端介修眀礼乐严恭祀事罔有怠忽其精白一心诚足对越神眀而无媿者也未几陈君召还为地卿而季爵夏君又以大理少卿转秩而来诸君皆起进士弘材硕学伯仲颉颃道徳文章士林归重顿复曩时之旧地因人而胜不其然哉兹立之三载书满献绩诣阙缙绅多为诗以饯其行夏君以予与立之有旧寅之雅属叙简首予以谓翰林太常皆士君子养徳之地也翰林以文字为职太常以礼乐为任皆无政务之累者也以其余闲沉酣载籍穷探圣贤之奥博究古今之变足以极其学力之所至立之之学之徳昔之养于翰林者已久今之养于太常者益大由是而置诸密勿之地其经邦弘化岂不能尧舜其君民也哉君之往正当国家愿治之时羣贤彚征之日馆阁诸老又皆君之知己为朝廷倚毗以天下为己任者君往参焉以辅理宣泽流溢四海使予沾溉余波仰观圣君贤臣之事业于蓬藋之下虽衰朽荒落亦能勉效汉之王褒宋之石介作为诗颂以咏歌太平之盛不徒老死丘壑而已也相见故人为我谢焉

　　容台别意诗序

　　舜命伯夷为秩宗命夔典乐今之太常即其任也命皋陶作士明刑以弼教今之大理即其任也夫典礼乐以事神眀刑以治人而必各専其任者其亦因其材徳之所宜欤仁和夏君季爵以进士拜官秋台擢丞大理进南寺少卿丁艰起复转南京太常其居大理也讯鞫详审谳决平恕尝着眀允之效及居太常也精严祀事统和神人复着寅清之美是则古人各専其任者君则兼举其职矣其材徳之施固无所不宜哉盖君博综羣籍该通典故谨持三尺练习宪章故能随地而着其绩也兹者朝廷泽覃四海寛刑肆赦以承天意恒虑断狱或有未中而南寺正卿久缺念公昔在大理奉法守正风绩素闻遂擢为正卿俾辍礼乐之司仍践明刑之任则其已往之效简在帝心有可见矣命下将往视篆同寅李君立之暨诸寮属感君徳谊相率赋诗以赠合而命曰容台别意属弁以言惟夫上天眷佑我国家生贤辅治济济其盛然文学吏事各负所长鲜有能兼焉者也兼之者仅见于君斯非天独厚之以为一代之良弼乎今朝廷慎于用法亟于求贤而惟公是擢公仰副从欲往俾庶狱一清将见人心悦服和气自臻跻世隆平致君尧舜隠然为时名臣而擅皋陶夷夔之美于今矣诸君之诗珠聨玉缀颂其徳业荣其恩眷非直叙其别意而已予故为序之以附于大雅崧高烝民之什云

　　湘江春雨竹巻引

　　古之善写竹者唐则萧悦宋则文与可元则赵松雪李息斋诸人皆能以艺名世以予所见不过独幅数竿而已未有相连数十幅相聚千万竿若是巻之富者也若夫湘江乃多竹之地延之以洲渚润之以风雨其山回水绕之势淋漓潺湲之态亦未有若是巻之曲尽其妙者也盖姑苏夏公仲昭以进士起家学赡才高精于书翰拜中书舍人时锡山王孟端与公同官以墨竹妙天下公从而师之尽得其传下笔辄臻其妙韈材日聚遂擅出蓝之誉四方之人得其一墨竞蔵去以为珍玩后公迁吏部郎官出守瑞州入为太常少卿名徳日重公每自靳意有不合求之或不可得遇嘉朋契友虽不求有得意笔则举以遗之予旧辱公爱尝记与公游武定侯家圃见其卓石甚奇语予曰闻子使朝鲜得其佳楮肯见遗乎予曰诺归遗二畨越数日乃作墨君遗予下带坡石细视之乃圃中所见也公笑曰吾岂欲楮乎特为米芾图石丈也其风致高迈如此今为同寅李公宗周作湘江春雨图后序云宗周雅好书画适兴琴棋与予徃来甚久索予墨君未能酬之又云今年夏公事颇简雨久不出故为作此则公与宗周情契允合重其清尚故挥毫命意致多且妙如此岂易得哉一开巻间莫非篆籕波磔之法其水石阴森枝叶茂密恍若倚烟篷而弄水云度三湘而望九疑不觉神爽飞越尘襟荡涤则是巻留于天地间尚何让于古人也哉计公平日所作似此巻者当亦无几公兹已物故此巻诚何可得宜宗周之寳爱之也间出示求题其端慨念畴昔为之惘然

　　倪文僖集巻二十一

　　●钦定四库全书

　　倪文僖集巻二十二

　　（眀）倪谦 撰

　　○序

　　送都宪高公归养序

　　人子之事亲也能以父母之心为心则可谓之孝矣故古人之于养亲必曰忠养曰养志者忠谓尽其心志谓体其心也能心其心则啜菽饮水足以为欢不能心其心虽日用三牲未足为孝此大舜之心所以惟欲顺于父母也南京都察院右佥都御史贵溪高公上达以进士起家累升前职家有二亲赖一弟侍侧为养故公得移其事亲者以事君既取科第以为亲荣又能修职以济时用致朝廷雨貤恩封褒显乎亲其亦遂人子之至愿矣公受恩感激竭智殚诚以图报称英声茂实烨然着于两京朝廷知公材可大用委任日隆公亦克肩重负仰承上意其建功立业固骎骎而未巳也奈何弟忽殂谢二亲衰老年近八旬无人备养二亲之心岂不欲公之在左右乎然人臣之道不以私害公是固难于启口也公之心岂不欲辅成盛治乎然人子之道不以义掩恩是固坚于引身也故公之始也备以三宜退者上疏自陈欲乞致仕上方倚注不之许终也备以亲衰老者上疏再陈恳乞归养上嘉其孝乃许之盖公所存惟以父母之心为心必求归养以顺之不得其请而不止是虽禄之天下有弗顾系马千驷有弗视矣其肯贪荣慕利忍遗其亲于衰耄之日乎此其为心真仁人孝子之心矣视彼分羮而不之恤絶裾而不之顾者讵非公之罪人也耶兹归也率其妇子拜二亲于堂上会聚之顷恩光耀于里闾欢声溢于房闼不知天壤之间复有何乐可以加此者也南京刑部大理诸卿佐咸歆艳其行命予为序以赠于是乎书

　　送少宗伯章公归省序

　　天地有正气得之者为正人正人之生也心术则正而不谲学术则正而不曲处事则正而不僻事君则正而不阿道之所在则任之而不辞义之所激则勇往而不惮志节坚峻可与泰华争高氷霜争严莫非正气之所为也古之正人吾不得而见之矣今见一人焉章公太经是也公学端邃有气节登正统己未进士高第授礼部主事升郎中立朝謇谔以肮脏自用拳拳以爱君忧国为心匡时泽物为志遇事敢言多所禆益景泰中上言十四事剀切恳至备沥忠欵朝廷恶其峭直逮寘圜扉天下闻之莫不重其人而危其身公怡然处之曽不以死生祸福少动其心也所谓正人非公其谁欤天顺初英庙复登宸极嘉公忠义诏复其官寻擢礼部右侍郎调南京礼部召至文华殿面加奬谕赐白金文绮而遣之其简在帝心可见矣未几赐诰赠其祖父皆如公官祖母母皆淑人既而迁南京吏部所以致恩眷者甚厚今上嗣统之五年复擢南京礼部左侍郎其倚注于公者日隆重也兹公念自出仕以来未得一归其乡先垄久违慈帏旷省具情以闻诏许之趣装戒行南京诸公卿咸出祖以饯以予为公同年士也属赠以言惟夫忠孝臣子之大节也公之事君惟思勉竭公义不敢少顾私恩是以至是始言而朝廷从之忠孝为两尽矣肆惟朝廷方用正人以辅理兴化如公者岂宜久去位哉展省之余还斾早来以副朝廷之望可也公为闽王审知太傅仔钧之二十二世孙旧居浦城始祖贲生太尉务始迁乐清南阁宋之时若楶若得象若淳诸宰执皆其世徳之显者也公盖无忝先烈云

　　庆兴宁尹刘君寿六十序

　　予友刘君士达初知浙江丽水再知湖广耒阳今知郴州兴宁三宰名邑皆在江南故凡遇考绩述职必得便道过家省丘垄会亲戚故旧以叙乡情去岁冬当会朝之期北之京师今春朝罢受勑还治归经故里适士达寿届六十三月十三日其初度也于是亲知咸为之喜为醵会以贺之其内弟戸侯胡君彦奎谓予与士达相知尤厚宜序以言正统间予与士达同游应天府学年皆弱冠朝夕相与讲习讨论丽泽之好甚得也时司教者则有咏庵张先生提学者则有昚庵彭先生皆吉人与士达父祖同乡里视士达如子侄深爱厚而期待之士达学日有名二先生问其所与友未尝不以予言也二先生于予亦加爱厚焉士达之故也后予赖二先生之所奬厉出登仕路承乏词林而士达遂得百里以治二先生亦未尝不为予与士达喜也予二人在仕路几三十年士达年已六十予年亦五十有八矣媿予以未成之学误遭时用曽无寸长少补于世自宜引退而归而士达方展其材智布宣圣天子徳意以及于民不啻大鹏遇扶摇抟其劲翮良骥适康庄骋其健步予得不敬羡之哉夫治民与治身初无二道也治身者不挠天真以顺乎理不伐天和以养其气则身无不安而自得乎寿治民者不拂民性以顺其欲不扰民业以养其生则民无不安而各全其天士达之治其民所至能使其民无不安者一皆推治身之道以治之也是以不特寿其身而又能寿其民也孟轲氏以君子大过人为善推所为岂不信哉士达为县既久民情世故更厯老练无所不知行将满绩趋朝必有大用之擢其所设施夫岂后生小子可及晚年声华事业倍于少壮之时也审矣若夫寿年之永士达固有自得之道有不待予言之祝焉

　　赠祭酒王先生献绩序

