<!-- { "loadSidebar": true } -->
　　维顾得氏逺有世序昆吾支流为厥初祖商周而秦而汉而晋有荣元公望于呉郡呉郡之顾咸祖于荣更千百年乃云乃仍赵宋之世有号百七为时郎官将仕其秩始爱锡山卜居云吉将仕四传是曰重九登一继之植徳致富庇乎其乡啓乎其后以至仲实以至廷秀其在孺人曰祖曰考廷秀娶魏寔生孺人翼翼其孝婉婉其仁维孝维仁闻于宗婣生十六年于华来嫔华之先寳南齐孝子后玹仕元功徳都事栖碧贞固乐勤处士学有诗书耕有耒耜以扬其芬以济其美爰有山桂克大克裕是生守方而娶于顾守方甚修以义自负虽父之敎亦妇之助义之未行则克先之义之已行则克全之时祭月宴嵗衣日食门以内事于我乎职祭丰宴盛衣完食精舅姑不劳娣姒无争良人三妹将适他氏岂无资装我鍼我黹亦有诸儿崭然庭戺乡赋出司家事入理我提我携为贤子弟我积虽厚服用则凉节缩口体救彼病亡我力虽余纺绩不置勤动手足率彼媵婢家人化之延及比邻不妇不母媿畏孺人孺人慈惠出于防成有盗事觉而欲自经宻代偿物盗死获生即此类推贤益可称孺人生年六十有七壬辰腊月十一日卒子男三人为孺人出长炯补官次燧与焲二邹一钱三女是匹孙男维八女六在室有三曽孙女二男一卒之明年肇卜堂山曰西夀乡曰延祥季秋壬子葬日惟良先是守方哀妻无时谓其人贤我则知之我后子孙孰克而知知而不传我责安辞维山有石可伐可移不朽之托曰有文词乃述事行而以状来太史考据作此铭诗
　　黄母太宜人张氏墓志铭
　　武弁之士承借前人余烈得世其官久而益逸遂成骄惰之习其贤者有志于用矣然知四方平治武备可弛则欲以文艺自奋于稠人中往往儒衣冠防乡校出而取科第者屡有其人若呉门黄氏兄弟初皆从师问学其伯仲既以次世官而卒以科第显者其季暐也方暐之显有司如制以表其门里之人相与指异之曰其季之所以成名者嗟乃母太宜人之贤也盖暐之父正统间以苏州卫镇抚赞画军政顾为其子之逸之虑也求师敎之得贺宗振先生宗振故呉儒适以嫌名诬入尺籍公延致之身率其子事之于塾当是时太宜人处阃内惟恐其师之不安也语公曰贺先生罹患而来家得无空乏乎輙斥所有使人敬遗之冀行専意以敎其子及公不幸没于京师门户萧索其后嵗更大侵食益不给则率诸婢业鍼黹以赡众口至所以礼其师者尚不阙暐时幼每曰吾不从死者于地下以此子稚耳其必敎之以无忘先志乃日夜督责之尤亟稍长则遣入呉学习举子业暐亦感激竟以有成云太宜人讳安字妙安张氏故武徳将军苏州卫左所正千户开源之女也张之先在元以汉人辽阳省居守将纳噶楚部下国初归附从战有功授官传至开源娶觧氏以永乐五年生太宜人年十七归于黄初入门资装甚盛然无骄盈之色而自奉愈俭约姑陈氏喜曰吾妇能以有余处不足其贤过人矣陈氏治家严尝冬夜侍左右不敢去诸婢度更深寒甚濳从其后炽炭炙之其严如此而太宜人所以事者益谨镇抚公初任百户坐事将赴逮京师太宜人忧焉归而谋于父用其计以捕得黠盗数辈免罪俄遇赦更録前功陞副千户已而以才谞荐改镇抚及长子曜例袭父初职复调浙江之盘石卫防闽冦起朝廷遣大将讨之师次呉中太宜人谓曜曰此非汝取功名之秋乎曜即毅然扣军门请行冦平以功陞千户寻得复卫皆太宜人之贤也太宜人初以镇抚封宜人晚以曜进今封以成化十九年二月十三日卒享年七十有九子男三人长即曜次明次即暐曜壮即谢事让其官于明暐以成化十八年中应天府乡试举进士不偶入太学有声女三人长适镇海卫千户耿升先卒次适广州卫副千户阮寳柱次适广州卫副千户阮瑾亦卒孙男六人曰宇早卒曰田曰界曰异曰果曰桂孙女四人长适苏州卫指挥使张钦次适邹鲁次许皇甫録次尚幼将以卒之年九月某日葬于吴县梅湾万池乡合镇抚公兆暐以予有旧好走书京师并自述其母平生来请予铭予因重其能自奋于文艺者且感其母之贤也为叙而铭之铭曰
　　黄世官居呉门殆百年武且文繄母徳俭而勤以其余为子孙嵗不易家多艰克自守存孤单终振起表宅里孰致之维有子子若孙俨成行享夀祉乐洋洋嗟子孙保承借母目瞑兹丘下




　　家藏集巻六十六
　　钦定四库全书
　　家藏集巻六十七
　　明　吴寛　撰
　　墓志铭一十一首
　　亡姊吴氏墓志铭
　　吾姊嫁为周谔之妻者吾仲姊也年十九而嫁嫁十三年而卒年止三十有二姓吴氏讳妙善世居长洲父某母张氏吾姊生十歳时从女师授书习女事已不烦勤诲稍长亲鍼黹刀尺经手即可观性简约静专处一室未尝轻越户限平居非荅述或终日无一语他或哗笑已独端然若弗闻者故家人皆严重之虽父母舅姑遇之亦异他女妇雅不喜靡丽资于身者常不足而推诸人者亦必以道也其处上下内外属皆能顺适其意而尼媪之类则不欲与之接葢其为人如此其既得疾也家君徃问焉答曰幸少差他日复问其答如初及疾甚或曰前言者其绐父邪曰老人不堪忧死命也何必累老人哉由是吾姊之卒家君痛惜之而不自知其哭之恸也其生宣德庚戌闰十二月二十五日卒为天顺壬午三月某日卜地于吴县太平乡花园山之原乃以明年癸未八月十六日葬焉生子一人曰遂甫六歳女三人曰素亷许嫁朱存敬曰素云五歳曰素静生始五月今吾弟宣抱养于家吾姊之疾歳当大比尝语寛曰吾得起而见汝应试乎孰谓其竟卒而不能如其言乎呜呼其可哀也夫其可哀也夫铭曰
　　行之完也女妇之良命之亏也闺壸之伤报弗称施孰是主张吁嗟乎彼苍
　　周母蒋氏墓志铭
　　周氏居江隂顾山之下其以山配氏称江南乆矣葢自伯源甫以力田造家生子宗苑至孙孟敬家益大田益广名称益盛蒋氏则其配也孟敬为人襟抱濶达尝一日出粟六千石助县官赈饥事上朝廷特赐玺书襃之而旌其门曰孝义孟敬曰凡吾粟之出先大父遗我后人者也顾此恩宠我何敢居于是伯源甫下世矣遂复得旌其墓曰义民仍耴旌门者题其堂以侈上赐且以自劝故庐陵杨文贞公为之记其畧曰国朝旌庶人墓自孟敬始葢纪实也时人以为荣然当孟敬出粟粟多至弗胜载虽他人视之亦有悋惜意蒋氏居中方从臾之不少沮一言故卒就孟敬美事用是蒋氏之名亦为乡党知葢孟敬至此名称愈益盛矣贵而矜名者率嫌不与通邑人因得疵而讼之遂父子竝系诏狱事有无卒莫能辨竟死戍其家三人独其季子以防弱故幸不及蒋氏日与孟敬侧室俞抱持而啼一室孤寡相视累然也当是时周氏不絶如带天顺改元恩赦下其仲始还自云州戍蒋氏教之约用度谨交际复理田事迨季亦渐长则延良师教之使业进士冀再光门闾数年间卒植其孤复其家蒋氏力也然其二子亦孝知母之有隠忧也朝夕相与娱之歳时称寿列长筵集宗族于所谓孝义堂兄弟二人衣斑觞醴起舞于前蒋氏亦为之破顔一笑云其生以永乐甲申五月二十七日卒以成化甲午九月十六日寿七十一子男三振先卒者拱承事郎掖邑庠生女四长适朱武亦先卒次适许池孙男三祥熊祥骥祥鼎女二以丁酉歳正月某日葬于邑之香山北麓合其夫之兆掖奉其兄之命持海虞卫君之状蹐予门再拜请铭蒋氏讳贤字淑贤出无锡湖塘亦着姓父曰昻夫母曰郭氏铭曰
　　维妇从人而人匪从昔同其盛有替则同家难既多遑恤我躬衔橛之惊幸途弗穷扶孤举坠克昌其终白髪种种门楣复崇问此何为维妇之功山穴窈然托体其中筮恊吉子孙其逄
　　胡母刘孺人墓志铭
　　蘓郡儒学有贤师曰训导胡君君有贤母曰刘氏年八十有九以成化十二年正月七日终于家讣至训导君将去任卜其年某月某日葬其母于安成某乡某山之原持从兄黄州推官性之状从以诸生朱文軰谒予乞铭予既吊君且谓君不得乆专教法造就学者更为诸生吊既乃以礼辞铭不获退则据其状而书之刘氏世为安成栎冈人父曰志亨年十七归同县胡时宪甫初入门已能持妇道甚习舅如庸翁性颇严峻难事事之偏适其意及姑欧阳氏没奉后姑王氏旦夕曲意承顺有人所难及者人以故称之居数年胡不幸多故讼兴疫作死亡相仍家之财物或有乘间尽匿之者当是时刘氏适筦内政一置不问方脱簪珥鬻衣服以佐日费卒之相其夫复产业如前日人以是愈益称之及时宪既亡痛哭如不欲生诸女有欲为佛事资防福者则不许曰吾知丧服葬祭之礼而已彼佛何为者其后仲子以明经中乡举得教职数遣人迎养辄辞不徃曰吾为未亡人独享禄养非心所安也此予所谓贤母也刘氏有男子二人曰常曰经女子七人一适姚氏六适刘氏孙男二人曰振华曰振仪女五人曾孙男女各三人经即训导君其为人亷介善教人有吾乡陈永之先生録其事此予所谓贤师也然其贤孰非出于其母者是宜铭铭曰
　　经传攸存闺门称首柔正维妻圣善维母婉婉孺人德则多有来嫔于胡年则甚后有酒有浆有箕有帚亦有诗书教诏在口奉我舅姑事我夫子成我诸儿我心庶矣家室和平产业完美歴变得常妇功乃尔九十其寿既乐且康报施则然匪气独长安成之野鲁国之防岂效崇封刻此铭章
　　太宜人陈氏墓志铭
　　吾友兵部职方郎中陆君有母曰太宜人陈氏蘓之昆山人也职方有才操文学蔚然士林之望太宜人所以安其禄养荣其封命者几二十年乃成化甲辰十二月甲子俄以疾卒享年七十有五太宜人少归于陆与其夫惟敬处甚宜而事其姑尤以孝称姑有子防病尫羸苦于鞠养太宜人为之乳哺以代其劳子多夜啼辄抱负行室中徃徃至逹旦不寐竟长大之又以姑念其二女之病与无子也馈遗殷勤每先其意居常与家人防食有一美味必别储之以奉其姑姑病亲尝汤药当暑侍之乆而不倦后数歳姑没众争取所遗物独慿尸号恸不顾以哭泣故目竟成疾盖其孝如此其处诸妇中雅善含容若子孙有小过必责诮之不少贷也葢自惟敬没所以成立其子孙者其力为多性俭朴不喜华靡然特精于女事虽澣濯之麤者人莫能及凡其贤能已尝见于学士大夫之所纪载至是职方将以明年某月某日葬其母于太仓陈门塘之先茔手録其事衰服蹐予门告曰愿得墓铭太宜人早丧其父宗义頼母姚氏鞠之而伯父宗训更读书秉礼故防则不失教多知古人贤孝事实其所以施于家者葢有所受也以其子尝任稽勲主事初封太安人后进今封子男二人长容即职方君次宏孙男四人曰仪伸伟傅女四人长适太仓卫指挥使张汉次适柴震谈章次许适武勲铭曰维养之丰而封亦崇人曰有子不观其躬何以观之令妻贤母况也平生亦复孝妇鼎食阃居天与之寿子心伤悲谓独不乆嗟此刻词维以慰之
　　沈焘妻蒋氏墓志铭
