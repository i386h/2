<!-- { "loadSidebar": true } -->
　　臣对臣恭惟陛下聪明天纵并隆五三不自神圣谦冲退托亲屈帝尊廷策多士访以古今之治道当世之急务陛下岂以草茅之言为可用欤然自陛下即位以来六策多士所以与之讲论治道亦不一矣亦尝采其所言见之施行而有补于治者乎抑草茅之士华文少实不当于理而不足以措之事业乎抑亦临轩赐问姑循祖宗之故实而不要之于用也夫科目之兴始自西汉而贤良之策亦有时而措之用者载诸史册烂然可观况陛下舍已从人如大舜不矜不伐如大禹广览兼听以极羣下之幽隠开心见诚以来天下之谠言将与海内共臻至治夫岂崇尚虚文不究实用徒应故事而巳哉虽然君听存乎广大臣言贵于切近以陛下好问之勤愿治之切而徒泛为之辞以娱观听非士之所学也臣闻成天下之治者固惮于改作革极之政者尤患于因循改作之患至于扰扰多事而因循之将有委靡不振之忧二者皆非所以为治而因时制宜则治道之所不废也昔汉武帝以雄材大畧之资即位之初侈然不满汉家之意嘉唐虞乐商周之言屡形诏策董仲舒待问广延廼劝帝以更化善治卒之武帝纷更制度日不暇给而一时之治骎骎愈不如古岂仲舒之言有以误之耶终日变易法令而不出于簿书期防之间正非仲舒所以拳拳于帝之意也知仲舒之更化不在簿书期防之末则知仲舒有救之名无变道之实诚古今不易之常理从是而加之意焉则以之振起治功扫除积跻一世于唐虞三代之隆如圣策之所问诚无难者又岂在于变法易令而以多事自累哉诗曰周虽旧邦其命维新陛下亦悟于斯而巳矣谨昧死上对臣伏读圣策曰盖闻道者适治之路传万世而无者也仁义礼乐皆其具也纪纲法度所以维持治具者也尧舜之所以帝禹汤文武之所以王者用此道也臣有以见陛下探治道之本源而知帝王之为同条共贯也臣闻道无精粗治有详畧本末不可以偏废而阖辟变化之用则固有所主宰也是故大原之所自则不外于一心之防而治具之在天下亦不可一日废此尧舜之所以帝禹汤文武之所以王固不外乎此道然精一执中之妙宻相授受于心传之际而皇极之编九畴之防君臣上下所以孜孜讲切者岂惟繁文末节是务而庶绩之熙九功之序水土之平礼乐庶事之备固其形见之末效而斯道之本原固当求之于精防之运诚不外乎中之一辞而巳不然尧舜禹汤文武之君不能舍仁义礼乐纪纲法度以治天下而繁文末节后世因欲持此以治天下不可胜穷之变则亦无具甚矣然则帝王之治固不难致亦惟探其本而不废其末举其全而不溺于偏求其所以致治之实用而不惟繁文末节之是徇则古今一天下也而岂有异道哉臣伏读圣策曰朕膺光尧之命承祖宗之绪思所以阐文谟而扬武烈者二十有三年矣志勤道逺治不加进夙夜祗惧莫敢遑寜故博延豪英访以当世之务子大夫造延待问必有蕴而欲陈者臣有以见陛下念付托之至重思宵旰之愈勤疑治道之愈邈虚巳以问承学之臣将以讲明济时之术也顾臣防陋何以塞明诏臣闻天下非治效不进之可忧而人情安于苟且因循之可畏以陛下勤政愿治之诚迈越前古唐虞三代之治疑若引手可致而二十三年于兹计筭见效曽未之闻者是安可不求其故耶毋亦愿治之心虽切济时之术实踈士大夫安于苟且以为成习而天下万事有不得其序耶臣窃观陛下即位之始鋭于为治念版图之未复愤仇讐之未殄慨然奋发将一扫而清之一旦起故老于废弃之中擢将相于俦常之列畀之大任责以成功而徒肆大言习为诞谩玩嵗愒日无补事功比比负责而去而陛下大有为之志亦自是少弛矣故夫前日之治伤于太急而今日之治又失之太缓惟其责效之速故诞谩之徒得以肆其欺罔窃取陛下爵禄而去惟其习于纵缓故庸常琐琐之流得以偷安固位自为保持之计上下苟且莫肯任责而治效之不进风俗日以壊士气日以弱民生日以困刑罚日以峻徒为九重之隠忧而不思所以救之术者循是而不之反则天下之患殆将有出于意虑之外而何治功之成臣愿陛下思所以济治之术革人情于极之余正纪纲明赏罚毋徒徇于虚名而必责之实用则今日苟且之俗将易而为趋事赴功之臣则天下之治有所不为为无不成惟陛下所志耳臣伏读圣策曰唐虞之盛固未易议至若夏之尚忠商之尚质周之尚文皆绵世歴年不能无岂道有升降政有损益而然欤抑为治之具有未至欤臣有以见陛下想唐虞至治之极考三代治尚之偏图惟厥中以为救之术也臣闻三代之治本于一道道之所在初无毫厘之差而救偏补特其济治之术由于时变之推移而生于人情不可巳者也唐虞之盛忠质文之名未立也而忠质文未始不为用忠之变而入于质质之变而入于文此其世变之使然有不容御则周人之处此若其极不可为之世矣自常情观之必将厌委曲而务阔踈弃文采而尚朴素以求还上古之无事也然周之君方且务为繁缛之典凡可以管摄人心而隄防风俗者纎悉备具是岂好为多事而繁文末节如后世之纷纷也哉彼其损益之相因无非因人情之所系而扶持设施之术固有出于法度纪纲之外此太和之效所以并称于唐虞而弥文缛典皆足以起当世之治使周之子孙世守而勿变则千万世而长在可也而何之可言陛下盖亦即其所以救之术原其所以为人情之虑者畧其异而反其同则唐虞三代之治亦在陛下运用而巳矣奚必拘于形迹之末哉臣伏读圣策曰今朕正心诚意体道之用将以格物而士风犹未一也敦本抑末崇尚礼教将以范民而俗化犹未醇也夫士风之不美以其无所范也今陛下以正心诚意之学将以致格物平天下之效而士风之未一得毋以承末流之而源或未之正乎夫俗化之不善以其不知也今陛下敦本业而抑末作崇礼教而设防范而俗化之未醇得毋以流俗之渐渍者深而制度之不严乎臣闻古之仕也上下相待以成其美后之仕也上下相胜以败其事夫仁义道徳之本孝弟忠信之实古人之所以修于乡党处扵庠序以为吾之所当为初无所觊于上而官爵禄位之设车马衣服之奉古人所以用于朝廷之上者亦以为待天下士而非有徳于下故士知修于家以待上之求上取夫士以为天下之用上之所以待其士者愈厚故士之所以自待者愈不敢轻上下交相待而人才日以盛固其宜也后世则不然上设其爵禄以待士之求而士亦苟且修饰以有所要于上士惧其无以自达则巧取幸进不顾礼义而上亦惧其进之滥则多为之防以绳其来此后世之通患而按之今日则尤甚矣冐进之习滋亷耻之道防苟侥幸于一得则抵法禁而不知畏天下固未始无卓然特立之士也而以一眚之过而絶其终身之善以一人之失而疑及天下之士则亦自流于薄恶而巳矣而何恠于士风之不美欤臣故曰承末流之而源未之正也臣闻古之治天下者将以定民志后之治天下者将以便民情古者上自天子而达之于民尊卑贵贱之不相侔则服食器用之间截然等级之有辨古人非故为是无益之文也防闲之不至则情伪之相滋乐好之不厌而将有不可胜言深为之节严为之限故民志一定而分守自明彼其趋向之一而风俗之厚亦其理也后世则不然举圣人所以检押人心者一切惟人情之便而媮风薄俗亦复荡然于法制之外富商大贾得以交通王侯而乡曲豪右无别于贵近自后世有所由来而较之今日则殆将不止于是者车服上僣宫闱家室畧拟都邑辇毂之下四方之所观瞻而此风益炽上下恬然相视不以为恠则亦日流于无节文巳矣而何恠于俗化之未醇欤臣故曰俗之渐渍者深而制度之不严也臣伏读圣策曰义不胜利何以厚民之生刑不胜奸何以防民之伪夫率民以义则义之所在而利固存于其中则民心之礼义若可以厚其生也而义或不胜其利得毋以义利之不能两立而趋于利则或违其义乎夫防民以刑则刑章之立可以不试而民畏也而刑或不胜乎奸得毋以刑所以防民而求以胜民则奸宄益不胜其多乎臣闻古者先养民又教民然后治民后世不知养民不知教民一于治之而巳耳夫日用饮食之须冠昏防祭之具圣人初非举手以予民也为之立其官师制其田里又教之以君臣上下之大分民既知教而民生益厚故民乐出其力以供上之用亦不以为劳我而且厉我也后世教养斯民之事曽弗之讲民生之用皆民之所自为而上之人又从而征敛困苦之今日之民其无聊赖甚矣而何义之能知山泽之饶舟车之筭香盐茶酒之凡桑羊辈所以笼天下之利者无不悉为常赋常赋有限复令先期常数既殚复令别配凡陆贽所以进防于唐徳宗者无不尽用陛下加恵元元勤恤民隠形于诏防无非以寛民力厚民生为言而守令之不奉行徒亦文具而巳水旱有减放之令而督促如初嵗久有蠲除之科而追催犹故所谓禾稼如云问之父老皆有忧色曰丰年不如凶年而况水旱相仍曽无虚嵗上下廹蹙如此欲民生之厚其可得耶臣闻古之制刑也所以厚民俗后之制刑者所以罔民利而巳矣夫古之圣人不得巳而制刑盖为夫不孝不友不婣不睦者是禁而山泽之利无不弛以予民而或为之限节盖亦禁其末作之为害而非夺民利以自殖也后世不明圣人制刑之意而禁网之宻条章之具无非与民争利而茶盐之商贩酒之私酤毫发之不贷纎悉之必计刑禁之既加而科罚又从而重困之今日之刑其寃滥亦甚矣而奚伪之能防故刑不足以胜奸则奸宄之习滋炽聚于山泽者为盗贼之区而刑余之众不得与齐民齿者亦将流而为盗陛下广覆宇内逺近如一通商贩之禁寛酒之征虽见于比年之诏而有司诿曰国用之所须无得以辞其责故上有仁心而下不被其泽有寛恤之美名而无寛恤之实恵所谓罔民以为利诱民以为奸不反其本而徒治其末欲奸宄之消其可得耶臣伏读圣策曰意者仁义礼乐之用与夫纪纲法度所以维持治具者非耶何视古之有愧也诚如陛下所言则信知后世之治所以不如古矣陛下以古问臣臣不敢徒以古对陛下果有意于古也盖亦稽唐虞致治之原叅三代救之政一政令之未纯乎古一设施之不合乎古者振起而更张之以作天下苟且因循之习以起天下趋事赴功之心则以之美士风善俗化厚民生去民伪亦惟磨以嵗月无不可矣不然陛下徒有慕古之名而无师古之实则今日之策臣者徒为故事而臣之所以告陛下者亦虚文而巳是将奚益臣伏读圣策曰伊欲道与世兴风移俗易士相与谈仁义蹈名节而不矜靡曼之虚文民相与兴礼逊趋本业而不溺奢侈之末习八政修而食货足五教明而狱讼息臣愚以为世有先后道无异同由大原之所自出而观之越千载犹一日唐虞三代即斯道以为治既有以措天下于无为之盛况陛下心传之妙得于授受之懿则施之事业移风易俗诚无难者若夫士相与谈仁义蹈名节而不矜靡曼之虚文臣以为莫若有以正人心民相与趋本业兴礼逊而不溺奢侈之末习臣以为莫若有以定经制夫礼义者人心之所同惟其利害得失之心日胜是以忠纯笃实之意日亡是固科举之法有以壊天下之心术也今陛下徒曰严法禁谨隄防足以革士风之臣以为无以善人之心则未见徒法之可以自行也夫科举之法后世即以之取天下之人材而天下之人材亦辐辏于科举之内既取之于未用之初盖亦择之于既用之后广之以教化之本原而恃之以趋向之所在贪浊者黜之亷介者用之奔竞者抑之靖退者进之旌直言以来谏诤伸士气以通下情若是而曰士风之不美臣未之信也夫礼制固有一定之经惟防范之既亏故至荡然而莫知限节是固民心之无常亦上之人无以撙节之过也今陛下徒曰躬节俭务朴素足以先天下之俗臣以为躬行之至虽为正风俗之本而礼制之未眀经制之不立则人心之无厌者方且苟于目前之便未见徒善之足以有为也今为之眀其礼定其经上而乗舆之服御固有其度降而公卿又降而士庶人冠昬丧祭之节宫室器用之制严为限量设有科条逾者有禁断于必行贪溺者无所歆艳而豪右兼并粟腐贯朽无所用之则民志定而争端息无甚富之民则亦无甚贫之民无甚侈之家则亦无甚之家人心有常风俗归厚若是而曰俗之未醇臣未之信也厚民之生则莫若讲节用之策省民之刑则莫若谨按察之使今日之利原竭矣不可复兴矣无巳则有节用之说乎节用固多术也曩者固尝限宫观之员而宫观之除滥予犹故也固尝省添差之数而添差之恩妄授犹昔也佞幸之赐得毋有过度者乎虚籍老弱之兵得毋有坐糜廪食者乎节之于彼而又节之于此则民生之厚庶乎其有自矣今日之刑滥矣不可以复峻矣盍亦谨按察之官而使之加意乎命官非不谨也州县之间责成案于胥吏而长吏不以为意付棰楚于狱卒而狱官慢不知情郡刺史足迹尝一至于圜土之门乎监司之按行又能尽得于一见之顷乎谨之于彼而复谨之于此则好生之徳庶乎其洽民矣舍是而曰八政修而食货自足五教明而狱讼自息臣恐未免于揖逊救焚之举也臣不佞陛下召至阙廷赐之清问臣首以更化为陛下献次愿陛下正人心以美士风定经制以善民俗次愿陛下节用以厚民生谨按察以省刑罚以为更化之说请复为陛下终始言之臣观艺祖皇帝为天下除大残致民更生兵不血刃而天下归戴征伐既下诸国必先已逋敛蠲繁苛一以仁厚为本大抵兵以不杀为武刑以不用为威财以不费为饶人以不作聪明为贤此其立国之本意而列圣守之以为家法者也仁宗庆歴间承平既久一时事类少弛仁宗一旦振起之不过于増諌员减任子展磨勘虽一二节目之或殊而大体卒不改易故嘉祐之治振古无及社稷长逺终必赖之由此道也臣以更化为献亦岂劝陛下以变更祖宗之法度哉士大夫之媮惰者从而振作王业之偏安者思有以规恢而广大之万事之积废者思有以作新而奋励之而不失祖宗立国之本意则士风之日美民俗之日醇民生之厚而刑罚之清固有不期而致则圣策所谓措国如唐虞巍乎跨三五之隆而无忠质文偏胜之其策舍此将安在耶陛下复策之于终曰熟之复之详着于篇朕将亲览臣有以见陛下咨访之意益勤而使臣等得以竭其愚衷也臣不度愚贱窃有拳拳忧国爱君之忠一旦得奉清光条当世之事陛下所以问臣等固巳畧陈于前若天下大体之所系而国家安危理乱之所从出者虽圣策之所不及臣安敢有懐不吐上负陛下详延之意敢为陛下毕言之臣闻宰相者朝廷之股肱也台谏者朝廷之耳目也非有知人之明不足以进贤退不肖非有硕徳重望不足以镇抚中外非有不穷之才不足以賛万机之务择相而任之者不可以不谨也非有公忠之操不足以排击奸回非有刚强之守不足以肃清班列非有髙明之见不足以裨益冕旒擢台谏而付之者不可以不审也苟曰以其久位而姑以迁之幸其无过而因以任之则何以称具瞻之望起非常之功专求州县之下吏捜索钱谷之细务姑以应故事而朝廷之阙失国家之大议有不敢言则何以通幽隠之情辅圣明之徳臣愿陛下委任擢用之际详择而审处之疑之当勿复用用之当勿复疑必期有以尽其才然后可也陛下爱惜名器必无滥予之爵然技术艺能之贱或充斥于朝路而宫掖非泛之恩或不厌于公言可不有以节之乎陛下亲近儒臣必无偏信之失然是非毁誉之説或出于细防而士大夫结托之私或竞趋于权要可不有以抑之乎陛下诚于是而留听焉任宰相而重其股肱之寄用台谏以谨其耳目之司惜名器以励天下戒偏信以示至公则兹所以策臣四者之特不过于事为之末非圣明之可虑也臣是以终篇之末论次其大者以为陛下献若乃襞绩故实以为有学雕绘言语以为新竒臣不惟不敢亦不暇惟陛下赦其狂僣而録其区区臣无任昧死谨对
