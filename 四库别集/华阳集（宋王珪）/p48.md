<!-- { "loadSidebar": true } -->
　　翰林学士王某等奏今月某日中书批送到门下侍郎兼兵部尚书同门下平章事昭文馆大学士监修国史韩琦等状奏伏以出于天性之谓亲縁于人情之谓礼虽以义制事因时适宜而亲必主于恩礼不忘其本此古今不易之常道也伏惟皇帝陛下奋干之健乗离之明拥天地神灵之休荷祖宗社稷之重即位以来仁施泽浃九族既睦万国交欢而濮安懿王德盛位隆宜有尊礼陛下受命先帝躬承圣统顾以大义厚其私恩慎之重之事不轻发臣等忝备宰弼实闻国论谓考古约礼因宜称情使有隆恩而广爱庶几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行谨具状奏闻伏勅旨治平元年五月二十八日进呈奉圣旨过仁宗皇帝大祥别取旨治平二年四月九日再进呈奉圣旨送太常礼院与两制待制已上同共详定闻奏臣等谨按仪礼丧服爲人后者传曰何以三年也受重者必以尊服服之爲所后者祖父母妻之父母昆弟昆弟之子若子若子者言皆如亲子也又爲人后者爲其父母报传曰何以期也不贰斩也何以不贰斩也特重于大宗者降其小宗也又爲人后者爲其昆弟传曰何以大功也爲人后者降其昆弟也以此观之爲人后者谓之子不敢复顾私亲圣人制礼尊无二上若恭爱之心分施于彼则不能专壹于此故也是以秦汉以来帝王有自旁支入承大统者或推父母以爲帝后皆见非当时取讥后世臣等不敢引以爲圣朝法况前代入继者多宫车晏驾之后援立之防或出母后或出臣下非如仁宗皇帝年龄未衰深惟宗庙之重只承天地之意于宗室众多之中简拔圣明授以大业陛下亲爲先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之德也臣等愚浅不逹古今窃以爲今日所以崇奉濮安懿王典礼宜凖先朝封赠期亲尊属故事高官大国极其尊荣谯国太夫人襄国太夫人仙游县君亦改封大国太夫人考之古今实爲宜称臣等谨议
　　濮安懿王合称皇伯议
　　翰林学士王某等状奏准勅右仆射兼门下侍郎平章事韩琦等奏准内降翰林学士王某等奏崇奉濮安懿王典礼宜凖先朝封赠期亲尊属故事高官大国极其尊荣谯国太夫人襄国太夫人仙游县君亦改封大国太夫人考之古今实爲宜称臣等伏详王某等所奏未见议定闻奏勅旨牒奏勅依奏右谨具如前臣等参详真宗大中祥符八年楚王元佐以皇兄诏书不名仁宗即位泾王元俨以皇叔赞拜不名天圣五年加诏书不名此国朝崇奉亲属故事今濮安懿王于仁宗皇帝其属爲兄于皇帝合称皇伯而不名臣等谨议再议濮王手诏近中书门下奏下尚书集官议濮安懿王合行典礼如闻论议不一宜权罢集议当令有司更博求典故庶合礼经臣等再上议曰窃以爲父母天下莫隆焉至于继大宗则杀其服何也大宗之统不可絶而父母有嫡长之奉也视其服纪之隆杀而知圣人制礼之意也知名之不可以贰也名也者天下之辨也所以别嫌明微而不可以不慎也爲父母报云者记礼者之文其势然也不可云爲叔伯报也律令亦犹是也汉宣于昭帝爲孙光武于平帝爲祖容可以称其父爲皇考然议者咸以爲非何也谓其以小宗而合大宗之统也陛下既称仁宗皇帝爲皇考又欲称濮安懿王爲皇考则是两统而又二父也又重于汉之失也非所以严宗庙也非圣人制礼之意也尔雅父之昆弟先生爲世父后生爲叔父国朝之制伯叔兄弟子侄皆加皇字今濮安懿王于仁宗皇帝爲先生则陛下亦宜依尔雅及国朝故事称皇伯而不名如前议爲便至于汉之称皇考称帝称皇立寝庙序昭穆皆非陛下圣朝之所法今以仪礼及汉儒论议魏明帝诏凡五篇其间议有是非事有当否惟陛下裁处之大抵祖仪礼者爲合乎经也臣等谨议
　　断范亦顔论追尊濮安懿王是非议
　　臣伏奉圣旨看详范亦顔文字断其是非以闻者臣谨上议曰窃以两统而二父不可以正天地之大伦也先皇帝终丧三年始诏羣臣博求追尊濮安懿王故事而羣臣据仪礼丧服先皇帝虽懐本生之爱而廹天下大义卒用羣臣议建园庙于永安令王之子岁时主其祭祀而不易其始封之国此岂不安于礼乎今亦顔言陛下擢前论事者吕诲等是暴先帝之过举而自取美名其于子道岂小缺哉臣观先帝初未尝有追尊濮王名号之意方仁宗丧未除宰相已有请于朝其后诲等争言不可用定陶共皇故事而绌之天下皆罪在宰相而知非先帝初意也夫先帝所未尝用今知其材而用之先帝尝所用后或得罪而去之是皆以爲不孝乎此亦顔之奸言欲以揺惑陛下之听也亦顔又言舜禹皆受禅舜不郊其父而禹郊之汤武皆受命汤不追王三世而武王追王之伊尹周公皆摄政太甲不以天子礼乐赐伊尹而成王于周公赐之臣以谓舜禹之受禅汤武之受命伊尹周公之摄政岂有继承统序之事如先帝之时此非所引也亦顔又言言者只知汉而不知三代只知师丹而不知中庸臣以谓言者之据援仪礼三代之礼也中庸曰非天子不得议礼是天子可得而议也然仪礼之变须反经而合诸道两统而二父则不可以议也此非所引也亦顔之所引固不足以论其是非也伏惟皇帝陛下天纵聪明博通古今知仁宗所以托先帝之重推而上则祖宗之大统名不可以贰也推而下则子子孙孙万世相承德不可以忘也亦顔之言虽知不足以惑圣聪然中外已皆闻之诚恐苟有附其説者则天下议论又将沸腾而不可止其言先帝被辱无穷陛下之缺子道皆大不道愿正其罪而诛之臣谨议
　　请权罢腊享议
　　同知太常礼院吕夏卿状古者新君践阼之三年先君之丧二十七月为禫祭然新主祔庙特行禘祭之始禘是冬十月行祫祭明年又行禘祭自此五年再为禘祫丧除必有禘祫者为再大祭之本也今当祫祭縁陛下未终三年之制纳有司之説十月依旧时享然享庙祫祭其礼不同故事郊享之年遇祫未尝权罢腊祭是则孟享与享庙尝并行于季冬矣其禘祫年数乞一依太常礼院请今年十月行祫祭明年四月行禘祭仍如夏卿议权罢今年腊享
　　諡号当先告天议
　　臣谨按曾子问曰贱不诔贵幼不诔长礼也唯天子称天以诔之春秋公羊説读诔制諡于南郊若云受之于天然干兴元年夏既定真宗皇帝諡其秋始告天于圆丘史臣以为天子之諡当集中书门下御史台五品以上尚书省四品以上诸司三品以上于南郊告天议定然后连奏以闻近制唯词臣撰议即降诏命庻僚不得参闻颇违称天之义臣今拟上先帝尊諡欲望明诏有司稽详旧典先之郊而后下臣之议庻先帝之茂德休烈有以信万世之传
　　服除躬行郊庙议
　　按王制丧三年不祭唯祭天地社稷为越绋而行事传谓不敢以卑废尊也是则居丧而可得见天地也春秋僖公三十三年传凡君薨卒哭而祔祔而作主特祀于主烝尝禘于庙杜预以为新主既特祀于寝则宗庙四时常祀自当如旧是则居丧而可得见宗庙也周公称商髙宗谅闇三年不言子张疑之以问仲尼仲尼答云何必髙宗古人皆然髙宗不云服丧三年而云谅闇三年者杜预又谓古者天子诸侯三年之丧既葬而服除谅闇以居心丧不与士庻同礼也然则服除之后郊庙之祭可勿举乎南齐以前代人君嗣位或仍前郊之年或别自为郊下有司议而王俭乃援晋宋以来皆改元即郊而不用前郊之年又自汉文以来皆即位而谒庙至唐德宗以后亦逾年而行郊况本朝景德二年真宗居明德皇太后之丧既易月而服除明年遂享太庙而合祀天地于圆丘臣等请皇帝将来冬至躬行郊庙之礼其服冕车辂仪物音乐縁饰事者皆不可废
　　真宗雩祀配议
　　翰林学士王珪等言殿中侍御史赵鼎奏唐故事已有递迁之典最足考验臣复请递迁真宗配孟夏雩祀以太宗专配上帝祈谷孟冬神州地祗循用有唐故事如此则列圣参侑对越于昊天厚泽流光垂裕于万祀臣珪等按祀典天地大祭有七皆袭用歴代故事以始封受命创业之君配神作主至于明堂之祭用古严父之道配以近考故朝廷在真宗则以太宗配在仁宗则以真宗配今则以仁宗配方仁宗始以真宗配明堂罢太宗之配而太宗先已配祈谷雩祀神州地祗本非逓迁今明堂既用严父之道则真宗配天之祭当罢难议更分雩祀之配诏从珪等之议
　　仁宗配享议
　　治平元年辛酉诏以仁宗配享明堂初礼院奏乞与两制同议仁宗配享何祭翰林学士王珪等议代宗即位用礼仪使杜鸿渐等议季秋大飨明堂以考肃宗配昊天上帝徳宗即位亦以考代宗配王经郊祀録注云即孝经周公严父之道当以仁宗配享明堂
　　太祖配享议
　　嘉祐六年谏官杨畋论水灾由郊庙未顺礼院亦言对越天地神无二主皇祐初三圣并侑后复迭配未防复并侑颇违经典请下两制议学士王珪等曰推尊以享帝义之至也然尊尊不可以凟故郊无二主今三后并侑欲以致孝也而适所以凟乎享帝非所以宁神也请如礼官议七年正月诏南郊以太祖定配
　　陵寝议
　　范镇奏闻大行皇帝受命宝及沿宝法物与平生衣服器用皆欲举而葬之恐非所以称大行皇帝恭俭之意诏检讨官寻典故及两制礼官详议学士王珪等奏曰受命宝者犹昔传国玺也宜为天子传噐不当改作古者藏先王衣服于庙寝至于平生噐玩则前世不皆纳于方中亦不尽陈于陵寝今宜省约以称先王恭俭之实
　　策问
　　司马迁之为学博矣然班固讥之以为上下数十年间多所抵牾是非颇谬于圣人方迁之时尚书孔氏诗毛氏传者犹未盛战国之史又为秦所焚灭而诸子説客各自著书其言古事往往增损以就一时之说迁博观而兼采之宜其有不合也今夫学者上观尧舜三代下及秦汉以考圣贤之遗迹固知迁之书有不合将索其所以异于诗书春秋与战国之载着其得失使史记得为完书以信班氏之讥然则可概举之乎












　　钦定四库全书
　　华阳集巻四十六　　　　　宋　王珪　撰啓
　　谢进士及第啓
