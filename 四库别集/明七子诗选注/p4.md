<!-- { "loadSidebar": true } -->
　　万里银河接御沟千门夜色映南楼城头客醉燕山月笛里寒生蓟北秋胡地帛书鸿鴈动汉宫纨扇婕妤愁西风明月吹双鬂且逐飞蓬赋远游 燕山燕之西山　汉武帝纪使者绐单于言天子射上林中得鴈足有系帛书谓武在某处单于大惊后世遂以鴈传书为故事　汉班婕妤燕歌行日新制齐纨素皎洁如霜雪裁为合欢扇团圆似明月常恐秋节至委置在深箧　楚词愿轻举而远游

　　送劳少参督四川学政

　　分藩吴越气雄哉人自南宫出上台一抱连城明月满还看三峡使星来锦江波动词场色剑阁高临宪府开圣主贤臣今日事王褒门下本奇才 南宫见前晋天文志天有上台中台下台在天为三台在人为三公　秦昭王以十五城易赵璧故曰连城汉邹阳书明月之珠　三峡见前后汉书和帝分遣使者二人各至州郡观采风谣二人当到益部诣李邰候舍时夏夕露坐邰因仰观问二君发京师知朝廷遣使乎二人惊问何以知之邰指星示云有二使星向益州分野故知之耳　蜀志成都江水濯锦鲜明故称锦江　剑阁在四川汉王褒圣主得贤臣颂云故必有圣智之君而后有贤明之臣

　　送丰城杜少府谪滇南

　　共惜投荒万里天当朝起草事空传主恩绿鬂神仙尉客梦青云侍从年盘水秋帆开瘴疠黔阳春树隔风烟孤臣自有丰城剑遥夜思家向斗边 投荒谓投窜于荒服之外　起草见前　汉梅福为南昌尉后得仙　辰州等处皆盘匏子孙所居入云南必经于此黔阳今为县属湖广辰州抵连云南　丰城剑张华雷焕事见前

　　

　　【卷之二/ 王世贞】

　　

　　送李侍御迁江西宪[时按山西还] 

　　过吴明卿宅

　　赠王元肃参军 

　　送张侍御按应天

　　寄袁鲁望 

　　宗子相席上别诸子各赋 

　　宿香山寺 

　　李兵宪邀登密云城楼

　　赠蓟州周都督 

　　答徐子与见寄 

　　寒外得李伯承见寄诗有感

　　答谢茂秦山人 

　　独酌 

　　李于鳞邀登郡楼得秋字 

　　饮故人赵参议宅[时赵以病归] 

　　答汪兵宪伯阳 

　　岁暮答吴明卿 

　　送顾水部监荆州税 

　　宪佥彭公尝莅秋曹乃孙端朝复践其地赋此纪之 

　　被青州命后得李伯承寄诗率尔有答

　　提兵安东海上大闽 

　　寄李于鳞 

　　送衡府叶教授还吴 

　　登岱[泰山一名岱宗在山东] 

　　怀梁公实[时公实告归岭南] 

　　答张幼于 

　　送蔡子木守衡州[衡州府属湖广] 

　　宗子相吴明卿夜过 

　　赠章道华宪副 

　　方德新侍御见访得蓬字 

　　赠临淮李小侯 

　　送陈子兼任滇南宪副

　　得徐子与书云刻余拟古诗因答

　　题李于鳞白雪楼

　　九日泛舟灵岩以病且雨不克登有作

　　邹山人赍谢茂秦书来谒赋此赠之 

　　戴锦衣伯常过访

　　寄吴明卿[吴时守邵武] 

　　送莫子良起参梁藩入贺登极 

　　赠别俞汝成宪使之楚

　　过德州不及访李于鳞见寄

　　寄余德甫闻有盗警[名应举江西南昌人] 

　　吴门遇徐子与见访得今字

　　答赠苏子川[名溓山东濮州人兵部侍郎佑之子] 

　　寄子承中丞

　　少司徒吕道夫见访席上赋赠 

　　送王司训罢官归天台

　　渡小淮口大风和徐子与 

　　九日省中诸公邀游两高遇雨不果小酌灵隐寺[寺在杭州] 

　　答吴邵武明卿 

　　送艾教授迁王官归楚艾尝为邑令 

　　喜张肖甫开府吴中 

　　送王汝文提督操江 

　　同马通政吴太常蔡宪使饮太虚楼 

　　徐子与久宦楚中贻书见讯时余有晋臬之除 

　　寄答张助甫

　　题周公瑕小像 

　　李于鳞赴浙臬邂逅吴门有赠 

　　赠秦少说比部 

　　顾刚太仆乞归用张召和给事韵赠之

　　答朱用晦余德甫追和感事之作

　　武日赠别省中诸公 

　　寄谢茂秦 

　　赠少司徒清丰吕公 

　　吴明卿自贵徐子与自闽同日书至有感 

　　王阳德兵宪数过弇山园颇述泉石之美走笔奉寄 

　　送浙人周广文之襄府纪善

　　送王太史胤昌册封关内便道省寿夫人

　　

　　明七子诗选注卷之二 浙汜茅坤 云间陈子龙选定古杭汪淇 汪恂订正

　　王世贞【 字符美，号凤洲，晚号弇州山人。南直隶太仓人。嘉靖丁未进士，历任南京刑部尚书。有弇州四部正续稿传于世】

　　送李侍御迁江西宪 【 时按山西还】

　　曾飞片檄下呼韩大漠风云指掌看揽辔秋高三晋色挂帆天入九江寒清朝尚郁囊中草祖道犹惊柱后冠东望斗边多战气几时书记向长安 檄以木为之长尺二有急用以征军呼韩邪匈奴酋长名　沙碛日漠　史记韩哀侯魏武侯赵敬侯共灭晋三分其地故曰三晋即今山西　九江即江西浔阳晁氏志一水而曰九江谓江于此分九道也　草谓谏草　黄帝子名累祖好远游死于道路故祀以为道禆以为道路之福法冠一日柱后惠文执法者服之　书记记室也凡官出镇于幕下置一官记其事故谓之书记

　　过吴明卿宅

　　猎猎西风吹客衣，空庭系马待斜晖。久&#62677;&#63140;弃高兴缘君发，无郡清樽与病违。海内声名双聛聣，郢中歌调一翻飞。何须稚子投车辖，屈指交游未忍归 猎猎飞扬貌鲍明远诗猎猎晚风过　聛聣谓侧目相视也　郢中歌谓阳春白雪曲也　汉陈遵性嗜酒每宴宾客辄将其车辖投于井中虽有急终不得去

　　赠王元肃参军

　　水边新筑类禅居尘尾玄言颇湛如相视右军修褉帖未成中散绝交书马曹竟不关公事。狗监何烦荐子虚。便欲图君丘壑里故园烽火更踌踷 晋王衍每谈玄轨玉柄尘尾与手同色喻参军　　王羲之为右军其兰亭记云永和某年三月三日会于会稽山阴之兰亭修褉事也　魏氏春秋涛为选举郎举稽康自代康作绝交书以答之世说王子猷为桓冲骑曹参军冲问曰卿署何曹答曰不知何曹时以牵马来似是马曹　汉司马相如传相如作子虚赋杨得意为狗监侍上诵之帝曰朕独不得与此人同时得意曰臣里人司马相如自言为此赋帝因召拜为郎 

　　送张侍御按应天

　　旧识埋轮都下亭新看直指破青冥金陵亦是先皇地玉节仍分汉使星朱桁路从飞驭辟白门人为避骢停凭高倘有张衡思两赋应传蓟北听后汉书张□□□□□□□□亭曰□□□□□问狐狸遂劾奏大将军梁冀等不法事　汉有绣衣直指使者青冥□□也或曰云　金陵今应天我太祖建都于此　周礼守邦国者用玉节范骅后汉书李邰善天文和帝遣使者微行观风使者当到益部诣邰候舍邰因仰视问二君发京师知朝廷遣使乎使者惊问何以知之邰指星示云有二使星向益州分野故知之耳　朱桁路在应天白下门在上元县西北汉书行行且止避骢马御史　汉张衡作两都赋以北张侍御

　　寄袁鲁望

　　异时樽酒足平生白眼俱夸无世情自别风尘河朔饮。谁歌雨雪蓟门行。论心客路空车马屈指流年过甲兵赋就河东应有达怜余早晚厌承明 晋阮籍对俗士常为白眼　典畧云袁绝与刘松辈在河朔于三伏之际酣饮避暑号为河朔饮北京古为蓟地有蓟门关　前汉杨雄献河东赋　汉书严助仔治中大夫请为会稽太守帝诏助曰卿厌承明之庐耶承明殿在未央宫北

　　宗子相席上别诸子各赋

　　醉尔春风金屈卮忽看山岳坐来移停鞭欲尽幽州色立马愁听出塞词我自青云甘薄宦谁当白雪问相思向来天地躭烽火摇首人间未可期酒杯一名金屈　幽州今顺天府　古乐府有出塞曲李白诗愁闻出塞曲泪满逐臣缨　通鉴释义黄帝用云纪宫谓春宫为青云杜甫诗薄宦走风尘　宋玉对楚王曰客有歌阳春白雪和者不过数人是其曲弥高其和弥寡　边方备惊垒土高如坛形置烽竿于上有寇至举火以相告日烽火即今之烟墩也

　　宿香山寺

　　白云深锁上方幽蹑屐无劳问惠休竹里布金千月至松间鸣玉片泉流谈经石听蟾蜍转卓锡天回罔象愁坐久忽惊心地净向来西竺在南州上方僧房之最深处　僧名惠休姓汤能诗　陆机诗飞泉漱鸣玉　昔羿得不死之药于西王母其妻窃食之奔入月宫是为蟾蜍　图经云舒州潜山最奇而山麓为尤胜志公与白鹤道人俱欲之同谋于梁武帝帝令各以物识其地得者居之道人曰某以白鹤止处为记志公曰某以卓锡处为记巳而鹤先飞去至麓将止忽闻空中锡飞声志公之锡遂卓于山麓　西域有天竺寺故曰西竺也

　　李兵宪邀登密云城楼

　　丽谯高拥白云愁多暇相携此壮游万马春齐新制府千山日静古檀州海边享士投醪足幕里论兵借□筹君自大夫谙故事却从王粲问登楼 颜师古曰楼　名谯故谓美丽之楼为丽谯焉　密云古名檀州　昔良将有馈箪醪者投于河令将士迎流饮之宋刘哄曰古之为主将者有投醪之惠有吮疽之恩　前汉书张良曰臣请借食前之箸为大王筹之　古云登高能赋则可以为大夫　魏志王粲字仲宣之荆州依刘表登城楼作赋以自见

　　赠蓟州周都督

　　当年突骑满渔阳幕府宁空赤白囊一自军容开细柳能令烽色避长杨挥鞭坐画楼烦地鸣镝遥飞瀚海霜马上铙歌平虏日好翻新曲顾周郎 汉书吴汉说彭宠曰渔阳上谷突骑天下所闻也注曰突骑冲突军阵之骑也渔阳今改为蓟州属北京　汉书注卫青征匈奴大捷帝就拜青于大将军府中故曰幕府　汉书周亚夫屯兵细柳营其营在陕西咸阳县西南　长杨宫名　楼烦胡域国名　前汉匈奴传冐顿作鸣镝应劭曰挠箭也瀚海北方大海群鸟解羽伏乳于此因名　铙歌军中之乐岐伯所作

　　答徐子与见寄

　　家难飘零岁未还几惊双鬂坐来班椷飞白苎春前雪梦入青苕雨后山海内弟兄生死共天涯音信有无间羞他桂树丛丛长浊水清尘不可攀 白苎歌吴人之歌也吴地出苎故名始则田野之作后大乐氏用焉以其音入清商故清商曲有子夜歌者即白苎歌也　苕溪在浙江湖州子与胡州人　淮南王招隐篇桂树丛生兮山之幽　曹植诗君若清路尘妾若浊水坭浮沉各异势会合何时谐

　　寒外得李伯承见寄诗有感

　　蓟门春草易临岐回首风尘始自悲孤鴈书来明月戍故人吟罢白云司曲中杨柳知相忆别后刀环未可期闻道朱弦多怅望莫将流水受人疑汉书使者绐单于言天子射上林苑中得鴈足有系帛书云云后世遂以雁传书为故事　通鉴释义黄帝以秋官为白云　古乐府有折杨柳曲　古乐府何当大刀头注云刀头有环借音而言问何时当还也　礼记曰清庙之瑟朱弦而疏越　列子伯牙鼓琴而子期知音志在流水子期日洋洋乎志在江河

