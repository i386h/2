<!-- { "loadSidebar": true } -->
　　事遭非意如拱璧以投人恩予更生幸大钧之播物亟解鹓鸿之缀遐征鱼稻之乡展转逾时低回就职伏念某世资寒贱天性重迟自初奋于徒中即辱收于宇下虽祸患飘零最爲可笑而哀怜记録终不少衰屡陪鈆椠之羣英几阅星霜于半世独依洪造岂有他肠当风波汹汹之时每爲十手所指然犬马区区之志未尝一日少移天实临之人皆知此昨预鸾台之属仍繙琼笈之书皆当世所必争岂非才之敢望果闻侧目遂至求瘢始腾宪府之章继上掖垣之奏当其极口闻者寒心虽天恩欲返于故栖而众论必挤于外服若谓叨逾于宠数诚且甘之至云结造于事端则爲寃矣盖宰柄虽明于黜陟而人心未免于爱憎幸公论之倾揺借孤踪而耸动始谓帡幪之仰托安得祸机就云萋斐之横生反污恩地但欲薄人于险靡思投防之伤事始流闻人皆骇愕市三言而有虎谁爲释疑墨一误而成蝇率防观过兹盖伏遇某官学冠百氏勲塞两仪执古玑衡转一元于斗极收时杞梓列众正于朝廷爵齿并崇身名俱泰相尧舜既逾于七闰犹伊周并数于三人方爲天下之安危坐灼人材之邪正谓鸿飞天末而人自楚越虽迹难明然鹿走山林而命系庖防于情可赦姑从轻比用息众讙某敢不仰佩生成退安流落问簿书之余日理编籍之旧闻知我春秋而罪我春秋皆縁薄技待以国士而报以国士誓毕余生
　　叙复谢宰执启　　　　　　　　冯当可
　　十年罪废形容将老于困穷万里哀号造化实怜其诚悃俾还旧物用涤前违初疑冒分而黩尊难逃大戾终乃原情而示恕畀以更生叨防至深涕泪俱下窃以仕而坎轲隘塞者命不可力争时之昭明公通者天必难幸防敢因湔洗畧叙感铭伏念某受性蠢愚周身闇谬始以诸生而忝第属在壮年继以强仕而得行又当盛世便谓功名之唾手不虞艰险之在前触情妄行慕昔人而太速大呼疾走拂众论以居多鬼神已恶其失中谤怒交兴于罔测致烦吏察仰溷刑评当逮就之沸腾亦惟求之极至浊斯濯足敢将瑕纇以尤人穷乃呼天惟恃照临之在上赖钧元之浩荡隆士礼以涵容谓其抗直之不回要当迕物察其用法之或过徒以爲民特屈严章姑停见任散乆囚于溽暑憩广歩于长途不使防文或伤寛网伏自炎炎之势既谢惴惴之魂乃安伏草依岩正当省愆而念咎澡身浴徳更期建効以报恩而祸衅相仍烦寃滋甚死亡过半两纒风木之悲贫病交攻几误几筵之托静思颠踬皆自取求负谴归耕桑麻以爲辱我投闲变白江山乆已厌人故因朋旧之私聊具肺肝之切单词朝去吉报暮闻翻四海之澜既扑燎原之急下三涂之绠更垂振坠之功不有大恩谁哀乆困妻孥兴叹无复号寒而啼饥闾里言情是爲生死而肉骨人防易殒徳厚难酬此盖伏遇某官道佐帝王勲兼文武遏横流于指顾集大定于笑谈廊庙无爲定风云之天授宗祧有相宜寿考之日来方将敕羲和以顺隂阳之经考律度以复防葬之制君陈事业自当永世以有辞伊尹忧劳每念一夫之失所致兹抵冒亦获蠲除某敢不稽舌齿之柔刚鉴春秋之生杀直而不挠务守平生之长察则无徒益遵皇极之训求爲经济用副生成
　　叙复谢丞相启　　　　　　　　胡邦衡
　　宠以官聨复二纪鸿陂之旧畀之司牧惊千行鸦字之新骤从废弃之中有此遭逢之幸窃以古者被放必限以年后世滛刑至于没齿极其所徃生无还期孙权悔过于虞翻骨朽已乆顺宗思庸于陆防诏至而亡况朱雀在大海之极南望赤县及中原之以北岂特风牛之勿及盖亦水犀之莫通号大法塲谓多死者自唐以后旅榇如赵端明者殆一千人由今以观内徙如丁晋公者才一二数虽韦执谊之奸黠而李徳裕之精忠莫不裹尸以归未有赐环而返兴言及此太息随之如某者学术空踈性资鲁钝辨骊黄而识字粗发防童溲鸡白以植碑仅同儿戱当建炎中兴之日切圣门德行之科虽防君相特达之知复玷茂异方正之选乏师友渊源之誉滥编研摩削之官鬼廹口而妄出瞽言天夺魄而仰膺震怒迹其罪戾乆合诛夷颇屈典刑得非侥幸三迁魅野生莫保于孤根再渉鲸波命偶全于一叶食有并日衣无御寒倚门有八十亲岂特一则以惧尽室几二百指敢云七必不堪穷愁日甚于三闾忧愠时遭于六丑琼管连兴于大狱珠城潜中于防文贬潮阳八千里而马不前盖不数韩公之咏牧海上十九年而羝不乳焉敢期蘓子之归岂谓雅眷之余尚烦当宁之念忽报雁峯之徙旋从螺水之游自揆愚已逾望外遽拜嗣皇之新渥骤令复秩以分符得之若惊懔不知措三太守除于一日何异先贤铛脚刺史之荣二千石入爲三公当见前史鼎足承君之义自惟何者曷以堪之兹盖伏遇某官股肱元圣舟楫巨川建极则有猷有守而有爲浩养则至大至刚而至直舜既生而稷契自至天实相之宣中兴而丙魏有声吾无取尔方离明之继照适泰道之彚征惟大贤能格于君心盖常以道用真儒无敌于天下何必言兵每怜迁客之无归虽乏寸长而不弃重念本朝之起废特捐支郡以见收伏念某曩嵗趋承尝亲丈席晚途飘泊莫造仭墙辱去盆以见天光被云而见日无适也无莫也义之与比仰尘播物之功有民焉有社焉何必读书初乏长人之徳愧明恩之莫报愿刻骨以无忘过此以还莫知所措
　　叙复谢执政启　　　　　　　唐子西
　　始縁力请得返敝庐终赖仁私尽还旧物岂惟铭佩亦复惊惶某屏迹累年无识靣者阖门度日将终身焉自收老大之心遂絶进陞之望未甘扶杖起居虽健于管宁乆已饰巾志意自同于陈寔忽奉昭回之迹大推霶霈之恩旧恶宿愆一时荡涤前侯故将以次甄收顾惟朽钝之躯屡借陶镕之手终防记録不忍弃捐谓其尝任宰司故优其班序谓其乆安田里仍处以虚闲就其自爲之谋想亦不过如此静循其本敢不知归此盖伏遇某官以王佐之才值圣人之运将令四海尽防比屋之封肯使一夫独掩向隅之泣致兹衰退亦极宠荣食既愈浮宁有小言之补位非所称得无大耋之忧辞受之间莫知所措
　　叙复谢参政启　　　　　　　　孙仲益
　　栖迟散地乆从鹿豕之游供奉内朝复造鹓鸿之列饕恩过望念徳知归伏念某来日无多衰相尽见鉴井而跰自笑倚门而肮脏可怜邺侯三万轴之书束之髙阁甫里五百弓之地弃爲闲田空有此生所欠一死敢觊大钧之播未忘故剑之求丁令威化鹤千嵗而归蔺相如怀璧万里而至叨逾若此报称谓何兹盖伏遇某官登践政途承辅枢极矜收一跌惠保穷途激水西江振网罟暴鳃之急抟风北海纵樊笼铩翮之飞一洗焦枯均被优渥自嗟晚遇方有幸一日之知奚暇先游已不在众人之后
　　叙复谢沈相启　　　　　　　缺名
　　上书北阙俯输蝼蚁之防情出綍西垣仰玷乾坤之大造翳昊昊重精之感实惓惓造膝之陈伏念某谋身惷而愚受性拙而褊知自寡与见谓畸人卒陷危机爲世大僇强弩射市非我独也而薄命安所逃腐防中人了无预焉而竒祸乃如此举有窃铁之态动成投杼之疑固已不胜众楚之咻岂料又生一秦之患遽兴大狱首寘严科输之鬼薪论爲城旦致之必死示以无还自惟十九年而羝之乳无期岂谓一千嵗而河之清可俟晋马已老矣空怀伏枥之思吴牛尚喘焉曲轸驻车之问兹盖伏遇某官堂堂社稷之镇英英人物之宗开阐大公主张善类凡预平反之笔皆爲全人一归造化之鑪举无弃物出余烬于溺灰之后援穷囚于挤壑之中鸾胶续弦可补黥劓金箆刮膜复覩清明所以示丞相宰天下之平于以佐王者居域中之大涤除宿负申救沉寃收兹不齿之身寘于无过之地戴更生之大赐何殊食马之恩顾垂尽之余年欲効搏獒之力
　　叙复谢参政启　　　　　　　缺名
　　嚢封奏御方虞冒犯之诛诏绂防恩更滥褒陞之典擢从罪籍加贲朝绅叨拜恩荣恍如夣寐伏念某有至愚极陋之累无周身虑患之明名浮而挺灾言狂而造意一夫诳楚才掞谤书众鬼谋曹遂成竒祸身名破灭仅齿平民骨肉防亡惟残一老每追惟合浦牛衣之泣空怅望华亭鹤唳之闻偶余息之尚存信此生之有待上圣抚域中之大羣公宰天下之平鲁一真儒览辉而独下卫多君子防茹以同升坏植散羣除苛解娆尽蠲宻网稍出覊囚夫何二纪禁锢之余亦预一时甄收之数兹盖伏遇某官气充刚大性极髙明辟正路而有疾邪距诐之功镇颓波而厉激浊扬清之志谓栁士师之黜岂一身宠辱之足云而阿大夫之烹实公道废兴之所自出沉寃于无所告摅孤愤于不获申盖将使多士皆归心焉岂但令小夫独受赐耳洪钧既播纎芥无遗不疑偿同舍之金彼诚误矣晏子觧左骖之赎幸孰甚焉大惠不赀空言难叙
　　叙复谢枢宻启　　　　　　　　缺名
　　身老百罹乆安穷陋恩推三宥俾解网罗骤起民阎载通吏籍伏念某漂流岭峤归隐田庐乞火于南邻北里之中拾穗于东阡西陌之上醉尉诃怒穷鬼揶揄卧听扊扅桑妇之歌醉和欸乃渔翁之唱年开八秩星度两周余息犹存荣望已絶四覃茂渥加贲余黎访千树桃而苔生种一顷豆而萁落五鸡二母彘已编渤海之氓三钟十束薪尚赋支离之禄恭惟某官文髙和寡才大用难雁塔书名极天下抡魁之选鳌扉视草冠内朝供奉之班首膺夣卜之求分总枢机之要巍乎社稷之衞焕然邦家之光将相安危之寄方隆朝廷人物之评所系一言即可众论景从致兹衰屏之踪遂玷明扬之列虽大人行大公之道固不以爲防而小人怀小己之私讵敢忘其报
　　叙复谢中丞启
　　削丹书于秋官之籍翳圣天子独断之明齿清议于月旦之评实卿大夫游谈之重伏念某藐然一介蕞尔余生三防作心腹莫大之忧二竪爲膏肓不治之疾固尝求福于木居士亦复祈巧于天女孙鬼神怒而天髙不闻蛟龙怒而淮深莫测歘如过隙星纪之换两周恍若披云天日之见一睹仁言溥矣王路坦然一灯借明九里防润补壊墙而翁怒自甘非意之诬束蕴火而妇还更冒曲成之造兹盖伏遇某官刚大之气充塞堪舆蹇谔之声动揺山岳靖共好直忠愤疾邪哀此穷途已同弃物掀于淖而濯西江之水傅之羽而培北海之风骨鲠在咽乆从喑噫脑脂去眼复见髙明铭佩之私占言难尽
　　起复
　　起复除授谢帅启　　　　　　　邵公济
　　草木持防未毕三年之制金革变礼遽令一军以惊或恐失意外之机俾暂承一朝之乏逺参宻议尚敢有辞近抚全师岂容不拜兹盖伏遇某官收虚名而过聼贬盛德以防谈顾非所防岂不有自某压以严命夺其哀情先人之坟土未干孤臣之衰衣已墨虽预闻军旅之事岂能副将帅之思雪涕输心已请行于除服载病即事恐终负于异恩
　　起复谢太守启　　　　　　　巢时用
　　终三年之礼制已分投闲界一路之使权误防委寄遐循孱陋伏切凌兢兹盖伏遇某官徳行凖绳缙绅领袖负行已修身之学有正人端士之称谓守道莫若守官宁辞怒犯而夺志难于夺帅可以舍生暂移晏防之才来布龚黄之政岂久劳于分阃竚即观于赐环入践要途大摅素蕴借以揄扬之力致叨忝冒之荣某仰徳至深瞻风甚迩初临所部登车虽愧于昔人知有元戎坐啸获观于今日第愧未修于竿牍首防曲示于缄縢铭佩居多敷宣防既
　　起复谢司理启　　　　　　　巢时用
