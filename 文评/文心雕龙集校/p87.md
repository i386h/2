<!-- { "loadSidebar": true } -->
「来」，黄本作「采」，黄校：「元作『来』。」《校证》：「『采』原作『来』，谢、徐校作『采』，梅六次本改。」《校注》：「改『来』为『采』，是也。《杂文》篇有『麟凤其采』语。」《考异》：「按：作『采』是。」按《礼记大学》：「汤之《盘铭》曰：『苟日新，日日新，又日新。』」又按《辨骚》篇「辞来切今」，《乐府》篇「声来被辞」，《哀悼》篇「文来引泣」，作「来」义长，日新其来，即日新其辞之来也，与「写送文势」之「送」字相对，惟其辞日新，斯必超前辙焉。黄本作「采」，义浅。
声英克彪。
《校注》：「按『声英』二字当乙，始能与上句之『逖听』相对。《史记司马相如传》：『（《封禅文》）蜚英声。』索引引胡广曰：『飞扬英华之声。』《文选封禅文》李注：『蜚，古飞字也。』」按此条《汇校》改而未校。疑杨说近是。《后汉书朱穆传》：「（《崇厚论》）故能振英声于百世。」《三国志魏书陈思王传》裴注引杨修《答曹植书》：「流千载之英声。」《文选》卷十一何晏《景福殿赋》：「后世赖其英声。」卷十八嵇康《琴赋》：「英声发越。」《类聚》卷四十引晋傅咸《遂登芒赋》曰：「飞英声以风驰。」均「英声」连文，无作「声英」者，从《汇校》乙。
鸿律蟠采。
「律」，范校：「黄云：活字本作『岳』。」《校注》：「按传录黄顾合校本，顾广圻于『逖听高岳』句下方校云：『岳活岳。』是所校『高岳』之『岳』活字本作『岳』，本书『岳』字活字本皆作『岳』。非谓『鸿律』之『律』活字本作『岳』也。范氏所引有误。又按『鸿律』于此费解，『律』疑『笔』之误。《书记》、《镕裁》、《练字》三篇及本篇上文并有『鸿笔』之文。『鸿笔』谓撰封禅文字之大手笔也。」《义证》：「直解为『格律弘伟，文采优游』。」《汇校》：「作『笔』是。」按「鸿律」确有可疑，律笔形近易讹，杨说近是。《论衡须颂》篇：「古之帝王建鸿德者，须鸿笔之臣褒颂纪载，鸿德乃彰，万世乃闻。问说《书》者：『钦明文思以下，谁所言也？』曰：『篇家也。』『篇家谁也？』『孔子也。』然则孔子鸿笔之人也。『自卫反鲁，然后乐正，《雅》、《颂》各得其所也。』鸿笔之奋，盖斯时也。」此「鸿笔」所出。

  
   
 章表第二十二


　　夫设官分职，高卑联事。天子垂珠以听，诸侯鸣玉以朝。敷奏以言，明试以功。故尧咨四岳，舜命八元，固辞再让之请，俞往钦哉之授，并陈辞帝庭，匪假书翰。然则敷奏以言，（则）【即】章表之义也；明试以功，即授爵之典也。至太甲既立，伊尹书诫，思庸归亳，又作书以（缵）【赞】。文翰献替，事斯见矣。周监二代，文理弥盛，再拜稽首，对扬休命，承文受册，敢当丕显，虽言笔未分，而陈谢可见。降及七国，未变古式，言事于王，皆称上书。
　　秦初定制，改书曰奏。汉定礼仪，则有四品：一曰章，二曰奏，三曰表，四曰议。章以谢恩，奏以按劾，表以陈请，议以执异。章者，明也。《诗》云：「为章于天，」谓文明也。其在文物，赤白曰章。表者，（摽）【标】也。《礼》有《表记》，谓德见【于】仪，其在器式，揆景曰表。章表之目，盖取诸此也。按《七略》《艺文》，谣咏必录；章表奏议，经国之枢机，然阙而不纂者，乃各有故事，（而）【布】在职司也。
　　前汉表谢，遗篇寡存。及后汉察举，必试章奏。左雄奏议，台阁为式；胡广章奏，天下第一；并当时之杰笔也。观伯始谒陵之章，足见其典文之美焉。昔晋文受（册）【策】，三【辞】从命，是以汉末让表，以三为断。曹公称为表不（止）【过】三让，又勿得浮华。所以魏初表章，指事造实，求其靡丽，则未足（美）矣。至于文举之荐祢衡，气扬采飞；孔明之辞后主，志尽文畅；虽华实异旨，并表之英也。琳瑀章表，有誉当时；孔璋称健，则其标也。陈思之表，独冠群才。观其体赡而律调，辞清而志显，应物（掣）【制】巧，随变生趣，执辔有余，故能缓急应节【矣】。
　　逮晋初笔（扎）【札】，则张华为（俦）【儁】。其三让公封，理周辞要，引义比事，必得其偶，世珍鹪鹩，莫顾章表。及羊公之《辞开府》，有誉于前谈；庾公之《让中书》，信美于往（再）【载】。序志（显）【联】类，有文雅焉。刘琨《劝进》，张骏《自序》，文致耿介，并陈事之美（表）【者】也。
　　原夫章表（文）【之】为用也，所以对扬王庭，昭明心曲。既其身文，且亦国华。章以造阙，风矩应明；表以致禁，骨采宜耀。循名课实，以【文】为本者也。是以章式炳贲，志在典谟；使要而非略，明而不浅。表体多包，情伪屡迁，必雅义以扇其风，清文以驰其丽。然恳（惬）【恻】者辞为心使，浮侈者情为【文】（出）【屈】。【必】使繁约得正，华实相胜，（唇）【唇】吻不滞，则中律矣。子贡云：「心以制之，言以结之。」盖一辞意也。荀卿以为「观人美辞，丽（以）【于】黼黻文章」，亦可以喻于斯乎！
　　赞曰：敷奏绛阙，献替黻扆。言必贞明，义则弘伟。肃恭节文，条理首尾。君子秉文，辞令有斐。


集　校

天子垂珠以听。
《校证》：「『珠』日本活字本、日本刊本误作『球』。」按蔡邕《独断》：「汉明帝采《尚书皐陶》及《周官》《礼记》以定冕制，皆广七寸，长尺二寸，系白玉珠于其端，十二旒。」作「珠」是，「球」为「珠」之形误。
并陈辞帝庭。
《校证》：「《御览》五九四『辞』作『词』。」
则章表之义也。
「则」，黄校：「一作『即』。」范校：「孙云：《御览》五九四作『即』。」《校证》：「两京本、何允中本、日本活字本、凌本、清谨轩钞本、日本刊本『则』作『即』。」《校注》：「《后汉书章帝纪》：『（建初元年诏）敷奏以言，则文章可采；明试以功，则政有异迹。』」郭注：「作『则』与上文『则』字嫌重复；作『即』与下句语调一致。」按从郭说据《御览》改。
伊尹书诫。
范校：「孙云：《御览》作『戒』。」《考异》：「按：戒诫古通，《易系上》：『小惩而大诫。』」
又作书以缵。
「缵」，黄本作「赞」，黄校：「元作『缵』。」范校：「孙云：《御览》作『赞』。」《校注》：「『赞』，黄校云：『元作缵。』梅本校云：『当作赞。』徐校『赞』。按黄氏从梅说改『赞』是。宋本、钞本、活字本、喜多本、鲍本《御览》五九四引，正作『赞』，张本、王批本同。四库本剜改作『讃』。」《考异》：「按：赞、囋、赞互通，缵，《诗》《书》皆作训继，《御览》非。囋见《荀子》，赞则后起字，王失校。」《义证》：「元刻本、弘治本、冯舒校本，均作『缵』。缵，继也。作礼赞义或作继承意，均可通。」按《说文》：「缵，继也。」段注：「《豳风》：『载缵武功。』传曰：『缵，继也。』《中庸》：『武王缵大王、王季之绪。』注曰：『缵，继也。』或叚纂为之。」又《说文》：「继，续也。」「续，连也。」「作书以缵」谓伊尹奉嗣王归于亳后，作书以续成之，亦通；又按范注：「《尚书伊训》序：『成汤既没，太甲元年，伊尹作《伊训》。』传曰：『作训以教导太甲。』《太甲》序：『太甲既立，不明，伊尹放诸桐。三年复归于亳，思庸（念常道）。伊尹作《太甲》三篇。』《太甲》上中二篇首有『伊尹作书曰』云云。」作「赞」义长，从《御览》、黄本改。
言事于王，皆称上书。
「王」，黄本作「主」。范校：「黄云：冯本作『王』，校云：『王，《御览》作主。』」范注：「《汉书艺文志《春秋》家有《奏事》二十篇，自注：『秦时大臣奏事及刻石名山文也。』王应麟《考证》曰：『七国未变古式，言事于王，皆称上书；秦初，改书曰奏。』案王氏说本《文心》此篇。『主』字疑今本误，当依改作『王』。」《校注》：「按范说是。《玉海》六一引，正作『王』；元本、弘治本、汪本、畲本、张本、两京本、王批本、何本、胡本、训故本、梅本、凌本、合刻本、梁本、秘书本、谢钞本、汇编本、尚古本、冈本、四库本、王本、张松孙本、郑藏钞本、崇文本同。《文体明辨》二二引亦作『王』。黄本作『主』，盖依《御览》改也。苏秦上书说秦王及为齐上书说赵王，黄歇上书说秦昭王，赵括母上书赵王，并足为『言事于王，皆称上书』之证。」《校证》：「『王』黄本作『主』，旧本皆作『王』。……案范说是，旧本正作『王』。」《考异》：「按：据『降及七国』句，则『王』字是。《左传》昭廿八年：『成鲋对魏纾曰，主之举也，近文德也矣。』大夫之臣称其大夫亦可曰主也，主是泛称，则此作『王』是。」按《颜氏家训省事》篇：「上书陈事，起自战国，逮于两汉，风流弥广。原其体度，攻人主之长短，谏诤之徒也；讦群臣之得失，讼诉之类也；陈国家之利害，对策之伍也；带私情之与夺，游说之俦也。」可证作「主」亦通，然不及作「王」义长。
汉定礼仪。
范校：「孙云：鲍本《御览》引同，今本、明抄本作『汉初定仪』。」《校证》：「《御览》作『汉初定制』。」《考异》：「按：『汉初定制』，与上文『秦初定制』句重，则依王校从钞本《御览》非。盖『汉定礼仪』，已见《史记》汉高命张苍等定礼仪，则有明文也。」按范注：「秦改上书为奏，当亦在始皇二十六年李斯与博士议改命令为制诏时。留存《事始》：『《汉杂事》曰：秦初定制，改书为奏。汉定礼仪，则有四品：一曰章，二曰奏，三曰表，四曰驳议。』」作「汉定礼仪」是。
四曰议。
