<!-- { "loadSidebar": true } -->
　　※陆士龙士衡前为太子洗马时赠别，士龙今答之。

　　悠远涂可极，别促怨会长。机赠诗曰：行矣怨路长，惄焉伤别促。郑玄《礼记注》曰：极，尽也。曹子建《送应氏诗》曰：别促会日长。衔恩恋行迈，兴言在临觞。机诗曰：指涂悲有馀，临觞欢不足。《毛诗》曰：念彼恭人，兴言出宿。南津有绝济，北渚无河梁。言己心有绝济而可旋，机行无河梁而可涉也。韦昭《汉书注》曰：直渡为绝。《尔雅》曰：济，渡也。机诗曰：我若西流水，子为东跱岳，故云南北以报之。《楚辞》曰：江河广而无梁。神往同逝感，形留悲参商。言己形虽留，而神实往，故曰神往同逝言之感，形留悲参商之隔。《左氏传》子产曰：高辛氏有二子，伯曰阏伯，季曰实沈，居于旷林。不相能也，日寻干戈，以相征讨。后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，以服事夏商，其季世曰唐叔虞，故参为晋星。《法言》曰：吾不见参商之相比也。衡轨若殊迹，牵牛非服箱。机诗曰：安得同携手，慧阔成騑服。故答云：衡轨若殊其迹，则类牵牛不以服箱也。《毛诗》曰：睆彼牵牛，不以服箱。

　　【答张士然一首（五言）】

　　※陆士龙

　　行迈越长川，飘飖冒风尘。《新序》孔子张曰：臣犯霜露，冒尘埃。曹植《出行》曰：蒙雾犯风尘。郑玄《考工记注》曰：冒，蒙也。通波激枉渚，悲风薄丘榛。《西都宾》曰：与海通波。《楚辞》曰：朝发枉渚。又曰：哀江介之悲风。高诱《淮南子注》曰：丛木曰榛。修路无穷迹，井邑自相循。《周礼》曰：九夫为井，四井为邑。《广雅》曰：循，从也。百城各异俗，千室非良邻。谢承《后汉书》曰：黄琬拜豫州刺史，威迈百城。《礼记》曰：广谷大川异制民生其间异俗。《论语》子曰：千室之邑，百乘之家。《晏子春秋》曰：原有良邻，则见君子也。欢旧难假合，风土岂虚亲。感念桑梓城，仿佛眼中人。毛诗曰：惟桑与梓，必恭敬止。《楚辞》曰：时仿佛以遥见。魏文帝诗曰：回头四向望，眼中无故人。靡靡日夜远，眷眷怀苦辛。《毛诗》曰：行迈靡靡。毛苌曰：靡靡，行貌也。《韩诗》曰：眷眷怀顾。古诗曰：轗轲长辛苦。

　　【答卢谌诗一首并书　（四言）】

　　※刘越石王隐《晋书》曰：刘琨，字越石，中山静王之后也。初辟太尉陇西秦王府，未就，寻为博士，未之职。永嘉中为并州刺史。与卢志亲善，志子谌，琨先辟之，后为从事中郎。段匹磾领幽州牧，谌求为匹磾别驾。谌笺诗与琨，故有此答。后琨竟为匹磾所害也。

