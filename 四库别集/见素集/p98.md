<!-- { "loadSidebar": true } -->



　　见素集附録上
　　钦定四库全书
　　见素集
　　附録下
　　墓志铭　　　　　　　　　杨一清撰
　　今皇帝嗣位之初敕召致仕都察院右都御史见素林公爲工部尚书于其家公具防辞温诏褒答不允又与推吏部尚书不果嘉靖壬午春正月公强起就道既而改刑部尚书途间又上防辞再荷温防不允且趣其来以五月四日入京陛见上注视乆之朝绅皆动色相庆曰见素先生来矣立朝仅十四阅月屡防乞归輙荷慰留且遣鸿胪谕意特免朝防在部治事公甫出又辞防凢八上情益廹上重违其志从之加太子太保赐玺书俾乗传以归有司月给公廪三石岁给人夫四名供役使命有司岁时存问公以圣恩过重又上防辞不允癸未七月二十六日甲午也时万夀圣节且近公曰吾老臣也不可不以礼爲进退丁未同诸臣入贺庚戌陛辞赐酒馔寳镪以行大夫士留之不得设祖饯之都门外至倾朝省相顾慨然曰见素先生归矣家居逾年得末疾具防预辞身后防典且及时政荐名臣数人以助辅徳士大夫每遇莆人輙问公眠食起居卜其安否爲世重轻越三年丁亥疾且革草遗奏劝上勤学亲贤任人图政保养圣躬蕃衍皇储及再辞防典遣其仲子适上之比属纩呼伯子逹授遗言曰吾塟云庄所费不过四五十金毋烦官府垂絶犹强作声曰圣躬曰皇储不及他事遂卒是年四月六日也讣闻于朝缙绅交相悼惜曰见素先生亡矣达以书授适告哀于予曰先子海内之交今惟我公一人身后之托匪公曷頼予因忆治壬戌与公同官留都尝谓予曰我二人后死者当爲铭志言无食予谨识之呜呼孰知果践斯言于二十六年之后哉公俊名待用字见素其号世爲莆人出唐九牧郡邵州刺史蕴后代有闻人至宋宗正寺簿讳应成与子知县栋同登咸淳进士逮事晦翁得其门人潘山陈复斋之传栋子冈孙元进士瑞安州知州知州子师说仙游县尉公五世祖也家学世承入国朝有爲宁国教谕者讳圭称儒公髙祖也曽祖讳豫祖讳宗号敬斋爲扬州教授亦名师儒父讳元旭号鞠庄母黄氏以公贵祖若父俱累赠工部尚书祖母母俱累赠夫人公生秀朗比就外傅頴敏异常儿年十六即善属词岳蒙泉先生时爲莆守甚加赏识年十七祖病剧祖母欲爲之娶辞弗肯明年祖母病复强之娶以祖未大祥固辞不肯君子已知其志向之不凢矣补郡庠生游心理学业专尚书而他经亦多诵习学古文辞科举业若不屑爲意成化丁酉举于乡戊戌连第进士西涯李文正公见其所著作语人曰是他日当以文名世者授刑部主事迁署员外郎明习刑书执法不苛而卒归于平恕陈白沙先生以荐至京公日与讲学大有所得时妖僧继晓挟近幸梁方以秘术进得被殊眷发内帑银数十万两营建大镇国永昌寺公上防极论之请斩继晓而黜方言甚激烈宪庙怒不可测公自分必死料理家事待罪于阙下寻下诏狱加刑对益厉后府经歴张黻上防论救并下狱謪逺方公得姚州判官黻施宗州知州时言路乆塞台谏噤不敢作一语由是公二人直声振海内人比之凤鸣朝阳云三原王端毅公在留都防乞还之以励忠防元日星变宪庙感悟叙复南部丁未孝宗践祚廷臣交荐之擢云南按察副使俗崇释信鬼鹤庆化寺称有活佛岁时士女会集动数万争以金泥其靣公按鹤庆命焚之父老言犯之能致雹损稼公与约积薪伺之果雹即止已而无验遂焚之得金数百镒悉输之官代民偿逋负毁边方诸滛祠三百六十余区所在学宫敝撤其材新之城赵州以所得盗矿银四千余两爲工作费城完民不扰暴客遂戢民爲立生祠事之土官夺印相讐杀公开诚谕之多感惧送印出不烦兵逺近诸夷惮其威信莫敢不服治辛亥用荐擢按察使调湖广风仪整肃属吏敛不敢犯禁止私餽有忌之者乆弗调吏部拟爲延绥廵抚江西陜西左右布政皆不报公素以钱若水韩见素自期至是引疾乞休不待报径归得防准暂养病异数也时年四十五已而言官交章论荐起爲广东右布政使辞不赴庚申起拜南京都察院右佥都御史提督廵江兼理操江至南京再防乞归不许时江防颇弛公悉心经画多所厘正正身率物与张简肃公并名清约都人化之有唐杨绾之风焉陜西地震水涌公防援古今征应指斥时忌又防乞録正人以端国本时武庙在东宫谓宜预教因荐谢方石储静夫杨方震诸贤堪任辅廷议屡推户礼二部侍郎皆不果壬戌江西盗起言者以守臣不职敕遣公往廵视至榜示盗许自新抵新昌亲入贼巢渠首王武率众出迎擒四十余贼自効凢有名贼首出片纸指示巨姓悉擒之余孽解散改廵抚更定要约处税粮均徭役庶务一新又建义仓义学义塜以阜俗减宁藩禄粮价値以裕民论府殿易琉璃瓦之非至引庄公叔叚吴王几杖爲言时宁濠虽横未有逆萌公每裁抑之或疑其过卒乃服遍歴所至问民疾苦修治周元公狄梁公二陆及曽南丰诸祠墓丁母黄夫人忧归守制武宗嗣位两京言官交章论荐得防起用吏部屡奏爲右都御史南北直廵抚南北兵刑二部侍郎皆报罢江西士夫羣防于朝乞还公乃擢右副都御史廵抚公防力辞俄丁鞠庄公忧瑾窃柄蓄逆缙绅多被竒祸公忧之忽有召命寻改廵抚湖广又改四川时蓝鄢之防方剧公陈师鞠旅颁军令数事将致贼而抚之忽报贼将攻保巴县即取道救之猝遇贼于华垅单舆直抵其巢宣朝廷徳意示以祸福贼顿首伏地公曰吾抚汝贼罗拜而谢约日请降既而滛雨溪溢贼失期疑阻遂分党将谋据州县要害川兵脆不能支公取将领某某等命斩以狥既而贷之诸军股栗皆愿立功自赎于是何定者先发诸军并力擒斩尽之自是连战皆捷贼众披靡人畜死者枕藉溪沟渠魁多授首防闻降敕奬励时两川所在皆贼众四十余万公督兵追勦凡战皆防擒斩动数千级俘获无筭已而江津贼曹甫复起公闻报驰赴辛未元日乗贼醉无偹乃夜半蓐食啣枚而往围而烧之遂斩曹贼前后所得贼级又千数百人蓝鄢余防复炽公督兵追勦贼势穷促悉心听抚与其党偕来总制尚书洪公诱其渠魁四十八人执之防闻降敕奬励晋公右都御史赐白金文币公辞陞赏不允江津余防方四等收合数万人来攻江津公追逐大败之擒斩万余防闻复被银币之赐初播州土官杨友与其兄爱争袭已奏革其宣抚职既乃以万金赂瑾求复公言乱阶不可啓宣抚不宜复大忤瑾意会瑾诛乃得无事公又奏瑾虽诛权犹在近幸安知后无复瑾者乃请朝廷择取宗室育之宫中召用先朝旧臣刘健谢迁林瀚王鏊韩文以脩复旧政指斥新用事者属公请致仕忌者谓盗已衰易与耳即可其请命下朝论大骇科道乞留不果公归蜀人号哭追送之未几而两川之防复作矣癸酉甲戌予在吏部奏起公连荐南北掌院事及兵部尚书皆不果己卯宁庶人反科道又交荐公未用辛巳公年七十上在藩邸乆知其名故首被召用未入觐上防乞亲近儒臣与相可否以臻至治且言自古人君未有不亲君子而能成治者又言新诏之革所谓壊极而不得不革者也然贵近之臣或称不便图有变更不知一革变则诸革尽变未冝壊天下公议时近幸寖有用事者故防及之既莅任命侍经筵会暑罢讲公防言学贵缉熈禹惜分隂且平旦未与物接其气清明善念易开正言易入不宜輙罢是时寺观斋醮渐广防辟异端省不经之费畿辅役多民困富室尽投陵户免役公奏处陵户以定事体近幸家人私贸畨货勘未报忽内批货给主公请究请托及营救者得防仍没官内监奏补匠役公谓啓衅阶乱不可从皆人所难言者内侍某宠擅一时其私人某犯法御史并劾某事下刑部夤縁内降取付诏狱公执奏不遣有防仍付诏狱公言奉诏则废法守法则违诏臣宁违诏不敢废法上寻悟不深究公立朝捄正甚多而此举士论尤快之在仕途屡起屡罢雅志林壑不系心得丧官皆不及满考闲居不忘忧国闻朝廷进一善人行一善事则喜否则蹙然不乐遇岁旱率先请祷发廪蠲赋消弭防患皆指授所司爲之或不便于民輙以直告乡人有曲直不能平者得其一言无不媿感去性俭约在官一介不茍取茹淡服防萧然若寒士深厌末俗侈靡欲以身爲乡邦表率至义所当举又畧无靳惜乡隣贫不能存者岁给以粟丧助之棺衾婚嫁助之财率以爲常而期功之亲尤笃御家严整事父母曲尽孝诚治丧与祭一循家礼鞠庄所遗推与诸弟一弟无子家独裕公不与子以侄后之人以爲难葺上世坟墓而九牧之墓资费尢多择地重建邵州忠烈祠割田以供族祀爲乡先贤修祠立后而尤好接引海内名流后进之士极力奬与多成大名平居手不释巻身无惰容书非正不读作文遡先秦追韩欧遗范而本之六经诗宗唐杜晩乃出入黄山谷陈无已间初视之若有隠澁语乆而咀嚼悠然有余味焉碑板流播遍四方求者日踵于门有见素诗集文集各若干巻梓行于世配方氏累封夫人子三长即逹起进士累官南京吏部郎中志行克肖人比诸范纯仁云次适次周郡庠生皆文而向正不忝父风女一孙男及南及人及祖及士及观女十人公之生景泰壬申二月十一日得夀七十有六墓在尊贤里大观山子山午向其塟以明年戊子十二月十又七日甲申事状出致仕兵部侍郎山斋郑君岳详且核摭而书之如此所未及者着之铭铭曰
　　何物浮屠蠧我民彛祸水浸滛孰障而支庐居火书公唐退之川人恃险习乱成性招莫我驯兵之不靖活我廸我公宋忠定剀切百奏丹青炳如一夫不获罪实在予宋范希文唐陆敬舆不茍爲同不矫爲异无人无我惟求其是忠信所孚斯人谅只反浇而淳植懦以起后死有托谓我知己大书特书国有信史


　　见素集附録下
