<!-- { "loadSidebar": true } -->
　　备数掾曹每负旷瘝之责量才选部宜从澄汰之科敢意误恩亦叨进秩惟本朝之成宪焕古治以同风攷三载之绩以别幽明逺稽虞氏计羣吏之治而定诛赏参用周官必综核之无私则进退之有叙于皇神考增饬旧章谓百里之民县令实为之师帅而一州之政幕府能助其承宣实资保任之严以尽选抡之善凡在所取葢拔其尤如某者性本甚愚才无近用奉过庭之训蚤闻诗礼之言诵古人之书未免糟粕之累顷尘科第滥缀官聨计本为贫敢惮徒劳之役职当谳狱惟持近厚之心然而知不足以决疑学不足以明古抗尘容而走俗状虽每愧于初心追时好而取世资讵肯渝于素守区区自信碌碌亡竒曾无根柢之容坐窃甔石之禄迹其迟钝莫效微劳仰借吹嘘遂获寸进此葢伏遇某官至诚与下雅量镇浮本公孙之知人故能举善同当时之推士用以成名曲垂汲引之仁靡择行能之备致兹防陋亦玷宠荣某敢不思其未能勉其未逮洁己以进期异日之有成直道而行庶终身之寡过上酬恩造次答已知
　　谢苏宪举陞陟啓
　　驽力奚堪方窃卿云之庇鸿私所逮遽叨华衮之荣揣薄分以非宜诵温言而增愧惟邦家之致治莫大于荐延眷士夫之求伸必资乎汲引管仲得志实由鲍叔之知龚胜显名终借何侯之力拔茅连茹者多矣弹冠结绶者有焉然人实难知纷贤愚之并进况士既自售久亷耻之莫兴倘黙然在稠众之中而介如乏拔聨之势执手以上逺冀前哲之风倾葢而交无复下僚之叹静言斯道毎谓难能敢自意于妄庸乃辱知于特达伏念某驽骀下质樗栎庸材猥幸进乎官聨敢营情于右秩岂期清举谬以名闻此葢伏遇某官雅望镇浮深诚与下明如冰鉴自莫遁于妍媸平若权衡本无私于轻重致此吹嘘之赐生于顾盼之间某敢不恪守官箴持循士检雕朽磨纯期益厉于初心错节盘根庶终收于来效
　　谢提刑荐举啓
　　补吏掾曹方虞摈斥挂名奏牍忽预荐论顾谫薄之无堪辱褒扬之甚厚惟本朝之垂宪俾诸道以选能谨剡时英出将使指褰帷问俗岂惟博究于民情揽辔观风固欲熟知于吏治于以扬清而激浊庶几怙善以惩奸倘非适用之才曷副推贤之意如某者受资凡陋涉道浅踈蚤承训于义方粗服勤于世习区区射防初无一日之长碌碌效官甘处众人之后踵常涂而自愧敦夙好以未能但期罪罟之逃敢冀荐书之上此葢某官髙风迈往雅望镇浮蕴厚徳以并容推深诚而乐与忠能举善恕以及人肆加惠于微生盖曲崇于末契登门有旧再叨国士之知承乏无闻首借儒林之誉某敢不俯勤贱役退激懦衷期益厉于初心庶不隳于素守
　　谢提学举改官啓
　　才异正平辄叨荐鹗德优元礼滥许登龙捧檄知荣省躬増愧国家设铨选之法严保任之科虽置使以旁求犹限员而遴择伊欲薰莸之异器庶几泾渭之分流然人实难知杂然贤愚之并进士既自售久矣亷耻之无闻孰兴斯道之寂寥必得当世之豪杰伏念某受资至陋涉道甚踈枕经借书徒慕古人之糟粕弹冠结绶敢希君子之经纶蚤射防于明宸仅庇身于小吏抗尘容而走俗状每愧于初心追时好而取世资敢隳于素守居乏拔聨之势曾微左右之先岂繄揽辔之初遽辱拔茅之举静循蕞尔难称襃然此葢伏遇某官璞玉浑金莫名其器青天白日皆见其明广内恕以包荒蕴深诚而与下郑当时之推毂有味其言张安世之提衡不望其报俾兹么麽亦沐吹嘘某敢不俯激懦衷仰承嘉惠铅刀无用尚收一割之功驽马未疲终致千里之逺
　　谢方提学荐攷察啓
　　栖迟两郡每瞻使节之光荏苒十年再奉荐书之宠戴恩甚厚抚已增羞伏念某樗栎散材斗筲小器幼承父兄之训不识耕获之劳长读圣哲之书甞闻爼豆之事虽云有志岂曰能成滥偕俊造之游徒劳州县之役沉迷簿领浸忘旧学之源秖畏简书仅免大河之域敢期多幸荐遇深仁昨试东秦庇身属部侍门庭而操绂篲披云雾而覩青天曾微三语之贤误辱一言之荐终叨寸进尽出殊私逮兹嵗月之淹复预帡幪之末顾猥琐龌龊无足称焉而蠢直迂踈亦已甚矣岂冀眷存之意有加畴昔之心此葢伏遇某官模楷儒林澄清士类谓青芝赤箭曾为待用之资俾朽木枯株不假先容之助重垂收拾未忍弃捐某敢不增激懦衷勉承嘉惠艺可学而行可力防怠于初心日有益而月有功庶图于来效
　　谢提举举陞陟啓
　　驽劣奚堪方窃卿云之庇鸿私所逮遽叨华衮之褒捧檄为荣抚躬增愧惟邦家之致治莫大于荐延眷士夫之求伸必资乎汲引管仲得志实由鲍叔之知龚胜显名终借何侯之力拔茅连茹者多矣弹冠结绶者有之然人实难知纷贤愚之并进况士既自售久亷耻之莫兴或借势于诸公之先或掠美于众人之后或务一切以追时好或拂百姓以为己功或便僻谐媚以干左右之容或趦趄嗫嚅以伏謦欬之侧未有不求而得者岂闻无因而至哉倘黙然在稠众之中而介如乏攀援之助执手以上逺冀古人之风倾葢而交无复下僚之叹静言斯道每谓难能敢自意于妄庸乃辱知于特达如某者受资至陋涉道甚疎器仅类于斗筲材莫殊于朴徒诵诗书之明训粗闻仁义之大方射防明庭抗尘末路栖迟五斗俯仰十年在有道而贱贫固贤者之所耻如不义而富贵亦君子之弗为每贻强项之讥聊欲伸睂于后比随常牒依迹外台效刀笔之小劳初无善状兴山川之大利又乏竒功方期罪罟之逃敢冀荐书之上此盖伏遇某官孤风迈往雅量镇浮广内恕以及人推深诚而与下瞻沟中之断虽无取于栋梁听防下之桐或有中于律吕遂俾易忘之贱亦防遴选之荣某敢不俯激懦衷仰承嘉惠洁己以进期异日之有成直道而行庶终身之寡过
　　谢判府荐举啓
　　试吏属城方惧旷瘝之责登名奏牍误承褒荐之私荷眷甚优循躬知愧惟本朝之成宪邈治古之髙踪并建官师旁求俊乂谨攷功能之实尤严保任之科将使泾渭分流薰莸异器英豪无留滞之叹茸阘絶觊觎之心然而人之难知昔以为病洁己者羞于自献善宦者巧于取容借权窃宠之人或得名于治办畏法循理之吏或见诮以惷愚自非明哲之公孰尽选抡之善如某者知能谫薄术业迂踈蚤承训于义方粗服勤于世习区区射策碌碌效官错节盘根曾未施于利器朽株枯木顾谁为之先容岂繄顾盼之余遽有吹嘘之及此葢某官至诚与下雅量镇浮校短量长端若持衡之审举贤达吏蔼然推毂之风务施及物之仁不间易忘之贱褒逾黼黻恩重丘山某敢不增激懦衷益坚素守铅刀无用尚收一割之功驽马忘疲终致千里之逺
　　谢知府荐举啓
　　试吏属城曾乏毫厘之效登名奏牍误防黼黻之褒荷眷殊优循躬知愧国家旁求士类谨择吏员在髙位者既号为得贤任下僚者亦虞为旷职曲尽选抡之善孰逾保任之科将使泾渭分流薰莸异器英豪无留滞之叹阘茸絶觊觎之心况知人之甚难葢自古之同患达观所举斯尽大臣之能称匪其人实为明德之累如某者知能谫薄术业迂疎洁身无意于近名好古非期于诡众区区肄业虽不废于三余碌碌效官固未闻于一善拙于干进愚不适时惟期罪罟之逃敢冀荐书之上此盖某官深诚与下雅量包荒务推择于羣才不遗忘于小器闻善有同于己出举能非以为私恩萧傅之多荐儒生郑庄之好言长者故兹收采误逮孱微某敢不益自激昂勉思报称登龙门以亲德既遂于初心附骥尾以显名更期于异日
　　发解谢试官啓
　　词场较艺初无语上之才贡牒第名偶与在中之列静言忝冒徒切凌兢窃以崇经术者不特右文立邦家者本于得士在昔长育之道惟时宾兴之方自文武而已隆至成康而大备严四术而立教紏八刑以防奸道徳馨闻旋登司徒之版才能秀出随録乡老之书时无滞才朝尽公举菁莪微物在阿陵而获生棫朴小材为薪槱而有用可谓盛矣何以加诸世徳下衰余泽浸息三皇五帝之道郁而不兴诸子百家之书荡而无法兹风既煽厥弥深惟我宋之勃兴追成周而继作仁祖召八人而赐坐推广上庠神考任一相以经邦肇新三舍建上圣之纂业先学校以广声辟雍大辟于国南泮水徧布于天下既优给其廪饩复众建以师儒鸢飞云翔鱼跃川泳训迪经防开明士心俾蔼蔼之吉人有德有造致济济之多士来游来歌焕乎成文炳然于变讲成均之良法停科举之旧章念将发防于此时犹有焚舟之一战然而漕台雄观羣俊防奔杨王卢骆之才许史金张之胄应试者几一百辈中选者不三十人顾此精求岂容滥处如某者耨文有志耒墨无功类童子之难言非后生之可畏徒以家传铅椠世绍箕裘磨砻于断简残编渐渍于前言往行虽云未达岂曰无知幸遇休明勉应诏令刻鸿类鹜始诵伏波之言误墨成蝇何异不兴之画得逾望外愧溢顔间此盖伏遇某官大雅兼容至诚乐育作斯文之鉴妍丑自呈为吾道之权衡重轻随应得寸长而必取惜片善之或遗假以舟航俾获善济傅之羽翼期遂横飞致此空疎亦被收采实虽称于公选私自揣其过情某敢不淬厉壮心激昂素志十驾而致千里不后骅骝一钓而连六鼇更穷渤澥过此以往未知所裁
　　代右丞谢太宰啓
　　钦承明綍叙进中台念积愧以无容终罕辞之不获窃以贰丞并位虽云分职之均然而九牧具瞻岂曰次迁之地不特専枢宪之重将使毗鼎辅之隆朝夕论思克左右于厥辟夙夜出纳用敷锡于庶民惟报称之甚难故褒延之尤谨伏念某学惭洽浃识昧几微获依日月之光浸被云天之泽入陪四近坐阅三冬何裨稷契之谋莫踊戴刘之美稽其已试久负空飱宠以不赀复叨误选此葢某官道嗣前哲徳冠生民下遂万物之宜独兼三公之事见善如已防求备于一夫报国以人方共熙于百志曲借揄扬之赐密形啓沃之余遂俾愚衷亦膺睿奬某敢不懋昭攸训祗率厥常不命其承益厉匪躬之节尚迪有禄庶恢作人之风
　　代平定到任谢宰相啓
　　投闲置散久怀窃禄之羞临众处官复冒承流之寄被恩浸厚省已奚堪惟上圣之端临当羣贤之拱辅道丰仁洽屡颁寛大之书讼理政平并协中和之化凡千里之师帅必一时之良能如某者知类挈瓶才非脱頴虽少窃乡曲之誉而长无左右之容以直鍼而为钩顾何求之何得不量凿而正枘宜所向之多艰荐膺直馆之优渐卜归田之计防例从于汰斥益自叹于羁穷此葢伏遇某官徳冠生民道嗣前哲燮调元化覆冒羣生操方任能因短长于鳬鹤循名责实付轻重于权衡遂令衰朽之余亦预选抡之末某敢不好是正直居以廉平仰布徳音尽究欵密丁宁之防俯求民瘼俾销叹息愁恨之心
　　代余帅到任谢执政啓
　　叨奉宸恩出分郡政首宣诏令下慰黎元眷此东籓实称巨屛隠若金汤之固旁连海岱之雄太公始封务行平易之化曹参为相亦隆清净之风将往哲之是希顾薄材之难强仰依洪造或赐曲全伏惟某官逺略经邦深诚许国明于王事之体通于时用之宜端委庙堂谋谟帷幄大均坱圠方咸遂于羣生厦屋帡幪愿永依于巨庇其于欣幸曷既敷宣
　　代方訚到任谢执政啓
