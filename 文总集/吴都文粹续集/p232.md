<!-- { "loadSidebar": true } -->
　　诗以穷而工欧阳子之言世以为至矣予则以为穷者其遇阨必其言悲则所谓工者特工于悲耳故尝窃以为穷而工者不若隠而工者之为工也盖隠者忘情于朝市之上甘心于山林之下日以耕钓为生琴书为务陶然以醉翛然以游不知冠冕为何制钟鼎为何物且有浮云富贵之意又何穷云是以发于吟咏不清婉而和平则髙亢而超絶求之唐人若陆鲁望是巳今其诗具在予尝读而爱之鲁望吴人也吴之诗自鲁望首倡盛于宋尤莫盛于元然其人多生于季世身虽隠其时既穷则其诗亦悲而巳予尝读而伤之入皇朝来偃兵息民天下向治及承平日久人情熙熙士之求仕者争治经义取科第而出若相城有沈氏顾独好隠盖自絸庵徴士巳有诗名播江南二子贞吉恒吉继之至吾友启南资更秀颖虽得父祖之教自能接乎宋元之派以上遡乎鲁望且其宅居江湖间不减甫里之胜宾客满座尊俎尝设谈笑之际落笔成篇随物赋形缘情叙事古今诸体各臻其妙溪风渚月谷霭岫云形迹若空姿态倏变玩之而愈佳览之而无尽所谓清婉和平髙亢超絶者兼有之故其名大播不特江南而巳予少居乡亦喜为诗辱相倡和方自媿于松陵之袭美而其子数以书来欲得予序其石田稿者予何以为序也噫圣俞既仕而得以穷名启南不出而全乎隠节其诗之工一也而悲乐则殊览者当自得之启南诗余发为图绘妙逼古人或谓揜其诗名而卒不能揜也今年七十余诗思益发数日輙成什予虽不能窥其际又安得而尽读之耶
　　书沈石田诗稿后　　　　　　李东阳
　　右石田沈君启南诗稿若干巻吴文定公叙之详矣初文定以写本帙示余欲有所叙尝观拟古诸歌辄爱其醇雅有则忽忽三十余年间石田年益髙诗日益富至若干篇总之为若干首顷始刻于苏州而文定已捐馆舍翰林吴编修南夫来自苏则以石田之意速予予怃然感之夫形声之在天下皆出于自然然亦有诗歌以为声藻绘以为形者其大用之朝廷邦国固未暇论而闾巷山林之下或不能无若论其至亦可以通鬼神夺造化降于后世乃流为文技之末而造其妙者犹以为难説者谓诗为有声之画画为无声之诗二者盖相为用而不两能若诗之为声尤其重且难者也石田寄竒林壑博渉古今图籍以毫素自名笔势横絶夐出蹊径片纸匹练流传遍天下情兴所到或形为歌诗题诸巻端互以相发若是者不过千百之什一故多以画揜其诗及其抚事触物感时怀古连篇累牍则藏于其家非遇知者敛不自售今既梓行而人诵则诗揜其画亦未可知而惜余之不尽见也姑以是复南夫且终文定之诺云石田名周苏之长洲人石田其所自号年八十正徳十二年【某】月【某】日
　　先大夫韦庵集序　　　　　　皇甫録
　　録始分司吕梁先师文恪王公道焉录谢公所撰先大夫韦庵府君志铭曲尽平生友谊公止之曰勿言昔吾爱先生诗拟其得冉曾家法先生叹曰予尝力为文思继持正而起然其集不可概见奈何吾亦为先生憾之近得之秘阁手缮之而先生逝矣归之以卒先生之意録泣拜受之及观所谓福先寺碑玊钩亭记又不具载则知集所遗者尚多重以为憾也既刻之以传属者诸儿将刻大夫韦庵集録窃惟持正没七百余年而后大夫奋起以继其业固不难哉大夫负不羁之才有为之志而不遇于时君子谓臣党分争当事者敛手避大夫独上书自劾有耻不与党人之风施之政事亦若是矣而竟无所表见乃沈酣于词章翰墨之间适以自终其著述多漫不存稿今所集殆十一耳可胜痛哉后之人有兴起于先人如大夫之于持正者不能无憾也呜呼皇甫氏自宋南渡居吴世富至録则落寞矣录方以仕显輙获弃斥是富贵不可常赖以世其家而不陨者斯文而巳遂刻之藏于家俾后之观是集者无忘世业云耳嘉靖丙戌秋日男録书
　　西村集序　　　　　　　　周用
　　庄周有言曰刻意尚行离世异俗髙论怨诽为亢而已矣此山谷之士非世之人枯槁赴渊者之所好也语大功立大名礼君臣正上下为治而已矣此朝廷之士尊主强国致功并兼者之所好也夫仁义忠信以为学出则朝廷处则山谷人徒以为为亢也以为为治也而不知亢之未始不为治治之未始不为亢也故曰夫人幼而学之壮而欲行之欲行则君子欲之然能必其行乎哉欲之而不可得则其学犹是也是故亢而不为倍治而不为矜则固世之所谓通儒者巳西村先生自少好学于书无所不读卓然举大义不掇拾以为文辞而犹攻于史学于古今治乱之端官府政事名物数纪纵横上下指掌论説莫不有肯綮归宿以为学者宜如是而不屑以求一试声名隠然起东南成化中三原王公廵抚江南以百姓之利病坐先生而问焉则厯厯语所以退复疏其事以道诸所宜更置公叹曰子之才可以当一面乃今得先生所著述自歌诗文辞之外其与旬宣大臣台部诸使郡县长吏徃复论白及于政事者居其三之一焉莫不适常变尽利害里闾韦布之所推逊而无有选择缙绅大夫之所以向用致理而不能舍去者皆备也则所谓通儒者非先生欤吾吴中经生学士讲求时务水利莫先焉决塞变迁大要归诸海而已殆难按迹而求复其旧也职方禹贡以来互为援据夫人而能之举而加诸水则悖矣不然则又吏于兹土者大发在官之盖藏而以畚锸从事坏庐舍敝腓胫拓地数千里引旁流纳其中而曰水去矣明年不幸而恒雨曾不能损水之分寸其如浮而不实费而无功何哉至读先生论水利书首以谨隄防其大法有司使田者因地势豫为防以拟水于是立之表以程其功课之艺以益其用代之粟以博其力夫民水也力为之防民犹逾之况不为之防乎裕民成赋之道未有能行之者其有用之学可以画一而论也予生也晚不获操几杖以从读其书而毎有感焉先生既殁其文孙进士臣裒其稿为集予曰是集也约而达勤而节谋而有徴不独论水利若是矣可以传也予所尝欲见先生所着礼纂若干巻者尚不在集中先生史氏讳鉴字明古吴江人学者称西村先生吴文定公表其墓家世行实可具考也赐进士及第奉敕提督南贑汀漳等处军务都察院右副都御史邑人周用书
　　又序　　　　　　　　　　　卢襄
　　余少有志古文辞家无藏书乃取法近代又力不能致逺乃自近地始焉闻之吾乡长老云吴兴有张渊先生长洲有沈周先生吾吴有杜琼先生吴江有史鉴先生其所论著皆可法也乃日夜求诸先生之文茍获一篇輙口诵而手抄之然皆未睹其全而史先生者不茍出积日月莫能多得既而复求诸先生为人皆渊潜泥蟠冥探览而又守礼谨度纯王之民也于是名公卿之在朝野与有事其地者若前武功伯天全徐公礼部尚书文定吴公兵部尚书恭毅王公皆为布衣交上下其论商确古今区画利害而沈史之名在公卿间尤赫然者也诸先生既没三四十年间遂不复见有隠君子之作夫岂声迹俱晦抑偶然无其人邪而诸先生之作尤播在人口嘉靖癸未春史先生之孙臣与予同举进士进士之子璧通家往来因请史先生之作凡昔所未覩者悉检以授有若夜光明月贾人知其至宝求之弗得而一旦尽得之盖有不胜其喜者乃日夜读读其赋其词演而不至于滛体斯备矣读其古诗其词淡而不厌其隽永者乎读诸近体其词峻而整约而逺出乎兴比之外者也读其引肤引旁达秩秩如也章章如也读其记辞覈而事举谓之善志读其铭墓之词实录而不近于谀其生者已慰而死者无遗憾乎读其杂著其体殊其词班班乎可观商彛汉鼎其欵式要自有别也及读其水利议郡政尽诛巫之文革奸之对则叹曰繄岂词人之词也慷慨愤世惧俗敝而上勿恤政缺而民日以病不得已而言也呜呼有本哉世尝谓文学家有二台阁经世之文山林遁世之文史先生居震泽之濆耕而读焉钓而游焉爵禄不入于心非所谓山林之士乎然采其论著有足以经世者其于台阁固已具之而诸名公卿固巳识之矣先生有其具而未发故发之于其子孙天道亦不爽哉璧将请于父以先生遗稿夀诸梓使予书其言为序先生字明古别号西村故曰西村集云诸体总若干巻嘉靖八年己丑三月上巳兵部职方郎中前进士郡人卢襄师陈甫书
　　匏翁家藏集序　　　　　　　李东阳
　　匏翁家藏集七十巻吴文定公所着而手自编辑者也为诗三十巻不分体制以年月先后为序文四十巻则分体彚载而先后亦隠然寓乎其间盖维辑其所可识而散佚于世者弗与也公之殁其子中书舍人奭刻梓于家既免防上京师以属其诸从兄数月报诗成又数月报文巻成奭持以告予请序首简予览之怅然叹曰言之成章者为文文之成声者则为诗诗与文同谓之言亦各有体而不相乱若典谟训诰誓命爻彖之为文风雅颂赋比兴之为诗变于后世则凡序记书疏箴铭论赞之属皆文也词赋歌行吟謡之属皆诗也是其去古虽逺而为体固存彼才之弗逮者粗浅局滞欲进而不能强其或过之不失之竒巧则失之诘屈不失之诡诞则汗漫错乱而无所归于是作者虽多而文之体亦微矣然言发心而为行之表必其中有所养而后能言盖文之有体犹行之有节也若徒为文字之美而行不揜焉则其言不过偶合而幸中文以古名者固若是乎哉公以经学为程试既而徧读左传迁史韩栁欧苏诸家之文欲尽弃其旧业及为部使所廹取科甲官史局文名满天下老居台阁弗究厥施而终始于所谓文者故其为诗深厚秾郁脱去凡近而古意独存其为文典而不俗鬯而不泛约诸理义以成一家之言由是观之则其识见之真正行履之端恪情趣之冲泊无累者不待挹其容仪聆其议论而后可知也其文之传世固不可少哉昔人为一代数人一人数篇其渐尽冺灭者弗若今求之成帙之间非世所选者亦难乎其为观矣知言君子执体裁而求之公之文其有取之无穷而读之不厌者乎然则其散佚者尚博而求之以尽白于天下无徒曰家藏云尔正徳三年冬十月朔
　　又序　　　　　　　　　　王鏊
　　文章不难于竒丽难于醇难于典则虽然醇与则可能也醇而不俚则而能畅殆有非力所致而至者焉其必曰所养乎是难能也故礼部尚书兼翰林院学士文定吴公官禁近前后三十余年文章传布中外海内宗之公既卒其子中书舍人奭刻其所谓家藏集者授予请序予不自揆窃尝评公之文矣摆脱尖新力追古作丰之千言不见其有余约之数语不见其不足其为诗寄兴间逺不为浮艶之语用事精切不见斧凿之防自谓得公之深也兹复何言乎独念公生颇好苏学其于长公毎若数数然者及其自着乃独异焉纡余有欧之态老成有韩之格信其学力之至自得者深乎其所养可知巳明兴作者代起独杨文贞公为之最谓其醇且则也公之文视文贞吾未知所先后位亦显矣使获当路于时其功业岂少哉议者至今惜焉而公之所以自托于不朽者固自有在又何待于外者与余获从公久毎以道义相劘切其于序有不得辞然公此集自当信今传后云家藏者公之谦也诗诸体凡三十巻序记碑铭杂著四十巻总之为七十巻
　　后叙　　　　　　　　　　徐源
