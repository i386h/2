<!-- { "loadSidebar": true } -->
　　右凤山寺檀道济战场
　　铁鎗名抵周阳五夹寨杨刘各一竒可惜英雄为梁死不知世有鬭鸡儿
　　右王彦章故宅
　　荅盘山拙庵道人寄电光云鹤诸集
　　曹溪游万里酌水问南能世界随縁住人天最上乗萧然白足侣不作紫衣僧寄我新吟巻清凉五月冰
　　悼亡诗二十六首【哭张宜人作】
　　一错谁能铸六州藁砧无复望刀头当年对泣人何在独卧牛衣哭暮秋
　　少小香闺熟女仪鸡鸣长自轸风诗君如徳曜齐睂日我愧樊英荅拜时
　　门第河东双防围当年燕子谁飞可怜陌上花开后常送香车缓缓归
　　小阁垂帘日扫除罏薰茶具宛精庐红囊拣得钗头茗手瀹清泉伴著书
　　千里穷交脱赠心芜城春雨夜沈沈一官长物吾何有却损闺中纒【直善切】臂金【辛丑春闽中友人许天玉公车过广陵以匮乏告予适无一钱宜人解腕上条脱付予赠之】
　　樵苏絶爨未知愁林下风期矢白头廿载无衣搜荩箧不曾悔却嫁黔娄
　　雪白花红绣褓齐频年靧面祝中闺牙牙学语今何似忍聴骄儿索母啼
　　病中送我向南秦感逝伤离涕泪新长忆啼猿断肠处嘉陵江驿雨如尘
　　灞桥秋雨望秦川劒阁西风聴杜鹃万里不归归有路双鱼何处达重泉
　　三载西风防影分登髙泪尽陇头云从今肠断重阳节又采寒花酹细君【先兄西樵以癸丑秋没】
　　蚤嵗曾期共隠居只应桓孟得相如青山纵有归来日更与何人挽鹿车
　　铺首经秋涩緑苔承尘蛛网任成灰只余金缕裙犹在争忍无情布施来
　　遗挂空存冷旧熏重阳阁闭雨纷纷方诸万防鲛人泪洒向穷泉竟不闻
　　肃肃灵风冷繐帏亭亭孤月掩重扉宝钗明镜俱黄土悔煞秦嘉上计非
　　帖子宜春认旧题妆楼人去草凄凄东风不啓葳蕤锁一任空梁落燕泥
　　楼角参差几曲栏绕栏亲种碧琅玕月明昨夜风惊竹翠袖何人倚暮寒
　　春前小别死生分望断新阡宿草坟我似东坡老居士何年归哭魏城君
　　年年辛苦寄冬衣刀尺声中玉漏稀今日嵗残衣不到断肠方羡雉朝飞
　　愁见新年改故年朔风吹雪欲寒天黄金屈戍中宵闭长伴鳏鱼夜不眠
　　续弦胶与返魂香碧海青天路渺茫若使少君真有术不辞千里到稠桑
　　荧荧薤露叶还低华屋山邱理亦齐四十年来成小劫悤悤何暇唱黄鸡
　　春事愁中复病中可怜寒食到悤悤故园梦去潇潇雨一树棠梨照殡宫
　　药罏经巻送生涯禅榻春风两鬓华一语寄君君聴取不教儿女衣【于戏反】芦花
　　陌上莺啼细草薰鱼鳞风皱水成纹江南红豆相思苦嵗嵗花开一忆君
　　锦瑟年华西逝波寻思往事奈君何若为乞得江郎笔应较文通恨赋多
　　宦情薄似秋蝉翼愁思多于春茧丝此味年来谁领略梦残酒渴五更时
　　闻方山北山诸公连日出游戏寄
　　公子春芜白鼻騧病夫拥褐客天涯城南几日无风雨十里徐熙落墨花
　　絶句
　　石帆山后黄茅屋一树寒梅作意香长忆花开风雪里卧闻春雨滴糟牀
　　曹正子邀同家兄子侧及诸君丰台看芍药晩过祖氏园亭八首
　　回首旗亭画壁时重来已是十年迟应刘逝后风流尽只有恒河照鬓丝【昔合肥公招同公防苕文诸君游此今公与公防皆没矣】
　　依然春草樊川路竝马来过覆盎门记得城南天尺五緑芜红药水边村
　　陂塘防防乌犍出夏木隂隂白鸟飞也似江南好风景水田一带学僧衣
　　宫锦千丝费翦裁防他婪尾殿春杯老颠賸欲相料理乞取齐奴步障来
　　雨雨风风态自殊花花叶叶不曾孤更添练鹊和蝉蝶便是徐熙六幅图
　　霑湿春衣更不嫌花枝娅姹雨亷纤鬓丝禅榻心情改闲看儿郎插帽檐
　　沙禽一一事髙格烟柳斜阳初弄姿更爱风标两公子水荭花外立移时【晩晴赋白鹭潜来兮风标之公子】
　　水槛清凉跂脚眠菱花菰叶一溪烟阻风中酒年年事絶忆春江上水船
　　友人送白莲花为咏
　　无复澄江载酒船折枝犹带五湖烟香来月白风清里花放丛祠水驿前鸭唼池萍微雨后犀垂帘押夕阳天鲁连陂上新秋色触忤闲愁又一年
　　初秋示董苍水
　　零落交游感式微与君邂逅忍相违隆中自许真名士殿上谁知大布衣越燕巢空秋近社鲈鱼风起梦思归先生未是平原客玉貌尘中见亦稀
　　张员外园亭送金山人归越
　　客有越乡感抱琴辞上京离堂秋月色别思楚鸿声水国三千里冰弦一再行成连何处去今夕独移情金孝章以壬子冬画梅寄予兄弟今六年矣丁巳七月先生之子祖生至京师始见之而先生与先兄考功皆已下世怆然赋诗四首
　　拗取铜坑玉一枝江南春赠陇头时到来已是尘沙劫赋得瑶华欲寄谁
　　维摩方丈几黄昏春草禅房日闭门成佛生天两何处暗香疎影为招魂【十笏先兄堂名春草闲房先生所居也】
　　花时邓尉梦无聊十七年来似暮朝恨不相携风雪里短篷同系虎山桥
　　当年五字写柴桑又寄孤山世外香一幅生绡千载意也应配食水仙王【辛亥嵗先生手写陶诗见寄】
　　西蜀
　　唐家宰相回翔地汉代公孙割据秋劒阁嵯峨仍北向彭门波浪自东流风云诸将争秦栈鼓角中宵梦益州何日西南销战伐浣花行乐看遨头
　　哭公防吏部二首
　　零落亲知更有谁闻君诀去不胜悲弹琴古调千秋絶説劒雄风一代竒旧馆脱骖应出涕天涯磨镜是何时故人双须苍浪在賸欲刋君第二碑
　　廿年艺苑忝同游回忆音尘泪不收结客曾倾四公子论兵欲动五诸侯【星名】故人半化辽东鹤世事终输阁道牛手定君文才几日可怜马防恸西州【丙辰春先生以全集寄予论次】
　　见北山游西山诗示谢千仞
　　吟眺清晖思不穷昔游如梦几人同忆君共蹋西山雪坐聴清猿万木中
　　山茶雪兔
　　石罅猩红透几枝花间东郭眼迷离漫天风雪鹰初击正好营君三窟时
　　郭河阳双松平逺【为牧仲题】
　　石骨崚嶒五鬛盘河阳笔底傲秦官兴亡七百年朝槿留得苍苍耐嵗寒
　　孝昭皇后挽词六首
　　金所流尘掩瑶斋宝幄空禁花零晓露苑柳泣春风思媚传千古深恩徧六宫唯留歌咏在应与二南同上夀
　　慈宁日人知内则贤徽音殊未逺
　　文母至今怜泪溅莺花色神伤袚褉天凄凉余故馆犹近濯龙前
　　秘殿传金防神人覆玉衣四星初应曜一鉴忽藏辉脱珥言犹在乗云驭不归
　　皇情宵旰切永巷漏依稀
　　万乗亲临送容车出国门羽仪辞禁掖笳鼔望陵园素旐浮云惨青山落日昏臣民同雨泣哀动鳯凰原西汜沈寒月中天澹夕阳愁云低垅树春禁罢公桑楚挽兰风寂虞歌薤露长通灵应有梦可到
　　紫宸傍
　　沙河道凄凄玉辇空绮疏扄夜月繐帐肃灵风故劒皇心切祠官礼数同荣名纶綍贵早贲九原中
　　为尤展成悼亡二首【时予丧张宜人三载矣】
　　三年明月鉴虚帷那更吟君惆怅诗不分阿灰肠断句黄昬微雨画帘垂
　　金昌亭下柳毵毵长记乌啼送晓骖风景不殊人不见谢家飞絮满江南
　　陈其年索诗送王生之襄阳
　　试説襄阳好曾游路不迷江帆过岘首水竹绕檀溪市上江陵估机中窦氏妻不知征戍后谁唱白铜鞮
　　遥题王咸中石隖山房四首
　　我爱尧峰叟【汪钝翁】怜君比屋居云林交罨画烟火共村墟颠倒牀头屐逍遥谿上渔汉隂鸡黍约今古意何如髙情躭野逸文采旧清门迹与市朝逺心将达者论飞泉晴界道脩竹雨连村谁识逃名客蓬蒿方灌园心逺地仍偏琴书杂坐眠湖霜收橘日社火焙茶天人意孤云外山容太古前叩门田父至褴缕亦欣然笔墨谁能事吾宗今右丞【茂京作石隖图】悠然辋川路写向剡谿藤短彴宜行药空林偶饭僧片帆天外影兴到直须乗
　　送宋牧仲员外贑州四首
　　都亭一樽酒落日照行轩帆下浔阳郭春过敷浅原故人持使节微尚爱邱樊想到西林寺清吟和夜猿文成誓师处惨澹尚闻笳野戍青山逺荒江白日斜春风渡蛟浦夜雨宿龙沙战地多新鬼须添两鬓华章贡交流地孤城百战余江山应不改父老问何如五岭稀烽火三湘动羽书似闻兵马后租赋未全除贑石三百里寒江尺五流帆樯来岛客风物逼炎州试访端明迹应懐清献游山川供啸咏莫似贾胡留
　　九日寄説岩院长讱庵学士【二公向同内直】
　　泬寥天气愁予无恙黄花伴索居江介鼋鼍闻渐徙【时闻茶陵湘潭捷】乡园鸿雁近何如千门落照凉飇发一片寒砧木叶疎遥忆故人清切地登高彩笔奉
　　宸舆
　　以昌乐笔送容斋阁学戏成
　　承防归来每日曛挥毫犹足张【去声】吾军只愁坡老三钱笔难称郇公五朶云
　　荅徐东痴隠君小雪见怀之作
　　积雪东原路孤村似剡溪几年阻乗兴千里忆幽栖冻雀柴门掩寒烟古木齐不逢洛阳令僵卧到晨鸡
　　题龚节孙种橘图二首
　　震泽鲈鱼欲上竿千林风露熟金丸美人无事披香坐领得头衔是橘官
　　会稽内史风流甚三百封题引兴长何日扁舟洞庭上与君小摘满林霜
　　题其年填词图
　　玉梅花下交三九【其年词句】红杏尚书枉擅名记得微吟倚东阁梅花如雪扑帘旌
　　洪昉思送湖州茶笋二絶句
　　爱道前溪似若耶行幐归去便移家悤悤未讯溪山好第一先分顾渚茶
　　周妻何肉断根尘玉版聊堪结净因赢得武康斑竹笋从今休笑庾郎贫
　　二月二日大雪晨起怀愚山渊公耦长
　　梦觉闻飘瞥虚牕彻晓明萧条同委巷怅望倚檐楹寒色饥禽语荒堦折竹声双羊风雪路留滞逺含情
　　雪中简秦对岩
　　第二泉边路扁舟落镜中林塘春命酒风雪夜推篷别鹤吴田渺归鸿楚塞通朝来吟望处流霰满房栊
　　和施愚山喜梅耦长至
　　新诗冰玉质故人兰蕙芬相逢姑射客宛对敬亭云雪色融春霁清谈入夜分翻怜金错赠十载托殷勤题苏台杨柳枝词后二首【汪钝翁编修首唱吴越和者数百人】
　　白家半格诗曾见爱説苏州柳最多【不似苏州柳最多乐天诗也】今日钝翁吟巻里雨条风絮奈君何
　　雁齿红桥鸭嘴船麴尘风起艳阳天明湖忆得吟秋柳惨緑当年最少年【予赋秋柳诗时顺治丁酉海内和者亦数百家】
　　送吴僧尚徳归尧峰
　　迢递青山路风流白足师安居深雪里行道落花时京洛过寒食江帆拂柳丝归逢尊宿问应识马驹儿
　　送吴天章归中条
　　中条最深处风物四时幽水鹤穿云下林枫夹岸稠人烟盘豆驿村路玉溪流卧起清晖里萧然何所求
　　送董苍水归云间
　　昔作瓯闽客漳泉正合围江瑶惊旅食山鸟怪儒衣边徼逢人少诸侯好士稀长篇犹在箧感激涕交挥【苍水闽归有见寄百韵诗】
　　送邓孝威授正字归海陵再示豹人
　　当年绮里季曾友夏黄公共咏紫芝曲俱栖岩穴中鬓睂惊汉帝羽翼缅髙风一出还归隠白云商洛东
　　送山史归蕐山
　　华山丹顶鹤清唳向西峯不羡三珠树长栖千嵗松林峦有佳色眠起日髙舂石上流泉好菖蒲方紫茸送吴僧秋臯之津门【上人有句云鸟啼残雪树人语夕阳山】
　　爱君残雪句宛似碧云篇独向中峯住深参五味禅直沽春水岸通潞夕阳船乞食王城去遥闻袒右肩
　　题顾茂伦雪滩钓叟图二首
　　垂虹秋色东南好雨笠烟蓑送此生今日三髙祠下过唯君不愧隠人名
