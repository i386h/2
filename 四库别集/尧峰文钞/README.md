<!-- { "loadSidebar": true } -->
　　钦定四库全书　　　　　集部七
　　尧峰文钞　　　　　　　别集类六　【国朝】提要
　　【臣】等谨案尧峰文钞五十巻
　　国朝汪琬撰琬字苕文号钝翁晩居尧峰因以自号长洲人顺治乙未进士由户部主事陞刑部郎中降补北城兵马司指挥再陞户部主事康熈己未举博学鸿词授翰林院编修初裒其文为钝翁类藁六十二巻续稿五十六巻晩年又手自删汰定为此编其门人林佶为手写而刋之古文一脉自明代肤滥于七子纤佻于三袁至启祯而极敝
　　国初风气还淳一时学者始复讲唐宋以来之矩矱而琬与宁都魏禧商邱侯方域称为最工宋荦尝合刻其文以行世然禧学杂纵横未归于纯粹方域体兼华藻稍渉于浮夸惟琬学术既深轨辙复正其言大抵原本六经与二家迥别其气体疏通畅达颇近南宋诸家蹊迳亦略不同庐陵南丰固未易言要之接迹唐归无媿色也琬性狷急动见人过交游罕善其终者又好诋诃见文章必摘其瑕纇故恒不满人亦恒不满于人与王士祯为同年后举博学鸿词时乃与士祯相忤其诗有区区誓墓心岂为一懐祖句以王述比士祯士祯载之于居易録中又与阎若璩议礼相诟若璩载之潜邱劄记中皆为世口实然从来势相轧者必其力相敌不相敌则弱者不敢强者不屑不至于互相排击否则必有先败者亦不能久相支拄士祯词章名一世不与他人角而所与角者惟赵执信及琬若璩博洽亦名一世不与他人角而所与角者惟顾炎武及琬则琬之文章学问可略见矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　尧峯文钞巻一　　　　翰林院编修汪琬撰骚【一首】
　　反招隐辞【并序】
　　予居尧峯二年矣客有劝予岀者应之曰仆病未能也因作此辞以见志
　　山高高兮湖之濒霭青苍兮无冬春轻云兮冉冉浅瀬兮昼悲吟兮谢豹夕叫啸兮王孙山中之树兮有桂纷纠枝兮团葢华开兮华落森窅窊兮歳歳美一人兮顔如华遥卜筑兮山之阿药房兮兰栋缭之兮薜萝骖吾驾于层嵒兮弭吾节乎深谷酌乳泉以砺齿兮屑云子以果腹岁将晏兮孰与偕邻蝯猱兮友麋鹿叹凤皇之在笯兮与骐驎之受轭曽不如山中之阗寂兮又何羡乎组绂攀桂树兮幽复幽聊延伫兮襍嬉防吁嗟乎山中兮孰云不可以乆留
　　赋【一首】
　　丑女赋
　　姑胥之间具区之侧爰有丑女为状甚竒举世少匹嫫母瘤后庶几髣髴广颐雄颡肥皮痴骨鼻齃口哆蛾浓頟突朱唇凝煤素肌傅漆两眸昏昏寡黑多白腰细数围足纎盈尺立则痀偻行则倾仄含词将吐薉气先袭虽极笔舌之形容曾未殚其六七然且不蚕不馌不组不紃既陋且滛不媒呈身衪修袂曳长巾招摇里闾倚徙市门行歩所及羣然骇焉鸡飞拍拍犬吠狺狺顾犹未喻其丑也而高自儗于妖冶之伦哂先施排光狎阳文陵毛嫱徧挑少艾目许神扬如逺如近若迎若将俛影弄态其丑弥章行路畏之褰衣不顾嘲诮并作笑咍交互年逾三十孑然如故欲男不得讫于迟暮呜呼噫嘻此岂未笄之子寡居之妇待聘而徃守贞而处者邪于是怊怅阳春旁皇中夜或拥衾以长嗟或抚镜而防诉既愁深而贮怨亦羡甚而萌妒语曰美女者恶女之仇良有由也
　　杂著【五首】
　　理财当审盈绌之势积乆宜酌通乆之规等事题本覆稿【后题本不用此稿】
　　臣等看得科臣汪某防称天下各项钱粮一年止得银一千九百六十万两天下兵饷共该银二千四百万两尽一岁所入已缺银四百万两而八旗兵饷王以下各满官并京官外官俸银共二百零八万余两其祭祀营缮匪颁赉予征讨出师等费不与云云查臣部钱粮入不敷出已于四月二十日具有钱粮不敷兵饷缺额等事一防将十七年歳入若干拨充兵饷若干支用若干不敷若干逐一明具题恭呈御览无容复议又防称京通仓厫见在漕米四百万石十七年起运十六年漕粮三百万石新旧共七百万石每年王以下八旗披甲支米一百四十万石尚余五百六十万石足支十八十九二十二十一年之用是有五年之蓄请将应运漕米三年折一年云云查京八仓见在稉粟米一百三十五万三千一百五十八石零通三仓见在稉粟米一百二十八万石零二处共实在米二百六十三万三千一百五十八石零此各仓米数之大凡也十六年分漕粮除湖广乆经留充兵饷外约稉粟米三百零二万五千二百三十五石零再除江南省题留三十万石江西省改折三十万四千七百三十一石十七年起运浄该米二百四十二万五百石此各省运数之大凡也新旧共止米五百零五万三千六百五十八石除每年王以下并八旗披甲人役各衙门皂书太监匠役等项共该支米一百五十八万二千七百八十八石尚余米三百四十七万八百七十石仅足支十八十九两年尔今科臣条议改本为折诚从军
　　国起见与臣等所题用意畧同但积储为天下大命京师根本之地所需漕粮关系甚重臣部只因钱粮匮乏已极万不得已始议改折一百万石本出一时权宜若定三年折一之例设有水旱灾荒西北要地缓急何恃且各省米不起运必至壅积谷贱伤农亦复可虑又停运一年船只废置不修河道淤塞不濬次年必大费收拾今议暂将十八年起运十七年漕粮除臣部请改折一百万石外应如科臣所请再折一百万石以济军需至防称改折漕粮三百万石每石银一两四钱共该银四百二十万两通漕粮船一万只每船运丁十二名每名月支米一石该粮一百四十四万石该折银二百一万六千两每船行粮三十六石该粮三十六万石该折银五十万四千两又易米折蓆轻赍等银四十万两并省造船挑闸修厫诸费通计改折一年共约得银八百余万两云云查十七年漕粮止有二百四十余万石臣部题定稉米每石折银一两四钱粟米每石折银一两二钱多寡不等其通漕粮船共止七千六百七十四只运丁或十名十一名十二名不等共止八万四千八百二十九名毎年支行粮半年月粮一年本色折色不等本色之中行粮每名月支自四斗五升起至六斗止月粮每名月支自九斗起至一石止共米五十六万八千四百二十一石折色之中行粮每石折银自五钱起至一两止共银四十一万二千八百六十余两此臣部见行则例也臣等今将行月正耗并易米折蓆轻赍各项欵通盘打筭改折一年不能如科臣所议之数应俟奉防后查照漕规请
　　敕漕抚酌议应折地方米价并各项欵造册题报可也请申严就近拨饷之制以无悮军需事题本覆稿【康熙七年二月题】
　　臣等看得科臣刘某防称黔省需饷四十余万两不过数府钱粮已足乃部拨江南江西地丁又拨两浙及上元等八县盐课并本省襍项银两既不就近又太零星云云查各省最近贵州者莫如湖广但湖广钱粮先行尽解云南则就近省分别无可协惟有江西江南较之别省距贵州差为不逺是以将江西省银十三万两江南省银十七万两解济先经臣部于正月拨饷时题明在案是不可谓之逺拨也至于原拨襍项银五千余两乃是以本省钱粮充本省之用倘不许拨给本省则此项银两当于何处支销是亦不可谓之零星也其两浙及上元等项盐课银十五万两系黔抚罗绘锦于上年十二月题请拨给见银臣部欲拨七年分钱粮只恐起解迟悮遂将六年所存盐课俱属拨賸见银限文到速解随防报解全完是俱不可谓之逺拨并不可谓之零星也又防称嗣后拨饷通计本省需饷若干即将邻省钱粮尽数拨给如有不足再拨他省云云查云贵两广协饷臣部将湖广江西江南河南等处附近钱粮拨福建协饷将江浙附近钱粮拨四川协饷将山陜附近钱粮拨此后倘有灾荒缺额等项始将各省不拘何项见银拨补每年正月逐一开列具题在案又防称州县钱粮一经拨饷例于正月开徴今以一省钱粮尽行拨讫必至催科严急协饷原以两限完解合无以二三限解足便民云云查协饷原限四月内完三分之二八月内全完今又定限四月内完一半九月内全完此三五六七八等月原听各该督抚陆续徴收报解总以照限解足为期此系臣部见行事例与科臣条奏约畧相同应仍照例行可也
　　复讐议【并序】
　　河南巡按御史覆奏部民张潮儿手格杀其族兄生员三春辠当死
　　诏法司核议而潮儿口供中尝言其母先为三春所杀于是该司员外郎汪琬以为当下御史再审故议之议曰
　　复讐之议载于周官礼记春秋见于陈子昻韩愈柳宗元王安石之文者详矣吾不敢复勦其辞惟以
　　国家之律明之律曰若祖父母父母被杀而子孙擅杀行凶人者杖六十注以为不告官者又曰其即时杀死者勿论注以为少迟即以擅杀论由此观之凡有祖父母父母之雠虽积至于乆逺而后报皆得谓之迟皆可援擅杀以断者也顾独不许潮儿之复母讐得毋太苛矣乎一命一抵此部现行则例也人既杀潮儿之母而必欲潮儿母子殉两命以当之其失律意明矣今议者曰潮儿未尝告官则口供恐不可信夫当潮儿具招之日有司曾不之诘及其申解之日御史曽不之驳彼口供之真伪法司亦安从知之哉且吾非欲遂释潮儿之死也仅仅下御史再审而已万一再审之后而其情可原其辠可雪吾将援此擅杀之条以求为
　　国家活一孝子则法司之所全不更多邪议者曰潮儿既欲复雠何不即时杀之此大不然吾尝见被之家穉子寡女门户单弱者有矣其上或压于势力其次或格于贿财苟有复雠之心不得不乗间伺便以图之苟无其隙虽积至于乆逺而推原律意皆得寛之为迟又何间于数年内外哉律曰辠人本犯应死而擅杀者杖一百今以三春之狼戾敢于杀其族母是亦应死无疑矣此时设有旁观者若张氏之亲属能代潮儿诛之罪亦止于杖一百而已况为潮儿者乎使果能复其母雠而又不以减死论不可谓法之平也议者又曰柰经屡赦何夫复雠不可以赦言也赦者
　　国家所以矜全有罪而非孝子慈孙不忍其亲者之所欲也今必以此罪潮儿不几与于行凶之甚哉故吾谓断是狱者但当穷其口供所从来不当问赦前与赦后也吾又尝求赦文观之惟误杀者赦他若谋杀故杀皆不赦吾不知三春所犯为合误杀律乎抑合谋杀故杀律乎果当赦乎抑不当赦乎皆非法司所得而悬断也洵如吾说使得下御史再审不过烦本部之题请与有司之追勘耳此其事易如反掌而所全实多若惮题请追勘之劳而甘自处于失入为法吏者夫亦勿之思矣
　　汪姓縁起考
