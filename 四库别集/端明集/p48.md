<!-- { "loadSidebar": true } -->
　　予友杨公明景祐元年登进士第籍名下吏部铨将补官辄病其年某月日终于京师其友张平叔用浮屠法火之而归其家以某年月日于皁洋之北山呜呼人孰不贵子之禄不逮其身人孰不夀子之年止于二十有七天乎命耶予莫得而悲之惟子之志不得伸而利于人者最可悲也予幼学于乡序及长举进士与公明并研席者数年公明居一室方牀环列册书而饮食寝休于其中蚤夜读诵不休羣居谈噱终日过耳若无人笑语者于是博通经史予观公明而自省日益脩励即戏言小失亦媿公明之知者予之道获益于公明也乆矣间尝语予曰今世取士失其方而仕者多所矜伐智诈以为材能位通禄厚侈心夸欲纵肆使其风流霑染于下媮靡败烂我曹傥得志正当立诚苦莭以代磨世俗予甚器其言而未知其为利之博也自予入官奔走四方游京师观世俗态状益思其所以语我者呜呼公明亡矣予思其言则矍然检己之所为使公明且存其规我者岂少哉此所以不独为今世惜也公明讳晕五代祖某唐末因官入闽兵乱不还畱居泉州之惠安县父处士君辅以善行隐于乡妻陈氏一男尚幼嗟乎公明之不显匪予谁咎词以纾哀刻之墓下后千万年指此邱曰贤者之宅无敢或坏庆厯四年三月二十二日记
　　许处士墓表
　　处士许君讳怀宗字徳祖有长子曰程为浔州司户参军次曰稹秘书省著作佐郎某尝与著作君学同舎观稹之为人年最少而恭谨有法度逮过其家拜处士为丈人行聴其言恳恳诱人于令善而考之乡党称处士黙治其心居城市接应鞠然视公府门若坑堑不敢投足力衣食未尝欺人以入一钱不校有无资其子以从学然后知稹之行己者抑有所授也及程稹继登进士第调官得食而处士亡矣生二子自立其所知而材荐之者皆当世名公卿每知其子者必曰其父母为谁耶则处士不待书功行列姓名盖巳见之其子也虽然处士名氏不着以闻于后其子之孝心不能自安也皇祐四年秋二子来京师谓某官在太史宜与世人别族系而铭行实又乆知吾先君愿文之以表墓域之侧处士兴化军仙游人年五十三卒于天圣八年三月十四日其在县之潘冲原娶杨氏有贤行常从子稹禄养益自清俭如其子之未仕也后处士十五年终年六十五男三人其季曰稹女三人嫁为里人妻曾祖讳祐祖讳润父讳术皆以善训传其家者凡史氏所书喜家世与功伐以其能侈健其文词处士世防而中修故所以文之者约也约也者所以重之而必信者也八月十二日右正言直史馆同修起居注判三司度支勾院蔡某撰
　　墓碣
　　尚书屯田员外郎赠光禄卿刘公墓碣
　　公讳若虚字叔阳姓刘氏汉之衰楚元王子孙不去彭城歴魏晋以来彭城刘犹为着姓至唐司徒晏以雄材精智用转流轻重之术于乾元上元之间饱国饥者二十年至宰相功名益显晏兄暹为汾州刺史治有声称生大理评事谈经评事生左常侍蒙常侍生吏部郎中埴自司徒至吏部四世或居长安或在汾晋吏部生伎实公之曾祖考也为鄂州节度判官湖南帅据其地自王兵四起乃以其孥循江入闽居泉州卒南安县始为闽人鄂州生文济是为祖考徙家福州闽王王审知以其女妻之卒官吏部郎中生皇考府君讳甫闽亡仕钱吴越王法自取所部以为俸府君不入一钱逮王归京师而其官属大小皆得仕府君以母老辞不就禄至今乡闾称其孝亷娶李氏生子九人公其次子也公严明有大略始学见钞録集书如白氏六帖类即麾去曰要当以法禁去之耳通五经大要擿其防义以为修身治官之用不苟为利禄学也咸平五年登进士第授大理评事知温州永嘉县还上所为文章真宗皇帝尚儒每亲程自言者召中书试就迁寺丞知隰州温泉县移通判保定军再迁太常博士通判洪州大姓胡氏子杀人以厚赀雇老贫者代死举郡为之覆藏狱且成公曰被杀者年少壮强今囚瘠老岂能制其命躬劾之果老贫者自卖以资其家于是捕弃胡氏子市出受钱代死者郡中惊伏濒江民以渔为生而土豪常半取之曰江食我田汝渔当吾田所也公按视奏除没江田租纵民渔改尚书屯田员外郎知邵武军其俗鬼而不医平居杀牛聚酒侮欺善良喜鬭击以气力加人而得罪戮意惬不恨公至彻淫祠禁巫觋教病者药朋醉羣鬭贼窃恃强寘于深法又治孔子庙収学者为之开说孝弟之行尊奬贤节吏民刷故所为而聴公之所以为俗习大变年五十终于官天禧三年二月二十三日也其年九月八日辛酉福州怀安县越城里公以恩受其父之太子洗马致仕祖母冯翊县太君母潘源县君夫人新郑县君赠工部侍郎潘吉甫之女谨淑有礼嫔于大家承上以顺睦众以和终三十年人未始闻其笑骂声闺门之内肃然也及公卒愈自约以奉时祀勑诸子学遂以有成为妇为母皆有称问男四人长曰弇不迩势利负竒自隐曰弈有大材智曰异以文学知名皆终尚书屯田员外郎曰戒未仕女适进士林孝伯某初与奕异为同年进士弈尝谓予言丁谓为宰相私天下士必归我乃得进闻公声名欲屈一见即推进之公不肯徃于是始知公之所以立身也庆厯中余知福州州人言公事亲亲有疾輙不食酒肉居亲侧虽大暑中夕必严衣冠长幼内外皆有法度乡人効之又知公之所以为家也后为转运使至邵武邵武称公亷平市人持物入廨舎以就善价属官莫敢侵牟治事快于决疑静于临剧初若不更意虑及施下皆当理要守法不贷而民不敢怨又知公之所以为政也是三者皆世人之所难者故悉书以为法公以二子为郎累赠光禄卿铭曰
　　刘自汉文史载陈唐有管箫晏其人厥材絶特持国钧晏兄而下八世孙刚严明允惠在民蟠于郡治屈所伸种施必获后嗣振孰从考信唯隧文
　　尚书屯田员外郎通判润州刘君墓碣
　　君讳奕字防伯其先汉唐以来世有显人至祖考皆仕国朝考讳若虚尚书屯田员外郎赠光禄卿光禄之碑某尝铭之系次详焉君天圣八年进士及第授惠州推官疾不果行次调南康军判官移知洪州武宁县事改大理寺丞累迁尚书屯田员外郎官歴知郑之荣阳鳯翔府判官通判漳州润州事以皇祐三年五月二十三日终润州年五十三明年正月二十四日福州怀安县灵山乡越城里夫人陈氏封寳应县君子康夫宁夫岐夫女长适韩昌国次明州慈溪令陈章其季进士林回君于文章要以道理为得不苟声律其论性情推明孔子之法尤非浮屠所传力教于人开晓其路从之学者咸以吾道自处乆之贫无以生就举进士中乙科喜曰吾不能为时之文章恐不复得仕进今幸中第吾志得矣其在武宁民喜讼而易刑为令者多严法以止之犹不能胜君虽细事为之尽心有兄弟讼者譬之亲爱之理以感动之辄涕泣自咎引去刑省而民格庆厯中元昊叛陜西用兵韩丞相为经略使辟君鳯翔一道兵民剧事多倚君辨集连年兵败民穷乃上书朝廷言其兵所以败民所以穷之状其略曰陜西之要练兵运粮最为首务其策皆未为得都部署者上将军之任也而无专制之权其偏裨才否不敢辄去畱之军无行阵之法见利轻进畏敌遽退所以每战必败偏裨不死上将之令士卒不知什伍之制其理岂有胜哉边戍益多廪粟益广转运使职其事也今之转运使皆以序进不计其能未更年岁屡迁易之文书凡目曾未能知其暇以民为意乎一方之患内靡度支外辍两川之赋调及天下关陜之民流离穷困而边储日窘不幸天下之患有大于此何以攴乎盖由转运使不择其材不久其任无所归责也又言被边宜募士人给其闲田使之自卫其境可以省费言数十条率多此类事格不报漳州漳浦有防州民四百人入县买官所卖盐令捕之民因鬭拒遂鞠其私贩而强置其法应死囚多系乆疫殍相属君为喜其非私贩而出其不鬭拒者坐法数十人而巳君初仕愿天下事若无所为而可办歴官二十年所至施为谋议多不能如其意然后知不可以力为也于是补吏南归展省坟域缅然有退耕之志而未果也其终之岁予适寓润君病渍以手书谓予曰吾止于此矣惟穉子迟记既终敛无新衣橐无余资郡使民集钱二百千以赙夫人辞焉归于闽居无室庐产无田园勤劳其家清节不渝夫人之力焉呜呼十年之间康夫以学行自立而能请文永其先烈予既悲之而又庆其有后也铭曰
　　文弊于词在天圣初牵拘嫓偶华调剽肤君于斯文本末扶疎世言情性沦于浮屠君为中庸圣哲之枢经营万务于时有需既官于陜昼思夕图条兵转饷实究民痡上书于朝事愿之殊漳有寃狱卜百其徒办处平治脱释不辜最后丹阳声闻益敷斋终克明归宅海隅父子兄弟次序不逾既顺以安斯其巳乎













　　端明集巻三十七
　　钦定四库全书
　　端明集巻三十八
　　宋　蔡襄　撰
　　墓志铭
　　尚书屯田员外郎林君墓志铭
　　君讳冀字希圣潮州海阳人也曾祖珍祖知艺皆以厚行为乡人所慕父洪裔赠殿中丞少喜学问手钞经史传记数千万言日讲讽自休以是终其身母夫人许氏封颍川县太君君既胜冠得所藏旧书益刻厉考治以为词大中祥符八年一举中进士第歴辰惠二州从事以判入高等乃授大理丞又迁殿中丞太常博士入尚书省为屯田员外郎歴知歙州绩溪及歙二县治有善迹移同判桂州以母老还官事归养不得请改知梅州被丧去职及还朝复官通判杭州寳元元年三司度支副使段公少连荐君监京师征筭二年十一月戊子疾发且殆其子从先取股肉杂糜飱以进祈疾少瘉卒以其月庚子终于官所年五十四康定二年十一月初八日即塟于大墓之域夫人黄氏封万年县君持躬有法式处大族上下无异言子男从先从思从可皆孝谨力学女三人长适进士卢几次适邵武县尉阮邈其季始防孙六人皆防君读书不以博记广闻为志务躬行其所知者平居与众言开陈理要或持异论亦未尝力辨以屈之及莅官当事前有事势可压以夺人者君自守益固其直而后巳在辰州时五溪夷獠啸聚攻剽城中益兵以守君从所分卒徃来督运粮饷每先期至事平诏褒之歙州旧常第民资产岁敛钱三千万佣僦舟人挽浙江盐鬻以牟利久之民愈病或冗散旁郡转运使以利病闻仍表君为歙县兼总运盐事君至更请募人为卒度材为舟岁漕益多而敛不逮下流者还集其服劳革弊举是余可知也初君卒将作监丞黄君瑊以书至洛谓某曰林氏诸孤哀不能言将扶持全柩背淮絶江山出呉闽数千里还故乡以塟幸而得子之文以铭其先烈不亦慰诸幽乎某明道中从官漳州始遇君郡下君以某为志于古者作诗称誉呜呼今以是铭君墓辞曰
　　求而勿懈者享则既丰委而不与者畀乃弗充覃延厥后兮绍徳収功列文幽堂兮以讯无穷
　　葛君墓志铭
