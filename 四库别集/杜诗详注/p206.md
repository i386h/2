<!-- { "loadSidebar": true } -->
　　病枕依茅栋荒鉏净果林背【音悖】堂资僻逺在野兴【去声】清深山雉防求敌江猿应独吟泄云高不去隠【去声】几亦无心【首章叙舍北果林之事情与景防　黄生注题虽长只是锄荒移牀二事上四写题面下四发题意　牀向北取其僻逺秽尽除兴觉清深矣看雉聴猿凭几对云总见静寂幽闲之趣　雉性善鬬见求敌则防猿本羣啸闻独吟则应　杜臆泄云不去此无心出岫者公之隠几而视亦同一无心也　诗言树之背注背北堂也　射雉赋伊义鸟之应敌徐爰注雉见敌必战不容他杂　独吟指猿张载叙行赋聴古猿之夜吟　左思赋穷岫泄云　庄子东郭子棊隠几嗒然似丧其耦　归去来辞云无心以出岫】
　　众壑生寒早长林巻雾齐青虫悬就日朱果落封【一作成】泥薄俗防人【一作狸】面全身学马蹄吟诗重【义从平声读用去声一作坐】囘首随意葛巾低【次章言舍北朝景有絶人避世之意　壑当秋故寒早晓将晴故雾卷虫悬果落俱从秽净后见之　杜臆防人面恐招尤也学马蹄唯率真也葛巾低谓行吟自适无所系累防之悬树者向就日光果之陨落者封埋泥土以封对就俱系活字或以封泥为高土或谓接树者用泥封俱误　沈佺期诗羣峰廻众壑　江逌诗长林悲素秋梁简文帝诗珠槩杂青防　李白诗于焉摘朱果兼得养牝　古史就之如日此就字所本西京杂记用紫泥封印此封字所本　广絶交论驰骛之伦浇薄之俗卢思道集居家则人面兽心不孝下义　诗序思全身逺害　庄子马蹄篇马蹄可以践霜雪毛可以御风】
　　【寒龁草饮水翘足而陆此马之真性也及受制于人则死者过半矣　葛巾用陶潜事】
　　【邵经邦曰暗牖悬蛛网空梁落燕泥古今以为佳句余恨其惨澹凄凉类鬼仙语宜乎其罹害也不若青防悬就日朱果落封泥秾丽闲雅景象自别　黄生曰杨子法言云貌则人心则兽庄子马蹄篇云至徳之世同与禽兽居族与万物并恶乎知君子小人哉此言薄俗人心叵测惟以浑同之道处之庶可全身逺害上句以人面影兽心下句以篇题括篇意如此用事真出神入化矣　又曰观此二诗则知此地人情之薄不及浣花邻曲多矣故遣闷诗有云异俗吁可怪斯人难并居】
　　篱弱门何向沙虚岸只【一作自】摧日斜鱼更食客散鸟还来寒水光难定秋山响易【音异】哀天涯稍曛黑倚杖独【一作更】徘徊【三章言舍北晚景有随遇而安之意　三四薄暮近景五六深秋逺景　杜臆篱门不整沙岸任頽鱼鸟忘机山水成趣故乐之而不知倦　更食鱼饥再食也还来日夕鸟归也日漾水故光难定风落木故响易哀　黄生注篱弱门何向以沙虚岸只摧也上句因下句倚杖之际晚色可人故徘徊而不忍舍倚杖应篱门曛黑应日斜　　鱼更食即分减及池鱼意　谢灵运诗朝游穷曛黑】
　　【顾宸曰一章言野僻云高二章言雾收日霁三章言光寒日黑此叙景章法也一章言无心二章言随意三章言徘徊此叙情章法也一章言隠几而望二章言吟诗而行三章言倚杖而立此叙事章法也三诗渐入渐深絶不叠床架屋　黄生曰前二诗题诗已讫此诗又野兴清深之余意也扫除既毕倚杖闲行作者起居性情至今如见诗归不顾本题而専取末章于作者之意何存】
　　返照【此是大厯二年瀼西作】
　　反照开巫峡寒空半有无巳低鱼复暗不尽白盐孤荻岸如秋水松门似画圗牛羊识僮仆既夕应传呼【赵汸注寒空半有无此返照之景首句出题次句慑下鱼复卑而全暗是半无白盐高而孤露是半有荻岸茫如秋水是半无松门映若画圗是半有此时牛羊下山各识僮仆之声而传呼则应此又夕照将暝之也　巫山将暮得返照而景色重开起语卓然　杜臆中四写影各分有无之半末二摹神想入有无之间工致如此真诗中有尽矣　逸周书圛圛升云半有半无　已低谓地势低下不尽谓山尖犹见未尽暗没也　黄注荻岸如秋水状其拜风之势兼像色白也　十道志松门峡在夔州　易得童仆贞　传呼牧人之驱叱牛羊之声　汉乐府病妇行传呼丈人前一言】
　　【一说曰暗曰孤曰如曰似皆半无半有景色此宜合看以防其意不当分析以求其状】
　　向夕【此是大厯二年冬瀼西作梁昭明太子诗寒色向夕敛】
　　畎亩孤城外江村乱水中深山催短景【同影】乔木易【音异】高风鹤下【去声】云汀【一作河】近鸡栖草屋同琴书散明烛长夜始【去声】堪终【黄生曰此诗伤客居寥落情寓景中三四衰疾之悲五六离索之感借琴书以消长夜拈一始字方露本意　杜臆冬日苦短深山蔽之其晷更促岁寒多风乔木惹之其声益悲　黄注曰近曰同即麋鹿共为羣意烛光散射于琴书句用倒装　啸赋青飚振乎乔木　诗鸡栖于埘　束晳贫家赋有陋狭之草屋无蔽覆之受尘朱注兰膏明烛】
　　天池【鹤注此当是大厯二年秋瀼西作全蜀总志天池在防州府治东巫山县治亦有之天池山顶上有池也天池字亦见庄子】
　　天池马不到岚壁鸟才通百顷青云杪曾【同层】波白石中郁纡腾秀气萧瑟浸寒空直对巫山峡【一作出】兼疑夏禹功【此记天池气象　首二言高百顷言濶层波言清腾气在晴时浸寒在隂时对峡指其地禹功叹其竒楚辞眇视目层波　诗白石磷磷　陆士衡诗郁纡游子情　王融曲水序冠五行之秀气　唐太宗诗寒空碧雾轻】鱼龙开辟有菱芡【一作芰】古今同【一作丰】闻道【去声】奔雷黑初看【平声】浴日红飘零神女雨断续楚王风欲问支机石如临献寳宫【此记天池景物　鱼龙菱芡池中所蓄奔雷四句言池前变态支机二句称池间神境　郭璞诗驾乘奔雷　山海经羲和浴日于甘泉　宋玉髙唐赋暮为行雨　又楚襄王游于云台之宫有风飒然而至　荆楚岁时记汉武帝令张骞使大夏寻河源乘槎经月而至一处见一女织一丈夫牵牛饮河织女取搘机石与骞而还搘机石为为东方朔所识　献寳宫见前献寳朝河宗】九秋惊雁序万里狎渔翁【一作樵童】更是无人处诛茅【一作劳】任薄躬【此游池而有感也　雁序渔翁皆池边所见者诛茅而居自叹久客夔州　此章前二段各八句末段四句收　南都赋结九秋之增伤曹植诗丹唇含九秋】
　　复愁十二首【鹤注此当是大厯二年秋瀼西作时吐蕃寇邠灵州京师戒严故有万国尚防寇之句　卢注复愁者前愁未巳后愁复至非谓愁已释而复生公之愁怀固未尝得放也】
　　人烟生处僻【卢本作僻处一作逺处】虎迹过新蹄野鹘【一作鹤又作鹞晋作雉】翻窥草村船逆上【上声】溪【首章记瀼峡愁景　烟僻则居人少迹新则虑患多鹘窥草见求食之难船上溪见行舟之险　水经注两岸石上有虎迹甚多或深或浅皆悉成就自然之势】钓艇收缗尽昬鸦【一作鸥】接翅稀【一作归】月生初学扇云细不成衣【次章记薄暮愁景　卢注收缗尽无鱼可钓接翅稀孤飞少伴月初生不能普照云犹细不能及物此写出无聊之况　吴论上二章皆言景　诗其钓维何维缗伊丝　李义府堂堂词镂月成歌扇裁云作舞衣】
　　万国尚戎马【一作防宼】故园今若何昔归相识少早已战塲多【三章怀思故乡而愁　戎马谓吐蕃侵境故园指东都旧居昔年暂归而人少地残则今日更觉荒凉矣杜臆次句作问词下二乃答语朱注乾元初公自华州曾归东都】
　　身觉省郎在家须农事归年深荒草径老恐失柴扉【四章无家可归而愁　承上章言弃官则须归农乃草荒而田日芜扉失而居日废不复有乡土之可依矣　吴论上二章皆言情】
　　金丝镂【一作缕】箭镞皂尾制【一作掣】旗竿一自风尘起犹嗟行路难【五章洊经世乱而愁　箭饰金丝旗装皂尾贼恃利器以作逆者风尘十载而归路犹难则愁绪真不能歇矣　吴论此一章因乱后而作】
　　胡卤何曾【音层】盛干戈不肯休闾阎聴小子谈笑【一作话】觅封侯【六章人心好乱而愁　杜臆定外寇易定人心难人竞尚武此干戈所以不息也　卢注仆固怀恩恐贼平宠衰奏留薛嵩等分帅河北自为党援此正干戈不肯休息】
　　贞【宋本避讳作正】观【去声】铜牙弩开元锦兽张花门小箭【一作前】好此物弃沙塲【七章借兵外蕃而愁　国家兵仗虽精而收功反在花门慨利器不足恃而卤性终难测也　朱注唐史收东京时郭子仪战不利回纥于黄埃中发十余矢贼惊顾曰回纥至矣遂溃花门小箭好此一证也安史之乱皆借回纥兵以收复中国劲弩反失其长技公所以叹之　唐六典注释名弩怒也有怒势也其柄曰臂似人臂也钩曰牙似牙齿牙外曰郭为牙之规郭也合名之曰机　南越志龙川有营涧常有铜弩牙流出氷皆以银黄雕镂取之者祀而后得父老云越王弩营处也　师氏曰锦兽张设射侯也今按侯画熊罴当时或以锦为之耳旧注引汉书材官蹶张又云以手开者曰臂张以足踏者曰蹶张或又引尚书虞机张于张字不得其解并锦绣亦少着落矣师氏之说当从　此物即指弩张言】
　　今日翔麟马先宜驾皷车【音差】无劳问河北诸将【去声】角【樊作擢一作觉】荣华【八章诸将留镇而愁　郭子仪将略威名足以慑服降将今置之闲散犹翔麟之马不用于战阵而先驾鼔车矣彼河北诸将竞相角胜荣华谁复起而问之乎　秦州诗云仍残老骕骦此云今日翔麟马皆惜子仪之不用有感诗云大君先息战不当息而息也此云无劳问河北当问而不问也俱属讽词唐回鹘传贞观二十一年骨利干献良马百匹帝取其异者号十骥皆为美名九曰翔麟紫　汉书文帝以千里马驾鼔车】
　　【朱鹤龄曰河北诸将方以爵上竞相雄长朝廷虽有战马安所用之时降将羁縻代宗専事姑息公度非兵力所制故云然耳薛苍舒谓公欲息兵休战失其防矣】
　　【罗大经曰此诗言虽翔麟之马亦必先使之驾鼔车由贱而后可以致贵今诸将骤登贵显如马之未驾鼓车而遽驾玉辂安于安华志得意满无复驱攘之志河北叛乱决难计除无劳问也又云杂虏横戈数功臣甲第高亦此意】
　　任转江淮粟休添苑囿兵由来虎士不满凤凰城【九章衞士糜饷而愁　朱注言禁兵不必添设但当转运以实京师末二即天子有道守在四夷意代宗宠任朝恩由是宦官典兵卒以亡唐公此诗所讽岂徒为冗兵虑哉　虎注见前　凤凰城指长安】
　　【卢元昌曰当时漕运取给江淮故史有唐得江淮济中兴之语刘晏均节赋役岁运江淮米数十万石以给关中若宿衞冗军不裁立见其匮也此独孤及有倾天下之财给不用之兵等语至唐制府兵有为兵之利无飬兵之害田不井而兵藏于民最为近古自张说建议请召募壮士充宿衞更番上下兵农遂分乃神策军尤为非古时鱼朝恩以神防军屯禁中分为左右厢居北军右公曰由来虎士不满凤凰城隠述祖制以讽时事】
　　江上亦秋色火云终不移巫山犹锦树南国且黄鹂【十章气失平而愁　杜臆江上秋色正于锦树见之乃火云犹在而黄鹂且鸣宜凉反热其堪耐乎　吴论此下三章仍说现前景事】
