<!-- { "loadSidebar": true } -->
万年县陆明，“状告为逆天杀父事：原身无子，继立族弟朗次子细亨为嗣，恩抚长大，嫖赌乱为。嗔身诫谕，扭身乱打，毁落门牙晕死。彼幸妻救，逆亏逃闪。乞提严鞫，扶正大伦。上告。”陆细亨诉曰：“状诉为镜拔冤诬事：扑打之蛾，愿投明死。原父继身为子，协力创家。后娶庶母生嗣，枕言谗害。止因失裙小故，捉身毒打，以手揪发，用口咬肘，透骨极痛，并扯门牙。母心妒害，唆父告台。哀乞作主，提拔冤诬。上诉。”林候审云：“审得陆明先立细亨为嗣，盖移侄作子，易伯作父，其爱未必不厚。但娶妻生子，而簧惑于枕宫，亦人情乎。今以落牙之故，讼子大逆。殊不知明之落牙，明之咬肘，落之也。但细亨不合不笑受刑责，而生怨言耳。虽然，无子而继立，有子而赶逐，此似为以旨蓄御冬者。今明宜尽父道。若细亨不起敬起孝，罪当重惩。”
龚侯判义子生心
南陵县曾祥，“状告为逆叛事：身老子故，将媳李氏，凭媒招孙育养老，一毫财礼，身并未索。过门三载，抚若亲生。岂今顿起祸心，毁仓盗谷，启笥窃衣，私运财物归家，不怃孤老，思将仇报。老命惶，恳天究治。上告。”孙育诉曰：“状诉为两难事：母生二子，弟幼继伯。身贫未婚，凭媒入赘曾祥媳为妻。议工三载作聘，工满求归。触诬逆叛。痛思家贫母老，再无次丁。欲终事样，弃母则不孝；欲归养母，背义则不祥。情极两难，叩天裁豁。上诉。”龚侯审云：“曾祥子死，以媳招孙育为妻，遂欲强留养者，此所谓出而诱雉者。岂知母子天亲也，祥安得以无子之媳，而羁系有母之子哉！但入赘之初不索财礼，祥之恩亦育所当报者。合给银五两，以赡残年。其妇从夫，祥勿留阻。”
蒋府主判庶弟告嫡兄
京县洪榕，“状告为倚嫡吞庶事：母有嫡、庶，子无亲疏。父遗财产，理合均分。嫡兄椿灭伦欺庶，强占家财，抢契霸田，封仓夺谷。什物器皿，一罟鲸吞，反嗔理论，毒手殴打几死。母子惶，哀彻心髓，苦口衔冤。上告。”洪椿诉曰：“状诉为逆诬犯义事：父遗财产，身与弟榕均分，中亲、族长、近闾，眼同花押。岂弟花酒迷心，贱价泼卖。伯谏被辱，母诫遭忤，族长可审。身思父苦创业，弟忍轻弃，用价赎回。弟卖契存证，罟吞何物，乞电分单。上诉。”蒋府主批云：“洪椿、洪榕嫡庶兄弟，阄分父产，凭族公裁。但洪榕恋花酒若甘饴，弃父业如敝屣。洪椿用价赎回，盖买弟已卖之田地也，岂倚嫡吞庶云云。虽然，以兄弟而构讼，实自相鱼肉者。兹念洪榕无产，聊拨椿粮二石与之。榕再乱为，许族共殛。”
脱罪类
按察司批保县官
漳县耆民章乔等二百余人，连金“状保为叩天从民事：县主吴伦，宽明仁恕，政令肃清，莅任甫及三月，万民翘首更生。讵意流贼入境，毒害生灵，公私宇舍，悉成灰烬。致蒙提究，实难逃法。但缘本县地方，城无橹楼，遇难实难固守；民怯金鼓，见敌谁敢争先。一人却死，何能破贼。事穷事促，坐受天殃。今闻按法当去，士民如失父母。伏乞俯从民意，曲赐保全之恩。据法原情，普抚疮痍之众，阖邑沾恩，老幼铭感，连名上保。”按察司批云：“吴知县既守临彰，一方保障，胡乃纵贼入境，荼毒生灵，焚毁官舍。既无嘉山之战，又乏睢阳之守，是有玷于官箴者。第以莅任三月，遽联民心，今闻按法当去，隐然有借寇之风，非善于抚宇者不能如是也。今从民欲，聊为曲全。”
孙代巡判妻保夫
安仁县王氏，“状告为釜鱼乞命事：仁爷巡省一方，奸回丧胆。阿夫不良，因自作孽，冒犯天台。虽云众口烁金，敢谓缧绁非罪。宪度如肯海涵，良人岂终冯妇。乞转尧天回舜，日泣禹囚解汤网，置此子于度外，容周处以自新。如再犯，妻儿同罪。上告。”孙代巡批云：“昔班昭上书，而兄冤白。缇萦赎罪，而父刑释。今王氏为夫犯罪，以死哀保，是与超妹、淳于女事相仿佛也。仰府体情释放，许令自新。”
邓察院批母脱子军
乐平县张氏，“状告为乞恩赦宥事：阿男遭访，枉拟军罪。痛阿早孀，仅男一脉。男今远配与死为邻。阿独荒居，终作沟殍。一罪而累及两命，母子死各东西，情极可怜。阿命固不足恤，夫脉竟绝无传。乞颁国典，持垂好生，超豁母子蚁命，感恩刻骨。上告。”邓察院批云：“弊书金盛，吓诈人命赃银五十两，拟以军罪，夫复何辞。第伊母孀居，年跻七十，更无兄弟可赖。若远配是不能终母养，又且绝宗祀也。故依侯律盛之罪；若不可赦，论司马法盛之罪，亦所当原。仰本府查审发落。”
执照类
余侯批娼妓从良照
安仁县娼妓柯翠楼，“告为吁天超拔批照事：蹇生不辰，卖落烟花。趁钱则龟妈用度，构祸则蚁命承当。思至伊门已经一十二载，相偿伊债奚啻三百余金。不遂从良，终无结果。恳天赐照作主，庶免生为万人妻，死作无夫鬼。为此衔恩上告。”余侯批云：“妓者沉酣胭粉，笼络构栏。或一夕易一夫，而含羞解金扣，带笑吹银灯，良有由也。今柯翠楼志欲从良，弃秦楼之风弓，罢巫山之云雨，撤章台之杨柳，终身仰事一天。此梦之觉，而醉之醒者。合与执照，任其所从。”
江侯判寡妇改嫁照
景宁县孙氏，“告批照为恳恩超寡事：阿苦上无公姑，下无子女。不幸夫故家贫，鳏叔佣外，无银买棺，借银伍两殓用，债主坐逼，阿无生路。守制无衣无食，不守恐人刁蹬。乞察鳏寡同居不便，赐照准适，超生感德。上告。”江侯审云：“妇人从一而终，礼也。孙氏夫死家贫，上无公姑可恃，下无子女可从。亦欲律以常道难矣。况嫂叔同居，叔鳏、嫂寡，嫂果曹令女乎？叔果鲁男子乎？合与执照。听其二夫。”
闵侯批杜后绝打照
鄱阳县陈积，“告批照为预杜后患事：朱才等打伤族命，蒙恩公判痛。念彼强我弱，彼众我寡，冲要之处，终不能以飞渡往来之人，势有难于夥行。幽僻之处，岂必皆有干证。与其遭祸而烦官，孰若先时而杜祸。乞批执照，永绝祸胎。上告。”闵侯批云：“量非师德，孰能唾面自干；德不夷齐，岂得不念旧恶。朱才殴伤陈积，被告受刑。倘区区报复，积也寡不敌众矣。兹欲杜祸，合与执照，庶智寿不毙族人于涂，邴不纳齐懿于竹。”
汤县主批给引照身
江山县游杨，“状告为给引便照事：伏睹设关将以御暴，文引不给，讥察难凭。身带赀本前往南京生理，旅途往返不无关津盘诘。告乞文引，以便照验，庶使奸细不致混淆，商路程限免为留难。上告。”汤侯即批云：“秦关燕壁，路阻且长，倘非弃生，未有不苦于盘诘者。今游扬贸易江湖，非区区守故园而老者。与以执照，庶身有照，验关无留难矣。”
詹侯批和息状
东乡县尹和等，“具息为便民息讼事：伏睹律令，不愿终讼者听。有邵智、苏儒先后具词告府，蒙送台问理。各犯初二日解到，一睹仁化，遂效虞、芮。二犯悔悟，耻为顽民。身等冒昧，恳乞俯从宥罪，准和息讼，民俗还淳，连名上告。”詹侯批云：“戕盾，敌盾毁而戕亦缺。鹬蚌持，蚌死而鹬岂生。故触蛮蜗角，吴越会稽，非有德者所乐道也。今邵智、苏儒平心息讼，是易仇为恩、返薄为淳者，合听其自便。”
旌表类
曾巡按表扬贞孝
