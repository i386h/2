<!-- { "loadSidebar": true } -->
　　神僊之说尚矣世人以其事不常有而莫之信夫事不常有而一旦出于耳目之所接殆非人力能致则传说所载有不得不信者某舅氏左朝散郎提举江州太平兴国宫李公某之夫人胡氏绍兴二十年十二月癸卯以疾卒越二十日公用道家法为夫人荐福于茅山之元符万宁宫方至山欲登殿有羣鹤不知所来向殿飞舞少焉一鹤继至合十有四徘徊上下食顷乃去又四十九日当明年二月庚戌夫人既葬复有鹤翔扵公所居第防事之前如元符所见之数其一亦后至去地三丈许两两成列凝然不动若俯若仰其势各殊日光射之辉彩目乡人争覩为快稍喧忽盘旋作西北向去未数十步有白云十余族从后涌起飘囬鹤所如银山雪浪鹤舞其中元裳缟衣或现或隐良久云合不见观者叹仰咸谓夫人僊去今日乘鹤来归呜呼异哉夫人孝事舅姑克尽妇道舅没姑且老奉养尤谨食饮衣服必躬必亲调芼之不精澣濯纫缝有所未善必反复之可其意乃敢以进姑有疾卧起以夜继日倦即坐而假寐如是者两月体瘦至骨立颠沛不少懈人皆称为孝妇居家雍睦忍辱无事处心仁慈重杀物命媵侍有过晓譬之不见责怒里族有贫不给者随所有以施予无啬意尝谓日用之物生于天地而人力成之不敢妄费至若盥濯之水亦不过量方感疾梦一道士揖之使前寤而曰吾其逝矣是夕奄然而化四日而后敛体柔肤泽容色如生目暝而光不毁溢出睫间数道如线又左额髪际有物如金珠浮动半日家人以手掬之辄失去葢夫人平生为善出于天性虽大修行人有所不及而孝行尤着宜其卒也有异于人矣古之得道者多尸解僊去而或谓鹤为僊人骐骥苏耽丁令威之徒去而复归皆从以鹤以所见乎今考所闻乎古是邪非邪不可得而知也姑摭其实以纪大略云
　　书刁倪老挂剑帖后
　　刁倪老行年七十有五而气貎不衰出入起居如少壮一日携八座胡公挂剑帖来示余曰吾老矣尝预作死计求挽诗扵胡乃得此他日吾有不讳胡以诗来即暝矣余窃怪之曰挽诗所以写哀特为死者作也公方矍铄示人意象未肯服老何忽须是不祥莫大焉公曰然寓形宇内百年一瞬人苦不自悟也今吾幸有田畴足以给衣食有诗书足以遗子孙结庐数椽青山相对翛然终日家自酿酒不问美恶客来辄醉自谓如此巳足了一生尚何求独送死一段正须料理念于胡有葭莩亲知我平生莫胡详也吾故欲其有作以慰地下尝见陶渊明既述五栁传又作文以自祭白乐天亦传醉吟本末而自铭其墓二公皆前世贤者犹汲汲于身后老夫不能文也求诗于人以待尽虽愧陶白不犹愈于贪生而防死者乎余三复斯言然后知公为达因语公曰公寿骨髙当享期颐谁能为公移书以谢季子宝剑诚大惠也欲挂在二十年外且请洗削藏之毋以迫人公大笑因命书于帖后
　　恭题赐带御书
　　臣仰惟皇帝陛下总揽权纲慨然念治登进羣彦中外布列而尤惠顾近辅以礼终始之乃绍兴二十有七年九月辛未以臣上章引疾乞罢参知政事奉外祠诏勿许恳请数四特除资政殿学士知婺州辛已既临遣又敕中使驰至江亭赐臣御书一封通犀带一条以宠其行臣自初有请凡三对便坐愚衷委曲尽荷圣知慰谕悯怜恩礼已极敢意非常之赐复此下逮跪捧惭惧莫知所措因窃自念材力驽下得谢久矣一旦防召用再忝从班不阅岁遂参国论任益重报効益无闻加病且老分当摈弃尚何足惜而于其去也乃轸皇慈念及衣服之防而假以异数如此非独臣拜宠若惊一时观瞻骇叹亦谓比年所未有也尝闻周宣王之遣申伯则以路车乘马命韩侯则以淑旂绥章葢侯伯分土而守天子思所以大镇抚之于是乎有赐然二贤之美特托诗人以传后至若人主亲御翰墨发为奎章锡命自天昭示隆眷则以今视昔万万有光焉夫宣王能慎防接下故其臣无不自尽以奉其上臣谬列侯爵守兹南邦膺受渥泽庶几跂望古人惟是德不足而荣遇过之大惧勿克钦承以陨越于下区区自尽之忠其敢忽忘既袭藏宝带传示不朽复以宸翰恭勒坚珉不唯继二诗以侈上恩抑将使学士大夫知君父所以待遇臣子之意各思自勉云
　　题祖诰
　　某自丱角闻先祖少傅言家旧有唐朝告勅数巻三张族长主之今不知安在盖张氏本河朔人有仕唐官于润者因家金坛分而居张桥赤冈希墟各为一族厯年既久张桥赤冈失其世次唯希墟家谱见于石刻自先考太师而上七世讳鍪者为希墟始祖合前二族号三张家其间世次既难尽考亦莫知族长为谁以故祖诰藏匿不出绍兴四年某自给事中罢归暇时集宗党谕意密令搜访又数年始得之乃上柱国铣扬州六合县主簿连制书二通幅缝舛脱字多漫灭至有零落壊甚不可识读则去之而取其可以编次者命工装为一巻题曰张氏唐朝制书唐人善笔札观此书墨迹一一可爱又郭尚父李司空贾元靖皆元勲重望而蘓顾奚徐亦一时胜流列名其上自乾元至今传四百余年开巻一读如见乎其人竦然生敬开宝初南唐违命侯犹未归朝方欲调兵旅拒而逺祖尝以衣冠戸携是书免充军名巻末有二徐署衔即铉锴兄弟也旧云三通一十七缝今亡三之一又宝应贞元年号以脱缝先后不伦而二徐书押亦无复见皆为可惜呜呼张氏衣冠其来旧矣二祖在唐虽以官防事业无所见然其流芳余泽传及后人已坠而复振则当时庆源所积可不论而知矣某老病岂能久生恐来世不知宗姓本始故特为题识凡我子孙宜谨藏之
　　跋洛神赋摹本
　　曹子建赋洛神正如说梦虎头痴絶遂以为画本僧步隆又从而摹之人物态度恍如目击是邪非邪着想颠倒以见世间种种虚幻像法庄严便为实相有能悟解诸法海一切应作如是观
　　跋醉道士图
　　被褐朴蔌不受戒杯盘狼藉无籍在浪说蓬莱三万里醉乡便是僊世界
　　跋江贯道画山水
　　老江画山水造防入妙一时好事者访求遗墨几与隋珠赵璧争价不知明仲安所得此宜善藏之无使通灵之物变化而去
　　二
　　胷中丘壑发之毫素居然有万里势闲牕永日鸣琴对之便觉众山皆响
　　跋洪庆善先夫人丁氏诗文手墨
　　夫人贤而有文盖得于庆善所作志铭旧矣今又见此遗篇字画劲丽词致清婉使人三复竦然余虽婣家不及一拜堂上然风味不凡自可想见仰知志铭为实録也
　　跋丁氏手简并刚巽诗卷
　　刚巽顷任国子监丞余官太学相从甚久为人纯笃雅重有前辈典型今即世不知几年一见遗墨恍如对面怆然久之又得其女庆善先夫人所寄女弟手帖眞草累幅皆闺房箴训情致缱绻若不能自已者以是知夫人笃于恩义盖有似其先人云
　　跋张叔元藏山谷觉民帖
　　山谷劝其弟侄读书一帖中三致意焉丁宁恳切唯恐其或怠盖非独私其弟侄而巳凡厥后学皆当敬佩斯言永以为训
　　跋山谷大字
　　能鼓琴者识琴能击剑者识剑故必能书然后知古人笔法叔元出示豫章公墨迹一巻余手拙不能书何足以识之但见其行草变态纵横势若飞动而风韵尤胜非得夫翰墨三昧其孰能臻此公尝谓蓄书者以韵观之当得其彷佛今反复此帖知公言为确论
　　跋宝晋帖
　　余家旧有米帖数巻兵火中失之其间一纸叙京口江山形胜为最竒特或谓有瘗鹤铭苗裔今观此书笔势雄强大似京口帖使人对之恍然念青氊不防也
　　拟进御试防题
　　朕绍开中兴夙夜求治有年扵兹而道未方古防知攸济乃慨然兴念视前日之政有不便于时者若小若大咸饬而正之于是拔滞淹放奸囘而收人材之用削繁文遵旧典以清法令之原惧刑罚之寃滥则许其昭雪使之自新忧财用之耗蠧则蠲其羡余为之节省以至严取士之科而惠实学颁求言之诏以通下情内则选命台諌开公正之路大肃朝纲外则慎择牧守奉寛恤之政亟纾民力是数者皆方今之要务防自朕志次第举行冀有以合天下之公而庶几乎先王之盛夫唐虞成周号称极治而其书具存有国者所当法也以今日之所为验之于其书尚虑讲究之未详推行而未尽子大夫强学待问其为朕熟之究之伊欲祖述宪章悉其条贯使先王之治复见于斯世必有可言者详着于篇朕将虚心以听焉
　　婺州劝农文
　　仰惟明天子念稼穑艰难躬耕以先天下而诏至郡国又每以劝农为首德至渥也夫体上德意奉行诏令实太守之职方时东作田事既饬是用率僚属入阡陌携酒与肴招父老而饮食之且告之曰力田为生之本汝所当知惰媮自安越其防有黍稷宜各率乃子弟痔乃钱镈以朝夕从事毋忽异时髙廪万亿扵此乎取之是岂独富于家以不负其力抑将使太守涉笔占位书劝农之职为无愧云
　　洪宅求婚书【长子堂继娶】
　　夙钦门阀谬忝乡邻顷幸接于台光既叙葭莩之旧兹用防其寒族具存嬿婉之求窃以某人粗谨过庭久虚中馈伏承某人腾芳甚早择对维时敢因媒妁之言愿合婚姻之好委禽效贽顾篚实之不丰鸣鳯再占尚蓬门之有耀傥纳愚悃恭听嘉音
　　丁宅求婚书【次子坚】
　　序人伦之本礼莫重于成婚敦世睦之情义敢防于求旧以某人方逾防学行卜好逑伏承某人秀发闺房誉宜家室辄借行媒之吉用申合姓之诚齐郑相亲頋虽惭于非偶潘杨有自谅无替于前修即俟嘉音永以为好
　　丁宅纳币书
　　婚婣以及时为贵诗每戒于三星男女非受币不亲礼必先于五两惟某顷岁有请行媒幸既冠以成人宜纳徴而授室实兹筐篚用陈不腆之仪恃有葭莩尚监未将之敬其如冐浼徒积兢惭
　　答丁宅求婚书
　　大婚为万世之嗣具载格言纳采居六礼之先遽承华翰惟令侄孙学巳亲于师友而小孙女教未习于组紃念结褵而愿为有家固先求旧况许嫁而言犹在耳敢背厥初闻命以还懽悰曷既
　　朱宅求婚书【三孙鉴】
　　合婚为重敢攀阀阅之崇同气相求愿附葭莩之末小孙登仕郎某粗服膺于古训幸及齿于成人伏承令女某人庆分相叶之光德茂公宫之教辄凴媒氏仰缔华婣圭筚家风虽自惭于非偶金兰世契谅无阻于好逑上凟髙明伫聆嘉命
　　答钱宅求婚书【长子孙女】
　　大婚为重具载格言同气相求遽承谦诲伏审令长孙承务禀天材而粹美绍家学之渊源而某孙女某人教方习于组紃职未胜于洒扫既辱行媒之谕克协鳯占辄防家世之平谬希萝附钦闻嘉命倍切欣悰
　　答钱宅请期书
　　女子愿为之有家已奉通婚之约吉事卜先于近日遽闻亲迎之期虽告防之贽未修而传命之邮逺逮欲辞不可为愧徒深
　　曹宅求婚书【四孙镐】
　　邻邦相望夙钦阀阅之髙二姓同婚愿卜丝萝之好虽惭非偶盖喜同声伏承令侄女某人传庆大家巳深明于女诫而某第四孙通仕郎某诵书黄石私窃慕于祖风既夤缘婣娅之有初且考騐蓍而协吉匪媒不得先驰尺素之诚其新孔嘉伫俟千金之诺
　　道士王如晦真赞
　　色如春温若可与言神如水清不可以烦子乔僊去逺矣乃今识其裔孙任造化之日逝独湛然而常存
　　二
　　道风僊骨照青春谁写生绡却乱眞莫讶三毛不加颊齐公端解视全人
　　道士李冲妙真赞
　　蟠根僊李万叶敷遗芳岂直黄冠徒吐气硉矹古丈夫味道之腴貎何癯谁令畏垒俎豆予龙吟虎啸人争趍故栖猿鹤情未疎翻然脱屣吾归欤舎者争席不闗渠向来形谍诚区区
　　二
