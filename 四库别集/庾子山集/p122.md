<!-- { "loadSidebar": true } -->
　　鸟逺烈相土谟东封宋社西敛秦图人承佐汉国绍开吴【史记曰殷契母曰简狄有娀氏之女为帝喾次妃三人行浴见鸟遗卵简狄吞之因孕生契及长为帝舜司徒赐姓子氏左传襄九年曰陶唐氏之火正阏伯居商丘祀大火相土因之故商主大火史记曰武王封微子为宋公又云周德衰宋之社正义曰社主民也社以石为之宋社卽亳社也周武王伐纣乃立亳社以为监戒按左传有鸟鸣于亳社曰诎诎嘻嘻葢宋社也汉书曰萧何尽收秦丞相府图籍文书言萧氏之先本殷契之后在周为宋国至汉则有萧何齐梁则成帝业佐汉谓萧相国也开吴谓梁武帝都建业也】有美令德茂亲藩邸建国皇支承家帝弟【谓太父鄱阳王恢为太祖之子武帝之弟以此建国也】率由冥防亮直天啓辕固闻诗唐都习礼【谓萧太也后汉书曰前太尉陈蕃清忠直亮左传叔詹曰臣闻天之所啓人弗及也史记曰清河王太傅辕固生者齐人也以治诗孝景时为博士史迁自序曰太史公学天官于唐都】博望之苑金华之宫文林讲德武帐参戎【谓授太子洗马中书及侍中将军诸职也汉书曰武帝年二十九乃得太子甚喜太子冠为立博望苑使之通賔客从其所好三辅黄图曰未央宫有金华殿成帝初张禹説尚书论语于金华殿中汉书曰上尝坐武帐又曰太后盛服坐武帐武士陛防陈列殿下孟康曰今御武帐置兵防五兵于帐中也】名书柱上策满帷中【上田凤事下张良事】托身淄右涖政淮东秦亭西逼楚泽南穷时惊猎火或惧秋风【淄右临淄之右谓于谨平江陵太奔齐也淮东淮水之东谓授永州刺史也秦亭西逼谓魏师之西逼也汉书地理志曰秦之先封为附庸邑之于秦今陇西秦亭是也楚泽南穷伤江陵之已亡也汉书司马相如传曰楚有七泽故云楚泽史记曰公子无忌与魏王博而北境举烽言赵寇至且入界公子止王曰赵王田猎耳非为冦也晋书载纪云苻坚淝水之败其走者闻风声鹤唳皆以为晋兵】属期逺略逢兹应变阵横十里兵围一面月晕孤城尘惊虚援春笋非粮秋蒿无箭垂翅卧龙夷衿辍战【言太归齐之后晋公东代周师彊盛不能一战遂至降附也史书天官书曰平城之围月晕参毕七重周礼考工郑注云援直刃也续晋安帝纪曰豫州刺史司马尚之所攻仓储称竭是时芦笋时也尚之指笋曰且噉此足解三日将士离心遂败韩子曰张孟谈曰董安于之治晋阳也公宫之垣皆以荻蒿楚廧之发而用之有余箭矣卧龙伏龙城也周书云天和六年齐王宪平其伏龙等城后汉书光武玺书曰垂翅回溪夷衿辍战未详西京赋曰岩险周固衿带易守此云夷衿明是衿带失守也按辍战二字对上卧龙未工疑误】时値怀来恩加始赏王爵愈峻戎章更上【言周朝怀来太降得授骠骑大将军义兴公也】朱鹭才飞虞歌卽向泣子留恨藏书长往【言太仕周未乆而卒也诗序曰振鹭二王之后来助祭也诗曰振鹭于飞言太本梁朝宗室今入于周如周之杞宋矣毛传曰鹭白鸟也尔雅曰鹭舂鉏陆机疏云鹭水鸟也白而好洁故谓之白鸟齐鲁之间谓之舂鉏辽东乐浪吴扬人皆谓之白鹭楚威王时有朱鹭合沓飞翔而来舞则复有赤者旧鼓吹朱鹭曲是也然则鸟名白鹭赤者少耳左传哀十一年曰公孙夏命其徒歌虞殡正义曰虞殡遣殡歌诗杜预云送歌曲并不解虞殡之名礼啓殡而卽下棺反日中而虞葢以啓殡日将虞之歌谓之虞歌歌者助也丧者哀也送得有歌者葢挽引之人为歌声以助哀今之挽歌是也旧説挽歌汉初田横之臣为之按此挽歌之有久矣晋初荀恺制礼以吉凶不杂送不宜有歌去之挚虞驳之曰君子作歌惟以告哀之有歌不为害也复存之泣子留恨谓太之子宝也藏书卽晏子凿楹纳书事注见司马裔碑】炎凉迭运【一作送】零落山丘霜芬幕月松气陵秋嗟南国之王子成东陵之故侯【楚辞曰惟草木之零落王逸注云零落皆堕也草曰零木曰落曹植诗曰零落归山丘怨录曰楚王之子质于秦不得归作思归歌三辅黄图曰长安青门外旧出佳瓜广陵人邵平为秦东陵侯秦破为布衣种瓜青门外瓜美故时人谓之东陵瓜】
　　周大将军赵公墓志铭
