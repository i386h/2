<!-- { "loadSidebar": true } -->
　　天扶昌代得忠良，坐以材谋镇庙堂。万里声名开学校，四方根本劝农桑。从容贤路通江海，慷慨公心贯雪霜。谦让黑辕归太早，空令终古爱余芳。翊戴唐虞旦暮中，忽将符节抚山东。忆归慷慨无私计，抗疏频烦有古风。世路一人知进退，士林当日计穷通。寿觞须祝年年喜，旧德华夷望更隆。转觉忧余好尚孤，较量唯合老葭蒲。圣贤可是随时拙，正直由来济世迂。生事有亲甘钓筑，客情无力买山湖。天边愁绝伤离苦，台象空看照宋都。〈同上卷三〉

　　【寄王荆公介甫】

　　数病门稀出，常贫客少过。经纶知龃龉，耕钓亦蹉跎。两事艰难极，孤心感慨多。素交千里远，谁听此时歌？〈同上〉

　　【送王补之归南城】

　　瘦马君将去，清樽我谩开。眼看新雨露，身带旧尘埃。但喜丹心在，休惊白发催。穷通莫须问，功业有时来。〈同上〉

　　【和酬王平甫道中见寄】

　　安危魁柄倚谁操，敛笏千官拱赭袍。能有本根持国论，岂须毫发间戎韬。征求藉藉人多困，羁旅皇皇我亦劳。扌西宿与君何计得，半生飘荡似风毛。〈同上〉

　　【读孟子】

　　千载士椎无比拟，一编吾喜窃窥观。苟非此道知音少，安有兹人得志难。机巧满朝论势利，疮痍连室叹饥寒。先生自是齐梁客，谁祚商岩渭水看？〈同上〉

　　【圣贤】

　　圣贤性分良难并，好恶情怀岂得同？荀子书犹非孟子，召公心未悦周公。况令树立追高远，而使裁量属ウ蒙。举世不知何足怪，力行无顾是豪雄。〈同上〉

　　【寄晋州孙学士】

　　风标闲淡易为安，晋陕应忘道路难。学似海收天下水，性如桂奈月中寒。素心已向新书见，大法常留后世看。自送西舟江上别，孤怀经岁未能宽。〈同上〉

　　【送戚郎中】

　　一心清淡本如秋，何必锱铢较两州。身向宦名虽黾勉，性于人事岂雕锼。但思簿领忙时俗，便觉溪山静处优。荔子满盘宁易得，与谁频宴岭边楼？〈同上〉

　　【李供奉】

　　一身得禄从孤客，千里还丧获旧林。〈李数世为客于此，至君能以忄见丧南归以葬。〉清节萧条妻子计，白头敦笃弟兄心。能抛印授高应少，自筑丘坟达更深。我与往来无力荐，褒传唯有北窗吟。〈同上〉

　　【寄孙正之二首】

　　两人怀抱喜相投，初得青山一日游。已听高文吟太古，更开昏眼洗清流。共寻素壁题皆遍，欲去红桥钓始休。回首至今嘉兴在，梦魂犹拟奉觥筹。隐似龙蛇应有待，清□冰雪更无双。志留世外虽遗俗，文落人间或过江。峻节但期终老学，健诗犹愧一时降。风骚近亦思强伴，恨未高吟共北窗。〈同上〉

　　【依韵和酬提刑都官寒食阻风见寄】

　　画舡齐泊倚青山，正值春风阻往还。江作鼓鼙声浩渺，树为城障绿回环。幽花婀娜偏当眼，啼鸟交加亦解颜。使者文章工不浅，尽将模写寄柴关。〈同上〉

　　【杜鹃】

　　杜鹃花上杜鹃啼，自有归心似见机。人各有求难意合，何须勤苦劝人归？〈同上〉

　　【雨中】

　　愁烟苦雨今朝是，小屋深扉野性怜。偶似鲁连能肆志，肯如刘备耻求田。贫谙亲友难过饮，病笑诗书可枕眠。欲会此心何自适？平生消长任陶甄。〈同上〉

　　【题祝道士房】

　　悠悠行处是风波，万事万惊久琢磨。心逐世情知龃龉，身求闲伴恐蹉跎。功名自古时应少，山水输君乐最多。争得有田收迹去，比中文酒数经过。〈同上〉

　　【题宝月大师法喜堂】

　　谁能怀抱信分明，扰扰相欺是世情。只有陋儒夸势利，几曾高位功名〈原脱一字〉。欲将志义期千载，只合溪山过一生。君向此堂应笑我，病身南北正营营。〈同上〉

　　【题关都官宅】

　　麻衣少壮干时去，朱绂康强得老归。身世自如天下少，利名难退古来稀。更无俗事侵方寸，只与闲人话翠微。科第诸郎同日显，高门当代有光辉。〈同上〉

　　【题修广房】

　　世情衮衮利名间，子有高情独闭关。万事长年抛似梦，一堂终日静于山。幽花得地无妍丑，好鸟窥人自往还。药棋枰俱我好，几时能共此中闲？〈同上〉

　　【田中作】

　　傍人应总笑为生，病体朝朝踏雨行。红饭白菹妻具饷，青夹水自催耕。止知索寞箪瓢计，岂论喧哗内素名。胜事山风吹木石，暂如韶夏管弦声。〈同上〉

　　【寄人】

　　懒听诗书散满床，鬓须垂白坐茅堂。溪山入手何时见，尘土劳心继日忙。气味向人卑可耻，风波随处险难当。羡君出处由胸臆，安稳将家水石傍。〈同上〉

　　【首夏】

　　乱崖蒸润滴嵯峨，苒苒生云雨意多。已爱破山泉漱玉，更怜垂垅麦翻波。妖红落后新篁出，老绿浓时野鸟过。还与北窗添睡思，尽抛尘上养天和。〈同上〉

　　【雹】

　　穷谷结时雷已动，荒台看处雪犹埋。崩腾沙雳乘风下，宛转珠玑压雨来。已激山声如骇浪，更回天色似寒灰。何繇得见晴辉上，愁放昏昏睡眼开。〈同上〉

　　【初冬道中】

　　潦退蛟螭不可逃，溪潭清澈见秋毫。欲霜日射西山赤，渐冷天腾北极高。秀色更浓唯竹柏，孤根先动是蓬蒿。感时一抚青萍叹，马踏西风气自豪。〈同上〉

　　【留山中诸君子见访】

　　茅舍开扉胜事稠，况携佳客此中游。妖红落后坚松在，南涧清时野潦收。林带寒烟如水合，山含晴日似尘浮。不嫌淡薄幽人趣，欲进藜羹更少留。〈同上〉

　　【丰年有高廪】

　　盛德临昭旦，多祥获有年。嘉禾登羡溢，高廪积连延。田入丰维亿，仓收富且千。梦鱼谐素兆，如栉比前篇。瑞贶神之与，休明颂所传。粢盛繇此备，清庙荐恭虔。〈同上〉

　　【将行陪贰车观灯】

　　行歌红粉满城欢，犹作常时五马看。忽忆使君身是客，一时挥泪逐金鞍。

　　【赴齐州】

　　淮南蒙召鬓毛斑，乞得东秦慰病颜。晓整轻鞍汶阳北，却冲微雨看青山。〈以上清厉鹗《宋诗纪事》卷二引宋谢维新《古今合璧事类备要》后集。〉

　　【恩藏主送古梅求诗】

　　折得前村雪里枝，殷勤来聘老夫诗。请公静看横斜影，便是当年一字师。〈《永乐大典》卷二八○八〉

　　【饯神】

　　击牲酾酒荐明蠲，果装香婢仆专。拣米作糜分糁碗，折{专}为箸插芳筵。儿惊庖下添熏肉，神笑人间用纸钱。巫祝谓知来岁事，交杯犹有暂时权。〈同上书卷二九五二〉

　　【千丈岩瀑布】

　　玉虬垂处雪花翻，四季雷声六月寒。凭槛未穷千丈势，请从岩下举头看。〈清黄宗羲《四明山志》卷一〉

　　【疏山】

　　一见云山病眼清，野僧勤动水边迎。苍松翠竹东南道，乱石峰前踏月行。〈《康熙抚州府志》卷三十五〉

　　【石门】

　　细草疏云一径凉，纵吟闲望兴何长。僧关入竹行随意，野茹持钱得满筐。江腹远吞千壑翠，峡门高控两崖苍。乘秋更欲西山雨，一洗郊原晚稻香。〈同上〉

　　【清风阁诗〈即清风门】

　　百级危梯屈曲成，栏干朱碧半空横。天垂远水秋容静，雪压群山霁色明。海燕力穷飞不到，郊园阴合坐犹清。风前有客须留醉，莫放归时月满城。〈同上〉

　　【薛老亭晚归】

　　终日行山不出城，城中山势与云平。万家市井鱼盐合，千里川原彩错明。座上潮风醒酒力，晚来岩雾盖钟声。归时休得燃官烛，在处林灯夹道迎。〈郭柏苍撰《光绪乌石山志》卷二〉

　　【诗一首〈标题无考〉】

　　食肉遗马肝，未为不知味。食鱼必河豚，此理果何谓。非鳞亦非介，芒刺皮如猬。见形固可憎，况复论肠胃。〈明彭大翼《山堂肆考》卷二二四〉

　　◎词一首

　　【赏南枝】

　　暮冬天地闭，正柔木冻折，瑞雪飘飞。对景见南山，岭梅露、几点清雅容姿。丹染萼、玉缀枝。又岂是一阳有私。大抵是、化工独许，使占却先时。霜威莫苦凌持。此花根性，想群卉争知。贵用在和羹，三春里、不管绿是红非。攀赏处、宜酒卮。醉嗅、幽香更奇。倚阑干、仗何人去，嘱羌管休吹。〈唐圭璋编《全宋词》。此词原见《梅苑》卷一。〉

　　◎补遗杂文七篇

　　【杂文七篇】

　　【号令辨】

　　令必行，则民信上而尊其令，令二三则反此。天下之所以归其上者，以令行也。今也，朝与一事焉，暮或夺之，暮夺一事焉，或不越宿而与之。二三孰甚焉？使民亦所从而守之耶？又不务实也，故令发于朝，出于市，布于野，民则曰：“非必行也，非可信也。”脱然去之而莫顾，已而果不行不信也。是不独道民二也，又滋之使易其上也。所以使民能一其归者几何？其不损焉，行之乎久，得无失执重以召败耶，然则如之何？曰：要之议于朝也，稽其本末，审其利害，为可久之意焉，如斯而已，可也。〈《南丰曾子固先生集》卷四〉

　　【时俗辨】

　　时之人，非皆不知事之本末、势之治乱也，然而举天下之务者，惟利而已。凶年野无其青草而租赋取盈也，徙人杀人以锢山泽之货，与税与酒而犹曰不严也。民之馑而死者相比，而不肯发义仓一粒，虽发常平之仓，斗不五十则六十其价也，强之输绢而曰和买，不更其价而曰折发，变纤悉之财皆计而争之，如此者以为利上也，无贵贱，无智愚，拘拘然穷身力而行之，犹恐不暨焉。曰复流亡，曰弛岁敛，曰劝耕殖，曰兴水利，如此者皆益民也，虽诏书丁宁，皆使其文而已，莫有一缀一心者焉，况穷身力而行之也？此非其性工于利上而专于疾民也，以利者有司之所甚急，民者有司所甚忽也。成俗几百年，所以百姓未厚而仁政未兴也。为时之计者，安得不损天下之浮费而下求其利之术焉？既然矣，则官者庶几忧其本、爱其民，百姓可厚而仁政可举也，先王之所以为天下者，归然而已矣。或曰：费不可损也已。而曰：布冠弋绨，丁时之匮也，有安之者，所以致足也，况其过于彼者乎？推是以在己也，至于他费，有不可损邪？〈同上〉

　　【论贫】

