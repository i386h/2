<!-- { "loadSidebar": true } -->
　　巧云，锡山人。幼忘其姓，从假母姓金。粤逆之乱，父母陷于贼，匪人诱至沪上，鬻于金妪。及长，艳名噪一时。姬丰神妩媚，态度妖娆，见之不觉为之魂销心醉。居公兴里，室宇精洁，不着纤尘。古沪蕊珊氏识之于庚午之秋，时姬年已二十有五，举止娴雅，无龋齿障袖习，工刺绣，能仿露香园遗制，擅针神之誉。性和而慧，善解人意，劝生勿从饮以伤身，浪游以废日。盖生此时年少兴狂，方溺情酒国，浪迷花丛也。闻姬言，深自敛抑，因谓人曰：“巧云，吾良友也。”后浙东陈某纳为小星，欢爱无间，姬为得所归矣。（红菠阁韵卿内史校字） 

　　卷下 
　　沪上近当南北冲要，名公鉅卿，雅流隽士，皆以此为孔道。故富至于万金，贵至于一品，车马盈门，巾裘满座，往来酬醉无虚日，缠头一掷，视千金若寻常。而青楼中人，迩来亦复粗工词曲，喜掉文袋，渐能以诗词与文人唱和。盖必如此，方得为名妓中矫矫者。以故韵事雅谈，亦所时有，其间或以情着，或以侠闻，秀外慧中，迥殊昔日已。兹就所闻者而记之，当亦可于玉麈纵横时，籍供谭柄云。 
　　前免痴道人，摘《红雪词》题《二十四女花品图》于沪上，名花品评殆遍，画眉楼主复偕同人为《续花品》，盖以杏花时节，春在江南，柳絮风光，踪停沪北。偶然顾曲，曾留佳话于旗亭；不负寻芳，复位新评于花谱。会听声传绿绮，应羞玉貌三千；须知名写红笺，独让金钗十二。《花品》中，以李佩兰为群芳之冠，每姝名下，各缀评语。 
　　李佩兰：秀韵天成，工愁善病，不求胜人，而人自莫能及。 
　　朱素芳：幽雅绝伦，脱尽时下习气，洵词史中后来之秀。 
　　朱凤娟：春山入画，秋水为神，使尹夫人见之，当亦却步。 
　　胡素娟：风致翩翩，当于古名人画图中求之。 
　　朱幼卿：歌喉嘹喨，气宇轩昂，是巾帼中其任侠气者。 
　　王逸卿：潇洒出尘，自是名称其实。 
　　黄宝卿：雏凤声清，可人如玉。 
　　朱兰卿：春生桃靥，楚楚可怜。 
　　朱蓉卿：出水芙菜，凌波微步。 
　　朱秀卿：摇曳多姿，真解语花也。 
　　施琴仙：人面桃花，能惊俗眼。 
　　刘文卿：凤竟随鸦，花甘堕溷，惜哉！ 
　　《续花品》之后，复有公之放所定《丁丑上海书仙花榜》，凡列名姝二十有八人，而以一花比一姝，各区品目，并列评词，沪上之秀萃于此矣。按公之放者，鸳水名流，鸿才旷代，东山未出，北里曾游，欣逢酒地花天，蝶媒忙煞，题到墨池雪岭，虎仆抽来。论者谓似小杜之清狂，而兼大苏之放诞。所定丁丑花品二十八则，以月殿之仙人，拟云台之列宿，各比名花一种，应点顽石之头，并加评字八言，如吐青莲之舌。可谓无语不香，有才皆艳，惟关节所不到，斯品题之得真。斯榜既出，其友西怜玉笛生，谓宜张之北里，永示南针，用志沪上一时名花之盛。而公之放以为浪赋风怀，犹玷圭璧，恣情月旦，恐堕泥犁。且也嗜好酸咸，口味各异，分别妍丑，目力非同，或所见不逮所闻，或挂此偶尔遗彼。虽臣心似水，自知藻鉴无私，然众口烁金，难免萋菲有怨。灾梨岂敢，覆瓿是甘。玉笛生则曰：“否否，斯榜也，取才至公，用心太过。夫平章风月，最嫌颦效西家，流览烟花，尽有记传南部。拔芳名而题雁塔，早夸省识春风，兜绣履而登龙门，聊慰望穿秋水。一时传出，如遍看长安之花，万手胥钞，知腾贵洛阳之纸。” 
　　一丽品王逸卿，芍药：独擅风华，自成馨逸。 
　　二雅品李佩兰，海棠：天半朱霞，云中白鹤。 
　　三韵品胡素娟，杏花：风前新柳，花底娇莺。 
　　四玲品李琴仙，珠兰：云天气概，冰雪聪明。 
　　五品逸李宝卿，玉簪：秀韵天成，逸情云上。 
　　六清品袁月仙，蔷薇：奇花初胎，生气远出。 
　　七真品胡宝卿，木香：流水今日，明月前身。 
　　八时品朱秀卿，杜鹃：铁中铮铮，庸中佼佼。 
　　九练品朱素兰，蓝菊：蹑迹寰中，举头天外。 
　　十侠品朱幼卿，蜀葵：珠光射斗，剑气冲霄。 
　　十一英品朱管卿，茉莉：后来之秀，实获我心。 
　　十二稚品朱荣卿，牵牛：骈枝并蒂，合璧联珠。 
　　十三秾品赵文翠，紫薇：瑶台碧日，琼海珊枝。 
　　十四倩品黄宝卿，木芙蓉：弱不禁风，嫩还怯日。 
　　十五名品朱湘卿，玉兰：嚼花吹叶，抱月弹风。 
　　十六俊品吴丽娟，栀子：明漪绝底，清露未晞。 
　　十七能品朱凤娟，玫瑰：周旋中规，折旋中矩。 
　　十八柔品周爱宝，山茶：绿水鸳鸯，青春鹦鹉。 
　　十九幽品朱佩卿，月季：宝鼎香浓，绣帘风细。 
　　二十丰品朱玉卿，绣球：猴山之鹤，华顶之莲。 
　　二十一循品沈永卿，凤仙：盈盈秋水，淡淡春山。 
　　二十二冶品朱素芳，碧桃：碧桃满树，白云初晴。 
　　二十三姣品陈月娥，荼蘼：超心炼冶，着手成春。 
　　二十四媚品杨云卿，萱花：花开含笑，草种忘忧。 
　　二十五腻品刘文卿，夹竹桃：桃李春风，梧桐夜雨。 
　　二十六腴品汪素娥，石榴：痒堪搔背，痛拟捧心。 
　　二十七稳品金素娟，蜡梅：好鸟枝头，落花水面。 
　　二十八豪品陈之香，鸡冠：耳际风生，鼻中火出。 
　　公之放《书仙花榜》后，则又有沪北词史《金钗册》，乃曼陀罗馆词客所定者也，仿《红楼梦》正册、副册、又副册之例，凡取三十有六人，以为前见《书仙花榜》，明珠美玉，赏识皆真，活色生香，品题绝艳，秋窗多暇，偶触闲情，爰取近时词史，即所见闻，编作三册，入符十二金钗，赞辑六才绮语，其间意见，有与花榜合者，均仍其旧。明知莺花入梦，领略不同，风月无边，平章难当，质诸知音，定能明鉴。 
正册： 
　　清品李佩兰，水仙，自然幽雅。 
　　华品王逸卿，芍药，风流客，蕴藉人。 
　　艳品袁月仙，海棠，玉精神，花模样。 
　　媚品胡素娟，碧桃，用心儿拨雨撩云。 
　　俊品朱秀卿，山茶，宜嗔宜喜春风面。 
　　倩品李琴仙，茉莉，脸儿清瘦身儿韵。 
　　练品朱素兰，玉簪，可喜庞儿浅淡妆。 
　　侠品朱幼卿，凌霄，虽是女孩儿有气志。 
　　称品赵文翠，蔷薇，娇滴滴越显红白。 
　　憨品朱玉卿，绣球，软玉温香抱满怀。 
　　韵品黄宝卿，芙蓉，娇羞花解语。 
　　荡品江沁兰，杜鹃，桃李春风墙外枝。 
副册： 
　　逸品叶秀卿，玉兰，体态是温柔，性恪是沈幽。 
　　幽品李宝卿，山矾，篆烟微，花香细，卷起东风帘幕。 
　　静品胡宝卿，素馨，门掩清秋夜。 
　　冶品朱素芳，玫瑰，出落得精神，别样的风流。 
　　妍品朱蓉卿，樱桃，嫩蕊娇香蝶恣采。 
　　英品朱管卿，瑞香，年纪小，性气刚。 
　　稚品朱荣卿，豆蔻，半吐的初生月。 
　　淡品吴丽娟，栀子，风清月朗夜深时。 
　　佳品吴小宝，月季，梦不离柳影花阴。 
　　姣品陈月娥，棠梨，闲愁万种，无语怨东风。 
　　循品朱凤娟，蓝菊，启朱唇语言的当。 
　　腴品周爱宝，玉竹，一团儿衡是娇。 
又副册： 
　　豪品陈芝香，鸡冠，绣幡开，遥见英雄俺。 
　　稳品金素娟，腊梅，全不见半点轻狂。 
　　冷品李蕙芳，红蓼，清霜静碧波。 
　　柔品朱湘卿，丁香，只将花笑拈。 
　　雅品朱佩卿，酴醾，宝鼎香浓，绣帘风细。 
　　欢品杨云卿，萱花，陪着笑脸相迎。 
　　靓品沈永卿，林擒，明皎皎花筛月影。 
　　秀品严梅卿，石竹，不识忧，不识愁。 
　　疏品严杏卿，秋葵，淡云笼月华。 
　　纤品叶蓉仙，迎春，金雀鸦鬟。 
　　腻品刘文卿，蝴蝶，游丝牵惹桃花片。 
　　勇品汪素娥，凤仙，燕侣莺俦。 
　　此外复有吴兴纫秋居士，用《红楼梦》人名，以比近日名姝，各系前人诗句，借美品花，逢场作戏，亦盛传于勾栏中： 
　　李佩兰为黛玉，自是君身有仙骨。 
　　严丽贞为秋芳，曲罢常教善才服。 
　　朱素兰为迎春，不把双眉斗画长。 
　　陈月筝为紫鹃，妆成祗是熏香坐。 
　　杨云卿为可卿，桃花脸薄难藏泪。 
　　沈月春为妙玉，天女维摩总解禅。 
　　张雪贞为岫烟，此花端合在瑶池。 
　　傅月仙为宝钗，芙蓉如面柳如眉。 
　　袁雪兰为喜鸾，飞燕裙边拜下风。 
　　李琴仙为袭人，夜合带烟笼晓月。 
　　朱文卿为晴雯，回头一笑百媚生。 
　　朱凤娟为春燕，歌曲自绕行云飞。 
　　王月琴为香菱，莫向春风唱鹧鸪。 
　　朱玉卿为佩鸾，今年欢笑复明年。 
　　朱秀卿为探春，流风入座飘歌扇。 
　　朱幼兰为春纤，纤腰一捻掌中轻。 
　　周爱宝为五儿，常将白雪调苏小。 
　　朱湘卿为湘云，只是人间富贵花。 
　　周二宝为小红，言语巧偷鹦鹉舌。 
　　傅少琴为惜春，言词雅措风流足。 
　　朱幼卿为熙凤，侍儿扶起娇无力。 
　　朱少卿为绮霞，态浓意远淑且真。 
　　袁月仙为宝琴，举止低徊秀媚多。 
　　朱容卿为李绮，十三学得琵琶成。 
　　梅花香里听琴客，有《沪北名花十咏》，则李佩兰，袁月仙，朱秀卿，汪莲卿，朱雪卿，王凤珠，朱佩卿，顾小宝，吴秀宝，胡素娟也。各人俱系以一诗。盖以沪北为烟花胜地，风月名区，佳丽传声，冶游特盛。觞飞白而延醉，烛摇红而荡春。人爱艳阳，居锦绣万花之谷；天开色界，聚楞严十种之仙。则有扬州明月，洛浦神仙。兰为王者之香，纫以为佩；莲比君子之洁，雅合名卿。素心独抱，皎如新月之娟；朱粉不施，擢出琼林之秀。银筝宝瑟，弹来大小之弦；画阁珠帘，谱出凤凰之调。听两行之环佩，卿何来迟；奏一曲之霓裳，我情寡和。洵乎宝玉方其色艺，冰雪喻其聪明矣。梅花香里听琴客，以作赋之华年，为闲情之轶事；重来杜牧，前度刘郎，十年载酒，落魄江湖，五夜征歌，驰情花柳。怅佳人之难得，喜旧雨之重逢。未免有情，纸醉金迷之候；何以堪此，酒阑人散之时。各赋短章，未除绮语，并缀小序，用证情禅。其诗云 
　　水晶为骨玉为肠，洗尽风流时世妆。 
　　不独灵心兼妙腕，乌丝阑写十三行。 

　　二分明月属扬州，箫管当筵未解羞。 
　　半是聪明半无赖，到无人处学春愁。 

　　药炉茗碗夜三更，话到沧桑泪欲倾。 
　　病起自怜容更瘦，多愁强半为多情。 

