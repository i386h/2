<!-- { "loadSidebar": true } -->
　　吾儒之书自诸老先生语録外未有方言俚字为文者盖弟子之于师唯恐稍失其指故聪聴之谨书之莫之敢易也近世乃入科举之文以惑凡近以欺庸有司诿曰姑以绐取利禄耳是固可陋今牟君之为中庸大学发防将以信今诒后而为是俚俗之语五方之言语不相通而可强同乎又若谓世人不可与荘语姑俯而就之者然则不浅之待人乎言之不文行而不逺牟君归为我精思而文言之亦有当商略者兹未暇及也
　　跋牛寳章大年记杨少卿事
　　牛聘君所记辨诬盖寳庆三年赵敏若为郑损所诬几成大狱杨叔正时为军器监帅蜀人之在朝者白于有位而有不谓然则自为书争辩益切前诬卒以尽白鸣呼此岂有为为之哉高闾植槐等事则近乎有为者矣书其末而归之叔正之子埴其尚勿替先志云
　　题苏叔明公诚陶然堂赋后
　　南麾退翁苏文公之兄也持正不挠终于利州路提防刑狱子孙多贤且继踵科级其五叶曰叔平者自号松菊花圃有子曰公诚字叔明以礼自牧为族党归重尝赋陶然堂以自述非明乎义利之际者不及此余归自靖叔明访余山居言论风指敛浮归实进进未已呜呼世家摇落不振邦国之耻也叔明尚懋敬之哉黙执徐壮月谷旦
　　跋东坡赵徳麟字説真迹
　　赵徳麟始以僚属受知于苏公今苏集有倡醻字説与秋阳春色二赋世之贤徳麟者以此虽然嘉祐元祐之苏公孰不知趋而和之迨苏公度岭诸贤皆坐废锢徳麟与焉而犹惓惓于片文遗墨之是寳于是有以知徳麟之所存者逺矣予归自谪所今安徳节度赵公之子与洸武叔携字説真迹相眎安徳以儒科发身器周才裕而局不得施而有子是绍兹其为麟不已多乎呜呼武叔其尚勉之哉
　　题孟莘事状
　　昔嵗衔命拜昭慈于攅宫器皿裳衣获窥于奁中今观心画于孟氏之宗大抵徳而度温而恭吾虽不识公进意其恂恂守正有昭慈之遗风
　　跋张宣公帖
　　张子论著惟论语説乃晩嵗更定而朱子四书于中庸尤所尽心今师君遇所藏宣公笔迹二者咸在是诚可寳矣当乾道淳熈间朱张吕三子以学问为群儒倡虽其才分天成功力纯至然亦不可谓非师友切磋之益朱子序张子文集以其间有讲焉未定之论为恨序吕子读诗记亦曰其间所谓朱氏者皆某少时讲焉而未定之説以此知先儒进学朝益而暮习月异而嵗殊盖有所谓勉焉维日孳孳毙而后已者彼世之粗涉梗槩而哆焉自足者殆亦不知愧惧耳
　　又
　　公以淳熈五年守荆七年二月七日易箦今其十四日书云诘朝阳至盖六年长至正在月半则此帖距公之亡才八十四日耳其二十日帖云气体未复不免灼艾想公之疾自此日侵鸣呼所谓任重而道逺于此亦可畧见拊巻太息书其末以归诸范文叔甫之壻师氏
　　跋朱文公帖
　　右朱文公与月舟范公文叔帖凡五皆寕考初元也是时孽韩枋国党祸方张此何时也而以予所见于蜀士大夫如刘文节公李良仲宗丞季章叅政君亮侍郎与今范公之家所藏朱公报帖则一时善类应与固自若也权臣威焰徒能怖赫庸贪而终不能以间人心之同剥之三曰剥之无咎失上下也复之四曰中行独复以从道也夫居羣隂之间而独能失其同类惟道是从矧兹声气之合胡可刼而御之予虽生晩而身履乎庆元泰禧盛衰之变周旋乎范刘诸李与二熈羣贤之间呜呼我视谋犹伊于胡底亦足以悲夫
　　题蕲州仪曹范埙元帅府牒后
　　靖康之祸荐绅大夫士未尝不愤惋于大官贵人无足倚頼而冗曹稗官犹可与有为也赵哲一使臣能以百骑束劲敌向拱一尉掾能以棓绳批游骑傅亮一文学能以义旅造青城陈淬一小校能先诸将以败敌于南华韩世忠一制将能引部将以却敌于南京至于据神稷破鹘眼者乃安邑之士人日中碎敌五十壁者乃石濠之小吏首渡河以复新兴者乃招抚司之属将以千八百骑夜刺孛堇者乃经略司之都监曰孟迪曰种濳曰张勉曰张渐曰白保曰李进皆翘关超距雷动风从于王庶之檄异时中兴诸将繇此其选使当时得将相大臣有以用之俾各竭所长经营河朔则彼当逺伏凉淀之北而祖宗境土遄归职方矣蕲州仪曹范公其一也予归自靖道双流公之孙子郯诵公自蕲趋济颠末咸叹世弊俗偷方时晏然位骄禄侈者偃然物上盗弄人爵蛊壊士气胚胎祸机一朝溃裂幸而有懐忠蕴义之士起济濡首之厉然犹扼塞不得亨呜呼其车既载乃弃尔辅自古祸乱相寻于无穷者类若此曹器逺辨纸尾三人乃汪黄耿非宗忠简此説甚善使忠简而在此位也吾所谓某某者必有以用之范公当不至流落秦陜待张忠献之荐而后受知于思陵也后百余年临卭魏某敛涕书于下方
　　书泸士周挺读厯代书
　　古之学者习乎礼乐射御书数内以养徳性之知外以固筯骸之束进乎大学则格物致知以徃皆为已之事也是皆失其传惟有挟册读书以求之前言徃行而读之者亦罕读之而有得焉又罕有也周文叔挺乃能取厯代帝王以来之书穷搜力索广记详説呜呼其用力亦劳矣文叔求予一言方以王事未暇与之详讲也姑识其末以俟他日
　　题朱文公帖
　　王氏之盛也江南学者争称门生其黜也讳焉苏氏之学争尚于元祐而讳称于绍圣以后又大显于阜陵褒崇之日至程子诸儒亦莫不随时之抑扬而为轻重迨近世则朱张子诸儒一话一言散落人间者无一不显予之精力弊于题识虽然予甚惧焉李君盍为我语诸同志其相与用力于不睹不闻以庶几无负于诸老先生之训
　　题孙教授志铭
　　吾同年友孙次龙之葬张义立志之刘文节公铭之可以无憾矣然帖所谓嵗寒山之兆乃其考君手卜史巫纷言不可于是庙殡垂三十年厥子应龙彊善克家乃改卜得负郭田惟兊食竭訾以庚之又为豪右所夺刑狱使者归其田始克葬卜九月之甲子先事过予言曰刘铭张志得之孔艰而兆异时改乞公一言以识诸碑隂呜呼次龙之才之懿之行之脩而止于是而死于是也人孰无死而殒于竒祸人孰不葬而摇于异论夫世以作善离殃疑天之梦梦者信乎其陋矣终于不可诘则曰将在其子孙抑犹未免责偿于天道也虽然应龙尚勉之哉
　　陈猷春龙出穴图
　　天基节前一月获观于白鹤山是日邸吏以友人陈和仲埙奏劄録本见寄其间有云陛下居飞龙在天之位而晦之以潜龙勿用之徳读之慨然识其説于此
　　王荆公真翰
　　按集所载与此小异盖为江宁守陈和仲作也介甫既为相而库屋寒蔬不改其素所以见信于当时而得以肆行其志也
　　跋克斋游吏部所书孟子一章
　　孟子之告宋句践亦犹游之告尹也是时三游之风已胜孟子之説殆与货色之对相似然尹君其知此则知景仁所以敬我者深矣若见同游之士并出以告之某书于三泸州宅
　　跋赵安庆所藏东坡帖
　　予昔迁靖与广西为邻广郡牧守多故旧时以方物问予如苏公遗墨及海鱼黎洞沈椰子酒吉贝黎莫之等率中州所罕见黎莫如青棊布暑夕可以覆体虽然饮食之物则非靖比也靖之米斗百泉羊豕为斤十减米之二蔬笋又不论也予常阅苏公帖自谓衣食之奉视苏子卿啖氊食防为大靡丽以予居靖言之视文忠公之靡丽又加一等诗曰君子于役苟无饥渴吾侪勉诸上亲政之嵗魏某书于泸州官舍
　　跋赵安庆先世诗
　　舒守赵侯以其先君子所书黔娄诗六十言见寄又自为九十言识其末凡皆表廉训俭以示子孙是时改元端平上手书戒贪吏草茅贱臣某布宣徳音退而识于百五十言之末呜呼以义利言则清心约已士之常分也姑以利害言则世之黩货徇利者祗见其害未睹其利公孙瓒以铁为门铁非不固也董卓以金为坞金非不多也徒以败家亡身为他人守耳
　　书魏少申謩仲碑隂
　　少伸予所厚也今其没十有七年始克葬先事之月伯衡以一编书视予而言曰昔嵗将葬吾父前礼部侍郎曹公器逺为志其竁寻以史巫拘忌志所书嵗月丘封与今不合且始卜日于嘉定十七年五月甲子今卜绍定六年十二月乙酉始卜地于盘石县高荣山震冈与先母裴氏合葬今卜泸川县天柴山巽冈以继母张氏祔夫子为我书之以辅前志且母裴之卒庆元二年五月庚子母张之卒绍定二年二月乙酉志亦未之书也为我并识之呜呼墓之有碑虽汉魏之末造而人子报亲之心必诚必信于此亦可槩见乃为勒其语于碑隂以备来者之参攷云
　　通典跋
　　杜氏通典之书包括古今涵贯精粗人习焉不察例以类书目之予自成都尝仿其书为国朝通典因得以熟复终帙今起家守泸帑有刋本而文字漫漶半不可识将尽易之而先是有已经脩者弃之亦可惜乃命工易十之四凡二千叶为文五十七万有竒端平元年九月甲子临卭魏某书







　　鹤山集巻六十四
　　钦定四库全书
　　鹤山集巻六十五　　　　宋　魏了翁　撰跋
　　跋丹棱刘氏党籍
　　崇寕定元祐为奸党第元符上书人为邪等以附元祐之末且奸邪之名人所甚恶而子孙矜以为荣作史者又以奸魁邪上为最荣然则谓随夷溷谓跖蹻亷千数百年间用事之臣盖一辙也临卭魏了翁归自靖州之明年书以遗刘东巽识诸炎兴诏防之末
　　题史绳祖孝经
　　朱文公尝着孝经刋误公之子在尝举元稾以遗余余既锓梓与学士共之史庆长又以告予曰昔者绳祖尝集先正名贤孝经注解今愿得刋误为之章指余举以畀之俾得彚次成编则又以黄直卿孝经本防及其所辑洙泗论孝合为一书呜呼此民生日用之常后王降徳之本而由之不知观是书者其亦知所发哉
　　题彭山宋彦祥诗巻
　　宋彦祥前年过我袖出八诗有击壤集中气脉今年又求予友肩吾书之索予题识诗造平澹此岂易得第择理容有圣门所未道者如防检精时管甚人与事事安排要佀渠等语更当商略而了翁方治东归之装未暇也
　　题吴武安所得高孝两朝宸翰
　　粤自宣靖畀政匪人女真小丑敢抗大邦莫有北向发一矢者迨富平后我师始与彼角杀金平之后我师始挫其锋则张忠献倡之吴武安继之然后彼知中国有人而不敢肆张韩刘岳接迹于江淮然后中国之势重而和好之议以定窃观近日三京丧师悼颇牧之不可作抚巻太息拜手稽首识于下方
　　题周子靖理斋铭后【铭云穷则不循循则不穷】
　　义理之説千百载而一日千百人而一心也今东南之学有建有温有明各是其説不可以强同是説也了翁与徴之则以建为然建盖宗乎濓伊濓伊祖六经者也端平二年春书于眉山东郊
　　跋脩全赵公所作防箴
　　吾乡之俗以亲师讲学为业以孝弟忠信为本不趋时尚不事外饰予生虽后尚及见大父行于经子百氏书皆覆纸细字丹鈆防勘又必师传友授必心体身践视今之后生子弟捐金市书不累月可得千百巻聚友聨文不顷刻可成千百言者虽若迂顿不快人意而操心厚见理实传家乆遗后安流风余泽至今可识也虑此事乆而无传因杨子有以修全赵公防箴见示附志其末
　　题冯仰之因重论后
