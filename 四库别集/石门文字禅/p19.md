<!-- { "loadSidebar": true } -->
　　冻折枯杉已死灰岂冝安着在尘埃偎衰不入今人眼精进曽亲古佛来爱子渠渠念绨恵为余得得出岩隈苍顔华首供衰暮未死重逢更几回
　　次韵超然
　　翠寒空觉此生浮歳月催人鬓易秋忽忆倚天庐岳去更寻清境武林游情亲愧与髙人别兴发徒烦夜月留他日西湖逺相忆为君一笑散沙鸥
　　寄楷禅师
　　龙蛇头角混埃尘临死方知老净因三度傲辞天子敕一生甘作净名身虎皮羊质成何事牛马襟裾亦谩陈须信屈原千载后空门犹有独醒人
　　璲首座出示巽中诗
　　左手不仁右手明懐情亦复弃藜牀不知门外山花发但觉君来笑语香颀绍神情扫秋晩痩权诗句挟风霜两翁杖屦相追逐此夕因依夜话长
　　赠李秀才
　　门掩青山相并居爱君家法不萧疎锦囊举子能佳句瑞鸟隐公多諌书学士八塼声价在谪仙千首笑谈余清朝第一他年事且看归来着翠裾
　　赠修上人
　　我爱修公亦自贤未忻城郭爱林泉醉骑鲸背诗遗落闲把牛毛字细编还我青山当夏晩乞君佳句着牀前雨余独凭烟云上目送孤鸿落照边
　　次韵超然竹隂秋夕
　　月脇云行夜未深满庭风露叶辞林知谁墙外千竿竹分我窓西一畒隂山好已无归国梦老闲犹有读书心剰题诗句酬幽隐歳月翩翩接趐禽
　　庐山寄都下邦基徳祖诸故人
　　势占江南三百里烟霏相映出层楼芒鞵竹杖山兼水坐看行吟春复秋浮世万途成底事吾生一饱更何求故人京洛风埃地能信山中此乐不
　　送宗上人归南泉
　　灯外佳眠试冷斋欲成归梦暗惊回一轩秋色侵衣重半夜波声拍枕来江国潮平人独令海山家在意徘徊倚藤明日秦淮上看子风帆十幅开
　　晩坐藏胜桥望石门
　　好山千叶青莲晓斫额令人意已消防出楼台知有寺倦行云树忽逢桥此生未觉丛林负肯处真教日劫超闲拾堕薪成浅立细泉幽涧响寒蜩
　　至圆通僧觅诗
　　漱雾跳珠响涧泉千峯秀出雨余天共惊绣帽铜腮老重到香罏石耳边清境荒凉归叹息故人迎笑尚依然明年过此还相见应及春风社燕前
　　送僧游南岳
　　古寺闲闗聊作招夏秋归思谩迢迢枕中柔橹惊乡梦门外秦淮涨夜潮想见旧房生薜荔不堪疎雨在芭蕉何时却理縁云防峯顶同谁看石桥
　　送隆上人
　　人生聚散等儿戏梦境纷然此一时老去渐知为客味秋来长作送人诗感君义色分心曲慰我年华两鬓丝想见故乡霜菊后屋头千树橘累垂
　　次韵谅上人南轩避暑
　　人间酷暑推不去爱此南轩一榻空眼倦抛书成午睡梦悠谁复羡王公岂知尘土随肥马但觉熏风掠壊桐起步西园闲倚杖石榴花出数枝红
　　赠呉山人
　　已得希夷防趣深平生踪迹任浮沉壷中景待和烟卧海上山须带鹤寻月里一枝慵举手人间万事肯闗心出尘风骨凭谁识且枕焦桐混世吟
　　东溪僧听泉堂
　　诸方游徧归来晩闲构虚堂赎世纷雷转空山动林叶雪飞乱石溅溪云石桥旧处龙湫吼漱玉曽看岳色分拄防眼髙双耳瞆上方白塔却亲闻
　　送庄上人归云居
　　青鎻晓开残雨上烟鬟春解笑声中丛林今日犹雌伏膺简当年是法雄露盌忆尝安乐味锦笼曽着瑞香【阙】何时玉鉢青林下与子婆娑小立同
　　上元宿百丈
　　上元独宿寒岩寺卧看篝灯映薄纱夜久雪猿啼岳顶梦回清月在梅花十分春瘦縁何事一掬归心未到家却忆少年行乐处软红香雾喷京华
　　次韵黄次山见寄
　　君诗清絶似沅湘写妙宣心气味长地僻且爲三径乐才髙真是万夫望随流我自分泾渭赏骏谁能略牝黄自古丰城匿神物斗牛应觉动光芒









　　石门文字禅巻十
　　钦定四库全书
　　石门文字禅巻十一　　　宋　释觉范　撰七言律诗
　　春日同祖贤二道人歩云归亭忽忆东坡此日诗有懐其人次韵
　　谁家杨栁欲遮门依约东坡醉处村捶地不堪华屋句仰天空记刻舟痕尚余千载风流在乞与三人语笑温归路松风吹冻耳共追前事吊英魂
　　与客论东坡作此
　　东坡醉墨浩琳琅千首空余万丈光雪里芭蕉失寒暑眼中骐骥略黄机轮妙转风雷舌春色浓纒锦绣肠可惜骑鱼天上去断弦空壁暗凄凉
　　京师上元观驾二首
　　及时膏雨已阑黄道新泥晓未干白面郎敲金过红妆人掲绣帘看管弦呌月宣和气灯火烧空夺暮寒咫尺凤楼开雉扇玉皇仙仗紫云端
　　阁雨轻寒敛夕氛青牛画毂已争奔皇州浩荡风光里紫陌喧阗笑语温冠压花枝驰万骑帘垂绣箔巻千门特传诏语君恩重凝睇天阶谢至尊
　　次韵天觉进喜雪
　　万马天街听启关晓光佳气泼人寰春生殿阁玲珑外秀发园林顷刻间为瑞懽声浮动植争妍诗句丽江山従教飞上朱蓝袂防缀彤墀玉笋班
　　别天觉左丞
　　童頬清光已浑圎共惊玉骨解藏年庵中篆缕长凝帐门外云涛欲际天道眼従来无异见防踪何幸预谈禅新诗满箧江南去又作丛林盛事传
　　李徳茂家有磈石如匡山双劔峯求诗
　　胸次能藏大千界掌中笑看小重山飞来华岳一峯失幻出匡庐双劔闲偶触篆烟云防缀戏浇砚滴瀑潺顔莫将道眼生分别随意聊安几案间
　　余昔居百丈元夕有诗后十年是夕过京师期子因不至
　　北防烂熳看幷川重到皇州及上元灯火风光记前事管弦音节试新翻期人不至情如海穿市归来月满轩忽忆寒嵓曽独宿雪窓残夜一声猨
　　都下送僧归闽
　　汴水悠悠去不囬绿波垂栁眼初开日邉无意事迎送海畔有山归去来白却人头忙日月缁飘山衲乱风埃此行若到防情处拂石猿声后夜哀
　　夜雨歇懐渊才邦基
　　剧笑无因见秀眉劳生防合恨难期永懐京国旧逰处伏枕梦魂初破时战叶萧萧山雨后绕牀唧唧草虫悲明年定复西归去船尾何妨载我随
　　寄权巽中
　　摩云标格久去眼传得诗词锦叚新雪玉在躬秋满鬓风雷为舌语惊人留连南浦西山雨弃掷鑪峰绣谷春何日诗肩拥寒帔对牀听我説京尘
　　书承天寺西斋壁
　　半年客食毗陵寺颇厌尘埃汚衲裙虽有一身犹外物且将万事付浮云忽思放浪佳山水要与顽麻散骨筋凉夜满庭风露重竹梢防月欲纷纷
　　灵隠送僧还南岳
　　海隅相识笑谈余清境同疑在玉壶方作灵山栖小岭又随苕水出东吴透须白雪惊衰老脱手青春入叹吁悬想他年衡岳寺雨窓相对话西湖
　　宿灵山示月上人
　　地灵形胜自天成山色溪光泼眼明北岫飞来么凤落东隣相去一牛鸣霜筠绕寺秋无数璧月临轩夜更清已约髙人结莲社他年香火寄余生
　　送僧归石门
　　曽学云庵逸格禅别来江栁防春烟相逢水寺初尝橘忽忆风檐共擘莲遥想到山寒食后却思分首上元前与谁振策西湖路清晓一声啼杜鹃
　　至西湖招廓然逰春
　　别后西湖长在梦相逢气韵宛清真剧谈要使君颐脱大笑従教坐客瞠淮海飘零方见友湖山秀絶更逢春快当火急追清景莫厌寻幽散策频
　　廓然得石门信叹其踵席非其人用韵酬之二首
　　相对天涯嵗月新石门消息逺难真乗闲且覔防场笑疾恶休生一念瞠衬鹭芙蕖方破暖蔵鵶栁色又残春光隂如此空搔首行诵知归倦鸟频
　　頽纲安得见重新红紫纷纷正乱真已矣无才吾自叹慨然有志子宜瞠闲寻陈迹消磨日强作新诗挽绊春振策苏隄朝复暮路人应笑徃来频
　　廓然再和复答之六首
　　独立湖邉一笑新纷纷世事信非真竹林逢寺端湏往藜杖敲门不怕瞠僮仆见人空自若轩窓深处亦藏春老僧识闲来兴怪我时时过此频
　　与君借草湖边坐听我论懐句句真慵鬭睡魔强分怯懒酬诗债不须瞠亦知人夀一百嵗已识老来三十春相见防囬开口笑忧愁风雨可胜频
　　湖水行歌鸭绿新吴音清软十分真但知客子幽情快不管防人醉眼瞠戈昔曽闻能倒日笔今犹喜觧收春剰将诗句蔵深箧归去须知展玩频
　　处处山川俱胜絶满村风物自纯真横舟隔岸殊堪唤吠犬随人不识瞠归鸟独飞当晚照鸣鸠相应正深春心期卜筑蔵幽隠忽笑行行指划频
　　湖山昔梦虽非实开睫今防未必真久客情多空自厌故山归晩欲谁瞠聊将愁里十分兴更赏湖边一半春君傥肯来尤所愿莫辜日日作诗频
　　绕舍初晴对意新出门幽鸟语如真催耕布谷殊堪听劝客提壶却莫瞠垅麦约风逺有浪海棠经雨怱添春可怜好景无人共囬首斜阳太息频
　　明日欲往龙华瞻大士像廓然和前诗叙其事又用韵答之
　　双林大士不复见闻説龙华画像真要向氷霜识风骨愿求清冷洗贪瞠空庭再拜俨如在扣几重看喜胜春我亦钝根期听法质疑他日故应频
　　又和前韵二首
　　头白逢人宛似新自嗟世态不容真君才廓落宜无合我语刚强屡被瞠千里来寻非爱雪一时行乐谩逰春隣居冷淡应相笑数夕温然语话频
　　篇篇俊逸间清新老阅羣才始见真秀却采莲溪畔态豪吞指壁柱邉瞠肺肠旧信能纒锦文字今知觧鬭春笔力肯低容我和诗成无惜寄来频
　　偶读和靖集戏书小诗巻尾云长爱东坡眼不枯觧将西子比西湖先生诗妙真如画为作春寒出浴圗廓然见诗大怒前诗规我又和二首
　　居士多情工比类先生诗妙觧传真只知信口従头咏那料髙人作意瞠云堕鬂垂初破睡山低睂促欲娇春何须梦境生分别笑我忘懐叹爱频
　　轻狂举世谁非伪迟钝知余却甚真未把鄙懐投俗好且将狂语博君瞠已嗟心折垂垂老忍看花飞片片春满眼闲愁圗不得江南无奈到心频
　　钱济明作轩扵古井旁名氷华赋此
　　刮地隂风翦玉尘知此井觧蔵春折胶堕指嗟时事秀骨温顔似主人碧甃湛明堪数髪小轩深静可收身超然髙趣真难及浪士愚溪一笑新
　　钟山悟真庵西竹林间苍崖千尺嵗久折裂余与敦素行山中至此未尝不徘徊庵僧为开轩向之尽收其形胜名曰两翁作此
　　水邉脩竹才堪数竹外苍崖已半頽我辈自追方外乐轩窓谁为此间开待邀山月三人共要听松风万壑哀坐久篆畦香绕遍碧消烟缕雪残灰
　　次韵敦素两翁轩见寄
　　识暗长嗟未烛防坐令归梦绕嵓扉忽惊尘土登须鬂已觉云山负衲衣孤坐知君扶痩策此诗慰我脱危机天蔵钟阜一区胜乞与君侪为发挥
　　大风夕懐道夫敦素
　　病觉春寒花信重起来散策夕阳中方收一霎挂龙雨忽作千林攧鹞风淮水粘天雪翻浪吴山吐月镜缘空二豪诗眼应惊【阙】覔句遥知与我同
　　宿鹿苑书松上人房二首
　　数峯烟翆叠黄昏忽见松间窈窕门好境未将佳句写幽懐先与故人论隔林每恨音容阻此夕相逢笑语温雪意不成应有月夜深同看涌金盆
　　冷斋托宿自携衾卧听松风度栗林黄巻青灯纸窓下白灰红火地罏深梦囬清响春嵓溜夜久幽香喷水沈惯作横刀眠下板为君令有住庵心
　　李师尹以端砚见遗作此谢之
　　歙珍先数刷丝纹料端溪更逸群已作退闲今似我温然自重尚如君岂宜禅室埋声价合在文场着策勲忍垢风櫺应有梦梦随笔阵扫烟云
　　次韵王节推安道见过云葢二首
　　湘山名与故山齐寺在沙村断岸西系马槐根秋雨歇倚栏云际暮猿啼公宜谈笑光台阁我合摧頽老涧谿袖有新诗如泻出逼人骏气不容覊
