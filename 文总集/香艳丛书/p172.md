<!-- { "loadSidebar": true } -->
　　《毛诗》副笄六珈传云：“副者后夫人之首饰，编发为之。”首饰二字始此。刘熙《释名》有首饰篇，凡冠、冕、弁、帜、簪、缨、笄、真之属绵列焉，是统男妇，而通名曰“首饰”矣。今独以号妇人钗铒等物，盖犹沿诗传之说。 

　　汉口竹枝词 
　　馀姚叶茂才调元，《汉口竹枝词》三百首，述人情风土，俚语居多。其赋后湖词有云 
　　散步人来远市阛，一回心境得宽闲。 
　　眼光直到天穷处，夕照黄陂数点山。 
笔意独俊逸可喜。 

　　勺药椒 
　　勺药，香草也，而赠之于相谑之日。椒，芳物也，而贻之于鬷迈之时。人汩其情，物亦违其用矣。世之治也，礼教隆而妇职修，草木皆得其所。《周南》所以次《采葛》，《召南》所以次《采蘩》也。 

　　湘江竹枝词 
　　吾邑费春帆中丞瑔，由明经起家县令，历官至湖南巡抚。自幼即耽吟咏，在长沙切署时，筑校经堂课士。尝以《湘江竹枝词》命题，自赋十二绝，极绵邈悱恻之致。录二首于此： 
　　斑竹涓涓泪尚零，望湘亭上吊湘灵。 
　　孤逢听雨巴陵岸，一夜愁心满洞庭。 

　　三十六湾芦荻秋，飞花如雪扑郎舟。 
　　请看今夜湾湾月，双宿鸳鸯已白头。 

　　虞凤娘 
　　明义鸟虞凤娘姊，嫁徐明辉而卒，明辉闻凤娘贤，恳其父欲聘为继室。女知，泣谓父母曰：“兄弟未尝同妻，姊妹可知。”父执不听，女绝口不言，自经死。余谓女之死徒以伤亲之心。史传载之，岂但以其志之洁，为末俗所难能，而书以示风欤。 

　　露筋祠诗 
　　王阮亭题露筋祠诗云： 
　　翠羽明珰尚俨然，湖云祠树碧于烟。 
　　行人系缆月初堕，门外野风开白莲。 
论者推为此题绝唱。按：米襄阳露筋祠碑云：“神姓萧，名荷花。”诗不即不离，天然入妙，故后来作者，皆莫之及。 

　　卷面题诗 
　　咸丰壬子浙江乡试第二场，山阴某生闱中发狂病，曳白而出，卷而题二绝句云： 
　　记否花前月下时，倚阑偷赋定情诗。 
　　者番新试秋风冷，露湿罗鞋君未知。 

　　黄土丛深白骨眠，凄凉情事渺秋烟。 
　　何须更作登科记？修到鸳鸯便是仙。 
款书山阴胡佃娘，某生旋卒于寓所。轻薄之报，可不畏欤。 

　　顾亭林母 
　　顾亭林先生之母，王氏。崇帧时旌表切孝，即《明史?列女传》所称王贞女也。先生有与叶讱庵书辞荐举云：“先妣国亡绝粒，以女子而蹈首阳之烈，临终遗命，有无仕异代之言，载于志状。故人人可出，而炎武必不可出矣。”记曰：“必贻父母令名必果，将贻父母羞辱必不果。七十老翁何所求，正欠一死。若必相逼，则以身殉之矣。一死而先妣之大节，愈彰于天下，使不类之子，得附以成名，此亦人生难得之遭逢也。”盖其辞决而其志弥可哀矣。 

　　白衣送子观音殿联 
　　天竺白衣送子观音殿，楹联甚多，皆庸浅不足道。惟钱塘魏春松侍御成宪所题，裁对自然，不失读书人吐属。句云： 
　　白衣仙人，瓶中水杨柳； 
　　朱芾男子，天上石麒麟。 

　　小缘筠女史 
　　钱塘朱缘筠女史璘，聪慧能文，矢志不嫁，当代闻人，欲见一面不可得。家贫，售诗画以自给。余尝见其扇头画菊题诗云： 
　　无心开尔后，风雨已重阳。醒却繁华梦，甘为冷淡妆。 
　　有心难向日，无骨不凌霜。底事蹁跹蝶，犹思挹晚香。 
是真能孤芳自赏者。 

　　醵钱启 
　　同邑沈芝岩秀才逢源，天才亮特，为督学山阳汪文端公廷珍所赏拔。少订姻于张氏，家贫力学，锐志进取，誓不登科不娶。年逾三十，犹未售。亲戚劝其毕姻为似续计，而孑然一身，家无担石，乃为醵钱以成婚焉。既屡不得志于有司，益纵于酒。每当夜深人静，持杯独酌，狂呼恸哭，辄惊其四邻。遂以是得病，卒年三十有六。无子，遗葶散佚，录其《醵钱启》云： 
　　伏以纳币无过，五两判于周官；有财振人，八厨茂于汉纪。谢公移帐，助隐之为周旋，仆射营婚，致子琮无暇日。盖合独以时者礼也，假人以德者义也。自来逸轨，多载前闻。源束发受经，早谙昏义；弱冠弄翰，间肄闺辞。慕鲍宣之风流，企何曾之酬酢。素门合牉，订两姓于朱丝；张姓连天，系一纱于玉臂。固已姻联白建，喜得胜流，缘合老人，即期报板矣。然以为情萦儿女，惧累英雄，肘系香囊，恐妨书史。求凰有曲，不惊在御之声；特雉无媒，未设早婚之令。以故凉宵弋雁，星剩匏瓜；春社飞鸳，凤虚少女。乃者，仲卿龙具，京师弃其无才；昭谏白衣，云英笑其未脱。十年不字，负此韵华；三星在天，歌残邂逅。历姹紫嫣红之候，春事已阑；闻口脂面药之颁，痴情渐悔。满身风露，识季迪之欲婚；一痊朝飞，笑牧子为未达。梦已征于桑下，曲待奏夫房中。所虑缣练茧绸，难捐嘉饰；方樏牢烛，不少门财。在戴良有布被之将，亦希高隐；而裴航无杵臼之聘，终隔仙源。库乏男钱，罂干女酒，盖几几呼泥中有絮，春风徒吹，洞口无桃，胡麻空熟矣。于是草元弟子，戴笠故人，将使凫不单行，心成一袜。集千狐之腋，暖到鸳帏；分一叶之阴，春回鸾树。乌珰十事，不令贻笑纯材；玉镜一枚，即可相攸温峤。是则长源迎妇，供帐遍有北军；宁戚欲妻，平章待乎管子。阮修婚费，欲自名流；黄姑聘钱，贳从天帝。以今拟古，足可轩渠。故乃洒墨管城，命词侧理，抒予结约，告尔苔岑。类杲卿索花粉之需，异吴市竞金钱之掷。行见两行花烛，悉有耀之自他；一色禄纱，等解衣之惠我。有情谁能遣此，且慰目前介特之心；此事使卿有功，预防他日揶揄之语。 

　　一日不见如三月兮 
　　“一日不见，如三月兮”。《采葛》咏之，见谗谤交构之际，犹不忘君也。读之可以怨。《子衿》咏之，见学业废衰之时，尤亟须友也。读之可以群。 

　　梳铭 
　　《明诗综》七十一卷，项真名下《静志居诗话》云：“予尝见其为闺人铭梳奁曰：‘人之有发，旦旦思理，有身有心，奚不如是？’笔法极其飞舞。绎其语，殆亦非真狂生也。予按铭乃卢仝所作，见《唐文粹》云：‘人之有发兮，旦旦思理。有身兮，有心兮，胡不如是？’”项盖减易其字而书之耳。 

　　七夕诗 
　　馀杭陈铎卿女史尔士，钱新梧给谏之室也。习经史，工吟咏，赋《七夕》诗，命意最高： 
　　梧桐金井露华秋，瓜果聊因节物酬。 
　　却语中庭小儿女，人间何事可干求。 

　　周孟侯先生宫词 
　　吾邑周孟侯先生拱辰，明季贡生，吾母之七世祖也。先世累着清德，母夫人梦砚生花，而生公。比长，聪颖绝人，又励志于学。尝坐小楼去梯三年，读古今文五千篇有奇。由是才藻艳传，名噪一时。吴兴庄廷钺，将刊《明史》，以厚币聘公，先一夕，公梦其父，畀以一合，启视之，则赫然一人头也。惊而寤，适庄使至，有警于是梦，峻辞却之。及《明史》祸发，诸名士株连被戮者多，公独脱然无累，识者谓世德之报。屡不得志于有司，牢骚抑塞之气，悉寓于文辞。着有《圣雨斋集》。其宫词八十首，寄兴无端，尤足令才士读之，同声感喟。摘录五首，以当尝鼎一脔。  
　　露痕高漾月痕低，六院笙歌五院迷。 
　　莫道襄王惜香梦，巫山只在画栏西。 

　　垂杨深闭画楼春，花送黄昏莺送晨。 
　　三十六宫间似水，平明催送虢夫人。 

　　金铃猧踏落花泥，辇路苔痕旋欲迷。 
　　谁道举头刚见日，凤楼疑在十洲西。 

　　碧箫吹破思依依，听尽宫莺半掩扉。 
　　最是无聊看不得，桃花片片背侬飞。 

　　翠鬀宝鬓玉膏新，一对菱花一怆神。 
　　无恨蛾眉绿如许，不如影里李夫人。 

　　何间妇传 
　　柳子厚《河间妇传》，遣词猥亵，昔人曾讥之，然其文固有为而作。其记游戏之所，一则曰浮图，再则曰浮图，可知佛庐之贻害甚烈。而妇人之喜入庙者，可以警矣。 

　　琵琶亭 
　　琵琶亭在九江府城外江边，乾隆癸亥观察潘阳唐公英重修。增建高楼，题额曰“江天遗韵”，壁刊白傅遗像，是南熏殿本，嘉庆中歙人方体所摹。登楼四望，前临大江，后对庐山，左则古木千重，右则人烟万井。楼上回廊旋绕，境极幽旷，游人题咏甚多。观察有句云：“今古商船多少妇，更谁重此听琵琶。”殊寓感慨。 

　　锡奴　铜婢 
　　温足瓶，名“锡奴”。苏州薛一瓢雪镌钢杖字曰“铜婢”，此可以为对。 

　　李易安　朱淑真 
　　德州卢雅雨鹾使见曾作《金石录》序，力辨李易安再适之诬。谓德父没时，易安年四十六矣，又六年始为是书作跋，是时年已五十有二，匪姒之三少，等季隗之就木，以如是之年而犹嫁，嫁而犹望其才地之美，和好之情，亦如德父昔日，至大失所望，而后悔之。又不肯饮恨自悼，辄谍谍然形诸简牍，此常人所不肯为，而谓易安之明达为之乎？观其洊经丧乱，犹复爱惜一二不全卷轴，如护头目，如见故人，其惓惓德父不忘若是，安有一旦忍相背负之理？此子舆氏所谓好事者为之，或造谤如碧云騢之类，其又可信乎？陈云伯大令，亦云宋人小说，往往污蔑贤者，如《四朝闻见录》之于朱子，《东轩笔录》之于欧阳公，比比皆是。又谓“去年元夜”一词，本欧阳公作，后人误编入《断肠集》（渔阳山人亦尝辨之），遂疑朱淑真为泆女，皆不可不辨。按“去年元夜”词，非朱淑真作信矣！李易安再适赵汝舟事，详赵彦卫《云麓漫抄》，诸家皆沿其说，卢氏独力为辨雪，其意良厚。特录之，以俟论世者，取裁焉。 

　　金史猥亵 
　　昔人谓《金史》叙次明净，胜于辽元，然如《后妃传?后》所载：海陵私其从姊妹莎里古真，馀都莎里古真，在外为淫佚，海陵闻之大怒曰：“乐爱贵官，有贵如天子者乎？乐爱人才，有才兼文武如我者乎？乐爱娱乐，有丰富伟岸过于我者乎？”又海陵尝曰：“馀都貌虽不扬，而肌肤洁白可爱。”此等猥亵语，亦皆采述，殊失体裁。 

　　明公主郡主 
　　明公主、郡主，无再嫁者。即此可见宫帏礼法之肃，视唐世迥殊矣。 

　　昭君诗 
　　诗人之思，日出不穷。即如咏昭君者，唐宋以来，佳篇不少。近代更有翻新制胜者，略识所见于此。 
　　天低海水西流处，独有琵琶堪解语。 
　　断丝枯木本无情，犹胜人心千百许。（胡迟威） 

　　君王重信不重色，玉貌三千替不得。 
　　穹庐若使诏留行，金屋欢娱岂终极。 
