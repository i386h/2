<!-- { "loadSidebar": true } -->
　　客有诵陈大夫天益烟波一苇诗于予者赞之曰其诗词达指远情畅事僃体制雅淳格律严整倡既具篇什孔博玩读之顷使人耳目倾注意思留连如临泛两浙三江秦淮湖泽严滩禹穴龙湫鴈荡之水如登泊天目秦驻虎阜北固采石天姥赤城敬亭之山如舣坐月波垂虹有美多景越王凌敲亭台楼阁而与在所古诸贤接席偶语飘飘乎若廻光倒景冯虚御风几不知时地古今之非是诗之竒悟妙发闻者已复如此况天益公身歴趣适者哉子盍为序之予曰客可谓善谈诗而未造天益之蕴者凡天下山水皆可乐而险易不同舟车皆能适而振静不同车以轨合舟以俗异而广狭不同车不可以得水舟可以兼得于山是故登十里之山不如行百里之水盈十车之载不如薄一舟之装明识君子虽好尚不已而身之所向未尝不审夷险察难易量损益可否以为行止用能恒其所乐退让之心犹惧弗至于是务实见虗处大言小道远履近此天益所以寄散于烟波名舟为一苇所如不越乎呉粤千里之内顾其游泛登览遇景即事辄慷慨迟囘初若了无宦情乐与山翁泽叟酬放浪于汀鸥渚鹭之间此其远于形迹托寓一时者如此若夫平生志念所在虽作者亦未悉客亦岂尝知之乎客默然久怃然作曰非所及也因具録之为序
　　北溪渔隠诗序
　　处士呉廷珪疏通旷达器识不凡遭时承平门户无警常韬辉藏华折节下士时乘一舟游泛于北溪之上纶竿蓑笠与溪翁泽叟物色无异而其胸次之所韬藏者固自耿耿不杂于物好事者以廷珪材可致用而静约如此相与称为北溪渔隐形诸声诗以阐扬之聫累篇什久而成册今廷珪就木其子天祐辑録羣言求予作序予素交廷珪见其为人处义达务不肯低回干没遗落世事其材诚可致用非放逸长往之流水边林下特其偶耳诸善呜者顾其一暂之迩羣然美其名称髙其风致吾因有以见世之士君子求进显者常多乐退晦者常少也
　　王运副挽诗序
　　五服之哀不可以同情一已之好不可以感众非至亲而同哀无私好而同切于感茍非德义何以及此王困庵闽人也自进士为两浙运副常选也官未一考而卒于旅途利泽未下洽也吾友王瑞之特甚悲悼形诸篇章倡而和者孙大叅景章于京兆景瞻诸公皆非比偏易与人而同一哀感不识困庵何以得此情于吾浙也因展册至末简得瑞之求序书云困庵优才允行防出世表未第时常走千里归其师丧既仕清谨絶类上书求改乡校官以便禄养又尝上疏言时政未报平生经学淹通瑞之子轩亦及门者德义若人焉使其位与才称时命相淑充大其素所蓄积无往不济矣造物竟沮折之使老母弱妻无嗣可托飘揺旅榇凄然南还是果困庵之所当得也耶此瑞之诸公所为同兴感流涕如悲至戚不能已于声言其志念深矣岂一人之私怀哉是为之序
　　送刘都宪诗序
　　禹治水详于疏导秦汉以下一于隄遏故禹功施三代后世塞决靡常迄不能复始论者谓当时地制荒远圣人以天下动非后之人才职任所能仰企然遗风故址如所谓奏庶鲜食懋迁化居三过四乘胼胝九载其仁惠忧勤犹或有可勉而循致者闻昔疏下之地防其盛溢本有空余其后亦有穿引便利之作今因所为役犹或有可访而兼举者五行汨陈则庶工错废自刋濬至今火之生土木之培土羣物之委敝归土凡几千百年土益盛则水失常东南嵗涝犹甚于西北其初播泄入海之路皆淤窒狭隘或尚可以推歩而开辟者天下之事未有能尽已爱人而不能获上孚下一劳九逸损少益多早见预备宁于时雍先生有望焉时雍以文德治行渉歴中外三十年始任方伯浙人如获父母如仰星鳯其所存施明谦敏惠慎介愽卓乎任重致远一世之良材也惜来未浃朞有诏简任御史大夫往治水京兆尹于公景瞻素善厚时雍倡诸作者述民意赋诗赠别属宁为序宁亦与公声闻宿昔情念交承以是发于心声者饯送不如留恋之切庆贺不如感颂之深为浙人惜不如为所往得人之喜此诗所以周于情而序所以兼备于事也文词云乎哉
　　退修诗集序
　　退修诗集长兴呉先生所著述张渊子静所选定先生子珫业刻梓以传奉求余序呉为呉兴吕山旧族富贵克显自好者将志气盈溢不暇读书为文章即为亦不至此编文采风韵实与山林韦布相照暎略无纨绮仪卫之气其意见当有髙致所作凡渉于父子兄弟朋友故旧皆纡徐婉曲情不能已其蕴积当有实得至于仕途往返虽在劳勤靡及之时不忘谦却引退之念其感遇似有不得其平者惟意见髙故所言多清逸脱洒不蹈于迂滞蕴积实故所言多温厚恻怛不流于靡丽感遇或不平则发于词语者自不能无咨嗟畏惜而亦不至于放荡悲伤皆可述也集中诸体略僃五言律尤近唐初藁十二帙子静裁为七巻珫文通行古优出时伦是举也虽未识先生者读之亦可以逆知其志而为之兴思起羡予亦其人也此岂富贵充显之所必得哉盛而有传美而能彰然则珫之纪述又当有不止于文字者矣
　　送姚世祥通判饶州序
　　通判监治一郡之政而专职于粮舍博从约其关系必有甚重焉者予姻友姚君世祥居是官于饶必能深识本末无事予言惟天下经国大费出田赋者十九而饶之等数轻于呉越徒欲征敛馈发计羡取盈此治民之末世祥可谈笑辩若夫赋本之渉于农者而今侵并僣易渔猎薙翦殆且百端即有与知者皆务末遗本不复禁导民缺于衣食艰于耕稼不幸输纳违程辄从而钳楚追促之以重病乎民斯呉越通患饶设鲜尔世祥亦宜警恻夫仁政必自经界王业始于农功此得其理则烝黎可富礼义可兴风俗可移六事可具莫重甚者然则廉明君子亦恐未昜坐致古人谓学于古训乃有获又谓惟厥正人既富方谷世祥通经知逺斆学不倦举进士弗偶而选授兹职又素族大业裕不加于官廉明其学行之一节而于今为救时之大端闻有贤守在郡必能相体信以善其职第念镜尘水沬或害全明李下田误损廉誉世祥尚惟谨始成终他日陟峻有期大廉足以洁俗至明足以鉴世其功盖自饶始










　　方洲集巻十六
　　钦定四库全书
　　方洲集巻十七
　　明　张宁　撰
　　序
　　送钱塘余大尹诗序
　　亲民之官当以爱民为主其要在不移于物而已世之好名者必矜能矜能则民扰好利者必重敛重敛则民乏民扰而乏非尽厄扵残虐不仁积其私以至于耳故善治民者必有所不欲然后能全所不忍多欲而言爱无爱而言治皆虚称也钱塘县尹余君应明作邑三载述职将有行士大夫叙其着迹列为十题相与赋诗送别其一曰守清白其二曰尚仁恕不必尽览其余即是可以知应明矣盖仁恕者不忍之充清白者寡欲之积本之以仁恕行之以清白则偏邪不留民将乐善安化不但不为矜敛仅免于扰乏也大端若此余所谓重斯文和僚友活贫民空囹圄皆仁恕之流行所谓革宿吏均赋役持公道杜私托皆清白之发越盛已乎应明之善于治民也予闻辕骥近驽璞玉近石劒出铸如铅刀应明初试为仕压于重镇措设未久虽有良材利用宜未见所长顾乃获上信下人皆歌颂之如成功岂非専意爱民不失其要所至哉应明自是诚敬不懈民风日流骥奋于辕玉呈扵璞劒发于硎不待毕任而陟荐至矣岂虚称者类哉诗既成什邑之丞簿尉谢景修等介予友沈履徳诣予求序因终诵而为之书其首简
　　栁太守挽诗序
　　同府林公惟贞以太守东津栁公挽诗请予序宁揽涕彻颂因叹曰凡处任涖民所难穆者同列难一者宦家同列政令叅迕则嫌隙易生宦家法制胜情则誉毁因起世之长官职者虽甚通洽于此鲜无后言况死生变故复有忠厚恻怛如此诗者哉予于是不独服东津之不可及亦足以互见惟贞诸公与吾邦缙绅能厚于长牧也东津公守嘉兴五年矣堇简预妨恒不先于疎贱何此诗发自贵近皆纯无间异悲歌慨叹如丧至戚至相与追悼本始声其不平以泄哀于天不能自已视彼之宦遇无情聊相偶语者奚翅千里呜呼生寄死归人亡世逺东津之靳止于逆旅一时而享裕于归全万古者其在斯文矣君子读此巻可以知公善政读李宾之谢鸣治诸送行诗可以见公着节读戴元吉项荩臣状志可以得公之大全余既采述诸作为公墓表又僣亭挽章盖亦所谓不能自已者呜呼
　　黎沧洲六十夀序
　　沧洲居士黎公嵗登六十十二月八日值初度其姻契周守谅卢翔汉以予素相善征言称庆谨致词曰黎民族望吾淦沧洲之生又材出其族业盛其乡教成其二子名通于江左右事足年耆而従容以安熈靖以乐敷锡屡至履考滋祥言动起居惟所便适不待杖以指使难老若是宜有颂焉予闻而言之曰君子之于天下有炳然之文必有确然之质必有纯然之原沧洲读书能诗择交慎动充其所养明达絶人是其身心之蕴固已致确而不失其纯矣着发于事为宜无弗济其常也所谓材业教名足以华其平生其既也所谓安乐屡至滋祥者足以华其晚节耄期康宁自是可待岂直不待杖以指使哉昔司马文正积金与书以遗子孙子孙未必能守读今观沧洲殆无征矣庸讵知黎氏冥冥之积将不大多于所遗者而并以长乆乎沧洲能全受于祖考子孙法之复能全受于沧洲是沧洲之生俯仰无斁有关人道虽百嵗可颂祷也语云夀则多辱岂真圣人之言哉
　　思亲序
　　许元顺思其先人景阳甫哀痛迫切日逺而情益至犹虑其或忘也于居室寝处扁曰思椿与弟元吉诣予求言示警泣曰先人生不肖兄弟勤力蚤夜不能自逸为不肖辈处业仅定而遂下世祖母王平生守节教养先人今灵柩尚在堂先人亦就木先人弱冠従事积劳致官服以母老乞归终身不沾一命寸禄慈不能食子之报孝不能毕亲之丧懐忠而不能图报于国此不肖所以铭心刻骨而抱终天之感也呜呼生事尽力死事尽思人子于父母饮食笑语居处嗜好动履固应随寓致念然鲜有追忧其亲之所不自足如元顺兄弟者能追忧亲所不自足则已之于亲当毋敢弗足诚信奉其母以葬祭其祖母勉力以致用于时敦善逺恶传子及孙以无殄先人之泽求已之足以足景旸甫之所不足则元顺之思亲盖有出于负米之上者矣惟日勉之毋徒思而止是为序
　　送伍先生序
　　古言师道立则善人多今以素学之士遇善教之师授受交至而不能以文字进取场屋其为惑殆不可解将必别有説哉将乐伍先生孔初自云和贰教起复官海盐于今八年闻其尊翁钝庵先生通儒茂徳永乐中领乡举三任学职官至崇明教谕先生仰绍家学下训子聪登名贤书世业世官教有成验施之吾地宜若时雨之于秀苗其实可立待不意羣弟子再举于乡连不得忘其于先生陟明之绩是不能无惑得非自古学业精成固常自有司之患抑斯文显晦其事数固有迟速乎昔任国有善钓者大钩巨缁犗饵逺投久无所获其末竟得大鱼惊扬震荡自浙河以东苍梧以北莫不厌其离腊所施者逺大则其成也必晩而厚楚有献玉者三受挫辱至破璞见良乃致上赏识之者寡则用之者必不捷未有物至志恪而终无遇时者先生之施教羣弟子之请举将不有类于钓与献玉者乎惜先生补任遄去虽不及待其厌众破璞而至恪之遇终不能不归于始作焉因先生行羣弟子道之于所徃
　　武原诗録序
