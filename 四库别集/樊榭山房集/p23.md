<!-- { "loadSidebar": true } -->
　　唐政不纲四海淆朱三作贼过于巢鬭鸡牧马尽黄屋羣雄并起争咆哮钱王两浙爲保障职贡世守橘柚包百年运去识真主自携图籍归汴郊欧九思公幕下客何事作史相讥嘲窃观私志簸钱谤酬以尺喙非呶呶表忠赖有坡公笔文如月表楚汉交大书突兀扶屋极余力入石蟠生蛟谁知杨琏筑白塔塔材搜索填深坳淮南张氏又拆毁新城摩云防冦钞是时四石仅存二有人寳惜埋东胶灵芝荒苑矗祠宇伐山置栋豁且庨墨本重摹失遒劲匹如蹇足追蒲梢【今碑爲明嘉靖中太守陈柯重刻】忽惊故物仍出土园丁奔告鸦觜抛学官弟子共太息苔痕横卧邻斋庖千金已免柱下辱野火幸无牧竖敲报功复古有位责移贮祠庑搴长筊岂弟君子神所劳春秋享祀和匏
　　三月五日小园偶成
　　三月五日新雨晴爱向闲园树底行不知春水夜来长但见落花风外轻紫笋参差看作竹青梅磊落欲搀樱道人坐阅韶光老嬾与尘中岁序争
　　题东坡先生雪浪石盆铭拓本即用雪浪石诗韵
　　中山竒石犹云屯蘓公笔阵书林尊囘环属读有竒趣如月照壁难霾昬当年礟材久摧落雨淋日炙眠沙村偶然寓意在乡土便如雪浪争门九华明窓未能买一颦眉緑偕销魂人间贪着尽幻妄要须禅喜穷荄根不见宣和筑艮岳峰峦万态金填痕汴围日急取作礟世事变化安可论【靖康围城时取艮岳诸石爲礟见三朝北盟会编】摩挲已似铜狄话拄杖谁窥玉女盆如公伟人不可见只有文字千年存
　　嶰谷以曲竹杖见赠
　　九节仙人杖铿然脱赠竒曲能存直体莹可刻新诗添得闲家具畱爲老防持尘中不肯用台宕有前期夏日卧疾诚夫惠杏酪一器作此谢之
　　鹅王乳色白胜酥仙杏爲浆雅称无寒食和传故事鼎娥火费工夫口香三日惊犹在肺气兼旬觉顿蘓珍重携来情不浅食经端爲起诗癯
　　六月十五夜纳凉作
　　停待江城暑气清钟疎漏断欲三更月明不见星河影梦醒微闻梧竹声爽处身疑作寒玉慵来心未忆秋檠空帘小院无人到起看盆荷帯露倾
　　立秋日苦热
　　闲居节序任推迁无奈炎歊尚有权鬓畔一年秋又到望中六月雨空传呼雩故事烦官长病渴心情梦石泉幸甚发狂非束帯桐隂赤脚故萧然
　　以香橼送西林系以长句
　　不羡龙涎出峤南香林作状补嵇含橘官浅俗难同调桂子芳辛许共参络斗帐中醒夕梦供横幅畔对朝岚西风入手微黄处写寄新诗海岳庵
　　送奕闻计偕北上兼简令兄堇浦
　　北风吹雁度黄河南客偏教席防驮都讲才名吾久识文场秀句子偏多听鸡晓牓开蕡烛走马春关试杏罗棣萼故人如问我邱园近日自成科
　　岁暮二咏
　　典衣
　　青镜流年始觉衰今年避债更无台可知子敬家中物新付长生库里来半爲闺人偿药券【时朱姬病甚危】不愁老子乏诗材敝裘无恙还畱在好待春温腊底囘
　　借书
　　岁阑百事不挂眼惟有借书聊自怡灯灺风宵亲勘处篝香霜晓手抄时里中今得小万巻【东都事畧朱昻笃学人目爲小万巻谓赵子诚夫】贫甚我惭无一瓻旧史临潢新注就不知谁肯比松之【时注辽史成】
　　沈椒园侍御寄和移居诗用韵奉答四首
　　当年挹袂早春余曾访臯园水竹居竚听归鸿过别馆闲随芳草绕通渠赠予朱老枕中秘却返白牛泾上庐【癸丑春晤椒园于杭以朱性父珊瑚木难爲贶】从此浮踪忽南北恭闻尺一起樵渔
　　长安秋述欲华颠囘首羣公尽列仙八月星河虚卖卜三山风浪枉乘船修门又是携书别东郭堪容抱瓮眠自向鉏问消息不须篱落望飞钱
　　传来佳句字攲斜诗室东阳尽意夸药树班行依晓日茶防滋味泛轻花几人动色观封事四韵搴香压作家应是本师查长老令严壁垒寂无哗【谓初白先生】
　　书题辽濶念相闻隔岁方酬子墨勲卧上下牀豪气在住东西屋古人云【谓令兄房仲】梅花溪月萦清梦白鹭汀舟有故羣直待许身公事毕数椽渔舎与君分【君有卜居西溪之意】


　　樊榭山房续集巻一
　　钦定四库全书
　　樊榭山房续集巻二
　　钱唐厉鹗撰
　　诗乙
　　悼亡姬十二首【并序　以下壬戌】
　　姬人朱氏乌程人姿性明秀生十有七年矣雍正乙卯予薄游吴兴竹溪沈征士幼牧为予作縁以中秋之夕舟迎于碧浪湖口同载而归予取净名居士女字之曰月上姬人鍼管之外喜近笔砚影搨书格畧有楷法从予授唐人絶句二百余首背诵皆上口颇识其意每当幽忧无俚命姬人缓声循讽未尝不如吹竹弹丝之悦耳也余素善病姬人事予甚谨辛酉初秋忽婴危疾为庸医所误沈緜半载至壬戌正月三日泊然而化年仅二十有四竟无子悲逝者之不作伤老境之无悰爰写长謡以摅幽恨
　　无端风信到梅边谁道蛾眉不复全双桨来时人似玉一匳空去月如烟第三自比青溪妺最小相逢白石仙十二碧防重倚徧那堪肠断数华年
　　门外鸥波色染蓝旧家曽记住城南客游落托思寻藕生小纒緜学养蚕失母可怜心耿耿背人初见发鬖鬖而今好事成弹指犹賸莲花插戴簮
　　怅怅无言卧小窓又经春雪扑寒釭定情顾兔秋三五破梦天鸡泪一双重问杨枝非昔伴漫歌桃叶不成腔妄縁了却俱如幻居士前身合姓厐
　　东风重哭秀英君寂寞空房响不闻梵夹呼名翻满字新诗和恨写回文虚将后夜笼鸳被留得前春蔟蝶帬犹是踏青湖畔路殡宫芳草对斜曛【姬人权厝西湖之南】
　　病来倚枕坐秋宵听彻江城漏防遥薄命已知因药误残妆不惜带愁描闷凭盲女弹词话危托尼姏祝梦妖几度气丝先诀别涙痕兼雨洒芭蕉
　　一场短梦七年过往事分明触绪多搦管自称诗弟子散花相伴病维摩半屏凉影頽低髻幽径春风曳薄罗今日书堂覔行迹不禁双鬓为伊皤
　　零落遗香委暗尘更防绣佛懴前因永安钱小空宜子续命丝长不系人再世韦郎嗟已老重寻杜牧奈何春故家姊妹应肠断齐向洲前泣白苹
　　郎主年年耐薄游片帆望尽海西头将归预想迎门笑欲别俄成满镜愁消渴频烦供茗椀怕寒重与理熏篝春来憔悴看如此一卧枫根尚忆不
　　何限伤心付阿灰人间天上两难猜形非通替无由覩泪少方诸寄不来嫩萼忽闻判猛雨春酥忍説化黄埃重三下九嬉游处无复蟾钩印碧苔
　　除夕家筵已暗惊春醪谁分不同倾衔悲忍死留三日爱洁躭香了一生难忘年华柑尚剖瞥过石火药空擎秖余陆展星星髪费尽愁霜染得成【人殁之前一夕索予擘温柑尚食其半】
　　约畧流光事事同去年天气落梅风思乗荻港扁舟返肯信妆楼一夕空吴语似来窓眼里楚魂无定雨声中此生只有兰衾梦其奈春寒梦不通
　　旧隠南湖渌水旁穏双栖处转思量收灯门巷忺微雨汲井帘栊泥早凉故扇也应尘漠漠遗钿何在月苍苍当时见惯惊鸿影才隔重泉便渺茫
　　小园杏花一株去年颇盛今春月上亡后叶发而絶无一花因用旧韵志感
　　乍晴时节旧房栊寻徧交枝曲迳中燕识帘空全不语花知人去故藏红香销梦断真怜汝酒冷灯昏故恼公为怕易开还易落休将怪事怨东风
　　清明日过朱姬湖上权厝
　　怕近城南路扁舟又暂停落花知别恨荒草酹幽灵往迹六如偈纒哀百悔经瑶情兼玉色为待拾遗铭【陈子昂馆陶郭公姬薛氏墓志铭云姬人幼有玉色发于秾华闻赢台有孔雀凤皇之事瑶情悦之】
　　二哀诗
　　汪青渠
　　文酒极流连论交三十年毁家因任侠失意托婵娟竟傍要离冢难归范蠡船只鸡何日奠春树隔吴烟
　　余葭白
　　淮海无双士风流见未曽诗中语盘硬醉后兴飞腾雪屋贫留客秋房晩类僧闻归襄汉艇老病失心朋
　　雨夜旧房二首
　　夜半残春雨空楼逺响哀因成合衣寝梦索寓钱来惑溺通人诮凄凉宿世该去年当此夕正把诉离杯犹似昔离居夜雨空帷处淅淅不同听沈沈隔何许柔乡谢慧男退相惊天女茹恨待平明残膏出饥防午节贫甚弢甫冒雨以白金十两假我赋此奉谢
　　风蒲烟篠翳茅堂着屐谁知水部郎三日雨来愁不絶一流银外义偏长授经力养分华黍裹饭深情过子桑重比木何以报但将轻薄笑人忙
　　题姜学在画松为鲍西冈运判作
　　莱阳姜仲子矫矫清节后独持桑海身画松只画痩矮纸气屈蟠疎影漏喦窦勿矜干霄意乃为般尔宥题字不满幅笔势若篆籀对之神魄惊惨澹见寒秀装堂没骨花逺笑荃熈陋
　　题西冈小蔟园图十二首【在长兴县署】
　　坐樾轩
　　密林古城隅退食风萧瑟美防愿有同崇情宁自逸
　　兼山磴
　　登山闻古言徐行则不困山上复有山拾级取诸艮
　　博山台
　　林端出延槛四面皆云山遥见夕阳迳茶人顾渚还
　　凿坏洞
　　通明肖月窟只在垣一方清时非嘉遯吏隠何相羊
　　俊逸亭
　　秀微诗品惜竒矫诗评许君家亭子楣只署杜陵语【钟嵘云鲍明逺才秀人微故取淹当代敖陶孙云鲍明逺如饥鹰独出竒矫无前】
　　前度轩
　　阅人非传舍观我得安居依旧桃花笑春风未肯疎
　　刘郎泊
　　轩标前度号泊用刘郎名焰水如有意重来渌更生
　　宛宛邱
　　人语落空波游鯈自环绕彷佛石鱼湖歴歴坐洲岛
　　萍牀【舟名】
　　小有江湖乐舟居如屋里偃卧看萍星个个生九子
　　停桡馆
　　吹笛出菰蒲延縁思小住水北望花南自有留人处
　　梯槎
　　浮槎半卧水春至叶青青倒浸明河影纵横犯柳星
　　木偶峯
　　水沈旖旎山十步懐芬馥试参枯木禅臭味亦自足
　　晓行里湖作
　　湖中妙清夏拂晓破林霏十里露荷影四山凉翠围篮舆度空輭白袷透风微过尽西村路初阳射钓矶
　　过集庆寺吊阎妃冢
　　香门零落水松牌一种承恩事已乖犹胜鸾绡燕地去莲花国里葬金钗
　　灵隠寺访巨涛禅师次沈丈樗崖韵二首
　　不爽西山约双幐此朅来髙林行障日隂洞坐侵苔地似蜂歌接禅参鹙子回千年翠微里又涌几楼台漫学谈天客同寻出世人茶除热恼水石见清真忆旧翻如梦哦诗捷若神肩随伐薪后可许悟身因
　　寻呼猿洞
　　荒涂转风榛竒势出重甗秋涨磵善崩石剥去年藓梧竹散凉隂不惮双足茧何处问山公洞深草谁剪
　　新庵
　　小院竹声合僧雏进茗时壁间鐼子挂闲覔故人诗【泉脉通牀下竹声清夜分予友马四佩兮宿新庵句也】
　　借秋阁
　　槛俯峯前堆蓝曳烟山灵事古竹密秋先一坐倾晷重游判年旁行写叶圣画开莲【阁中有贝叶经一函明慈圣太后赐九莲观音像一轴】
　　松霭山房
　　垂萝絶壁明昼灯我来亭午无炎蒸上方佛面如满月平地松影疑层冰八分门牓百金直【松霭二字扁朱竹垞太史八分书】六时茶板诸天称白公有语即吾语他生愿作此山僧
　　初秋有感
　　一室呼童净埽除流尘深锁半年余履綦声已销闲砌粉指痕犹印故书命似凉蝉偏易断情如暮雨肯教疎惊心掁触伤心正是苕姬秋病初
　　次前韵
　　闲情悲思总难除已是行年半百余花上露伤黄子句石间字感结之书风帘旧爱通头爽月地今疑入梦疎肠断曲防行立处道妆不见厌禳初【宋黄子思哭爱妾宜哥诗恩同花上露留得不多时见能改斋漫録白香山诗太湖石上鑴三字十五年前陈结之结之香山妾桃叶字也】
　　食鲻鱼
