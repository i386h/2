<!-- { "loadSidebar": true } -->
　　盟心好订他生约，啮臂难生薄命词。 
　　未必倾城皆国色，大都失足为情痴。 
　　生知不免风流罪，甘堕泥犁不负伊。 
其十三 
　　惭愧题桥乏壮才，枉将心事诉妆台。 
　　津非少妇偏能妒，山嫁彭郎易起猜。 
　　底事妄传仙子降，何曾亲见洛神来。 
　　劝君莫结同心结，一结同心解不开。 

　　结发二字男女常时可用 
　　俗以结发称正室，实本苏武五言“结发为夫妇”之句。然此二字男女寻常，皆可通用，不必定于一称也。如《史记?李广传》云：“广自结发与匈奴战”可证。 

　　嫁归宁男子亦可称 
　　妇人往夫家曰嫁，不知男子亦可称之。《列子》云：“国不足，将嫁于卫”。注：“嫁，往也。”妇人返父家曰归宁，钱起诗云：“才子欲归宁，棠花已含笑。”则归宁二字，亦可以称男子。 

　　上头二字男女通用 
　　古者男子冠而字，女子笄而字。朱子尝对或问云：“闭了门，将冠与自家子弟戴，有何费事？”疑当时必有以古礼难复为言，朱子因设为或问以晓后人。今漳州俗，但于婚前一日举行是礼，谓之上头，男女通称。按《南史?孝义传》：华宝八岁，父成往长安，临别谓之曰：“须我还为汝上头”。长安陷，父不归，年七十犹不冠。是男子可称上头之证。若晋乐府：“窈窕上头欢，那得及破瓜。”此则主女说。总之，加冠加笄，其义一也。 

　　彭雪琴多情（彭名玉麟，官尚书，宫保衔，赐证刚直） 
　　中兴名将，而又有名士襟格者，必推彭公。鸿雪所留，如退省庵海南防次，豪情逸致，文采风流，均足照耀一世。或有谈公轶事者。公少即岐嶷，能见头角。寡母弱弟，伶仃相依，每为族人所窘苦。由是发愤积学。武林高庐洲翰林守衡阳，试日得公卷，叹为清才。拔冠童军，以案首送县。揭晓来谒，见其温莹露爽，亟以远到许之。公感知己恩，终身执弟子礼。赭寇乱浙，高已前卒。家道凌替，仅存孀媳孤孙，茕茕无告。公赒恤而教养之，俾至成立。每来武林，必寓高家。布衣草笠，闲行市中。或独游兰若，自称洞庭七十二峰樵子，人不知其为钦使宫保也。素性俭约，无丝竹狗马文绣肥甘之奉。寓高家，食越中乳而甘。高于其行，馈六小瓶将意，乃受其三而返其三焉。杭之人至今类能道之。 
　　当其微时，有邻女梅仙者，雅慕其才学，知公贤，愿委身事。里妪达其意，将有成议，忽为势阻，女怏怏而卒。女故具殊色，公闻之恸，誓愿写梅花十万幅以报。故其题采石太白楼诗，有云： 
　　诗境重新太白楼，青山明月正当头。 
　　三生石上因缘在，结得梅花当蹇修。 

　　到此何尝敢作诗，翠螺山拥谪仙祠。 
　　颓然一醉狂无赖，乱写梅花十万枝。 

　　姑熟溪边忆故人，玉台冰澈绝纤尘。 
　　一枝留得江南信，频寄相思秋复春。 

　　太平鼓角静无哗，直北旌旗望眼赊。 
　　无补时艰深愧我，一腔心事托梅花。 
意盖指此。呜呼！古今大君子，皆古今有情人为之也！公之多情，即公之所以为君子。 

　　陈季常有妾 
　　陈季常素惧内，东坡嘲之云：“忽闻河东狮子吼，拄杖落地心茫然。”后人遂引为惧内典实，疑妒莫妒于季常妻矣。乃东坡又有别季常诗云：“家有红颊儿，能唱绿头鸭。”是季常固尝置傍妻者。 

　　桑中诗别解 
　　仁和李海匏学博（光彝）解此与《小序》《朱传》异。旧皆以为刺淫而作，学博则以为戴妫答庄姜而作，所以报《燕燕》之诗。其曰：“桑中、上宫、淇上，乃当日话别送行之地也。孟姜即言庄姜，下言庸弋，皆姜氏同姓国。因怀庄姜而兼及当时之媵妾也。”右说载梁孝廉《秋雨庵随笔》。 

　　妇人吸烟嘲 
　　宋孤山处士尝曰：“某件件使得，惟奕棋与挑粪使不得”。余亦曰：“妇女件件可耐，惟吸烟不可耐”。《三借庐笔记》曾有诗云： 
　　宝奁分得买花钱，象管雕锼估十千。 
　　近日高唐增妾梦，为云为雨复为烟。 
婉而多风，谑而不虐。寄语红楼，请细心咀嚼些。 

　　寡字男女通 
　　《孟子》：“老而无夫曰寡。”为后世妇人称寡字所自始。然《左传?襄公廿七年》：“崔杼生成及强而寡。”《易林》曰：“久鳏无偶，思配淑女。求其非望，自今寡处。”是男子又未尝不可称寡也。 

　　傍妻 
　　傍妻二字，见《随书?王后传》注：“妾也”。同安陈剑门孝廉鸿文，出视诗稿，有《上元日取傍妻》诗，今录一首： 
　　上元佳节彩云飘，不看花灯看鹊桥。 
　　偏是小星明最甚，照人不寐更通宵。 
又《柬王二桂庭》： 
　　闻道君家小畹兰，甘心风雨受摧残。 
　　美人知己真难得，休作寻常遇合看。 
王名步蟾，一字金波，与陈同邑孝廉。少日极有文名，试辄甲其曹，人或以状元目之。厦门小家女慕王才誉，愿为夫子妾，虽厄于大妇，而无怨言。陈有妾，境遇略同。故不觉为之情深一往也。 

　　闺怨 
　　自李义山“楚雨含情皆有托”一言发其端，后之作艳体诗者，无不托于义山。究之托其所托，去义山之旨也远，所谓托之不善者也。托之善者，不着一字，尽得风流，细玩义山“含情”二字可见。 

　　素心阁清课 
　　郑雪兰女史，为殷司马侧室。体赢弱，善病。殷居闽，再纳妾许氏，名琼，字榴仙。郑闻之不怒，且加爱怜，如姊妹焉。暇辄诱课笔砚。久之，亦能成咏。闺中清课，有《落花》一首： 
　　枝上啼鹃为底忙，西园何处更寻芳？ 
　　繁华易去随流水，烟景无多负艳阳。 
　　红烛夜深空对酒，玉阶春静尚留香。 
　　阑干寂寞休重倚，回尽诗人九曲肠。 
此诗附刻在郑遗诗中，其笔致亦正似郑也。 

　　雪兰女史挽诗 
　　殷司马有悼亡诗八首，附刻《素心阁诗草》之后。今录四首： 
　　不爱浓妆爱淡妆，生年十五嫁王昌。 
　　学书惯写簪花格，扶病远搜服玉方。 
　　化蝶罗裙悲贮箧，乘鸾画扇记熏香。 
　　寻思响屧经行地，何处回廊不断肠。 

　　忍将庸福靳婵娟，造物由来赋命偏。 
　　枉有聪明无寿骨，奈多烦恼少欢缘。 
　　银笺怨曲留残稿，瑶瑟凄音迸断弦。 
　　宝鼎蕙帷香易尽，芳魂不返奈何天。 

　　中馈曾劳汝共治，翻教大妇惜娇痴。 
　　每怜络秀来还屈，更奈朝云病不支。 
　　官阁吟梅萦别梦，寒天倚竹动幽思。 
　　深宵兀坐还孤忆，无复灯前听说诗。 

　　优昙一见只空花，银烛秋光别恨赊。 
　　遗像怕看新粉本，吟窗忍展旧文纱。 
　　剧怜妖梦无端践，不分罡风此劫加。 
　　每忆平生最惆怅，孤灯寒雨自煎茶。 
每首必关合小妻身分，足令读者愈增惋悼。 

　　蝶山小才女墓 
　　出郡城西，有培缕肖蝴蝶形，明洪武间漳守钱古训未婚媳梁氏埋香处也。梁，杭产，秀慧有才思。守逆至漳，而子已卒，梁亦继亡。初无知者。明末士人访古剔碑，始得之丛莽中，一时歌咏其事者甚众。佳话流传，遂成艳迹。前辈风雅好事，可见一斑。国朝严梅石有诗云： 
　　自古红颜伤薄命，于今黄壤已千秋。 
　　可怜寂寞明终始，不及斜阳断碣留。 

　　凄迷鬼哭夜黄昏，明月依依照墓门。 
　　此是钱塘小才女，花开长与拜芳魂。 

　　钏 
　　《正字通》言古者男女同用钏l，《古文苑》亦言何偃与谢尚书珍玉名钏，因物寄情。今闽粤二省，男子皆喜带钏，抑犹古人之遗乎？ 

　　郑声淫不是淫媟 
　　李巨来先生解郑声淫作“惉懘”解，历引经集，如《诗》之“淫威”，《左氏》之“淫于元枵”，《礼记》之“毋淫视，声淫及商”，《孟子》之“淫辞知陷”，《晋语》之“底着淫淫”，《列子》之“朕之过淫矣”，皆不作男女亵媟解。况齐襄、卫宣、陈孔宁、仪行父之事，惟郑鲜有闻焉，安得以声淫为冶淫之淫乎？愚按此说通达。况孔子口中，明言郑之声淫，不言郑之诗淫。声淫云者，使歌“蹇裳”“同车”固淫，即歌“关唯”“卷耳”，其声之宣，亦未尝不淫也。此其所必放也。亦犹楚声近哀，垓下、郢中，均含酸楚，岂以为异？居使之然耳。 

　　林文忠寄内诗 
　　吾闽林少穆宫傅（则徐），气节之盛，天下宗仰。公善词章，尤笃于情。夫人亦通翰墨，常相倡和。内而持家课子，节节有方。其女公子之适同乡沈文肃（葆桢）者，即世传广信府血书解围之林夫人也。翁婿母女，皆称一时奇人，亦难矣哉！林公所著政书外，有集名《云左山房诗钞》。其荷戈出塞时作，尤雄杰沉郁。公夫人尝赋七古二章达之，公返报云： 
　　廿年凫雁镇相依，万里鹙鸧怅独飞。 
　　生别胜如归马革，壮游奚肯泣牛衣？ 
　　祗怜瘦骨支床久，想对残脂览镜稀。 
　　忽得诗筒狂失喜，珠玑认是手亲挥。 
又句“苏蕙回文常触绪，彩鸾写韵不愁贫。”“索和妇能谐竞病，弄娇孙亦识之无。”“老我难辞身集蓼，忆卿如见首飞蓬。”儿女言长，英雄情挚，此乃公之真处。 

　　兰蓄说 
　　黄山谷有言：“一干一花者为兰，一干数花者为蕙。”是兰蕙并称而各别也。今一干数花者遍地皆然，一干一花者曾不数数睹，而无不统称之曰兰也。是混蕙而入于兰也，人未尝不为蕙幸矣。及读朱子《离骚辩正》，则曰：“古之香草，必花叶皆香，燥湿不变，故可佩。今之兰蕙，但花香而叶乃无气，质弱易萎，必非古人所指，明甚。古之兰似泽兰，而蕙则今之零陵香。今之似茅而花有二种者，不知何时始误也。”据此，不但混蕙而入于兰，且混非蕙而入于兰矣。辩不胜辩，更何从而正之？虽然，今之兰其香幽以烈，今之蕙其香清以远，吾未见泽兰、零陵之果能胜之也。倘质古香，使让以盛名，亦当没齿无怨。如必以叶乃无气，质弱易萎为诟病，因抑此而与彼，为今之兰蕙计亦无伤也。君不见夫梅亦不入《离骚经》乎？ 

　　红叶诗册 
　　红叶苏氏，泉同马家巷人，同邑吴菊农鹾尹纳为簉室。居久之，无出。菊农本豪族，婢而妾者八人，红叶位次第七，时自危。及菊农病，益不安，谋所以殉之，遗书与母氏诀。事闻大妇，喻同侍劝，不听，召之晓譬，亦不听。菊农卒，遂仰药其侧，此光绪庚寅十月五日也。其情可悯，其志亦诚烈矣。晋江陈铁香太史（棨仁）挽以诗云： 
　　吴家之妾苏家女，事主十年迄未子。 
　　光绪庚寅主病亡，誓甘从死主尸傍。 
　　一杯阿芙蓉，涕泣辞大妇。 
