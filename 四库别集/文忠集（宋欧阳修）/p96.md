<!-- { "loadSidebar": true } -->
　　修啓专人至辱书伏承暑热孝履支福深慰企想所要文字终不曽得的实日以为时日尚逺遂未曽铨次忽辱见索亦莫知期逺近为一儿子患伤寒三次劳发已【二字一作复】一月在牀虚乏可忧日夕忧迫心绪纷乱不能清思于文辞纵使强为之辞亦不工有玷清徳如葬期逼乞且令韩舎人将行状添改作志文修虽迟缓当自作文一篇纪述平生知已先相公最深别无报答只有文字是本职固不辞虽足下不见命亦自当作然须慎重要传久逺不鬭速也苟粗能传述于后亦不必行【疑】况治命不用邪若葬期未有日可待即尤好也然亦只月十日可了若以愚见志文不若且用韩公行状为便缘修文字简畧止记大节期于久逺恐难满孝子意但自报知已尽心于纪録则可耳更乞裁择范公家神刻为其子擅自増损不免更作文字发明欲后世以家集为信续得录呈尹氏子卒请韩太尉别为墓表以此见朋友门生故吏与孝子用心常异修岂负知已者范尹二家亦可为鉴更思之然能有意于传久则须纪大而畧小此可与通识之士语足下必深晓此但因葬期速恐仓卒不及遂及斯言也幸察京师区区中日为病患忧煎不时遣人致问夏热节哀自爱
　　同前
　　修啓秋凉不审孝履何似前于递中辱书所示志文今已撰了为无得力人遂托李学士送逹修愚鄙辱正献公知遇不比他人公之知人推奬未有若修之勤者修遇知已未有若公知之深也其论报之分他事皆云非公所欲惟纪述盛徳可以尽门生故吏之分然以衰病文字不工不能次序万分之一此尤为愧恨也然所纪事皆录实有稽据皆大节与人之所难者其他常人所能者在他人更无巨美不可不书于公为可畧者皆不暇书【如作提刑断狱之类】然又不知尊意以为何如苟见信甚幸或幸一真楷书而字画不怪者书之亦所以传世易晓之意也刻石了多乞数本为人来求者多葬事知定十月不知何人篆盖早了为善昨礼院定諡曰正献【清白守节曰正正避御名音同所汝也文贤冇成曰献义兼文节文正矣】知已今不可得每临公事但知感涕尔渐寒侍亲千万节哀自爱不宣修再拜
　　问刘原甫侍读入閤仪帖
　　入閤之礼起自何年【閤是何殿】开延英亦起何年五日一起居遂废正衙不坐起何年三者孤陋所不详乞示其本末
　　修啓辱示甚烦尊意然得以开释未悟其幸尤多感刻感刻问此一事本为明宗置内殿起居又复入閤当何时縁昭宗朝误缪不合故事也朔望宣政一事尤失紫宸入閤本制也【然不见初起年代】今乃入閤却御前殿【自此昭宗失之】延英之对与入閤合仪【亦自昭宗失之】起居而废正衙【自明宗失之至今遂尔】含元大殿【大朝防】宣政常朝【谓之正衙本为宗朔望以陵寝荐食不复御正殿始于便殿召入宰臣已下此入閤之渐今云朔望御宣政殿大失之矣】延英便殿【亦谓入閤乃五日一开与宰臣议事宣政立而奏事讫赐坐茶汤延英赐坐而论事盖渐密而渐亲也昭宗始一日中九度开延英入閤仍于一度开延英一日行之】前殿入閤【唐末即于朔望日前殿正观殿行入閤自后唐至国朝并于文明殿行入閤皆非便殿或指朔望宣政为入閤尤误说也】修于史已不熟于制度又不熟乞为参详之
　　与蔡君谟求书集古录序书
　　修啓向【一作曩】在河朔不能自闲尝集录前世金石之遗文自三代以来古文奇字莫不皆有中间虽罪戾摈斥水陆奔走颠危困踣兼之人事吉凶忧患悲愁无聊仓卒未尝一日忘也盖自庆厯乙酉逮嘉祐壬寅十有八年而得千卷顾其勤至矣然亦可谓富哉窃复自念好嗜与俗异驰乃独区区收拾世人之所弃者惟恐不及是又可笑也因辄自叙其事庶以见其志焉然顾其文鄙意陋不足以示人既则【一作而】自视前所集录虽浮屠老子诡妄之说常见贬絶于吾儒者往往取之而不忍遽废者何哉岂非特以其字画之工邪然则字书之法虽为学者之余事亦有助于金石之传也若浮屠老子之说当弃而获存者乃直以字画而传是其幸而得所托尔岂特有助而已哉仆之文陋矣顾不能以自传其或幸而得所托则未必不传也由是言之为仆不朽之托者在君谟一挥毫之顷尔窃惟君子乐善欲成人之美者或闻斯说谓宜有不能却也故辄持其说以进而不疑伏惟幸察
　　与乐秀才第一书【景祐三年】
　　某白秀才乐君足下昨者舟行往来皆辱见过又防以所业一册先之啓事宛然如后进之见先达之仪某年始三十矣其不从乡进士之后者于今才七年而官仅得一县令又为有罪之人其徳爵齿三者皆不足以称足下之所待此其所以为慙自冬涉春隂泄不止夷陵水土之气比频作疾又苦多事是以阙然闻古人之于学也讲之深而信之笃其充于中者足而后发乎外者大以光譬夫金玉之有英华非由磨饰染濯之所为而由其质性坚实而光辉之发自然也易之大畜曰刚健笃实辉光日新谓夫畜于其内者实而后发为光辉者日益新而不竭也故其文曰君子多识前言往行以畜其徳此之谓也古人之学者非一家其为道虽同言语文章未尝相似孔子之系易周公之作书奚斯之作颂其辞皆不同而各自以为经子游子夏子张与顔回同一师其为人皆不同各由其性而就于道耳今之学者或不然不务深讲而笃信之徒巧其词以为华张其言以为大夫强为则用力艰用力艰则有限有限则易竭又其为辞不规模于前人则必屈曲变态以随时俗之所好鲜克自立此其充于中者不足而莫自知其所守也窃读足下之所为髙健志甚壮而力有余譬夫良骏之马有其质矣使驾大辂而王良驭之节以和銮而行大道不难也夫欲充其中由讲之深至其深然后知自守能如是矣言出其口而皆文修见恶于时弃身此邑不敢自齿于人人所共弃而足下过礼之以贤明方正见待雅不敢当是以尽所懐为报以塞其慙某顿首京本英辞类槀有答乐秀才二书首尾意颇相类其一居士集所无今录如右其二虽载居士集而用字或不同并列于左【见居士集四十七巻】















　　文忠集卷六十九
　　钦定四库全书
　　文忠集巻七十
　　宋　欧阳修　撰
　　外集二十
　　防问諡议斋文祭文
　　问进士防题五道
　　问古之人作诗亦因时之得失郁其情于中而发之于咏歌而已一人之为咏歌欢乐悲瘁宜若所系者未为重矣然子夏序诗以为动天地感鬼神莫近于诗者诗之言果足以动天地感鬼神乎
　　问古之为圣人者莫如舜贤而与圣人近者莫如顔回仲尼称虞舜不可及而顔氏其殆庶几至其称舜之所为则曰好问而好察迩言而已称顔氏之好学则曰不迁怒不贰过而已然则如是者是为不可及与庶几乎问汉宣中兴丙魏为相后之人言为相之贤者必稽焉宜其有兴树之业显于世也及观其纪传亦无他功徳相独有明堂月令一章吉之事大概而已不识丙魏之所以得贤于后世者可得见乎
　　问子丑寅三代之正也孔子何独行夏之时说者曰夏时质也忠质文三代之政也孔子何独曰从周之文使夏之时为正则商周之时不正乎周之政尚文则夏商之政无文乎夫周以子则今之冬十一月乃春正也商以丑则今之冬十二月乃春正也夫以冬十有一月十有二月颁春正于天下而教民之事无乃与天时相戻欤夫君臣之相和父子之相爱兄弟夫妇之相为悌顺是文之本也仁以守之义以制之礼乐以和节之是文之成也使夏商而无文则夏商之世无君臣父子兄弟夫妇之制欤说者曰三代之正皆同也子丑寅出于后儒之妄也忠质文亦出于后儒之妄也使夫诚出于后儒之妄则孔子安有行时从文之说
　　问周天子之田方千里号称万乘万乘之马皆具又有十二闲之马而六卿三百六十官必皆各有车马车马岂不多乎哉千里之地为田几何其牧养之地又防何而能容马若是之多乎哉千里之地为田几何牧马之法又如何今天下广矣常患无马岂古之善养马而今不善乎宜有说以对也
　　諡议
　　赠太尉夏守赟諡议
　　议曰谨按諡法世笃勤劳曰忠小心恭慎曰僖今考公之行状言其父以军校殁战阵遂获赏延子以君命死道涂得諡庄【一作壮】恪公自束髪已能孝谨遭遇先帝给事左右材敏自力愈久益勤至于典掌师旅宿衞王宫出领节旄入登枢辅安享荣宠六十余年方真宗时继迁叛命用兵朔方契丹未和再驾河北多事之际其勤最着或奔走自効不暇过于私家亲昵虽至未尝敢请恩泽歴小大之职无纎毫之过先朝用此尤加奬擢昨者西师始出父子迭行北顾之忧选任居首迫于奄忽厥用未彰较其始终其迹可见所谓勤劳着于奕世恭慎见于小心考之不诬宜以节惠谨合二灋諡曰忠僖谨议
　　斋文
　　顺祖惠元睿明皇帝忌辰斋文
　　伏以积仁累徳王业始于艰难追逺奉先孝治刑于遐迩式临讳日祗率旧章顺祖惠元睿眀皇帝肇启庆基克光前烈昭圣谟而贻厥隆庙徳而可观今皇帝嗣继大明克昌盛业属讳辰而増感因佛事以荐严顺祖皇帝伏愿如在之威亘百年而可畏无疆之祚佑亿世以垂休今皇帝伏愿圣夀延鸿丕图永固然后愿钧衡旧徳宗室羣英下洎臣民咸均福祐
　　祭文
　　祭沙山太守祈晴文
　　修谨告祭于沙山太守之神修扶防母丧归祔先域大事有日阴云屡兴修不孝罪逆赖天地鬼神哀怜行四千里之江得无风波之恐今即事矣幸神寛之假三日之不雨则始终之赐报徳何穷尚飨
　　祭五龙祈雨文【一作祭五龙神】
　　伏以去秋之潦丰不补凶饥民食糟麦为命而天久不雨苗将槁焉旱非人力之能移徒知奔走雨者龙神之所作其忍不为薄奠拙辞致诚而已尚飨
　　祈晴文
　　吏之所以食民之赋而神之所以享民之祭祀者吏以刑政庇民而神能以祸福加之也寃枉之无诉刑罚之不明此人力能为而吏不举之其过宜在吏水旱而不时饥馑而疾疫此人力所不能及而皆职神之由今自冬涉春雨雪不止居人无食市肆不开人皆食糟以延旦夕之命至于无食有自杀者此县吏不能治民以致神祸之过此宜罚县令之身使为病恙灾殃以塞其责不宜使数千户人皆受其灾雨雪虽久及今而止民犹有望焉惟神闵之
　　祭东岳文
　　某比者获解郡章许还里闬方巾车而即路属暑雨之时行輙以愚诚仰干大造防神之惠赐以不违吹清飚而散阴暴秋阳以涸辙遂无道路之阻得反草茅之居荷徳之深不知为报一觞之防谨用荐衷尚飨
　　祭金城夫人文
　　修谨遣表弟郑兴宗以清酌庶羞之奠致祭于金城夫人之灵修遭罹酷罚方在哀疚防丧归葬千里之外忽承凶讣情礼莫伸聊陈薄奠致诚而巳尚飨
　　祭王深甫文
　　嗟吾深甫孝悌行于乡党信义施于友朋贫与贱不为之耻富与贵不为之荣虽得于中者无待于外物而不可掩者葢由其致诚故方身穷于陋巷而名已重于朝廷若夫利害不动其心富贵不更其守处于众而不随临于得而不苟惟吾知子于初世徒信子于久念昔居颍我壮而子方少年今我老矣来归而送子于泉古人所居必有是邦之友况如子者岂止一邦之贤举觞永诀夫复何言














　　文忠集巻七十
　　钦定四库全书
　　文忠集巻七十一
　　宋　欧阳脩　撰
　　外集二十一
　　谱
　　欧阳氏谱图序
　　吉州　庐陵县　儒林乡　欧桂里
