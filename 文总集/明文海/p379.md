<!-- { "loadSidebar": true } -->
　　昔人列德与功与言为三不朽此三不朽者校其虚实则德功为实论其用之逺近则德与功之用在一时言之用由一时及于万世而德也功也反托以为不朽言之所关者大矣哉言之精者为文六经之文尚矣六经以外论者率推秦汉以其去古未远有未雕未琢之意降而唐见谓不逮汉矣降而宋又见谓不逮唐矣此自世运升降使然莫可谁何要之代各有文文各有至可互存不可偏废盍观百世乎春则桃李夏则芙蕖秋则菊冬则梅或以艳胜或以清澹胜縂之造化精气按时比节泄于草木各有自然之华人心之精泄而为文无代无之故嘐嘐然尊古卑今者有所独推有所独抑亦未逹于四时之序与草木之变之理矣乌可与论文唐有天下三百年其诗最着其文惟韩栁列扵大家其他不甚着然而三百年间名流骏硕各殚其思各穷其致抽锦绣于肺肠吐烟霞扵唇吻盖人不可数计篇亦难以枚举则二公之外其文皆可无传亦大谬妄哉矧夫李氏一代朝政兴替国俗媺恶与夫礼乐名物沿革举废忠孝节烈勲猷劳伐正史所不尽载者或偶见于叙述记志可以僃史之缺所谓二不朽托以不朽正谓是耳然则唐文何可不传耶有宋吴兴姚寳臣自谓用力十年取有唐一代之文防其尤者得百巻题曰文粹刻而传之其有功李氏甚大阅数百年板浸浸湮没嘉靖间姑苏国子生徐焴捐赀重刻至于今又渐归散佚矣永思金子后来之隽有志斯文者也为校正其讹补刻焉藏诸家塾夫文而曰粹譬如看花名园羣芳众姿争竒鬬胜吾就中摘其最者窴诸瓶间其为赏心娱目当复何如而吾以为终不如百世并存之为大茍世有有力者尽取古今文自唐宋而外若三国若晋若隋若南北朝五代与元并而刻之岂不成天地之大观千秋之胜事哉彼识不能周覧力不能遍举而直曰秦汉秦汉云尔此何异守瓶花一枝而忘千红万紫之无尽藏也是漆园生之所笑为醯鸡者也
　　来氏易注图説略序【郑之惠】
　　毛肖寰先生偶寓湖南与不佞谈易因出梁山来征君图说一册授不佞为吾师青螺先生叙刻而毛公重録者大都以错综变互推圣人立象之意因明后儒扫象与臆度牵合之非真谈易家一种竒书也不佞十齿学易不知易妄意易道之大不可思议而举目之间徃徃遇之举目之间又不容思议处也圣人正以不容思议者象其不可思议者则岐理与象不可扫象尤不可防独不可抑且不能天始地成时行物生耳聪目明手持足行尽象也则尽易也羲皇以六画摹冩宇宙之变文周易词就六画下一注脚指防出宇宙内名象示人使人即其举目可见者由之而不知耳必果扫象则宇宙事物可尽扫耶象固无恙反病理矣征君絶鲜臆说吾家康成肇明象错综着倪于康伯变互考占于尧夫各推本孔子十翼之意征君表章而全收之非有神悟何以笃信乃尔因节取图序十六篇付剞劂公海内谈易者亦毛公意也六十四卦启防图举一为例十翼图以乾坤二卦彖辞别为一意意尚未安集注文多縂以发明图说俱且阙焉顾不佞犹有二疑一疑在象内一疑在象外既有错综变互又错综变互自相错综则一爻已赅八卦八卦已赅宇宙诸象矣何以辞独举一二象繄惟此象此爻更不可易抑知诗有比兴举一以待触类也如征君言自孔子至今二千余年间能了此者寥寥何以曰百姓与能又何以曰民咸用之岂所云与能者别有鼓舞之妙使人不知其所以然而不容不然者立于象先耶易以不可思议故大以不容思议故神如不佞者正病思议何繇知易梁山万里道安得过从征君尽发我覆也













　　明文海巻二百二十八
　　钦定四库全书
　　明文海巻二百二十九　　　余姚黄宗羲编序二十
　　著述
　　叙七克【郑以伟】
　　记曰人者天地之心人处函盖中央如人腹内有心则人之与动也俱来哉故堕地哑然而嗁矣亡何夭然而笑矣则顺违之故也顺违所起以认堕地之已为已而不复知无已之已无已静也顺已成好违己成恶由是从殻漏子起见识与年长为傲为妬为吝为忿为饕为淫为懈惰大约撰为七种而究之不过嗁笑之变然其性初岂有已哉尝试譬之湛然者水乎波于风则跳如沬蹙如鳞吼如雷水体非损也少焉而澄此湛然者又不从外得则己性原静也故谓风动水则可谓水体为风所壊则不可已又试譬之土与人无爱憎也埏为孟娵则宋玉惆怅埏为嫫姆负薪者丑之矣又或埏以为神遂走百家之社其埏以为缾盂人得而器用之而不知即前日之土使解其埏则爱憎敬慢又亡矣世间一切可喜可恶可怪可恒之境皆块土之类则物性亦静也故谓土有异埏则可谓有异质则不可矣惟于静中执一私已于是熠熠钩锁胶固而不能自脱故乐记云人生而静天之性也感于物而动性之欲也物至知知然后好恶形焉好恶者我之所为嗁笑也感于物而后有者也苐不曰情之欲而曰性之欲明动之体原静也又不曰感物有知而曰物至知知明静之用即动也好恶非性病也附于已则物至而人化物矣物至而人不化则以无好好以无恶恶如婴儿日嗄日笑尚不知有已何知有顺违只为堕地有已此己一生七欲并作譬蛾之赴火以有蛾已故蚋之聚醯以有蚋已故蚋不赴火以无蛾已故蛾不聚醯以无蚋已故以至秦越相非肉素相嘲各以已故己者欲之根也如贼帅然吾夫子曰克已复礼克已者主静之谓也主静则已无泊处而欲自克如大木虫处处皆泊而不能缘于火焰之上以火能克之也凡帅之胜敌曰克摧坚陷阵者果也廓清剪除者毅也伐谋削患者豫也顾帅不静则敌不可得而克矣即求贼所在而扑之可名曰战而不名克此克伐怨欲不行而非仁也虽然弓矢弢则与枯株无异弢弓矢不若弢空虚者之无触也乃天下不少矢之杀人者求其为枯株亦何可得哉顺阳厐子哀世人之多欲作七克以觉之曰伏傲曰平妬曰解贪曰熄忿曰戒饕曰坊淫曰策怠读之若立射侯之下不觉令人内志正外体直若鸧鹒之愈懻青棠之触怒饕餮之惩贪敝笱之刺淫至防怠一篇又可以为窳夫之枉防一寓目鲜有不憬然悟者茍可以弢弓矢而止其杀人之用于世教不无补也春秋抑柤之防而进黄池嘉其冠端而借乎成周为得尊王之体耳夫吴王夫差曰好冠来好冠来慕中国之冠尚犹予之况慕义者而来借圣人之言者耶虽不知有当于主静与否亦可为善借矣故不谷乐为之弁其端而复商以周元公之学所谓不直则道不见也
　　泰西水法序【郑以伟】
　　此泰西水法熊先生成利子之志而传之者也法五种曰龙尾图凡五曰玉衡图凡四曰恒升图凡四曰水库圆凡三而终之以药露诸器图凡一用以取水力省而功倍徐太史子先谱之最悉一开巻则不必见其具可按文而匠也书成中国不忧传焉盖开辟以来修水用者数易矣标枝之世掬而饮亡何蠡焉盂焉尊焉井焉使掬者视之不亦最巧也乎用矣而未广其后偃鸿井其田以受润广矣而未备又其后阡陌开而陂池兴雨云从畚锸中出也备矣而未有机乂其后桔橰出机矣而井田陂池亦不可复覩古者水土共为一官统之司空土行不修则水利愈巧巧固生于穷欤然未有若此之利者夫田不可复井何者必十年始驱民田入之官必十年始沟官田画之浍坟庐城郭之阻又亡论则必废二十余年耕而可此可防乎意者水田可也而予郡徐伯继尚寳一为而踬世遂惩噎而废食今之农仰天不雨惟取土龙而祝之耳予家世农见乡土最垆浃句晴则桔江而之田浃旬雨则又决田而之江遭苦旱醵钱为车如碓加轮焉寘筩其表前轩后轾与水为无穷一昼夜度灌二十钟顾必急流而可不然则法穷又山之民笕泉于竹以溉而不费人力顾必山泉而可不然则法穷兹法也而传急流可即吴越缓流也亦可山泉可即燕齐平芜也亦可随俗之便或用中土法或用此法可以佐水车之不及而全民用所谓巧生于穷而穷亦因巧而济者耶人云考工记可补冬官予直谓冬官未亡第错于它官如稻人潴沟之类徐太史文既酷似考工记此法即不敢补冬官或可备稻人之采非墨子蜚鸢比也利先生为欧逻巴人偕其侪用賔于朝甲辰予识其人于都中緑瞳虬须与之言恂恂有道君子也予休澣别去利先生已化曽为诗以哭之至壬子复趋朝则墓草已宿矣悲怆久之乃访熊先生见其家削者髹者绹者则治水法具也彼方日以钱易水而饮顾切切然思水田之利泽又可逺施此其人岂复区区踵顶利所可及哉永乐时神机火枪法得之交南嘉靖时刀法得之佛郎机鸟觜炮法得之日本然金火之用耳师金火以致利诎水土而废巧则为敢于杀人而不敢于养人矣而可乎大都西洋之学尊天而善厯法筭精于勾股予每欲学而苦不得暇至其言物理则愿与之相质难于无穷而此不具论论其水法如此
　　重刻陆宣公奏议序【黄道周】
　　人已瘵乃索良医国已瘵乃贵谋士盖如今乃思陆公之言也陆公起书生谈时政不数年而赞宻勿使悍卒为之下涕猜主为之开诚虽其际防使然亦岂徒文章之力乎史称其论諌十百篇皆本于仁义切当时炳于后世世之贤者至拟乎伊吕之际虽已过然如其才亦可谓难矣方陆公时天下更造大势已决藩镇作而帑藏竭备御之师无处不设意使今之贤者为之亦不过开条例广积贮秣马厉兵待四方之动如此而已而陆公方从播迁之余谈醇闷之事舍众绌而举大储以为散财可以聚民见情可以得众原本精诚以进三代之盛意使今之贤者闻其言亦以为濶迂耳顺而心吐之也然至于今天下无不知诵陆公之言者凡人智皆裕于事后而廹于事前故论多淆于事前而定于事后十家之市闾而被盗掣其牛马乃击里鼓聚族子酒馌之费无有宁夜久而厌之亦以为循礼义谨垣墉之可以重保也建中之初陆公方为翰林马燧讨河北久不决乃请济师朝廷问公以为师不在众久必变生徒劳输挽而贼不可得不如委泽潞以杭山东还神防以固闗内于时朝廷亦心迂其言既而泾卒发难天下骚然世于是知有陆公也君子不幸而生于不得无言之时又不幸而使其言中则天下不得安无言之福君子亦不得不受有言之祸后世之人处于事外执镜而测之其故炳如也然而君子之意尽见于言者则亦鲜矣予考陆公为相在贞元之中年天子已脱于艰难感猛兽爪牙之喻思崇中尉握兵于内于时刘希暹白志贞则既败废矣窦文场霍仙鸣计又且起陆公于此谓天下之祸不发于边疆则必发于禁卫天子之意既不扩而受公庭之言则必徐而入中人之词特其意已早而言之太察故独澡雪其身絶交游郤餽问以一意于天子自边将赠遗刀锥而上屑然不取因而推之以塞幸进之门闭传奉之路以隂夺荟蔚为天子保其名器如赏散官郤边餽及论元从功臣诸疏中其意可推也自陆公去而后延龄用窦霍始恣淮蔡嚣然而中官柄兵之祸遂与藩镇相终始由斯而观陆公之意见于言者则犹未尽也公之所尽言者内而治道外而边计使天子消贪疑之端边臣得捍御之实情见于上民聚于下即不罢防军汰神防肘腋爪牙亦未足为难而惜当时无复能知之者予意今贤者亦犹未知之也即不知但取其所论治道边计五要九弊八利六失诸篇观之宜不至于漫试以天下为幸故复付之剞劂与当世君子共绎之焉
　　邹南臯先生理学要语序【蒋徳璟】
