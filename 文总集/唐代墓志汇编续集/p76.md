<!-- { "loadSidebar": true } -->
大周故陕州桃林县博士杨君墓志铭并序君讳政，字武，弘农华阴人也。其先出自有周唐叔虞之後。七代祖震，任陕州太守，故今为芮城县人焉。汉丞相之灵苗，晋上卿之茂族，锺鼎百代，历千载而同荣；轩冕一时，逾数朝而继业。曾祖子纲，周任济州司户参军事、隋邵州邵源县令；初贰专城，道既参於寮佐；後当制锦，歌已起於黎元。字养之宜，期於独得。祖志明，隋孝廉举擢第，任晋阳郡丞；周盘发叹，自有其时；霍收集凤，非无其德。父武政，松竹植性，芝兰继馥，以为唐尧之代，巢许怀其至涂；周武之时，夷齐立其高节。唯希负□，不拟弹冠。挺颜阖之才，负焦先之志，幼而好学，长则多奇。唐显庆年中，明经擢第。拂衣高蹈，习前代之风，每有常调，皆无赴集。遂隐於中条山道士郭雅旧修道所，溪壑庭院，烟云左右，一弦之上，召山水而多娱；十步之中，レ苓蘅而自足。其时本县令韦纲、长史崔知温并嘉其高尚，叹其隐逸，俱将俸禄以济衣粮。五载之间，九经游刃。至麟德二年，被本州刺史史卢承业追召补桃林县博士，谈圣人之至理，即此康庄；议夫子之遗文，依然户牖。慕之者成市，奔之者如云。虽北海西河，岂能过此。至调露年中，复被刺史谯国公李崇义准制，举君为学综古今，送至都。乃丁内忧，哀毁过礼，遂寝疾，终於芮城私第，春秋五十有五。命也如何！时哉遂失！卿有志，终未尽於天年；颜子多能，方见沉於陇路。夫人蔡氏，闺房厚德，兰菊奇芳，恨齐体而无留，嗟逝川而莫驻，以万岁登封元年二月六日终於寝室，春秋六十有八。粤以万岁通天二年十月廿一日，合葬於芮城县故芮国之西原，礼也。有子五人，长任左卫德义府长上右果毅都尉、上柱国；第二明经擢第，天官常选；第三左武威卫兵曹，第四、第五等并地望余苗，天经至孝，悲缠尽扇，恨结藏书。方为乐棘之容，显镌题之事。其铭曰：
唐叔余苗，弘农立胤，地望时有，天才代进。川岳降灵，风云坐振，唯此上德，无名已镇。显允君子，雪白兰薰，山岳独秀，由巢不群。携琴待月，握笔临云，往古何在，来今已闻。大道虽行，小年终谢，命也如此，天乎不借！旧里无家，新茔有舍，魂魄悠远，茫茫大夜。
（录自《隋唐五代墓志汇编》山西卷第一册）

●神功
№神功００１
【盖】
失。
【志文】
大周故曹府君墓志铭并序君讳玄机，字警，沛国谯人也。自赤制登枢，相国驰宁谧之誉；黄星应历，天人标翰墨之雄。茂德英声，可略言矣。祖纂，隋易州遂城县令；父伦，隋虔州司马；蓟门之右，即□□鸾；贡水之滨，先闻展骥。公资灵生甫，禀粹象尼，杨子对叶之□，□□□膳，陆生怀橘之岁，遽表因心。暨乎括羽，克成麟角，青□□□，□□□无遗；缥帙侧光，则五行俱下。浪情风月，逸思烟霞，□□□孔融之樽，长安闻郑之驿。既而学以从政，禄以代耕。俄以门荫出身，解褐为梓州盐亭县□，寻转恒州城县丞。才高位卑，张急调下。梅福实南昌之尉，桓□乃六安之丞。累迁苑北面监。宿离宫，灵毗别圃。顺时出豫，览川麓之坦夷，乘欢下辇，睹供张之修备，懋功行及，方得渐鸿之资；福善无徵，俄成斗蚁之疾。以天授贰年捌月拾玖日，终於私第，春秋柒拾叁。夫人陈氏，族胤六奇，家承聚德；母仪攸著，阃则聿修。凤皇入兆，昔和鸣於齐甸；蛟龙分匣，今共没於襄城。以神功元年拾月贰拾贰日，合葬於合宫县梓泽乡北邙之原，礼也。哀子九成宫副总监仁、司刑正仁哲等，孝以立身，忠而奉上，良弓嗣业，克绍构堂之余；朱黻升荣，终袭高门之庆。痛风树之难静，攀乔梓而不追，恐谷与陵移，田随海变。
敢勒铭於贞琬，庶永播於芳尘。其词曰：
轩族绵绪，文昭远系，□杨嗣业，当涂弈世。锺鼎联辉，英灵接被，盛德有后，芳猷不替。其一。惟祖杞梓，曰考璋，雩都展骥，碣馆迁蝗。清规振玉，逸操凌霜，雅识攸著，高风载扬。其二。余庆所属，实生才子，忠有夙夜，孝无终始。州县徒劳，苑囿推美，令问令望，而无贵仕。其三。谁谓仁寿，而其爽焉，方升九列，忽三泉。青松几代，白日何年，茂陵之下，空留占阡。其四。
神功元年岁次丁酉拾月甲子朔廿二日乙酉（录自《隋唐五代墓志汇编》洛阳卷第七册）
№神功００２
【盖】
失。
【志文】
大周故韶州乐昌县令上柱国王府君墓志铭并序朝散大夫行麟台郎徐彦伯撰若夫君山硕学，宰六安而顿辔；弘度宏材，临百越而停轸。名标动物，位不充艺，政术蔼於当时，回积於前古。踵斯恨者，其在兹乎？府君讳师协，字景和，琅耶临沂人，齐太尉文宪公之六代孙也。昔周储好道，允迪吹笙之徵；秦将从戎，克申投石之用。佩刀贻庆，传累叶之通侯；淮水敷占，峻千龄之茂阀。恢弘鼎族，晖映琼编。曾祖嵩，陈侍中；大父允，陈太子洗马；考修惠，唐房州司仓；并令问令望，如如璋。荣宠冠於岩廊，声芳振於遐迩。君ゼ祥丹穴，炳仁义以成文；毓美青田，吐清高而奋响。师逸功倍，利用观光。弱冠明经，射策高第，授常州江阴县尉，时年廿三。秩满，丁外忧。甫申捧檄之诚，遽切倚庐之痛。服阕，转邛州依政主簿。合县寮き，悉缘公坐，乃贬授广州南海县尉，调补韶州乐昌县令。
巴川遇坎，仍资赞锦之能；番峤宣风，自得鸣弦之致。窥绿泉而重廉洁，施绛缕而察奸邪。阖境优游，连邦藉甚。岭南道大总管州将路元表请为偏俾。恩敕许焉。遂董循韶二州兵。於是跃马先登，运筹制胜，寇平，加勋上柱国。于时韶州同举公为刺史，共立丰碑。俄遭内艰，丧毕，忽渠风疾，终於洛阳县审教里之私第，春秋六十有七。伏惟内韫深沉，外形倜傥，坐隐澄於情性，剧谈畅於襟灵。
甫叹牛刀，俄摧凫舄。夫人兰陵萧氏，粱吴王之孙，唐金州长史泽之女。爰因芳胄，作俪高闳，痛分剑於遐年，伤阖棺於兹夕。以显庆二年十月七日终於合宫县询善里之私第，春秋廿八。粤以今神功元年岁次丁酉十月甲子朔廿二日乙酉合於北邙山之原，礼也。风笳暝咽，霜铎晨悲，俨素於杏陵，掩玄扃於蒿穸。有子济、升、鼎、謇、随、咸、孚，泣血无追，因心式展，镂贞规於沉础，昭盛烈於幽泉。其铭曰：
惟金有铣，惟竹惟筠。显矣方物，均夫哲人。杨镳仁里，鼓＊儒津。耸志充赋，虔襟捧檄。三赞烹鲜，一朝驯翟。暂逢逋丑，爰资讨击。氛消海畔，功播朝端。剖竹祈许，丰碑式刊。遽婴乐棘，倏贸槐檀。阅水成川，惊飚截道。景晦崦落，年亏寿考。响坠鸣皋，声沉伏皂。钦惟主馈，缔偶通门。昔时兰室，今日桐阍。升楚挽於西隧，辍容车於北原。令胤纯深，共申情礼。叶榇冥届，滕城昼启。
伊浦斜分，邙山直抵。新业积务，古木凝烟。哀哀支体，切切烟＊。纪芳徵於泉路，终播美於兰荃。
（录自《洛阳出土历代墓志辑绳》）
№神功００３
【盖】
无。
【志文】
周故朝散大大洛州永宁县令上柱国杜府君墓志铭并序公讳谧，字慎微，其先京兆杜陵人。十五代祖后汉御史大夫璧方，徙居平原，子孙因家焉，遂为平原安德人也。昔者迁於唐邑，叔虞建茅土之基；入於秦京，随会杜原之族。汉大夫之就列，盛德斯存；燕少保之分官，清徽递袭。公侯必复，箕裘不坠，备诸前史，可略而言。曾祖盖，魏著作佐郎，登芸阁，若窥西观之书；忽践兰台，疑奏南郊之赋。祖逵，隋朔州新城、顺州顺义、洛州阳城、昌州清潭四县令，士元流誉，百里叹其非材；宣父当仁，四方钦其取则。父文纪，唐雍州录事参军，考功员外郎，水部、祠部、司勋三司郎中，太子中允，抚、藤二州刺史，芳规十步，屡践握{阑}之司；贞干千寻，再光分竹之使。公即使君第四子也。神姿朗彻，歧嶷夙成。业绍衔，何惭伯起；才均梦鸟，岂谢君章。故得鹤鸣乎皋，鸿渐於陆矣！解褐，授泽州司兵参军。俄丁太夫人忧。王戎至孝，杖而後起；阮籍居丧，殆将灭性。服阕，授滑州司兵参军。沉於下寮，安乎卑位。张茂先疲於吏道，梁敬叔叹其劳人。俄转州肥乡、果州朗池、潞州上党三县令。屡击重泉之磬，频操单父之琴。仙凫之雅望夙彰，神雀之清歌□远。唐文明元年，有制天下官人各加一阶。公授朝散大夫，实海内之荣望矣。既而罢临邛之邑，出彭泽之墟。爰寻负郭之田，方筑面郊之室。带河诉洛，左伊右＊。逍遥天地之间，放浪形骸之外。忘乎日用，且符三径之欢；可谓时须，还迫九重之命。寻有制除洛州永宁县令，散官如故。於时公卧疾也；还同漳水，忽似茂陵。乏东海之神芝，阙西山之灵药。
唐垂拱二年岁次丙戌六月五日，终於感德乡殷众里，春秋六十有二。夫人吴兴县君，唐故黎、博二州刺史、将作监少匠沈悦第六女也。谢将军之淑女，代有其人；锺太傅之名孙，我无惭色。勋必由乎诗礼，言必合於轨仪。得荀采之遗芳，齐孟光之胜躅。悲哭风枝，忽惊露草。俄曦潜移汉水之珍，骤掩荆山之宝。唐垂拱二年岁次丙戌八月八日，终於感德乡殷众里，春秋五十有五。粤以大周神功元年岁次丁酉十月甲子朔廿二日乙酉，合葬於合宫县北邙山河阴乡之里也。昔时何月，遂武城之刀；今夕何年？共没延平之剑。呜呼哀哉！子通直郎、前郑州参军昭烈，痛结□终，悲缠罔极。恐嘉声之有坠，希颂德而无惭。□□□鬼琼□，人沾□润。想刘家之温峤，忽怆余年；念杨氏之潘仁，更增怀旧。凄然下泪，有感斯文。铭曰：
有熊之族，御龙之裔；开国承家，深根固抵。大夫间出，将军攸继；轩冕相传，公侯不替。其一。门锺粹气，人降奇姿；其逾直，其心不亏。从来制锦，本自牵丝；道光凫舄，化洽蝉绥。其二。我有令淑，身无择行；月桂含芬，霜松□劲。锺琰之德，孟光之敬；琴瑟逾调，室家相庆。其三。修文之地，京兆之天；棺题七百，铭勒三千。苍山吐雾，拱木生烟。一朝卜宅，万古凄然。其四。
（洛阳市文物工作队藏拓片）
№神功００４
【盖】
失。
【志文】
公讳□思，字□，恩州□□人。（下缺）□□□□冯□□□□□州□（下缺）
高□二郡太守，高□□□□陈□，起家拜本州高□郡太守、（下缺）同三司、右光禄大夫、本郡太守、封越国公。祖知戴，左骁骑大（下缺）国公。父子游，光禄大夫、本州刺史、封□□郡开国公。公□降□（下缺）绚其符□□海深其器量。
