<!-- { "loadSidebar": true } -->
　　太行山巅肤寸云油油矞矞盘青旻氤氲元气三光合烂熳天葩五色匀乍覩旛幢纡锦绮渐看楼阁涌金银祥开鲁史登台候瑞叶申侯降岳辰并冀封疆元接壤古今忠孝几完人叩阍令伯情偏切陟岵梁公迹巳陈多少高车驱九折谁何寸草忆三春中丞家在漳河上大老年逾渭水滨蓬岛烟霞凝望眼蓂阶岁月黯驰神术能缩地抽簪易力莫回天补牍频帝为北门留锁钥恩从中禁演丝纶鸾书捧至金犹湿豸服裁将绣正新晋室歌锺纷奏伎信陵□履盛延宾不需勾漏丹砂转剩有函关紫你杶南极一星千古曜箕畴五福自朝身飞龙会夹虞渊日仪凤还调化国钧但得旗常旌峻阀宁烦衮舄侍重茵瞻云赋就遥申祝髣髴晴虹拥大椿 

　　◆五言绝句 

　　和韵题扇送胡中丞十首 

　　○和韵题扇送胡中丞 【 十首】 

　　万夫选一将难得忽轻徙仗钺谅多贤如公能复几 

　　其二 

　　身系国安危一揖解戎麾好遯非忘世龙蛇各以时 

　　其三 

　　射虎长城下人惊百中材养由今善息弓影莫侵杯 

　　其四 

　　蛾眉偏受妒猿臂总难封勿谓君恩薄天阊隔九重 

　　其五 

　　揽辔倦风尘啴啴驱骆马归及海山秋陔兰正堪把 

　　其六 

　　一剑提十年剸断不曾暇收向匣中藏须防风雨夜 

　　其七 

　　轻车历康庄前遇羊肠□世路有平陂悠然感今昨 

　　其八 

　　黄金飨士频戎橐萧然竭沧洲一鹤还清映关山月 

　　其九 

　　上方忧阃外公乃去云中秪乏冯唐对应知拊髀同 

　　其十 

　　岘首吴人泪东山谢傅名苍生悬望切未可拂衣行 

　　◆七言绝句 

　　春半二首 
　　咏史四首 
　　金陵曲二首 
　　应制题兔四首 
　　应制题瑞莲四首 
　　喜雨六首 
　　郭河滨社友网敝不能收发为制新网遗之走笔戏赠四绝 
　　咏顿骨轳二绝 
　　仆亡走二绝 
　　梦同马文庄公应制题献芹献曝图二首 

　　○春半 【 二首】 

　　桃花开满向杨枝春色俄惊二月时却怪从前风雨恶及今吟赏未应迟 

　　其二 

　　和烟丽日窣金堤柳苑花墙鸟乱啼兀坐不知春早暮数声清笛过桥西 

　　○咏史 【 四首】 

　　井陉关下阵云飞广武纾谋志巳违多少旌旗人不见市儿擒得赵王归 

　　其二 

　　一统山河草创秋汉庭刻印欲封侯不缘借筯席前画六国纷纷旤未休 

　　其三 

　　圯上何来一老翁谩将三畧授儿童后来不是赤松子当日元非黄石公 

　　其四 

　　抱膝长吟寄此踪古今事业在遭逢祁山六出空流马可惜三分有卧龙 

　　○金陵曲 【 二首】 

　　首起涂山作沛丰转漕江左类关中长驱巳报淆函破畧地初传瀚海空 

　　其二 

　　岸夹垂杨起画楼秦淮锦浪接天流朝朝彩鵧来江日夜夜兰灯集渡头 

　　○应制题兔 【 四首】 

　　霜跧藉草作青毡苍素无人问岁年 【 兔一苍一素】 夜夜月明摇玉杵长看青影挂遥天 

　　其二 

　　毛骨伛偻种自殊沙晴烟暖卧平芜等闲不向陇头去寄语田夫漫守株 

　　其三 

　　睥睨斜阳气正豪风吹黄叶下林皋君王欲草平胡檄肯向西风怨拔毛 

　　其四 

　　野性爰爰狎广原攀缘山径徧蹄痕非干地僻无罗罻尽是君王祝网恩 

　　○应制题瑞莲 【 四首】 

　　华岳峯头十丈莲玉池分得一枝鲜翠翘新染朝霞色拟共蟠桃簇寿筵 

　　其二 

　　红衣香袅水芙蓉自得天家雨露浓想见慈颜长乐里日华花影晕重重 

　　其三 

　　水殿氤氲紫气重花神擎出绣芙蓉丹葩绛萼无人识荐瑞疑从太华峯 

　　其四 

　　朱房的的茁灵芽周瓞尧芝未足夸自是皇情隆一本果培和气孕重华 

　　○喜雨 【 六首】 

　　六龙扈跸驻桑林甘澍随銮泛洒深忧乐君民元一体雨旸天地总无心 

　　其二 

　　涤涤山川剧亢干俄惊飞雨落千峦丰隆列缺功交奏上帝端居太乙坛 

　　其三 

　　高阁流云接太虚御沟新水漾芙蕖为霖巳应君王卜不雨无劳国史书 

　　其四 

　　趫跳雷公掣玉鞭直驱海水泛遥天须臾一洗尘埃净大火行空湿不然 

　　其五 

　　六合同云解泽流村村父老溢欢讴莫须斗酒禳田事一雨桑麻尽有秋 

　　其六 

　　倨巷泥深车马疏揵关坐阅案头书繁声竟日鸣檐溜相对泠泠意澹如 

　　○郭河滨社友网敝不能收发为制新网遗之走笔戏赠四绝 

　　绿树清风岸帻时盈簪华发竖丝丝为君新理霜华罩犹恐霜华恋旧知 

　　其二 

　　自上君头不记时年年补缉费多丝乌纱白■〈毛迭〉频更代惟有青铜古镜知 

　　其三 

　　醉倚胡床侧弁时冲冠白发乱如丝不缘脱颖囊中早白尽头颅那得知 

　　其四 

　　忆昔良工结网时手拈补衮细青丝频年结就弥天网徧覆黔黎□莫知 

　　○咏顿骨轳二绝 

　　织女支机石枕圆凿开三窍降人寰驱车阡陌循行徧到处牛郎为执鞭 

　　其二 

　　使君法象应三台举趾轰雷动地来共荷发生培雨露那知镇定净风霾 

　　○仆亡走二绝 

　　鱼择深渊鸟择枝物情向背莫须疑大千世界无遮障南北东西任所之 

　　其二 

　　平原宾馆翟公门朝屦喧阗暮鲜痕何况厩中牛马走几人能忆主家恩 

　　○梦同马文庄公应制题献芹献曝图二首 【 时病革】 

　　秋圃柔芹脆可茹偏思登豆献君厨悬知御食饶芬苾玉薤金甚作弃余 

　　其二 

　　徙倚茅檐向日暄春阳烘皆欲装绵何当捧上明光殿和气长依尺五天 

　　◆诗余 

　　孝懿庄皇后发引鼓吹词一首 
　　贺王怀源郡守被荐 

　　○孝懿庄皇后发引鼓吹词一首 

　　瑶池几度春风阕青鸟回归梦绝□□□□□□□路逶迤箫鼓彻○帐殿金灯灭彩凤终归丹□□□松涛呜咽都因愁露结 
　　右调应夫长 

　　○贺王怀源郡守被荐 

　　金城贤守拥玉帐虎符银章龟纽暖律春温氷壶秋湛风度似公希有膏泽浃沾硗瘠元气潜回枯朽共称道是一方生佛万家慈母○非偶天意教牛鼎烹鸡小试经纶手襦袴腾谣弦歌向化鴈塞昼闲刀斗考注阳城列上征拜颍川居首但祝愿道班联台省寿跻黄耈 
　　右调喜迁莺 

　　王文端公诗集卷下终 
