<!-- { "loadSidebar": true } -->
　　时清南雄虚税。先生曰：「事到极处，必须丈量。然丈量亦须有宽大之法，不然条贯虽密，弊端潜生。大要只是分区立堠，丈总包撒，报撒实总，而吾惟各执所丈之总以待之，而人不知，不可那移，亦无难事。文公演弓与今鱼鳞图管诸式可兼用之。至於先令人户供报，似尚未善。」 
　　
　　今日强暴(峰)[蜂]起，民不聊生，只是纪纲不立，善恶未明。 
　　
　　诗小叙最难理会，以其为秦、汉儒者杂之也。文公则每就诗而定叙，区区则主以序而定诗。以叙定诗，故每欲去其杂之者，存其旧传而纯者。就诗定叙，则每以己见而遗其旧传者矣。 
　　
　　或谓：「先生因陈惟浚良知之说作遵道录，以后始觉有偏外立门户意。」先生曰：「一向只是如此。谓有偏外立门户者，人见其如此耳。只是合内外之道，俟后世定论耳。」 
　　
　　二业合一训乃先生救时对证之药，故就於举业上揭本体示人，使人下手，便是心事合一，更无走作。尝曰：「此非但举业，天下国家大小庶事都在此中，知此便是知要。」又曰：「吾所谓合者，因时而言之耳。其实无可合处。」 
　　
　　章尝问：「言行感应只以初念为(淮)[准]，如何？」先生曰：「吾人见在未必即是原来本体，初念恐亦未可全据。故吾体认天理功夫更不分初终内外，直是全体不息，故能不远而复，有不善未尝不知，知之未尝复行。只若说初，吾犹以为缓了。其几已后，不知不觉便入义袭去。若说常知常觉，吾犹以为少了里边一层，连却知觉亦不是。」 
　　
　　士夫以请墓志来，诸生有难之者。先生曰：「自韩昌黎已不免谀中墓中之诮，当时必有所据耳。若如贤辈之意，必充类至於绝物乃已。」 
　　
　　学须是能问、能思。不能问便是不曾用功，不善思便欲废思。思则得之，不思则不得也，思岂可废得？ 
　　
　　杨龟山之出，人多谓其不能大有捄正。觉山曾於朱明洞论及此事，先生曰：「某也何敢望杨龟山？龟山出处，当时疑议之亦多，然去王氏配享一事，亦不负一出也。安可谓之不能大救正？但人疑其为蔡京荐出，若某则未尝有是事也，何疑？有天德、王道、大葬、治权等疏，迄无成功耳。」 
　　
　　壬辰京邸，时宰有欲上言请禁讲学者，先生谢徒、谢作文以应之。门人惑焉。先生曰：「微服过宋，见阳货，皆圣人本体自然流行处。若悻悻然便不是道。惟明道、白沙先生知之，伊川便觉有微露处。」 
　　
　　王如宾辈有以讲章请批答者，许之。至数篇，遽止之，曰：「觉得诸生已著在文义上寻求，便不是。」 
　　
　　先师自然之说，初时闻之，犹似打量不过，盖缘不知本体由来如是。「予欲无言」，夫子直是真实语。又曰：「佛老明自然，何曾自然？」自然生理不是可遏塞得。认得为己，何所不至，若不属己，则与己不相乾。 
　　
　　君为轻，社稷为重；社稷为轻，民为重。孟子当时告齐王行王政，及滕公筑薛之问，直是此意。公天下俱从仁义命脉上说来。区区善谋国者见不及此。 
　　
　　有白刃在前而不避，且安心为之者，只是见得处。既见后，则死生去就，辞受语默，只是一般看了。 
　　
　　古人用字俱是实说。如「万物备於我」、「明於庶物」、「不过乎物」、「在格物」，物字以理言，有物有则。 
　　
　　白沙先生谓林缉熙曰：「此理无一处不到，无一息不运，得此把柄入手，更有何事？」只此数句，理一分殊都在其中。理一分殊，只是一理，更无二理。夫子川上之叹，便以一句道尽，曷曾如是费力？「自兹以往，更有分殊处合要理会。」此就缉熙工夫学力而言，是周匝说话，体用一原，显微无间。 
　　
　　或人有以白沙先生时用禅语为疑者，先生不答。赵丹山曰：「此只是较量字样。吾辈学问还须於大头脑见破方可。若如此说，则孟子用阳货语。丹寿斯民，又当作何归断？释氏言语与吾儒多有同者，只是其旨不同，故遂差别。比如佛氏言心，儒者亦言心，若然，则连心字亦便有可疑处。非白沙见道之真，在他人便不敢如此道。」 
　　
　　诸生讲论正统之说，先生曰：「此是闲说话。然若要著落，仍当以白沙先生之言为是。为天下一日之主，统天下，便是正统，善恶则存乎人。国祚长短，得国是非，有不可推处。」 
　　
　　「古人成於乐，是日用的，恐不如是烦难，不知尚可考正否？」先生曰：「吾素欲加考正，以某为经，某为传，然却是难。礼乐积德百年而后兴，还须就本领治功上做来。治功未立，气候不正，候气已不可准了。古法累黍定律，用筛取其中者，此亦未为不是。天地生物自然之气，大约不过如此。」又曰：「黄钟，阳生之始，蔡元定乃以九寸为则，却似倒说。」 
　　
　　蒋卿实能弃其旧学，得吾合一之学而笃行之，一变至道，此便是勇。
　　
　　泉翁大全卷之十四 
　　
　　文集 
　　
　　门人江都沈珠等校刊 
　　
　　序 
　　
　　送少保刘先生归东山诗序 
　　
　　孟子曰：「孔子进以礼，退以义。」大臣与新进，异义而同礼。同礼也，故其进必以正，异义也，故其退必以时。一言不从，一朝而去，此新进之士，以其身为安危者也。若夫大臣之道则不然，招不可来，麾不可去，惟社稷之安危而身焉以之，少保华容刘先生其人乎！先生始者宦游齐、越、闽、岭之间，所至惠人，不立奇节。及以都御史理黄河，召为户部侍郎。既即求归，高卧东山，若将终焉，人皆曰：「清矣。」然此犹为易。及起为大司马，孝庙倚重，边患方殷，言路龃龉，中人侧目，人曰：「未可以去乎？」曰：「未也。」超然自信，正色立朝。今上幼冲，公以顾命，边事益急，腹心未孚，龃龉者起为腾口，侧目者转而裂眦，内方汹汹，欲中殊祸。人又曰：「未可以去乎？」公曰：「未也。」自信如初益笃。边寇既平，明主亲政，公乃从容拂衣而起，累章决去，若驾孤鹤、御长风，飘然而莫之能留。人乃知公之不去也任，其去也时，盖至此然后为难也。若公者，古所谓社稷之臣，非耶？然吾又闻昔召公去，周公留之曰：「公无困 哉！我不以后人迷。」不知公之去，亦有留之如周公否？又不知公去时，独能恝然无召公之意否？在翰林馆者凡二十四人，同作诗辞赠之，皆所以泄愿留之情也，以予知公为最，故为序。 
　　
　　送殿撰伦伯畴先生使安南诗序 
　　
　　王者无外，凡在荒远，无不临御，惟其职贡之疏数先后焉耳。故春秋重王人，夷狄而中国则中国之。圣天子初即位，临御四方，诏万国，颁之正朔。而安南昔在臣顺，奉职贡尤谨，颇效中华文献之风，宜在诸国先。於是公卿廷议，遣使当得朝望。而殿元伦先生修撰实充正使以行，示宠也。吾闻安南国王，凡天使至，则躬率臣寮驰百里外，立迎道侧。天使以守国辞，则退至数十里，又如之。比至郭门，凡三迎焉。分阶而升，位正东，西拜天子诏，宛若咫尺乎天威，甚得畏天保国之道。所谓夷狄而中国者，非耶？昔太史公历游名山大川，而其文益奇，故史记继春秋而作。今先生实太史也，历齐、鲁、汶、泗之邦，吞若江、淮，盖禹穴而南之景皆入吟眺，九疑、沅、湘悉映乎襟带之间，未足为先生观也。又越大庾、蹴珠崖、临溟海，登歌乎铜柱之标，以逍遥乎无垠，所谓游方之外，滋益奇矣。行礼既毕，观下国之风，归将书诸史，以附春秋进夷狄之义。予郡人也，於其行，书此以俟之。同馆之士，又为诗歌继之。 
　　
　　沙湾李氏哀挽诗序 
　　
　　昔者琴张有桑户之歌，子贡以为非礼。二子皆学於孔子，孔子於是日哭而不歌，而曰：「邻有丧，舂不相；里有殡，不巷歌。」挽歌可有乎？情有哀乐，皆发而为歌，故曰：「其啸也歌。」古之哀死有诔、有薤露之歌，故招魂、大招亦歌也，挽歌果可无乎？甘泉子曰：「丧死职哀，歌不可有也，挽歌不可无也。」夫挽者，挽也。歌者，相也。大凡举重必歌以相力，忧悲愉佚皆於是焉见之，多出於发愤之所为作也。古之君子，其生也，人爱之；其死也，人哀之。哀之不能无挽，挽之不能无相，相之不能无言，言之不能无声，声之不能无音以成文焉。此挽歌之所为作也，变也。宋忠简公李文溪先生九世孙曰瓗宗美者，号守约居士，世居沙湾，沙湾之人皆曰「乡善人矣。」有三子，皆业儒，为庠生。居士尝训之曰：「必毋玷而祖。」居士不及三子之成而卒。凡在知者，皆善其志，而悲其不及三子之成也。其亦挽歌之不能已乎！帙凡若乾篇，篇各用其情。予不能一一，要皆曰乡善人矣。予尝慕清献、文溪之风，思以想见其人，而哀不及其世，今读其书，过其乡，不能忘其思，况在公之云仍，足为乡人之称诔者乎！又况予姻连者乎！君之中子达元，予之女弟婿也，介其兄用仁、弟国彦属予序其意，且俾览者尚不逆於古，而不疑夫挽歌之所为作也。 
　　
　　文岩读礼诗序 
　　
　　庐墓古不经见，曾子称「至孝，生养志，死必诚信」之意乎！故凡所谓孝者，盖出於人之情，非苟为观也。今夫赤子之於其亲，一不见则彷徨而悲求，故亲将死，则升屋而号复，既死则凭尸棺号之，三月倚庐而号之，既葬则就葬所而号之，又不已，因庐而居焉，此庐墓之所由起也。虽若过於中道，凡出於人子之至情，虽赤子皆然，亦分耳。而谓能动天地，感万物神异，史从夸之，又何也？后世有行之者，则人或见谓为名，於是一不自信，则又将有托而逃焉，曰「吾将云云」，后之为君子者，又何如耶？此予所以观世也。云南陈君时思中者，数为余道其兄明之孝行曰：「明丧其先君，致毁，既葬，庐於墓傍，三年而后归。御史有欲上其行者，明告止之曰：『吾无乃读礼於此云尔。』」思中乃为文岩读礼卷，京师士大夫又从而歌咏之。谒予言其意。予曰：「人子哭其亲於葬所者，情也。以为能感神异，从而夸之者，过也。或将以为伪者，薄也。托而逃焉者，非自信也。虽然，以一人愧一家，以一乡愧一国，以己之厚愧人之薄，所以振颓风扶世教，吾又安敢取中於斯世焉矣。」思中方持卷归觐其兄，驻行李以恳予言，遂为书之。若曰传信，固非所能知，然而思中敬信其兄之意，则既知之矣。 
　　
　　靳太夫人哀辞并序 
　　
