<!-- { "loadSidebar": true } -->
　　僊道行世无逺迩有人焉慕尚崇信之弗懈即逺者迩矣江左有郡曰金陵金陵属邑有山曰三茅葢茅僊兄弟成道之地道书所谓华阳洞天者也吾州僻左无知者知亦惮逺无游者延祐甲寅歳里善士谌济川檝慨慕元虚始独造焉防重湖航大江一往复凡三干里受经箓于宗坛分炉薫于灵琐严奉以归归而谋卜地以祀未获也其里之紫霄观侧古称道人岩者临流絶险歳乆榛芜而地幽尘淸堪驻僊驭观主张惟善啓之济川是之廼铲廼芟廼辟廼镵乗夷旷而祠三像于中搆别馆而祀钟吕于后苍翠环合风露萧爽咸稽首曰茅僊乃在是何其近也济川徴予记顾予自防服习孔氏书于老庄氏懵未有闻其何以记则取其所纪载者为述曰姬周公之嗣封于茅后因以为氏秦皇时有讳蒙字初成者隐华山师鬼谷得道冲举传四世而三真出焉长曰盈字叔申生汉景帝时初入恒山学长生遇总真王君方平授大霄隐书九转还丹爱句曲山谓为真洞僊馆也南渡居之哀帝元夀二年叔申年一百四十有五后遇神人授以僊职一日乗鹄去次曰固字季伟防曰字思和仕汉并为郡守髙年弃官从兄得道亦僊去邑人为建坛宇祠祀光武献金于庙明帝敕修由晋讫唐帝咸受经箓于茅山逮至前宋崇敬尤谨僊书宸翰煇煌日星鹤帔星冠罗栖岩岫其颐神葆真之士依灵祐而获度世者逮今无虚歳也嗟夫万事万理一方寸尔志所笃向即丹邱圃十洲三岛且不逺矣济川之于道也专且勤故履危渉险而无倦心道逺费侈而无靳色卒能使江左僊真之祀延逮乡邦使一方寡闻之民翕加礼敬茅峯烟霞歘其在目岂吾徒儒迂不化者能及是邪是宜记初三真封号已穹厥今运启圣明弥加崇信于是妙道冲虚圣佑増真应至道冲靖德佑増妙应防妙冲慧仁佑増神应云宜并记延祐四年歳在丁巳十有一月吉日记
　　一斋记
　　丰有水村翁者寖老且惫矣犹沈痼书癖不自疗为达人所笑曰尔躬之弗恤而学之是务乎犹石田也有孙曰深弱冠嗜学颇类翁屏处斗室中案书整严研墨精洁癖好亦类翁辨色而兴深更而寐忘寒暑饥渇诵读达于卧内或时妨老人睡翁亦自笑一日语深曰我之沈痼不疗者竟传染至汝邪虽然妨睡事小志学事大吾不以此易彼也吾平生辱交名卿显人魁儒望士济济满朝野当吾齿壮气雄狎玩短景岂识世境之有海田人命之为露电直谓清时常春白日常午也而大化销镕一体归尽曽几何年有不存若敖之祀者有不反湘累之魂者有不归先轸之元而不掩张进之骸者朱门县薄故墟鞠草宗强胄贵苟贱资身令人感念兴替哽塞摧伤已不胜怀旧之悲况使望爽鸠氏之居经田成子之国雍门之叹梁父之吟川原莽苍蛩螀惨戚将有俛仰千载至于流涕者矣今吾陋巷幽栖诗书十世虽疎钟斜月残梦悠扬而昼萧闲夜镫靑荧犹获与汝谈经析理抚慨荒凉宁非祖孙之所甚幸又何爱片言不以成汝志也深汝来前今汝少也而志于学似矣抑未省此志壮老如一否凡志贵一一故有成吾惧汝之未达此也故扁汝读书之室曰一斋汝其日对之日思之尝试求其义其知一乎曰未也吾与汝谈一一未易窥而亦未易测也尔充其用即浩乎其无津廓乎其无涯肫肫乎其纯浑浑乎其真天地之所以清且宁以是尧舜禹之传心汤之协德文之纯孔之贯以是不惟是也下至于技若秋之奕牙之琴郢人之斤由基纪昌之射与夫钟王顔栁之书僧繇熙筌道子辈之畵凡葢代而絶伦擅名而致利亦以是也深勉乎哉夫并敌乃能杀将多岐必至亡羊宇宙以来人物何限孰非有志者有志孰无成者顾或不溃于成即其志有不一尔葢一则无暴寒而功力完一则无杂悖而精神聚寸念之烈葢天葢地将何事之不可成二焉三焉始鋭者或终懦乐此者复羡彼中道废晚节变杂念纷飞而幸其有成也愚己深勉乎哉昔者汝祖尝志学如汝矣惟其志有不一也故知道义之足贵有时而重事功知博记玩防之为非有时而溺语言文字知此心尝在腔子里之为妙有时如游骑之四出知圣门学术之为正涂有时而纵谈僊佛知建学之为足尚有时而心慕江西知科举利禄之不足道有时而欣羡乎荣名若此皆不一之病也驯至于老而无得焉有由矣深勉乎哉谓予不信质诸周子有问周子曰圣可学乎曰可问何以学曰要在一呜呼微矣因书之以为记既擿笔覩案间陆子书有曰我这里是刀锯鼎镬底学问斯语也吾伟之并书以坚汝志延祐己未孟秋水村翁记



　　水云村槀巻三
　　钦定四库全书
　　水云村稾巻四
　　元　刘壎　撰
　　传
　　赵抚州传
　　宋抚州使君姓赵氏讳戊岊字次山濮安懿王九世孙也建炎南渡由汴徙南丰父崇嶓嘉定进士官大宗正丞忠谠文华搢绅左次有白云諌稾行于时使君蚤慧善属文年甫十七奏名礼部擢淳祐甲辰第授袁州万载县主簿需次服父母丧居闲十数年博通经史声实鬯茂邓大监坰为广西经略安抚辟宾州司法调福建提刑司检法官防憸人陈仁玉为其长使君耻不赴官景定初诸道争辟厯江西转运司建宁府节制司福建安抚司皆干官以举者改秩知雩都大庾两县着能声江西安抚使曾侍郎渊子才之辟主管机宜文字安抚归朝荐于上得提辖行在文思院通判临安府咸淳十年也贾似道窃柄误国长江失守朝廷急择江浙守臣擢使君知抚州措置守御德祐元年春至郡政绩着闻诏加干办行在诸军审计司又迁太府寺主簿以重其任时江西湖南已罹蹂践流溃迸溢警报日夜急剽冦纵横使君诛赏惬当抚人德之江西制置使黄万石弃隆兴退驻抚名勤王实为遁降计颇嫉使君修守僃数媒孽于朝使君不自安累丐罢九月除大理寺主簿既解郡竟归里十二月建昌失守遂奔赣州明年二月江西提刑杨孖以赣降使君迁避宁都县五月朔景炎帝即位福州宻诏吴直院浚为江西制置招讨使使君为参议官兼江西运判协谋兴复六月吴即广昌使君即宁都各建治所宣诏反正纠合旴赣诸邑义勇八月制司兵次南丰遇敌而溃使君遣其属以兵攻赣距城六十里与北兵战破之俘其千戸乘胜逐北至城下城中兵大出我师失利引退丧失良多九月制司奔汀州十月使君捐重赏募峒丁廖陈六等进取而北来兵益众使君亦入汴明年春知汀州黄去疾以城降使君解兵隐迹出畬中发疾卒就殡焉使君皇宗世宦而介然无纨袴习清苦问学勤于寒素词翰政绩卓伟可称既遭时艰志克复事不克就闻者悲之所学尤防于易有易解十巻吟稾八巻
　　赞曰何代无才顾时相遇不偶耳彼有器能自表着誉流馨岂其缪巧致通显哉天与以时然也抚州之才际逢昌时宁不足以为治平之州牧敏博之词臣宋厯永终黯翳沦谢至弗获正邱首力田不如逢年信夫后二十年其旧幕属赵孟濚始购募走汀畬归其遗骨里中嗣竟絶呜呼悲夫
　　词人吴用章传
　　吴用章名康南丰人生宋绍兴间敏博逸羣课举子业擅能名而试不利乃留情乐府以舒愤郁当是时去南渡未逺汴都正音敎坊遗曲犹流播江南用章博采精探悟彻音律单词短韵字征协谐性爱梅为赋词自访梅至结实凡十有二阕自红梅至蜡梅凡六阕又取古人梅咏可命题者自南枝先暖至粉薄香残凡四十四阕总为六十有二乡寓公僊源赵学士师有为名之曰雪香絶唱且亟称其红梅之句曰试问海棠健否海棠虽似减清香又称其蜡梅之句曰凌空蠭翼逓香来惊破蜜房幽梦闻者以赵为知言乾道丁亥歳用章携以见刘季髙侍郎岑侍郎负重名靳许可特为之序而称其意密词清上达古人用心未到处夷陵尉胡舜良梦赓文士也又序其词为有所感而发葢亦见用章浮沉困阨托之词咏往往借梅自况尔其赋此也年逾强仕矣不知又逾几年而终子孙无述焉悲哉用章殁词盛行于时不惟伶工歌妓以为首唱士大夫风流文雅者酒酣兴发辄歌之由是与姜尧章之暗香疎影李汉老之汉宫春刘行简之夜行船并喧竞丽者殆百十年至咸淳永嘉戏曲出泼少年化之而后淫哇盛正音歇然州里遗老犹歌用章词不置也其苦心葢无负矣用章善谑尝坐系得释或询以狱中风景用章怃然曰种种不便闻者絶倒因是里人祖以为俚语至今云词集久磨灭惟余手钞一本幸存
　　赞曰韵人胜士刻斵陶冶岂不冀千载之传曾几何年扫空澌泯宇宙间若此何限可为永慨也用章词笔居然罕俦苟不怜其才加袭藏焉谁复知南丰有词人哉用章同时同里有玉壶彭氏亦赋梅花百咏其半则自作其半则集句寳祐中陈文定公宗礼典中秘书下部使者移乡郡钞其诗藏秘府追记其自作有曰一谿烟月无人共吹落棃花晓梦初兴寄逺矣里中有刋本余尝蓄此冦燬失之故老凋零不惟无有存其诗者乃亦无有知其名者益可悲夫
　　义犬传
　　永嘉江心寺长老祖杰闽人也累任僧录挟赀豪恣防僧选罢营求钜利得主席江心有知识陈某者家城中薄有资产州县利其富而懦数因戸役困苦之积不堪与妻谋捐田入寺依杰势苟活请于杰杰欣诺遂弃里居徙家近寺而身任库院之职杰频造其庐窥其妻始犹间往不常久则舆至方丈或累日弥旬乃反妻毎怒骂夫曰初为避官府谋庇身今反失身如此汝为人夫甘忍辱邪其夫固恨乃宻谋逺徙适获房宇于别岛屿屿濒海大聚落也地有巡检司又有一佛阁竟浮家宵遁近阁而居杰闻其逸大怒访知所在厚募恶少年十有四人饫以丰馔饵以重赏使往屠之曰截取妇人双乳来为证恶少年如命夜舟径造尽杀其家七口懐其双乳而还纷扰中俄冲晓恶少年怳窘疾趋舟鼔棹去独一人追逐弗及旁皇失措潜登佛阁隐壁间巡检闻变亟领卒掩捕茫无踪踪留连佛阁前里社役首进饭见事主家一犬跳嗥左右不巳叱去复来嗥愈厉巡检举餐则又跳嗥大跃至冲散其台盘酒食众怒击犬复不去巡检起犬又随后衔其衣襟引至佛阁仰而嗥若欲言者巡检乃惊讶曰是岂有异乎领卒登阁周视则壁角微有衣露迫之见一夫懐刃立即禽下摉出双乳鞫问备言杰长老主谋因悉捕其党送县引问具伏上于府初府有同知与杰交暇日尝絶江访杰杰辞以出同知还至半途遇总管亦往访同知请无往总管曰我往彼必纳也邀同知偕往因复絶江同入寺杰果迎待置酒而还同知由此衔杰及事露同知即议移檄万戸府遣兵围寺杰出迎曰吾既能作事岂不能当事官姑少寛我容入房收衣鉢行矣许之杰囊橐充斥既裒金寳钞货凡四擎授其徒令疾赴都求内援又取所蓄玉器满案置堂上语人曰此固吾所爱者事巳至此复何用举杖一挥堕地尽碎既就逮至有司引伏械送总管犹欲全之故缓其事待京报未几果闻懿防召杰同知令狱卒曰僧奸良人妇又谋杀七人可恕乎汝速处置明当赏汝卒入狱命杰醉饱起立县枷梢于梁囊沙置脑后防其气遂死人皆快之既死而防至无及矣同知以是得名省台交称焉延祐甲寅春予往延平延平总管韩君玉国宝之子邦彦从予学一日有所厚泉州敎授林南谷来访韩南谷永嘉平阳人而总管前仕浙东与林旧是以来也予从坐间屡闻二公谈杰长老不巳顾不知其端乃详叩二公具述如上且谓当日非此犬则失此贼七人衔寃无诉矣故传其事以愧世人之不如犬者
