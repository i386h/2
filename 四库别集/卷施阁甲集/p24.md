<!-- { "loadSidebar": true } -->
　　君讳晋涵字与桐一字二云先世系出洛阳宋南渡时有讳忠者为从官护跸南下遂着籍余姚君以禹贡三江其南江从余姚入海遂自号南江曾祖炳县学生祖向荣康熙壬辰会试中式由内阁中书改知县复改敎谕父佳锐増广生两世皆以君贵累赠中宪大夫左春坊左庶子加二级妣袁氏累赠恭人君赠君之仲子也生有异禀为敎谕君所钟爱携至镇海学署亲课读焉年四五卽知六义四声十二徧通五经十七补县学附生屡试优等食饩岁乙酉举于郷辛卯举会试第一人殿试二甲归部铨选岁癸巳诏特开四库全书馆校勘永乐大典时上方崇奬实学思得如刘向杨雄者任之于是大学士刘公统勲以君名首荐遂特旨改庶吉士充纂修官踰年授职编修岁辛亥御试翰詹君名列二等擢左春坊左中允迁侍讲转补侍读厯左庶子翰林院侍讲学士日讲起居注官皆兼文渊阁校理厯充咸安宫总裁万寿盛典八旗通志国史馆三通馆纂修官又为国史馆提调官兼掌进拟文字一为广西主考官两充敎习庶吉士覃恩厯加中议大夫此君之所厯职也君体素羸又兼诸馆晨入暮岀复以其暇授徒自给执经者尝林立以待前后著录弟子至数百人由是体益不支今年三月感寒疾医误投剂遂剧竟以六月二十五日卒于邸第年仅五十有四卒之日语笑如平时人有乞为志传未及成者检箧中稿付次子秉华遂从容就席而暝可谓神明不乱者矣生平至性过人居敎谕君及赠君曁恭人之丧皆哀毁骨立过时犹思慕不置伯兄履涵早卒前一岁君以其未葬特遣子秉恒归为营冢穴以是秉恒不及视君含敛性和易与辈流交皆终始如一谈古今事虽坐起数十娓娓不倦卒未尝以所能骄人惟有以非义干者不待语竟卽拂衣起人以是严惮之于学无所不窥而尤能推求本原实事求是葢自元明以来儒者务为空疎无益之学六书训诂屏斥不谈于是儒术日晦而游谈坌兴虽闲有能读书如杨愼朱谋{土韦}者非果于自用卽安于作伪立论往往不足依据迨我国家之兴而朴学始辈出顾处士炎武阎征君若璩首为之倡然奥窔未尽辟也乾隆之初海宇乂平已百余年鸿伟傀特之儒接踵而见惠征君栋戴编修震其学识始足方驾古人及四库馆之开君与戴君又首膺其选由徒步入翰林于是海内之士知向学者于恵君则读其书于君与戴君则亲闻其绪论向之空谈性命及从事帖括者始骎骎然趋实学矣夫伏而在下则虽以惠君之学识不过门徒数十人止矣及达而在上其单词只义卽足以歆动一世之士则今之经学昌明上之自圣天子启之下之卽谓出于君与戴君讲明切究之力无不可也君于经深三传尔雅成进士以后未入馆以前以宋邢昺疏义芜浅遂别为尔雅正义一书亮吉始识君与同客安徽学使者署见君一字未定必反复讲求不归于至当不止如以九府之梁山为卽今衡山释艹蘩莬蒵为卽今欵东皆同客时所订定而亮吉等急叹以为絶识者也服官后又为孟子述义谷梁古注韩诗内传考并足正赵岐范宁及王应麟之失而补其所遗君又病宋史是非失实且久居山阴四明之闲习闻里中诸老先生绪言遂剏为南都事畧一编君尝谓人曰南宋诸传最无理法其稿创于袁桷桷与史氏中外故于甬东诸人多乡曲之私今读南宋诸杂史及桷清容集君说信然熟精前明掌故毎语一事辄亟称刘先生宗周黄处士宗羲葢君史学所本而又心仪其人欲取以为法者也外又有方舆金石编目皇朝大臣谥法录輶轩日纪南江文稿南江诗稿等若奉命校秘阁书如薜居正五代史等皆君一手勘定分校石经君职春秋三传所正字体亦校他经独多生平为文操笔立就有大述作咸出君手其冲和渊懿奥衍奇古则又君之学为之也君于国史当有专传今公子秉恒秉华等以亮吉尙足知君乞先为家传以缀君行事亮吉与君交几三十年于词馆为后进凡值校雠之役如国史石经等亦无不与君偕卽集中唱酬之作亦惟亮吉为多用是不敢辞而为之条系如左俾他日志经籍传儒林者有所采择焉
　　
　　〇分江水考
　　汉书地理志丹阳郡石城县下原注分江水首受江东至余姚入海（桑钦水经同）会稽郡吴县下原注南江在南东入海常疑分江水与南江截然为二今细校水经注沔水下道元称地理志云江水自石城东入为贵口东径石城县北东合大溪溪水首受江北径其县故城东又北入南江南江又东径宣城之临城县南考临城废县在今靑阳县南五里是分江水至石城县境外已与南江合矣下又云南江又东径宁国县南又东径故鄣县南安吉县北则今之寜国县及建平广德安吉孝丰诸地也下又云南江又东北为长渎厯湖口南江东注于巨区是又分江水与南江合后并入太湖矣许愼说文云江水东至会稽山阴为浙江（晋灼亦同）道元亦云江水又东径余姚县故城南县西去会稽百四十里因句余山以名县山在余姚之南句章之北也江水又东注于海前人毎致疑岷江不能至余姚入海者不过以中隔浙江故耳今考水经渐江水下道元云临平湖上通浦阳江下注浙江名曰东江行旅所从以出浙江也又引阚骃十三州记云江水至会稽与浙江合浙江自临平湖南通浦阳江又于余曁东合浦阳江自秦望分派东至余姚县又为江也则语更明晰葢南江实合具区临平湖浦阳江三大水始入海班固云南江在吴县南东入海东之一字所该者广不必泥言在吴县境入海也韦昭汉末巨儒其注国语亦以松江浙江浦阳江为三江葢此三江实岷江之下流岷江合之方可入海惟班固桑钦皆汉和帝以前人并云江至余姚入海至许愼晋灼卽止云江至山阴为浙江不更及余姚者余姚在萧山之正东山阴之东北山阴图经鉴湖初本通潮汐汉永和五年太守马臻始环湖筑塘潴水漑田至九千余顷疑南江水自筑塘后已不能直抵余姚故许愼等言又与班固异耳宋叶梦得避暑録尚知今钱唐江乃北江之下流则亦一显证矣（惟北字当改作南）总之以今道里计之分江水合南江后由今贵池（古石城）靑阳（古临城）铜陵（古春谷）寜国宣城（皆古宛陵）建平广德安吉孝丰（皆古故鄣）乌程武康（皆古乌程）余杭（汉旧县）仁和（古钱唐所分）萧山（古余曁）山阴（汉旧县）余姚（汉旧县）诸州县方入海其所径之大水则太湖临平湖浦阳江也班固云过郡二者丹阳会稽云行千二百里者今自池州府至绍兴余姚县约计千里古里数短故云千二百里也
　　
　　〇惠定宇先生后汉书训纂序
　　惠定宇先生以经学名东南其所著九经古义易汉学明堂大道録等精博有过阎顾诸君余昨着左传诂一书采先生之说为多今又得读后汉书训纂而知先生之史学亦非近时所能及也此书皆先生采缀众家凡有异同增损皆摘录入卷中其门下再传弟子朱邦衡为之缮写补缀彚为一编仍有签识某书某卷未经录入者吾友桂进士未谷复为补成之定本旣出适吴念湖司马入都爰力任剞劂之事濒行复索序于余时司马刋阎百诗古文尚书疏证甫竟复能以余力校刋此书公诸同好是亦今之汲古主人矣余尝慨世之读史者类多耳食每以谢承诸人所撰后汉书为过于范史尝细校之而后知蔚宗去取之精决择之愼有非诸家所可同日语者就诸家之中谢承最有名又最先出而其纰缪已非一端可竟又况华峤袁山松谢沉薛莹诸人年代较远者乎试举一二端言之范史周嘉传高祖父燕曰我平王之后正公元孙李贤注引谢承书曰燕字少卿其先出自周平王之后汉兴绍嗣封为正公食采于女坟今考武帝纪元鼎四年行幸荥阳还至洛阳诏曰瞻望河洛巡省豫州观于周室邈而无祀询问诸耆老乃得孽子嘉其封嘉为周子南君以奉周祀至元帝初元五年又以周子南君为周承休侯成帝绥和中始进爵为公安得有汉兴卽嗣封正公之事如谓汉兴二字卽指绥和以后而言则燕在宣帝时下距此尚远又汝阴县王莽时改名汝坟汉兴安得有汝坟县承葢因燕正公之言附会而成不知燕所云正公葢战国末东西周皆降称公燕是其裔故云然耳厥后唐杜牧为周墀墓志及新唐书宰相世系表皆云汉兴周仁封汝坟候表更言赐号正公皆沿承误而更为之说者又三国志陶谦传广陵太守琅邪赵昱徐方名士也裴松之注引承书曰昱迁广陵太守贼笮融从临淮见讨逬入郡界昱将兵拒战败绩见害今考陶谦传融走广陵太守赵昱待以宾礼融利广陵资货遂乘酒酣杀昱放兵大掠陈寿吴志刘繇传及司马光通鉴等并同则所谓拒战见害之事非矣承又云谦初辟昱别驾从事辞疾退避谦重令扬州从事会稽吴范宣旨云云考谦传谦未尝兼领扬州一也吴志吴范传举有道诣京都世乱不行至孙权起东南范始委身服事是范亦未尝为扬州从事二也且谦本以融为下邳相督广陵彭城下邳粮运及曹操击破谦徐土不安融乃将男女万口走广陵则融之走广陵实由下邳东下道不出临淮三也他如范史隗嚣传更始执金吾邓晔注引承书晔南阳南郷人前汉旣无南郷之名又胡广传注引承书李咸以灵帝建寜三年自大鸿胪为太尉今考灵帝纪咸为大尉在四年由太仆亦非大鸿胪是承书于邑里官爵皆率意妄书不求其实其它之好为异说以贻悮后人者又比比也今先生所纂于十六家后汉书皆条采之而不专主其说闲为举正其误又可云先获我心者矣余于后汉书中又尝有蓄疑数十事及后校刋他书而忽觉冰释者亦不妨畧举一二焉安帝纪永初元年及元初元年皆三月癸酉日食上已有三月己卯日南地折一条与续汉书五行志所纪同逆推至此年正月甲子则己卯日定在三月唯己卯后同月不得更有癸酉日况三月二字又属复书且是年冬十月戊子朔日有食之自太初定厯后至此一岁亦不容有两日食及以五行志细勘乃知此条专属永初元年三月事范史冒昧又复述于此也又王允传传言关中人相谓曰丁彦思蔡伯喈但以董公亲厚并尚从坐彦思不知何人陈范二史于卓传亦不录及后偶阅裴松之注引汉献帝起居注云尚书丁宫附会卓废立云云而始知彦思者当卽丁宫无疑也至唐李贤注后汉书本集众手成之往往得失互见卽如第四十九卷张衡传七十九卷南匃奴传最为鄙谬则以分注之人较劣又卷帙独长注后复不加检勘故耳然则排纂诸书以为一书折衷其是如训纂者又曷可少乎按梁书王规传规集后汉书异同注续汉书二百卷刘昭传昭集后汉同异以注范书共一百八十卷唐志刘熙注范蔚宗书亦一百二十二卷窃谓当梁陈时众家之书俱在故三家所注卷帙繁衍若此今先生独能于残阙之余网罗散失虽仅得若干卷而其难有十倍于王刘者当不独钦先生之学识幷可以鉴先生之苦心矣余近又尝以水经注校范书及续志增益二十余事以前汉书三国志宋书校范书续志举正亦不下数十事他日当质之吴桂二君或可附先生之书以行也时嘉庆元年岁在丙辰夏至后五日
　　
　　〇敕授登仕郞晋赠武德骑尉恤授云骑尉世职湖北吕堰驿巡检王君神道表
