<!-- { "loadSidebar": true } -->
　　伏审天綍疏恩台躔进次正泰阶六符之象冠文昌八座之聨成命下传善类相庆恭惟某官三代豪杰一时宗师夙怀经济之图深达弥纶之体晋公徳望孰不问年龄之几何贾傅才名岂止对鬼神之所以智略辐凑风采想闻自登政席之崇弥见勲盟之着九夷通道绰有成功三后恊心举无异议乃就升于左辖以増重于中台帝眷既隆臣邻益峻某登门最旧受顾已深闻天上之除音殆将起舞记日边之归路正复坐驰抃跃之私输写难尽
　　贺张状元啓
　　伏以法驾亲巡不废详延之问纷袍族议巳推絶类之才乃下胪传果先科列伏惟庆慰恭以某官躬行笃实资禀魁闳久于湮沦独高乡曲之誉素所蓄积绰有廊庙之谋一朝遂冠于英豪诸老尽惊其剀切莫可尚已夫岂偶然主上痛悼往图渇闻至论以为饮食尝胆之日必有痛哭流涕之言特下诏音专求谠直御戎三防殆兴见晚之嗟寤主一言孰先愼独之戒方将摅发旧学践履亨涂庶几写平生忧国之心何止为今日决科之具属兹晚歳窃伏下风未遑柔翰之修先辱珍函之贶感铭丹臆倍蓰常情
　　贺凌先辈啓
　　伏审奉承大对擢置上科拜命赤墀犹亚一龙之首题名翠琰遂居千佛之先用吉士乃邦家之光纳谠言眞社稷之福未遑驰问遽辱飞牋感愧之深敷宣罔既
　　谢黄子虚学士啓
　　伏审比膺诏防追宠諌章党石刊名忠节凛于当代书林进秩恩光溢于暮年幽愤既申胜流相庆伏惟某官仁言利溥义勇气充盖万折而必东虽三已而无愠白日一照伯鱼何辩于前诬高风四驰叔向自全于遗直时方防于变乱上益思于典刑伫闻追锋来副仄席眷言宦学乆预交游邂逅公朝举扬正论喜极阻修于柔翰谦防亟贶于珍函感愧之深名言罔既
　　谢曾显谟啓
　　比者徧尘三院乆汚纪纲之思进总一台忽玷丝纶之命莫遂循墙之避更増据蒺之忧冒宠益深负慝弥重上意开纳知犯顔逆指之非难国步阽危念疾首痛心而何补敢谓隆谦之眷过形襃大之词披绎再三惊惭倍百此盖某官多闻守约泛爱亲仁缁衣好贤之诚徳配先正青箱传世之学名满诸儒特烦挥翰之懃加贲登门之旧规存丽藻感发懦衷铭镂之私敷陈曷既
　　贺赵叅政啓
　　伏审进登旧弼叅总繁机命下九天驩腾万宇窃惟自古祻乱之国必生希世豪杰之才因时作兴与民休息临巨川而未济方俟舟航扶大厦之将倾必资柱石副上此意非公而谁伏惟某官诚格天渊忠存庙社方严足以断大事静重足以经逺猷直道而行独立不惧蹇蹇王臣之节更变故而弥坚赫赫师尹之瞻遭谗邪而益着挤之剧地凛然威名是致未央兴夜半之思长安指日边之路迨膺出綍不俟解鞍见管夷吾谁复效楚囚之泣用范武子自然知晋盗之奔争覩设施预期戡定岂特疲民之引领是为善类之倾心矧此孤踪尝叨异盼方念一麾而去国未能三贺以登门抃跃私诚倍万常品
　　知鎭江与户部姚侍郎先状
　　比者误膺明命宠付便藩顾衰病之无庸岂堪烦剧赖知怜之有素遂托庇存即获叅承倍増欣抃
　　知鎭江通用谢状
　　比者忽膺明命宠付便藩收迹山林之间方图屛伏从事干戈之际岂克堪任揣分知难冒荣为惧此盖某官推心忠厚迪行端良借余论以嘘枯致误恩之起废更防珍翰用贲孤踪感愧之私敷陈罔既
　　知鎭江与韩帅先状
　　比者误膺明命宠付便藩乆伏山林之间岂堪烦剧仰托节旄之下庶获庇存属鞬将谒于辕门削牍敢尘于记室依归之素敷叙曷殚
　　知鎭江回人贺啓
　　比者忽膺明命宠付便藩收迹林泉之间方图屏伏从事干戈之际岂克堪任揣分知难冒荣为惧此盖某官壮猷排难雅量包荒借余论以嘘枯致误恩之起废江山如故方从仁里之游雉堞相望更托善邻之庇特贻珍翰益贲孤踪
　　知鎭江府到任谢宰执啓
　　起之闲馆付以名城井邑丘墟未变创残之俗江山襟带犹为形胜之区宿师方折于遐冲谋帅乃推于庸品才虽靡称恩则有归此盖伏遇某官柱石邦图蓍龟国论以一夫不获为重任以四方未靖为深忧雅量鎭浮屹立中朝之望元功定难力摧外敌之锋盖将扶大厦之顚故尽掩羣材之短遂令驽钝亦累埏镕既奔命以之官庶收功而塞责然某衰羸多病褊急少思方当调发之烦未免催科之拙愿寛衔勒觊脱简书不失朝廷劳来之方是为门阑收録之报
　　问候刘帅啓
　　印绂相承犹接典刑之旧旌旗旁列遂依节制之雄向风方跂于前尘防雾自霑于余润愿修竿牍少罄情悰伏惟某官韬略承家勲庸许国威望耸传于四裔忠诚简在于九重行总全师往清方夏平时外敌素知李广之无双即日中兴必倚汾阳为第一是为社稷之卫宜拥神灵之休更冀妙啬天和允答人望遡咏之切敷叙曷殚
　　除尚书囘人贺啓
　　起领州麾未闻治状趣还朝着忽拜召音仰防简记之恩俯念衰羸之质辄尝引疾庶欲投闲成命莫回预积旷瘝之惧移书遽及过形襃借之私感愧之深敷宣罔既
　　回孟叅政啓
　　羽檄上闻惊干戈之遽起銮舆顺动总貔虎以亲征宸谟悉出于万全士气殆逾于百倍苻坚之防淝水聊与周旋佛貍之死夘年必期犇溃迨其却走举恊初谋此盖某官识际天人心存社稷叅筹帷之秘资经逺之壮图总留钥之严倚居中之夙望致敌锋之屡挫知国步之永安某猥以微才滥叨近列负櫜鞬而扈防奉引何功拥祓篲以造门趋承甚迩余寒在珍啬是祈
　　谢席叅政啓
　　比者叨奉制纶擢陪政路属四郊多垒之际赞一日万几之繁薄技奚施尝循墙而避命俞音既啬终据蒺以拜恩緜力弗胜腼顔安寄此盖某官宅心忠恕迪徳谦虚延誉当朝每托吹嘘之末论交晚歳更亲矩矱之余遂致微踪遽膺重任辱贺缄之弥渥摅感臆以徒深铭镂之私敷陈曷既
　　谢前宰执啓
　　比者叨奉制纶擢陪政路属四郊多垒之际赞一日万几之繁薄技奚施尝循墙而沥恳俞音既啬终据蒺以拜恩伏念某学昧通方才疎适变偶以片言之合骤防上圣之知念人物之然谁不如已处廊庙则骇矣人其谓何汗号莫回腼顔安寄兹盖伏遇某官柱石王室股肱帝躬宏济艰难务兼收于羣防旁招俊乂图并辑于庶功藐是孤踪越从下列即托埏镕之末亲闻矩矱之余讫致妄庸误膺光宠中存丹赤徒知当勉于夙宵外竭罢驽诚恐莫禆于尘露感铭之切敷叙曷周
　　谢刘宣抚啓
　　窃以羽檄四驰遽音日至天戈一指丑类宵奔成宗社莫大之勲振朝廷乆衰之气威行塞外驩动区中伏惟某官躬受杰才世资雄略吴汉若一敌国屡张鵞鹳之锋嫖姚比再冠军益整貔貅之旅属兹逆冦挟彼援师深入两淮之间相持三月之乆仰繄胜筭尽伐狡谋曽无亡矢遗镞之虞每有折馘执俘之捷苻坚之防淝水聊与周旋佛貍之死夘年果闻濳遁顾外敌之已却谅中兴之所基草木类人旌旗动色功存万世方将固山河之盟位列上孤岂特耸干戈之卫自惟晚歳获与殊休喜忭之私敷陈罔既
　　回汪相公啓
　　窃以门墙夐阻莫瞻华衮之尊使介俯临荐辱珍函之宠退惟固陋渠敢奉承伏惟某官社稷元勲朝廷旧徳属上圣龙飞之日防中原云扰之辰首定大横之占克扶汉祚将啓中兴之运复振周宗既摅经济之谋聊遂燕闲之乐收四方之能事每欲从赤松之游明一士之宿寃独追恨伯仁之死虽春秋责备于贤者然礼义何恤于人言过形引咎之词弥见执谦之意载深防绎倍切感铭春律寖暄琳宫多暇愿精调于鼎食益加卫于寝兴
　　回知福州张叅政啓
　　伏审祗膺休命显答茂功陞秘殿之隆名増价藩之胜势伏惟庆慰恭以某官钜才周变厚徳鎭浮入与政涂活国之谋具在出分戎阃干城之略益昭盖身自任于安危故心每关于休戚属时逆党挟彼彊邻遽涉地以深侵拟投鞭而径渡天临万骑至烦銮辂之亲征云集千艘卒赖楼船之为助况委输之狎至加筹防之上陈迨此班师宜先懋赏韩滉济陜郊之饷絶驩动六军常衮报闽峤之政成宠归三事顾向风之逾切辱流问之过勤感篆滋深名言罔既
　　回李观文啓
　　伏审诞膺明命茂对闳休冠书殿之班聨正台司之体貎丕昭异数允恊具瞻伏惟驩慰恭以某官盛徳格天杰才经世凛凛公辅之望身退而道愈尊堂堂社稷之勲时危而节益着虽緑野遂晋公之乐而苍生思谢傅之归曾谓众非尚滕多口日月在上风雨不渝塞翁之马自还田者之牛安在坐复青氊之旧于我何加行归黄閤之崇斯言可必某猥叅近列逺映余辉阻修贺燕之仪骤获烹鱼之素仰惭谦眷俯剧悸悰感佩之私敷宣罔既
　　贺孟观文啓
　　伏审抗章宸极得请辅藩伏惟驩慰恭以某官亮节端朝纯诚翊世有开济之才以戡多难有深厚之徳以鎭羣浮叅斡万几备更六载顾勲劳之克着宜风采之耸闻楚粤尘清虽已扫潢池之习关河雾塞犹未奠神州之居方倚老成庶图恢复遽辞荣于右府暂分命于左符书殿絶班邈连霄汉蓬山杰观近隔涛江想偃斾之未遑恐赐环之已下退惟孤拙夙荷庇庥怅防合之多乖钦出处之全美依归徒切敷叙曷周
　　谢送生日诗状
　　伏防都骑见存大篇为贶曲记劬劳之日过形襃颂之词伏读嘉言敢忘重拜占斯干之吉梦愧此余生诵汝坟之卒章居然永叹感铭之至敷叙曷周
　　回路枢密谢复职啓
　　伏审祗拜渥恩宠还峻职搢绅胥穆表着用光恭惟某官徳懋仪形志先康济歴艰难之多变恃直亮之一心越秉鸿枢居存胜算辰犹克壮将枕戈以立功名昼接方隆忽解组而辞富贵虽緑野之居甚乐然苍生之望弥深比下明纶进聨秘殿盖谓孔戣之去理或未宜必知季子之归时乎有待尚阻瞻承之幸过防问劳之勤感佩滋多名言曷既
　　回折枢密啓
　　伏审进仪帷幄叅斡枢机图国步之敉宁孰堪大任契上心之简在自属眞贤邮音播传舆论欣穆恭惟某官才兼文武学际天人亮节孤风名素高于当世深谋至计志每切于生民自顷来归即期登用数奉凝旒之对果膺虚席之求孔明之卧隆中身尝不屈夷吾之在江左人以无忧必将发挥平日欲行之言用能经营方今未毕之事众口所必斯言不诬退省衰踪久叨末契甫投闲于乡社实托庇于门防依乡罙勤输冩难既
　　转官许回授与兄谢宰执啓
　　庀职无功叨被公朝之宠抗章有请愿为私室之营仰承出綍之恩俯慰陟冈之念兄弟感泣父老叹咨伏念某起家寒微涉世迂濶进逾涯分自贻满溢之虞退省愆违犹负颠隮之惧至若成书之奏御固已乞身而去朝敢谓第名例防朌赏念事为之靡称控恳避而莫谐爰念急难冐陈迫切雨露之泽既霑被于同根云汉之章复表扬于异数夫何儌幸有此遭逢兹盖伏遇某官直道事君诚心好善性惇孝友用风劝于多方身任安危将日新于庶治过防矜恻乃获襃俞方收迹于山樊第归恩于陶冶铭镂之至敷叙曷周
　　贺张叅政啓
　　伏审进膺诏綍叅斡事枢恢张逺图将肃清于国步登用旧徳首厌服于人心邮音播传舆论欣穆伏惟某官才本人杰学为世师闻望冠于三朝风采倾于四海论关休戚炳若蓍龟之明行蹈险夷挺然金石之操虽緑野之居甚乐而苍生之望益深果下赐环趣觐行殿亟践庙堂之旧倚平疆埸之虞江左之见夷吾已期克复鲁人之思季子皆喜来归谅少展于谋猷即尽戡于祸乱书功不朽指日以须顾惟衰迟夙叨知睠念收迹江湖之上获庇身陶冶之中抃跃私诚倍万常品
　　回贺正启
