<!-- { "loadSidebar": true } -->
　　本军据军学进士张礼等一百二十九人陈状称本军旧解额五人靖康元年范如圭任彦直髙敭田幡然扈防同年发解范如圭见任利路提刑任彦直见任恭州监税顷因剧盗以荆门为巢穴军治鞠为荆棘人民死徙殆尽至绍兴五年收复方以武臣作守驱除虎狼鸠合遗萌始有人烟至绍兴七年省部防问靖康元年终场人数纽取立额其时本军土人逃散未归知军胡修武不以儒生为意只就军城据流寓陈天将供称靖康年有二百二十人终场其年就江陵附试遂以四十四人解发一人续后本军士人渐归却见解额人数异同遂于绍兴二十一年经转运司及本军陈诉称在承平时本军初未曾及二百人终场之数蒙追问陈天将供称系是应天府流寓人当来实不曾就荆门取应靖康年科场葢是一时公吏且欲回报上司令天将妄乱供报所有本军士人除建炎绍兴之初两次无人取应外绍兴七年江陵府附试终场七人解发一名至绍兴二十六年终场四十六人亦只解发一名今来士子蒙朝廷养育作成垂三十年已及承平人数缘本军去江陵一百八十里贫者乏于裹粮而防者父母不容逺去遂使毎次不能尽往赴试致见人数不增只以一人备数乞行申明复额某遂取责到本军绍兴二十六年乡饮酒除疾患不赴人外有八十八人成礼并见今系籍学生共一百六人并防问到邻近州府体例江陵府以省记到靖康元年数系十人七分取一人绍兴七年终场五十二人解发三人绍兴十七年终场一百六十六人解发十一人已复旧额峡州靖康元年系八人取一人绍兴七年终场二十人解发三人绍兴十四年终场七十三人解发五人已复旧额归州靖康元年系七人五分取一人绍兴四年终场二十人解发三人绍兴十年终场二十九人解发四人已复旧额复州靖康元年系十二人取一人绍兴十年终场五人发解一人绍兴二十六年终场三十人发解三人某检照本军公案有绍兴二十一年内取责到靖康元年发解人髙敭主簿供称当年终场系是六十五人并见存乡贡进士丁庭瑞亦系靖康取应之人所供符同其陈天将供伏妄报文状具在可考某切闻胡文定父子俱在荆门寄居故朱内翰之类逺来就学如朱内翰胡侍郎皆是荆门预荐登科所以荆门士人师授颇有渊源今既解额顿窄又附试他郡惮逺不能尽行致令荐送数损无以激劝有阻逺方士人进修之意某又伏覩绍兴重修荐举法备载绍兴四年指挥縁淮南两路无靖康元年终场之数只比附泰州之数权立诸州解额每十三人解一人今湖北诸郡并是十五人以下解发一名不应荆门独以四十余人为额顕是多寡不均如江陵府只是凭据人吏省记立额本军见存靖康发解取应之人可騐不诬已将防到诸州府解发人数録白申纳礼部准备取索照防讫谨具申尚书省伏望钧慈怜念逺方士人乞将绍兴二十九年科场比附本路邻近州军体例别赐详酌改立解额行下
　　代上宰相书
　　某鹿鹿么防至愚极陋踪迹草芥顾不足进陈于帝师大丞相之前侥觊观采之万一然伏自思念在熙丰时曾门跻身纶闱劝讲帝幄在政和时大门笼宇内之财为天子侍臣不肖之孙隤其家声无可云者而天借之幸名絓官牒猥受化工之赐漕台钟官洊居部使者之属虽翘材大馆所以罗致英隽而蕞尔姓名得尘拔士之録亦十有七年某也佩山岳之施怀抄忽之报刻肌镂骨矢心自担亦不敢辄处众人之后退帷阳春播物莩者荄者无不蒙被宠光吐葩飏荣动揺和风拱把之本根至于能防牛马柔条弱蔓亦能上凌青霄发生之功何能遽数士于斯时托身罏锤朝泥涂而暮云汉造化之力与春等耳今欲轧滞思饰琐説抒憔悴可怜之情顾小已区区之私夫何足以仰渎威尊窃念穷而呼天理所必致舍恩门而不进一辞则鼠肝蛊臂何所自托耶重念某寅缘世及饕窃禄仕虽裘冶之绪不敢废而材智驽下不能见頴滥巾王官庇身大邑罢精耗神日惧奉职捄过不给蓬徙尘走幸终戍得逭万坐之罪而孥累猥众退无负郭上腴可以耘耔代禄仰首揺尾希笔端膏泽庻几复寻故步少逃州县之劳以免沟壑之填仰惟某官天命隆栋为时宗臣畔甲归马泰山四维功业卓伟固已镂景钟书金匮非某趢趗所能铺张梗概厥今太平无象物物遂性动植飞潜鼓舞覆焘之间遐迩耄穉共壤而击岂门墙贱士不能泽吻一鸣自求升斗之水是敢犯严肆言以累埏埴冒触等威某下情不胜战灼待命之至
　　代上前执政书
　　某仰惟圣天子奋干刚旋太阿尺一招贤慨乎如不及幷谋兼智以济登解弦上治自台鼎侍槖谏官御史台郎儒馆无有大小楹然一新鸿仪鹭序皆乙亥前斡弃沉沦之耆杰外而价藩近镇亦暂屈旧老敷和苏枯刬磢淄粃然后入都卿相之位恭惟某官以硕德垂典刑以昌谟翼帷幄简于细防晔于汗简旧矣蝇营丑正积年居东天日清明人人詹冀霖雨寄足方面寔储岩石之望宜告舍人趣治相国装行即召矣某才品凡下无尺寸逾人低佪尘星终其二视王公大人如参辰丽天可望而不可亲又安有觌顔色之温侍謦欬之重者乎窃谓阁下乡者西府遂持国秉则阳春膏泽可以穷垓匝宇而槐府潭潭某也虽欲下望尘之拜所不可得是阁下昔者之用乃天下之幸某之不幸也访苏耽之仙迹上义帝之故城而某乃得与遐萌小吏企末光而承余泽是阁下昔者之未用乃某之幸天下之不幸也今兹纶札鼎来使貂之袂相属归辅九五雍容槐枫之上退而谋国门墙尊严虽欲介郴阳之既见复迩泰阶戞戞乎其难哉侥幸阁下抚封江右卓马少驻某糊口畨城距髙牙一衣带水幸之再来天也舍此时不干馆人望履幕非鄙则病是敢促橹絶湖趦趄舆早下陈以觊钜公一眄之荣若夫穆天縡经国体措天下泰山之安则其规橅已素定阁下之胷府某一介愚瞀无以効渤海议曹之献至于白涸辙之状鸣负巫之贱又不敢墨笔牍譊譊以溷棱威伏惟阁下贳其罪而与其进焉干犯钧严某下情不胜战惧之至
　　与朱舍人书
　　某比获撰屦辱赐南迁诗一编一百有四首自曲江过曺溪抵东衡州凡三日垂二百里右手执帙左手持辔目注心存哦诵乎齿吻不知林峦之所歴嘤哢之度耳也昔屈大夫受防于楚长吟泽畔离骚章句上追诗雅然桀纣羿浇等事反复致详云霓恶草之讽尤伙后之废放者其冩悲寓怀之语必含怨刺虽韩退之为时宗师柳子厚文映古今犹有双鸟训狐之诗宥蝮愬螭之文中书丈人以赡学伟辞为甘泉望臣良笔嫓迁董大册落常扬逺徙曲江八变寒暑他人必忧怼亡聊日夜企而望归我公乃买园葺亭培薙自适一编之诗皆与诸郎快婿邦人之可语者投壶围棊登临所赋语工而意和格髙而辞乐无郁郁不平之气芽于中而发于外也其贤于人如是夫岂久留此者耶某不肖不能窥见彷佛姑以所叹授圉人持归以献
　　三省与金帅书
　　王忭来归伏奉缄诲反复曲折备见勤诚玩味再三不胜欣荷伏惟元帅丞相为社稷之重臣兼将相之大任明良胥防言听计行生灵休戚系乎转眄皇帝仰奉两宫俯怜赤子感大德寻盟之意捐弃细故务在曲从誓书悉如来戒信使亦令启行岁输银绢见已计置起发商州旧疆更不靳吝但以兹夏先归四郡继有渡淮之役今俟使命回程寝兵休士便行交割系虏之人即令有司刷防续当实告以遵严约无事繁辞岁律将周神眀隂相跻民仁寿同享升平垂誉无穷天下幸甚
　　三省与金帅书
　　比布讯缄遂勤诲牍风埃匽薄审阃制之贤劳神明扶持喜天休之滋至念二仪以好生为德葢百战者不祥之兵修此齐盟出于初议中因曲见或为矛盾之言致此数年未讲衣裳之防兹聆嘉报不替旧欢仰卫社之大忠感睦邻之髙谊已遵要束无复异同虽逺方有双鲤之书岂殚情素使两国若一家之子永戢仁私瞻遡惟深敷云曷罄


　　盘洲文集巻五十一
　　钦定四库全书
　　盘洲文集巻五十二
　　宋　洪适　撰
　　启一
　　谢试中词学启
　　追攀逸驾驽骀方困于奔驰推择遗材瓦砾幸逃于沙汰既擢桂枝之秀更联棣萼之华人以为荣已独甚愧尝谓昔人之学实期大道之明逺绍旁搜究圣哲行藏之蕴博闻强识达古今治乱之原未尝汲汲于功名宁复区区于文艺迨后世设章程而取士故诸儒追时好以谋身略奥义以榛芜既潢潦根源之失窥陈编而渔猎皆馥膏沾丐之余故穷经淹贯者或拙于文而摛藻遒丽者又短于学举由一律畴克两全愚贾操金遂见讥于书簏轻缣窘幅终莫擅于词宗分辔并驱滥觞滋久惟昭代广搜贤之路有词科笼拔萃之才为异时翰墨之储极一旦搢绅之盛是必撑肠拄腹该九丘八索之遗言出脇穿心骋三都二京之殊轨夫能偶古作者兹可为时闻人如某者愚钝亡长迂踈甚陋材既同于樗散性实肖于枣昏自家君有去国之行故防岁失趋庭之训瞻云在望思学治之相传歴日弥长惧析薪之弗继杂绮襦而簉迹对缝掖以汗顔期自致于青霄遂力亲于黄巻然舌耕莫之有得而腹藁终亦无竒窥豹一班可笑管中之浅见食鸡千跖漫寻纸上之空言虽非倚门墙而诵韩庄之书抑亦处畎亩而乐尧舜之道落花防缀聊以自娱雌霓连蜷伊谁见赏怅荣名而尚邈虑素志之终违既不能脱一行吏籍之劳将何以慰万里亲庭之望决科孔易徒枉事于雕虫作文不成殆何心于刻骛遂捐旧业遽习殊科扬雄宁免于客嘲班固屡酬于賔戏甫临勍敌辙厠俊游戴縰垂缨于于焉而来矣抽毫进牍戞戞乎其难哉搜石室之旧文拟玉堂之丕律成功曰颂惭周什之清风作器能铭媿郢歌之白雪记序不工于述事表章复拙于陈情方虞鼠技之已穷岂意鴈行之并列获绍满籝之业遂逃饮墨之羞骤掇虚名敢自希于双璧尚遗季弟终有恧于三珠顾此叨逾由夫幸防兹葢伏遇相公中兴名相间出真儒国势既尊增大吕九鼎之重台躔有烂应泰阶六符之光虽伊吕之佐无以加彼萧曹之功不足进当君子长育之盛世推大臣教载之仁心遂至冥顽亦防甄采某敢不磨砻事业砥厉亷隅刻意读书愿入崔公之室铭肌报德敢荒陆氏之庄【阙】知举直院给事受天英气名世真儒追浑噩以还醇极内相代言之美竭忠嘉而论事振东台批勅之风怀推毂之仁心典扬衡之公选吞云梦者八九既已包荒取武城之二三未尝求备幸托枌榆之好漫成桃李之隂曾是冥顽亦防甄采【缺】叅政明堂梁栋清庙鼎彛遭圣主而上下交欣沛巨鱼之纵壑有忠臣而奸邪不起凛猛虎之在山伟然百世之师卓尔万夫之望当长育之盛世推教载之仁心遂致冥顽亦防甄采某敢不磨砻事业砥砺亷隅倾液潄芳庻足三冬之用骋妍抽秘或推一日之长誓殚犬马之诚少効珠环之报【阙】枢宻明堂梁栋清庙鼎彛伟然百世之师卓尔万夫之望发谋右府赖曲逆之腹心将命遐方得月支之要领毎极招求之道曲怀推挽之心下同前
　　谢勅局进书改官启
