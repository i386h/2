<!-- { "loadSidebar": true } -->
　　礼称百年为期亦曰百年者庶几可期致焉耳而祷颂之词不曰于万斯年即曰万有千嵗似乎凡为祷颂率沦乎具文而不可为据况扬徽饰媺非诬则谀而亦有不尽然者予与山隂陈电章游久念电章居子舍养事素着尝于登堂进拜时窥其瀡腆备矣今年余月为我母马太君八十辰悬帨北堂族党姻戚朋友咸起荐束帛列笙瑟设苞苴筐篚车马冠葢相望于路夫以陈氏门阀盛大加之太君之贤电章兄弟之友之广何难乞言通显饰致华膴为屏幛耳目光悦而乃以称觞念词问之居无宿给之毛甡曰此其所为非具文者也夫事不求谀则质词非具文则能实方太君在闺中时扶风本右族其尊人星寰公与电章伯王父毅庵公同以万厯甲午膺浙江乡荐相择年家子弟可为耦者于是始归公乃公以文章名当世为艺林逺近推重却于内顾而太君井井家画以妇道禔其身捍于其家然且于于睢睢不假言笑絶方幅畛畍而务饮以和以故事舅姑能孝相夫子能顺御娌妯臧获能睦能爱此可谓非得于天者真而尽于人者挚与夫贵而能勤富而能俭自昔称贤而太君幼席宠绪且随星寰公宦江右家世方隆隆起乃丰积裕施于俭勤之余凡闾党有求又能以嬴遗相及使满愿去及其教子也躬亲课诵久为虚词唯太君幼知书通论语孝经自为训诂故电章兄弟未入塾时即共以讲论诵读称于人间稍长而声施借甚迄于今天下之闻电章兄弟名而愿为友者且比比也吾闻名材以朴遫而能贞良玉以质方而能大故长久之道唯在积之者不郛而后传之者有永今太君春秋髙既逮鲵齿而电章亦正当服官之候方将入就选造膺嵗献于天子为事亲计乃其心则尝以禄养之迟为憾礼曰八十者一子不从政电章之弟早已试仕岭表驱车于髙凉罗丽之间独电章在膝下则是承欢之切过于禄仕况禄仕已近也尝读汉史至万石君传叹万石君父子以质行闻于朝廷致天子以下皆动色赞诵莫及然要其大略则祗以垂老入官克就子舍电章尊人伯仲有四皆尝夫妇负华发为王父母扶鸠祝噎后先不替即在今羣从各已垂白而电章甫家杖依然衣防衣帅孙曾若若贺太君罗拜堂下其久于养事如此夫享年之长与事亲之久同一难致而今幸致之则自今以往虽曰千秋万歳从此可得何为不可哉
　　重刻北斗元灵经序
　　北斗元灵经者道书之一也其书叙设教之原旁及功行姑假道于生死因应之説以为世诫而注释兴其间焉予尝论道家之杂过于他氏自柱下以五千开基初不过自示其慈俭不先守为道要而继而绎之为遣有涉无之论滉洋弥漫然犹是老生之常谭也既乃一变为养生家言吞金咽髓相事为七还为九转而由是而降渐至流铃噀酒画水叱石趋近狡狯而于是五符六甲之术因之以生是书所载亦固以步虚履煞为能事而其言质慤一似唐宋以来自厌其学因欲援儒以入之兼亦自防其三景参错毎变愈下之况故首以定静心斋微示秘旨继乃翻覆于转轮往来六害八难有似乎释氏所言者世尝以祸福忧患为释氏诋毋论惠迪之语始于吾徒释氏为教全不在是而即以是论匹夫匹妇不畏官刑而独于防防之间施报赫然至有生儒日诵经传习闻圣贤之训而瞢焉贸焉得一感应篇以为宝秘何功何过遂有实见诸行事而不敢替者然则圣人复起亦必不以其言为可废矣特是书所始相传为东汉永寿而元时徐道龄为之注之然苦无兼本其刻之者则奉化州判官沈道宗也延至明永乐间其书渐毁道録徐氏得其本于朝天宫道士因再刻之惜流布未广终致湮没至英宗朝有太监郑和者得自宫中而福建都转运使司知司事者为懐柔王氏素受斗箓见其书悦之乃绘诸斗像合为镂版迄今二百年而存已寡也吾友沈士超有道人也合同志剞劂重为流布将以公世之好道者非曰道如是也亦曰世固有言道焉如是者尔因为应其请而序之如此某序











　　西河集巻三十七
　　钦定四库全书
　　西河集巻三十八
　　翰林院检讨毛竒龄撰
　　序【十五】
　　东园沈庵志圆尼师抄化斋粮功徳簿序
　　东园多尼居緑塍相接其在民家好佛如洛阳女子上请却髪率连房以栖至于故家遗阀官姬贵妺往往结庐而居于其中志圆尼师中年去家代茅而编篱独以俗姓本沈氏筑名沈庵有日矣康熙辛未将劝縁于城自持化簿膜拜予而请予为序夫闺中耽澹净自昔所难况以朱门华屋之子餐金拖绣乃一旦托迹于此汰其膏而毁其饰犹复以斋薪供粥经营樵粒毋乃太苦予尝为家太保题墓门之碑疏所自出叹其舅氏京兆公为明熹宗朝名臣当是时称杭州甲族以沈为最其后嗣君辈起皆相继仕宦而第五郎君曾以举人为苍梧令者则尼之夫也世事之如幻也久矣数十年来其间家国之兴亡城隍之圮复与夫闾阎贫富宦游荒落凡夫盛而衰衰而盛者亦复何限夫虹生电过倐忽迁变海楼山市到眼而沫而当其盛时炙顔爦手及其衰而悲之乃以解脱之情销其爱憎举凡人世遭逢或忻或戚者而一举而返之空虚所谓以六如祛六触非乎则夫爱金钱而吝施舍犹未达也夫斯世所乏不独金钱而闺中施予较外人更吝乃志圆所请不欲以身之所需乞之官人而第仿长安老尼出入汾阳临淮诸闺闼以匄所有夫人之可爱者莫如家室女子之身其所甚爱者尤莫如首发而以家之盛若此而弃之身与发之所甚爱若此而舍之却之由是而思天下之可爱而不可恋有如是乎况金钱已
　　张编修文稿序
　　乙丑之役
　　圣天子亲定十人而春秋居二其一即编修张生也暨廷对三人亦既登春秋之一而编修又复次胪句首故天子谓是科春秋佳特命掌院择词臣工春秋者彚注传义而惜予以迁塟归也其后编修遽槖笔入
　　起居注日讲为侍从亲臣渐以髙文典册称于人然而每科举义必有一二特出者为运会主持微闻天下遴文家往往以编修为是科公孙侨云今乡试典解推及吾浙礼臣据例谓编修曾以康熙廿七年分考会闱不当复开列
　　天子顾所开槩置不问独破例标编修名使主浙试是何
　　大圣人知人之哲一至是也编修居官住编检防既而迁会舘客座傍列土锉瓦瓿隔以蓬屏出入无轿徒行遇朝官轿过避之其同乡大僚尝谋合嬴钱以佐月进编修量可搘即却勿受若他部寺事座偶言及辄左右视曰吾词臣尔敢闻是也哉其介如此
　　天子知其文又知其人兼以
　　南巡故稔知浙人文之盛必得是人搜罗之极公且明庶士以成是
　　圣天子大造吾浙人以有此举也编修文行世已久坊人复遴其要者而佐以新篇因为应其请而序之如右
　　鸡园词序
　　诗余者继诗之乐章也前此歌诗矣歌诗之法取五七字诗押其平陂髙卑而被之以律曰宫曰调此其法如歌曲然有拍有散有序有遍而第其引伸之间限于字数五字必二七字必四排而摙引伸而不能变尝得唐人所遗五调曲就其笛色而按之以歌亦既抑扬句矩来往尽致而第以五字之故寻分觅刌犹不若孤儿妇病得以散声而抶掉以成其曲此词句短长所由继五七字而起也汤君鸣友作鸡园词夫词名填词则以词也然而名倚声则又以声也往予与华亭蒋生搜讨唐词谓小词者实词所自始而或曰否夫词以具体第曰词则曼体不可少也夫是故花间草堂各不相掩其后迦陵陈君偏欲取南渡以后元明以前与竹垞朱君作乐府补遗诸倡和而词体遂变若夫声则虽万君红友着词律廿巻其于句读平陂则得矣然而与律吕何当焉鸣友词櫽唐宋自供奉以迄辛柳皆有其体尝自言曰事至则情生意逺则品轶此为得之而至于声吾不知其何以讽之而善也长吟之而以散以拍殊有会也被之弦鞉而度以管曼声以逐之而抑扬句矩未尝有拗戾于其间也迦陵红友君乡人也乡人皆善词而君复能以其词而进之于声如此若夫三台红药【集有三台吊曼殊词开句云是盈盈一朶芍药】词本伤心假使为歌将必有哽咽而不能终者然岂声病哉
　　冯氏壎箎集
　　予在京时与紫灿礼部同邸居毎连茵并马辄言其家友悌诸子在南并邕好为乐而益都师相累称其族自毕公髙后在晋宋间南迁者多以文章孝友显于时今钱唐冯氏是也予谓礼部君以经学起家而一门羣从皆丁年劝禄之际斯世洮洮谁解文行乃就其恒言以质之益都师相之所称中心慕效以为世安有古道如是者脱有之吾舍此安归矣及予请假还急访冯君屺章于有斐之堂见其与弟重韩辈闺门怡怿旦夕出入忘人而悦天一似三古之于于然者而披衿示客不问合志与同术而相观而善并以无猜之义共为心期且歉乎自退抑抑乎多自损者会
　　国恤下颁两浙开府辟延賔之馆聘术序有学之士赋诗作颂以纪
　　圣孝而屺章重韩与同学苏君子传沈君方舟李君宏载徐君紫凝辈所为胥山诸子者一时并入为西园上客抽毫防牍中丞拥篲前长跽请教予然后知文章行谊其生平称许为不可诬也昔阮嵇以中原耆旧与王浑为友而既而见其子戎辄忘年而与之交世説所谓与卿谈不如与阿戎谈者今林下七人则戎俨在也予缔交于礼部君逺过王浑而视屺章与重韩之年则与濬冲不相及然齐契从此始矣屺章兄弟与胥山诸子共集为诗而屺章与弟不忍分行因合而辑之名壎箎集诗云伯氏吹壎仲氏吹箎言友爱也屺章之友爱则于此犹见之若夫李义山兄弟皆以文名尝合辑其诗名李氏花萼之集则但以华词自夸门戸其于壎箎之义何有焉
　　陈山堂五七律诗序
　　少时为诗惑于楚人之説诗者而同曹不平各私其邦贤始以徐渭为越君子军不足则又张之以渭南之师曰陆游吾越中人也久而知皆不足恃夫然后转而为信阳为北地为初明诸家又迟之迟之而始进而为三唐葢几折旋于其间矣山堂为诗则不然方学四韵即能以蓝田孟亭之胜萦其腕间时邑之称工诗者二人一张子迩可一山堂迩可中年始学诗山堂以小年虽时各不同顾其为骤工则一也人有效斲者于此引绳削墨久而伤其指而工倕试操斤即已刻木为龙鸾之形有寻声者于此析钟律辨铢黍歌工易其器而不知而师子野生不见絙桑目不睹嶰竹而偶闻人声即审其形之短长与色之黒白此无他其才使然也予与迩可同为诗惊而逊之为才子暨予赴召应
　　昭代制科四方之士咸集毂下然所见不必皆可惊即同时为诗亦不必尽为我逊而山堂每寄诗至则移情累日不能自已是岂予之有私于邦贤也与张子迩可近在都予欲以迩可山堂为吾越张而山堂方刻诗示世予喜而序之如此或有谓山堂之诗兴长而赋短者张迩可曰人不识六义漫曰赋者赋其事遂以在前所感者为兴而以其时所行者为赋夫必赋其事而后为赋则叔田必当补克鄢击皷何以无伐郑也若其止刻五七律诗者则以山堂为唐诗五七律者唐人之诗也
　　城山大拙禅师语録序
