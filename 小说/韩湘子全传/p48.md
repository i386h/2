<!-- { "loadSidebar": true } -->
　　夫仙者，转造化之权衡，握乾坤之枢纽，运神功于终旦，现旭日于深潭。汞清金旺，天上之蟾朗星辉：铅遇癸生，人间之万物可炼。象帝之先，后天不老。兹尔韩湘，天关在义，地轴维心，行颠倒之法，搬六十四卦于阴符；持逆参之功，绕二十四气于阳火。回七十二候之要津，攒归胸内；夺三千六百之正气，辐辏胎中。济人利物，德益重而鬼神钦；炼已虚心，道愈高而龙虎伏。伊叔韩愈，原系卷帘大将，贬降尘凡，今能省悟前缘，皈依大道，遵天地盈虚，精专运用；法庚申圆缺，谨成仙派。窦氏、芦英，以一念之妄萌，致罪愆之做，及幸六振之清净，无五毒之薰心，夙障既除，合还原位。湘子父韩会，母郑氏，种善根于九代，积阴德于三生，子既登真，亲宜拔度，速着豁无明沙界，登无碍天宫。云阳子林圭，植慧根于天上，弃轩冕于尘寰，阴阳既济，尸鬼消亡，水火互交，魂神卓越。张千、李万，以无缘之浊骨，投有漏之凡胎，虽斗靡丽于初生，实效忠诚于末路，潜修既尽，寿算遐增，着在卓韦山再修二纪，考核成功。獐儿悟毛壳之难终，冀长生之妙诀，守清闲于地上，享血食于峰岭，已属幸生，无容再计。但善根无尽，积累可以报成，业罪易消，更变允称返辙。若能断绝腥膻，铲削尘想，亦许纪功懋赏，引列仙班。阎浮之诸尘尽断，烦恼不生；仙家之真乐非常，得大自在。尔众钦哉。毋怠，毋忽！
　　宣旨已罢，众仙顶礼谢恩，各归本位，韩会，郑氏，魂魄来归，英灵不昧，诸仙接引，得见。
　　韩湘初时恸哭难当，恨生前之不聚；既而次喜无限，幸死后之重逢。有《青天歌》八阕纪其事：
　　真仙聚会瑶池上，仙乐和鸣鸾凤降。鸾凤双飞下紫霄，仙鹤共舞仙童唱。
　　仙童唱歌歌太平，尝得鹤算寿万龄。瑞霭祥光满天地，群仙会里说长生。
　　长生自知微妙诀，几番口开应难说。不妨泄漏这玄机，惊得虚空长吐舌。
　　舌端放出玉毫光，辉辉朗朗照十方，春风只在花梢上，何处园林不艳阳。
　　艳阳时节采灵苗，莫等中秋月色高，颠倒离男逢坎女，黄婆拍手喜相招。
　　相招相唤配阴阳，密雨浓云入洞房。千载灵胎生个子，倒骑白鹤上穹苍。
　　穹苍灏气罡风健，吹得右璇从左转。三辰万象总森罗，三界仙宫朝玉殿。
　　玉殿金阶列众仙，蟠桃高捧献华筵。仙酒仙花映仙果，长生不老亿千年。
　　当下，张千、李万再转人身，更回阳世，二纪之后，方得成真。香獐道守山灵，遇师点化，元神不散，契合无生。因此所以留传下《第八洞神仙韩湘子十二度韩文公蓝关记》。有诗以为证。诗云：
　　艳色即空花，浮生乃蕉谷。
　　良姻在佳偶，顷刻为单独。
　　入仕欲荣身，须臾成黜辱。
　　合者离之始，乐者忧所伏。
　　愁恨憎祗长，欢荣刹那促。
　　觉悟因傍喻，迷执由当局。
　　膏明诱暗蛾，阳焱奔痴鹿。
　　贪为苦聚落，爱是悲林麓。
　　水荡无明波，轮回死生辐。
　　尘应甘露洒，垢待醍醐浴。
　　障要智灯烧，魔须慧剑戮。
　　外薰性易染，内心难衄戮。
　　既去诚奠追，将来幸前勖。
