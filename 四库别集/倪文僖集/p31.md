<!-- { "loadSidebar": true } -->
　　余被命在东阁重修天下郡志偶阅淞郡所上志书见其登载名宦不数人而于上海则纪杨尹之绩曰尹名昕字某温之瑞安人以进士举于乡升太学景泰二年来为上海推诚感物以廉自信人不忍欺母以就养终昕奉柩归葬邑人争赙之不少顾百姓有哭于道而且歌曰杨中堂杨中堂来何迟去何忙又歌曰杨知县为政淡然民自便各里聚钱六七万馈送杨侯侯不盻云余以谓古之人于去任之际有选一大钱受纸百畨以徇民情者今君乃更一毫不取其廉洁之操殆有过于古人矣心窃多之时学士钱先生与余同预纂修席相聨也先生华亭人于上海为邻封余因举杨君之绩谂之先生亟称其贤不置曰是信然也况吾郡之志乃太守叶公所修公治行卓越慎许可侯亲为其属使其绩果无可称公讵肎虚誉之哉然后知君之绩盖实録也居无何君以服阕来京适华亭尹以缺闻学士乃举侯前绩逹于吏部曰淞民素慕杨侯使华亭得侯为理民望惬矣吏部遽以君奏补是缺邑之缙绅皆喜相率征言以艳其行惟国家之治天下以安民为本而守令之承流者以爱民为先爱民之道以廉为要持身廉则心无所蔽而烛理也明情无所徇而处事也公既公且明民心恱服其爱之也莫加焉求民不安不可得也昔君之治上海民固已歌颂其廉今往华亭清节将自是而愈厉华亭之民又容有不安者乎杨君往哉余恐两邑之民有相争于境上者矣虽然士之廉犹女之贞固当然也世惟有行亏于闺门节隳于宦途而后贞廉之名始重朝廷于是褒旌及之禄位加之所以为世劝也君立志之坚始终不替朝廷将必宠之以显秩而太史将大书特书与古廉吏同垂名于信史矣岂特郡志载之而已乎杨君朂诸遂用书为之赠

　　赠姜先生典教固始序

　　鄱阳姜贵宪先生早侍叔父邓州学正志逹先生在宦途渐濡家学时今内相李先生执经就讲学行出伦辈贵宪因与先生获连砚席有丽泽之益先生寻以所业擢魁河南登进士髙第累官吏部尚书翰林学士入秉钧轴而贵宪因叔父觧任南还卒业饶庠屡逰场屋不偶今年始膺有司之贡来京师试髙等入太学方得与先生胥晤叙平生欢契分蔼如也未几以母老在堂陈辞愿就教职得禄以养母诏许之试复髙等拜河南光州固始教谕先生虽欲留之而志不可夺也濒行交游大理廷评浦君偕缙绅需言以赠余以谓相业与师道势若相悬而事实相资也相为天子用贤于朝廷师为天子育贤于学校学校有所育而后朝廷有所用师道有所立而后相业有所成是知学校者贤才之源朝廷者贤才之流也以位而言固相崇而师卑以功而言则育难而用易以难易崇以卑易易其事正等耳贵宪之于内相昔未仕也其业则相资于一已今既仕也其道复相资于国家夫岂偶然者哉肆惟圣朝以深仁厚泽化成天下虽山陬海隅莫匪声明文物所洽矧当中州之地乎贵宪出自儒宗富于徳业今往践师席正已以率之尽心以廸之材虽有高下也教则因其所资道虽有精粗也语则量其所及将见士子歆慕感发充然无不有得材成徳立嶷然无不可用不日彬彬接武而出擢于科目扬于明廷以待国家任使宁不有资乎相业之成也耶师道之重若此故于兹往特举相业之等者以明之贵宪尚懋之哉

　　赠刘少尹赴应天序

　　太祖髙皇帝定鼎金陵是为南京以集庆路为应天府太宗文皇帝驻跸北平是为北京以北平布政司为顺天府两京二府有尹有丞其秩尹视六曹丞视九卿并以方岳及侍从之臣居之所以重其任也稽诸古周官有内史掌治京师汉分置左右内史后更京兆尹左冯翊右扶风是为三辅后汉都雒置河南尹以三辅陵庙所在不改其号唐都长安为京兆府以河南为东都又増太原为北京是为三都并以亲王为牧置尹以贰之各以少尹通判府事宋都汴为开封府牧尹不常置牧以皇子领尹以文臣充又以河南应天大名为南北西京皆置留守其后武林建邺亦建行宫武林视汴都建邺视三都并系执政从臣以充歴载以来罔不以是为重诚以畿甸之内辇毂之下百官军民萃焉四方万国瞻焉匪得闻望素着为缙绅所推服者以居是任曷以壮国本而慰民情也哉朝廷授任之际必慎加简拔而未尝轻以畀人为是故也刑科掌科事给事中刘君洙兹被擢为应天府丞盖出于慎简者也君广信之贵溪人尊甫先生尝典维扬严郡姑苏三学之教启廸有方士风丕变君随侍左右过庭之训渐濡有素用是徳崇业广以书经举江右乡试为第一人登景泰辛未进士第拜给事中封驳章奏无所违失出使暹罗渉歴鲸波不避险艰布宣圣徳得将命体使还进掌科事未几擢丞应天夫府丞古少尹也给事国侍从也以侍从而居少尹固为宜矣况君簪笔螭头观风海外其徳望素为缙绅所推服也哉则兹往也尚念朝廷简拔授任之意若是其重展布弘材以赞庶理俾朝廷之基业益以固京畿之黎庶无不安则国本得不頼之以壮而民情得不頼之以慰乎予郡人也喜吾民之得所頼也于是合诸君子饯君之行而僣为之序

　　倪文僖集巻二十

　　●钦定四库全书

　　倪文僖集巻二十一

　　（明）倪谦 撰

　　○序

　　顺天府乡试录后序

　　国家立贤无方广延英乂于开科取士不惟简拔于学校凡贵游民秀兵校史胥皆得抱艺来试诚欲尽天下之才虑有遗珠之惜也士生斯世抑何幸与天顺已夘秋适当大比太学及畿内士就试者几三千人盛矣哉顺天府以考试官上请皇上以命臣定之臣谦因顿首受命恭诣试院悉心简阅以承休徳得文之合矩度者一百三十五人遵定额也乡试录成故事宜为后序臣惟人君之驭天下未有舎贤而能治者粤昔贤才之盛称稷契繇益周召毕荣其谟训功烈亘古鲜及者由有尧舜文武之君作之于上也我国家自太宗文皇帝建都于斯气运隆昌克生多士列圣相承甄陶教养盖已有年故自永乐开科以来所得之士出学校而登天府者岂惟一时扶景运翊鸿猷佐成太平之业迄今允頼其用焉则今日所得者又有以匡赞亿万年之祚于无疆也匪作之有道其何以致是哉然考试惟取其文所藴由之以得何则文者徳之华也如山焉上有丹砂者下有金上有陵石者下有锡如水焉圆折者有珠方折者有玉孰谓观于外之文不足以知其中之抱负乎故策名是录者皆抱负之卓然者也肆惟皇上崇儒右文聘召遗逸躬亲万几懋图治理圣徳之隆超轶尧舜文武矣凡在四海之逺尚皆作于圣化矧京辅之近者哉譬则日之升旸谷先被其光江之流峨岷先沾其润则人才独盛于斯宜矣诸君子由贤科以升幸遇大有为之主行将角春官对大廷释褐登朝可不勇于自励乎先儒谓豪杰之士由科目以进所谓豪杰固不以一得而自足也天之赋于我者大矣充之尽其道养之得其义足以运阴阳而顺四时辅天地而遂万物道济天下而不以为徳泽被后世而不以为能宠辱临之而不惊利害迫之而不变若是者岂徒然哉由其不安于小成不诱于近利故能就大器而立逺功也夫然后可谓豪杰之士矣可以与稷契繇益周召毕荣并驱而争先矣使得鱼兔而忘蹄筌以是自足而不知所以自重人将诮之曰古今人不相及者若是是岂不孤皇上求贤之盛心也耶愿与诸君子共勉之

　　潞河燕别诗序

　　皇上复辟改元之初以太常少卿陈贽先生久典眀禋祗慎共职赐诰命以宠荣之追赠其考吏曹郎中公如其官先生寻以年逾六袠上疏乞身上谓其精力尚强勉留视事越眀年重悯其老诏始许其归适其子给事中世用奉命使海外国因得侍行朝之缙绅莫不咨嗟叹慕以为朝廷得优老之道先生遂退休之志而给事遇偕行之荣于是相率载酒殽设供张燕饥潞河之湄又各着为声诗以颂其美酒既行有议者曰先生年未七十学问老成居容台清华之地逺政府繁剧之劳岂容去乎或曰先生素安恬逸遗外声利与其峩冠鸣玉之检束孰若杖藜制芰之逍遥也与其驱驰埃壒之间孰若啸傲烟月之表也此其去也余曰不然君子幼而学壮而仕老而休皆顺夫自然之理而已是以七十致仕载于礼着于令古今所同在上者不强以事以尽为君之仁在下者不贪其位以尽为臣之义君臣交致其道进退各得其宜斯为美也议者之言岂知先生者哉且君子全名为难全节尤难常情孰不思有立于壮盛之时鲜有不少变于晚暮之日若先生者早以眀经荐授杭郡文学造就有方为藩臬重臣所器待请总修浙省宣庙实录秩满来朝选入翰林为待诏日直内禁进典籍再进五经博士文章著述传播四方用荐出叅广藩当海冦绎骚尽心拊绥民多感化未几入居奉常叅总礼乐着寅清之誉扬厯中外始终无疵可谓能全名矣兹又知止足之戒不待年至奉身引退可谓能全节矣名节两全不易所守贤于人也不亦逺乎则先生兹去不特可为缙绅之楷式而乡邦贤士大夫歆其风槩子弟接其仪刑抑又足以敦化而善俗矣其为世教之益不既多乎诗既成题曰潞河燕别咸欲余言以弁简端遂不揣而为之叙先生字维成余姚人别号蒙轩云

　　赠于永亨南还序

　　钱塘有惇本厚伦之士曰于君永亨乃前少保兵部尚书公之子也尝与其弟故府军户侯景瞻同谪戍塞垣永亨遇宥南还而景瞻独留马营永亨不胜白昼看云之思两度居庸来视之天顺已夘收其先人遗骸归塟西湖之堧既襄事复念其弟不置北走数千里度闗直抵上谷与胥晤于宣城寓馆友爱之情蔼然可掬虽二苏夜雨对床之欢不是过也总戎都阃大臣见其克笃恩谊雅推重之而凡相知者又莫不歆慕其徳而嘉羡其贤也永亨兹虑先茔久违归兴浩然于是前锦衣戸侯杨君廷玉合素所交善携酒殽往饯之余亦在座酒乍行余执爵而谂之曰人之处世也适乐土者情所欲涉畏途者情所惮也君已脱畏途而安乐土曷异鸿毛遇风而巨鱼之纵壑也在他人语及旧游必掉头摇手而不之顾矣君乃往返于斯至于再至于三而无所惮鸰原之情果若是其深矣乎永亨曰嗟乎余自幼赖先人教育以底成立抚爱不翅所生况先人无他嗣胤惟余与景瞻耳余幸荷恩庥获返葬先人少申罔极之报至念吾弟独谪于斯忍一日而忘于心耶是以亟往亟来惟见有可乐而不见可畏见有可欲而不见可惮也尚遑恤其它乎余闻而叹曰噫使天下皆曽闵也则孝友之名不闻惟于父母兄弟之道有不足而后孝友之传始立观永亨孝于亲友于其弟如是谓为惇本厚伦之士非耶视古史传所称可以嫓美而无媿矣遂连饮以数爵余亦乐为之酳瓶罄颜醺抗手而别

　　北园燕集诗序

