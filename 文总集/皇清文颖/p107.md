<!-- { "loadSidebar": true } -->
　　皇太子视学议　　　　　　　　　　徐干学古者释奠有六凡释奠则天子必视学始立学释奠一也四时释奠五也师还释奠于学六也记曰凡始立学者必释奠于先圣先师其行事必以币凡释奠者必有合有国故则否此始立学而释奠也文王世子曰凡学春官释奠于先师秋冬亦如之又曰天子视学大昕鼓征乃命有司行事兴秩节祭先师先圣周礼大胥春入学合舞秋颁学合声此四时释奠也王制曰天子出征执有罪反释奠于学以讯馘告乐记曰武王伐殷为俘馘于京太室京镐京也太室辟雍之中明堂太室此师还而释奠也三代之时王子皆亲自入学记曰乐正崇四术立四敎顺先王诗书礼乐以造士王太子王子羣后之太子卿大夫元士之适子国之俊选皆造焉凡入学以齿又曰凡学世子及学士必时春夏学干戈秋冬学羽籥皆于东序故汉臣贾谊亦曰春秋入学坐国老执酱而亲餽之所以明有孝也此三代太子入学之大畧也东汉永平中元间帝数亲幸太学行飬老礼而太子视学无文可检唐贞观二十年诏皇太子于国学释奠先圣先师皇太子初献国子祭酒亚献摄司业终献开元礼皇帝皇太子视学前一日所司洒埽学堂内外尚舍设大次于学堂之后守宫设皇太子次于大次东皆随地之宜并如常仪尚舍设御位学堂上北壁下当中南向监司设讲榻于御座之西南向设执读座于前楹间当讲榻北向尚舍又设皇太子座于御座东南西向北上设文官三品以上座于皇太子东南重行西面北上武官三品以上座于讲榻西南当文官重行东面北上设侍讲座于执读西北武官之前东向北上设论议座于讲榻之前西阶下典仪设版位于东阶南西面执经于西阶南东面侍讲执读执如意等于执经之后重行东面北上学生分于文武官之后皆重行北上设典仪位于东阶之西赞者二人在南差退俱西向又开元礼载皇太子释奠仪皇太子释奠于孔宣父守宫设文武侍臣次各于便次之后文左武右又载皇子束脩仪束帛一篚五匹酒一壶二斗修一案三脡皇子服学生之服至学门外陈三物于西南少进曰某方受业于先生敢请见执篚者以篚授皇子皇子跪奠篚再拜博士答拜皇子还避遂进跪取篚博士受币皇子拜讫乃出闻之先儒云古者天子视学为飬老也虽东汉犹然自汉以来飬老之礼寖废而人主之幸学或以讲经或以释奠葢自为一事矣皇太子视学之文见于经史畧可考者谨条次之如右【臣】愚以为三代皇太子入学亲师之礼此太古久逺不可行于今者也开元皇子束脩仪虽近古然今日宫詹诸臣辅导皆有専责束脩之仪亦不必行于今者也惟开元礼所载皇帝皇太子视学释奠之仪于今为近诚考旧礼而折衷之裁酌损益成一代之隆仪举累朝之旷典则于
　　皇太子飬正谕教之功未必无裨补万一矣谨议

　　北郊配位议　　　　　　　　　徐干学
　　康熙二十四年某月太常卿徐元珙条奏北郊之礼皇地祗位北向
　　祖宗配位当以西为左东为右请察政和礼改正奉皇上面谕令学士【臣】干学【臣】菼考论古时所行典礼撰拟以进者【臣】等窃思凡祀典有正位方有配位配位之左右不同正位向南则东为左而西为右正位向北则西为左而东为右【臣】谨案北郊配位自汉光武中元二年始地祗南向薄太后配位东设西向唐开元二十一年祭地方丘地祗南向髙祖配位东设西向此地祗南向居左之证也至宋政和四年用北墉答隂之义改地坛向北配位从正位而改故宋太祖位西设东向葢地祗既北向则配位以西为上西方即左也此地祗北向配位居左之证也明嘉靖九年建方泽坛于安定门外用宋旧制地祗北向则当以西为左矣而其配位犹设于东与古礼不合
　　本朝因之未曾更正但明制配位止一太祖我朝三圣并配所设
　　祖宗位次尤宜详为考定今廷臣惮于改作不考政和之礼托言地道尚右谓不必更张似非笃论其曰地道尚右者乃周礼注疏解左宗庙右社稷之义郊坛配位从未尝以此为断【臣】谨案嘉靖祀典考云礼臣进呈陈设图式方丘坛皇祗北向配位居左是嘉靖时尚左而不尚右明矣顺治十四年礼部题请奉
　　安神主配享方泽礼恭奉
　　太祖配位于左
　　太宗配位于右是
　　本朝之制亦尚左而非尚右明矣盖嘉靖议礼诸臣原知以左为尊而礼官误执以东为左当是有司之过有待于
　　本朝厘正者也至有以社稷坛尚右为言者【臣】谨案社东稷西异坛同壝主皆北向各自成尊其来巳久然魏晋社坛间或南向惟萧齐武帝时何佟之建议社坛北向稷坛东向是稷为配社之坛岂非配当在左乎唐开元礼太社太稷北向设后土于太社之左设后稷于太稷之左俱东向夫曰左则非尚右矣曰东向则在西方矣岂非以西为左而配必在左乎宋政和五礼及孝宗时社稷配位皆西设东向以居于左明世宗实录嘉靖九年正月亦有勾龙后稷西北东向一条惟防典所载东西方向稍异耳足知社稷北向则配位常在西方盖虽与地坛之制不同其配位居左于理则一此正可以参稽而得者也若夫唐宋明郊社亦有三祖二祖并侑之礼皆以序设位一方不分左右莫若
　　降敕集议采用旧典无使
　　三后在天之灵稍有未安【臣】等浅学尠识仰承
　　明问不敢不以所闻具对谨议


　　祀地无配位议　　　　　　　　徐干学
　　【臣】干学【臣】菼既上北郊配位议复奉
　　皇上面谕朕考古制祀地不同南郊可不设配位否其采经史旧闻以对朕当详思之钦此【臣】谨考易豫卦先王以作乐崇徳殷荐上帝以配祖考【臣】案孔頴逹云以祖考配上帝若周夏正郊天祀灵威仰以祖后稷配也配祀明堂五方之帝以考文王也俞琰云配以祖考如商汤祭昊天而配以喾祭五帝而配以契也此言以祖考配天帝不闻以祖考配地祗也周礼大司乐明言泽中方丘之礼矣而注疏皆不言地之有配尚书召诰丁已用牲于郊牛二越翼日戊午乃社于新邑牛一羊一豕一【臣】案孔安国传曰用牲告立郊位于天以后稷配故二牛也又王肃作圣证论以难郑康成云召诰用牲于郊牛二明后稷配天故知二牲也又云社于新邑牛一羊一豕一明知惟祭勾龙更无配祭之人先王祭帝于郊所以定天位祀社于国所以列地利社即祭地而祭地无配也诗序生民尊祖也后稷生于姜嫄文武之功起于后稷故推以配天焉思文后稷配天也昊天有成命郊祀天地也我将祀文王于明堂也噫嘻春夏祈谷于上帝也【臣】案雅颂诸篇明明有郊祀明堂祈谷之神而诸家不言所以配地可以知礼意矣太平御览晋起居注博士孔晁议礼王者郊天以其祖配周公以后稷配天于南郊以文王配五精上帝于明堂经典无配地文春秋左传襄七年夏四月三卜郊不从乃免牲孟献子曰吾乃今而后知有卜筮矣夫郊祀后稷以祈农事也是故啓蛰而郊郊而后耕今既耕而卜郊宜其不从也【臣】案冬至之郊是迎长日报本反始之祭也啓蛰而郊在建寅之月是祈农之祭也后稷配天有此二祭亦不言配地公羊传郊则曷为必祭稷王者必以其祖配王者则曷为必以其祖配自内出者无匹不行自外至者无主不止【臣】案此言郊之有配也何休云天道闇昧故推人道以接之王者尊天而亲地地不同于天义固各有在也礼记郊特牲帝牛不吉以为稷牛帝牛必在涤三月稷牛惟具所以别事天神与人鬼也万物本乎天人本乎祖此所以配上帝也郊之祭也大报本反始也【臣】案郊祀后稷以配天故祭上帝者谓之帝牛祭后稷者谓之稷牛参考诸书则稷之配天明矣而地祗用配不见于经三代而上言有配者曰天曰上帝而巳矣祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊防祖契而宗汤周人禘喾而郊稷祖文王而宗武王【臣】案虞夏商周郊庙之礼昭昭可据如此凡言郊者皆祭天之郊古无北郊之文自汉匡衡始称南北郊也古者天子之社一在库门内一在国外盖未有以祖配者有则必见于经矣孝经圣治章昔者周公郊祀后稷以配天宗祀文王于明堂以配上帝【臣】案孝经无祖宗配地之文独纬书钩命决云郊祀后稷以配天地祭天南郊就阳位祭地北郊就隂位后稷为天地主文王为五帝宗是也此纬书之説荒唐谬悠不可信从邢昺释孝经削而不取而贾公彦礼记疏引用其辞杜氏通典遂云祭地亦配后稷其实经无明文也孝经云严父配天不言严父配地也汉书武帝元狩二年天子东幸汾隂祠后土宣帝神爵元年五凤三年幸河东祠后土元帝即位东至河东祠后土成帝建始二年始祠后土于北郊永始三年复汾隂后土祠【臣】案汉世汾隂后土之祭总非正经起于方士巫祝防纬祷祠之术其配祭有无史记汉书并未之载不可得考独魏髙堂隆云汉文帝初祭地祗于渭阳以髙帝配武帝立后土祠于汾隂亦以髙帝配马端临駮之以为孝文时无祭地渭阳事杜氏通典亦言汾隂祠配髙帝不知其何所据要亦未可以为训也葢古帝王郊祀之礼至汉世而黩乱诗书礼郊社之説至汉儒而纷纭故八神五畤之属五帝六天之殊皆当以经正之者也文献通考汉平帝时王莽奏夏日至有司奉祭北郊以髙后配光武中元二年祀地祗位南靣西上髙皇后配魏景初元年诏祀方丘所祭曰皇皇后地以舜妃伊氏配北郊所祭曰皇地之祗以武宣后配晋泰始二年定地郊先后配咸和八年立地郊以宣穆张皇后配梁武帝制间嵗祀后土坛上以徳后配陈武帝以皇妣昭皇后配北魏亦以后配【臣】案汉魏及南北朝祀地北郊往往以皇后配地称地为媪神其防巳甚则不如其勿配也三代之礼此时巳不可知而光武诸臣号为通经者穿凿附防茫无依据若果有祖考配地之明文岂肯舍先王成宪不一修举因仍谬误以贻讥后世防【臣】窃观唐世以来天地或合祭或分祭虽未有无祖宗配位者而较之三代以前诗书所纪虞夏商周之遗去之甚逺宋元诸儒如胡宏王炎袁桷軰直云社即祭地别无北郊之礼刘汝佳则言以皇祖配地祗于礼为防其言皆有证据惟是事闗钜典未敢轻议更易
　　皇上稽古定礼务求至当
　　圣谕煌煌真足考三王俟百世非愚【臣】浅见所能仰测万一兹承
　　明命谨据所闻以备采择【臣】不胜悚惧之至













　　郊祀分合议　　　　　　　　　徐干学
