<!-- { "loadSidebar": true } -->
　　为福建阎常侍奉慰德宗山陵表
　　前　人
　　臣某言伏见制书大行皇帝灵驾尅以某月日迁座崇陵先太后梓宫自靖陵啓发同时合祔万邦永慕悲纒于弓劒七月有期痛延于蛮貊伏惟皇帝陛下孝思罔极至性自天攀奉山园圣情难处中慰先朝临御悠长威灵遐被储祉传圣以福四方今祗祔礼终清庙如在率土臣庶实谓【一作为】哀荣臣职沗方隅分忧地远不获仰陪下列奉慰外朝无任瞻恋哀惶之至
　　为羣官请公除表　　　　　苏　颋
　　臣某等言伏奉今月二十日敕违此终丧未从权礼恭惟圣旨相顾失图臣某中谢臣闻孝德称三事亲之道不贰丧礼有五权制之仪居一虽霜露增惕君子有终身之悲而日月其除达人无追远之义故大贤抑情而俯就不肖庶几而企及百王同范千古不刋此所以定通丧此所以明大孝陛下欲乖前训独展因心弃易月之制申再期之礼臣何人斯輙敢裁议然凡圣殊贯尊卑异等情则无别服则不同汉朝故事行之自久是以先后遗旨具刋节制率土之滨孰不哀奉陛下若违众虑循私情想栾棘以纒悲服苴枲而增慕此则非先后之遗意也异通贤之达节也伏愿俯依惨制以顺权宜屈小节而存至公抑冲而明大礼则下愿上达人欲天从陛下不违于先防微臣得申于公议不任悲迫之至谨诣朝堂奉表陈请以闻
　　此篇原编在六百七卷今移入于此
　　为羣官固请公除表
　　臣某等言臣闻以日易月着自不刋之典以臣事君窃惟有争之义羣心累切圣感未廻臣等焦惶不安啓处中谢臣又闻之高宗谅隂三年不言百官总已以听于冡宰斯则求古之人自殷宗行之矣但事有通变时有损益或循古法多昧远图孝文由是创礼孝景因之从令故汉之帝王独高文景孝者先于百行岂欲违而致美诚以神器之重天下至公所直小所枉大加百姓而刑四海作程于后罔不率由陛下纂大横之繇开中兴之业每旰食坐朝求衣视事不可得不言也不可得总已也固不可如殷之时也臣请以近事为明是云典故岂三圣追远曷不甚哉三年制服盖未然矣先后【一作王】所以末【一作未】顾之深【一作除】者欲顺成先志不改其道乎若遂乖于所奉固于执见宁独神只之望缺亿兆之心阻必当太宗有恨于昭陵之仙寝高宗不悦于梁山之宫先后徒勤于凭几之言陛下是忘于缀衣之日矣今礼云衷后圣不宜独善今礼云非前王故以训其可专之乎况敬于宗庙四时之感斯在废于礼乐万邦之化安寄不荐不享久矣其如奉先何礼坏乐崩久矣其如致理何惧非大孝之意也顷公除有数臣等祗若今攅涂又毕时月已远而陛下廷则簪裾之序居尚苴葈之容至有百蛮入觐千官在列仰晞太阳俾见羣下便谓君臣之礼举而有二遐迩之人感且非一彼数事者伏惟熟计之臣等輙以悃悃之忠愿抑蒸蒸之孝陛下当廻思迁虑从权达礼思代天理物之大惟爱人治国之机上则遵于累圣禀于遗旨下则顺此诚祈因而俯就颙然所戴罔不知幸无任悲迫惶悚之至谨诣朝堂奉表以闻
　　第二表
　　臣某等言臣以易服之礼着之前训从权之义闻诸格言遂乃披沥肝血愿埀昭亮天心弥固日虑徒勤是用怔惶但深憔惧臣中谢臣闻通丧之制差等不同天子絶朞故云自达此孝情之奥防不【疑作非】丧服之遗事故雍言致惑子张发问于殷宗除服不疑元凯具陈于晋主此则家国殊礼君臣异贯前帝轨仪备之方册况皇朝典故骏命斯在祖宗奉先不违兹躅陛下若以庸言不信上则请按于周礼陛下若以今古异途此则请询于唐典虽圣情多感臣不忍言而有义可凭终期俯察复以四海无外万机事大国望时宗犹有权夺则陛下为天下主作人父母司牧羣方纂膺宝业何忽以冕旒之贵而行布衣之礼也且臣等【一作子】公除防奉明训陛下若素帟未卷缟衣仍服使吉凶殊于内外丹素杂于宫寝无乃哀乐乖宜乎无乃情礼失衷乎又臣以奉君为忠子以奉亲为孝孝必顺于先志忠必期于助礼今先后遗制服纪具存陛下小不忍行动而愈失陛下则固执傥违于大孝愚臣不请先陷于不忠臣何心颜敢安视息是以不胜慺慺崩迫之至谨诣朝堂固请以闻
　　将加神龙尊号羣官请公除表
　　臣某等言臣闻君亲之义臣子同极陛下至孝纯深将固三年之典臣等尽忠恳到伫廻三舎之晖是则陛下违先后之遗命臣等忤圣人之严旨违命几于过戚不可以称孝忤旨嫌于必诤不可以称忠所以莫顾犯鳞共甘碎首臣等中谢臣又闻之王者代天理物为天所子循至公以临大宝非独善以崇小节由是汉之国章始从权以变礼晋之廷议故屈已以因除拥万乘之尊有万机之政者示不得同于凡也前王着于不刋其来久矣四圣则常追远俯而就之陛下罔极之思通丧是执所不忍言莫之省奏遂令霜露多变日月其除皆臣之至愚诚未感圣天意若曰助陛下以非常之功人谋协从尊陛下以非常之号者欲陛下司龙纪受龙图祗分祉而建皇极拥神休而奉清庙者也故天有景贶不可拒者审矣国有茂典不可废者明矣钟鼓不击不足以旅庭冕旒不施不足以端扆未有膺其册缺其仪乎臣等茫然悉未能喻况哀戚有制故非同日变通适道甫及载朞诚宜夺因心之慕稽顺时之请当建鸿名以承上帝则所直者大所枉者小罔不格于上下通于神只晞太阳之光曜乘和气之充塞伏愿陛下全之臣等昧死以闻期于必遂
　　此篇元编在六百八卷今入于此
　　为羣官请虞卒哭表
　　臣某等言臣等伏见有司撰既葬反虞之礼陛下当以今月二十七日公除卒哭圣情感慕所未忍言众虑焦惶罔知攸寘中谢臣等谨按晋书杜预议畧曰天子之位至尊万机之政至大羣臣之众至广不得同于凡人故大行既葬祔祭于庙则因而除之不除羣臣莫敢故屈已而除之天下之人皆曰我王仁也我王孝也此乃圣制移风易俗之本于是卢钦魏舒等从其奏议莫不厌服臣等歴选列辟颇征前史王者为天所子受天明命代天育物先天弗违居大宝之位行至公之道故沿革而致理变通以成政况先后之永愿圣朝之旧式简册备矣方无穷君亲临之宁爱非礼而陛下愈迟【见礼记三年问】之痛孝思罔极履曾参之小节遗汉文之故事【阙】
　　贯于神明粤
　　自开辟天子之德未有如睿宗孝之纯深也至使庆云涌浪井出嘉木连理神芝三秀盖其效欤要不可以情过哀而所枉斯大矣臣又闻七月而葬既葬缞除其月而虞既虞吉祭为之降杀用断丧服示不得逾之今合于山陵祔于宗庙询之典训尝有稽矣而终不师古始不易月考之事宜又无谓矣举而书此将何以法陛下昧旦听朝戚容深视庶官所以环拱近臣莫之利见戴九天之仁覆渴十景之清光颙然之情盖未能谕且追远兴感君子有终身之忧以权制服圣人思屈已之重何必三年之礼称为百行之端若天无卑听固违于献欵臣敢先除今附于不义岂司牧黎献作人父母之意乎伏惟陛下可羣司之奏顺刚日之请去独行以致美阐大猷以光济勿使鸿生钜儒废【一作发】书而郁悒下学上达空草议以屏营臣等至怀期必俯就则凡在动植无任悲幸谨昧死诣朝堂拜表以闻
　　代太原李仆射慰义章公主薨表
　　令狐楚
　　臣某言得进奏官【类表作院】状报义章公主今月九日薨辍朝七【类表作三】日者臣伏闻公主分辉帝籍擢秀皇闱丽有掩于舜华才成下嫁庆初传于螽羽奄见【一作有】上仙伏惟陛下仁爱方深恩慈所属始其凋谢轸以悲伤臣限守边陲忝联枝叶不获陪位奉慰无任哀塞凄怆恋结之至
　　为杜司徒慰义阳公主薨表　刘禹锡
　　臣某言伏承义阳公主薨伏惟圣怀伤悼增切伏以公主妍姿令则冠絶天人禀敎皇宫已挺柔嘉之德降嫔卿族益彰贞粹之仪方期作范壸闱长荣邸第岂意遘兹短寿奄谢昌辰虑陛下轸念未捐【类表作损】深慈莫遣有亏常膳罢设宫悬臣子之情不任惕恋况圣凡礼异家国制殊伏愿道齐彭殇理达修短割肌肤之爱慰寰海之心率土人臣孰不相贺【集作慰】无任恳欵屏营之至
　　为王侍御瓘谢宣吊并赙赠表
　　李商隐
　　草土臣瓘言今月某日某官吕述某官任畴等至奉将圣旨以臣父某官某亡殁赐吊臣等并赙赠臣亡父布帛三百疋米粟二百石者大夜衔辉穷泉漏泽以殒以越终哀且荣臣某中谢臣先臣某托体元侯防名任子象贤传劒余力攻书歴七朝而在公秉二道而非坠氛兴赤狄兵聚晋城先臣受律临戎忘家狥众士卒均食罔媿于前修廊庑散金远齐于旧説上凭王畧下振军威旬月之间庆防相继并亲桴三鼔躬运九章如臣弟兄皆冐矢石岂意竒功立大愿莫从传飱失时衉血成疾奄至凋落长违盛明此皆由臣等抱衅既深就养无素遂延家难仰恻宸襟尚偷生于晷刻亦何颜于天地伏惟皇帝陛下悼深抚扤悲轸闻降悯册于上公厚赙礼于遗体昔魏优死事止分食邑之余汉养孤儿但有羽林之聚方于今日彼媿推恩呌号失容戴履无所军前结草必自于幽灵石上浇【集作生】松敢忘于遗训无任感恩荒殒之至
　　为令狐博士绪补阙绹谢宣祭表
　　前　人
　　草土臣某言今月某日中使某至奉宣恩旨致祭臣亡父赠司空臣某者存殁愿终哀荣礼备荒迷触地号呌瞻天臣某中谢臣先臣某生遇昌期早司国柄没留懿德上恻宸襟特降王人迂临私第陈其醆爵洁以豆登招【集作擅】遗魄于幽阴旋归莫覩视残生于晷刻报効无期臣等无任戴恩荒殒之至谨附中使某奉表陈谢以闻
　　贺顺宗諡议表【为人作】　　　　令狐楚
　　臣某言伏奉六月十四日敕旨太常奏大行大皇尊諡曰至德大圣安孝皇帝庙号曰顺宗臣某诚感诚庆顿首顿首臣闻入庙观德载在前言闻諡知行传于故志伏惟顺宗大圣安孝皇帝统承九圣保乂万邦继耀大明合符真宰方同天以下覆俄厌代以上僊伏惟皇帝陛下哀慕未忘孝思罔极痛衣冠之永閟攀弓劒而无阶殷荐鸿名光昭懿德庙号非征于汉魏帝图自掩于羲轩百代见圣人之功四方知君子之孝率土臣子以欣以感臣限于镇守远在方隅不获奔赴阙庭陪位称贺无任踊跃之至
　　此篇元误编在六百三十五卷状门今移入于此








　　文苑英华卷五百七十一
　　钦定四库全书
　　文苑英华卷五百七十二　宋　李昉等　编宰相让官一
　　为魏王让知政事第二表一首
　　为王及善让内史第二表一首
　　为王方庆让凤阁侍郎表二首
　　为杨执柔让同凤阁鸾台平章事表一首
　　让知政事表一首
　　让同平章事表一首
　　让鸾台侍郎表一首
　　为张令让麟台监封国公表一首
　　代家君让左仆射表一首
　　代家君让侍中表一首
　　为王尚书让宰相表一首
　　为李尚书让兼左仆射表二首
　　为韦相公让豳公表一首
　　为魏王让知政事第二表　　李　峤
