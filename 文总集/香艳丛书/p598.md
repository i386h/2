<!-- { "loadSidebar": true } -->
　　当年共憾丹青者，今日何人更写图？
　　即如此事无时无，慎勿对之生嗟吁。（本集）
　　（国朝）蔡德晋（字宸锡，号敬斋，无锡人。雍正丙午举人，由国子监学正迁工部司务。）
　　题昭君像
　　夙昔承恩在汉宫，那堪骑马泣秋风。
　　千年遗恨终难释，犹抱琵琶入画中。
　　（国朝）黄世成（见卷五）
　　题昭君图
　　美人何所怨，图画已成名。
　　不作倾城孽，还为却敌兵。
　　安危双主重，社稷一身轻。
　　青草终心汉，千年地下情。（《平庵诗集》）
　　（国朝）李调元（字雨村，号醒园，罗江人。乾隆癸未进士，由庶常改主事，官至直隶通永道。着有《童山诗集》。）
　　明妃出塞图
　　汉选明妃入掖门，宁知三载未承恩。
　　临行尚得君王顾，空望瑶阶拭泪痕。
　　蒙尘远适呼韩国，云垂四野阴山黑。
　　貂裘匹马真可怜，执鞚胡儿掀帽立。
　　和亲此去委胡尘，绝域难逢内地人。
　　相随只有宫中月，犹向天涯照妾身。
　　从来艳色偏招妒，当时悔不千金赂。
　　自倚蛾眉绝代无，此生竟被丹青误。
　　晓来边塞叫离群，声断琵琶不忍闻。
　　青冢有魂归不得，泪洒巫山十二峰。（本集）
　　（国朝）姚　鼐（字姬传，号惜抱，桐城人乾隆癸未进士，官刑部郎中着有《惜抱轩集》。）
　　仇英明妃图
　　明妃一出萧关道，玉颜不似当时好。
　　却留青冢地长春，复有画图容不老。
　　汉官佩剑卒举旗，分布四马连尻脽。
　　毛端飒有风沙吹，侍女颇具宫中仪。
　　中有襜褕拥独骑，落日黄沙万马迹。
　　临风翠袖双蛾眉，欲到穹庐前几许。
　　契王迎跪庐儿语，琵琶曲终泪如雨。
　　佳人那必逢佳侣，表饵生分汉帝忧。
　　容华死作单于土，遗事竟宁传到今。
　　王昭有曲声中琴，仇生岂亦能知音？
　　写出别怨关山深，正使夔州哀杜老，春风省识忽伤心。（本集）
　　（国朝）注　泩（字容川，浮梁人。乾隆戊戌进士，由翰林官至□□□□□□□着有□□□□□□□□。）
　　明妃图
　　马上琵琶者谁欤？汉宫佳人嫁单于。
　　昨日寂寞汉宫里，顾影悲泣泪如珠。
　　黄云四塞春风呼，呜呼画出明妃图。（本集）
　　（国朝）朱昆田（字西峻，秀水人。竹垞先生子。着有《笛渔小稿》。）
　　题明妃出塞图
　　马上琵琶声最悲，汉宫无复有蛾眉。
　　丹青不是污颜色，为乏金钱买画师。（本集）
　　（国朝）王　峻（字景高，号春江，甘泉人。嘉庆癸酉副贡生。候补直隶州同。着有《桐华吟馆诗抄》。）
　　题明妃出塞图
　　塞上香风暗度时，琵琶声急马蹄迟。
　　美人一曲安天下，愧煞貔貅百万师。（《兰言集》）
　　（国朝）汪士慎（字近人，富溪人。诸生。着有《巢林集》。）
　　题昭君倚马图
　　回首昭阳霄汉间，内家妆束换应难。
　　只愁前路马蹄疾，一日风沙一日寒。（同上）
　　（国朝）许秉铨（字右衡，号■⑸原。着有《露螗吟草》。）
　　题明妃画册
　　垂貂忽改旧盘鸦，万里和亲别汉家。
　　从此玉关无夜警，将军高枕听琵琶。（同上）
　　（国朝）李　蘅（字兰士，一字湘人，河塘人。道光戊子举人。着有《小潇湘馆集》。）
　　题明妃出塞图
　　琵琶一曲怨黄昏，渺渺风尘古塞垣。
　　胡语可怜沦绝域，蛾眉差胜闭长门。
　　朝廷专倚和亲力，朔漠难归恋阙魂。
　　汉地春风青冢到，须知远嫁亦君恩。（《冈州续稿》）
　　（国朝）郭伯荫（字远堂，侯官人。道光千辰进士，由翰林官至湖北巡抚，署湖广总督。着有《天开图画楼诗集》、《嘐嘐言》、《击钵吟》等编。）
　　明妃出塞图
　　应悔和亲失策来，玉颜一去委荒埃。
　　姼姼公主乌孙嫁，始自当年酿祸胎。（《击钵吟》）
　　（国朝）刘　端（字鲁汀，侯官人。道光壬辰举人，官安徽太湖县知县。）
　　明妃出塞图
　　绝漠明驼去不回，年年草色委尘埃。
　　不知一片关山月，环佩曾无入塞来？（同上）
　　（国朝）杨维屏（字翠岩，福建连城人，道光乙未举人，官甘肃中卫县知县。着有《云悦山房偶存稿》。）
　　昭君出塞图
　　雁门关接紫台高，铁拨铜琵手自操。
　　弹尽新声浑不似，马头汉月冷宫袍。（本集）
　　（国朝）曾元海（字少坡，侯官人。）
　　昭君出塞图
　　玉关哀怨寄檀槽，胡语分明一曲操。
　　回首汉宫不知处，李陵台上月轮高。（《击钵吟》）
　　（国朝）曾元澄（字亦庐）
　　昭君出猎图（步明邓子静韵）
　　貂裘压雪鬓堆花，绝漠黄尘滚白沙。
　　胜似秋风图出塞，琵琶马上别官家。（同上）
　　（国朝）陈崇砥（字泽萱，一字亦香，福建人。道光丙午举人，直隶河间府知府。）
　　昭君出猎图（步明邓子静韵）
　　日落旌旗拂野花，美人憔悴老风沙。
　　登高不向天山望，万壑千岩似妾家。（同上）
　　（国朝）刘缓青（字少竹，义宁州人。咸丰间诸生。）
　　明妃出塞图
　　生辞汉殿金难赎，死葬胡沙骨不回。
　　一曲鼙婆成绝调，伤心遥望李陵台。（《击钵吟鄂集》）
　　（国朝）郭兆昌（字幼培，侯官人。侯选员外郎。）
　　明妃出塞图
　　画工亦妒佳人貌，竟累红颜嫁紫台。
　　凄绝四弦浑不似，声声哀怨拂云堆。（同上）
　　（国朝）郭名昌（字宾实，候官人。咸丰间诸生。）
　　明妃出塞图
　　北庭边衅感初开，太息官家乏将才。
　　竟赖红颜销虏气，论功也合画云台。（同上）
　　（国朝）郭绩昌（字咸熙，侯官人。）
　　明妃出塞图
　　未甘永巷闭青苔，一曲琵琶出紫台。
　　为谢汉家天子使，阏氏自好不思回。（同上）
　　（国朝）刘大受（字绍庭，侯官人。）
　　明妃出塞图
　　朔漠边风冷紫台，汉宫回首有余哀。
　　此身竟作呼韩妇，墓草空青恨未灰。（同上）
　　（国朝）黄元采（字佺期，侯官人。）
　　明妃出塞图
　　愁抱琵琶出紫台，君恩犹自忆年来。
　　竟教青冢长埋玉，不及文姬赎得回。（同上）
　　（国朝闺媛）李含章（字兰贞，晋宁人。鹤峰中丞长女，归安叶闻沚方伯继室。幼随父任，通经史。善诗文，有班谢家风。自适方伯，得刑于唱随之化，学日益进，诗名噪甚。袁简斋摘其鉅制入《随园诗话》，与浣青夫人诸名媛同称。）
　　明妃出塞图
　　龙沙万里日色晡，大阴山色青模糊。
　　云霾雾掩壮士且悲死，况此绝世佳人乎！
　　我闻灭秦诛项困冒顿，汉廷宵旰惟匈奴。
　　和亲下策出高帝，例刷民女称皇姑。
　　鲁元誓不作阏氏，娄敬有女归毡庐。
　　嫖姚兵还贰师死，元帝孱弱无人扶。
　　吾恐昭君当时即不点大破，未必别遣宫中都。
　　又况竟宁建始之间祸水作，六宫内事知何如？
　　大抵美女如杰士，见识迥与常人殊。
　　春花不枯秋不落，要令青史夸名姝。
　　一日不画画千载，安有黄金百镒烦鸦涂？
　　雁门古冢生青芜，香溪碧水流珊瑚。
　　吁嗟此意难描摹，区区延寿安足诛，酹酒三拜明妃图。（《滇南诗略》）
　　（国朝闺媛）金颖第（字兰省，仁和人。嘉庆间刑部员外郎忠泽女，归安贡生戴宸室。着有吟稿。）
　　题明妃出塞图
　　不堪回首忆长安，一曲琵琶一曲酸，
　　马上风流青冢恨，等闲齐付画中看。（《湖州诗录》）
　　（国朝闺媛）葛季英（字玉贞，句曲人。父贾于吴门，因居吴。无锡秦淡园鏊之侍姬也。勤俭持家，工诗善奕，暇则坐小楼，焚香读书吟咏，题其楼曰淡香，即以名其诗，年十九卒。）
　　题明妃出塞图
　　绝塞扬兵赋大风，旌旗依旧过云中。
　　他年重画麒麟阁，应让蛾眉第一功。（《梁溪诗钞》）

　　卷十一　艺文（古今体诗　摘句附）
　　（唐）白居易（见卷四）
　　过昭君村（村在归州东北四十里）
　　灵珠产无种，彩云出无根。
　　亦如彼姝子，生此遐陋村。
　　至丽物难掩，遽选入君门。
　　独美众所嫉，终弃出（一作于）塞垣。
　　唯此希代色，岂无一顾恩。
　　事排势须去，不得由至尊。
　　白黑既可变，丹青何足论。
　　竟埋代北骨，不返巴东魂。
　　惨澹晚云水，依稀旧乡园。
　　妍姿化已久，但有村名存。
　　村中有遗老，指点为我言。
　　不取往者戒，恐贻来者冤。
　　至今村女面，烧灼成瘫痕。（《白氏长庆集》）
　　（唐）胡　曾（邵阳人。咸通中举讲十不第，尝为汉南从事。着有《安定集》十卷，《史咏诗》三卷。）
　　汉宫
　　明妃远嫁泣西风，玉箸双垂出汉宫。
　　何事将军封万户，却令红粉为和戎？（《全唐诗》）
　　（唐）崔　涂（字礼山，江南人。光启四年登进士第。着有诗一卷。）
　　过昭君故宅
　　以色靖胡尘，名还异众嫔。
　　免劳征战力，无愧绮罗身。
　　骨竟埋青冢，魂应怨画人。
　　不堪逢旧宅，寥落对江滨。（同上）
　　（唐）李　远（字求古，一作承吉，蜀人。第太和进士，屡官建江三州刺史，终御史中丞。着有集一卷。）
　　听王氏子话归州昭君庙
　　献之闲坐说归州，曾到昭君庙里游。
　　自古行人多怨恨，至今乡土尽风流。
　　泉如珠泪侵阶滴，花似红妆满岸愁。
　　河畔犹残翠眉样，有时新月傍帘钩。（《《唐音戊签》）
　　（唐）蒋　冽（仪凤中宰相高智周之孙，第进士，考功员外郎，终尚书左丞。）
　　巫山之阳香溪之阴明妃神女旧迹存焉
　　神女归巫峡，明妃入汉宫。
　　捣衣余石在，荐枕旧台空。
　　行雨有时度，溪流何日穷。
　　至今词赋里，凄怆写遗风。（《全唐诗》）
　　（宋）苏　轼（字子瞻，眉山人。嘉佑二年进士乙科，对制策，除中书舍人，翰林学士，历端明殿学士，礼部尚书。绍圣初坐汕谤，安置惠州，徙昌化。徽宗立赦还，提举玉局观。建中靖国元年卒于常州。高宗朝赠太师，谥文忠。着有《东坡前、后集》、《和陶集》、《应诏集》。）
　　昭君村
　　昭君本楚人，艳色照江水。
　　楚人不敢娶，谓是汉妃（一作家）子。
　　谁知去乡国，万里为胡鬼。
　　人言生女作门媚，昭君当时忧色衰。
　　古来人事尽如此，反复纵横安可知？（《苏诗续补遗》）
