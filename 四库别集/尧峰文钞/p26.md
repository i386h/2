<!-- { "loadSidebar": true } -->
　　李氏之先自洪洞避乱徙居泾阳逾六世当明世宗朝有讳世达者由进士累官南京吏部尚书殁赠太保諡敏肃于是其族始大有二子长户部郎中梓无子以同产子惟庄为后惟庄即太公父也官内阁中书舍人太公少不好弄遇同辈诸儿或有所忿争恒退让不与校中书公固已异之矣及中书公殁事母夫人有至性母雅好佛多所施舍太公辄多市方物奉母储之以给用平生无他嗜好惟读书鼓琴种树豢鱼以自娱尤精医术全活人无算浮沈诸生中逾数十年晩而公子念慈字屺瞻者举于乡邑众方敬爱太公前此皆曰李秀才善人何蹭蹬不偶乃尔岂天道报施或爽耶至是则曰天将使食报于其子矣越三年屺瞻成进士众益喜为太公贺继而屺瞻授河间推官已又补廉州已又以裁缺甫之任而罢于是众稍失望曰天道故无知乎其后改授新城知县卒以诖误去官众心益不厌而太公闻之怡然自若也防
　　王师讨叛滇屺瞻以才能荐往湖广従军遂补竟陵知县不数月复以博学宏辞荐试京师于是众喜过望又皆曰
　　天子必大用屺瞻矣太公自此食报未艾也
　　御试既竣京师哗谓屺瞻已前列语传士大夫间絶不知所従来最后竟报罢无不为屺瞻搤腕太息者屺瞻亦悒悒不快弃官西归甫抵里门犹逡巡瑟缩惧无以顺适太公意太公顾怡然如故呼屺瞻前曰菽水汝长物宁遽逊三牲九鼎耶吾故以养志期汝也其旷达多此类太公讳绍字慎闲性最友爱屺瞻登第遂推同居故庐以予诸兄凡子姓来受学者其训督视已子无异家产中落犹百方为屺瞻延致名师且日治醇醪丰馔欵接四方诸賔客初不计家有无与人交温温若恐不得当不为町畦崕絶之行尤重然诺急人患难间接郡邑诸有司必举地方利弊剀切陈说即忤其指不顾往往隂雪人寃不令其人知之或奉金为夀亦坚拒不纳也既用医术知名嵗时必广施药饵逺近造请者踵相接其贫羸者天寒逺道辄捐酒肴饮食之有为亲若长来者辄用好语慰藉人服药多効亦不肯受饷谢也尝徃平阳值竟陵老书生病脾卧邸中且乆太公一见遽就榻拊视令僮为畚除粪秽出囊中所储善药躬煮饮之又时时命僮扶掖之至平复乃已其友人平阳太守代馈太公白金五十两太公笑却曰吾自行吾素耳卒不见太守而去其居平积善如此以是敬爱太公者无长少贵贱戚疏一也享年七十有二以康熈某年月日卒于家元室常氏享年十有九生子男一即念慈也继室扈氏享年四十有五亦生子男一曰慕慈孙男女各三两室皆有贤行先葬县东南十五里太保公之墓次卜于某年月日奉太公柩往合焉琬交屺瞻三十年矣且同举宏词尝推服屺瞻才学谓髙出琬辈数人之上而伤其坎坷于世今年来过吴门则屺瞻亦已老矣出所撰行畧命琬志太公墓琬故多抑扬往复感叹之语非直慰屺瞻也抑将慰太公于地下不知有当屺瞻否也铭曰
　　李出陇西繄鼻祖兮散而徂迁指秦土兮维敏肃公肇簪缨兮理学事功国股肱兮文孙继之敦文行兮为善不怠积余庆兮爰有令子称逸足兮既翔天衢蹶不复兮天道茫茫杳难量兮夀考令终诒谋长兮宰木郁葱筑幽室兮往配尔祖以俟尔后之昌且炽兮
　　乡饮大賔周翁墓志铭
　　予既以衰疾屏居虎邱东麓尝有无锡周翁贞兹者相遇于半塘因遂造予草庐且命其长孙标次孙棨珩从予游于是翁年近七十矣须眉郁然其色辞甚恭其登降步趋甚伟两生侍侧予数叩其学术论议文章悉有原委非近世固陋浮薄者比间以访翁之乡人则曰翁为侍郎文恪公之再世孙其人孝友敦朴举凡综理家政戒督子孙髙下无不中度葢马少游所称乡里善人是也识者谓当有积善之报既而棨珩以诸生试学使者裒然出府学生数百人右或以是为翁喜予闻之曰未也两生具有隽才而又恂恂克循家学异时将各致显融以有光于文恪公则翁之食报诸孙者继自今庶几其未有艾也今年秋七月两生衰绖踵予门哭告翁捐馆舎已逾月矣享年七十有一将卜葬□峲山祖茔之次乃徴予铭予为之然出涕不敢用衰疾辞姑掇两生所缵事实序而铭诸翁讳嘉申贞兹其字父如璜官典簿王父炳文累官都察院都事曽王父子义累官掌詹事府吏部左侍郎兼侍读学士赠礼部尚书諡文恪以次子文简公炳谟贵再赠太子少保父子皆着声迹翁虽贵公子孙而文恪公素以公亷自持苞苴不入其门身殁未乆家无余赀再传至典簿公所析汚莱不逮数顷顾雅好结纳每四方之客至供张馈遗费且无算其产遂以中落讫典簿公晩嵗翁兄弟遂如窭人寒士矣乃弃文恪公故第于人而翁之两兄又最困翁独奉典簿公僻居县之西郭外生计屡空絶不以介意也然父子遥望故第辄相顾叹息曰吾三世席先人遗业不获兢兢保守柰堂构何于是翁削衣缩食铢寸累积以谋复故第其人龂龂不可父殁若干年始能倾槖中所有倍故值以偿然后得之凡以遵典簿公意也平居抚未笄妹如女抚幼弟如子事两兄及待族亲尤曲尽恩礼死而不能举者前后逾十七丧其敛埋一出于翁文恪公故有祠田若干亩废鬻已尽翁特割膏腴一顷补之至于赒亲党之患赴公家之急尤日夜惟恐不及先是典簿公号长者族中豪强或歴肆凌侮公尝撰自述数百言颇寓微指翁奉遗令版行以示同邑其人大愤所以防翁万端翁受之不校乡人尤推其雅量云少而笃志于学及明社既屋自以累世仕宦竟舍去举子业悉力市故籍延名师以训其子未几其长君继髙遂举于乡逮长君不禄其训两孤孙亦如之以是彬彬嗣起为同辈所称说予故曰食报未艾良有以哉翁三举乡饮賔卒于康熈二十八年六月二日葬于是年十一月某日配成氏子二继髙顺治庚子举人考授内阁中书舎人先翁卒家肇侧室出女一适诸生吕晋孙男三标太学生棨珩常州府学生椿孙女八曽孙男四焞爌熺烱曽孙女一始文恪公之葬也申文定公文其碑许文穆公志其圹都事公与典簿公之葬也邹宫谕徳溥及马博士瑞为之铭其人类皆前代名臣硕儒卓然有闻故能奋其笔墨阐扬遗事于后世顾予何人才学谫劣且当衰疾之余欲使继前贤之后为翁不朽计不亦傎乎然而此两生之志也不可不铭铭曰
　　嵗集屠维日纒析木巨区之濒□峲之麓筑是幽宫是栖我翁克委厥祉诒我孙子以被于无穷















　　尧峯文钞巻十六
　　钦定四库全书
　　尧峯文钞巻十七　　　翰林院编修汪琬撰志铭七
　　湘乡知县汪君墓志铭
　　君与予同出新安越国公华之裔又与予同年进士顺治十五年冬予待罪户曹而君亦来谒选吏部数相过従甚乐也是时予僦居正阳门东所居后有小阁俛鱼薻池而面郊坛阁外灌木幽深水鳬沙雁游泳上下为都人士游观之所君暇即登予阁裵囘眺望把酒赋诗以为常其明年君得湘乡令湘乡渉江逾湖去京师数千里予祖君于郊临别无惆怅缱绻之色所以然者葢以
　　天子方褒宠循吏多不次之擢予同年诸兄弟涖郡县者逺或及朞近或不过三四月而得入为京朝官者比比矣如君之才行是宜在侍従清要之列予以为非乆则必复入入则必复相见于此故不以此别为重且难也而孰知其遽殁也哉君之殁也以丁母夫人忧哭之至毁因请急奔丧以归而上官固留君代代者不即至君毁益甚遂不起其距谒选时仅二嵗其距予祖君之日仅四十余旬耳岂不尤可痛哉君性简易无町畦与人言呐呐不出口而及其为吏则又以亷能仁恕为上官所重湘乡罹兵乱里井萧然君一切与之休息尝语人曰刑者所以警众非用以骋吾虐也有讼于庭者立谕遣之防
　　国家有事云南而湘乡当用兵孔道所需役夫船马无算君慨然曰征徭彚集民不死兵而死役矣因奏记上官请免船解且请复故时废站民困始苏武冈邵阳大旱饥民散走至君县或虞其生变也议逐之君不可为设防予之食葢赖而活者数千家其以吏治称者如此惜乎中道以殁而不得竟其所设施也岂非其命也哉君讳观字颙若举顺治乙未进士享年五十有三曽祖某祖某父太学生某其自新安迁宣城者十四世祖宋中散大夫慥也娶某氏男女各一人男名绍洪初君与弟灿发若同举乡试君既殁发若以其柩归将卜某年某月某日葬君某里某原而因试事至京师乞予铭其兄之圹予不得辞君有弟三人发若其叔也今更名如龙亦以文学有名于时铭曰
　　鲁公之后其氏汪自唐而宋世斯昌子孙緜聨散四方于今缨芾遥相望惟君才行宗之良有施未究滋可伤我欲呌天天茫茫兹邱之穴魄所藏赋命虽短名则长
　　昭信校尉芬徳拨什库王君墓志铭
　　君讳仕字某正红旗下人世家辽东
　　国家陞盛京就设辽阳县君葢其县人也先世用军功得官祖兰前明时中屯卫指挥使父有才以谨饬闻于乡君长身頳面望之甚伟而为人恂恂退让有父风少以乌珍超哈事
　　太宗
　　太宗方用师中国大凌河之役君力战知名自是数出入行阵备着劳勚
　　世祖即位为芬徳拨什库寻授六品顶带阶昭信校尉寻又加二级顺治十三年从征福建败走郑成功师还病卒杭州归丧于京师春秋四十有六安人陆氏子三魁三畏予与君初不相知闻葢得之其従子刑部笔帖式三省者如此十八年三月将葬君京城东北宛平县界中于是君之从父昆弟仲举等介三省来请曰吾弟虽以武力自奋然能勤劳于国孝友于家仁且让于乡里虽全辽之人号为读书知道理者亦皆推巽吾弟自以为不及也今不幸中道以死茍非匄一言以宠之于幽则是举等没吾弟之实而无以昭示其子孙也予方辞谢三省又言曰吾王氏之役于
　　本朝者三世矣自天命天聪以来
　　国家佐命伟人下及鞍马骑射髙上勇力之士林立麻列然得如吾従父之材干者固仅仅也惜省于是时尚幼不能周知其始末所得于辽之父老与吾伯仲昆弟者特其略耳至于摧锋陷坚禽生馘级之数则兵部尚有档子可考也然亦什不存二三矣嗟乎吾从父之殁讫今不过五年其上距
　　太宗皇帝之世亦不及二十年然省之所习传止于如此使更歴数十年则世愈逺而事愈微省恐其有时冺灭而絶无一存也岂不可痛哉幸而辱为之辞不独以耀于子孙亦庶几传之永乆也已予嘉其言之质而悲也遂为铭铭曰
　　东海之濒有龙出水羣攀其鳞云翔飚举君也烈烈提戈防勲驰驱
　　王事殁而有闻不佚前光以贻后昆于何徴之视此铭文
　　葛府君墓志铭
