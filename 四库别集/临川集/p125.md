<!-- { "loadSidebar": true } -->
　　晁望颍川，卫有卿丙，错以术用，作汉家令。魏晋南北，史无传人，良正官唐，仍不大振。开封于家，徙钜野县，辟时艰屯，出宋而显。迥奋布衣，太子太师。宗悫秉政，父子一时。三朝四世，锡荣丘墓。峋令中书，为君曾祖。有子迪者，刑部侍郎，乃生宗简，世德孔扬。使京东西，郎于刑部。君实其嗣，少则多誉。仲父保任，主簿上虞，宰墨隳政，易君仕初。从容调<耳而>，吏莫玩法，墨以廉终，弱伸强慑。按察扰狱，夙如我谋，君不为夺，械囚于州。将范文正，叹爱而谓：“畏宜绳私，公勇勿畏。君愿持此，毕身无尤。”荐监越酒，旋宅父忧。判官于滁，擢丞大理，汝州郏城，来知县事。富姓赇吏，寓田势家，役烦且窘，中户愁嗟。君裒伪券，应手即辨，完蠹嘘枯，俗戒以劝。秦王诸孙，上冢入郛，卒榜驿隶，君擒而诛。将劾中人，匿车夜遁，移内侍省，罪令即讯。迄明年至，徒御无哗，能声震越，号称其家。易曹济阴，太子赞善，督尉索盗，里闾宴ぅ。马入罢牧，地租于民，厨传费剧，输之殆贫。君曰闵哉，责岂无豫。操书镌守，多绌其数。迁官博士，去领开州，大筑学校，率衣冠游。温汤之盐，实不酬课，岁蠲五万，奏自君可。氓疾不治，谒巫代医，教以饵药，尽投诡祠。失怙恃者，予其娶嫁，坐堂朝晡，饮酒闲暇。英宗篡极，员外于虞，比驾二部，阅最而除。今天子恩，始正郎位，摄舒期年，条教逾肄。殍来邻邦，赈使无僵，扶携饱去，又遗之粮。敦于除害，未始爱力，取枞阳河，避罗刹石。析池口征，合于铜陵，官不失算，舟无危行。人幸是为，旷数十载，趋令欢呼，无有稚艾。孤山、马当，岁漂百航，凿秋口浦，直走雷江。脱险风涛，几五百里，章随驿闻，就付其事。方冬告役，君夏而徂，寿五十五，识者叹吁。齐公孙氏，作配甚似，封永康君，诞惟四子：端仁、端义，端礼、端智。仁中进士，常州司理。义郊社郎，馀则未仕。五女四人，归为士妻，石、端、俣、彦，俣归而嫠。范胡二婿，纯粹、僧孺。幼处于家，君孙有五：男节、符、，其二则女。惟君平生，外晦内明，忤出不意，默无与争。禄周族姻，恩称疏戚，庖无朝炊，笑语如昔。晚尤静旷，不告遗，极谈性命，方绝之时。子丐埋辞，衰粗走汴，掇其绪馀，以质幽。

　　【度支郎中葛公墓志铭】

　　葛，公姓也。源，名也。宗圣，字也。处州之丽水，公所生也。明州之鄞，后所迁也。贯，曾大考也。遇，大考也。旺，累赠都官郎中，考也。进士，公所起也。洪州左司理参军、吉州太和县主簿，江州德化县令，监兴国茶场，威武军节度推官，知广州四会县，著作佐郎、知开封府雍丘县，秘书丞、知泉州同安县，太常博士、通判建州，屯田员外郎、知庆成军，都官员外郎、知南剑州，司封员外郎、祠部郎中、江浙荆湖福建广南提点银铜坑冶铸钱，度支郎中、荆湖北提点刑狱，此公之所阅官也。州将之甥与异母兄殴人而甥杀之，州将胁公曰：“两人者皆吾甥，而杀人者乃其兄也，我知之，彼大姓也，无为有司所误。不然，此狱也将必覆。”公劾不为变。此公之为司理参军也。州符徙吉水，行令事。他日令始至，大猾吏辄诱民数百讼庭下，设变诈以动令。如此数日，令厌事，则事常在吏矣。公至，立讼者两庑下，取其状，视有如吏所为者，使自书所诉，不能书者，吏授之，往往不能如状，穷，辄曰：“我不知为此，乃某吏教我所为也。”悉捕劾致之法，讼以故少，吏亦终不得其意。毛氏寡妇告其子，以恩义说之，不得，即使人微捕得之，与闲语者验其对，乃书寡妇告者也。穷治，具服为私谋诬其子孙。距州溪水恶，而岁租几千万，硕舟善败，民以输为愁，公始议县置仓以受输，则官漕之亦便。州不听，公论之不已。仓成，至今赖其利。此公之为主簿也。中贵人击驿吏取所给，过家以言府，府不敢劾。公曰：“中贵人何惮？为吾民而有陵之者，吾亦耻之。”上书论其事，中贵人坐绌。此公之为县于雍丘也。属吏常有隙于公，同进者因谗之。公察其指，不听，以为举首。此公之为州于南剑也。铸钱岁十六万，其所施置，后以为法程。此公之为银铜坑冶铸钱也。鄂州崇阳大姓，与人妻谋而杀其夫，州受赇出之。公使再劾，劾者又受赇，狱如初。而公终以为不直。其弟诉之转运使，虽他在事者亦莫不以为冤。复置之狱，卒得其奸赇状，论如法。此公之为提点刑狱也。甲子四百三十五，公所享年也。至和元年六月乙未，卒之年月日也。润州之丹徒县长乐乡显阳村，公所葬也。嘉元年十月壬申，葬之年月日也。乡邑孙氏，今以葬者，公元配也。万年县君范阳卢氏，公继配也。良肱、良佐、良嗣，公子也。妻太常博士黄知良，曰金华县君，公女也。起进士，为越州馀姚县尉，主公之丧而请铭以葬者，良嗣也。论次其所得于良嗣而为之铭者，临川王某也。铭曰：

　　士以养交兮，弛官之不忌。维公之所至兮，乐职嗜事。彼能显闻兮，公则不晰。不铭示后兮，孰劝为瘁。 
　

　




　

　
●卷九十七
◎墓志
　　【王逢原墓志铭】

　　呜呼，道之不明邪，岂特教之不至也，士亦有罪焉。呜呼，道之不行邪，岂特化之不至也，士亦有罪焉。盖无常产而有常心者，古之所谓士也。士诚有常心以操圣人之说而力行之，则道虽不明乎天下，必明于己；道虽不行于天下，必行于妻子。内有以明于己，外有以行于妻子，则其言行必不孤立于天下矣。此孔子、孟子、伯夷、柳下惠、扬雄之徒所以有功于世也。呜呼，以予之昏弱不肖，固亦士之有罪者，而得友焉。余友字逢原，讳令，姓王氏，广陵人也。始予爱其文章而得其所以言，中予爱其节行而得其所以行，卒予得其所以言，浩浩乎其将沿而不穷也，得其所以行，超超乎其将追而不至也。于是慨然叹，以为可以任世之重而有功于天下者，将在于此，余将友之而不得也。呜呼，今弃予而死矣，悲夫。逢原，左武卫大将军讳奉谭之曾孙，大理评事讳珙之孙，而郑州管城县主簿讳世伦之子。五岁而孤，二十八而卒，卒之九十三日，嘉四年九月丙申，葬于常州武进县南乡薛村之原。夫人吴氏，亦有贤行，于是方娠也，未知其子之男女。铭曰：

　　寿胡不多？天实尔啬。曰天不相，胡厚尔德？厚也培之，啬也推之。乐以不罢，不怨以疑。呜呼天民，将在于兹。

　　【宋尚书司封郎中孙公墓志铭】

　　公讳锡，字昌龄。曾祖钊，祖易从，父再荣，皆弗仕。及公仕，赠其父至尚书兵部侍郎。公以天圣二年进士起家和州历阳、无为巢二县主簿。部使者及两制以御札举者十馀人，改镇江军节度推官，知杭州仁和县。籍取凶恶，戒以不改必穷极案治，而治其馀一以仁恕，故县人畏爱之。以兵部丧去。三年，乃用举者以集庆军节度掌书记充国子监直讲，豫校《史记》、前后《汉书》、《南北史》，修《集韵》。选苏王宫伴读，教导有法，宗室召燕饮，未尝往。居顷之，改著作佐郎，当罢矣，又留为国子监丞讲读。七年，乃用举者召试集贤校理，同知太常礼院，判吏部南曹、登闻鼓院，为开封府推官，赐绯鱼。坐考锁厅进士举籍中有不中格者两人，降监和州清酒务。当是时，庞宰相为枢密使，荐宜侍讲禁中，方召，而公以谪去。久之，会明堂恩召还，同判尚书刑部。先时主者多持事往决于中书，公独视法如何，不往。戎州人向吉等操兵贾贩，恃其众，所过不输物税，州县捕逐皆散走。成都钤辖司奏请不以南郊赦除其罪，从之，逮捕亲属系狱，至更两赦。有诣阙诉者，刑部详覆官以为特敕遇赦不原者，虽数赦犹论如法，公独奏释之，凡释百二十三人。公于议法多如此。复为开封府推官，当随尹奏事，仁宗问大辟几何，且以慎刑爱人为戒。公因奏开封敕有重于编敕而当改者数事，仁宗皆以为然。它日问尹以公姓名，称之。于是贵戚女使有奏谳，上薄其罪，付公监决，曰：“此人平恕，可任也。”道士赵清贶出入庞宰相家，受赇，御史以劾庞，府治实清贶自为，庞不知也。清贶坐杖，配沙门岛，行两日死。御史又劾府希宰相指，故杖清贶，杀之灭口，仁宗亦疑，乃悉罢知府、推判官，而以公知太平州。初，清贶事，独判官王砺劾决，公不自辨也。未几，仁宗即寤，罢者皆复，而以公提点淮南路刑狱。在淮南二年，所活大辟十三人，考课为天下第一，所举多善士，未尝听人请属，还为三司户部判官。求知宣州，许之，特诏秩禄视转运使。至则召五县令，约以州所下书有不便封还，故县得自为政，而州无事。且满，州人诣转运使、提点刑狱乞留。还，又知舒州，发常平、广惠仓以活陈、许、颍、蔡流人。及归，计口量远近给食遣去，去者率钱买香，焚之府门以祝公，至或感泣。初提点刑狱恐聚流人为盗，又惜常平、广惠仓，数牒止公，不听，申以手书，又不听。佐属皆争曰“不可”，公行之自若。比代去，州人阖城门留之，薄暮，与争门乃得出，遂以告老致仕。于是官至尚书度支郎中，散官至朝奉郎，勋至上柱国。今上即位，迁司封，赐金紫。以熙宁元年正月十二日卒，年七十八。孙氏世为广陵富姓，兵部兄弟五人。其季妇有子寡，欲分财，以义譬解不得，乃悉推田宅与诸兄弟，脱身携公居建安军扬子，故今为真州人。诸兄弟后破产，而兵部居扬子又卒为富姓。为公千里迎师，立学舍，市书至六七千卷。公感励奋激，诵习忘寝食。年十九，举进士开封第二，坐同保匿服罢，而再举又第一。当是时，以文学称天下，及仕，号为忠厚正直。终身未尝言利，老而贫，不以为悔，乡人尤归其长者。有文集二十卷。初娶庄氏，早卒。又娶裴氏、刁氏。刁氏封寿安县君，亦前死。子、澄、泳、渊、淑、湘，早卒；溱，太庙斋郎，后公数月死；澄，楚州宝应主簿；洙，秘书丞、集贤校理；渐，太庙斋郎。女十人，一人嫁，三人未嫁，三人嫁而卒，三人未嫁而卒。九月十六日，葬公扬子县怀民乡北原。铭曰：

　　於戏孙公，有直其道，为之少时，以济壮老。人信公行，承趋荐保，天顺公德，与公寿考。维公有子，丧事哀祗，慰其考思，用此铭诗。

　　【荆湖北路转运判官尚书屯田郎中刘君墓志铭（并序）】

　　治平元年五月六日，荆湖北路转运判官、尚书屯田郎中刘君年五十四以官卒。三年，卜十月某日，葬真州扬子县蜀冈，而子洙以武宁章望之状来求铭。噫，余故人也，为序而铭焉。序曰：

