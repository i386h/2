<!-- { "loadSidebar": true } -->
　　赋诗以事复以地采薇不作士大夫多横槊而吟仿王粲从军杜甫出塞诸作而録诗者遂记之为本事之一然流连兴叹各有其地向使乌兰上郡地近五原即军容不临羽檄未至当其感寄所及犹且相望咨嗟起为凭吊而苟非其地则虽淮蔡泽潞日寻干戈顾赋咏不与焉吾家菉园以金门之才司马平凉夫平凉即古之萧闗地也其地近边塞曩时称第一城者防王师西征讨泾原叛帅菉园本司马驻师高平乃日捧羽檄北抵贺兰南逾闗陇然犹入抚降卒出督转饷于剑门栈阁之间慷慨驰驱一何壮也夫菉园文章未足献庙堂而光典册而乃致身行间徒以摩盾铭铜之技上马杀贼下马草露布则其感寄所及发为诗歌何足恠乎今菉园以文事显矣身为望郎
　　天子特简之校文黔南甫竣事而即复有滇南学使之命文章衡鉴震卓逺近乃于濒行之际辑旧所为诗而次苐之悲凉磊落肮脏拔俗偿所称子美出塞作传读之能使壮情郁发军士感激非耶夫滇南亦用兵地也昆弥万里新受
　　王命而菉园以长卿赋才传谕之余加以教化则冉駹僰笮更有咏歌为本事诗者泉明重宗谊吾将进而讽长沙之章矣
　　张賔门游西山记序
　　记游之习有三形摩险窄过于璅屑类稗官家一贪叙故实杂以沿革类方舆家二自愬起居猥陋龌龊类简札记簿家三故白傅过洞庭无诗而韩愈登华山未尝为记非无故也京师以西山为名胜地四方来京师者必以游西山为愉快当车轮马蹄揊扑尘埃中得山青水碧耳目开涤诚亦甚善苐前此无佳文一志名胜而游其地者不过唫诗数章便称能事即偶有纪游亦苐如前之所为简札记簿者猥陋龌龊不可名状予尝出东华杖马棰西望輙恨不一至其地即至亦必不能有文章相传述尘襟腻自分隔絶读賔门纪游一向所至朗豁輙引人入胜一至此也予与賔门遇申江之濵诗文唱酬每叹賔门以山川寥廓开拓襟宇故为诗为文皆极遐旷能自辟畛囿与世之寄庑下随车后有辨宜其遇胜地而兴情生矣顾賔门游时曽上避
　　警跸于途亲承
　　圣天子讯问慰劳于千乗万骑风发雷动之际踉跄扶服迁延引去夫相如扬雄未尝见天子先读其文而后知其人賔门负作赋之才骤然见
　　天子
　　天子已见其人而未尝知其为文夫犹是其人其文而见文与见人之不同如此独惜身为侍从不能周旋槖笔陈词作颂徘徊扵射熊甘泉之间又不能随时荐贤效直宿郎监使圣天子显然见相如扬雄之为人与文而徒以未游西山之故窃诵其记以当游览则其猥陋龌龊有甚于世之为简札与记簿者而又何文章之足云
　　资治文字序
　　自文字起而载籍兴文字者载籍之先事也毋论典谟誓诰诗史铭颂所借不浅即文簿板册札牍劵契以逮农估舆竺人丹师之流嬗记注有不资文字者乎向使古无文字则自今以前有若梦寐又何知孰为虞周孰为汉唐孰为圣愚贤不肖以及天时人事古今运防兴丧得失之纷纭也者然则文字之资治所固然也苐古来字书不一而要其指归大抵不越形声两端原造字之始先声后形传字之后先形后声故先儒谓形母声子声母形子皆不必辨要之六书所称象形谐声略见之矣独是古文今文既殊其形辞赋歌咢复异其韵在昔扬雄采篆籀诸文着为训纂而东京许慎因之有説文之作暨梁顾野王増为玉篇辑偏傍所同悉以类聚而其后在唐有李阳冰者修正説文宋初徐铉取陆词切韵増入翻切至金章宗朝王氏与袐据説文玊篇二书集为篇海而从前省篇川篇类篇诸书俱为之废此则字形相嬗之大较也至若字声所着则自魏左较令李登创为声类齐中郎周颙作四声韵略梁沈约因之于是有韵谱一巻其后隋开皇间陆法言与刘臻等同造切韵唐陈州司法孙愐略为订正更立为唐韵之名逮宋祥符间増为广韵景祐间复増为集韵至理宗朝有平水刘渊者始括二百六韵为一百七韵名壬子新刋礼部韵略则至今用之而从前韵英韵集礼部韵略诸书又为之废则又字声相嬗之大较也顾夫记形者必兼声而记声者亦必兼形故较玊篇者必増音切较广韵者复限画段至金韩允中合为篇韵则兼形声二书而取説文之笔画唐韵之五音韵防之七音荆璞之三十六母彚成一编然而义行其中明初大校字学复因袭金元之旧变易前文别为改并名曰洪武正韵则形义未覈而韵学亦失至万厯中宣城梅氏集成字彚则又兼摄形声统该义理世之所为金科玊律者莫以过矣吾友徐氏仲山洞精字学其于三苍尔雅诸书自李程以下正变沿革源流了然且又博极坟典恣所考核乃遍览字书而恻焉忧之以为安有千百年以来著书相嬗踵事不替而譌谬荒落如是者乎不特从前篇韵偏而不全而即字彚之综其成者犹且乖舛回午千创百隟虽有増订仍复缪盭间尝与仲山论字仲山毎一字必戈波防画纵横曳戻豪厘具析而予则不问古今任意增减尝极訾正韵及呉江赵氏所着长笺之説之陋以为楷书当具楷法不当泥古法曽作答王进士辨字三书颇传于世而与仲山谈不自知其语之诎也仲山于古文篆无不殚晳而不以篆律楷不以古责今以为覈古字者所以见本辑今书者所以考变尝为繙其编部观其发凡大约有正字正音正谊三端正字者正所为字形者也夫殳支异用以义分形雥佳相随以形合母故牵放稍疎虽丝缕而得寻丈之判自夫四体相循导源疏则必先定其规画而后以代而降渐就沿变如允允之析必及允□而易文以明钺鐬之辨极之鐬哕而诗句始白至如正音则即前所为字声者葢本音转音通音借音原有区别世以借作转以转作正往往而是且谭谈终合清青转分其中正变各有所受况夫宫宫徴徴字随声造而律以韵母则宫角徴商反为乱音而是书则特严正借转慎翻切其于见溪诸母则苐因集韵徒作标识而不袭其説然而字从义生而由字求义则天地人物姓氏州县草木鸟虫日用事类各有至义苟一字数解则以正为尸以兼为从以通借为更端以辨駮为附着即至合数殊睍睆説异亦必穷其参差而定其是否其于义之不苟如此至于依韵分部部下分画画下分母前正后俗始古终今其订证之确引据之博始而经史子集既而九流百氏又既而裨官小説搜辑穷荒贯穿山海洋洋乎天地间一巨观也尝考其载事所由自幼时从其尊人大司马公受洪武正韵甫受即能指摘其纰缪其后观説文而好之既而有悟见人物体貌皆成字形至甲申后捐去举子业讲姚江之学研练经术拟着理学经济合一一书筮之得屯之五曰屯其膏小贞吉大贞防遂单心字学明晦不辍凡几易冰雪始脱稿合若干巻名之曰资治文字葢将以献之
　　朝廷佐一代同文之治岂仅为载籍之先资已哉然予又闻之仲山为是书虽本学力顾实有夙悟其太君俞夫人以识字稍鲁发愿惜字匄鬻一善识字儿自未归逮老见剩字必拾出入嬴筥后习拾之乆遇隟地字影目过即省既拾澣而爁之囊其灰投之清流暨生仲山敛其弥月赠饷之赀雇拾剰字仲山生甫嵗余即识字时柱聮中蚀两傍存波戾踪迹太君抱仲山指讯应声而射即得其字稍长学书法輙能自为起止学篆亦然其夙悟如此然则以李程之资扩沈顾之业古学倘行吾必以是书为百川之归矣










　　西河集巻三十四
　　钦定四库全书
　　西河集巻三十五
　　翰林院检讨毛竒龄撰
　　序【十二】
　　西湖三太守诗序
　　杭之为守者众矣而独白与苏并传岂非以两人并能诗哉顾乐天在唐当元和长庆之间距宋东坡时已二百四十余年其间沙陀邢涿易姓者六而后两人始以传一若肩之比而踵之接者甚矣能诗之未易也予僦居西湖值在园刘君以括仓良守借箸兹土西江聂晋人曾选在园诗而予为校之尝曰若在园者可以为西湖长矣既而苍石魏君来则予友也苍石以石屋丹崖诸集属予篹定而晋人适至遂列其两集于百家诗钞之间且于去官后和东坡守杭时诗以寄意防旧黄守苏君小眉代苍石予曰此真坡也当其命字时则既已坡居之矣乃适守兹郡相传小眉诗提笔千首虽纸竭墨渇而笔尚未辍晋人居湖久将行还顾曰吾无已于湖吾当为湖留佳话去因遴三君诗并列之名西湖三太守诗夫自有杭来即有此湖亦即有此守即守之能诗者亦未尝间絶于世而相遇甚罕今一时而适逢其盛彚后先三守于两年之间而聂君晋人即又能歴取其诗而为之选之遂使曩时苏白阅五百年仅一见者而今且车连袂结于沧浪之濵此不可谓非千秋极胜而予以僦居一老亦躬承其际而观其赋诗何厚幸也
　　来子心声序
　　来子心声者来子哭母之所为作也夫来子之所哭不一矣有哭其犹子者有哭子者而总以哭母之哭哭之夫哭母而何以文曰此其所以为心声者乎葢哀感有七惟心无饰故或以义哀或以情哀或耳目闻见而哀或口叹而哀而心之所至则百哀具焉是以乌啼七章过于九叹而祭侄悼儿较有类于昌黎之为文顾况之为诗者诚哉灵台之呌号矣少从倘湖先生游叹先生以挚之性流为文章真所谓淳意发高文者而趋庭嗣兴复能以孝友天性形诸哀叹而不必以文为文而其文如此闻之来子好老氏放情任达置身于逍遥之外凡一切感心触性稍有眷恋急举而聴之无何有之地以为縁神感动恐伤自然而独于天伦迫切若将身殉焉而不之顾且夫捡心者吾得以达心解之泥情者吾可以释情喻之乃以来子之放情任达置身萧散而迫切所至究且轇结缭戾而至于如是夫如是则虽欲寛之以原氏之歌慰之以曽防之瑟又岂可得哉
　　龙眠风雅序
