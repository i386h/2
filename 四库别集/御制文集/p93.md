<!-- { "loadSidebar": true } -->
　　上天黙佑每以险而获安常值危而得胜较古之英君贤将赫濯树勲者虽不敢云过之而自审实无不及所云予之幸人或知而予之惕则人或未知也所惕者何自古为天子者孰非
　　天之子既为
　　天之子
　　天孰不爱之而予独承之深受之屡设有失德违爱则所以罚之者亦必重此予所以业业兢兢不遑刻安者也且前此八功之成虽云絶域外洋皆人力尚可施之地若斯廓尔喀则在万里三藏之外更数千里陡壁线路下临深川不能容马人皆踵迹而行我将卒胼手胝足虽惰窳疲弊而气愈鼓心愈壮突将无前贼人骇为天降鹿埵陇种伤生实多而怜之乃致彼魂落胆防匍匐求降此而弗图其劳予心又何忍适不云乎自少年即深知穷兵黩武之戒乃四十年之间自甲戌始十成武功非用兵而何幸而防
　　天眷佑得以劼劬蒇事于民无一赋之加于事有十全之美则予之所以早作夜思弊精劳神者庶可少逭穷黩之讥耳观斯图也不啻共将卒之辛苦实并切心膂之恫瘝诗以言志其志亦不外乎此尔
　　续纂秘殿珠林石渠寳笈序
　　秘殿珠林编自癸亥成于甲子石渠寳笈编自甲子成于乙丑逮今均四十余年矣二集以
　　三朝宸翰为宗而厯代所弆古人及本朝臣工之书画分门别类精覈无遗胥内廷翰臣张照梁诗正等所为今视其跋无一存者亦可概也自乙丑至今癸丑凡四十八年之间每遇
　　慈宫大庆朝廷盛典臣工所献古今书画之类及几暇涉笔者又不知其凡几无以荟辑日久或致舛譌且二集章程具在续纂亦非甚艰因命内廷翰臣王杰等重集一如前例若
　　三朝宸翰已备録前集兹不复载其有石刻之未入者仍敬録各类之巻首然予之此举实因志过而非夸博古也盖人君之好恶不可不慎虽考古书画为寄情雅致之为较溺于声色货利为差胜然与其用志于此孰若用志于勤政爱民乎四十余年之间应续纂者又累累若此谓之为未害勤政爱民之念已且愧言之而况于人乎书以志过后之子孙当知所以鉴戒去取矣至西清古鉴可以类推更弗赘言



　　御制文三集巻九
　　钦定四库全书
　　御制文三集巻十
　　题辞
　　王禹偁待漏院记题辞
　　待漏院记理正言明脍炙千古无可雌黄然彼在臣言臣知一而未知二故题之辞
　　记中厯箴相臣贤者一邪者一庸者一列为三等亦既彰往者规将来可以为执政者之鉴矣但所谓一国之政万人之命悬扵宰相则吾不能无疑焉夫此三等之人岂能自用用之者君也若为君者不能自用其臣而或资扵人焉则贤者不成其为贤邪者益肆其为邪而庸者且将自喜其为庸矣是则一国之政万人之命不悬于宰相而悬扵为君者明矣然而识此三等之人岂易易乎必存于心者克已而复礼接扵物者大公而至明苟不如斯三等之人纷陈扵前而无所主张去取天下之政将日壊而不可收拾非相臣之罪乃为君者之罪也禹偁所云君逸扵上臣劳扵下当与王褒所云为人君者勤扵求贤而逸扵得人之语并观之然亦终无可逸之时则其义见扵周公无逸之篇兹故申绎其义而题之辞以戒后之为君者且以自戒也
　　再题乐律全书
　　朱载堉乐律全书之谬已见前论兹一再阅其以曲调谱古歌者立我烝民之歌乃调寄豆叶黄而合康衢童謡与老人击壤歌为一章者其思文后稷章乃调寄金字经附以大禹谟水火金木土谷惟修八句为金字经之二皆襍辏而成至南风歌为调寄鼓孤桐先以古琴操返彼三山兮十六句而继之以南风之薰四语更属狂诞考舜歌南风见扵乐记有篇名而无其辞韩非子淮南子史记皆是秦及西汉人未见其辞也郑康成礼记注云其辞未闻是东汉亦尚无其辞也解愠阜财四句始扵家语及尸子孔頴达正义云家语王肃所増加非郑所见尸子杂说不可取证正经故亦断为此诗今无是则南薰一曲汉唐人尚疑之惟辅广以为家语必有所据南风长养万物犹人君长养万民为得圣人之意云云尸子为六国时人家语乃孔氏所传且歌词尚髣髴喜起之遗未可定断为非虞廷雅奏若返彼三山兮十六句出自古琴操乃晋孔衍所编其书今亡惟见扵诸家类书所引唐吴兢谓琴操纪事好与本传相违朱子曰琴操一书载尧舜文武孔子之词尤谬知者可一览而悟也是琴操之纰缪古人早有定评今细核其辞首所云三山即尚书之壶口雷首太岳孔安国传以为三山是也汉书地理志太平寰宇记均以为地近蒲坂故縁舜都而附会其名其下文铺叙五老及黄龙负圗之事则出扵论语考比谶春秋元命苞皆纬书不足为证其语如后世侈陈符命者所为岂尧舜授受而出此且明云案图观谶谶始扵秦盛扵东汉三代之书无谶字也击石拊韶鸟兽跄跄凤凰来仪乃尚书益稷篇句凯风自南下同衞风其出扵魏晋人伪作不辨可明凯风即南风见尔雅使舜果有此句郭璞注雅何以不引而独指衞风且凯风南风不应连举解愠阜财何返悲喟宋郭茂倩乐府虽引之尚为两章载堉不但不知决择且妄以赝诗冠扵南薰之首以合扵俗乐曲牌名实为昧古义而侮圣言矣若秋风章乃调寄青天歌虽全用汉武帝辞然汉代歌辞见扵汉书乐志及诸籍者不下数千章载堉何以独谱秋风辞考明徐学谟识余録称载堉之父厚烷以进夀表失称臣及剏二仙庙育才等馆皆上僭无状降发髙墙且谓其好为诡故不情之事欲以钓誉取名载堉或因其父获罪不无怨怼之意汉武求仙嘉靖好道载堉或竟寓意扵此亦未可知也夫援古入俗固载堉之谬乐记云君子扵是语扵是道古载堉不知古圣人致治之道又乏考古之识卤莽灭裂真无知妄作之尤者是扵乐理已失岂足与言正始之音哉因载明其谬并命以其四谱如宫商三百之例以一字一音谱以正调其载堉杜撰所为之四章亦按其宫商勒为一编俾知音律者一览而知其妄庶亦复古之一端耳
　　识语
　　大宛马识语
　　嵗乙亥准噶尔平越明年左右部哈萨克以次内附又明年使臣入觐随猎有诗纪事并加按定哈萨克为汉之康居又越二年哈萨克来贡马因以成歌仍谓之大宛者以自古相传大宛产善马也夫西域诸国何地不产马而大宛独擅其名汉时人足未履其地仅闻其名阻阂防昧遂以为大宛所独耳不宁惟是即我朝西极未定之前准噶尔所贡马率谓之大宛向按大宛部落彊盛附庸者多哈萨克当是其部中之一国非臆说也史记载康居南羁事月氏东羁事匈奴则康居固他人之属国耳张骞使月氏为匈奴所闭及亡抵大宛而大宛遂能为发导驿抵康居是康居本听大宛役属也唐书载石国故康居小王窳匿城地汉书所谓康居小五王之一而唐显庆中以为大宛都督府亦其一证故哈萨克以汉语言之则为康居自其服属言之则原大宛近三十年来军吏涂经贡使踵接汗血之马服皁独树之迹寄题非如前代凿空者比此歌与丁丑按语固相印合不得以异同致疑矣防暇重书是巻因识之
　　临吴琚尺牍识语
　　右临宋吴琚尺牍内有襄州之行非所惮也不谓以常式辞免就降改命云云按宋时授官后率多上表辞免迨朝命再下乃始就任甚至有数次及十数次者殊可鄙笑且空缺既久固不旷官乎夫上之行政用人下之服官陈力胥当以诚意将之庶为各尽其道可以正朝廷而化民俗彼隠居髙尚者无论已如既受禄扵朝则东西南北惟君所使安得为循例具文以示谦退而博虚誉且一代相习成风岂非上下相率为伪其政事有不丛脞者哉教亷兴让固不在是也予是以临御以来扵凡大小臣工无不量材器使随时黜陟以期有裨实政即如向来京察大典三品以上大臣俱亲加察核而诸臣例须自陈求退以俟上命夫既随时黜陟奚待自陈待自陈而后黜陟则平日之旷厥官者不知凡防然较之宋时似此常式辞免犹非尽出虚饰而予尚停格弗行从不肯务此等具文之举盖人君以至诚率下犹难还淳返朴况导之以伪耶至如宋之词臣行制逞私意而快恩雠致唘门户党援之习尤为粃政如苏轼之贤尚不免此况他人乎我朝一切无之实足超越前代向扵诗文中屡辨之兹阅琚书重临此本并识
　　重定元搨石鼔文次第识语
　　周宣王猎碣十今在太学防门下旁音训一碑元国子司业潘迪撰依施宿序次者也嵗己巳曽搨本题长句匣贮乾清宫越癸夘得此元搨夲赵孟頫音释乃依薛尚功序次者也复题长律并命儒臣跋扵后兹防暇兼取旧蔵太学者相校则甲乙防互检阅为艰思折衷以定一是夫石鼓之聚讼久矣苏朂窦臮张懐瓘韩愈苏轼以为宣王鼓韦应物以为文王鼓宣王刻董逌程大昌以为成王鼓郑樵以为秦鼓马定国以为宇文周鼓然自元至今定为宣王鼓无异辞者以车攻马同合扵小雅故也则车既工马既同为第一鼓无疑矣其下曰车既好马既即小雅之田车既好四牡孔阜也苏轼诗我车既攻马亦同其鱼维鱮贯之栁举第一第二鼓之文也鼓在凤翔荒野人方取以为臼孰从整齐而行列之宋在稽古阁金在王宣抚宅谁能摩挲而排比之元皇庆始移国子监至元间潘迪作音训孟頫在迪前故取薛说当南宋偏安举中原而弃之淳化阁帖购自榷场定武兰亭辇归金府薛郑诸人徒扵纸本想像髣髴各以意为之何如潘迪之亲见兹石为审也因准迪所次改订前后并扵孟頫注中标明今定第为防鼓俾石墨相符校讐更易不没其旧不戾扵今斯善耳石鼔三代法物还取三代雅诗印之况十鼓具存显显如是薛郑何取焉即儒臣旧跋之叙而不断亦泥也不宁惟是事毋蓄疑政贵崇实仿井田封建之制且取未见井田封建者如刘歆王安石所论说以治天下其可乎哉乾隆己酉长至御笔重识
　　五代胡瓌畨马图识语
　　右五代胡瓌畨马图髙寒濶逺笔墨雄伟非近代画家苶弱纎屑者所可防及的是神品后有郭雍跋乃仿昌黎画记句调成之夫古文之道主之以理行之以气徒规规橅仿得貌遗神究何取焉近题瓌卓歇图诗即以重儓斥之矣又有兀顔思敬跋亦扵防古有贬词考之辍耕録金人氏族兀顔曰朱夫完顔乌古论之类自系金源人之本姓译以汉字已失其本又何有扵曰王曰商乎此辍耕録之躗言也且思敬身本金源入元从明当洪武六年距顺帝归应昌仅五年北元犹行宣光年号而心忘故国口多微词士品至如此又何以为文章之本哉予非诩鉴别之精盖示古文之法与作古文之本因端以发其蕴俾学者共窥一二云庚戌初冬重阅再识不欲书其后命董诰书之
　　书命馆臣入吴三桂擒桂王由榔谕巻识语
　　偶览所书命馆臣入吴三桂擒桂王由榔谕以吴三桂之擒桂王由榔与阿睦尔撒纳之欲灭达瓦齐事适相同盖彼时洞见逆贼蓄心窃据已久然非借天朝声灵兵力必不能速成功以逞其私故其为我宣力正所以自为谋古来奸雄类皆如是总在人君有以烛其隠微不事亿逆而狡狯技俩自无所施耳因命将阿睦尔撒纳所奏二折繙译清汉并其本文附録巻末以示万世之驭逺夷者乾隆甲寅冬八十四老人御识
　　歴年上元镫词册识语
　　歴年上元镫词册识语之作乃识过非识佳也夫清平之世上元佳节为君者几暇之余摛词以纪乃事之宜何过之有而予以为过者非逊语实诚言也总计予六十年之中得词四百一十二首已渉杜甫之讥然予自以为过者尚不啻此盖词册之书共成三十二册始扵于敏中手蝇头小楷以进者辛未以前章之数原不论然其时尚有奉
