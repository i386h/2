<!-- { "loadSidebar": true } -->
　　吾邑人仕于朝者后先相望其进与退未有如萧相廷器之敏也廷器以宣徳乙卯领乡荐明年第进士又三年擢为主事刑部又五年以病乞归即得俞允之命九年之间去就之迹厯厯如此顾予忝名科甲十有七年始得厕朝列迄今又十四年尝欲一展丘墓以与亲戚故旧少叙契阔之私终不得命视廷器之进退无阻其利与钝为何如耶抑人之行藏有命存焉殆非人为所能必耶虽然予于廷器之归既不能无所惜亦不得不为之喜焉何也吾侪去故乡侨居京师常得安其所处忘其所思者赖有故乡数人出入同朝缓急相顾淑慝相训规如家人宗族之相睦于内相庇于外以慰其羁旅之懐壮其逺逰之志也若廷器尤其中之伟然者今以病去则减吾一同好人矣寜得不惜耶然人之病常生于忧思愈于安乐增于劬勚减于闲逸廷器既得释夫案牍之劳免夫听讼决狱之扰归而二亲康强子弟顺适展家庆以乐天伦之余非适意于琴书即陶情于泉石忧劳逺而安乐日臻则体疾固有可释之道不可不为之喜也且今着令以疾退而获愈者即还其职则廷器之去当有复来之期吾侪所惜殆将转而为喜耶廷器病间尚加学修行以图进焉毋以索居为安而遂怠也故特序赠行之诗以为复会期
　　送任主事归省诗序
　　従仕于至治之朝荣亲于具庆之日如吾任君敬让之归也不亦快哉盖仕不遭治朝未足以为快也仕于治朝而亲不及见未足以为快也亲及见其仕而荣恩不至未足以为快也昔者孔子耻贫贱于有道之邦而以显父母为孝之终殆谓是欤敬让自宣徳初擢冬官缮部主事逢时清和四海之内乂安言语不通之国悉臣悉附凢百造作城筑之工悉罢不举朝廷方隆推恩之典开归省之途而敬让二亲既膺显封且又得归以问其安慰其离别之思虽季子之道洛相如之使蜀其声华赫奕固有余未有能以其亲显于生前如吾敬让今日之快者然敬让之养于内有素而行于外不茍又岂以一荣其亲为已足而志以满退怠随骄生若彼浅器狭量者比哉盖欲事业大于当时声名流于后世以显其亲于无穷是乃敬让之所志而人亦以是望于敬让焉敬让与予同为西江人同时举进士又同官于朝故士大夫与敬让游者皆赠以诗予独为之序
　　两溪文集巻八
　　●钦定四库全书
　　两溪文集巻九
　　（眀）刘球 撰
　　○序
　　戊午冬至宴会诗序
　　置酒于西长安直庐主为迎长之会者景陵太尹杨君懐忠也夫按节为会乃吾乡人居京师者相与叙其情行其礼宣其和乐以忘其故土之思也何为而主之太尹耶太尹吾乡老成人也去京师五六年来课其绩得复与吾曹聚首于乆别渇思之余而适当长至欲因是会以论道故情是以主之也于是前期涤器至期张具厥酒既旨厥殽斯馨厥従事事厥地肃清无不可人意者已而客与子弟十数人褒衣束带接踵及门尊者席于堂卑者席于外席于堂者指使席于外者顺旨此言彼应交得其欢是日旦暮欲辍未能乃继以烛莫不尽醉而后归故事会必分韵赋诗以文其敬至是以太尹之故无分少长无不喜而赋之是以长章短篇所以咏歌其懐而形容其乐又皆洋洋焉各极其能夫兰亭之会也因行酒以促诗金谷之宴也托赋诗以劝酒而吾曹今日之乐则不必诗劝而酒自醉不待酒促而诗自成古所谓文字饮者其庶几乎不可无述以示将来故敬序此于巻端
　　送汀州呉通判复任序
　　蘅兰之聚秀也香必逺钟磬之合鸣也声必洪仕于寮寀之间皆端人美士则其政之修于官恵之下于民声誉之闻于当时也讵可以小量哉吾知通判汀州府事掲阳呉君孔璧课最还官将大有就者以有陆君尚实知其府事也呉君为人详雅而端重貌甚和而其中井然有区别虽无所忤于物而亦未尝茍合于物可谓君子人也其在陆君亦然陆君方欲树名立节于世呉君未尝无是心焉二君尝同上春官策大廷为主事京师皆称贤于士大夫呉君判汀有年遇陆君至既悉其民情习俗之美恶与其政之便不便者为之告矣今其还也陆君又岂得不举其所欲设施者与之商确其可否哉吾意其郡之事有可利于民者陆君曰宜为呉君亦曰宜为必将推而行之使民皆蒙其福有不利于民者呉君曰不宜为陆君亦曰不宜为必将革而罢之使民不被其害夫如是又何患乎事业声名之不逺且大哉吾与二君亦同年也故敢以是望之茍相竞于恃势相比于取利相附和以为民病又何足取哉吾意二君必无是也因编修赖君世隆倡为诗赠呉君行特序以为之告且致意于陆君焉
　　送郭司训赴松滋诗序
　　淦之儒者郭用祥领松滋儒学训导荐待选于京不以其学为已足来问春秋于予未几而得其新者倍乎其旧乃幡然欲辞所荐别由进士之科出身以跻显荣来质其可否于予予谓之曰子之志则髙矣子之所学诚足举进士为邦家光矣虽然教导之职亦未为不尊且重也世之举进士为达官贵人者虽位在人上其出言足以耸人听其施徳行恵足以结人心故道益光而誉不难起然其始也孰不游于职教导者之门而兴耶职教导于羣有司之下者虽秩卑而势不炎内无以遂其欲为之志外无以展其有用之才功业不得以茂建声名不得以逺施然道存于已而足为达官贵人之模范是则达官贵人莫非职教导者门生弟子也以达官贵人为之门生弟子则其职不为不尊而道不为不行矣昔者胡安定先生未尝起科目居要路柄国家之政也然孙刘钱范诸贤炙其教诲薫其道徳出而为名公卿相与推其所传之道以润泽乎民者后先相属天下之人蒙其利施教之功岂不愽于为政之功乎子毋卑其职而有所外慕也其勤力尽心修其教以施诸人必将有达官贵人出子之门以推子之道达之于天下安定之功殆将归子也子其朂之用祥闻予言也欣然以喜决然有松滋之赴与之交者皆为诗赠之用予言弁其端
　　送刘司训原洁赴舒城诗序
　　君子何仕为最乐乎曰莫大于任师道以作兴贤才也孟氏以得英才而教育之为君子三乐之一而地大民众不与焉以是推之则为师之乐虽加之以九命食之以万锺有不足以易者盖为师之乐得于内九命万锺至自外自外至者讵足易其在内之乐哉然今之有志扵进士之举者徃徃蹙额于师儒之擢何耶彼盖不知乐其所乐也吾扵原洁之司训舒城也安得不举其所乐以告之哉夫为儒者而得升师位其心既无政事之繁利害之虑矣又道在已而章甫逢掖之士莫不従之以讲求夫诗书六艺之旨质问夫义理之疑使已之所眀者得推以觉乎人人之所蔽者得从而决诸已业于是乎有传徳于是乎能进其为乐于已何以加焉茍已无可师之道则其为师也名而已实则未也人之师之也貌而已心则未也何能有其乐哉故君子之为师也必求尽其道为师之道岂诚难哉孔子曰温故而知新可以为师矣师道之存固不外乎进学之功进学而不已者何患不得其所乐哉原洁治春秋有年学勤而志専秀外而实中固足以为人之师舒城之士多瑰伟而嗜学必喜于得吾原洁为之师其师弟子相得自不能不乐矣吾犹欲原洁加温故知新之学者盖将必其为有道之师以乐夫君子之乐也原洁吾邑人姓刘名清云
　　送刘教谕赴中牟诗序
　　朝廷拳拳于学校之兴勅宪臣専督其事三年而天下教官以惰职罢者亦多于是诏选两监诸生学优者补之有司奉命惟谨进而试之于廷然后因其髙下而授以教谕训导之职吾邑刘君自祯以第髙等得河南中牟教谕将行吾邑人在朝者各赋诗赠之谓予宜序因忆永乐中予始入邑庠为弟子员尝约二三同志力学于讲堂之东偏朝夕更相饬励以期于成自祯与焉迄今二十余年乃始授斯职其出也不为不缓矣其讲学以求夫道也不为不乆矣其所蕴蓄于中也亦深且厚矣去教一邑譬犹泻万顷之陂灌百畆之地不患其不浃洽也虽然职教导以为人之师表者当有徳以为之本也夫岂智谋诈力所可任哉身有其徳而后训之以礼义课之以诗书绳之以条范虽素不率乎教者犹当乐従况中牟介在中土昔者鲁恭为令能以徳化民民大服之虽童子且有仁心以至昆虫鸟兽亦为之动今学官之司教化也専于令立其门者又身皆士服口皆儒言茍务徳以感之则其应也必速于童子易于昆虫鸟兽自祯行矣尚念朝廷急扵兴贤之意必先于徳以感其化而尽其职吾将翘首以望今之中牟为古之中牟也勿徒诿曰典教之势与为令不同
　　送大名郡守李君考绩序
　　安邑李君公载守大名六年将再上绩于朝元城教谕关誉以太守素持清白他物不足为之赠可赠者惟文词耳然文词非其相知居馆阁者为之亦不足为太守重乃走人京师请之予予以昔者太守课最复官时尝因士大夫请而厯序其所以致郡政之理得民心之懐者为之赠矣迄今三年其徳之及民也益厚其民之懐之也益深而予之文则未尝有加于初也何足以序其绩而张大其美也虽然太守予同年友也同年之情岂得而不道哉前二十三年四方抱负竒器之士战艺春闱者以数千计独吾侪二百人得进对大廷登名黄甲以归荣其乡是岂偶然之遇哉及蒙召命先后拜官于朝不过四五十人而太守以克振风纪称能御史于京师固足为同年光矣积十余年向之四五十人用荐超升外职者不过十数軰而太守以克勤抚字称良有司于畿内又足为同年光矣今数年来向之超迁外职者累累进而与闻国政总揽台纲如太守之绩日以茂名日以起必不乆淹于外而将柄用于内其为同年光也尚可涯哉予虽钝拙不足与有为然覩诸君之卓立如是显融如是亦足自庆而举以夸于众曰吾榜中有人太守岂得不有以副之耶故因教谕请而先为致其愿望之私俟其至而尚当与之握手论道之
　　赠监察御史邝君序
　　朝廷重御史之职始也着令必择士之由儒出身者为之自是而胥徒杂艺不与也今天子改元之初始诏在任御史举常厯官炼事者为之自是而初仕者不与也未几又诏三品以上达官举所知有才行者为之自是而才行不闻于达官者不与也立法愈详而授人是职愈不轻则仕而得御史也不亦难哉及为御史而进无补于国家之缺退不能激扬百官有司清浊论事可否以造民之福遏民之患者皆为不举职而黜逐之期随以至其或幸而免夫国之明宪亦不免为士大夫公论所贬则仕而为御史也尤难焉是以君子不惟患御史之难得而尤患御史之难为茍当其任则常俛而念之进而力行之以求称乎其职然后得以良御史称而超擢恒在百职事之先南海邝君某以乡郡之誉受知刑部侍郎陈君得荐名于朝擢山东道监察御史盖能得人之所难得矣君尝为崇仁丞而崇仁之民被其恵従事礼部而官礼部者悦焉验诸已试之效而知其将来之事业当不在人下又岂不能为人所难哉虽然矜持严饬以立名于志大未得之时而诡随自肆以变其初于宦成之后世之仕者徃徃有之昔者黄覇着绩于治郡矣及陟相位而名实损焉阳城以道名天下矣既司諌议而不免为韩子所论是二贤者尚有此失邝君于此得不谨哉古人有言保初节易保末节难正谓此也故序以冀君之不于末而变其初云
　　送李养和归故乡序
