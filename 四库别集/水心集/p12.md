<!-- { "loadSidebar": true } -->
有天下之大必尽天下之虑不尽天下之虑鲜无患矣太祖太宗受天命身自剪平者七国尽有汉唐之天下惟燕蓟前入契丹力未能复而赵保吉兄弟乱西方灵夏继陷其后耶律浸骄继迁始自立边益警备矣当国事者不复深究始末直以中国既大也道徳既富也患不能保境土息人民而已岂不足于二陲之区区哉非惟不务讨伐二敌以定西北之疆域而乃反行聘使封册以申百年之誓信屈意而奉币帛専力而守和好同此者为正论异此者为浮薄方其盛时南北相为兄弟而天下无兵安宁久于前世自以为天下之虑尽于此矣然而凭侮不除芽蘖终在小人因其间隙倡复燕之谋前衅始锄后患随出民心未变而国家之守离矣始也误委三镇而两河诸城犹以死固拒太原之帅犹力竭而后就擒建炎嗣统独已失者河东耳其它固在也大臣怯懦不能当日夜以谋退郄于是二年始尽失河南北绍兴元年又失京东西三年又失五路此非有叛将乱臣据而与我争衡者也刘豫乃自女真援立之尔又尼堪死伪齐废金用事厌兵举数千里之地以还我夫不战而得数千里地天诱之也然一旦乌珠背盟苦战则所谓分画者纔江以北淮以南而我亦莫敢较焉至颜亮屠陨北方溃乱归义之民处处屯聚京东西秦凤熙河州县相次而复中国之威庶几振矣然宰辅无状踵失策继旧盟卒亦黾勉割四要郡畀之徒使中原遗黎饮泣内恨絶望于我夫我不能守则民虽不为变而终以分裂我不能守则地虽已得而终以失之其故岂有他哉始虑事之不尽而其患至此也虑事不尽使百七十载之天下不因民之怨叛而直失其大半隘处江浙以为南北之成形六十年矣嗟夫是已往之事不可追而悔者也方来之虑不尽则天下之患又将有甚于此者岂可坐而讲尧舜三代之旧洋洋焉熙熙焉而不思内外之分不辨逆顺之理不立雠耻之义一切听其为南北之成形以与宋齐梁陈并称而已者乎成败瞬息也得失反复也何常之有虑不尽则昔之天下虽大而不能守虑之尽则今之天下岂惟能守之而反可以取之矣故以一取百帝王之虑也以一取十霸强之虑也以一取一必至之虑也加以思内外之分辨逆顺之理立雠耻之义又取吾之所失而非冒彼之所得也愈于必至之虑也夫以一取百以一取十其难明矣然取之者虑之尽也以一取一其易明矣然不取之者虑之不尽也今将尽天下而虑之而后以一取一者可得而见故不可以泛辞举不可以偏说定不可以逺事言也 

始论二 

不尽天下之虑而终失天下之大计此最大事不可不极论也古之所谓忠臣贤士者竭力以行其所知言欲少行欲多言之若麤行之必酬故人莫敢多言而精于力行今世议论胜而用力寡大则制策小则科举高出唐虞下陋秦汉传合牵连皆取则于华辞耳非当世之要言也虽有精微深博之论务使天下之义理不可踰越然亦空言也盖一代之好尚既如此矣岂能尽天下之虑乎有大利必有大害为国者不敢専大利而分受其大害以人叅之使其害消昔之帝王莫不然国家因唐五代之极弊收敛藩镇权归于上一兵之籍一财之源一地之守皆人主自为之也欲専大利而无受其大害遂废人而用法废官而用吏禁防纎悉特与古异而威柄最为不分虽然岂有是哉故人才衰乏外削中弱以天下之大而畏人是一代之法度又有以使之矣宜其不能尽天下之虑也自赵元昊反重之辽人求关南地天下之士始稍奋发深思逺虑以为之说然而内堕好尚之多言外阻法度之自利未能得其中也不幸熙宁改法之事起自是以迄于宣和之末靖康之初士大夫争法之新旧辨党之邪正鼓为烈焰张为洪流而已过此何暇言之是又熙丰之后因于世故之纷更而不能尽天下之虑也靖康之难至痛极愤此上下深谋不知寒暑寝食之时也而苟目前忘大辱者为南自南北自北之论视宗庙君父之雠如疥痒之在身忍而不搔无害也眀示祸福以刼胁衣冠举俛首而奉雠故二十余年未有出思虑于饮食刀笔之外者况其逺者乎是又绍兴以来为小人之所挟制而不能尽天下之虑也陛下总权纲执枢要责功能课勤怠崇实用退虚名审于考察谨于迁叙破流品以求人才右武官以率勇敢天下靡然知上意而从之矣然而怀欲为之心者以无所为而消缩负妄作之累者以有所托而回容利惟谋新害不改旧取民者已困矣犹以为仁政趋事者已弊矣犹以为良法国无骏功常道先丧士无竒节常心先坏俗衰时迫谁与谋长是又隆兴以来不能尽天下之虑也自非深观逺览遍知前失而不讳坚志强力独行所难而不惑当为则为毋以为昔未尝有当改则改毋以为今方循用除百年之宿蠧开兴王之大道计岁月之举措求日新之功效明发慷慨同于饥渴庶能尽天下而虑之乎故臣愿条列前后之源流疏陈当今之本务成败得失皎然而不乱所以佐聪明之一二者也 

取燕一 

致靖康之祸在于取燕追论靖康之失亦必曰取燕虽然究利害之极以定今日之大计不过取燕而已何谓致靖康之祸在于取燕自石晋割而不合太宗征而不定赵普田锡王禹偁之流固尝以志复幽蓟为非矣至景徳约和而中国之人遂以燕为外物不置议论之内及庆厯中刘六符反索周世宗关南诸县富弼为之设辞増赂而后仅止其后萧禧辨理河东疆域又举数百里畀之而王安石韩绛不之较也况于王黼蔡攸之佞庸乃欲必取异代巳割之燕卒于失信契丹取侮女真以贻大变此所谓致靖康之祸者然士大夫特泛言其粗耳未能知其实也何谓实曰不能取燕而已使契丹政令犹强社稷犹固我独抗宿愤劳累战虽得燕蓟而财竭民怨内溃外扰遂以失国若此而谓致靖康之祸在于取燕可也今天祚地丧于外位夺于内窜身夹山死亡朝夕其国灭矣因时拯乱汤武之业也疆理天下舜禹之政也纪律粗严将帅粗厉乗时以取全燕収拾汉唐之遗民何为不可夫坚守重誓于既亡之契丹不知女真一旦袭其迹以陵我当是之时王黼蔡攸所不论也以韩琦富弼之谋何以处之乎种师道既败刘延庆又败萧后古尔班以折北不支女真之溃兵轻突我师若无人焉其所为用众者如此遂祷女真纳赂以巨百万计所买者山前六郡之空城乃以王安中与郭药师降冦共事竭中国事力以馈常胜军山后之地往返论难不决而郭药师挟女真以南矣繇是言之其祸在于不能取燕而非取燕致祸也夫不能取燕而命之曰取燕以是致祸是昔日之败事既然矣未尝得燕而犹曰祸在取燕是今日之谬论未解实害最大可不畏乎 

取燕二 

何谓追论靖康之失者亦必曰取燕计之失也可补者补之可惩者惩之当其时而悔未有犹悔于数十百年之后者也斡里雅布尼堪之交至也两河陷没京师倾败士大夫归祸于取燕无足怪也虽然取燕诚有罪矣救取燕之罪者不可以归罪而遂已也而耿南仲唐恪范宗尹则始终割地而已杨时则为悠缓之辞欲徐论其当而已胡舜陟则欲积诚意以待上天之悔祸而已许翰则请委事于种师中谓刼寨之失在于用猛将而忽老将兵非不可用而已若此者可以救取燕之失乎及建炎南驾维扬遂来江淛则天下之患益急而昔者取燕之事寖已逺矣然士大夫犹追论取燕而不置徽宗凶问至光尧下哀恫之诏犹以海上之盟孚释本意以谢天下是论者惟知咎取燕之失而思所以救之者请和而已呜呼至于今日而靖康之祸六十年矣而所以咎取燕之失者犹在于论者之口问其谋曰无虚画也问其兵曰无轻用也问其所当施于国之大计曰姑自治也问其祖宗之雠耻曰天命也凡若此者岂以一取燕之失遂数十百年而不可救也乎昔魏冉攻齐寿纲范雎以为失计则取韩魏以救之郦食其请立六国张良以为败事则发八难以止之魏太武几获于统万遂灭赫连周武帝几死于晋阳亦灭高延宗唐荘之取梁亦仅免之筭耳乍合屡败忽来忽往胜负无常自古而然矣岂犹致恨于取燕哉 

取燕三 

何谓究利害之所极以定国家之论亦必曰取燕唐之中世燕蓟先为叛臣据有其地以至于亡及石氏分画以奉契丹彼匹夫盗贼之下者耳以救死之策冀非所望是乌知天下之常势哉使契丹坐全燕以制中国石氏竟不及守而开敌骑长驱渡河之事及周世宗未能克定而本朝独当失燕之祸端拱以后至于咸平京师壈壈常有戎马在郊之忧而齐赵之间殆无宁岁寇准曹利用始创和约出金帛以啖之而后少安庆厯中谋欲败盟范仲淹谓敌必张犯阙之势请亟城汴都而吕夷简因建魏为北京示将亲征以伐敌情者卒至于增币卑辞而后巳盖渡河犯阙开运之已试景徳之仅免而其覆辙常存繇是言之靖康之祸不特羣憸阶乱之所致而国家之弱势固使之久矣夫燕蓟中国之郛郭也河北河东中国之阛阓也弃其郛郭而设扞御于阛阓举一世之谋虑皆自以为可久安而无他此贾谊所谓非愚则谀非实知治乱之体者也且秦一六国而攘匈奴筑城以隔之秦汉之天下岂唐虞三代以前错居之法可以行于其间哉今虽使张王师返都邑欵陵庙尽复祖宗已失之地而燕蓟不复犹处国家之弱势未削石氏之覆辙威必不振国必不立何也有天下者以天下取以天下守故尽天下之势非可以畏缩苟安立私说而妨正论也不然则项氏刘氏中分天下自沛公起而得鸿沟以南孰曰不可而张良乃召黥彭韩信分数千里地以共灭之惜彼而弃此何哉故国家之论非习熟见闻者所能言也 

亲征 

将求今世之实谋必先息今世之虚论虚论有二一曰亲征二曰待时何谓亲征天下方有事君臣不得安宁以身鬬于兵革夷伤危苦而后定盖常事耳太祖太宗未尝不自总戎真宗之初固巳幸大名矣澶渊之役于时颇有异论传者以为王钦若请之江南陈尧叟请之蜀寇准决策扈从渡河六师驩动用命王达兰毙于游矢而契丹请和自此而上下始以亲征为袐策矣且契丹自岐沟以来无岁不得志大名澶渊之役大将拥兵闭城而不敢出契丹鼓兵行入无人之境达兰第偶死耳其约和金币之力耳岂可谓将士俱不用兵必待人主亲履行阵然后可以为功哉使寇准以此自衒可谓无识之甚者而虚论既成当靖康中亦有谓当如真宗故事亲征者亦有谓今日强弱不可复用亲征者建炎间深入两浙绍兴初赵鼎回建康而刘豫遁去于是论者真以为前日之所以屡败者为不亲征耳一亲征而敌退舍故秦桧二十年之和而或之罪秦桧者非能知其所以不和之说也意在亲征而巳亮氏之来而光尧又尝一出建康虽名为劳师其实亦用亲征也故陛下初即位亦尝下劳师亲征之诏其后以约和而止夫今日之为谬论者曰久和好也以苟安而巳其不以苟安而为正论者问其说则曰亲征而巳矣呜呼谋国如是殆矣兵强可也财富可也将能而禽敌可也若此者分画明纪纲正法度修君臣上下一心同力以致之者也岂亲征可以致之哉百不一讲而委人主以临危事曰天子所在兵无不胜书生之虚论未见危于此久而不能变则利害之定形未可决也 

待时 

