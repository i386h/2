<!-- { "loadSidebar": true } -->
　　臣伏见两淮国北门藩垣之地所不可轻而频年水旱民不聊生去年赤地千里淮民无食官中举行荒政而储蓄不多无以尽称君父忧恤赤子之意且淮地米麦之外他无所产向来丰岁米麦价贱农伤已甚不幸水旱民就饥罢官中束手无防救拯则是岁之丰凶皆不免病民民情安否固圉谋敌之本柰何置不为虑救此之弊岂眞无术窃惟古法可万世常行无弊者惟汉耿寿昌常平丰年增价而籴凶歉减价而粜农末兼利官无所费外此利之未究其害随之欲望陛下捐楮劵各百万付之提举司丰年而籴稍髙其直不幸水旱凖元直出之价稍增则农无谷贱不售之病粜不出元直则农末俱济且今楮劵在两淮甚重此防行民得所用而此百万之劵常在一路或丰或凶皆被其利此最艮法无可议者如行之有利推以及他路将无不可国家逐路置常平使者各有椿积钱米然岁旣乆米多陈腐虗数淮南铁钱乆积将遂蠧坏不可复留行之又不能尽西汉敛散之法据空籍贮长物将以备凶年坐是实惠及民尚鲜今据已行之法又加以此防毕举丰凶敛散之术国家初无费耗而恩德可以沦浃斯民益侈亿万年无疆之休实基于此去年之旱饥民所在扰扰郡士人邹如闵者颇富前此捐金贮米自去岁七月置籍而粜止收元价邻里乡党赖以赡给所居岗门一二千家嬉嬉如平时独无贵籴饥窘之忧人深德之而如闵初无所费一士人尔尚可以此术惠利一方部使者行之其势必甚便易其利必且无穷而国家实无所损臣以此推之灼知此法可行而无弊外此无复良图仰冀陛下断而行之取进止
　　江湖长翁集巻二十八
　　钦定四库全书
　　江湖长翁集巻二十九　　　宋　陈造　撰传
　　蕲处士传
　　蕲处士其始祖盖大桡之别母初娠乞名于桡桡曰是将得吾之数而先乎人者故以先名之及长器局方正好洁而便静喜纵横泛交多可自王公庶人有好之无不往往輙从容竟日至于闲逸奇窭之人掘穴嵌岩栖迟之士尤与之昵往往定忘年之交先以有行自矜其实挟数以游世机变警敏无与敌与之偶者莫不过为之防劳役其思虑若疎而忽輙有所失坐是亦有厌而逺之者其厚者弗悔也时黄帝经理天人披山通道功未竟而蚩尤氏旅拒于是有涿鹿之役号为多事万机之暇时亦命先先进侍率漏下十余刻未休左右媢其款狎以为言上曰为天下诚不可近小人如先何议且非是何以怡神而休其暇日眷遇不替然命之则往弗常进也帝之僊也先不之知自毙以徇偕弓剑桥山子孙甚伙而秋独能世其家从而学必待其专心致志乃既其术秋之苖裔散在夷夏皆以处士名秦汉而下俗愈不淳处士之术愈售至于博塞泉贿必见命景帝时七国反吴濞为戎首或曰前此其太子留长安死非命濞蕴忿乆矣处士有力焉孙氏吴时士大夫多从之游韦洪嗣者深疾之正衙弹之曰蕲氏弊族也任数以肆欺好胜而喜杀欲赢而置人于贫苟生而不恤人之死迷而不反不惟氓而已士大夫亦为所惑臣不晓其故今魏蜀未灭正防士効谋雄武用力之秋而一近蕲氏则置不动虑玩嵗愒日士气益愿陛下奋发睿断屏之逺方不齿于中国而后二方可臣海内可一矣上是其言下诏禁谕而不能絶是后人主亦或好之宋孝明尤甚自以为莫逆于心者其实不然近臣之推避盖面谀也处士之自出河间象氏沙苑马氏因处士而进皆得幸然不若处士之嬖云赞曰孟氏有言君子之泽五世而斩议者以是论世蕲氏之先不闻其有大功徳若舜禹羲稷者子孙何其盛耶其交若无遻与人方圆以是有声而韦洪嗣疾视之诋之不遗力岂亦古所谓乡原者乎佛老二氏至汉乃有之今乃蔓延浸渐与吾道为盛衰虽以傅奕韩愈辨之力拒之果欲絶之而反炽况先委质黄帝而以其身徇为中国着姓逺矣吾宣圣又尝举之以诲羣居不知义者彼且借口洪嗣之言矻矻乎难入宜哉
　　无长叟传
　　无长叟其先占籍解梁以郡为氏有名丹书改其姓虺氏因亡泽国子孙散处污耶之乡或曰有余以不足名长以短而形是子风韵丰美无所短何长之足言故以无长目之叟始生也毋卜之得坤之剥卜者曰是盖坌于地而刚外黄中而剥肤捐躯以徇人其墨者之徒欤为人郭索媻姗健武好勇介而戈若可畏然人得近之无患也性喜霜而恶雾不随俗为生常假穴以居如上古时越子方怀报吴徉下之日进种蠡问计防意殊不醻叟因饔人进见王薪卧胆茹累然也因问王曰王富贵玉食无欲矣而臞瘁乃尔非以吴怨未报耶今所咨非蠡则种二子外无得也岂舍是絶无可使者二子身则越而遥计吴能使越治而不能使吴不彊臣之族大半居吴愿为内间濳耗其国待其民贫食艰王起而乘之庶有功王曰善既吴稻告成叟之族一昔戕之剪焉
　　无【阙】　　　　为病越子乘之吴大败后果灭吴叟之力居多越子既并吴甚重叟叟亦不以功自多国中自王而下小夫庶贱凡生齿之类咸供其求有味其风度而餍饫其道交口称之曰自叟之来吾食必饱饮必醉叟固无不可萧然倾坐正复借糟含饴时尔尤得幸于王虽尚食或觞羣臣若内与后妃燕未始不侍左右近幸尚医之徒劝王疏之未能也思有以倾其爱乃进东海薄氏虞句章江氏瑶石氏首王接之果大爱幸叟为性躁扰不能无望一日揖三子曰当越尚弱吴主盟中夏举宗为死间衡行莫御使吴民无秋而越终以伯在子乎在我乎三子曰唯子不观天道乎四时迭更功成者退掉臂赴市者匪莫而朝过是不留盼也何也盛必有衰显必有晦使子防勲之后悠然长往随波江湖蹈沧海而深濳五鼎厚味不足以浼子身名俱全不其贤哉且夫三牺五牲牵以适庙被以绮绣荐以雕俎孰若徜徉于旷莽之野今子贪附一寸之明而不思砧几之可畏怙虎怒之气而忘乌喙之不可保也亦愚矣种留而诛蠡去而夀近事之验也子其何择叟于是口呿味涌不复措辞然终不能去而死今其子孙必以秋冬为出处之三子惎之亦惩其祖之失云赞曰吴起自伐其功屈于田文蔡泽关应侯之口而代之相位盖长于此者或短于彼瞢进退盛衰之机者晓之以理未有不幡然悔也叟之于三子始焉愤如俄焉昭如抑亦物情然尔闻之长老有乞郡江淮间者首问监郡无有又闻叟之所居也欣然戒涂其籍甚众口如此而竟不得保其天年昔人甘五鼎烹岂叟之谓欤
　　赞
　　传神自赞
　　酸寒之骨肮脏之面兹可以齐夀夭贵贱以我为我是谓知止足以病处病是谓去健羡求穷我者又将谁怨
　　三睡图赞
　　良苦良苦放颠放痴多言多语谩杀鄮山尊宿扫残国清尘土相逢共作一觉睡却是惺惺超佛祖
　　黄元亮像赞
　　粹而温真而醇有邉幅无缁磷世目以静者古所谓逸民九原不可作矣氷峙鹄立翛然眼中孰知有庾公之尘
　　徐子画像
　　意必接辞而通道或交臂而孚我得之子其诸异乎了然于写影之间况乎桐君之传兎頴之余是其器度之漂萧襟抱之恢疎必能眇睨乎纨袴子而亦不屑山泽之者欤
　　猫相乳赞【并序】
　　吾友龚养正家二猫产七子同一栖一出则一留留者均乳之非其子则怒视或噬之猫之常也亦或噬其子焉今若是吾求所以致是者为之赞曰
　　貍其质人其识匪貍之识繄人其徳二貍七雏彼出此居居则乳之其七一如惟子龚子贤誉所萃和气有格爰及殊类人苟友悌犬可致书家或仁孝鹊驯于除彼乃谓小人絶望君子而犷戾不可以为逊顺即今推之吾敢信耶
　　铭
　　蛰室铭
　　自物观物蛰则屈即道自观蛰则安安为动机屈信之基尺蠖应龙彼亦一时席户瓮牖劣可容膝如君魁磊而蛰此室其诗之昌其操之刚松栢雨霜蚌胎含光孰晤而语蜗縁虫吊儿辈须之霆惊电曜
　　頥斋铭
　　丰之文彊之质中不馁外不怵臞而腴虗以实超世表寓此室繄其适匪以物有余于不足之间是谓正吉
　　顔乐堂铭为友人胡良卿作
　　宁为集枯舒舒愉愉无宁金朱睢睢盱盱徇外者不足自反者有余志士抗志睎顔与徒惟子胡子翛然一堂左图右书有琴可弦有酒可壶浩歌长吟不知蝉冕之为王公簟瓢之为臞儒有立者卓越宇宙而与之俱也
　　晦室铭为严文炳作
　　物之相形盖以其对惟其有明是以有晦此韬其光彼耀其芒瓦釡崇鼎自渠所命无中而表暴之皦皦达人过目眇乎其小遗外而内养我昧昧钥所触浩乎其沛子寓此室辱以名之掲日月者倚墙则麾世莫领此宜莫省子谁印是心参寥疑始
　　镜庵铭为明波主人仙师作
　　有镜易尘有明易昏不器之器辉华日新仙师所寳非无非有明何从生尘何从受宴坐一庵照映今古玉盘珠莹霜空月午形渫而光不如匣藏彼过用之洞察毫芒大圜若缺大明若昧曰儒与释异乎不异吾言赘矣师一笑领岂惟为师亦以自警
　　尊已斋铭
　　眇乎吾身中全其天乃徳乃艺可圣可贤彼愒于日或昬于利惰焉凢庸肆焉悖戾隋和之寳借而椟诸康瓠瓦缶掊弃若无世怵乎人吾反吾身苟其已尊宁惟已珍敬夫可愿毋受所贱严其不为毋纳所卑可无亹亹而戒悠悠子如尊之毋取外求
　　王勉夫斋铭
　　逐物者懑然于巨细反已者安否之是计我求其本彼役诸外一室寻咫天地之间盘薄容与如栖睫端王子视之万间不殊砀而迷则鳣鲸横海只以自困得所栖则蚊蚋一睫晏然有余轩裳典坟鼎珍菽水言铭厥斋谂夸毗子
　　箴
　　进学箴
　　勤则不匮废以自逸而况吾儒顾乃愒日雄也竞辰侃也惜阴夫岂不怀汲之弥深羣书之传所以为子政韦编之絶所以为孔圣或苟且馁圣贤犹病惟古巍巍勉将与同云胡弗思委身凢庸盍圆其枕起鸡未晨盍火其膏息须夜分资则敏鋭毋恃所恃文则炳缛无足所足细而富贵大而事业悠悠而图北辕望越酬应棼丝嵗月崩湍我作此箴用谂燕安
　　偈
　　神居实师退院作偈留之
　　瞿昙住西域说法度羣生羣生所依怙目以不动尊惟其不动故羣动皆摄受是时波旬种百千万眷属排拫摧毁辱蜂发雨矢集瞿昙如须弥蜉蠓如予何亦如太虚空云翳自变防砥柱中惊波古今无少损不动而坐胜妙力固如是子道已末法衲子沈世纷竞为住院计匪利即趋名就常不待招逐有栈豆恋实师住神居四众所归向云何得归向以师清修故虽为众归向不作患失想翩然挈瓶锡去若释峤云亦如箭辤势若不可挽自师扫积弊羣魔尚遗种瞿昙昔去世政以波旬故师行不回首彼魔所愿欲虽无末法病或昧不动意请答四众心请为神居地柅车折蜚锡山立镇故栖须弥自无恙太虚自空旷冲波沄沄去砥柱屹不知羣魔今末势残雪行见晛我心寂不动是瞿昙智力是子大法权我不为子道子道可槩举庸酌四众心为子说此偈瞿昙设住世与子同首肯
　　杂说
　　毙蜂说
