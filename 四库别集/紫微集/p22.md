<!-- { "loadSidebar": true } -->
　　勅奋身而犯锋镝本以输忠殒命而徇国家至于死义念立节之如此顾恤章之可忘具官某蚤以沈雄骤登勇爵果于犯难卒殒颜行即其横列之崇襚以捍防之峻尚其不昧宜克歆承可
　　郭闰系前知洮州因男从政状昨人马侵犯纠集百姓王徳等送腊弹结连熙秦统制关师古有外地熈河经略慕洧生疑以此拘管斩首乞恤念父亲忠孝乞推恩奉防于武功大夫上特赠遥郡防御使制
　　勅朕不爱髙爵重秩以旌忠义之士生有荣号死加愍册所以为臣子之劝也尔顷以输忠本朝遇害奸逆今其孙子能以状言立义不侵虽古何愧其霈饰终之赠骤跻御侮之阶尚其有知歆予顾恤可
　　桑彦修为金人侵犯华州日殁于王事赠承务郎与一子下州文学制
　　勅具官某尔顷因守御城陷没贼既加闵典且録嗣人尚其有知钦承命渥可
　　胡存等二十五人邢顺等一十三人崔平等十二人王琳等十九人田立等十二人王叔等四人谢青等四人为与贼接战阵殁并赠承信郎制
　　尔等越自行间挺身死国载观忠壮良用防伤其并秩于武阶用追荣其营魄
　　巨麟系虢州略县尉因金人侵犯本州同都巡张志前去把截不期张志叛用鎗刺死麟麟赠承信郎制
　　勅尔顷奉简书捍贼于境岂期共事实有兽心遂殒厥身良可伤防武阶纳襚尚歆享之可
　　齐万等田等系城父县及南京下邑县等处迎敌金兵杀败贼众所有阵亡人欲赠承信郎制
　　勅尔等北与敌确殒命戎行嘉其死国之忠宜有追荣之典其攽书命襚以武阶精识不渝尚服予宠可郑挺为自行在至闗陜道途万里备见忠劳转承信郎换给制
　　尔顷奉职闗陜卓行殊逺申锡书命慰尔勤劳可裴信翟文简范广各赠三官王胜苏卞各赠两官秦通等三十员各赠承信郎制并系与金人见阵阵没
　　勅具官某等尔等退敌于阵不避死亡金镞淫夷卒至沦没惜无万金之药可全尔躯庸霈九原之恩以将予意忠诚未泯尚服官荣可
　　祝次龄王穗邵从陈生为与海贼战殁祝次龄赠两官外余赠承信郎各与一子恩泽制
　　属者海冦蚁结震扰齐民尔等捕逐殒于锋镝可无褒恤以慰营魂既追贲其官资且收録其嗣子尚其不爽服我恩荣可
　　刘青赠忠翊郎刘乂赠成忠郎张浚等赠保义郎宋俊等赠承节郎呉庆孙通等并赠承信郎制并系掩杀金兵阵殁
　　勅具官某尔等咸以下秩捐躯国事载加忠壮良用防伤并锡官资追褒泉壤或加赠襚以示哀荣尚其有知歆予休命可
　　蔡扶孟甲为游説陜西帅臣河北忠义之士被金人觉察得知已被处斩各赠奉议郎与一子恩泽制
　　顷有义士深蹈虎穴游説沦陷之众导之以正不幸殒于非命既以隠恤其终矣乃者大将言尔等向者之役实为少从何可不报也哉并追贲以通籍且録官其嗣人尚其有知歆予褒恤可
　　吕言为管押钱粮随军应副支散被谢二花贼徒杀伤身死赠两官与一子进义校尉制
　　尔率职供军殒命贼手既加褒恤且録嗣人尚其有知歆承明命可
　　董福赠承信郎与一子父职名张宣与一子进武校尉制并系与金人接战陷没制
　　尔顷与敌战殁于行前死事之节不可以莫之酬也既追贲其泉壤又恤録其嗣人尚其有知歆予渥泽可曹深为因差出催发入礼钱物督捕盗贼在路被凶贼谢五军等杀戮身亡赠两官与一子进义副尉制
　　勅尔率职在途殒命贼手既加褒恤且録嗣人尚其有知歆承明命可
　　感徳军节度使髙世则故祖母郭氏可特赠陈国夫人制
　　勅朕谒欵上帝以迪于保之休祗见祖宗克笃传序之庆不敢専乡其美用将敷锡于民矧吾外氏之亲可后均厘之典具官某故祖母某氏出自冠族具闻仪训来嫔戚畹益袭令猷谨苹藻之供春秋不懈奉珩璜之节动静以时已锡号于封君兹更荒于赐履钦承命綍永贲宗祧可
　　故祖母王氏可特赠韩国夫人制
　　某氏被服图史恪谨苹蘩处富贵而无骄侈之风齐闺门而有肃雍之美胙于成国巳正小君之名荒以大邦益衍脂田之奉惟其精爽尚克嘉之可
　　故母杨氏可特赠邓国夫人制
　　勅朕练时日以修重屋之义既防嘉应均福厘而被四方之逺以迪惠心顾煇胞毕待于下流矧肺腑宜膺于茂典具官某故母某氏柔仪婉娈令徳幽闲躬采蘩法度之防致鹊巢积累之盛并袭余庆以启后人胙淮海之封已正笄珈之位赐吾离之履益荒汤沐之畬祗服明纶永光庙室可
　　故妻魏氏可特赠卫国夫人制
　　勅朕有事合宫神祗并况既推配天之泽以宠赉于周行又广漏泉之恩以闵仁其既殁汪濊之施幽显被焉具官某故妻某氏为妇为妻皆合于礼典宜家宜室并着于阃仪虽秉徳甚休宜膺于寿嘏而赋命不淑久隔于存亡其易故封更荒大国尚歆渥泽以慰幽扃可
　　妻周氏可特封福国夫人制
　　勅朕惟国朝母后之家皆应寿宠若乃宣仁功徳之盛覆被本宗故其后人冠族不坠至于保宜家族致位将相不冯贵以傲物不恃宠以干泽虽承世徳之教惟其家室亦有助焉具官某妻某氏山河之徳称其象服柔正之行克相夫子逮兹祭泽之广宜膺褒宠之荣俾开大国之封益峻小君之号训尔孙子毋怠厥修可保庆军承宣使士夽故妻郭氏可特赠硕人制
　　勅朕惟人臣之于室家生已共其甘苦殁则致其哀荣况吾磐维之亲岂无伉俪之念庙泽之施追贲可遗具官某氏山河之徳称其象服柔正之行克相夫子宜加愍典増美号名精识不渝尚知歆享可
　　故妻郭氏可特赠硕人制
　　具官某故妻某氏秉徳幽闲凝姿婉娈当其既笄而承父母能尽于女工执馈以事尊章遂成于妇顺其锡赞书之茂俾増称谓之隆尚其有知歆承褒恤可
　　故妻郑氏可特赠硕人制
　　勅某氏行不越于阃彞徳足书于图史早以令善归于宗支克躬苹藻以承祭祀宜加恤典以示褒荣増贲嘉名以光庙室惟其知气尚或能歆可
　　龙神卫四厢都指挥使张中彦妻甯氏可特封硕人制
　　勅朝廷遇臣之章位髙则宠渥人臣事上之礼恩厚则报丰今庙中之泽曲加于中阃恩则厚矣其所以辅相其夫以图报予者独无望于尔乎具官某妻某氏秉资令柔归于良奥从夫之爵称号益隆惟使尔夫于所以事国者无愧则尔益荣矣尚勉之哉可
　　徽猷阁待制曽统故妻张氏可特赠令人制
　　勅朕穆卜季秋大称禋礼发明号拥神休以与海内同函防之福顾吾甘泉之旧夙资内助之勤可无追荣以慰幽穸具官某故妻某氏行不越于阃彞徳足书于图史早以令善归逢其良极勤劳于室家毎同甘苦殆良人之通显已隔存亡用霈恩章増其称谓纳书以襚尚克歆承可
　　显谟阁直学士汪藻故父谷可特赠特进制
　　朕本秩礼以严天地之奉荐大乐以格神灵之和仪物备陈緼豫纷列茀禄并况肹蠁丰融嘉与臣民均兹祉福顾乃甘泉之旧可稽陟岵之褒具官某故父某孝谨褆身最髙乡曲之誉恬素自守不求闻达于时修之方寸之间责报必世之后乃蓄余庆笃生显人文章独行中朝安和备于诸事早以徳义为吾近臣方倚牧民不与侍祠之列式寛濡露用敷告第之章尚其可作之灵歆兹进位之宠惟尔孙子勿替引之可
　　试兵部尚书胡交修故父宗旦可特赠宣奉大夫制
　　勅朕览观汉唐衣冠之盛或四世五公而袭簪绂之旧或一门七业而并术艺之兴孰兼二者之荣繄我世臣之后国朝胡氏江介大家爵位文章相继不坠伯仲父子鼎立于时蝉聮百年寄深一代具官某故父某凭藉甚厚资才絶伦称其世徳之余绰有名家之韵未冠登名于计吏中年振业于虞庠谓当勃兴继承于世烈遂蓄余庆克开于嗣人硕徳懿文为吾法从清流雅望无愧前修迹其事国之方益见教忠之训肆惟庙泽敷锡闵章一品崇资用褒于泉壤九原英爽尚服夫恩光徽猷阁直学士赵霈故父峻可特赠通议大夫制
　　朕肃祗明禋荷三神之锡羡肆省象魏举有截以均厘岂吾侍从之臣不预宠鸿之福以吾报本之义宜推锡类之心乃涣湛恩以光祢庙具官某故父某材资毕给学行深纯处已靖端莅官明恕潜徳不耀莫迹通籍之荣隂报可期终笃有后之庆升华二品之贵以慰九泉之幽尚其有知歆兹褒恤可
　　枢宻直学士陈规故父升可特赠太中大夫制
　　勅礼有隆杀惟尊者之事亲得极其至若夫显扬欲光之意则上下同之乃者称秩元祀登配祖考事亲之礼无以复加矣思与羣臣共由斯义肆推惠泽俾得追荣其先本之以恩行之以制逺近世数惟所应得而无不及者焉况吾甘泉之旧哉具官某故父某经行推于乡里徳善敎其子孙虽冲约自居位官莫极于通显而遗庆于后愍章数逮于幽扃秩序益崇光荣有耀刻书告第尚克享之可
　　徽猷阁待制董弅故父逌可特赠正奉大夫制
　　勅朕禋祀合宫上仪获考大赉四海以侈神休内外遐迩咸防嘉况矧吾侍从之旧福祚有不登者焉其攽追命之书以慰扬亲之意具官某故父某学问博洽驰骤千载以还文辞纵横独髙当世之誉备先朝之法从颇着尽规蓄余庆于后人终然济美文阶三品极纳襚之至荣营魄九原尚焄蒿之如在可
　　故妻李氏可赠令人制
　　勅朕惟人臣之于室家生则共其甘苦没欲致其哀荣贵贱一也庙泽之行顾可忘褒贲之典哉具官某故妻某氏禀徳令柔凝姿婉嫕造行甚美夙有宜家之称赋命不融中乖偕老之约増宠号名之美以为阃阀之光尚其有知歆承嘉命可
　　徽猷阁待制程瑀故父枡可特赠朝奉大夫制
　　勅朕燎熏皇天举合法之典登配祖考严并侑之文乐奏接和礼仪肹饰膺受多福敷施庶民睠吾侍从之良岂无明发之感其施恩渥以贲幽扃具官某故父某文学起家经术自着仕不配徳卒莫登于显官庆垂厥后遂钟美于嗣人声震一时仪吾迩列寄深牧养不预侍祠之班恩不逺遗爰推祢庙之宠陞华郎内尚克钦承可
　　妻沈氏可特封令人制
　　勅朕惟侍从之臣入则罄论思之益出则寄藩宣之重顾其徳义之美繄有内馈之助焉可无褒崇以风徳化具官某妻某氏柔仁端靖孝爱慈祥为女而敎不烦为妇而家以义四徳兼备宜膺令名矧兹庙泽之行可无贲饰之典钦承荣命无逮相承可
　　罗偁赠官换给制
　　固圉于边久擅总戎之略丧元于阵有嘉卫社之忠其施闵典之褒以宠义臣之节具官罗偁材足以当万人之敌勇足以率三军之心方大敌之被围乃整军而赴难遇贼中路以没厥身遭时多虞未遑尔恤俾陟官于横列用追贲于新阡尚其神灵歆予顾报可
　　栁约昨系朝散大夫户部侍郎所犯因臣寮上言罢差提举江州太平观后该赦复秘阁修撰系已叙未复旧职今又该明堂赦复敷文阁待制依旧提举江州太平观制
　　勅朕称禋合宫肆象魏开弃咎之路俾一洒于庶尤闵负罪之臣宜稍还于故秩矧乃甘泉之旧尝诒刑史之书其霈恩荣以除苛挠具官某顷由材谞见被使令稍以宠能爰跻扈从一离谴责遂阔嵗时虽秩令之荐更终责言之不置玆因彞典加畀宠章超陞次对之华仍处真祠之逸广仁恩之意朕方厚于臣工复玷缺之难尚无忘于饬厉可
　　刘一止元是给事中为臣寮上言挟私荐吕广问奉圣防落职与宫祠该遇明堂大礼赦合检举复秘阁修撰制
　　勑具官某以尔操行坚正文词深纯爰以修能遂跻从列自干物议用致烦言顾阅嵗之已多谅思愆之既久兹因霈宥爰举彞章稍还论譔之华用示甄收之渥















