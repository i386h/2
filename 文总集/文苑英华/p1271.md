<!-- { "loadSidebar": true } -->
　　大唐贞元景寅岁秋七月己酉荆南节度观察使户部尚书御史大夫江陵尹嗣曹王皋奉先太妃荥阳郑氏之丧归于先王赠尚书左仆射讳职之居实洛阳邙山之原先是皇帝使中谒者诏东京有司备卤簿鼓吹洎祖载仪卫之物且监视之事之前日嗣王有虞乎山壤【一作坟】泉隧不常陵穴乃以百世之后贻厥来者之义属于小生太妃讳仲字正和恒州司兵文恪之孙郴州司户休璿之子郑之于百族也如羣岳之耸众山焉溢于世间事不待纪太妃以礼之节为质以乐之和为性以诗之鹊巢采蘩小星殷雷易之坤蛊家人为德小大由之且以其余施之于外夫是以贤子是以贵以利于家邦年十有四归于公族又十四岁而先嗣王即世王屋天坛之下有别墅焉太妃挈令之嗣王与女子子洎夫族之叔妹未冠笄者与本族凋丧之遗无告者合而家之居无生资勤俭自力仁以恤智以图使夫饥待我粒寒待我纩【一作缕】婚姻宦学蒸尝之礼待我以时嗣王年甫及笄其所以导成慈训者则以父严师教之道兼而济之于时天下晏然而事有将乱之兆太妃念嗣王之壮必及经纶不患不贞患不更践【一作贱】不患不闻先王之训患不知下人之生卒以仲尼鄙事为教及其长也见其为龚黄见其为方召享其孝敬勲荣禄位三者日跻之报焉呜呼月朢而亏天之道也以建中三年冬十月九日遘疾薨于潭州官舎之寝寿七十有二嗣王奉丧归葬达于南荆国难方兴天下否塞朝廷倚宗周维城之固加于郡帅一等乃用鲁公伯禽有为之变俾复其位且使即其次而窆焉嗣王衔恤奉诏以战克以攻拔统江西援江陵其事墓也如生平之养其哀号也执干戈者悲之今兹筮叶谋优诏惟允议者或曰东南之镇荆州为大降冦仅灭多虞未忘遗羊杜之重狥曾闵之节越三千里执丧释位谓安危何员以为嗣王之于朝廷也曩竭之以忠朝廷之于嗣王也今遂之以孝君臣家国之际于是乎古无以逾况其奉先之志不可以夺临下之政必可以保且用崇厥孝理始于本枝使为子者悦事君者劝以感人心以顺天下不然何卒葬吊赠天王之锡命视于同盟有加等焉初湖南部将有王国良者尝危疑负固歴年不下嗣王为帅恭太妃之教以子召之国良捧檄如归抚之以信其后入卫中禁锡名维新乃曰尔来之生今日之宠罔极之德也哀请赴葬上嘉而许之其执礼致慕视于【阙】由是以系之于篇铭曰
　　抑抑母仪禀训德门来賔王族庆集宗臣如彼崇山应时出云霈然作雨泽润生人裕我之蛊启兹宠勋匡载【疑作戴】中兴为唐晋文宜尔百禄享兹万春运夺其养【一作运短奈养】天胡匪仁清洛之阳脩邙之阜我归我居我徒我友维邙与洛将安宅之相乆
　　殇子韦八墓志【此篇系男子已移入九百六十二巻今存其目】
　　独孤及




　　文苑英华巻九百六十六
　　钦定四库全书
　　文苑英华巻九百六十七　宋　李昉等　编妇人五
　　穆秘监夫人裴氏堂志一首
　　崔少尹夫人卢氏墓志一首
　　崔太常长女墓志一首
　　王妣夫人杨氏墓志一首
　　独孤氏亡女墓志一首
　　崔相国夫人栁氏墓志一首
　　张司空夫人谷氏墓志一首
　　权赞府夫人张氏墓志一首
　　秘书监穆公夫人【一作河东郡太夫人】裴氏堂志
　　穆　员
　　员不夭不死先公弃背迫先王制礼免丧五月太夫人河东郡太夫人以贞元十三年六月二十四日违养又不孝不灭以及筮逺期十月二十一日孤子赞洎质员赏奉迁灵座自东都归义里私第正寝归于偃师首阳山北原先公之居第三子员伏念常禀慈训撰述前志当时实闻不忍闻之命俾继斯文不敢不茹血吐述粗举大略裴氏自汉魏以还盖为天下着姓外族之于本宗也若泉有源山有峰披图按牒可明征矣五代祖讳鸿琳周易郡太守髙祖讳客儿隋长平丞曽祖讳文行皇朝并州石芝县丞祖讳度绛州绛县令父讳翔魏州朝城县令世以懿德令名清风和气昭穆授受宜于家邦太夫人则朝城府君之季女也淳仁如天博厚如地精识如神中节如时少丧怙恃长于季母诸姑以孝友诚明俾见懿慈有天性之答所至家政辄闻我于未成人之年洎有行君子作配盛德移内则之美尽家人之义居上齐下视人以身主祭祀以心为馨香事宾客以手集中馈先公厄于未济困于屡空太夫人以乐道为贵肥家为富先公初仕河朔蹈难平原太夫人以勤俭成清白诚义佐名节先公初入崇贵间逢迁黜太夫人居常以天不假易自惊【疑作警】处否以泰道自安先公直道高义不容于时剥落当年优游晩暮太夫人始则以不磷不淄何忧何惧为韦焉中则以不容何病然后见君子为埙箎焉终则以施于有政是亦为政为琴瑟焉先公孝以立家仁以合族太夫人辅佐之徳达于神明员伯姑元夫人高明纯至不幸早孀太夫人就养于堂服勤以力视色先意主于无违伯姑尝顾小子同气曰自吾归尔家安尔母也自忘孤寡自忘长老嘻嘻然如未笄之初承欢于父母之前夜梦吾先君则为尔父夜梦吾先夫人则为尔母岂尔父母乃吾宿世之父母乎不然何迷我心灵发于梦寐者三十年如此中外孤防以先公之禄为待哺待絮者其来如归太夫人所以衣服饮食之盖有竭无倦有不足无不均有孤惸老防之先无亲踈厚薄之别若乃甥侄群从之众贤愚恭狠之差太夫人用不愠不校不欺不伐积为至徳以妪煦之不违直心而曲顺其理不越中制而各厚其宜是故寝我无私有常之化者归我懐我如服天地岂无忮戾之性多言之口不忍以造次幽昧迁焉员三从叔寂感太夫人少长子爱之慈以为生成罔极之重及壮纳室则先请于女氏之介曰吾嫂吾母也茍能服事如姑则为某妻不者则否女氏许诺然后贽币行焉太夫人自痛早孤终鲜兄弟惟周公盖祔仲尼合葬之事咨于先公曰绛虽故乡世乏乔木洛汭中土首阳家山今将奉先人于北原卜隣舅姑吾与公存没之志也命长子行之本族凋落蒸尝殆旷鞠孤兄子以涕泣教之使学古入官承家主祭乃至宗从之祀兴废继絶繄太夫人是赖者非一先公享悬车之荣太夫人受偕老之福河洛安宅京师就养板舆所至防喜相从旬朔献寿子孙成列嵗时称庆冠盖盈门当时士族以为荣羡晩年学道于圣善寺法疑大师所受方便平等则家政也忍辱慈悲则素行也真如正觉则天性也皆异积旧习彼于徳施尽大师之法吾无得焉赞等从事官守世道多故太夫人以为茍不亏先王先公之训则义在不辱是为无忝未始见责而姑勉之禄俸供养不给于家之经费太夫人每顾念有一饥一寒者则为之不饫不暖其遇穷独无告不获其所辄心体以之不康是以甘防轻鲜之献未尝以尊高自异常有汲汲不足之患而不患焉初太夫人之从先公也公方褐衣家无数口太夫人以繁祉元福阜兴德门男女为人父母为人大父母为人师者七【第二女故安国寺尼常为人师】内外孙洎曾孙四十有三食先公洎诸子之禄者五十一政主家主祀者五十一年寿七十四封河东县君先公故也河东郡太夫人赞故也列郡启封为妻为母论者以兼命斯贵同时难之然天下公议称先公位不称德雅知赞者亦谓赞等命不偶时而太夫人五福百禄之征盖上有所不充下有所未极赞质员赏皆自痛欲养欲报各孤其分号天诉天天不我闻伏念昔罹荼毒备承至诚以为杀身无逮名有补忍死为重徇情则轻茕独【一作茕茕】茍至不敢自灭谨哀纂至德密行之可传者勒之贞石以永厚地呜呼苍天
　　崔少尹夫人卢氏墓志　　　前　人
　　呜呼有唐河南少尹清河崔府君讳征从先大夫于北邙山平乐原卜年惟三而泉户启夫人归归而复闭闭而终此山矣礼也哀哉夫人讳某字某姓卢氏以府君为大夫封范阳县君其先自东汉中郎植十有三叶至于烈考皇朝大理司直孝孙代以礼乐婚姻相遗为氏族冠冕县君泉源发清峻极慿厚孕和蕴粹吐芳如春其在弱笄雅有君子之度诸姑从母有若韦太师见素裴尚书寛二夫人称之曰吾见此女使人思齐不自知其所为长开元季年先舅尚书忠公尊显于代高明克家思配子之贤慎承我之重县君以姬姜之盛发闻之美诞集嘉命既而有行先姑陇西夫人才之传之以政于是资顾复之报以孝舅姑推友于之爱以睦娣姒和琴瑟之乐以谐所从阅诗易之义以修所职妇仪母训垂五十年不一日违仁不须臾忘礼温顔和气物莫之侵朗识清机道与之接雅好黄老且精禅惠尝谓要本无二教焉有三吾将贯之以一守之以一盖生知免习而寤寐以之是以寝疾恬然临终不乱谓生为旅舎殁为归次而我行迈之得息焉寿六十有一终于洛阳毓徳里之私第时贞元二年五月二十九日二孤溉泳殿中侍御史陆浑尉恭合祔之礼即命于蓍曰仲秋甲申吉先是溉泳执河南府君之丧一号三年既逾月而县君继酷雅知溉者以今之宰政与中朝贤卿大夫多溉之逰其显有时其养可待何昊天压之之甚而县君弃之之早盖以不可知者曰天与命相吊焉员则溉等渎【一作末】交之执也见托铭石其铭曰
　　北邙古原起新阡仁贤同穴闭下泉哀哀孝子不终养苍苍正色谁问天物之常乆有贞石我以德音志神宅千里丘陇不可期白日佳城俟来觌
　　崔太常长女墓志铭　　　　前　人
　　崔氏长女名某先笄之某年不幸遘疠未几丁烈考太常卿赠吏部尚书常山公难至哀乗之共迫正气以贞元七年秋八月己酉夭于东郡冬十月乙巳兄元方哀奉尚书从先相国于北邙山以长女祔于尚书之侧呜呜女之生也乗髙祖博陵之殊勲曾祖礼部府君之令望先相国之盛业先尚书之重徳何四叶垂裕合为祯祥与夫恶疾至性摧之不胜岂天所助不能移定命乎不然者烈祖显考之徳之【一有惠也二字恐非】纯假以溢我我其收之宜施之有年移之他族宜乎起家而居有公卿之位雅人之所歌韩姞者畴离之哉夫内则之美不传于外礼也辱命于其兄者志卒焉铭曰
　　崔之九原实维邙阜孝女祔先与天地乆
　　王妣夫人农杨氏祔墓志铭
　　权德舆
