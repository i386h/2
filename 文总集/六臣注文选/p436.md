<!-- { "loadSidebar": true } -->
　　祭文
　　祭古冡文一首【并序】
　　谢惠连【善曰沈约宋书曰元嘉七年惠连为司徒彭城王义康法曹参军义康修东府城城壍中得古冡为之改使惠连为祭文留信待成也济同善注】
　　东府掘城北壍入丈余【善曰丹阳记曰东府城西则简文防稽王时第东则孝文王道子府道子领扬州仍住先舍故俗称东府】得古冡上无封城不用塼甓【步覔反善曰毛苌诗传曰甓瓴甋也今谓之塼　翰曰封界也域墙也】以木为椁中有二棺正方两头无和【善曰吕氏春秋惠公説魏太子曰昔王季歴涡山之尾栾水齧其墓见棺之前和髙诱曰棺题曰和】明器之属材瓦铜漆有数十种【善曰礼记曰孔子曰明器者神明之器也】多异形不可尽识刻木为人长三尺可有二十余头初开见悉是人形以物枨拨之应手灰灭【善曰説文曰枨杖也宅庚切然南人以物触物为枨也广雅曰拨除也补达切　铣曰应手即破如灰灭也】棺上有五铢钱百余枚【善曰汉书曰武帝罢半两钱行五铢钱也　良曰五铢谓上有铢字盖汉朝所用也】水中有甘蔗节及梅李核【胡隔】瓣皆浮出不甚烂壊【善曰尔雅曰瓠犀瓣説文曰瓣中实也白苋切一作辩字音练瓣与练字通　济曰瓣谓中子与肉内心也　翰曰出散在棺外也】铭志不存世代不可得而知也公命城者改埋于东冈【向曰公谓彭城王也城者谓筑城人也】祭之以豚酒既不知其名字逺近故假为之号曰防漠君【五臣本无君】云尔元嘉七年九月十四日司徒御属领直兵令史统作城録事临漳令亭侯朱林具豚醪之祭敬荐冥漠君之灵忝总徒旅版筑是司【铣曰旅众也版筑谓墙版筑杵也司主也】穷泉为壍聚壤成基【良曰穷泉言深也壤熟土也】一椁既啓双棺在兹舍畚【本】凄怆纵锸涟洏【善本作而　善曰左氏传曰宋灾陈畚挶杜预曰畚篑笼也挶居局切尔雅曰锹谓之锸周易曰泣血涟如杜预左传注曰而语助也　济曰畚土笼也锸锹也连洏流涙也】刍灵已毁涂车既摧【善曰礼记曰涂车刍灵自古有之也　翰曰刍草也言束草为人马也涂车以涂为车即明器也】几筵糜腐爼豆倾低盘或梅李盎【乌浪】或醯【善曰尔雅曰盎谓之缶又曰肉谓之郭璞曰肉酱也音海説文曰醯醋也呼蹄切　向曰几筵墓中所设灵座也糜烂腐朽也爼豆皆食器也盎瓦器也肉酱也醯醋也】蔗传余节表遗【五臣作余】　犀【善曰尔雅曰瓠犀瓣説文曰瓣中实也白苋切　铣曰犀瓣也】追惟夫子生自何代曜质几年濳灵几载为夀为夭寜显寜晦铭志堙灭姓字不传今谁子后曩谁子先【善曰寡妇赋曰潜灵邈其不反良曰今时人谁为子后嗣曩古之人谁为子之先祖】功名美恶如何蔑然百堵皆作十仞斯齐【善曰毛诗曰百堵皆兴　济曰七尺曰仞五版曰堵皆谓墙髙下长短】墉不可转壍不可回【翰曰墉墙也言墙壍既作不可曲转以回避此冡也】黄肠既毁便房已頽循题兴念抚俑【五臣本作榇】増哀【善曰汉书曰霍光薨赐便房黄肠题凑各一具苏林曰以栢木黄心致累棺外故曰黄肠木头皆内向故曰题凑如淳曰便房塜圹中空也埤苍曰俑木送人也余肿切俑或为偶偶刻木以像人形五苟切　向曰以栢木黄心累在棺外谓之黄肠也房墓中室也题棺两头也榇棺也】射声垂仁广汉流渥【善曰范晔后汉书曰曹褒迁射声校尉射声营舍有停棺不百余所襃亲履行问其意故吏对曰此等多是建武以来絶无后者故不得埋掩襃为买空地悉其无主者设祭以祀之东观汉记曰陈宠字昭公沛国人也转广汉太守先是雒阳城南每阴常有哭声闻于府中宠使案行昔嵗仓卒时骸骨不者多宠乃勅县埋由是即絶也】祠骸府阿掩骼【格】城曲【善曰礼记曰孟春之月掩骼埋胔郑曰骨枯曰骼音格　良曰祠祭也府东府也阿亦曲也骸骼并骨也掩藏也】仰羡古风为君改卜【善曰孝经曰卜其宅兆而安厝之　济曰礼记月令孟春之月掩骼埋胔此为古风也谓卜改也】轮移北隍窀穸【五臣本作穸窆】东麓【善曰説文曰城池无水曰隍音皇左氏传楚子曰窀穸之事杜预曰窀厚也穸夜也厚夜长夜为埋也説文曰穸下棺也谷梁传曰林属于山为麓　济曰轮车之轮也隍城池穸窆墓中埏道也山足曰麓】圹即新营棺仍旧木【善曰郑周礼注曰圹谓冡中也棺或为非也　向曰圹墓也】合非古周公所存【善曰礼记武子曰合葬非古自周公以来未之有改也　铣曰言夫妇合非古有也自周公公以来存此礼也】敬遵昔义还祔双魂【善曰礼记孔子曰鲁人之祔也合之郑曰祔谓合也　良曰祔合也本有二棺今还合双魂而也】酒以两壶牲以特豚【济曰特一也】幽灵髣髴歆我牺樽呜呼哀哉【五臣本无此一句善曰魏太祖祭桥文曰幽灵潜翳李康髑髅赋曰幽魂髣髴忽有人形礼记曰祀周公于太庙牲用白牲尊用牺象也许冝切翰曰画牛于樽故云牺樽也】
　　祭屈原文一首
　　顔延年【善曰沈约宋书曰少帝即位出延之为始平太守之郡道经汨潭为湘州刺史张邵作祭屈原文以致其意　向注同】
　　维有宋五年月日【铣曰少帝即位之五年】湘州刺史吴郡张邵【善曰沈约宋书曰张邵字茂宗吴郡人】恭承帝命建旟旧楚【善曰贾谊吊屈原曰恭承嘉惠兮俟罪长沙周礼曰州里建旟郑毛诗笺曰谓州长之属陆机高祖功臣颂曰旧楚是分　良曰旟旗幡之流也以鸟毛为之刺史则建之行则引之于前湘州盖旧楚地也】访怀沙之渊得捐佩之浦【善曰楚辞曰懐沙砾而自沈兮不忍见之蔽壅又曰捐余玦兮江中遗余佩兮澧浦　济曰屈生怀沙石自沈于汨罗之水离骚经云遗余佩兮澧浦遗即弃捐之意】弭节罗潭舣【鱼几】舟汨渚【善曰楚辞曰路漫漫其悠逺夕弭节而高厉汉书曰乌江亭长舣船待如淳曰南方人谓整船向岸曰舣翰曰弭节谓止驾也舣舟谓船附岸罗潭汨渚屈生自沈处也】乃遣户曹掾某敬祭
　　故楚三闾大夫屈君之灵【善曰王逸楚辞序曰屈原与楚同姓仕于怀王为三闾大夫并官名】兰薰而摧玉缜【五臣本作贞】则折【善曰语林曰毛伯成负其才气常称宁为兰摧玉折不作蒲芬艾荣管子曰夫玉折而不挠勇也礼记孔子曰君子比徳于玉焉缜密以栗智也郑曰缜致也　铣曰兰以香人好而采故多摧也玉以贞白人皆宝而琢故有折者人有才识亦亡身之本】物忌坚芳人讳明絜【善曰坚芳即玉及兰刘熈孟子注曰白玉之性坚蔡邕度尚碑曰明絜鲜白珪　良曰明絜谓忠直也】曰若先生逢辰之缺【善曰贾谊吊屈原曰嗟若先生独离此咎楚辞曰悼余生之不辰逢此世之匡攘　济曰先生谓屈原也辰时也谓逢时君之道缺也】温风怠时飞霜急节【善曰温风长物飞霜杀物也周书曰小暑之日温风至京房占曰三月建辰风衰怠桓鳞七説曰飞霜厉其末猋风激其崖　翰曰温风所以养万物而及于时也喻君以养人及时也飞霜之积至于坚冰喻谗言积乃见弃逐急节谓温风忽然已变至于飞霜之时言政令苛急也】嬴【弭】遘纷昭怀不端【善曰嬴秦姓楚姓王逸楚辞序曰是时秦昭王使张仪谲诈怀王令絶齐交又使诱怀玉请与俱防武闗遂胁与俱归拘留不遣卒客死于秦大戴礼曰太子处位不端受业不敬此属太保之任也　向曰嬴秦也楚也是时秦昭王楚怀王遘纷为乱君道不正弃逐贤能也纷乱端正也】谋折仪尚贞蔑椒兰【善曰史记曰楚怀王既绌屈平秦乃令张仪事楚秦昭王欲与怀王防欲行屈平曰秦不可信王问子兰兰劝王行秦因留怀王王逸楚辞序曰同列大夫上官靳尚妬害其能共譛毁之楚辞曰俶专佞以慢椒兮谄又欲充夫佩纬王逸曰椒大夫子椒也楚辞曰余以兰为可恃兮羌无实而容长王逸曰兰懐王之少弟司马子兰也　铣曰仪张仪也尚靳尚也是时楚谋与齐为变以备秦兵乃为张仪靳尚等折之遂絶齐交也贞正也蔑轻易也椒楚大夫椒兰怀王少弟子兰也言屈生怀贞正之节而为轻易者盖为椒兰所譛也】身絶郢阙迹徧湘干【善曰郢楚都也毛苌诗传曰干崖也　良曰絶逺也郢即楚也湘即水名干间也言其逝如湘江故迹徧其间也】比物荃荪连类龙鸾【善曰韩子曰连类比物见者以为虚而无用王逸楚辞序曰善鸟香草以配忠贞虬龙鸾鳯以托君子　济曰荃荪香草也屈生作离骚以香草龙鳯喻君子鸾鳯瑞鸟也】声溢金石志华日月【善曰金石乐也金曰钟石曰磬吴越春秋乐师曰君王之徳可刻之于金石史记太史公曰屈原蝉蜕于浊秽以浮游尘埃之外推此志也虽与日月争光可也　翰曰金石言不朽也日月言光明也】如彼树芬【善本作芳】实颖实发【善曰毛诗曰实发实秀实颖实栗　翰曰芬香也颖禾秀也言屈生犹如树芬香之草也实秀发于时也】望汨心欷【许毅】瞻罗思越【善曰吴质荅东阿王王书曰精散思越良曰欷悲也越逺也言怀思古人故思逺也】借用可尘昭忠难阙【善曰周易曰借用白茅何咎之有夫茅为物薄而用可重也左氏传君子曰风有采蘩采苹雅有行苇泂酌昭忠信也　向曰尘久也苟借顺谄谀取用于时其可久矣盖昭其忠信虽死难以阙也】
　　祭顔光禄文一首
　　王僧达【善曰顔光禄即顔延年也　五臣注同】
