<!-- { "loadSidebar": true } -->
　　臣某等言伏奉今日制书大赦天下者臣与百执事奉扬宣布与亿兆众蹈舞欢呼自天降和率土同庆臣等诚欢诚抃顿首顿首伏惟皇帝陛下出震御极建元发号大明升而六合晓一气薫而万物春肆措刑涤瑕荡秽凡在圆首纳于欢心矧又祗祀天地孝享宗庙蠲减租赋防徴贤良褒徳及先赏功延嗣敬宾养老念旧睦亲生人之积尽除有国之頽纲必举况陛下承二百祀鸿业之重纂十一圣耿光之初始奉严禋新开寳厯天下之目专专然观陛下之动天下之耳颙颙然听陛下之言斯则陛下出一言不终日必达于朝野举一事不浃辰必闻于华夷当疲人求安思理之秋是陛下敬始慎防之日苟行一善则可以动人听而式歌舞况具众美信足以感人心而致和平康哉可期天下幸甚臣等谬居重位幸属鸿休慙窃股肱喜深骨髓欢忻悚跃倍万常情无任鼔舞庆幸之至
　　为宰相请上尊号第二表
　　臣某等言今月二十四日臣等巳陈表章请上尊号愚诚虽恳圣鉴未回蹐地局天不胜大愿臣等诚惶诚恐顿首顿首臣闻大道者无求于物物尊而不辞至公者非欲其名名生而不让不让故与天合徳不辞故率土归心斯所谓应乎天而顺乎人者也伏惟皇帝陛下嗣兴一徳统牧万方致时俗之和平纳生灵于富夀金革已偃销七十载之厉阶玉烛方调启一千年之圣运天人合应书轨混同而鸿名未加盛典犹缺华夷失望史策无光此诚君上之谦然亦臣下之罪也今臣所以上稽天意下酌人情再黩皇明重陈丹慊臣谨按书曰思作睿睿作圣又曰乃圣乃神乃武乃文经曰明王以孝治天下凡此五者厯观列辟虽甚盛徳莫能兼之伏以陛下自即大位及此二年无巾车汗马之劳而坐平镇冀无亡弓遗镞之费而立定幽燕仁和一薫犷【亡猛切】骜尽化可不谓睿文乎削平天下震耀八荒北虏求婚以禀命西戎乞盟而纳欵威灵四及奔走来宾可不谓神武乎陛下以万乗之尊四海之富供养长乐道光化成推而置之可塞天地可不谓孝徳乎故臣等敢冒死稽首上尊号曰睿文神武孝徳伏惟陛下略防谦之小节祖宗之大猷惟十一圣在天岂忘继其志以亿兆人为子宁忍阻其心特回宸俯受徽号在功不为主宰于盛徳有所形容焕乎大哉垂裕无极此实天下之幸甚非独臣之幸也臣等无任诚愿恳祷之至
　　为宰相让官表
　　臣某言伏奉今日制书授臣某官同中书门下平章事者宠擢非次忧惶失图蹐地局天不知所措臣某诚兢诚惕顿首顿首臣闻上理阴阳下平法度外抚夷狄内亲黎元使百官各修其职一物不失其所此宰相之任也臣有何功徳有何才能越次超伦忽承此命下乖人望上紊朝经致寇速尤无甚于此臣谬因文学忝列班行先朝乏人擢居内职星霜屡改爵秩骤加未逾十年忽登相位名浮于实任过其才岂唯覆餗【苏谷切】是忧实累知人之鉴况陛下肇开厯数将致升平辅弼之臣尤宜慎择臣粗知古今敢言本末枢衡要地初不得人则理化劳心终无成日此所以重陈手疏再血诚乞回此官别授能者臣若得请便不负恩情见于辞非敢饰让皇天白日实鉴臣心无任恳欵屛营之至谨奉表陈让以闻
　　为宰相贺雨表
　　臣某言臣闻圣明在上刑政叶中则天地气和风时若常闻其语今见其时臣某等诚欢诚跃顿首顿首臣伏以阴阳气数盈缩相随去秋多霖今春少宿麦犹茂农功未妨陛下念物忧人先时戒事靡神不举有感必通故云出于山月离于毕初洒尘以霡霂渐破块而霶圃囿田畴无不霑足雨之所致臣知其由自上而来虽因天降从中而得实与心期发于若厉之诚散作如膏之泽凡在率土孰不懽心臣等位忝钧衡职乖燮理仰阴阳而增惧顾霖雨而懐慙无任兢惕之至
　　为宰相贺杀贼表
　　臣某等言伏承某道逆贼某一某月某日已被某杀戮讫皇灵震耀凶孽枭夷率土普天欢呼鼓舞臣等诚喜诚忭顿首顿首臣闻乱臣贼子阻兵干纪者明则有天讨幽则有鬼诛迟速之间罔不殱殄伏惟文武孝皇帝陛下君临八表子育羣生合天覆地载之德顺春生秋杀之令宿寇遗孽闇然销亡四海九州廓然清晏逆贼某乙一介贱两河叛人苞藏祸心窃弄凶器戕害主帅防刘善良幕燕鼎鱼偷活顷刻颠木之余【呼罪切】痤【才何切】疽【子余切】之遗种斧斨【千羊切】欲加而先折鍼石未攻而自溃不有吊代孰知徳威不有妖氛孰知神算则天下之心有以知顺存逆亡其犹影响者也臣伏以某一既已斩首某一将何保身若不乞降即应生变辅之或在车则相依皮既不存毛将安附况我乗破竹彼继覆车止戈之期翘足可待无任喜庆忭跃之至
　　贺云生不见日蚀表【为宰相作】
　　臣某等谨言臣闻尧汤之逢水旱阴阳定数也宋景之感荧惑天人相应也盖天地大统不能无灾皇王至诚可以销慝尝闻此説今偶其时臣等诚欣诚幸顿首顿首伏见司天台奏今月一日太阳亏者陛下举旧章下明诏避正殿降常服礼行于巳心祷于天天且不违物宁无应况正阳月朔亭午时中和气周流密云布濩蒙然暂蔽赫矣复明屏翳朝隮但惊若烟之涌曜灵昼掩不见如月之初所谓诚至于中而感通于上也臣等敢不再陈事理重考徴祥三光忌盈必有时蚀万物莫覩与无灾同庆生交感之间喜浃照临之内虽卿云五色瑞景再中除沴致祥曾何足比百辟伏贺万人仰观事彰天鉴孔明道配日新其徳臣等幸遭昌运谬荷殊私皆乏济时之才同居待罪之地日月薄蚀自慙燮理无功山川出云实赖圣明有感感贺忻戴倍万常情无任忭跃竦踊之至
　　为崔相陈情表
　　臣植言臣有情事久未敢言今辄陈露伏增战灼臣亡父某官亡妣某氏是臣本生亡伯某官某赠某官臣今承后建中初徳宗皇帝念臣亡伯位髙无后以犹子之义命臣继绍仍赐臣名嗣袭虽移孝思则在上荷君命永承继絶之宗中夺私恩遂阻劬劳之报歳月旷久情礼莫伸自去年以来累有庆泽凡在朝列再蒙追荣或有陈乞皆许回授况臣猥当宠擢谬陟台阶爵禄之荣实有逾于同辈显扬之命独未及于先人饮泣茹悲哀慙两极臣今请以在身官秩并前后合叙勲封特乞圣慈回克追赠倘允所请无幸于斯则臣乌鸟之心犹再生而展养犬马之力誓万死以酬恩地仰天不胜感咽披陈诚恳烦黩宸严无任惶惧激切之至谨奉表陈露以闻
　　忠州刺史谢上表【元和十四年三月二十八日】
　　臣某言臣以去年十二月二十日伏奉勅防授臣忠州刺史以今月二十八日到本州当日上讫殊恩特奬非次陞迁感戴惊惶陨越无地臣诚喜诚惧顿首顿首臣性本疎愚识惟褊狭早蒙采録擢在翰林仅厯五年每知尘忝竟无一事上答圣明及移秩宫寮卑冗疎贱不能周慎自取悔尤犹蒙圣慈曲赐容贷尚加禄食出佐浔阳一志忧惶四年循省昼夜饮食未尝敢安负霜枯葵虽思向日委风黄叶敢望霑春岂意天慈忽加诏命特从佐郡宠授专城喜极魂惊感深泣下方今淮蔡底定两河乂宁臣得为升平之人遭遇已极况居符竹之寄荣幸实多誓当负刺慎身履氷励节下安凋瘵上副忧勤未死之间期展防効局身地逺仰首天髙蝼蚁之忱伏希怜察无任感激恳欵彷徨之至谨遣某官某一奉表陈谢以闻臣某诚惶诚恐顿首顿首谨言
　　贺平淄青表【元和十四年四月九日】
　　臣某言伏见二月二十二日制书逆贼李师道已就枭戮者皇灵有截睿算无遗妖氛廓清遐迩庆幸臣某诚欢诚喜顿首顿首臣闻乱常干纪天殛神诛李师道包藏祸心暴露逆节罪盈恶稔众叛亲离未劳师徒自取擒戮伏惟睿圣文武皇帝陛下文经天地武定华夷凡是猖狂无不除剪两河清晏四海防同升平之风实自此始臣名参共理职忝分忧忭舞欢呼倍万常品守官有限不获称庆阙庭无任庆快踊跃之至谨具奏闻谨奏
　　贺上尊号后大赦天下表
　　臣某言伏奉七月十三日制书大赦天下跪捧宣布蹈舞欢呼自天降休率土同庆【中谢】臣闻功盛徳非鸿名不能形容物厉人疵非皇泽不能涤荡自非上圣莫能兼之伏惟元和圣文神武法天应道皇帝陛下纂承大业子育羣生信及豚鱼威殱枭獍削平寰海混一车书亿兆一心愿崇大号从人欲而俯膺盛礼赐时和而广洽皇恩蠲减赋租收拔淹滞命黜陟而别能否开谏议而策贤良宿必除旧章咸举帝王能事尽集于今凡在生灵孰不幸甚臣谬当委擢职在颁条忭跃之诚倍万常品限以守官不获称庆阙庭无任庆忭之至
　　杭州刺史谢上表【长庆二年】
　　臣某言去年七月十四日蒙恩除授杭州刺史属汴路未通取襄汉路赴任水陆七千余里昼夜奔驰今月一日到本州当日上任讫上分忧寄内省庸虚仰天戴恩局地失次臣某【中谢】臣谬因文学忝厠班行自先朝黜官以来六年放弃逢陛下嗣位之后数月徴还生归帝京宠在郎署不逾年擢知制诰未周歳正授舍人出泥登霄从骨生肉唯有一死拟将报恩旋属方隅不宁朝廷多事当陛下旰食宵衣之日是防臣输肝写胆之时虽进献愚衷或期有补而退思事理多不合宜臣犹自知况在天鉴忝非土木如履氷泉合当鼎镬之诛尚忝藩宣之寄才小官重恩深责轻欲荅生成未知死所唯当夙兴夕惕焦思苦心恭守诏条勤防人庶下苏凋瘵上副忧勤万分之恩莫酬一二仰天举首望阙驰心葵藿之志徒倾蝼蚁之诚难达无任感恩激切之至谨奉表称谢以闻
　　为宰相谢恩赐酒脯饼果等状
　　右中使某奉宣圣防赐臣等前件物等俯偻受赐竦跃荷恩天酒来以分甘御羞降而示惠臣等省躬知感因物言情宠过加笾惧多尸素之责荣同置醴慙无麴糵之功徒沥丹诚岂酬造
　　为宰相谢恩赐吐蕃信物银器锦防等状
　　右臣等材愧庸虚职叨辅弼遇天下削平之日当西戎即叙之时遂使殊方致兹逺物此皆率由化感慕皇风人臣既絶外交问遗敢言已有今蒙重赐益荷圣慈况来自外夷知徳广之所及降从中防仰深恩而不胜感戴慙惶倍万常品
　　为段相谢恩赐设及酒脯等状
　　伏蒙圣慈特加宠锡珍羞出于内府防酒降于上尊捧戴欢容不知所措臣久叨台鼎新忝节旄勤劳无展于股肱醉饱有慙于口腹
　　为段相谢借飞龙马状
　　伏以出从内厩行及中涂假飞龙之骏驹代跛鼈之蹇步执鞭拜命借马喻身取其恋主之心以表为臣之节恩深易感情恳难陈
　　为段相谢手诏及金刀状
　　诏赐累加慙惶交集宠来天上感动人间且金蕴其坚奉之而永贞王度刀宣其利操之而逺耀天威岂唯佩作身荣实可藏为家寳况臣望阙渐逺受恩转多比坚而报国有时効死而杀身无地
　　为宰相谢官表【为防之作】
