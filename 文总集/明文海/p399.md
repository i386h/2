<!-- { "loadSidebar": true } -->
　　语云人之不朽者三而立言其一其意以为君子疾没世而名不称功徳无可据矣表见于辞庶几爱者传之不愈于草木腐烬无闻乎余尝不谓然凡言借以立者谓其发圣灵之蕴立中和之则逹民物之宜而埀久大之业者也不有之身莫能显其微不精于用莫能述其故将使迷者悟而审于行明者择而继其志固非可以亿中伪为矣亡徳与功乌有所谓言者自此议兴于是工繁文逐浮艺刮截章句剽窃义意防贤哲之防奥而笼罩出入于异端百家之流真赝杂陈得失并纪知言者宜无所于逃矣世鲜斯人则雷同徼举岂可胜道哉此君子所以托刑于秦火也尧之徳禹之功典谟之言皆可谓至矣自今考之其足诵说者即其身有之而致之于用者也是故其常为典其谋为谟其敎戒播告为训誓诰命其嗟叹称述美刺为风雅一也下此所就有小大则所及有远近皆可以广天聪神世道故里巷之谣五际所采蒙瞽之陈三代不废言之不朽也盖若此庐陵古愚周先生起家进士自兵部郎两为郡守余尝从其季子肇庆君以介读其遗集所载封事剖析源敷逹国是惟恐积滞日久振刷不易其与人语谆谆授理道规儆而要约之至于托兴引譬又皆忠爱恻怛之寓不肯少自贬损以狥末俗卒之不遇而去布素闾里恂恂无怨怼色其模范不必工其步骤不必古不皦皦于声称不刻刻于综察岂不足徴其实溥其惠哉余以是知言不可伪又因以知言无可畧则吾之取诸人者要不可以例视也近世公卿大臣多好文其为书动数万言私以名家甚则托文人笔其行事连帙盈巻如缀文绣揉葩卉然非不纷丽观视适于用或鲜矣岂亦惑于立言之谬欤余幼从先大夫识先生既长与其诸子友善故为之述叙于乎知言者以此求之可无异于先生也已先生名防字甫敬
　　水厓集序【罗洪先】
　　自圣人之道不明学者往往溺于神僊之说大要握固守气可以遗世而久视故贪生于废务者必趋之彼方守气其于向人出一语以为损漏矧肯与世酧应役役文字间哉惟吕纯阳白琼则各多所著述然皆纵逸不范法度又出入变幻于怪异之事不过借以自适而溺者传焉如以质于圣人之道同不同奚足辨也然闻其说而不动于心者甚鲜彼盖确乎有遗而此失所主吾尝即是以测人之浅深未有不騐者也治间京师多传尹蓬头尹善絶粒毎食輙又数升不畏寒暑或杂乞丐宿闾阎下人无异者而士大夫争邀致之不去顾时时假馆于水厓彭公公是时为南京刑部尹来必索食食已相对危坐间出幻术相调复试以隐语后公出守兖州尹涕泣别去于是人皆疑公得仙比为布政使去位无以为家年八十余气甚壮盛日饮水数碗人益疑之余往见公公好议论张髯傲视语琅琅终日不休公既卒读所遗诗文数百首皆据理道闗风俗其意欲追作者之轨度是岂有所溺者哉当公守官时侃侃持法律多忤人人遂以是尼之故其官止于方伯不大显而公于去就无少恡尹之恋恋葢知其中有可主而世之视公者真若羽化独立无复尘埃垢秽之迹然公固不以是自多也余独悲世之溺仙者其涉世既深私念愈炽其遗世反不若公而爱才者之搜访遗逸期尽其用取材于世者其识公反不若尹余又以悲世之溺者固不在仙而仙之于世当亦恒悲其鲜所遇也夫以神仙之説人所易溺者犹且如此又况为圣人之道者耶余幸生公之乡而先大夫复在莫逆既得见公又得论次公之行事于墓石兹复集其诗文若干巻藏之家因叙其所存且以悟人之疑者
　　六大家文略序【顾宪成】
　　二懐蔡伯子敦行嗜古予雅重焉一日擕六大家文略示予曰此吾先孝亷受之荆川先生者也今将梓而行之敢乞子题其端予曰荆川先生之为斯编也何以哉伯子曰以讽世也世之操觚者甲曰秦乙曰汉相与模拟以为工工则工矣徐而求之果秦乎汉乎否也果秦乎汉乎业已非吾本来面目如其未也优孟且掩口而笑之矣先生目击而有慨焉故以讽也曰然则将使人转而为韩为柳为欧为苏为王为曾乎曰使人转而为韩为栁为欧为苏为王为曾是亦优孟之属也曰然则云何曰夫善为文者惟以写其中之所自得而已矣是故韩之前不闻有韩至昌黎作而后有韩栁之前不闻有栁至栁州作而后有栁眉山苏氏父子兄弟自为知已亦各成一家临川南丰皆学有本源才不世出故翩翩双美不相假也不相掩也夫善为文者惟以写其中之所自得而已矣故以讽也曰大家云何曰以我役物之谓大以物役我之谓小以我役物是故操纵阖辟靡不在手天之髙地之深万象之往来千载之上千载之下一切纷驰于寸管惟其指使以物役我是故甲曰秦吾亦曰秦乙曰汉吾亦曰汉规规焉咀左马诸人之粃糠而冀肖其万一譬之剪防为花骤而即之非不灿然可观徐而玩之风神色泽索然无有也奚其文余曰美哉言乎深于文矣不可不表之以诏于世伯子曰不佞何知葢闻诸先孝亷先孝亷闻诸荆川先生荆川先生闻诸六大家予曰若是即以序斯编也不亦可乎遂次而归诸伯子孝亷讳瀛字沙登有潜徳门人称为少山先生
　　李见罗先生集序【顾宪成】
　　自近世之学者沉于训诂没于辞章谫谫焉守咫尺之义不覩于大道儒者慨然发愤欲起而救其敝于是乎招而来之曰尔其归而求诸心斯其意亦美矣及此说既行学者又惟日以寻索本体为务播扬腾弄了无实际至于土苴六经浮防万物而犹曰吾犹得于心甚者恣情肆欲惟其意之所便有从而难之輙曰吾无愧于心而已迹非所论也愚窃伤之徒自恨其力之莫以救也于今乃得见罗李先生先生始亦尝习其说已读大学超然有得磨勘累年自信益确遂断以修身为夲一部大学又其注脚此孔子既老经纶彻有悟于性命也嗟乎深矣且夫家国天下之不得为夲固也虽正心诚意致知圣人亦概置之而独夲修身何也彼其无形而虚此其有形而实虚则髙明之徒入于中而有以自骋其究渺悠荒唐不可端倪卑陋之徒入于中而有以自盖其究巧秘诡宻不可致诘是可得而欺也实则一切无所容矣是不可得而欺也夫然后知孔子之立言其指甚精其为虑甚远而先生所为啓瞆发蒙其为吾道计者甚不小也或曰周程张朱四夫子大儒也其于继往开来最汲汲矣顾不掲此为宗何也曰当是时斯道方明知学之士大率谨于自守虽以防杨之杂于佛老亦意见之偶偏耳未尝不尊奉其师説也虽以陆氏之公然敢与朱子抗其规矩凖绳未尝不严固也以是谈心之害尚隠而未彰虽有而未甚至于今始不胜其可慨耳故夫先生之揭修身有激之言也一时救之急务也假令四夫子而生于今其説当亦出此矣先生非能有加也余邑李侯元冲先生之髙第弟子也数为余言先生因出其书示予受而卒业焉私心不胜向往已从罗君止庵防弥信于是将裒而付诸梓予不量稍为铨次并着其概如此以为圣学之复明于世其必自先生始不虚也





　　明文海巻二百四十一
　　钦定四库全书
　　明文海巻二百四十二　　余姚黄宗羲编
　　序三十三
　　文集
　　石田藁序【吴寛】
　　诗以穷而工欧阳子之言世以为至矣予则以为穷者其身阨必其言悲则所谓工者特工于悲耳故尝窃以为穷而工者不若隠而工者之为工也盖隠者忘情于朝市甘心山林之下日以耕钓为生琴书为务陶然以醉翛然以防不知冠冕为何制钟鼎为何物且有浮云富贵之意又何穷云是以发于吟咏不清婉而和平则髙亢而超絶求之唐人若陆鲁望是已今其诗具在予尝读而爱之鲁望吴人也吴之诗自鲁望首倡盛于宋尤莫盛于元然其人多生于季世身虽隠其时则穷则其诗亦悲而已予尝读而伤之入皇朝来偃兵息民天下向治及承平日久人情熙熙士之求仕者争治经义取科第而出若相成沈氏顾独好隠盖自絸庵徴士已有诗名于江南二子贞吉恒吉继之至吾友啓南资更秀颖虽得于父祖之教自能接乎宋元之以上遡乎鲁望且其宅居江湖间不减甫里之胜賔客满坐尊爼常设谈笑之际落笔成篇随物赋形縁情叙事古今诸体各臻其妙溪风渚月谷霭岫云形迹若空姿态倏变玩之而愈佳揽之而无尽所谓清婉和平髙亢超絶者兼有之故其名大播不特江南而巳予少居乡亦喜为诗辱相倡和方自愧于松岭之袭美而其子云鸿乃欲得予序其石田藁者予何以为序也噫圣俞既仕而得乎穷名啓南不出而全乎隠节其诗之工一也而悲乐则殊览者当自得之啓南诗余发为绘图妙逼古人或谓掩其诗名而卒不能掩也今年七十余诗思益发数日輙成什予虽不能窥其际又安得而尽读之耶
　　容春堂文集序【王鏊】
　　文之制大率有二典重而严敷膄而畅文如韩栁可谓严矣其末也流而为晦甚则艰蹇钩棘聱牙而难入文至欧蘓可谓畅矣其末也流而为弱甚则熟烂萎薾冗长而不足观盖非四子者过学之者过也学之患不得其法得其法则开阖操纵惟意所之严而不晦也畅而不浮也文而至是是可以入作者之室矣董南畿学政侍御张君手一编授予曰是为戸部侍郎无锡邵公之文鼇山盖常师焉将梓刻以传唯先生序之初予承乏翰林北上公时始得解过余舟中出所着眎予固以超然脱去凡近其后予官于朝公亦敭歴中外恨不能即而友之亦未克汏而忘之也今兹予告归公亦归卧无锡地孔迩而亦不能朝夕数数独时得诗读之体裁简重兴寄闲逺未尝不改容钦叹而患不可多致今乃得其全观之知公之用力于斯也久其志直欲追古人而并之不为近世之词而已也是足以传矣或问公文焉师曰是非予所及知虽然公盖师韩而不暇及乎其他其古歌诗盖有晋魏之风焉而亦有不佀者何师其意不师其词此固韩公语也师韩而不必似韩此善学韩者也所谓严而不晦者也公年未及悬车当朝廷渇贤之日公将复起大建功业不徒托之文章而文章之出将日冨以深又非予所能涯者姑以是题其首并复侍御君何如也
　　式斋稿序【王鏊】
　　始吾蘓之官于京者最名多文学之士其在昆山则有若翰林修撰张君亨甫太常少卿兼翰林侍读陆君鼎彛浙江左叅政陆君文量三人皆能文而尤工于诗亨父颇以才自喜其诗翩翩如浊世佳公子竒气溢出最为时所脍炙鼎彛志尤髙不肯茍出出必竒奥简古读之或不能句商盘周鼎识者赏之而世好之差少文量不为险峻竒怪意尽则止如行云流水自中法律亨父鼎彛皆官翰林文量独官兵部颇以政妨世知之益少而三人最号相得杯酒倡酬无集不偕意气所至不知古人何如耳久之亨父卒鼎彛以病告归亦卒文量出参浙藩罹谗口归林下挟所有不一试又遭屈抑以去意不能无少望疽发背亦卒嗟乎予未耄老三人者乃及见其盛衰顾其著述有终不可湮没而鼎彛之集不少槩见亨父有沧洲集十不及二三己未春予乞告归省舟且发文量之子伸裒其父之遗稿为六袠作书且万言贻予予阅之则平生倡和之作咸在又得其文读之多予所未见者敷腴鬯达如其诗而奏议又有经世之志焉亦其所以见嫉于时者乃知前谓君特工于诗亦未为知君者也予与君交且二十年于其文犹未尽知又况深于文者乎予方悲君之不幸遽喜伸之能子也于父之书无少散佚故序伸早占应天乡试笃志古学人谓陆氏有子于乎君可以少慰矣
　　夀梅集序【文徴明】
