<!-- { "loadSidebar": true } -->
　　宸极正位运四时者璇枢太微啓扉分两垣者上将其或道兼文武勲着旂常禀岳立之神姿蕴泉渟之深识存也出忠入孝爱敬同归殁也洒泽漏泉始终一贯求之前古不亦难哉公讳规前京兆云阳人也流甚远珪组相承炳焯周邦光扬史牒曾祖恩官止同州白水县令祖信终于汉中郡折冲都尉父英皇左武衞中郎将歴阶勲至游击将军上柱国皆缵前緖践履夷途或明恕而行俾人归厚或强毅以立顾敌必摧不显当时宜生达者公十有五乃应选用冲和之美畅茂于四肢喜愠之来不尘于絶境亦由昆岫片玉峄阳孤桐生禀异姿终成重器始署云骑尉赐绯累迁内侍省内仆寺丞宻侍赤墀飞声紫禁直操不逾于规矩抗志已在于丹霄无何丁郎将忧苴枲服防杖而后起不辞王事是谓从权俄授征事郎内侍省府局令属刘辟逆命禁旅徂征防陇枭骑之锋平井络鸱张之虏始以义击俄焉凯归由是有轻车都尉之授旋又将命抚循自灵州以届于边犒军五城勤役万里懋乃休绩简于天心加银印赤绂之赐充天威军使奉诏蛮方奠安憬俗俶傥扶义有叱驭之风感激捐躯忘跕鸢之苦恩礼浃洽要荒宴如寻自奚官局丞擢翰林院使僊署重深天颜咫尺导才臣之啓沃广睿哲之聪明公学富丘坟智参神化叶机賛命发挥王猷故事蔼然内庭繄赖爰加内侍伯贰副军中尉副左街功德之任紫艾龟印之宠以昭其庸武旅鳬藻之师实为之佐检校司空王公谔之授钺河东也改内给事为之防军以金兰之契睦于元帅以泉海之量接于賔僚三军照爱日之和列郡靡清风之惠洎振武失守主将遁逃朝廷轸忧虑为边患因命尚书张煦节制是邦诏公领歩骑五千为之声援公内运秘计外示闲安诡以巡边掩其无备长驱猛锐深入垒门乃以宣劳之名俾其少长皆防然后擒执魁首寘之典刑戮三百余人阖城股栗昔武安之阬赵卒莫辩幽寃韩信之战井陉徒闻疾鬭未若公德刑具举威惠皆宣乘驲上闻班师旧鎭司徒既殁承乏总戎而高平公奕叶相门一时盛惠与公虚舟相待朱瑟谐音淡然而成去如始至寻又奉诏巡边以观军实北至钩注东达飞狐道里曲折不遗于掌握兵机奇正尽在于襟灵士怀挟纩之恩人感投醪之醉壶浆塞路防艾争先爰写山河存于绘事宪宗悦而加叹尝置座隅得李恂之图书乃知聚落观千秋之画地尽见山川加朝议大夫内侍省内常侍复归旧鎭报忠劳也上以公器能可以居重任机权可以参宻勿遂发中诏俾还京师改内飞龙使换右神策军副使飞龙掌天骥之闲古太仆之职也禁旅总兰锜之兵古上卿之寄也公或为长或为副盖选众而举惟材是择翌日命知枢宻公揣摩心术练达国章谋无不成有余裕当神武经纬之际王师戡定之初一日万机昼尝三接忠猷隐于闻听嘉谋秘于宫闱畧而不书盖温树不言之义也宣拜内常侍知内侍省事旌其忠力赐名规者光大之称规者规范之谓合此二义表兹一心俄而淄青干纪兵集淮海以公累防戎事尤防武经出为淮南监军委以攻讨鸣钟鼓以问罪运筹策以出奇方厉志于戈矛遽纒哀于风树抱终身之痛自达神明当赴难之辰敢避金革起复宁远将军依前充监军使元恶既殱复掌枢宻宪宗凭几大渐召公受遗穆宗膺图御民繄公定策捧日而升黄道翼龙而上赤霄名节功勋光昭图史迁忠武将军内侍省少监赐上柱国进云麾将军服阕授银青光禄大夫监门衞将军知内侍省事封彭城县开国子累封沛国公食邑三千户赐以长防列之朱门守约鸣谦不有其贵属幽鎭首祸赵魏挻灾公内竭谋猷定指踪之计外缉机务当政赋之源虑不及私居尝愼独悬水镜而情无隐伏持权衡而心靡重轻嶷然如山以鎭羣动逮长庆季岁穆皇戾已弥留公志伏神明心存王室请立先后以为副军雪涕抗词首陈大计举觞沥款众议皆从延年离席而社稷已安赵喜横堦而尊卑乃定惟公方之谅无慙德公以名遂身退举能进善人之高躅也乃推同志固繁机迁左监门衞上将军知省事复为河东监军使拜泣玉墀宠锡金带虽魏后深恩授刘桢之部落吴君宻渥赐陆逊之金环焕赫煇荣莫逾于此穆宗厌代先后向明公恳请防朝旋奉俞诏拜特进行右武衞上将军公以子牟之恋常怀魏阙汲黯之志惟在汉庭恳辞北辕上不能夺寻除内宅使鸿胪礼賔等使前代特进位次三公居骠骑仪同之上非茂勋俊德曷以处之迁左神策军中尉兼左街功德使汉氏京师有南北军之屯武帝既平百粤内増七校今之中尉实司其任公阅礼敦诗深知将帅之体安人和众实有经武之材以清净礼缁黄以慈惠亲戎旅西方之教不肃而成北落之衞隐然难犯吐论必援于经史耽翫惟志于图书遇物而泾渭自分立诚而风雨如晦权虽侔于衞霍主意益亲宠虽盛于金张人心咸悦非全才旷度岂能臻于此欤公志气方彊春秋甚富将欲扬威瀚海耀武龙庭展报国之壮图恢致君之远畧劳而生疾恳请辞荣天子忧吕防之未瘳委景丹之卧鎭近臣挟医而骈至中使赐药以交驰心徒倾于太阳命已迫于朝露洒血怀感啓手归全以十一月二十八日薨于长安来迟里第享年五十二遗表献名马雕鞍寳器犀带臣子之恋不其至乎敬宗当宁流襟废朝三日赠开府仪同三司赠绢一千匹布四百端钱三千贯上拟三台之耀下管九泉之荣礼命所加冠于当代朝廷硕臣闻必兴叹和垒故校相视澘然昔李将军之殂人皆流涕以其信结于士大夫公近之矣况公瞑目之后曾未经旬变起林光灾纒霄极则知日防已殁何罗之衅遂成许褚既终徐地之妖莫遏惟公峯峦耸抜挺秀色于晴霞律吕含和流清音于大厦志必存于经济量莫挹其冲深思若涌泉智如炙輠决胜千里通知四夷察情伪之端达几微之际故天子虚已以听询谋允谐道不取于苟容言必归于中正居平而博厚泛爱临事而感慨立名体征虏之奉公得亚夫之守节公之掌枢也属穆皇寝疾逾年公之总戎也属敬宗朝廷多事公协和将相安靖邦家劲草不揺乔松自直传称公家之利知无不为忠也送往事居俱无怍色贞也惟公有之矣惜乎未及中寿俄归杳景已戢于虞泉名空留于简册可不悲哉夫人宻国夫人李氏懿行兰薰贞风玉莹荣封石窌宠章全德悳礼茂于宗姻洵美光于内则悲深画哭痛结泉扉有子五人长曰行立朝散大夫内侍省宫闱局令上柱国彭城郡开国伯赐绯鱼袋次曰行深中散大夫内侍省给事赐紫金鱼袋次曰行元【缺文】　赐绿次曰行先朝散大夫内府局丞上柱国【缺文】　次曰行【缺】咸以珪璧之姿藻身文囿鸿鹄之志矫翼禁林朱
　　紫连华闺门雍睦忠出于孝负五龙之俊才丧过乎哀有二连之深戚粤以太和元年十一月十四日即幽窆于川浐之西礼也青乌啓兆悲陇树之长隂白鹤临风嗟吊賔之遽返永图丕绩乃篆贞珉铭曰
　　皇王神化仰法星枢始自丝忽风行八区谁参其任公寔帝俞出吐君命入讃臣谟【其一】惟后建邦外分蕃岳粤则淮壤雄惟朔漠谁防其军公多智畧恒瀚既宁王猷允若【其二】汉家宫室上应太微布列环卫恢张武威谁司其柄公达戎机英王流眄忠贤是依【其三】内外之寄安危所注惟公全德乃畅机务美璧良珪瑞质凝素霜防寳刀森然辉库【其四】天挺奇志贞若浑金出入三纪贤明一心寒松在巘霜霰宁侵皇泽之厚川流比深【其五】赵孟愒景光音遂远长卿病痟药石皆晩灵芝难驻竒香莫返光碎珠泉芳消兰畹【其六】卤簿诏葬城阙之东列旌旗于素浐凝箫鼓于朔风落槭槭之霜叶呌离离之晚鸿时一往兮舟壑近魂归来兮松栢中【其七】
　　唐故开府仪同三司行右领军衞上将军致仕上柱国扶风马公神道碑铭【并序】
