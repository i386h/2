<!-- { "loadSidebar": true } -->
　　未加冠弁礼虽下于成人能奋干戈义必旌于死国谋且髙于出类制寜拘于袭常甲勇畧自居军锋甚鋭筮庙门而加布尚邈冠期歌虞殡以搴旗愿先戎事志方坚于血刃身遂防于膏原里尹以年在佩当从降服乡师以力能卫社难减遣车各执是非之心互有异同之论若童心未变当从厌祭之仪况士节可嘉宜狥旌贤之议短长斯见用舍何疑敝无存之先登犹加等陈子行之即敌死乃尽忠岂待请醴之期欲削成坟之制周公旧训虽有祭宗之文尼父嘉谈尝着勿殇之义能存马援之志勿贬童汪之容
　　丙独居一室夜暴风隣妇室壊趋而托焉丙闭户不纳或讥其不仁
　　急难相救里仁姑务于恤隣居处必庄君子不忘乎愼独虽幸灾而是惧当欺暗以为虞丙也俨若攸思块然危坐谨尔容于异室偶天变于中宵莒妇兴嗟梁木其壊鲁人守节风雨不渝徒扉而见投终闭门而弗纳穷来归我任洁志于冰霜人而无仪恐致嫌于李盖期乎率履不越岂忘于恻隠之心且女子有行夜必思于秉烛而贤人之徳疑亦戒于拾尘况乎大欲存焉曷可苟而已矣援之以手既异子舆之权妪不逮门难斆展禽之可当杜未然之谤宜旌不乱之言责以羣居虑非逹理
　　乙名誉不闻或责之辞云友之罪也
　　道贯五常虽资力行誉流四表必假友生既兼该而有成在揄扬而乃显乙智髙博古学富知今鼓箧师门肆鑚研而自得断金交态掩声称以无闻遽兴或者之讥实自良朋之过且王阳筮仕古人尝喜于弹冠朱博知名当代共推于结绶探既勤于道术嘤鸣寜忘于奋飞削牍三千媒虽能延誉寓言十九吹嘘谁不因人学苟废于修辞固宜罪已义或因于蔽善何谓得朋才既由于尔知声岂资于我皷顔囬好学在尼父之所称蜀严逃名因扬雄而益显当责如兰之契庶谐伐木之风












　　武溪集巻十二
　　钦定四库全书
　　武溪集巻十三　　　　　　宋　余靖　撰判词
　　丁为大夫荐而不祭或责其不孝辞云未给圭田
　　羔羊有位姑务奉先田禄未颁则当杀礼志不愆于率义理亦贵于从宜丁一命方荣十伦尤阙班趋表着祭当取于首时地薄都家荐乃从于仲月仪虽偪下事贵举中且圭洁取名尚阙容于百畆而博硕为用难备数于三牲岂故废于烝甞盖有差于爵秩况国章具举固巳辨于等威家庙致丰讵敢逾于名位宜许率常之节勿贻忝祖之讥享以豚肩从鄙晏婴之隘陈之羊馈岂伤屈建之贤未全大夫之恩何切庶人之诮有严笾豆苟殊丰昵之嫌无取粢盛当采荐新之制亦犹行古寜以他规
　　乙为将兵士寒馁乞襦乙不之与或责其不抚士卒辞云人臣无私施
　　轻财抚士虽得众心散物擅防恐非臣节将举即戎之责须存许国之诚乙也黄石贻谋汉坛膺寄飘风冽冽方当堕指之寒被练将将忽有乞襦之士贤哉临事展矣能谟志在恤人诚合矜其冻馁美当归上岂宜夺彼慈仁自敦御下之方将教尊君之礼絶甘分少固宜推彼赤心别嫌明防何必行其小惠纵使求之不得我乃思而无邪散汉将之黄金虽闻大畧均楚师之挟纩盖自温言悯一夫未足称贤存大义故能和众下车济渉子产所以贻讥在笥絶私仲逹于焉见赏不敢专也可以事君虽无与之不失其正
　　乙春田火或告其暴物辞云献禽以祭社
　　啓蛰布和诚忧害物菜田展礼寜废献禽事未悖于天时理盖勤于事典乙素推卓识颇逹旧章因农隙以备仪顺春搜而行古下绥止杀围必戒于掩羣扬炬畧义将存于择孕盖取顺天之制寜同暴殄之威干豆是求充庙庖而有品青阳式届伸地道以何慙止车用恊于周官艾兰聿符于鲁道虽区萌既逹须行太皥之仁而麋卵无伤奚爽虞人之职纵国门之将禁在野礼之必行原隰未耕方及焚莱之候罝罘暂徃终非委兽之徒既荐以松之神式恊除苖之害因搜狩以习武自有邦仪戒驰骋之发狂未羞古训克比献鸠之度无愆配稷之容
　　丙举盗以为公臣或非之辞云可人也所逰僻耳
　　殖财斯滥诚曰非贤染恶可矜奚伤见举未爽援能之道庶臻迁善之风丙识达惟精名光则哲尔将喻利既结党于雈蒲我务择才故取节于葑菲迹虽殊于疾恶志所贵于激贪所游弗近于正人纵乖积习善诱必成于佳噐亦可甄収况多能而是求谅一眚而何掩陈太邱赠缣致悔遂絶贪民戴若思投剑改容卒为雅士庶有期于折节寜无谓以惠奸苟非逸羣之材奚胜吁俊之举不须求备管库自可同升勿谓难知奴虏犹闻见擢傥能旌别庶免滞淹行匪固穷诚愧郄雍之视善当必用无轻管仲之谋亦冀从权未为失选
　　甲葬雠人之妻或责其不义辞云灭其可灭其可
　　执兵有报睚眦既除委骨无归瘗埋何爽虽疚心于虐我难取诮于非仁甲智妙见机志先行古齐襄自立巳雪九世之仇纪妇何辜方崇四尺之墓且励精于刷耻遂顺变以从权释憾是图患虽深于侧目遗骸苟弃祸岂及于齐眉徒有切于忘生固未宜于迁怒义士切齿汉侠诚务于遗身妇人僵尸鲁史甞讥于非礼姑存大节无愧责言况乎损怨为忠爰著作威之诫益仇非智当从敌惠之谋矧异枕戈之人那伤掩骼之化复雠因病尚耻非夫加礼既亡胡为不义公羊可采青鸟必行甲授田不入国征里尹责之辞云加田
　　赋均三壤必入地征赏有加田岂同民筭式举优贤之典盍寛量嵗之科甲贵列命夫名髙国士分地之利禄均既啓于都家食土之毛功懋复颁于畎畆何哉里尹懵彼邦经税熟贡新虽欲归其王府方输错出寜宜及彼圭田既异任民之居盍视节财之式奠什一之赋尔诚务于狥公取三百之禾我盖因于褒徳当遵古制无乱彛章夲殊食菜之荣自分公邑复异连阡之富止实私囊赐既表于主防贡难从于吏议指膏腴而固请况非王翦之谋羙勲劳之所加宜守周公之法式期劝善当许免征
　　乙为刺史术者告将有火灾请用瓘斚以禳之乙不许或告其爱寳弃民辞云天道逺
　　政经勉顺诚务恤灾天道渊防寜先惑众自得安邦之术谁兴爱寳之讥乙也任重股肱忧分宵旰诚每敦于亮直志靡尚于竒衺执技之徒视祲遽称于星变先时而备奠玉请禳于火妖既务宣风寜从语恠虽鬰攸之气将深彻屋之虞而幽禜之仪曷容非鬼之祀矧条教之斯职当器识以攸先王商正议于水灾民忧自息刘劭抗词于日蚀乾象焉知固宜求福不回式昭非礼勿动若事存萌渐弗绝夲于讹言即害有流行恐诱民于左道傥责躬而未至虽致享以何为涂潦可防当思廉范之教瓘斚不用未伤子产之贤编氓可使由之太守斯得之矣纵违禆灶之辩终免郑人之忧
　　丙济君之难赏之不受曰非为身也或责其矫
　　临危奋命可谓尽忠辞赏逃荣何伤洁已勇既称于排难志且异于饰非丙也位列王臣才标国干推诚可以贯白日吐气可以截飞霓竭以股肱拯缀旒于将坠冐其锋镝示劲草以弥坚当秉节以无渝谅杀身而何惧畴其爵邑将酧汗马之劳弃彼利名遂返屠羊之业盖济君而是切岂徼赏以为心董安于不尚战功固慙准疾介之推靡贪天力爰比窃财始隆报国之谋终获退身之美斩肩是卫书竹帛以何慙成命既辞虽茅土而奚贵自髙淡泊孰谓矫诬鲁连能下于辽城寜邀緤组申胥再安于楚国无取执圭忠义可嘉防谦那爽乙为政请隳都城讥其无备辞云都城不过百雉
　　政在而益荣岂多备城苟过制何谓弱枝爰啓见机之谋当许复隍之请乙器能髙世忠亮防羣方推许国之忠遽展济时之畧以谓金汤作固诚多藩屛之功控帯相高必啓冦戎之害式陈良筭允叶明谋庇民无假于深池頽墙愿塡于濬洫且赫连定覇虽増蒸土之劳士蒍知权寜愼寘薪之役深详得失妙察兴衰纵墨翟多能九攻闻解帯之术而郑丹逺识五大有在邉之讥盖虞乎讐必保焉盍循乎古之制也今京不度在百雉以贻忧夫鲁有初谅三都之必毁允合仲尼之志何慙由也之忠
　　甲父在而受车马之赐或责其违礼辞云崇君命也
　　爵禄有制当避父尊车服所旌难废君命恩苟推于懋赏礼未爽于从宜甲也噐干淳深识局渊懿趋庭承训既尽防衣之欢报国成功遂膺先路之赐遽闻讥刺当体谋惟古者袭爵于父兄故当杀礼今也择材于俊乂岂限常科博古所贵于知今逹礼亦宜于察变向魋无禄而多马诚紊国章张酺有位而赐车奚伤子道无拘介节式恊大猷时既改于汉官事难尽于周礼叔孙以平子虽欲妄词石建及门当代未闻致诮但守一经之教寜懐驷马之嫌况亲在而益荣岂位髙而见怒嵗有札荒刺史欲移其民县令云民有所守不可移刺史不许
　　嵗功不顺诚贵利迁民守有常固难逺徙虽举恤灾之政必存从俗之谋眷彼编甿处兹列郡札瘥为梗当天疠之流行旱涝多伤致地财之耗斁蓄欠九年之用食忧二鬴之艰竹符以适彼乐郊庶推恩于拯救蒲宰以越在他境恐成弊于流庸皆懐恤下之心当体济时之道减其漕运彼既切于移民守以封疆此固请于归粟虽周官之备纪在唐令以兼明乡有寛间当徙家而必募地居雄望俾减户以诚难薄征固可以抚甿荒政不专于就贱晋国举郇瑕之壤虽喜近旬魏王移河内之人亦讥罪嵗故知拯患必务从宜
　　乙居草泽被召到都谒见不拜或责其失礼辞云礼者忠信之薄吾以忠信奉上
　　韬光絶俗则全髙尚之风应聘趋朝必顺尊卑之序虽凝情于方外难失节于君前苟亡九拜之劳是慢五常之教乙凿坏旷逹筑室逍遥择豹雾以深藏缄鹤书而屡降沈防谷口既祗命于软轮咫尺天威遽抗容于文陛务夸诞而废礼忘盘辟以致恭问以辩之徒云忠信之薄必有尊也柰失朝廷之仪辞既妄兴义将安取若隠而未见固当髙蹈于山林且贲然来思岂宜长揖于君父纵曰遗荣于轩冕其如被防于丝纶昔周亚夫之御戎徒矜介士蘓子卿之秉节止对单于未闻谒见之初全防拜起之度许由洗耳虽轻万乗之权卢鸿好名巳悖四维之道宜从斥罢用肃威仪
　　丁行堂赠人告其左道辞云古礼
　　国傩蒇事式期敺疫堂赠肄仪孰称疑众盖取顺时之礼无贻失节之讥丁也识局该明事机详练磔牲致用毕春气于九门执茢备容逐疠神于四裔何哉致告曽莫表防盖示讫于嵗功亦犹行于古道执戈扬盾既取象于敺除逐旧迎新且齐名于攻禬理符有事为匪无稽宣尼立阼之言其来尚矣周人清庙之制而忘诸乎苇索之用克宣朱衣之容式显食虐食魅其徒实繁无筭无方厥仪斯在周礼备存于梗槩汉官尤袭于源流执巫人之桃谓予不信削神荼之版非尔所知自得彛章谁云左道
　　乙自为鼎铭以称扬其先祖之善或讥其盖失数美辞云孝也
　　矜功作噐诚虑褊心扬名显亲何伤善教爰表奉先之志奚称数羙之非乙不私其身亦犹行古念彼先人之之道绰着光辉餙以君子之辞敢忘论譔聿崇彛器用纪嘉猷荣考父之芳铭家声不坠勒景襄之茂阀祖徳长存傥有善而不知谅为人而非智述而不作所以纂乃旧勲焕乎有文所以着之后世苟或讥其隠恶无乃失于知言数宋督于华孙盖羞失礼箴季平于武仲亦谓妨农况承袭之是先岂揄扬而见诮勒盘盂者尚闻垂训纪钟鼎者孰谓非宜所期动则有成是冀死而不朽异彼周王之作窕摦贻讥同乃孔悝之铭徽猷备载古之制也人其谓何
　　甲建议请摽检逺年逃户田土充百官职田可以激劝廉吏难者以多少不同而势家奔竞请尽没官
