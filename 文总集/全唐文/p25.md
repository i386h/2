<!-- { "loadSidebar": true } -->
    夫字以神为精魄，神若不和，则字无态度也；以心毫为筋骨，心若不坚，则字无劲健也；以副毛为皮肤，副若不圆，则字无温润也。所资心副相参，用神气冲和为妙。今比重明轻，用指腕不如锋芒，用锋芒不如冲和之气。自然手腕虚，则锋含沈静。夫心合於气，气合於心，神心之用也，心必静而已矣。虞安吉云：“未解书意者，一点一画，皆求象本，乃转自取拙，岂是书耶。”纵仿类本，体样夺真，可图其字形，未可称解笔意。此乃类乎效颦，未入西施之奥室也。故其始学，得基粗，未得其精，太缓者滞而无筋，太急者病而无骨。横毫侧管，则钝慢而肉多；竖笔直锋，则乾枯而露骨。及其悟也，心动而手均：圆者中规，方者中矩，粗而能锐，细而能壮，长者不为有馀，短者不为不足。思与神会，同乎自然，不知所以然而然矣。
    ○笔意论
    夫学书者，先须知有王右军绝妙得意处，真书《乐毅论》、行书《兰亭》、草书《十七帖》，勿令有死点画，书之道也。学书之难，神彩为上，形质次之，兼之者便到古人。以斯言之，岂易多得。必使心忘於笔，手忘於书，心手遗情，书不妄想，要在求之不见，考之即彰。
    ○告南郊文
    皇帝臣某，敢以元牡昭告皇皇后帝：太上皇厌居宸极，凝情姑射，倦此万几。释兹重负。人神不可以乏主，天序不可以无统。历数有归，猥当寡薄，神器有奉，用集大命。惧忝帝位，固辞弗克，遂膺大礼，临驭兆民。敬简元日，告类上帝，即皇帝位，惟祈敷万邦，永绥天极。
    ○谒太庙陈谢文
    臣上蒙穹昊明命，中赖宗社馀祉，自惟不德，滥承宝位。既乏元首之能，实乖教子之道，遂有承乾不轨，君集无君，元昌怀逆，亦好乱。臣暗昧既彰，诫诱多阙。负罪引慝，惭惧增深。谨造庭阶，躬申拜谢。
    ○征高丽誓师文
    古先帝王，爰有征伐。尧战丹浦，舜伐有苗，文王戡黎，成汤征葛。此四君者，岂乐栉沐风雨，劳师疲众？以为不诛凶残化不洽，不翦暴乱人不安。高丽莫离支，虐杀其主，尽戮大臣。自馀黎庶，怨入骨髓。此等皆力不能制，拥在寇城，想望朕师，若思膏雨，高丽灭亡徵兆，人谁不见？时不可失，天不可违。朕岂厌重帷而安暴露，薄华殿而乐风尘。且以弱年行师，颇识权变。今者士卒咸集，戈甲如山，冲朋□梯，指影可捷。夫农夫勤春，乃始有秋，士卒先力，然後受赏。若能齐力一心，屠城陷敌，高官厚秩，朕不食言。若敢逋逃，违弃营伍，厥身从戮，罪及妻孥，此皆邦国之典刑，古今之常事。记朕誓言，诚宜自勉。
    ○宏福寺施斋愿文
    皇帝菩萨戒弟子稽首和南，十方诸佛、菩萨圣僧、天龙大众：若夫至理凝寂，道绝名言，大慈方便，随机摄诱，济苦海以智舟，朗重昏以慧日。开晓度脱，不可思议。弟子夙罹愆，早婴偏罚，追维抚育之恩，每念慈颜之远，泣血崩心，永无逮及，号天辟地，何所厝身。岁月不居，炎凉亟改，荼毒之痛，在乎粉骨。敬养已绝，方恨不追，怨酷之深，百身何赎？惟以丹诚，归依三宝，谨於宏福道场，奉施斋供，并施净财，以充檀舍。用斯功德，奉为先灵，愿心悟无为，神迁妙喜，策绀马以入香城，蹑金皆而升宝殿。游玩法乐，逍遥净土，永荫法□，尝餐甘露。疾证菩提，早登正觉，六道四生，并同斯愿。
    ○六马图赞
    拳毛：黄马黑喙，平刘黑闼时乘。前中六箭，背二箭。赞曰：月精按辔，天驷横行。弧矢载戢，氛埃廓清。（其一）
    什伐赤：纯赤色，平世充建德时乘。前中四箭，背中一箭。赞曰：涧未静，斧钺伸威。朱汗骋足，青旌凯归。（其二）
    白蹄乌：纯黑色，四蹄俱白，平薛仁杲时所乘。赞曰：倚天长剑，追风骏足。耸辔平陇，回鞍定蜀。（其三）
    特勒骠：黄白色，喙微黑色，平宋金刚时所乘。赞曰：应策腾空，承声半汉。入险摧敌，乘危济难。（其四）
    飒露紫：紫燕骝，平东都时所乘。前中一箭。赞曰：紫燕超跃，骨腾神骏气山川，威凌八阵。（其五）
    青骓：苍白杂色，平窦建德时所乘。前中五箭。赞曰：足轻电影，神发天机。策兹飞练，定我戎衣。（其六）
    ○晋祠铭（并序）
    夫兴邦建国，资懿亲以作辅；分锡社，实茂德之攸居。非亲无以隆基，非德无以启化。是知功侔分陕，奕叶之庆弥彰；道洽留棠，传芳之迹斯在。惟神诞灵周室，降德酆都，疏派天潢，分枝璇极，经仁纬义，履顺居贞。揭日月以为躬，丽高明之质，括沧溟而为量，体宏润之资。德乃民宗，望惟国范。故能协隆鼎祚，赞七百之宏基；光启维城，开一匡之霸业。既而今古革运，陵壑潜迁，虽地尽三分，而馀风未泯；世移千祀，而遗烈犹存。
    元化旷而无名，神理幽而靡究。故歆祠利祷，若存若亡，济世匡民，如显如晦。临汾川而降祉，构仁智以栖神。金阙九层，鄙蓬莱之已陋；玉楼千仞，耻昆阆之非奇。落月低於桂筵，流星起於珠树。若夫崇山亘峙，巨镇参墟，襟带边方，标临朔土。悬崖百丈，蔽日亏红；绝岭万寻，横天耸翠。霞无机而散锦，峰非水而开莲。石镜流辉，孤岩宵朗，松萝曳影。重谷昼昏。碧雾紫烟，郁古今之色；元霜绛雪，皎冬夏之光。其施惠也，同和风溽露是生，油□膏雨斯起；其至仁也，则霓裳鹤盖息焉，飞禽走兽依焉；其刚节也，则治乱不改其形，寒暑莫移其操；其大量也。则育万物而不倦，资四方而靡穷。故以众美攸归，明祗是宅，岂如罗浮之岛，拔岭南迁；舞阳之山，移基北转。夫以挺秀之质，而无居常之资，故知灵岳标奇，托神威而为固。加以飞泉涌砌，激石分湍，萦氛雾而终清，有英俊之贞操，任方圆以成像，体圣贤之屈伸。日注不穷，类芳猷之无绝；年倾不溢，同上德之诫盈。阴涧怀冰，春留冬镜；阳岩引溜，冬结春苔，非疏勒之可方，岂瀑布之能拟。至如浊泾清渭，岁岁同流；碧海黄河，时时一变。夫括地之纪，横天之源，不能择其常，莫能殊其操。信乃兹泉表异，带仙宇而为珍，仰神居之肃清，想徽音其如在。是以朱轮华毂，接轸於坛衢；玉帛丰粢，连箱於庙阙。氤氲灵气，仰之而弥高；昭晰神光，望之而愈肃。潜通元化，不爽於锱铢；感应明徵，有逾於影响。惟贤是辅，非黍稷之为馨；惟德是依，岂筐篚之为惠。
    昔有隋昏季，纲纪崩沦，四海腾波，三光戢耀。先皇袭千龄之徽号，膺八百之先期，用竭诚心，以祈嘉福。爰初鞠旅，发迹神祠，举风电以长驱，笼天地而遐掩。一戎大定，六合为家。虽膺受图，彰於天命；而克昌宏业，实赖神功，故知茫茫万顷，必俟□雨之泽；巍巍五岳，必延尘壤之资。虽是九穗登年，由乎播种；千寻耸日，本藉崇基。然则不雨不□，则有炎枯之害；非尘非壤，则有倾覆之忧。虽立本於自然，亦成功而假助。岂大宝之独运，不资灵福者乎！故无言不雠，庑德不报。所以巡往迹，赛洪恩，临汾水而濯心，仰灵坛而肃志。若夫照车十二，连城三五，币帛□委，珍羞山集，此乃庸鄙之享，恐非明神所歆。正当竭丽水之金，勒芳猷於不朽；尽荆山之玉，镌美德於无穷。召彼雨师，宏兹惠泽；命斯风伯，扬此清尘。使地祗仰德於金门，山灵受化於元阙。括九仙而警卫，拥百神以前驱。俾洪威振於六幽，令誉光於千载。岂若高唐之庙，空号朝□；陈仓之祠，虚传夜影。式刊芳烈，乃作铭云：
    赫赫宗周，明明哲辅，诞灵降德，承文继武。启庆留名，翦桐颁土，逸翮孤映，清飚自举。藩屏维宁，邦家攸序，传晖竹帛，降灵汾晋。惟德是辅惟贤是顺，不罚而威，不言而信。元化潜流，洪恩遐振，沈沈清庙，肃肃灵坛。松低羽盖，□挂仙冠，雾筵宵碧，霞障晨丹。户花冬桂，庭芳夏兰，代移神久，地古林残。泉涌湍萦，泻砌分庭，非挠可浊，非澄自清。地斜文直，涧曲流平，翻霞散锦，倒日澄明。冰开一镜，风激千声，既瞻清洁，载想忠贞。濯兹尘秽，莹此心灵。猗欤胜地，伟哉灵异。日月有穷，英声不匮。天地可极，神威靡坠。万代千龄，芳猷永嗣。
    ○金镜
    朕以万机暇日，游心前史，仰六代之高风，观百王之遗迹，兴亡之运，可得言焉。每至轩昊之无为，唐虞之至治，未尝不留连赞咏，不能已已。及於夏殷末世，秦汉暴君，使人懔懔然兢惧，如履朽薄。然人君在上，皆欲永享其万乘之尊，以垂百王之後，而得失异趣，兴灭不常者何也？盖短於自见，不闻逆耳之言，故至於灭亡，终身不悟，岂不惧哉？
    睹治乱之本源，足为明镜之鉴戒。乱未尝不任不肖，治未尝不任忠贤，任忠贤则享天下福主，用不肖则受天下福祸。临危之主，各师其臣，若使觉悟社稷，安有危亡之覆？特由不留心於任使，翻属意於遨游，岂不哀哉！若以遨游将为任使，以任使将为遨游，岂不善哉！
    古人言舜禹不爱於声，不贪於色，予谓不然，将为爱也。人云桀纣耽於声色，予将为不好也。何以知之？桀纣命不终於天年，乐不终於一世，以此为不好也。舜禹寿命於终，乐毕於世，予谓之爱也。夫人有强躁宽弱之志，愁乐贪欲之心，思情聪哲之才，此乃天命其性，有善有不善者也。由是观之，尧舜禹汤，躬行仁义。治致隆平，此禀其性善也。幽厉桀纣，乃为炮烙之刑，刳孕妇，剖人心，朝涉，脯鬼侯，造酒池糟邱，为长夜之饮，此其受於天不善之性也。
    夫立身之道。在乎折衷，不在乎偏射。吴起曰：“昔有桑氏之君，修德废武，以灭其国；有扈氏之君，恃众好勇，以丧社稷。”仲尼曰：“宽以济猛，猛以济宽。”仁义之道，犹不得偏，何况於左道乎？何况於不仁乎？为君之道，处至极之尊，以亿兆为心，以万邦为意，理人必以文德，防边必以武威。孔子曰：“夫文之所加者深，则武之所服者大；德之所施者博，则威之所制者广。”不可以威武安民，不可以文德备塞。
    大鲸出水，必废游波之功；鸿鹄沈泥，定无凌空之效。若使各令遂志，不失其能。古人云：“欲构大厦者，先择匠然後拣材；为国家者，先择佐然後定民。”大匠构屋，必以大材为栋梁，以小材为榱，所有中尺寸之木无弃，此善治木者也。非独屋有栋梁，国家亦然。大德为宰相，亦国家之栋梁也。
