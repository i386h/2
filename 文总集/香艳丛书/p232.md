<!-- { "loadSidebar": true } -->
　　结束身上衣，随郎泉路走。 
　　贞烈之气何淋漓，怡然饮鸩如饮怡。 
　　穗帷同侪五六辈，让汝巾帼成须眉。 
　　噫嘻！ 
　　青莲乃自泥中出，里党传闻皆叹惜。 
　　细询籍贯报輶轩，家在厦门年四七。 
厦门吕渊甫孝廉澄为之赋《红叶词》云： 
　　冬日凄凄百卉腓，寒山霜叶转芳菲。 
　　飘茵落溷不自惜，祗似飞花飞处飞。 
　　石家七尺珊瑚树，如意敲来朝复暮。 
　　最怜金谷鸟啼时，竟是玉楼人坠处。 
　　昔日辞根托远枝，红嫣紫姹斗春思。 
　　流莺竞绕芳林啭，乳燕争从彩幕窥。 
　　岂知韶景难长驻，莺燕啁啾残月曙。 
　　锦丛泪染杜鹃来，香坞魂销蝴蝶去。 
　　零星数点血痕丹，谁抱冬心耐岁寒。 
　　潇潇浥露依银井，黯黯随风陨画栏。 
　　风号露咽乔柯折，一叶琤然声似铁。 
　　非关砧杵苦相催，不为亭皋怨生别。 
　　岁暮冰霜感不禁，微闻落叶更伤心。 
　　古来乐府哀蝉曲，多属离鸾别鹄音。 
又创为征诗启。今年二月，余自诏安返棹，以巨册来属加墨。尝赋三言一什，并转属林雪齑景修两茂才同作数诗以归之，而纪其大略于此。 

　　王紫诠诗 
　　长洲王紫诠广文，原配杨氏，号梦蘅，娶仅四年，没于沪寓。见紫诠所著《弢园老民自传》。杨氏尝病，紫诠以诗问曰： 
　　无端薄病便添愁，肮脏情怀不自由。 
　　帘外有声频侧耳，窗前小坐自梳头。 
　　即看鬓影萧疏甚，还耐秋风料峭不？ 
　　劝汝装绵须及早，新寒昨夜袭妆楼。 

　　已是愁中复病中，起还无力卧偏慵。 
　　怕临镜槛眉痕淡，教下帘钩树影浓。 
　　薄被初熏时有梦，长宵微卷忽闻钟。 
　　请看罗袖寒如此，懊恼年来带更松。 

　　纪金素秋遇林生事 
　　同郡林生，他日为余述其妾金素秋事甚悉。长昼多暇，追录如左。 
　　素秋金氏，家西子湖上，少随父寄食闽中。居无何，又迁台岛。时光绪甲午冬，而素秋生十有七年矣。身材修挺，姿质明慧。父钟爱逾恒，苛于择婿，犹待字也。明年乙未，日本侵台患作，一家星散，父母存没，杳无音耗。遂辗转为匪人所掠卖，坠平康籍。当是时，厦门流莺比邻，江西档子班，尤声价自高，独标艳帜。素秋偶其众，而未尝不出其群。苟非其人，辄以闭门羹待之，虽陷以重金不顾也。以是爱之者多，嫉之者尤多，故芳名屡兴而屡蹶。素秋知不可以久留，乃入漳郡。 
　　郡中林生，为浦邑知名士。髫岁游庠，旋食饩焉。郡人咸以远到目之，生复自许，谓功名身外物，何足欢欣，所不可幸冀者，知心人耳。一日，过素秋院外，闻歌声，有警，迳往访之。一见如旧，叹曰：“此秋水芙菜，天然神韵，岂复尘中物哉？吾老是乡足矣！”嗣后往来颇稔，素秋亦倾心相契，跬步不离。旁人加怂恿焉，欲谋金屋之所。鸨窥其情急，益倚作钱树子，而脱籍之议以梗。适长白景大使，方谋卜妾，以重金得之。却扇夕，素秋泣述生平，且告以与林生有约。景素重林，闻之咋曰：“噫！子固林君之所私耶？”旋复干笑曰：“无巳，吾为若二人撮合之。”遂以杨越公自任。 
　　余多林金之多情，景之负侠也，并衍为诗云： 
　　西子湖边深巷陌，杨柳垂垂护春色。 
　　金家小女字素秋，婿觅乘龙还未得。 
　　阿爷橐笔惯佣书，浮家直遍闽南域。 
　　盈盈十五发垂髫，未识蛾眉斗画描。 
　　恃侬掌上明珠贵，痴情转向阿娘娇。 
　　娇容未改星霜易，迁地台峤年十七。 
　　幕巢燕子尽狂嬉，谁知祸事今番亟。 
　　海氛忽地东夷起，女自无家爷亦死。 
　　历历红羊劫后身，可怜又坠烟花里。 
　　烟花队里笑啼难，须识侬情未解欢。 
　　缠头也博千端锦，比翼却羞独舞鸾。 
　　旁人那觉侬心苦，侬自飘零向谁语。 
　　梦魂频诉与爷娘，醒来犹带泪如雨。 
　　词客林郎访李香，是真惺惺意自长。 
　　瞥眼窥郎触侬思，似曾相识都难记。 
　　莫是三生旧有因，而今又领相思味。 
　　一点灵犀苦暗通，双飞彩凤愿偏穷。 
　　押衙不获今生遇，宁死君前心不负。 
　　阮籍猖狂久失途，长卿贫贱空售赋。 
　　谁知作合有良媒，鸩毒何曾是祸胎。 
　　侯门虽深侬自入，竟使明珠去复来。 
　　有情眷属有情老，柳枝不种章台道。 
　　敢说侬心百不移，愿将大使绣新丝。 
　　天涯不少分飞鸟，安得斯人一合之！ 

　　李郑风流 
　　李笠翁《曲部誓词》，郑板桥《书画润格》，余尝以为言而未载其文。客之见赘谈底本者，每以无从检阅为恨。爰为胪列，以广前辈之风流焉。李《誓词》云： 
　　窃闻诸子皆属寓言，稗官好为曲喻，齐谐志怪，有其事岂必尽有其人？博望凿空，诡其名焉得不诡其实。矧（不肖）砚田糊口，原非发愤而着书。笔蕊生心，匪托微言以讽世，不过借三寸枯管，为圣天子粉饰太平；揭一片婆心，效老道人木铎里巷。既有悲欢离合，难辞谑浪诙谐。加生旦以美名，既非市恩于有托；抹净丑以花脸，亦属调笑于无心。凡此点缀剧场，使不岑寂而已。但虑七情以内，无境不生；六合之中，何所不有！幻设一事，即有一事之偶同；乔命一名，即有一名之巧合。焉知不以无基之楼阁，认为有样之葫芦？是用沥血鸣神，剖心告世，稍有一辜所指，甘为三世之瘖。即漏显诛，难逋阴罚。作者自干于有赫，观者幸谅其无他。 
郑《润格》云： 
　　大幅六两，中幅四两，小幅二两。书条对联一两，扇子斗方五钱。凡送礼物食物，不如白银为妙。盖公之所送，未必即弟之所好也。若送现银，则中心喜悦，书画皆佳。礼物既属纠缠，赊欠尤恐赖账。年老神倦，不能陪诸君子作无益语言也。画竹多于卖竹钱，纸高六尺价三千。任渠话旧论交接，只当春风过耳边。 
　　 
　　嘲戒指 
　　内地男女，虽同带钏，然男道尚左，只带左钏一只，至戒指则惟女人尚之，男子无有也。因物寻义，郑康成《诗笺》云：“后妃群妾以礼御于君所，女史书其日月，授之以环，当御者着左，既御者着右。”《五经要义》云：“古者后妃群妾，进御于君所，当御者以银镮进之，娠则以金镮退之。”合观两说，知古人即物命名之初，要自有深意。戒指者，戒其容止也。奈何以须眉之身，反效巾帼之饰？如南洋时风，男子率带戒指者，幼时偶见，颇以为怪。至今日则洋习沾染，内地男子亦无不带戒指者矣。宜有心人目为服妖。味灯室主人创为新乐府以嘲之云： 
　　金戒指，娠事至，示戒乃自宫掖始。不信堂堂七尺身，忘却须眉效女子。灿然指上夸多金，相君之指真富人。当筵拇战开若兰，据案作字难屈伸。劝君此后莫作字，有贝无贝本两事，能作字者无戒指。 



　　五代花月　清　李调元雨村　撰 

　　曩读渔洋《五代诗话》，博采史乘，旁搜百家，一时妙绪微词，珠联玉贯，五十五年花鸟风云，不为枯寂矣。长夜酷署，无以排遣，爰采南唐、前蜀、后汉、后蜀风流余韵，各系之以宫词六绝，聊以消夏日之如年，抑以佐清樽之谈噱云尔。 
　　后主称周后，丰于才，富于艺。宫中每至夜，悬大宝珠，光照一室如昼。词云： 
　　丰才富艺谱霓裳，手拨檀槽最擅长。 
　　四照宝珠光不夜，底须银烛照红妆。 
　　周后寝疾，小周后已入宫中。后偶褰幔见之，恚甚，词云： 
　　于飞似燕犹怜妹，冠玉如环亦进姨。 
　　褰幔含嗔缘底事，郄羞划袜下阶时。 
　　保仪黄氏，容态冠绝一时，工书法，二周后相继专房，虽见赏识，终少幸御。常侍后主作大字卷帛书，甚称意，世谓撮襟书。词云： 
　　保仪书法并锺王，洗尽铅华压众芳。 
　　为写撮襟频入侍，肯将歌舞擅专房。 
　　妃嫔游后圃，欲折桃花，小黄门取彩梯未至，后主弟从谦年尚幼，封宜春王，乘骏马至树底，折花曰：“我騄耳梯何如？”词云： 
　　髻鬟争逐绛云新，人面桃花一色匀。 
　　騄耳梯从花底鞚，官衔端合署宜春。 
　　唐镐诗：“莲中花更好，云里月常新”为窅娘作也。词云： 
　　簪鬓香飞蛱蝶随，窅娘腰瘦费撑持。 
　　凌波舞罢莲钩窄，只有天南星月知。 
　　后主集艳体诗二百篇，名之曰《烟花集》。词云： 
　　春苑宜华醉绮筵，宫娃狎客尽流连。 
　　中书漫诩唐人句，新集烟花二百篇。 
　　顺圣太后与妹翊圣太妃游丹景山，宿金华宫，侍女皆着云霞之衣。“碧衣红雾扑人衣”，后诗中佳句也。词云： 
　　碧衣红雾扑人衣，侍女云裳片片飞。 
　　玉辇两宫挥翰处，翠微高揖四山围。 
　　后主北巡，披金甲，戴珠冠，望之如灌口神。制流星辇为二十轮，性好击球，每引金步障以翼之。词云： 
　　珠冠金甲望如神，走马流星二十轮。 
　　更定球场开百步，官家白打斗腰身。 
　　后主于七夕与宫人乞巧于丹霞楼，大内造市肆，令嫔妃着青衣，悬帘贸易为乐。词云： 
　　丹霞楼畔月如钩，瓜果筵前露已秋。 
　　良夜风帘尚摇曳，十千沽酒不曾休。 
　　后主时有“月华如水浸宫殿，有酒不醉真痴人”之句。宫人李舜弦有才藻，献诗为时传诵。词云： 
　　六宫皆醉舞斜欹，曲晏池亭月上迟。 
　　谁倚阑干偏独醒，蛾眉双敛自题诗。 
　　后主游青城山，自制《甘州曲》，其意本谓神仙谪落风尘也。迨后宫人多沦落民间，始应其谶。词云： 
　　结束腰身试晓妆，柳眉桃脸自生香。 
　　罗裙一曲伤沦落，半似伊州半似凉。 
　　南汉先主建南熏殿，柱皆镂空，各置炉燃香其中。谓左右曰：“炀帝轮车烧沉水，却成粗疏。争似我二十四具藏用仙人。”词云： 
　　镂柱香藏廿四仙，南熏殿暖袅炉烟。 
　　尧干汤湿浑间事，赢得风流一代传。 
　　中宗时，周使至，不识末丽，馆伴绐曰“小南强”，其后降宋。诸臣不识牡丹，绐曰：“大北胜”。词云： 
　　兰汤浴罢整钗梁，末丽香清助晚妆。 
　　北使乍来都不识，外庭绐唤小南强。 
　　中宗以宫人卢琼仙、黄琼芝为女侍中，后主大宝元年，委政于黄，又女樊胡子冠远游冠，衣紫霞裙，坐帐中，宣言祸福，琼仙及龚澄枢皆附之。词云： 
　　并带朝冠莞百司，琼仙端不让琼芝。 
　　樊姑更着霞裙紫，祸福先机未卜知。 
