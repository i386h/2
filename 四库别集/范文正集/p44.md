<!-- { "loadSidebar": true } -->
公讳仲淹字希文唐宰相履氷十世孙其先邠州人也（浚按唐宰相懐州河内人丽水丞幽州人今云邠州人当是丽水丞之先世复迁居于此）髙祖隋唐懿宗时调官处州丽水县丞因徙家江南遂世为苏州呉县人曽祖梦龄祖赞时父墉俱仕呉越后父随钱俶归宋终徐州节度掌书记后以公及诸孙贵皆赠太师以徐唐周三大国追封三代祖考父为周国第三子太宗端拱二年已丑生于徐州官舍二岁而孤母谢夫人贫无依更适池州长山朱氏（浚按周国公卒时时中舍最长方六岁次镃亦不过四五龄考宋官制掌书记秩列三班之末周国从钱氏归朝十余年间自冀而蜀而徐匍匐以就微禄一旦捐馆去乡千里三稚幼弱此太夫人所以贫而无依也厥后中舍二兄归呉而文正未离襁褓遂随育于朱氏）从其姓名说既长知其世家感泣辞母去之应天府（今河南归德府）依戚同文学昼夜不息冬月惫甚以水沃面食不给以糜粥继之人不能堪公不苦也眞宗大中祥符五年礼部举第一八年登蔡齐榜进士第为广德军司李参军迎其母归养改集庆军节度推官始还姓更今名监泰州西溪盐税仁宗天圣元年徙监楚州粮料院迁大理寺丞以母丧去官晏殊知应天府闻公名召寘府学上书请择郡守举县令斥游惰去冗僭愼选举抚将帅凡万余言服除以殊荐为秘阁校理公泛通六经长于易学者多从质问为执经讲解亡所倦尝推其俸以食四方游士诸子至易衣而出公宴如也毎感激论天下事奋不顾身一时士大夫矫厉尚风节自公倡之天圣七年章献太后将以冬至受朝天子率百官上寿公极言之且曰奉亲于内自有家人礼顾与百官同列北面而朝之不可为后世法且上疏请太后还政不报寻通判河中府徙陈州时方建太一宫及洪福院市材木陜西公言昭应寿宁天戒不逺今又侈土木破民产非所以顺人心合天意也宜罢修寺观减常岁市木之数以蠲除积负又言恩幸多以内降除官非太平之政事虽不行仁宗以为忠太后崩召为右司谏言事者多暴太后时事公曰太后受遗先帝调护陛下者十余年冝掩其小过以全后徳帝为诏中外母辄论太后时事初太后遗诰以太妃杨氏为皇太后参决军国事公曰太后母号也自古无因保育而代立者今一太后崩又立一太后天下且疑陛下不可一日无母后之助矣岁大蝗旱江淮京东滋甚公请遣使循行未报乃请间曰宫掖中半日不食当何如帝恻然乃命公安抚江淮所至开仓赈之且禁民淫祀奏蠲庐舒折役茶江东丁口盐钱且条上救弊十亊会郭皇后废率谏官御史伏阁争之不能得明日将留百官揖宰相廷争方至待漏院有诏出知睦州岁余徙苏州首兴学校延安定胡瑗为之师州大水民田不得耕公疏五河导太湖注之海募人兴作未就寻徙明州转运使奏留公以毕其役许之拜尚书礼部员外郎天章阁待制召还判国子监迁吏部员外郎权知开封府时吕夷简执政进用者多出其门公上百官图指其次第曰如此为序迁如此为不次如此则公如此则私况进退近臣凡超格者不冝全委之宰相夷简不恱他日论建都之事公曰洛阳险固而汴为四战之地太平冝居汴即有事必居洛阳当渐广储蓄缮宫室帝问夷简夷简曰此仲淹迂阔之论也公乃为四论以献大抵讥切时政且曰汉成帝信张禹不疑舅家故有新莽之祸臣恐今日亦有张禹壊陛下家法夷简怒诉曰仲淹离间陛下君臣所引用皆朋党也公对益切由是罢知饶州殿中侍御史韩渎希宰相旨请书仲淹朋党揭之朝堂于是秘书丞余靖上言曰仲淹以一言忤宰相遽加贬窜况前所言者在陛下母子夫妇之间乎陛下既优容之矣臣请追改前命太子中允尹洙自讼与仲淹师友且尝荐已愿从降黜馆阁校勘欧阳修以髙若讷在谏官坐视而不言移书责之由是三人者偕坐贬明年夷简亦罢自是朋党之论兴矣公既去士大夫为论荐者不已仁宗谓宰相张士逊曰向贬仲淹为其密请立皇太弟故也今朋党称荐如此奈何再下诏戒敕公在饶州岁余徙润州又徙越州元昊反召为天章阁待制知永兴军改陜西都转运使会夏竦为陜西经畧安抚招讨使进公龙图阁直学士以副之夷简再入相帝谕公使释前憾公顿首谢曰臣乡论盖国家事与夷简无憾也延州诸砦多失守公自请行迁戸部郎中兼知延州先是诏分边兵总管领万人钤辖领五千人都监领三千人寇至御之则官卑者先出公曰将不择人以官为先后取败之道也于是大阅州兵得万八千人分为六各将三千人分部教之量贼众寡使更出御贼时塞门承平诸砦既废种世衡策城青涧以据贼冲大兴营田且听民得互市以通有无又以民逺输劳苦请建鄜城为军以河中同华中下户税租就输之春夏徙兵就食可省籴十之三他所减不与诏以为康定军明年正月诏诸路入讨公曰正月塞外大寒我师暴露不如俟春深入贼马瘦人饥势易制也况边备渐修师出有纪贼虽猖獗固巳慑其气矣鄜延密迩灵夏西羌必由之地也第按兵不动以观其衅许臣稍以恩信招来之不然情意阻絶臣恐偃兵无期矣若臣策不效当举兵先取绥宥据要害屯兵营田为持久计则茶山横山之民必挈族来归矣拓疆御寇策之上也帝皆用其议公又请修承平永平等砦稍招还流亡定保障通斥堠城十二砦于是羌汉之民相踵归业久之元昊归陷将髙延德因与公约和公为书戒谕之会任福败于好水川元昊答书语不逊公对来使焚之大臣以为不当辄通书又不当辄焚之宋庠请斩公帝不听降本曹员外郎知耀州徙庆州迁左司郎中为环庆路经畧安抚縁边招讨使初元昊反阴诱属羌为助而环庆酋长六百余人约为乡导公以其反复不常也至部即奏行边以诏书犒赏诸羌阅其人马为立条约若雠已和断辄私报之及伤人者罚羊百马二已杀者斩负债争讼听告官为理辄质缚平人者罚羊五十马一贼马入界追集不赴随本族毎戸罚羊二质其首领贼大入老幼入保本砦官为给食即不入砦本家罚羊二全族不至质其首领诸羌皆受命自是始为汉用矣改邠州观察使公表言观察使班待制下臣守边数年羌人颇亲爱臣呼臣为龙图老子今退而与王兴朱观为伍第恐为贼轻矣辞不拜庆之西北马铺砦当后桥川口在贼腹中公欲城之度贼必争密遣子纯佑与蕃将赵明先据其地引兵随之诸将不知所向行至柔逺始号令之版筑皆具旬日而城成即大顺城是也贼觉以骑三万来战佯北公戒勿追巳而果有伏大顺既城而白豹金汤皆不敢犯环庆自此寇益少明珠灭臧劲兵数万公闻泾原欲袭讨之上言曰二族道险不可攻前日髙继嵩巳丧师平时且懐反侧今讨之必与贼表里南入原州西扰鎭戎东侵环州边患未艾也若北取细腰胡芦众泉为保障以断贼路则二族安而环州镇戎径道通彻可无忧矣其后遂筑细腰胡芦诸砦葛懐敏败于定川贼大掠至潘原闗中震恐民多窜山谷间公率众六千由邠泾援之闻贼已出塞乃还始定川事闻帝按图谓左右曰若仲淹出援吾无忧矣奏至帝大喜曰吾固知仲淹可用也进枢密直学士右谏议大夫公以军出无功辞不敢受命诏不听时已命文彦博经畧泾原帝以泾原伤夷欲对徙公遣王懐德谕之公谢曰泾原地重第恐臣不足当此路与韩琦同经畧泾原并驻泾州琦兼秦凤臣兼环庆泾原有警臣与韩琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏龎籍兼领环庆以成首尾之势秦州委文彦博庆州用滕宗谅总之孙沔亦可办集渭州一武臣足矣帝采用其言复置陜西路安抚经畧招讨使以公与韩琦龎籍分领之公与琦开府泾州而徙彦博帅秦宗谅帅庆张亢帅渭公为将号令明白爱抚士卒诸羌来者推心接之不疑故贼亦不敢辄犯其境元昊请和召拜枢密副使王举正懦黙不任事谏官欧阳修等言仲淹有相才请罢举正用仲淹遂改参知政事公曰执政可由諌官而得乎固辞不拜愿与韩琦出行边命为陜西宣抚使未行除参知政事会王伦寇淮南州县官有不能守者朝廷欲按诛之公曰平时讳言武备寇至而专责守臣死事可乎守令皆得不诛帝方鋭意太平数问当世事公语人曰上用我至矣事有先后久安之弊非朝夕可革也帝再赐手诏又为之开天章阁召二府条对公皇恐退而上十事一曰明黜陟二府非有大功大善者不迁内外须在职满三年在京百司非选举而授须通满五年乃得磨勘庶几考绩之法矣二曰抑侥幸罢少卿监以上干元节恩泽正郎以下若监司边任须在职满三年始得荫子大臣不得荐子弟任馆阁职任子之法无冗滥矣三曰精贡举进士诸科请罢糊名法参考履行无阙者以名闻进士先策论诗赋诸科取兼通经义者赐第以上皆取诏裁余优等免选注官次第人守本科选进士之法可以循名而责实矣四曰择长官委中书枢密院先选转运使提点刑狱大藩知州次委两制三司御史台开封府官诸路监司举知州通判知州通判举知县令限其人数以举主多者从中书选除刺史县令可以得人矣五曰均公田外官廪给不均何以求其为善耶请均其入第给之使有以自养然后可以责廉节而不法者可诛废矣六曰厚农桑每岁预下诸路风吏民言农田利害堤堰渠塘州县选官治之定劝课之法以兴农利减漕运江南之圩田浙西之河塘隳废者可兴矣七曰修武备约府兵法募畿辅强壮为卫士以助正兵三时务农一时教战省给赡之费畿辅有成法则诸道皆可举行矣八曰推恩信赦令有所施行主司稽违者重寘于法别遣使按视其所当行者所在无废格上恩者矣九曰重命令法度所以示信也行之未几旋即厘改请政事之臣参议可以乆行者删去烦冗裁为制勅行下命令不至于数变更矣十曰减徭役户口耗少而供亿滋多省县邑户少者为镇并使州两院为一职官白直给以州兵其不应受役者悉归之农民无重困之忧矣天子方信向公悉采用之宜着令者皆以诏书画一颁下独府兵法众以为不可而止又建言周制三公分兼六官之职汉以三公分部六卿唐以宰相分判六曹今中书古天官冢宰也枢密院古夏官司马也四官散于羣有司无三公兼领之重而二府惟进擢差除循资级议赏罚检用条例而已上非三公论道之任下无六卿佐王之职非治法也臣请仿前代以三司司农审官流内铨三班院国子监太常刑部审刑大理羣牧殿前马步军司各委辅臣兼判其事凡官吏黜陟刑罚重轻事有利害者并从辅臣予夺其体大者二府佥议奏裁臣请自领兵赋之职如其无补请先黜降章得象等皆曰不可乆之乃命参知政事贾昌朝领农田公领刑法然卒不果行初公以忤吕夷简放逐者数年士大夫持二人曲直交指为朋党及陜西用兵天子以公士望所属拔用之及夷简罢召还倚以为治中外想望其功业而公以天下为己任裁削幸滥考核官吏日夜谋虑兴致太平然更张无渐规模阔大论者以为不可行及按察使出多所举劾人心不恱自任子之恩薄磨勘之法密侥幸者不便于是谤毁稍行而朋党之论浸闻上矣会边陲有警因与枢密副使富弼请行边于是以公为河东陜西宣抚使赐黄金百两悉分遗边将麟州新罹大寇言者多请弃之公为修故砦招还流亡三千余户蠲其税罢榷酤予民又奏免府州商税河外遂安比去攻者益急公亦自请罢政事乃以为资政殿学士陜西四路宣抚使知邠州其在中书所施为亦稍稍沮罢以疾请邓州进给事中徙荆南邓人遮使者请留公亦愿留邓许之寻徙杭州再迁户部侍郎徙知青州会病甚请颍州肩舆至徐州而薨年六十有四时皇佑四年壬辰五月二十日甲子也赠兵部尚书谥文正初公病帝尝遣赐药存问既卒嗟悼乆之又遣使就问其家既葬帝亲书其碑曰褒贤之碑公内刚外和其于富贵贫贱毁誉欢戚一不动其心而慨然有志于天下尝曰士当先天下之忧而忧后天下之乐而乐初仁宗以前天下州县未尝立学公自始筮仕以迄参大政其间歴守诸州郡所在必开设学校率先训督教育多士首以吴郡所卜居之宅奏请立郡学至庆厯四年诏州县皆立学从公请也康定用兵时凤翔张载方年十八慨然以功名自许上书谒公公知其逺器乃抑之曰儒者自有名教可乐何事于兵因劝其读中庸又授太山孙明复以春秋其后皆成名儒公之好明经术有功理学者如此性至孝以母在时方贫后虽贵非宾客不重肉妻子衣食仅能自充身殁之后诸子家贫无归日借官屋以居仅蔽风雨而独好施子置义荘里中以赡族人创立规法以垂永久泛爱乐善士多出其门虽里巷之人皆能道其名字卒之日四方闻者皆为叹息为西帅时所得朝廷赐赉悉以给将士故人乐为用又为政尚忠厚所至有恩诸蕃质子纵其出入无一人逃者蕃酋来见召之卧内彻卫与语邠庆二州之民与属羌皆画像立生祠事之及卒羌酋数百人哭之如父斋三日而去元佑中赠太师中书令兼尚书令追封楚国公靖康初复追封魏国公后赐庙号曰忠烈所著有文集二十巻奏议十七巻政府论事三巻别集五巻行于世四子纯佑纯仁纯礼纯粹别有传史臣论曰自古一代帝王之兴必有一代名世之臣宋有仲淹诸贤无愧乎此仲淹初在制中遗宰相书极论天下事他日为政尽行其言诸葛孔明草庐始见昭烈数语生平事业备见于是豪杰自知之审类如是乎考其当朝虽不能久然先忧后乐之志海内固已信其有弘毅之噐足任斯责使究其所欲为岂让古人哉
