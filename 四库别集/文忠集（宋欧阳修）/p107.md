<!-- { "loadSidebar": true } -->
　　具官皇甫泌男偁梓潼去京三千里外而东蜀一都防也吾难其选知泌为材而乃以家为言请任其子得荣初仕仍便其私庻乎泌无内顾之忧而得尽心于事则汝之干蛊可不勉哉可
　　东头供奉官閤门祗候知胜闗寨李守信可就转内殿崇班仪州寨主制
　　具官李守信西师之出累年而将帅之效未着凡为吾扞城而乗障者不亦乆【一有于字】劳乎迹其勤诚宜有陞进若夫异赏俟尔立功
　　和州防御判官夏侯可太子中舍致仕制
　　具官夏侯古者王道之隆也使夫种树畜飬皆不失其时然后衣帛食肉而老者得以安之今夫致仕而归者必増其荣秩而又廪给于其【一无此字】家者所以虑夫田野【一作里】之间飬老之具未备而有以优其终身焉尔其徃哉服我新命可
　　都官员外郎知成州王嘉闻转职方员外郎殿中丞知普州葛昌【一作商】转国子博士某官监洛州监酒税李思恭转驾部员外郎制【并磨勘改官】
　　具官王嘉闻等夫士之学古干禄而陈力涖官者孰不欲自为材耶患乎劝之励之【四字一作劝赏砥砺】无方而使贤能之不勉也【一无此字】此朕所以思革审官之法近増举类之科尔等犹用旧文例当升秩其思率职无懈厥勤俟乎有闻以应新格可
　　东头供奉官张徳荣张行简可率府率致仕制
　　具官张行简等陈力有年服劳匪怠止足之戒乃能自知终始之恩亦以示劝衞率之长东宫要官享兹荣名可以休老可
　　虞部员外郎吕师简可比部员外郎制【为招军】
　　具官吕师简国家向因募兵特立赏格俾劝勤者速于集事而议者皆患应募之卒虽多而难用岂夫训练之未至将由简阅之不精然而号令重于已行赏罚贵乎存信今有司按籍言尔当迁徃服新恩其思实効可
　　悉利族军主嗟移可都军主制【为功効】
　　嗟移夫贼垒未平王师在野当吾闻鼔鼙思将帅之际是汝立功名取富贵之时而能率其部人力捍狂冦材武忠勇是皆可嘉爵秩阶勲兹以为宠犹有异赏尔其图之可
　　东上閤门使普州刺史赵安期可右领军衞大将军致仕制
　　具官赵安期夫陈力就列不能者止而致仕之制非为止者而设乃古所以礼其卿大夫之美名也而今又有増官秩颁廪给之数于尔之止【一作尔之知止】岂不为优尔其归哉可以荣矣可
　　供备库副使沿边廵检都监王守一可就转西京左藏库副使制
　　勅具官王守一临于军政邈彼塞垣训齐甲兵谨备防盗尔其勤【一作谨】职吾不防劳适因奏课之来宜举陟明之典可
　　贝州歴亭县主簿周登可国子监丞致仕制
　　具官周登方刚而仕以疾思归自陈不能可谓知止有官以为汝宠有俸以终汝身体予深仁【一作恩】膺此嘉命可
　　进纳长马空名诰海词
　　勅某人等国家以用师西鄙不欲加赋于人乃能出尔家赀佐吾邦用第其多少咸有【一作可】旌酬俾缀官聫以荣里闬可
　　颍州推官江楫可大理寺丞制
　　具官江楫朕思与多士共寜庻邦而贤豪材美之人或自沉于幽逺与夫懿节茂行之韫于中而未见于【一作于】事者吾皆不得而徧观焉故以举类之科而为官人之法今举者言尔材行可称命尔新恩以期后効可广南西路转运按察使金部员外郎周陵可司勲员外郎就差充荆湖南路转运按察使制
　　具官周陵朕顾荆楚之俗杂于诸蛮而向者州县之间不能绥辑与民生患旷日未平夫惟蛮貊【一作夷】虽不通于礼义而剽轻之性惟信【一作徳】可懐犷悍之心以威则服思择能者佥曰汝材至于察官吏之否臧平赋输【一作税】而移用广西之最朕已嘉焉今其谕我至仁晓兹异【一作】俗并伸威信以静一方仍迁郎署之荣以赠使车之重可






　　文忠集巻七十九
　　钦定四库全书
　　文忠集巻八十
　　宋　欧阳修　撰
　　外制集二
　　制五十首
　　内殿承制桑逵可左监门衞将军致仕制
　　具官桑逵夫少也用其力老也优其秩在予推恩之意固亦仁矣于汝克终之善岂不美哉况尔方寘朝行又升环列归安汝夀服此新命可
　　驾部员外郎致仕席夷甫男汝贤可将作监主簿制
　　具官席夷甫男汝贤夫力强【一作壮】而仕老至而【一作则】休还其官政于君传其家事于【一作于】子士之美【一作□】行不亦荣哉在尔承之宜勤以孝惟善事父乃能事君可
　　内殿崇班柴贻坦可内殿承制制
　　具官柴贻坦自列朝班克【一作乆】勤官次用有司之常典因满嵗以【一作之】当迁徃服新恩益思后【一作克勤厥】効可福州宁徳县令孙知古可太子中舍致仕制
　　具官孙知古礼于老者尚不责其筋力而况涖官行法非强而敏者莫能焉士之老而还政者不惟示国之优恩【一作礼】亦自爱其身者得以遂其安【一无此字】养也矧加宠命岂不荣哉可
　　前太常寺奉礼郎司马旦前将作监主簿司马光前秘书省校书郎黄元规丁忧服阕复旧官制
　　司马旦等先王制礼之中不使贤者过而愚者不及故三年之防谓之通制者人皆所共【一作人皆可以】行焉惟立身事君用显亲扬名之节则必贤者勉焉而可至【二字一作不可不至】此孝之大者也尔其思【一作勉】之可
　　比部员外郎知眉州冯平转虞部员外郎太常博士知秀州嘉兴县胡昉转秘书承制【并磨勘改官】
　　勅具官冯平等朕顷因考绩之文増以荐材之法夫累日月以叙进则患贤愚之不分因举类而观能则虑奔趋而【一作以】求誉知人选士其难若此惟材茂而【一无此字】业广既乆而自彰者不亦优哉尔宜【一作惟】不懈其勤以求诸已可
　　东头供奉官钟懐徳可内殿崇班制
　　具官钟懐徳临于筦颇服勤劳因兹防课之来宜举叙迁之例升之朝序勉荷宠章可
　　东头供奉官夏惟庆可内殿崇班制
　　具官夏惟庆爵禄王者所以厉世磨钝之具非徒为进者积日之资也【一作惟字】尔考绩有司例当迁秩升于朝序可谓宠荣惟材与能在尔自力可
　　进纳人空名诰海词
　　某人等官者所以治人而非以假人之器也朕闵西人之劳而欲纾其乏有出其私以佐吾之用者是亦有益于吾民俾命于官所以示劝尔其徃矣服我茂恩可
　　三班借职崔瑾可换县尉制
　　具官崔瑾夫器人之材术者无施而【一无此字】不宜其次用其所长而各尽其善今尔厌夫武吏之不足为而思自择以奋厥效从尔之请必有可观可
　　太子中允通判秦州冯诰可太常丞制
　　具官冯诰西鄙用师乆矣而未见成功然凡从事于兵问者防劳小善未尝不録而稍为乆次已曰滞材夫材者必能集吾事赏者所以图厥功吾无爱焉以观汝效可
　　文学李长卿可长史制
　　具官李长卿文学长史皆无职事而有秩俸吾设科【一无此字】以待天下之士而官其才者其不中于有司者犹禄其终身吾于飬士之仁至矣汝其知之可
　　著作佐郎张去惑可秘书丞制
　　具官张去惑国家设官之法患乎巧伪干誉者之难止故考绩之格三载而一例迁所以使沉实守正之人得以自进及其弊也庸人希累日之赏而贤者不能自别故又増旧法稍欲因举类而求能者焉惟尔之材世所称美夫累日而迁【一作进】非尔【一有所字】志干誉而进不可为【一有伪字】惟思厥中务广其业可
　　任若拙牛文渥等改官制
　　具官任若拙等朕闵夫士有少而执经老不及禄者其勤可嘉不可以弃故皆登【一有官字】于仕以荣厥躬嵗月乆焉又増以秩吾之不忘于尔也厚矣徃其勉哉可殿中丞通判延州髙良夫可国子博士制
　　具官髙良夫边鄙之事不徒祍金革而当矢石至于抚民人平政赋凡闗决于兵【一作其】间者不亦劳乎惟尔之材乆于其事今三载考绩而例【一有当字】进秩乃为常典况尔有劳冝推茂恩以旌能吏可
　　前司门员外郎乐许国殿中丞路纶李仲宣丁忧服阕复旧官制
　　乐许国等夫生事而死祭苴麻哭泣之礼二十七月而后止孝子之服于其亲也足矣奉其遗体立身名而施于有政孝子之忠于事君也吾欲观尔之能焉勉膺新恩无怠其志可
　　内殿崇班刘显可内殿承制制
　　具官刘显以尔习知河事二十余年既乆而勤有劳可録宜増荣秩以示襃嘉无易其官【一作守】俾终厥效可
　　泽州推官李泰可大理寺丞制
　　具官李泰诵习之学患乎专固少通而难施于事尔由学礼以登仕而涖官行法能使荐者称之为材是亦可嘉宜推宠命可
　　大理寺丞知钜野县孟皆可太子中舍制
　　具官孟皆夫执经之士不徒诵其文而必知其义一县之政有土与民用尔所通之经求其治人之术茍有善闻【一作誉】岂无褒荣勉服新恩以率尔【一作厥】职可
　　陈曙李方改官制
　　具官陈曙等朕向以州县之间备盗不谨而官吏畏怯擒捕失时虽寘于刑以警不职而思得材武之士旌其功伐以广劝【一作勤】能尔于兹时以防来上霈然推赏朕所乐焉服我新恩益勤后效可
　　驸马都尉柴宗庆可赠中书令制
　　具官柴宗庆夫爵禄王者所以赏功懋徳之器古之聪明材智之士处乎崇髙犹或颠覆尔以名臣之家为国近戚惟富与贵享兹兼羙乃能守而不【一作弗】失克保厥终【一作终厥身】盖朕思广孝爱之心务推仁恩之厚而致也夫生而宠之以位则殁也不可不荣其终在乎朕心既所嗟闵考之国典则有彛章魂而有知膺此休命可前观察支使试大理司直张徳熈懐州防御判官试大理司直倪俊并可检校水部员外郎制
　　具官张徳熈等士之在乎【一作夫】下位其有所称道者吾无不【二字一作乃】擢其材而用之其积日累乆而未闻于予者犹有兼试检校阶勲之次而叙升之所以念劳也况郊祀之礼庆赐所均宜有茂恩以彰宠典可
　　永兴军节度推官董士亷可著作佐郎制
　　勅具官董士亷【一有朕观二字】自古竒伟之士因时立功而名在竹帛者率皆不以细文常行责其备盖于其大者人【二字一作以】有所不能而能者焉惟尔少而好竒不狥小节喜从兵事思奋其材今积乆录【一作累】劳盖从请者若夫异赏待尔有为可
　　潭州录事参军杨令闻可太子中舍致仕制
　　具官杨令闻向因疾病自请退休少有间焉复思从政今其决矣可以止哉俾升朝序之荣以为归老之美可
　　权保安军判官王温恭可知延州延水县制
　　具官王温恭自西鄙用兵而智谋材敏【一作勇】之士奋然而争出者非唯吾爵赏是利盖士之负其能者亦欲因时而有立焉百里之县有民与土课田而实军备平政以懐边【一作疲】人亦足有为将观汝效可
　　平阳郡王允升第二十二女赵氏可某县主制
　　王者之以孝治天下也必先仁其九族然后刑于四海故具官允升女赵氏防而淑美将及有行沐邑之封盖稽旧典其勤女训徃宜汝【一作尔】家可
　　入内内侍省内东头供奉官李允恭可内殿承制制
　　具官李允恭昨者亡命之卒攻劫京西而吏不能捕烦吾出兵尔【一有能字】称我使令克奋厥效録劳第赏宜有及【一作且及身】焉升尔于朝徃膺【一作服】宠命可
　　真州推官陈则可大理寺丞制
