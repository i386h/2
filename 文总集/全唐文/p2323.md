<!-- { "loadSidebar": true } -->
    有灵茅之繁育，禀堪舆之粹晶，间丛薄以孕彩，候韶阳之发生。与百卉而同气，擅三脊而异名，揉纤条以为族，拔连茹以汇征。延蔓亭皋，铺敷原陆，白华霜净，翠茎云沃。杂春涧之长松，乱寒潭之明菊，不剪彰帝尧之俭，袍识子路之服。若乃荟蔚匝地，低昂顺风，或结根於江汉之澳，或蓄苗於岭岫之中。挺芳心兮，吐修叶兮丛丛，烟霰之所荡拂，昆虫之所翳蒙。纳日月之光照，资雨露之沾融，东市验左生之术，南征纪周王之功。嘉此物之为用，盖今昔之攸同。至若锡履於齐俾侯於鲁，颁容卫之所藉，实礼仪之攸睹。纯束美夫诗人，缩酒贡其任土，宜有意於遗芳，谅无替於终古。茅之为物也贱，尚见采於先王；士之所贵者道，岂敢昧於文章？慕朝宗之涓滴，对词林而抑扬，若邦国之是赖，希寄心於栋梁。
    ☆褚实
    ○偃伯灵台赋（以“时成泰和，伯义悠久”为韵）
    偃伯师节也。国家武成止戈，文致皇极，小宗伯乐之广有命赋。
    国家执道纪，酌天和，敷皇极以协德，作武成而止戈。由是天子居穆清之中，念康济之策，乃讯元老，礼鸿硕，恢至道以垂裕，议灵台以偃伯。且以韬五兵，屏三革，服仁义以为壁垒，仗道德以为矛戟，俾其庶绩咸熙，百工惟时。亏矢载，讵资乎司马之法；仁义无敌，宁取乎丈人之师。矧乎丰财保大之谓“仁”，济物安时之谓“义”。义也者，所以溥洪畅之德；仁也者，所以广生成之施。我是以却马於粪车，务仁於穑地，然後颂《大武》，歌《由庚》，协神道以广运，致人文以化成。以在宥万物，以厚利群生。则夫乾元贞，坤元亨，彝伦叙而太阶平。岂不以其远至迩安，有截无外，却两阶之干羽，颁五戎以冠带，百神以荐福，二气氤氲以交泰。亦以播无疆之休，昭有道之大，固能协乎上下，承以天休，俎豆陈而五刑措，干戈戢而七德修。展威仪之秩秩，卷旌旆以悠悠，始欲登三以咸五，岂徒归马而休牛。尚矣哉！茂祉之彰，元德之厚，真神明之所福，宜配天地而长久。偃师节於灵台之上，返淳风於混元之首，谅游圣而难知，徒叩虚而责有。
    ☆鲁唐客
    ○对男加布首县宰仓漏判
    〈得王甲散官八品，有男将为加布，其首筮於堂。又尹乙掌县仓漏三所，断徵铜自解职。仰正断。〉
    王甲迹厕九流，荣参散冗；尹乙声高百里，任总弦歌。玉树光庭，早袭梦熊之庆；铜章列位，未洽烹鲜之术。礼经攸设，存乎冠昏；人天所赖，在於仓储。缁布有序，三加之义式陈；礼节其兴，千箱之积斯在。过庭之训，教子未亏於义方；作宰之规，为政殊乖於慎密。矧兹卜筮，乃撰良辰；惟彼荩藏，旋闻弊漏。於堂则有亏明礼，堕职则须按常刑，稽以三千，详诸五听。阼醮陈其升降，深谓合宜；龟玉毁於椟中，谁执其咎？在礼无失，於法有违。存以威仪，同仲尼之好礼；辄求解职，异渊明之去官。加布未爽於前闻，罚铜请依於州断。
    ☆杜颢
    ○对天雨坏墙判
    〈乙富家，天雨坏墙。其子曰：“不筑且有盗。”邻人之父亦云。暮而果失。其家知其子而疑邻人之父，告之。邻人引其子，不伏。〉
    □蒸昼暝，天雨氵存降，当此激射，或颓圜（一作环）堵。乙者何也？而货殖焉，既得陶公之术，有同宋人之富。虽家惟四壁，而堂累千金，当戒尔不虞，宜纳善人之训。何故为诲盗？不从干父之情。入门各媚，信自负於知言；翻或为仇，欲见疑於忠告。引之为证，事则可凭；讼之无稽，法亦难设。谓宜按记，庶叶简孚。
    ☆杜环
    ○大食国经行记
    一名“亚俱罗”，其大食王号“暮门都此处”。其士女瑰伟壮大，衣裳鲜洁，容止闲丽。女子出门必拥蔽其面。无问贵贱，一日五时礼天。食肉作斋，以杀生为功德。系银带，佩银刀，断饮酒，禁音乐。人相争者，不至殴击。又有礼堂，容数万人。每七日，王出礼拜，登高座，为众说法曰：“人生甚难，天道不易。奸非劫窃，细行谩言。安已危人，欺贫虐贱，有一於此，罪莫大焉。”凡有征战，为敌所戮，必得生天。杀其敌人，获福无量。率土禀化，从之如流，法唯从宽，葬唯从俭。郛郭之内，里之中，土地所生，无物不有。四方辐辏，万货丰贱，锦绣珠贝，满於市肆，驼马驴骡，充於街巷。刻石蜜（一作木）为庐舍，有似中国宝，每至节日，则献贵人。琉璃器皿，石瓶钵，盖不可算数。粳米白面，不异中华。其果有褊桃，又千年枣。其蔓菁根大，如斗而圆，味甚美。馀菜亦与诸国同。葡萄大者如鸡子。香油贵者有二：一名“耶塞蔓”，一名“没<囗丑>（女甲反）师”。香草贵者有二：一名“查塞{艹奉}，（蒲孔反）”，一名“葜芦茇”。绫绢机杼，金银匠、画匠、汉匠，起作画者京兆人樊淑、刘Г，织络者河东人乐、吕礼。又以橐驼驾车。其马俗云西海滨龙与马交所产也。腹肚小脚腕长，善者日走千里。其驼小而紧背有孤峰，良者日驰千里。又有驼鸟，高四尺以上，脚似驼蹄，颈项胜得人骑行五六里，其卵大如三升。又有荠树实如夏枣，堪作油食除瘴。其气候温，土地无冰雪。人多疟痢，一年之内，十中五死。今吞灭四五十国，皆为所役属，多分其兵，镇守其境，尽於西海焉。
    又云：米禄国在亚梅国西南七百馀里。胡姓米者，兹土人也。其城方十五里，用铁为城门，城中有盐池，又有两所佛寺。其境东西百四十里，南北百八十里，村栅连接，树木交映，四面合匝，总是流沙。南有大河流入其境，分渠数百，灌溉一川。其土沃饶，其人净洁。墙宇高厚，市廛平正。木既雕刻，土亦绘画。又有细软叠布，羔羊皮裘，估其上者直银钱数百。果有红桃、白柰遏、白黄李瓜。大者名“寻支”，十馀人餐一颗辄足。越瓜长四尺以上。菜有蔓菁、萝卜、长葱、颗葱、芸苔、胡芹、葛蓝、单达、茴香、英薤、瓠芦、尤多葡萄。又有黄牛、野马、水鸭、石鸡。其俗以五月为岁，每（一作首）岁以画缸相献。有打球节、秋千节。其大食东道使镇於此。从此至西海以来，大食波斯，参杂居止。其俗礼天，不食自死肉及宿肉，以香油涂。又云：苦国在大食西界，周回数千里，造屋兼瓦，垒石为壁，米谷殊贱。有大川东流入亚俱罗，商客籴此粜彼，往来相继。人多魁梧，衣裳宽大，有似儒服。其苦国有五节度，有兵马一万以上，北接可萨突厥。可萨北有突厥，足似牛蹄，好啖人肉。
    ☆杜信
    ○对袭代封逃判
    〈丁长，当袭代封。逃。主司以有兄不录其弟。〉
    夏分五等，周开九命，国庸人爵，贻厥孙谋。青土白茅，将传栾、之室；裘裳钟鼎，必袭金、张之家。丁既庆积山河，用光家国，不闻必复之业旋有逋逃之让。荣命不顾，同颜阖之凿坏；遁迹方来，共丁鸿之蹈海。一去乡县，几变星霜，冀畴庸之有主，在昆弟而可录。不谓政也无二，法不容私。终使长袭代封，沮元成之宏义；幼而时弃，允张纯之格言。
    ☆宇文暹
    ○对附贯五年复讫判
    〈景於会郡，附贯给五年讫。差陇外镇，并诉不伏。所由以为无据。〉
    瞻彼景也，是何人斯？逋逃故乡，离尔土。苟不家食，常怀旅游。比巢幕之未安，如转蓬之不定。聿来兹郡，奠厥攸居，爰历星霜，载罹寒暑。河源沙塞，地邻戎狄，必资膂力，以镇疆场。惟景伊何，当是役也，自可有死无陨，为主将之先锋；结衽抽戈，断贤王之右臂。不闻为力，翻事游词。孰有沐君之恩，食君之土，偏蒙五稔之复，不徇六尺之躯？人之无良，罪宜从重，当复灭鼻，无或噬肤。
    ☆尹程
    ○观秋水赋
    乘秋日之游豫，纵奇观於长川，惟秋水之清Г，宗大壑而潺。波浩荡而不极，影澄澈而弥天，波沉马色，类真人之云度；岸迷牛影，疑织女之河边。柳浸影而如卧，萍随流而似牵，凫带藻而声涩，鱼乱流而水圆。晴霞晚铺，如汉江之濯锦；夜月初上，若银钩之映泉。乃与断金之好，连璧之友，矜壮岁之红颜，怯衰所之白首。效淡水之密契，就河滨而置酒，惜素节之荷，叹严风之入柳。况夫澄淡逶迤，涵空写净，符老君之上善，同至人之不竞。处下不辞其垢浊，攻坚岂难乎流盛？星光夜照，如临剖蚌之珠；菱影朝开，似照盘龙之镜。尔乃长波Е洞，洪涛泛溢，晴天净而空鲜，夏□临而峰出。照邹忌之蕞貌，鉴陆云之笑疾，遂有感於庄篇，托微言於拙笔。
    ☆赵宇
    ○求元珠赋（以“道德非智，求珠以真”为韵）
    元者道之真宗，珠者物之至宝，《南华》鬼去圣之昏惑，因立言以探讨。将依物以见真，故假名以喻道。岂不以精理冥默，妙体希微，任元览而自契，运无涯而反违。共趣於真，所观皆指；齐驱於苟，何适不非？是以遗之者异迹，得之者同归。若乃轩辕之理，盖以心中正，天下肥。犹复筑特室，静端闱，思莹之而英华不泯，悬之而日月齐辉。於是捐聪塞明，离形去智，兀然而心无所适，漠然而体无所寄。在宥而同乎太和，守静而成乎简易，不自矜伐，而人受其赐。斯则不违黄屋之间，而得元珠之义。岂同夫无胫而走，有可收，百金拟价，径寸无俦，焉假物而则是，在身心而自修。搏之不得，何讠契诟之能致；视之不见，岂离娄而足求？
    且夫珠以精真比道，道以圆澈比珠，岂瓦砾之能杂？固圣贤而不殊，是以似之者将千里之远照，怀之者如三光而莫逾。况国家腾凌羲轩，郁映文史，重光累圣，抱一而理。自元元而得之，传我皇而未已。传之谓何？无为是纪。得之曷若？徵贤选士，契漆园之寓言，悟元珠而有以。况人能宏道，道岂远人？体之则是，任之则淳。不独游於昆仑之侧，临乎赤水之滨，而在於彼，独得其真。夫珠之为义，岂只喻道？亦以比德，将求价而不收，同君子之否塞。况其劳於翰墨，握而为则，怀恩欲报，照乘斯得。料明哲之深知，冀投之而不忒。
    ☆赵
    ○对旱判
    设官分职，体国经野，风雨不时，山川是。眷彼新郑，地惟故韩，历代升平，俗怀遗爱。百里之任，无制锦之能；四时之愆，乏如丝之雨。青青媚草，卷书带於槐坛；灼灼鲜花，发绶文於李径。密云不雨，徒矫首於龙星；离毕无徵，空舒诚於兔月。其才不淑，县令宁假於钧金；明德惟馨，尸祝劳神於斩木。州佐道优展骥，法峻苍鹰，责其不艺之辜，处以免官之坐。愚谓直笔，理合缄词。
    ☆赵抚
