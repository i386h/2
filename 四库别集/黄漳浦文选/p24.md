<!-- { "loadSidebar": true } -->
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为兵难遥度、谋贵密成、破敌必用大师、致精亦须用众、再述关外情形、以决趣舍事：臣于十月朔至广信，闻徽州于九月二十三日为敌所中，臣疑其阻军，意欲有所惩创，然恐以是塞侦探之路，姑置不问。一面遣牌去徽州，一面遣将先守马铃岭。岭高极天，为江南腰脊，可察埋伏。下岭不百里，即徽州矣。臣于是叹军旅之难也。方金声与林贞不相合时，臣疑月后必为敌所中，束装趣之，欲乞林贞、毕熙载从臣出东坝。曾不一月，而瑕衅遽开。及臣至广信，相距七日耳。臣前欲出新城而新城变作，欲出贵溪而贵溪乱闻。又■〈逞，山代口〉者注意余杭而敌尽萃于余杭，近者决趣徽州而敌尽萃于徽州，回顾驰驱，尽成后着；臣乃服圣虑之深长，渊照之最早也。令得军士早集，先四、五十日应手者，亦未倥偬若此耳。兵既未齐，谋又多泄，而欲以四、五千人之师，命谢玄于淝水，召李靖于突厥，此实难矣。臣计诸贵人所统师，合召四关之士，不能二万人。臣所募十二营、四千三百二十人，益以信州乡绅御史詹兆恒、主事俞墨华家丁合为一营，及上饶官生郑大纶、秀才郑祚远家丁合为一营，仅可十四营。又于初三日见故大司农殉难倪元璐之子倪会鼎、倪会覃及其侄倪会绍率家丁来迎，与金华监生郑守书所募义勇合为二营，及常山义士吕继望、陆洪基所募一营，尽归臣师，亦不能七、八千人。臣私念军士日夕相依，所藉激劝者惟有月糈，鼓舞者惟有官劄。臣月糈不过一两，多不过一两三钱，官劄不过赞画守把，多不过赞画游击。军士病，又少医药，往往有至于死。徽州豪杰来视臣者，见臣授之赞画都司，皆相视菀尔，投劄于地而去曰：『吾见明主，取高爵，副总犹寄耳』！臣唯唯谢不敏。故事：阁部督师，其中军旗鼓皆正副总兵，而臣以敝裤寒酸，不肯授人参将，诚不敢以无功之爵等于瓜果。即为贵人豪杰所鄙，诚甘之矣。至于用兵，量敌量己，决非三万六千人不可。臣二十七日在关外见旧按臣陆清源，旁徨趦趄，行李散逸，询其所以，谓自八月中旬罄产起义，凡三千人，再破于□，仅以身免。今以旧都尉见拒于关，可伤也！又见起用吏科给事中熊开元，未脱衰絰，亦在关外，云从徽州来，已见金声一万之师困于绩溪，金声二弟俱委沟壑。又旧吏部主事钱棅亦以二千之卒败于秀州，坠镞身陨。臣闻此为之永叹。诸臣各贵介，不知兵，以兔搏虎，不足为怪。然当方张之敌，席累胜之势，其不可以数旅之众□□□□明矣。陛下及今之时，益饬内政，丕振人心，勿以宏光之圣，真足为唐虞之治，使天下听者有所傅心，闻者无所携志。臣宣力于外，敷扬德音，不敢毫发有所自逸。但使臣得稍稍比于古之匡攘纠合者，臣生死无悔。至于旧日忠义大臣子弟，如祁彪佳之兄骏佳、倪元璐之弟元瓒，近皆束装与臣共事，及倪会鼎、会覃、会绍等皆与熊汝霖、孙嘉绩先后起义，朝廷宜悉被以纶徽，使忠义之子弟有所奖劝。臣才不如熊汝霖，胆不如金声，力不如诸达官贵人，若仅以四千病卒，半月之粮，亦未敢径趣金陵之下，若与诸达官贵人苟且夷犹，阻江自守，则臣有所不忍为也。陛下郊天之后，想必肆类发师，臣先驱无力，法在褫斥，犹恃高皇之灵、帝天之鉴，必不使臣坏陛下之事。惟陛下悉垂察焉。臣无任惶恐负罪之至。
　　·食尽兵单请自黜疏
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为事机屡变、危疆难防、救徽等于救杭、守衢合先守信、乞速选上江督臣、速定信衢屯守、并先罢黜、以固危疆事：臣前陛辞时称便宜行事，不以兵车，臣实愚昧，以高皇在天，陛下御干，大江左右，人心慕义，犹可亟收同仇之诗，聊与众共诵之耳，非谓臣能空手措兵措饷，冯河暴虎，自取便宜也。自臣为此言，而怨谤沓至，阻卸横生。炎凉既分，肘踵立见。以四千之士，给三月之饷，而臣之心血皮骨，消磨俱尽矣。自十月初旬以来，徽歙男妇奔逃麇至，其贤者如休宁知县何通武、婺源知县徐永周、职方主事吴闻礼、督饷主事汪观亦皆奔溃，至于常玉，臣为之顿足挥涕，仰天长吁！今人心如此，则匡合之难，倍于前日。臣以十月初一至广信，而敌以九月二十三破徽州，差池仅七日。令臣之军士不病得早起，不闻镇压之命不栖迟七月，则臣师必抵徽州；即不抵徽州前旌，必至马铃大镛之下。而相负若此，此臣之罪也。即削臣官，徒步枝履以谢徽人，臣何敢辞？然问之徽人，自金声任事，与林贞同异，反唇相稽，而徽州之瑕衅固已久矣。臣欲林贞使早离军，而相去千里，非二十日不到。臣自九月二十五日遄离崇安，而徽之破已二日。徽所以破之故，徽人皆历历能言之。黄澍唱其端，而金声受其败。读金声所寄招降书，令人发指，可痛也！士不敦实用，坐享虚名，以声焰动于闾里，使天下后世谓李元平辈不成书生，亦诗书之耻也！臣于十月初六日，已遣兵一千九百出马铃、大镛二路，急救婺源。闻黟县、祁门尚为徽固守，度休婺已散，祁黟不能孤存。广信距婺源二百余里，而徽距广信尚五百里，非十日不到。臣饷匮兵单，四顾寡援，又先数日已分兵一千五百二十救南昌，臣如一贫儿割股疗亲，东邻乞汤，西邻乞肉，此股之肉存者几何！臣今存兵不过四营、一千五百二十，马不过十匹，训练不过数次，合之新募不能二千。而广信人情又悭于闽中，所许捐助未得其半。倘天佑皇明，以高皇之灵、陛下之力，使臣跋涉大镛、马铃之外，臣犹使休歙富子、黟县犷夫贾其余勇，回首面内。即不然，使臣乘障巡历金严，还守衢信，屯田扼要，俟隙而动，以佐王师，亦当使□□不至南驰，关外不讋风鹤。如必直捣中坚，光复旧物，决须数万人，非一手一足之功。臣无国高之鼓，九合之助，而欲以樽俎仁义坐却强敌，真为韦跗君子之所齿冷也。陛下注念危疆，宜即风力能臣，如熊汝霖、孙嘉绩、尹民兴、沈宸荃、汪宗友、余日新、郭贞一诸臣中，速择一人，总督徽宁池太，或即以信抚徐世荫、旧布政徐应秋，因其地望，联络较易，速出上江，接理军务。如以臣巽软，久溷太阿，即以救徽之罪罪臣，速夺臣官，暴扬臣罪，以谢徽人，以为用师迟留者之戒。臣亦撤手乞骸，谢诸军士，感恩岩穴，无徒悠忽，进退无据，为国家羞。臣不胜激切惶恐之至。
　　·关外谢赐袍膳疏
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为惊捧温纶、宣播将士、普陈所见事：臣于十月十二日辰时，在广信见监纪主事赵自超趣入卧内，喜动颜色，告曰：『今日温旨到矣』！臣自揣无功，何以得此？趣整香案庄迎，乃前齎人萨国相回，带十九日所上镇压疏，至三十日奉圣旨：『据奏，知卿毅然出关，以图进取，朕甚悦慰！卿还审机前行，先谋后战。自卿离朝，今渐寒候。君爱臣身为礼，臣勤君事为忠。前因卿疏报行止稍迟，朕悬望卿动定，又虑猝然未可成策，何忍鱼水重臣，孑然令进乱离之地？且留弹压关内，出于爱卿之诚。议于辅臣，又虑招征大臣坐镇，失远迩之望。因此踌躇，未有定画。适见卿报中书魏榘斌所督催漳州等募兵已至，则朕事托卿身，卿身托军士，朕复喜卿之进而必不欲卿止矣。继此屡见卿奏，知卿志必澄清。又卿联络宁绍各官表奏踵至，徽抚金声等使络绎行京，则又文告头绪已成。朕实期拜陵不远矣，岂有留卿坐镇之望乎？卿奏到，从来未有停三、四日不发文书，发案乃必首发卿章，何云未见明旨乎？此邸报不通之过，卿亦当留心疏通。泾县近报敌警，徽臣亦望卿至。饷事维艰，另有旨。卿还鼓锐，相度先后，在我远近归一，才可制敌。鲁王监国，亦是春秋太子之事；但令进表称臣，则我之亲王，何难赐敕，令其监理军国。内安方可外攘，内安联异为同，无令□□间我瑕衅。近日靖江又攻梧州，而图窃据。卿之真品，久饫海内，凡可言济中兴，自有妙昼调剂。见卿手奏，援笔为纶，是我君臣以精气代形骸，卿从此百为，自信为信朕之本，并播此信于随行兵将也。朕亲发袍膳银三百两为卿制寒衣。卿若身煖，朕始心和。体心信心，至谕谅切。朕满望今冬春之际，握卿手于孝陵松柏之际也，勉之！亮之！该部知道』。臣读毕，知陛下厚臣信臣，特笔慰臣，并知臣军士饥寒，上辍袍膳，以示挟纩投醪之意也。臣贫贱累岁，袍葛未尝再易。前年入都，诸门生制一蓝纱袍，寒暑可通，虽在上前，臣亦服之，全斌貂裘无所费其多金也明矣。臣前所领赏号路费银早已颁尽。今当布告众营将士，而将士八营已分两道入徽州及南昌，其随臣者独中军及后二营与广信士绅所募新营耳。新营尚未就，臣即当以十二分分之，宣示将士，令千里外如在宿卫之侧也。
