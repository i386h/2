<!-- { "loadSidebar": true } -->
　　一人之身，一国之象。胸臆之设，犹宫室也；支体之位，犹郊境也；骨节之分，犹百川也；腠理之间，犹四衢也；神犹君也，血犹臣也，气犹民也。故志人能理其身，亦犹人君能治其国。夫爱其民，所以安其国；爱其气，所以全其身。民弊即国亡，气衰即身谢。是以志人上士，当施医於未病之间，不追修於既败之後，故知国难保而易丧，气难清而易浊。审机权可以安社稷，制嗜欲可以保性命。若能摄生者，当先除六害，然後可以延驻。何名六害？一曰薄名利，二曰禁声色，三曰廉货财，四曰损滋味，五曰屏虚妄，六曰除疾妒。六者若存，则养生之道徒设耳。盖未见其有益也，虽心希妙理，口念真经，咀嚼英华，呼吸景象，不能补其促矣。诚知所以保和全真，当须少思，少念，少笑，少言，少喜，少怒，少乐，少愁，少恶，少好，少事，少机。夫多思则神散，多念则心劳，多笑则藏腑上翻，多言则气海虚脱，多喜则膀胱纳客风，多怒则腠理奔浮血，多乐则心神邪荡，多愁则头面焦枯，多好则气智溃溢，多恶则神爽奔腾，多事则筋脉乾急，多机则智虑沈迷。兹乃伐人之生，甚於斤斧；蚀人之性，甚於豺狼。无久行，无久坐，无久立，无久卧，无久视，无久听。不饥强食则脾劳，不渴强饮则胃胀。体欲常劳，食欲常少，劳勿令过，少勿令虚。冬则朝勿虚，夏则夜勿饱。早起不在鸡鸣前，晚起不过日出後。心内澄则真人守其位，气内定则邪物去其身。行欺诈则神悲，行争竞则神沮。轻侮於人当减算，杀害於物必伤年。行一善则魂神欢，构一恶则魄神喜，魂神欲人生，魄神欲人死。常欲宽泰自居，恬淡自守，则神形安静，灾病不生，仙录必书其名，死籍必消其咎。养生之理，尽在此矣。至於练琼丹而补脑，化金液以留神，此上真之妙道，非食谷啖血越分而修之，万人之中，得者殊少，深可诫焉。（《御览》七百二十）
　　◎鬼神
　　◎西王母
　　西王母，国名，在西极。一云天帝女，一云神人。
　　◇授黄帝符
　　太一在前，天一备後，得兵契信，战则克矣。（《御览》七百三十六引《黄帝出军诀》：「黄帝梦西王母遣人披玄狐之裘，以符授之。」）
　　◎玄女
　　玄女未详，或云天帝女，一云即西王母。有《玄女战经》一卷，《黄帝问玄女兵法》四卷，《玄女式经要法》一卷。（案皆五行家依托。《旧唐志》《黄帝问玄女兵法》三卷，玄女撰）
　　◇黄帝问玄女兵法
　　黄帝与蚩尤九战九不胜。黄帝归于太山，三日三夜天雾冥。有一妇人，人首鸟形，黄帝稽首再拜，伏不敢起。妇人曰：「吾玄女也。子欲何问？」黄帝曰：「小子欲万战万胜，万隐万匿，首当从何起？」遂得战法焉。（《艺文类聚》二，《御览》十五，《事类赋》注二，《路史。後纪》四）
　　黄帝攻蚩尤，三年城不下，募求术士，乃得伍肯，与之言曰：「今日余攻蚩尤，三年城不下，其咎安在？」伍肯曰：「此城中之将，为人必白色商音，始攻时得毋以秋之东方行乎？今黄帝为人苍色角音，此雄军也，以战为之。」黄帝曰：「善。为之若何？」伍肯曰：「臣请攻蚩尤，三日城必下」。黄帝大喜，其中黄直曰：「帝积三年，攻蚩尤而城不下。今子欲以三日下之，何以为明？」伍肯曰：「不如臣言，请以军法论。」黄帝曰：「子欲以何时？」（此下当有伍肯曰三字）「臣请以朱雀之日日正中时立赤色徵音绛衣之军于南方，以辅角军；臣请以青龙之日平旦时立青色角音青衣之军于东方，以辅羽军；臣请以玄武之日人定时立黑色羽音黑衣之将于北方，以辅商军；臣请以白虎之日日入时立白色商音白衣之将于西方，以辅宫军。四将以立，臣请为帝以黄龙之日日中建黄旗于中央，以制四方。」五军已具，四面攻蚩尤，三日，其城果下。黄帝即封肯，世世不绝。（《御览》三百二十八，《路史。後纪》四）
　　凡行兵之道，天地大宝，得者全胜，失者必负。北斗之中，禽有旬始，状像雄鸡，制百兵之母。能得其术，何神不使？九地九天，各有表里，三奇六合，王威军士。（《御览》三百二十八）
　　行兵之道，天地之宝，九天九地，各有表里。九天之上，六甲子也。九地之下，六癸酉也。子能顺之，万全可保。（《後汉。皇甫嵩传》注引《玄女三宫战法》。）
　　战斗之法，当从九天之上击九地之下，众士默默，人无所见。九天者，春在青龙，夏在朱雀，秋在白虎，冬在玄武。四神为九天，其冲为九地。（《北堂书钞》未删改本百十八，《御览》三百二十八。）
　　战斗之法，乘一破十，百事不失，都皆天一乘六神王齐士击冠旅天下（已上十五字有脱误六神，甲子旬在魁，甲戌旬在胜光当作「胜先」。陈禹谟本此下有「甲申旬在弧」）一句不足信，当云「六神甲子，旬在河魁，甲戌旬在传送，甲申旬在胜先。」据《五行大义》第二十篇引《玄武式经》云：「神后主子，大吉主丑，功曹主寅，大冲主卯，天刚主辰，太乙主巳，胜先主午，小吉主未，传送主申，从魁主酉，河魁主戌，微明主亥。午胜先者，阳气大威，阴气时动，惟阳在先为胜也。」可以互证。甲午旬在罡中，甲辰旬在功曹，甲寅旬在神后，此六神战主也。（《书钞》一百十三）
　　敌人既阵，必以其胜阵之。敌人为直阵，己以方阵攻之。方阵者，金阵也。敌人为兑阵，己以曲阵攻之。曲阵者，水阵也。敌人为圆阵，己以直阵攻之。直阵者，木阵也。敌人为方阵，己以兑阵攻之。兑阵者，火阵也。敌人为曲阵，己以圆阵攻之。圆阵者，土阵也。（《书钞》一百十三引两条）
　　欲知敌人来时，视之所从来上神，欲以其胜应之。假令敌人从大小吉魁罡下来，应之以左部青旗；从太一胜光下来，应之以後部黑旗；从功曹太冲下来，应之以右部白旗；从传送，从魁下来，应之以前部赤旗；从登明神后下来，应之以中部黄旗，此天道胜也。（《书钞》一百二十）
　　出军行将屯守，相与数斗，动作必击鼓作声，听其音，以知已兵强弱也。（《书钞》一百二十七）
　　诸见举烽火，传言虏且起。欲知审来不，以言者时所加之，得阳者不得阴者为来法。（《艺文类聚》八十，《御览》三百三十五）
　　六甲将及夫人姓名服色，其将皆著赤帻小冠，带白绶绂，夫人足皆各象其禽兽足。凡欲招致神，当于帛上书诸神名，如法祭之。齐事六日见形，六十日一祭，合诸神祭之。祭法：脯长一尺，广三寸，白茅为藉，编以青丝；藉长二尺四寸，广六寸；饼枣粟并脯置藉上，杯皆黑中。以丹砂九两，盛米囊九枚，置北斗坐上，中为九星，六甲坐外，西南十二坐，坐前一杯，受道者坛东北南面再拜祝。（《书钞》八十八，又八十九，《御览》五百二十六）
　　禹问於风后曰：「吾闻黄帝有胜负之图，六甲阴阳之道，今安在乎？」风后对曰：「其图黄帝藏会稽之山下，其坎深千丈，广千丈，镇以盘石，求之者亡，视之者见，致难得也。」禹北见六子，问海口所出，禹乃决江口鸣角，会稽龙神为见，玉匮浮，禹乃开而视之，中有《天下经》十二卷。禹未及持之，其四卷飞上天，禹不能得也。其四卷复下陂池，禹不能拯也。禹得中四卷，开而视之，乃。（下阙。《书钞》九十六，《御览》八十二）
　　◇霍太山三神
　　◇竹中朱书
　　赵毋血阝，余霍泰山山阳侯天使也。三月丙戌，余将使女反灭知氏。女亦立我百邑，余将赐女林胡之地，至于後世，且有伉王，亦黑龙面而鸟蜀，鬓麋髭髯，大膺大胸，修下而冯，左衽界乘，奄有河宗，至于休溷诸貉，南伐晋别，北灭黑姑。（《史记。赵世家》：「知伯攻赵，赵襄子奔保晋阳，原过从。後至于王泽，见三人，自带以上可见，自带以下不可见，与原过竹二节，莫通，曰：「为我以是遗赵毋血阝。」原过既至，以告襄子。襄子斋三日，亲自剖竹，有朱书云云。襄子再拜受三神之令。」又见《风俗通》，「山阳侯天使」作「阳侯大吏」，无「山」字。「反灭」作「及灭」，「百邑」作「三百邑」，「亦黑」作「赤黑」，而「冯」作「而冯下」，「河宗」作「河室」。）





全秦文
◎始皇帝
　　帝姓嬴，亦姓赵，名政。伯翳之後，庄襄王子。年十三，即秦王位，二十六年初并天下，号曰始皇帝。在位三十七年。
　　◇除谥法制
　　制曰：朕闻太古有号毋谥，中古有号，死而以行为谥，如此，则子议父，臣议君也。甚无谓，朕弗取焉。自今已来，除谥法，朕为始皇帝，後世以计数，二世三世至于万世，传之无穷。（《史记。秦始皇本纪》）
　　◇诏丞相隗状王绾
　　诏丞相状、绾：法度量则不壹，歉疑者皆明壹之。（秦权拓本，秦量拓本，秦平阳斤拓本。）
　　◇令断谏太后事
　　敢以太后事谏者，戮而杀之，从蒺藜其脊肉四肢，而积之阙下（《说苑。正谏》）
　　◇令丞相御史议帝号
　　异日韩王纳地效玺，请为藩臣。已而倍约，与赵、魏合从畔秦，故兴兵诛之，虏其王，寡人以为善，庶几息兵革。赵王使其相李牧来约盟，故归其质子。己而倍盟，反我太原，故兴兵诛之，得其王。赵公子嘉乃自立为代王，故举兵击灭之。魏王始约服入秦，己而与韩赵谋袭秦，秦兵吏诛，遂破之。荆王献青阳以西，已而畔约，击我南郡，故发兵诛，得其王，遂定其荆地。燕王昏乱，其太子丹乃阴令荆轲为贼，兵吏诛，灭其国。齐王用后胜计，绝秦使，欲为乱，兵吏诛，虏其王，平齐地。寡人以眇眇之身，兴兵除暴乱，赖宗庙之灵，六王咸伏其辜，天下大定。今名号不更，无以称成功传後世。其议帝号。（《史记。秦始皇本纪》）
　　◇报王绾等议帝号
　　去泰著皇，采上古帝位号，号曰皇帝。他如议。（《史记。秦始皇本纪》）
　　◇报李斯议废封建
　　天下共苦战斗不休，以有侯王。赖宗庙，天下初定，又复立国，是树兵也，而求其宁息，岂不难哉？廷尉议是。（《史记。秦始皇本纪》）
　　◇报李斯治骊山陵
　　凿之不入，烧之不难，其旁行三百丈乃止。（凌义渠《湘烟录》一引蔡质《汉仪》）
　　◇赐文信侯书
　　君何功於秦？秦封君河南，食十万户。君何亲於秦？号称仲父。其与家属徙处蜀。（《史记。吕不韦传》）
　　◇玺书赐公子扶苏
　　以兵属蒙恬，与丧，会咸阳而葬。（《史记。秦始皇本纪》，又《李斯传》）
　　◎二世皇帝
　　二世名胡亥，始皇第十八子。在位三年，赵高弑之望夷宫。
　　◇诏李斯冯去疾
