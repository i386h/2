<!-- { "loadSidebar": true } -->
　　解氏系出山西平阳府解州秦汉之际徙家鴈门今山西大同府也予甞道经农入函谷闗濵河而行百数十里太行中条在河东隔岸依依然如与人兼行问其土人云渡河去解州才一日程然以事拘系不得径造其地未甞不为之踌躇叹息裵顾望而俛仰于百年之先也因是益知木本水源之义亘古不冺矧近而且亲者讵可少忽乎哉故予于家谱自生七年以来即知诵习为之考证至于今三十余年未甞废以怠也旧谱相传唐天寳中有讳隠字退翁与子禹字徳逺并举进士及第退翁仕为蕲州司户参军徳逺为湖州安吉令值安史之乱父子皆寓于蕲由蕲迁金陵徳逺用荐为吉州刺史因家庐陵同水乡臻善里今吉水县西鹧鸪洞迹符南山之麓世传许逊治蛟孽迹其所篆符于此地故得名俗讹呼为积富而吉水县则南唐后主保大八年析庐陵县所置或云隋大业中甞置而旋废史传不载不知其果然否也黄巢之乱吉之世族相与率乡兵拒却之由是吉独不罹害或云吉州有山名天狱巢亦闻而恶之遂敛兵去盖得之传闻云今吉水县治有招义寨实刺史公之曾孙讳盛字世隆者所筑以御巢而子孙因家焉世隆在南唐追赠仆射子孙皆仕为制置至宋仁宗嘉祐己亥仆射之元孙讳希孟字伯轲天圣进士茂州司户参军知防州致仕子安字吉甫熙宁进士濮州参军秘书丞致仕父子始即县东之鉴湖书院居焉先是其傍有道院梁上二钟以索自相击一夕地陷名曰陷湖其曰鉴湖者因制置公之请而南唐烈祖赐名也书院本仆射公之所作环垒而可见者有五皆为湖其前而傍皆有第宅周垣其南曰平湖北曰茭湖皆淤为平畴西曰青湖为江水所决独鉴湖与东湖夹两山之脊而潴其水虽淤泥不至冺没尤多芙蕖绕岸林木蔚然解氏之居在其上者盘矗如旧而弦诵之声不絶宋丞相刘冲之少时游学其所题句犹在也缙上距濮州公才十世家谱之传中更大乱收拾幸存世有纂续而其世年表婣家别录先垄图志宗支图记姓原记画像记显扬记委曲详尽比于他谱似为尤胜又出于欧苏之谱之先而世未能尽见也嗟乎自中唐以来七百余年才三徙居而不出于州里之间考其山川已有变易而一巻之谱犹存其旧子孙不失其业非连世之有积于已而有得于天之厚安能不与山川俱变易而与时世俱转移也哉惟谱之所载既乆虽山川不能无异此考证之所为作也谱有显敭自唐至今每举必父子兄弟联芳袭武而起以为常其讳元者累功封太原王讳诚者连三世国公可谓盛矣比于他姓功名富贵过此者亦有诸然求其能与此谱同乆逺而无所阙遗者则诚所谓絶无而仅有者也然则欲长有家谱而永亢厥宗者固不徒在于功名富贵而有重于功名富贵之外者欤此谱之修续者为亲而作初非为人而作也凡出于吾宗而或贫而贱而不通于文学之类而流落穷困者而可不念而恤之欤其在祖法有不义当黜谱为讳其名字但书曰某而不絶其子孙者此又谱之所以为忠厚也况解氏在今山西固多而江南之族甚少其在庐陵吉水安福永丰永新万安新淦才数房又皆不及鉴湖之盛为鉴湖之子孙者尤当凛然于斯也旧谱无序先人以为不欲载之空言然予窃惟世年表记诸作可谓尽善而世未之知故序而传之使凡为谱者或来取法而有所激劝不为无补此又区区之用心也
　　重修家谱题辞
　　吾宗得于天者何其盛不得于人者何其阨哉天定胜人乆而必信人定胜天偶然一时耳安知非至阨所以为至盛乎解在春秋之晋扬几不免于楚张侯忍血制胜未闻功赏狐才得举年不及施迨汉兴福为代相后虽位侍中仆射不大显延年经学不传乃传他人万年教陈汤立大功不赏竟罪徙炖煌东汉至胜才得世袭侯爵国除复微梁邹侯父子显魏晋遭贼伦之祸宗族流离隋大将军忠鲠兵法夭死世但传其书公琰事髙宗至元宗传称为小人谗谮数屈若是之歴歴见于前世者固未暇更仆数矣而吉之有余家也则自十九世祖吉州刺史禹始至唐末黄巢之乱世隆举宗奋义保障吉阳全活甚众才得朝奉郎告身数通而已彭玕刼众归马殷时先制置公不从乱亦活万余人终身不言功濮州公不悦于蔡京父子弃官隐居太原王佐宋髙宗中兴立殊勲沮于秦桧奋鬰以死元世修宋史史臣亦私愤不着其先世里居但云不知何许人吉阳侯晖有文章而史云鸷猛木强荆南制置潜忠义天知贬死南安其战功甚多史不为立传评事公子宣于董徳元为至戚徳元显附权要公贻书切责不与相见江华公龙翔殁于王事夫人江氏能复其仇亦无褒恤国学庄山公以赋斥贾似道摈处于家易国公诚三世为公竟亦絶享太史公元亡死义子殁北方一门勤王战殒相继伯中公兄弟连举海内知名为世所忌摈以不第后伯中奉诏修三史论以宋为正统小人龃龉拂衣径归其他以节义自髙徴辟不拜官者谱不胜书世不易业视当时鬼蜮能为祸害云化烟消死生堪羞耳正谊不谋利明道不计功吾宗有焉不致怨于人亦不责报于天天定胜人之説吾姑为此谱发论后世子孙观于此者庻亦将有所感也夫
　　欧阳文忠公家谱序
　　庐陵自春秋战国以来为吴楚文物之地伍子胥孙叔敖之徒多有遗迹若新淦子胥庙在羊山庐陵敖城叔敖之故居断碑残碣往往出于荒榛瓦砾之墟传记所不及采史官所不及録后世所不及知徒秘于私家子孙相传今千数百年余犹及见其一二得以补闻见之遗乃知欧阳氏谱比今所传文忠公之所修续盖犹未得其详也按宋仁宗嘉祐中欧阳公归庐陵得其谱于吉水与其所藏者参较而刻之泷江盖草草旬月间耳宜其不及详也余甞过万安见梁国公墓穹碑石兽巍然尚存国公讳忠与宋太祖为布衣交梁国其追封也今宋史不及载而文忠公亦不及録推其缺遗者岂不多哉文忠公平生亦念念于庐陵者故不逺千里归葬其考妣刻石表阡期以不壊此其意可见也而或者咎其思颍而不思吉此岂知公者哉公没后发奕辨子孙相继归于庐陵然始皆寓于新淦之万全盖欧公归时李太伯在临江公托为买新喻田宅以居故也吉水同水乡臻善里则自发之孙绍世南渡随髙宗至杭都堂审给部符今在迹符余犹及见之此其最可信者绍世生日俊日俊生三子长云居迹符次霖居新淦季雩字季泽始居吉水之螺陂雩生克用克用生炎起新昭州教授先六世祖生春之姻娅也炎起生梦旗进士擢靖江军节推节推生我行我行生师尹讳衡至正庚寅贡士号莘云余少时甞从讲学令子仲讷与予交莫逆予兄大经其妹壻也莘云既没仲讷亦早世其谱藏予家仲讷有子孝忠少鞠于予家于其长也授之谱与文忠公画像俾谨藏焉永乐丙戌孝忠来京将谋之梓以遗后人而予为序其事如此且俾知此谱盖连世修明之比于文忠公所修辑为尤备也
　　泰和杨氏族谱序
　　余甞读先贤杨文节公自序其谱称古书传杨姓皆从木或者见子云传偶阙其防遂以子云为抑扬之扬非也徳祖答子建书云修家子云老不晓事则雄与修初非异姓也由是知凡谓杨有二族且以扬为出于晋大夫解扬之后者其皆不足信也序又称欧阳文公志大雅墓曰九世祖隠朝生燕客燕客生堪堪生承休而唐书世系表则曰朝生燕客燕客生宁宁生虞卿虞卿生堪何其自相异也及攷之宋文景公作虞卿传虞卿父宁子堪乃与表合盖志误也今按欧公作在表之先意其时未有所攷或据杨氏家传书之耳由是知家传承讹类有可疑者不特此也大雅自序其谱云震之后承休在蜀从昭宗以子岩从真宗时以家谱授职方公职方公复以授侃真宗时岩固尚在也而文节序称岩曽孙辂仕江南为虞部侍郎按唐守官志无此官或者偏方创为名不然则传者之误也今攷之九江萧氏谱其曰霁者在吴干贞初以策干伪主得仕为武宁长官干贞之勅尚在乡先生题识皆云霁长沙人其舅杨辂守吉州因家庐陵则辂之守吉实在唐末杨吴之初年而虞部侍郎盖伪吴官号耳以时势攷之岩在唐末当尚少而岂有曽孙已仕刺史耶予意其必兄弟而皆承休之子耳而文节公所序乃如此何也读王荆公所为萧定基神道碑铭亦以干贞为南唐年号较然谬误抑又何耶然杨氏既多所至迭盛予甞观其阃乡谱大同谱四院谱龙图谱靖共两院谱蜀中院谱渡江院谱浙院谱浦城谱吉水杨庄谱上径谱湴塘谱小南江谱今翰林杨公士竒所辑泰和谱何其随寓而盛也龙图已上不待言矣其曰靖共者长安坊名其在唐元和长庆间一院不下数十百口族长堂前有木榻朝退问安掷笏其上堆积明旦乱取以去俸钱所入至逾百万禄仕之盛古未有也李唐之乱播迁东西浙院之盛相呉越王六十余年与钱氏相终始吉水杨庄湴塘自侍郎长子鋭次子鋋始迁居其地文节序称二族入国朝来至于今第进士者十有三人杨庄居其九曰丕曰纯师曰安平曰求曰同曰邦乂曰迈曰炎正曰梦信湴塘居其四曰存曰杞曰辅世曰万里杨氏自太尉以来大抵以忠孝文学相承而近世卓然冠吾族者忠襄公也公之死节有传矣而十三人之中公父子及一孙一家而四人焉忠襄公即邦乂而万里则文节公也观其自叙盖亦以为杨庄湴塘之极盛也浦城谱亦出自湴塘而至文公大年始盛及元延祐中公十世孙杨载字仲宏又以诗名显亦有光于湴塘也今泰和之谱自鋭之孙延安从上径其孙允素始居泰和又六世至徳明徳寛兄弟积善于前是以徳寛五传而有贤可延祐进士与仲宏同年歴官翰林待制元史有传为泰和杨之显盛自是而两府君之子孙第进士与明经入仕者亦十有三人矣徳寛之后居其十二举进士者贤可升云起予自立相有官者公望公安公荣仲升子肃逸民及士竒也徳明之后居其一守吾也而公之子及曽孙元孙五世七人相继益显又何其与忠襄文节之合辙而同符耶岂非其本之一也欤天之报施善人不爽锱铢固如是欤今士竒以旧谱刻于延真观者不存而据旧之失其节序者列置后巻予考之世次华甫至定甫虽失其上三世然皆徳明之元孙于谱为第十世恵可以下为第十六世也元可至达观虽失其上四世然皆徳寛之五世孙于谱为十六世但以某字补其缺而上有徳寛徳明以为之宗下有恵可升云着可绪引而申之虽百世而谱之昭穆尊卑序而秩之又何嫌于有所阙而厘之于他巻欤予请合而着之他日延真之谱复出不易吾言也
　　吉水桑园周氏族谱序
