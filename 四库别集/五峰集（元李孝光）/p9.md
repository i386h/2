<!-- { "loadSidebar": true } -->
　　门前流水緑深深不着诗人此一吟昨夜雨来添数尺小舟莫动白鸥心
　　送泽南州游四明
　　髙秋送子四明去正见仙人开石牕怪牒神经读未徧时逢白鹤下来双
　　忆升州学
　　至顺三年夏予在升州学宫斋庐之西池水汗漫而多芹藻菱茨鱼禽鸟之属两鸂时时下之予又尝与彦思置酒思乐亭上令僮仆下求莲菂还持大鱼来二尺舁鼎堦下烹而饮酒夜暑风雨凉甚追忆旧事因为二诗其一以遗晋仲也鸂复下否其一以遗伯羽公尝与彦思饮亦颇得大鱼烹之否并贻诸君一笑
　　马鬛谁翻酒一壶阶前平地化为湖荷花菱叶应如拭鸂飞来定下无
　　其二
　　思乐亭前引酒壶苍奴踏藕作虀菹颇哀老子无肴设又入荷花踏鲤鱼
　　香鼎
　　香鼎茶瓶只自随先生有兴只吟诗借居僧舍无书看幸有东隣许一鸱
　　郭巨图
　　自恨子骄分菽水独哀母老共羮藜当时颍叔黄泉策应愧埋儿郭巨妻
　　怀萨使君
　　憎夜还闻蟋蟀吟定知秋色上青林坐看黄叶落四五记得题诗入緑隂
　　其二
　　山雨萧萧到楚囘夜凉鸿鴈渐应来题诗满壁无人看墙下玉簪花又开
　　宿嶀间乘月登枣树湾岭下瞰大江洲渚明如雪怅然怀古
　　野水苍苍霜满衣隔江欵乃雁南飞江边洲渚明如雪恐是王郎访戴归
　　百雁图
　　稻梁追逐不自饱风雨急难从友于雁行至性有如此题作人间百子图
　　自寿
　　小耳长髯髙两颧自持青镜照神仙梦骑黄鹤飞绕日手弄紫云行补天
　　次张义侍郎思亲韵
　　朝防簿书官有程又骑官马过重城鬓间白发三千丈尽是爱君忧国情
　　其二
　　思亲欲归餽甘防故乡有时梦钓游老翁前日寄书到但言君恩许汝酬
　　其三
　　马上雪花大如掌黄州诗律俱老苍纫衣女见手中线进饭颇思鱼在梁
　　其四
　　绣衣玉节迁文部眼底佳儿百不愁小【阙】还能致宾客何妨老子住南州
　　观驾壑船用文公韵
　　何人云路驾飞船世上空传汝济川今日休嗔山鬼笑论功只合锁荒烟
　　送谢仲连小【阙】巡检
　　承平已久桴鼔息事简官清只煮茶山崦东西足僧寺时时骑马看黄花
　　二
　　将军乃是谢博士旌旗渡海压殊方丈夫岂止知文字身试兜鍪铁裲裆
　　送卫县尹
　　秋风吹雨滴芙蓉下马便看江上峰送者当归船早发县中父老望官侬
　　其二
　　轩辕羽仗上云霄天上璚台绛节朝桂树隂隂明月出画屏西畔听吹箫
　　静轩卷
　　沈沈院落无人语燕子归来栁絮初行绕东池日卓午春风吹乱一牀书
　　纪梦中所赋
　　天髙城郭散棊槊日出草木抽金银山上无泥莫惮逺下沟路近泥没轮
　　病中
　　化工弄春手未滑虚负几番花信风自倚东园花未遍故将小病恼诗翁
　　其二
　　忆骑竹马戏阶除忽漫人前号老夫病起又添新白发可能几度问胡卢
　　道上
　　双栁桥头春水生微云遮日起新晴春风千里庐江道五马东来入大城
　　十五日午次下臯是夜宿柘臯
　　白马郎君着赭袍中兴名将属金刀将军快战人犹説道上时时问柘臯
　　丙子五日雪
　　南土冬暄苦无雨今年春雪没行车夜深户外如月白自起开牕续汉书
　　其二
　　一舸真成贯月槎乗风径去渡天河人间不用支机石但乞天孙织锦梭
　　其三
　　廓野无人鸿雁静独留明月在船牕舟人若道河流急雪夜漅湖流入江
　　龙潭寄孟季明
　　秦淮舟楫密如蚕长送行人北以南离别偏能生白发况逢风雨过龙潭
　　送冯秦卿
　　天下承平边事少将军卧治莫谈兵公庭吏散无来客自数阶前挝鼓声
　　二
　　山头月落茅君过慎莫抨弓恐鹤惊马上春风三十里碧桃花下少人行
　　三
　　忆君共坐桃树下画壁长廊贴彩旗门掩落花闻玉磬青眉道士学无为
　　从雪牕上人覔茶
　　蔗浆金椀定何物啜茗哦诗正自佳忽忆緑隂堂上坐娑罗花影满南阶
　　琼花观
　　画阁朱帘映小星东风淡淡度重城扬州十月如三月却入琼花观里行
　　送宋武臣尉安庆之桐城
　　令人作恶惟离别今日江头送客还赢得秋风斜照里倚篷满意看青山
　　送王叔载上慈溪教
　　风流文采似深宁髙屐峩冠慰后生自着仲尼称祖徳前贤制作日星明
　　二
　　深宁学圣如朱子一代文章续六经自着河汾语王道后园莫着草亭
　　题梅
　　木落山空众草美人明月与为魂北风遮莫春消息吹得雪多花更繁
　　送法玑首坐天则游四明
　　僧来每説三山好独乗舴艋过东湖育王寺里风雨横投宿田家满眼沽
　　二
　　郧山多蕴丽名曾宿山头看月生照见齐州烟几防须臾山下一鸡鸣
　　示郭竒童
　　竒童十嵗事游学五湖四海濶于天愿儿拒户习静坐黄卷中间面圣贤
　　题兰
　　是谁识得幽花意解道风和轻重香月地玉阶今寂寞犹余丽句断人肠
　　送宋武臣之桐城
　　欲霜江气已飕飕鸿雁南飞木叶愁好为故人连夜饮平明笳鼓出扬州
　　用观志能韵寄萨使君
　　杏花落后见辛夷烈士无歌忆别离春草池塘蛙吹早斜阳巷陌燕归迟
　　过贾元实宅
　　共过故人溪上宅春风野水欲绵绵先生半月无诗思恐有新诗在雪边
　　赵汝甫枯木竹石卷
　　中林黄叶净沄沄眼底峥嵘见此君清晓东池看黄菊凤毛无数落春云
　　姑苏台
　　阊门杨栁自春风水殿幽花泣露红飞絮年年满城郭行人不见馆娃宫
　　题拒霜鹦鹉
　　凉月纷纷露脚斜守宫红滴拒霜花翠襟相向愁清絶敢怨春风只自嗟
　　题桃花鹦鹉
　　只因充贡贮金笼自怨能言入汉宫眼底碧山归未得杏花嵗嵗属春风
　　题观奕图
　　当机慎莫弄精神黑白由来辨未真笑杀临枰争胜负输他缩手袖闲人
　　次韵萨使君杂咏
　　【阙】　　　万古情夜闻林竹堕遗笙宁知击铁髙歌【阙】
　　牀头竹脚铛
　　二
　　【阙】　楚尾望吴头倦依秦淮卖酒楼清夜忽闻鸿雁【阙】呼明月伴人愁
　　题吴孟思八分书黄庭经后
　　妩媚无边王右军黄庭未省博鵞羣緑隂清昼城南【阙】梦见文姬临八分
　　舟过吴口
　　昨夜南风开夏【阙】江边野花香入船道上行人去如蚁匆匆不解惜流年
　　题刘万户用中所藏马图
　　天廏騊駼马有神牵来但有气超羣龙驹川上春风【阙】蹴踏龙乌上紫云















　　五峰集卷八
　　钦定四库全书
　　五峰集卷九
　　元　李孝光　撰
　　七言古体
　　湖山八咏
　　沙头酒店
　　陌头杨栁金虫落雨过桃花香漠漠沙头小市类新丰阿姬十五当垆喾缕金半臂双鸳鸯翠杓银罂唤客尝嘶杀门前五花马罗敷有夫空断肠
　　山顶樵居
　　隠者辟人如辟虎山上衣冠自中古长老嬉游类小儿一生不识持门户南山阿婆许嫁女北山老翁自迎妇
　　野花竹叶并银钗山下黄金贱如土
　　秋江渔火
　　八月九月风气肃白波如山楚天緑苍苍夜色入芦花船泊中流燃楚竹夜半起坐寒飕飕遥见惊飞双白鸥鲈鲙莼羹入我梦扁舟去起三吴秋
　　晓寺僧钟
　　大星煌煌小星落城头乌乌吹画角机心暮夜伏不行钟鸣一声羣动作市人射利坐待旦居人日晏呼不觉嗟嗟居人未足多钟兮钟兮奈尔何
　　竹引流泉
　　山头洼尊积冰雪铜瓶持归疗饥渴汝家阿母太怜君斩竹来从虎豹羣传声夜落青云湿坎中已作糟牀泣囘首碧山心独苦行逐蛟龙作云雨
　　木檐蔽日
　　緑气湿湿阑干北赤乌欲下娇无力解衣磅礴忽倦卧苍鼠时行坏屋壁客子触热不自怜此岂有意清风前屋头夜色如霜雪却向溪南见明月
　　屿迎潮
　　灵吐纳日月光轩轾大海鼓其阳海枯石烂不得死甲间緑发如尺长昔年洛书荐神瑞攻车独见收文章天球河图在东序岂久置汝南海旁
　　石亭避暑
　　南山石槛跨絶壑有飞翚者谁所作女蜗补天或见遗徃徃天隂搆冰雹天上大火伏不流南山草木含清秋老夫衰年畏炎热朝来忽念山中客
　　鉴湖雨
　　越角鉴湖三百曲雨余曲曲添新緑八月九月风已髙诗人夜借渔船宿渔翁城中沽酒来筐底白鱼白胜玉当时贺老狂复狂乞得鉴湖此生足
　　和叔夏寄童质夫
　　溪头春水緑欲活溪上行人马蹄滑溪山周匝空翠香驻马看山惜不发有客有客苍髯眉兰襟蕙带光参差手携鲤鱼压清酒劝我且复留斯须道傍废垣藓花裂昔人富贵春云灭此时不饮将奈何为君醉倒溪头月
　　题青山白云图
　　江气赑屭如蛟龙晓风吹老金芙蓉神女凌波洗云去莫为行雨阳台东朝来白云散白石小姑蛾眉翠欲滴老蛟化作白嵗翁彭郎矶头夜吹笛
　　秋晓角
　　青天荡荡吞孤月众星荧荧明复灭城中鸡鸣如苍蝇城头画角哀鸣裂八月九月风惊沙穷边夜夜吹梅花四方无事卧笳鼔行子何用思还家
　　赋絶照法师所畜砚屏山水
　　东风日暮吹兰蘂美人相思隔江水九疑青落九州外白云飞髙明月死海边八月客星来一尺银河三万里
　　墨梅
　　银蟾呵春墨花碧香落江南浓欲滴孤山招得老逋魂白鹤归来楚云黑王孙嵗晚客京华衣上缁尘深一尺小姬未嫁怨东风夜夜髙楼吹铁笛
　　山宫观瀑
　　山宫寺前瀑布流直下千尺垂林丘山僧无灯静欲死夜气如月空中浮黄河昆仑何壮哉鬼神牵挽天上来先生藜杖来照影白发千丈空崔巍
　　送杨明仲
　　江南老春浓压酒神蓝挼緑营东栁风吹落花飞入城行子思归百囘首越雨洗江鸭头碧舟子牵船踏沙碛莼花香冷楚鸎鸣比户琵琶呼磔磔夫君五夜梦封侯城中狐腋髙于丘泰山桂树年年緑凤凰踏玉声啾啾
　　笋
　　雷公蹑蛇夜鼔噪惊起龙孙触旌纛炎沙烧之修尾脱六丁控抟忽颠倒欲落不落虎豹皮锦防婴儿笼大帽斧斤幸贷凌云姿留以观渠嵗寒操
　　墨竹
　　苍髯老翁鳞甲香力能拔山补青冈池边日日吐云雨道人牀敷夜气凉道人嗜睡莫勅嬲阿翁劝尔以一觞天边石上有髯客看汝巉龙头角长
　　寄友人
　　河边老人念我出逺寄京华书一行为言白发今多少又报南园竹树荒门外石田秔稻熟犊子新生子如鹿莫恋官家有俸钱长年作客【阙】如束
　　龙鼻水听琴为刘芳在作
　　玉笥仙人鞭白犀天风吹度芙蓉溪手脱长剑洗妖血惊起石上蛟啼炎沙烧尾鳞甲赤腹中惨淡蟠云霓顽铁冶出太古色霜露欲结风凄凄老翁摩挲莫惊汝置之膝上听其语大声伏雷鸣地中小声飒飒吹风雨阿香辛苦玉龙睡收霆卷电还元气颔底明珠忽迸落金支罗袜凌波去江清云暖天无风暗潮自撼黄银宫紫髯甲卧不动真翁息深至踵大笑欠伸忽飞起清月萧萧在秋水君为我起扣其角我亦长歌返其朴却骑过海呼安期送君七尺珊瑚枝
　　觉此山和尚新住持双峰作此赞叹之
　　双峰矗天佛头碧双峰揷地沧海黑道人入山作化雨蓝玉亭边深一尺光明白防红鬘衣説法香南连雪北紫皇香案九重天日照麒麟生五色
　　和萨郎中秋日海棠韵
