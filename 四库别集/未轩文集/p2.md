<!-- { "loadSidebar": true } -->
　　春秋之书惟因当时行事之实而纪载之付是非善恶之公论于后世初未尝有意褒贬于其间而褒贬自着说者往往以一言一字而求圣人之微意则凿矣秦穆公伐晋取王官及郊春秋书之曰秦人伐晋晋襄公报王官之役春秋书之曰晋侯伐秦说者曰晋人三败秦师穆公报之乃常情耳圣人则贬而称人秦取王官及郊未至结怨如晋师之甚也襄公又报之于常情过矣圣人不讥而称爵葢以常情待晋襄而以王事责秦穆耳吾恐圣人褒贬不如是之委曲迁就也夫天下之至严莫如春秋所以定是非善恶以垂法于万世者也使圣人果以常情待晋襄则必当书人以着其过果以王事责秦穆则必当书爵而明示其所责之实然后明白正大而可以垂万世之法也若以晋襄为不足责而书爵秦穆则责以王事而书人则圣人于春秋褒而称爵贬而称人者多矣其与是果何所别乎晋襄又尝伐卫春秋亦书爵及卫成公伐晋春秋亦书人其书法葢不异也说者乃谓襄公克纉文公之业首能威服诸侯书爵贵之也伯主声罪致讨成公不自反其罪乃称兵报伐书人罪之也夫书法一也而褒贬之不同如此安在其为天下之至严也窃恐其不足示法而适以滋人之惑矣果圣人意耶难者曰然则何为或书爵或书人耶曰孟子曰晋之乘楚之梼杌鲁之春秋一也其事则齐桓晋文其文则史以是推之则其所以或书爵或书人者未必非鲁史之旧文也难者又曰圣人既未尝有所褒贬则何以定是非善恶以垂法耶曰圣人因其实而着之而其是非善恶自不能掩也亦奚待屑屑于一言一字之间而后褒贬为可见哉故吾尝言春秋犹化工也化工之生物未尝有意使之为洪为纎为髙为下也然因物赋形而洪者纎者髙者下者莫不自形自色于天地之间焉然则欲知圣人作春秋之意当于化工之生物求之
　　
　　读东坡足栁公权联句
　　
　　昔孟子于梁惠王沼上之乐则曰与民偕乐于齐宣王雪宫之乐则曰乐以天下古之君子于人君之乐必欲其公于民而不欲其私于已也观唐文宗与桺公权联句帝之言固惟知私其乐于已而公权之言亦不能引之使公于民也东坡讥其失而为足之可谓深得孟子之意矣视公权之言其髙下广狭奚翅天渊哉虽然公权因穆宗论书法则以笔谏文宗尝服澣濯之衣群臣皆贺公权独言人主当进贤退不肖纳谏诤明赏罚服澣濯之衣于治道无益郭旼献二女于帝得领邠寜公权反复讽諌帝卒归其女于旼其忠益多类此则公权亦一代之贤臣也予恐观者以一言葢一人故并述之
　　
　　读西汉书
　　
　　班氏着西汉书凡律厯礼乐刑法食货郊祀天文五行地理沟洫艺文莫不有志一代之制度可以一览而悉矣独于兵无志而于刑志附焉葢混兵刑而为一也夫兵所以御侮而刑所以弼教其实非一事也班氏混而一之此岂至当之论哉制度之备莫过于周周礼一书所以载周之制度也观其既设司马以掌兵复设司冦以掌刑则兵之与刑不可无别也明矣呜呼此汉书所以不及于周礼也欤
　　
　　项羽围汉荥阳髙帝请和亚父劝羽急攻羽因四面击之将军纪信曰事急矣臣请诳楚可以间出于是乘王车黄屋左纛曰食尽汉王降楚楚皆呼万歳之城东观以故髙帝得与数十骑出西门遁羽见信问汉王安在曰已出去矣遂烧杀信夫髙帝不死于荥阳者大抵皆信力也信真可谓忠于所事者矣其视世之食君之禄临患难輙揺尾乞怜以茍全其生者不犹■〈氏鸟〉鸮之于鳯凰耶奈何髙帝既定天下论功行赏絶无褒崇之典以及于信髙帝真少恩哉班氏着汉书凡汉之臣皆为之立传而独于信缺焉其何以为人臣之忠于所事者劝耶
　　
　　读欧阳集
　　
　　欧阳文忠公平日行已立朝光明正大槩可于文章见之不容妄置喙于其间矣然予尝读其文而有所感焉公立朝时于王安石吕惠卿皆尝有所论荐其于安石则称其徳行文学为众所推守道安贫刚而不屈宜置之于台谏其于惠卿则称其才识明敏文艺优长好古饬躬为人端雅宜置之于馆阁夷考其行安石学术不纯于道絶无所见其设心措事无一不入于邪又自以为是而穿凿附会以文之则其不得为君子彰彰明矣惠卿専事脂韦阿附权宠又小人之尤者也及其相继得政则皆以奸邪误国视公之所论荐者不啻薫莸氷炭之不相合予于是有以见夫小人惑人之深虽光明正大之士有不能免也夫以光明正大如公者尚为其所惑如此况未能如公者耶呜呼后世有志于为国荐贤者可不慎哉
　　
　　读东坡集
　　
　　予读蘓文忠公之文见其深言申韩杨墨佛老之害信其为辟异端者也及读其记四菩萨阁有云浮屠人惟简教轼为先君舍施必所甚爱与所不忍者轼用其言思先君之所甚爱轼所不忍舍者莫若唐吴道子所画四菩萨故遂以与简又助钱为阁以蔵之且画先君像其上予于是又不能无惑焉世俗信浮屠诳诱于其亲之丧或饭僧供佛或写经造像或修建■〈土答〉庙以资冥福公以是舍于浮屠不几于世俗之所惑者耶自邪说横流壊人心术天下滔滔信奉之甚者至于倾家破产而后已先儒力与之辩犹莫能胜譬若以一杯水救一车薪之火也公平生以辟异端为志而其所为乃若此以是而求胜之是犹束缊灌膏以救火几何其不至于以身而为烬也耶然公之用心必未至如世俗所惑之甚予恐其流弊将必至此又恐俗儒之惑于异端者以公为口实故极言之抑亦春秋责偹贤者之意也
　　
　　读荆公集
　　
　　宋神宗尝问王荆公以本朝所以享国百年天下无事之故公上疏对之其大槩云国家累圣相继仰畏天俯畏人寛仁恭俭忠恕诚悫此所以天下无事过于百年惟陛下留神则亦天下之福也当时神宗鋭志为治挈天下付之于公而惟言是聴使公常能以是数者而辅之则天津之杜鹃未必不与岐山之凤凰同为太平之瑞也奈何入相未几举祖宗百年之法而尽变之汲汲以财利兵革为先务引用凶邪排摈忠直躁廹强戾阴贼巧诈甚至谓祖宗不足法天变不足畏人言不足恤天下之人嚣然丧其乐生之心卒之羣奸肆虐流毒海内至于崇宣之际而祸乱极矣视向者对神宗之言略无毫髪肖似何言行相去之逺如此耶孔子曰有言者不必有徳信夫公平生文章髙一世大抵与其行事心术多不类予姑即其尤相背驰者言之以见观人者不可遽因其言而信其行也
　　
　　○书
　　
　　寓邵武寄京邸示侄孙希武孙希英书
　　
　　未轩居士书与侄孙希武并孙希英我今春为夏太守恳请固辞弗获遂于三月初至邵武四月十一日有传録会试中第姓名至者得知汝兄弟幸获聨登上焉而有以昭先徳下焉而有以显门户老懐为之一慰浣也邵武地甚僻京师及故乡音信俱不易得直至六月半始得廷试之信及七月尽间得家书又知希武得入翰林院为庶吉士希英观政何衙门至今尚未知也吾家自御史公而下世有徳善其逺者吾不得而详自吾祖检讨公及吾父知县公所居官虽不同而皆勤慎清白以不沗厥职居家孝顺友恭居乡忠信谦和处宗族姻党周贫恤患务尽其力之所能为而吾父知束鹿惠政之及于民者尤多故其生也人重之殁也人哀之无有怨恶之者吾兄及吾所以得发身科甲荷国宠光者何莫而非祖父余庆之所及乎吾兄不幸蚤世而吾弗克肖似仅止于此故其余庆又锺汝兄弟以有今日汝兄弟可不夙兴夜寐而思所以迓承之哉继自今尚勉强学问明义理以应务攻文辞以润身慎言语择交游端趋向务置其身于无过之地至于官之崇卑禄之厚薄则一聴于命而顺受之庶可以承藉祖宗之余庆而永长弗替彼世有营营逐逐俯仰于人以求速化间有得之者非人之能与我也盖亦吾之命所当得者耳然一生名节因之丧败况求之而不得者何限耶吾生平守此虽爵秩之华要不如人享受之丰阜不如人然随事排遣颇觉胸中无大系累此最是吾平生受用得力处故特以告汝兄弟兾相与勉之以就逺业以増光吾祖宗以益大吾门户也我此间所修书尚未就绪计未得还莆家中自六月初旬以后至今未有书信闻自莆来者说吾家老幼俱安好但今年早稻已薄収五六月间又亢旱冬禾多稿死吾家连年田土所入不足以卒歳旧债未尽偿而新债又渐堆积若更遇荒歉不知将来何以为计也东畦叔不知何时抵京选期不知的在何时我在福州尝録老叔公墓铭一通托景大叔方二兄乃子转寄不知曽接否可为我一问讯人便附书以告我也
　　
　　未轩文集巻一
　　
　　●钦定四库全书
　　
　　未轩文集巻二
　　
　　（明）黄仲昭 撰
　　
　　○序
　　
　　晋江杨氏家谱序
　　
　　古大宗小宗之法圣人所以序天伦属人心厚风俗扶世教者也汉魏以降宗法废坠圣人之意冺矣士大夫有志于维持风教者始制为谱牒以奠世系辨眧穆于是人心可得而属天伦可得而叙亦圣人宗法遗意也然则士大夫谱牒之作可茍也哉晋江杨氏家谱予友思明君之所著也杨氏旧有谱遭元季兵燹亡轶弗存故自君之髙祖以上名位统系无所从考所可知者自其曾大父子成甫始耳一传曰廸吉甫君之大父也再传曰浚仪甫曰浚辉甫君之伯父及父也自兹以降子孙之继承者寖以众多旧谱歴岁既乆不免残缺君奉其尊甫之命因其仅存者重加考订以补其所未备而凡远不可知疑不能明者悉阙焉君之着是谱其亦可谓无所茍矣一览之间昭穆次序粲然不紊世系亲疏的然可考圣人所以序天伦属人心者赖以不坠其于风教岂小补哉虽然维持风教固不能不赖于谱牒而其所以维持谱牒者则又在于贤子孙也吾闽蔡氏在宋宗族最盛端明学士襄丞相京及其弟卞相继显融于朝当是时论谱牒者鲜与为比然端明公髙风清节可敬可仰表然为一代名臣京下欺君误国流毒四海天下咸以奸回目之不数世后蔡氏子孙惟端明之族尚有谱牒京卞之族则寥寥焉京卞未必无族属也葢耻入其谱而皆自附于端明公之族耳呜呼贤则他人之族附于已不贤则已之族附于他人可不监哉可不惧哉予于蔡氏为同乡稔知其事而湥有感焉故因序思明君之谱而并举以告杨氏之子孙使知所警云思明君名智登成化甲申进士第拜南京监察御史弹劾不避权贵倾之出为广西藩省照磨葢亢杨氏之宗者也
　　
　　竹溪诗集序
　　
