<!-- { "loadSidebar": true } -->
　　伏以纶扉地密清华依日月之光法驾天临仪卫拥风云之色惟贤君能有礼下之盛节在儒者以为旷古之奇逢喜动岩廊光生袍笏恭惟皇上神授当天生知作圣典学而经帷日御笃商宗思道之诚咨政而便殿时询迈殷后访予之想干纲独总厘百度以维新震叠旁行辑九围而丕式即号为皋夔伊傅莫能望其下风岂凡为师保疑丞所得陪其末议何期圣徳特溥宸光谓内阁创自文皇位崇鼎铉而阁臣首乎羣辟职转钧枢爰从临御之余式枉文渊之驾觏翠华之迢逓恍飞动于云间惊清跸之传呼忽降从于天上望尘瞻拜威颜咫尺以非遥侍辇从容慰谕再三而特至匪啻夸宸游之逸豫义存明目达聪虽名瞩秘阁之清严礼原用上敬下飞龙显象初疑帝所之梦游舞兽均欢终荷仙舆之亲驻彼庆厯引辅臣于天章非同赐幸而隆平阅书史于秘省无取畴咨卓矣清朝昭哉旷典动书左史永传泰道之交恩播外廷共庆谦光之照盖圣人之举动非常而儒道之遭逢甚盛也臣等位司密勿才乏赞襄近耿光于九天处惭非据沐恩数于三接荣反为忧敢不属氷渊惕厉之心对天日照临之鉴曰为先后曰为左右不忘夙夜以孜孜国尔忘家公尔忘私永佩王臣之蹇蹇伏愿圣不自圣谦而愈谦精神交通不独尊崇于礼貌廉陛不隔常如接见乎师儒则帝徳罔愆行驾今而轶古皇猷允塞终咸五以登三矣臣等无任瞻天仰圣激切屏营之至
　　
　　拟唐以御制金镜述颁示侍臣谢表（贞观二年）
　　
　　贞观二年某月某日具官臣某等伏蒙圣恩颁示御制金镜述谨奉表称谢者伏以明王制治瑶编洪稽古之猷圣主覃恩寳训广敷言之益妙述既隆于一代虚懐复切于交修受帙知荣拊躬増媿臣等诚欢诚忭稽首顿首上言切惟帝王成盛治必资千古之绪言臣子効微忠恒藉一人之锡类故道询畴范周王愿治惟勤而歌赓明良虞帝交儆弥切自秦不师古空留壁里之遗编迨汉不事书益沿马上之余习武帝访求虽遍那思鉴以为师宣宗章奏徒勤未见颁之作式事如有待道不虚行兹葢伏遇皇帝陛下天挺英资日新帝徳布昭圣武舆图弘一统之规丕殚皇仁大业奠万年之固从谏扩转圜之量虽小不遗用人妙器使之公无微不録葢爱民亹亹治己轶于先王而望道孜孜心不忘于今日牙籖晴日丽刻意校雠锦轴彩云分留心编缉事闗国体撮其要而析其详道切君身提其纲而悉其目鸾回凤翥诚哉经世之英华璧合珠聨允矣安邦之训典鉴取人为善之义踵述而不作之名用命为金镜之述以成书爰颁诸近侍之臣以广恵琅函灿烂晓来阊阖生寒寳墨淋漓春到缥缃动色捧归薇省争看诰训之章伏读兰台惊睹典谟之笔将永以传之世世抑持以示乎人人是诚天子劝忠之大端夫亦圣人懋徳之明验也伏念臣位列章缝班聨侍御尘心未拭惭无磨炼之才暗质初开愧乏光明之业敢不矢心润色竭力宣扬视制如谟儆戒不忘于夙夜对言如镜开陈无替于始终于以光圣徳于无疆且以焕王言于有赫伏愿圣不自圣谦而又谦谓古人为必可师探意绪于编摩之外谓古治为必可复挹精神于梦寐之中则四三王六五帝永为后人著述之端三十世八百年应作奕世明良之镜矣臣无任瞻天仰圣激切屏营之至谨奉表称谢以闻
　　
　　拟宋王曽诠録古先圣贤六十事绘图以献上降诏褒美命禁署月进二十轴仍镂板印赐近臣谢表（天圣元年）
　　
　　天圣元年某月某日具官臣等伏蒙圣恩以辅臣王曽所献古先圣贤六十事图既降诏褒美命禁署月进二十轴仍镂板印赐谨奉表称谢者伏以贤臣翊运瑶图弘稽古之猷圣主当阳玉诏广纳言之益睿览既厪于宸御王纶复布于臣邻捧帙知荣抚躬増媿臣某等诚欢诚忭稽首顿首上言窃惟帝王隆徳业必师古昔之圣贤朝廷懋元良恒谨燕闲之禁署虽尧舜禹汤文武之圣咸自得师即皋夔伊傅周召之贤并言法古日新时敏卓立芳规廷戒宫严丕昭懿范自谟弼之风既冺而忧勤之治遂衰临政优游孰揖古人于梦寐坐朝懈怠谁知敬徳于穆清金鉴之録徒褒千秋何补太平之书日进五位奚裨况一人虽得于鉴观而列侍未蒙于锡类事如有待道不虚行兹盖伏遇皇帝陛下刚健中正文武圣神问膳问安孝特隆于内寝不畜不杀仁常溢于遐方中夜止烧羊念念不忘乎茂对满朝无指鹿人人咸服其公明盖千古圣贤既以仰跻其驾而一时诠録犹然俯纳其忠绘成六十图褒诏恍从丹凤下月进二十轴温纶还向紫扉来爰镂之版以成书更赐之臣以广恵牙籖初启云排阊阖晓生寒锦轴甫开日映缥缃春动色坐藜阁而清宵展巻俄惊见于二帝三王捧琅函而子夜还家欲永传于千年万祀此诚臣子逢时之幸抑亦圣人懋徳之征也伏念臣某等职列章缝班聨侍御科名滥厕惭非王曽不媿之才图籍叨承羞负皇上求贤之意读经语如闻天语对格言若服圣言敢不矢志书绅尽心补衮发古先所未发聊阐素心陈今日所已陈畧输丹悃务续百年之道统用开万世之太平伏愿圣不自圣谦而又谦得意忘言修徳期于罔觉识心忘象进学底于无疆则治烈嵬峩永作后人之图画奇功卓越应成他日之刻镂地久天长固金瓯于亿载山凝川永绵玉厯于万年矣臣无任瞻天仰圣激切屏营之至谨奉表称谢以闻
　　
　　拟辅臣以所撰大寳箴注进讲赐银八寳谢表
　　
　　伏以帷幄敷陈古训阐责难之益琼瑶贲锡恩光昭受善之勤徳业起于相规地天占其交泰荣生籖轴色动簮绅臣某等诚惶诚恐稽首顿首上言窃惟帝王之大寳曰位位实艰难臣子之効忠以言言何容易慨黄虞下降皆繇蔑徳而亡猗李唐初兴特用求言而烈太宗持箓兢乎若陨深渊藴古献箴亟矣如罹覆辙俯仰古今之际览观治忽之源原公明之体合照同仁叹逸乐之流生哀召祸欲其去桀而去纣即宫室饮食声色货利之俱防望其为髙而为文故庆赏刑威耳目聪明之备饬词不烦而意自足言有尽而心无穷岂独罄一时欵欵之忱亦宜垂万代明明之鉴葢君道主于忧勤勤则劳劳则有功而巩苞桑之固抑国政隳于暇逸逸则惰惰则不振而贻复隍之虞在古多然于今宜慎恭惟皇帝陛下英资颕特睿学光明敬天法祖勤民凝图穆穆亲贤逺奸去佞嗣服昭昭御藻亲裁十二事之鸿铭日掲朝纲独揽亿万年之大法风行治已跻于至康贞观敢望化全流于黙运箴训何禆顾臣之愚犹盛之惧念拘挛俗学即辅弼之任奚称而掇拾前闻或芹曝之私可达遂忘其陋輙注斯箴句析条分法畧依于训诂言诠字释事咸究其指归取其明白易知俚词并采期于感发生惧已意兼施讵谓资九重天纵之明秪以发一得愚衷之见寜知进讲遽荷殊恩赐出尚方分扬州之三品颁从内帑集寰宇之八珍开函则合璧连珠灿一天之星斗入袖则握瑜懐瑾腾百丈之光华畴若予工能使川呈海现惟徳其物应令泽润山辉彼箴言实始徒闻束帛之颁乃讲解何功过冒奇珍之赐是微臣刍荛之遇比藴古特隆而皇上采纳之深过太宗甚逺也臣等阿衡有职作砺无才注疏卑卑补衮惭无一字恩私种种许身媿比双金敢不夙夜谟谋捐糜报称盟心以对共图保泰之猷载寳而朝时被骈蕃之宠伏愿以逸居逸虽休勿休惟危惟微惟精一以执厥中慎乃有位曰慈曰俭曰不敢以先天下寳惟其贤则徳日以盛业日以昌永奠无疆之厯天不爱地道不爱寳长流至治之光矣臣无任瞻天仰圣激切屏营之至
　　
　　○策
　　
　　廷对策
　　
