<!-- { "loadSidebar": true } -->
　　又曰：自大嶝出洋，海水深碧，或翠色如靛。红水沟色稍赤，黑水沟如墨，更进为浅蓝色。入鹿耳门，色黑白如河水。

　　○八卦水

　　澎湖岛屿回环，潮流顺逆各异。周芸皋观察谓之八卦水，故其候风诗曰：『潮流八卦水，风渡七更洋』；盖自澎至厦水程七更也。

　　○师泉

　　施靖海师泉记，台湾府志载于艺文。然师泉在平海澳，非在澎湖。后人不察，遂以妈宫之井为师泉，亦附会也。

　　○父母会

　　家贫亲老，集友十数人为一会。遇有大故，则醵金为丧葬之资，竞赴其家，以助奔走，谓之父母会。亦厚俗也。

　　○唐山客

　　台湾固海上荒服，我民族入而拓之，以长育子孙，遥望故乡，称为唐山。而号新来者为唐山客。盖益以东南各国，唐时交通始盛，故目中国人为唐人，犹西北塞外之称汉人也。

　　○国姓鱼

　　麻萨末，番语也，产于鹿耳门畔。渔者掬其子以畜之塭，至秋则肥，长及尺。相传延平入台，始有此鱼，因名国姓鱼。而台北之■〈鱼桀〉鱼亦曰国姓鱼。

　　○螺杯

　　澎湖多螺，大小异状，五色披纷，制以为杯，光透内外。又有蚌瓢，亦可贮酒。周芸皋观察巡台时，爱其雅致，各赋以诗。

　　○觉罗

　　蝉名齐女，鹃号子规，往籍所传，事生幽怨。而台人之称谓有异是者。台人呼犬曰觉罗，豕曰胡亚；亚，助辞也。觉罗氏以东胡之族入主诸夏，我延平郡王起而逐之，虽天厌明德，北伐无功，而义愤之伦，咸怀斥攘，至今犹存其语，亦足以志九世之仇，而泄一时之恨也。

　　○西施舌

　　西施舌似蚌而薄，色深绿，肉长似舌，柔而味腴。

　　○倒挂鸟

　　倒挂鸟状如鹦鹉而小，翎羽鲜明，红绿相间，缘枝循行，喙如钩，足短爪长，性好倒挂，夜睡亦然。

　　○野牛

　　台多野牛。荷兰之时，南北二路各设牛头司；南在打鼓、北在大肚，设栏禽之，牧养生息，以耕以挽。稗海纪游谓至中港社见门外一牛甚腯，囚木笼中，社人谓是野牛初就靮，以此驯之。又云竹堑南堑山中，野牛千百为群，土番能生致之，俟其驯乃用。按台地日辟，远至内山，今之野牛已绝少矣。

　　○石虎

　　石虎似豹而小，产于山中；一名艾叶豹。

　　○黄羊

　　红头屿有黄羊，以其皮为褥。

　　○白猿

　　冈山之上有白猿，人曾见之。

　　○醋鳖

　　周芸皋澎湖杂咏谓醋鳌坚白如石，背圆腹平，有纹似螺旋，形若鳖而甚小，大者不及指盖。藏数年，投醋中，蠕蠕自能配合。按普陀山海滨亦产此物，名催生子，谓妇人临盆，服之易娩。又可治眼疾，余曾试之，有验。

　　○空青

　　空青产澎湖海滨，似石而小，中贮清水，可治眼疾。

　　○马宝

　　余年十三，读书观音亭街，邻人有饲马者。一牝马产卵十数，坚若石，众异之。后阅上海申报，始知其为马宝，善治疯颠之疾，较之牛黄，尤为难得。

　　○木莲

　　台南开元寺三宝殿上，旧有木莲一瓶，花一、蕊一、房一、叶二，与瓶皆木根生成。瓶高尺有五寸，花高约三尺。闻为林朝英所献。今亡。

　　○松萝茶

　　东征集载水沙连内山产土茶，色绿如松萝，味甚清洌，能解暑毒，消腹胀，亦佳品云。

　　○迎年菊

　　台湾气候温煦，四时皆花，古称瀛洲，实为仙境。张鹭洲有诗云：『少寒多燠不霜天，木叶长青花久妍。真个四时皆是夏，荷花度腊菊迎年』。

　　○荔支

　　台湾与闽、粤比邻，而荔枝绝少，味亦微酸。郑氏之时，曾取泉州佳种百数十株植于承天南隅，所谓荔支宅者也。三十年前尚有存者，熟时上市，色香可爱。今则剪伐俱尽，废为邱墟，不能复作甘棠之思矣。

　　○西瓜

　　瓜果之属，以时而出，故诗载七月食瓜。周之七月，夏之六月也。而台湾则异是。台湾之瓜，长年俱有。前时小东门外有西瓜园一区，由官理之。每至冬节，采以入贡，以供元日之用。此则地气使然。而荷花献岁，黄菊迎年，足备诗人之咏也。

　　○文旦

　　台湾果子之美者，有西螺之柑、员林之蕉、凤山之菠萝、麻豆之文旦。文旦，柚名也。皮薄肉厚，甘如冰糖。麻豆在曾文溪北，庄人多植柚。唯郭氏特好，其树已近百年，盖树愈老则实愈小而味愈甘。

　　○红藷

　　林圯埔有山园数区，岁产红薯千斤。薯大如鹅子，一蔓十数粒。蒸食甚美。

　　○神木

　　阿里山森林之富甲东洋。荒古以来，斧斤未入，故得长保其寿。山中有红桧一株，高一百三十有五尺，围六十有五尺，直径二十尺有七寸，荫大四十有五尺。则此桧之生长已有二千余年，故称之曰神木。

　　○古梅

　　台南延平郡王祠有古梅一株，相传为延平所植。先是此梅在鸿指园，为承天府署内。沈文肃公建祠时乃移于此。咏者颇多，余亦有歌一首载集中。

　　○老檨

　　曾文溪北多属郑氏屯田之地，而官佃庄其一。庄中有老檨数株，云为荷人所植。而庄外往曾文溪之畔，亦有十数株，整列成行，似为当时路树。

　　○婆罗蜜

　　台南归仁里旧社庄有婆罗蜜数株，云荷人自南洋移植者，至今尚能结实。每颗重三、四斤，味甘美。

　　○黄竹笋

　　台中黄竹坑之笋，味极甘美。坑固番地，黄竹丛生。前时割笋者多遭番害，被其馘首，故谓之刣头笋。今则垦地日辟，番已远徙，而笋亦渐少矣。

　　○赛花

　　三山国王庙在镇北坊，为潮州人所建，以祀其乡之神。每逢元宵，陈列花仙数百盆，评其优劣。台人之种水仙，以刀划叶半面，浸以清水，曝以朝阳，二十余日可开。花之长短，叶之参差，均可随意为之，信乎巧夺天工也。 

　　○烟火

　　台南府治前有炮店十数家，若庆云、盈月等号以制烟火著名。每年花朝前后，偕赴菜市埔滨放。火树银花，光腾霄汉，鱼龙曼衍，璀璨陆离。自初更至于黎明，观者常数万人，诚春宵之乐事，而人世之幻观也。

　　○弄猴

　　台湾居丧之时，多延僧道礼忏。僧弄铙钹，而道滨取经，扮孙行者上场，观者如堵。或谓之猴，故里谚曰：『有孝后生来弄铙，有孝查某来弄猴』。后生，男子也。查某，女子也，其义费解。或以为珠母之讹，犹粤人之称珠娘也。

　　○乞龟

　　庆吊之事，以面制粿，或磨米为之，形如龟，谓之红龟。丧则用白。龟长寿也，读如居，谓可居财。坊里庙会，陈龟数十，或重至十余斤。人向神前乞之，谓可介福。明年此日，乃倍偿焉。

　　○吹螺

　　卖肉者吹螺，卖杂细者摇鼗鼓，卖饧者打小锣。按诗有瞽章，孔氏正义谓其时卖饧之人吹箫以自表，故曰饧箫。而台湾之俗稍有不同尔。

　　○含蕊伞

　　台南风俗纯古，多沿紫阳治漳之法。数十年前，妇女出门，必携纸盖障面，谓之含蕊伞。张鹭洲诗云：『一队新妆相掩映，红蕖叶底避斜曛』；可谓迫肖。

　　○孔明灯

　　少时以竹缚球，糊以纸，而空其底，乃以绵心渍松胶，插于球内而点之，随风而上，高入云际，厥状如星，名曰孔明灯。闻为诸葛行军之用。是西洋未有轻气球而中国已有此奇制矣。

　　○香脚

　　台人崇祀天后，而北港朝天宫尤着。每年三月十四日来南晋香，越三日乃返。随香之人多至数万，谓之香脚。从前铁路未通时，香脚多露宿，盗不敢劫，遗失之物亦不敢取，取之恐神谴也。刘芑川广文有诗曰：『曾门溪畔少行人，草地常愁劫夺频。何似春风香脚好，去来无恙总依神』。按曾门溪为安、嘉交界之处，前为畏途。府城人谓乡村曰草地。

　　○铁船

　　咸丰初，吞霄港口有铁船一艘随风潮而入，搁于沙上。船长九十余步，阔三十余步，高三丈许，浑身皆铁，而中无一人一物，不知何国所制。乡人观者欲取其铁，坚不可剥。乃集良冶，立洪炉，以火解之。唯一舵一碇重各数千斤，断落海中，而船底如故。后因风涛冲击，漂流无定，遂亦沉没。

　　○古瓮

　　余家马兵营。吾祖之时，掘地如井，深二丈许，得古瓮一对。高二尺余，大可受两斗米，封其口。启之则满贮清水，历久不变。唯不知何时物尔。

　　○断碑砚

　　吾乡陈鞠谱上舍曾于大穆降盐馆得一故砚，墨渖模糊。以水洗之，字迹渐现。视之，则东坡之断碑砚也。此砚曾入内府，两般秋雨庵载之甚详。鞠谱大喜。取书相较，铭文尺寸，一字不爽。唯此砚何以流落台湾？意为宦游之士携藏行箧，其人因办盐务，留置馆中，馆丁不以为宝，弃之屋隅，鞠谱亦无意得之也。往携往羊城制盒，陈省三观察见而爱之，遂举以赠。

　　○匕首

　　枋桥林薇阁藏一匕首，长八寸，甚利。以羊脂玉为柄，雕一羊首，两眼嵌红宝石。紫绒为鞘。光芒五彩，奕奕射人。闻为汉代之物。其曾祖父枢北先生以重价购得者。

　　○厦海城隍

　　直省府县之地，均奉城隍，春秋祭祀。府封为侯，县封为伯。而台北大稻埕有厦海城隍庙，为厦海人所祀者。每年五月十三日，开堂绕境，晋香者常数万人，市况一振。随喜男子以墨涂面，乔装鬼卒，谓之家将；而女子则着白裙，带纸枷，以事忏悔。此则濒于怪异，溺于迷信，而不可不革者也。

　　○军大王

　　新竹沿山之地，辄有军大王庙。故老谓我族入垦番地之时，披苫盖，蒙霜露，勇往不屈，或死于番，或毙于病，前茅后劲，再接再厉，以成今日之都聚。后人追念本源，建庙奉祀，无以名之，名之曰军大王。

　　○蛇郎君

　　台湾童谣有蛇郎君一节，事颇奇异，为载其略。某处有蛇，久而成怪，化为美男子，往来村中，村人称之为蛇郎君。闻某翁有三女，均未字，遣媒议婚，愿以千金为聘，否则将灭其家。翁固贪利，又畏暴，命长女，不从，次女亦不从。少女年十七，见父急，慨然请行。既嫁，蛇郎君爱之，居以巨室，衣以文绣，食以珍羞，金玉奇宝恣其所好，而翁以缔婚异类，遂不复作贫儿相矣。按唐释道世法苑珠林载有孝女祭蛇之事，与此略异，不知台之童谣由此而误传欤？抑别为一人欤？

