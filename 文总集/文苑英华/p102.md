<!-- { "loadSidebar": true } -->
　　栁变西掖瑞彰圣时感廵游之未至失荣落于先期雨露所均常比中国【一作园】之欝鬱宫闱暂闭若无春日之迟迟所以望车尘之行幸慰都人之怨思物或有慿神固难测生植不易地而殊荣孤影忽同秋而异色岂上天之降鉴俾下民之是则于以激忠臣之心于以彰大君之徳初斯栁之失常人未知其为祥秦原之烟景明媚汉苑之草树芬芳独孤雕而槁瘁似永隔于风光无絮花之似雪意膏露之凝霜及夫天旧歩木得其性千官捧日以输忠万骑从龙而翊圣彼众芳之已歇我得秋而始盛岂固异于常材实愿贞乎景命伟夫瑞发匪遥成天意之孔昭徳惟可览结人心之幽感不然栁且无情曷枯而生其枯也当烟尘之晦其生也表氛沴之清与时不偶叶圣斯呈政或可持疾风始知夫草劲节无所立嵗寒徒称乎栢贞宜其俯鳯池而洒润接鸡树以连荣儒有因物比兴属词揣称闻瑞栁于春宫遂揄扬于天应
　　国子丞防连理树赋　　　　王履贞
　　灵台崇崇兮洞轇轕以绵延中有珍木兮欝森森以芊芊始殊形以分耸终共理而连拳始信听【三字一作信听徳】以被物初应圣而効焉且学为教原丞为紏局生于学者表王化之大同植于防者知官政而无曲亦所以据于徳而逺于俗也乐我皇道彰我圣年谓为交柯乃寻本而无末谓为别干能己离而复连依君仁义之圃对君翰墨之筵俾为我师者如斯木之一徳为我曹者如斯木之相全故瑞不虚然从化而止化不在逺行之由已有善必应讵云草木之无知惟徳是亲奚问隂阳之至理可以载美青史可以表庆皇家人各有心我则合而为一物曲有利我则不避其斜夫如是则造化之理易寻天地之情可测顺之则生瑞逆之则成慝故曰祸淫湎福正直谅物情之効祥由人君之布徳故得托根讲肄之宇垂隂夫子之墙杂庭槐以为列偶仙杏而成行逢圣而生匪由乎日月以翼取端为寳孰尚夫金玉其相所谓光乎泰阶允臻灵贶不然者则徒闻其説孰究其状至矣哉观一树之攸同知四夷之内向
　　连理树赋　　　　　　　　　陈　讽
　　惟薫风之生物有秾李之表祯合连枝于异干符一姓于嘉名交影齐宻均和其荣谅全徳之通感岂元和之曲成族坚附离讶生植之异气殊质合体识天地之幽情考彼祥经珍兹善价昭一人之有庆表四夷之向化体符通理黄中之象攸存义用成蹊不言之道斯备盖夫灵根得地耸质齐芳分条表异合干呈祥肤含玉润文蔚龙章云交翼比影附枝强庇本根于仙族挺孤秀于仁乡始则分形谓隂阳之偶数终而贯一表遐迩之通方是知本灵种暗符神用谅翦伐之为重合拱连条允孚歌謡固耳目之所昭并甘棠而价掩比丛桂之香遥则知瑞以感生祥由仁致覩政【疑】分而脉防契人事与天意将徳茂而精通故骈踈而合异于以昭化警俗示人不二岂比夫草生尧砌空有纪于萼官芝产汉宫徒用彰于祀事洎夫律发春东风荐臻齐敷连厯之影共沐阳和之津想双枝于棠棣感合体于君臣四海为家岂必移根于上苑五事敬用固亦发瑞于仁人彼晋得华林汉生广殿谅崇功而间出岂谦【一作凉】徳而来见愿栖托之见容恐光隂之不荐
　　瑞橘赋【并序】　　　　　　　李徳裕
　　清霜始降圣【一无此字】上命中使赐宰臣等朱橘各三枚葢灵囿之所植也臣伏以度【一作渡】淮为枳由地气而不迁吹谷生黍信阳和之所感昔汉武致石榴于异国灵根遐布此西域柔服之应也魏文【作武】植朱橘于雀园【一作铜雀】华实不就乃吴人未格之兆也考于前史昭晰可知岂非天地和同羣【一作灵】物効祉去蛮夷之陋获近太阳感王化之盛更承膏露草木尚尔况乎人心汉宣帝宫馆山泽意有所感必使【一作诏】近臣赋之臣幼学为文忝列枢近敢稽首献赋曰
　　美南州之嘉树受烈气于炎徳固一志于殊方遂不迁于上国贞叶凝碧蔚【一作蔼】湘岸之夕隂华实变黄动江潭之秋色杂丹枫于溪畔映緑篠于岩侧翡翠以之列巢鹓雏由是【一作焉】栖息虽同霑于雨露窃自得于雕饰终获誉于皇明岂因人之【一作而】羽翼感大钧之独运斡造化之力思六合以【一作之】同风采孤根而移植播元气以【一作之】茂育谅隂灵之不测逮乎霜飞文【一作天】囿风落秦川金茎晃于朝日玉树菁葱于霁天峩方壶之翠岛引【一作列】灵沼之清涟上蔚柽松下秀荪荃赩朱草与屈轶煜紫芝与賔连灵卉毕植而嘉橘在焉翠叶独润金衣更鲜天汉之华星焜燿阆风之珠树粲然香若团于野露色疑于江烟既而太官献新竒果列筵非【一作飞】厥包之自逺何菲陋之莫传树隐方塘比丹萍之初实盘映皎月与赤瑛而共妍东鄙孤臣谬尘三事既乏和羮之用犹霑可口之味并食不剖【一作割】窃愧晏婴之知捧之以拜重感桓荣之赐庻不改于雪霜【一作霜雪】永酬恩于天地　　凡一作皆集本
　　集文苑时古书尚多又校讐皆名士近刋文集颇经浅学改窜或当或否安可例以为正栁宗元白居易李徳等文偶尔流传如此赋内文囿者文王之囿也集本作天囿大率类此
　　再生桧赋　　　　　　　　温　岐
　　桧有再生之瑞天符圣运之兴挺松身而鳞皴逈出布栢叶而杳蔼相承隋道既穷则没身于乱土唐朝将建故发徳于休徴原夫日将兴而幽暗皆明君应期而纎防必表生于枯朽证受命于败徳之时长则繁华示寳祚于延庆之兆想夫防陈根而已茂耸脩干以方妍凌朝而还宜宿露向晩而尤称新烟以状而方生荑之枯杨若此以理而喻易叶之僵栁昭然効殊祥以示后愿众瑞而居先嘉其擢本傍荣抽条逈秀歴朱夏而弥盛冒霜雪而不朽应昌业于龙潜之际岂曰无心彰圣徳于虎视之前孰云虚受徒观夫载光紫府効祉皇家竦亭亭之柯叶擢郁郁之辉华可以播之于万古可以流之于四遐是知厯数归唐祯祥啓圣何厚地之朽木报上天之明命残阳未落宫庭之林薮忽生明月初悬玉砌之桂华复盛矧夫贞节独异髙标自持散芳气而防风乍动入重隂而宿鸟犹疑盖天所賛也亦神以化之客有生遇明时身防至徳穷胜负于朕兆慕休祥于邦国敢献赋以扬荣遂布之于翰墨







　　文苑英华巻八十七
　　钦定四库全书
　　文苑英华巻八十八　　　宋　李昉等　编符瑞五
　　蓂荚赋二首　　　　指佞草赋三首
　　朱草合朔赋一首　　瑞麦赋二首
　　平露赋一首　　　　嘉禾合颖赋一首
　　甸人献嘉禾赋一首
　　蓂荚赋【以呈瑞圣朝为韵】　　　　　程　谏
　　尧堦蓂荚兮实称休祯盖歴代而难值至我后而斯呈植之以前墀左墄映之而镂槛丹楹激薫风而叶转迎太阳而心倾日徃月来深符大小之数时和厯应因见天地之情观乎荣谢以月徳为常巻舒以日数成类随初吉以增茂暄然自春度既望以渐零翛然如寄体盈虚而方同得道任消息而匪殊有智金波桂树远合象于雕荣炎汉芝房近方慙于祥瑞彼朱草与萐蒲曷于兹而拟议则知圣作物覩物兴由圣圣于赫而克着元亨物効祥而天莫之令然而蓂之为应也博蓂之为瑞也昭賛睿主则太平在迩测隂灵则时变不遥初也则日益一日终也则宵尽一宵弱质浃金茎之露轻姿散玉户之飚或曰麟在郊而合图牒鳯来仪以听箫韶虽咸见而可贵于列迹而斯超岂如防贲着总集于厚地焜燿于皇朝
　　第二【同前韵】　　　　　　　　吕　諲
　　圣人法天兮无物不成皇天辅圣兮有贶必呈蓂荚之嘉植爰乃应乎休祯禀神【疑】灵以擢质因尧堦而得名抽茎防防布叶英英二八而落三五而盈隂徳自然仰蟾蜍而知晦太阳常近与葵藿而同倾尔乃丕体其祥愽考其义所以厚上天之徳所以表皇王之瑞其国乱也则植之犹难其国理也则生之孔易惟我后之钦若亦合符而受赐承荣金殿旁沾三露之滋毎奉玉阶上防五云之施岂无萱草以悦其性岂无灵芝以彰其盛芝擢其秀既以纷纶于防书萱树于堂曷能弥缝于明圣未若蓂荚生于皇朝与夫髦士来应弓招受成于天谅多闻于国瑞托得其地且有异于山苖窃预谈于王道庻有望于迁乔
　　指佞草赋【以灵草无心有佞必指为韵】　　　梁　肃
　　圣泽濡煦兮动植斯形相彼瑞草兮逄时効灵体嘉生于浩气秉直道于彤庭昔在尧帝至化惟馨伊屈轶之芳贞恊王猷与国经有皇睿后徳动杳防二气畅而羣生遂百祥来而万宇宁矧夫佞者小人之道直者为国之寳虽紏正于邦宪实发明于瑞草象恭言伪于是焉去而勿疑叶布茎分何患乎辨之不早若乃一人当宁【一作宇】超黄越虞百辟来朝日临云趋风力论道伊咎陈谟瑞草在前畴敢以谀故曰物生于有有生于无感此变化发为祯符不然彼植物之何知乃同功于帝俞天道不言圣人无心寓形阐教其用则深禾颖降于周王芝房发于汉后信呈丰兮告庆并垂美于不朽彼【集作比】直指以去邪谅于功乎何有我明主所以超三英之躅彼灵草所以为百瑞之首有由然也史鱼守直宣父恶佞佞直不分邦家靡定惟草所指惟皇所听指归乎一听戒乎失茍君【集作执】道之不徒倚瑞以自必重曰彼草兮直而指佞圣之瑞兮时之礼颂皇休兮无极已
　　第二【同前韵】　　　　　　　　沈　封
　　伊嘉卉兮昔生轩庭盖歴代而莫观其状至我后而方覩其形对右平与左墄间朱草与彤庭【一作阶蓂】薫风昼洒湛露宵零所以彰吾君之睿圣所以表吾君之徳馨匪然何以于昭其异有赫厥灵根茎竦擢枝叶静好恶夫佞允叶乎圣心作乎祥特异于灵草况今勤施五至克奉三无多忠良之士絶防佞之夫非斯草之助化何以臻于此乎指佞之为徳也广指佞之为瑞也深逢圣斯生介一人之景福有佞必指俾百寮而革心故能殊众芳之质标羣瑞之首彼獬豸之触邪抵罪在法则严伊平露之倾叶知方于人何有孰若我应明圣指邪佞昔之辅徳告轩后之功成今也呈祥賛吾君之理定一名屈轶千载挺出有佞则指孰云无必岂比夫萐蒲空扇于尧厨芝房徒歌于汉室哉足以彰郅理荐嘉祉君子在位我则恭黙以倾心佞人入朝我则无私以直指信可以美芳声于雅颂垂不朽于国史
　　第三【同前韵】　　　　　　　　郑　辕
　　旒扆肃诚天地降灵荩臣咸造屈轶生庭翠影如植皇心以宁暑屏寒生感萐蒲之代谢日来月徃异蓂荚之飘零舄奕造诞生厥草表忠蹇之不迟惧壬佞之何早宵承湛露宻叶如倾昼偃薫风纎茎若扫猗那且都歌咏难模其生也则一其道也乃殊育于轩堦其指或有生于圣代其用则无是灵草之无心以圣人之为心对危行而不侮觌巧言而则侵荣乎砌隂实为为镜肃我皇度式如玉如金冠卉之首绵代旷有茅三脊之可封芝九茎而延夀曷若兹草之盛莫之与并类貂蝉之性洁均獬豸之质劲得诗人之无邪行【疑】孔门之逺佞于铄屈轶邈乎逈出遇唐复生应时作实经百王而影戢歴【一作越】千祀而宥宻如执法之不囘奉直道而自必所以野退宵人朝多髦士同鱼水之合契絶防蝀之莫指封思齐于大夫名可比于君子谢有香之兰荪恶无言之桃李
　　朱草合朔赋　　　　　　　韦模当
