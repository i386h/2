<!-- { "loadSidebar": true } -->
　　钦定四库全书　　　　集部二
　　寒山子诗集　　　　　别集类一【唐】
　　提要
　　【臣】等谨案寒山子诗集二巻案寒山子贞观中天台广兴县僧居于寒岩时还往国清寺丰干拾得则皆国清守寺僧世传台州刺史闾邱允遇三僧事踪迹甚怪盖莫得而考证也其诗相传即允令寺僧道翘寻寒平日于竹木石壁上及人家防壁所书得三百余首又取拾得土地堂壁上所书偈言并纂成巻丰干则仅存房中壁上诗二首允自为之序宋时又名三隠集见淳熙五十六年沙门道南所作记中唐书艺文志载寒山诗入释家类作七巻今本并为一巻以拾得丰干诗别为一巻附之则民新安吴明春所校刻也王士祯居易録云寒山诗诗家每称其鹦鹉花间弄琵琶月下弹长歌三月响短舞万人防谓其有唐调【案此明江盈科雪涛评语士祯引之寒山子即唐人盈科以为有唐调盖偶未考其时代谨附订如此】其诗有工语有率语有庄语有谐语至云不烦郑氏笺岂待毛公解又似儒生语大抵佛语菩萨语也今观所作皆信手拈弄全作禅门偈语不可复以诗格绳之而机趣横溢多足以资劝戒且专集传自唐时行世已久今仍着之于録以释氏文字之一种焉又案太平广记引仙传拾遗曰寒山子者不知其名氏大厯中隠居天台屏屏山其山深防当暑有雪亦名寒岩因自号寒山子好为诗每得一篇一句辄题于树间石上有好事者从而録之凡三百余篇多述山林幽隠之兴或讥讽时态能警励流俗桐栢徴君徐灵府府而集之分为三巻行于人间云云则寒山子又为中唐仙人与闾邱允事又异无从深考姑就文论文可矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆　费　墀












　　寒山诗集原序
　　朝议大夫使持节台州诸军事守刺史上柱国赐绯鱼袋闾丘撰
　　详夫寒山子者不知何许人也自古老见之皆谓贫人风狂之士隠居天台唐兴县西七十里号为寒岩每于兹地时还国清寺寺有拾得知食堂寻常收贮余残菜滓于竹筒内寒山若来即负而去或长廊徐行叫唤快活独言独笑时僧遂毁骂打趂乃驻立抚掌呵呵大笑良久而去且状如贫子形貌枯悴一言一气理合其意沉而思之隠况道情凡所启言洞该嘿乃樗皮为布裘破木屐履地是故至人遯迹同类化物或长廊唱咏唯言咄哉咄哉三界轮回或于村墅与牧牛子而歌笑或逆或顺自乐其性非哲者安可识之矣顷受丹丘簿官临途之日乃萦头痛遂召医治转重乃遇一禅师名丰干言从天台山国清寺来特此相访乃命救疾师乃舒容而笑曰身居四大病从幻生若欲除之应须净水时乃持浄水上师师乃噀之须臾袪殄乃谓曰台州海岛岚毒到日必须保防乃问曰未审彼地当有何贤堪为师仰师曰见之不识识之不见若欲见之不得取相乃可见之寒山文殊遯迹国清拾得普贤状如贫子又似风狂或去或来在国清寺库院走使厨中着火言讫辞去乃进途至任台州不忘其事到任三日后亲徃寺院躬问禅宿果合师言乃令勘唐兴县有寒山拾得是否时县申称当县界西七十里内有一岩岩中古老见有贫士频往国清寺止宿寺库中有一行者名曰拾得乃特往礼拜到国清寺乃问寺众此寺先有丰干禅师院在何处并拾得寒山子见在何处时僧道翘答曰丰干禅师院在经藏后即今无人住得每有一虎时来此吼寒山拾得二人见在厨中僧引至丰干禅师院乃开房唯见虎迹乃问僧寳徳道翘禅师在日有何行业僧曰丰干在日惟攻舂米供养夜乃唱歌自乐遂至厨中灶前见二人向火大笑便礼拜二人连声喝自相把手呵呵大笑叫唤乃云丰干饶舌饶舌弥陀不识礼我何为僧徒奔集递相惊讶何故尊官礼二贫士时二人把手走出寺乃令逐之急走而去即归寒岩乃重问僧曰此二人肯止此寺否乃令覔访唤归寺安置乃归郡遂制浄衣二对香药等特送供养时二人更不返寺使乃就岩送上而见寒山子乃髙声喝曰贼贼退入岩穴乃云报汝诸人各各努力入穴而去其穴自合莫可追之其拾得迹沉无所乃令僧道翘寻其往日行状唯于竹木石壁书诗并村墅人家防壁上所书文句三百余首及拾得于土地堂壁上书言偈并纂集成巻栖心佛理幸逢道人乃为赞曰菩萨遯迹示同贫士独居寒山自乐其意貌悴形枯布裘止出言成章谛实至理凡人不测谓风狂子时来天台入国清寺徐歩长廊呵呵抚指或走或立喃喃独语所食厨中残饭菜滓吟偈悲哀僧俗咄捶都不动揺时人自耻作用自在凡愚难値即出一言顿袪尘累是故国清圗写仪轨永刼供养长为弟子昔居寒山时来兹地稽首文殊寒山之士南无普贤拾得定是聊申赞叹愿超生死
　　寒山诗集天台山国清禅寺三隠集记
　　丰干禅师唐贞观初居天台国清寺剪髪齐眉衣布裘人或问佛理止答随时二字常唱道乗虎出入众僧惊畏无谁语有寒山子拾得者亦不知其氏族时谓风狂子独与师相亲寒居止唐兴县西七十里寒岩以是得名拾因师至赤城道侧闻儿啼声问之云孤弃于此乃名拾得携至寺付库院后库僧灵熠令知食堂香灯忽登坐与佛像对盘而餐复于圣僧前呼曰小果熠告尊宿等易令厨内涤器常日斋毕澄滤残食菜滓以筒盛之寒来即负之而去寒容貌枯悴布襦零落以桦皮为曵大木屐时至寺或廊下徐行或厨内执爨或混处童牧或时叫噪望空嫚骂或云咄哉咄哉三界轮廻僧以杖逼逐即抚掌大笑一日问师古镜不磨如何照烛曰氷壶无影像猿猴探水月曰此是不照烛也更请师道曰万德不将来教我道什麽寒拾俱作礼师谓寒曰汝与我游五台即我同流若不与我去非我同流曰我不去师曰汝不是我同流寒问汝去五台作什麽曰我去礼文殊曰汝不是我同流师寻独入五台逢一老翁问莫是文殊否曰岂有二文殊及作礼忽不见后回天台而化寒因众僧炙茄以茄串打僧背一下僧回首寒持串云是什麽僧云这风颠汉寒示傍僧曰你道这个师僧费却多少盐醤赵州到天台行见牛迹寒曰上坐还识牛麽此是五百罗汉游山州曰既是罗汉为什麽作牛去寒曰苍天苍天州呵呵大笑寒曰笑作什麽州曰苍天苍天寒曰这小厮儿却有大人之作沩山来寺受戒与拾往松门夹道作虎吼三声沩无对寒曰自从灵山一别迄至于今还相记麽潙亦无对拾拈柱杖曰老兄唤这个作什麽沩又无对寒曰休休不用问它自从别后已三生作国王来总忘却也拾扫地寺主问姓个什麽住在何处拾置箒义手而立主罔测寒捶胷曰苍天苍天拾问汝作什麽寒曰岂不见道东家人死西家助哀因作舞笑哭而出又于庄舎牧牛歌咏叫天曰我有一珠埋在隂中无人别者众僧说戒拾驱牛至倚门抚掌微笑曰悠悠哉聚头作相这个如何僧怒呵云下人风狂破我说戒拾笑曰无嗔即是戒心浄即出家我性与汝合一切法无差驱牛出乃呼前世僧名牛即应声而过复曰前生不持戒人面而畜心汝今招此咎怨恨于何人佛力虽然大汝辜于佛恩防伽蓝神僧厨下食每每为鸟所耗拾杖抶之曰汝食不能护安能护伽蓝乎神附梦于合寺僧曰拾得打我诘旦说梦一一无差视神像果有所损惊异牒申郡县郡谓贤士遯迹菩萨应身号拾得贤士初闾丘将牧丹丘头疾医莫能愈遇禅师名丰干言自天台来谒使君告之病师曰身居四大病从幻生若欲除之应须净水索器咒水噀之立愈闾丘异之乞言示此去安危之兆师曰记谒文殊普贤此二菩萨见之不识识之不见若欲见之不得取相国清寺执爨涤器寒山拾得是也闾丘到任三日至国清问此寺有丰干禅师否寒山拾得复是何人僧道翘对曰丰干旧址在经藏后今阒无人矣寒山拾得尚处僧厨闾丘入师房止见虎迹复问在此作何行业翘曰唯事负舂供僧闲则讽咏入厨寻访寒拾见于灶前向火拊掌大笑闾丘致拜二人连声呵叱执手复大笑曰丰干饶舌饶舌弥陀不识礼我何为相携出松门自此不复入寺闾丘归郡送浄衣香药到岩寒髙声喝曰贼贼遂入岩石缝中且曰报汝诸人各各努力石缝忽合后有僧采薪南峰距寺东南二里遇一梵僧持锡入岩挑鎻子骨曰取寒拾舎利乃知入灭于此因号岩为寒岩闾丘俾道翘寻访遗迹于竹木石壁覩寒所书辞颂及村墅人家见丰干并拾亦有诗数十首题石壁间云按旧序二人呵叱自执手大笑闾丘归郡遗送衣药与夫挑鏁子骨等语乃知寒山不执闾丘手闾丘未尝至寒岩拾得亦出寺门二里许入灭今传所録误矣因笔及此以俟百世君子淳熈十六年嵗次已酉春十有九日住山禹穴沙门志南谨记













　　钦定四库全书
　　寒山诗集
