<!-- { "loadSidebar": true } -->
　　臣闻君之所以为国者人也人之所以为命者衣食也衣食之所从出者农桑也若不本于农桑而兴利者虽圣人不能也苟有能者非利也其害也何者既不自地出又非从天来必是巧取于人曲成其利利则日引而月长人则日削而月脧至使人心穷王泽竭故臣但见其害不见其利也所以王者不殖货利不言有无耗羡之财不入于府库析毫之计不行于朝廷者虑其利穴开而罪梯构然则圣人非不好利也利在于利万人非不好富也富在于富天下节欲于中人斯利矣省用于外人斯富矣故唐尧夏禹汉文之代虽薄农桑之税除闗市之征弃山海之饶散盐铁之利亦国足而人富安矣何则欲节而用省也秦皇汉武隋炀之时虽入大半之赋徴逆折之租建酤之法出舟车之筭亦国乏而人贫矣何则欲不节而用不省也盖所谓山林不能给野火江海不能实漏巵夫利散于下则人逸而富利壅于上则人劳而贫故下劳则上无以自安人富则君孰与不足礼记曰民以君为心君以民为体诗曰恺悌君子民之父母由此而言未有圣劳而心逸者也未有子富而父贫者也臣又闻地之生财多少有限人之食利众寡有常若盈于上则耗于下利于彼则害于此而王者四海一家兆人一统国无异政家无异风若夺其利则害生害不加于人欲何加乎若除其害则利生利不归于人欲何归乎故夺之也如皮尽于毛下本或不存与之也同囊漏于贮中利将焉往与夺利害断可知焉是以善为国者不求非农桑之产不重非衣食之货不用计数之吏不蓄聚敛之臣臣闻筦之谋则思侵削于下见羡余之利则念诛求于人然后徳泽流而歌咏作矣故曰利出一孔者王利出二孔者强利出三孔者弱此明君立国子民者贵本业而贱末利也
　　二十三议盐法之　论盐商之幸
　　臣伏以国家盐之法久矣盐之利厚矣盖法久则起起则法隳利厚则奸生奸生则利薄臣以为隳薄之由由乎院塲太多吏职太众故也何者今之主者歳考其课利之多少而殿最焉赏罸焉院塲既多则各虑其商旅之不来也故羡其盐而多与焉吏职既众则各惧其课利之不优也故慢其货而苟得焉盐羡则幸生而无厌之商趋矣货慢则滥作而无用之物入矣所以盐愈费而官愈耗货愈虚而商愈饶法虽行而奸縁课虽存而利失今若减其吏职省其院塲审货帛之精麄谨盐量之出入使月有常利歳有常程自然盐不诱商则出无羡盐矣吏不争课则入无滥货矣盐不滥出货不滥入则法自张而利复兴矣利害之効岂不然乎臣又见自闗以东上农大贾易其资产入为盐商率皆多藏私财别营禆贩少出官利唯求名居无征徭行无税身则庇于盐籍利尽入于私室此乃下有耗于商农上无益于筦明矣盖山海之饶盐铁之利利归于人政之上也利归于国政之次也若上不归于人次又不归于国使幸人奸党得以自资此乃政之疵国之蠧也今若刬革法沙汰奸商使下无侥幸之人上得柝毫之计斯又去兴利之一端也唯陛下详之
　　二十四议罢漕运可否
　　问秦居上腴利号近蜀然都畿所理征赋不充故歳漕山东谷四百万斛用给京师其间水旱不时赈贷贫乏今议者罢运谷而收脚价籴户粟而折税钱但未知利于彼乎而害于此乎
　　臣闻议者将欲罢漕运于江淮请和籴于闗辅以省其费以便于人臣愚以为救一时之弊则可也若以为长久之法则不知其可也何者方今自淮以南逾年旱歉自洛而西仍歳丰稔彼人困于艰食此谷贱于伤农困则难于发租贱则易于乞籴斯则不便于彼而无害于此矣此臣所谓救一时之则可也若举而为法徇以为常臣虽至愚知其不可何者夫都畿者四方所凑也万人所防也六军所聚也虽利称近蜀之饶犹未能足其用虽田有上腴之利犹不得充其费况可日削其谷月朘其食乎故国家歳漕东南之粟以给焉时发中都之廪以赈焉所以瞻闗中之人均天下之食而古今不易之制也然则用舍利害可明徴矣夫赍敛籴之资省漕运之费非无利也盖利小而害大矣故久而不胜其害挽江淮之租赡闗辅之食非无害也盖害小而利大矣故久而不胜其利大凡事之大害者不能无小利也事之大利者不能无小害也盖恤小害则大害不去爱小利则大利不成也古之明王所以能兴利除害者非他盖弃小而取大耳今若恤泛舟之役忘移谷之用是知小计而不知大防矣此臣所谓若以为长久之法则不知其可也
　　二十五立制度　节财用均贫富禁兼并止盗贼起亷让
　　问天地之利有限也人之欲无穷也以有限奉无穷则必地财耗于僭奢人力屈于嗜欲故不足者为奸为盗有余者为骄为滥今欲使食力相充财欲相称贵贱别而礼让作贫富均而亷耻行作为何方可至于此臣闻天有时地有利人有欲能以三者与天下共者仁也圣也仁圣之本在乎制度而已夫制度者先王所以下均地财中立人极上法天道者也且天之生万物也长之以风雨成之以寒燠圣人之牧万人也活之以衣食济之以器用若风雨淫寒燠甚则反伤乎物之生焉若衣食奢器用费则反伤乎人之生焉故作四时八节所以时寒燠节风不使之过差为沴也圣人制五等十伦所以伦衣食等器用不使之逾越为害也此所谓法天而立极者也然则地之生财有常力人之用财有常数若羡于上则耗于下也有余于此则不足于彼也是以地力人财皆待制度而均也尊卑贵贱皆待制度而别也大凡爵禄之外其田宅栋宇车马仆御器服饮食之制暨乎冠防祀之度自上而下皆有数焉若不节之以数用之以伦则必地力屈于僭奢人财消于嗜欲而贫困冻馁奸邪盗贼尽生于此矣圣王知其然故天下奢则示之以俭天下俭则示之以礼俾乎贵贱区别贫富适宜上下无羡耗之差财力无消屈之而富安温饱亷耻礼让尽生于此矣然则制度者出于君而加于臣行于人而化于天下也是以君人者莫不唯欲是防唯度是守守之不固则外物攻之故居处不守其度则峻宇崇台攻之饮食不守其度则殊滋异味攻之衣服不守其度则奇文诡制攻之视听不守其度则奸声艳色攻之喜怒不守其度则僭赏淫刑攻之翫好不守其度则妨行之货荡心之器攻之献纳不守其度则谗谄之言聚敛之计攻之道术不守其度则不死之方无生之法攻之夫然则安得不内固其守甚于城池焉外防其攻甚于寇戎焉将在乎寝食起居必思其度思而不已则其下化之诗曰仪刑文王万邦作孚此之谓矣
　　二十六养动植之物　以丰财用以致麟凤龙
　　臣闻天育物有时地生财有限而人之力无极以有时有限奉无极之欲而法制不生其间则必物暴殄而财乏用矣先王恶其及此故川泽有禁山野有官养之以时取之以道是以豺獭未祭罝网不布于野泽鹰隼未击矰弋不施于山林昆虫未蛰不以火田草木未落不加斧斤渔不竭泽畋不合围至于麛【忙皮切】卵【鲁管切】蚿【胡田切百足虫似蜈蚣而小能毒人】蝝【于权切螽蝗之类】五谷百果不中杀者皆有常禁夫然则禽兽鱼鼈不可胜食矣财货器用不可胜用矣臣又观之岂直若此而已哉盖古之圣王使信及豚鱼仁及草木鸟兽不狘【呼切惊走貌】胎卵可窥麟凤效灵龙为畜者亦由此涂而致也
　　二十七请以族类求贤
　　问自古以来君者无不思求其贤贤者罔不思効其用然而君求贤而不得臣効用而无由岂不以贵贱相悬朝野相隔堂逺于千里门深于九重虽臣有慺【卢侯切又音闾】慺之诚何由上达虽君有孜孜之念无因下知上下茫然两不相遇如此则岂唯贤者不用矧又用者不贤所以从古以来乱多而理少者职此之由也臣以为求贤有术辨贤有方方术者各审其族类使之推荐而已近取诸喻其犹线与矢也线因鍼而入矢待而发虽有线矢苟无鍼求自致焉不可得也夫必以族类者盖贤愚有贯善恶有伦若以类求必以类至此亦犹水流湿火就燥自然之理也何则夫以徳义立身者必交于徳义不交于险僻以正直克巳者必用于正直不用于颇邪以贪冒为意者必比于贪冒不比于贞亷以悖慢肆心者必狎于悖慢不狎于恭谨何者事相害而不相利性相戾而不相从此乃天地常伦人物常理必然之势也则贤与不肖以此知之伏惟陛下欲求而致之也则思因鍼待之势欲辨而别之也则察流湿就燥之徒得其势必彚征而自来审其徒必羣分而自见求人之术辨人之方于是乎在此矣
　　二十八尊贤　请厚礼以致大贤也
　　问国家歳贡俊造日求贤良何则所得者率寻常之才所来者非师友之佐岂时无大贤乎将求之不得其道乎
　　臣闻致理之先先于行道行道之本本于得贤得贤之由由乎审理若礼之厚薄定于此则贤之优劣应于彼故黜位而朝西面而事则师之才至矣先之以身下之以色则友之才至矣展皮币之礼尽揖让之仪则大臣之才至矣南面而坐使者先焉则左右之才至矣凭几据杖以令召焉则厮役之才至矣是以得师者帝得友者王得大臣者霸得左右者弱得厮役者乱然则求师而得友求友而得臣者有矣未有求臣而得友求友而得师者也是故圗帝而成王圗王而成霸者有矣未有圗霸而成王圗王而成帝者也夫以夷吾之贤为不可召之臣桓公所以霸齐也孔明之才为非屈致之士刘氏所以圗蜀也夫欲霸一国圗一方犹审其礼行其道焉况开帝王之业垂无疆之休苟无尊贤之风师友之佐则安能其理恢其化乎国家有天下二百年政无不施徳无不备唯尊贤之礼未与三代同风陛下诚能行之则尽美尽善之事毕矣
　　二十九请行赏罸以劝举贤
　　问顷者累下诏防令举所知献其状莫匪贤能授以官罕闻政绩将人不易知耶将容易其举耶
　　臣伏见顷者徳宗皇帝颁下诏防令举所知自是内外百寮歳有闻荐有司各详其状咸命以官语其数诚得多士之名考其才或非尽善之实何则得贤由举择慎审慎审由赏罸必行自十年以来未闻有司以得所举赏一人以失所举罪一人则内外之荐恐未专精出处之贤或有违滥斯所以令陛下尚有未得贤之叹也伏惟申命所举深诏有司量其短长之材授以大小之职然后明察臧否精考殿最得人者行进贤之赏谬举者坐不当之辜自然上下精详逺近惩劝谨闗梁以相保责辕轮以相求俾夫草靡风行达于上下天下之耳尽为陛下听天下之目尽为陛下视明其视则举不失徳广其听则野无遗贤而后官得其才事得其序如此则陛下但凝神端拱而天下理矣
　　三十审官　量才授职则政成事举
　　问官既备而事未举才既用而政未成者由官与才不相得也且官有大小繁简之殊才有短长能否之异称其任则政立枉其能则事乖故先王立庶官而后求人使乎各司其局也辩众才而后入仕使乎各尽其能也如此则官虽省才虽半可得而理矣若以短任长以大授小委其不可而望其可强其不能而责其能如此则官虽能才虽倍无益于理矣故曰任小能于大事者犹狸抟虎而刀伐木也展长才于短用者犹骥捕鼠而斧剪毛也所不相及岂不宜哉王者诚能量众才之短长审庶官之小大俾操凿枘【如税切】者无圎方之谬备轮辕者适曲直之宜自然人尽其能职修其要彛伦日叙庶绩日凝又何患乎事不举而政未成哉
　　三十一大官乏人　由不慎选小官也
　　问国家台衮之才台省之器胡然近日稍乏其人将欲救之其故安在
