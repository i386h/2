<!-- { "loadSidebar": true } -->
   皇上若决定变法，请先举三者，大集群臣于天坛太庙或御乾清门，诏定国是，躬申誓戒，除旧布新，与民更始。令群臣具名上表，咸革旧习，黾勉维新，否则自陈免官，以激厉众志，一定舆论。设上书所于午门，日轮派御史二人监收，许天下士民，皆得上书。其群僚言事，咸许自达，无得由堂官代递，以致阻挠。其有称旨者，召见察问，量才擢用。则下情咸通，群才辐辏矣。设制度局于内廷，选天下通才十数人，入直其中，王公卿士，议皆平等，略如圣祖设南书房，世宗设军机处例。皇上每日亲临商榷，何者宜增？何者宜改？何者当存？何者当删？损益庶政，重定章程，然后敷布施行，乃不谬紊。 
   近泰西政论，皆言三权。有议政之官，有行政之官，有司法之官。三权立然后政体备。以我朝论之，皇上则为元首，百体所从，军机号为政府，出纳王命。然跪对顷刻，未能谋议，但为喉舌之司，未当论思之寄。若部寺督抚，仅为行政之官。譬于手足，但供奔持，岂预谋议！且部臣以守例为职，而以新政与之议，事既违例，势必反驳而已，安有以手足而参谋猷哉！ 
   近者新政多下总署，总署但任外交，岂能兼营商务！况员多年老，或兼数差，共议新政，取决俄顷，欲其详美，势必不能。若御史为耳目之官，刑曹当司法之寄，百官皆备，而独无左右谋议之人，专任论思之寄。然而新政之行否，实关军国之安危。而言者妄请施行，主者不知别择，无专司为之讨论，无宪政为之著明，浪付有司，听其抑扬。恶之者驳诘而不行，决之者仓卒而不尽。依违者狐疑而莫定，从之者条画而不详。是犹范人之形，有头目手足口舌身体，而独无心思，必至冥行埴，颠倒狂瞀而后已。以此而求新政之能行，岂可得哉！故制度局之设，尤为变法之原也。然今之部寺，率皆守旧之官，骤予改革，势实难行。既立制度局总其纲，宜立十二局分其事。 
   一曰法律局。外人来者，自治其民，不与我平等之权利，实为非常之国耻。彼以我刑律太重，而法规不同故也。今宜采罗马及英、美、德、法、日本之律，重定施行，不能骤行内地，亦当先行于通商各口。其民法，民律，商法，市则，舶则，讼律，军律，国际公法，西人皆极详明。既不能闭关绝市，则通商交际，势不能不概予通行。然既无律法，吏民无所率从，必致更滋百弊。且各种新法，皆我所夙无，而事势所宜，可补我所未备。故宜有专司采定各律，以定率从。二曰度支局。我国地比欧洲，人数倍之。然患贫实甚，所入乃下等于智利、希腊小国，无理财之政故也。西人新法，纸币，银行，印税，证券，讼纸，信纸，烟酒税，矿产，山林，公债，皆致万万，多我所无，宜开新局专任之。三曰学校局。自京师立大学，各省立中学，各府县立小学，及专门各学，若海陆医学律学师范学，编译西书，分定课级，非礼部所能办，宜立局而责成焉。四曰农局。举国之农田山林水产畜牧，料量其土宜，讲求其进步改良焉。五曰工局。司举国之制造机器美术，特许其新制而鼓励之。其船舶市场，新造之桥梁堤岸道路咸属焉。六曰商局。举国之商务商学商会商情商货商律，专任讲求激厉之。七曰铁路局。举国之应修铁路，绘图定例权限咸属焉。八曰邮政局。举国皆行邮政以通信，命各省府县乡，咸立分局，并电线属焉。九曰矿务局。举国之矿产税矿学属焉。十曰游会局。凡举国各政会学会教会游历游学各国会，司其政律而鼓舞之。十一曰陆军局。选编国民为兵，而司其教练，十二曰海军局。治铁舰练军之事。十二局设，庶政可得而举矣。然国政之立，皆以为民。民政不举，等于具文而已。 
   夫地方之治，皆起于民，而自县令之下，仅一二簿尉杂流，未尝托以民治。县令任重而选贱，俸薄而官卑，自治狱催科外，馀皆置之度外。其上乃有藩臬道府之辖，经累四重，乃至督抚，而后达于上。藩臬道府，拱手无事，皆为冗员，徒增文书费厚禄而已。一省事权，皆在督抚，然必久累资劳，乃至此位。地大事繁，年老精衰，旧制且望而生畏，望其讲求新政而举行之，必不可得。向者学堂农商之诏累下矣，而各直省多以空文塞责，亦可见矣。日本以知县上隶于国，汉制百郡以太守上达天子。我地大不能同日本，宜用汉制，每道设一民政局，妙选通才，督办其事。用南书房及学政例，自一品至七品京朝官，皆可为之，准其专折奏事，体制与督抚平等。用出使例，听其自辟参赞随员，俾其指臂收得人之助。其本道有才者，即可特授。否则开缺另候简用，即以道缺给之。先拨厘税，俾其创办新政。每县设民政分局督办，派员会同地方绅士治之，除刑狱赋税，暂时仍归知县外，凡地图户口道路山林学校农工商务卫生警捕，皆次第举行。三月而备其规模，一年而责其成效。如此则内外并举，臂指灵通。宪章草定，奉行有准，然后爰法可成，新政有效也。 
   若夫广遣亲王大臣游历以通外情，大译西书，游学外国，以得新学。厚禄俸以养廉耻，变通科举以育人才，皆宜先行者。犹虑强邻四逼，不能容我从容图治也。且我民穷国匮，新政何以举行？闻日本之变法也，先行纸币，立银行，财泉通流，遂以足维新之用。今宜大筹数万万之款，立局以造纸币，各省分设银行。用印度田税之法，仿各国印花之税。我地大物博，可增十倍。然后郡县遍立各种学堂，沿海急设武备学院，大购铁舰五十艘，急练民兵百万，则气象丕变，维新有图。虽不敢望自强，亦庶几可以自保。臣愚夙夜忧国，统筹大局，思之至详。其能举而行之，惟皇上之明，其不能举而行之，惟诸臣之罪。时阽国危，谨竭愚诚。伏乞皇上圣鉴。谨呈。 

   ○日本书目志序 
   圣人譬之医也。医之为方，因病而发药，若病变则方亦变矣。圣人之为治法也，随时而立义，时移而法亦移矣。孔子作六经而归于《易》、《春秋》。《易》者随时变易，穷则变，变则通。孔子虑人之守旧方而医变症也，其害将至于死亡也。《春秋》发三世之义，有拨乱之世，有升平之世，有太平之世，道各不同。一世之中，又有天地文质三统焉，条理循详，以待后世之穷而采用之。 
   呜呼！孔子之虑深以周哉！吾中国，大地之名国也，今则耗矣。哀哉！以大地万国皆更新，而中国尚守旧故也。伊尹，古能治病国者也，曰用其新，去其陈，病乃不存。汤受其教，故言日新又新。积池水而不易，则臭腐兴，身面不沐浴，则垢秽盈。大地无风之扫荡改易，则万物不生。物新则壮，旧则老，新则鲜，旧则黯，新则洁，旧则败，天之理也。今中国亦汲汲思自强而改其旧矣。而尊资使格，耆老在位之风未去，楷书割截之文，弓刀步石之制未除。补缀其一二，以具文行之，譬补漏糊纸于覆屋破船之下，亦终必亡而已矣。即使扫除震荡，摧陷其旧习而更张之。 
   然泰西之强，不在军兵炮械之末，而在其士人之学。新法之书，凡一名一器，莫不有学。理则心伦生物，气则化光电重，业则农工商矿，皆以专门之士为之。此其所以开辟地球，横绝宇内也。而吾数百万之吏士，问以大地道理国土，人民物产，茫茫如堕烟雾，瞪目挢舌不能语。况生物心伦质化光电重农工商矿之有专学新书哉！其未开径路固也。故欲开矿而无矿学，无矿书。欲种植而无植物学，无植物书。欲牧畜而无牧学，无牧书。欲制造而无工学，无工书。欲振商业而无商业，无商书。仍用旧法而已。则就开矿言之，亏败已多矣。泰西于各学，以数百年考之，以数十国学士讲之，以功牌科第激厉之。其堂室门户，条秩精详，而冥冥入微矣。吾中国今乃始舍而自讲之，非数百年不能至其域也。彼作室而我居之，彼耕稼而我食之，至逸而至速，决无舍而别讲之理也。今吾中国之于大地万国也，譬犹泛万石之木航，与群铁舰争胜于沧海也。而舵上榜人，皆盲人瞽者，黑夜无火，昧昧然操柁于烟雾中。即无敌船之攻，其遭风涛砂石之破可必也。况环百数习于出没波涛之铁舰，而柁工榜人皆渔户为之，明灯火张旌旗而来攻，其能待我从容求火乎？然今及诸舰之未来攻也，吾速以金蓖刮目，槐柳取火，尤不容缓也。然即欲刮目取火以求明矣。而泰西百年来诸业之书，万百亿千，吾中人识西文者寡。待吾数百万吏士识西文而后读之，是待百年而后可，则吾终无张灯之一日也。故今日欲自强，惟有译书而已。 
   今之公卿明达者，亦有知译书者矣。曾文正公之开制造局以译书也，三十年矣，仅百余种耳。今即使各省并起，而延致泰西博学专门之士，岁非数千金不能得一人。得一人矣，而不能通中国语言文字，犹不能译也。西人有通学游于中国，而通吾之语言文字，自一二教士外，无几人焉。则欲译泰西诸学之要书，亦必待之百年而后可。彼环数十国之狡焉思启者，岂能久待乎！是诸学终不可得兴，而终不能求明而自强也。夫中国今日，不变法日新不可，稍变而不尽变不可。尽变而不兴农工商矿之学不可。欲开农工商矿之学，非令士人通物理不可。凡此诸学，中国皆无其书，必待士人之识泰西文字，然后学之。泰西文字，非七年不可通，人士安得尽人通其学。不待识泰西文字而通其学，非译书不可。译书非二十行省并兴不可。即二十行省尽兴而译之矣，译人有人矣，而吾国岌岌，安得此从容之岁月！ 
