<!-- { "loadSidebar": true } -->
　　或问正朔月数之异。甘泉子曰：「正也者，正也，其所以为正之月也。以为正，则亦以为始月也。」或曰：「以为始月也，则亦可以为春乎？」曰：「可。人以为正者，寅也，则夏以为春。地以为正者，丑也，则商以为春。天以为正者，子也，则周以为春。」曰：「敢问何义？」曰：「三阳之月，皆可以为春。夫天地人之初也，开於子，辟於丑，生於寅。开以始之，辟以遂之，生以成之，故皆可以为春也。春也者，岁之初也；正月也者，月之初也。阳也者，养也。王者，奉天地以养万物也。」或曰：「其如岁时之不定何？」曰：「子月不可以为来岁之始，则子时独可以为来日之始也乎？是故君子观一日之运，可以知一岁之运矣。夫阳始於子而极於巳，故可以为春为夏。春也者，蠢也，阳气蠢然而生也。夏也者，大也，阳气至此始大也。阴始於午而极於亥，故可以为秋为冬。秋也者，抽也，至是阳极而阴抽也。冬也者，终也，万物至是成而告终也。」或曰：「三代正朔异，而月数不可改也，如之何？」曰：「如正朔而月数不改，则名义不正，於何称正？於何称月乎？」或曰：「有征乎？」曰：「有。吾征诸书、诗、春秋、语、孟耳矣。」曰：「其征诸书也何？」曰：「书曰『协时月』，则春、夏、秋、冬之时容有不同者矣，月数之起容有不同者矣。」诘之者曰：「伊训『元祀十有二月』，非月数不改乎？」曰：「非也。古之举大事，有以正月者，有不以正月者。以正月者，虞书『正月上日受终於文祖』是也，行大事可用正朔者也。伊训『元祀十有二月』，则仲壬初丧，太甲告即位，不得以择月日也。」「其征诸春秋也何？」曰：「其用周之子月始者，则成十年六月丙午，晋侯使甸人献麦也；僖五年十二月丙子朔，晋灭虢也；僖五年春王正月辛亥朔，日南至也。其用周之时，则僖十年冬，大雨雪，是以酉戌为冬也。哀二十八年春无冰，是以子丑月为春也。桓四年春正月，公狩於郎，哀十四年春，西狩获麟；狩，冬田名也，是夏之冬为春也。定十三年夏，大搜於比蒲；次年又书五月大搜於比蒲；搜，春田名也，是以夏之春为夏也。春秋书春王正月，以正月系春之下，则月数之起，其随春乎！以王加於正月之上，明其为王之正月，而非其它之正月矣乎！其必有他之正月矣乎！又因王之正月，其可以见春乃王之春，而非其它之春也乎！其必有他之春也乎！」曰：「其曰『他』者何？」曰：「盖夏、商之余民各因其有故俗，而列国或各建正朔以自异，容或有不同者也。」曰：「其征之诗也何？」曰：「周诗有曰：『四月维夏，六月徂暑。』维夏，明周时也；徂暑明周候[也。如]曰夏之暑，夫人知之，何假言乎，则其改也已明。」曰：「豳[诗]七月九月之类，何也？」曰：「寅月起也。」「一之日二之日何月也？」曰：「子月起也。」「并载一诗而不同，何也？」曰：「诗因民俗者也。民俗三代并行之，故先王欲协而正焉耳。夫人情风俗不同，而天象时气有定，故流火之言，可以知其为夏之七月，觱发栗烈之言，可以知其为周之一二月也。其月数未尝不改也已明。」「其征论语也何？」曰：「孔子曰：『行夏之时。』时、四时，春、夏、秋、冬也。既曰『行夏之时』，其必有非夏之时也乎！」其征之孟子也何？」曰：「孟子：『七八月之间旱。』未月也，苗时也。『岁十一月徒杠成，十二月舆梁成』，明周制也。如曰月数不改，则夏七八月，非忧旱之时矣。夏十一二月杠梁，为后时之政矣。夫三代正朔不同，而时月以异也。由是观之，则见月令祸福之说为谬作，而非先王之书也。盖三代之制，以为正则以为春，而以起月数也。蔡氏谓『三代正朔不同，然皆以寅月起数』，是以正朔为虚器，月数为无由，盖未之睹耳矣。」「阳明子曰：『后圣有作者，其以子月阳生为春乎！』」甘泉子曰：「先王有之矣，而非以为善也，故孔子善夏时。盖阴阳无截然之理，故冬也，阳生其中矣；夏也，阴生其中矣。故曰『动静无端，阴阳无始』，妙之至也。」(此正朔月数论) 
　　
　　惟天之命，於穆不已者，道之体也。纯亦不已，文王所以体道也。 
　　
　　斲木为师而敬礼之久，则有感通之神，故谷亭黄石可以为帝者师。非夫木石之力也，精诚之极也。今之事师弗敬信，传而弗习者，其欲成也，不亦难矣乎！ 
　　
　　回也，闻一以知十，是故首尾尽矣，至矣，无以加矣。赐也闻一以知二，举其一二而遗其八九，可谓尽矣至矣乎？是故一也、二也、十也，皆以其一事分数言之者也，是故浅深之相悬矣。易曰：「精义入神。」知十之谓也。 
　　
　　或问闻一以知十。曰：「一物而首尾彻矣，其颜子博约之功乎！」 
　　
　　「征诸庶民，考诸三王而不谬，建诸天地而不悖，质诸鬼神而无疑，百世以俟圣人而不惑。」理一耳，宇宙内理一而已。「洋洋乎发育万物，峻极於天。」道之流行於化育之间。「礼仪三百，威仪三千。」道之流行於伦理之间。充塞宇宙皆是道也，默而成之，存乎其人。 
　　
　　察言观色，非窥伺逆诈之谓也。盖因征於色发於声者，见我之过，自修益力矣。 
　　
　　尽心者，心体至大，人鲜能尽之，是以滞於偏，蔽於物，而不见性之全体。故必致广大，极高明。尽其心，乃能知性之全体。理，天之理也，故知性则知天。存心养性以事天，必先知之而后可以养之，否则所养者何物也？ 
　　
　　「瞻之在前」，若有见也。「忽焉在后」，后，不见也。「如有所立卓尔」，则真见其常在前而不复后矣。见之未易而得之尤难也。故曰「末由也已」。此颜子所以有若无，实若虚也。若曰「得之」，何以为颜子？ 
　　
　　知命者，不怨天；知性者，不尤人。 
　　
　　遇不顺者必反己，反之又反，以至於尽己，直推至贤圣之域矣。 
　　
　　凡人有甚怒及横逆之加，则其人如病狂初作，不可便与之辩，但当以理自克，久之则其人自悔，如病苏也。持此以行诸夷夏，无不可矣。 
　　
　　「四时行焉，百物生焉」，圣人示人以道体。与「鸢飞鱼跃」、「川上」一类。 
　　
　　中庸「天命之谓性」三句是头脑。「道也者」至「天下之达道」，率性体道之功也。「致中和」者，修道立教之事也，「天地万物位育」，所以全尽天命，非分外有加也。天命者，父母全而生之，天地位万物育者，子全而归之。 
　　
　　亲爱、贱恶、畏敬、哀矜、敖惰，皆一家之中，有此数等人，一辟著便偏好偏恶，不得公正。群心不服，家便殽乱不齐矣。故有家国天下者，先公其好恶。治国章「其所令反其所好」，平天下章皆屡於好恶上说。 
　　
　　泉翁大全卷之三终 
　　
　　泉翁　　二业合一训序 
　　
　　二业合一训者，吾师甘泉先生救世之第一义也，实拯溺济时之言也。曷谓溺？曷谓济？惧世之习举业者之溺志也，而济之於大道也。济之於大道，则举业在其中而二者一矣。故一则济，二则溺；一则二者皆成，二则二者皆败。自先王复起，不易斯言矣。夫水能载舟，亦能溺舟，水非固溺舟也，操舟之失其道者溺之也。举业本以成学，亦以溺学，举业初非固溺学者也，学举业之失其本者之自溺之也。昔者圣皇之制举业也，读圣之书，蕴圣之德行，发圣之言，庶因言以观其蕴而已。今徒饰其辞，而溺之以忘其本焉。故曰：「学举业者之自溺之也。」鹖冠子曰：「中流失船，一瓠千金。」瓠，微物也，而以济溺则千金焉。有能拯其溺而济之圣人之域者，二业合一之论是也，反不重於千金与？而世或不之信，是自溺也已。昔孟氏距杨、墨而仁义明，程氏排佛、老而儒道尊，厥功伟矣。然杨、墨之偏，害仁义也，人易得而知也；佛、老之寂灭，反人道也，人易得而知也；至於举业，所读者圣人之书，所为者圣人之言，而志则功利焉是溺，人皆化之，莫得易而知也。故其溺人也深，欲拯而济之，其为化也难。然而易其志，一其业，化其习而新之，拯其溺而济之，圣人之大道，在一念之微耳矣，则亦何难之不易？故事半古之人而功倍之，顾不伟与？呜呼！昔之以邪道而溺人，故其溺也浅；今以正道而自溺，故其溺也深。溺而不反，人欲肆而天理灭矣。先生为是惧，发合一之说，挽狂澜以还先圣之道。故其施教也，以举业为德业之发，以德业为举业之本，易其志而不易其业，合本末，兼体用，一以贯之，而无遗也。其所以扩前贤所未发，开来学之迷途，一洗支离之习，而归之於大同之道。其救世之功未知与距杨、墨，排佛、老者何如耳，纶不佞，后世必有能辩之者。纶等学於先生，获闻是论，恍若有悟，尤恐天下之士未尽获其教者，遂集先生所与门弟子问荅之言，编次刻之，以广其传，呜呼！此书出而此道明矣。此道明而天下之士习善矣。天下之士习善，则先生所以报朝廷养士之心，亦可以少慰矣。 
　　
　　嘉靖丙戌秋八月既望，门人金溪黄纶顿首谨序。 
　　
　　二业合一训跋 
　　
　　右二业合一训，我明儒宗甘泉翁垂训后学之书也。训者何？凡以约其中，化其偏焉耳矣。章蚤失学，长闻阳明翁之教於刘晴川先生，以为为学必求诸心，若将有得而终身矣。迄今乃获侍我大巡觉山洪公，宗传正学，发示此训，命章督刻之，以广泉翁之教。章捧诵若获拱璧，真有契於其心焉者，遂作而而叹曰：斯道庶几其有求乎！世之名儒者多矣，所以为儒者，吾惑焉。不知用心者，忘己而逐物；略知用心者，又是内而非外。要皆偏之为害，而有累吾儒大中至正之规，本体自然之妙，由未达二业合一之旨也。泉翁深为是惧，故发此训以警觉之，既不失夫国朝举业之制，而又即此以为涵养德业之功。兼体用，合内外，圣学其可全矣。其所以挽人心而反之正，涤旧习而与之新，救世卫道，不益切至矣乎！斯训也，揆之先王而不可易，推之后世而必可行，非有高深玄远而无所循者，岂不易简？岂为难知？故曰：有要焉。一言以蔽之，曰：执事敬。 
　　
　　嘉靖庚子岁孟冬月望日门人邵阳陈大章顿首谨跋 
　　
　　泉翁二业合一训 
　　
　　门人金溪黄纶编述 
　　
　　　　　或问：「二业如何一？」曰：「一，执事敬也。读书时敬，作字时敬，作文时敬，即二业一也。何在多哉！」 
　　
　　教肄凡十八章 
　　
