<!-- { "loadSidebar": true } -->
　　自徳州浮卫水而北经津门达通潞川原潆纡若往而复陆无林峦亭馆之胜渚无菰茭菱藕之植篙工楫师日邪许于左右虽善吟咏者至是无有不废焉此转漕者岁至而曩昔之留题传于今者葢寡也山东布政司参议山隂胡君以今年春转运入潞寄示途中杂诗一巻属予序焉夫通才实难士大夫敏于事者举凡刑名判牍无足累其心至于持筹握粟或坐困其神智君能于舟航喧集之防觞咏不辍诵其诗风格流丽洵有人所难几者昔唐盛时韦坚为转运使作歌词十阕百人鸣鼓吹笛和之众艘以次集望春楼下葢悦以使民民忘其劳理固然也君于是役勿亟勿徐转粟达之天庾又有余闲肆友朋文酒之乐匪直其诗可采亦足觇君政事之优已
　　朱人逺西山诗序
　　自居庸折而南连峯出没者百数以其在都城右合名之曰西山游者或徒或骑各随所适故厯境往往不同能文之士辄为赋诗记事葢非以衒其才而山水之胜足以移人情者言之不能已也去年春予与同里李武曽呉江潘次耕上海蔡竹涛游是山乐之留四日得赋诗铭记四十余首遂题名于壁既而予客扬州武曽入于黔次耕竹涛相继游晋未几竹涛客死交城比再至京师读王郎中贻上及其兄考功子厎西山记游集覩予题壁因赋诗见懐于时贻上使蜀考功去官向之同游死丧暌隔既不得见即后予游若两王君者风流云散于四方回忆壁间题字日漶没于沙尘石溜渐不可辨识游人且视为陈迹予亦不自知衰老之相寻也已海寜朱人逺以岁之八月游西山命予序所作诗其厯境先后不同而诗之工则与向时同游三子无以别也人逺善游尝自汉江泝荆门入蜀往还数万里猿猱之所栖蛮獠之宅山川险塞靡不登览其视兹山无异部娄而长言咏叹之不置岂非山水之情有独深者欤序其诗告以往事俾思吾防防合之难且使两王君暨潘李闻之知予与人逺暂时相聚之乐也
　　王鹤尹诗序
　　古今门才之盛莫过王氏唐重门第而王氏入相者一十三人明重资格而王氏之中甲科者一千六百四十有六人虽然此世俗之所谓盛未足为王氏夸也惟其姓名列于作者之林而克媕羣雅若司空昶子浑从子沈浑子济从孙述述子坦之坦之子恺忱忱孙度又若丞相导子洽从子羲之洽子珣珉珣子昙首珉子谧羲之子徽之献之肃之子锡锡子僧达僧达子融弟子微逺逺子僧祐昙首子僧绰僧绰子俭俭子暕族孙筠皆累世有集著录于国史于戏斯为盛矣沈约有言开辟以来未有爵位文才相继如王氏之盛者其信矣乎太仓王君鹤尹为文肃公曽孙诸昆羣从多以制举业取科第致位通显而君独澹然于荣利好为山水游诗瓢酒榼肆志娱衍与海内名流继和间倚声度曲识者比之东篱小山无怍也今年春邮所作松巢集属予序之予受而讽诵爱其境生象外意在言表渊然若五达之井百汲而盈科由其才之多故长言之而不能已也太仓才士之薮曩时王元美兄弟以诗名奔走海内标榜同调有五子后五子广五子续五子末五子之目文肃公登第在元美后而元美以兄事之与敬美埒呼为二友方公在储端元美寄诗则云委蛇谈经术竹素良所欣以祭酒归则云两都新赋谁堪续燕饮花下则云文酒竟成吾党事葢以著作相期初不以名位为公重至缑山先生秀才时元美进之四十子之列而曰太原人中龙有子汗必血防跋艺苑塲歘尔电同掣其矜许也至矣百年之久向之先后所谓五子四十子者往往家学凌替独文肃公后仕者盈
　　朝多托文墨之职诗篇流播庶几复覩乌衣雀桁之盛而君以不仕宦好之也笃为之也専宜其诗之独多且工矣筠常论家门谓崔氏雕龙不过父子两三世非有七叶之中人人有集如吾门者考筠所撰文章以一官为一集然官阶之迁擢有数惟山水之厯览无穷君好游筋力尚强健试取平生所厯各为一集当有过于筠之所撰者孰谓今人之不及于古也
　　太守佟公述徳诗序
　　嘉兴在呉越号开元府更为秀州者百余年宋庆元中卒升为府以地则海环其东南具区浸其西北受苕霅诸水分注百川陆有蚕桑麻麦秔稻之利水有菱藕鱼蟹之租行者乘船户外居者织机绞宵中葢终岁勤动而忘其劳也乡之大夫士好读书虽三家之邨必储经籍耻为胥吏罕习武事其俗少隂狡讼者始躁而终柔有辜恩而不滋怨毒故易与为治明之季也游民薄夫农胥吏荣于大夫士武人杂之子衿比丘尼多于蚕织妇侨居者夺土著之利仆讦其主女怼其夫婚姻非其耦且也竒赢之利不逮呉阊十之二三而亩税几与相埒冠婚丧祭燕享效其靡丽惟恐不及民贫而奢苟非课农桑以足本富崇学校以明礼教将见风俗日敝而莫之救已以言为治之要不其难哉沈阳佟公来守斯土化民以诚不亟亟于市徳而在宇下者帖然如赤子之依慈父母焉防上下释奠于庠公亲诣庙下斋宿五鼓既毕衣朝衣正冠束带乐备升阶执爵奉帛于先师而教授钱唐屠君率弟子骏奔襄事裸酒割牲祗祗肃肃数十年所未覩也而又进诸生童子试之拔其尤者资以奉钱蚕月舍于郊劝民织农月造于野劝民耕勤者劳以酒脯公之重民事也至矣夫农桑者国之本计本计修而佐以鱼盐窳果则民可使富学校者士习所出士习端而下及百工商贾则俗可使移奢示之以俭俭示之以礼然则公之为政其知所先务者与于是舆人之颂公者连章累牍屠君防粹其诗成若干巻镂板传之请予为序予闻古之为治者厯三年而政成惟仲尼有以自信谓期月而可然其用鲁鲁人鹥诵之至云投之无戾若是其不易也公下车甫九月尔而邦人之述徳者千舌一口言者心之声此非可以力致者也诗言之矣乐只君子邦家之基序以为得贤则能为家邦立太平之基也良二千石共治天下者也公其始基之矣由是而政教日明则邦家之光由是而言之不足长言之则徳音不已将太平之基上以賛
　　天子之治自我公始予旧史氏也愿操邦国之志特书之
　　张君诗序
　　昔之采风者不遗鄘曹桧而呉楚大邦不见录于輶轩之使后百六十年屈宋唐景楚风代兴若夫吴以延州来季子之知乐子言子之文学宜其有诗而无诗岂非山川清淑之气以时而发后先固不可强邪汉之五噫晋之呉声十曲迨宋而益以新歌三十六当时至为之语曰江南音一唱直千金葢非列国之所能拟矣汴宋南渡莲社之集江湖之编传诵于士林其后顾瑛偶桓徐庸所采大半呉人之作至于北郭十友中呉四杰以能诗雄视一世降而徐迪功颉颃于何李四皇甫借甚七子之前海内之言诗者于呉独盛焉曩予少壮时获交圣野叶氏长孺朱氏孝章金氏寜人顾氏祯起徐氏鹤客陈氏无殊俞氏茂伦顾氏恒与往还酬和而张君善诗予未及知君既没而嗣子某将刻其遗诗属予作序予诵之终巻温柔敦厚孝友之风溢于言表观其唱和知为无殊茂伦之友宜其诗之风格相似也韩退之有言思元宾而不见见元宾之所与则如元宾焉今诸子之作或传或不传而君有子克镌其父遗稾庶几流播日广又安知不有顾瑛偶桓徐庸其人合诸君子之作甄综行之则予之所厚望也已
　　陈叟诗集序
　　诗以言志者也中有欲言纵吾意言之连章累牍而不厌其多无可言则经年逾月置勿作焉也可诗三百有五为嘉为美为规为刺为诲为戒皆出乎人心有不容己于言者言之非有强之者而后言也后世君臣燕游辄命赋诗记事于心本无欲言但迫于制诏为之故其辞多近于强勉若学士大夫用之赠酬饯送则以代仪物而已甚至以之置科目取士限之以韵其所言者初未尝出乎中心所欲而又衡得失于中冀逢迎人之所好以是而称之曰诗未见其可矣故夫作诗者必先纒緜悱恻于中然后寄之吟咏以宣其心志言之工可以示同好垂来世即有未工亦足为怡悦性情之助不以人之爱恶而移不因人之驱使而出则学士大夫或不若布衣之自适游览之顷纵吾意之所如而言之不倦此咏歌之乐至于足之蹈之手之舞之而未己也钱唐陈叟游于燕集舟行所作诗多至百首诵其辞莫不有欣然自得之趣不为风格所限葢言发乎中故志之所至诗亦至焉其视世之驱使而出者逺矣予故序之而语以古诗人之防若此
　　冯君诗序
　　吾于诗而无取乎人之言派也吕伯恭曰诗者人之性情而已吾言其性情人乃引以为流派善诗者不乐居也温李之作派流为西昆试取杨刘诸诗诵之未见其毕肖于温李也黄陈之作派流为江西试取三洪二谢二林诸诗诵之未见其悉合于黄陈也譬诸水然河出乎昆仑虚本白也所渠并千七百一川斯黄矣泉源于马邑本清也流而为桑干跃为卢朐斯浊矣瀑悬乎庐山之北本直也导双石经三峡迤逦入于宫亭之湖斯曲矣派之不同乎源非可区而芋畴之也桐乡冯君好为诗直抒己意见世之言派者辄笑之查田查浦昆弟吾乡之善诗者也称君诗不置予因取而诵之问其所学曰吾何学吾特言吾性情焉尔噫君其可与言诗也已桐乡为县虽小其山有殳史其壤有千金之圩清江贝廷臣之所居西溪鲍仲孚防稽杨防夫之所游衍往往见于题咏三百年来音尘歇矣君起而嗣之不惑于流派之説进而不已必有过于前贤之制述者君纵不言派焉知来者之不以君为派吾老矣尚思见之
　　高户部诗序
　　诗也者非夫人而能为之者也或失则愚矣或失则辟矣虽为之不工也有溺志者矣有奸声感人者矣有狄成涤滥之音作者矣虽工不传也语其难则有终身为之不合者语其易或偶为之而辄工焉予年二十始学为诗起居饮食梦寐惟诗是务六经诸史百氏之説惟诗材是资席研之所施友朋之所讲习未尝须防去诗也高君子修恒与予酬和君不以诗名心知其工者予焉而已及君成进士出知内乡县事迁知安州所宰皆敝攰之地吏牍实烦窃意君无暇为诗矣迨入官户部新城王先生阮亭为侍郎见君所赋诗亟称之君既卒于官其子进士君大立检遗笥得若干首归里镂之于板属予为序昔建昌包宏父尝序戴石屏之诗矣其言曰诗主乎理而石屏自理中得诗尚乎志而石屏自志中来诗贵乎真而石屏自真中发若君之诗实兼有其长人或疑君不数作诗怪其骤为之辄工而不知君之于诗学之也専用力也久宜其为王先生所称世固有一二人言之足信于天下后世者赏音不在多也大立将入都携君刻集以行试更质之王先生庶几以予言弗戾于宏父之序石屏矣
　　沈明府不羁集序
　　吾言吾志之谓诗言之工足以伸吾志言之不工亦不失吾志之所存乃旁有人焉必欲进之古人之域曰诗有格也有式也于是别世代之升降权声律之高下分体制之正变范围之勿使逸出矩矱绳尺之外于古人则合矣是岂吾言志之初心哉且诗亦何常格之有豳之诗不同乎二南郑卫之诗不同乎唐魏周颂简而鲁颂繁大雅多乐而小雅多怨亦各言其志焉而已唐以赋诗取士作者期见收于有司若射之志于彀故于诗有格有式有例有宻防有秘术有主客之图无异揣摹捭阖之学今也不然仕乎
