<!-- { "loadSidebar": true } -->
汴州频易主帅，府库空虚。公至之日，告志□辟，阜安军伍。未周岁，报政政成，而受代迁天平军节度使。道病归于东都。以咸通二年七月十日，薨于宣教坊之私第。讣及阙下。皇帝罢朝一日，赠右仆射。呜呼哀哉！公在家称其孝悌，取友尚於信实。虔州府君与崔行检善，行检没，公深虔州之□，养其子，立其家，至于成人。公与故翰林学士路公群有深契，路公病累月，公躬亲省视，备其医药。路公之没，□公亲临之，始终无恨焉。斯可谓士林之仁人，朝右之耆德。且又天付济活之才，而不登三事，岂命也夫！前夫人郑氏，後魏中书令羲十代孙，初定系族，甲於众姓；北齐尚书令、平简公述祖八代孙，皇秘书少监繇曾孙，秘书监审之孙。先公以雄文硕学，洁行全德，不求闻达，屈居下位，至抚王府长史，赠右仆射。夫人即仆射之幼女，余之姊也。以婉顺闲淑，归于公之室，十有一年，主中馈之理。公亦以清阀鼎望，敬之加隆。先公三十有九年而没。生二子：曰筹，曰范，皆登进士第，有令名於当时。筹长安尉，范今襄州节度蒋公系从事，试大理评事。公之长子思愿，郑夫人鞠之同於己子，有清文懿行，今为国子周易博士。
继夫人韦氏，开元宰相安石之玄孙，歙州刺史同则之女也。贤德令范，达于六姻。
生二子：曰符，曰篆，皆禀训端悫，以文学举进士。一女适前进士周慎辞。又别四女，长适前凤翔从事、检校礼部员外张温，其三女未笄。别七子曰，以志学取礼科，今为著作佐郎；曰郡，曰同，曰艮，曰巽，曰涣，曰升。皆用和敏孝敬，率诸兄之教导，萼不之列，熙熙然无尤违焉，亦可谓余庆之门矣。以其年十一月廿日，归葬于河南县金谷乡尹村北邙山之南木麓，列于累代旧卜之域，郑夫人焉，礼也。将葬，其孤思显、筹、范等号痛崩擗，收涕告于其舅薰曰：先公之盛德大业，布于寰中，然莫如舅知之备。流美万祀，愿假刀札。余实能详之，著录不让，非敢以文。其铭曰：
洛北兮邙岗ヂ，柏梢梢兮杨氏阡。积德行兮当英贤，垄域接兮楸贾连。
公之道兮清白传，名振古兮身泉。逝不可逃丘与渊，始终无恨胡为冤？孝悌报施诚动天，子子孙孙千万年。噫！将仕郎监察御史里行郑繁书（录自《洛阳出土历代墓志辑绳》）
№咸通００９
【盖】
大唐故杨府君墓志铭
【志文】
唐故宣德郎行内侍省内府局丞□□杨府君墓铭并序左金吾卫兵曹参军傅滔撰夫□才定位，五□敷扬。得忠孝仁义之性者为贤人。蹈礼□谦穆之道者为君子。有一於□人，犹□□称。况乎智勇兼之，其得无志哉。府君讳居实，字贞一，望弘农，姓杨氏。其先高辛氏之苗裔。以周封宣公伯侨於杨，因以为姓。自後派流枝柝。其在秦者曰熊，为秦名将；其汉者曰楼船将军。其文著者有吐凤之祥，其贵显者有徙关之宠。世传武略，兼播儒风，代不乏贤，习仁□□。至于府君曾王父隐琦不仕，少负不羁之才，而有乡曲之誉，分地利而供孝，履天爵以修身。
王父忠信，正议大夫行内侍省掖庭局令，官以能著，禄以德升，既蕴令图，宜贻厥後。夫人解氏，慈而有训，惠而无颇，苹藻之道自明，鞠育之心天锡。府君纂承孝敬，密侍禁闱，闻天上之康庄，不言温树；茂人间之棣萼，尽发琼枝。弈叶传芳，蝉联继美。以是特进吕公大和四年监抚彭门，辟为赞佐。节行无点，时贤师资。远彻宸聪，遂加绿绶。五年之□，九对敷＊。万里穷边，四监防卒。文皇佳其才干，军吏赖其通明。大和九年遂擢授内养。时有萧墙之难，府君无危惧之容。遏寇孽於戈戟之间，扈銮舆於仓卒之际，忠贞爰显，节行弥彰。由此迁升，复加等列。其年冬，授将仕郎掖庭局宫教博土。洎文皇晏驾，武宗龙飞，北虏有犹豫之疑，贵主有旋归之计。事下素约，谋叶机权。若非天纵之才，谁能为□使者？壶关叛戾，屡奉诏书。令抚郑滑之师，潜应都统犄角。优诏奖任，皆自宸衷，宠锡之荣，无以过也。府君感恩於国，誓死於身，运筹策於帏幄之间，忄旨奇偶於行陈之上。凶渠寻殄，复位旋师。风威肃然，靡不瞻瞩。由是会昌五年敕授泾原副监兼护临泾填□监。洎大中四年，党羌狂悖，府君奉诏监抚长武、崇信等镇将士行营。府君临戎有略，布阵无□。破敌摧锋，曾无虚发。其年加宣德郎内府局丞。寻除大平军副监。倏为风恙所侵，爰忧□冠之里。乃曰：吾入仕四十年，奉戴五明主，历官八秩，佐监五军。效用之谋，不为无立。知退之□，其在兹乎？遂求罢免。府君娶夫人左氏，父高尚不仕。夫人家传礼乐，天禀仁和，常履恭姜之□自获螽斯之报。有男二人，长曰处约，以孝行承家，忠贞入仕。自宣皇三年，赐绿拜内养，授宫教博士。九年，为姻族失旨，遂罢内养。荣由身立，罢非己尤，君子屈伸，於斯可见。至十四年，郡议举能，复为左神策军内孔目。盖以慎密温恭，允文允武之所致也。次曰处，龆年孝谨，入仕劳谦。立信义于友朋，慎行藏於家国。大中八年，入翰林监医官，十三年赐绿，授宫教博士。此则昆仲皆得於家资□□府君慈训之所至也。自府君抱疾已来，令嗣昆仲，衣未尝解，寝未尝安。祈福求医，无所不至。呜呼！天道如何，药饵无应。以咸通元年十一月十五日薨于兴宁坊私第。至二年□□日，葬万年县祟义乡南姚村。噫！人之处世，莫不欲位尊而家肥，握权而居要。夫然者孰□□□府君建勋策而富德仗，公忠而知退者哉。有是德，有是功，其可无志乎？铭曰：
□宿之懋，松桂之贞，猗欤哲人，问世而生。其禀伊何，惟岳降灵，始佐彭门，恪愿□勤。九入敷奏，四监边军，皇恩一浃，绿绶如春。执策天庭，萧墙遇难，扈从圣明，脱离祸乱，青史传之，古今咏叹，北虏犯边，承诏慰旃。既得其情，贵主以还，壶关叛离，君监滑师，折冲樽俎，潜谋幄帏。党羌跋扈，君抚长武，戈指必擒，旗挥必取。官不求尊，色让朱紫，不矜不伐，诚明可恃。既忠且廉，怀仁炳义，孝彰存没，道符终始。氵孛为尘，斯文常尔。
　　孙　　全敏书（录自《隋唐五代墓志汇编》陕西卷第二册）
№咸通０１０
【盖】
李府君墓志铭
【志文】
唐故陇西郡李府君夫人清河张氏合墓志铭并序女婿太原郭绪制李氏之先人，杨公之苗裔，徵其远叶，积服簪裾，下习皇帝为宗，上念老君之圣，述其先世，策立至今，後代子孙，皆为胤序。皇曾、皇祖不仕，讳陨，先府君讳澄时，君讳让，本贯魏州莘县太平乡北孙村人也。因仕马溃乱，迁居异邑。
惟府君故贻□业，久□楷闾，慷慨其行，摆脱＊缁，甚为人也，祸福胎基，具其裔矣。奈何归修短，夜寐长辞，遂以大中四年十二月六日卒掩祸患，终于博州武水县易俗乡涡村斯，享年五十有八。惟夫人柔□夙著，懿范□□，言行容工，谅为俱美，行配之宜，其室所冀人，俟以偕年。去大中十二年三月十八日染疾，所终同居斯第，享年七十有二。嗣子五人：长男可封，仲男可及，季男可九；女十二娘，适於郭氏，十三娘侍於解家既女孝养为先，侍节罕见，声透云霓，乡闾话遍。岂期早丧天然，伤催泣血，六亲别以永千秋，男女隔兮万代灭，父母俱丧，别业安茔，心终□摧，气沾血土。然至咸通三年岁次壬午正月庚午朔十日己卯，俱窆於当村东北二里，附先茔之後，礼也。其茔东临津界，西辅长堤，前倚朱神，後隈＊阜。茔安此处，万代千秋，後代子孙，早加荣禄。但虑桑田变改，陵转移，刊石为词，同於泉户。乃为歌曰：
猗欤府君，积庆儿孙，遗荣高贵，志道谦尊。其一。於家孝悌，处长常存，忽归大夜，掩面荒{艹亲}。其二。夫人芳猷，琴瑟齐休，同归幽壤，鸾镜同收。
合卺同礼，□□□□。
（录自《隋唐五代墓志汇编》江苏山东卷第一册）
№咸通０１１
【盖】
　唐故太原王夫人墓志
【志文】
亡妻太原王夫人墓志铭　河中节度押衙兼後院将兵马使朝议郎前守遂州都督府司马柱国唐思礼撰　文林郎前池州青阳县尉云骑尉赵逢书大凡人生于世必有其终，焉能免哉！而有四德备修，善实天与，遽谢於盛年者，冤惜如何？夫人姓王氏，字太真，太原郡人也。三世之上，皆历美宦。曾祖讳闰，皇游击将军。祖讳伦，皇右卫率府勋府中郎将。父前申州司仓参军，名澧，留职版籍司，强敏俭谨，人多师尚。母夫人即皇神策右军兵马使刘氏讳明女。内外令族，惧为显仕。夫人即第二女也。幼德敏慧，丽质天成，容止毕修，婉淑有裕。年十七，余以陋质薄鄙而得之。夫人性孝敬，依归佛，喜洁净。恭祀事於先人，谦妇礼於伯仲。未尝违於顷刻间；而约用待下，皆尽其诚。由是我家日肥，亲族日睦。又谓余曰：夫音符人事上宜竭忠勤，矜孤寒，厚仁义，实君子之事。
愿采斯语，当取日休。洎余真秩忝升典午，兄弟克树宦禄，岂非夫人淑德之致耶！夫人善於音律，妙鼓胡琴，或命余坐旁，召臧获等看，自弹之。声调清越，指韵铮＊。乃曰：非某自求其乐也，是将以娱足下退公之情，散隶使驰驱之倦耳。又有女奴，每许侍余之栉，以已之珍玩之物，俾自选以宠与之。其宽容柔顺恤下如此也。夫人来归余室，周年矣。或曰：嗣事甚严，宜有冢子，於是祈拜佛前，志求嫡续。精恳既坚，果遂至愿。以咸通三年十一月十六日初夜娩一男孩。夫人喜色盈溢，及二更，不育。夫人方在蓐中，而伤惜之情，不觉涕下。三更，夫人无疾，冥然而终于河中府官舍。奈何报应方谐而反是丧己。彼苍者天，歼我良偶。
施善之道，在於何哉！夫人享年廿三，越十日，余护归长安，权窆於万年县川乡。用来年二月廿七日厝于大茔之东南隅崇道乡。一男曰丑汉，今七岁，一女曰遂娘，始三岁。夫人怜育二子，过於己出。今也鳏身抚幼，伤如之何。余半枯之身，自兹不嗜血食矣。被祸之初，余修斋终九日，及广造功德，冀此虔恳，助彼善缘。今於兆中皆取夫人平昔服玩之物样制，致于其内，神道固当喜用之。呜呼！日月有时，将及永。无期会面，空摧五情。纪斯美范，泣以自述，铭曰：
神理冥冥兮天道茫茫，人生修短兮祸福难量。痛良人兮寿不永长，视孤嗟己兮益忉摧伤。哭新垅兮于＊之傍，松日长兮草日荒，正华淑德一归此，保芳魂兮千万霜。
（录自《隋唐五代墓志汇编》陕西卷第二册）
№咸通０１２
【盖】
唐故天水狄府君墓铭
【志文】
