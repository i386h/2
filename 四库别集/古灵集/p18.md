<!-- { "loadSidebar": true } -->
　　按项羽纪曰汉王追羽至于阳夏乃与韩信期防将以击楚洎楚军至于固陵信乃不防楚大破之汉王谓张良曰诸侯不从其约其奈之何对曰楚兵且破信未有分地是以未至固宜君王能与共天下今可立致也王乃自陈以东至海裂而与信信于是始防以破楚愚尝三复其説未始不抚巻而叹曰此信可谓见其利而不知其义也且夫髙帝为君韩信为臣君有难则臣济之义也臣有功则君赏之利也义者义于君利者利于己孰有宠君之命食君之禄当危难之际反利于巳而不利于其君者乎且信始自布衣无所推择渉淮事项项不能用及归于汉汉王礼之于是修筑坛之仪拜上将之任其厚遇之若是无他也欲使安邦靖乱以固一朝之宗社而巳然当楚汉争衡之际天下未定得失之权皆系于信当此时也必当忧国忘家捐躯济难以报其主可谓义矣及其固陵之防而反不从洎汉王分土地而与之方乃率兵大防以破楚如此则信之意果将先巳之利而后君之难乎若髙皇之有天下非受天命当固陵之防信兵不至上下无援为楚所灭则尽为虏矣又安得有壤地而赐之乎至如楚昭王返国以赏功臣申包胥曰吾为君也君既定矣吾何求哉乃避其赏武帝为霍去病治第辞曰匈奴未灭无以家为二子推忠于国尽瘁于君斯亦至矣洎乎受赏治第之际尚能辞之况信之于汉邀君之宠不为不多矣受君之禄不为不厚矣当固陵之防不能应期而击楚排兵而济难而反贪其壤地不亦谬欤呜呼司马迁班固修史至此而无明讥予恐后代臣子踵其为不能全事君之节故扬防而论之云耳
　　鲍叔荐管仲论
　　昔齐桓公自莒入于齐使鲍叔为宰叔乃辞之以荐管仲谓其忠信可结于百姓礼义可法于四方愚尝观鲍叔之言以管氏行事终始騐之亦未见忠信礼义之效窃甚病之何则夫忠以为国信以结人尽礼所以事君见义所以忘利且管仲因襄公之乱奉子纠以奔鲁公孙无知弑襄公而自立而管仲不能杀身靖乱归子纠而嗣之非为国也岂曰忠乎洎齐人杀无知而逆子纠齐大夫又逆小白而仲不能戮力为主先就其国失齐之望非哲人也岂曰信乎洎小白自莒先入是为桓公遂命鲁公以杀子纠而仲不能刺心刎颈以厚其报非事君也岂曰礼乎既而桓公遣使于鲁以逆管仲而仲不能髙翔远逝以全其节反以为相非忘利也岂曰义乎四者无一擅身后之名以为其实不亦过乎至如燕伐齐王蠋不受万家之封赵灭智伯豫让卒有贤人之报然皆不顾其利其一心杀身以成仁效节于明主亦庶几于忠信礼义之道也矧管仲沉几先物髙气盖世当乱国为良弼无以夹辅子纠归于齐国俾失襄公之嗣而死鲁公之手而复苍黄反覆终始参差反北面于桓公失厚报于子纠而可擅忠信礼义之名乎厥后虽能霸强齐尊周室九合诸侯一匡天下皆权诈之力也乌足道哉鲍叔之言可谓过矣
　　防题六道
　　问主道莫大于知人尧授舜以天下而舜举八元八凯以敷五典以叙百揆流四凶于四裔之外而海内臣服君子以为知务矣上方纂承先帝之烈躬擥万几夙夜孜孜兴废补敝而独于知人官人之法尚未遑暇士论惑焉然则方今中外小大之臣与夫天下之士忠邪杂揉未易一日而知虽尧舜之聪明乌得察其贤否耶此固不可轻虑无法而欲必其眞伪者也昔臯陶谟九德于舜取人以才性之分孟子戒时君以三愼用人推而行之皆足以为法而议者以为难行于今之世必待其人有是数者之德而后官之是必尽人之性然后可为君子也者焉得人人而察之必使左右一国之人皆以为然而后我然之则是其责之也巳详而天下常无士矣然则二家之説盖亦不足法欤又不然愿闻子之髙论以释厥疑且以备有司之择焉
　　问孔子作十翼以赞易道微辞奥防杂出于众篇不可以一体求不可以一隅见周流变化以极夫天人事物之理其间有言鬼神隂阳之道而终之以善性之説何也至于序卦杂卦葢与夫彖系相为表里虽其言有若相戾而义各有归经曰地中生木升是升不来也又曰升而不巳必困故受之以困可谓不来乎木上有水井是井通也又曰困乎上者必反于下故受之以井可谓通乎贲刚柔相文也而曰无色随必有事也而曰无故临观相反也而有求与之义巽兑皆柔也而有伏见之文皆先儒之所未讲明而学者之所宜究也愿析精蕴别白而言之
　　问洪范五事协于庶应休应曰肃时雨若乂时旸若哲时燠若谋时寒若圣时风若皆以五事之配而言之至于咎应常雨则曰狂常旸则曰僭常燠则曰豫常寒则曰急常风则曰防何也
　　问孔子没圣人之道失其传百氏之説纷然肆邪説以枭乱天下孟轲荀卿氏作相与提仁义之言以辟之陵迟至于汉唐道益大坏扬雄韩愈氏又从而扶持辨正然后孔子之道熄而复明国家承平百年儒学虽盛而释老二氏源流益炽至于庄韩管仲之学亦相继而起天下荧惑学者不知非焉此今日之患也昔者圣人之徒知其道之在巳一夫不由先王之术则辟而正之正而不巳又从而笔之于书以见后世不使其贼于仁义是乌足为儒者之道哉曾西有言曰管仲得君如彼其专也功烈如彼其卑也尔何曾比予于是扬氏曰申韩之术不仁之至也有诵庄韩之书于孔子之门则麾而去之韩子谓释老之害过于杨墨彼之道不行由此言之则彼非其道不容于圣人之世从可知矣然则今之君子有进而取之者其亦有説乎不识老庄之所谓道德释氏之所言理性非之刑名仲之政令其有取于孔子之道者乎无也不可以取而取之不仁可以取而去之不智如欲取之又惧夫贼吾之道而遗患于中国非孟子所谓生于其心害于其政之虑也然则如何如欲去之必将明吾圣人之术有以胜于彼者使彼之奸言邪説不得以欺瞽愚众而学者之无惑兹有望于君子之言也
　　问夫士志于道仁义而巳矣舍仁义而言之非吾所谓道也子思之言率性之谓道脩道之谓教韩愈之言仁与义为定名道与德为虚位皆合仁义而言之也易之系辞则曰形而上者之谓道又曰一隂一阳之谓道斯又何道也夫所谓形而上者无形之名而隂阳者有为之用然则皆名之道何也推乎其本则与夫子所言之道其有异乎不异也先儒云百王无变之谓道贯或云弊者道之失既曰不变而且有弊何也必有体用悉为详言
　　问圣人之志见乎经者其惟易春秋之微乎夫易之为书也近取诸身远取诸物以体天下之动以尽人事之理是非无为无体者也而仲尼曰神无方而易无体又曰易无思也无为也寂然不动感而遂通天下之故言乎逺则不御迩则静而正圣人以此洗心退藏于宻其神明博大以至约不可为体要如是何也春秋之法常事合礼则不书违礼则讥之公谷氏之言也或者引以为説谓春秋无褒可乎又谷梁曰春秋为尊亲者讳必微文以示义微之之防孰见于经或者谓圣人书法辞髙义隐理当自尔非微之也其説如何请详于篇以观学者之所蕴焉


　　古灵集巻十三
　　钦定四库全书
　　古灵集巻十四
　　宋　陈襄　撰
　　书
　　与两浙安抚陈舍人书
　　某伏闻执事按部东南首访士民德行某谓股肱大臣受主上顾托于外其志在于夙夜图其所报则莫若求贤拔士之务爲先然自昔观风按俗之臣罕有行者今执事独能轩然振举其事此希濶之盛美小子不任懽忭虽然但以旌旄之行所至遄速独眎独听不克尽天下之贤才又恐所部之吏无告者有负执事上报君父之心某虽愚所识近世四方豪杰之士于心遇执事之能推贤不敢隐惜谨取其才行殊尤卓絶素与之交与所闻见而知者敢以爲献焉其已仕者四人有殿中丞致仕胡瑗者博学通经负文武之道而适用不迂向在江湖间兴学养士凡十余年弟子一千七百人魁杰之才多出门下今年过六十而进德未已有舒州通判王安石者才性贤明笃于古学文辞政事巳着闻于时有颍州司法参军刘彞者其人长于才而笃于义其政与学皆通逹于体要有庐州合肥县主簿孙觉者材质老成志于经学而浸有原本观其文辞或简而能粹殿中丞胡瑗门人高第数百众称其贤瑗虽老其材尚可大用惜乎未有知音者三人者皆贤者之资也将置之美地不拂其所进以育成其美材可量也哉其在下者五人福州侯官县陈烈者天性仁孝其才智超特学古明道造大贤之域自庆厯初下第闭门潜心治经十余年两经科诏不应里选身服仁义乡闾宗之有同县郑穆者明而好学深造于道其心仁气正勇于爲义学博而文壮有扬州孙处者爲性高介好古而志于道安贫不仕节行着闻凡爲文词必臻于理有衢州江山县周頴者刚义孝友及冠始学卓有竒节而不畏强御有烈士之气有越州萧山县吴孜者勇于爲义少习声律之学旣而宗道约心于理甘贫养亲节义稍着彞烈穆某之友人也凡与并立于古人之域积二十年辛勤事业足见其志使之得其志而行其道其补助国家岂少哉若行已作事未敢极言俟执事见而知之可也处頴孜某所闻而知之者虽道业不及于三子然其行义皆足以取信于人巳抑国家伟材也夫大贤之才难知亦难其才以四海之广环而求之尚恐未足充执事之所欲况止于一方与一州其所得必狭矣某遂敢广引天下凡所知者以爲告也其次虽有朴茂磥砢之材行谊未着不敢以闻尚观其成其不知者尚在执事博而求之也执事日归觐冕旒道民疾苦事外必有献纳补报于上则无大乎斯事而无过乎斯人也君子之于仕也所患无其道无其位无其时而不得与天下贤才共济之尔今执事旣有其道又得其时与其位而其所以共济又有天下之贤才如是其不可失也心急辞率伏唯执事留意详采
　　与章表民书
　　隐居求志古人尚之某持是心佩是言久矣贫贱不能自计因循于今未之能行今表民率先能行之介如石然无所疑顾非夫信道勇果不能如是某心悦而诚服也诗云德輶如毛民鲜克举之我仪图之惟仲山甫举之爱莫助之此之谓也虽然抑未知吾子何隐也有爲圣人隐者有爲贤人隐者有爲介夫隐者圣人隐者乐天以俟命者也时未可而潜时可而后升蜿蜿蜒蜒莫知其神古人有爲之舜伊尹是也贤人隐者养气以畜其德者也庸言之择庸行之守居贫贱而不改其乐养之而后动涵之而后进然亦有关于时古人有爲之顔囬曾参是也介夫隐者欲洁其身而不累乎世者也凡在于彼者皆无所加于我者也赤子将匍匐入井不肯一援手而举之视弃天下之民如弃敝屣然而足以自牧而不足与忧天下古人有爲之长沮桀溺是也是则君子不爲也表民固贤者隐也其岀处言语亦宜蹈夫贤人之检押使无失其进退之正则庶乎其可法也表民勉旃
　　与陈砥秀才书
