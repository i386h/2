<!-- { "loadSidebar": true } -->
　　恭惟乾道淳熈之盛俊乂错出祖宗德泽之感前哲风流之被固非一日亦惟我孝宗皇帝封培而兴作之是时官无小士无逺姓名登闻朝奏暮召从容造膝交啓互发人知疑必问问必辩也莫不积成以备对夫然故事有中失不可诬也人有能否不可揜也淳熈十年分水县令王公自中以中书舎人王公蔺特荐诏赴都堂审察未至帝数以问近臣及见帝曰望卿甚久公曰昨诣堂宰执已传谕圣防草茅贱微何自得此因反覆敷陈数百言帝为动容徐出二疏其略曰臣尝读唐兵志有言蓄兵所以止乱也及其也反以为乱又其甚也至困天下以养乱未尝不为寒心今去古既逺井地之赋不得而论矣所可论者唯唐初国无供军之费而军足以待事故自贞观至开元百三十年间战胜攻取伸缩如意自其法废致天下大乱太祖皇帝有意于更革而当时议者未能逺谋故为今日之计莫若取唐之意推而行之唐初民田皆从官给今两淮荆襄西蜀三边之地田之在官者往往散而为民田民田正数之外包占尚多朝廷务寛边民终不致诘臣请言之曰营田曰力田曰屯田曰宫庄曰荒田曰逃絶户田此边田之在官者也曰元请佃田曰承佃田曰买佃田曰自陈续陈田此边田之在民也曰义勇曰神劲军曰弓弩手曰山水砦此边军之在民者也州曰厢禁军县曰弓手镇砦曰土军其重地皆有戍军此边军之在官者也有官军有民军有戍军之地又有城池若可以为固矣然有城而不能守不如无城今戍军往来仅同逆旅人之多寡不与城称号为义勇者又为生生之具一旦有警则民必先逃而军亦不能守矣守且不可奚暇议攻臣愚谓宜尽以并边州县镇砦分缓急为上中下三等以精卒配之多者至三五千人少者不下数百人然后以田之在民者家出一夫为卒得免其田税六七十畆家无常人人无常数取其强力武艺堪充军者而精其选使勇者知贵怯者知耻其民之田多者听以田募客为卒卒五人以某生户为伍长而免田税二百畆十人则为什长田愈多者军愈众军愈众者税愈轻而阶级又愈进入则有主客之恩出则有部曲之分租课悉循其初官无所与而新募流民者官更量给之如此则土户乐出其田募民而为卒矣于是因民田之近于州者三十里内皆使家于州近于县者三十里内皆使家于县及新种之时乃以古制即田为庐田事毕而后反使与所配之卒犬牙而居不为营而为坊为民者因农隙以事武为卒者皆分为三番而季一上以给官司之役葢一年之间番上者仅四月而余月得自治生夫如是则军民合一通馈问结婚姻皆有安居乐业之念而无事招集矣下至镇砦亦莫不然去州县镇砦逺则聚而居之为之府如唐法上府千二百人中府千人下府八百人立都尉将校之官为保障战守之具依险负阻相度经营务合事宜名其军曰衞府此民田也官田则官募军或民分屯之悉从府衞之法每屯上至千二百人下至八百人名其军曰屯府此官田也如是则并边之地无一夫非卒皆思所以保家计存骨肉卒然有戒莫不协心毕力以致死敌其与族寓之军闻风先溃者功相万矣积以数年屯卫军益强官军缺者勿补军益强费益省恢复之后即推其法于西北而卫屯之军满天下矣然又当选天下忠良勤干之贤不间文武为之守令将帅授以方略责以事功贤焉则久其任且使其子若孙之贤者得世其袭尽罢诸司而専以总领者统治之通融有无品节劳逸増鼓铸以给其资置平籴以收其利迁移招集适于便宜者輙行于是练沿江之屯以壮边军之心练三衙之军以为顺动之备又练内地州县军以待不时之须令天下皆设武学立子弟所招致士以收翘楚之才文武并用军民杂居化民为卒化卒为民使其声势足以相接宻疎足以相维四头八尾触处为首击其首则尾至击其尾则首至击其中则首尾俱至敌若猖狂来防则清野入守彼攻一处必虞诸处之师势不免立营置栅分兵抄掠则所在府兵依其乡井设伏出竒以破之若长驱深入则我表里之军夹而蹙之欲全师而出则我之诸军随而蹑之持重徐行见可则进于是六飞亲督侍卫之兵出临江上气势既合斟酌号令眀信赏罚务尽众善无一髪差舛则北方豪杰舎二百年父母之国将安之乎其二畧曰臣尝观自昔兴王之世必有道同志合之士此不可多得得四三人或一二人足矣陛下必已有所属臣不得而知也臣徒怪所在州县或连数城以守令问之民鲜不非笑是使元元安所倚赖风俗奚由美奸盗奚由戢或重用之又将何以胜任奏对之眀日特命改令入官除耤田令数语大臣朕急欲用自中可与超迁未几又语大臣自中必有善类令举其所知者呜呼君臣之间未有相得之素一朝陈谟问对蠭出无虑数千百言猗其伟欤后四十有四年通判绍兴王自强以书抵余曰吾兄道大有经世大虑受孝光两朝非常之遇卒困于谗庆元五年八月癸未赍志以没厥十有一月仙坛故山中书舎人陈公傅良志其圹今未有以铭之也子秉笔太史氏可使湮没无传敢状其事以属子也谨按状王氏系出琅琊五季之乱自闽徙温之莆门髙祖父母徙鳯池际坑公之曽大父正臣不仕大父成子又徙四溪父廷佐累赠朝请郎母安人施氏生三子公为长气度超絶年十八丞相叶公梦锡尝辟塾延之命诸子从学眀年入都诸公闻风愿交叅知政事周公葵给事中吴公芾礼部侍郎王公十朋尤见器重乾道三年朝廷议遣归正人公叹曰是絶中原之望也诣阙上三疏固争其意谓朝廷内虚无贤掇时相怒初议罪时相面奏云靖康因士人伏阙几召乱尝着令伏阙者斩如自中者陛下前欲从恕且当逺窜帝曰不可曰亦须编管帝又曰不可曰送逺郡听读帝曰送近处于是遣之徽州仍谕知临安府姚令则差晓事使臣发送姚面宣上意以戒使臣是冬时相去位戚方以贿败公以书自通于尚书周公操未之识也得书大恱率同列白其事以郊霈得自便听读人该赦自公始乾道六年春谒范公成大于西掖始识韩公彦古距上书时四年矣淳熈元年就试两浙转运司为诗赋第一四年再举登眀年进士第周益公必大为详定官谓公论宣和大观事皆人所不能言暨殿试中第一孝宗皇帝宣问籍记其姓名循修职郎舒州懐宁主簿两淮旱以赈济有方资政赵公彦逾以漕节行郡举之以风诸郡燕公世良代之以朝命下州敷买六合筑城甎州县惧乏兴勿敢言公乃言曰旱暵为虐而邉臣遽请筑城且以蕲黄舒和无为五郡言之甎以片计二百二十二万片一十八斤为钱三千六百重人荷四片为钱十四千四百丁庸船就此何从出也燕用其说人两贤之其后为令奉常会监察御史阙帝善其前对欲用公王鲁公谓公尝言朝士皆不可用今为御史则朝士皆当束担矣于是忌者并力索瘢不可得遂诬公布衣时纳韩彦古今荐其才堪宰相右正言蒋继周劾公方公上书时韩在下僚未之识也公既去国孝宗简记不衰蔡邵州必胜陛辞帝曰人才不易得如王自中本无事等闲教去心颇念之于是排沮者益力眀年二月帝谕辅臣与邉郡辞以资浅上曰且与通判道授郢州通判十四年三月之郢道改知光化军初上谕宰执以见阙边郡授武学博士邹诩及进呈上特笔命公公守邉务在结人心固保障为民代输绍熈元年夏料役钱减常贷直免房廊河渡等钱赏罚有章人乐为用绍熈二年入见光宗皇帝云闻卿有忠直之誉又问常时作郡来当为何官欲留之公谢曰朝列有不相乐者帝曰朕嗣位之日夀皇言卿可用令朕记取公固辞翌日帝谓宰执曰王自中以母老再三不肯留近郡孰阙守以常信对遂差知信州为政简静知大体六邑多逋负公为寛补解之缗严当上之数皆感激思奋课更以最期年被命奏事丁太安人忧庆元元年二月服阕监察御史王恬掇拾蒋疏再论公四年四月差知邵州中书谢舎人源眀封缴朝廷察其非辜畀以词禄五年诏填兴化见阙谢犹在后省同舎又封缴然未几公亦病矣积阶至朝请郎享年六十六以孝友称自奉简俸余悉以给亲友之贫者尝以差役为风俗害率同志为义社第赀产以定役次由是乡闾息争博通古今文气竒杰尝注孙子新畧前后序并歴代年纪十二巻王政纪原三巻表啓奏劄歌诗五巻公自号因轩居士因以目文集焉娶林氏封安人二子长遵度迪功郎前安丰军霍丘县尉次遵庾四女子凡皆状所述而状作于卒之年今追为之铭曰
　　莫难乎时防之会莫乐乎臣子之逢孰乗墉于陵之时孰噬胏乎頥之中弗骏厥庸以甸我邦呜呼奈何乎公
　　隆州教授通直郎致仕谯君墓志铭
