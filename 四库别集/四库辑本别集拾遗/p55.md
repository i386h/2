<!-- { "loadSidebar": true } -->
 【《永乐大典》卷七千三百二十四「郎」字韵，页十三下引「吴泳鹤林集」。(藏上海图书馆)】 
　　高崇追复朝奉郎制
敕：具官某。朕于人才如护嘉木，封植长养，将以其成也。而横风凌雨拔之，宁不愍惜。尔以岷峨颖出之英，负燕赵崛奇之气。每帅臣岁贡，必与计偕。言者弗察，诬以它比，遂使志以殁。昔人谓善百誉而不进，一毁终世以颠隮，斯汝之谓矣。特元阶，官其一子。庶知为善者，虽屈于生，犹伸于死也。可。
 【《永乐大典》卷七千三百二十四「郎」字韵，页十三下引「吴泳鹤林集」。(藏上海图书馆)】 
　　黄干特赠朝奉郎制
敕：故具官某。洙泗之斯文未丧，得颜曾数子羽翼，而其教大明；伊洛之正学方兴，得杨尹诸人发挥，而其传益广。今有倡道武夷，而门人之中，卓然以扶世立教自任，是固国家之所当尊尚也。以尔绍兴名御史瑀之子，庆元朱侍讲熹之甥，密察精思，尽得师承之正；笃行力践，发为贤业之光。矧熹于易箦之时，属尔以传道之托，讨论《三礼》，敷绎《四书》。朕今读其书，求其徒。思坚正洪毅如干者，既不得与之同时矣。则追荣一秩，燕及后昆，朕又何爱焉。可。
 【《永乐大典》卷七千三百二十四「郎」字韵，页十三下引「吴泳鹤林集」。(藏上海图书馆)】 
　　熊允悊追复朝奉郎制
敕：具官某。昔为高邮守臣，以赂贼免。尔为邑于龙泉，以资寇败。尔之过，浮于高邮矣。然推鞠其状，无受赇之实，而竟死囹圄，宁不恻然。尽还故官，示朕愍恤之典。可。
 【《永乐大典》卷七千三百二十四「郎」字韵，页十四上引「吴泳鹤林集」。(藏上海图书馆)】 
　　赵崇实复朝奉郎制
敕：具官某。论士以实不以华。尔宗莩之英，文雅缘饰，吏而华者也。天汉库舍之事，正坐以华胜。然新将保谓汝拘理无亏矣。进一阶，益务其实。可。
 【《永乐大典》卷七千三百二十四「郎」字韵，页十四上引「吴泳鹤林集」。(藏上海图书馆)】 
　　李大同授朝奉郎制
敕：具官某。昔我先朝，惟前猷是宪。太祖圣略，读于庆历；仁皇训典，览于元佑。矧阜陵大训，与六经并传。广夏细之上，可不知所以宝之耶？尔邦之寿隽，年耆德明。本之诸老之传，敷作嘉猷之告。天下之是非得失，惟谏官能言之；人主之动息起居，惟经筵能知之。交修之益，于尔乎望。朕方缉熙巨典，漙进崇阶。则虽讲读之分，何有恩荣之异。勉而仁义，益辅光明。可。
 【《永乐大典》卷七千三百二十四「郎」字韵，页十四上引「吴泳鹤林集」。(藏上海图书馆)】 

　许应龙：《东涧集》十四卷
许应龙，字恭甫。福州闽县(福建)人。宋嘉定元年(一二○八)进士。历官国子博士、国子祭酒、兵部尚书、端明殿学士等职。《宋史》卷四一九有传。四库馆臣自《永乐大典》辑《东涧集》十四卷。
现存《永乐大典》录：
许应龙东涧集 【三十九条】 
以上三十九条，馆臣漏辑者二十三条。
　　 【失题】 
真宗朝平契丹，其将李继隆、马知节、高琼。契丹既请和，召宰相枢密宴于行宫，时李继隆、石保吉预焉。保吉曰：「臣荷驱策，俾遏戎寇。虽动遵圣略，然布阵使人皆继隆指画。」继隆曰：「契丹败戮，皆出宸谋。然分忧用心，躬率将士，不如保吉。」上曰：「将士如此协和，共图勋业，军旅之事，朕复何忧？」以巨觞赐之。
 【《永乐大典》卷一万八千二百八「将」字韵，页一下引「许应龙东涧集」。(影印本第一百七十一册)】 
　　 【失题】 
高宗朝，刘光世、韩世忠朝辞。上曰：「有告朕光世与世 【中】  【忠】 有小嫌，何足校？纵有睚，今日朕为之宜释。」感泣再拜。
 【《永乐大典》卷一万八千二百八「将」字韵，页一下引「许应龙东涧集」。(影印本第一百七十一册)】 
　　祭致政郑公文
凡人之生，孰不教子。子而能仕，百不一二。矧登鳌头，四海能几。身亲见之，抑又鲜矣。惟公盛福，世莫与京。兰玉擢第，巍占魁伦。蹁跹蓝袂，拜舞椿庭。闾里聚观，允谓极荣。何以至斯，积德所致。其德伊何？慈祥岂弟。有学有文，不求不忮。利物爱人，凛然风谊。获此盛事，谁曰不宜。谓当百年，皓首庞眉。观子振耀，紫闼黄扉。云胡不淑，夜壑舟移。方贺而吊，人所共惜。公师之封，赖有异日。某等契托年家，义均子侄。敬陈菲奠，歔欷哽咽。
 【《永乐大典》卷一万四千四十九「祭」字韵，页十下引「许应龙东涧集」。(影印本第一百四十六册)】 
　　候官县正惠二位神封侯制
敕：某神。《祭法》曰：「能御大菑则祀之，能捍大患则祀之。」矧庙食已久，惠利及民。可不载加褒封，以示崇报之意。尔神像设维旧，威灵并昭。护境庇民，厥绩甚茂。祷晴求雨，有感必通。俱锡侯封，用答神贶。尚赖幽冥之相，永臻安静之休。
 【《永乐大典》卷二千九百五十「神」字韵，页一上引「许应龙东涧集」。(影印本第三十七册)】 
　　候官县正惠二位神妻封制
敕：某神。血食肇于有唐，庙额赐于昭代。暨乎近岁，蠁弥彰。朕既嘉尔侯有庇民之功，复眷厥配有赞成之美。爰稽故实，并锡徽称。尚服宠荣，益殚顺助。
 【《永乐大典》卷二千九百五十「神」字韵，页一上引「许应龙东涧集」。(影印本第三十七册)】 
　　阎氏封美人制
翟茀以朝，方正小君之位；王言如綍，复加涣号之荣。宜春郡夫人阎氏，夙夜在公，柔嘉维则。躬全四德，既有婉而有愉；序列九嫔，每必敬而必戒。肆封沐邑，曾不踰时。载嘉执事之勤，申锡美名之宠。其祗新渥，益懋芳猷。
 【《永乐大典》卷二千九百七十二「人」字韵，页十二上引「许应龙东涧集」。(影印本第三十九册)】 
　　周坦授承事郎制
登第而调官者皆给告，而居首选者独命词以宠之，盖异渥也。以尔儒林发藻，黉舍蜚声。对策昕庭，着明深切。允为谹论，可举而行。擢冠羣英，师言咸穆。授以京秩，赞画帅藩。万里鹏图，由兹发轫。其坚素节，以副盛名。
 【《永乐大典》卷七千三百二十五「郎」字韵，页一下引「许应龙东涧集」。(影印本第七十二册)】 
　　赵冲何泉等并授武翼郎 【制】 
孔武有力，拱扈严宸。服勤累年，挽强应格。并授勇爵，仍锡身章。往服荣恩，勉图忠报。
 【《永乐大典》卷七千三百二十六「郎」字韵，页七上引「许应龙东涧集」。(影印本第七十二册)】 
　　阎良臣可特改补保义郎制
掖庭进封，稽之旧比。表里戚属，悉沾恩渥。矧尔积德庆门，实生贤媛。肆颁成命，改畀官资。尚服宠荣，益殚恪谨。
 【《永乐大典》卷七千三百二十六「郎」字韵，页十六上引「许应龙东涧集」。(影印本第七十二册)】 
　　徐雄除秘书丞史弥巩除秘书郎余元廙除著作佐郎制
蓬莱道山，清华之选也，非硕学鸿儒，盖不轻畀。以尔雄刚毅有守，公正亡私。屡振职于成均，宜进丞于中秘。以尔弥巩安恬不竞，悃愊无华。既为模范于金枝，盍掌图书于秘府。以尔元廙，身端行治，学广闻多。允为册府之英流，晋秉着庭之直笔。罔非吉士，允穆师言，茂对荣恩，益宏进业。
 【《永乐大典》卷一万三千四百九十八「制」字韵，页十八下引「许应龙东涧集」。(影印本第一百三十九册)】 
　　何季羽将一官回授与父何璞制
立身扬名，以显父母，此人子之至愿也。尔子季羽，擢第奉常，通籍宰邑。欲以庆恩一秩，增封其父。特从所请，俾遂荣亲之志。允为异渥，尚克钦承。
 【《永乐大典》卷一万三千五百六「制」字韵，页十六下引「许应龙东涧集」。(影印本第一百三十九册)】 
　　徐清叟除太常少卿兼权户部侍郎制
昔孙伏伽言三事，当时之君嘉其剀切，不次擢用，以属羣臣，朕甚慕之。以尔特立无朋，至刚以直。经帷劝讲，屡进嘉猷。擢寘副端，愈殚鲠论。肆予畀以奉常之职，仍摄贰卿。庶陪言语侍从之班，日有献纳论思之益。悉摅所蕴，以副予知。
 【《永乐大典》卷一万三千五百七「制」字韵，页三上引「许应龙东涧集」。(影印本第一百三十九册)】 
　　郑逢辰除宗正丞兼金部郎官制
人门兼用，布列班行，所以崇德象贤也。以尔谦和通敏，克绍家声。农扈为丞，恪勤匪懈。擢赞宗邸，仍摄珍曹。其思睦族之方，益究理财之策。克称厥职，则予汝嘉。
 【《永乐大典》卷一万三千五百七「制」字韵，页四下引「许应龙东涧集」。(影印本第一百三十九册)】 
　　方大琮除著作郎兼侍左郎官制
承明著作之庭，昔人以为文学之清选，非史才不居。必得名流，始称厥职。以尔气温而和，词丽以则。登省闱之前列，驰宦路之休声。策足周行，晋承外府。究心职守，见谓公勤。方擢寘于蓬山，复晋司于论譔。仍兼铨选，庸示简知。往服厥官，益宏远业。
 【《永乐大典》卷一万三千五百七「制」字韵，页四下引「许应龙东涧集」。(影印本第一百三十九册)】 
　　赵与知庆元府兼 【】  【沿】 海制置制
四明兼海道之寄，任重责专。非通敏有谋，长于抚御者，朕不轻畀。以尔望重宗英，才周世用。所居而治，既驰辅郡之声；何施不宜，复奏计台之最。畴咨阃寄，佥曰汝谐。爰升邃阁之华，增重制垣之任。讲求民瘼，训练舟师。控扼要冲，阜通蛮舶。往修厥职，以副予知。
 【《永乐大典》卷一万三千五百七「制」字韵，页十四下引「许应龙东涧集」。(影印本第一百三十九册)】 
　　别之杰除秘撰兼制置副使制
朕惟荆襄伤残之余，兵力单弱，民生凋瘵，捍防经理，实难其人。非资已试之才，曷任维藩之寄。以尔身兼数器，望冠羣公。曩帅荆南，宽明精练。理内御外，克壮其猷。兵悦民怀，边尘不警。今兹某帅，佥曰汝宜。特升秘殿之华，俾贰制垣之任。徒得君重，勉为朕行。不惟慰旧治去思之心，抑以成真儒无敌之效。勉图康济，以宽顾忧。
 【《永乐大典》卷一万三千五百七「制」字韵，页十五上引「许应龙东涧集」。(影印本第一百三十九册)】 
　　参知政事李鸣复除知枢密院事兼参知政事制
