<!-- { "loadSidebar": true } -->
　　昔秦币过重，高祖是患，普令民铸，改造榆荚，而货轻物重，又复乖时。太宗放铸，贾谊致讥，诚以采山术存，铜多利重，耕战之器，曩时所用，四民竞造，为害或多。而孝文弗纳，民铸遂行，故能朽贯盈府，天下殷富。况今耕战不用，采铸废久，熔冶所资，多因成器，功艰利薄，绝吴邓之资，农民不习，无释耒之患。方今中兴开运，圣化维新，虽复偃甲销戈，而仓库未实，公私所乏，唯钱而已。愚谓宜听民铸钱，郡县开置钱署，乐铸之家，皆居署内，平其准式。去其杂伪，官敛输郭藏之以为永宝。去春所禁新品，一时施用，今铸悉依此格。万税三千，严检盗铸，井禁翦凿，数年之间，公私丰赡，铜尽事息，奸伪自止。且禁铸则铜转成器，开铸则器化为财，翦华利用，於事为益。（《宋书·颜竣传》，孝建三年。）
　　◇与南郡王义宣书
　　仆荷任一方，而衅生所统，近聊率轻师，指往翦扑，军锋裁交，贼爽授首。公情契异常，或欲相见，及其可识，指送相呈。（《宋书·南郡王义宣传》，世祖使庆之送鲁爽首示义宣，并与书。案：《文选·陀头寺碑文》注引《谢庄为沈庆之答义宣书》云：「皇网绝而复纽，区宇坠而更维。」一是答书，一是与书，非即此篇也。）
　　◎沈攸之
　　攸之字仲达，庆之从父兄子。元嘉末行南中郎府长史兼参军，进行太尉参军，封平洛县五等侯，随府转大司马参军。孝建中，迁员外散骑侍郎，又迁太子旅贲中郎。遭母忧，起为龙骧将军武康令。前废帝即位，除豫章王子尚车骑中兵参军直阁，封东兴县侯，迁右军将军。明帝即位，除东海太守，未拜，以为宁朔将军寻阳太守，寻假节，进辅国将军，迁使持节督雍梁南北秦四州郢州之竟陵诸军事、冠军将军，领宁蛮校尉雍州刺史，徙监郢州诸军事、前将军、郢州刺史，不拜。迁中领军，封贞阳县公免。征为吴兴太守，不拜。除左卫将军，领太子中庶子，出为持节监郢州诸军郢州刺史，又监西阳义阳二郡军事，进号镇军将军。後废帝即位，进安西将军，加散骑常侍，权行荆州事。寻都督荆湘雍益梁宁南北秦八州诸军事、镇西将军、荆州刺史。顺帝即位，进车骑大将军，开府仪同三司。升明二年，入讨萧道成，众溃，为封人所斩。（案：《宋书·沈攸之传》，攸之表檄文疏，皆宗俨之词也，今姑录为攸之文。）
　　◇答皇太后令问
　　荷国重恩，名器至此，自惟凡陋，本无廓庙之姿，至如戍防一蕃，扑讨蛮蜒，可强充斯任。虽自上如此，岂敢厝心去留归还之事。伏听朝旨。（《宋书·沈攸之传》，元徽二年，群公称皇太后令遣中使问攸之云云，攸之答。）
　　◇与武陵王赞笺
　　江陵一总八州，地居形胜，镇抚之重，宜以上归，本欲仰移节盖，改临荆部，所以未具上闻者，欲待至止，面自咨申。不图重关击柝，觐接莫由。若使匡朝之诚，终蔽於圣察，袭远之举，近拥於郢都，则无以谢烈士之心，何用塞义夫之志，便不犯关陵汉，期一接奉。若夫斩蛟陷石之卒，裂骼卷铁之将，烟腾飙迅，容或惊动左右，苟不获已，敢不先布下情。（同上。）
　　下官位重分陕，富兼金穴，子弟胜衣，爵命巳及，亲党辨菽，抽序便加，耳倦弦歌，口厌梁肉，布衣若此，复欲何求。岂不知俯眉苟安，保养馀齿，何为不计百口，甘冒危难。诚感历朝之遇，欲报之於皇室尔。昧理之徒，谓下官怀无厌之愿，既贯诚於白日，不复明心於殿下。若使天必丧道，忠节不立，政复阖门碎灭，百死无恨。但高祖王业艰难，太祖劬劳日昃，卜世不尽七百之期，宗社已成他人之有。家国之事，未审於圣心何如。（同上。）
　　◇遗萧道成书
　　吾闻鱼相忘於江湖，人相忘於道术，彼我可谓通之矣。大明之中，谬奉圣主，忝同侍卫，情存契阔，义著断金，乃分帛而衣，等粮而食。值景和昏暴，心烂形ㄡ，若斯之苦，宁可言尽。吾自分碎首於阁下，足下亦惧灭族於舍人。尔时磐石之心既固，义无贰计，蹙迫时难，相引求全。天道矜善，此理不空。结姻之始，实关於厚。及明帝龙飞，诸人皆为鬼矣。吾与足下，得蒙大造，亲过夙眷，遇若代臣，录其心迹，复忝驱使，临崩之日，吾豫在遗托，加荣授宠，恩深位高。虽复情谢古人，粗识忠节，誓心仰报，期之必死。此诚志竟未申遂，先帝登遐，微愿永夺。自尔已来，与足下言面殆绝，非唯分张形迹，自然至此，脱枉一告，未尝不对纸流涕，岂愿相诮於今哉。苟有所怀，不容不白。
　　初得贤子讳疏，云得家信，云足下有废立之事，安国宁民，此功巍巍，非吾等常人所能信也。俄奉皇太后假令，云足下潜构深略，独断怀抱，一何能壮。但冠虽弊，不可承足，盖共尊高故耳。足下交结左右，亲行杀逆，以免身患。卿当谓龙逢、比干痴人耳。凡废立大事，不可广谋，但袁、褚遗寄，刘又国之近戚，数臣地籍，实为膏腴，人位并居时望，若此不与议，复谁可得共披心胸者哉？昏明改易，自古有之，岂独大宋中屯邪？
　　前代盛典，焕盈篇史，请为足下言之。群公共议，宜启太后，奉令而行，当以王礼出第。足下乃可不通大理，要听君子之言，岂可罔灭天理，一何若兹？《孝经》云：「资於事父以事君」。纵为宗社大计，不尔，宁不识有君亲之意邪？乃复虑以家为啖以爵赏，小人无状，遂行弑害。吾虽寡识，窃求古比，岂有为臣而有近日之事邪？使一旦荼毒，身首分离，生自可恨，死者何罪？且有登斋之赏，此科出於何文？凡在臣隶，谁不惋骇。华夷扣心，行路泣血。乃至不殡，使流虫在户，自古以来，此例有几？卫国微小，故有弘演，不图我宋，独无其人。抚膺惆怅，不能自已。足下与向之杀者何异？人情易反，还成嗟悲，为子君者，无乃难乎，蹊田之譬，岂复有异？管仲有言，君善未尝不谏。足下谏诤不闻，甘崔杼之罪，何恶逆之苦。
　　昔太甲还位，伊不自疑；昌邑之过，不可称数，霍光荷托，尚共议於朝班，然後废之。犹有汤沐之施，论者不以劫主为名。桓温之心，未忘於篡，海西失道，人伦顿尽，废之以公，犹礼处之。当温强盛，谁能相抗，尚畏惧於形迹，四海不惬，未尝有乐推之者。伊尹、霍光，名高於臣节，桓氏亦得免於胁夺，凡是诸事，布於书策，若此易晓，岂待指掌。卿常言比迹夷叔，如何一旦行过桀跖邪？
　　圣明启运，苍生重造，普天率士，谁不歌忭，实是披心罄节、奉公忘私之日。而卿大收宫妓，劫夺天藏，器械金宝，必充私室，移易朝旧，布置私党，被甲入殿，内外宫阁管，悉关家人。吾不知子孟、孔明遗训如此？王、谢、陶、庾，行此举止？
　　且朱方帝乡，非亲不授，足下非国戚也，一旦专纵自树，云是儿守台城，父居东府，一家两录，何以异此？知卿防固重复，猜畏万端，言以御远，实为防内。若德允物望，夷貊犹可推心共处，如其失理乖道，金城汤池无所用也。文长以戈戟自卫，何解灭亡。吴起有云：「义礼不），舟中之人皆雠也。」足下既无伍员之痛，苟怀贪婪，而有贼宋之心，吾宁捐申包之节邪？
　　闻求忠臣者必出孝子之门，卿忠孝於斯尽矣！今窃天府金帛以行奸惠，盗国权爵，以结人情，且授非其理，合我则赏，此事已复不可恒用，用之既讫，恐非忠策。且受者不感，识者不知，不能遏奸折谋，诚节慨惋，隔亥数千，无因自封，不能知复何情颜，当与足下叙平生旧款？吾闻前哲绝交，不出恶言，但此自陈名节於胸心，因告别於千载。放笔增叹，公私潸泪，想不深怪往言。然天下耳目，岂伊可诬。抑亦当自知投杖无强，为必先及。（《南齐书·张敬儿传》。）
　　◇宣令军中
　　荆州城中大有钱，可相与还取，以为资粮。（《齐书·柳世隆传》，攸之渡鲁山岸，犹有数十匹骑自随，宣令军中。）
　　◎沈演之
　　演之字台真，吴兴武康人，晋冠军长史劲曾孙，袭父叔任，爵吉阳县侯，郡命主簿，州辟从事史西曹主簿。举秀才，除嘉兴令，入为司徒祭酒南谯王义宣左军主簿钱塘令，复为司徒主簿。丁母忧，起为武康令，除司徒左曹掾州治中从事史，迁尚书吏部郎，进右卫将军。迁侍中，又迁中领军，领国子祭酒本州大中正，转吏部尚书，领太子右卫率，元嘉二十六年卒。赠散骑常侍金紫光禄大夫，谥曰贞侯。
　　◇巡行上表言刘真道等政绩
　　宰邑敷政，必以简惠成能，莅职阐治，务以利民著绩。故王奂见纪於前，叔卿流称於後。窃见钱塘令刘真道、馀杭令刘道锡，皆奉公恤民，恪勤匪懈，百姓称咏，讼诉希简。又翦荡凶非，屡能擒获。灾水之初，馀杭高堤崩溃，洪流迅激，势不可量，道锡躬先吏民，亲执板筑，塘既还立，县邑获全，经历诸县，访核名实，并为二邦之首最，治民之良宰。（《宋书·刘怀肃传》，元嘉十三年，东土饥，上遣扬州治中从事史沈演之巡行在所，演之上表。上嘉之，各赐谷千斛。）
　　◇以一大钱当两议
　　龟贝行於上古，泉刀兴自有周，皆所以阜财通利，实国富民者也，历代虽远，资用弥便，但采铸久废，兼丧乱累仍，糜散湮灭，何可胜计。晋迁江南，疆境未廓，或土习其风，钱不普用，其数本少，为患尚轻。今王略开广，声教遐暨，金镪所布，爰逮荒服，昔所不及，悉已流行之矣。用弥广而货愈狭，加复竞窃翦凿，销毁滋繁，刑禁虽重，奸避方密，遂使岁月增贵，贫室日虚。62作肆力之氓，徒勤不足以供赡。诚由货贵物贱，常调未革，弗思厘改，为弊转深，斯实亲教之良时，通变之嘉会。愚谓若以大钱当两，则国传难朽之宝，家赢一倍之利，不俟加宪，巧源自绝，施一令而众美兼，无兴造之费，莫盛於兹矣。（《宋书·何尚之传》，中领军沈演之议。）
　　◇嘉禾颂
