<!-- { "loadSidebar": true } -->
勉士《面城楼记》：“钊嗜蓄书，自戊辰迄今七八年，得数万卷，杂置听事中。大人诏钊曰：‘汝蓄书亦知蓄众而城守乎？数仞之墉，百雉之堞，枪雷椎楟之属遍其下，寇环而攻之，物未尽而城已破，是物非人力弗用也。大黄之弓，未尝不雨射也，巡几之卒自若，聚檄之声未尝废闻也，然军法驱之，久斯困，困斯怨，怨斯解，是力非心弗永也。且夫环十里而城角罘罳数千百，分守则力不给，合之应援将弗及，势必危，势危而犹急其力，不叛则亡。夫读书亦若是焉已矣。蓄而弗力学，犹弗蓄也，力学而弗心得，犹弗力也。汝其勉治汝心。’钊曰：‘唯，谨识不敢忘。’”又《古输廖山馆藏书目录序》：“欧阳子曰：‘好之而无力，虽近且易，有不能致。’余每诵而悲之，然亦用是自豪。盖余室四壁立，犹插架数万卷，且有宋元椠及旧钞手校本。纸墨奇古，丹铅淋漓，清风逗帘，展卷流连，未尝不私心窃喜，谓幸不中庐陵之言也。”石华书其后云：“岭南地湿，易长蠹鱼，藏书无至二百年者。吾家守经堂藏书多于勉士，而旧椠不及焉。勉士尝云，当无聊时，阅古人书目，亦自快意，可想见其癖好矣。”

陈昌齐《守经堂记》：“守经堂者，吴君石华藏书之堂也。君富于书，四部丛焉，独称经何？宗圣也。”

 

三五二、李筠嘉修林【叶昌炽】

藏书四千七百种，著录三十九万言。

江左俊游宾从美，翛翛天半若霞轩。

《松江府志》：“李筠嘉字修林，上海人。候选光禄寺典簿。藏书甚富，精于校勘。”

龚自珍《上海李氏藏书志序》：“上海李氏藏书至四千七百种，论议胪注至三十九万言。承平之风烈，与鄞范氏、歙汪氏、杭州吴氏、鲍氏相辉映于八九十年之间。李君犹且恨生晚，不获遇纯皇帝朝亲献书。顾异日数本朝目录，必不遗李氏。吾生平话江左俊游宾从之美，则极不忘李氏，东南顾翛翛踞天半矣哉！李君名筠嘉，议叙光禄属官衔，不仕。道光六年丙戌六月。”

乔重禧《挽李笋香筠嘉》诗：“卅载吹笙谱白华，仙源裙屐丽情赊。园编香雪诗人集，楼倚慈云孝子家。金穴频年倾郭况，琅嬛何地读张华。海天从此风流尽，高柳斜阳噪暮鸦。”注云：君身后藏收尽散。

《曝书杂记》：“孔氏《祖庭广记》，沪上李笋香藏金刻，今为马笏斋所得。”

 

三五三、马瀛二槎　马玉堂笏斋【叶昌炽】

同有惊人秘笈藏，汉唐汉晋各分疆。

扶风故事如相质，一住盐官一海昌。

《东湖丛记》：“吾乡陈仲鱼征君向山阁藏书，大半归马二槎上舍，上舍，余中表行也，其《吟香仙馆书目》多世所未见之本。有宋本《汉书》、《晋书》，因以汉晋名其斋。《晋书》为天籁阁故物，有王弇州手钞补缺之卷，真书林瑰宝也。”

《持静斋书目》：“《桂苑笔耕录》，有‘二槎秘笈’、‘马氏吟春仙馆收藏印’。”又“曾肇《曲阜集》，有‘马氏收藏’、‘二槎艺文’、‘宋临安三志人家’诸印。”昌炽案：吟春、吟香不同，东湖是其中表，当可据。三志者，宋周淙《乾道临安志》三卷，施谔《淳祐临安志》六卷，潜说友《咸淳临安志》九十五卷，皆相传孤本也。

莫氏《宋元本经眼录》：“宋刊《两汉会要》，归武原马玉堂笏斋明经，有道光壬辰识语。”又“《周易本义》，卷首有‘玉堂笏斋’、‘汉唐斋’、‘红药山房收藏私印’诸朱记。”

《皕宋楼藏书志》：“《洞霄诗集》，笏斋藏书，有‘扶风书隐生’白文方印。”又“《国朝名臣事略》，有‘汉唐斋’白文长印，‘古盐马氏’朱文方印。”

《曝书杂记》：“钱梦庐云：‘重校正《活人书》，余昔藏宋板，今在丰山马笏斋明经处，或云在马二槎处。’”昌炽案：据此可见，马氏藏书，同时同姓同居浙中，斋名又相仿佛，当时同好已不免传闻异词，况后来乎？故此特详辨之。

 

三五四、童铨佛庵【叶昌炽】

凤子春驹郭未笺，神仙蜕骨自何年。

滕王粉本虽天巧，死作萤乾剧可怜。

《杭郡诗辑》：“童铨字佛庵，仁和诸生。”注云：“佛庵家北郭，贫无余赀，雅性爱古。市集门摊，时时搜访，所得颇有佳本，惜身后斥卖殆尽。闻其所藏前辈小像，多至数十人，不知今归何处。年七十余，赋诗而逝，有‘亡魂愿化庄周蝶，只恋书香不恋花’句，惜佚其全什矣。”

郭频伽《浮屠楼词齐天乐》：“童佛庵有素册，为蠹鱼所蚀，其凿空处，皆肖蝶形，殆天巧也。词以写之：近来不识人间字，满腔都是春恨。青简生涯，白蟫身世，幻作漆园梦影。羽陵困损，算不似花间，栖香差稳。莫羡神仙，蜕余且就此中隐。有人曝来永昼，比夹雪新签，白描副本。栩栩蘧蘧，鱼鱼雅雅，两翅尚黏残粉。滕王休哂，是痴绝书生，香奁吟吻。展向春风，半窗芸叶冷。”又《沁园春》：“二娱谓余题蠹蝶卷子，比物象形，裁云缝月，后有作者，未能或之先矣。酒酣以往，逸气坌涌，间为变调，以摅郁塞之怀，并示二娱：钻纸蝇痴，伏案萤乾，男儿可怜。笑吾其鱼矣，人言善幻；蘧然蝶也，或羡成仙。《五蠹》书成，一生花活，游戏其间然不然。君休问，看此中有鬼，虫亦能天。为君试质前贤，更有个吾家博物传。是蒙庄阔达，未离文字；谢郎轻薄，多为诗篇。磊落景纯，虫鱼诠释，凤子春驹有阙焉。亡应补，任丛残科斗，零落蜗涎。”

梁同书《蠹蝶诗》：“蠹蚀成蝶形，大小二，须翅皆具，好事者装册索题，戏作二绝：问尔适从何处来？多生结习故书堆。自从食尽神仙字，一梦南华便脱胎。展卷分明见栩蘧，世间金粉画犹输。蟫鱼耻作萤乾死，幻出滕王飞白图。”昌炽案：张廷济《桂馨堂集》有《为童佛庵梁题所集梅花》诗，又有《童佛庵梁以平安钱问契刀消息，并系诗次韵奉答》诗。同时同姓字，又同好古，是否即一人，俟考。

 

三五五、程廷献书城【叶昌炽】

山姜倚墙放疏蕊，苍藤乔木水为邻。

旧庐正在瓶山麓，掇拾寒灰叹积薪。

张鉴《枫溪程君祔葬墓记》：“枫溪拥岩程君卒十载，季子文荣来谒文。案《略》：君讳廷献，字书城，拥岩其号也。弱不好弄，辑古佚书《帝王世纪》、《三辅黄图》凡十余种。旧居瓶麓，藏书甚富。得旧钞《北堂书钞》，与明世所行海虞陈氏校补者大异，复感发，辑《仓颉》、《字林》尤备。视孙、任两家，不啻有积薪之叹焉。”又“枫泾程氏，藏书甚富，长夏兰川主人，遣仆以《瓶麓读书图》，索题二首：钿轴牙签万卷余，井眉大好读书庐。异时苗发从相访，长水长塘或不如。此生结习每流连，触热披图亦墨缘。安得借钞亲拔棹，一株平仲指山前。”注云：“瓶山因积酒器而成，见《县志》。”又《南阳村图歌》：“枫泾镇市尾曰南阳村，有旧广宅，三面环水，苍藤老树，百年物也。兰川得之，将移居，遣人征书画，因成此寄之：君家老屋泾水滨，近复卜筑来南村。水三面环隔咫尺，旧时乔木今犹新。”又云：“山姜倚墙放疏蕊，珠帘压架交长根。家具虽少有鸡犬，洪崖妇子颜温存。汗牛经史万卷富，充箱金石千番屯。日长无事坐花下，欧赵洪薛殊龂龂。”昌炽案：兰川疑为文荣之别号。

 

三五六、计光炘曦伯【叶昌炽】

牝鸡持鬻百钱时，高阁秋灯忆母慈。

好鸟飘风三叹息，第将甬上祝延之。

张鉴《秀水计氏泽存楼藏书记》：“秀水计氏二田，介王征士研农，以所受尊甫慕云先生藏书来请为记。二田承余绪非一世，筑泽存楼，缩衣节食，引而弗替。凡得自书贾书船以及长塘鲍氏借钞者，总经史子集为卷六万二千有奇。余自束发至南北，舟车所接，皆藉书卷为淹滞，而旋聚旋散，不胜飘风好鸟之叹。就所见瓶花斋之散，吾友眠琴山馆得其《苕溪集》，德清许部曹得其《隶释》、《隶续》，皆旧钞本。小山堂之散，于友人处见蜀石经《毛诗》残帙，急劝鬻之，为士礼居豪夺去。天籁阁之散，则字画多于卷籍，《神仙起居注》其一也。曝书亭之散，于吴门书肆买得《北盟会编》，前有‘竹垞著录之一’之印。方是时，渠家剩新塍张简庵遗书未散，而所著《瀛州道古录》稿本尚在也。又尝因海上之役，两登天一阁，太息三百余年灵光岿然。夫士微时，不能具竹素，杨士奇之母，至为鬻牝鸡以易《史略释文》、《十书直音》，其得之难如是。若既聚之，可不思所以永其传！今二田少孤，抚于其母，闭门力学，有刘氏墨庄之风。余故述散聚之由，卒归之甬上，以为颂祷之辞云。道光甲午中秋。”又《泽存楼藏书后记》：“秀水计曦伯母沈太孺人，能以诗书勖子孙，如新喻刘式妻陈之治墨庄。余过高明之家，网罗放失，汗牛充栋，迨其后风镫石火，撇焉灰烬，其故何也？必先有不能为之主持，定识定力如计氏。于是益钦太孺人直超寻常万万，斯克成此伟观也。”又《二田斋记》：“闻溪计氏曦伯，多积书籍以培其基，间好画以陶铸其性灵，旧藏多沈石田、恽南田真迹，因以‘二田’自号，并名其所成之斋。”又《题计二田光炘泠音阁校书图》：“高阁疏林外，摊书日掩门。渊源文苑旧，家世党人尊。叶扫秋镫永，铅研春露繁。百年聊晤对，风雨正忘言。”

 

三五七、王雨楼【叶昌炽】

苜蓿阑干老广文，江南双鲤寄殷勤。

论诗欲订疑年录，未必礼堂事郑事。

《开有益斋读书志》：“王黄州《小蓄外集》三十卷，为河间纪文达公所藏，据以录入《四库》者也。余后至菰城晤王雨楼学博，始见宋刊本，亦止七卷，未知即文达所藏否？”

《皕宋楼藏书志》：“《宝祐会天历》，李锐跋：‘吾友徐秋崖孝廉过访，云其友人王雨楼文学，博雅好古，喜收秘笈。’金望欣跋：‘湖州雨楼广文，余丙子同年王海涛之弟也，收藏古书最富。道光壬寅，余客归安时相过访。’”又“《嵇康集》十卷，王雨楼表兄家藏，乃丛书堂校宋钞本，从士礼居转归雨楼，妙道人书。道光十五年十一月初九日。”

张文虎《怀人诗王生世彦雨楼》一首：“经年住江北，回首忆江南。郑重寄双鲤，语少意自谙。欲知我衰意，丝鬓不胜簪。”昌炽案：雨楼广文，道光间人，其年不在啸山先生下，何以北面称弟子？或名世彦者别一雨楼乎？记此以俟考。

（据王欣夫先生补正，苏州、湖州各有一王雨楼，同时而同好藏书。至名世彦者，为又一王雨楼，时辈均后。）

 

三五八、钱熙辅鼎卿　熙祚锡之

熙泰鲈香　熙载啸楼　熙经心传

湖上群山山上楼，校书人共住楼头。

写官楼下雁行列，门外借书人系舟。

