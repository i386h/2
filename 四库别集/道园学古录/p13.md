<!-- { "loadSidebar": true } -->
　　朱子之论传易者曰邵传羲画程衍周经葢欲求乎羲文周孔之易舎邵子程子之学则莫之能进矣朱子着易本义多补塞程子之义又作易学启蒙原图书卦画而先天之説可得而窥焉然独怪夫邵子程子并生一时居甚近也道同出也年又不相远也而叔子注易传不闻与邵子有所讲明而伯子尝谓邵子之学为加倍法后问之则又以为忘之矣及闻其讲风天小畜与天附地地附天之説乃叹曰向尝闻此于茂叔矣噫岂非三君子之易学莫逆于心而无所问辨故无以传闻于后世也欤是以朱子有易学启蒙之书者葢言蒙者之始求于易不可不自此而启其端也某尝窃学是书而未之有得及与今国子祭酒鲁公同司业成均为学者互相发明此书以为敎数年之后友朋之间亦独闻鲁公以此为意而叹其不倦不厌也新安程璹以所着类编相示则葢取朱子与门人平日之语有及于此者则彚而附焉予深叹其知学于此也夫立言以著书则其词精而约师友之问答则其言辨而博精而约者必深思而后得辨而博者则快然而通畅此善学者所以读古人之书而便作今日耳闻者也璹年齿方壮其进未可量也又安得不叹美于此乎新安朱子之阙里也闻其山林之间犹有搢绅先生黄髪之士相与授受使遗言絶学犹有存者璹固多见之己乎某老矣得徜徉江湖之上尚当从璹求见其人而受敎焉
　　送杜立夫归西蜀序
　　天厯建元诏书播告中外天下翕然同心达顺蜀帅以世臣宿将乃执狂悖阻险为暴潼川杜岩肖一布衣远方书生能言国家统绪之正天命人心之归在我今上皇帝明诏忠厚之至也省臣奈何迷不知复陷吾蜀以不义之名而致杀毒于无辜者哉遂被重罪其得不死者特幸免而已蜀事定省起杜生为掾行御史台与蜀宪交章论杜生事宜见表异宪台誊状朝廷未报也杜生以掾进奏京师事已即西还人或谓生小留朝议必有处忠义先见之士者生曰吾以使事来当归报耳不知其他也呜呼君子之所为惟其义之当而已矣当慷慨论逆顺去就时惟知义之所在当如是耳初岂有假此望荣进之意哉不然非有肉食之奉职事之系也而甘以七尺之身自试于必死不测之危祸哉今日之事御史言之朝廷知之天下壮之学士大夫韪之为杜生者可无憾也忠义必见用自系朝廷弗系杜生矣仆执笔太史若生之事敢轶而弗书乎非特为乡里之有生也
　　送朱仁卿赴安庆敎授序
　　国学之俊秀与贵游久处者岁贡八人于吏部前四人部补令史后四人除郡敎授其自江南来者名虽在前不得补吏惟得为敎授习俗移人乐吏之操权而速化以为重不知敎授之所系不轻也趋走以事人与专席以讲学者孰尊尚书侍郎书一札呼而使之与宰相命以天子之勅者孰贵苟以为易进取也敎授未必尽沉沦部吏未必皆显达然则敎授岂相薄哉虽然是犹以利害较也明道先生欲取天下之贤者聚而敎之京师其学成也则以分敎天下一道德而同风俗其法莫若焉今自国家敎之而出一郡其法良是已而其效不然者非法之罪也其学也修己之道或未尽其仕也治人之道初弗知伥伥然徒以苟且尺寸毫末为意宜其不足于敎授之行知学者之有感于斯言已乎盱江朱仁卿在上庠十余年师友所共爱敬乃为安庆敎授来求一言以为别某在成均时尝书防壁记曰今吾学之所讲其书易诗书春秋论语大学中庸孟子其道则尧舜禹汤文武周公孔子所以明其道者顔曾思孟周程张邵朱之言也仁卿在此则遵是而学之往彼则循此而敎之勿为新竒以取名勿为昏诞以徇俗贤而知者修此以善导之愚不肖者准此而砭订之使贤而知者据而立愚不肖有所化而改敦敦笃笃自信既成又力行之三年宦成父兄子弟必有可望者慎勿自薄为也仁卿齿业俱进虑事甚周巽顺勤敏其于事上接下之宻勾稽钱谷之严缮修屋舎器物之备时人以为能者在仁卿为余事故特举所以为敎者为仁卿言之噫亦常言耳易曰君子思不出其位随其所在而致力焉而已耳他非所计也
　　送赵茂元序
　　百十年前吾蜀乡先生之敎学者自论语孟子易诗书春秋礼皆依古注疏句读授之正经日三百字为率若传注史书文章之属必尽其日力乃止率晨兴至夜分不得休以为常持身以尚孝友惇忠信厉节义为事其为文多尚左氏苏子瞻之説及稍长而后专得从于周程之学焉故其学者虽不皆至博洽而亦无甚空疏及其用力于穷理正心之学则古圣贤之书帝王之制度固己先着于胸中及得其要则触类无所不通矣此其大槩也集与舎弟未髫龀先君携之避地岭海诸书皆先亲口授十岁至长沙始就外傅从祖父秘监公必使求诸乡人敎之犹守此法也弱冠至临川乡人惟二人在焉一人为故宋乐安县丞黄某予同县人也江西帅臣黄弃疾以临川内附檄至乐安县丞独不肯传檄者国人义而不忍杀之去入深山中忍卧不至死敎其子读春秋而已其一人故宋崇仁县丞范大冶成都人幼时尝及从学沧江书塾中宋亡亦贫不仕时时来与先君先舅语举书传常连卷数千百言不遗一字天文地理律厯姓氏职官一问累千百言不止先亲常朂某曰读书当如范公之博立身当如黄公之严斯言犹在耳也于是稍从侍侧问乡里文献之在东南者则知临邛魏氏子孙在呉都眉山平舟扬氏在天台或在武陵桂芝程氏在安吉学斋史氏在江隂同郡牟氏亦在安吉集仕京师歴年遂多皆不能于此有所考问而士友之至自蜀者从而问之则遗老旧书多不存矣不亦悲夫至治壬戌集既免先君丧省墓呉门而赵君茂元在焉盖与予皆眉山扬氏之外孙也以扬氏之学论之平舟公为朱氏张氏之学以道学自任其议论政事必出于此而见山公与其弟吏部公以春秋尝为太学师陈义甚正非特文学而已宋亡五十年其门人学者皆尽诸舅氏亦已物故遗书存者无几独茂元犹能有所诵而传之庶几遗风流韵之可见者乎至顺辛未茂元来调官京师急于亲养乞远方一巡徼以去集知其情不敢以馆阁荐留也将行求一言以叙别念无足为茂元言者独以昔者蜀人为学之説而陈之庶乎其乡人昆弟子孙之在东南者因集之言亦有以推其先世之学而有立焉则区区恭敬桑梓之微意也集老矣茂元尚有以朂予也哉
　　送熊太古诗序
　　昔者周公孔子之为敎盖莫大于礼焉千数百年以来其书阙轶多矣汉儒即所闻而缀辑之因所言傅会之先王制作之绪余赖其记载而有可知者亦不可诬也伊洛诸君子因遗言而得其心发真识以广其义行焉而安乎其躬道焉而信乎其人学者得以推见三代之上岂不盛哉昔横渠张子与两程子并起一时张子专以执礼佐持敬之敎可遵而行也世俗之弊乐放肆而忽检束之常狃见闻而失性情之正迂鄙其行事而莫肯从繁厌其绪言而不知讲于是纲沦而法斁所由来之渐吁可畏哉豫章先生独知忧之因进士之设科慨斯经之鲜学其意逺矣先生之子太古承遗训于指授又力究之有年儒林望之为日久矣荐书来上乃弗偶焉非惟朝之学士大夫搢绅先生惜之虽主司与偕贡之士亦莫不共惜之也夫学古者言淡而意深固不足以逞夫鬻之塲多识而博援亦不足以较夫涉猎之次抱器善藏夫何歉哉于是仆与一二同志欲相率而留之太古曰不可如是则有所不安者矣故作诗以送之其词曰风从阊阖兴花向上阳开白日如逝波迟子殊未来雨雪载远道卞生献其宝驾之千金车借以五色缫意重翻成失弃捐将奈何先哲犹待贾归哉聊永歌


　　道园学古録卷五
　　钦定四库全书
　　道园学古録卷六
　　元　虞集　撰
　　序
　　国子监后圃赏梨花乐府序
　　至大庚戌之仲春大成殿登歌乐成时雨适至我司业先生乐雅乐之复古顾甘泽之及时于是乎赋喜雨之诗推本归功于成均之和廼三月辛巳国子监后圃梨花盛开先生率僚吏席林台之上尊有醴盘有蔬肴胾杂陈劝酬交错饮且半命能琴者作古操一阕禽鸟翔舞云风低回先生于是歌木兰之引以寓斯文之至乐而泳圣泽之无穷也明日僚友酌酒而赓之又明日诸生之长酌酒而赓之气和辞畅洋洋乎盛哉虞某起言曰古之教者必以乐故感其心也深而成其徳也易命大夫者犹与之登髙赋诗而观其能否兹事不闻乆矣今吾师友僚佐乃得以讲诵之暇从容咏歌庶几乎乐而不淫者亦成均之义也命弟子缉録为卷以贻诸好事可览观焉谨序
　　赠何明之序
　　中山何君以医道行乎京师求视病发药者足相踵于门旦暮不絶何君尝以病缓急为先后不徇贵富不弃贫贱与药当病不计其赀之髙下故人多趋之衣服币帛货具至于车马之餽常常而至君亦不甚经意也国子伴读李生病寒热日且久不解众谋可以起其疾者咸推君焉于是得何君治如法良愈生同舍为倒槖中余赀以谢君曰子去家逺姑俟他日及生归复来又致所以谢则又却之曰书生无为事此生思所以荅何君者来请叙其事求歌诗于名笔以道之嗟夫名与实对义与利反今何君之为医也不区区于一簮之获而以活人为心其度越等侪逺矣诚有其实虽无文字之传犹将见称于当世况君子知其实而乐道其事者乎吾知何君之道章矣
　　李仲渊诗稿序
　　集贤直学士李君仲渊自録其五言诗而题之宗雅观其制名则其所以自喻者可得而知矣五言之道近世几絶数十年来人称涿郡卢公故仲渊自序亦属意卢公然仲渊来朝廷为学士而卢公去世已久独呉兴赵公深知之至以为上接苏州呉兴博古通艺精诣入神兼古人之能事者多矣而独常吟讽其诗毎欲以诗人自称而天下亦信其诚有不可及者廼独推公若此信知言哉某尝以为世道有升降风气有盛衰而文采随之其辞平和而意深长者大抵皆盛世之音也其不然者则其人有大过人而不系于时者也善夫袁伯长甫之言曰雅颂者朝廷之间公卿大夫之言也某闻之矣君子之徳风也小人之徳草也草上之风必偃观宗雅者可以观徳于当世矣夫
　　本徳斋送别进士周东扬赴零陵县丞诗序
