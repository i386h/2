<!-- { "loadSidebar": true } -->
　　烟光迷远岫曙色上征衣郡邑行将近山村望转微岂应辞苦节何暇惜多违所愧经巡处劳人説是非滦何有张果老喂驴石榆闗有张果老铺不知何由得名二首
　　巉岩白石藓防滋斧凿何缘偶见施声迹由来俱是幻不须回首重兴思
　　木栅标题迹已陈短墙衰柳未胜春停鞭欲问当年事翘首斜阳不见人
　　宿芦峯驿
　　亭馆髙虗草木残碧峯烟露晩增寒隣翁社老纷成巷野饭山殽进满盘千里驱驰怀国事一宵清宴有余欢明朝拟上辽阳道数问征夫夜未阑
　　至山海关二首
　　尘路临闗断云山际海多驱车登峻坂饮马下长河跋涉真吾事咨询奈尔何旋归知不逺随处记经过望望逾髙岭遥遥知几程野人清驿道疲马歴空城茅舍山炊熟松牕土炕平依栖聊复尔按辔又东行
　　宿山海驿留别张用晖主事
　　别来清梦每相寻客里逢君坐夜深千里乡闗孤鴈影十年樽酒故人心边城寒气春犹重海国潮声夜欲沈明日轺车何处是辽阳东去马骎骎
　　过山海闗
　　百二山河拥帝京铁闗金鎻接长城辽阳千里无烽火蓟北诸屯有重兵鼓角遥迎持节使闗门应讶弃繻生壮游未尽登临兴一骑云飞海浪横
　　连遇大风宿前屯卫次日早趋沙河驿望宁逺途中苦寒
　　鸡鸣戍鼓起城楼碧海风髙马上愁天地无心怜逺客关山何处是营州壮怀慷慨看长铗倦体支离惜敝裘却忆边军寒正苦春阳几日到遐陬
　　宁远道中晩行
　　行行周道接山谿城堡连延斥候齐野烧过林枯草尽暝烟生树远村迷人行落日多思睡马渡春冰半没蹄翻忆故园行乐伴百花深处听莺啼
　　宁远东南有山居海中去岸二十里名觉华岛中有大龙宫千佛院皆金人所建土僧数十人自相耕凿若与世隔者毎嵗海冰可通车徒时则一城薪炭皆仰给于此闻其中甚幽絶可爱亦边乡一胜地惜行役匆匆不能一到
　　古刹寥寥海岛边行人指防説当年山门未乞新开额常住犹耕旧施田寒日毎输城邑炭渔舟时送佛灯钱官程咫尺空经过怅望烟波思渺然
　　宿松山所遇孟玉千戸老而能言谈开国以来边事歴歴可聴次日早趋凌河驿道中述其语为四絶
　　七岁为官今七十直从洪武到新年同时将士皆稀少赢得儿孙满眼前
　　牢落关山百战中此生无罪亦无功于今边境安如堵共説君王似太宗
　　当时倭冦入辽阳曾逐偏禆夜伏藏百舸成灰诸贼尽伤心和泪説刘刚
　　双鬓苍苍膂力微已敎儿子代戎衣此身虽老犹能射闲上雕弓去打围
　　途中怀杨叔瓛主事
　　春初为别后春尽尚殊方明月心期在浮云梦寐长看花怀共赏折柳惜分芳想见同年者聨珂集鹭行广宁诸屯卫骑士皆以猎犬自随所至有获戏作畜犬词
　　舂米莫弃糠澚釜莫弃浆饲喂须敎饱驱逐毋令伤营中畜犬胜畜羊晨将犬出暮烹獐边城无盗不须吠明日烧荒出城去
　　桃源图为辽东李都阃端题
　　落花流水春将暮武陵渔郎迷旧路山扄涧鎻气籥闲误入桃源最深处里巷惊闻外客名倾家出见动欢声不知岁月今何日却问阿房成未成语毕相邀扣蓬堵瓦缶甆瓯间賔主儿童将茗妇将醪礼数空疎意清古坐中重述始来时黔首惊闻族李斯强者弄兵弱者死惟我数家犹孑遗老幼携持转沟壑兎伏乌投枯叶落披荆破楚履巉岩絶境天荒隔寥廓堙山塞岫种桃花谷变陵迁几岁华前人老死后人壮来日无多今百家今年大水添溪涨舟轻直渡桃花嶂佳期难再事难凭不説人间説天上到处穷荒草满蹊武陵深窈易相迷何须更问神仙事险逺由来是五溪
　　为辽东都司断事陈公佐题画并墨竹四首
　　西风吹云江树白黄叶寒潮弄秋色斜阳欲落鴈来时露芷江蓠共萧飒浩歌一曲下中流欲采芙蓉不自由清风明月若长在沙鹤野猿相对愁南游忽忆湖湘道千里心期梦中老岳阳楼上望君山一防青螺隔云小彭蠡风髙浪接天行人欲渡已茫然非熊事业来何晩回首空江生暮烟
　　树杪青山嵌湖曲古墙隂处莓苔绿野梅零落菜花开柴门半掩黄茅屋空林昼永寂无声村坞寥寥一犬鸣年华欲尽众芳歇宛宛白日伤人情巉岩峻坂连平越瘦蹇凌竞度还蹶人影东来知是谁小桥流水黄昏月武陵年少日驰驱寳马朱轮横路衢扬雄闭门头雪白却笑年年空著书
　　墨竹二首
　　流云满空江月黑天漏无声泻虗碧梧桐露白鳯毛垂湘妃劒佩鲛绡湿短篷余烬照残更千里江潭幽梦生隔江谁唱鹧鸪曲忽忆君山双笛声
　　蓐收鼓气天行金红尘委翳苍烟沈濳蛟倒海鳯翻穴十二琼楼环佩音南州髙士风流歇空谷佳人苦离别凭谁截作紫鸾笙同上瑶台弄明月
　　为辽东巡按陆侍御平题画四首
　　萧萧落木翳林埛野色催寒帯晩晴满地秋风吹雨过乱山斜日照人行草荒别墅鸥盟逺云护空坛鹤梦清彷佛江南旧游处小桥西舍读书声
　　榕叶成隂长绿苔薰风池馆芰荷开鸟边山色云中出戸外泉声树杪来一路莺啼僧舍近隔溪人语钓船回若耶溪水山隂路何日扁舟重尔陪
　　岩壑萧条雪满庭冻云连地晩冥冥春随灞上骑驴客人在孤山放鹤亭琼岛风霜千树白蓬牕灯火一氊青不知何处笙歌夜金帐羊羔酒未醒
　　云山东去野桥西茅屋隂隂桞树齐疎雨落花村犬吠澹烟芳草水禽啼林泉杖履时相遇溪上壶觞毎自携何日闲寻休沐地葛巾野服共幽栖
　　游鳯凰山记
　　自辽城东行三日出连山隘又一日至鳯凰山去朝鲜境尚百有余里土人称为开州其地苍莽无人之场山势周环连亘不絶惟南面少缺如人臂合抱而掌未及接者首尾低昻大麓偃伏左右若两翅东西相望宛如一大山不知其中能寛闲空隙也予初以使事未遑登览春三月二十有二日还过其地辽东都司李君本正以千五百骑行迓适日暮按营于此因与副使锦衣卫武士英三人连辔鼓吹而前皆叠石为城随山障塞巉岩崩毁过半其缺处为门石臬铁枢沙土中犹隠约可见门外稍东西向有水关架石作梁水声幽幽然出丛薄间若诉语者入门左折而西髙崖絶巘上有土台隆隆意当时了远处也右折而东尽谿谷涯际有舍一楹覆地为椽上无片瓦惟朽余壁立不知何人所常依息疑野人射猎时信宿草具也自兹北行皆平旷几二里许石级頽残瓦砾零落若官府废治又二里许正北山坳处适与所入门相对皆灰隔重石为关两旁积石方尺者千余若将下坠却敌者极北南立四顾平帖藏风蓄气真天造地设俨然千家城郭四隅松栢弥山荆棘被道豺狼虎豹麋鹿狐兎之迹交罗其间不可复进徒拥立流望惆怅兴思而已或者以为始全燕时郡邑又以为故髙丽时城堡又相传唐太宗征东下其地尝顿兵于此是皆不必尽然而亦未必不尽然但其东北与女直海西之境相接而此山正当其冲故当时立城置守以控扳之经营缔造可谓得矣又孰知今日凄凉荒落而为过客之悲也嗟夫禹贡职方所载区域变迁更置不知其几何而始致今日之全盛合一遗踪故迹无处无之得失兴亾各由其道是皆不足吊者而暇为异域悲哉相与一笑还营书此为记


　　方洲集巻十二
　　钦定四库全书
　　方洲集巻十三
　　明　张寜　撰
　　奉使録下【朝鲜刻本】
　　皇华集
　　士生天地间徳业固大矣文章特余事耳然自古论世道升降者未甞不以文章盛衰卜之是何也盖文者言之成章而徳业之华也故和顺之积而英华之发弸中彪外自不可掩也而人才之兴则实闗乎气化夫岂偶然哉天顺四年春礼科给事中张公奉使而来咨询之暇遇景触事辄形赋咏骊珠灿烂溢于锦囊几成巻矣竣事乃旋我殿下嘉公文雅命词臣编其所着诗文俾永厥传实所以钦帝命也遂命臣叙之臣窃惟文运随世运消长而以文鸣世者代各有人自汉魏而下可数也然其文章虽足可观而或不为世用虽遇于世而文章又不足发之每患两全之难也钦惟皇明御极大化流淳蔚啓文运光岳完车书混登贤崇良布列朝着士之抱道徳负材艺者莫不依乘感防翘英骋隽奋励揄扬以黼黻文明之盛惟公材学之赡器度之豪蚤捷科第蜚英燀赫遂荷知遇给事左右以佐圣天子议礼制度之政乃今逺衔使命惠来于我我国虽僻在海表然秉礼惟旧世蒙眷待每颁明诏必择朝中之贤且才者遣之儒雅之士前后相望今公之来也尤信其特膺帝简只奉睿猷使星离霄析木腾辉播纶音于万里达舆情乎九重上下交孚逺迩夹和海隅出日永世安澜益沐我皇明沛濊之鸿恩于无疆也茍非以英杰之才膺际遇之隆出入将相奔走贤劳廸一人事四方若卜筮是孚者畴克尔邪公之至是邦也念王事有程毎怀靡及然犹重道统而访箕子崇化源而谒宣尼率礼罔諐式示周行东人之接见者仰若山斗非但慕雅致清介而已徳业之懿因此可知独其文章可尚乎哉观其为文遇兴掫摛如昆玉狼藉取之左右见鹊亦扺信乎其鸣世也岂非所谓关气化而生遇于世而发之者乎他日卜我朝世道之升降者未必不自公而得之则今兹珠唾之落海东者亦不可怢焉泯其传也而我殿下翼翼畏天之衷惓惓好善之诚钦帝眷遂重其使重使华遂及其文之盛意因亦可见矣吁岂非韪与是年夏四月下澣正宪大夫知中枢院事艺文馆大提学知春秋馆事世子左賔客兼成均大司成臣崔恒谨叙
　　渡大同江
　　平壤孤城发晓装画船箫鼓丽春阳鸟边云尽青山出渡口潮通碧海长共喜皇仁同大地不知身世是他乡清樽痛饮频相劝四牡东风路渺茫
　　登黄州广逺楼
　　层楼髙出翠微间景物迢遥慰客顔芳草夕阳天外路乱峯残雪海中山烟凝野色村居小风送边声猎骑还却忆帝乡春似海蓬莱宫阙五云闲
　　登鳯山楼留题
　　鳯山楼馆郁岹峣千里经行汉使轺人语殊方应渐解诗怀多病欲全消望穷晓影云连鴈听断寒声海落潮不用咨询重吊古四隣无事息征徭
　　二十八日午发劒水道中望龙泉
　　层峦髙处露亭台骑从如云暮景催绕径藤萝芳树合满山荆棘野花开林间春色莺啼尽天际晴光鸟带回何事碧霄凝望乆长安不见独徘徊
　　登金郊驿楼
　　摇摇旌斾逺跻攀坐算游程两月间芳草无情随处绿好山如画对人闲一年风物春将老千里星槎客未还昨夜分明梦归国依然清禁立鹓班
　　渡临津
　　三月韶华景最新棹歌声里渡临津雪消野渚多青草雨过芳洲长绿苹画舫清游天上客碧云疎影水中人桃花浪暖鱼龙起杨柳风和鸟雀频归思欲迷南浦树江流不到故园春九重霄汉双飞羽千里星河一纵鳞莫笑沿流同泛滥也应随处漫咨询兹行总为宣恩命非是乘槎汉使臣
　　三月三日寓太平馆
　　曲水流觞尽醉归风光虽是故乡非桃花小雨迷行馆细草春香上客衣谁卷疎帘望新月自吹长笛倚斜晖此情不为伤离别王事驱驰惜重违
　　登太平馆楼六十韵
