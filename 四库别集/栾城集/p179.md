<!-- { "loadSidebar": true } -->
　　臣近以御史董敦逸言川人太盛，差知梓州冯如晦不当，指为臣过，遂具札子及面陈本末。寻蒙德音宣谕，深察敦逸之妄，而以臣言为信。臣德望浅薄，言者轻相诬罔，若非圣明在上，心知邪正所在，则孤危之踪，难以自安。窃详敦逸所言，谓冯如晦事乃其前状所言之一，则其余事不可不辨，遂乞一一付外施行。复蒙再三宣谕，以谓其它别无实事。伏惟圣恩深厚，知臣愚拙，曲加庇护，仰涵恩造，死生不忘。然臣忝备执政，知人言臣过恶而默然不辨，实难安职。陛下爱臣虽深，而不令臣得知敦逸所言，臣窃有所未喻也。若敦逸所言果中臣病，何惜使臣引去，以谢朝廷；若敦逸所言非实，亦使臣略加别白，然后出入左右，粗免愧耻。如不蒙开允，非所以为爱臣也。所有董敦逸言臣章疏，伏乞早赐付三省施行。〈同上，卷四八二〉

　　【辨董敦逸所言札子〈元八年四月。〉】

　　臣伏见监察御史董敦逸上言“近为川人太盛”及“差遣不公”等，因言冯如晦缘翟庠推勘公事，枉陷徒配杖刑人数不少，系圣旨下御史台取勘，更不候事了便除如晦馆职，知梓州。今来前项指挥，乃臣所言之事，欲乞朝廷引臣前状，照会施行。详敦逸所言“川人太盛”，“差遣不公”，指以为言臣以不才过蒙擢任，敦逸若言臣名位过分，无补朝廷，即是公议；今乃言“川人太盛”，显是中伤。朝廷用人自有资格，岂可为臣一人忝预执政，遂使川峡四路士人皆裁抑，令不得依本资差遣？敦逸又言冯如晦差除乃臣言一事，以显敦逸言臣非一，并未蒙降出。欲乞早赐行下，令三省覆实其事。若臣稍涉私邪，乞正国法；若所言无实，亦乞辨明，免臣被暧昧之谗言。臣窃见近日宰相已下，皆为陛下恭己责成，进退臣下，少有特出圣断，悉付之众议，动循典法。以此每有差除，皆须众人佥议方敢进拟，稍有异同，即不敢除。惟是近日贾易、晁端彦差遣，及吕嘉问奏荐恩泽，众议不允，遂有忿争，因此宣传，致被弹劾。〈贾易去年十月十二日除京西运副，今年二月十八日与苏州范锷两易，二十七日改徐州。晁端彦去年九月六日知苏州，五年五月八日自左司为发运，近日差遣未见。吕嘉间去年十一月知襄州，未见奏荐事迹。〉除此之外，谁敢主张亲旧过有擢用？况冯如晦系东川人，臣系西川，乡里隔远，全非交旧。昨来差除，盖众人谓其昔任御史推直日，能不徇蔡确等意倾陷士人，为确所怒，因此流落，故有此命。臣非不知翟庠公事未了，合少迟留。只为翟庠公事，元系臣亲舅之子程之邵按发，如晦以为深仇，臣以此须至稍存形迹，恐涉党助之邵裁抑如晦，故不敢异议。方以周防畏避为愧，不知敦逸反谓臣曲庇如晦，事属诬罔。臣备位要近，诚不欲与屑计较是非，但恐谗口浸渍，渐不可长，伏望圣慈早赐施行。〈同上，卷四八三〉

　　◆杂文四首

　　【景灵宫修水渠祝文】

　　灵宇邃严，神明所扌容，以时修旧，式业彝仪，涓此吉辰，用申昭告。〈《圣宋名贤五百家播芳大全文粹》卷七三〉

　　【子瞻和陶渊明诗集引〈初稿节录〉】

　　嗟夫，渊明隐居以求志，咏歌以忘老，诚古之达者，而才实拙。若夫子瞻，仕至从官，出长八州，事业见于当世，其刚信矣，而岂渊明之才拙者哉！孔子曰：“述而不作，信而好古，窃比于我老彭。”古之君子，其取于人则然。〈《梁溪漫志》卷四《东坡改〈和陶集引〉》条〉

　　【大悲圆通阁记】

　　大悲者，观世音之变也。观世音由闻而觉，始于闻而能无所闻，始于无所闻而能无所不闻。能无所闻，虽无身可也；能无所不闻，虽千万亿身可也，而况于手与目乎！虽然，非无身无以举千万亿身之众，非千万亿身无以示无身之至。故散而为千万亿身，聚而为八万四千母陀罗臂、八万四千清净宝目，其道一尔。昔吾尝观于此，吾头发不可胜数，而身毛孔亦不可胜数。牵一发而头为之动，拔一毛而身为之变，然则发皆吾头，而毛孔皆吾身也。彼皆吾头而不能为头之用，彼皆吾身而不能具身之智，则物有以乱之矣。吾将使世人左手运斤而右手执削，目数飞雁而耳节鸣鼓，首肯傍人而足识梯级，虽有智者，有所不暇矣。而况千手异执而千目各视乎？及吾燕坐寂然，心念凝默，湛然如大明镜。人鬼鸟兽，杂陈乎吾前，色声香味，交遘乎吾体。心虽不起，而物无不接，接必有道。即千手之出，千目之运，虽未可得见，而理则具矣。彼佛菩萨亦然。虽一身不成二佛，而一佛能遍河沙诸国。非有他也，触而不乱，至而能应，理有必至，而何独疑于大悲乎？成都，西南大都会也。佛事最胜，而大悲之像，未睹其杰。有法师敏行者，能读内外教，博通其义，欲以如幻三昧为一方首。乃以大旃檀作菩萨像，庄严妙丽，具慈愍性。手臂错出，开合捧执，指弹摩拊，千态具备。手各有目，无妄举者。复作大阁以覆菩萨，雄伟壮峙，工与像称。都人作礼，因敬生悟。余游于四方二十余年矣，虽未得归，而想见其处。敏行使其徒法震乞文，为道其所以然者。且颂之曰：

　　吾观世间人，两目两手臂。物至不能应，狂惑失所措。其有欲应者，颠倒作思虑。思虑非真实，无异无手目。菩萨千手目，与一手目同。物至心亦至，曾不作思虑。随其所当应，无不得其当。引弓挟白羽，剑盾诸械器。经卷及香花，盂水青杨枝。珊瑚大宝炬，白拂朱藤杖。所遇无不执，所执无有疑。缘何得无疑，以我无心故。若犹有心者，千手当千心。一人而千心，内自相攫攘，何暇能应物。千手无一心，手手得其处。稽首大悲尊，愿度一切众。皆证无心法，皆具千手目。〈《苏文忠公全集》卷十二〉

　　【君子泉铭〈并叙〉〈残存叙〉】

　　孟君亨之，笃学而力行，克有常德，信于朋友，一时皆称之曰：“此君子也。”因号之孟君子。君通守齐安，其圃有泉，旱不加损，水不加益，因名之曰“君子泉”。〈《百家注分类东坡诗集》卷二三〉

　　◆题跋四首

　　【题陈亚之诗帖】

　　辙顷在南都，传道陈君以盐铁公诗草相示。辙甚爱公诗之精，且嘉君之孝恭，不坠世德。后六年，自歙州还京师，见君于ガ阳，复出此诗为示。不可以再见而不之志也。丙寅正月七日，赵郡苏辙题。〈《式古堂书画汇考》卷八《陈亚之诗帖》〉

　　【题唐怀素自叙帖】

　　世传怀素书，未有若此完者。绍圣三年三月，予谪居高安，前新昌宰邵君，出以相示。予虽知其奇，然不能尽识其妙。予兄和仲，特喜行草，时亦谪惠州，恨不令一见也。眉山苏辙同叔记。〈同上，卷八《唐怀素自叙帖》〉

　　【与表侄程君观子瞻遗墨题后】

　　政和改元辛卯岁正月，表侄都水程君自乡里赴京师，道出颍川，为予少留。出其先君懿叔龙图所收亡兄子瞻及予昔日往还诗书四卷相示。子瞻与懿叔兄弟相继沦没，今十余年，遗墨如新，览之潸然出涕。予今七十三矣，不知异日尚获相从见此否耳。初四日，辙题。〈《宋拓成都西楼帖》光绪间影印本卷末

　　【马知节诗草跋】

　　马公子元，临事敢为，立朝敢言，以将家子得读书之助，作诗，盖其余事耳。蚤知成都，以抑强扶弱为蜀人所喜。然酷嗜图书，能第其高下。成都多古画壁，每至其下，或终日不转足。蜀中有高士孙知微，以画得名，然实非画师也。公欲见之而不可得。知微与寿宁院僧相善，尝於其阁上画《慧远送陆道士》、《药山见李习之》二壁。僧密以告公，公径往从之。知微不得已，掷笔而下，不获终画。公不以为忤，礼之益厚。知微亦愧其意，作《蜀江出山图》，伺其罢去，追至剑门赠之。盖公之喜士如此。阳翟李君方叔，公之外元孙也。以此诗相示，因记所闻于后。辛巳季春丙寅，眉山苏子由题。〈宋苏籀《栾城遗言》〉

　　◆尺牍十一首

　　【与参寥大师书】

　　别后三承惠书，仍以佳篇为赠，而未尝奉答。虽见爱，亦当见讶矣。然实以家私多故，衮衮至此，非敢慢也。太虚书中具之，幸见亮尔。承寓高邮精舍，彼有与往还，当甚为乐。即日道体胜常。所示诗卷，愈加精绝，但吟讽无已。拙诗犹未暇录，奉和一篇，殊无意思，取笑而已。因风尚无惜音问，千万顺时保爱。〈《圣宋名贤五百家播芳大全文粹》卷六○“尺牍·道释”〉

　　【与辨才大师书】

　　绩溪蒙恩召还，将自宣城沿大江以归，家兄子瞻以书告曰：不如至吴中。迫于水涸，不能久留。十月八日游天竺。子瞻昔与辨才师相好，今隔南山，不得见，乃作三诗以寄之。〈同上

　　【与刘原之大夫二首】

　　○一

　　北归至许已半年余，但未尝作都下相知书，故音问缺然，想不讶也。近承惠教，具审起居如宜。奉别之久，企仰何胜？千万顺时珍重，区区不宣。〈同上，卷五○〉

　　○二

　　先公深有谦德，不欲请谥，自是高节。朝廷不忘旧德，举行典礼，亦是美事。君臣各伸其意，两不相妨。至于原之内承先训，不敢陈乞；固有君命，不敢隐藏行状。进退合礼，更无可疑。若考功再有命，宜即录与也。况太常博士宋景年、考功高士英皆佳士，锐意撰述，幸勿疑耳。宋、高二君皆当执笔者，恐悉。〈同上〉

　　【与秦秘校二首】

　　○一

　　昨日辱迂步，迫晚，不果从容，良以愧感。新诗益清丽可爱，不肖者何足以当之？钦佩，钦佩！天寒欲雪，为况佳否？〈同上，卷五四〉

　　○二

　　前日不果从容，承诲示，重感怍也。新诗飘然，益见高兴。但不肖者颇愧虚辱耳。何时能再枉教，庶更卜清论也。倾企，倾企！〈同上〉

　　【与某提刑书】

　　辙启，顷承车马按部，获少奉谈笑，殊慰倾瞻。奉违未几，即日不审起居何如？辙幸此解罢，免于败阙，皆出余庇，感戴实深。未遑走谢左右，惶悚可量也。酷暑，千万为时珍重。谨奉手启，不宣。辙再拜提刑国博执事。六月九日。〈《秦邮续帖》卷下〉

　　【与王文玉书四首】

　　○一

　　伏蒙赐教，恩勤曲折，有骨肉之爱。蒙世不比数，何以奉承此欢，怀藏愧感，大不可言。累日聒聒溷烦，仰荷眷与，不见瑕疵，又饮食之；及其行，饷酒分醯，蒙被无已之惠，益多愧耳。谨奉状称谢。春寒，伏冀调护眠食，以须宠光。〈《圣宋名贤五百家播芳大全文粹》卷五四〉

　　○二

　　道出贵郡，乃获淹观风度，实慰从来。伏蒙大雅开接甚厚，小人何以得此！薄晚奉被赐教承问，幸甚。拙于谋生，至烦地主饷米，感愧。匆匆称谢，不宣。〈同上〉

　　○三

