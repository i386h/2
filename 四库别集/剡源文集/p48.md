<!-- { "loadSidebar": true } -->
　　正月吉日剡源戴表元谨顿首再拜奉书参政相公阁下表元甞闻之周公之相周也勤于求士天下之士执贽而见者十人还贽而见者三十人貌贽之士百有余人欲言而请毕事者千有余人后世文人墨客夸而张之以为美谈表元窃独以为不然当周公时诚多士安有千余人日扰扰焉于周公之门而不耻而受其谒者方疲精惫体有战国四豪吕不韦陈豨之所不暇曽是以为周公乎盖理之必无者也故夫古之君子之求人也其道必有不劳而致之而君子之见求于人亦必有以自致贞女之行不出于乡闾知者详也鬻宝玉者不登门信者先也今有善匠将使之为巨室问其材木之所产耳目之所经歴口疏指画一日而办求马价于良御某优某劣某悍某驯虽千里之逺举能言之何者考之熟而蓄之素也伏惟明公以清材敏识隆名雅度振撼于东南之日久矣东南之人情土俗时宜政理伸其乐而遏其所不堪者其事悉矣而况于士大夫之行藏名实进退俯仰容之以礼貌动之以意气其知之详而信之于先考之熟而蓄之有素无所不用其至矣而表元抱区区之贱愚譬之于物瘿女矿石樛木驽驹媒贾之所不亲匠御之所不议自其少时顾甞以塲屋空虚猥鄙之文窃有司之科第以苟一日之禄而兵革以来心气昏耗虽童子之所能者亦皆废忘不可温习以是趦趄震栗守其常分积二十余年不敢以踪迹累明公之典谒去年秋有亲友自中都回则闻明公不鄙而讲其姓名于公卿将荐之公廷登诸天官之选而使食劳于下士之秩表元惊疑徬徨不知其何以得之者既而思之明公之心古君子之心也明公之道古君子之道也推明公之心之道天下之士岂必待求于我而后与之者乎推明公待天下之士之心之道其于天下一民一物之未尽得求者惟不知则巳矣苟知之其忍有遗之者乎故因明公而前所疑于周公之事者愈决表元之所以得于明公则终非其人也明公知之过而取之泛也虽然明公非知之过而取之泛也明公意表元之或可知或可取而不忍遽遗之也表元之非其人以真或可知或可取也而犹不遗之天下之士诚有真可知真可取者明公其忍遗之乎故表元不敢独为愚贱之身惧而为天下之贤士喜也不独为天下贤士喜而直为天下之民物贺也道里修逺贫乏未能参候面谢而先之咫尺之书以摅其惓惓渐老矣俟明公功成业就它日或能从文学诸生后作为歌诗以颂巍煌盛大之美而或幸而能附托不朽编摩纪载以补山碑野乗之遗阙以明明公之知人以侈东南门下士之遇未晚也
　　启
　　赵氏婚启
　　伏以叙杏园之年好久熟大门数榆社之文交莫逾贤从宜有丝萝之托以増金石之情伏承亲家某官次令女玉雪自持闻早闲于妇事而某长男某缣缃不辍觉犹有于童心当干蛊之云初岂授姻之敢后夤缘髙义邂逅成言之子既亟于有归吾宗遂从而获助讯三星之候庸币帛之是将开八世之祥倘衣冠之相映
　　回孙氏婚启
　　某宦学四方虽知名之巳熟婚姻两姓愿投分以非宜出于盛心来此信绍伏承亲家提刑大监令侄封郡寺簿长孙男肖翁将仕温良之积必克世于诗书而某男某次女少奎寒薄之资惧未闲于礼法既揆量之自审何扳慕之敢髙辱问愈勤愿辞不获吾闻命矣敢虚道义之风其自今兹共振衣冠之绪
　　回徐氏婚启
　　伏以中年涉歴苦婚宦之萦懐邻境扳缘喜亲贤之在望投我尺素重于兼珍伏承亲家学士令嗣宣敎籍甚醇明定熟防稽初学之记而某第三女在娘肃然清窭真是东汉逸民之家草木之味偶同金石之盟遂叶相邀古道不较浮文两姓甥舅之欢足光吾党百年子孙之托昉自兹今其为忻愉防既敷冩
　　范氏婚启
　　伏以江海浮踪既屠羊之靡托山林余念惟防犊之难忘欲为诒后之谋爰择宜家之偶伏承亲家学士令女小娘子袭清门之礼训婉晩固宜而某男次纪守先世之儒氊鑚研尚浅夤缘诸父之旧缔合两姓之欢庶无异图以永良好丝萝可托实昉自以兹今氷雪相看是所期于吾党扳缘之喜铺写奚殚
　　舒氏婚启
　　伏以吾州四姓之家久烦慕仰斯文一日之泽亦许扳缘防厚幸之如斯临嘉盟而甚喜伏承亲家学士令女小娘子早谙礼范如种玉于蓝田而某男后庚穷守儒氊颇寻源于潢潦夤缘草木之味缔合金石之交菲然微仪辱在髙义论财子女正吾党之不为邀福祖宗尚后昆之见相忻愉之至铺述奚殚
　　回弋阳赵敎授启
　　伏以山林偃薄分絶望于青氊江海游从喜论交于白首敢惜投之报以鸣伐木之求敬惟敎谕学士前辈东土俊流南宫旧物居楚客众劳之目加以能言留番君遗爱之乡久而成聚阅变化于浮云外物谨行藏于暮景修途乃迁九万里之图而从二三子之撰时方兴学必大修明堂辟雍之仪君若应徴岂多逊公孙晁董之对清华之选造次可湏某猥缘虚名莫返初服病颡躄足居然弃物之逢时血指汗顔讵意良工之在侧既循墙之不敢惟倚席以増慙所赖芳邻见分余映扁舟散髪固难礼法之疎斗酒同襟倘许谈谐之数
　　通燕右丞启
　　伏以江浙同风久劳于乡往云泥异路遂隔于瞻承葢以初无先容之言益成后至之罪比闻台从将压鄙封此而不预谒于道周仆则自取疎于门下然古人之礼见必有贽而儒者之业职当修辞聊效蚓蛩之鸣以当鴈雉之执伏惟右丞相公三光五岳之气焰四海九州之胸襟文雅风流不在王茂谢安石之下渊源议论及游陈元方郑康成之间方蜀道岌乎难登乃庐山屹其独立单辞造膝而雷霆收霁轻车就道而风日清夷立谈亟拜于璧双坐对不知于席近径由棘列往间槐庭衮职以补躬絺绣加文而滋美医功以康国参苓解毒于无形遗民有今其庶几之謡同类发吾复何忧之叹脱干戈而安钱镈逃桎梏而还衣冠有年于兹伊谁之赐今者辍步紫防之府宣恩沧海之氓山君水妃收云霾而听令藩侯邦伯候道路以趋尘荣倍于防稽邸使之见章威迈于临卭邑令之负弩窃想明公之志非如俗士所窥必将措世唐虞无慙简册之载然后许身稷契尽酬韦布之言表元髪种种以欲华迹揺揺而靡止鼓三作而气絶巳不记于前劳木再实者伤根矧敢萌于妄想家有逾七至八之老道遇满十除五之穷耕铁砚以诳饥纴楮衣而觊暖取数防于卜筮献伎穷于优伶何待何清始有相知之至颇惊星动乃传鼎贵之来凡公意气之交皆昔朋游之旧箧椟未满忍独弃于遗珠刍豢方陈姑强羞于茹藿知我罪我进之退之一维门馆之所裁自分泥途而巳矣属时炎暑祗役江郊谅岂弟之有凭宜兴居之胥吉尚祈谨啬益保炽昌谨奉启事再拜以闻伏惟钧慈俯赐鉴念不备
　　通苏敎授启
　　某防首再拜奉启伯清敎授学士同舍执事某一别光尘九更岁籥虽游从甚逺莫知桃李之成蹊而润泽不忘常如珠玉之在侧比从乡论获采邮音谓将屈于范模来俯临于衿佩诸人动色知为文藻之故家我辈归心恃有波流之砥柱惟此弦歌之国素无刀笔之风越自近年诱成恶党鱼鳞田籍化为子虚之归鹤髪儒宗侮以侯白之术计虑疎而自防危穽造诣拙而倒持太阿信萋斐之小言弃隄防之通例貂不足而狗尾续惊位置之何多蚕则绩而蟹有筐几主名之莫辨得者不以为感慢之反以有辞宜谤议之喧天致纪纲之扫地怒室色市遂疑善类为皆然延冦启闗因令外侮之得入体貌衰而谁顾门戸坠而不扶俨然冠盖之林凄其羁旅之色事巳至此当取瑟而改调行或使之有弹冠而交庆兹葢伏承伯清敎授学士木假山之家世金华洞之精英方亿万计圜桥门首预登瀛之选及七千里距要服踵克观国之賔清谈雅步而懐璧自如深潜屏处而推毂恐后居席之右载道以东洎敎令之末施巳观瞻之防改当使大官贵将知有师儒之宗自然新学小生复还礼逊之美某旧依童习老缀賔游尘土容顔顾消磨之巳尽江湖名字犹记忆之未忘闻脂辖之在行喜同袍之有托川途孔阻凉燠靡常想恺悌之有凭凡兴居而胥吉未由面诇先致手书更冀司存倍加珍毖爰茂乗于昌防以前迓于亭除不鄙委令敢辞驽钝伏惟垂慈鉴念不宣
　　回凌德庸诸公启
　　表元防首再拜德庸知事学士执事表元二纪荷鉏巳都忘于旧学一寒弹铗敢过望于新交不虞防涉江海而来获接凌厉风云之彦盻之青眼投以赤心谓其可为童子之范模遂欲大率国人而馆谷既领订金之诺又来俪锦之笺陈谊甚髙岂俗流之可及有言不食尚岁晩以为期惟是精力早衰渊源素浅使不深于谬误得无赖于髙明诸丈先辈不一一奉记合并之间谢叙是幸谨此占报切几鉴融
　　回舒子燕送鵞酒启
　　某老而怜子欲分井臼之劳穷为择壻又得虀盐之赖政自安于险陋谁或达于髙明乃行眷私逺致庆问爱鵞封酒虽感咏之难忘烹鱼得书惟报酬之弗称
　　代太学同舍内优成谢贾平章启
　　伏以公堂较艺守三尺之拘挛钧路怜材恢一陶之坱圠使寒畯动速成之想为国家増乐育之仁趋恩如归洁巳以谢若稽学制厥重舍优如缘宛陵之竿不能以足而为先后如主矍圃之射但听所命而为去留至若积累而升较然劳逸之判逾时歴月进以锱铢坠地登天系于忽角铅椠者叹其不易而执刀笔者阻之无难自非遇寛大之朝何以成濶絶之选伏念某虫雕无益兔祸未陈进不得飞名誉以为髙取仇览长裾之羡退不敢聚朋曹而造累蹈子厚尺牍之嘲独于分寸之跻扳欲効寻常之驰逐诚非觊望之及动有侥幸之期洛阳年少之能言或轻初学阙党童子之居位躐见并行谓可满意以予齐更欲垂涎于望蜀乗机并进取数巳多而乃雉采先成屡喝卢而未定马形皆具仅阙尾以不全傍观讶合頴之难相知惜亏篑之浅徐纾防悃仰吁元台造化之笔方勤文法之议踵至天人曰可堪舆曰否自竒比之多端执友称信交游称仁辱公言之交上径采佥同之请亟颁特达之俞器跃冶而钟镛材束薪而榱桷伏观褒衮尤重负芒盖度越常调之恩犹谓素怜于庠校若品题佳士之目实非易得于庙堂科塲之辞防轻慈闱之色为动所谓生我成我不知舞之蹈之兹盖恭遇太傅平章魏公别墅折冲翘材录用谓周官六典之法度必出闗睢麟趾之心谓洛水数世之源流可培菁莪采芑之用遂使鸢鱼之飞跃不强鳬鹤之短长居然数奇亦以等进某敢不激昻弱质报称隆知志乎上志乎下此亦倘来之别物优则学优则仕尚期无媿于前脩不出他门昉自今日
　　疏
　　观民阁营造疏
　　伏以名藩偃处实分灵鹫之南支古阁巍然尤据苍龙之左角非但尊严于郡治盖将观览于民风岁久日长霜摧雨剥工巳成而壊之可惜力有限而葺之良难惟牧守为古诸侯居处不容于简陋如父母之役众子奔趋敢惮于烦劳各肩乃心共相斯举谨疏
　　石屏戴式之孙求刋诗板疏
　　伏以天台山髙几万丈产人杰以何多石屏翁死未百年有诗名之故在思昔江湖半天下之迹定交真袁诸大老之间掀髯顾盼则轩葢成云握手笑谈而壶觞达曙故其吟篇朝出镂板暮传悬咸阳市上之金咄嗟众口通鸡林海外之舶贵重一时既遭遇之如斯何消磨之遽甚今欲访刼灰之残烬斵文梓之新编风雅运开定有闻名而乐助英贤气合何湏同世之相逢慷慨挥毫琳琅照目谨疏
　　抄题刋伤寒书机要疏
