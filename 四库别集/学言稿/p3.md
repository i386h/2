<!-- { "loadSidebar": true } -->
　　丙子嵗旱邑丁侯躬迎仙临川山又起龙湫乃得大雨学士虞公为书苏公喜雨亭记复序其事以遗之
　　方夏时苗盛恒阳嵗事愆皇皇良念秩秩祷祠防牲币修羣祀旌幢拥列仙幽穿青涧底危陟白云颠清庙神来只瑶台夜肃然月生丹井露雾湿石炉烟蠁期真贶精诚彻邈蛟龙盘窟宅圭璧逹渊泉甘澍随车至灵飚卷斾旋为霖因往日行潦及前川吏治防无愧农功屡有年歌春蔼蔼民物思绵绵已觉讴吟溢惟令翰墨传昔贤曾志喜太史续雄篇
　　趋京道逢刘簿赋诗赠之
　　好山青拥县咫尺野人居佐政纡才杰承流畏简书仙鳬飞向日瑞鹤逺随车家自簪缨盛心犹玉雪如丰姿瞻岂弟马迹歴﨑岖光接郎官宿声传禁直胪茅茨驯燕雀山泽老樵渔倾盖论交晚维舟上国初广输河润逺沾溉晋波余对酒春生坐调琴月满除云开龙影动江濶鴈行疏别后防相忆裁书为起予
　　守冻徐州腊月八日大雪与贰守秦侯及同馆生聫句侯许擕酒共赏违期不至遂拾余韵以赋残雪凡聫句已用者置不取
　　故国徐城壮崇台楚骑骁豪华虽寂寂名物尚翘翘防士賔王日羣农祭腊朝冻流胶舴艋寒木寄鹪鹩三尺冬堪瑞经旬气未销太平还有象防色苦相撩发耀因眀月凝威借怒飚深蔵寻隠曲厚积上嶕峣隂瓦千塍玉珍甆六合窰中规仍毁璧鋈槁尚敷镣向日潜生魄迎曛颇沃焦危峰眀带缟疎栁弱垂髫甸壤疑翻卤堂皇讶长硝丱银坚出冶灰蜃盛涂□委壑终含垢流澌始觉熇时和调玉烛阳律长葭萧秋思抽梁赋民情慕角招休征自有瑞纯嘏贵防徼同乐期重赏赓歌视不佻履穿东郭倩舃赐尚方乔旅馆时操翰华裾每驻镳饮倾金错落醉拂锦妖娆逸思翀霄鹤覊情在鞲雕危言防有采庶不愧刍荛
　　河西李氏孝义旌门
　　邦人推厚徳天语表髙门自昔干戈集于今孝友敦振振生八世蛰蛰又诸孙世已朱轮贵顔如白玉温承家深雨露制行谨朝昏粟麦千夫膳牛羊防处村聫翩来汗马奋激起溟鹍家法常如此官资讵足论一经遗教在百忍古风存棣蕚荣春服荆花覆酒尊羽仪鸿有序兵卫虎连屯盛事垂编简声华彻禁阍防波通弱水和气接昆仑薄俗嗟沦靡陈诗示后昆
　　彭城守春旱祷雨
　　恒阳征僣忒云汉闵时劳大野黄尘动中街白日髙穷黎忧恻恻良牧思忉忉礼秩祠羣望官聫领众曹雩坛登祝史俎实载牲牢蠁通幽閟精诚絶慢慆王春方介祉神化岂屯膏灵雨随车骑隂风卷斾旄麦禾朝娓娓松桧夜骚骚甘泽经三日浑流失九臯涓涓通陇亩衮衮向波涛陋巷荒鼃黾衡门拥艾蒿杂花红似锦细草緑于袍已识天无妄寜论地不毛秋成看栗栗民食免嗸嗸帝徳廻衷眷舆情解郁陶巫歌迎赛肉社鼓送香醪岂弟皇防畅循良盛世遭书年应纪异作颂更兴褒亦有垂纶客临流为洒毫
　　送翟御史佥山北宪
　　北京开臬府持节肃羣工宠甚郎官幙威仍御史骢承防方踖踖辞阙去匆匆紫气榆关外朱轓瀚海东霜寒翻鸷鸟云影送冥鸿观省穷辽水从容问国风宸衷推恻隠庙议动昭融已觉皇威布常令主泽通邉烽无野战物色屡年丰善政应除贞心独秉忠祀朝依碣石賔日王宫处处讴歌起家家乐事同勲名宜立致簪绂防登崇更草匡时疏慇懃达帝聪
　　六月二十日奉迎皇太子寳章龚左司赋诗遂次其韵
　　万世尊皇极重光啓帝猷草仪周典礼特笔鲁春秋鹤驾髙门出龙章别殿收承祧称主器监国賛成谋旭防前星焕春宫御气浮辇前新蔟仗花外不闻驺甲观三千里霓旍五色斿珊珊苍玉佩穆穆翠云裘定命迎仙荚祯符锡范畴龙媒初效力鴈序总停辀宿雨犹涵润凉风飒似秋九重思继述四海念懐柔自昔经纶宻应知徳业优朝宗脩贡篚画一接康侯燀赫张天步从容仰冕旒穆生存醴久疏傅锡金稠问学虚前席登瀛列旧游国惟隆本干时已播防休亦有樗材散寜无匠石求濡毫虽儗颂健笔愧难俦
　　上命师相辅导青宫又次前韵
　　黄阁资贤辅青宫賛圣猷潜龙渊肃肃仪鳯羽秋秋秘殿黄金额仙居白玉楼台阶基化运后徳顺嘉谋昭代功无敌髙名世不浮衣冠陪后骑貔虎拥前驺庶事犹悬鉴羣公若缀斿醉传鹦鹉醆寒赐鹔鹴裘宿漕风连海新田雨满畴捷书时挿羽使者日乗辀阀阅经纶地眀良际防秋圣情归锡赉天语出温柔固识王章在深惟相业优河山留誓劵茅土冠君侯越骑瞻戎服徐邦识庙旒法从三尺谨恩及万方稠薄艺尝簮笔微班得从游未防酬夙志何以报鸿休钟鼎非吾愿山林亦易求寸衷徒耿耿期与古人俦
　　巳秋初归田有期喜而成咏因感今懐昔赋成一百五十韵
　　河山神禹绩幽冀帝尧都畿甸三千里【今畿古幽冀并三州】干城百万夫天戈随所指地轴待人扶迹啓龙廷逺兵临虎塞孤【初取燕雪夜入虎北口】羣雄归覇主四杰翊基图炎绪賔旸谷寒金抚鍜鑪中原方板荡庶类划昭苏九壤邦家赋三农黍稷租户封登嵗版物贡应时需漕转河仓腐烟输甸灶餔经纶开世室混合尽寰区弼亮求耕钓英贤起贩屠有桥题墨柱载道弃关繻济济皇多士雍雍国硕儒师行汤誓训谟协舜都俞一徳遵神武多方囿化枢星辰天北极文物地东隅孺子谁堪托交邻信已渝祸机生肘腋剥丧切肌肤内溃离荆楚先声震越吴筑台方拜将破竹已长驱谈笑收图籍轮囷发蔵帑义夫思感激烈士涕沾濡旌斾沧溟棹衣冠岛屿郛哭秦无复报蹈海竟何辜曽记忠臣传空存内秘厨始因三统正巳作万邦孚重译而来献脩程不惮劬建邦强本干分社列茅蒩绶冕朝仪集梯航贡篚输殿开金幕席地隠锦氍毹率土尊元防灵杓直孟陬垂旒容穆穆鸣玉色愉愉瑞拟龟陈范祥开象载瑜鳯旂飞黻绘虎帐揷彤玈昼接初张宴春城大赐酺舞行分羽翿乐奏引笙竽御酒擎鹦鹉宫腰蹋鹧鸪绣帘香喷雾红袖脸凝酥宠锡公无诐皇心爱不姑从容周典礼宏逺汉规模勲业诚髙矣文章亦焕乎堪舆全所畀开辟古来无奕世归前烈丕承仰圣谟设科仍较艺献颂竞操觚第列金张宻恩从卫霍殊锡符盟劵赤纳陛防门朱优戱时闻鼓珍庖日荐腴花娇金屋贮葧熟翠眉须擅制由先彻承谋又故吾豪胥真首祸接迹合羣谀豺遘多嚵嚼蝇营善嗫嚅程书违尺度黩货较锱铢鼎餗顷筐载宫墙粪土杇纷纷聫组绶琐琐进葭莩编户渝名籍枢兵窜奴赋输年削弱魑魅暗揶揄廊庙轻千虑锄耰起一呼蚁穿终溃决蛊食莫支吾伏莽狺狺犬鸣祠处处狐邑荒烟寂歴野战血糢糊国步何颠踬奸谋敢觊觎风尘朝漠漠笳管夜呜呜烽燧飞燕蓟冰澌带易滹楼前朱汗马城上白头乌奚啻生疵疠畴防洗毒痡赐书从慰藉哀诏漫于戱怅望鸿飞濶追扳骥足驽射天悲溅血浮海勇乗桴迷复行多眚颠頣口卒瘏人才今卤莽世道日榛芜忆昔丘园贲懐贤嵗月徂紫微华盖坐黄道泰阶符乔岳宗衡岱深源达泗洙作人宜棫朴为政敏蒲卢国已称多造时方见大巫共稽防乐律独咏鲁风雩石室防书盛賔筵席敷百年悲宰木一束奠生刍子敬家氊在元成世业俱六经悬日月百刻谨朝晡力学为师古専门亦授徒许身期稷禹忧世慕唐虞自忝龙门客人称鳯穴雏让推吴季札忠拟鬭于莵官政年方盛成均矩不逾于焉思继绍不敢离须臾粉署青丝直华堂瑞锦铺清时叨著作极力事描摹述徳安防伋知非窃比蘧苍茫懐野服容易接亨衢清庙资梁栋微材愧欂栌立螭簮白笔冠豸伏青蒲折槛心常壮牵裾气不麄家声幸未坠朝论转相揄鱼槖垂腰重驼章结绶纡乗舆时警跸琐闼晓趋赐食分羔雉连茵杂豹防上林巢鸑鷟太液散鸥鳬春色红云岛寒光白玉壶暑清长夏簟露浥冷秋菰宫树惟栽栁仙家亦种榆步陪宗伯履筵列侍中襦服礼期无玷论兵实自迂承恩辞殿陛列骑出闉阇上日羣公饯皇华六辔诹宣威扬绣节伐叛赐金鈇霜气横埤堄湖光应属镂由来懐徳地今日不臣诛否泰机潜伏乾坤乱已怃侯王神所赉僣窃尔何愚优诏从寛大伤心献馘俘辕门存简翰斥遣戈殳小腆原原附渠魁寸寸刳临危亲决战鼔勇誓捐躯分阃多违命争权始搆诬漫遭摇毒虿岂望报恩珠谁谓青蝇集防令白璧汚山昬鹗啄屋江暗鴈啣芦暂铩扶摇翮真成局促驹藩臣隳戎备野老独惊吁蔽日来幡帜长风送舳舻闭关方吝赏破的已摧枯举目郊原窜传声将相逋与谁矜阀阅无复顾妻孥殷怜崩角豳歌美跋胡居然鱼漏网拙甚雉罹罦戴笠山头杜持旄海上苏凄凄冰肺腑飒飒雪头颅防蜀诗千首嵩阳饭一盂满盘朝苜蓿防见嵗屠苏义路成孤往名缰讵可拘民情眉可察覊思口空糊枕石身长病餐霞体任臞秋原伤蔓草夙志弃桑弧未筑扬雄宅犹乗范蠡湖感时思顾遇望逺意踟蹰故里荒松菊良田秀堇荼舆台夸负乗衿佩困泥涂林黒烟蔵豹山空雨笑鼯仰天瞻大介无地哭穷途茅屋寻常梦梅花八九株败垣牵薜荔流水挿秔稌野防从人馔村醪不用沽春风徐步屧秋影鉴髭须麋鹿忘猜隙渔樵结友于独招华表鹤亲钓锦江鲈溪月眀如昨山花色似姝经丘通窈窕寻壑歴﨑岖真似陶彭泽归来足自娱
　　归舟江涨【壬寅三月】
　　乾坤谁草昧城郭自戎衣白髪频年病沧江此日归长途经战闘久雨滞芳菲云水浮天起风防逆浪飞寻盟鸥泛泛尺素鴈依依汨没声名在艰危故旧稀及春营野事诹吉到荆扉红杏家家酒青山处处薇节旄寒更落遯迹气常肥不洒前忧泪惟全杜徳机
　　次韵归途示友
　　仙舟杨栁渚游子芰荷衣剑引龙光动樯随燕语归莺花春冉冉烟草暮菲菲北极枢常运南风檄屡飞曹瞒空有挟刘表竟谁依髙卧风流逺诸生问稀久无沧海梦自掩白云扉遗事曽编竹幽情独采薇乗时生蠧孽遂欲饫膏肥泉石无乖愿风尘早息机
　　吴原庙龙津亭
　　豫章城西四十里吴原山有风雨二池其深莫测四时不竭盖有龙居之邦人作庙祀焉张九龄开元中为邦督以旱祷祠辄应作诗纪其事贞元中兵部侍郎权徳舆为撰祠记皆见郡志国初祠废郡人京棫傅从畊复祠祠前作亭四楹名曰龙津今祠燬而亭存傅之孙以诚为黄冠师比逰西山见亭扁廼大父所书攷其嵗月八十五年矣予赋诗识其感慨云
　　龙徳为天用神功发地灵风行千里雨气合两池星肹蠁通幽閟昭融接混冥朝廷崇祀典郡国载图经阖辟乾坤大髙深海岳寜祈禳端有自黍稷肃惟馨古庙丹青画威顔土木形红尘生澒洞碧瓦见飘零野甸寒芜白髙原老树青江山余胜概党术有津亭望逺云三岛凭虚屋四楹衣冠存古制翰墨表仪形珠浦光仍复绡人织未停逺孙来拜俯遗事系瞻聴志已期增饰谁防与勒铭南阳吾独卧西岭亦髙扃不作南岩梦难招楚泽醒题诗寄寥廓感慨在郊坰
　　再和康武一百五十韵
　　兹承雅制铺张匡山之防怜予飘泊而见招深见髙谊然吾家华盖临川二山间二山江南之名山也至元中先子常辟地临川山隂布水谷著书凡五载然后归后之人以其地为观距吾隠居四十里每惮其峻絶仅即其麓而止而华盖之近则数造焉自为吏不获造亦二十余年矣今闻匡山之胜虽它景故乐也况予旧隠而先子之旧逰者耶因韵成章用述吾思且识吾愧谨寄呈左右以答厚意以成后约云
