<!-- { "loadSidebar": true } -->
    门下：中大夫使持节都督洮州诸军事守洮州刺史同陇右节度副使上柱国赐紫金鱼袋彭元昭，久统边事，咸推武才。必也好谋，岂唯有勇，递迁中外，方表干能，宜典禁兵，以膺重寄。可右羽林军将军。
    ○授曹王弼左武卫将军制
    门下：行左清道率府曹王弼，藉庆宗枝，升荣官序。颇有公累，终非自作，曾是黜官，亦云累载。宜叶睦亲之道，俾迁仍旧之职。可左武卫将军，勋如故。
    ○授郭元右武卫将军守右卫将军郑继先右武卫率制
    门下：将作少匠郭元，忠厚资贞，有闻於行；守太子家令郑继先，衣冠济业，不陨其名。各在官次，颇淹年序，宜分职於五校，俾增荣於两宫。元可右武卫将军守右卫将军，继先可右武卫率，勋如故。
    ○授裴倩右武卫将军制
    门下：前守右武卫将军裴倩，韫是忠勇，资其智谋，久树边功，备详戎事。疆场有警，方期於效节；金革无避，宜後於夺礼。可起复守右武卫将军，馀如故。
    ○授信安王太子太师制
    门下：傅导元子，师长庶寮，必在正人，无非旧德。太子少师上柱国信安王，宗室良翰，朝廷硕老，践忠公而立节，体明肃而成用。顷膺大任，频总中权。掌夏司春，是为六官之长；戢兵禁暴，何止万人之敌。睦亲尚齿，念旧录功，宜优天秩之荣，俾极宫臣之位。可光禄大夫守太子太师，勋、封如故。
    ○授崔琳太子少保制
    门下：贞马国者，必在於元良；教三善者，是求於端士。银青光禄大夫守刑部尚书上柱国清河郡开国公崔琳，中和禀气，厚德资身。雅言有章，明议能断，标礼乐於先进，效忠公於大官。坚白不渝，芬芳自久，缉熙秋典，用简於心。调护春宫，更难其选，宜取才於六职，俾齐名於二傅。可守太子少保。
    ○授贺知章等太子宾客制
    门下：调护储宫，典司延阁，必在举德，固无虚授。庆王侍读银青光禄大夫秘书监员外置同正员贺知章等，衣冠耆旧，词学宗师。或恬淡风流，独擅东南之美；或清贞介特，是称江汉之英。负当朝之令名，有锡类之纯行。顷令教导，久侍藩维，善利则多，宠章宜及。方之四老，用列宾友之任；综彼三坟，俾在图书之府。可依前件。
    ○授孟温太子宾客崔太子右庶子制
    门下：重位高官，必归于旧德；中朝内外，说在於更迁。金紫光禄大夫使持节同州诸军事行同州刺史上柱国鲁国公孟温，性与严明，才优政理；朝请大夫使持节魏州诸军事守魏州刺史上柱国安平县开国伯崔，清而率下，正以持身。或累登要剧，声谣夙著；或频更刺举，岁序滋深。出入兼施，器能皆适，宜膺调护之选，俾践宫坊之任。温可太子宾客，可太子右庶子，散官、勋、封如故。
    ○授裴元初太子宾客制
    门下：宫朝所重，宾友为先，谁其往谐，必也求旧。通议大夫守太仆卿上柱国闻喜县开国侯裴元初，已励行全，存诚好德。中和应物，岂终食而违仁；至理为心，每忘筌而合道。早升清要，累践崇班，能虑始以思终，不近名而过实。宜膺端士之选，以佐元良之贞。可太子宾客，勋、封如故。
    ○授王银青光禄大夫守太子詹事制
    门下：储闱掌事，端尹命官，畴咨所难，慎择斯在。□麾将军前左千牛卫将军上柱国太原郡开国公王，衣冠贵绪，人物通才。善自谋身，见推於贤戚；凡所效职，必闻於中外。顷缘谢病，今则有瘳。举其滞淹，用升於朝列；甄其望实，宜首於宫僚。可银青光禄大夫守太子詹事，勋、封如故。
    ○授许王太子詹事王守同州刺史制
    门下：宫僚之首，必择正人；邦圻之内，实资良牧。银青光禄大夫秘书监上柱国许王，文儒致位，所谓宗英；银青光禄大夫守太子詹事上柱国太原郡开国公王，言行立诚，是称亲懿。常以善而为乐，每执谦而忘倦，从政已多，议能惟允。弹违是属，宜肃事於东朝；理剧尤难，俾安人於左辅。可太子詹事，可使持节同州诸军事守同州刺史，散官、勋如故。
    ○授卢询太子詹事制
    门下：大中大夫使持节华州诸军事守华州刺史上柱国卢询，才标公望，器重士林。顷寄分忧，备彰声实；近闻称病，已历旬时。虽从政之能，犹堪於卧理，而摄生之道，终忌於劳神。宜增班秩之荣，俾在优闲之地。可太子詹事员外置同正员。
    ○授程伯献光禄大夫太子詹事李仲思光禄大夫国子祭酒制
    门下：准绳储き，师长国庠，爰择亲贤，用谐任寄。镇军大将军行右金吾大将军兼弩营使上柱国广平郡开国公程伯献，勋臣业固，干略有馀；□麾将军守右武卫大将军上柱国安平郡开国公李仲思，宗子地华，行能无悔。咸推雅量，早践通班，或甫及高年，或近婴微疾。营校之任，久以烦卿；优闲之职，期於遂性。宜膺并拜，俾在两宫。伯献可光禄大夫行太子詹事，仲思可银青光禄大夫国子祭酒员外置同正员。
    ○授殷承业太子左谕德王利涉国子监丞制
    门下：朝议大夫宗正少卿殷承业、行宗正丞王利涉等，咸以器能，各升班序，克勤於事，不忝其名。九族之司，既无取於异姓；两宫之地，宜有命於分官。承业可太子左谕德，利涉可国子监丞。
    ○授甘晖太子赞善大夫元嘉福戎州长史制
    敕：主客员外郎甘晖、前代州长史元嘉福等，或游心淡泊，常有慕於幽人；或从事劬劳，颇知名於边郡。各循班列，仍度器能，宜序东朝之列，俾迁外藩之佐。晖可守太子赞善大夫，嘉福可守戎州长史，散官如故。
    ○授萧诚太子左赞善大夫仍前幽州节度驱使制
    敕：朝议郎恒州司马随军副使幽州节度驱使上柱国借绯鱼袋萧诚，早标明敏，久著声名，词翰推工，才能适用。顷从戎幕，尝募征夫，宜迁翊赞之荣，仍效抚绥之术。可守太子左赞善大夫依前幽州节度驱使，仍专检校管内诸军新召长远往来健儿事。
    ○授韦等太子赞善大夫制
    门下：朝散大夫守忠王府谘议参军韦等，各有才器，备彰名实，顷膺朝选，久在王门。储贰作贞，既承於新令；庆赏行惠，必先於旧僚。宜叶典章，用增班秩。
    ○授殷彦方等王傅制
    门下：中散大夫守忠王府长史兼侍读上柱国殷彦方等，朝廷雅望，人物周才，或聚学冲深，或属词清远。顷膺授择，皆侍藩维。教导之功，既闻於日就；温文之德，遂涉於春储。国有典章，义存[B14A]裒赏，宜进秩於高位，俾升荣於近傅。可依前件。
    ○授郭元融宁王府谘议制
    敕：典军郭元融，名列戎昭，官升王邸，颇经岁序，克著勤劳。宜更文武之职，俾在谘谋之任。可朝议郎守宁王府谘议参军。
    ○授李夷吾荣王府谘议制
    敕：朝议郎守青州司马李夷吾，门擅文儒，才推干理，从事惟谦，在官必达。贰於郡职，已闻康海之谣；官彼王门，宜膺背淮之选。可守荣王府谘议参军，散官如故。
    ○授王积薪庆王友制
    门下：朝散大夫前行右领军卫长史王积薪，博艺多能，精心敏识，久从班秩，颇著勤劳。俾迁环卫之司，宜在从车之列。可庆王友，馀如故。
    ○授崔隐甫河南尹制
    门下：三川作都，四方取则，任能而理，求旧为先。银青光禄大夫守太子宾客上柱国崔隐甫，冠冕硕人，朝廷伟量，士林之秀，公望攸归。直而能温，宽以济猛，累践台阁，备彰德器。辇毂之务，风化所急，镇兹雅俗，俟彼正人。宜受任於兼官，俾重临於故府。可兼河南尹，馀如故。
    ○授崔希逸河南尹制
    门下：制天秩者，必在於赏功；尹王都者，是先於举德。朝散大夫守左散骑常侍持节河西节度经略支度营田九姓长行转运等副大使知节度使判凉州事赤水军使上护军摄御史中丞赐紫金鱼袋崔希逸，深识宏才，清标雅致。明无不达，悬朗鉴於胸怀；断则有馀，错盘根於掌握。顷膺邦选，爰委兵权，能行上将之谋，略献西师之捷。宠其命服，俾叶於酬庸；镇彼神州，更期於表则。可银青光禄大夫河南尹，勋如故。
    ○授裴宽河南尹裴先蒲州刺史制
    门下：风雨所交，是称中土，山河之宝，斯为近服，有能俾，其在递迁。中大夫使持节蒲州诸军事蒲州刺史上柱国裴宽，高朗多才，怀必割之良器；银青光禄大夫使持节绛州诸军事绛州刺史上柱国翼城县开国伯裴先，贞廉守道，秉不凋之劲节。或累拜清秩，或频更剧务。三汾作郡，各著声谣；八使观风，咸推课最。类能而举，佥议攸归，宜受任於洛都，更移官於蒲坂。宽可守河南尹，先可使持节蒲州诸军事蒲州刺史，散官、勋各如故。
    ○授陆操太原少尹制
    门下：守洛阳县令陆操，才膺利用，官历清资，当断不疑，在公必济。京兆之亚，夫官之剧，既驰名於洛邑，宜佐理於汾州。可守太原少尹，散官如故。
    ○授郑岩万年县令制
    门下：中大夫行尚书刑部郎中上柱国郑岩，形神俊秀，理识通明，标干术於公方，饰文词於吏道。累登华省，尝典剧曹，宜迁取则之邑，更展拨烦之用。可行京兆府万年县令。
    ○授徐锷洛阳县令制
    门下：司封郎中徐锷，业继文儒，才优断割，明而不滞，干则有成。五等是司，已传名於台妙；四方之会，宜展用於京剧。可河南府洛阳县令。
    ○授樊象蓝田县令制
    门下：行京兆府司录参军樊象，发迹词场，驰名吏职，克勤於位，皆著其能。掾彼神州，既彰人誉，宰於近县，俾叶时须。可京兆府蓝田县令。
    ○授源复等诸州刺史制
    门下：大中大夫使持节徐州诸军事守徐州刺史上柱国源复等，雅才清识，践行立名，政表於良康，歌闻于是赖。或岁年滋久，必在於更迁；或风俗异宜，各斯於适用。俾膺俞往，以副佥谐。可依前件。
    ○授韩朝宗等诸州刺史制
    门下：朝请大夫使持节都督洪州诸军事守洪州刺史上柱国长山县开国伯韩朝宗等，开济雄才，宏深雅量。或累升清要，常展用於高资；或频膺刺举，久驰名於列郡。振其淹滞，任以器能，宜递迁於远近，俾更践於中外。可依前件。
    ○授元彦冲等诸州刺史制
