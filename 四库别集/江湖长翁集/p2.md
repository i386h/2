<!-- { "loadSidebar": true } -->
　　余子为房之狱官四十阅月代者乃来而以事留留非其罪房风土甚不宜人袖二赋见投时秋髙矣有可怜者因作后囚山秋虫二赋寛之且以自慰旅寓也柳先生蜕迹中朝落身南州即囚山而命赋写胸次之幽忧读者哀之至今心为之凄怳而声为之悲啾房陵斗州穷岩絶隘裂石廪之一罅瞰千室而斯在层峰叠嶂自蜀而东亘二千里此焉未沬尝凭髙而舒望取羣愁之一快拖顽苍缭寒碧兮了不究其所届腾陵勃怒崩轰闛沓植则囷萦则带矗焉如郛鋭焉如镦驰万马于旷莽翔羣龙于霏霭又似夫风之鏖万艘飜涛澜于渤澥天云若可手擥而日月为之隔阂嗟予与子胡此焉仕按亦簿领庭亦卒史居无以泰吾心而游无以投吾趾时则诵柳先生之赋而知其有以也夫其猿颠鸟仆穷号慑堕真狴犴之可骇也出不易入入不可出幽僻块处荒伧瘿民悍容而狞音日接乎前几刻木之与对也岚昏涝朝黯掩曀晦僵人骨而酸鼻亭午未巳仡仡者病壮者废也由汉暨唐王公贵人悖而罪劣可矜贷毋此来之昧也自我解装歳律甫迁向行止之坎流今匣兕而针毡嗟若余子盘礴四年局不得归欲语复茹反诸已而靡愆袖长赋而见投慨今昔而澘然痛乱山之见囚束寸歩而莫前牢愁幽愤搯肠沦髓匪接槢而踣顿不绁槛而掎止何髙髙之不仁而使我至于此也盖尝绎子辞究诸理子之所以恻怆而自悼我之所以感动而促戚者君子有弗是也彼汉唐之逐臣例庸房之废徙则亦干国之宪不容自已吾与子来其始谁使非以其穷涂之絶援资身之无防博斗升以饱饥而逭死如庸贾之走荒裔罢农之守墝塉曾不暇计去取于彼此也耶以吾校子又进退之异趋齿髪之悬殊环索吾中稿涸而空无彼子柳子跐刘躏吕豪韩与徒若韦中立呉武陵之桀然方且望尘蹑影蔑齐其驱彼其一旦局蹐于嵌崭岩阻之幽深宜其号鸣悼唶不能一朝以居予之朱愚质之朴疎才之卑迂万非时须而遽乃颦頞悼中悄焉惨焉以贼和而伤生夫何为乎讯归计于蟾蜍第圆缺之六七付古今于俛仰听寒暑之更迭虽浩刼之悠长尚激矢之漂疾吾方左右图史深居简出揖胜友于南山春色于九室壹不假犊背之书超然乎絷维系挛之表非三花老仙孰其委悉子以吾言为何如余子谢之曰沈忧滞懑吾已失矣
　　秋虫赋
　　金飚之凄清鴈空之澄凝丛凄聚悲而为万壑之秋声非铁心而木肠畴能不悼其魄而动情况夫唧唧切切更应迭和自宇而戸彼何物耶如私语如怨愬如盆蠒之抽绪断而复续专中宵而悲鸣有不闻尔信能令志士之窃叹而思妇之涕零揆生世之几时胡厯耳而女听予已防蛮触屏螟蠃捐青钱市黄糯盥新篘命白堕究三齐之妙而供百榼之课彼夫鸡窓之雕锼萤囊之吾伊等夜虫之么麽
　　逺宜亭赋
　　创小亭名而赋之曰游女之翩翾望之疑仙也迫而视之或不逮前奏乐于座铿谹胶葛心之适耳之妍也有不若张诸空旷闻之眇绵婉以清和而圆南山之信美兮吾乃挹其杪颠惟夫近故湫束于闉堞蔽亏于市繄斯亭之表立峰岫隥岭之岚霏浓淡烟云幻变按领其全营斯名斯庸谂时贤休暇日而一登是可以诵逺游赋超然也
　　志喜赋【五月十一日迓代者途中作】
　　出城隂而转首缅散解之亭岧蹑疎影于康庄翳纎云于晴霄揭石濑之渟隐鳞甲之揺揺盻山凹之室庐纷语笑之耕樵山鸟哢兮嘲野芳嫮兮妖韶骈万景之横前壹诗题之见撩我肃客而暂来胡意气之嚣嚣揆归涂之此由矧期之匪遥从官牒之百舍寄十口于萍漂宁簿领之惮烦而供馈之寂寥第松楸之系懐唶老鬓之日雕郁还家之夙愿中不火而每燋幸歳律之再更骛此心而飞超忽合符之谂期慰跂望之无聊秣吾马兮脂舝挹阿丁而联镳乱清镜于粉溪排擘絮于山椒屈吾指兮寖久兹伊夕而匪朝跃脱槛之鸷兽快辞韝之皂雕俨此乐之想像觉吟兴之漂萧歘凭轼而坐寝梦已驰于外朝
　　淮海楼赋
　　帅相郭公即扬州南城为淮海楼偕客落成髙邮陈造在焉命之赋其辞曰
　　娯暇日以登览兮若斯楼之巨丽暝檐影于空阔兮循雕栏而徙倚目定眎而犹兮足伫立而竦栖浮霭于朱甍兮迟羲驭于平楚来禽去鴈却略跕跲而捩去兮雾霏羃奕蓊聿而在下陵逈汉而搴飞云兮骞鹏举之垂天覜万井而数计兮挹峰磴之横前呉封楚甸间列叠出而自献兮纳纳未憖明霞断烟海门之块峙兮眇浮玉之一拳演江流之横界兮衣带之纡余脩蟒之蜿延旷莽恢大四向而无际兮簉袵席而了然我游武昌载登南楼想元规之遗躅洎典午之清流缅懐仲宣登楼有作顾临眺之信美终回遑而靡乐孰知夫旷千载而相望叵贤否之俄度惟汾阳公分君相忧功存宗祧身临边陬屹控阨之巨防躬煕代之康侯静镇榆塞创为兹楼将厯览而俯省目所围之备周深计逺图宁为观游彼拥扇而障尘每解顔而借羞挥旌纛而少弥肃賔僚之济济匪晋公之仪曹外郎陈思之程杨应刘畴获偕此玩面势之隆崛瞰山川而顾指表桑麻中甍宇掲舒画轴兮对主賔之宴喜借胡牀于末席容霜毛之客子侪氓防而分恵殿羣英而荐醴浩逸兴之漂萧豁幽懐而慿虚倚北戸以微睇俨桑枌之弊庐亲色笑于犀麈陪觞咏于晨餔靳依刘之羁栖曾怆恻之不无订休戚于今昔讵劣优之锱铢夫此众君子之所以扳援遇逢之厚幸顾余之丐予者也羌胜集之超然宁饫宴之云计究乐事之攸寓后谪僊而鲜继进牍命赋合辞一喙泚吾笔而长吟飒天风之揺袂
　　波光亭赋为帅相郭公作
　　汾王后身金阜老僊笑谭功名师友简编手神丹而活国身长城之护边虎节所临犊佩已捐兴仆振蛊軰古所传有亭屹立城闉右偏揷深池之清泚凌苍霭而髙骞面势之孤危檐荣之躧连在公之设张经画才太仓之稊米已度越于后前想旌纛之每临宛笙鹤之云軿賔从嫭姱笑歌婵娟扫亡国之淫哇奏新唱之清妍泛淑景之香红镜靓妆于明蠲接罢亚于畦畴缟洁于山川春秋冬夏信非我有而我按与之周旋佳月上兮闯氷奁微风动兮媚漪涟抚物而得之应世之心池月之湛寂纬武有文风漪之自然推此用之跻世五三轶勲四七将俯拾而需旃是犹衡气机也耶世识之规恢之后吾得之拱黙之先彼不知者方以吾为亿中而或者必予其知言
　　延緑亭赋为髙秀才作
　　子髙子襟度翛然抱负崛竒辟俗如讐而爱客如色故筑亭寄隐屹莽苍而瞰渺弥方竭泽而扬尘唶吾游之不时因援毫而进牍聊想像而敶辞尔其渟兮镜掲浩涆兮天垂妥寒晶之如空湛蔚蓝之无涯奏蛙吹以分部凛氷崖之合围素扬晖兮连娟红倒影兮芳菲目谋心惬把玩四时晴雨晦明云烟纷披江蓠芷蘅之緑缛别﨑枉渚之因依多景之偃蹇隐几者黙焉袖手领揽而无遗固可以动楚客之清吟抗陶觞而一挥况夫挺万盖之倾欹覆千韈之逶迤嫣然笑粲媚靓妆与醉态或玉颊而氷肌无乃飞琼姑射之娣姒俦侣俪香丛艳不招挽而陪随彼翔翠碧于兰苕防属玉于沦漪皓鹤侧颈于淖泞鶙鹕侦影于鲲鲕乌鹊窥檐而谇语意而拂袂而差池则皆怡然莫逆相晤忘机者也至其樵歌之断续渔笛之嗢咿欸乃之无恶声笭箵之有安栖尘外之适子其可私若乃悟直钩之妙意饫苇间之新得鯈有至乐鸥无惊飞则又有以超然乎芸芸之表岂独诗可瓢而酒可巵予将为子防道腴而醉真醇何必要汗漫而与期
　　惟安堂赋
　　子鲍子为己之学经世之资投刄成风儒先吏师作为新堂归防暮迟惟安是名命陈子赋之陈子曰世有至愉佚在已而非物士有真富贵非金紫之谓盖是心也以道宁以物砀宁之存砀之丧孰能名仕版而志渔樵之往还身官箴而思沧州之浩荡等声利于桁杨睨蘧庐于伯王悗然乎进为悠悠乎去归羌巻舒之无心岂出处之异岐翳鹿门之衰翁若方伯之予浼偕子耕而妻耨宁燠寒而饱馁曰遗安之是计终长往而不悔彼陶翁之不屈为无食而暂出赋归来而投簮径反关而容膝审吾身之易安顾何赖于绅笏惟子鲍子超然髙骧仁宅之为居兮匪义涂吾无行玩名理以自怡兮谨边幅而为防鼓吹乎讽吟介甲乎其温良因时显晦偕道翶翔遂初可寻鸥盟不寒固优追元亮之髙躅懐寳不迷中外无择又不屑厐翁之退藏云脱岫以隂合水反壑而镜清异屈子兮众皆醉如徐公兮世无常夫何往而不安顾眷眷于斯堂惟厯聘而辙环曾仲尼之暖席当去齐而濡滞孟子庶几于齐国矧火暵之肆虐仰嗣圣之旰食死徙盖几何人而焦劳兾乎生息行子学以抚时吾固知可以宁奔迸而植僵踣俾横目之同安兮喜气亦形于玉色是谓推巳以及物心泰而罔咈与夫蕲吾之安而土苴一世者于道孰为失得耶子鲍子心融首肯乃言惟服
　　怡轩辞为臧子与作
　　金碧兮丹朱琼其堂兮金铺瞢危机之在是曽未间于忧虞秀眉兮曼肤衔宫吐羽兮鎗金奏竽诧聚蚊兮一醉窃暂快于营营之余吾居兮若陋而安吾中兮若局而舒陶冶兮羣书萧散兮槁梧与俗兮风马牛解巻兮橛株拘子臧子所以自得而适而不知者以为疎而迂也胖吾体兮道之腴游吾心兮化之初推而大之庶几孔氏之所谓忘忧顔子之所谓不愚盖将挹古圣贤而造膝虽造物者亦恶得而加诸



　　江湖长翁集巻一
　　钦定四库全书
　　江湖长翁集巻二　　　　宋　陈造　撰
　　五言古诗
　　和陶渊明二十首【予幼多病不能饮酒中年稍稍近杯勺延賔客对妻儿每举少分亦能数举陶然足乐也顷以病复作絶不饮对饮者意輙为之酣适暇日读渊明饮酒二十诗并东坡居士和章遂次其韵绍煕壬子闰二月定海邑斋】
　　不计忧患场贤圣颇中之淮乡酒价贱希复独醒时齿髪变今昔抚已属负兹清坐挹饮客辞费未免疑客欢我怡然此戒何妨持
　　壮嵗鋭著述瞢欲藏名山中间忽自哂聒聒厌多言弃置杯中乐雕锼耗嵗年不知百嵗后何益空名传薄俗不难化君子要得情善政良易孚循良本无名一从吏海邑我暇民乐生穽填虎自避心防鸥不惊且了饱饭课不问报政成
　　不念建徳游枉作心奋飞一溺狂泉饮坐受人所悲吾乐有余地醉乡真可依酹觞初问涂嗽醪便知归弃置近药裹改弦计扶衰欢趣固自若谁谓志愿违
　　捐金得嘉防举室更笑喧老子旧小戸醉帽每先偏即今省酒费或办归买山吏隠有定趣县债当亟还乗流遇坎止毕世佩此言
　　张竦诋陈遵彼此竟谁是徐公今似优昔行未容毁中年覆觞过畏病乃能尔儿辈无真见緼袍贤锦绮海乡亦好春红紫纷蕤英黄鸟托庭柯啁如有情知我得碧涛似劝花前倾岂知好饮客静坐耐耳鸣茹津拆红泥鲸吸看后生【碧涛酒名】
　　肮脏老眉面岂是趋世姿谬着百僚底躄躠彊折枝深知才用短敢谓时命竒归耕不顾计更问婚娶为何向不贫贱肯为寸禄羁
　　公朝不遗才荡荡天门开杂遝尽竒士腾凌舒壮懐有客寻遂初与时自作乖脱粟傲肉食官居当岩栖东州拜玺书西州迎芝泥夫也商声讴满屋金石谐诗书孰践履簿领甘沉迷平生独往愿万牛挽莫回
　　自公有至乐诗巻还坐隅得句一吐之嬉然忘穷涂百世一俯仰万象付驰驱吟情当饮兴其乐皆有余役心声利场咄咄彼何居
　　卯金穿窬雄典午盗有道当时附炎人忍耻称国老延之终代北范粲车上槁矫矫竹林儁麴糵岂真好陶公诸公右烱若横道寳不就酣湎逝亦恐自标表
