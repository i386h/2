<!-- { "loadSidebar": true } -->
　　帝垂清问切恢图士贡昌言敢导谀高下共知归至鉴考评聊许备先驱【详定所先批分数封送编排所然后定其甲等】四帷逈隔心常渇【初考覆考详定编排凡四幕皆隔以屏欲其声迹不相闻】三榻横连体巨舒【方丈之地并设三榻】乌府凛然贤执法紫垣籍甚古通儒【上尝书通儒二字赐钱舎人】墨朱同异容兼采【初考纯用墨书臣名等第送监封弥封官封印送覆考所纯用朱书臣名等第然后详定官启封而酌其中书臣及等第以朱而书名以墨】等级从违得细书【考校法第一至第五凢五等每等分上中下至详定所从初考或从覆考亦或别定】尚醖时颁缸靣酒【日给常酒分外三日一赐黄封缸靣酒出法书要録】大官日馔腹前胪【御厨给食颇丰但品味未尝易腹前胪出韦昭辨释名谓肥肉是也】天香漫炷薰常歇【虽赐香而火禁严甚不许炷炉】贡茗虚霑様顿殊【诸位总赐茶三百斤旧每斤即一红绫袋凢十余围今乃给黄袋析而分之以一饼为一斤殆典吏移易也】晨壁摇风愁幕冷【就廊庑设次以幕为壁】夜牕透月喜帘疎【临阶以帘为牕】九賔屈指胪连句【唱名比逐举展五日】千虑倾心智与愚防得诏恩三日沐湖山寻胜任舟舆【给歇泊假三日】
　　胡邦衡端明用癸巳旧韵宠赐佳篇辄续貂为不一之贺【戊戌】
　　闰六还同载诞辰【公壬午闰六月三日生今七十七年复闰六月】寿川方至浩无津位虚左辖民瞻旧职视西枢眷新【贺端明也】玉果又霑汤饼客【今年五月生子】银环仍进雪肤人【新买妾】风流冨贵谁能并未害先生道德淳
　　中元日以春花数种送阎才元左司苍舒阎赋二絶句次韵【戊戌】
　　韩郎牡丹迹已【一作亦】久殷七杜鹃名谩新何似熈熈行阙里花随和气四时春
　　早嵗连名向千佛如今接武事承华何时误入长春苑尽看先生解语花【有姬坚不肯去】
　　送石似之仓部出倅漳州【戊戌七月】
　　半刺临漳郡荣归总不如棠阴三世旧【君曽大父大父皆尝倅郡】梓里数程余野老谈遗爱儒先叩异书依乌带东壁从此照闽墟
　　送陆务观赴七闽提举常平茶事【戊戌八月十九日】
　　汉皇亲召贾生还京路争看北海贤却説神仙是官府便思丰采烁云烟
　　暮年桑苎毁茶经应为征行不到闽今有云孙持使节好因贡焙祀茶神
　　鸾栖枳棘已多年父老犹传主簿贤扶杖喜迎新使者【一作节】赤帷何惜与高褰
　　疲驽久倦直明光风味常思十八娘拟请一麾依故旧得无公道学苏章
　　淮东兵马铃辖赵公颙挽词【戊戌八月】
　　籍甚宣王七世孙麟题信厚典型存青云事业成难弟黄甲科名付后昆炊臼方悲鸾镜舞奠楹俄掩毳衣□翩翩双旐余杭路细雨西风总防魂
　　恭和御制幸秘书省诗二首【戊戌九月十二日】
　　羣玉西昆冨典章二星东壁粲辉光秋花迎仗千丛后法曲传觞九奏长虎将纵观修旧事【淳化秘阁修成诏传潜戴兴率诸将縦观书籍赐御酒终日】豸冠陪侍仰眀王政即是安边策玁狁残祅岂足襄
　　蟠木离竒愧豫章几年封植荷恩光石渠久缀英髦后金鎻深惭学识长御墨奎文瞻列圣靁尊篆鼎备三王愿言作德酧荣遇宁复矜才似智襄
　　再用邦衡韵賛其闲居之乐且致思归之意【戊戌】
　　一别龙门不计春思公梦渡大臯津遥知緑野朱顔好应笑红尘白髪新午茗亲烹留上客夜棋酣战调佳人道腴有味诗弥胜何止氷凝与蜜淳【曹植魏德论有甘露氷凝蜜醇之语】送胡子逺出守汉州分韵得万字【戊戌十一月】
　　三釡贵及亲万戸岂吾愿君今二千石荣禄尚何论而况蜀汉间相望两宿顿鹿幡从版舆鸠杖杂防鐏斑衣父老夸昼锦士夫劝遥知境内【阙】和气销愁恨却应念主恩未遂忘一饭试于温凊余欵欵话缱绻仍谈西湖胜幸及老人健相将下三峡看复抟九万
　　进谢御书古诗【戊戌十一月二十五日】
　　臣伏蒙圣恩赐臣御书白居易七德舞乐府一轴天光贲饰蔀屋辉华臣荣感之余谨用苏轼谢御书居易紫薇花絶句故事斋沐课成古诗一篇少见戴恩之意轻凟宸严伏地俟罪具官臣周某上进
　　允文元祐词臣轼劲节名章世无敌御前曽赐紫薇诗防里骊珠光的烁小臣谬直白玉堂也纡皇眷摛云章云章元是七德舞字字笔法超钟王两朝相望九十祀长庆集中偏属意咸池日照草木光天门龙跃鱼鰕悸我皇英锐真太宗文武神圣功德隆黄钺指期擒颉利防书先献太安宫元和学士白居易臣非其才私有志愿随班贺四海清续唐之歌夸万世
　　刘谏议度挽词二首【戊戌十二月】
　　早习唐蕡防【曽举制举】中为汉辅官伏蒲频尽节当宁极隆寛身荷甘泉橐家唯陋巷箪清名垂宇宙犹足障狂澜畴昔英游后推尊行軰先班聨容接武坐立愧差肩【刘短予长每有鳬鹤之戯】我已无如老公非不永年思贤仍感旧哀涕两澘然
　　次范至能忆同游石湖韵【己亥五月】
　　桃源非真亦非空几年误转渔郎篷岂知石湖天尺五不隔三万弱水中主公心伴白鸥没莫莫朝朝醉花月迩来一念了世縁蝉冕照人头未雪如今又作衣锦回汀洲依旧玉成堆闻道丹青隐贤佐白麻早晚从天来防章批处阶重抺敢向坐中论礼絶午桥他日倘重陪庶见方瞳并绿髪
　　胡邦衡惠淳字韵佳什回首十年间不知几徃返矣虽嵗月逾迈而格律益高降叹不足敬用赓和【己亥】
　　扫迹龙门六小春渇闻谈论齿生津筑岩勲业方图旧倚市工夫谩闘新百二山河行入手三千风月莫迷人弥缝直出羲皇上举世终由鲁叟淳
　　次韵王仲行尚书宿直两絶句【己亥】
　　东省南宫切太微防龙行集凤凰池更哦殿阁薰风句坐觉微凉生桂枝
　　紫禁同依日月辉苍顔独愧羽毛竒水如明镜虽堪俯笑汝星星谁肯嬉
　　徐元敏察院诩顷和子中兄长篇语颇相属今承出使交广次韵送行兼简经畧刘文潜【己亥七月三日】
　　少年同仕秦淮口醉里殷勤扫花帚苍顔白髪二纪中梦断赏心并折栁【金陵二亭】菲才晚污论思地分察久观弹击手端方期不负耳目诘曲谁能学跟肘善良无忧藜藿采防謟有类麏防走三年执法念少休万里立功图不朽遥知二十五州民即日春风散醇酒吏惊绣斧指东海士喜文星避南斗由来炎云多瘴疠是处黄芽少林薮【闻才过桂府道无林木行人所以病瘴】自从英英贤牧至蔽芾棠阴地无丑同年相逄定倾盖痛饮何妨暂濡首【二兄皆善饮】书来不用诧梅花共说苍生苏息否
　　次张钦夫经畧韵送胡长彦司户还庐陵【己亥】
　　解印陶元亮居乡马少游久怜高士少今喜故人优客至无何饮身闲有底忧自然仁者寿谁羡道家流【解印一作投绂】
　　刘共甫枢密挽词三首【己亥】
　　勲在居留地名高宥宻庭旄头期扫彗箕尾倐骑星不相知由命占天忍促龄平生经济策付与简编青世抱精忠节心希社稷臣拖绅遗奏日驰驿挟医辰谠论留丹扆清班閟紫宸【旧紫宸乃今观文殿】史鱼尸谏后圣代不无人
　　芸省翻黄卷词垣赋紫薇年华飞电过耆德晓星稀梅阁临风逈胜城指日归怀贤并感旧哀涕一时挥【予同在三馆西垣梅仙阁在公私第】
　　兵部王仲行尚书惠诗叙近日直舎隔壁论诗说棋之戯次韵为谢尚书近录旧诗一篇为赠故并及之【己亥】
　　诗可弄万象棊能消百忧苦吟复苦战已过心休休自从识夫子十阅长安秋竒才揜众俊博物包九流游戏亦臻极他人叹无由脚踏软红尘手把大白浮每坐客常屈有社谁敢投此事聊复尔壮怀许闻否杀虏卢龙沟殱羗西海头六竒蕴秘防凿壁那可偷稍见壶子机已知季咸俦遂盗祖师法敢与神秀侔岂知念贫绩明许余光求故将绣叚赠不责玉案酧从今空囊冨免为杜陵羞
　　明堂庆成二十韵【己亥九月十八日】
　　臣恭覩皇帝陛下肇禋总章积雨骤霁星月粲烂烛光不摇天瑞应诚舆情呼舞臣忝陪近侍抃蹈尤深谨按皇祐大飨明堂翰林学士王尧臣孙抃赵槩杨伟侍读学士盛度宋祁皆进贺诗一篇今臣猥兼二职合遵故事谨撰到明堂大礼庆成诗二十韵缮写上进言虽无取事则纪实冐凟宸扆伏俟诛戮
　　亲飨严三嵗邦彛重九筵祖宗垂统大天地着功全惟睿崇昭报于时展吉蠲发挥皇祐日润色绍兴年稽古千龄契斋心十日専掲名新扁榜【御书明堂及明堂之门】书册屏荤氊【竹册御名以九月七日书】假庙阴云剥升禋皓月圆无风摇烛影有瑞灿星躔不值连宵雨那彰倐霁天三觞犹翼翼百拜愈干干【三百行礼上拜百余】归次徒劳奏【初献毕有司依旧制请归小次上弗许立俟亚终献行礼】回班特许朘【驾来百官例侧班皆止之】贺仪随仗入霈泽御楼宣【礼毕即时御垂拱殿受贺黎明御楼圣躬益庄】献胙金丝合簮花锦绣鲜慈皇顔有喜圣孝古无前【肆赦才毕即时献胙德寿宫禁卫皆赐花】和气腾都邑欢声徧海壖祺祥应曼羡寿禄自绵延臣也蒭荛贱恩斯雨露徧执绥华盖里草赦玉堂边【玉堂殿名】第颂甘居后逄辰幸独先四方今日靖申诵我将篇
　　内直以金橘送七兄【己亥十月十六日】
　　昼卧玉堂殿眼看金弹丸禹包经歳月郑驿助杯盘黄带霜前绿甘移醉后酸江湖有兄弟此日忆团栾【大兄十三弟在袁吉二兄官营道皆此果所产之地】
　　饯送鹿伯可致仕直阁兼简吴明可致政给事【伯可年五十自郎曹乞休致特转朝奉郎除前职】
　　垂车七十古来稀况是丁年解鞅鞿神武衣冠洪景挂都门供帐仲翁归前衔新命俱郎宿处士儒冠总少微【李寻传少微四星主处士儒学之官郎中以秘阁休官故云】林下若逄龙阁老为言台岭转光辉【吴芾明可以龙图阁直学士致仕居台州】
　　戴子微几先运使出使湖北约以恶语送行而未遣也佳篇见督次韵奉寄【己亥十一月】
　　早日逍遥侍从间重来奉引近威顔倦趋北阙晨霜冷思上南楼夜月闲直指不夸新衣绣曲台只记旧班聫岂知隔靣心犹渇空讶相如下笔悭【某与侍郎同为礼官同为储僚者期嵗屡请见某诗不许卒章故云】
　　张待制宗元挽词【庚子正月】
　　桂籍声名早松门嵗月賖镇东多惠爱使北有光华岂料寻春骑翻成防车珠园旧亭舘细雨新花进读三朝宝训终篇赐宴赐赉谢恩诗【庚子五月初四日】
　　艺祖提剑开八荒太宗混一垂衣裳真皇破虏神武扬夷夏亿宁法度彰宝训成书纪宏纲有典有则万叶昌忆昔壬午神龙翔季秋庚子辰集房肇开讲席临青箱赭袍玉斧光照廊台司夹侍书案黄翰林进读天容庄微臣簮笔近玉牀亲闻玉音义甚长君子小人初何常非关时运弱与强祗系人主所否臧当年记注此特详【绍兴壬午九月庚子初开经筵亦召宰执听讲书洪遵初讲三朝宝训第一卷至太宗问吕蒙正君子少而小人多蒙正曰此系时运盛衰陛下宣谕云不然頋人主好恶何如耳臣时为侍立官退以圣语载起居注中】徃来寒暑今一章牙箆谬执心徬徨终篇正值恩德洋道山赐筵酌天浆宫花压防罗丝簧砚来复古翰墨光【臣所得端砚刻复古殿三字】马出帝闲真骕骦闽山正焙随宝香君赐如天不可量归美独愧词荒唐恭惟圣治超百王夙夜基命不敢康文德既修狄可攘爼豆永扫旄头芒三圣勲烈同炜煌万年亿载娱慈皇
