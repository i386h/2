<!-- { "loadSidebar": true } -->
　　〖苏轼《洞仙歌序》：仆七岁，见眉州老尼，姓朱，自言：“尝随其师入蜀主孟昶宫中。一日主与花蕊夫人避暑摩诃池上，作一词，朱具能记。今朱已死，人无知此词者，独记其首两句云：‘冰肌玉骨，自清凉无汗。’”暇日寻味，岂《洞仙歌令》乎，乃为足之。《清异录》：孟昶月夜水调龙脑末涂白扇上，以挥风。一夜，与花蕊夫人登楼望月，误坠其扇，为人所得。外有效者，名“雪香扇”。〗 
　　红栀花种自仙岳，点缀钗梁绿鬊衔。香似宫梅兼有色，画宜团扇绣宜衫。 
　　〖耿焕《野人闲话》：蜀主升平日尝理园苑，申天师进花子两粒，曰“红栀子”。种之，不觉成树，其花斑红六出，其香袭人。蜀主甚爱重之，令图写于团扇，或绣入于衣服，或以绢素鹅毛做作首饰，谓之“红栀子花”。《蜀梼杌》：十月，孟昶宴芳林园，红栀子花六出而红，清香如梅，时最重之。〗 
　　浣花溪水滑于油，面面芙蓉映好秋。下上龙舟箫鼓引，神仙宛在锦城游。 
　　〖《蜀梼杌》：广政十二年八月，昶游浣花溪，蜀中百姓富庶，夹江皆创亭榭游赏之处。都人士女，倾城游玩，珠翠绮罗，名花异香，馥郁森列。昶御龙舟观水嬉，上下十里。人望之，如神仙之境。昶曰：“曲江金殿锁千门，殆不及此”。兵部尚书王廷圭诗：“十字水中分岛屿，数重花外见楼台。”昶称善久之。《尧山堂外纪》：蜀主昶令罗城上尽种芙蓉，每至秋时盛开，四十里皆铺锦绣，高下相照。昶谓左右曰：“自古以蜀为锦城，今日观之，真锦城也。”张立作诗讽曰： 
　　四十里城花发时，锦囊高下照坤维。 
　　虽装蜀国三秋景，难入幽风《七月》诗。〗 
　　露台灯耀舞衣妍，一搦纤腰十万钱。进御乞颁新位号，梳将高髻学朝天。 
　　〖《蜀梼杌》：广政三年上元，观灯露台。舞倡李艳娘有姿色，召入宫，赐其家钱十万。又：后宫位号十有四品，昭仪、昭容、照华，保芳、保香、保衣，安宸、安跸、安情，修容、修媛、修涓等，秩比公卿大夫士。宇文氏《妆台记》：孟昶时，妇女治发为高髻，号“朝天髻”。〗 
　　红锦泥窗破腊天，金花树树四廊骈。官家隐爱忘忧字，口敕宣抬独立仙。 
　　〖陆游《老学庵笔记》：蜀人谓“糊窗”为“泥窗”。花蕊《宫词》云：“红锦泥窗达四廊”。《清异录》：孟昶时，每腊日，内官各献罗体圈、金花树子，梁守珍献忘忧花，缕金于花上，曰“独立仙”。〗 
　　鸳锦成时只一梭，铺装早屏旧绫罗。清宵梦杳芙蓉帐，黄土留时不忍哦。 
　　〖陶宗仪《辍耕录》：孟蜀主一锦被，其阔犹今之三幅帛，而一梭织成。被头作二穴，若云板漾，盖以扣于项下，如盘领状。两侧馀锦则拥覆于肩，此之谓“鸳衾”也。《十国春秋?后蜀后主本纪》：后主初袭位，颇勤政事，寝处惟紫罗帐、碧绫帷褥，无锦绣诸饰。又：后主以芙蓉花遍染绘为帐幔，名曰“芙蓉帐”。又《后主妃张氏传》：妃名太华，少擅殊色，事后主有专房之宠。广政初，同辇游青城山，宿九天丈人观，月馀不反。居数日，雷雨大作，太华被震而殒，以红锦龙褥裹瘗观前白杨树下。明日急趋回銮，悲悼无已。后数年，炼师李若冲于薄莫步白杨树侧，忽见女子吟诗，若有所怨。诗曰： 
　　一别銮舆今几年，白杨风起不成眠。 
　　常思往日椒房宠，泪滴衣襟损翠钿。 
问曰：“人耶？鬼耶？”女子殓衽言：“妾蜀妃张太华也。因陪驾游此被震。乞赐超拔。”若冲乃于中元节修长生金简以答之。未几，梦太华谢曰：“妾己受生人世矣。”壁间以黄土留诗而去。诗曰： 
　　符吏忽忽叩夜扃，便随金简出幽冥。 
　　蒙师荐拔恩非浅，领得生神九卷经。 
后主闻之，厚赉若冲。〗 

　　南汉 
　　〖列祖刘隐，传子高祖龑。殂，子殇帝玢立。遇弑，弟中宗晟立。殂，子后主鋹立。降于宋，历五主，凡六十七年。〗 
　　万里梯航一笑休，玉堂珠殿造蛮陬。加尊新尚安丰顶，刺史传呼到洛州。 
　　〖袁枢《通鉴幻事本未》：贞明元年，刘岩以吴越王镠为国王，而己独为南平王，求封南越王，帝不许。岩谓僚属曰：“今中国纷纷，孰为天子，安能梯航万里，远事伪庭乎？”由是贡使遂绝，即皇帝位于番禺，改元干亨。曾巩《隆平集》：龑为玉堂珠殿，饰以金碧翠羽，见北人，必自言：“世居咸秦，耻为南蛮王，”呼中朝止曰“洛州刺史”。《清异录》：南汉僭并小国，乃作平顶帽，自冠之。由是风俗一变，皆以安丰顶为尚。〗 
　　风流天子垂衣坐，越国夫人迎辇回。础柱四围香气涌，错疑手握楚云来。 
　　〖《清异录》：刘龑僭大号，作南熏殿，柱皆通透刻镂，础石各置炉燃香，故有气无形。上谓左右：“隋炀帝论车烧沉水，争似我二十四个藏用仙人，纵不及尧舜禹汤，不失作风流天子。”《通鉴记事本末》：贞明元年，刘岩逆妇于楚，楚王马殷遣永顺节度使马存送之。五年正月，汉主岩立越国夫人马氏为皇后，殷之女也。〗 
　　朱鬃白马致深诚，远嫁长和贵主行，布燮高才谁得偶，中朝赋手仗王翃。 
　　〖《五代史?南汉世家》：云南骠信郑明，遣使致朱鬃白马，以求婚。使者自称皇亲母弟，清容布燮兼理，赐金锦袍虎绫纹攀金装刀，封归仁庆侯。食邑千户持节郑昭仁。昭仁好学，有文辞。龑与游燕赋诗，龑及群臣皆不能逮，遂以隐女增城县主妻明。案：骠信，即南诏长和国主也。郑明，《滇志》作郑仁明。布燮，夷官名。与坦绰久赞并谓之清平官，犹中国之宰相。孙逢吉《职官分纪》：南诏献朱鬣马，中书舍人王翃献赋。〗 
　　军门旧额乍贻嗤，旋拜南宫献七奇。狡狯更传王学士，白虹见赋白龙时。 
　　（《十国春秋?南汉王定保传》：高祖欲称帝，惮定保不从，先遣出使荆南。及即位，而定保回，知其心未善也。预使倪曙迎劳，且告以建国事。定保曰：“建国当有制度。吾入南门，‘清海军’额犹在，岂不见笑四方？”高祖常作南宫，极土本之盛。定保献《南宫七奇赋》以美之，一时称为绝伦。又《五宏传》：官翰林学士承旨，会白虹化为白龙，见三清殿，宏为赋上之，文采鉅丽，高祖悦。改元“白龙”，深加欣赏。案：《五国故事》：干亨九年八月，白虹入三清殿中，颇怀忧畏，会宏欲悦岩，乃以白虹为白龙见，上赋贺之，岩大悦，乃改元“白龙”。） 
　　受得神丹保睿躬，云华扃秘石堂穹。甘泉无事劳亲决，只付双双女侍中。 
　　〖《十国春秋?南汉中宗本纪》：干和七年，帝如英州，受神丹于野人，随御云华石室以藏焉。王士点《禁扁》：刘晟有昌华、天明、甘泉、玩华、秀华、玉清、太微七宫。《资治通鉴》：南汉主以宫人卢琼仙、黄琼芝为女侍中，朝服冠带，参决政事。〗 
　　霞裾云幄于坐娥媌，鹄立金铺听不淆。遥见至尊呼太子，祲祥说是玉皇教。 
　　〖《五代史?南汉世家》：宦者陈延寿引女巫樊胡子，自言：“玉皇降胡子身”，鋹于内殿设帐幄、陈宝贝，胡子冠远游冠，衣紫霞裾，坐帐中，宣祸福，呼鋹为“太子皇帝”，国事皆决于胡子。〗 
　　内三公并内三师，紫闼黄枢判百司。闻说状头勤自阉，人间无复重须麋。 
　　〖《十国春秋?南汉陈延寿传》：后主信任宦者，凡群臣有才能及进士状头，或僧道可与谈者，皆先下蚕室，然后得进。亦有自宫以求用者，由是奄人十倍于干和时，诸使名不啻二百，有三师、三公等官，稍加“内”字以别之，因谓士入为“门外人”。〗 
　　一双玉李进军容，艳雨奢云宝帐重。谁更偷陪题扇子，绿天秋净晓阴浓。 
　　〖《十国春秋?南汉李托传》：托纳二养女于后主，长为贵妃，次为美人。政事皆决于托而后行，加特进开府仪伺三司、甘泉宫使，兼六军观军容使，行内中尉。《清异录》：广主常与幸姬李蟾妃微行至苏氏园，甜酌绿蕉林，广主命笔大书蕉叶，曰“扇子仙”。苏氏于其所起扇亭。〗 
　　私署宫司惯候窗，银壶静报漏琤瑽。何来绝慧波斯女，别恋春场大体双。 
　　〖《清异录》：南汉刘晟，殿侧置宫人，望明窗以候晓。宫人谓之“候窗监”。又：刘鋹得波斯女，黑腯而慧绝，善淫，鋹赐号“媚猪”。延方士求健阳法，选恶少配以雏宫人，使褫衣露偶，鋹与媚猪延行览玩，号曰“大体双”。〗 
　　名花美女正相当，一例呼来共色香。彩缕细盘云鬓亸，还应尘倒小南强。 
　　〖《广群芳谱》：素馨，夤考《龟山志》：昔刘王有侍女名素馨，冢上生此花，因经得名。《十国春秋?南汉美人李氏传》：同时有宫人素馨，以殊色进，性喜插白花，遂名其花曰“素馨花”。《清异录》：南汉地狭力贫，不自揣度，有欺四方傲中国之志。每见北人，盛夸岭南之强。世宗遣使入岭馆，接者遗以茉莉，文其名曰“小南强”。后鋹面缚到洛阳，见牡丹，大骇，有缙绅谓之曰：“此名‘大北胜’。”〗 
　　芳林花事斗纷纭，买燕挥金胜负分。又看荔枝三百熟，敕开内苑赏红云。 
　　〖《十国春秋?南汉后主本纪》：春三月，命宫人斗花内苑，帝向晨时，先启后苑，集众采择，俄敕扃户还宫，膳讫，角胜于殿中，令宦者抱关置楼罗历以验出入，号曰“花禁”。负者献耍金、耍银买燕。《禁扁》：南汉有芳林园。《清异录》：岭南荔枝，固不逮闽蜀，刘鋹每年设红云晏，正荔子熟时。〗 
　　鱼英托子镂椰壶，恰称萧闲署大夫。戏结珠龙情不浅，探波仍课媚川都。 
　　〖《清异录》：刘鋹伪宫中有鱼英托镂，椰子立壶四只，各受三升。鱼英，盖鱼脑骨，鋹治之可以成器。又：刘鋹僭立，奢丽自恣，在宫中自称“萧闲大夫”。吴垧《五总志》：刘鋹性绝机巧，尝结真珠勒为戏龙之状。王象之《舆地纪胜》：东莞县有媚川都，南汉置，凡隶三千人，入海采珠，有及五百馀尺而后得珠者。〗 

　　楚 
　　〖武穆王马殷，传子衡阳王希声。文昭王希范，废王希广。恭孝王希萼入于后唐，历五王，凡五十七年。〗 
　　宫门环带碧湘波，幕府红莲得气多。底事联吟明月圃，瑞卿频唱九州岛歌。 
