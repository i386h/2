<!-- { "loadSidebar": true } -->
　　伏惟皇太后陛下躬盛徳之美隆唐虞之政辟四门而开四聪采狂夫之瞽言纳蒭荛之谋虑妾昭得以愚朽身当盛明敢不披露肝胆以効万一妾闻谦让之风徳莫大焉故典坟述美神祗降福昔夷齐去国天下服其廉髙太伯违邠孔子称为三让所以光昭令徳扬名于后者也论语曰能以礼让为国于从政乎何有由是言之推让之诚其致逺矣今四舅深执忠孝引身自退而以方垂未静拒而不许如后有毫毛加于今日诚恐推让之名不可再得縁见逮及故敢昧死竭其愚情自知言不足采以示虫螘之赤心【四舅谓骘悝阊】
　　女诫七篇【昭作女诫七篇有助内训马融善之令妻女习焉女妺曹丰生亦有才惠为书难之辞有可观文心雕龙云班昭家诫足为女师】
　　鄙人愚暗受性不敏防先君之余宠赖母师之典训年十有四执箕箒于曹氏于今四十余载矣战战兢兢常惧黜辱以增父母之羞以益中外之累夙夜劬心勤不告劳而今而后乃知免尔吾性疎顽教导无素恒恐子谷负辱清朝圣恩横加猥赐金紫实非鄙人庶防所望也男能自谋矣吾不复以为忧也但伤诸女方当适人而不渐训诲不闻妇礼惧失容它门取耻宗族吾今疾在沉滞性命无常念汝曹如此每用惆怅间作女诫七章愿诸女各写一通庶有补益禆助汝身去矣其勗勉之
　　卑弱第一
　　古者生女三日卧之床下弄之瓦砖而斋告焉卧之床下明其卑弱主下人也弄之瓦砖明其习劳主执勤也齐告先君明当主继祭祀也三者盖女人之常道礼法之典教矣谦让恭敬先人后已有善莫名有恶莫辞忍辱含垢常若畏惧是谓卑弱下人也晩寝早作勿惮夙夜执务私事不辞剧易所作必成手迹整理是谓执勤也正已端操以事夫主清静自守无好戏笑洁齐酒食以供祖宗是谓继祭祀也三者茍备而患名称之不闻黜辱之在身未之见也三者苟失之何名称之可闻黜辱之可逺哉【是谓卑弱后汉书无是谓二字】
　　夫妇第二
　　夫妇之道参配阴阳通达神明信天地之义人伦之大节也是以礼贵男女之际诗着关雎之义由斯言之不可不重也夫不贤则无以御妇妇不贤则无以事夫夫不御妇则威仪废缺妇不事夫则义理墯阙方斯二事其用一也察今之君子徒知夫妇之不可不御威仪之不可不整故训其男检以书传殊不知夫主之不可不事礼仪之不可不存也但教男而不教女不亦蔽于彼此之数乎礼八嵗始教之书十五而至于学矣独不可依此以为则哉【礼义一作义理】
　　敬顺第三
　　阴阳殊性男女异行阳以刚为徳阴以柔为用男以强为贵女以弱为美故鄙谚有云生男如狼犹恐其尫生女如防犹恐其虎然则修身莫如敬避强莫如顺故曰敬顺之道妇之大礼也夫敬非他持久之谓也夫顺非它宽裕之谓也持久者知止足也寛裕者尚恭下也夫妇之好终身不离房室周旋遂生媟黩媟黩既生语言过矣语言既过纵恣必作纵恣既作则侮夫之心生矣此由于不知止足者也夫事有曲直言有是非直者不能不争曲者不能不讼讼争既施则有忿怒之事矣此由不尚恭下者也侮夫不节谴呵从之忿怒不止楚挞从之夫为夫妇者义以和亲恩以好合楚挞既行何义之存谴呵既宣何恩之有恩义既废夫妇离矣【存一作有离矣书作离行】
　　妇行第四
　　女有四行一曰妇徳二曰妇言三曰妇容四曰妇功夫云妇徳不必才明絶异也妇言不必辩口利辞也妇容不必顔色美丽也妇功不必功巧过人也清闲贞静守节整齐行已有耻动静有法是谓妇徳择辞而説不道恶语时然后言不厌于人是谓妇言盥浣尘秽服饰鲜洁沐浴以时身不垢辱是谓妇容专心纺绩不好戏笑防斋酒食以奉賔客是谓妇功此四者女人之大徳而不可乏者也然为之甚易唯在存心耳古人有言仁逺乎哉我欲仁而仁斯至矣此之谓也【功巧一作工巧浣一作洗酒食一作酒肉】
　　专心第五
　　礼夫有再娶之义妇无二适之文故曰夫者天也天固不可逃夫固不可离也行违神只天则罚之礼义有愆夫则薄之故女宪曰得意一人是谓永毕失意一人是谓永讫由斯言之夫不可不求其心然所求者亦非谓佞媚苟亲也固莫若专心正色礼义居洁耳无涂听目无邪视出无冶容入无废饰无聚防羣辈无看视门户此则谓专心正色矣若夫动静轻脱视听陜输入则乱发壊形出则窈窕作态説所不当道观所不当视此谓不能专心正色矣
　　曲从第六
　　夫得意一人是谓永毕失意一人是谓永讫欲人定志专心之言也舅姑之心岂当可失哉物有以恩自离者亦有以义自破者也夫虽云爱舅姑云非此所谓以义自破者也然则舅姑之心柰何固莫尚于曲从矣姑云不尔而是固宜从令姑云尔而非犹宜顺命勿得违戾是非争分曲直此则所谓曲从矣故女宪曰妇如影响焉不可赏【犹宜一作犹当】
　　和叔妹第七
　　妇人之得意于夫主由舅姑之爱已也舅姑之爱已由叔妺之誉已也由此言之我臧否誉毁一由叔妺叔妺之心复不可失也皆莫知叔妺之不可失而不能和之以求亲其蔽也哉自非圣人鲜能无过故顔子贵于能改仲尼嘉其不贰而况妇人者也虽以贤女之行聪哲之性其能备乎是故室人和则谤掩外内离则恶扬此必然之埶也易曰二人同心其利断金同心之言其臭如兰此之谓也夫嫂妺者体敌而尊恩疏而义亲若淑媛谦顺之人则能依义以笃好崇恩以结援使徽美显章而瑕过隠塞舅姑矜善而夫主嘉美声誉曜于邑隣休光延于父母若夫惷愚之人于嫂则托名以自髙于妺则因宠以骄盈骄盈既施何和之有恩义既乖何誉之臻是以美隠而过宣姑忿而夫愠毁訾布于中外耻辱集于厥身进增父母之羞退益君子之累斯乃荣辱之本而显否之基也可不慎哉然则求叔妺之心固莫尚于谦顺矣谦则徳之柄顺则妇之行凡斯二者足以和矣诗云在彼无恶在此无射其斯之谓也【贤女一作妇人】
　　秦嘉【字士防陇西人】
　　与妻徐淑书【陇西秦嘉隽秀之士妇徐淑亦以才美流誉桓帝时嘉为上郡掾其妻寝疾还家不获面别嘉以书遣迎淑荅之】
　　不能养志当给郡使随俗顺时僶俛当去知所苦故尔未有瘳损想念悒悒劳心无已当涉逺路趋走风尘非志所慕惨惨少乐又计往还将弥时节念发同怨意有迟迟欲暂相见有所属托今遣车往想必自力【蓺文类聚○未有瘳损姚寛西谿丛语作尚未有瘳风尘作飞尘】
　　徐淑【刘子史通云东汉贤明妇人如徐氏动合礼仪言成规矩毁形不嫁哀恸伤生此才徳兼美者也董祀妻文词有余节防不足蔚宗传标列女徐淑不齿而蔡琰见书欲使彤管所载将安凖的】
　　答夫秦嘉书
　　知屈珪璋应奉嵗使策名王府观国之光虽失髙素皓然之业亦是仲尼执鞭之操也自初承问心愿东还迫疾未宜抱叹而已日月已尽行有伴想严装已办发迈在近谁谓宋逺企子望之室迩人遐我劳何如深谷逶迤而君是涉髙山岩岩而君是越斯亦难矣长路悠悠而君是践氷雪惨烈而君是履身非形影何得动而辄俱体非比目何得同而不离于是咏萱草之喻以消两家之思割今者之恨以待将来之欢今适乐土优游京邑观王都之壮丽察天下之珍妙得无目玩意移往而不能出耶【未移丛语作惟亟咏萱草之喻作诵萱草之咏伴列旧作伴例误】
　　嘉重报妻书
　　车还空反甚失所望兼叙逺别恨恨之情顾有怅然间得此镜既明且好形观文彩世所希有意甚爱之故以相与并寳钗一双好香四种素琴一张常所自弹也明镜可以鉴形寳钗可以耀首芳香可以馥身素琴可以娱耳【一云今致好香四种各一斤可以除秽又云今致寳钗一双价值千金可以耀首又云今奉麝香一斤可以辟恶气○顾有丛语作顾尤且好作妍媸形作及好香作妙香闲书钞作顷文彩作文藻世所希有作为世所希】
　　妻又报嘉书
　　既惠令音兼赐诸物厚顾殷勤出于非望镜有文彩之丽钗有殊异之观芳香既珍素琴益好惠异物于鄙陋割所珍以相赐非丰恩之厚孰肯若斯览镜执钗情想髣髴操琴咏诗思心成结敕以芳香馥身喻以明镜鉴形此言过矣未获我心也昔诗人有飞蓬之感班婕妤有谁荣之叹素琴之作当须君归明镜之鉴当待君还未奉光仪则寳钗不列也未侍帷帐则芳香不发也【并艺文类聚○太平御览云今君征未旋镜将何施明镜鉴形当待君至】
　　又
　　今奉金错盌一枚可以盛书水琉璃盌一枚可以服药酒【艺文类聚○太平御览又云今奉旄牛尾拂一枚可拂尘垢○又奉今往龙虎组织履一緉○又云今奉细布袜二量○又云今奉严器中物几具○又云今奉越布手巾二枚】
　　窦妻【字叔髙平陵人】
　　别夫书
　　【状貌絶异天子使出其妻妻以公主妻悲怨寄书及歌与时人怜而传之名古怨歌亦名艳歌○摰虞三辅决录注云叔髙以明经为郡上计吏朝防数百人叔髙仪状絶众天子异其貌以公主妻之叔髙时自有妻不敢以闻方欲迎妻与决未发而诏叔髙就第○王俭褚渊碑汉结叔髙晋姻武子方斯蔑如也】
　　弃妻斥女敬白窦生卑贱鄙陋不如贵人妾日以逺彼日以亲何所控诉仰呼苍旻悲哉窦生衣不厌新人不厌故悲不可忍怨不可去彼独何人而居斯处【艺文类聚○古怨歌云茕茕白兔东走西顾衣不如新人不如故】
　　【华阳国志汉中士女云杜泰姬南郑人赵宣妻也生七男七女若元珪稚圭有望五人皆令徳其教男也曰中人情性可上下也在其检耳若放而不检则入恶也昔西门豹佩韦以自寛宓子贱带以自急故能改身之恒为天下名士戒诸女及妇曰吾之委身在乎正顺及其生也恩存于抚爱其长之也威仪以先后之体貌以先后之恭敬以监临之懃恪以劝之孝顺以内之忠信以发之是以皆成而无不善汝曹庶几勿忘吾法也○按此本非书尺牍删取教男之语为寄子元珪季珪】
　　蔡琰【字文姬邕女博学有才辨嫁卫仲道夫亡汉末乱为南匈奴左贤王所获曹操赎嫁董祀】蔡邕石室神授笔势【邕字伯喈东汉陈留圉人官至右中郎将初入嵩山学书于石室中得素书八角垂芒写史籒李斯用笔势读诵三年遂通其理尝居一室不寐恍然一客厥状甚异授以九势言讫而没】
　　蔡琰曰【琰邕之女】臣父造八分时神授笔法曰书肇于自然自然既立阴阳生焉阴阳既生形气立矣藏头防尾力在字中下笔用力献酧之丽故曰势来不可止势去不可遏书有二法一曰疾二曰澁得疾澁二法书妙尽矣夫书禀乎人性疾者不可使之令徐徐者不可使之令疾笔惟软则奇怪生焉九势列后自然无师授而合于先圣阴阳者结字防画上皆覆下下以承上递相映带无使反背转笔左施右顾无使筋节露藏锋画出入之路左先右至廻右亦尔【此处脱去藏头势后求而补之】防尾画势尽用力收之疾势出于啄磔之中又在竪防之腹掠笔左出攅锋峻趯用之澁势悉在紧驭战行之法横鳞竪勒之规
　　蔡字传神授永字八法集论【法书苑云蔡氏神授凡十二诀永字第五先贤神授不形纸笔】
　　【八法集论未详所出庐陵萧氏
　　书谱题曰神人八法潞阳李氏书法题曰永字八法萧详于李
　　今从之】
　　南单于屯屠何
