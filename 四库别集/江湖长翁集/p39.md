<!-- { "loadSidebar": true } -->
　　陶翁作归来引有琴书销忧之语防李张公取以名所居之楼置二物于中日与之周旋而求记于予夫必有以寓其心君子与众人同而正不正白黑霄壤彼其心于货利于声色势位营营逐逐不得则内慊皆是也公澹乎翛然不妄交奉亲从仕之余舍二者不以寓其心心寓是故乐寓是居是楼则挹圣贤与之偶论世尚友千古在目拊弦拂徽自奏而自领之想当得意唾为玉雪吟绎陶写芥视轩冕心与手忘手与弦防楼外万象怡愉畅适有偕其乐公之心得所寓矣虽然陶翁寓此以销忧尔公居为曾闵仕为龚遂召信臣生不知有意事直寓其乐与翁则小异予得并言之
　　盘蜗室记
　　凡居室安吾身适吾意而已不必恢广显敞然后为惬大固快小亦不无所宜壹于快而已识者谓之夸而拘张公仲思饰小室目以盘蜗盘蜗之间横纵若干尺幽秘靓密与市尘隔公好诗吟兴时动此宜防搜公寡交名友访逮此宜晤语于琴宜浏琅而声圆于香宜氲郁而烟留铜壶暖宜贮花窻隙虚宜听雪所宜难一二举公不此陋也何疑大厦万间少陵思之仁物者欲广容膝为安靖节言之自处宁过于约及物自夫处已公之心盖有在
　　兴化县移建学记
　　叶侯令兴化之明年以县学湫隘颓倾访得旧址规复之又明年毕其工祀有庙讲有堂为门为斋庖库井垣甚备而固巨湖映带轩豁旷爽财出于积累之余官不与其费工取于游手之募民不知其劳又籍羡田为养士之食驰书吴门求记于高邮陈某乃为之言曰有民必有士有政不可无教而化之逮乎下也益深民治于人者也士则将治民者民也而为士孰使然而刑驱威制必欲不吾敢犯果不足以得民之心惟详于教乃可以善其心古者取士于民以为公卿大夫共天子之治迪民之性有以扰服销祓其竒袤好利之念是立之学京师为太学诸侯为頖宫固也而党有庠术有序家有塾夫化行而不究于下非治之至三代之学于其细焉不遗其亦深矣哉左氏记不毁乡校诗人刺子衿挑达皆于区区之郑言之郑之人所以能枝强邻大邦其民爱君效死而不叛岂无所自而然当时大国可知文武成康盛时可知皇家以文治凡山区海濒百家之聚无不建学斯足以见圣化之深且逺兴化虽小邑然介于海陵高邮之间二郡昔号多士名辈相望民纯恪易治兹岂非根原于学而贤师帅教养之效是邑也不应顿异而士之才彦未多民鬬讼未稀与所闻大不同侯病之病之而不得其术则何益矣故其为政汲汲于学经营之始人知其难侯意愈坚曰将有遇请于郡时守赵公贤而文欣然从之畀以大木百章而继之以钱若米部使者亦嘉其意赞其决果克竟其志今之为邑旦夕金谷狱讼簿书是课孰知有所谓学置不问于法令无责而金谷狱讼簿书一不副上官意谴诃立至可谓难而用小邑作久废时无赢羡卒而成又甚难侯贤者也不小是邑切切求所以治民之本而临于上者假之于金谷狱讼簿书之外尤贤哉事以贤立而多贤不易遇故予乐为书之以道邑亽喜慰之情因述古人建学之意而期其士民于方来有以满足侯之望侯名篑字进卿盖石林先生之孙云
　　盐城县学芦地记
　　盐城古壮邑有学旧矣特盛于绍兴辛巳时令则时公紫芝公钜儒以作成人士为乐学政井井也迄今二十有九年寖不逮昔士以空匮告诸邑令施君唶曰是时公所规画不应尔乃按籍究索而得其由盖凡财用之入虽不一而以芦地为重其后人为蔽欺货财冒没日朘月耗漫不可省事以久而蠧弊以久而生固然无疑也君覈其绐确其隠平其所入之筭不外牟他计而所得比旧倍焉民狃旧习为譊譊其辞君不亟不怒晓之以理诲之以教养之意然后欣然从之君邑政之懿大率皆然是举也士醻所望而民不告病识者心服夫为政贵知本学非本务欤而忿疾其民者不能得其心君去彼取此可不谓贤哉是邑多良士秀民盖自时公作成力君又能大时公之规而振其既敝夫岂特士之幸凡邑民将实受赐惟公卿大夫起于农肩比袂属咸自大为儒有不为孰御也尔民之子弟昆仍夫岂无秀且良自分农而不儒乎一或儒其不悔夫始之譊譊而烦君之晓且诲耶予书其事写其士之情亦谂其邑民而要之将来




　　江湖长翁集巻二十一
　　钦定四库全书
　　江湖长翁集巻二十二　　　宋　陈造　撰记
　　快哉堂记
　　仪真子城东旧有亭庳局弗与地称更而为堂营于前太守天台吴侯洪成于今携李张侯頠以其亢爽屹立江山市区历历目中榜以快哉旧亭名也今仍之取宋玉兰台赋风之语夫君子固有寓意于物而实不在物者二公之贤其亦为此风之快欤其亦有快于此风而其意有在者欤呉侯为郡民庶而富千里妥安仁孚而政洽遗爱未艾也张侯继之推前政之意抚摩之益勤其感悦化服子弟之于父兄然也南杨召杜而接踵政鲁衞而适后先者也真之人亦幸矣哉君子为政喜忧以民未有下熙然而上不泰然者也人惟不爱人与无位以致吾爱则已不然目连甍接踵之繁伙耳涂歌里咏之説嬉其所以快于中为如何是堂也其更而成之皆熙然泰然之后也夫佩必玉盖于其德见大水观焉圣人之心所契者道也论君子为政毋泥诸物求诸物之所感庶得之想二公退食此来凭虚逺瞩彼飂乎其清穆乎其和遡水波略苹芷拂帘旌而褕衣袂不独荡氛歊而空之且将凌云霄而茹沆瀣顾廼曰吾何快于是其孰为座上客盍以吾言复之
　　静赏轩记
　　山何与于仁而仁者乐仲尼之于水非孟子莫克知之得诸外有诸中也子张子作轩以静赏名取子美云竹之语彼其连娟劲挺梳风媚月翛然埃外似君子之静于此焉赏中可知或曰子张子贤而才从仕之始理棼整繁有不容已未可以静借其口是不然应天下之纠纷非至静不能彼方骈集沓来我且竭蹷赴之事未易济而心则倦惫皆是也子张子岂其然天下事波惊电骇覆却无方而不能干其湛然者夫是以随遇而功子张子优之吾知之深且久故因是轩为之言
　　浄香轩记
　　子刘子作轩与其弟读书以浄香命之人均有所好惟君子则得其正而此君之风猷韵度盖非兰麝而实香辟埃坌而独浄浄以得君子之性香以与君子之行子刘子之所以寓王子猷之竒嗜而取杜少陵之所咏者欤二子居是轩香其行则人即之不容辞浄其性则随寓而善应矣虽然诗人之于物皆有以领防修身与世之大者而触类无所得则士犹病之刘子顾以子美语风吹雨洗者自玩自怿或者犹详于寓而略于警非耶若夫拂云于无剪伐之后吾特以是为刘子请
　　清风亭记
　　予与客访干明主人登小亭时春色醺人欲醉予爱其僻夐寂絶翠竹逺近罗立澹然忘归主人乞亭名顾壁间诗则予友赵子野所题有竹风清之语因请以清风名之且谂之曰境幽寂与竹宜竹与风宜夫其拂衣尘为此登苍翠森疎玉立防映而飂然翛然忽焉动襟袂凉肤发囘视骈车簉武地如日偶俗辈一旦接髙人胜士背苍岭俯碧流不作市区埃壒面始揖而进固欲追骑鲸御风之人于风烟之表吾于此又将赓桂枝之篇诵招隠之章命此君披拂熏沐子其何如客曰是起予遂为之记
　　继雅亭记
　　郡南门为客亭其屋大小凡防间其材坚其规橅适中名以继雅取淮海先生诗光华逺继周王雅之句前此客饯辂乃于征税之区进退揖逊局不舒而徒车马勃谿抢攘可厌今周旋余地矣夫賔至如归子产以美晋文而候不在疆里不授馆单襄公知陈之不竞河南陈侯为高邮大务举十九动与古合此尤非可后者是亭也侯创而名之记而识之者郡人陈某也
　　引月亭记
　　亭濒水月与宜太守陈侯创为之名以引月与賔寮登之有歌于侧者曰月之徘徊俯亭之隈若招而来兮月轮兮盘盘俪公心之高寒月波兮沈沈嫓公惠之浸深月之从公丽紫闼映丹地兮望月属思侬其有既兮郡人陈某适侍遂取以志其成
　　槐衮堂记
　　盱眙古邑也晋宋而下南北异壤尝郡其地以相窥控本朝统一则邑于泗南渡之后复邑于扬绍兴初定讲和戎之防君相畴稽古今以其扼南北之冲陞复军垒又择贤才守之岁壬戌也故大丞相少保沈公以军器监簿寓直出膺是命至则规度营葺凡其所以昔县今郡若闬关馆廥营廨之类郡所宜有者頥指随具不侈不陋吏至如归不敢苟简于事而民应其命有子来无病告规模立矣则婴孺视民抚循诏告之自近而逺怡悦按堵廼兴黉宇廼延儒先择秀民辍官帑羣而居之而诲之以文谆复详至至今衿佩文学不落他郡后庶而教之之政由公再至经始之又润色之其加惠于民愈久弥笃故法备而爱孚去而相天子迄能成终绍兴之治其家法所被才杰林立天为盛德报至矣今鲍侯领郡符后公盖五十三年下车未防论世师古独于公之一话言一施设谓舎是无以为法郡斋之后所居堂名昔人以其讳彻之侯以槐衮扁焉求予记其事且纪郡之始而载其德以诏无穷方公为郡予虽幼闻见其德政甚详吏有以伪帖盗宅金者家人质之公公不可否也隂惎之逃其包含恢大如是者不一淮人户知公果公辅才也若王文正公韩魏公其经济器度皆见于卑官时公则无媿昔人郡课最或贬于辅佐相业茂外庸有不屑也公不然致君尧舜而虞周天下之俗方守是郡规画井井后人虽欲出私意少增损更革之而不能是又毕公之克勤小物者欤兹可谓全德名世凡士之事君皆所当矜式则吏是邦升是堂盍仰而思公之懿俯而酬民之望笃其慕心庶泯其媿心哉侯不惟反已抑以淑诸将来名堂之意盖在是予故表而识之
　　秀野堂记
　　延陵吴公佩守符为高邮大侵之后岁才中熟公下车弱良抚宁强梗爬梳利害罢行惟恐后德心下孚咸有四鬴之乐振蛊兴坏亹亹日力百废绪举人视之良甚戞戞公则优为粤明年民气洽和稼事十倍廼除圃西荒茀地重建秀野堂堂成领賔僚落之酒行主客胥乐笑语之余周视四览不假刻画防缀而景物前陈目谋而心惬俨乎坡仙所谓秀而野昔人谓即两言可图畵者至若池荷动而鯈鱼牣木防浓而鸟乌乐北垣挺竹千个微风披拂舞翠幢而啸饥凤人情愉怡物态固若效竒佐之喜也公顾客陈某是不可不记子毋辞某得诸故老是堂自元祐则有之诗人杨公济暨众贤咸有纪咏中间兵纒淮地堂废诗亦不传绍兴辛巳国家引斋宫贡士有院而不慁教养之地公创而备焉先生所为无掣其肘盖与公意契钥也公与先生相得幸矣而吾邦之士一旦偶二贤者不防至幸欤予故并书之而亦有感焉昔茫然今截然三岁尔夫孰敢冀今顾若此而事之兴坏人之才否不能齐截然之后渠能必其不复有茫然之叹二三子他日拜先生之像其思之不忘又将如何吾僣且过忧恕之者知其为乡邦计也云尔
　　维扬贡院夀祠记
