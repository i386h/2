<!-- { "loadSidebar": true } -->
李西平渭桥之役以一旅弱师介于二鸱枭之间卒能勉强激励以成补天浴日之烈此非特其忠志强忍殊也盖亦有精思焉夫西平之一决隃于郭汾阳多矣然其量稍隘意稍满故轻发于后贵之延赏而卒为其所制延赏虽忮非鱼朝恩元载比也以为西平之处延赏不若汾阳之处朝恩元载也马北平材力亦陶士行李临淮流亚也知有身不知有社稷是故与西平霄壤焉徳宗之世有西平陆敬舆故不亡急而用之缓而弃之故不振呜呼哉

书李邺侯传后

自三代而后人臣出处之迹未有如李邺侯泌之竒者也或伸而屈或屈而伸或先几或忍诟其保身亦未有如邺侯之巧者也七岁而以童子荐入禁中与宰相张九龄诸公善竒矣寻谢去游嵩华终南间求神仙不死之术又奇也久之复以献议入翰林从太子诸王游太子善之又奇也为诗以讥杨国忠安禄山斥置蕲春又竒也太子即位灵武为肃宗使人召致泌泌忽间关来谒又竒也立谈而叅帷幄体辅若一拜右相辞俄又赐金紫为侍谋军国元帅行军长史亦将相任耳又竒也复两京迎上皇除道清宫泌皆任之甫功成而辞荣乞归以避李辅国又竒也当是时广平王以太子领元帅泌竂也师友也即位为代宗召泌舎之蓬莱阁强以婚娶食肉又竒也然其重已不及肃宗矣元载忌之出为江西观察判官判官一下佐也泌不辞而往乂竒也载诛而复召常衮忌之出团练澧朗刺杭州又不辞而以吏治显又竒也嗣帝为徳宗避泚奉天复召泌而用之则直臣之而已又出而观察陜虢凿饟漕之道翦淮西之逆又竒也自是始登相位天子恭已委之不复设他相以至终其身又竒也至徳之初郭汾阳李临淮贞元之际李西平马北平其建勋克复若异代然而皆保全于泌之手又竒也夫以辅国忌之载忌之而不能伤衮忌之而不能终抑则泌之巧所得于老氏者深矣其所进深谋秘计以聴者之中庸不能尽售然至于处父子兄弟之间功亦不浅矣

书邺侯家传后

邺侯家传者故唐丞相李泌孙蘩所撰也蘩才而躁尝厯仕至方伯讨贼有功而以赃论死当下狱且论报自度不得免恐死而先人之迹且泯泯故成此传其所纪获遇肃宗且相而遽引避再遇代宗且相而复引避独最后遇徳宗不能免相以终而中间预收复二京策平淮西叛卒其事甚竒至于保护诸皇前后者二则留文成之所不如矣司马文正纂通鉴悉收载之而宋景文之于唐史畧焉岂宋以史笔贵核而司马志在资治姑取益时政耶泌既好诞蘩复有加焉可以类推矣史又谓泌以好谭神仙为世所讥虽然不可谓无得也晚而拜相卒死繁剧将无自夭其天年也耶泌辟谷文成亦辟谷乃卒不终辟者何也富贵之可爱甚于死之可畏也

书常衮传后

常衮唐之贤宰相也独其与崔佑甫忤而奏斥之逺州为过耳其所与忤之繇不过也夫寛诏天下吏人三日释服佑甫乃固执以为辞欲令公卿大夫亦三日释服者何也衮云礼臣为君斩衰三年汉文权制犹三十六日唐髙以来皆遵之至玄肃之丧始服二十七日古者卿大夫从君而服皇帝二十七日除在朝羣臣亦当如之衮之言何其秉礼经正哉充佑甫者不独倦为臣且导徳宗倦为子者也自元载王缙之执政官以贿成衮思革其弊杜絶侥幸四方奏请一切不予而不无壅真所谓人臣能任怨者佑甫以遂客执大柄欲收一时之物情而矫之至二百日而除官八百人岂能无容狥也宰相之禄厚矣而又有堂封以供餐费堂封矣而又日给内厨御馔可食十人此固元载王缙之所贪饫而衮之所不一日安者辞日给当矣辞堂封亦未为过也当鱼朝恩之领太学也衮时在散僚独以为不可上用生日纳诸道节度使金帛珍寳器马直二十四万缗衮又以为不可曰彼诸道者岂能男耕女织不过横取之民敛怨求媚耳此二者举朝之所若喑而不敢言者也而衮眀言之自衮之相也与绾同一麻皆不为载缙党明也既贬之后不以故相自尊佚所莅皆有声绩其观察七闽教民陶瓦以易苫盖无火灾诲子弟习经术通艺文易世之后彬彬比于上国其功岂在李冰文翁下哉寡陋竖生槩以苛碎目之过矣

书李白王维杜甫诗后

吾尝谓太白之絶句与杜少陵之七言古诗歌当为古今第一少陵之五七言律与太白之七言诗歌五言律次之当时微觉于摩诘卤莽徐更取读之真足三分鼎足他皆莫及也天子蒙尘于蜀少陵叙致有慷慨恻怛无穷之感而太白乃作上皇西巡歌得非有胷无心者地转锦江成渭水天回玉垒作长安虽或壮丽千古何异宋人东狩钱塘封事永王西巡歌彼诚以永王为中兴之贤王也辞官不受赏其语谁信摩诘弱故不能致死安民然其意非肯为之用也生平悟禅理舍家宅无妻子而不之恤顾不能辞禁近以殁岂晩途牢落不能自遣白香山之所谓老将荣补贴者耶

书韩文后

韩公于碑志之类最为雄竒有气力亦甚古而间有未脱蹊径者在欲求胜古而不能胜之舍而就已而未尽舍耳奏疏爽切动人然论事不及晁贾谈理不及衡向与人书最佳多得子长遗意而急于有所干请于人则词漫而气亦屈记序或浓或淡在意合与不合之际终亦不落节也第所谓原者仅一原道而所谓辨者仅一讳辨而已不作可也盖公于六经之学甚浅而于佛氏之书更卤莽以故有所著释不能皆迎刄也而他弹射亦不能多中的谓之文士则西京而下故当以牛耳归之

书栁文后

栁子才秀于韩而气不及金石之文亦峭丽与韩相争长而大篇则瞠乎后矣封建论之胜原道非文胜也论事易长论理易短故耳其它驳辨之类尤更破的永州诸记峭拔紧洁其小语之冠乎独所行诸书牍叙述艰苦酸鼻之辞似不胜楚揺尾之状似不胜屈至于他篇非掊撃则夸毗虽复斐然终乖大雅似此气质罗池之死终堕神趣有以也吾尝谓栁之蚤岁多弃其日于六季之学而晚得幽僻逺地足以深造韩堂奥便超六季而上之而晚为富贵功名所分且多酬应盖于益损各中半耳

书王叔文传后

王叔文以永贞元年之二年顺宗即位自东宫而拜起居舍人翰林学士王伾为左散骑常侍依前翰林待诏三月伾亦为翰林学士叔文为度支盐铁转运副使五月加戸部侍郎使如故三五日一入翰林去学士名七月叔文母丧去位伾得风疾八月上传位皇太子之明日叔文贬渝州司戸伾贬开州司马又二日上即位九月出其党韩泰韩晔栁宗元刘禹锡吕温等为外州刺史伾死贬所明年赐叔文死泰等复贬逺州司马嗟乎叔文以不良死而史极意苛谪以当权奸之首至与李训軰齐称抑何寃也伾贫不足道也叔文以一言而合顺宗然亦未为非深思逺虑而至顺宗即位之所注措如罢宫市斥贡献召用陆贽阳城贬李实相杜佑贾躭诸耆硕皆能革徳宗大敝之政收已涣之人心而其所最要而最正者用范希朝为神策行营节度使而韩泰为司马夺宦官之兵而授之文武大吏卒为宦官所持不能全身亟贬而至矺死盖其事之最要且正而祸之烈实由之即刘辟为韦皋求三川而许以死相助金钱溢于进奏之邸叔文小有欲宁不为所饵顾叱而欲斩之抑何壮也皋时已逆知叔文之失宦官心故敢抗疏直言其失而亡所顾且神策诸将尚为启以辞宦官使之知而激其怒何况裴均严绶辈也均绶素附中人者也其所用韦执谊韩泰等固不能尽当执谊鄙亡论然亦以文学为徳宗之宠臣而泰等则天下之所谓名儁有才识者也观栁宗元寄所知书谓与罪人交十年则必不趣势而后合又云早岁（阙）始竒其能谓可以立仁义兴教化则又不必为富贵而求显独史所云互相推奬曰伊与周曰管曰葛僩然自得谓天下无人又云叔文及其党十余家昼夜车如市候见叔文伾者至宿其坊中饼肆酒炉一人得千钱乃容之此事则丑而不可掩而宗元又云素卑贱暴起领事人所不信射利求进填门排户百不一得一旦快意更造怨讟此最为实録而苟非贤人君子则亦势之所必至也嗟乎叔文诚非贤人君子然其祸自宦官始不五月而身被天下之恶名以死死又至与李训辈伍宁不寃也夫训非叔文比也即使幸而胜之失一仇士良而得一仇士良何益也

书五代史后

欧阳公作五代史而欲自附于春秋之笔削创立义例而其文辞颇为世所喜杨士竒称之以为与司马迁史记班固汉书并而义例胜之予亟考其所谓义例者亦不为甚当如朱梁石晋郭周皆起于叛臣前后李唐皆起于夷狄刘汉起于负国之大镇不过因其继唐室之綂据中原之地其大者尚不能半天下小者三分之一而延世不能过三纪年或仅四五亦何必尽仿古帝王之例而全予之李升王建刘岩之类乗时鼎峙去全忠辈等耳又何必尽用僭窃之例而全削之死节死事之人相去不甚逺而分为二刘旻之为汉何不以附于知逺后而别为国至于文辞尤索寞腴不如范晔雅不如陈寿比之两晋六朝差有法耳尚不能如其平生之所撰碑志而何以齿史汉哉一安重诲传少欲间以议论而痕迹宛然词旨沓拖去伯夷屈平霄壤矣士竒之论私其乡前辈耳而耳观者羣和之良可笑也

书冯道传后

呜呼五代之乱极矣为之臣子者抑何其不幸也诸方之僭窃无论已为唐而遇朱温一死也为温而遇友珪一死也为友真而遇存勖一死也为存勖而遇嗣源一死也为嗣源之子而遇从珂一死也为从珂而遇契丹一死也遇敬塘一死也为敬塘之子而又遇契丹一死也为知逺之子而遇郭威一死也为郭威之子而遇匡胤一死也逺不及十年而死近不及三载而死内不免以帷幄死外不免以节镇死徼而兵死野而盗死不知何以处死也冯道一椎鲁士耳歴相十余君而不死此何故哉遇治则入遇乱则出入则必相出则巨藩位三公爵真王而卒以令终彼非能贿免也非阿谀取容也又非有布衣之故也彼盖得庄老之术而善用之夫不忮不畏不名不术推分任真此六者庄老之所贵也而夫子之所谓似而恶其为乡愿者也虽然宁独一道哉如窦真固李涛李昉李琪之流皆类之独道以着得贬耳然则为道而死者必择以死之日而后可

书赵普传后

赵韩王不读书而词组凿凿破的如劝太祖收诸将兵权云陛下何以负周世宗劝太宗破金柜之约曰太祖已误陛下岂容再误是何必多多许亦毋论本意若何令人那得不转圜窃寻自古得天下之易未有如宋太祖者陈桥之变焉得诿非本谋盖太宗与普谋之于外而太祖阳示无心于内此事独普三人知之廷美当尚弱弗与也太祖之传太宗约再传而始及徳昭亦非本心也知徳昭幼而太宗之不利孺子也太宗可以倍廷美而不可倍徳昭当真宗之正东宫徳昭虽物故尚有子而一时在廷诸臣未有一言及之者寇准窥微指之所在而请决焉此何足美而一时与后世之人亦未有訾之者何独于应禅之景皇无责之于肃愍而过为刻也故余每读宋史至太宗令人思吴乞买至赵普令人思尼玛哈呜呼彼亦有人心

书欧阳文后

欧阳之文雅浑不及韩竒峻不及栁而雅靓亦自胜之记序之辞纡徐曲折碑志之辞整暇流动而间于过折处或少力结束处或无归着然如此十不一二也独不能工铭诗易于造语率于押韵要不如韩之变化竒崛他文亦有迂逺而不切太淡而无味者然要之宋文竟当与苏氏踞洛屋两头曾王而下置之两庑

读朋党论

