<!-- { "loadSidebar": true } -->
    敕曰：朕慨想先民，追怀本俗。思得乡里一行之士，仿古表厥宅里之风。今吾近臣，粤有先德。庸以愍册，代彼漆书。赠具官某，乃具官某之父，禀性尊严；礻是躬方大。为孝为友，德行之教有三；曰祭曰丧，吉凶之礼唯四。盖昭代谕民之令甲，著在民间；而古先范世之格言，遗于家塾。是以躬行君子，吻合师氏之规；家有严君，不替家人之则。肆而令子，为我儒臣。惟其是训而是行，所以可大而可久。是用加赠具阶官。於戏！礼失而求诸野，尚亦有先进之思；匹夫为善于家，宜其食后人之报。 

    △母夏氏加赠安人 
    敕曰：朕方弘开史局，博求乡里妇孺之贤，以光于琬琰，而吾之史臣，有贤母焉。于其登进，著之册书，非直广恩，亦以知教。赠孺人某氏，乃具官某之母，克肩彝则，式备言功。孝悫以事尊章，戒慎以事夫子，饣盍耕知敬，宾礼具于丘园；举案相庄，朝典肃于闺。积习名教，笃生俊民；无险讠皮私谒之心，本于胎教；有贞白端庄之德，似其母仪。枢轴有征，机丝安在？兹加赠为安人。於戏！生贻徽范，已著教于门为 门；死列箴图，尚流风于比屋。 

    （右春坊右中允兼翰林院编修周延儒授承德郎） 
    敕曰：国家于翰苑近臣，处之以深严，亲之以侍从，崇体貌以作其气，宽岁月以养其才。诚欲使人才郁然，在帝左右，则元气以固，而朝廷日尊。朕览观禁近之臣。深惟储养之意。临朝顾视，穆然有怀。具官某，渊如特达之姿，粹然清庙之器。早以英妙，冠于南宫。临轩独见其纵横，皇祖亲为之嘉叹。久游词馆，爰晋宫僚。密侍禁林，兼金马、承华之署；休有誉处，在璋琬琰之间。简擢方新，体望滋茂。乃以覃恩授具阶。於戏！丰水有芑，念诒厥于前王；左右奉璋，赖攸宜之髦士。惟静深可以畜德，惟博达可以济时。益勉自修，以须不次。 

    △妻吴氏仍前封 
    敕曰：《诗》不云乎：“有齐季女。”言大夫之妻能奉祭祀，而尤美其少而能敬也。今吾近臣，内有相贰齐敬之风，何以异此？具官某妻封安人某氏，生于冠族，作配君子。布衣疏食，身谢华；濯扌既组纟川，行应图史。静好之音，叶而相和；白贲之德，贞而不改。所谓少而能敬。殆无愧焉！兹仍封为安人。余欲陈《采》之诗，被之弦歌，以风于闺房，必自尔始。 

    △父天瑞先封翰林院修撰儒林郎加封承德郎右春坊右中允兼翰林院编修 
    敕曰：人才之生，必有原本。或朴杞梓，固非一时之材；耕获，亦岂一世之积。风流弘长，我有近臣。考厥世家，著之书命。封具官某，乃具官某之父，性资恢杰，器纯明。独抱遗经，陋训故虫鱼之学；慨有大志，希玉杯、繁露之儒。藏器不沽，诒于尔子。昔在乃考，蔚为名贤。射策未对于天人，作令有闻于俎豆。而尔躬服箕裘之训，身居作述之间。用启后贤，大光前志。《诗》不云乎：无念尔祖，聿修厥德，尔子念之矣。先河之报，或委或原，绍闻衣德，是诚在尔。是用加封具阶官。聿求世德，式广贻谋。将三命而益共，知百福之未艾。 

    △母徐氏仍前封 
    敕曰：凡今公卿大夫，至于元士，济济然抱忠履信立吾朝，皆圣善之教，燕翼之方所致也。矧吾侍从，曰有母师，不大封崇，是忘报施。封安人某氏，乃具官某之母，少躬图矩，具有彝。经之以孝慈，纬之以恭俭。是生贤子，早践禁途。簪笏依然，时引外家之故事；枢轴宛尔，每陈女史之良规。宜服殊恩，以章内教。兹仍封为安人。於戏！文驷雕轩，时游玉堂之上；翟副笄，不改素沙之德。传之禁林，称为盛事。益绥福履，副我训辞。 

  
初学集卷九十二 
    ○外制（二） 

（都察院左都御史邹元标授资政大夫） 
    制曰：朕闻天下有道，则凤麟毕游其郊；而君子在朝，则猛鸷咸敛其毒。故自古久安长治之世，必有老成典刑之人。骨鲠著于先朝，寿遗于累世。声色可以不动，而朝廷为之日尊。敢告路朝，诞敷休命。具官邹元标，三朝遗直，一代名儒。当弱冠以登朝，已许身而徇国。一朝抗疏，正君臣父子之伦；九死投荒，皆穷理尽性之日。赐环滋久，介石不移。浮湛掖垣郎署之间，身如传舍；归休荜门环堵之内，望若斗山。迨我初元，首先召用。中外为之相庆，父老至于涕流。望李邕之衣冠，果有异于当世；省唐介于图像，恍或疑其古人。遂以贰卿，擢为执法。孤忠一节，固以弹肃雄班；正色敛容，亦可扌耆柱国论。匪独佥言之惟允，盖亦风声之凛然。乃以覃恩授具阶，锡之诰命。於戏！惟此中台，古为峻秩。包拯、张之于有宋，并号敢言；顾佐、黄绂之在本朝，咸称不挠。以台纲之颓陀，兼党议之喧呶。朕欲正是国人，尔尚庶几前烈。顾我旧德，岂烦训辞。钦哉！ 

    △妻吴氏加赠夫人 
    制曰：夫妇之义，比之君臣。国家不忘耆旧之恩，而室家亦有新故之感。死生契阔，良有同悲。用以广恩，是为知教。具官某妻累赠淑人某氏，珩璜叶则，榛栗告虔。佐夫子于盛年，如旭日之始旦；躬妇顺于卒岁，恒夙夜以视星。邈矣徽华，悲哉沦逝！人不如故，在昔咸记遗簪之悲；而义或胜恩，朋友乃辍宿草之哭。虽永逝之伤已往，而偕老之托如新。兹加赠为夫人。尚其淑灵，服此休命。 

    △继妻江氏加赠夫人 
    制曰：忠义之臣，蒙危难以徇国；贤明之配，茹艰贞以徇夫。苦节以相成，而令名以相报。此鬼神之所佑相也，而国家安得遗之？具官某继妻累赠淑人某氏，归于令人，备著妇德。当抗章严谴之日，有间关从戍之行。哀矣流人，邈焉鬼国。六年瘴疠，初何意于生还；廿载浮湛，乃缠悲于死别。吁其逝矣！命之不犹。臣犹有赐环则复之期，而妇终无翟以朝之日。睹此恩波之浩荡，悼彼下泉；追惟放逐之颠危，有如噩梦。兹加赠为夫人。於戏！夫子既保全晚节，而尔亦获享有令名。风霜凛然，何异偕老于白首；管彤不朽，故知无憾于黄垆。不徒著贞顺之名，可以为节义之劝。 

    △继妻高氏加封夫人 
    制曰：人臣挺然孤忠，白首一节，盖必有贤明之助焉。老而弥坚者，士节也；少而能敬者，女德也。修女德以佐士节，谁其尸之？有齐季女，斯所以为有家之美乎？具官某继妻累封淑人高氏，识明镜鉴，训习保阿。却丹华而不御，黾勉盛年；躬澹泊以相成，保全晚节。衡门泌水，甘偕隐以终身；宿火寒灯，恍友宾之相对。庶几松柏之性，说而相成；是以姜桂之风，老而逾烈。惟尔令德，媲我老成。旋观退食之委蛇，弥见在御之静好。兹加封为夫人。永绥福履，服我训辞。尚继《采》之诗，以昭管彤之烈。 

    △祖璇先赠通议大夫刑部右侍郎加赠资政大夫都察院左都御史 
    制曰：节义之臣，国之元气。国家之培植，固必本之累朝；而家庭之养成，盖亦贻之百岁。朕眷怀丰芑，追念箕裘。眷我荩臣，聿求祖德。累赠具官某，乃具官某之祖父，德无考，言成文章，慷慨有丈夫之风，孝谨修长者之行。仁心为质，昆虫亦荷其生全；至德感通，虎豹咸屏其搏噬。亲朋待以举火，闾里薰而成风。蔚矣诒谋，施于孙子。孤忠一节，大奋世德之光；朴学素心，不改先民之质。尚识遗风之自，可无迈种之嘉。是用赠具阶官。於戏！雄班峻秩，进专席于在朝；衮衣绣裳，退有事于家庙。其将朕命，诏于有神。尔祖尔思，可以观德。时乃休哉！ 

    △祖母欧阳氏加赠夫人 
    制曰：宋制不云乎：古之贤母，称于天下，能教其子。此为欧阳修之母言之也。今吾锡命荩臣，及其祖妣。于稽其家世，所谓以能教称者，至于今未艾，岂可诬哉！累赠淑人欧阳氏，乃具官某之祖母，祖风绵邈，女范肃雍。事夫子则敬如宾友，治寝门则肃如朝典。至其诒厥孙谋，辟耳相诏，能使节义道德之士，出于襁褓头角之中。岂亦欧阳氏之遗教，犹有存者与？肆我追命，正名小君。传之典册，于宋制亦有光焉，不独一家之盛事而已。 

    △父济先赠通议大夫刑部右侍郎加赠资政大夫都察院左都御史 
    制曰：贤才之生，必有原本。国有协气，必郁蒸为祯祥；家有善人，终浚发为贤哲。天之所助，非人所为。余有宠章，用昭诱劝。累赠具官某，乃具官某之父，玉介不琢，金扣有声。百行浑圆，洵忄造忄造之君子；六德纯备，盖蔼蔼之吉人。正丧祭之礼于一家，是亦为政；施任恤之恩于三党，惟恐人知。嘉我荩臣，率繇遗训。守其朴学，曰惟孝而惟忠；推此仁心，诚不践而不履。用保世而滋大，洵积善之有余。是用赠具阶官。於戏！祀于瞽宗，乡先生之可祭于社；诏以追命，卿大夫之有位于朝。展如来止而来游，庶几有观而有感。 

    △母罗氏加赠夫人 
    制曰：荩臣必移孝以为忠，贤母必教忠以为孝。道一而已，盖百世以为师；天之所为，殆十年而必复。累赠淑人某氏，乃具官某之母，家惟旧德，范为女师。礻是躬一本于颂图，教子无逾于忠孝。六年瘴疠，初无憾于辞亲；数载丘园，遂决计于偕隐。在昔范氏之母，徒慨想于齐名；若彼介山之封，犹感叹于言禄。惟尔母子之际，蔼有道德之风。教诫炳然，徽华已往。风停树静，空悲一命于下泉；创巨痛仍，长感孤生于万里。迨乎三朝遗之日，乃霈九京追命之恩。蔚矣生荣而死哀，诚哉是母而是子。兹加赠为夫人。於戏！雕轩有炜，不以易管彤之名；愍册追崇，终能昭节义之报。旋观《泷冈》之表，何惭《驺国》之称。 

    （巡抚天津备兵海防赞理征东兼理粮饷都察院右佥都御史李邦华授中宪大夫） 
