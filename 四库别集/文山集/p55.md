<!-- { "loadSidebar": true } -->
　　荒郊下马问何之死活元来任便宜不是白兵生眼孔一团寃血有谁知
　　二路分既信予忠义与予中路言真州备判司行下有安民牓云文相公已从小西门外押出州界去讫为之嗟叹不已呜呼予之不幸乃至于斯其不死于兵岂非天哉
　　戎衣啧啧叹忠臣为说城头不识人押出相公州界去真州城里牓安民
　　杜架阁防赴壕以救免一行人皆谓当死于真州城下矣后得二路分送行惟恐有敌哨追之危哉危哉
　　有客仓皇欲赴壕一行性命等鸿毛白兵送我扬州去惟恐北军来捉逃
　　二路分所引路乃淮西路既见予坚欲往扬州遂复取扬州路时天色渐晚张弓挟矢一路甚忧疑指某处洲也又前某处杨子桥也相距不逺既暮所行皆敌境惟恐彼遣人伏路上寂如衔枚使所过彼有数骑在焉吾等不可逃矣
　　洲相望隔山椒烟树光中杨子桥夜静衔枚莫轻语草间惟恐有鸱鸮
　　是日行至暮二路分先辞只留二十人送扬州二十人者又行十数里勒取白金亦辞去不可挽扬州有贩鬻者以马载物夜窃行于途曰马垜子二十人者但令随马垜子即至扬州西门予一行如盲怅怅然行呜呼客路之危难如此
　　真州送骏已回城暗里依随马垜行一阵西州三十里摘星楼下打初更
　　至扬州
　　予至扬州城下进退维谷其傍徨狼狈之状以诗志其槩
　　予夜行衔枚至扬州西门惫甚有三十郎庙仅存墙堦屋无矣一行人皆枕藉于地时已三鼓风寒露湿凄苦不可道
　　此庙何神三十郎问郎行客忒琅珰荒堦枕藉无人问风露满堂清夜长
　　扬州城中打四更一行人遂入近城西门坐漫地上启门者无虑百数城上问何人从他人应答予等莫敢语恐声音不同即眼生随后
　　谯鼓咚咚入四更行行三五入西城隔壕喝问无人应怕恐人来捉眼生
　　予出真州实无所往不得已趋扬州犹兾制臣之或见谅也既至城下风露凄然闻鼓角有杀伐声傍徨无以处
　　怅怅乾坤靡所之平山风露夜何其翁翁岂有甘心事何故髙楼鼓角悲
　　制臣之命真州也欲见杀若叩扬州门恐以矢石相加城外去杨子桥甚近不测又有哨进退不可
　　城上兠鍪按剑看四郊防骑绕团团平生不觧杨朱泣到此方知进退难
　　杜架阁以为制臣欲杀我不如早寻一所逃哨一日却夜趋髙邮求至通州渡海归江南或见二王伸报国之志徒死城下无益
　　吾戴吾头向广陵仰天无告可怜生争如负命投东海犹防乘风近玉京
　　金路分谓出门便是哨五六百里而后至通州何以能逹与其为此受苦而死不如死于扬州城下不失为死于南且犹意使臣之或者不杀也
　　海云渺渺楚天头满路烟尘不自由若使一朝俘上去不如制命死扬州
　　予方未知所进退余元庆引一卖柴人至云相公有福相公有福问能导至髙沙否曰能曰何处可暂避一日曰侬家可曰此去几里曰二三十里曰有哨否曰数日不一至曰今日哨至如何曰看福如何耳
　　路傍邂逅卖柴人为说髙沙可问津此去侬家三十里山坳聊可避风尘
　　予从金之说恐制臣见杀从杜之说恐北骑见捕莫知所决时晓色渐分去数步则金一邉来牵住回数步则杜一邉又来拖行事之难从违未有如此之甚者
　　且行且止正依违髣髴长空曙影防从者仓皇心绪急各持议论泣牵衣
　　同行通十二人行止未决余元庆李茂呉亮萧发遽生叛心所懐白金各一百五十星上下竟携以走
　　问谁攫去槖中金僮仆双双不可寻折节从今交国士死生一片嵗寒心
　　予危急中随行四人背负而逃外既颠隮内又饥困行数十步喘甚不能进倒荒草中扶起又行如此数十而天晓矣
　　颠崖一陷落千寻奴仆偏生负主心饥火相煎疲欲絶满山荒草晚沉沉
　　予不得已去扬州城下随卖柴人趍其家而天色渐明行不能进至十五里头半山有土围一所旧是民居毁荡之余无椽瓦其间马粪堆积时惟恐敌有望髙者见一队人行即来追逐只得入此土围中暂避为谋拙甚聴死生于天矣
　　戴星欲赴野人家曙色纷纷路愈賖仓卒只从山半住頽垣上有白云遮
　　既入土围中四山閴然无一人影时无米可饭有米亦无烟火可炊懐金无救也哀哉
　　路逢败屋作鸡栖白屋荒荒鬼哭悲袖有金钱无米籴假饶有米亦无炊
　　土围粪秽不可避但扫净数尺地以所携衣服贴衬地面睡起复坐坐起复睡日长难过情绪奄奄哀哉
　　扫退蜣蜋枕败墙一朝何止九回肠睡余扪虱沉沉坐偏觉人间白日长
　　北军惟午前出哨午后各归若是日起程至午后懽曰今日得命矣忽闻人声喧啾甚自壁窥之乃敌骑数千自东而西于是追咎不死于扬州城下而被捉于此苦矣苦矣时大风忽起黑云暴兴数防防雨下山色昏防若有神功来救助也
　　飘零无绪叹途穷搔首踟蹰日已中何处大声似潮泝黑云骤起满山风
　　数千骑随山而行正从土围后过一行人无复人色傍壁深坐恐门外得见若一骑入来即无噍类矣时门前马足与箭筒之声厯落在耳只隔一壁幸而风雨大作骑兵径去危哉危哉哀哉哀哉
　　昼防万骑忽东行防伏荒村命羽轻隔壁但闻风雨过人人顾影贺更生
　　予与杜架阁及金应张庆夏仲吕武王青邹防共八人在土围中时已过午谓哨不来山下一里有古庙庙中有丐妇居之庙前有井遂遣吕武邹防下山汲水意或可以得米菜少救饥饿不料哨至二人首被获二人觧所腰白金近三百两悉以与之敌受金得不杀及哨过二人方回相向哀泣又幸性命之茍全
　　青衣山下汲荒泉道遇腥风走不前向晚归来号且哭游军只为觧腰纒
　　早从卖柴人行不能前遂至于土围中约卖柴人入城籴米救性命云不奈何忍饥一日城中衙晡后方开门米至则黄昏矣是日敌数百骑薄西城于是门不开卖柴人竟不得出予等饥窘失措又以土围中露天不可睡卧于是下山投古庙中与丐妇人同居焉
　　眼穿只卖柴回今日堡城门不开籴米已无消息至黄昏惆怅下山来
　　既至庙中坐未定忽有人擕梃至良久三四人陆续来吾意不免矣乃知其人自城中来夜讨柴来早入城赴卖无恶意也数人煑糁羮出其余以遗我有未冠者一夕于庭中烧火照明诸樵亦不睡予等且困且睡是不可言
　　既投古庙覔藜羮三五樵夫不识名僮子似知予梦恶生柴烧火到天明
　　予等饥甚樵者饮食輙乞其余破庙何所风露凄然仅存一身犹不自保哀哉
　　苦作江头乞食翁一层破庙五更风眼前境界身何许始悟人间万法空
　　予见诸樵夫幸而可与语吿以患难厚许之使导往髙沙赖其欣然见从谓此处不是髙沙路方驻堡城北门贾家庒少驻一日却为入城籴米买肉以救两日之饥又雇马办干粮以备行役于是五更随诸樵夫往焉时樵夫知予无聊又有所擕使不肖心得财岂不多于所许淮人依本分感激岂亦有天意行其间乎
　　樵夫偏念客途长肻向城中为裹粮晚指髙沙移处泊司徒庙下贾家庒
　　贾家庒
　　予初五日随三樵夫黎明至贾家庒止土围中卧近粪壤风露凄然时枵腹已经两夕一日半恳三樵夫入城籴米买肉至午而得食是夜雇马趍髙沙
　　行边无鸟雀卧处有腥臊露打须眉硬风捜颧颊髙流离外颠沛饥渴内煎熬多少偷生者孤臣叹所遭
　　扬州地分官
　　初五至晚地分官五骑咆哮而来挥刀欲撃人凶焰甚于冦亟出濡沫方免毒手急令离地分去告以入城云入城必被杀幸而脱北方之难不意困折于我土地天地虽大无所容身哀哉
　　五骑驰来号徼巡咆哮按剑一何嗔金钱买命方无语何必豺狼骂北人
　　便当缟素驾戎车畏贼何当畏虎如看取摘星楼咫尺可怜城下哭包胥
　　思则堂先生
　　初四日予在桂公塘北骑数千东行莫知其故贾家庒有樵夫云昨夜敌营甘泉西去城四十里有白须老子设青罣罳饭于救生寺灶前称南朝相公问其何如曰面大而体肥以意逆之则堂家先生也因知昨日敌驱奉使北去与其所掠老小辎重偕行予虽不免颠踣道路较诸先生不以彼易此也先生尝云某四十规行矩步今日乃有此厄流涕二十八字
　　白须老子宿招提香积厨邉供晩炊借问鱼羮何处少北风安得似南枝
　　髙沙道中
　　予雇骑夜趍髙沙越四十里至板桥迷失道一夕行田畈中不知东西风露满身人马饥乏旦行雾中不相辨须防四山渐眀忽隠隠见北骑道有竹林亟入避须臾二十余骑绕林呼噪虞张庆右眼内中一箭项中二刀割其髻裸于地帐兵王青缚去杜架阁与金应林中被获出所擕黄金赂逻者得免予蔵处距杜架阁不逺北马入林过吾傍三四皆不见不自意得全仆夫邹防卧丛篠下马过踏其足流血縂辖吕武亲随夏仲散避他所是役也予自分必死当其急时万窍怒号杂乱人声敌仓卒不尽得疑有神明相之马既去闻其有焚林之谋亟趍对山复寻丛篁以自蔽既不识路又乏粮食人生穷蹙无以加此未几吕武报敌骑已还湾头又如路邉鮎鱼埧传闻不尽信然他无活策黾勉趍去侥幸万一仓皇匍匐不能行先是自扬州来有引路三人牵马三人至是或执或逃仅存其二二人出于无聊各操梃相随有无礼之志逡巡行路无可奈何至晩西忽遇樵者数人如佛下降偶得一箩以绳维之坐于箩中雇夫六人更迭负送驰至髙邮城西天已晓不得渡常恐追骑之奄至也宿陈氏店以茅覆地忍饥而卧黎明过渡而心始安痛定思痛其涕如雨
