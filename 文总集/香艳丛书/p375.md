<!-- { "loadSidebar": true } -->
　　次日有长史至，宣王命传见，生曰：“素无一面，得无误耶？”长史曰：“君非赠琴者乎？”曰：“赠琴良有之。”曰：“昨日少年，即亲王也。可速行，王坐待矣。”生恍然，乃付琴，随长史去。既至，历数重门，始达内殿。王罗衫葛屦，坐胡床，生拜，王亲曳之起，曰：“昨日领教，顿启愚蒙。慨赠良琴，尤征雅量。”遂款以盛宴。生见室中琴囊十余具，王指曰：“本藩好此将十年，苦无真授，先生真良师也。”生曰：“鼓瑟雷门，有污清听，王勿齿冷足矣，尚谬赞耶？”酒半酣，有小内监出，与王耳语，王笑谓生曰：“小妃原闻雅调，烦先生一奏之。”曰：“酒后心粗，恐伤琴德，请卜以夜。”王以为然。既夕，月明如昼，王命洁偏殿，置琴台，焚妙香，殿后悬虾须帘，群艳杂坐，钏声隐约可听。生即取卞姬琴，按弦抚轸，弹《蜀道闻铃》之曲，但觉凄风惨雨，幽咽伤心，不啻李三郎销魂欲绝时也。王击赏，生遂移宫换羽，转为清征之音，始则清风习习，继则霜角呜呜，俄而孤籁起自遥天，有元鹤一双，破空而下，迥翔庭际。弹至入破，则月为之停，云为之遏矣。王大惊异，抚掌叫绝。生曰：“此清征也。若弹清角，则调急而险，当更进一层。”王曰：“可得闻乎？”曰：“恐惊贵人，告罪不敢。”固请之，生乃改弦重奏，即闻虎啸龙吟，自远而近，未几繁声大起，天黑如■⒃，有巨鬼数辈，自檐而下，高丈许，目光如炬，若将攫拿，忽霹雳猛催，金蛇乱掣，合殿骇绝。王摇手即止，生煞尾一声，离坐而起，则又云净天空，璧月流素。王喜甚曰：“神哉琴乎！可以入圣矣。”生曰：“琴之为道，本与天地相通，鬼神相感，后人不知此故，但解寻声。若然，则与娼妇之琵琶，牧童之筝笛，何以异哉？”王深服其论，欲求真传，生请斋戒，别治一室，以授之。王甚慧，未两月，即有会心，自此一志专精，大臻神化。忽爱妃染病，药石无灵，王忧形于色，偶向生言之，生作毛遂自荐，曰：“某于医道，虽未折肱，亦略窥其奥，曷请试之？”王喜，即命入诊，生按脉而出。药进，半夜微汗，三日大愈。王深感其惠，谢以金不受，乃设席大享。王见生有忧色，垂问曰：“先生何故不乐？”生曰：“佳人一去无消息，同心不遇，久居于此，殊闷人耳。”王慰之曰：“天下多美妇人，何必尔尔？如故剑尚在，本藩当代求之，或得报命。今晚宜寻乐，勿向隅也。”即命：“召歌姬来，为先生解闷。”少顷幼姬数辈，珊珊来迟，皆有殊色。王问：“新进花姑，何故不至？”左右奏曰：“初学未精，且病已半月。”王不语。诸姬于堂下，各唱新歌，丝竹纷陈，酒肴并列。席半，生告醉告饱，辞归卧所。 
　　夜半有媪叩门人，生问何人？媪曰：“老身王府乐师傅氏，新来弟子，不知渠何恙？恒抑郁不欢，闻先生善医，求入诊视，但勿为王知，发觉不宥也。”生不敢允，媪一再叩请，始随入。曲折数门，抵一室，位置亦颇幽雅。媪令生暂坐外舍，先入寝室，喁喁数语，然后引生入。银灯乍剔，光焰通明，榻上罗帐高悬，一女子病骨支离，倚枕斜坐，生视之，蕊玉也！女亦眈眈谛视，彼此大惊，相对呜咽。媪不知所云。先是某观察欲得美缺，知王欲选女乐，因于教坊中购美姬八人，只得其七。观察亦茸城籍，春荣以同乡故，往贷百金。观察将行，索之急。春荣无以偿，观察怒。密商某坊官诬陷之，系于狱。见蕊玉美，遂强夺归，足八人数，进之王。王嘉其能，未几竟放浙江某缺。女入王府，执意自戕，而守者甚严，不得死法。至是见生，疑在梦中，于是向媪各述前事。女深感生情，求媪设计，媪沈思曰：“王爱妃感重生德，婉求之，或当有效；且先生大被宠，可乘间进言。事即不谐，亦不至被罪也。”生以为然，即恳媪转语爱妃，妃首肯，生不诊而出。 
　　越数日，王至生室，问曰：“先生岳氏何姓？”生曰：“岳花春荣。今某已知确耗，但近在咫尺，而远若蓬山，侯门一入深如海，从此萧郎是路人。”言已泪下。王曰：“歌姬中新来一人，亦花姓，面目颇不恶。前此微病，近已小瘥，如可慰情，当以奉赠。”生跪泣曰：“此即某之荆人也。前傅姐来浼诊脉，某始探悉，未奉钧命，故不敢入医耳。”王讶曰：“渠即君夫人耶？幸未被玷，得归全璧。”即命请花姑至。须臾女出，向王冉冉而拜，王曳起笑曰：“前为下陈，今为友妇，勿复行此礼。”令侍监引至后宫，为女催妆，是夜即行却扇礼。生夫妇感激，双双拜谢。王认女膝下为郡主，丰赠妆奁。女复求妃母，转恳王出父于狱，夫妇叩谢而归。 
　　一路有司奉令维谨。生见母，备述前因，皆大欢喜。春荣无子，依女同居。明年生举于乡，王为捐某省郡守。未十年，位至兼圻。后以失察，置人于法，仇家贿人伺间刺死，终应羽士言云。女生二子，皆通显。 

　　李贞姑下坛自述始末记 
　　慈溪设有奉心坛，奉事甚虔。一日乩仙降坛，自称李贞姑，备书其生平事实，今附记于此。 
　　下坛诗云： 
　　游魂一缕藕丝牵，飘泊无依二十年。 
　　欲把从头心事诉，夜台朽骨有谁怜？ 
下云： 
　　妾李氏，钱塘人。高祖士英，曾祖桂相，祖从矩，父绳孙，四世以文学世其家。妾生时，母夜梦大士手折碧莲以赠，寤而分娩，因名曰莲芬，字碧奴。少赢弱多病。五龄父授以《毛诗》，能默诵，不遗一字。父钟爱之，辄于解馆后，房中口传六朝艳体文，及唐宋人诗。九岁时咿唔能吟咏。父喜曰：“谢家道韫不死矣！”由是每谈论古今，兼教《内则》、《女经》，遂慨然以礼教自任。妾有姊二人，长曰阿凤，适王郎，早寡，病瘵死。次曰金兰，冶容失行，少字潘家，十六岁为邻生某诱去。二夕归，父怒其无行也，属雉经死。潘讼于官，父母俱被逮。越一年，母死狱中，父戍辽东，道卒。妾踽踽无依，既无叔伯，终鲜兄弟，乃育于周太常家为婢。夫人房中失金钏二，拷掠殆遍，迄无着，或疑妾所为。太常遣仆狗儿遍体严搜，夜半逐妾于武林门外。一老妪年五十有余，见妾昏夜啼哭，挈归其家。盖是时，妾年仅十四龄耳。 
　　妾初入门，不知其为青楼也，恬然自安。三日后，属妾学歌习舞，兼教以丝竹，妾始瞿然以惊。顾以老妪慈仁，虽置身火坑中，而亦无所苦。 
　　妾少有慧心，所学辄冠诸姬。于是翩翩少年，锦衣公子，争以缠头相赠。然捧觞侑酒，陪侍于宴席之间，容或有之，枕衾之约，尚无当意者。有吴生雪野者，风姿秀拔，蕴藉能文，清明日遇妾于段桥，一盼留情，恋恋不忍别。明日持床头金剥啄妾门，指名索妾。既见，两情相浃，欢宴遂开，莲漏既深，留髡送容。由此时相过从。一夕倾谈，覙缕各诉心中事。妾愿相从，永矢白头；吴生亦誓不相负。证白水以成盟，指青山而偕隐，其情愈密。每日相见，惟事奕棋对酒，作诗度曲。如是者几二年，妾已届破瓜，而吴亦二八，两小无猜，缱绻缠绵，情同铁石。鸳鸯池下，蝴蝶花间，此景此情，有不能自已者矣。 
　　未几，生父由学官迁县令，不一月以贪墨挂弹章，兼籍其家。吴生既遵家难，又遭蜚语，空囊羞涩，欲前又却，二年之交，百年之盟，空成画饼。吴生赠断情诗六十三首，其末首云：“江郎剩有生花笔，只写当年别恨辞。”每一念及，不觉凄然泪下。然妾之此身，犹然白璧也。 
　　咸丰庚申，粤贼陷省城，吴生被执不屈，妾亦被虏，为贼将沈压寨二日。沈苦逼妾，妾时以吴生心丧，佩缟綦，遂托言母服未除，得不辱。每欲自经，而逻守者严且众，不得也。越一月，大兵克复城垣，妾恐以贼党见杀，亟从钱塘门出投西子湖，作屈大夫矣。三竺六桥，烟景动人，二十余年，忽忽如一梦。每当清明寒食，见陌上黄土几堆，后人持麦饭纸钱，拜扫墓门，未尝不泪涔涔下。妾在水一方，恨无女媭以竹筒投米，甚可悲也。前者紫府令君，奉诏稽察节孝，见妾甚推许，遂收为侍女，故渡江到此，已月余矣。今令君复命瑶宫，妾欲相从俱去，以情鬼不得上列仙班，命于狮子岭小洞中，暂作寄身之所。遇何仙，嘱在此地明其事实。总计妾生平，幼为儒家女，继为婢妾，又为妓女，更为虏俘，今为饿鬼，而情所未免，心则无他。身终自洁，志有可悯。异日君等文成名世，当为妾于杂说外编之中，以游戏笔墨作一佳传，则妾幸甚！至旌典之邀，究嫌冥冥无据也。莲芬敛衽拜。去也。 
　　天南遁叟曰：此李贞姑莲芬下坛自述其生平始末甚详，抑何其遇之蹇，而情之悲也！然虽堕风尘，而仍以洁白自矢，皭然不污，洵火坑中一朵青莲花哉！其志可嘉已！九京能自忏悔，即作地仙也可，作鬼仙也亦可。 

　　陈仲蘧 
　　陈仲蘧，南海之西樵乡人。家世业儒，父亦名诸生，授徒里中，有经师之目，早捐馆舍，母为抚养。性敏慧，诵读经籍，目数行，壹志劬书，未尝息版。年十五，采芹于泮水，崭然露头角，人咸谓陈氏有子矣。生丰姿倜傥，有如玉树临风，因擅璧人之誉。 
　　后从学于舅氏家，东邻有王孝廉之女，名娴，字曰绣君，年及破瓜，聪颖异常，识字知书，而又女红精绝，圆姿替月，润脸羞花，绰约风神，不可一世。偶见仲蘧而悦焉，仲瞥睹之，亦惊其艳，以为天人不啻也。两心相许，邂逅情深，出入之间，皆以目挑而眉语。舅氏与女家仅一墙隔，室后有一小园，具竹石花木之胜，葡萄架后，即女房闼焉。架旁山石平坦，盘折可登，下窥女房，近在咫尺，夜间灯火隐约可见。久之，仲审其独处无郎，遂私询其门径，竟逾垣而缔好焉。矢誓青山，指盟白水，愿生生世世为夫妇，各无相负。如是者半载。至秋，仲将赴科场，乃与女别，约以场后即当遣媒求聘。 
　　撤闱榜发，生得高第。既至舅家，央媒往说婚事，以为殆无不许。女母素厌仲贫，谓择婿如此，恐贻人笑。时女父司铎他州，相距尚远，遂以女父他出，托辞婉却之。仲谓此番仅得赴鹿鸣，固不足以动人，俟春明得意后，当无不谐也。 
