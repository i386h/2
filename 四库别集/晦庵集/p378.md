<!-- { "loadSidebar": true } -->
　　呜呼哀哉天降割于斯文何其酷耶往嵗已夺吾敬夫今者伯恭胡为又至于不淑耶道学将谁使之振君徳将谁使之复后生将谁使之诲斯民将谁使之福耶经説将谁使之继事记将谁使之续耶若我之愚则病将孰为之箴而过将谁为之督耶然则伯恭之亡曷为而不使我失声而惊呼号天而恸哭耶呜呼伯恭有蓍之智而处之若愚有河汉之辩而守之若讷胸有云梦之富而不以自多词有黼黻之华而不易其出此固今之所难而未足以议兄之彷佛也若乃孝友絶人而勉励如弗及恬淡寡欲而持守不少懈尽言以纳忠而羞为讦秉义以饬躬而耻为介是则古之君子尚或难之而吾伯恭犹欿然而未肯以自大也盖其徳宇寛洪识量闳廓既海纳而川渟岂澄清而挠浊矧涵濡于先训绍文献于厥家又隆师而亲友极探讨之幽遐所以禀之既厚而养之深取之既博而成之粹宜所立之甚高亦无求而不备故其讲道于家则时雨之化进位于朝则鸿羽之仪造辟陈谟则宣公独御之对承诏奏篇则右尹祈招之诗上方虚心而聴纳众亦注目其旉施何遭时之不遂遽萦疾而言归慨一卧以三年尚左图而右书闻逍遥以曳杖恍沂上之风雩众咸喜其有瘳冀卒摅其素蕴不惟传道以著书抑亦后来之程准何此望之难必奄一夕而长终増有邦之殄瘁极吾党之哀恫呜呼哀哉我实无似兄辱与逰讲摩深切情义绸缪考前日之枉书尚粲然其手笔始言沈痼之难除犹幸死期之未即中语简编之次第卒夸草树之深幽谓昔腾牋而有约盍今命驾以来游欣此防之可懐懔讣车而偕至考日月之几何不旦暮之三四呜呼伯恭而遽死耶吾道之衰乃至此耶既为位以泄哀复缄辞以寓奠冀嗣嵗之有间尚前言之可践呜呼哀哉尚飨
　　祭刘氏妹文
　　年月日兄具位以酒馔祭于亡妹五十六娘之灵昔妹之亡兄縻郡绂病弗及疗敛弗克临归来抚棺一恸永诀今兹窀穸已复有期輙具酒肴来哭尔殡兄及老幼共此一哀惟尔有灵尚其歆享呜呼痛哉
　　祭陈休斋文
　　维淳熙十一年嵗次甲辰三月庚寅朔二十有七日丙辰具位朱熹谨以香茶酒果奠于近故休斋先生冲佑叅议陈公之灵熹少日游宦获从公游于泉漳之间蒙公爱予诱掖良厚其后别去几三十年而去嵗之冬复得见公相与开懐握手如平生欢公虽老矣而意气不衰为我置酒谈经论义篇什间作亹亹不休相与追游连华九日凉峯鳯凰云台之间昼则聫车夜则对榻视公起居食饮呌呼谈噱皆有非后生所能及者谓公夀考宜未艾也然我之还公复载酒饯我洛阳则掺袂分携澘然出涕而有此防难又之悲矣醉中别去惨然不乐久而不能平也然亦不谓未及两月而公讣遽来呜呼痛哉公于诸经皆有论述许以寄我相与考评而今而后不复得遂此愿矣缄词千里寄此一奠尚惟精爽聴我此言呜呼哀哉尚飨
　　祭许顺之文
　　维淳熙十二年四月庚辰宣教郎直徽猷阁主管华州云台观朱熹谨以香茶及赙币一匹奠于故友许君顺之之灵我官同安诸生相从游者多矣其恬淡靖退无物欲之累未有如顺之者也逮予秩满相与俱归不以千里为逺其后别去二十余年中间相见不过一再前嵗云台一别匆匆未及究其所欲言不意君之遽至此也闻讣惨怛寓此一哀君其有灵尚克鉴此尚飨
　　祭刘平父文
　　忆我少日来托君家君时未齓兰茁其芽诵书琅然意气英发见者惊嗟谓即闻达逮其冠嵗甫就一官两除幕府再値省员世路威夷耻复自婆娑丘林始适于愿疏泉成沼种树着行舘宇连延涧壑青苍秾春素秋风朝月夕把酒哦诗情高意适流光荏苒素髪星鲜人为君屈君独超然恨山不高惜水不广胜日篮舆翩然独往行乐余功燕及里闾枵腹夏饱瓮儿夜校考书劳岂惭肉食胡不百年享此休逸一病遽革百药莫瘳神理杳冥孰讯厥由亲友骏奔行道洒涕矧我于君情实昆弟盖自卜居余四十年岂无他人合散风烟惟我与君俱不偕偶跧伏穷山别希防久中念恩契申以昏姻逮兹晚嵗情义益亲方从君游遽问君疾代君发棠君语谆悉何意一朝只影蹒跚扶疾哭君几不自还一奠寝门醪单馔薄唯此哀诚庶通冥漠呜呼哀哉
　　祭陈福公文【繄名之至下脱一句】
　　惟公徳在生民功书信史大节昭然善终善始中兴辅相比立豪英曰文曰武各以其名孰如我公道全徳备莫得而名繄名之至亦弗自知惟诚惟一众善毕随士于见闻以多为富公无不窥不以博着士于词章以丽为精公无不能弗以文称匪清匪浊不夷不惠和不至流亷不至刿论无茍异亦无必同温温其毅坦坦其恭执法于中不専为直大奸既除国论斯一承流于外不一于寛苛娆不作闾里自安中坐庙堂宏纲是总主徳既修民聴不耸从容一言拔佞移宠帝纳其忠人服其勇晚而告休税冕遗绅安车驷马归卧里门进不出位退不忘君垣屋虽卑徳义日尊羣行兼融尚不胜记公亦何心有此全美惟其不有道则弥光两宫之眷四海之望谓当百年再登承弼卒惠我民永绥王国云胡不淑奄忽长终临絶之言不忘教忠呜呼哀哉我从公游出入三纪晚途间关遂托知己千里讣至一觞荐诚想公如在洒泪同倾呜呼哀哉
　　祭詹侍郎文
　　维绍熙元年嵗次庚戌七月癸丑朔十有一日癸亥具位朱熹谨致奠于近故经略阁学侍郎詹公之灵呜呼世之学者众矣其所以为学者类不过出入乎口耳之间求其笃志力行以期入乎圣贤之域者则鲜矣惟公粹美之资得于天禀孜孜学问乐善不倦其尊闻行知之效见于日用之间者在家在邦随事可纪盖一本于中和而行之以慈恕信乎所谓志于仁而无恶者矣晚登从班出镇南服急于救以绥其民故不暇计百全之利而其害有出于意虑之外者上虽不获已于积毁之言然暂谪而亟还之则既有以知公之无罪矣众亦咸谓商度财利钩校米盐本非所以烦儒学老成之士莫不冀公之复起而有以卒究其所学之蕴也不谓归未及门而遽以病告税驾未几而遂至于不起此则有志于学者所以叹息流涕而遗恨于无穷也熹辱知惟旧蒙念亦深闻讣逾年一奠莫致其为愧负盖不胜言缄词寓哀尚祈鉴享呜呼哀哉
　　祭潘叔度文
　　呜呼叔度生非不偶而终身不涉乎仕进之涂家非不足而比老不渝其寒苦之节出门从师则不计生之先后而惟善是主闭户积学则不顾世之毁誉而唯道是求盖其立志之高有如此者是以其躬行之效内则孝友着于家庭外则仁义信于朋友以至于州闾乡党莫不高其峻洁畏其严正而不敢以非义加焉虽世之贤士大夫知之者比肩顾未有能引而致之要路之津使试其学以及于人而遂奄然以没于地也呜呼哀哉熹愚不肖辱知最深申以婚姻情义愈笃因风闻讣悲不自胜酹此一觞千古永诀呜呼哀哉尚飨
　　祭刘子澄文
　　维年庚戌嵗【阙】月【阙】　朔二十六日【阙】　具位朱熹谨致祭于亡友子澄刘兄袁州使君之灵呜呼子澄以乐易之姿躬纯笃之行立志高雅信道深坚处家庭则孝弟达闻交朋友则信义昭著居闲则其讲道著书有以乐众人之所不乐从官则其养民善俗独能忧众人之所不忧至于收恤宗党而接引后来盖孜孜焉无不用其至若其乐人之善而矜人之恶又汲汲焉唯恐不尽其诚故贤者与之逰则常幸其有思齐闻过之益不贤者与之处则常病其有明汚招过之羞然世之贤者少而不贤者多是以子澄之得誉寡而蒙毁众道不得行于一州而遂赍志以没也是岂不可为之深悲而痛恨也耶予以无能蚤结交好切磋之益嵗晚益亲然而解袂江矶忽焉十载屡卜再防卒焉无期病不得伸执手之悲没不得展抚棺之恸闻讣累月乃能使人而病衰不文言又不足以尽其区区之意引首西望涕泗交流尚幸杨兄昔同游好属其一酹足寄此心呜呼子澄其尚能有以知予之悲也耶尚飨
　　祭潘左司文
　　维绍熙元年嵗次庚戌七月癸丑朔二十有八日庚辰具位朱熹谨致奠于近故太平显谟左司使君契文潘公之灵尝谓论世之学士大夫优于学行者政事之才或未必达精于政事者学行之趣或未必醇就使能兼二者之长则于去就出处之大节又或未必能无所愧也惟公文学之华行义之实既有以成于身而信于友及其典州郡殿藩服则其聪明仁爱精审持重所以惠柔良而詟奸暴者又卓然非今之从政者所能及爰及晚嵗称疾卧家恳避诏除引义慷慨是其见几之明守道之固应变从容不可回挠又足以关谗慝之口而夺之气呜呼是亦可谓志力之备徳业之全而无歉于为人矣谓当复起及此圣朝卒究所施以慰士论何其奄忽遽即夜台凡在闻知莫不伤悼况熹不敏辱知最深书疏相寻问遗劝勉勤恳之至久而不忘闻讣失声涕霣心折顾以衰病复窘王程逮此逾年始克布奠乡风引首悲恨来并惟公不亡鉴此诚意呜呼哀哉
　　祭刘子礼文
　　从表具位朱熹谨以清酌时羞奠于近故刘君子礼六十七兄之灵曰自我少日托昏高门得从兄逰于今五十年矣毎窃见兄志气坚彊色庄言厉论议英发滚滚不穷而临事应变从容裁处不动声气目无全牛未尝不叹其英迈闳达老大多材真有防君先生之遗风意其必当出应时须以世前烈岂谓中嵗事多不谐一日慨然谢去屋少肆余力诛草淮乡数年之间亦有成绪而兄好义周急不间戚疏肥马轻裘视犹涕唾遂散其积翩然南归憩止玉山爱其山川之秀风俗之美游从之盛则遂求田问舍而定居焉曽未几时遽以病卧易箦之旦神宇泰然徧告亲朋千万永诀不鄙谓我幅纸丁寜笔势低昻亡异平日赴车来止我病亦衰把书长号不能自己呜呼痛哉以兄之才终以不遇而止于此岂非天乎昏惫支离未能亟往拊棺大恸以罄一哀又闻佳城亦既得卜祖奠之日近不逾旬走使缄词逺寄一酹忽焉精爽如在目前呜呼哀哉伏惟尚飨
　　祭张敬夫城南祠文
　　年月日具位朱熹敬以一觞酹于亡友敬夫侍讲左司张公尊兄城南之祠昔从公游登高望逺指顾兹土水竹之间谓予肯来相与卒嵗予以懐土顾谢不能其后闻公开凿亭沼带经倚杖日逰其间冩景哦诗辱以寄我寂寥短韵几篇在吟于今几何嵗月犇逝我复来此白髪苍顔追懐旧游顾步涕落未奠宿草姑即遗祠玉色金声恍如对接草木鱼鸟莫知我哀
　　祭张魏公墓文
　　惟公功存社稷泽在生民上比列星多歴年所英灵陟降千古如存曰有遗丘乃寄兹土熹夙深宗慕亦误知怜兹幸分符获叅守奉瞻言螭首馈奠莫亲寓此一觞谅蒙昭鉴
　　祭南轩墓文
　　惟公闳达之资闻道最早发挥事业达于家邦中嵗闲居益求其志鹤鸣子和朋簮四来我时自闽亦云戾止更互切磨羣疑乃亡厥今几何俯仰一世公逝既久我老益衰何意重来独抚陈迹尘筵髣髴拱木荒凉録牒散亡音徽莫绍世道之感平生之懐交切于中有涕横落欲推公志据旧图新众允未孚唯以自愧一觞往酹并寄此情公乎不忘起聴我语
　　祭叔祖奉使直阁文
　　维绍熙五年嵗次甲寅十月戊子朔二十日丁未从孙具位熹敢昭告于故五十六叔祖父奉使直阁府君故五十六叔祖母恭人王氏之墓惟昔鼻祖徳潜弗升施及后人克济其美公仗汉节立哭朔庭白首来归无所污涅而熹先子亦翔天朝适以此时遭谗去国死生契濶遂以终天今四十年熹复来此无所肖似宠秩横加能薄幸多仰愧前烈恭惟明诏全节是褒照弟防然亦霑禄仕瞻望封阙来拜公祠惟公不亡歆此诚意尚飨
　　祭叔父崇仁府君文
