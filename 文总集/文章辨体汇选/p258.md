<!-- { "loadSidebar": true } -->
　　元佑二年正月十七日翰林学士朝奉郎知制诰苏轼札子奏臣近以试馆职策问为台谏所言臣初不敢深辩盖以自辩而求去是不欲去也今者窃闻明诏已察其实而臣四上章四不允臣子之义身非已有词穷理尽不敢求去是以区区复一自言臣所撰策问首引周公太公之治齐鲁后世皆不免衰乱者以明子孙不能奉行则虽大圣大贤之法不免于有弊也后引文帝宣帝仁厚而事不废核实而政不苛者以明臣子若奉行得其理无观望希合之心则虽文帝宣帝足以无弊也中间又言六圣相受为治不同同归于仁其所谓偷与刻者专谓今之百官有司及监司守令不识朝廷所以师法先帝之本意或至于此也文理甚明粲若黒白何尝有毫发疑似议及先朝非独朝廷知臣无罪可放臣亦自知无罪可谢也然臣闻之古人曰人之至信者心目也相亲者母子也不惑者圣贤也然至于窃斧而知心目之可乱于投杼而知母子之可疑于拾煤而知圣贤之可惑今言臣者不止三人交章累上不啻数十而圣断确然深明其无罪则是过于心目之相信母子之相亲圣贤之相知逺矣德音一出天下颂之史册书之自耳目所闻见明智特达洞照情伪未有如陛下者非独微臣区区欲以一死上报凡天下之为臣子者闻之莫不欲碎首靡躯效忠义于陛下也不然者亦非独臣受暧昧之谤凡天下之为臣子者闻之莫不以臣为戒崇尚忌讳畏避形迹观望雷同以求茍免岂朝廷之福哉臣自闻命以来一食三叹一夕九兴身口相谋未知死所然臣所撰策问实亦有罪若不尽言是欺陛下也臣闻圣人之治天下也寛猛相资君臣之间可否相济若上之所可不问其是非下亦可之上之所否不问其曲直下亦否之则是晏子所谓以水济水谁能食之孔子所谓惟予言而莫予违足以丧邦者也臣昔于仁宗朝举制科所进策论及所答策问大抵皆劝仁宗励精庶政督察百官果断而力行也及事神宗蒙召对访问退而上书数万言大抵皆劝神宗忠恕仁厚含垢纳污屈已以裕人也臣之区区不自量度常欲希慕古贤可否相济盖如此也伏观二圣临御已来圣政日新一出忠厚大率多行仁宗故事天下翕然衔戴恩德固无可议者然臣私忧过计常恐百官有司矫枉过直或至于偷而神宗励精核实之政渐致隳坏深虑数年之后驭吏之法渐寛理财之政渐疎备边之计渐弛则意外之患有不可胜言者虽陛下广开言路无所讳忌而台谏所击不过先朝之人所非不过先朝之法正是以水济水臣窃忧之故辄用此意撰上件策问实以讥讽今之朝廷及宰相台谏之流欲陛下览之有以感动圣意庶几兼行二帝忠厚励精之政也台谏若以此言臣朝廷若以此罪臣则斧钺之诛其甘如齐今乃以为讥讽先朝则亦踈而不近矣且非独此策问而已今者不避烦渎尽陈本末臣前岁自登州召还始见故相司马光光即与臣论当今要务条其所欲行者臣即答言公所欲行者诸事皆上顺天心下合人望无可疑者惟役法一事未可轻议何则差役免役各有利害免役之害掊敛民财十室九空钱聚于上而下有钱荒之患差役之害民常在官不得专力于农而贪吏猾胥得縁为奸此二害轻重盖略相等今以彼易此民未必乐光闻之愕然曰若如君言计将安出臣即答言法相因则事易成事有渐则民不惊昔三代之法兵农为一至秦始分为二及唐中叶尽变府兵为长征之卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也先帝本意使民户率出钱专力于农虽有贪吏猾胥无所施其虐坊场河渡官自出卖而以其钱雇募衙前民不知有仓库纲运破家之祸此万世之利也决不可变独有二弊多以供他用实封取寛剩役钱争买坊场河渡以长不实之价此乃王安石吕惠卿之阴谋非先帝本意也公若尽去二弊而不变其法则民恱而事易成今寛剩役钱名为十分取二通计天下乃及十五而其实一钱无用公若尽去此五分又使民得从其便以布帛榖米折纳役钱而官亦以为雇直则钱荒之弊亦可尽去如此而天下便之则公又何求若其未也徐更议之亦未晩也光闻臣言大以为不然臣又与光言熈宁中常行给田募役法其法以系官田及以寛剩役钱买民田以募役人大略如边郡弓箭手臣时知宻州推行其法先募弓手民甚便之此本先帝圣意所建推行未几为左右异议而罢今略计天下寛剩钱斛约三千万贯石兵兴支用仅耗其半此本民力当复为民用今内帑山积公若力言于上索还此钱复完三千万贯石而推行先帝买田募役法于河北河东陜西三路数年之后三路役人可减大半优裕民力以待边鄙缓急之用此万世之利社稷之福也光尤以为不可及去年二月六日勅下始行光言复差役法时臣弟辙为谏官上疏具论乞将见在寛剩役钱雇募役人以一年为期令中外详议然后立法又言衙前一役可即用旧人仍一依旧数支月给重难钱以坊场河渡钱总计诸路通融支给皆不蒙施行及蒙差臣详定役法臣因得伸弟辙前议先与本局官吏孙永传尧俞之流论难反复次于西府及政事堂中与执政商议皆不见从遂上疏极言衙前可雇不可差先帝此法可守不可变之意因乞罢详定役法当此之时台谏相视皆无一言决其是非今者差役利害未易一二遽言而弓手不许雇人天下之所同患也朝廷知之已变法许雇天下皆以为便而台谏犹累疏力争由此观之是其意专欲变熈宁之法不复较量利害叅用所长也臣为中书舍人刑部大理寺列上熈宁已来不该赦降去官法凡数十条尽欲删去臣与执政屡争之以谓先帝于此盖有深意不可尽改因此得存留者甚多臣每行监司守令告词皆以奉守先帝约束毋敢弛废为戒文案具在皆可复按由此观之臣岂谤议先朝者哉所以一一屡陈者非独以自明诚见士大夫好同恶异泯然成俗深恐陛下深居法宫之中不得尽闻天下利害之实也愿因臣此言警策在位救其所偏损所有余补所不足天下幸甚若以其狂妄不识忌讳虽赐诛戮死且不朽臣无任感恩思报激切战恐之至取进止

　　辨举王巩札子【苏轼】

　　元佑三年十一月十五日翰林学士朝奉郎知制诰兼侍读苏轼札子奏臣近举宗正寺丞王巩充节操方正可备献纳科窃闻台諌官言巩奸邪及离间宗室因謟事臣以获荐举奉圣旨除巩西京通判谨按巩好学有文强力敢言不畏强御此其所长也年壮气盛锐于进取好论人物多致怨憎此其所短也顷者窜逐万里偶获生还而容貌如故志气逾厉此亦有过人者故相司马光深知之待以国士与之往返论议不一臣以为所短不足以废所长故为国收才以备选用去岁以来吏民上书盖数千人朝廷委司马光看详择其可用者得十五人又于十五人中独称奬二人孔宗翰与巩是也巩縁此得减二年磨勘仍擢为宗正寺丞则臣之称荐举光之擢用其事正同若果是奸邪台諌当此时何不论奏巩上疏论宗室之疏逺者不当称皇叔皇伯虽未必中理然不过欲尊君抑臣务合古礼而已何名为离间哉况巩此议执政多以为非独司马光深然之故下礼部详议又兵部侍郎赵彦若亦曾建言若果是离间光亦离间也彦若亦离间也方行下有司时台谏初无一言及光没之后乃有奸邪离间之说则是巩之邪正系光之存亡非公论也巩与臣世旧幼小相知从臣为学何名謟事三者之论了无一实上頼圣明不以此罪巩亦不以此责臣止除外官以厌塞言者之意臣复何所辨论但痛司马光死未数月而所贤之士变为奸邪又伤言者本欲中臣而累及巩诬罔之渐惧者甚众是以冐昧一言伏深战越取进止

　　文章辨体彚选巻一百七十二

　　●钦定四库全书

　　文章辨体彚选巻一百七十三

　　（明）贺复征 编

　　○札子四

　　乞分别邪正札子【宋苏辙】

　　臣窃见元佑以来朝廷改更弊事屏逐羣枉上有忠厚之政下无聚敛之怨天下虽未大治而经今五年中外帖然莫以为非者惟奸邪失职居外日夜窥伺便利规求复进不免百端游说动揺贵近臣愚窃深忧之若陛下不察其实大臣惑其邪说遂使忠邪杂进于朝以示广大无所不容之意则冰炭同处必至交争薫莸共器久当遗臭朝廷之患自此始矣昔圣人作易内阳外阴内君子外小人则谓之泰内阴外阳内小人外君子则谓之否盖小人不可使在朝廷自古而然矣但当置之于外每加安存使无失其所不至忿恨无聊谋害君子则泰卦之本意也东晋桓温之乱诸桓亲党布满中外及温死谢安代之为政以三桓分莅三州彼此无怨江左遂安故晋史称安有经逺无竞之美然臣窃谓谢安之于桓氏亦用之于外而已未尝引之于内与之共政也向使安引桓氏而寘诸朝人怀异心各欲自行其志则谢安将不能保其身而况安朝廷乎顷者一二大臣专务含养小人为自便之计既小人内有所主故蔡确邢恕之流敢出妄言以欺愚惑众及确恕被罪有司惩前之失凡在内臣僚例蒙摧沮卢秉何正臣皆身为待制而明堂荐子止得选人蒲宗孟曽布所犯明有典法而降官裭职惟恐不甚明立痕迹以示异同为朝廷敛怨此二者皆过矣故臣以为小人虽决不可任以腹心至于牧守四方奔走庶事各随所长无所偏废宠禄恩赐常使彼此如一无迹可指此朝廷之至计也近者朝廷用邓温伯为翰林承旨而台谏杂然进言指为邪党以为小人必由此彚进臣尝论温伯之为人麄有文艺无他大恶但性本柔弱委曲从人方王珪蔡确用事则頥指如意及司马光吕公着当国亦脂韦其间若以其左右附丽无所损益遇便流转缓急不可保信诚不为过也若谓其怀挟奸诈能首为乱阶则甚矣盖台諌之言温伯则过至为朝廷逺虑则未为过也故臣愿陛下谨守元佑之初政久而弥坚慎用左右之近臣毋杂邪正至于在外臣子一以恩意待之使嫌隙无自而生爱戴以忘其死则垂拱无为安意为善愈久而愈无患矣臣不胜区区慱采公议而效之左右伏乞宣谕大臣共敦斯义勿谓不预改更之政辄怀异同之心如此而后朝廷安矣取进止

　　再论分别邪正札子【苏辙】

