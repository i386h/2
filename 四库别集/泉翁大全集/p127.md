<!-- { "loadSidebar": true } -->
　　祁门有隐君子者，谢其姓，兰其名。其德似兰，故乡之人又谓之猗兮子。有子曰显，学於甘泉子，一年而忘归。甘泉子归之曰：「子盍归乎！」曰：「归与！归与！显也将何以归见家君？家君名所居之斋曰『毓秀』，显也未尽毓秀之道，敢问。」甘泉子曰：「严君以命子矣。夫秀，其贤也；贤，其德也。猗兮子所以命德於吾子者可知矣。」曰：「请闻焉。」曰：「其德惟四，惟洁、惟生、惟正、惟幽。夫猗兮之为物也，其根好洁，故常产於瘠壤，而不产乎粪土。尔盍学其洁乎！其萌好生，故有茁其芽，生意奢奢，尔盍学其生生乎！其叶之出正，故本而不支，静而不艳，尔盍学其正乎！其华之馨幽，故远而不遗，近而不可狎，尔盍学其幽远乎！夫君子学此四德者，在立其根而已，是毓秀之道也。故其诗曰：『爱之不恩，培之不勤。生生正正，比於幽人。勿助以忘，闇然其章。其德日新，日新之谓盛德，其根其根。』今吾子学，积而不发。自富自良，贵而不求闻达。而妇戴也，有孟光慕梁鸿之操。父母三易其聘，而莫能夺之，初许之志，宁死而不易，愿共贫贱，其皆立根贞洁尔矣。由是充之，他日四德之全，光於天地，色香充塞乎两间，氤氲乎宇宙而无穷，非止如昔时谢家之兰玉而已矣。故而家君命而夫妇以进德，以垂裕於后裔之意远矣。」甲午十二月十五日 
　　
　　新泉精舍赡田誓 
　　
　　呜呼！诸子小子，有来志士，咸听誓言。尔居乃居，食乃田；尔入乃门，由乃路；尔其知思乃居、乃田、乃门、乃路乎哉？惟乃居创於史子，乃门乃路廓於史子。惟乃田创於史子、知山子，厥嗣子恭甫乃继厥志，推之馆谷於诸子，乃开立教之门，乃建立教之基，学是用兴。尔其居乃居，食乃田，入乃门，由乃路，进乃德，修乃业，尔盍思之哉！尔居乃居，其思居乃天下之广居乎？尔食乃食，其思先乃事事，乃有事，尚无愧於尔食饩廪称事乎？尔事之弗先，尔食之弗称，尔乃素餐，是用愧於乃田。尔入尔门，由尔路，尔其思行天下之大道，尔不思行乃天下之大道，尔乃有迷於前，茅塞於尔心。尔心之茅塞，尔乃迷方，其行伥伥，是谓穷途。哀哉！有来诸子，无差尔路。乃升尔堂，高大光明，匪堂之光，明德之光。乃入尔室，宅尔广居，奠尔安宅。乃朝尔饔，乃夕尔飧，无终食以违。尔终食之或违，尔德之弗进，尔业之弗修，惟是旷尔安宅，舍尔广居，鬼阚尔室，自隳尔堂，则亦胡为乎来哉？则亦胡为乎入斯门、由斯路、居斯居食哉？呜呼！诸子来裔，尚其共鉴於斯。乙未正月十五日 
　　
　　仪真盛氏画页赞 
　　
　　嘻！斯惟俭庵盛氏之真之懿乎！非耶？是耶？同耶？异耶？胡危冠岌岌而撑天，素履坦坦而行地耶？俨乎在上者，教方义也。肃乎其傍者，楷贤嗣也。手遗一编，与不可传者逝也。不可传而传者，意也。穷乎高天，深乎厚地，阴阳刚柔，中正纯粹。天地全而畀之，俭庵全而生之，楷全而归之，是谓孝之纯而仁之至。乙未二月二十日 
　　
　　志道堂铭有序 
　　
　　　志道堂者，巡鹾侍御徐君所建於维扬书院之堂也。以志道名堂，示志道也。徐君既治甘泉山书院之楼，又治维扬书院之堂，何居？曰：「兼以惠教夫维扬之多士也。若欲藏修以致密，则於居维扬焉。若欲游息以广大，则於居甘泉山焉，凡以为道也。夫道者，天之理也，人之路也。舍正理，是自失其正路；失其正路者，自贼者也。夫理，一而已矣。以其原於天则谓之命，以其性命之主宰则谓之心，以其心之生理则谓之性，以其循性之所发而由之则谓之道。道即理也，以其理出於天之所为则谓之天理，知天之理，则知道矣。知而弗去，确乎而不可夺，则谓之志。语曰：『匹夫不可夺志。』夫不可夺者，乃志也，可夺非志也。夫志也者，非徒志也，志道也。春秋传曰：『吾志其目。』盖有主之矣。」徐君请焉，作志道堂铭，曰： 
　　
　　维民利生，天地自然。利王功帝，榷海敛山。明道计功，先民有言。淮海、维扬，有美一人。抑功明道，维柱史君。曷明曷道？修政立教。肇开两院，斯文有作。或谋旷野，或处城府。或开或阖，或守或悟。或以藏修，或以鼓舞。恢恢厥堂，志道孔彰。何名志道？圣谟洋洋。斯道何道？自观我生，自求自得，自昭自明；维天之命，维人之常。於维宣圣，十五有定，以兹而立，不惑知命，耳顺从心，初志斯正。如彼射者，志目弦应；如猫捕鼠，而视不瞑。如木斯根，如水斯源，以达四海，以参高旻。志之志之，倚衡参前，学问思辨，笃行其先，勿忘勿助，有廓其门。其门维何？不少不多，有事无事，大中至和。何谓中和？毫末莫加。千里之缪，毫厘之差，早辨尔志，孰正孰邪。乙未七月二十五日 
　　
　　南京礼部禁理刑告示 
　　
　　为申明职掌以正体统事。照得祖宗设官分职，各有专掌。本部四司专掌承行礼仪祭祀之事。其狱讼之事，职掌系属法司，本部祠祭司不宜管理。北部体统严明，至今遵守。近年以来，南京祠祭司互相沿袭，多有受理教坊司及僧道录司词讼之事，殊非设官本意，载在诸司职掌及见行修例，甚为明白。况本司职在祭祀，宜致寅直精禋，词讼尤非宜理。示仰教坊司及僧道人等，今后若有举发赃私，及互争狱讼等事，宜各告在法司，及该城问理，不许蓦越告赴。本部一依诸司职掌及见行条例，仪制祠祭等司有礼仪违误，及监生违限者，止该参送法司问理，永为定规。如有越告，痛打不饶，词状不与听理，该司亦毋得违例听受。须至告示者。乙未十月 
　　
　　书甘泉子山书院翻刻神禹碑后 
　　
　　余来为南礼部尚书之明年，传闻衡山有神禹碑，发於岳麓之地中，即欲往观之而未能。又明年，为嘉靖乙未之秋，楚士有摹神禹碑以见遗者。快睹而谛观之，字画奇古，与后来篆籀手笔迥别，而碑石复剥落，虽习於古篆者，仅能(办)[辨]其一二字。既不可识其中所云，独於碑末有小楷书「右帝禹刻」四字，意者必后来汉、唐人因见此碑，别有所考据而题。及考韩昌黎岣嵝山诗云：「岣嵝山尖神禹碑，字青石赤形模奇。科斗拳身薤倒披，鸾飘凤泊拏虎螭。事严迹秘鬼莫窥，道人独上偶见之。我来咨嗟涕涟洏，千搜万索何处有？森森绿树猿猱悲。」而刘禹锡寄吕衡州诗亦曰：「尝闻祝融峰，上有神禹铭，古石琅玕姿，秘文螭虎形。」盛洪之荆州记云：「南岳周回数百里，昔禹登而祭之。」徐灵期南岳记云：「夏禹导水通渎，刻石书名山之高。南岳文云：高四千一十丈。」由数说合禹贡而观之，则大禹由岷山导江，历湖入海，过南岳，登祭而刻石於山，即此碑，无可疑者。然韩刘二公盖皆闻而不及见，今余幸见之，而其所谓「科斗拳身薤倒披，鸾飘凤泊拏虎螭。」悉如此碑字画之形状，岂所谓道人之偶见者所流传，而碑末四字或即此时题之欤？至於二公所云秘文秘迹，则理固有然者。夫宇宙内神物，固当天宝而地藏之，藏久则必复见，而余幸当其数千载复见之会，又获观之，则视二公之不获见而悲诧涕洏者，顾不幸欤！虽然，又安知此非兆我国家休嘉之治，而文明之运益当大启，以复三代之隆乎？则又匪特余之私幸已也。门下太学生新会容璊，孝感之士也，见而悦焉。因请精蹋而翻刻之，合二碑为一幅，置於维甘泉山书院仰宸楼下之中堂，使来学者得共观焉。虽不必识其字义，睹其形模奇古，想见古圣人之心画，如睹古圣人之仪形，因以得古圣人之精一之妙，岂但供玩好而已耶？夫天地之文，虫鸟之篆，伏羲之画，因象而得意焉，亦何有於文字哉？ 
　　
　　隽不疑断狱 
　　
　　有乘黄犊车者自谓为卫太子，隽不疑叱缚之，引蒯聩之事为断，昭帝霍光嘉之。程子曰：「不疑说春秋非是，然处事应机不异於古人矣。」胡氏谓：「据称兵与父兵战，正使不死而父宥之，位亦不得有矣。果来自诣，当以此下令成狱议刑，不必引春秋。」愚谓此直当辨其真伪，不当论其是非也。夫太子自经，史已书之，而归来望思之台，思子之宫，至是九年矣。太子之死，天下有不知乎？夫以昭帝之明，年十四而能辨上官之诈，岂以此而不能辨乎？何也？若夫太子之是非，诸公皆非不易之论也。夫太子者，天子之贰，所以承宗庙、立国本，故其职，居则监国，出则謢军。而充以邪小诬杀太子，摇国本、辱宗庙。太子大义自处何如也？与夫蒯聩之事有间矣。孔子曰：「孝子小杖受，大杖逃。」申生称为恭而不得为孝。故为太子者，度不能自见於武帝，发兵诛充，诛已，即上书请矫制之罪以自明，可也。故不避充之诬以陷父於不义，不孝也；不诛充以自免，以安国家，不义也；不上书以自明，不智也。故义与孝，太子有之，而智不能以自明，亦卒归於不孝不义而已矣。及壶关三老田千秋之说，帝大悟而族充，充之罪得，而太子之冤白矣。使太子无死而归来，帝将明其冤而布告天下，复其位焉耳。然则胡氏谓其与父兵战，何也？武帝时在甘泉也，与兵战也，非与父战也。充时持太子急，未及奏闻，未有帝诏也。太子以兵自卫也，以兵自卫者，岂倒戈听人戕己乎？则亦不义不孝而已。若果真太子，不疑当何以处之？曰：「先帝罪人斯得，太子无罪，罪在逃父而去太子之位，先诏未有复焉。先帝以诏立今帝矣，太子宜就藩臣之位也。」若隽不疑之说，彼将诘曰：「先帝之族江充，何也？」将应之曰：「为其诬也。」彼将曰：「为其诬也，则吾何罪焉？」又将何以应之哉？然而斯人之伪，群公皆莫之辨，何也？ 
　　泉翁大全卷之三十四 
　　
　　文集 
　　
　　门人新安洪垣校刊 
　　
　　杂著 
　　
　　王子赠言 
　　
　　山东古邹、鲁之墟，有周公始化，孔、孟教学之遗焉。道思王子督学而往兹土，因俗而导之以周公、孔、孟之所以治而治，所以学而学，所以教而教，则人习信而易从也。孔之求仁、四勿，应同孟之集义、三勿，勿正、勿忘、勿助。无贰周之造士。德行道艺，将不易道而治教可几矣，道思其勉之哉。嘉靖丙申五月十三日 
　　
　　文武对赠李仲谦之四川 
　　
