<!-- { "loadSidebar": true } -->
　　至和三年蜀守将更前数月宰议推择一二侍从臣列名以闻上谓宋祁伯仲名世非特文艺为国华采抑政事精明可任方靣于是公自定武改辕而西蜀人积闻公名举欣欣然东鄊以徯唯恐公车之徐也其士人迟公之来也尤甚至各厉其道业与其所属词章缮録贽献愿得一言质是否而为进退之决者公始至部先即学官以道义训诸生而第其所献蓺业拔诸翘然者次补生员掌其政令自是西州士人知向方矣然后设教以束奸吏裕农政而厚本业民狱平反而不纵戎谨严而不残春泽秋霜膏润震肃诸理节适防有缺漏行之歳余风化大洽始于户庭而周于列郡民益帖泰讼益衰熄上下晏然表里悦穆廷中清静日日无事圜数千里以妥以安再朞召还民庻遮迾襁幼掖老随数十百里而后返道拜大司防移病固辞且以亲嫌得请守辅郡未几上意必欲任用召冠北门不幸沈疴国毉防效捐舘之日朝野防伤讣及西州士民相吊官吏缁白争诣佛词营斋荐严涕泣追慕治蜀之效于是可知噫屏翰之臣惨舒所系奉法循理式是一方使数十郡守长环视以律其身百万口生齿安堵以乐其业愿得治世长如此时朝廷纾然之忧者其亦可以为吏师矣先是邦人画像以式瞻伐石以篆徳石既砻矣乆而未刋一日龙图谏议东平公见而愀然曰吾闻子京以仁惠为政民有去思殁而益甚虽古之遗爱何以尚此失今不纪善治几废子为我识其所以然俾前人恩政之所被者子孙得以览观焉师孟谨承命直书賛云
　　信彼南山储神防粹笃生宋公佐天子之治帝念坤维命公来尸我泽既渥民安而嬉教化所先文翁是式殁有余思如武子之徳形容可传襟灵曷宣雾巻乔岳月沉深渊惠沦人心歌在人耳锽然舂容无有穷已
　　圣兴寺冩真賛　　　　　　　范镇
　　三公公裳我独道防介然中间太甚简傲服虽有异其心则同其同伊何惟公与忠
　　昭觉寺冩真賛　　　　　　　前人
　　皤然一叟鬓白眉秀羣从在前诸子在后壁间丹青其传安乆惟善嗣之埀世不朽
　　蜀三贤画像賛　　　　　　　张俞
　　益州中兴寺有墨池院院有前汉扬子云严君平李仲元三贤画像因各賛之来者观像读賛则知三贤之道至焉
　　扬子云
　　子云潜真与圣合神龙隠其徳凤耀其文譔灋着统贯天人道徳之首谭称絶伦
　　严君平
　　渊渊蜀荘至人之貎心通蓍言必慈孝推道衍徳穷神入妙子云之师孰洞其照
　　李仲元
　　仲元何如貎人心天出方其隠黙愈于言道兼夷惠质妙云渊屈伸犹龙物无累焉
　　寳月大师简公画像賛　　　黄庭坚
　　简公僧腊六十五以佛法度为一姓者若子若孙若曽孙亡虑二十人万里走惠州求东坡铭简之塔归而走戎州求山谷賛简之画像者法舟也其走惠州也冐蛟鼍虎豹虫蛇之险而不悔其走戎州也于余无一日之雅又不求左右为之先容舟之于简可谓能曽孙矣简虽贤由曽孙而赫赫简与舟俱不朽矣
　　不戒而六【阙】和敬不禅而十方清浄不学而文理井井不吏而施于有政寿八十余阅人三世孝于塔庙勤力勤礼百室崇成檀者亹亹斋始如终薪穷于指耋老而精明丰肉而神清和同而不浊退屈而不陵是谓大雅之士惜乎其不发诸朝廷
　　颂
　　浮屠颂　　　　　　　　唐闾丘均
　　灋定寺浮屠者先徳僧琮始起立周一甲【阙】今而北倾宰君太原王公讳瓌鉴操清能善营福道每聼临必覩惜乎时坠勉督清众速于扶持主僧释处真实膺堪任及咊流经乆致法加心柱上出与金轮相依累亏则全新巧便措岷城此制惊壮多有考量兹模曽不得匹焉处真聪英上士谈方等章句辩才见称大勲可嗟夫颂之而已
　　灵哉浮屠岌嶫凌踊十一其级千楹万栱形比孤峭势如飞动赤霞晨开金光昼拥清哀县乐音响百种暂升精周欻髙神恐真分中閟灯花长奉
　　重宣此义而作颂云　　　　唐李廵
　　崇构邈矣层甍岿然嶷如岳立黕若云连仰顔满月危践中天上摽银牓下列金僊扶持有助陵谷无迁
　　续为颂　　　　　　　　唐释履空
　　浮屠寳饰灵所依兮龙山扶防俨瞻归兮檐楹嶤嶷欲惊飞兮金轮珠火烜赫辉兮大唐景龙三年嵗次已酉题记
　　至道圣徳颂　　　　　　　　刘锡
　　臣闻惟王建国辟天下以为家问罪吊民执征伐而自出礼乐兴而车书混风雨顺而隂阳和敷大信以被豚鱼霑至仁而及草木耕田凿井且帝力以何知里咏途歌唯家给而自乐斯为有道之朝也我后握图御宇下武承祧契压纽之祯祥叶垂衣之厯数万方景附百蛮子来邉隅之祸乱已平武库之干戈不用观书乙夜思政未央备窥得防之由咸得歩骤之理躬亲庶政宵旰忘劳得士则昌所以崇四科而拔俊造知人则哲所以设十铨而较贤能英雄尽入于彀中寒苦讵遗于岩穴轮辕适用管库皆甄白驹之咏不闻维鹈之刺靡作其有霜棱肃物直气凛人负謇谔之通才蓄纵横之逸辩谏油衣而作瓦止銮辂以从桥若此者俾居谏署雕龙茂异比鹗声华杳防传江氏之毫寤寐得丘迟之锦赋就而文无加防诗成而鉢未销声若此者司于文翰黙识頴悟周才博通指天上之石麟咸钦异表问省中之温树不对家人若此者擢賛枢务筹谋兼济宇量渊深一言可以兴邦九功斯焉惟序乘隂未革言从可陟于周师箭漏才移行合堪登于汉辅若此者升之于廊庙百职举而万务简六籍兴而五教修至若勇冠三军谋深百胜蕴孙呉之妙略懐颇牧之沉机箭落酒樽王覇端居而不动君临细柳亚夫上请以徐行有窦婴济众之心擅景舍让功之美劒刺而飞泉涌出戈挥而太阳再中识洞风云诚感天地者命之为上将则文王能官人汉髙善将将未可同年而语耶粤以二圣重熈垂四十载迩安逺肃时和气清桂海氷天皆同尉候鹣林鲽水尽入提封四郊无多垒之虞重门罢击柝之备刑措而不用化洽于大同睠彼坤维是为益部星分井鬼地接荆扬列肆云罗珠贝荧煌于三市居人栉比酋豪繁盛于五陵俗尚嬉游家多宴乐犬子扬雄之故里文翁石室以犹存所以时有才名好藏文籍劝分务穑俗乆返于淳和説礼敦诗门竞成于邹鲁既富且庶役寡赋轻古为奥区今尤壮观我后常矜逺服偏示优恩择循吏以抚绥去贪人之刻削熈然无事迄今小康傥军旅尚多则仰给斯费征敛及下咨怨必兴扰我蒸民曷为父母所以减其戍卒用泰两川务安黎庶之心兾免侵渔之不谓灾纒分野盗起窥觎乘虚輙搆于奸谋恃险僣称于大号聚徒作梗揭耒为干駈胁我编甿防刘我郡邑谓长安日逺劒栈天髙窃料王师焉能立至稍阻时之约克成割据之谋遂令不逞之徒分诱顺非之辈数逾百万毒甚豺狼先廹城恣行犬噬守臣败职共治乖方复众寡以相悬遂金汤而失险使我一城生聚防涂炭以何辜三峡扬波跃鲸鱼而害物使车入奏宸聼俄闻愤兹蜂虿之防玷我承平之化雷霆赫怒貔虎征师先择统帅之臣能荷腹心之寄授受之际艰难责成頋谓宣政使王继恩曰汝乆侍冕旒常亲帷幄执大节而不夺谒忠诚而可嘉屡从龚行备知韬略今以蜀民失驭蚁聚为祅若火燎原湏行扑灭如汤沃雪暂枉师徒必以谋臣逹于阃制识董戎之体知应变之方佥曰汝谐祗膺朕命繇是宻承睿筭寅奉宸严谕之以荡定之期诲之以懐柔之略倐离景从夙驾星轺仗玉节以身先防虎贲于关右分万乗忧勤之意解一隅俶扰之危莫不倍道兼行次于昭武登山临水车殆马烦察彼舆情斯亦劳止俾之休憩逮于浃旬皆知秣利之方尽禀甲庚之令遽以簟醪飨卒十乗啓行龙跃崩云雨施届路朱旗烁野霜矛凛空士一其心人百其勇过孟阳之劔阁易若转丸下王濬之刀州疾如返掌贼首李顺闭关设拒坐甲因有鱼游沸鼎之中莫知攸济枭处危巢之上犹唳恶音王继恩大阵俄临中军悉至亲挥白羽竟务先登万旅齐駈排闼而入短兵接刃一以当千交锋靡遗应皆毙类鹰鹯之逐鸟雀若鸿毛之遇顺风李顺力屈势穷蔵于羣防乱兵所害横尸莫知既免载于槛车亦幸逃于枭首自辰至午拯危就安巢穴砥平淑慝精辨苟非我后神机独防睿选当仁遵出口入耳之言副临事制宜之防曷以立除大憝罄剪羣凶波静锦川云集阛阓百姓胥悦三军肃然禁暴戢兵府库秋毫而不犯矜孤恤寡闾阎老防以知归氛祲廓而和气生祅逆除而皇风扇防书才奏曲赦屡加什一之征并从蠲宥筦之利取便人民小大之罪皆除逋欠之徒尽释雷雨作解咸与惟新于是阖境缁黄一川士庶扶老携防攀长吏之辕言发涕零感大君之惠日昨以顽愚背诞偷窃乱常上黩四聪逺劳七萃诚合潴宫汚地易贯移鄊或置于魑魅之陬或迁于成周之邑岂谓乾坤厚施雨露深恩免玉石以俱焚俾泾渭之分别匿瑕含垢以欲从人生者安懐土之情殁者遂首丘之志下哀痛泣辜之诏申禹汤罪已之言地处要荒再荷尧天之覆年当蒲柳重观舜日之光愿立丰碑请颂圣徳知州枢宻直学士张咏乐成盛事遂其所陈以臣漕运从军备觌戡定具以众恳请颂徽猷然而天地贞观之仁日月髙明之道岂以雕虫末伎半豹謏闻能歌造化之功可纪照临之徳井视星而无几螺测海以非多内省庸虚夫何叙致忝为臣子不敢让辞恶杀好生虽裨灶焉知于天道歌虞颂鲁而王襃粗晓于人伦梗概直书谨为颂曰
　　我后继明膺干御宇道冠百王功髙万古越契逾绳登三迈五天下一家千年真主化臻清浄用急贤良夷凶定难论道经邦往无弗克谋无不臧左右前后得人而昌覆载之中霜露所委法则衣冠混一书轨牛马归牧劒防销毁万国咸宁四郊絶垒西南益部羣盗狂搔谓地之险谓天之髙乱常作梗慿阻兴祅穷凶极恶自孽难逃声闻于天王赫斯怒亲选帅臣即时届路羽檄征师函关西度十万貔貅防集云雾元戎贞律尽禀神谋平趍劒阁直入成都乌合蚁众席巻风駈一日而定百姓重苏渠魁既殱胁从皆释宣谕安存闾阎万亿不获已而乱是用殛班白感泣儿童悦怿蠢兹巨逆黩我一方民罹防汚帝用防伤恩宥稠沓愍念凋戕视人如子降福穰穰中外缁黄遐迩耆艾泣告长吏鄙俗罪大比屋可诛圣恩全贷施重嵩衡命轻草芥请颂圣徳刋在贞珉朝夕瞻企蹈咏圣神如依日月若拜君亲长遵忠孝用诫曽云
　　黙庵颂　　　　　　　　　　宋祁
　　对言方有黙因黙乃名庵庵留黙不遣一物遂为三扫泥中防正恐力弗堪自问呵黙者了然成妄谈
　　成都府学讲堂颂　　　　　　张俞
　　今上嗣位之年昌黎公守蜀之五月修文翁讲学之事乃治学舘就与诸生讲习礼文又三月遂大作讲堂明年三月甲子乃防僚佐及学官生徒等三百人行讲礼于堂上是日府县士民及四方之客殆万人咸来观聼且谓蜀之学逺矣肇兴于汉歴晋唐至于五代世世诵不衰所谓周公礼殿文翁石室越千余载而岿然犹存今昌黎公复作讲堂而穹隆痝鸿侈于汉之殿室自阙里及三都四方之讲堂未有壮乎此也观乎岌岌煌煌蔚有休光其为教化之本欤乃飏言而颂之曰
　　维蜀学宫肈于汉初用倡庠学盛于八区八区洋洋弦诵复兴周法孔经是纉是承宋炳文章与汉同风五世寖昌乃学之功文武韩侯抚我蜀都教我子弟一归于儒乃严学官乃崇讲堂山岌洞辟岿然灵光儒师学徒翼翼羣居升堂接武讲考诗书所讲维何十哲四科若金在砺若圭在磨匪经弗习匪圣弗师羣言淆乱乃圣之疵伊昔鲁堂有游有夏蜀学之兴亦有扬马韩侯作藩文以化下扬天之声烂于周雅
