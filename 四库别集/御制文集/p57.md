<!-- { "loadSidebar": true } -->
　　昨命词臣校勘永乐大典得李心传道命录一册集当时论伊川程子之事以道属之而以命惜之所见不衷于理曽题诗帙首并序而正其失兹内廷翰林覆校天禄琳琅旧藏有元板道命录十巻重以永乐大典本校之则前六巻相同者过半其刋本有而写本无者计二十八条第七巻以下则写本皆不录疑其为未全之书及细检之又有写本所录而刋本无者凡八条似大典别有所据考李心传原序専以伊川为言而刋本则兼及朱子并附濂洛闗闽事复考程荣秀序云李秀岩道命录五巻梓在江州燬于兵荣秀尝得而读之疑为初稿欲删定而未成兹因原本畧加厘次十巻如左云云今大典写本止载伊川事与心传序合或写本乃钞江州初梓之本而山书院所镌十巻兼及朱子诸人乃荣秀増定之本耳因识原诗后以俟考其元板书前篇已有甲子题语兹不复录
　　重书诗经全部识语
　　今年偶览向所为诗经图嫌其字不臻于法因重书一通易之旧册以登石渠寳笈书成故每册欵识小玺一如前例不复改易惟是旧册以指示画稿及间亦涉笔人物故自己未始事至乙丑方蒇工兹惟易书故自五月廿日始事而六月廿日遂书成其旧书亦不忍弃置仍命画院补成弆之
　　盛京或他时以为临池工夫深浅之騐夫以六年之久所书毕之以两阅月用笔运神虽惬于懐而究以欲速恐尚有不及古人处也乾隆辛丑六月廿日御笔再识于避暑山庄之戒得堂
　　宋徽宗画唐十八学士图议语
　　世间艳传唐十八学士登瀛洲之事拟之仙而望如云为图肖其形咏诗纪其迹盖不知凡防矣而莫若宋徽宗此巻为艺林之最所珍而予亦以此巻为最可议夫十八学士之集为何时乎乃太宗之为秦王时也潜龙勿用守子职者所不当为也孝王兔园已有觊觎之心献王三雍稍具博稽之雅若夫文学馆之设则直以收人材资异图之为房元龄告秦王欲留杜如晦大可见矣驯致元武门之变幸而太宗即位未至大乱使非太宗其人破国亡家者有之矣则斯事也夫何艳羡之有而宣和自题且有儒林华国之词蔡京跋语直贡乡举里选跨唐越汉之颂其时金事将兴君臣燕处为此丰亨豫大之説不亦谬乎是不翅不知登瀛虚文之为非而并登瀛虚文之不若矣向屡咏此事引而未发兹因防暇观图爰为议语书巻前石渠寳笈书久成兹以继鉴别钤识之
　　书后
　　书苏轼刑赏忠厚之至论后
　　宋苏轼刑赏忠厚之至论有云臯陶曰杀之三帝尧曰宥之三遂为千古名谈而予以为实不经之论也夫不经非谓其不出典故如梅圣俞之所诘也盖帝尧圣君臯陶贤臣圣君贤臣必有一徳同风之盛不应大相径庭虽都俞吁咈并行不悖要惟斟酌乎理之至是相从而施之政事耳杀之宥之系人命之至重而岂有不求一至是之理哉且杀之宥之亦非尧与臯陶所得而主惟其人之自取而已其宜杀耶尧与臯陶皆应曰杀之其宜宥耶尧与臯陶皆应曰宥之岂有臣则慢谓之应杀而君则佯谓之应宥是其人之果宜杀果宜宥君若臣原无定见即三代以下慎刑矜狱之君臣未必出此而谓尧与臯陶曽有是事则予谓之不经岂苛论哉后世拟人以重辟而曰以待恩出自上者皆苏轼此言有以启之夫幸而上有恩焉其人已不胜临渊之凛使不幸而如所拟则寃无辜而害生命是谁为之作俑乎功疑之説向亦具谓于功臣像赞之序夫与其疑而从轻从重曷若明目达聪虚心晰理求其不疑以定其轻重乎或曰苏轼当神宗偏信王安石牟利致刑之説故为是想当然之言以矫其枉何怪之深耶夫斥新法可也斥新法而诬及尧与臯陶不可也且其流弊或致为君者以为杀与宥皆吾可以自主是益大不可也
　　书程颐论经筵劄子后
　　程颐论经筵劄子凡数上无不剀切详明引经据史可谓上不负其君下不负所学矣独其贴黄所云天下治乱系宰相君徳成就责经筵二语吾以为未尽善焉盖君徳成就责经筵是矣然期君徳之成就非以系天下之治乱乎君徳成则天下治君徳不成则天下乱此古今之通论也若如颐所言是视君徳与天下之治乱为二事漠不相闗者岂可乎而以系之宰相夫用宰相者非人君其谁为之使为人君者但深居髙处自修其徳惟以天下之治乱付之宰相已不过问幸而所用若韩范犹不免有上殿之相争设不幸而所用若王吕天下岂有不乱者此不可也且使为宰相者居然以天下之治乱为己任而目无其君此尤大不可也
　　书欧阳修泷冈阡表后
　　唐宋以来阡表不可屈指数而必以欧阳修此篇为巨擘朱子常心服之岂不以情致悱恻一唱三叹达所不能达之隠言虽尽犹有不尽之意乎酷吏罗织但知求其死而不求其生冺良害理者固不必论至读是文者率以修父哀矜庶狱以致有后报为美而未深思修所谓求之而得与求之不得而无恨之义为知一而未知其二也盖欧阳修常辟唐太宗之纵囚是非徒尚寛者也夫不察理而徒求其生遇一切狱皆不聴其所生者多矣而民不知畏法将有白昼持刃杀人者则所谓生之者即杀之者也抱薪救火被害必众辟以止辟之谓何惟设三章以不烦秉一公而详酌其生乎其死乎皆彼有以自取而无所容心于间或者刑不滥而法不弛是盖修之所以表其父而训世以弼教之意乎设曰修父尚寛而得后报则是积冥福修隂徳为佛家之言修母妇人之仁或出于此而修必不出于此也向评文醇畧及于此引而未发兹因阅秋审册遂更阐其义而书之虽然不能修徳化俗使民不犯法而惟于其已犯法中求其一线之可生斯亦末矣抑亦愧不可当矣





　　御制文二集巻十九
　　钦定四库全书
　　御制文二集巻二十
　　跋
　　马和之画邶风七篇图跋
　　马和之所绘邶风图仅存式微旄丘泉水北门静女新台二子乗舟七篇并阙宋髙宗所书经文而巻后陆师道跋依图考定一一可按曩编石渠寳笈时曽手书诸诗以俪之列为上等并题跋以识兹集内府所有和之毛诗图参较绢素画法脗合无问确可信为真迹者凡十二此其一也图旧为册本今既合箧弆藏因改装成巻以从其类夫鉴别马画真赝所重者画而编诗亦当以四始篇什为次此巻自宜居首不必复拘旧书新补之先后并详学诗堂记中至于原书所载难以悉为改正近年来凡有已入书之字画续经题咏及辨订者均记以石渠继鉴玺而原书一仍其旧是巻准而行之并识梗概余仿此
　　宋髙宗书马和之画郑风五篇图跋
　　郑风凡二十一篇此巻虽止萚兮风雨出其东门野有蔓草溱洧五篇而每篇具能曲传诗人真意故是小呉生杰作此与齐风嘉鱼鸿雁鲁颂诸图皆经散佚而仅存者然吉光片羽亦足珍贵矧其为连篇可玩者乎
　　宋孝宗书马和之画齐风六篇图跋
　　此绘齐风鸡鸣还着敝笱载驱猗嗟六篇而阙其五画与内府所藏和之诸图同字则不类宋髙宗所作或疑其赝余曰不然此巻缣素厚薄尺幅长短与和之他巻可信为真者俱适脗合而设色用笔亦非庸手所能彷佛其为和之画固无可疑且作伪临书于行欵必规模曲肖今巻中所写诸诗视髙宗分行疎宻迥异焉肯留此罅隙供人指摘乎按陆师道邶风图跋云宋髙孝二庙始尽写三百篇令和之图写其迹云云考画谱马和之传引陈善杭州志云髙孝两朝深重其画毛诗三百篇俱画一图而不言书写经文事夫髙宗书信而可徴则师道所云孝宗亦尝写经应自不妄且其墨迹浓淡虽有不同而结体运笔犹存徳夀家法故当为阜陵补成因改籖为宋孝宗书辨识如石其石渠寳笈原书之不复更易与印继鉴玺之故已详邶风图巻兹不复赘
　　宋髙宗书马和之画陈风图跋
　　陈风图巻载于明茅维南阳名画表云是韩宗伯存良家藏此巻后有董其昌跋所言相合巻旧登石渠寳笈书题籖作陈风十章今集和之真迹各巻其篇什不全者则书某风某什若干篇全者不复书其篇数以示区别并印继鉴玺以识之
　　宋髙宗书马和之画豳风图跋
　　石渠寳笈旧藏豳风图巻止有六篇而破斧篇别为一巻亦续入内府巻后董其昌跋惜其余不知又归何处并定为赵孟頫补图今以两巻比观则人物神情无纎毫异而破斧篇髙宗书与画相连并无割裂痕破斧既是马画则不得疑孟頫补图矣盖香光未觏全巻因臆度失实致为髙士竒所笑然士竒亦止见此一斑别据徐氏所藏小雅为证犹不免旁引借鉴未若今日相印于本来面目之快也因命装潢聨为一巻仍附破斧篇原跋于后以识延津之合不更増佳话乎继鉴印玺之例亦如邶风
　　宋髙宗书马和之画小雅鹿鸣之什图跋
　　近得马和之绘小雅鹿鸣之什图经文为宋髙宗书展巻穆然具有古意因以内府所藏和之各巻册较之与此合者凡九绢素笔法无爽铢黍并可信为真迹此巻鹿鸣之什画至鱼丽而以南陔白华华黍三诗小序附录于后乃从毛苌原什分次南有嘉鱼以下与今所行朱子集传什名不同盖绍兴时只有毛传自宜据以为书不必以后出之朱传参差致疑也且毛公当日第就所存各篇核实为什而笙诗则以类相从分什丽之其理自正朱子乃因乡饮酒礼歌鱼丽笙由庚歌南有嘉鱼笙崇邱歌南山有台笙由仪之文遂抑由庚于鱼丽后虽不得谓其无所据依然绎仪礼经文其始工歌鹿鸣四牡皇皇者华笙入乃乐南陔白华华黍歌与笙皆以三诗为节乃间以后则一歌一笙相代而作孔疏谓不比篇而间取之其説最当所以合乐之诗采蘩而下即及采苹若必如朱子相次而取则草虫一篇何以不移于采苹后乎且仪礼郑氏注谓鱼丽采其物多酒防所以优贤南有嘉鱼采其能以礼下贤者与之燕乐南山有台采其爱友贤者既欲其身夀考又欲其名徳之长是此三篇义各有取因连类用之原不必与笙诗定相比次而白华既已亡辞复标什首又不若毛公之核实为长也辨订和之诗经图之役以兹巻为权舆故于此畧记梗概余説分识各巻中而厘正彚存之详则总述于商颂巻后至由绘本而旁及诗什又考资余事耳宋髙宗书马和之画小雅南有嘉鱼之什六篇图跋
　　此巻为南有嘉鱼之什今仅存嘉鱼至菁菁者莪六篇而阙六月采芑车攻吉日四篇并阙髙宗标题南有嘉鱼之什六字其分什亦从毛传与鹿鸣巻同巻后有文徴明跋亦称止见此六幅则全巻不知何时散佚然徴明谓其作家士气兼备可称精鉴且可据此以证相合各巻之为和之真迹耳巻已登石渠寳笈书旧籖作宋髙宗书小雅六篇马和之补图今为厘正题籖其印玺存书之由详邶风图巻中
　　宋髙宗书马和之画小雅鸿雁之什六篇图跋
　　右鸿雁之什图庭燎下阙沔水鹤鸣祈父三篇我行其野下阙斯干一篇存者凡十之六又以白驹下之黄鸟误列无羊后因阅和之他巻字画通绢连次者多此巻乃各自为幅盖中佚四诗原本已多割裂裒辑者不知深考率付装贉因致凌舛耳旧入石渠寳笈书时未尝审核及此今为移正另签并依邶风巻例其分什之説亦与鹿鸣什同
　　宋髙宗书马和之画小雅节南山之什图跋
　　此节南山什图与鹿鸣什巻同为完善并依毛传分什亦石渠寳笈书成后续得者考孙承泽庚子销夏录云于朱子美寓见节彼南山十章于李梅公寓见鹿鸣十章今二巻俱先后归内府承泽又甞见闗睢十章于山西张氏寓名迹离合有时使闗睢巻尚无恙他日或复完北海旧观而冠学诗堂之笥未可知也
　　宋髙宗书马和之画周颂清庙之什图跋
