<!-- { "loadSidebar": true } -->
　　朕祗膺统序恭守典常爰推至公乃命长子使主国鬯用贞邦家册毕礼成良增感庆卿等各司军卫同奉表章备见忠诚益深嘉叹所贺知
　　答李词贺处分王士则等徳音表
　　朕临驭天下以惩劝为先有恶必诛无功不念顾承宗之罪诚合讨除思武俊之勲宜令嗣袭况坟墓禁其剪伐将校许以归降庶明用师盖非获已卿职修卿寺诚奉本枝省兹贺章备见忠荩
　　与吐蕃宰相鉢阐布敇书
　　敇吐蕃宰相沙门鉢阐布论与勃藏至省表及进奉具悉卿器识通明藻行精洁以为真实合性忠信立诚故能辅赞大蕃叶和上国清净之教思安邉陲广慈悲之心令息兵甲既表卿之逺略亦得国之良圗况朕与彼蕃代为甥舅两推诚信共保始终览卿奏章逺叶朕意披阅嘉叹至于再三所议割还安乐秦原等三州事宜已具前书非不周细及省来表似未指眀将期事无后艰必在言有先定今信使往来无壅疆埸【音亦】彼此不侵虽未申以防盟亦足称为和好必欲复修信誓即须重画封疆虽两国盟约之言积年未定但三州交割之后尅日可期朕之衷情卿之志愿俱在于此岂不勉欤又縁自议三州已来此亦未发専使今者赞普来意欲以再审此言故遣信臣往谕诚意即不假别使更到东军此使以后应縁盟约之事如其间节目未尽更要商量卿但与凤翔节度使计防此已处分令其奏闻则道路非遥往来甚易颇为便近亦冀速成更待要约之言皆已指定封疆之事保无改移即蕃汉俱遣重臣然后各将成命事闗久逺理贵分眀想卿通才当称朕意曩者郑叔矩路泌因平凉盟防没蕃落中比知叔矩巳亡路泌见在念兹存没每用恻然今既约以通和路泌合令归国叔矩体骨亦合送还表明信诚兼亦在此其论与勃藏等寻到凤翔旧例未进表函节度不敢闻奏自取停滞非此稽留昨者方进表函旋令召对今便发遣更不迟廻仍令与祠部郎中兼御史中丞徐复及中使刘文璨等同往其余事宜已具与赞普书内卿宜审于谋议速副诚懐兼有少信物赐卿具如别録至宜领也冬寒卿比平安好遣书指不多及
　　与希朝诏
　　敇希朝省所奏请自部领当道兵马一万五千人取蔚州路赴行营并奏土门及承天军各添兵士备御者具悉卿武毅雄才忠贞大节出为良将倚作信臣约已徇公忘身许国忿违命不恭之冦激勤王自効之心亲统锐师率先羣帅况又周知要害备设防虞计其威声已振凶丑有臣如此朕复何忧伫建殊功以副深重所有动静宜数奏闻想当知悉
　　与师道诏
　　敇师道朱何至省所奏当道赴行营兵马取正月过渡河逐便攻讨并奏兵马出界后请自供一月粮料又奏待收下城邑若有军粮一月已后续更支计并陈谢慰问者具悉卿文武间生忠贞特立动有所効知无不为昨献帛助军极盈数于万疋今又赍粮出境减经费于三旬此乃力之所任无不罄竭虑之所及不无经营因时见忧国之心临事识忠臣之节诏书慰谕未尽朕懐章防谢陈益嘉乃志再三兴叹寤寐难忘其所奏闻并依来表想宜知悉
　　与刘济诏
　　敇刘济李臯至省表及露布十二月十七日刘绲部领当道行营兵马収下饶阳县城破贼众三千人并擒斩将校収获马畜器械等兼送贼将朝履清等四人又进所収饶阳县等者具悉卿尽忠伐叛发渔阳精鋭之师绲仗顺临戎讨冀方昬狂之冦诏下而父子戮力鼓行而将卒齐心先羣帅以启行首诸军而告捷连擒逆将并下贼城归献罪之俘囚进已収之县邑可谓忘身徇国尽礼事君疾风知偃草之心大雪见贞松之节况表章之内益叹恭勤而眷想之间如覩风采计兹凶丑当已震惊破竹之势可乗覆巢之期匪逺伫清大憝重副深懐其饶阳县卿宜且令镇守稍加存抚用劝将来宋常春卿所宻奏具委事情且宜叶和以体朕意故令宣慰想当知悉
　　祭吴少诚文
　　维元和五年嵗次庚寅二月辛未朔二日壬申皇帝遣内侍省内府局丞赐绯鱼袋孙士政以清酌庶羞之奠致祭于故彰义军节度使赠司徒吴少诚之灵曰惟尔武毅挺质韬钤防身负勇果之雄才蓄变通之眀识自察亷列郡节制成师贞且有为勤而不扰军戎辑睦封域底寜从义而致诚仗顺而保福既延宠渥方茂辉荣遽此幽沦深用伤悼逝波不舍去日苦多想松槚以轸懐闻鼓鼙而兴叹恩加遣奠礼举褒崇念尔有灵知予此意尚飨
　　与季安诏
　　敕季安省所奏当道行营兵马今月十七日已收枣强县其贼弃城夜走者具悉卿输忠报国嫉恶忘家遣无敌之师伐不袭之冦军声逺届先路以风行逆党潜知弃城而宵遁已収县邑益振兵威此皆卿训练所加指麾有素永言眀効实属深懐固可乗势应机逐便进讨以卿忠荩当副朕心
　　与希朝诏
　　敇希朝张嘉和至省初奏前月二十六日破逆贼河湟镇六千余人具悉卿亲领统师誓诛逆党张军心以吞敌奋士力而指踪濳戒偏裨先攻险阻伐谋而事有成筭克日而动不愆期果败凶徒遂据要地况杀伤既重收获颇多益壮军威可夺虏气伫闻扫荡以慰懐
　　与从史诏
　　敇从史曹公乂至省所奏今月三日柏乡县南破贼众约三万人并擒斩首级收获器械及马等又奏当军所伤士马数并量事优防事宜具悉卿外扬武略内竭忠谋率有名之师深入其阻遇无状之冦大挫其锋兵刃屡加捷书频至杀伤数广绩効居多非卿悉力摧凶誓心报国则何能指麾之下动必成功表奏之间事皆审实既光重委益副深懐嘉叹再三不忘寤寐所奏承璀出军合阵并续发露布事宜具委所陈想当知悉
　　与季安诏
　　敇季安许峯至省所奏具悉卿勲亲重徳台辅元臣竭诚信以戴君识度而体国谋能极虑言必尽忠周览表章益増寤叹吴少阳自防军务颇効恭勤岂待奏陈已有防分想宜知悉
　　与昭义军将士诏
　　敇昭义军节度下将士等卿等当军将士与诸道不同自经艰难多易将帅而忠顺之节未甞有亏朕毎思之无时暂忘卢从史为卿主将作朕藩臣权位尊崇恩宠优厚而乃外示恭顺内懐奸邪刻削军中殄境内朕以君臣之道未忍发明为之含容颇有年月近又苟求起复请讨恒州与贼通谋为国生患自领士马久屯行营收当军赏设之资加本道刍粟之估不为公用尽入私家此则主将之恩于卿何有臣子之分负朕日深卿等辨邪正之両端识逆顺之大义抱忠勇者耻居其下守名节者愤发于中失三军之心已闻大去犯众人之怒果见不容逺察事宜备知诚欵兴言嘉叹至于再三其当军将士等赏设已有防分上自将校下及士卒各励尔志再思朕言卿等承前以来常保忠贞之节自今以后永为心腹之军宜念始终副兹瞩望故令宣慰宜并悉之夏热卿等各得平安
　　与承璀诏
　　敇承璀【取猥切】卿摠领禁军控临戎境见敌每彰其勇敢因事益表其忠勤言念在懐发于寤叹昭义军将士等去邪逺恶仗义保忠统其成师宜得良帅孟元阳夙懐武毅累着功庸威名甚彰人望所属以之为帅必惬军情以之讨贼必有勲绩今授元阳捡挍尚书右仆射充昭义军节度等使未到行营间其昭义军卿宜切加宣抚务使安寜乌重职在偏裨保于忠正宜从奨擢以表殊恩今授乌重河阳节度使兼御史大夫卿亦宜谕此恩意令知朕心兼恐河阳无人速宜进发想当知悉
　　与元阳诏
　　敇元阳泽潞全军方讨恒冀卢从史亏失大节包藏二心奸迹邪谋日已自露军情物议俱所不容寻追赴朝今已在道朕以昭义将士忠顺成风况在行营久勤戎事今欲使其战者奋发居者悦安共成大功必在良帅以卿有淀水之勲効有河阳之政令思之甚熟无以易卿宜领重藩仍迁宗秩今授卿捡挍尚书右仆射充泽潞节度等使并赐旌节告身等徃卿宜速发先到潞府上讫便赴行营慰安军心宣谕朕意乌重徇忠守节宜加奨用今便授重河阳节度使兼御史大夫想宜知悉
　　与昭义军将士诏
　　敇昭义军节度下将士等卿等久在行营乍无主将而士旅辑睦军垒安寜足彰守正之心尤见尽忠之节以此叹瞩劳于寝兴孟元阳是朕信臣为国良将威略可以摄凶孽慈和可以牧师人累着忠勤克谐朕命为其主帅必副羣情况卿等同嫉奸邪久困贪宜以仁贤之帅抚卿忠义之军靖思元阳无出其右今授元阳捡挍尚书右仆射充卿等当道节度使勉同王事以慰朕懐乌重特効忠诚深宜奨擢今便授河阳节度使兼御史大夫故令宣慰并宜知悉
　　与师道诏
　　敇师道林英至省所陈奏并进王承宗与卿书者具悉王承宗童騃无知凶嚣有素虽籍祖父之宠曾微分寸之劳但以武俊勲在册书姻连戚属朕独排羣议特降殊私未卒父防使承祖业即加新命仍抚旧封则朕于承宗恩亦至矣而伪陈诚欵欺诳使臣假托军情拒违诏命则承宗于朕罪莫大焉悖礼乱心暴于天下此乃承宗干国家之纪非朕忘武俊之功遂至用师盖非获已仍开生路许以自新而枭音不悛鸱张益炽人情共弃国典不容在于朕心安敢舍卿既膺注意义感酬恩所献表章具已详览虑深逺计词切谠言在忠谋而则然于事体而未可诚嘉勤至难允恳懐今诸道将帅亲领士马深入冦境频奏捷书四靣合围一心旅进穷廹已甚覆灭非遥况卿同遣师徒已収县邑冀清氛孽伫见功名勉于令图副此瞩望
　　与师道诏
　　敇师道任文质至省表具悉卢从史顷者请率全师誓清妖孽推诚待物许之不疑而背恩于上结怨于下邪谋贰志日以彰闻亏大节而自絶于君积羣怒而不容于众因以邀命幸而脱身屈法申恩已有处分昨者诏防已明示卿卿体国为心事君尽力固宜有闻必荐有见必陈竭其忠谅之诚济其献替之美省阅章奏嘉叹良多
　　与茂昭书
　　敇茂昭王日兴至省所奏今月十八日大破贼众一万七千人并擒斩収获讫者具悉卿亲率劲兵誓平妖冦竭股肱之力中有竒谋励父子之军前无强敌故能深入贼境大破凶徒杀伤既多俘获亦广具详奏报备见忠劳眷属之懐发于寤叹将士等各怀勇烈同忿冦雠激于众心致此殊効况荷戈于炎暑之际奋身于锋刃之间永念于兹未甞暂忘故令宣慰宜并悉之
　　与昭义节度亲事将士等书
　　敇昭义军节度下亲事将士等卢从史受恩至重负国至多众所不容追令赴阙朕以误曾任使贵全始终今则止于贬官此盖曲从寛典卿等抱忠怀义朕所素知顷以诣营同事从史三军一体俱是王臣既不相干又能自効朕方优赏以酬功勲何至不安有此疑惧必从史已追之后元阳未到之间卿等当营乍无主将或被外人扇诱令众意忧疑势使之然事非获已朕虽在此逺有军情料卿本心必无此意况元阳勤俭恤下寛厚爱人久在河阳甚近泽潞元阳臧否卿等合谙以卿忠义之军故择仁贤为帅已有诏示宣谕元阳若到行营一无所问乃至将士家口亦令优防安存卿复何忧必得其所况昭义将士艰难以来保守忠贞未甞亏失天下称叹卿亦自知又卿父母妻儿家田坟墓一物以上并在潞州顷刻之间岂忍便弃朕之此语卿宜细思各相勉谕同保忠顺计元阳巳合到彼卿等便取元阳指麾想卿等心必副朕意故令宣慰并宜知悉
　　与执恭诏
　　敇执恭王克谨至省所奏今月八日进収平昌县巳令镇守并奏刘济欲与卿约义事者具悉卿奉辞伐罪仗节啓行指顾偏裨收复城邑已令镇偹兼务缉绥威惠之方既眀吊伐之义斯在永言倚任弥注情刘济将相大臣与卿先父同列欲求契约固合允从岂惟继好私情亦足叶心王事载省来奏深鉴乃诚至于寝兴不忘嘉瞩
