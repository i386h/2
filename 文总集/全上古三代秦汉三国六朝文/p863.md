<!-- { "loadSidebar": true } -->
　　或问曰：自三五以来，暨於孔老，洗心佛法，要将有人，而献酬之迹，曾不乍闻者，何哉？答曰：余前论之旨，已明俗儒而编专在治迹，言有出於世表，或散没於史策，或绝灭於坑焚，今又重敷所怀。夫三皇之书，谓之《三坟》，言大道也。尔时也，孝慈天足，岂复训以仁义，纯朴弗离，若老庄者复何所扇？若不明神本於无生，空众性以照极者，复何道大道乎？斯文没矣，世孰识哉。史迁之述五帝也，皆云生而神灵。或弱而能言，或自言其名，懿渊疏通，其知如神，既以类夫大乘菩萨，化见而生者矣，居轩辕之丘，登崆峒，陟凡岱，幽林蟠木之游，逸迹超浪，何以知其不由从如来之道哉？以五帝之长世，尧治百年，舜则七十，广成、大隗、鸿崖、巢许、夸父、北人姑射、四子之流，玄风畜积，洋溢於时。而五典馀类，唯唐虞二篇，而至寡辟。子长之记，又谓百家之言黄帝，文不雅驯，绅难言，唯采杀伐治迹，犹万不记一，岂至道之盛，不见於残缺之篇，便当皆虚妄哉，今以神明之君，游浩然之世，携七圣於具茨，见神人於姑射，一化之生，复何足多谈，微言所精，安知非穷神亿劫之表哉？广成之言曰：「至道之精，窈窈冥冥」，即《首楞严》三昧矣。得吾道者，上为皇，下为王，即亦随化升降，为飞行皇帝，转轮圣王之类也。失吾道者，上见光，下为土，亦生死於天人之界者矣。感大隗之风，称天师而退者，亦十号之称矣。自恐无生之化，皆道深於若时，业流於玄胜，而事没振古，理随文翳，故百家所摭，若晓而昧。又劫绅之儒，不谓雅驯，遂令至理，从近情而忽远化，困精神於永劫，岂不痛哉。伯益述《山海》：「天毒之国，偎人而爱人。」郭璞《传》：「古谓天毒即天竺，浮屠所兴，偎爱之义，亦如来大慈之训矣。」固亦既闻於三五之世也。国典不传，不足疑矣。凡三代之下，及孔、老之际，史策之外，竟何可量？孔之问礼，老为言之；关尹之求，复为明道。设使二篇或没，其言独存於《礼记》，後世何得不谓柱下翁直是知礼老儒？岂不体於玄风乎？今百代众书飘荡於存亡之後，理无备在，岂可断以所见，绝献酬於孔、老哉？东方朔对汉武劫烧之说，刘向《列仙》，叙七十四人在佛经，学者之管窥於斯，又非汉明而始也。但驰神越世者众而显，结诚幽微者寡而隐，故潜感之实不扬於物耳。道人澄公，仁圣於石勒、虎之世，谓虎曰：临淄城中，有古阿育王寺处，犹有形像，承露盘在深林巨树之下，入地二十丈。虎使者依图搜求，皆如言得。近姚略叔父为晋王，於河东蒲坂，古老所谓阿育王寺处，见有光明，凿求得佛遗骨於石函银匣之中，光曜殊常，随路迎睹於灞上比丘，今见存辛寺。由此观之，有佛事於齐晋之地，久矣哉！所以不说於三传者，亦犹干宝、孙盛之史无语称佛，而妙化实彰有晋，而盛於江左也。
