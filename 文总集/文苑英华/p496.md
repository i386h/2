<!-- { "loadSidebar": true } -->
　　门下礼优八命秩比三台名器之崇勲贤所属特进试太常卿使持节鄜州诸军事兼鄜州刺史御史中丞充鄜坊等五州都防御使上柱国郑国公杜冕植性刚毅立心忠烈夙有将帅之才早知军旅之事任当御侮政在亲民守七徳以临戎颁六条而训俗地临上郡时属多虞军令惟行髙悬赏罚之柄王师所处不败商农【一作不敢伤农恐误】之业戎轩屡防郊垒用宁制胜功髙缉绥课最加以命数抑惟典常可开府仪同三司余并如故
　　特进
　　授阿史那献特进制　　　　苏　颋
　　黄门建官制爵立化之本树善崇功惟能是任招慰十姓兼四镇经畧大使定逺道行军大总管北庭大都防瀚海军使节度巴西诸蕃国左骁衞大将军摄鸿胪卿上柱国兴昔可汗阿史那献凌鉄闗之逺塞威扬万里雄金山之旧族诚竭累朝每读古人之书且多竒士之节岂止秺侯忠孝呼韩绪而已哉顷服獯戎绥其种落茂勲则逺已宠于登坛厚秩未加俾荣于开府亚台之典羣议允集可特进余并如故主者施行
　　授李林甫特进制
　　门下王度以贞实寄于良辅天秩有礼允归于盛徳光禄大夫尚书左仆射兼右相吏部尚书集贤院学士脩国史上柱国晋国公李林甫应期致用命代生才礼乐形于物范文章表于王佐自登衮职一纪于兹啓沃之谟酌泉源而不竭忠公之节贯霜雪而罔改彛伦攸叙庶绩其凝实赖予弼用熈帝载犹且谦冲夕惕兢慎日严问温树而不言履薄冰而逾励乆而益着徳则茂焉近者礼属交神恩当进秩虽允恭克譲徒有固辞而惟器与名本无虚授宜昭宠数以镇崇班可特进行尚书左仆射兼吏部尚书主者施行
　　授李光顔加阶并赐一子官制
　　元　稹
　　门下朕闻有天下者道徳仁义以为理城郭沟池以为固故曰不教人战是谓弃之有备无患可以应卒此先王敺攘戎狄保障黎元之大畧也五原居宥夏灵庆之中当蛇豕豺狼之窟将搤咽喉之要爰授【集作命】腹心之臣厥有成功宜加茂典邠宁庆等州节度观察处置等使金紫光禄大夫检校司空兼邠州刺史御史大夫上柱国武威郡开国公李光顔气敌三军心师百行有卞庄之勇守之以仁有日防之诚济之以武叱咤则风云廻合开宴而鐏爼周旋盖文武之全才真古今之良将是以淮蔡之役百胜功髙青齐之师一面居最朕以萧闗尚警马岭犹虞五饵之诈可羞百雉之防爰度先是属役每难其人惟尔良能果谐予愿程功而不愆于素讫事而不劳于人比命有司褒乃实効佥曰古诸侯勲徳优盛则就加特进以宠之我国家封植崇重则有朝请一子以异之予嘉乃勤兼用两者兹谓上赏尔惟钦哉可特进仍与一子正员四品常叅官余如故主者施行
　　授张濬特进守右仆射依前充诸道租庸使制
　　钱　珝
　　勑古者建官取诸垂象故左右执法附于文昌以揔六卿以提庶政用人之本邦国系焉【一作兴邦国焉】进贤既恊于向公致理讵宜于虚位具官张濬刚而能断寛则有容保和而实孕元精索隠而若陈洪范他山攻玉鲜类禹珪九牧贡金自成周鼎先皇帝爰立作相朕小子图任旧人每亲夹辅之才且致勤行之道必将率众由已化兵为农载胡越以同舟混车书于外户志所未就我实尽知经营向在于四方亲附未遗于百姓虽聚财之任不欲允烦大臣而复国所资安可有稽征赋荐居端右兼陟崇阶得名器之所归在典章而斯重永期济更集前功可依前件
　　授河东节度副使检校司空【一作徒】王特进制
　　前　人
　　勑为国之政在蕃有条賛立武于中权属好谟于副介具官王河汾之气当萃尔家栾范之宗亦髙他族伯仲继抚封之盛子孙承锡命之功尔能纉彼勲名主于忠信逺取而宁规勇爵深思而但顾良弓列羣后之上卿处前人之许【一作兴】国尊奬之道造次必论心或益恭谅蕃昌之可保性能召福何富贵之不来朝举宠章事归敦劝方布册勲之泽俾崇驭贵之阶善佐永图以承厚渥可依前件
　　授沁州刺史张汉瑜加特进封开国男食邑制
　　前　人
　　勑具官张汉瑜等汉室勲劳始以进奉朝请而好爵之设五等具焉至于任以专城秩叅环衞假之有宠【一作典】典【一作宠】亦匪轻汉瑜以致勇之诚临戎罔惮且能抱节而后立功则良将之才挺然可见宗裕耻同儿戯学在师贞过庭有闻刺部甚美则爱子之号昭然可知是以诏我代言俾兹申命亦用垂劝期于狥公可依前件






　　文苑英华巻四百十七
　　钦定四库全书
　　文苑英华巻四百十八　　宋　李昉等　编内官
　　内侍省
　　授呉承倩内侍省常侍制　　常　衮
　　勑汉置十二卿其一尚禁中之事所以司正伯之训奉诏奏之严髙选令才俾之叅掌具官呉承倩行本于孝性周于仁直而能温和而有节文以礼乐逹于典章自晦吉人之辞深得侍臣之体乆在枢近通乎宥密顺以听命未尝越思咨而后行动不逾矩志全金石之固事絶丝毫之嫌勤职有功静专端一往逢多故亦既居难遐想纯诚近从赐服虽酬其効未奬其能省之贰官秩比千石想兹宠授念尔忠劳可内侍省常侍
　　授刘处宏通议大夫内侍省监充客省副使制
　　薛廷珪
　　勑内省华资司賔重任宫朝之选歴代攸难我今得人爰举茂典具官刘处宏氷霜励操松桂腾芳弄笔砚以饰躬考诗书而励行遂为端士自辟亨衢在公驰干事之名衔命得使臣之体軰流推许逹我听闻宜示优恩以旌脩整况遐方即序重译来庭尤思周敏之才用副绥懐之防兼荣内省仍进崇阶敬佩宠光往供乃职可依制诰
　　授通议大夫行内省侍张建方起复本官制
　　李　磎
　　勑张建方古之孝子有为祖母而行服三年者虽有异于礼经而见称于史笔繄尔至性过絶常流欲追昔贤信为髙行然自东西汉以后南北朝以来大臣夺情固已多矣盖以代更文质事有变通若皆狥私懐则谁当王事况尔职业至重委借方深宜逹奉上之规用叶得中之理从我晓谕是合章程可依前件
　　授呉承賛朝散大夫内侍省内侍伯判内给事制
　　勑呉承賛早负器能累更职任清贞自立正直不回加以温故知新钩深致逺雅好六经之防旁求百氏之言以此为官何官不理以此为事何事不行是用称之清曹委以重务俾其稍展扶摇之翰用彰干镆之锋无自晦藏副我精选可依前件
　　内谒者监
　　授牛仙童内谒者监制　　　孙　逖
　　勑奉议郎行内侍省奚官局令护军牛仙童脩身淑慎从事忠公夙夜惟勤出入无悔不有赏善何以劝能宜进官荣且增章服可内侍省谒者监仍赐绯鱼袋授刘惠通内谒者监制　　　元　稹
　　勑宣议郎内侍省宫闱【一作閙】局令赐绯鱼袋刘惠通愿吾爱之俾在左右将我宻命逹于四方去尽行人之词还致诸臣之复言必忠信事无尤违使朕不出户而知三军之事者尔有力焉深念其勤将以为报【一作将有以报】阶秩兼进用示恩荣各依前件
　　授刘泰伦起复内谒者监制　白居易
　　勑朝议大夫【集作郎】前行内侍省内谒者监上柱国赐紫金鱼袋刘泰伦古有中涓谒者皆侍奉亲近之臣也今之宠秩亦由旧焉况泰伦有行义可以饰身有材干可以掌务监临内署朝请中闱谨密端和甚宜厥职乆于其事兼之实难宜加进秩之恩仍举夺情之典勉承奬任勿替初终可起复朝议大夫行内侍省内谒者监授孙孟宣朝请大夫内侍省内谒者监等制
　　李　磎
　　勑孙孟宣等并廉正操心温茂成器自领职务皆着能名无纎瑕可指于羣伦有嘉绩可书于史氏声誉既洽阶秩宜迁噫尔有髙才我有髙位更宜升进勿自缄藏可依前件
　　授阁门使李全绩中大夫行内侍省内谒者监等制
　　勑李全绩等夫荣叅禁署光总内朝賛文武俾不失威仪导君臣令无所壅隔永言斯任谅在得人以全绩等行洁心贞神清气爽加以洞逹名法明解典章不以富贵骄人不以才能傲物居然重器逈出常流自领职司并彰殊効是用不移所任加以官荣无忘操持更俟迁擢可依前件
　　局丞令　　内局令判内仆丞
　　授掖庭局丞赐绯张嗣复内局令判内仆局丞
　　制　　　　　　　　　　刘崇望
　　勑具官张嗣复性推端慎才任公方居为励已之能动有逸羣之度爰当职局备覩通明谅此精脩谐于擢用是命伸其宠奬延以上司俟典干之继闻顾优崇之何逺敬思勉励跂及腾翔可依前件
　　授孙可譲内仆局丞制
　　勑孙可譲才质相髙谦和特立秉端正【一作厚】恭敬之礼【一作体】备起居左右之勤入用甚优【一作多】前途更逺实谐奬进俾列官司勉副宠荣无忘夙夜可依前件
　　授奚官局丞上柱国西门廷晖掖庭局丞制
　　前　人
　　勑廷晖出入禁门周旋賔【一作宥】地恭谨之心无失公忠之节愈明必有才能可当委用勉荷特迁之命宜思与进之途可依前件
　　授儒林郎内府局丞赐绯鱼袋杨复随给事郎行内侍省奚官局令制
　　勑具官杨复随资于周敏济以器能居广众而和光列禁司而干务播于公议实曰上流谅检操之不渝顾津途而莫测允承嘉命勉副宠迁无违恪恭以就光大可依前件
　　授杨鲁潜内侍省内府局令制
　　李　磎
　　勑杨鲁潜万方兵革之时所难者道路九府困乏之日所切者贡输而鲁潜不顾艰危任当使命俾其琛賮得至赏锡粗行嘉尔勤劳合为迁转可依前件
　　内官加恩
　　授刘全礼等七人并除内侍省府局丞置同正
　　等制　　　　　　　　　杜　牧
　　勑赐绯鱼袋上柱国刘全礼等置在傍侧皆有才能既歴嵗时合当班秩各宜敬恭职禄不懈忠勤可依前件
　　授内官加阶爵制　　　　　崔　嘏
　　勑惟善是求有劳必报命其开国赐以崇阶转迁于禁掖之间优宠于枢机之地我有成命尔其敬之具官某等周旋左右出入宫闱尽诚敬于寸心守真防于直道皆能介然自处蔚有休闻念其嵗月之劳被以宠章之美宜思奉国永保宜家可依前件
　　授内官刘益谦加官制　　　薛廷珪
　　勑具官刘益谦惟尔叅我枢近之务副我腹心之求允谓才难克彰试可委任斯重端庄有闻氷清绳直洁已莅事数马而对问树不言稽尔秉持称吾宥宻是用升之峻级寘被崇班且酬职劳式示殊宠宜保优异勉图始终敬慎不愆必致逺大可依前件
　　授内官晏希伯加官阶制
　　勑内官晏希伯内外之任必惟其人迁擢之恩允属试可以尔南珪无玷东箭有筠山明见松雪之姿天静耸嵩衡之势诗书内积儒雅外彰闻其恭勤可委事任阶秩并进睠瞩斯深勉服宠光往励职业可
　　授内官张居翰等加官阶制
　　勑具官张居翰等守道立身执忠事任造次不违于善行锱铢必本于彛【一作典】章藏器未伸弹冠待进吾今知尔爰用加恩升阶序而迁品秩振堙沉而示恩泽唯尔居翰勉于致身往服宠光匪懈夙夜可
　　授内官马从朗加官阶制
　　勑设阶陛所以示堂奥之严正品秩所以明跻陟之渐也率由次第以序忠良苟当其人吾必与进尔从朗止水藏鉴壶氷孕清蹈礼乐以脩身躭诗书而养志夜亲墀庑拱辰之列宿分华晓近冕旒捧日之卿云配润动必中矩行无越思歴试可观序迁惟允九重华省三品崇阶用酬尔劳往驭其贵惟尔从朗服吾宠光立事检身所宜匪懈可
　　授学士使郄文晏将军金紫光禄大夫制
　　前　人
