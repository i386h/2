<!-- { "loadSidebar": true } -->
　　公讳一止字行简湖州归安人曽大父而降世以儒学名家伯祖述以直道清节事神宗为知杂御史疏新法得罪者也御史之子握年十八登进士第至龙舒守见公尚幼趋于前命赋诗操牍立就语竒出舒州喜且叹曰此异童子吾宗其兴乎未冠试太学屡先于多士声称籍甚丁内外艰跣哭就道见者为之感动家贫力无违礼有司欲请以公应八行选公曰行者士之常也谢不就宣和之三年始获奏名礼部唱第廷中少年朋游多已贵且显至公名莫不举笏相庆公视之泊如也监秀州都酒务人皆唁公宜在文字之职公不卑其官事以办给长吏知公名未始以常僚待之秩满迁为越州州学教授时翟汝文知州事翟公早入翰林于流辈鲜所称许得公欢甚间出所为文属公以定其藁至以诧客曰颇曽见人物如此乎公既代去避地于姚江有傅崧卿来摄郡政书礼数公即劝傅公起义师以赴国家之难至称刘琨祖逖同寝之事语甚激烈傅公感慨流涕会李防政邴得祠过郡见公留语终日宻荐公人物议论宜在朝廷盖不使公知之建炎四年为详定一司勅令所删定官绍兴改元召试馆职因对防极言当世之务畧曰天下事不克济者患在不为不患其难圣人不畏多难以因难而能图尔昔吴王夫差既胜齐而子胥以为忧曰是吴命之不长也未几果灭于越吴人侵楚及郢楚人大惧而令尹子西独善曰乃今可为矣而楚以不亡是祸福倚伏果不可不为也如其不为而俟天命自回人事自正敌国自屈盗贼自平有此理哉上览之称善且谕近臣刘某所对剀切知治道乃欲骤用公而执政者不怿焉因除秘书省校书郎考试两浙类试进士公语同列科举方变欲文学之外通时务尔凡言渉浮靡者尽黜之既皆患无其人公袖出一轴曰是宜为首及启号乃九成也九成以行谊推重乡里余多一时闻人众始厌然服矣是年冬迁监察御史上疏论君子小人用否之辨以谓天下之治众君子成之不足一小人败之有余君子虽众道则孤小人虽寡势易蔓且引易五阳决一隂其卦为决而系辞则曰君子道长小人道忧也夫以五君子临一小人不曰道消而曰道忧者盖上下交而志同如泰之时然后小人之道不行若徒能而使之忧则将图之而无所不至矣朝廷行事无一定之议公又上疏言陛下悯宿蠧未除念纪纲不振政烦民困用广财殚置司讲究徳至渥也曽未闻有所施行恐以疑似之説欺陛下曰如此将失人心矣夫所谓失人心者刑政之苛赋役之多则失百姓之心好恶不公赏罚不明则失士君子之心若无则所失者小人之心耳失小人心而得百姓士君子之心何病焉愿审其利害当罢行者断自圣勿贰勿疑则事之委靡不振者悉举矣上览奏嘉纳时庻事草创有司法令类以人吏省记而吏生因縁欲与则以与例进欲夺则以夺例陈公曰法令具在奸吏犹得侮之今一切聴其省记欺可胜言愿以省记之文送勅令所定而颁焉公虽未尝任其责而论事不一方手诏询中外利害命大臣修政之日公即具言宣王内修政事者修其所谓攘夷狄之政而已如缓其所急先后倒置何修为哉今不过簿书狱讼与官吏迁除土木营建之务未见所当急也又言人才进用太遽而仕者或不由铨选朝廷之士乆而不出在外者虽有异能不见召用执亲丧非军事至起复为州县官皆侥幸之门不塞而至公之路不开尔又请选近臣晓财利者仿唐刘晏法濒江置司自辟官吏以制国用乡村皆置义仓以备凶荒増重监司自转运副使至提防刑狱并以曽任侍从官为之及令侍从台谏各举所知当是时虽中丞侍御史有论必咨公而后决明年秋迁起居郎奏事上前上迎语曰卿乃朕所亲擢也自六察迁二史祖宗朝有几公谢臣不足以知旧典尚记宣和间张徴李税与臣实同顾臣何以当此公既荷上知其在台察巳刺口论事至是因靣对极陈堂吏宦官之蠧执政植私党无忧国心翌日遂罢为主管台州崇道观寓徳清传舍杜门却扫自放于山水而诗文益清健阅三年召为尚书祠部员外郎奉神主于温州未行改权发于袁州又改浙东路提防刑狱公事加直显谟阁公尽心庻狱每行部其株连乆系狱者释遣动数百十人守令至盱眙而民或画像以祠公然悍强冒法者未尝故纵越有巨姓怙富横甚致仇人于死赂二三逹官求以为受顾觊末减公治之愈急属吏咸恐公不顾卒刑于市一路始服公之平会摄帅事即奏疏比年帅臣权稍轻属郡莫相统摄调兵则不遣移食则自占今既罢管内安抚矣则诸郡有得便宜指挥者亦宜聴帅司节制以章前日之秩满除权发遣常州未赴召入秘书为少监既赐对上曰知卿乆外无为卿言者公顿首谢居两月复为起居郎遂迁中书舍人兼侍讲赐服三品时九年正月也会莫某将校出身除起居郎公即亟上奏将以太府丞骤缀从班前此未有道路籍籍以为将上书助和议而巳臣之误恩与将同制臣若不言人必谓臣自为地而不忠乞并与臣罢之疏入不报九月迁给事中仍兼侍讲徐伟达除知池州伟达尝事张邦昌为郎者也公言邦昌僣逆凡仕伪之人皆知讳其官称惟伟达至今自谓郎中岂稍有亷耻者一郡既足惜且无以示好恶于天下遂罢伟达吕杭以大臣子除贴职添差浙东提举茶盐王存等非老病而罢从军从军与差遣公皆谓不可至贵近之请尤论执不避其下虽小事必争之孟忠厚乞试河南一郡公奏后族业文如忠厚不可多得此例一开有出忠厚下者何以御之汪伯彦知宣州入觐诏以元帅府旧臣特依见任执政给俸公曰伯彦误国之罪天下共知节度使俸借减尚不薄况州供给圭田之厚以郡守而依执政殆与异时非待制而视待制非两府而视两府者类矣上皆为罢之武仲王仲寳等押扈卫人马依康履例给科厯公亦奏科厯非参选不可给一二年来始以给竒功者履等非竒功而仲寳又其属也廖刚时为中丞谓其僚曰台当有言皆为刘公先矣我等独无愧乎公居琐闼仅百许日缴奏未巳用事者始忌公因诬公荐士失实又罢为提举江州太平观乆之除秘阁修撰十五年冬除敷文阁待制议者希用事意谓公辞免有讥诮遂中格并夺修撰二十三年上疏请老始复秘阁修撰致仕九月奏除敷文阁待制二十五年用事者死上更媺庻政即起公赴行在公闻命不敢固辞杖而造朝至国门辞曰臣老且惫念竭力以报陛下然足尝跌而伤拜伏不能如仪惟陛下贷而归之上虽思公之贤渴欲见公而亮其无隠遂进公敷文阁直学士致仕以归绍兴三十年十二月初四日以疾终于家享年八十有二明年正月丁酉于乌程县登静乡赵村后坞山之原官至左朝奉郎爵至长兴县开国伯食邑至八百户讣闻赠左朝散大夫娶臧氏同郡记室参军询之女勤俭有礼节阃内巨细未尝忧公而劝公以游学及公既达不以为喜既退不以为戚先公十年卒封硕人男二人峦右宣教郎主管台州崇道观嶅右承务郎淮南东路提举常平司干办公事孙男九人简符筥筌篆范防籍笈得官者五人余业进士孙女三人适张頴周楠而一尚幼公少敏悟七嵗能属文既长博极羣书至佛老星厯方伎之説莫不穷析要妙为文章推本经术出入韩栁不效世俗纎巧刻琢虽演迤宏博而关键严备乡人士大夫其父祖得公志墓乃以为荣其为制诰明白有体丽而不俳虽书诏填委一日数十倚马輙办尝曰人君训告赏善罚恶辞也岂过情溢美怒邻骂坐之为哉故公在词掖数月人争传诵顔鲁公孙特命官公当制伟甚上叹赏不已至手书之其为诗髙处陵轹鲍谢下者犹足视温李寄意深逺自成一家吕舍人本中陈参政与义皆号能诗得公诗惊曰此诗不是人间来也石林叶公梦得与公平生交其论当世人物以公为第一流至公诗亦曰世间乆无此作矣有类藳五十巻藏于家公仪矩整秀乐易长者闻人有小善至单词只句可取率称道不容口后进经公指授其为文必可观然公于文盖无所不能于学无所不通自少驰声塲屋年逾四十始得一第暮年仅掌书命曽不得正玉堂为学士其雍容献替已不胜忌克摈废于祠宫者十有七年及上欲用公而公已老矣呜呼使公而蚤得用用而不为憸人间之既间而归不病而至于复用则其所立讵止是哉公文章之余笔法甚工而乐府亦尽其妙京师市人鬻者纸为之贵而公实冲淡寡欲防戯翰墨自布衣至登法从不蓄声色虽饮食奉飬未之少异闲居不妄营一钱客谓公宜有以遗子孙公诵疏广之言以对退而诲其子曰吾平生通塞聴于自然惟机械不生故方寸自有乐地年逾八十抽思作文不减少日临终之秋预戒其家疾既革无一语谬盖达于性命如此元吉兄弟乆从公游荷公之爱为深故知公行事为详因泣而次之谨状
　　绍兴三十二年四月某日甲子右通直郎司农寺主簿赐绯鱼袋韩元吉状







　　苕溪集巻五十四
　　钦定四库全书
　　苕溪集巻五十五　　　　宋　刘一止　撰告词
　　除监察御史绍兴元年十月六日程俱行
　　勅奉议郎秘书省校书郎刘某御史台属皆朕耳目之官也自元丰肇新官制于是尚书诸曹分六察虽非言责之地然尚书万机本天下之事无不总焉而御史得以紏六曹之愆违则其任亦不轻矣以尔问学之美推于流辈才术之施宜无不可选自讐校维持朝纲尚体懋思以祗厥职可特授依前官守监察御史
　　除起居郎绍兴二年七月十五日陈与义行
　　勅左奉议郎守监察御史刘其朕于干戈多故之辰崇奬文士人物凋丧之后选择近班庶防朝廷之光以副天下之望四方所得不次命之以尔儒服退然执义甚固文声籍甚进官晚成比繇中秘之聨稍与南台之选载稽公议有简朕心遂锡赞书俾司史事进直螭陛退居鸾台极于儒者一时之荣以为多士稽古之劝往哉祗服益励尔修可特授依前官试起居郎
　　除宫祠绍兴二年八月三十日下陈与义行
　　勅左奉议郎试起居郎刘某朕于艰难之际虽暴衣露盖不敢康宁而旁招四方之才与之治天职食天禄延见访问礼貎加焉惟恐失士大夫心可谓无负矣茍或负朕其可不惩尔自少史列耳目之官又亲擢之以为柱史冀尔助朕以成中兴之绩今乃不然朋比奸回更相借誉窃防威权渐不可长抑而不扬何以为政其罢所任往食祠宫尚体寛恩无忘循省可罢起居郎特授依前官主管台州崇道观
　　除祠部员外郎奉祠温州绍兴四年四月七日下张纲行
　　勅左奉议郎刘某朕方举羣防以收中兴之功顾天下士有一善可取犹将简防任用而况已试之才为朕所知之者乎以尔行义文辞搢绅推仰蚤膺器使入直殿坳嘉其乆即退闲益自坚于气节以充郎选还寘本朝朕之用人不以官职崇卑而为轻重往祗厥服以茂逺图嗣有褒迁毋虚朕意可特授依前官守尚书祠部员外郎奉祠温州神主
　　除浙东提刑绍兴四年十一月一日下王居正行
　　勅左承议郎新差权发遣袁州军州事刘某乡者国家承平日乆朝廷尊荣士大夫雅意本朝而以任子外为失职故部使者之任寖轻而州县之奸百姓之疾苦甚至于不可胜救朕方念及此其间非出于甚不得巳而付之以事必求端良正直之士以充外台耳目之寄庻几治道之兴或由于此尔修洁博习直谅而文周旋台省声实甚休夫明允平反使四方典狱闻风皆厚类非俗吏之所能为也尔往钦哉其识朕意可特授依前官权发遣两浙东路提防刑狱公事兼本路劝农提举河渠公事兼提举本路常平等事
　　除直显谟阁绍兴五年闰二月二十四日下周纲行
