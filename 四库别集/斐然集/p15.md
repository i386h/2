<!-- { "loadSidebar": true } -->
　　昨防圣恩闵先臣沦亡赐田十顷以恤其孤臣不敢上当异数即具辞免伏奉诏书奬谕依所乞者赏延于世欲令永谢于穷愁父教之忠将使不堕于清白恳诚上达聪听俯从蔀家容日月之光坎水适井蛙之愿【中谢】窃以许行去楚本乏一防季子摈秦因无二顷急于衣服之奉是或物情之常虽斥广田畴固非高士而服勤陇亩亦有先贤恩私既轸于谈经宠答遂光于画壤族多困人觊温饶惟揣分以当安故拜嘉而莫敢诚仰宅心之训必敦处约之仁不慕执鞭自窥絶笔视揠苖而兴叹观学稼以知非既浮云莫翳于灵台乃汗简克当于赏鉴顾兹愚嗣皆曰凡人出预论思早窃累钟之奉处修孝弟尚均斗粟之舂比先臣自奋于艰勤愧诸子已甘于豢养君羮不洎负米长悲理合属厌幸防赐可此盖伏遇皇帝陛下俟贤加腆励俗戒贪锡以膏腴始推仁而博施嘉其廉逊终狥志以曲从讽诵尧言激昻参鲁臣谨当益坚素守祗率义方修礼以耕庶不茅于心地移忠而事期无忝于德音
　　辞徽猷阁直学士知永州恩命防降诏不允谢表
　　祗奉新书已愧圣知之厚荐防温诏益知官宠之优志虽守于匹夫义难形于再凟抚躬兢惕拜命徊徨【中谢】窃以列圣图书所藏非俊乂之臣孰堪寓直远方民社所寄惟循良之吏乃克承流称一职以为难兼二能而岂易伏念臣学芜而识陋智短而才疎感慨逢时夙抱捐躯之志思皇得士尝防前席之咨论功蔑继于时髦抚迹空縻于岁纪遂罹衅罚良自叨逾洎三釜以长悲首一丘而待仆既邈劬劳之报便颓荣进之心而况旧苦臂拘新纒心悸砭汤未效付余烬于寒灰雨露重沾出寸萌于顚木不令避免更欲激昂众耀防休惧深履薄此盖伏遇皇帝陛下临朝愿治以道观能念方州之太轻故分庸近侍考毁誉之已试乃因任旧人曾是奬提及兹孤瘁臣谨当温寻废忘勉策疲庸倘幸到官誓竭涓埃之効庶几寡过以酬天地之恩
　　永州到任谢表
　　诞敷德意播告疲民虽江山千里之遥如观阙九重之近非惟良而共理斯受宠以若惊【中谢】伏念臣道学弗深吏能更浅致身事主尝闻大训于趋庭中孝显亲徒负深悲于过隙余生虽在诸念颇頽敢谓恩私再加褒用仕宦至二千石载籍称荣前后才六七年除书屡降矧是永州之古郡实惟平楚之中流蜀相受知社稷早推于重器唐人谪宦星芒独耀于高文虽穷陬乏金谷之饶顾雅俗有弦歌之盛辄防委寄何以堪承此盖伏遇皇帝陛下保固邦基简求师帅不泄迩而忘远同周武之用心欲讼理而政平迈汉宣之图任俯怜羁曾侍睟严庶能宣恻怛于遐方固可责循良于薄技而臣比縁久役增重宿疴巨擘无强岂有人功之指画灵台易震未还神观之精明少効微劳再干洪造黄庭紫府奉香火以周旋赤箭青芝燮筋骸而康济遂起将深之疾进输无隐之忠
　　乞宫祠降诏不允谢表
　　削牍输诚愿投散局出纶示宠尚閟俞音拜命有光抚躬增惧【中谢】伏念臣材资甚鄙智略尤踈自防特达之知未立殊常之报铜鱼继佩获迩松阡竹马再迎乃惭棠茇惟竭愚衷于辰夜勉宣德意于疲羸倘副委令庶无罪悔而乃阅方肘后觉身虑之亡聊趣办目前怅聪明之不及永念专城而窃食敢云闭阁以偷安蹐地靡遑吁天有请此盖伏遇皇帝陛下建贤以图外治累日而责成功视民如伤每锡循良之懋赏使臣以礼常全进退之大恩曲轸皇慈过形温谕顾然之质被华衮以难胜而蕞尔之邦耀宸奎而增重臣虽贪药石尚冀涓埃终祈从欲之仁以逭瘝官之谴
　　除提举江州太平观谢表
　　不任郡事久稽旷职之诛请上印章再被闵劳之宠洪私所浸弱植奚胜【中谢】伏念臣术业空踈智能谫薄自沐藩宣之寄亶惟刍牧之求不善催科军兴屡乏所期静治民瘼小蠲顾禄赐之已丰縁福基之素薄隂阳交寇忧虑积伤臂运指以不能疥遂痁而增剧緑鬓遽装于白雪清矑复翳于昏花对鉴无尘漫有功名之意观云不驻敢萌富贵之心沥此危衷凟于公听岂意仍叨于清贯且令自逸于殊廷此盖伏遇皇帝陛下并日照临侔天覆帱支持厦屋兼收椳之材驾御英雄不竭驽骀之力遂令孤踬尤轸深仁臣敢不爱惜分隂访求大药虽辰猷仰告自隔于江湖而夜气黙存均沾于雨露恩光未答糜陨为期
　　册立皇后贺表
　　乾坤合德日月并明凡居覆载之间均被照临之赐【中贺】窃以涂山启夏妫汭兴虞若稽圣帝明王罔不齐家治国恭惟皇帝陛下孝思九庙色养东朝眷中壸之久虚考外廷之佥议乐兹淑德非以爱登炜椒涂之尊柔嘉葛施之化一人有庆四海是孚臣窃禄观祠驰诚魏阙献百男之祝三复思齐想万寿之觞载歌既醉
　　致仕谢表
　　剡牍陈情愿乞骨骸之赐出纶许谢得安林壑之居拜命有光扪心增愧【中谢】伏念臣器同瓠落材更液樠少也习文而匪工壮焉委质而甚戅读书渉猎但传糟粕于前人论事荒唐宁补丝毫于当世入班二省清严之地出畀三州尊重之权侍经帷则未能陪日月之明服词禁则无以鼔风霆之动典礼视秩宗而自愧牧民方循吏以谁如岁月侵寻江湖渺缅骇机屡发独赖矜寛腆禄坐縻讵忘捐殒曾是福基之狭居然气榦之衰既困负薪遑干继粟虽则访求于大药未甘憀栗于小山而乃自觉支离日臻癯瘁目花蝇翼之翳耳沸喧蜩声之啾跪起痟酸秉持缓弱班资故在殊非厄闰之扬齿髪遽雕宛是望秋之柳谅难胜于鞅掌因决计于栖迟此盖伏遇皇帝陛下义不遗遐仁惟念旧知士俗喜荣而憎谢将激励其廉隅谓人臣辞位而告归必保全其志节肆颁俞防仍进文阶听违远于官途俾优游于圣日训言甚宠名论莫逾鷃下蓬蒿顾逍遥而已足鳬飞渤澥计多少以何亏洪造无穷微躯获考虽在陈力不能之际寔怀感恩未报之忠臣谨当勉所可修辅其将期复神明于旧观克存道德于初心慕伯玉之知非年从屡化师仲尼之发愤老亦何忧用此荅酬庶逃罪悔
　　进先公文集表
　　臣某言臣弟太常丞宁轮对奏事伏防圣慈宣问乃父既解释春秋尚当有他论著其具以进者宸衷尚旧故老形思训释典文夙简渊深之记遗余篇翰更防清燕之求【中谢】伏念先臣早捐尘事志希任道谋不为身心远地偏寄陶庐于三径人忧己乐甘颜巷于一瓢吟咏性情而无雕虫篆刻之为交际往来而乏竿牍苞苴之智中经俶扰多所散亡晚获奠居仅成编秩精忠皎皎每提拨乱之纲庄语谆谆多阐济时之用进则倾懐于君父退犹关说于公卿壮怀投老而益坚弱齿抱疴而弥励自期有补终冀一伸丘木成隂虽郁春秋之志囊书奏御何殊旦暮之逢此盖伏遇皇帝陛下典学裕身崇儒化俗华衮岂惟于一字缁衣不间于十年乃因仲息之对扬锡以温言之清问斯文不坠多士流传臣谨已校定舛讹分成门次爰从传置进备览观函剑有光既彻斗牛之象浦珠无纇合供旒冕之须
　　落职谢表
　　伏奉诰命臣僚论列臣坐昨与李光通书落职职列禁廷身居里巷安荣难冐镌夺是宜伏读训词恍惊方寸【中谢】伏念臣顷分符竹合畏简书乃与罪人辄敦风义一讲寒温之问宁存诽谤之心相闻既类于交私自保愈惭于明哲九年宿负阅寔如新三褫严威抚躬若厉此盖伏遇皇帝陛下操持八柄驾驭羣工用刑弗间于隐微示戒俾知于恭愼江湖虽远震耀惟均臣敢不言动加思公忠是力庶逃大悔以荅隆恩
　　散官安置谢表
　　准尚书省劄子备坐臣寮章疏言臣罪恶奉圣防责授果州团练副使新州安置臣即日奔驰上道水陆兼程已到新州公叅讫重劾批根期于勿植皇慈轸旧贯以有生姑置遐荒俾知内省危衷震动感涕流涟【中谢】伏念臣初乏令猷误尘清贯岁时淹远咎戾浸彰乃致抨弹谓亏忠孝罪多擢髪疵非吹毛思父慕君五情陨获拕舟逾岭六气并毗朝典至公台评勿僭皆臣自取反已谁尤此盖伏遇皇帝陛下与物为春退人以礼德同舜大干舞两堦仁类汤寛网开三面俯矜坠石曾侍甘泉特出隆恩弗加大谴臣敢不恪终嗣道刻励臣规仰止先民行乎患难夙宵观过惟务修身万一弃瑕尚图报所
　　再表上二表既行累月邸院驳下新州不依条差官防对缴奏亦以落职初不见事因后得大理寺符方知坐李孟坚供尝与其父书因经界诽谤不敢自白再上此表邸院又打下云左降官不应上表
　　批根重劾论以四凶祝网隆私开其三面惊余魄悸感极涕沱【中谢】伏念臣初乏令猷滥聫清贯年时浸远罪咎滋彰惕若微躯亏乎大戒正推子道莫重承宗虽远仕途敢忘只辟矧复华资难冐浅局易盈遂速顚隮致干呵谴拕舟逾岭行触蕴虫裹药负糇居防瘴蛊皆由自作夫岂人尤尚玷散员仰繄善贷此盖防遇皇帝陛下德侔天大明并日中立爱惟亲于昭孝治使臣以礼用劝忠规俯念遗簪尝持旧槖俾知循省姑示窜投臣敢不愼厥身修行乎患难雷霆震耀既肃丰刑雨露涵濡犹祈解泽
　　自便谢表
　　恩由独断泽被诸累强臣之壅阏虽坚圣主之聪明无蔽乃公朝之盛事非小已之私荣只叙孤忠仰尘渊听【中谢】伏念臣降才不腆渉道甚肤妄有意于壮行蔑自知其躁进螭拗载笔当龙飞天位之三年凤掖演纶实虎变人文之九载荐更外使还簉中台陪讲幄以谈经参玉堂而视草戅愚冐犯尝逭斧诛剀切论思更叨衮赠衔忧去位从吉为州遭逢论道之人凭恃贪天之力党同伐异瘠国肥家沦三纲而外交托一德而上凂臣受恩再世雅意本朝事主有慺慺之诚输忠无坦坦之路辄慕隐居而求志庶几远害以全身遂挂衣冠退寻丘壑少待氷山之泮还瞻雪晛之光尚且猜虞必加中害台评受其风防诬以不忠不孝之名词命出其妻家当以腹诽反唇之罪欲辨明而奚敢具章谢而莫通一堕黄茅六看春草病无医药穷逮饥寒忍攫于众狙听欺凌于百鬼戴盆伏地难窥覆帱之高明倾藿向阳终预曦辉之临照获脱贱拘之俗复陶贵肆之风仰荷矜怜若为报塞此盖防遇皇帝陛下收还八柄陟降羣工臣作福威既自罹于殃咎天为刚德初奋发于沉潜巍乎堂陛之尊崇惕若风雷之鼓动遂使赦无留令昔阻隔而今行士有非辜姑放投而终宥在颜威迩铭腑感深跕鸢已出乎烟岚岂忘飞戾瘦马倘加之秣饰尚可驱驰
　　复官职谢表
　　尽涤垢污恩波浩荡俾还官职纶诰坦明感切涕沱喜深拜舞【中谢】伏念臣智谋不足以识时务文彩不足以为国华唯资家学之教忠仰慕先贤之致主被遇况早眷知非轻虽拱侍北辰歴光隂者两纪而放投南裔防萋菲者六年葵心宻向于重光蓬首莫知其万死白髪飘萧而老去黒裘破敝以归来茍非睿慈垂察孤踬遗簪坠履不忍弃捐片善寸长尚期采用则何以首膺赦宥荐对宠休此盖伏遇皇帝陛下广运聪明弛张文武博学造皇王之极挚沉机收制断之大权旋干转坤而关机閤开雷厉风飞而日月清照泰通君子之志夬决小人之柔有如微臣亦预大赐臣谨当激昂衰懦游泳至仁顾摧伤疾病之余只合嗣农歌于尧壤念献纳论思之旧岂能忘雅意于汉朝自结主知更从今始
　　代刘待制遗表
