<!-- { "loadSidebar": true } -->
　　天子传觞从官劝，单于今正天骄儿。
　　上林关锁多芳菲，王嫱困睡花葳蕤。
　　中人惊起道宣唤，和戎却自拚蛾眉。
　　徘徊顾景伤春啼，秀色误身生不知。
　　工师万死未足谢，丹青始信君难欺。
　　冤莫冤兮长别离，盟莫渝兮徒自疑。
　　毡车未免下宫殿，记得当年初入时。
　　眉山淡扫双螺垂，拟高门户生光辉。
　　姑姊提携父母送，不教含涕登丹墀。
　　赭黄有泪濡龙衣，此身虽是触事非。
　　湖沙万里少花木，胡中争看真阏氏。
　　言语不通心尽悲，琵琶琢就弹哀思。
　　君门万里不易到，檀槽拨断商弦丝。
　　穷寒绝塞人踪稀，时有天边霜雁飞。
　　凭谁说与汉卿相，西施莫忘真元龟。（本集）
　　（宋）刘　宰（字平国，号漫塘，其先人由沧州徙丹阳，再迁金坛。登绍兴元年进士，调江宁尉，迁真州法曹，政声大着。绍定时以通判建康直秘阁主簿仙都观。端平时以直宝谟阁历知宁国府，进显谟阁奏祠玉局，卒年七十四，谥文节。着有《漫堂文集》。）
　　昭君曲
　　朝日耀兮春花，玉壶炯兮清冰。
　　耿余心兮不欺，付妍丑兮丹青。
　　君王兮宵衣，壮士悲歌兮战死。
　　岂余身兮惮殃，抗风沙兮万里。
　　崔嵬兮增城，璀粲兮昭阳。
　　羌末路兮多艰，幸朕时之不当。
　　毡裘兮娱嬉，穹庐兮容与。
　　怨异域兮我欺，谂九天兮谁许。
　　南风兮徐来，掩涕兮无语。
　　四十五十兮无家，抑有惭兮夔女。（《曲河诗综》）
　　（宋）黄文雷（字希声，盱江人。着有《看云小集》。）
　　昭君行（并序）
　　〖自石季伦始赋《昭君曲》，以后作者浸多，不容措手。每恨沿袭之误作汉初和亲意着咏，非也。又按竟宁元年呼韩邪既婿汉氏，其年五月宫车晏驾矣。因并着之，不惟祛词人之失，亦以解昭君于地下云。〗
　　君不见未央前殿罗九宾，汉皇南面呼韩臣。
　　无人作歌继大雅，至今遗恨悲昭君。
　　内殿春闲斗冯傅，掖庭新花隔烟雾。
　　嫖姚枉夺燕支山，玉颜竟上毡车去。
　　人生流落那得知，不应画史兼蛾眉。
　　痴心惟恐琵琶语，归梦空随鸿燕飞。
　　穹庐随分薄梳洗，世间祸福还相倚。
　　上流厌人能几时，后来燕啄皇孙死。
　　野狐落中高台倾，宫人斜边曲峙平。
　　千秋万岁总如此，谁似青冢年年青？（本集）
　　（元）刘　因（字梦吉，容城人。至元中征授承德郎，右赞善大夫，以母疾归。寻以集贤学士、嘉议大夫征，固辞。卒赠翰林学士、资善大夫护军，追封容城郡公，谥文靖。着有《静修集》。）
　　明妃曲
　　初闻丹青写明眸，明妃私喜六宫羞。
　　再闻北使选绝色，六宫无虑明妃愁。
　　妾身只有愁可必，万里今从汉宫出。
　　悔不别君未识时，免使君王怜玉质。
　　君心有忧在远方，但恨妾身是女郎。
　　飞鸿不解琵琶语，只带离愁归故乡。
　　故乡休嗟妾薄命，此时虽死君恩重。
　　来时无数后宫花，明日飘零成底用？
　　宫花无用妾如何，传去哀弦幽思多。
　　君王要听新声谱，为谱高皇猛士歌。（本集）
　　（元）戴表元（见卷四）
　　句
　　君不见居延塞下《明妃曲》，惆怅令人三过读。（《行妇怨》）
　　（元）袁　桷（字伯长，庆元人。宋同知枢密院事韶之曾孙。大德初为翰林，国史院检阅官，后擢应奉翰林文字同知制诰，官侍读学士，追封陈留郡公，谥文清。着有《清容居士集》。）
　　句
　　君不见出塞明妃恨难赎，请君换谱回乡曲。（《李宫人琵琶行》）
　　（元）周　权（字衡之，别号此山，处州人。至京师见袁伯长，伯长大异之，力荐于朝，弗就。着有《此山集》。）
　　明妃曲
　　逝水无回波，去箭无返筈。
　　十载昭阳春，万里龙荒月。
　　风沙满宫衣，惨淡余香歇。
　　哀弦湿丝泪，泪尽弦亦绝。
　　寄语汉飞将，此计诚太拙。
　　蛾眉岂长好，不久为枯骨。（本集）
　　（元）杨维桢（字廉夫，会稽人。登泰定丁卯进士，署天台尹，改钱清场盐司令，迁江西等处儒学提举。明洪武二年召修礼乐书，不就。卒年七十有五。着有《古乐府复古诗集》。）
　　昭君曲
　　胡月生西弯，明妃西嫁几时还？
　　不见单于谒帝京，只见边烽驰玉关。
　　汉家将军筑高坛，身骑乌龙虎豹颜。
　　何时去夺胭脂山？乌乎，何时去夺胭脂山？
其二：
　　胡雁向南飞，明妃西嫁几时归？
　　胡酥入馔损汉食，胡风中人裂汉衣。
　　胡音不通言语译，分死薄命穷庐域。
　　君不见越中美人嫁姑苏，敌国既破还陶朱。
　　嗟嗟孤冢青青草，只博呼韩双白璧！（《杨铁崖诗集》）
　　（元）张　昱（字光弼，庐陵人。少事虞文靖公，又为张潞公所知，左丞杨完者镇江浙，用才略参谋军府事，迁左右司员外郎，行枢密院判官，左丞死，弃官不出，自号可闲老人。着有《庐陵集》。）
　　宫中词
　　昭君遗下汉琵琶，拗轸谁弹狈获沙。
　　春色不关青冢上，只今芳草满天涯。（本集）
　　（元）张　泽（字泽之，昊人。登延佑二年进士第，官平江路海道万户总管，至正间卒，年八十。）
　　明妃曲
　　斜抱琵琶出汉关，黄沙漠漠路漫漫。
　　长安纵近愁回首，一听笳声泪暗弹。（《元诗选》癸集）
　　（元）徐履方（字则闻，里贯官爵未详。）
　　明妃曲
　　汉家威德震八区，稿街数致穷单于。
　　材官驺发一当百，郅支桀黠干先诛。
　　呼韩生全恩已殊，翻令画史图名姝。
　　佳人饮恨心语口，事有倒置令人吁。
　　粪溷飞花尚可惜，久矣胡人轻汉室。
　　肯援骨肉喂饿狼，长主幸存徼姥力。
　　当时隆准岂孱主，忍许娄郎开下策。
　　赂遗犬马古有之，责贡何尝及颜色？
　　殷勤为托舅甥恩，不见头曼毙鸣镝。（《元诗选》癸集）
　　（元）谭　复（字见心，禾州人。）
　　明妃曲
　　夔江水千古万古流，汉宫三千画图里。夔江有女何曾愁？
　　逻沙檀槽双凤侣，弹得孤鸿汉言语。
　　妾身薄命蛾眉误，万里将军夜城苦。
　　毡车似雪雪似沙，泪洒胭脂成塞花。
　　君王见妾辞玉殿，不曾见妾诉琵琶。
　　弦声欲断心相续，自古有愁无此曲。
　　世人传曲不传心，秋草年年汉坟绿。（《元诗选》癸集）

　　卷七　艺文（古今体诗）
　　（明）李　晔（字宗表，钱塘人。元季结草阁居北关门外，洪武初官国子监助教，未几因病免，卜居永康。着有《草阁诗集》。□按《国朝杭郡诗辑》，未详何时人，且云入国初未久则失考矣。岂有洪武初年官至助教，而入国朝云云，则三百余年之久尚在人间耶？可正其误。）
　　王昭君歌
　　明妃汉家人，自少生金屋。
　　金屋花连春昼长，东风养得颜如玉。
　　一身愿作阳台云，琥珀枕边常梦君。
　　谁知闲门跬步地，年年草色生罗裙。
　　边城昨夜胡沙起，单于求亲汉天子。
　　黄金不买毛延寿，翻作无盐画图里。
　　画图妾貌两不同，玉鞭催上浮云騘。
　　番官喜舞天子惜，臂上犹存红守宫。
　　胡云茫茫天万里，白草离离塞烟紫。
　　回首长安何处是，琵琶声中泪如水。
　　单于发黄双眼青，嗢咿遣译通丁宁。
　　毡庐寒月射秋梦，安得风吹归汉庭？
　　妾身不惜和戎计，妇人岂足扬兵气？
　　狼子那知甥舅恩，貔貅百万能无愧？
　　明妃冢前青草肥，宫衣化作彩云飞。
　　生无羽翼度关塞，死后魂随秋雁归。（本集）
　　（明）马景约（字自牧，闽县人。永乐中布衣，卒年五十六，私谥安素先生。）
　　明妃曲
　　家国知何在，风沙满目愁。
　　惟余天上月，还似汉宫秋。（《冶南诗薮》）
　　（明）高　璧（字贵朋，山阴人。永乐时着有《逊庵集》。）
　　昭君曲
　　奉诏事和亲，从容出禁宸。
　　缘知平国难，犹胜奉君身。（《皇明风雅》）
　　（明）彭　华（字彦实，安福人。景泰甲戌会元，选翰林编修。成化朝以宫保为尚书，谥文思。）
　　明妃曲
　　抱得琵琶不忍弹，胡沙猎猎雪漫漫。
　　晓来马上寒如许，信是将军出塞难。（《列朝诗集》）
　　（明）何乔新（见卷四）
　　明妃曲（在琼州巫阳县相传即昭君生长之地）
　　宁胡阏氏汉宫女，为国和亲嫁骄虏。
　　毡车轧轧向阴山，回首长门泪如雨。
　　黄沙白草路漫漫，萧瑟惊颷彻骨寒。
　　万缕幽怀共谁语，鹍弦弹罢泪阑干。
　　身轻岂不如飞燕，十年不睹君王面。
　　姿态未必惭子夫，更衣不得承欢娱。
　　妾命薄，妾自嗟，承恩原不在绝色。
　　辜负春风满面花，寄声良娣与昭仪。
　　莫惜黄金贿画师，昭阳隆宠系图绘，冠世容姿那得知？（《椒邱文集》）
　　（明）邱　浚（字仲深，琼山人。景泰甲戌进士，选庶吉士，授翰林院编修，官至户部尚书，武英殿大学士，卒赠太傅，谥文庄。着有《琼台会稿》。）
　　明妃曲
　　寒雪凋宫鬓，胡霜□汉裙。
　　画工虽可恨，不似奉春君。（《皇明风雅》）
　　（明）黄仲昭（仲昭名潜，以字行，莆田人。成化丙戌进士，改庶吉士，授编修。坐谏鳌山烟火，予杖，谪湘潭知县，迁南京大理评事，进寺副，乞休。弘治初起江西提学佥事，寻致仕。着有《未轩集》。）
　　明妃词
　　风起龙堆满面沙，举头何处望中华？
　　早知身被丹青误，但嫁巫山百姓家。（《明诗综》）
　　（明）黄　澜（字续源，蒲田人。宏治癸丑进士，改庶吉士，授编修，转国子司业，迁侍读学士。着有《壶阴集》。）
　　明妃曲
　　天朝重大信，薄命何幽郁。
　　不以一人冤，谁白千人屈？

　　守宫沉夜泪，花雨暗流苏。
　　君王从此召，还倚画图无？

　　贾傅尚含哀，而况蛾眉子。
　　但垂塞上名，何似宫中死！（《冶南诗薮》）
　　（明）莫　止（字如山，无锡人。）
　　昭君曲
　　但使边城静，蛾眉敢爱身？
　　千年青冢在，犹是汉宫春。（《明诗别裁集》）
　　（明）何景明（字仲默，信阳人。宏治壬戌进士，官至陕西提学副使。着有《大复集》。）
　　明妃行
　　明妃绝色世无邻，粉黛那数三千人。
　　咫尺宫门接前殿，君王只向图中见。
　　当时自恃如花容，美丑谁知由画工？
　　单于日近汉日远，万里风沙魂不返。
　　琵琶马上再三弹，翠袖朝啼关塞寒。
　　皓齿明眸葬虏地，千秋遗曲犹悲酸。
