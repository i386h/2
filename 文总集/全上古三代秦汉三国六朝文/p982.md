<!-- { "loadSidebar": true } -->
　　祥字显征，东莞莒人，宋吴郡太守式之孙。仕宋为巴陵王征西参军，历骠骑、中军二府，高帝太尉东阁祭酒、骠骑主簿。齐受禅，为冠军征虏功曹，除正员郎，永明初迁长沙王镇军、谘议参军，历鄱阳王征虏、豫章王大司马谘议、临川王骠骑从事中郎，以连珠忤旨徙广州，卒。有集十卷。
　　◇对狱鞠辞
　　被问「少习狡异，长而不悛，顷来饮酒无度，轻议乘舆，历贬朝望，每肆丑言，无避尊贱。」迂答奉旨。囚出身入官，二十馀年，沈悴草莱，无明天壤。皇运初基，便蒙抽擢，祭酒主簿，并皆先朝相府。圣明御宇，荣渥弥隆，谘议中郎，一年再泽。广筵华宴，必参末列，朝半问讯，时奉天晖。囚虽顽愚，岂不识恩？有何怨望，敢生讥议？囚历府以来，伏事四王；武陵功曹。凡涉二载；长沙谘议，故经少时；奉隶大司马，并被恩拂；骠骑中郎，亲职少日；临川殿下不遗虫蚁，赐参辞华；司徒殿下文德英明，四海倾属。囚不涯卑远，随例问讯，时节拜觐，亦沾眄议。自馀令王，未被祗拜，既不经伏节，理无厚薄。敕旨制书，令有疑则启，囚以天日悬远，未敢尘秽。私之疑事，卫将军臣俭，宰辅圣朝，令望当世，囚自断才短，密以谘俭，俭为折衷，纸迹犹存。未解此理云何敢为「历贬朝望。」云囚「轻议乘舆」，为向谁道？若向人道，则应有主甲，岂有事无仿佛，空见罗谤？囚性不耐酒，亲知所悉，强进一升，便已迷醉。其馀事事自申。（《南齐书·刘祥传》）
　　◇连珠（十五首）
　　盖闻兴教之道，无尚必同；拯俗之方，理贵祛弊。故揖让之礼，行乎尧舜之朝；干戈之功，盛於殷周之世。清风以长物成春，素霜以凋严戒节。
　　盖闻鼓卉鼓怀音，待扬桴以振响；天地涵灵，资昏明以垂位。是以俊义之臣，借汤、武而隆；英达之君，假伊、周而治。
　　盖闻悬饥在岁，式羡藜藿之饱；重炎灼体，不念狐白之温。故才以偶明为劭，道以调俗为尊。
　　盖闻习数之功，假物可寻；探索之明，循时则缺。故班匠日往，绳墨之伎不衰，大道常存，机神之智永绝。
　　盖闻理定於心，不期俗赏；情贯於时，无悲世辱。故芬芳各性，不待汨渚之哀，明白为宝，无假荆地之哭。
　　盖闻百仞之台，不挺陵霜之木；盈尺之泉，时降夜光之宝。故理有大而乖权，物有微而至道。
　　盖闻忠臣赴节，不必在朝；列士匡时，义存则干。故包胥垂涕，不荷肉食之谋；王蜀投身，不主庙堂之算。
　　盖闻智出乎身，理无或困；声系於物，才有必穷。故陵波之羽，不能净浪；盈岫之木，无以辍风。
　　盖闻良宝遇拙，则奇文不显；达士逢谗，则英才灭耀。故坠叶垂荫，明月为之隔辉，堂宇留光，兰灯有时不照。
　　盖闻迹慕近方，必势遗於远大；情系驱驰，固理忘於肥遁。是以临川之土，时结羡网之悲，负肆之氓，不抱屠龙之叹。
　　盖闻数之所隔，虽近则难；情之所符，虽远则易。是以陟叹流霜，时获感天之诚；泣血从刑，而无悟主之智。
　　盖闻妙尽於识，神远则遗；功接於人，情微则著。故钟鼓在堂，万夫倾耳；大道居身，有时不遇。
　　盖闻列草深岫，不改先冬之悴；植松涧底，无夺後凋之荣。故展禽三黜，而无下愚之誉；千秋一时，而无上智之声。
　　盖闻希世之宝，违时则贱；伟俗之器，无圣必沦。故鸣玉黜於楚岫，章甫穷於越人。
　　盖闻听绝於聪，非疾响所达；神闭於明，非盈光所烛。故破山之雷，不发聋夫之耳；朗夜之辉，不开蒙叟之目。（《南齐书·刘祥传》）

卷十九
◎孔稚圭
　　稚圭字德璋，会稽山阴人。宋泰始中为州主簿，举秀才，除安成王车骑法曹参军，转尚书殿中郎，寻为骠骑高帝记室参军，迁正员郎、中书郎。入齐，为尚书左丞、司徒从事中郎、州治中、别驾、从事史、本郡中正，转骁骑将军，复领左丞，迁黄门郎，转太子中庶子、廷尉，转御史中丞，迁骠骑长史、辅国将军，建武初，迁冠军将军、平西长史、南郡太守，征侍中，不行。东昏即位，为都官尚书，迁太子詹事，加散骑常侍。永元三年卒。赠金紫光禄大夫。有集十卷。
　　◇为王敬则让司空表
　　故李通豪赡，以亲宠登司；王基才勇，以声华入选。先帝擢臣以荣华，陛下伸臣以富贵。遂得北带五州，东跨六郡，内亚三鼎，外齐四岳。蝉佩之映，则左右交晖；龟组之华，则纵横吐耀。轻轮徐动，则剑骑如云；飞盖暂停，则歌锺成列。金龙吹郁其前，鸣笳凤管叠其後。邓禹若不遭汉光，则南阳之掾吏；微臣若不逢明圣，则孤城之戍客。岂可加以正台之席，登以论道之寄，启黄扉而燮五纬，蹑青帷而调四序。（《艺文类聚》四十七，《御览》二百八。）
　　◇让詹事表
　　皇太子霞骞青殿，日光春宫，驾紫谷之英，振洛笙之响。自非器上白云，韵同明月，何以延芳芝苑，插羽琼条。窦婴戚贵於西京，陆晔风素於东国，伊人之美，方曰可举，臣亦何斯，而敢参冒也。（《艺文类聚》四十九）
　　◇上新定律注表
　　臣闻匠万物者以绳墨为正，驭大国者以法理为本。是以古之圣王，临朝思理，远防邪萌，深杜奸渐，莫不资法理以成化，明刑赏以树功者也。伏惟陛下蹑历登皇，乘图践帝，天地更筑，日月再张，五礼裂而复缝，六乐颓而爰缉。乃发德音，下明诏，降恤刑之文，申慎罚之典，敕臣与公卿八座共删注律。谨奉圣旨，谘审司徒臣子良，禀受成规，创立条绪。使兼监臣宋躬、兼平臣王植等抄撰同异，定其去取。详议八座，裁正大司马臣嶷。其中洪疑大议，众论相背者，圣照玄鉴，断自天笔。始就成立《律文》二十卷，《录叙》一卷。凡二十一卷。今以奏闻，请付外施用，宣下四海。
　　臣又闻老子、仲尼曰：「古之听狱者，求所以生之；今之听狱者，求所以杀之。」「与其杀不辜，宁失有罪。」是则断狱之职，自古所难矣。今律文虽定，必须用之；用失其平，不异无律。律书精细，文约例广，疑似相倾，故误相乱，一乖其纲，枉滥横起。法吏无解，既多谬僻，监司不习，无以相断，则法书徒明於里，冤魂犹结於狱中。今府州郡县千有馀狱，如令一狱岁枉一人，则一年之中，枉死千馀人。冤毒之死，上干和气，圣明所急，不可不防。致此之由，又非但律吏之咎，列邑之宰，亦乱其经。或以军勋馀力。或以劳吏暮齿，犷情浊气，忍并生灵，昏心狠态，吞剥氓物，虐理残其命，曲文被其罪，冤积之兴，复缘斯发。狱吏虽良，不能为用。使于公哭於边城，孝妇冤於遐外，陛下虽欲宥之，其已血溅九泉矣。
　　寻古之名流，多有法学，故释之、定国，声光（《艺文类聚》作著。）汉台；元常、文惠，绩映魏阁。今之士子，莫肯为业，纵有习者，世议所轻。良由空勤永岁，不逢一朝之赏；积学当年，终为闾伍所蚩。将恐此书永坠下走之手矣。今若弘其爵赏，开其劝慕，课业宦流，班习胄子，拔其精究，使处内局，简其才良，以居外仕，方岳咸选其能，邑长并擢其术，则皋繇之谟，指掌可致，杜郑之业，郁焉何远。然後奸邪无所逃其刑，恶吏不能藏其诈，如身手之相驱，若弦括之相接矣。
　　臣以疏短，谬司大理。陛下发自圣衷，忧矜刑网，御廷奉训，远照民瘼。臣谨仰述天官，伏奏云陛。所奏谬允者，宜写律上，国学置律助教，依《五经》例，国子生有欲读者，策试上过高第，即便擢用，使处法职，以劝士流。（《南齐书·孔稚圭传》，《艺文类聚》五十四。）
　　◇上和虏表
　　匈奴为患，自古而然，虽三代智勇，两汉权奇，算略之要，二途而已。一则铁马风驰，奋威沙漠；二则轻车出使，通驿虏庭。榷而言之，优劣可睹。今之议者，咸以丈夫之气，耻居物下，况我天威，宁可先屈？吴、楚劲猛，带甲百万，截彼鲸鲵，何往不碎？请和示弱，非国计也。臣以为戎狄兽性，本非人伦，鸱鸣狼踞，不足喜怒，蜂目虿尾，何关美恶。唯宜胜之以深权，制之以远算，弘之以大度，处之以蟊贼。岂足肆天下之忿，捐苍生之命，发雷电之怒，争虫鸟之气。百战百胜，不足称雄，横尸千里，无益上国。而蚁聚蜂攒，穷诛不尽，马足毛群，难与竞逐。汉高横威海表，窘迫长围；孝文国富刑清，事屈陵辱；宣帝抚纳安静，朔马不惊；光武卑辞厚礼，寒山无霭。是两京四主，英济中区，输宝货以结和，遣宗女以通好，长辔远驭，子孙是赖。岂不欲战，惜民命也。唯汉武藉五世之资，承六合之富，骄心奢志，大事匈奴。遂连兵积岁，转战千里，长驱瀚海，饮马龙城，虽斩获名王，屠走凶羯，而汉之器甲士亡其九。故卫霍出关，千队不反；贰师入漠，百旅顿降。李广败於前锋，李陵没於後阵。其馀奔北，不可胜数。遂使国储空悬，户口减半，好战之功，其利安在？战不及和，相去何若？
　　自西朝不纲，东晋迁鼎，群胡沸乱，羌狄交横，荆棘攒於陵庙，豺虎咆於宫闱，山渊反覆，黔首涂地，逼迫崩腾，开辟未有。是时得失，略不稍陈。近至元嘉，多年无事，末路不量，复挑强敌。遂乃连城覆徙，虏马饮江，青、徐州之际，草木为人耳。建元之初，胡尘犯塞，永明之始，复结通和，十馀年间，边候且息。
　　陛下张天造历，驾日登皇，声雷宇宙，势压河岳。而封豕残魂，未屠剑首，长蛇馀喘，偷窥外甸，烽亭不静，五载於斯。昔岁蚁坏，瘘食樊、汉，今兹虫毒，浸淫未已。兴师十万，日费千金，五岁之费，宁可赀计。陛下何惜匹马之驿，百金之赂，数行之诏，诱此凶顽，使河塞息肩，关境全命，蓄甲养民，以观彼弊。我策若行，则为不世之福，若不从命，不过如战失一队耳。或云「遣使不受，则为辱命。」夫以天下为量者，不计细耻，以四海为任者，宁顾小节。一城之没，尚不足惜；一使不反，曾何取惭？且我以权取贵，得我略行，何嫌其耻？所谓尺蠖之屈，以求伸也。臣不言遣使必得和，自有可和之理；犹如欲战不必胜，而有可胜之机耳。今宜早发大军，广张兵势，征犀甲於岷峨，命楼船於浦海。使自青徂豫，候骑星罗，沿江入汉，云阵万里。据险要以夺其魂，断粮道以折其胆，多设疑兵，使精销而计乱，固列金汤，使神茹而虑屈。然後发衷诏，驰轻驿，辩辞重币，陈列吉凶。北虏顽而爱奇，贪而好古，畏我之威，喜我之赂，畏威喜赂，愿和必矣。陛下用臣之启，行臣之计，何忧玉门之下，而无款塞之胡哉？
