<!-- { "loadSidebar": true } -->
　　夫学者，治乱之轨仪，圣人之大教也。自黄初以来，崇立太学，二十余年，而寡有成者，盖由博士选轻，诸生避役，高门子弟，耻非其伦。故夫学者，虽有其名，而无其人；虽设其教，而无其功。宜高选博士，取行为人表、经任人师者，掌教国子，依遵古法，使二千石以上子孙，年从十五，皆入太学，明制绌陟，陈荣辱之路。其经明行修者，则进之以崇德，荒教废业者，则退之以惩恶。举善而教，不能则劝，浮华交游，不禁自息矣。阐弘大化，以绥未宾，六合承风，远人来格。此圣人之教，致治之本也。（《魏志·刘馥传》，又《宋书·礼志一》。《通典》五十三误作「刘馥」）
　　◎荀闳
　　闳字仲茂，颖川颖阴人，汉尚书令之兄子。为太子文学掾，终黄门侍郎。
　　◇奏事
　　今吏初除，有三通爵里刺，条疏行状。（《御览》六百六引《魏名臣奏》）
　　◇赐谥议
　　古之谥，纪功惩恶也，故有桓、文、灵、厉之谥。今侯始封，其以功美受爵士者，虽无官位，宜皆赐谥，以纪其功。且旌奉法，能全爵禄者也。其斩将搴旗，以功受爵，而身在本位，类皆比列侯。自关内侯以下，及名号赐爵附庸，非谥所及，皆可阙之。若列侯袭有官位，比大夫以上，其不莅官理事，则当宿卫中劝，或身死王事，皆宜加谥。其余袭爵，既无功劳，官小善微，皆不足录。（《通典》一百四。尚书赵咨奏云云。黄门侍郎荀闳议云云，一本作「荀攸」，疑误。攸为黄门侍郎在汉灵帝少帝时，赵咨为尚书在魏明帝时，故知是荀闳也。后汉亦有《赵咨传》，不言为尚书。）
　　◎江卫
　　卫，爵里未详。
　　◇与荀仲茂笺
　　举国喁喁，叹慕盈途。（《文选》沈约《齐安陆昭王碑文》注）
　　◎王基
　　基字伯舆，东莱曲城人。黄初中察孝廉，除郎中。太和中擢中书侍郎，迁安平太守，免。正始中，曹爽请为从事中郎，出补安丰太守，加讨寇将军，嘉平中征拜尚书，出为荆州刺史加扬烈将军，赐爵关内侯。正元初进封常乐亭侯，迁镇南将军、都督豫州诸军事，领豫州刺史，进封安乐乡侯。甘露中，以本官行镇东将军、都督扬豫诸军事，转征东将军、都督扬州诸军事，进封东武侯，又转征南将军、都督荆州诸军事。景元二年卒，赠司空，谥曰景侯。有《新书》五卷。
　　◇上明帝疏谏盛修宫室
　　臣闻古人以水喻民，曰「水所以载舟，亦所以覆舟」。故在民上者，不可以不戒惧。夫民逸则虑易，苦则思难，是以先王居之以约俭，俾不至于生患。昔颜渊云，东野子之御，马力尽矣而求进不已，是以知其将败。今事役劳苦，男女离旷，愿陛下深察东野之弊，留意舟水之喻，息奔驷于未尽，节力役于未困。昔汉有天下，至孝文时唯有同姓诸侯，而贾谊忧之曰：「置火积薪之下而寝其上，因谓之安也。」今寇贼未殄，猛将拥兵，检之则无以应敌，久之则难以遗後，当盛明之世，不务以除患，若子孙不竞，社稷之忧也。使贾谊复起，必深切于曩时矣。（《魏志·王基传》）
　　◇上疏请守便宜
　　今与贼家（《通典》作「与贼交利」。）对敌，当不动如山。若迁移依险，人心摇荡，于势大损。诸军并据深沟高垒，众心皆定，不可倾动，此御兵之要也。（《魏志·王基传》，《通典》一百五十八）
　　◇奉诏停驻请进军南顿议
　　俭等举军足以深入，而久不进者，是其诈伪已露，众心疑沮也。今不张示威形以副民望，而停军高垒，有似畏懦，非用兵之势也。若或虏略民人，又州郡兵家为贼所得者，更怀离心；俭等所迫胁者，自顾罪重，不敢复还，此为错兵无用之地，而成奸宄之源。吴寇因之，则淮南非国家之有，谯、沛、汝、豫危而不安，此计之大失也。军宜速进据南顿，南顿有大邸阁，计足军人四十日粮。保坚城，因积谷，先人有夺人之心，此平贼之要也。（《魏志·王基传》）
　　◇进据氵隐水复议
　　兵闻拙速，未睹工迟之久，方今外有疆寇，内有叛臣，若不时决，则事之深浅未可测也。议者多欲将军持重。将军持重是也。停军不进非也。持重非不行之谓也。进而不可犯耳。今据坚城，保壁垒，以积实资虏，县运军粮，甚非计也。（同上。）
　　◇被诏迎邓由驰驿陈状
　　且当清澄，未宜便举重兵深入应之。（《魏志·王基传》》注引司马彪《战略》）
　　夷陵东道，当由车御至赤岸，乃得渡沮，西道当出箭溪口，乃趣平土，皆山险狭，竹木丛蔚，卒有要害，驽马不陈。今者筋角弩弱，水潦方降，废盛农之务，徼难必之利，此事之危者也。昔子午之役，兵行数百里而值淋雨，桥关破坏，後粮腐败，前军县乏。姜维深入，不待辎重，士众饥饿，覆军上邦。文钦、唐咨，举吴重兵；昧利寿春，身没不反。此皆近事之鉴戒也。嘉平以来，累有内难。当今之宜，当镇安社稷，抚宁上下，力农务本，怀柔百姓，未宜动众以求外利也。得之未足为多，失之伤损威重。（《魏志·王基传》》注引司马彪《战略》）
　　昔汉祖纳郦生之说，欲封六国，寤张良之谋，而趣销印。基谋虑浅短，诚不及留侯，亦惧襄阳有食其之谬。（同上。）
　　◇荐刘毅于公府
　　毅方正亮直，挺然不群，言不苟合，行不苟容，往日侨仕平阳，为郡股肱。正色立朝，举纲引墨。朱紫有分，郑卫不杂，孝悌著于邦族，忠贞效于三魏。昔孙阳取骐骥于吴坂，秦穆拔百里于商旅。毅未遇知己，无所自呈。前已口白，谨复申请。（《晋书·刘毅传》）
　　◇伐吴进趣之宜封
　　夫兵动而无功，则威名折于外，财用穷于内，故必全而后用也。若不资通川聚粮水战之备，则虽积兵江内，无必渡之势矣。今江陵有沮、漳二水，溉灌腴之田以千数。安陆左右，陂池沃衍。若水陆并农，以实军资，然後引兵诣江陵、夷陵，分据夏口，顺沮、彰，资水浮谷而下。贼知官兵有经久之势，则拒天诛者意沮，而向王化者益固。然後率合蛮夷以攻其内，精卒劲兵以讨其外，则夏口以上必拔，而江外之郡不守。如此，吴、蜀之交绝，交绝而吴禽矣。不然，兵出之利，未可必矣。（《魏志·王基传》）
　　◇戒司马景王书（嘉平四年）
　　天下至广，万机至猥，诚不可不矜矜业业，坐而待旦也。夫志正则众邪不生，心静则众事不躁，思虑审定则教令不烦，亲用忠良则远近协服。故知和远在身，定众在心。许允、傅嘏、袁侃、崔赞皆一时正士，有直质而无流心，可与同政事者也。（《魏志·王基传》）
　　◎王武
　　武，爵里未详。
　　◇上武略士表
　　幽州刺史王雄，□□气□，长涉道艺，天性仁勇，□毅有略，约身俭己，务养吏士，能得人欢心，谓当任为大将也。（《书钞》未删改本一百十五。案：雄王浑父孟达亦有荐王雄表，见《苏林传》》注）
　　◎王象
　　象字羲伯，并州人。少孤，为人牧羊，而私读书，杨俊赎之。文帝受禅，拜散骑侍郎，迁常侍，封列侯，受诏撰皇览，领秘书监，以救杨俊不许，发病死。有集一卷。
　　◇荐杨俊
　　伏见南阳太守杨俊，秉纯粹之茂质，履忠肃之弘量，体仁足以育物，笃实足以动众，克长後进，惠训不倦，外宽内直，仁而有断。自初弹冠，所历垂化，再守南阳，恩德流著，殊邻异党，襁负而至。今境守清静，无所展其智能，宜还本朝，宣力辇毂，熙帝之载。（《魏志·杨俊传》）

卷三十九·魏三十九
◎张就
　　就，戊已校尉张恭子。黄初中代恭为校尉，後为金城太守。
　　◇被拘执私与父恭疏（案：事在建安十年间）
　　大人率厉敦煌，忠义显然，岂以就在困厄之中而替之哉？昔乐羊食子，李通覆家，经国之臣，宁怀妻孥邪？今大军垂至，但当促兵以掎之耳。愿不以下流之爱，使就有恨于黄壤也。（《魏志·阎温传》）
　　◎张既
　　既字德容。（见《御览》三百八十五引《三辅决录》。）黄初中为雍州刺史，又为凉州刺史，封西乡侯。
　　◇表毋丘兴
　　河右遐远，丧乱弥久。武威当诸郡路道喉辖之要，加民夷杂处，数有兵难。领太守毋丘兴到官，内抚吏民，外怀羌、胡，卒使柔附，为官效用。黄华、张进初图逆乱，扇动左右。兴志气忠烈，临难不顾，为将校民夷陈说祸福，言则涕泣。于时男女万口，咸怀感激，形毁发乱，誓心致命。寻率精兵胁张掖，济拔领太守杜通、西海太守张睦。张掖番和、骊干二县吏民及郡杂胡弃恶诣兴，兴皆安恤，使尽力田。兴每所历，尽竭心力，诚国之良吏。殿下即位，留心万机，苟有毫毛之善，必有赏录，臣伏缘圣旨，指陈其事。（《魏志·毋丘俭传》》注引《魏名臣奏》）
　　◇答文帝问苏则
　　金城郡昔为韩遂所见屠剥，死丧流亡，或窜戎狄，或陷寇乱，户不满五百。则到官，内抚凋残，外鸠离散，今见户千余。又梁烧杂种羌，昔与遂同恶，遂毙之后，越出障塞。则前后招怀，归就郡者三千余落，皆恤以威恩，为官效用。西平麴演等倡造邪谋，则寻出军，临其项领，演即归命送质，破绝贼粮。则既恤民之效，又能和戎狄，尽忠效节。遭遇圣明，有功必录。若则加爵邑，诚足以劝忠臣，励风俗也。（《魏志·苏则传》注引《魏名臣奏》）
　　◎孟康
　　康字公休，安平广宗人，黄初中为散骑侍郎，正始中出为弘农太守，领典农校尉，嘉平末徙渤海太守，入为中书令，转中书监，封广陵亭侯。有《汉书音义》若干卷，《老子注》二卷。
　　◇荐崔林
　　夫宰相者，天下之所瞻效，诚宜得秉忠、履正、本德仗义之士，足为海内所师表者。窃见司隶校尉崔林，禀自然之正性，体高雅之弘量。论其所长以比古人，忠直不回则史鱼之俦，清俭守约则季文之匹也。牧守州郡，所在而治，及为外司，万里肃齐，诚台辅之妙器，衮职之良才也。（《魏志·崔林传》）
　　◎李恩
　　恩，黄初中为郎中。
　　◇历议
　　以太史天度与相覆校，二年七月三年十一月望，与天度日皆差异。月蚀加时，乃后天六时半，非从三度之谓，定为后天过半日也。（《晋书·律历志中》）
　　◎程晓
　　晓字季明，东郡东阿人，卫尉昱之孙。黄初中封列侯。嘉平中为黄门侍郎，后为汝南太守。有集二卷。（案：《艺文类聚》四有晋程晓诗。或晋受禅后，其人尚在，或别是一人也。俟考。）
　　◇请罢校事官疏
