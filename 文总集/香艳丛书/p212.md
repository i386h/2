<!-- { "loadSidebar": true } -->
　　宋张功父着《梅品》一帙，疏花之宜称，憎疾、荣宠、屈辱凡五十八事。闲思莲足纤妍，花堪解语，更无凡卉得与追踪。至有历百折而不回，贯四时而不改，则唯寒梅、翠竹、苍松差堪接武。乃或遇人不淑，有女仳离，空谷幽兰，不知凡几。在女子以缠足为容，譬之君子修身俟命，讵有怨尤？然读“采葑采菲，无遗下体”之诗，能无三叹！因仿其意，纂香莲宜称憎疾、荣宠、屈辱，亦得五十八条。别疏香闺韵事，及步莲三昧所未及者，凡二十余类，总汇一卷，签曰《品藻》。愿因风寄语金屋主人，倘阿娇步步生莲，幸加意护持，万勿敝屣视之，庶几享香莲清福于无既也。 
　　香莲宜称二十六事 
　　　　为对新月行缠。 
　　　　为芙蓉鞋褥 。 
　　　　为明珠凤串 。 
　　　　为湘裙半展。 
　　　　为鸳被勾春。 
　　　　为佯羞娇踢 。 
　　　　为蹑足传情 。 
　　　　为就裙底画字。 
　　　　为指点坐卧间器物。 
　　　　为女伴并足比较短长。 
　　　　为勾丝紾线。 
　　　　为空廊响屟 
　　　　为掌上舞 。 
　　　　为蹴踘。 
　　　　为蹋灯。 
　　　　为闻歌点拍。 
　　　　为银炉藉火。 
　　　　为红锦地衣 。 
　　　　为秋千画板 。 
　　　　为锦鞯银镫。 
　　　　为屐齿衔红。 
　　　　为莎痕衬绿。 
　　　　为床上屑香。 
　　　　为看梅踏雪。 
　　　　为女冠步斗 。 
　　　　为妙伎蹋绳 。 
　　 
　　香莲憎疾十四事 
　　　　为鹅头 。（脚背丰隆，江以南谓之鹅头脚。） 
　　　　为鸡眼。 
　　　　为行缠缀接。 
　　　　为不裙不袜。 
　　　　为放慢跟。（履尾不缝合，别用线绊织，谓之慢跟。） 
　　　　为鞋头缀圆月。 
　　　　为高底。 
　　　　为彩画膝衣。 
　　　　为结袜垂丝蕤。 
　　　　为以足小取名金莲。 
　　　　为以草纸剪鞋样。 
　　　　为熏履袜用芸香枣核。 
　　　　为着屐登床。 
　　　　为恶诗组织袜浅鞋弓等字。 
　　 
　　香莲荣宠六事 
　　　　为怯缠病足，檀郎着意搓摩。 
　　　　为欲濯沧浪，庭花齐放。 
　　　　为寒夜香消，逢倩怀中取暖。 
　　　　为佳句品题。 
　　　　为撷履飞觞。 
　　　　为以弓样，夹入宋椠书籍中辟蠹。 
　　 
　　香莲屈辱十一事 
　　　　为郎君不解轻怜。 
　　　　为蠢婢误踹。 
　　　　为用粗布行缠。 
　　　　为履袜破碎。 
　　　　为行不择路，践踏汗秽。 
　　　　为经年不洗。 
　　　　为泥涂跋涉。 
　　　　为人海追踪，坠鞋徒跣。 
　　　　为半路出家。 
　　　　为伏侍大脚夫人。 
　　　　为芒屩。 
　　　　为瓦盆冷水濯足。 
　　 
　　香莲五式 
　　家家踏月，户户凌波。然践规判矩，毁方瓦合。譬诸草木，区以别矣。约略莲式，总不越此五等： 
　　莲瓣。 
　　新月。 
　　和弓。 
　　竹萌。 
　　菱角。 
　 
　　香莲三贵 
　　瘦则寒，强哉矫，俗遂无药可医矣。故肥乃腴润，软斯柔媚，秀方都雅。然肥不在肉，软不在缠，秀不在履。且肥软或可以形求，秀但当以神遇。《鲁论》曰：“君子所贵乎道者三，不以三隅反，吾不复也。” 
　　肥。 
　　软。 
　　秀。 
　　 
　　香莲十八名 
　　莲之品类，种种不同。妇足之长短攸分，情伪错出，亦有人心如面之异。乃审厥象，肇赐佳名。 
　　四照莲。（端端正正，窄窄弓弓，在三寸四寸之间者。） 
　　锦边莲。（四寸以上至五寸，虽缠束端正，而非劲履，不见棱角者。） 
　　钗头莲。（瘦而过长，所谓竹萌式也。） 
　　单叶莲。（窄胝平跗，所谓和弓式也。） 
　　佛头莲。（丰跗隆然，如佛头挽髻，所谓菱角式，江南之鹅头脚也。） 
　　穿心莲。（着里高底者。） 
　　碧台莲。（着外高底者。） 
　　并头莲。（将指钩援，俗谓之里八字。） 
　　并蒂莲。（锐指外扬，俗谓之外八字。） 
　　同心莲。（侧胼让指，俗谓之里拐。） 
　　分香莲。（欹指让胼，俗谓之外拐。） 
　　合影莲。（如侑坐欹器，俗称一顺拐。） 
　　缠枝莲。（全体纡回者。） 
　　倒垂莲。（决踵蹑底，俗称坐跟。） 
　　朝日莲。（翘指上向，全以踵行。） 
　　千叶莲。（五寸以上，虽略缠粗缚，而翘之可堪拱把者。） 
　　玉井莲。（锐是鞋尖，非关缠束，昌黎诗所谓“花开十丈藕如船”者也。） 
　　西番莲。（半路出家，解缠谢缚者，较之玉井莲，反似有娉婷之致焉。） 
　　 
　　香莲十友 
　　伊人在水，澹如君子之交，似兰斯馨，臭合同心之味，此诚不以“一贵一贱，乃见交态，一富一贫，乃见交情”者，洵为好合良朋。奚止香莲益友，别有图铭，载在莲府。 
　　益友。（罗纨） 
　　艳友。（弓鞋） 
　　梦友。（伴奴） 
　　执友。（绣曳） 
　　净友。（锦袜） 
　　直友。（弇履） 
　　殊友。（彩綦） 
　　香友。（莲褥） 
　　清友。（樊粉） 
　　媚友。（高底） 
　　 
　　香莲五容 
　　“嘤其鸣矣”，《小雅》歌求友之章；“絷之维之”，《周颂》赓有客之什。盖晨夕过从，固曰：“每有良朋”，信宿招邀，则亦“于焉嘉客”也。《易》曰：“不速。”其是之谓需乎！ 
　　佳客。（凤舄） 
　　冷客。（鸾靴） 
　　野客。（鸳屐） 
　　韵客。（翚屐） 
　　隐客。（锦衻） 
　　 
　　香莲九品 
　　刻玉缠香，裁云镂月。群分类聚，品物流形。世尊趺坐九品莲台，指青叶莲花，迦叶所以呵呵微笑也。 
　　神品上上 
　　秾纤得中，修短合度，如捧心西子，颦笑天然，不可无一，不能有二。 
　　妙品上中 
　　弱不胜羞，瘦堪入画，如倚风垂柳，娇欲人扶，虽尺璧粟瑕，寸珠尘颣，然希世宝也。 
　　仙品上下 
　　骨直以立，忿执以奔，如深山学道人，餐松茹柏，虽不免郊寒岛瘦，而已无烟火气。 
　　珍品中上 
　　纡体放尾，微本浓末，如屏开孔雀，非不绚烂炫目，然终觉尾后拖沓。 
　　清品中中 
　　专而长，皙而瘠，如飞凫延颈，鹤唳引吭，非不厌其太长，差觉瘦能免俗。 
　　艳品中下 
　　丰肉而短，宽缓以荼，如玉环《霓裳》一曲，足掩前古，而临风独立，终不免“尔则任吹多少”之诮。 
　　逸品下上 
　　窄亦棱棱，纤非甚锐，如米家研山，虽一拳石，而有崩云坠厓之势。 
　　凡品下中 
　　纤似有尖，肥而近俗，如秋水红菱，春山遥翠，颇觉戚施蒙璆，置之鸡群，居然鹤立。 
　　赝品下下 
　　尖非瘦影，踵则猱升，如羊欣书所谓“大家婢学夫人”，虽处其位，而举止羞涩，终不似真。 
　　 
　　香莲三十六格 
　　既别洪纤，易形好丑，然而平奇浓淡，姿态迥殊，莲府中正，不得不广为悬格，以待闺革也。 
　　平（胝若悬衡，跗如植矩。） 
　　正（测表影圭，无反无侧。） 
　　圆（束指削胼，磨礲浸润。） 
　　直（引绳就墨，如矢如弦。） 
　　曲（规旋矩立，磬倨钩悬。） 
　　窄（细骨柔肌，棱角俏利。） 
　　纤（骨清神正，瘦中有力。） 
　　锐（以尔钩援，自求辛螫。） 
　　稳（结构平正，举趾端详。） 
　　称（骨肉停匀，秾纤合度。） 
　　轻（踏月有痕，试香无迹。） 
　　薄（片玉浮香，瓣莲贴地。） 
　　安（雍容大雅，绝不矜持。） 
　　闲（骅骝轻驾，范我驰驱。） 
　　妍（新月初生，名花欲吐。） 
　　媚（芙蕖含露，轻燕受风。） 
　　艳（翠绕珠围，雅俗共赏。） 
　　韵（翩跹婀娜，意态天然。） 
　　弱（庭花苑柳，怯露倚风。） 
　　瘦（鹤立乔松，长而不短。） 
　　腴（气足神充，香温玉软。） 
　　润（精神调鬯，肌理细腻。） 
　　隽（丰采焕发，骨气无双。） 
　　整（团合密致，无懈可击。） 
　　柔（靡靡绵绵，有若无骨。） 
　　劲（千钧之弩，引而不发。） 
　　文（含英咀华，珠圆玉润。） 
　　武（回戈挽戟，辟易众人。） 
　　爽（步骤俊快，如嚼哀梨。） 
　　雅（神如秋水，不染俗氛。） 
　　超（气度高妙，卓尔不群。） 
　　逸（丰致潇洒，姿态横生。） 
　　洁（秋水春山，露珠冰镜。） 
　　静（渊月沉珠，湛然莹澈。） 
　　朴（周尊秦彝，古致盎然。） 
　　巧（规矩从手，造化在心。） 
　　 
　　香莲九锡 
　　櫜弓偃革，厥有成绩。念兹崇功，车服以庸。余别有《春妍君九锡》文，见本集。 
　　红罗缠。 
　　鸳鸯舄。（副以凤衔珠组） 
　　生香卧履。 
　　芙蓉鞋褥。 
　　菊花袜勾。 
　　红藕猩覆。（副以锦带） 
　　锦文湘靴。 
　　湘筠屐。 
　　金莲花盆，莲香散金剪银针。 
　　 
　　香莲十六景 
　　妙人对妙景，已是二难。不若妙景中妙人，斯为合璧，然尤未若妙人生妙景。则右丞画、工部诗，兼而有之矣。顾此景家家家中悬之，汤临川《牡丹亭》云：“锦屏人忒看得这韶光贱。”谓之何哉！ 
　　缠足。 
　　濯足。 
　　制履。 
　　试履。 
　　挑灯剥茧。 
　　倚槛兜鞋。 
　　花阴蹴踘。 
　　闲庭踢犍。 
　　对月看花，凭兰胡跪。 
　　观书抛卷，抱膝微吟。 
　　凤鞋泥污，偎人强剔。 
　　缠春韫玉，顾步徘徊。 
　　误踏春弓，含嗔欤捻。 
　　戏拈绣履，作意打人。 
　　欹枕屏调白玉猧儿。 
　　丁香阶结鸳央袜系。 
　　附：夏闺六景 
　　夏闺六景，及后花乡四景，见夏侯审《香闺韵事》。本拟作杂咏题，然亦天然妙景也，因为纂入。 
　　浴竟。 
　　憩风。 
　　掩膝。 
　　抱膝。 
　　易缠。 
　　初倦。 
　　附：花乡四景 
　　翘足。 
　　足颤。 
　　拳足。 
　　擎足。 
　　 
　　香莲三影 
　　色即是空，空即是色。一切有为法，皆作如是观。 
　　花间蹴踘苔上影。 
　　临流浣濯水中影。 
　　春宵一刻灯前影。 
　　 
