<!-- { "loadSidebar": true } -->
　　奏为候久事生放还宜亟事臣向以病请者一年八个月近复以家难请臣之望放其急如持漏瓮沃焦釜特欲候　命而行全阁臣始终之礼守臣子无所逃之谊耳乃昨者同官向高因御史邓澄有言遽上一揭欲辞票拟而推之臣臣不胜骇愕无论臣疾病沈痼弹射丛集即如邓澄疏末所加于臣者曰都下奉朝请　曰大奸大顽人所共见斯何言也而尚欲使之与几务分票拟之役有是理乎有是事乎若澄所议向高不过草疏中一二语未有损于向高之品望特其耿介之性遽不自安而为此辞让臣能谅之伏乞　皇上念几务繁重谕令向高即出如常票拟不得因微言而疑沮亟放臣归亟允锡爵之辞亟简当世名流与向高共襄圣政庶太平可望而中外人心亦可少安矣臣不胜云云万历三十七年十一月初九日奏 

　　○乞放疏（三十九） 

　　奏为病臣移徙荒凉不堪恳乞　圣慈垂怜亟放事臣乞休七十疏在去年者未蒙俞允在今年者一槩留中臣感动无术困苦无聊本月初九日移居真武庙庙在演象所极北本无舍宇远隔人烟仅小房一间庙夫二人盖自来未有托宿于此者缘臣盘桓日久遘闵既多义不敢径出国门尤不得偷安旅寓不获巳以衰病之身暂栖极荒极凉之地臣本一介穷儒犹耐寒苦动心忍性谶罪省愆耿耿寸心　皇上之所鉴知亦真武神明之□照察然而臣之跋胡嚏尾局天蹐地则至此极矣日维隆冬终风且暴一年巳暮之光景万里未归之病骨臣望放之急什伯往时伏乞　皇上怜臣居处荒凉衷情迫切即放臣去以遂首丘臣不胜云云万历三十七年十二月十九日奏二十八年正月初五日奉圣旨览卿所奏朕巳洞知卿任怨任劳赞襄筹划方今边疆多事之秋正赖卿等分猷佐理岂可以人言坚欲求去却又移徙庙宇朕心恻然但今岁春寒卿宜安心复归私寓候旨行不允所辞该部知道 

　　○乞放疏（四十） 

　　奏为恭谢　圣怜仍申前恳乞即赐放事臣于岁底移居真武庙随有疏陈今正月初五日伏奉圣旨览卿所奏朕巳洞知卿任怨任劳赞襄筹划方今边疆多事之秋正赖卿等分猷佐理岂可以人言坚欲求去却又移徙庙宇朕心恻然但今□春寒卿宜安心复归私寓候旨行不允所辞该部知道钦此臣恭设香案望阙叩头谢恩讫伏念臣即次不安移居荒庙如蝼蚁徙穴何足动情又□献岁喜庆之时九重邃穆而念臣居处之荒凉至为之恻然且谕以复归私寓安心候　旨真如慈母之爱怜其子而妪煦之臣捧诵　恩纶即处荒凉而温于挟纩矣臣不胜顶戴不胜感激惟是臣累　圣明巳甚蚤放一日即一日之恩臣负罪□巳多蚤去一日为一日之幸今私寓既移不可复返而家小前年巳去随身行李无多便可迨氷未泮遵陆而行渐南渐暖可以无烦　圣念伏乞皇上慨然赐放俾遂生还臣虽不能报　圣主隆天厚地之恩庶不失臣子进退始终之义而人心始安贤路斯辟所关系良不浅矣万历三十八年正月初六日奏 

　　○乞放疏（四十一） 

　　奏为荒庙难以久居伏俟　纶音恳求蚤发事□者臣伏蒙　皇上以臣移居真武庙恻然动□□以候　旨而行臣自奉　旨以来翘首跂足望□欲穿迄今旬有五日而臣之移来则四十余日矣臣虽不敢出城而既巳离次与出城无异其荒凉殆又过之臣今不能措一词但以此一疏求　皇上准放一声俾臣得全进退始终大节而天下□从此太平此新春新政第一事也臣不胜云云万历三十八年正月二十日奏 

　　○乞放疏（四十二） 

　　奏为恳乞　圣慈一亲并放事臣见前年兵部尚书萧大亨放去计其家居优游今巳年半比者一月之内见刑部尚书沈应文放去光禄寺卿王守素放去此皆　皇上慈悲至仁体其苦情而予之生路诸臣乃得进退始终不愆其常身去而心安皇上曲成之恩大矣若臣之于诸臣也以杜门则独先以待命则独久以上疏则独多而栖止荒凉则诸臣之所未有　皇上待臣视诸臣似亦有加焉则臣之得放似亦不当在诸臣之后伏乞　皇上一视而放之即以臣罪过予臣闲住但得　皇上发放一声徒步出国门　皇上之大恩臣之□愿也臣不胜云云万历三十八年二月初一日□ 

　　○乞放疏（四十三） 

　　奏为恳恩急放事臣乞休匝两年矣移徙又两□矣疏八十上矣前者伏奉　温纶谕以春寒许以候旨今春深寒薄候亦久矣臣犹记得先年阁臣赵志皋八十疏而死沈一贯八十疏而去今臣亦八十疏可以放矣一放而　皇上待阁臣之礼全矣臣所以坚忍宁耐一片愚心亦暴白于天下后世矣臣不胜云云万历三十八年二月初九日奏 

　　○乞放疏（四十四） 

　　奏为候　旨日久恳乞　圣慈慨然赐放事臣自正月初间伏奉候　旨之谕迄今又踰四旬累疏哀鸣更不敢及人情口语之猥繁与荒庙栖居之琐尼盖亦学古人所谓三缄百忍惟求一放而巳矣夫臣有罪宜放臣年七十宜放臣病宜放臣三年不供职宜放臣乞休至八十疏宜放即放亦巳后矣而　圣心尚未慨然臣窃惑之语云待河之清人寿几何臣今桑榆之景即旦晚溘然而逝巳是古来所稀但使臣不获首丘而毕命于都门则臣直候死非候放也臣之所望在生还臣之所□于　皇上者在放生今天气融和归途良便伏乞圣慈悯臣久候之苦慨然赐放臣不胜云云万历三十八年二月十九日奏 

　　○乞放疏（四十五） 

　　臣惟士君子不得进而行其道则有退而藏其身乃臣年来以都门为乡山以旅邸为林泉以吞忍为修炼以封章为功课近且以庙为家以真武为居停主人而以二三庙户为□矣盖自前年四月二十一日以来以岁计者二以月计者二十有四以日计者六百有三十夫人年至七十来日有几而掷此六百三十日于风波之场醉梦之境何为者哉人生如隙中驹石中火自臣癸卯七月入京至今七年问朝野大臣物故者几六十人今臣病久不去日复一日恐此庙中为臣牖下又且损一番斋粮麻布之惠矣庄周有言宁死而贵乎宁生而曳尾于涂中乎此理此意可与老者语而少壮之所未知可与见道者语而庸鄙之所未喻故臣之至急在生还惟不敢冐擅去之罪耳臣不胜云 

　　○乞放疏（四十六） 

　　奏为恳乞赐放事臣惟必去者臣之义也必待命而去者朝廷之法臣子之礼也自臣移居伏蒙皇上命臣候　旨臣窃喜不自胜以为天心巳动不过少需旬日赐玦必矣不谓伏候至今六十余日即计吏褫职者竣事皆散举人下第者发榜皆归而臣尚羁留于此不但不得比于兵刑二部大臣且不得与褫职之吏下第之上等也念臣入仕二十八年中间还里之日惟丙戌奉差半年壬寅癸卯请告年半合之仅仅两年古称游子思故乡老则益思病则益又思今臣二载以来精神飞越魂魄飘扬何日何时不在家山丘陇之间而　皇上不肯放臣切观　圣意若不欲臣生还者何苦臣一至此哉今天气融和过此炎热又将至矣伏乞　皇上轸臣苦迫之情慨发慈心亟赐一放臣不胜云云万历三十八年三月初五日奏 

　　○辞免读卷并乞放疏 

　　奏为辞免读卷并乞放归事臣杜门二载一切公务毫不与闻乃今殿试届期礼部题读卷官犹列臣名于疏内臣不胜骇愕夫此鸿巨之典隆重之役不惟劣臣病体万万不能趋承即该部多此一题臣之惭愧亦巳甚矣谅在　圣鉴谨此题知而臣淹困之久孤寂无聊渴望首丘以日为岁伏乞圣慈矜悯即放臣不胜云云万历三十八年三月十二日奏 

　　○乞放疏（四十七） 

　　奏为恳乞赐放事臣乞休八十余疏自正月迄今疏凡八上一槩留中未蒙省发今清明又五六日矣春既暮而暑将来数巳穷而理亦极而此荒凉庙舍方之蘧庐犹为不堪臣□释子不欲三宿桑下今臣宿此辄踰十旬以臣之不肖为清议所不容同类所共摈而久居方丈长污神栖即真武能怜臣容臣而臣亦不安甚矣如旧辅王锡爵病苦甚真今复来辞一腔赤诚似亦　圣主所当曲体者伏乞　皇上放臣并及锡爵俾在林下者享一丘一壑之安出国门者免絷之维之之累而　圣主所以待辅臣之礼真可谓□始有终矣臣不胜云云万历三十八年三月十九日奏 

　　○乞放疏（四十八） 

　　奏为恳求即放事臣惟凡人有求而不与至于屡求今日求之明日求之频数烦渎毋论人厌其求将求者亦自厌矣臣连章累牍积日累岁臣巳自厌况　皇上岂有不厌臣者顾臣不得巳也顷者同官弃向高偶有微言亦欲求去昨奉温旨犹复疏辞臣见其意实以阁务殷繁无人共济不惟劳悴抑且妨贤中外缙绅责望谯让此向高所为汲汲焉累疏而请耳臣愿　皇上亟行会推以安其心而趣之出而臣病废守候之久伏乞　皇上怜臣放臣俾得与萧大亨沈应文共沐　圣恩始终两全进退以礼臣不胜云云万历三十八年闰三月十九日奏三十九日奉圣旨卿调理日久疾巳平复何为恳请屡奏乃今阁务繁重正赖谋猷匡济赞让岂可坚辞求去还体朕意即出辅政慎勿再陈吏部知道 

　　○乞放疏（四十九） 

　　奏为疾痼难痊恳乞　圣慈垂怜即放事臣待命二年移居半载本月十九日□有疏陈二十九日伏奉　圣旨卿调理日久疾巳平复何为恳请屡奏乃今阁务繁重正赖谋猷匡济赞让岂可坚辞求去还体朕意即出辅政慎勿再陈吏部知道钦此臣即于真武庙恭设香案扶掖望阙叩头恭谢讫臣蒙　圣主隆恩天高地厚捐糜报効乃臣本心惟是人之罪过人所屡言而人亦自知其不同洗雪臣之疾病人所不言而臣则自知其不可疗治盖凡治病者少壮易而老则难骤感易而久则难顺适易而郁则难臣年七十老矣病自前年迄今久矣求去不得去幽居于此岑寂无聊郁矣臣所以苟延至今者实为天幸亦为学力而要之膏盲沈痼视息仅存在易所谓贞疾恒不死者也以臣残废如此而　明纶尚欲□以匡济赞襄即出辅政传之四方人必谓　圣主始不知臣之不肖今并不知臣之痼疾何　帝尧之明乃亦有时而蔽乎盖臣初婴疾即无生理即自知不能终事皇上报答　圣恩是以　皇上再遣鸿胪卿谕臣一命同官谕臣凡臣有疏辄荷温旨慰留不帝数四真千载希旷之恩使臣病尚浅调理一年亦可望痊不待至今而后脱体矣□素直肠虽妻子朋友莫之或欺岂于　君父至尊之前敢有矫饰伏惟　皇上始终鉴詧准臣休归臣不胜云云万历三十八年闰三月二十九日奏 

　　○乞放疏（五十） 

　　奏为痼疾委难望痊哀求即放事臣于前月二十九日伏奉　温纶随即具疏备陈犬马之疾沈痼而不可治但求残喘以遂首丘盖自前年迄今将及百疏千言万语所求不过一条性命更无支词而杜门日久形如槁木心如死灰自身以外一切不闻不见惟昨城楼之灾闻而惊惧而不敢具疏问安陈言修省者亦以疲癃残废之人分固宜尔也然因思火称郁攸郁能生火今天下人心之郁具列诸臣疏中毋待臣言即如臣至不肖为人所共摈斥而躭延月日以妨贤路致有积久而不得舒之众怒望久而不得鬯之舆情此其郁最大以臣两年婴疾百疏乞休孑然一身栖栖荒庙秪为分义不敢不待而絷维局蹐真同散拘自来辅臣未有困苦至此者此其郁亦最大今欲宣郁弭灾则放臣为第一义臣去而诸政事可次第举矣伏乞　皇上俯垂怜詧即准放归无使痼疾之臣尚淹都门频渎天听臣不胜云云万历三十八年四月初七日奏 

　　○乞放疏（五十一） 

