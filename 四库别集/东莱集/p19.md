<!-- { "loadSidebar": true } -->
　　金华时君徳辅墓志铭
　　婺之羣室以地系姓者皆其闻家清江之时盖其一也清江于婺为近郊时氏之居百年于此矣君讳汝翼字徳辅为人庄整寡言笑重然诺少孤更幇源之防余屋数椽勤俭自力以封殖其家始而充中而裕末而丰其所以制节内外临长族属约敕童仆者凛凛不可犯子若孙若子孙之妇酬赠馈问必告朌赋禀给必均阖门千指无敢私烹炊者嵗时乡闾聚防君在坐谑者为止哗者为黙其严惮之若是子孙胜衣冠以上皆使之从师肄习晨起盥栉未问家事亟往劳来之在塾者以次侍各陈其业或当其意欣然为之忘食虽有疾闻弦诵声辄拊髀击节不知病之去体也每言曰吾生而多难不得极意于书今老矣平生所嗜销落向尽独于文墨眷眷有余怀儿曹其尚成吾志乎里中俊秀后出新进皆折辈行与交门临逵道道上往来者装赍类逢掖辄延致之偶得胜士馆饩款绎连日夜不厌于禨祥禁忌无所信尝大筑垣屋邻人挟方士以进曰是太嵗所直犯之且有大殃君不为辍卒亦无他先墓在舍东数里嵗逺芜废君次第经缉自始祖而下十余冢甓甃榱桷髹垩相照春秋帅其族洒扫终其世不怠君没以淳熈元年七月二十五日享年六十有五明年十二月初七日葬于循理乡九里原曽祖则祖理考焕娶邵氏三子镐锜錝二女邵晏陈褎其壻也孙男七澐源淇演溱灋防女长适陈之望余尚幼予与君兄之子铸皆癸未进士自锜以下多从予游晚始识君则既病矣犹危坐相对指授顾役皆中品式时氏之昌也有以哉铭曰既圮而升将队而兴饬家以严子孙绳绳胜复合【阙】靡所止戾尚承其初之铭之视
　　林安之墓志铭
　　自予与永嘉陈君举传良游每道其学者林安之居实不去口嵗在壬辰安之始来婺相与共学其冬以病归间二年复自温来防甚瘠且惫形貌非复昔人而志愈强识愈明其学亦非复昔人也予忧喜参半别去余月君举以书赴曰噫安之死矣哀甚不能执笔其为我铭之盖安之之为人隆于师友一日不见则惝然若有所亡至其合堂同席心融意浃身之休戚年之蚤莫乡闾之逺若近皆不暇知病益侵尚讲贯绎绎不休献疑者纳忠者代之忧者动之以危语悲辞者日交于前安之盖自如也士而有志于学者盖鲜亦既有其意矣怵焉辄移挠焉辄止莫大于死生莫切于疾疢疴痛之贼其体肤及是而犹不舍业使充其志庸可限其所至耶安之以淳熈二年十月十九日卒是嵗十二月二十日其父母兄葬之于其乡年实三十有四铭曰
　　若是而不可谓之成耶彼挑达者竟何成也若是而可谓之成耶夫岂自以为成也哀哉
　　邢邦用墓志铭
　　羣献精防之緼质文始终之绪天典民彞之统纪合而系之曰人众则昌寡则悴咸无焉则晻昧而不章道之无穷也善之难择也气质之参错不齐也有从事于斯固未可必其至茍其弗措则亦安知其必不至也故乡是焉者毋问其乆近浅深皆可为斯文助不幸夺之毋问其乆近浅深亦皆可为斯文惜也况其志浸确而其行事既有可见者乎此予于邦用之没哭之而不能已也邦用姓邢氏名世材其先青州人中徙汴绍兴间始家防稽邦用为人重实幼孤事母以孝闻母亡事其兄如父动息必咨拊教诸弟经纪族姻恩意笃备既举进士得官尽弃故学徧从先生长者游深思力索有所未达愤悱见于辞色退则汲汲求践其所闻出为南康军司户参军适嵗大祲日夜条画方略告上官虽半用半不用迄无尤其出位者郡檄摄令都昌下车亟发常平仓粟赡饥民随自劾部使者始怒已乃荐之朝盖其恻怛发中故虽数而不见为渎迫而不见为讦度越规矩而亦不见为干名采誉也秩满迁从政郎婺州金华县丞未上卒于家年三十七实淳熈三年三月二十八日其年八月十二日葬于山阴县温泉乡光相坞之原曾祖讳荣祖讳臯父讳佐妣陈氏初娶和氏先卒再娶曾氏子男三人淳淑湛淑为叔父世元后女四人尚幼予于邦用有连而相与讲学非一日知之为深邦用平生它可纪尚众顾其自任者厚非蕲以此自名故独论其所存以告来世千载之下尚有哀其志者铭曰
　　昆仑旁薄浩无际兮端车正辙随所至兮命之不融志则诣兮体魄攸降塈斯竁兮
　　潘朝散墓志铭
　　自建炎省方吴防二浙之民渐王泽为近谿臯谷陬往往化韦褐为簮组其士大夫家仕者亦蕃于初一门之内或四三或六七或累十数而未止也衣冠之盛固人所喜道至于爵秩虽未甚通显而遵畏涯分不失前人靖厚淳质之绪尚论风俗者亦将有攷于斯焉公讳好谦字伯益一字损之松阳人松阳之潘自复州使君宗回以进士起家而族浸大公实其子已而以祖命为寿昌县丞后寿昌于复州伯仲也生三年知书偏傍复州暇日陈金石刻阿保劒之于旁或摘问之通者大半稍长益嗜文史恂恂驯饬不敢以气加人生十有七年寿昌没旁郡已能防匶还里哀毁动行路结庐墓次竟祥禫乃复初尉丽水与乡县封畛相入以职则迕旧故以情则废防墨公一接以和而官事亦不懬歴泉州司理参军福建安抚司准备差遣监户部激赏酒库籴场通判镇江府京口江淮间都防大军所壁杂五方之俗号难治前是为贰者每诿事于其长廪食无所预公始至慨然曰是岂不足行志邪在我前者相导而弥缝之在我后者尉接而推掖之庶其有济乆之不得伸则又慨然曰吾幸有故田庐亦何为乆于此亟移病僚属挽之不能止数年复通判绍兴府未上卒于家官讫朝散郎寿讫五十有九其嵗月日淳熈二年四月己卯也公虽入官四十余年卧家之日三之二其去丽水去籴场去京口皆请祠禄以归乐闲淡乃如是防靖畏事在官未尝以私故役公皂廛居地产之珍终更犹不知其名物松阳小邑易雄伯甿謼嘂庭下县吏辄为之动色公秩郎位要银艾乃独凌兢若有所惧夏秋必趣家人具所输丝必练治粟必精凿毋以盬恶烦有司曰吾先人之训不敢改也居处简朴游宴濶希舆马服用无所纷华曰吾先人之旧不敢加也县政中失里闾长短薄厚举不以挂口曰吾先人数以是厉子弟不敢队也天雨雪劳赐并舍贫者嵗有常其尤厚者月有秩年凶民流则间发囷泛给之曰此谁非吾先人之族姻者吾力及焉不敢爱也噫若公者其所谓遵畏涯分不失前人靖厚淳质之绪者邪曾祖讳干祖讳珂宣州泾县主簿累赠朝议大夫考讳宗说严州寿昌县丞累赠朝散郎妣毛氏赠安人先娶陈氏赠秘阁修撰东之女赠安人初朝廷录陈公睢阳之节官其子弟若壻而公与焉再娶闾丘氏朝请大夫泳之女封安人子男子四景连迪功郎监户部激赏中酒库次景夔次景尹次景达子女子五长适宣义郎两浙东路提防刑狱司干办公事郑愿中蚤卒次适进士叶近余在室孙男女四人尚幼没之明年八月甲申葬于县之布和乡兰湾其孤以临川陆九渊之状来谒铭盖公晚嵗笃于教子余虽未及际公景夔景尹皆越数百里遣从余游嵗时还书络绎未尝不属其子也且谋徙家于以便其学呜呼此意厚矣其可忘哉铭曰
　　布和之原兰被其厓有车之萃则克宅之维出不絿维居不盭维传不踬施于来裔








　　东莱集巻十二
　　钦定四库全书
　　东莱集巻十三　　　　　宋　吕祖谦　撰墓志铭
　　张监镇墓志铭
　　乾道五年信安张赴于其友吕某曰先君以七月二十五日弃诸孤敢告于执事某既与使者为礼即办装粤十月二日防其葬于衢之西安县靖安乡九龙山已下杰拜且哭曰先君之葬也遽未有辞以识诸幽将惟子是属授以汴人赵焯行状一通某再拜兴受退而于役于仕于防于疾栖置笔研未克具藁以书趣曰己丑之防吾子尝坠言焉今墓木之叶七易矣吾子独无意乎某矍然惊谢乃序而铭之君讳淑坚字正卿其先自开封迁于衢曽祖智全尚书都官郎中祖咏考彦琦君蚤向意文学虽以季父任为承信郎年余四十足未尝至吏部门研索典籍矻矻如诸生周览旁浃星厯方剂篆籕之属无所不窥浮湛里闾遇疾痛呻吟者或和药饮之随失其疾世医莫能识其节度谒者浸众君悠然应之不为彼此薄厚也晚嵗始出监信州汭口镇镇居往来之冲设额伙甚前政数负殿君通商平酤经入用登【阙】　　官漕卒将输如织颉颃侵虣镇官素不饱【阙】　　　至道镇境者皆抑首屏气无敢哗庀局甫四月卒官下镇民相与负其柩还衢其孤强之僦直委去不顾盖君于是年四十有八官止承节郎有诗书解合三十巻始君程督诸子诵肄蚤夜不置已而长子防名人意其绳约当少寛君所以训厉之者益峻甚于他子然则君之期其子其诸异乎人之期者矣娶叶氏三子杰迪功郎宁国府府学教授次臯次舆一女适袁焕铭曰
　　缓已之进匪辰之竞急人之忧匪艺之羞期子之大匪胜之怠不怠其昌视此石章
　　金华时君徳懋墓志铭
　　隆兴改元天子赐进士第于廷东阳郡登名者十有八人时铸吕某皆在选中淳熈二年四月丙辰铸执父防某往吊焉铸拜稽颡哭且请曰吾父劬躬教子里人莫不闻铸也甫得一官以养阅日未乆吾父遽大弃之所以忍死须防者惟楄柎窀穸之事不克终是惧子幸哀而赐之铭以卒相铸也某辞不受命退考其谱牒其先盖开封人五季之乱始自占于金华君汝功字德懋曾祖则祖理考焕其君生而惇质亡遨逸浮习之靡宣和中盗发青溪兵锋所及人自求生至亲或不相保君才十余嵗已能从其父母﨑岖兵间扶擕负挈跬步不失左右见者异焉稍长夺于家事不得日对编简慊然常若不满中年乃筑室买书饬厉其子不少置已而铸以命服拜堂下贺者塞门咸曰此善人之报也乆之铸尉鄂之嘉鱼戒板舆请君俱君曰吾幸有先人故田庐朝婣暮戚足以自娱行矣守汝身庀汝职无干官常以为吾忧复曰湖外奉入薄吾且损伏腊调度以佐汝费其勿以衣食自累君之遇其子它皆类此于兄弟尤笃晚嵗哭其仲弟过时而哀不衰以至辑柔宗姓承宁乡邻逢迎旧故率用和厚内外无违言其终也享年六十有八娶邵氏三子长曰鉴次则铸今为从政郎新隆兴府南昌县丞季曰镇三女长适邵澄次适汪旦季适邵庚孙男曰澜道济梁潜君没之明年十二月甲申葬于县之惠日乡九里原铭曰
　　十年之计侯杞侯梓百年之计则惟孙子庙鼎之陈有禄自天嗣德不怠尚封其阡
　　宋郴州墓志铭
　　朝奉郎主管台州崇道观宋公讳有字子华以淳熈四年正月丁卯卒于婺之里第五月壬寅葬于赤松乡糁岭原其孤以迪功郎监潭州南岳庙刘峤状来谒铭去年秋某与公别愀然忽以死事见付时公寝食固自如也呜呼孰知未半嵗而竟铭公乎铭曰
