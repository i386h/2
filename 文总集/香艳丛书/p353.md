<!-- { "loadSidebar": true } -->
　　时侍女中有曰娇兰者，乃女旧婢，从浙中携来者，颇见信任。因乘间告新人曰：“闻城东有女巫谢珊珊者，擅异术，能致生人之魂，亡人之魄，勾聚一室中，晤谈无殊生时。盖招之来，俾试其技，果尔有验，可慰相思。”生从之。翌日，即以厚币邀致。及入门，则一袅娜娉婷十六七岁女子也。一见生即曰：“官人今贵矣，忘却当时撮合语乎。今日得遇，吾福不浅哉。”旋即索茶饮，欠伸作倦态。俄而拍案作老人咳嗽声，曰：“吾送李翰林夫人至矣。一路足无停趾，气无停息，风马云车，瞬息万里。甚矣惫，可具一杯酒略酬我劳。”饮酒既竟，隐几而卧。忽仰首上视作女子声曰：“李郎孙妹，何为至此。尚记却扇之时，与李郎语乎？今日郎已遂欲，何竟忘我耶。”言讫，一若欷歔不胜者。李曰：“何敢忘卿！卿究以何病，致弃红尘？”曰：“我岂以病没，乃仰药以求死耳。一自获闻捷音之后，知孙家之姻事可图，阃内之誓言可践。爰备礼仪，务求美好，男媒女妁，悉馈巨金；衣襦百事，先自摒挡。又以停柩室中，恐怆郎心，故暂寄九华寺内。冥府阎摩以妾贤而不妒，赐以返魂香，纳之身畔。明旦诣寺开棺，可冀重生人间，再为夫妇。”李闻之不胜喜跃。妍春方欲再诘，巫忽蹶然起立曰：“我暂去，汝等好为之。苟不信我言，则茫茫尘海，永无相见之期矣。” 
　　诘旦，生与妍春乘舆偕往。甫至寺门，住持尼净因手捻念珠，迎门相谓曰：“贵人今日履贱地，非已知尊阃夫人重生佳耗乎？兹在竹轩啜茗，盖与温存，以解其惑。昨夕更鼓三下，忽有金甲天神，自九霄下，问：‘李翰林妻柩可在东阁否？今女巫谢珊珊，已致其生魂来，数当复活，重结人间伉俪缘。汝等可速启棺，缓则有咎。’逮入视，则夫人已亭亭自东阁出，嫣容媚态，一如平时。非邀神佑，易克臻此！”李急趋入，则女方端坐观书，果不谬。以事骇听闻，不敢告人。商之妍春，妍春愿下之，以姊妹称。 
　　至此，方知前后情事，皆女为之从中播弄也。女先以重金啖女巫，故其事不泄于外。珊珊虽习巫觋术，亦良家女，尚未适人，女劝生纳之为簉室。娇兰亦备箕帚列。珊珊亦颇识字，善于持筹握算，出入稽核，不差纤毫。娇兰善烹饪，羹汤非经纤手亲调者，食之不甘。生每日惟与二女诗词唱和，以文字自娱。往往斟酌全篇，推敲半字，动至达旦不寐。生辄顾而乐之，以为虽南面王不易也。 
　　自散馆授编修后，不复至京师。尝舣棹金阊，见一榜人女颇具姿致，惑之。挑与语，亦不拒。因微讽之，欲娶作小星，啮臂为盟，冀留与乱。女曰：“贵人金屋所贮，不少阿娇，鸾皇岂肯下配鸦雀哉？苟始乱之而终弃之，则我父非善良辈，妾之性命，必悬于君手矣。与其为异时之怨偶，不如作今日之无情。”生聆其言，悚然改容。归告妍、慧二人。妍、慧曰：“如但惬君意，而不能当我两人之心事，亦弗谐也。”即呼其舟往游虎邱与支硎、上方诸山，日夕流连，颇与相稔。榜人女名阿秀，工目听，善眉语，尤能先意承志。二女大赏悦之，遂以四百金携之归，置之画屏之列。 
　　二女苦不育，阿秀连举三子，具有异相。人方谓将来能光大门媚者，必此三子也。不意一月间，长幼俱以痘疡。二女谓生曰：‘旧中则昃，月盈则亏。君当此时，诚称极盛矣，果有何修，享此清福。郑州决口，民庶流离，盍亟捐输以拯数万生命。”生曰：“诺”。立畀八万金，解至灾区。中男虽已染痘，而平安无害。或谓二女，卓识出生上，而慧仙之慧，尤不可及。 

　　杨莲史 
　　钱月娇，一字绣鸾，武林望族。父修甫，名太史也。为戴文节公门弟子，绘画山水，得其法派。诗文之外，尤长算学，因从文节弟鹤士游，时相问难，故其诣遂至登峰造极也。时海内畴人家，以徐君青中丞、李壬叔征君，与戴君鼎峙而三。修甫亦可骖靳其间，第世间知其学者甚少，以是声华暗淡。月娇当持筹布算时，从旁睨视。阅时既久，曰：“吾得之矣。”乃亦从父习焉，颇有悟境。一日谓父曰：“吾于此别有会心。昔日墨翟能造飞鸢，武侯能作流马，无非以算法通之于制器。若但能测日月之运旋，纪星辰之移转，不得谓诣之至也。”女自此偶造一物，奇妙出人意表。能以最薄铜片，制一绳，初似不动，以手握之，即能飞去。有客至，启闭门户，陈送茗酒，皆木人也，美丽异常，不知者，误以为真。女防贼之法尤奇。自户入者，门限下置有木匣，甫入，足即陷入匣中，不能出。自檐下者，檐际藏铁网，偶触其机，网卷其身，倒悬空际。宵小入其家，无有不获者，以是相戒莫敢犯。远近知其名，争慕之。 
　　杨君莲史，以少年而登乙科，才藻耀而人玉立，固翩翩佳公子也。家赀虽不充裕，差足自给。仰女之才，浼媒求聘。女家询其于诗文之外何所长，曰：“好兵法。凡古今韬略之书，无不流览，而得其精蕴。尝曰：‘行兵无定法，运用之妙，在于一心。’曾与蜀中鲍春霆军门谈兵略，议论纵横，辩才无碍。鲍君许其能兵，曰：‘此将才也。’以此生颇自负。”女家闻之，笑曰：“能如是乎！”婚议遂定。 
　　初婚，伉俪甚笃。顾夫妇皆好奇，辄以小事相戏狎。尝投壶，女不中，则击腕为罚；生不中，则罚以长跪。生固精于此，百无一失。女初习未娴，辄差累黍。忿甚，俟其投矢时，袖中发弩箭横击之，矢遂偏。女笑指曰：“跪!”生不可。女不言，忽飞两巨蝶着膝上，不觉其遂屈。须臾，生起，亦欲捉腕挞如数。女亦不可，方支撑际，承尘上忽飞一圈下，遽落生掌。生方持视，骤束两手为一，竟不能动。女曰：“孙吴家今竟何如？先生用兵如此，全军覆没矣！”盖一切女己预备，布置从容，生不知也，适堕术中。女欲授生以历算之学，生殊不以为意，曰：“我所欲者，望气而知休咎，闻声以卜吉凶，得先趋避耳。”女曰：“我所据者，理也；君所求者，数也。数不可逃，知之何益？” 
　　会有御史采生虚声，登诸荐牍，令在军中委用。随某军门出关，转战数年，以功保举知府。回军驻兰州，营中无事，弋飞射走，习以为乐。一日生乘马独行，山水明秀，甚惬于怀。轻裘缓带，顾盼自雄。忽有一獐起草际，射之不中。驰马逐之，其行渐远。复逾一岭，林木丛杂，山径幽仄。正深疑讶，踯躅不前，忽闻树梢有鸣镝声，群鸟惊噪而起。一女子窄袖蛮蛮，纵辔骤至。见生，初不相识，持僵欲回。已纵马下坡矣，忽又返。问生曰：“君从何处来？军中识张乐灜乎？”生曰：“是余同事，在营司理文案。兹当查核报销档册，正尔忙碌也。”女曰：“适有一鹗带箭飞入林中，曾见之否？”生曰：“未也。”女曰：“张乐灜是我阿兄，蓬门离此不远。此间距营尚数十里，既与同事，何不暂至我家小憩片时，然后行，未晚也。”言间，二婢女亦骑而至，齐向女曰：“我于山下生获一獐，已致之园中蓄养矣。此亦今日快事！”因牵女衣睨生而笑曰：“此客何人？何为而适与阿姑相值也？观客妆束，当非此间人。”女曰：“渠言与我阿兄同事，故邀至我家，略一款留。”遂促生行。生意踌躇，然雅不欲拂其意。于是女前生随，二婢从之。 
　　越二冈头，即见一涧洄潆，数椽矗立。女指谓生曰：“此即是矣。”既至，导生入门。双扉上悬绝巨鹿角数事，虎革豹皮，殆满两廊。堂中彝鼎图书，古色斑剥。须臾，女易妆而出，则一旖旎娉婷，十六七岁绝妙女子也。生不觉神为之夺，因问堂上何人侍奉。女曰：“老父出征喀逆阵亡，老母卧病未能见客。”女因询生姓名，知生为浙人，遂话西湖之胜，谓惜不得一游。一婢曰：“昨闻邻尼妙师，言今岁六月中，阿姑必在西湖看莲花也。”女怒之以目。顷之，肴核既设，酒醴杂陈。女劝生且食曰：“山家风味，殊亵贵客也。”生腹正饥，为之饱啖，味亦殊不恶。生问女：“居此几时矣，山中多豺虎，何不徙宅郡城？且闻令兄结姻江南，将来筮仕，亦必不离江浙，曷弗阿姑亦同往耶？”女但笑不答。夕阳将坠，生辞欲行。女曰：“山北达营，其道甚纡。山南路径错杂，恐致迷途，况暮夜尤不宜行。不如宿此一宵，明晨早发。”生从之。是夕宿于堂之西偏，床褥香软异常，魂梦俱适。天明，生起，婢来供盥漱。生出视，见马已絷门外，圉人倚马而立。马尾系一囊，婢指圉人曰：“此导者也。此间山径盘曲，出此四五里许，始达康庄。”指囊中曰：“此糗粮藉供朝餐，瓶有酒，壶有茗，当可勿患饥渴也。囊畔有竹报一函，吾家姑子托致阿兄。”生致谢再三而后行。 
　　达营日尚未哺，诣乐灜所，告以故。乐灜讶谓：“父母所生，只余一人，何得有妹留此间？况兰州一隅，吾父足迹所未至，即有外遇，亦不应在此。”生乃出襄中书示之，则其父当年殉难时绝笔也。细视一囊一瓶一壶，皆其父生平所御旧物，铭款并存。乐灜于是涕不可仰，悲从中来。立命仆马备骡马，偕生重往访之。既抵前日所登之岭，忽迷其径。山南山北，盘旋久之，终不能达，暮夜乃返。生犹弗信，连日独自觅寻，杳无端绪。 
　　荏苒三阅月，将撒师凯旋。乐灜已奏补江西一县令，不日赴任。生亦束装将发。忽有急足至曰：“主者促召君，舆从已备，其亟行。”生出视，则御者已挟之登车，鞭马疾驰，迅如飙电。逮至，则女所也。前婢己迎门谓曰：“候久矣！”生入视，则陈设华焕，灯烛耀天，氍毹贴地，宾客盈堂，衣冠跻跄。傧相引生至别室，沐浴更衣。俄而笙管嗷嘈，登堂交拜。既坐青庐，红巾遽揭，则仪态万方，胡天胡帝。诸观者咸曰：“新郎何修得此，艳福真无涯哉！” 
　　生既去之后，乐灜坐待生三日，不至。一夕，忽有片纸自帐外入，下堕枕函。拾而就火视之，曰：“余已为君妹赘婿，行李其代携归。告之曰：‘今生不复返矣！’”乐灜知其堕入魔道，意将设法以拯之出。因以前后情节上告大帅。大帅掀髯笑曰：“自古邪不能胜正。乘此余威，平妖伐怪，其谁克当。”爰下搜山之令，命全营军士俱携火器往，于前时迷径处，围其四周，纵火焚林。继以枪炮轰攻，山崩石裂，竟日无所见而返。 
