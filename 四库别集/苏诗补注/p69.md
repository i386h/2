<!-- { "loadSidebar": true } -->
　　计魁梧【锦绣万花谷云史记张良传魁梧注苏林曰梧音悟东坡和夫字韵诗平声押韵似讹赵次公注苏亦云然○慎按后汉书臧洪体貎魁梧注音吾杜甫诗魁梧秉哲尊曽文清诗亦有乃翁容貎计魁梧之句皆作平声用安得单据一説以坡公为讹耶】乘传遽【东都事畧刘攽传熙宁中与安石不合斥通判泰州又知曹州厯京东转运使徙知兖亳二州吴居厚代为转运使能奉法令致财赋追坐攽废弛黜之以先生诗考之正贡父为京东转运时也】二水【谓汴泗】
　　与子皆去国十年天一隅数竒逢恶岁计拙集枯梧好士余刘表穷交忆灌夫不矜持汉节犹喜揽桓须清句金丝合高楼雪月俱吟哦出新意指画想前橅【公自注子由初赴南京送之出东门登城上览山川之胜云此地可作楼观于是始有改筑之意】自写千言赋新裁六幅图【公自注近以绢自写子由黄楼赋为六幅图甚妙】传看一座耸劝着尺书呼莫使骚人怨东流不到呉【公自注此诗寄子由】
　　附子由次韵二首
　　青山开四面白水绕三禺野濶时闻籁人闲旧据梧画船留上客遗迹问田夫事少日常饮才疎世未须决河初洊至胜事偶相俱燕子卑无取滕王远可橅飞涛隐埤堄落日丽浮图同舎新持节专城敢遽呼未迎行部驾已放下淮舻试问登消暑【自注呉兴有消暑楼】如何楚与呉
　　蔼蔼才名世骎骎日转禺一时同接淅平昔共栖梧揽辔真壮士拥旄良丈夫尘埃脱缁绶水石慰霜须胜地来相失清尊未暇俱射余空见括铸罢只观橅归计何当决徂年贵早图槛中终为食鞲上耻闻呼顾我牛羊毳平生一钓舻微官不须满也复试游呉
　　呉江岸
　　晩色兼秋色蝉声杂鸟声壮懐销铄尽回首尚心惊呉江岸【宋宜兴进士单锷水利书呉江岸界于呉松江震泽之间岸东则江岸西则震泽自庆厯二年欲便粮运遂筑此堤横絶江流五六十里致震泽之水溢而不泄呉江岸之东水常低于岸西之水一二尺】
　　慎按此诗施氏原本不载新刻本编续补遗下巻考年谱公前后过呉江或在春夏之交或秋尽或冬杪今诗中所叙乃初秋景物当是已未七月摄赴台狱时作故移于此
　　御史台榆槐竹柏四首
　　榆
　　我行汴堤上厌见榆隂緑千株不盈亩斩伐同一束及居幽囚中亦复见此木蠧皮溜秋雨病叶埋墙曲谁言霜雪苦生意殊未足坐待春【别本作秋讹】风至飞英覆空屋御史台【孙彦同职官分纪引汉官解诂注云西京谓御史府亦谓之御史台江少虞事实类苑自大夫至主簿并存六典旧式宋史职官志御史台掌紏察官邪肃正纪纲其属有三一台院二殿院三察院国初置推直官二人专治狱事凡推直有四曰台一推台二推殿一推殿二推咸平中又置推勘官十人刑法志凡羣臣犯法大者多下御史台小则大理寺开封府鞫治曾肇重修御史台记门北向取隂杀之义李濂汴京遗迹志御史台在京城内东澄清街北】汴隄【元和郡县志禹开汴渠以通淮泗汉永平初筑隄隋炀帝更令自板渚引河入汴口又从大梁之东引汴达淮河畔树之以榆栁】附子由次韵
　　秋风一何厉吹尽山中緑可怜凌云条化为樵夫束凛然造物意岂复私一木置身有得地不问直与曲青松未必贵枯榆还自足纷然落叶下萧条愧华屋
　　槐
　　忆我初来时草木向衰歇高槐虽经【一作惊】秋晩蝉犹抱叶淹留未云防离离见疎荚栖鸦寒不去哀呌饥啄雪破巢带空枝疎影挂残月岂无两翅羽伴我此愁絶抱叶【杜甫诗抱叶寒蝉静】无翅羽【白居易诗奋飞无翅羽】
　　附子由次韵
　　盛衰日相寻循环何曾歇攀条擥柔荑回首惊脱叶緑槐隂最厚零落今存荚千林一枯槁平地三尺雪草木何足道盈虚视新月微阳起泉下生意未应絶
　　竹
　　今日南风来吹乱庭前竹低昻中音会甲刄纷相触萧然风雪意可折不可辱风霁竹已【一作亦】回猗猗散青玊故山今何有秋雨荒篱菊此君知健否归扫南轩【一作三径】緑
　　中音会【庄子庖丁为解牛奏刀騞然莫不中音合于桑林之舞乃中经首之会】
　　附子由次韵
　　故园今何有犹有百竿竹春雷起新萌不放牛羊触虽无朱栏拥不见红尘辱清风时一过交戞响鸣玊渊明避纷乱归嗅东篱菊嗟我独何为弃此北緑
　　柏
　　故园多珍木翠柏如蒲苇幽囚无与乐百日看不已时来拾流胶【一作肪】未忍践落子当年谁所种少长与我齿仰视苍苍干所阅固多矣应见李将军胆落温御史温御史【指李定舒亶辈】
　　慎按先生赴狱诗共十一首施氏原本止録狱中遗子由二首出狱二首太皇太后挽词二首入遗诗巻中此外俱不载胡仔苕溪丛话谓御史府诸诗先生意不欲传于世故居世英家所刻前集无之施氏在南宋时故尚仍其旧今从续补巻中移入湖州以后黄州以前编年之例应尔也
　　附子由次韵
　　曲如山下藤脆若溪上苇春风一张王秋霜死则已胡为南涧中辛勤种柏子上枝挠云霓下根绞泉齿伐之为梁栋岁月良晩矣白首阅时人君看柱下史
　　已未十月十五日狱中恭闻太皇太后不豫有赦作诗
　　庭柏隂隂昼揜门乌知有赦閙黄昏汉宫自种三生福楚客还招九死魂纵有锄犁及田亩已无面目见丘园只应圣主如尧舜犹许先生作正言
　　太皇太后【东都事畧仁宗后曹氏赠韩王彬之孙赠吴王玘之女仁宗崩英宗即位诏军国大事请太后权同处分乃御内东门小殿垂帘听政神宗即位尊为太皇太后】
　　慎按此诗施氏原本不载新刻本载续补下巻今移编
　　十月二十日恭闻太皇太后升遐以轼罪人不许成服欲哭则不敢欲泣则不可故作挽词二章
　　巍然开济两朝勲信矣才难十乱臣原庙固应祠百世先王何止活千人和熹未圣犹贪位明徳虽贤不及民月落风悲天雨泣谁将椽笔写光尘
　　十月【东都事畧后妃世家曹太后崩于元丰二年十月二十日诸刻本题中多讹为十二月今删去二字以正向来之讹】两朝勲【宋史曹彬字国华真定灵寿人太祖开宝六年进检校太傅七年平江南拜枢宻使太宗即位加同平章事从征太原加兼侍中太平兴国三年进检校太师寻封鲁国公咸平二年卒追封济阳郡王諡武惠】原庙【本传配享太祖庙庭】何止活千人【本传干徳二年伐蜀彬为都监所下郡县诸将欲屠城以逞其欲彬申令戢下所至悦服开宝七年奉诏赴荆南发战舰以彬为都部署八年师次秦淮彬每缓师冀李煜归命使人谕曰事势如此所惜者一城生聚城垂充忽称疾诸将来问疾彬曰惟诸公诚心自誓城克之日不妄杀一人则吾疾自愈矣明日城防煜与其臣诣军门降彬待以宾礼卒赖保全】
　　未报山陵国士知绕林松柏已猗猗一声恸哭犹无所万死酬恩更有时梦里天衢隘云仗人间雨泪变彤帷关雎巻耳平生事白首累臣正坐诗
　　国士知【东都事畧苏轼以诗得罪知必死慈圣太后违豫中闻之谓神宗曰尝忆仁宗以制科得轼兄弟甚喜曰吾为子孙得两宰相今闻轼以作诗系狱得非仇人中伤之捃至于诗其过微矣吾疾势已笃不可以寃滥致伤中和神宗涕泣轼由是得免】累臣坐诗【乌台诗案监察御史舒亶劄子包藏祸心讪讟慢骂无复人臣之节未有如轼者也陛下发钱以本业贫民则曰赢得儿童语音好一年强半在城中陛下明法以课试羣吏则曰读书万巻不读律致君尧舜知无术陛下兴水利则曰东海若知明主意应教斥卤变桑田陛下谨盐禁则曰岂是闻韶解防味迩来三月食无盐其他触物即事无不以讥谤为主旁属大臣縁以指斥乘舆可谓大不恭矣御史中丞李定劄子轼自度不为朝廷奬用衔怨懐怒恣行丑诋见于文字或有燕蝠之讥或有窦梁之比讪上骂下法所不宥】
　　予以事系御史台狱狱吏稍见侵自度不能堪死狱中不得一别子由故作二诗授狱卒梁成以遗子由
　　圣主如天万物春小臣愚暗自亡身百年未满先偿债十口无归更累人是【一作到】处青山可埋骨他年夜雨独伤神与君世世为兄弟又结来生未了因
　　柏台霜气夜凄凄风动琅珰月向低梦绕云山心似鹿魂惊汤火命如鸡眼中犀角真吾子身后牛衣愧老妻百岁神游定何处桐乡知葬浙江西【公自注狱中间杭湖间民为余作解厄道塲者累月故有此句】
　　慎按先生狱中诗向不入正集南宋人诗话中往往载之多有不同者石林避暑録未满先偿债作未了须还债无归作无家埋骨作藏骨他年作他时眼中作额中百岁作他日何处作何所知葬作应在韵语阳秋埋骨亦作藏骨扪虱新语世世作今世吾子作无子知葬作知在
　　十二月二十八日防恩责授检校水部员外郎黄州团练副使复用前韵二首
　　百日归期恰及春余年乐事最关身出门便旋风吹面走马聨翩鹊啅人却对酒杯浑是梦试拈诗笔已如神此灾何必深追咎窃禄从来岂有因
　　检校员外郎【孙彦同职官分纪检校兼官也唐会要员外郎神龙以后有之惟皇亲战功之外不复除授今则贬责者然后以员外官处之】团练副使【职官分纪国朝节度防御团练副使从八品】百日【公以八月十八日赴狱十二月二十八日出狱恰满百日】乐事【陶潜诗乐事满余龄】便旋【诗子之还兮传便捷之貎疏云便捷本作便旋】
　　【乌台诗案御史台根勘所于十一月三十日结案具状申奏差陈睦録问别无翻异准勅作匿名文字嘲讪朝政及中外臣僚徒二年情重者奏裁准律犯私罪以官当徒者九品以上一官当徒一年据按苏轼见任祠部员外郎直史馆并厯太常博士其苏轼合追两官系情重及比附并或以官或以职奉圣防苏轼可责授检校水部员外郎充黄州团练副使本州安置不得签书公事　又按孙君孚谈圃云子瞻得罪时有朝士卖一诗策内有使墨君事者遂下狱李定何正臣劾其事以指斥论谓苏曰学士素有名节何不与他招了蘓曰轼为人臣不敢萌此心却未知何人造此意一日禁中遣冯宗道按狱止贬黄州团练副使此段乌台诗案所不载附録于此】
　　平生文字为吾累此去声名不厌低塞上纵归他日马城东不鬬少年鸡休官彭泽贫无酒隐几维摩病有妻堪笑睢阳老从事为余投劾向江西【公自注子由闻予下狱乞以官爵赎予罪贬筠州监酒】
　　城东鬭鸡【城东父老传云贾昌年七岁明皇召为鸡坊小儿长至元和庚寅年九十八矣语太平事厯厯可听自言少年以鬭鸡媚上上以倡优畜之】维摩有妻【维摩经法喜以为妻注云法喜谓见法内生喜也世人以妻色为悦菩萨以法喜为悦】
　　慎按十月二十日以下六章施氏原本俱载遗诗三十一首巻中今据岁月移于此
　　苏诗补注巻十九
　　钦定四库全书
　　苏诗补注巻二十　　翰林院编修查慎行撰古今体诗六十首【起元丰三年庚申正月赴黄州尽一年作】
　　陈州与文郎逸民饮别携手河隄上作此诗
　　白酒无声滑泻油醉行隄上散吾愁春风料峭羊角转河水渺绵蔓流君已思归梦巴峡我能未到説黄州此生聚散何穷已未忍悲歌学楚囚
　　陈州【太平寰宇记自开封府东南至陈州三百十里】黄州【注详后】文逸民【名务光子由壻也故呼为文郎按范百禄所撰文湖州墓志男五人务光第四子也】
　　子由自南都来陈三日而别
