<!-- { "loadSidebar": true } -->
曹郡陈禹学为陕西按察使甫三月甘州之变既上公卿议可以巡抚甘肃者莫如陕西按察使于是以公为佥都御史巡抚甘肃诸处 上可其奏?以玺书濒行按察诸大夫谓予曰子于公为同年且厚宜子言赠公行予应之曰往者肃州之事非公一炣为矣乃今复欲公行事可以获甘肃之守矣敢不敬承诸公先生之意哉于是即诸公先生之意以告陈公曰曩尝闻传记之载详矣夫聪者听于无声明者见于未形言事几之至其体恒隐而其见至难也故君子审几逆势贵先觉其必至而豫致其所施是以泛应曲当鲜胶柱仓卒之患矣武公抑戒方自洒扫庭内而遽以修尔车马弓矢戎兵用戒戎作用逷蛮方何也虑贵远忧不遗近也蛮夷猾夏独以西北为言者其力与诸蛮夷异也制御之道庙堂尝忧之矣然其要在用人审尔夸者鲜实而偾事勇者乏谋而罔功儒者委靡而老师三者非疆圉之福也汉唐之策惟充国羌虏之度庶几能先觉豫致者矣然虚恢之人犹以为不便施难议也则是人岂易有而世孰能俱信也曩时肃州之变予在弘治之末巳忧之矣乃蒙 宗社灵圣直俟于此始发之此天之所以待豪俊也夫虏所以潜度中国者凡二十余年轻比不习之人易以为常养其奸豪利小货昧大畧虽甘泉以南不失者幸也而其甚异者乃不若今日腹心之内受制若此其所听所见安在耶直蛮夷蚩蠢弗乘耳故庙堂之计特托之公所以忧疆圉甚熟且大也曩公以顷刻谈笑定肃州之变当是时番汉千万人之命若反手也谚曰发后乘视前行今日之事非见之审而断之决虽穰苴淮阴不能为也 天子飞龙之初所以震熠四夷控制万国其逖威耀德实自甘肃始故诸公先生望公特厚而予敢以谆谆为公也公以为何如哉 



【卷之十二】
 序三 

【序三】
 横渠先生经理窟序 
 送东谷序 
 东谷子草堂诗序 
 赠佥都御史翟公往抚宁夏事序 
 太子少保右都御史彭公平蜀诗序 
 送东冈子序 
 存笥集序 
 张舜卿东征诗序 
 赠杨秉衡序 
 送张闇夫序 
 赠都察院右副都御史李公往治甘肃序 
 送潚川子序 
 送沈仁夫序 
 都察院右副都御史马公平蜀诗序 
 送王克承序 
 浚川文集序 
 送桑华州序 



对山集卷之十二　　序 

横渠先生经理窟序 

此吾横渠夫子之微言而门人之所记也故曰经学理窟若以为众理之所聚其渊若窟而出无穷也予尝细玩其辞说其于天下之理若指黑白而较坚脆言不虗越而理皆深造见之于行事无弗达矣宋儒言治要之躬行鲜而粉饰丽若夫子盖□孔子之后一伐而巳予友陕西按察副使山阴成君贾夫昨守凤翔以郿为夫子之思思欲表章其道会廵抚都御史滦江王公汝温行部至郡而分守参政石冈蔡君承之具陈横渠祠堂敝陋弗蠲请公更事修扩以表后观公欣然从之遂以其事下蔡君及分廵佥事王君济川与成君成之既而又曰庙貌者一方所仰而著述万世所赖也东西铭正蒙语录世或盛传而经学理窟与文集经说虽士大夫亦希覩矣曷求而刻之广厥视乎石冈君曰某幸有经学理窟可以誊缮于是出以示成君刻之既成成君以书来属海序诸其首盖以识刻时事使后人知所自始云耳而夫子之言读者当目得之繇宋至于今学士大夫所论要不可胜道苟微实究其所以而曰能知夫子之为道亦道听途说者耳岂所以自通于夫子之门墙者君子弗取也嘉靖二年七月癸酉谨识 

送东谷序 

东谷子由昆山改盩厔居盩厔者三年乃以考绩上京师过予为别又十三日往饯东谷子于思政之轩覩近遡往嘅然兴怀焉于是赋诗悲歌以赠东谷子诗成遂序以书之于卷嗟夫士于夷居莫不以天下之道是是而非非谓如契以要贷他然而天下之事恒出于精神思虑之外盖有是矣而或非非矣而或是者于是圣人之道不能信于天下而奸诈之徒为其所不当为获其所不当获者往往而是故小人乱君子夷狄侵中国遂使士大夫之口善者不知是恶者不知非圣如周公孔子而处士横议蒙疑于当时此其故岂一日之渐哉关中郡县之吏崇廉耻遵德义者一二人往往憎于多口而贪饕侥幸之徒反冐荐牒此非独当涂者之过习而不察居而不疑由弘治之季大抵然也东谷子以名进士出宰两剧不幸而当其流俗志贞操洁而上弗知民安治兴而誉弗逮登仕十年而贫蹇忧否不得推余于仆毁愈积而操愈固行愈屯而心愈纾由是则岂但可以首先关中之吏虽之天下可也易曰震惊百里不丧匕鬯东谷子由吴抵秦关数千里而所遭植右合符节乃能独以无垢是居毁誉忧患沓至乎前畧无少动其心由是虽古之人亦巳难也今士大夫并古人之难为者而责中人之才乃其所予又因喜怒而重违其本指由是虽周公孔子立乎其前未有不非之者此其意非真非周公孔子者苟其名非旦与丘则虽百周公孔子无非可非者也予有别业在彭麓杂闻于民愽考其政亲见其为人而有美不夸抱器罔售其过安归耶东谷子行矣然天下之广士大夫之多无有深知东谷如予与渼陂石冈东岩泾野太微者况东谷非求人之知而为是者求人之知而为是则别有所为而不为秋此矣知不知岂东谷之志哉其诗曰恻恻远行迈悠悠劳我心若子当路岐握手扬清音子实素心者栖迟良可钦世情重雷同薄俗鲜规箴今日送子去遥望南山岑秋风发志士意恒苦君如天上鸣我若道旁杇不能久踟蹰徒使情缕缕君行巳十月君还应及春大道直如弦我心难重陈昌朝惜贤达君子念经纶愿申宿昔意主隆斯民 

东谷子草堂诗序 

王子明叔揭其堂曰东谷草堂士大夫有记有赋有歌予虽不能坐其堂履其盛然读其所谓记与赋诗与歌者则东谷巳固畧无所遗矣于是明叔以序属予究其名堂之义乃一循诸近代缘名以立字缘字以定号是亦所以借视乎名堂之义而因以致其丁宁之意而巳夫名者实之宾也于理也德刚而阳柔而阴而明攴之旸盖近积其易见而因着其无穷云尔何也晹日也天地之体如此其大且远而其运如此其无穷非阳之为德则息而不长而以旸与为之丽则旸又阳之精者故其光辉随运而广无有弗至乃其究使万物各得乎遂而无遗故字王子曰明叔者章旸之德也旸之德明而其用使万物各得乎明遂而无遗其义若巳尽矣而犹以东谷识之明旸之方升而昧者融止者进作而愈光久而弥大其意若谦而其实则又要诸其本有始有卒之道也周公于干之初九潜龙勿用辟之于旸方居重渊者也九二之在田则光渐于谷天下获覩其文明矣故曰利见大人惟有文明之德故天下之人皆利见也明叔之东谷其义岂不亦犹九二之在田耶今明叔登仕版跻显颀遭遇尧舜之君以行其所志逆不泥顺不豫夷险靡怼毁誉弗侵其刚徤之德又合于干往而不息守而不易则又自强不息之义也于乎阳刚者天之德而君子之道也明叔慎哉君子之道惟无垢故尊无息故明士大夫之诗若文既皆言其意而达其德矣予斯言实所以申士大夫之意焉耳所愿明叔益富乎其所以为明者以旁照于斯世上而君下而明近而天下远而后世一被是明而不穷焉则东谷之称将与天地日月并峙而立矣岂非君子之至愿哉明叔曰予不佞予感矣终身从事无斁矣然而乌可云尔巳也于是书之以为东谷子草堂诗序 

赠佥都御史翟公往抚宁夏事序 

圣天子一新天下之政谓天下之治莫先于抚廵之臣抚廵得其人则政通人和方内时乂故于抚廵者特加之意焉其在诸边所选尤慎盖承平日久武备玩弛非得老成更事之人则无以风厉士气涤易故习宁夏廵抚既缺于是吏部敷求于中外明德之士而以陕西按察使翟公超拔焉拜勑将往按察副使江公以予序述 天子之休命因饯公公释褐时予知公之名甚厚洎备洮岷长宪关内瞻承既屡感愿巳深况重之以群公之请哉予昔方壮时亦尝有志于天下之事覩见当时　用之方崇内地而贱边鄙心窃隘之以为内地政通事习有水旱之虞无兵革之畏而边鄙法禁久弛伸缩多谬帑藏不盈则士无鬪志骁勇不忿则地有他虞破积习之弊倡勇敢之风非计虑素熟于中世故久谙于外必不能临机克相当事不迷寒毡裘之瞻致安攘之福也昔公在岷恩以抚众严以惩恶至今继者安枕而享成居者吁天而感惠彼以声音笑貌钓饵于一时者能有之乎鄙谚有曰欲稳步审故路公兹往矣苟以所以处岷者处之特一运而巳圣天子率循旧章吏图新化所望于士大夫者在俾民有安定之休耳宁夏自庚午以来公私之力惫矣所以安定之法惟视休养生息何若也士大夫自初学以及壮休养生息之法孰不能言之至其施行布置则锐者累于欲速钝者迷于酬筭虽内地且难况边鄙乎此不能不起 九重外顾之忧也公负天下之望将来平章方宇岂惟知巳者以是望公当伫与士大夫一是皆以望之矣公以为何如哉 

太子少保右都御史彭公平蜀诗序 

自己巳以来蜀民不钤方土罔靖天子震怒爰命讨平川汉之间士马填益财殚民困贼势益延一时受命之臣瘁精竭思文武咸致扑之不灭随抚随叛于是 上命太子少保右都御史彭公往终厥勋盖是时公巳悉平山东中山河南之贼遂督所故将军鼓行来蜀乃于二月辛丑发兵保宁群盗方叛走汉绵势熖扬炽人心疑畏将谋内诎公曰此若捣鼠宜先塞其旁大夫旁穴苟塞何所不捣自三月壬申至于丁丑所诛获者万有千计蜀方用宁川汉咸乂廵抚陕西都御史蓝公属予序以贺公夫以精不以多以律不以宽二者兵事之轨道也予曩闻征蜀将士言蜀中多巉山绝壁贼更善咐山攀壁千人刺矛激弩万夫莫能当也地多草树窟凹师弗习往往中其伏兵平衍之野又多稻塍水堰骑不可驰步不得奋一相跻倚仆跌若崩加之地气卑湿饷饲不饱士马忽巳太半物故仓皇用骑马百不能选一此语实矣然是时士亦多首功者岂设机应变不善哉或失其轨道耳蓝公言公初进兵时先檄各路填守要害其故所往来之道既绝又分职专使粮糗常继师得宿饱诸余纪律之事益申益 严击者不取取者不击奇自为奇正自为正锋镝相错毋有易也夫持是以往虽天下可也岂但蜀方哉公英爽桓毅之气加以修涵有素宜能先觉乎此事功之成捷于影响固非偶然也蓝公与公同事共勋能喜谈乐道如此要岂其私好哉为祝之曰愿公凯还后以所得于蜀者上于 天子细求所以安而镇之之道使蜀之父兄黔首如曩时各得保其屋庐田畛死不为盗则公之德于蜀者不但万万世也公以为何如哉 

送东冈子序 

