<!-- { "loadSidebar": true } -->
　　公姓夏氏讳衡字以平樗庵其别号也松江华亭人曽祖福隐居不仕祖彦容考宗文俱以公贵赠亚中大夫太仆寺卿祖妣顾氏妣郑氏俱赠淑人公自幼端谨不羣永乐初选为郡庠弟子员力学不怠己亥以善书征入翰林修永乐大典越三年辛丑书成擢中书舍人壬寅扈从文庙北征洪熙初仁庙授以敕命阶征仕郎赐第宅一区凡内阁制勑文字属公书之公夙夜谨慎大得时誉宣德改元扈从宣庙征武定州公能周密文事诸老先生咸倚重之师还赐畔者家属四人明年丁未上念公劳勚特升行在吏部考功员外郎未几升郎中供职如旧公益感激尽心尝曰吾幸居此清切之地敢不知所重乎明年夏以预修两朝实録成加禄一级且有白金文绮楮币之赉又明年授诰命阶奉政大夫正统初英庙赐公织金衣一袭寻以清修文雅为杨文贞公所推入侍经筵而白金彩币之赉尤厚是岁丁内艰上命兵部给舟送其榇还乡安葬闻公哀毁骨立又遣太监范安赍琼玉膏赐之服阕供职惟谨癸亥秋以秩满升顺天府丞己巳秋朝廷有事以公劳于文墨进升太仆寺卿赐白金文绮楮币三年复授诰命阶中顺大夫天顺改元英庙复位进升太常寺卿复有白金文绮楮币之赉癸未公以年踰七十无子恳乞致仕自顾孑然一身托其壻翰林译字官王臣以老焉天顺甲申十月十七日以疾卒距生洪武壬申十二月十一日享年七十有三公天性孝友襟度和易少与伯兄桂轩先生自相师友居官四十余年曽无过举俸禄之余多济贫乏所赐僮奴不劳以事惟使之应门而已有贫民韩五典屋以居久之自构数间已而五卒邻豪欺其孤寡欲攘其居公为奏请仍归韩氏母子内侄顾廷玉遗孤本无依公怜之训习法书荐入翰林擢中书舍人复出资择婚而配之尝以俸金二十余两托寄南京礼部郎中金汝砺为盗所窃偿之不纳曰是不以其道得之者何偿之有士大夫咸以长者称之公平生善吟咏至于字学真行隶篆无不精美尤善作山水竹石四方来求者甚广得之者咸宝爱焉所著樗庵集若干巻藏于家配颜氏赠淑人生女一壻即臣也卒之日朝廷遣官谕祭复令有司为营葬事铭曰造物冥冥孰云可测善恶之应未必皆获温温夏公惟善是行乃絶其嗣闻者怆情公在仕途惟勤惟慎馆阁周旋芳声屡振以徳观之裕后可期夫何乖焉在理不宜匪曰不宜亦云有变变而不常于人何谴是以君子求无愧焉曰常曰变一听于天呜呼夏公名称在世不以无后乃有或替为述其事勒石墓前以诏乡人以永其传

　　通议大夫湖广按察使冯君墓碑铭

　　正綂初予识冯君至诚于京师固已藏之胷中矣旣而扬歴中外功名事业过人逺甚予固知其必至是也今即世五年矣其子韺始克状君之行乞余为铭予辞以不暇而请之不置也则序而铭之序曰君讳诚字至诚别号无伪道人汉车骑将军唐之后有讳给者仕宋为吏部侍郎始居饶之浮梁曽祖良辅隐德不仕祖夫志元末大儒也洪武中应聘至南京以疾辞归父溪翁以明经敎授乡人叅政黄勉辟之不起娶张氏生子四人君行三也自幼聪敏为诸生力学不懈弱冠以诗经领永乐庚子乡荐明年登进士第赐归进学慨然曰吾闻古人顾名思义因号无伪道人识者曰此逺大器也又明年赴召授广之香山知县君便道至家曰吾有禄可养亲矣乃尽让田产于昆季奉二亲以行香山邑素陋君以礼敎变其习邑人始易君年少已而皆心服之有虎为患君曰人与神分职以治民使其冥然不灵何以享明祀乃移文城隍之神虎遂渡海北去朝廷用兵交趾檄君备军饟甚急役夫在道感君恩信无后期者久之二亲相继以没君哀毁不胜扶柩还葬一用朱氏礼且建祠堂修谱牒以倡族人服阕吏部委君理苏松诸郡工役之隐漏者事竣调徽之祁门君益劳心民事未几用荐授湖广道监察御史正綂丁巳奉命出巡贵州军民利病悉条奏以闻辨明寃狱前后数十己未复巡陜西值岁大歉即檄有司发仓廪以赈复奏停赋税盐粮以实边囷民困乃苏又劾阃帅之贪残者壬戌麓川夷梗化分遣宪臣发兵往征之君发四川兵尽得其精鋭还授敕进阶文林郎复用荐升浙江按察司副使时宪使轩輗用法甚严每有疑狱多从君辨尝与御史谳两浙狱囚君平反甚众处州贼起宣慈之党尤众两浙骚然巡抚宪臣议捕之众皆惮往君曰食君之禄而避其事可乎毅然请行至则遣健者潜入贼中啖以金帛贼谋寖衰乃大飨兵士掩其未备一鼔而败之殱其渠魁散其胁从单骑巡劳民皆安堵先是民有谣云若要宣慈破除是冯君过至是验焉朝廷嘉其功进升湖广按察司浙民闻之遮道乞留不获乃大书其事镵诸崖石君至湖广讼牒纷积囹圄充斥乃昼夜省阅而断遣之滞狱为之一清湖南夷獠告讦之风顿息都御史刘广衡奉敕纠察湖广庶官乃疏君政绩第一朝廷赐诰旌之进阶通议大夫推恩二代祖父皆赠官如君妣皆淑人君益思自力以答主眷未几坐微累逮系朝廷知其诬即遣还任踰数月疾作犹治事如常未尝就枕一日诸孙侍侧君忽语之曰归语汝父奉法循理勿忝所生言讫而逝时天顺己夘四月二日也距生洪武庚辰四月二十五日享年六十藩阃官僚哭之尽哀湖之南北数月犹闻行哭声德之感人其深也如此君天性忠厚襟度坦夷不轻为喜怒其处事也据理为是非其用刑也原情为轻重僚友无不叹服者平居手不释巻所著诗文有真斋集若干巻藏于家配闵氏累封淑人子男二人长曰韶次即韺登景泰甲戌进士第为平湖知县有政声孙男六人孙女二人以卒之岁某月某日葬于邑之丰村乌龙之原从吉兆也铭曰嗟嗟冯君发迹江右硕学宏才世岂多有始为邑令于广于徽受荐而起民曰畴依入官乌台士类咸喜南徼西陲大振风纪佐臬于浙叛寇以歼遂持宪节声震湖南仕路翱翔余四十载一节始终曽莫之改古人芳躅孰允蹈之相彼冯公实克造之身虽云亡功则甚伟我铭其藏令誉无已

　　○墓碣铭

　　武德将军乌撒卫正千户孔侯墓碣铭

　　侯讳显姓孔氏系出宣圣之后传泒疎逺莫稽其详先世有徙淮甸者居凤阳之灵壁遂为其邑人侯早以茂材仕元至山东行枢密院判时元纲不振羣盗蠭起侯守沛城我太祖高皇帝起兵定天下丙午年夏四月遣偏将陆叅政取徐州侯遂归附吴元年春充宿卫夏六月授兵马指挥分巡金川驿桥冬十月改金吾右卫镇抚洪武改元夏四月授武略将军赐诰命侯累扈从南北征讨二年秋上闻邓州自元将实喇巴图攻而克之毁其城无居守者二十余年冬十一月乃命侯提兵五十人来治是州侯抵襄阳询邓之流寓者导至故址于是冒霜露披荆棘收集散亡兴举废坠规为新城三年冬十一月上闻侯治状赐诰命四年夏城成公私屋宇亦完市井棊布人多来归是冬验版籍得军士千余人编民千有七百余户五年内乡山盗起侯率所部兵往捕之尽上嘉侯之功遣官赉龙彩纻衣一袭六年秋七月复念侯效劳升正千户专理戎事不烦州政葢优之也九月授武德将军赐诰命侯与其副益综理经营以壮楼观以浚濠池明禁耀武四境晏然十年十一月上复念侯之功赐世袭诰命侯在职不懈每欲足食足兵辟四野修陂堰民称易治复如古昔十七年春正月侯铸云版为晨暮节有无赖者诬之遂逮侯夏四月获宥调贵州乌撒卫侯即怡然起任二十九年夏五月以有疾引年请以兵付其长子乃归老于邓邓人敬爱之加于在仕时新城之南建宅一区日课子孙农择其秀者延师于塾训成之时徜徉容与于别墅山水之间见者不知其为故将也一日忽婴疾毕集亲族慨然曰人生于世与朝露何异死生常理固不足介意所贵者有善可称而名不泯焉尔吾昔受天子命来治此州于兵燹之余故城榛莽为虎狼麋鹿之所赖兵民之力而城之使名郡不减于昔吾死不憾矣言讫而逝侯生于元某年某月某日卒于大明永乐某年某月某日享寿若干曽祖某祖某父某母某氏配李氏子男四人长着袭正千户次艺次某次景女若干人长适某次适某孙男若干人长安袭正千户次文行忠信温良恭俭让某某某某俱有恒产不坠侯业孙女若干人卜葬在新城干隅湍河之北文之妻李氏贤女兄也通家之义不可以不铭铭曰煌煌大明致时之亨开拓疆宇四方底平桓桓孔侯攀龙附凤仗剑驱驰躬频扈从邓为荒州余二十年宸衷轸念简任才贤毅此孔侯受帝之命手握兵权兼彼庶政翼翼新城载经载营惟侯之功不日而成遗黎乃来事我南亩足食足兵惟此贤守襄汉之南名郡再兴惟藩惟翰以慰圣情误玷青蝇蛮邦戾止皓首来归邓人咸喜相古朱君葬祀桐乡任丘名城亦有中郎孔侯配之有美无忝湍河之藏无伐无翦我作铭诗刻石墓门奕世簪缨惟侯子孙

　　翰林院检讨从仕郎邹君墓碣铭

　　唐季王审知称闽王中原之士多归之若河南固始邹勇夫其一也勇夫以仆射镇归化因家焉归化即今泰宁县是后子孙繁衍衣冠不乏若令欢为唐水部员外郎长孺为宋太学录曰应麟曰应博俱登进士第曰应龙以庆元二年状元至端明殿学士签书枢密院事赠少保其族益大显今翰林检讨君讳安其后也君曽祖光号东轩祖林甫号樵隐考世荣赠翰林检讨母朱氏封孺人君自幼颕敏不凡书过目即成诵善属对世荣与故人江饮江屡出竒语欲屈之见其略不缔思随应如响乃叹服曰吾儿素称能句输尔一筹矣甫睟为邑庠弟子员令尹见而竒之洎冠字仕恭益自奋励凡经史靡不涉猎尤专于易永乐辛夘遂中乡科明年中春官乙榜得教谕浙之新昌或曰是邑乏科久矣奈何君曰何地不生材顾教之者何如耳至学召诸生前曰吾受天子命来教尔辈务底成材效用于时若见从乎咸曰诺于是立程课严教条虽隆寒盛暑不少辍始有不堪者摇以浮言终则翕然从之故一科而举者五人再举者三人若杨信民甄完诸辈为都宪为方伯者彬彬相继时论伟之君歴典京浙文衡士类服其公尝考绩赴京遇灯节献诗文庙嘉之赐宝镪寻有以君学行老成者荐擢国子学录会宣庙亲平沙漠君献颂有椰子内酝之锡继贺驺虞元兔嘉禾卿云诸祥多获赉予九载进秩助敎再进检讨天下英才皆卒业其门正綂九年春上视太学君蒙勑谕赐衣一袭东轩以幼孤育外族为王姓已三世君慨然念水木本源之义抗章于朝复邹姓又念王氏不可絶仍以两兄嗣之未几以引年乞致仕自大司成以下曁六馆之士与朝绅知旧祖饯都门外见者莫不叹息以为复见二疏旣归深衣幅巾徜徉山水间训诸孙禁侈靡之习宗族乡党咸乐从之为诗文必法古人才识豪迈有气节求之者接踵于门所著管窥集易讲义若干巻尤爱写竹梅兰菊山水禽鸟之类得趣一挥极其工致士大夫争尚之扬歴中外四十年践履笃实始终如一可谓当代之醇儒矣君生洪武辛酉正月三日卒天顺改元五月八日享年七十有七配萧氏封孺人子男三长允崇次允隆举进士官太仆寺丞次允升女一孙男十孙女一曽孙二以天顺二年某月某日葬某山之原铭曰师道之立自昔为难猗嗟邹公终老儒冠邑校成均传道解惑孰出公门都宪方伯仕优而学绍古作程华国之文洋洋颂声庭训有严济其世美我铭其藏百世无毁

　　处士崔君墓碣铭

