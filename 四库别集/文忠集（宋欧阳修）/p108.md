<!-- { "loadSidebar": true } -->
　　具官陈则朕抚有万邦以官多士而材能廉善之迹苟有闻于予听者必【一无二字】皆进而用之而申以【二字一作与申】赏罚之文惧乎言者之不信今尔之善屡有以闻勉尔之勤克广其业无使言者干予之罚可
　　内殿崇班郝质可内殿承制制
　　具官郝质夫被甲驰马出而与敌周旋于原野搴旗斩馘归而与士卒数俘获于军中量功较计防褒被宠进而受赏于朝廷此将帅之事也【一无此字】岂不荣且乐【一无二字】哉战之功有大小国之赏有重轻膺此茂恩更期后效可
　　龙衞指挥使邢赟拱圣指挥使胡元并可内殿承制制
　　具官邢赟等朕之劲兵鋭将戍于边者不可胜数惟尔能以武勇出乎其间方吾思得猛士之时吾之大臣以尔来上髙爵厚禄为尔等而设也徃其勉矣吾将观汝【一作都尔】之能可
　　殿中丞崔愈【一作峄】可国子博士制
　　具官崔愈博士古经师之职也【一无此字】尔由明经登仕而居是官于尔之志岂不荣哉夫经者圣人之遗法也其临民涖政治身之道备矣虽未能施之于国子其【一作幸】率而行于厥躬可
　　录事叅军张垂象登州文登县今盖【一作孟】巨源并可太子中舍致仕制
　　具官张垂象等致仕士之【一无二字】克终之美节也故吏部之格吏赇无重轻【一作轻重】皆不得与乎【一作焉】斯命所以劝廉士而重乎归老之荣也尔等为吏二十余年而能获还政之名以归宜推褒恩以宠田里可
　　右侍禁田延昭可右内率府率制
　　具官田延昭尔之子况乃吾侍从之臣【一作官】既不得去吾而从汝而念汝之老思得来归朕亦嘉汝世陷虏中能识忠义自防归国致子显荣冝有嘉【一作加】褒以旌美节服兹休命慰子孝心可
　　三司前行胡敏可许州长史制
　　胡敏陈力涖事积有嵗年自知不能以疾而止俾列州佐以荣厥终可
　　前将作监主簿张盛丁忧服阕复旧官制
　　张盛尔防未任事而已命于官盖承其祖父之遗业长而宜思有立以显其亲惟学可以成人尔其勉而无怠可
　　大理寺丞王谆转左賛善大夫賛善大夫王若谷转殿中丞著作佐郎李望周辅并转秘书丞制【并磨勘改官】
　　具官王若谷等庻官之在位者吾不能徧察其常行而【一有委之二字】有司考第嵗月以为进退之法惟治之有声者【五字一作治之有迹善而有声也】吾未尝遗必有甄擢予闻无壅各勉所为可
　　前涟水军判官吴知防可大理寺丞制
　　具官吴知防士之饬躬励行以勤厥官未有不知于人者知而荐之吾亦无所遗焉惟尔之能数有称道有司较最于格当升勉膺新恩无废其业可
　　供备库副使郭承绪可西京左藏库副使制
　　具官郭承绪夫善训卒者少而愈精善用兵者寡可撃众一障之守苟得其人推恩信以悦士心明教习以修武备扞城御防其任岂轻顾尔宣劳颇勤嵗月今兹考绩宜有【一作被】宠章尔其勉哉思奋厥效可
　　秦州观察支使乔察可静难军节度推官知陇城县制
　　具官乔察夫吏之不能称【一有其字】职者或谓数易使之【一作之使】然今尔尝佐于【一作于】州就临属县其上下政令之便否士风民俗之所安皆所习知可以为治将观汝绩无替其勤可
　　吴守一改官制
　　勅具官吴守一夫文士之职有常守而循叙进之利至夫出类之材尚有不次之用况夫武吏有可以奋节立功之资而当兹用武之时其材易施其效易着嵗月考课是为常格膺兹新命其往勉哉可
　　沂州沂水县主簿韩道可大理评事制
　　勅具官韩道自京以东比苦多盗而临沂狂卒一嵗再变汝以主簿领尉职而能力捕首恶上功第二凡真捕贼吏后时而无所获与夫不获而坐黜罚者岂不媿于汝哉夫事无不能惟不勉尔以褒以劝【一作其勤】宜有恩宠可比部员外郎致仕张纬【一作倬】男允修可将作监主簿制
　　具官张纬男允修凡人之既老且病而见其子之得禄岂不荣哉【一作其】修身励节入而思有以慰【一作荣】其亲出而思有以报于国可
　　杜惟序可西上閤门使福州刺史知泾州【一作四方馆使泾原钤辖兼知泾州】制
　　具官杜惟序西鄙用兵五六嵗矣凡是中外文武之吏其材勇而可任者无不简在于【一无此字】予心苟思得人则择而用惟尔乆习戎事勤于北边素有能称熟于朕听泾原重地当贼之冲督视兵师兼抚其俗惟尔为可徃其勉哉佩兹新恩以观厥效可
　　左藏库使泾原钤辖王从政可西上閤门使益州钤辖制
　　具官王从政西蜀之人性本轻悍易揺以事动輙惊骚而御冦扞城兵任尤重夫驭兵之法威主于肃令一则威明恩患乎私信着则恩浃使士卒和而武备谨则军有善政民无奸心此惟材者能之而尔乆习兵戎尝委边寄克堪【一作膺】兹任徃服训词可
　　大理寺丞王陶转殿中丞大理寺丞郭佑贤王正已并转太子中舍制【并磨勘改官】
　　具官王陶等州县之政其文具矣吏之良者能举【一作学】而行之足以为治故夫奉法守职积劳嵗月而无过者皆有进秩之资所以褒劝【一作勤】而勉夫不及也今尔之课考于有司膺兹叙升慎守厥位可
　　试助教郭固可寜州军事推官制
　　具官郭固自边陲用兵而天下游谈之士趋时蹈利者吾非不知其滥而未始怠焉者冀必有得于其间惟尔之能乃其素学夫学有实者诘之不穷而推之可用嘉汝施设精而有条虑变适宜将观汝用可
　　东头供奉官李禹言【一作臣】可内殿崇班制
　　具官李禹言惟尔陈力效职三十余年而后登于朝序虽命官进秩厥有常法而尔之积劳至此不亦勤哉【一作乎】夫得之惟艰守之不可不慎徃膺明训服此宠章可
　　礼院副礼直官王永可益州司戸参军充职制
　　王永太常所上礼皆祖宗之法朝廷之仪掌在有司尔所当习成书第赏及下不遗徃膺新恩慎守而职可太常寺太祝张观【一作觐】可大理评事制
　　具官张观有司上尔防课之书考其日时当得叙进夫有劳必录其信不渝惟勤与能不可不勉可
　　故国子博士李克明可赠度支员外郎制
　　国家务以孝治为人子者欲有所申于其父母则其为请不【一作岂】可不从故具官某有子徳隆克嗣其世効官陈力当得叙迁而思以其荣报于防极合于经之以显父母之义朕甚嘉之魂而有知膺此追命





　　文忠集巻八十
　　钦定四库全书
　　文忠集卷八十一
　　宋　欧阳修　撰
　　外制集三
　　制五十首
　　左班殿直李徳隆母王氏可追封永安县君制
　　夫观其子之孝可以知其父母之贤具官李徳隆亡母永安县君王氏生此孝子【一作是生此子】能守其家请以身官移于泉壤夫禄养于亲有时而止荣名之及存不朽焉防兮享之可以为慰可
　　比部员外郎知绵州薛贻应转驾部员外郎虞部员外郎知博州薛纶转司门员外郎秘书丞知嘉州洪雅县李述转太常博士制【并磨勘改官】
　　具官薛贻应等吏之庸庸而无闻者吾所不取章章而特见者必擢【一有而字】用之若夫奉法循职守其官而无过者不亦吏之良哉念其勤劳岂可不録三年考绩叙进有常徃服新恩无渝尔守可
　　司门员外郎李公谨秘书丞充集贤校理杨仪殿中丞段髙磨勘改官制
　　具官李公谨等夫令在必信法在必行今审官考课増以举类之科乃吾示信之令而新行之法也汝等叙进于此犹用常文其后当迁皆须应格勉勤其业以俟尔知可
　　范仲温可台州黄岩县尉制
　　具官范仲温尔弟仲淹参吾大政方欲辅朕平赏罚推至公以修纪纲而正庻位尔今所任有土与民惟过与功则有赏罚尔勤厥职可不戒哉可
　　东头供奉官閤门祗石宗尹可内殿崇班制
　　具官石宗尹陈力效官积有嵗月防其课最来上有司按于旧文当得叙进升之朝列可谓宠荣徃服新章益勤后效可
　　著作佐郎卢革潘泳【一作咏】等磨勘改官制
　　具官卢革等州县之职治有常法而逺方之俗风土异冝若夫上克奉于教条下不违于民欲惟勤与敏乃克济焉尔等服职有劳防课来上膺兹叙进无废官箴可
　　史馆书直官潘宗益可梓州司户参军制
　　具官潘宗益给事有年其劳可録冝命以秩俾旌厥勤凡为有司惟久则习尚安乃职以慎克终可
　　角厮波男合罗角可本族军主制
　　合罗角生禀劲勇之姿而济以忠果之性屡陈厥効咸可旌褒俾升官荣以劝诸部勉图功业无自失时可军事推官龚待问可桂州观察推官制
　　勅具官龚待问捕盗之格有功者赏而吏能应书者少非吾有所爱焉苟有其劳岂不甄録今有司言尔于格当迁方兹多盗之时用劝不能之者【一作吏】可
　　进士刘纯可试将作监主簿制
　　刘纯自兵兴累年而功効未立然游谈之士以兵为説而得禄者多矣吾犹意乎厥路尚狭而未足以来特起之人故甄收未始少懈况尔屡经器使而言者谓材冝有推恩以劝来者可
　　秘书丞窦随可本官致仕制
　　具官窦随夫老而致其政于君者士之懿节也尔壮而登仕困于数奇今其老焉可以归矣安而【一作于】眉寿膺此美名可
　　邢州观察支使张徳熈可著作佐郎制
　　具官张徳熈士之在下位而能以闻于上者不有言者乎一失其言则有常罚焉知人而荐岂为易哉今尔由举者而被升擢尚勤其业无累尔知可
　　大理寺丞薛仲孺可太子右賛善大夫制
　　具官薛仲孺尔之伯父奎为吾大臣叅议国政刚直之节见于临事殁而无嗣吾甚哀之尔防以奉廕而登仕籍今由累嵗遂升于朝惟尔伯父之行有司考法易【一作諡】以一徳不懈执心决断之名可谓美矣守尔家法克勤厥官可
　　殿中丞王正民大理寺丞朱景阳陈侁等磨勘改官制
　　勅具官王正民等审官之法三嵗一迁惟无过焉乃得防课尔等服于官政以涖吾民奉法守职积劳嵗月膺兹叙进此乃常科勉尔之为以期懋赏可
　　内殿崇班李允恭可内殿承制制
　　具官李允恭朕患州县之吏不职者不能御奸禁暴而悯吾民罹于贼盗【一作盗贼】故于捕盗之吏推赏尤厚非以为私盖有为也今尔之请【一作课】自陈其劳方吾以赏行劝之时惟恐不及故加尔宠非徇尔私夫古有让功不言之贤惟尔宜慕可
　　节度推官张绅可大理寺丞制
　　具官张绅朕闵夫兵兴而费广不忍加敛于吾民凡能佐国足用者皆思懋赏以劝其勤今荐尔者皆曰尔材而吾近臣尤所取信故増汝秩不易厥官夫官惟业勤常患不久尔其自勉无替乃劳可
　　学士院孔目官遂州司户叅军李懐徳可特授兖州阳信县尉充学士院録事制
　　具官李怀徳夫有司之事【一作尝】惟久则习次迁之例顾【一作惟】汝宜升无忘克勤慢则有罚可
　　虞部员外郎李备太子中舍侯克明大理寺丞曹【一作唐】琰等磨勘改官制
　　具官李备等国家外建庻位以官羣士而赏罚进退之法掌【一作行】于有司者所以待中材之无过者尔髙能异効吾有不次之用焉尔等咸服于官久勤嵗月以劳序进虽曰宠荣勉尔所为以期懋赏可
　　彰武军节度推官李仲昌可大理寺丞签署渭州判官公事制
