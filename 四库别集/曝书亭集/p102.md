<!-- { "loadSidebar": true } -->
　　尔雅杬鱼毒郭璞注云杬大木子似栗生南方皮厚汁赤中【去声】藏卵果陆徳明释文云杬音元又作芫郑樵注云今南人谓之杬木其皮可煎汁藏梅三家之释尔雅若是盖杬之用在子沈莹临海异物志云杬味似楮用其皮汁和盐渍鸭子裴渊广州记云杬殻似栗赤色子大如栗散有棘刺破其外皮肉白如脂肪着核不离贾思勰齐民要术作杬子法云杬木皮净洗细茎剉煮取汁率二斗及熟下盐一升和之汁极冷内罋中浸鸭子一月煮而食之广韵注杬木名出豫章煎汁蔵果不坏钱易南部新书云湖州嵗贡黄杬子连蔕木故李景先戏苏特曰使君贵部有三黄杬子五蔕木左文质呉兴统纪云大厯元年进单黄杬子谈钥呉兴志云唐嵗贡单杬子一千三百五十颗重黄杬子一千三百颗乐史寰宇记湖州土产单杬子予尝问之州人莫有识者洪迈容斋随笔云杬如苍耳益母茎榦不纯渍以藏鸭子则染其外陶宗仪辍耕录云今人以米汤和入盐草灰以团鸭卵谓曰咸杬子按今无锡土俗犹然坊本尔雅乃譌杬为杭于是凡诠杬者皆以杭义释之考诸顾野王玉篇于杬则注木名于杭则注州名二义固秩然不紊也若单黄重黄三黄则造杬子法有不同尔至若卞彬下酒以杬皮为肴则又专用皮己
　　説
　　名孙説二首
　　昆田生子三龄矣命之曰桐孙为之説曰天下之木莫良乎梓桐也者梓之属也荣木也易生而速长者也凡木本实者末虚桐则枝之小者益坚孙枝所以贵也清明而始华未后时也当暑而防炎热之不附也鳯皇之羣游非桐不集琴瑟之中吕非桐不宣日月之正闰非桐不辨产乎荒冈穷谷未尝有偃蹇憔悴之色及其自拔于百尺之表櫜鄂之垂柯叶之润望之者愈见其可亲也是非不材之木也矣诗曰其桐其椅其实离离庶其蕃衍吾后乎
　　百谷之见于六经者秬秠麇芑荏菽麻麦秫蕡苽稰穛穜稑而黍稷稻粱尤嘉谷之最也诗言穑事多先稷黍然颂丰年者必及稌又酿者则以稻酒为上而食稻比之衣锦稻之重于时久矣吴田之宜莫良乎稻取以名次孙也可豳诗云十月获稻为此春酒吾将以娯吾老焉
　　説砚
　　端州于今为肇庆府山石多可制砚惟水岩最上水经郁溪东至髙要县为大水盖苍梧至是五百里有羚羊峡以束之峡势将尽其左折而北趋有峰曰朝天岩端溪之水出其隂溪长一里许广不盈丈自水口北行三十歩有穴窥之止容一人俛伏扪而入积水灌其中凡取石必先以瓠汲水自内而外若传杯然水既涸熬豚膏然纸为灯由穴而入中渐广分三涂穿洞半里抵岩壁岩髙三尺下上皆刓石不可凿也凿石之工多黄冈村民日役不过四十人坐卧偃侧其内得石自内传之外一如汲水法岩三尺石分三品焉上岩者质纯而艳微紫中岩者质润而凝色渐青下岩者质淡而细色近白有眼沉水观之若有苹藻浮动其中者是曰青花试以墨若熬釜涂蜡者然斯为美矣其余纹不同紫气奔而回礴谓之火捺聚而为轮谓之金钱紫气既竭白气次之谓之蕉叶白凝绿若洒汁谓之翡翠白凝于绿纤而长者谓之玉带黄气亘其上若虹谓之黄龙若缕谓之金线防墨瘢相比谓之雀斑丹若粟者谓之硃砂斑剥蚀如虫啮谓之虫蛀旁色赭者谓之防血边其为眼不同有鸜鹆眼有鸦眼有象眼黄谓之鸦碧谓之鸜鹆眼不贵黄也员者为鸜鹆为鸦长者为象眼不贵长也或三五其晕或七九其晕晕有竒而无偶者也辨水岩者必于是验之思过半矣朝天岩在水岩之南产石易与水岩混亦有虫蛀有玉带有金线若翡翠似矣恨微黄黄龙似矣恨燥蕉叶白火捺似矣恨糢糊硃砂斑似矣恨大眂其眼四旁若渍晴翳不明此泪眼也形体略备光采全无此死眼也自此而外则屏风山背有石西坑有石北岭有石大抵拒墨者多向日视之见有若繁星者有若金银气者其理麤其质燥其声坚响其色深紫或如猪肝或如黛緑或如败锦或间道如松木纹皆石之下者也宣徳岩在屏风山半开自宣徳年品在朝天岩之上山多虎患故嵗久无采者要之得水岩而诸山之石可废得青花兼鸜鹆眼者而诸品又可废矣典水梅花坑去端溪四十里在三水县境产石亦有鸜鹆眼方之水岩无异也然径尺之石眼或多至百数光滑而易裂不知砚者惟眼是求挟之以为希世之寳特宋人之燕石耳予游岭表正值采砚时购水岩石百余久尽散去海盐周生从予学诗以端石砚为贽乃追忆旧日所得为説示之俾审所择焉
　　説舟示戴生锳
　　西湖船制不一以色名者有明玉鎗金金胜寳胜大緑间緑游红申屠仲权诗红船撑入柳隂去释道原诗水口红船是妾家是也以形名者有龙头白乐天诗小航船亦画龙头是也有鹿头杨防夫诗鹿头湖船唱赧郎是也有燕尾张思防诗斜日轻风燕尾船是也形色杂者有百花十様锦钱复亨诗谁家楼外停歌舞又上西湖十锦船是也以姓名者有黄船董船刘船见呉自牧梦粱録盖大者谓之头船尤大者贾秋壑所造车船也车船棚上无人撑驾但用车轮脚蹋而行其速如飞小者谓之皮船防夫诗小小渡船如缺欧阳彦珍诗皮船子送琵琶张大本诗皮小船歌竹枝周正道诗皮船小水中央是也又有总宜船取东坡居士澹妆浓抹緫相宜之句名焉李宗表诗緫宜船中载酒波凌彦翀诗防度涌金门外望居民犹説緫宜船是也泗水潜夫述武林旧事值探春竞渡日画桡栉比如鱼鳞无行舟之路杨谨思诗大船檛鼓银酒缸小船吹篴红绣牎今则败舫数艘无复征歌按舞者矣
　　説纬
　　纬谶之书相传始于西汉哀平之际而小黄门谯敏碑称其先故国师谯赣深明典奥谶録圗纬能精微天意传道与京君明则是纬谶逺本于谯氏京氏也徴之于史如亡秦者胡明年祖龙死楚虽三户亡秦必楚已为纬谶兆其端矣迨新莽之簒丹书白石金匮铜符海内四出于是刘京谢嚣臧洪哀章甄寻西门君惠等争言符命遂遣五威将军王竒等乗干文车驾坤六马将军持节称天一之使帅持幢称五帝之使颁符命四十二篇于天下不过借以愚一时之耳目尔乃光武笃信不疑至读之庑下终东汉之世以通七纬者为内学通五经者为外学盖自桓谭张衡而外鲜不为所惑焉其见于范史者无论谢承后汉书称姚浚尤明图纬袐奥又称姜肱博通五经兼明星纬载稽之碑碣于有道先生郭泰则云考览六经探综图纬于太傅胡广则云探孔子之房奥于琅邪王傅蔡朗则云包洞典籍刋摘沉秘于中郎周勰则云緫六经之要括河洛之机于大鸿胪李休则云既综七籍又精羣纬于国三老袁良则云亲执经纬櫽括在手于太尉杨震则云明河洛纬度穷神知变于山阳太守祝睦则云七典并立又云该洞七典探赜穷神于成阳令唐扶则云综纬河洛咀嚼七经于酸枣令刘熊则云敦五经之纬图兼古业覈其妙七业勃然而兴于髙阳令杨着则云穷七道之奥于郃阳令曹全则云甄极毖纬靡文不综于藁长蔡湛则云少耽七典于从事武梁则云兼通河洛于冀州从事张表则云该览羣纬靡不究穷于广汉属国都尉丁鲂则云兼究袐纬于广汉属国侯李翊则云通经综纬至于颂孔子之圣称其钩河摘洛盖当时之论咸以内学为重及昭烈即位羣臣劝进广引洛书孝经纬文萧绮所云谶辞烦于汉末不诬也然郑康成注周官目孝经纬为説贾公彦疏以汉时禁纬故则又未始不禁之矣自晋以降其学寖微然释慧皎作髙僧传称法护博览六经游心七籍沈约作宋书于天文五行符瑞亦备引纬候之説萧子显南齐书志亦然而周续之兼通五经五纬号为十经直至隋焚禁之后流传渐罕乃孔氏【颖达】贾氏【公彦】徐氏【彦】犹援以释经杜氏【公瞻】欧阳氏【询】虞氏【世南】徐氏【坚】编辑类书间亦引证今则樊英传注所载隋唐经籍志所録太平御览所采学士大夫能举其名者寡矣
　　策问
　　康熙二十年江南乡试策问三首
　　问圣人之学莫备乎经汉世专一经者立博士而兼长经义者莫若郑康成然多以汉法解经又采谶纬之説为后儒所憎唐孔颖达等撰五经正义仪礼周礼则贾公彦成之至宋邢昺疏其未备而经义始完欧阳修谓所载既博所择不精异乎正义之名请悉删谶纬之文使无駮杂今五经取士一本宋儒之传注可谓醇矣考之明洪武中科举程式春秋不遗三传书主蔡传而不遗注疏礼则专主注疏是汉唐诸儒之説仍多兼习今注疏虽颁学官而士之肄业者鲜矣或如欧阳氏之説删其駮杂饬经师讲习而兼通之不更愈与余若易初主程朱传义其后本义单行而习程传者渐寡春秋初主胡传及张洽集注其后胡氏传单行而治张注者无闻亦宜酌其旧俾两家互为发明可与且宋元之説经者多矣孰同孰异孰繁孰简孰无悖于传注孰能发明传注所不及其槩可得而言与五经大全论者谓惟春秋最善盖本于汪克寛之纂疏其余诸经所采羣儒之説果其大备而一无剰义与抑尚有待于补缉与我皇上圣学懋勤蚤夜孜孜与儒臣讲绎羣经既以四书尚书讲义颁示天下文武大臣兹者易义又将刋布其于诗礼春秋当次第编纂夫儒生诵习经义其首务也探其渊源必能举其条目其详言之毋隠
　　问江南田赋较他省独多赋额既多逋课不少下江诸郡积欠动盈万亿説者谓害酿于贾似道经界推排之法或谓明太祖憾呉民为张士诚固守籍没豪族田按私入之簿以为额徴故赋特重其后因巡抚周忱之请苏松等府官田准民田起科行之二百余年矣今旧额未増而民力日敝何与意者有司之催科未尽善与往时嵗额不完疑为巨室豪右抗缓不纳自奏销处分一案所以惩创者至矣江南绅士惟恐输将之后而嵗额不完如故何与或谓西北大郡赋额不过数万而江南一邑有多至四十余万者宜其日事催徴不足夫松江之华亭不尝析为娄县乎既析之后未见徴输之如额则又何也比者旱溢频仍不得不以荒嵗之逋赋请带徴于嗣嵗然田壤之收获止有此数嗣岁未必屡丰则旧逋未完而新课又欠矣将何术而使
　　国用民力交无绌与至若火江以北邳徐凤泗蒿莱弥望隶之军而军不屯归之民而民不垦招徕开垦之法又何策而可稍防于江以南诸郡与多士见闻所习利必洞然于心盍具陈之是筹时者所欲亟闻也问黄河之患前代山东河南或时有冲决今则江南独被其害矣明永乐中陈瑄转漕东南欲避遮洋之险凿清河县南之淮与河防而淮黄遂为运道之咽喉国家漕运仍明之旧而频年河患倾堤溃防嵗费帑金累数百万明代河溢于淮则病在运河溢于泗则患在陵今治河者无陵寝之虞惟运是亟则力所专施宜其事半功倍矣顾工力之烦嵗月之久反有艰于昔者何与隆万间潘季驯凡四治河河无不治惟守固隄束水借水刷沙之法今其説具在惟是河挟沁汴泗沂诸水其势易强而淮水源独流长其势易弱然则借淮刷河之説诚不足恃欲河之治必循季驯故智而后可与抑分黄导淮别自有策与往时盗决河防者罪止杖与徒而已后以法轻易犯改从充军今之法较昔愈严矣乃冲溃日告且新堤方筑而故堤旋决绸缪何法而使新旧交固与淮扬之田半为波臣所汩此江南之大患也淮流何以遏归仁髙堰何以护云梯之闗何以通河之害何以去诸生其悉陈利害以为
　　当宁献














　　曝书亭集巻六十
　　钦定四库全书
　　曝书亭集巻六十一
　　翰林院检讨朱尊撰
　　颂
　　御书大字兰亭颂【并序】
