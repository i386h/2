<!-- { "loadSidebar": true } -->
　　冢宰之统百官职已跻于上位君子之泽五世福当及于前人爰锡命书用尊母道具官母早由淑徳来相令门能安在馈之常迄享充闾之庆以外观内灼知闺阃之肃雍自叶流根宜有服章之盛美胙之大国锡以纶言礼等君封义彰子贵慰吾贤相有念母不见之悲俾尔臣工知移孝为忠之效冺而未冺庶或有闻
　　盖闻仲尼有言积善之家必有余庆所积有深浅大小则其庆有淹速广狭若乃布衣之士致身台衮之崇舟楫巨川与民俱济茍非善积深大何以庆流广速显扬之报理所当然具官继母天资髙明徳性宏大轻财重义有能治千人之功以礼防身继髧彼两髦之誓三迁而教易世遂昌拓尔小君之封圻盖自大臣之宠数庸慰罔极之念且旌移孝之忠賛书哀荣尚克钦受朕为民父母思天下之民匹夫匹妇有不被仁义之泽故选其众而举其英杰以佐吾治则于其室家可无恩纪以慰痌瘝之念乎具官妻行应仪矩化行闺门徳则可师宜享成家之报仁而不夀空余异室之悲眷尔良人位予元弼玉瑟之音虽防金花之诰加荣改卜名邦以荐膏沐徃奠厥壤永康后人
　　赵防赠官
　　宣力服劳既致为臣之义饰终厚徃宜昭有国之恩具官胄出名门时逢熙旦早以材谞荐更猷为聨议论之崇官列禁严之近职清郡访道尚期夀履之绥夜壑移舟遽起沦亡之叹既追锡于名秩复推恩于后人存殁哀荣吾心有慊谅惟冥漠能服命书
　　刘光世赠三代
　　官为贰公人臣之显位爵胙大国赠典之异恩惟克尚其后人乃能膺于追锡具官曽祖受资劲果结发从戎积忠致诚必在君父奋勇宣畧不二险夷谦恭无长傲之心朴厚无虚辞之态天之所助福之所钟未及百年勲阅增大庆流有衍爰启曾孙建两镇之节旄位三孤之表着加荣重祖之庙惟国有章改卜大名之封于尔甚宠九原可作尚或有闻
　　古者庙制诸侯五大夫三今虽上公家庙止于三世视古为杀然追命赠锡则与周公上祀先公祭以大夫之意不殊可谓美矣具官曾祖母柔嘉荘顺作嫔令族以忠正勉其夫子以义方贻厥孙谋于再世而遂昌逮曾孙而尤盛出拥两邦之纛入聨九棘之班扞城其民思懋公侯之绩无忝厥祖爰增庙祏之光乃泽平凉荐尔汤沐谅惟芳职歆此宠灵
　　昔在周成董正治官三孤二公其任最重若今臣子以功自致则于初拜之日聿颁追赠之恩盖眷顾于大臣俾显荣于私庙古今异制典礼维时具官祖气禀金方家受韬畧志吞仇敌功未及施精诚所传在其后裔勲名丕显爵位崇髙乃锡上公之封式纾尊祖之愿信都大国尧壤旧邦徃奠厥居歆兹宠命
　　维我七庙世都大梁祖宗神灵夹河卜宅朕方用武泛扫中原乔木故都寝食在念是故委任将帅多西北之人又以齐晋燕秦之邦胙其父祖使开国邑礼典虽旧注意则深具官父才术通疏功业未究笃生令子能读父书方阵圆机纵横善应五权七畧囊括靡遗坐陞孤棘之班居拥将旄之重踈恩上逮诹地改封乃眷常山用锡尔祉俾尔子思尔国之所在为予将副予意之所图是惟休哉徃歆命训
　　若古爵齿妇人从夫厥今大臣加赠三代盖从夫之遗制非子贵之陋典行之乆矣世少知之爰因賛书申着正谊具官母俭勤是守淑慎其身躬芣苢之和平协芝兰之占兆笃生英伟为国勲臣朕既取上公加尔良人之秩遂列名壤侈尔小君之封用旌义方之有成式慰孝思之罔极服我明命徃宅新邦
　　隂阳交泰然后能成万物夫妇义和然后能成室家古之名门多由内助视其爵秩乃得荣名具官妻族望髙华言容端肃躬此庆誉嫔于功臣不务贵骄克遵礼训相彼闺中之治协成阃外之勲遂聨孤保之崇宜易君封之地防稽大国汝汤沐焉夫闵其夫之勤劳而劝之以义勉之以正载在国风至于今美之尔闲习图书所宜自饬以永保其富贵
　　卢法原赠五官
　　始终之际人道之大常赠恤之恩国家之令典矧持从櫜乆总戎旃奄忽云亡吾心所恻具官才刄利达器使具宜入侍禁严虽在右文之旦外分阃寄乃当用武之辰辑和师徒攘却仇敌形色已临于干窦阜安何止于坤维方倚长城以寛西顾遽闻窀穸不返东流宣力四方功着爪牙之助锡官五等秩隆章绶之华既旌尔劳又燕乃后想其营魄犹克钦承
　　太上皇后赠三代
　　朕躬饬清祼祗荐明禋昭格神只导迎景贶近以福于九族逺以覃于庶民有异姓王实予舅祖疏恩追贲又可后乎具位曽祖积善在躬贻庆厥裔如木之根深本固其华实繁以滋多如水之源逺流长其浸润广而莫御母仪四海燕及躬揆厥所原实尔孙子荆州三楚之大国既启曩封尧都五服之上防更申今命庶加荣于英魄用遥慰于母怀精爽未沦歆承无斁
　　祗祀明堂爰有大赉凡一命以上犹得以恩荣及其父母况予舅族维国戚藩可无徽章以昭令典具位曾祖母心迪至善躬蹈深仁种徳隠约之中收报光明之旦宣和大练惟尔令孙母仪四方王爵三代凡有锡庆之事又隆加赠之名兼君大邦改卜韩楚非特着我心之恻怛亦将慰吾母之悲思服此宠灵尚绥厥后
　　所贵乎子孙者谓其能显荣祖考有隆而勿替也若夫裂土以封之因袭以崇之至于奄有大邦爵臻王号以极人臣之位其于显荣又岂常人之可拟则非懿戚夫孰宜然具位祖隂徳不赀流光甚逺遂启女孙之淑肇开文母之祥既已追上隆名国于南郑今兹大赉改畀周疆藏剑履于庙庭侈旌麾于门戸以举中朝之典式昭外戚之荣想未沦亡谅能祗服
　　明堂之祀示天下以孝也匹夫庶人有孝爱之志而不预其仪公卿大夫遂显扬之心而未极其礼若时母后追贲外家恩典之行于斯为盛具位祖母秉徳荘静宅心慈仁作嫔髙门种庆孙女观福基之隆厚验流泽之深长岂惟一世之功必本百年之积是用加荣其祖妣庶几少慰于母仪其释夏商之旧封徃君吴越之大国丝纶宠锡泉壤防休
　　朕惟国家盛时太上皇后母仪天下有葛覃之本归安父母上皇抑制外族不假以权将以常保其富贵抚今念昔睠焉永伤适均庆赉之恩可后追封之礼具位父怀仁蹈善徳厚流光六五黄裳惟尔淑女母仪天下埀二十年棨防髙门邈不可见传袭紫尔有庆而可贻路车乗黄吾欲赠而无与茅土命社改图新封莫如博平徃奠厥壤以写母怀之爱以昭国典之常英识尚存服兹休命
　　妇人之心爱女为甚女子之徳报母为勤矧居椒屋之尊不逮葛覃之化适降庆赉宜笃追荣具位母气涵太和行率至善肇佳祥而梦月中元吉以承天泽及四方爵隆三代自昔母怀之爱爰告爰归于今宗祀之恩或燕或誉相坤维之大国疏汤沐之新封以隆厚于舅家以昭明于国典芳灵未冺尚克有闻
　　昔者西汉皇后封其母为平原君而邓后以新野为其母爵邑汤沐万户世不以为过何者为天下母而孝爱其亲亦其礼宜也又况庆赉疏恩有国家之旧典乎具位继母行蹈仪训徳蕴粹和百祥所钟爰有淑女配俪霄极厚载羣生归宁之化日徂追锡之章未憗按图考地改定尔封天水大邦庸荐汤沐申以賛书之宠兼纾存殁之怀
　　故杨时父赠正议大夫
　　禋祀敷恩凡大小之臣皆得以官封追荣其先世若夫仁人君子埀裕之庆显扬之心而膺此典礼则其荣当有甚焉具官隠约弗耀沉潜自珍阅躬有数世之仁种徳为百年之计是生贤哲为世名儒宠秩闵章上覃祢庙又惟尔子夭不憗遗既有请而遽亡怅疏恩之不嗣精爽如在尚服休光
　　吕源落职
　　城郭沟池之固守臣所当尽心也劳民费财而无见功者以尔喜兴作急功利志在希赏而不恤百姓也比以霈恩既还旧职兹縁按举复黜除之一予一夺咸尔自取朕何容心哉徃思省愆毋重后悔
　　抚问张浚制【奉防撰】
　　卿心存社稷志殄冦讐初陪端揆之司未遑暖席首念大江之险请徃视师貔虎奋其积威旌旗改其旧观思夙驾行次上流裴度勤劳克底蔡方之绩孔明开济先收赤壁之功惟尔忠诚体予忧顾规模既定委付得宜式遄其归毋乆于外运筹决胜方资帷幄之谋论道经邦何独兵甲之问今俾信使徃谕朕怀
　　追废王安石配飨诏【奉防撰】
　　仰惟神祖英睿之资励精图治将以阜安宇内威服四夷甚盛徳也王安石首被眷求进秉国政所当致君尧舜措俗成康以副委属之重而乃文饰奸説附防圣经名师帝王实慕非鞅以聚敛为仁术以法律为徳政排摈故老汲引憸人变乱旧章戕毁根本髙言大论诋訾名节歴事五代者谓之知道剧秦美新者谓之合变逮其流之极贤人伏处天地闭塞祸乱相踵率兽食人三纲五常寖以堙灭而习俗既乆犹未以为安石罪朕甚惧焉昔者世衰道防暴行有作孔子拨乱反正寓王法于春秋以俟后世朕临政愿治表章斯文将以正人心息邪説使不沦胥于异学荆舒祸本可不惩乎安石废絶春秋实与乱贼造始今其父子从祀孔庙礼文失秩当议黜之夫安石之学不息则孔子之道不着子大夫体朕至意倡率于下塞源防本无俾世迷庶几于抑水膺戎驱猛讵诐崇夫子之事为圣人之徒则予一人有辞于永世惟子大夫之休烈尚明聴之哉
　　行遣章惇蔡卞诏【奉防撰】
　　朕比覧元符谏臣任伯雨章疏论列章惇蔡卞诋诬宣仁圣烈太后欲追废为庶人谁无母慈何忍至此頼哲宗皇帝圣明灼见不从所请向使其言施用岂不蔑太母九年保祐之功累泰陵终身仁孝之徳自朕纂服是用疚心昭雪党人刋正国史虽崇宁而后迷国猥众推原本始实自绍圣惇卞窃位之时而谖慝未彰公论犹欝将何以仰慰在天称朕尊严宗庙之意哉可令三省取索见存干照文字议罪来上当正典刑布告天下为万世臣子之戒





　　斐然集巻十四
　　钦定四库全书
　　斐然集卷十五
　　宋　胡寅　撰
　　缴傅雱用赦量移
　　臣谨按傅雱于建炎三年为宣抚处置使司主管机宜文字径至荆南自称湖北路制置使以抚定孔彦舟为名入其军中相与渡江过澧州与澧州通判任谊竭取民之膏血以啗彦舟因以自润百姓怨苦乃从钟相为冦彦舟不敢安处遂破鼎州遣兵击败钟相又以押送为名直犯湖南入据潭州已而大掠潭衡旁及永邵三湘千里之内公私舟船为之一空最后自衡顺流下岳鄂为蕲黄路镇抚使雱皆与之终始其事彦舟凶狡初不识知文法凡奏请文移欺惑朝聴侮防三尺诡诈百端皆雱教之至于州县应副钱粮不知纪极雱则公然乞于彦舟动以万计营置田产皆有实状李成江西之败张用已就招安彦舟其时行次武昌兵势穷蹙若乗机防一扫无余雱又教之厚行赂遗躬自押送为之缓颊非独免讨且得两州遂使彦舟自是北遁投于逆党未即授首推究本末皆自傅雱人但知彦舟作贼之披猖而不知雱画谋之奸秘原情定罪岂可赦原谨按春秋诛讨乱贼之法尤严于与恶者夫欲为贼乱之事而人皆莫之与则无以自立于世其谋尚得施乎惟有与之者而法不加焉是以无所畏惮浸淫滔天虽陈旅誓师加以征讨或有所不胜矣况雱身为朝郎职在省户所为如此上干国体按据其罪揆以春秋之法就死司冦方为称当得从羁置已是寛恩若遇赦文便许内徙使懐奸党贼者安心自肆指日贷宥不惧放流恐非式遏乱畧修明军政之道一雱虽小所系则大伏望圣明深察别降指挥将雱永不量移以为后来羽翼乱贼之戒所有录黄臣未敢书行
　　缴湖南勘刘式飜异
