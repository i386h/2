<!-- { "loadSidebar": true } -->
　　臣闻之救乱诛防谓之义兵兵义者王敌加于巳不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民辄奉归之未有犯于边境虽争屯田车师不足致意中今闻诸将军欲兴兵入其地臣愚不知此兵何名者也今边郡困乏父子共犬羊之裘食草莱之实常恐不能自存难以动兵军旅之后必有凶年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以为非小变也今左右不忧此乃欲发兵报纤介之忿于逺夷殆孔子所谓吾恐季孙之忧不在颛臾而在萧墙之内也愿陛下与平昌侯乐昌侯平恩侯及有识者详议乃可
　　条国家便宜奏【相明易经有师法好观汉故事及便宜章奏数条汉兴巳来国家行事及贤臣贾谊鼂错董仲舒等所言奏请施行采易隂阳及明堂月令表奏之上并纳用焉】
　　臣闻明主在上贤辅在下则君安虞而民和睦臣相幸得备位不能奉明法广教化理四方以宣圣徳民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣徳仁恩之厚勤劳天下垂意黎庶忧水旱之灾为民贫穷发仓廪振乏餧遣谏大夫博士廵行天下察风俗举贤良平寃狱冠葢交道省诸用寛租赋弛山泽陂池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事臣谨案王法必本于农而务积聚量入制用以备凶灾亡六年之畜尚谓之急元鼎三年平原勃海太山东郡溥被灾害民饿死于道路二千石不豫虑其难使至于此赖明诏振捄乃得防更生今嵗不登谷暴腾踊临秋收敛犹有乏者至春恐甚无以相恤西羌未平师旅在外兵革相乗臣窃寒心宜蚤图其备唯陛下留神元元帅繇先帝盛徳以抚海内
　　采明堂月令奏
　　臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服天地变化必繇隂阳隂阳之分以日为纪日冬夏至则八风之序立万物之性成各有常职不得相干东方之神太昊乘震执规司春南方之神炎帝乘离执衡司夏西方之神少昊乘兑执矩司秋北方之神颛顼乘坎执权司冬中央之神黄帝乗坤艮执绳司下土兹五帝所司各有时也东方之卦不可以治西方南方之卦不可以治北方春兴兑治则饥秋兴震治则华冬兴离治则泄夏兴坎治则雹明王谨于尊天愼于养人故立羲和之官以乘四时节授民事君动静以道奉顺隂阳则日月光明风雨时节寒暑调和三者得叙则灾害不生五谷孰丝麻遂屮木茂鸟兽蕃民不夭疾衣食有余若是则君尊民説上下亡怨政教不违礼让可兴夫风雨不时则伤农桑农桑伤则民饥寒饥寒在身则亡亷耻冦贼奸宄所繇生也臣愚以为隂阳者王事之本羣生之命自古圣贤未有不繇者也天子之义必纯取法天地而观于先圣髙皇帝所述书天子所服第八曰大谒者臣章受诏长乐宫曰令羣臣议天子所服以安治天下相国臣何御史大夫臣昌谨与将军臣陵太子太傅臣通等议春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身亡祸殃年寿永究是奉宗庙安天下之大礼也臣请法之中谒者赵尧举春李舜举夏儿汤举秋贡禹举冬四人各职一时大谒者襄章奏制曰可孝文皇帝时以二月施恩恵于天下赐孝弟力田及罢军卒祠死事者颇非时节御史大夫鼂错时为太子家令奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知隂阳者四人各主一时时至明言所职以和隂阳天下幸甚
　　劾赵广汉自陈书【广汉为京兆尹坐枉杀事下丞相魏相伺得丞相傅婢有过因丞相笞之出外舎自绞死上书告丞相罪制下京兆尹遂将吏卒入丞相府责夫人以妬杀相上书自陈司直萧望之奏广汉摧辱大臣欲以刦持奉公逆节伤化不道及它事腰斩】
　　妻实不杀婢广汉数犯罪法不伏辜以诈巧迫胁臣相幸臣相寛不奏愿下明使者治广汉所验臣相家事【并汉书】
　　黄霸【字次公淮阳阳夏人为颍川太守以治行征守京兆尹歴位丞相】
　　呼韩单于朝位议【甘露二年呼韩邪单于来朝诏公卿议其仪丞相黄霸御史大夫于定国议位在诸侯王下萧望之议宜位在诸侯王上宣帝从望之下诏】
　　圣王之制施徳行礼先京师而后诸夏先诸夏而后夷狄诗云率礼不越遂视既发相土烈烈海外有陛下圣徳充塞天地光被四表匈奴单于乡风慕义举国同心奉珍朝贡自古未之有也单于非正朔所加王者所客也礼仪宜如诸侯王称臣昧死再拜位次诸侯王下【宣纪望之传并载○传作截传无举国同心句义作化】
　　萧望之单于朝位议
　　单于非正朔所加故称敌国宜待以不臣之礼位在诸侯王上外夷稽首称藩中国让而不臣此则羁縻之谊谦亨之福也书曰戎狄荒服言其来荒忽亡常如使匈奴后嗣卒有鸟窜鼠伏阙于朝享不为畔臣信让行乎蛮貉福祚流于亡穷万世之长防也
　　宣帝客礼待单于诏【甘露二年】
　　盖称五帝三王教化所不施不及以政今匈奴单于称北藩朝正朔朕之不逮徳不能覆其以客礼待之令单于位在诸侯王上賛谒称臣而不名【教化纪作礼称北藩臣朝正月】王吉【字子阳琅琊臯虞人少好学明经宣帝时为谏大夫谢病归元帝初使征年老道病卒】谏昌邑王疏【吉为昌邑王中尉王好游猎驱驰国中动作亡节吉上疏谏之王犹知敬礼吉乃下令】
　　臣闻古者师日行三十里吉行五十里诗云匪风发兮匪车掲兮顾瞻周道中心兮说曰是非古之风也发发者是非古之车也掲掲者盖伤之也今者大王幸方舆曾不半日而驰二百里百姓颇废耕桑治道牵马臣愚以为民不可数变也昔召公述职当民事时舎于棠下而听断焉是时人皆得其所后世思其仁恩至乎不伐甘棠甘棠之诗是也大王不好书术而乐逸游冯式撙衔驰骋不止口倦乎叱咤手苦于棰辔身劳乎车舆朝则冒雾露昼则被尘埃夏则为大暑之所暴灸冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳其乐岂徒衔橛之间哉休则俯仰诎信以利形进退歩趋以实下吸新吐故以练臧専意积精以适神于以养生岂不长哉大王诚留意如此则心有尧舜之志体有乔松之寿美声广誉登而上闻则福禄其辏而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义纤介有不具者于以上闻非飨国之福也臣吉愚戆愿大王察之
　　昌邑王贺下令
　　寡人造行不能无惰中尉甚忠数辅吾过使谒者千秋赐中尉牛肉五百斤酒五石脯五束
　　戒昌邑王书【昭帝崩大将军霍光迎贺吉即奏书戒之王即位二十余日以淫乱废吉与郎中令龚遂以忠直数谏正得免死髠钳为庶人】
　　臣闻髙宗谅闇三年不言今大王以丧事征宜日夜哭泣悲哀而巳慎无有所发且何独丧事凡南面之君何言哉天不言四时行焉百物生焉愿大王察之大将军仁爱勇智忠信之徳天下莫不闻事孝武皇帝二十余年未尝有过先帝弃羣臣属以天下寄幼孤焉大将军抱持幼君襁褓之中布政施教海内晏然虽周公伊尹亡以加也今帝崩亡嗣大将军惟思可以奉宗庙者攀援而立大王其仁厚岂有量哉臣愿大王事之敬之政事壹听之大王垂拱南面而已愿留意常以为念上得失疏【吉为谏大夫时宣帝颇修武帝故事宫室车服盛于昭帝时外戚许史王氏贵宠上躬亲政事任用能吏吉疏言得失○疏言延儒修礼故礼乐志亦载】
　　陛下躬圣质总万方帝王图籍日陈于前惟思世务将兴大平诏书每下民欣然若更生臣伏而思之可谓至恩未可为本务也欲治之主不世出公卿幸得遭遇其时言听谏从然未有建万世之长防举明主于三代之隆者也其务在于期防簿书断狱听讼而巳此非太平之基也臣闻圣王宣徳流化必自近始朝廷不备难以言治左右不正鸡以化逺民者弱而不可胜愚而不可欺也圣主独行于深宫得则天下称诵之失则天下咸言之行发于近必见于逺故谨选左右审择所使左右所以正身也所使所以宣徳也诗云济济多士文王以宁此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑法以守之其欲治者不知所繇以意穿凿各取一切权谲自在故一变之后不可复修也是以百里不同风千里不同俗戸异政人殊服诈伪萌生刑罚亡极质朴日销恩爱寖薄孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制敺一世之民跻之仁寿之域则俗何以不若成康寿何以不若髙宗窃见当世趋务不合于道者谨条奏唯陛下财择焉
　　条奏【其指如此上以其言迂阔不甚宠异也吉谢病归○传云吉以为云云即前疏所为条奏者】
　　夫妇人伦大纲夭寿之萌也世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主使男事女夫诎于妇逆隂阳之位故多女乱古者衣服车马贵贱有章以褒有徳而别尊卑今上下僭差人人自制是以贪财趋利不畏死亡周之所以能致治刑措而不用者以其禁邪于冥冥絶恶于未萌也
　　又言
　　舜汤不用三公九卿之世而举臯陶伊尹不仁者逺今使俗吏得任子弟率多骄骜不通古今至于积功治人亡益于民此伐檀所为作也宜明选求贤除任子之令外家及故人可厚以财不宜居位去角抵减乐府省尚方明示天下以俭古者工不造雕瑑商不通侈靡非工商之独贤政教使之然也民见俭则归本本立而末成张敞【字子髙河东平阳人徙杜陵歴京兆冀州刺史太原太守元帝初征为左冯翊以病卒】谏昌邑王书【敞擢为豫州刺史数上书有忠言昌邑王贺即位动作不由法度敞上书谏贺废敞以切谏显】
　　孝昭皇帝蚤崩无嗣大臣忧惧选贤圣承宗庙东迎之日唯恐属车之行迟今天子以盛年幼即位天下莫不拭目倾耳观化听风国辅大臣未褒而昌邑小辈先迁此过之大者也
　　言霍氏封事【宣帝初心惮废王贺在昌邑徙敞自函谷都尉为山阳太守霍光薨帝始亲政事封光兄孙山云皆为列侯子禹为大司马顷之山云以过归第霍氏诸壻颇出补吏敞上封事上善其言】
