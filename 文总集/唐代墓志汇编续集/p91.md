<!-- { "loadSidebar": true } -->
鲁高柴之淳至，泣血三年；孟献子之居丧，加人一等。於是躬运坟土，手植松柏，庐侧枯柱，枝叶再生。非孝通神明，诚感天地，不然，卉木曷以臻兹？服阕，除凤阁舍人、内供奉、兼掌天官选事。自体国分官，以为人极；开物成务，式代天工。庶政攸归，丝纶之寄为重；九流是总，衡石之地尤先。公入掌王言，语晋与长舆比德；出参铨管，在魏与平叔齐声。非夫重望，孰谐佥属。公履正逾贞，持平不挠。虽惟允枢揆，而有误权豪。寻出为沂州刺史。则天皇帝提衡宅海，旰食经邦。悬日月以昭临，式明非罪；张寰区而作，必在惟贤。特降恩勃追还，正除中书舍人。寻丁继亲忧去职。公生尽其养，孝德攸闻；没致其哀，孺孺过礼。
恩旨权夺，复居旧任。公冠冕词宗，弥纶学府。虽便繁百奏，吐洪河而不竭；密勿繁机，洞灵台而毕综。由是上简宸听，骤回星纪。寻以疾罢。改授太子左谕德，迁使持节豫州诸军事，又迁虢州刺史。公正以持身，德以被物，仁声与和风共远，惠化比时雨俱润。遗爱所及，荆河结於去思；茂政必闻，虞虢歌其来晚。奏课连最，绩用居多。寻迁太仆少卿、天官侍郎，又授凤阁侍郎，兼知政事。公望乃时宗，才称王佐。拔奇取异，跨蹑於山卢；献可替否，仪形於旦。自再司流品，三入承明。尝与季弟互登其职。一时归美，四海荣之。而行高於人，遂贻诬毁。
忽以非罪，殛於循州。天鉴孔明，载从昭雪。制辰州刺史。未拜，转秘书少监兼修国史，并列礼部侍郎事。修则天圣后实录成。有制赐爵扶阳县开国子，食邑四百户，赐物五百段；兼降玺书。又特奉勃撰则天圣后纪。圣文成。授银青光禄大夫，兼赐紫服。公穷通一指，宠辱不惊。处泰弥守於清贞，居屯不渝於志节。黄金可铄，暂＊垂天之羽；白无玷，复腾＊云之迹。以升延阁，以步礼闱。朝称善赏，苴白茅而拖紫绂，时谓得贤。非夫词赡班马，器周管晏，孰能被服恩荣，周旋禁闼。斯之盛者矣。寻除黄门侍郎，方当补衮揆路，陪告成之礼；锵玉宸枢，翼和平之化。而辅仁愆报，摧梁云及。邦人殒涕，若子□之云亡。名辈兴嗟，均叔宝之长逝。粤以神龙二年十一月十九日寝疾薨於京师万年县大宁里第，春秋六十有七。□中德侔厚载，仁深敦叙，言念宗子，有怀伤悼。特降令旨，遣中使临柩慰问，赐绢百匹，锡黼衣一袭。锦衾一张。□□皇□，缅怀近臣，载加追远，特降恩制，赠礼部尚书，赙米粟布帛，丧事所须，并令官给，咸率礼而加隆焉。
粤以其年十二月廿四日迁葬於雍州万年县义丰乡铜人原，礼也。公行归忠厚，志尚冲和，舍礼让以为心，践仁恕而成德。若乃事亲竭力，□戚称其孝也；忧国忘身，缙绅称其忠也；敦睦兄弟，闺庭称其义也；敬爱朋执，乡党称其仁也。诗云：
思皇多士，生此王国。王国克生，惟周之桢。公可谓当之矣。嗣子晋等，夙延庭诰，克嗣家声。践霜露以增绝，攀风枝而永慕。思述鸿徽，用旌不朽；窃循固陋，累沐清猷。官联叨国士之知，亲好忝恩腴之末。无鬼之色，虽均於有道；勒铭之丽，多谢於中郎。中书舍人郑，□簧学圃，藻缋词场，古之曹刘，当代迁固，式图懿业，庶光泉壤。其铭曰：
昭昭祖德，豕韦是国，赫赫家邦，龙乃饰。鸿勋既昌，迭彼翼商，儒术之冠，於休相汉。济美实繁，斯文亦焕，伟才出，明德幽赞。大父之业，克光累叶，中台之精，载发家声。副宰司宪，纳言掌衡，典墓垂烈，忠义作程。降生君子，允膺阙祉，德宗四科，言应千里。周旋礼乐，酝藉图史，温良晦朔，揖让终始。储坊礼闼，备职两宫，天人镜，推贤百工。舟利川巨，门荣栋隆，班迁志郁，张左词雄。石室共扃，＊闱兰绪，暂属鸾＊，方看鹏举。式慰士伦，允瞻朝序，岁聿云徂，时不我与。历数休祀，衣冠哲人，亨衢始步，穷壤九沦。逝日临子，悲年在辰，虚堂有夜，幽垄无春。顾接畴曩，叨延赏激，余擢纠绳，公居衡石。公拜东省，余参西掖，前後恩遇，暄寒心迹。义叶通家，哀深遇隙，抚遗孤之在疚，刊徽范而无ル。
（录自《隋唐五代墓志汇编》陕西卷第三册）
№神龙０２０
【盖】
失。
【志文】
大唐洛州合宫县翟泉乡章善里故朝议郎行秘书省太史丞左敬节，春秋六十有七。以神龙三年三月十八日卒於陶化坊私第，以其年四月六日殡于合宫县平乐乡之原。礼也。
（录自《隋唐五代墓志汇编》洛阳卷第八册）
№神龙０２１
【盖】
大唐故任夫人墓志铭
【志文】
维大唐神龙三年岁次丁未四月廿四日，雍州栎阳县严明府夫人任氏卒於延康里私第，春秋。粤若来五月五日壬寅权殡於雍州万年县＊州乡之白鹿原。呜呼哀哉！夫人有德有容，克言克艺，宜我家室，光我瑟琴，育子惟三，历年未十。
沉疾一构，弃此而亡，天乎天，何毒之甚？略铭之曰：
悲夫皇天，今我哭诉，兹妇柔哲，罔违德度。不知何愆，中年奄故，忍弃冲藐，俾予偏露。箧笥非主，脂粉犹香，听靡遗息，瞻无一光。去此堂奥，归乎野荒，临穴臆，风吹白杨。
（录自《隋唐五代墓志汇编》陕西卷第一册）
№神龙０２２
【盖】
大唐故崔府君墓志铭
【志文】
大唐故蕲州录事参军崔君墓志铭并序君讳师，字素臣，博陵人也，因宦遂家於此。昔周王以命历，惟永五等，分封齐侯，以霸道克隆，一匡区夏。其後公卿接武，贤良挺生，汉魏以还，风流鼎盛；晋宋而下，兰菊弥芬。曾祖志，北齐正信员外郎、息州长史；祖深□，梓州别驾、潞州长史；父大寿，早亡。君祖德与简牒相辉，家声与衣冠不坠，承百围之远荫，继三叶之灵根，侍戟紫庭，腰月地，解褐辰州参军，衤失满，绸蕲州录事参军。纪谬绳违，不避强御；怀贞履慎，有若冰霜。六曹资其纲纪，十部赖其风化。炎凉骤革，檀柘忽诸，年序告期，园庐式返，吏人攀仰，有去思来晚之谣；僚友推挹，得清谨公忠之举。将欲琢磨道德，莅职升平，遘疾弥留，奄辞人事，春秋六十有九，终於家。呜呼哀哉！邓攸无儿，怨诸天道；陶朱润室，竟入仙方。夫人刘氏，痛结颓城，悲生同穴。即以神龙三年岁次丁未五月戊戌朔廿三日庚申，葬於太行山之南月水之东丰润乡原，礼也。恐海变山飞，朝迁市废，冀丘坟之可辩，勒铭颂於幽房。其铭曰：
水发江汉，玉产荆蓝，爰有俊哲，蔚为时谈。资忠履信，自北徂南，辰陵擢颖，蕲春激贪。甫辞高衤失，言返旧庐，养生无验，辅德□虚。沉疴遽积，阅水虽居，凄恨泉壤，刻篆永与。
（录自《隋唐五代墓志汇编》河南卷第一册）
№神龙０２３
【盖】
失。
【志文】
原文词语混乱，颇可疑，姑存之。
银青光禄大夫使持节涪州诸军事行涪州刺史武当郡天国公杨府君墓志之铭君讳思，字泰，弘农人也。夫天地变动，水火风兮；死生驰骛，泡电空兮；子女玉帛，爱必终兮；象马园池，施不穷兮；志士达人，理玄通兮。汾水之北，河之东兮；我有竹林，归木雄兮；和合安乐，多绍隆兮；盘龙刻凤，拖蜿虹兮；积善余庆，兹为盛兮；□子孙□，裕后昆兮。望动三张，誉倾三贾。有仁可富，家设赈贫之仓；有德可尊，门开陆沉之馆。去神龙二年九月；今归葬曰死，用神龙三年八月七日，洛州合宫县之界内，北芒高塬为宅田。蛇茅四尺，所向无前；犀甲七里，何攻不克？指麾而空小月，呼吸而□贵霜。轻身重义，既当万人之敌；饮至策动，即预□夫之长。然则诃那在俗，莫匪天亲之死怀，襄阳寓居，是为释彻之同气。破六贼，降四魔，召冠法明，功参胜友，表裹置合，影响相成。非甚盛莫，熟能偕致。虽一门欢爱，田家之树不分；而四海悲凉，林公之先乃相。与来上国，访他山，尘沙匍匐於万里，土石勒求於一字。下官才谢兴公，人惠彦伯，东南风响，恨ヌ勒之无归；西北云，欣道安之不死。窃同偈颂，敢述铭云。
神龙三年八月七日（录自《隋唐五代墓志汇编》洛阳卷第八册）
№神龙０２４
【盖】
失。
【志文】
大唐故绛州绛邑府左果毅都尉□君墓志君讳俨，字思俨，其先太原人也。祖任京县，子孙因家於洛阳。自鹤驾游於云空，凫履飞於闾闱。灵源派□，仙胄代兴。曾祖绪，隋任洛阳县丞；志屈□霞，且徒劳於累秩；职班黄绶，独驰声於□京。祖寿，上柱国；父□，上护军；壮士衔恩占募，功参於柱国；轻生掉战，畴□动□於护军。君幼而行孤，长不俗偶，学穷武略，名预觐□，弓开而雀鸟惊号，剑□而白猿悲泣。爰升高义，擢授卫官，俄迁右金吾卫中候，又转颍川府别将，寻迁昭武校尉、郑州管城府□果毅，又除绛州绛邑府左果毅都尉。皆承□迁□，酬征劳也。南□□征，骤著鹰扬之，四罚五罚，累迁犀首之班。所□□拱北宸，环两曜之合璧；岂其魂游东岱，瘗千古之佳□。以大唐神龙三年七月一日终於长安，即以其年岁次丁未八月景寅朔七日壬申，权窆於合宫县平□乡北邙山原，礼也。河山千古，方深没後之悲；松贾三秋，非复生前之事。子进等哀缠露□，思起风□，式纪徽猷，遂刊贞石。其词曰：
惟君此生，遭遇升平，忠以报国，功以扬名。小年何促，高位无成。一辞白日，永隔幽明。
（录自《隋唐五代墓志汇编》洛阳卷第八册）
№神龙０２５
【盖】
大唐故李府君墓志铭
【志文】
大周上柱国怀州河内县景福府校尉李修己墓志铭并序君讳修己，字玄方，怀州河内人也。源夫保姓受氏，开国承家，层构□高，派流绵远，东周季叶，柱史播其芳声；西汉昌辰，都尉腾其义实。通家之门广，仙舟之誉载彰，海内挹其清流，天下仰其风范。斯并详诸史谍，此可略而言焉。
