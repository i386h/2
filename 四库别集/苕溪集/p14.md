<!-- { "loadSidebar": true } -->
　　吴兴进士刘某再拜上书谏议阁下某尝谓天下之事以为重则逾于泰山以为轻则等于鸿毛其重轻初无常也重外者轻内重内者轻外彼重则此轻此重则彼轻曽不知所谓真重轻者果安在哉老荘氏之説则以身为内以物为外清净寡欲不与事接视身之逐物犹以隋侯之珠弹千仭之雀其轻外而重内也如此而孔孟之説或以杀身而成仁舍生而取义审如是是身未必重也嗟乎此【阙】理者初若易定而怵于利害之间则其相去悬絶虽泰山鸿毛不足以喻此世之人所以毎犹豫而不能自决又况富贵爵赏之忻于前死生祸福之惧于后其不颠倒迷谬者几希此无他处之不素故也宋人得玉献诸子罕且曰以示玉人玉人以为寳也故敢献之子罕曰尔以玉为寳我以不贪为寳若以与我皆防寳也不若人有其寳夫玉之为寳不待告而明矣而子罕谢以不贪是真以不贪之寳为重于玉故判之于立谈之顷而无所惑焉由此论之则古圣贤之于重轻固先有以处之矣夫又安肯以茍异乎众为心哉以其有重于此也虽杀身可也舍生可也况于玉乎非独孔孟子罕也古之人皆然如其遗物离人退而从老荘氏之説则已茍有心于天下未有不出于是者矣某尝以是观人而有及于阁下惟阁下之道其精深奥妙固不可得而窥测然前日所説施着见之迹则夫人而知之也某私以为真有得于我孔孟之説故用事是以求质焉傥某之説诚有合于阁下之道则进而语其余可也哀其诚而诱之使信于其説可也若城府深阻秘而勿示则非古圣贤之道亦非所望于阁下不宣
　　见国信侍郎书
　　迪功郎监秀州左城都酒务刘某再拜上书国信侍郎阁下某观之士之怀才抱艺而不见试用犹病痒者而钳其肘假人之爬搔以为快至其甚者若心腹之有隠痛非但假人以为快而已将旦暮大其声而疾呼且祈人之哀已也以韩子之贤宜为一世所归重方且自荐于时宰至于再上书而不通三及门而不报其説以谓古之士重于自进者以其于周不可则去之于鲁于鲁不可则去之于齐于齐不可则去之宋之郑之秦之楚今天下一君四海一国舍乎此则夷狄矣去父母之邦矣呜呼其辞亦可谓切矣某尝哂之所谓士者读古人之书行古人之道用则进不用则退用固可喜不用何伤虽天下一君四海一国非若战国之士可以出彼而入此然为天子进退人才者宜非一人也执政大臣两禁要近皆可以荐贤于天子顾已之所挟诚足取知于人而用于世会当有所归不得于甲则得于乙不得于乙则得于丙与之宋之郑之秦之楚何有异哉若皆无所合则有命焉何至汲汲自售号呼乞怜若是其切耶持此以阅人盖有年于兹非特其身之不有合也又深计而熟思之然后知今之士与战国之士异者抑其操术不侔何者战国之士以诡谲权变取世资俯吊仰贺朝合暮离饰人之心易人之虑非秦之衡人则赵之从长也非谈天衍则雕龙奭也甚是视富贵可唾手取虽受辱不耻曰吾舌在足矣商鞅以帝王霸道干其君而世谓之以三术鑚孝公彼三术者何术也究其用心乃今市道之人类能之曰傲惑佞是也以秦孝公而告之帝道是傲之也及其不合则更説以王道夫孝公之志岂在是哉抑帝王之道何择焉是惑之也至于末説于霸道则佞而已矣前者之不合知后者之必合也盖侈其説以要其君蕲信用之笃也今士以君子之道律其身以仁义忠信之説加乎人而曰我必有合吾知其不可冀焉何者遇合诚难而操术未易用也脱或遇其人有其时是安得不恢恢于求售以韩子之贤而上书自荐类于祈哀无足深怪也某吴兴【阙】生行年四十有六连遭于趋进之途徬徨于寂寞之濵不可谓不乆矣挟其术以行于世毎举而毎不合尝窃自念遭盛治之世非若战国之士可以出入宋齐梁楚之间又不能用商鞅之术以肆其诡谲权变之説又受辱不能不耻而独有意乎以君子之道仁义忠信之説侥幸万有一者之合呜呼其亦可谓不知量矣然而不能自已者亦岂有待乎哉某故嵗居学校服阁下重望而诵记其文以为矜式非一日与其操履论议得之缙绅之间为加详而某之定计求归焉者抑审矣特门墙之阻邈在天上曽不得趦趄其间乃者阁下以使事道二浙某始作而言曰是行也归当复于吾君则必以人才为先此韩子自荐之时也天其假余便哉书不必再上足不必三及门一见于此决矣遇也有命抑自信其操术果足以求合也今遭其时遇其人矣否亦有命抑自悔其闻见之陋不足以取知于大君子之门也今遭其时遇其人而失之也二者非某之所敢必也谨録所为近诗杂文一编借手以见惟阁下进退之不宣
　　上越帅书
　　从政郎充越州州学教授刘某再拜上书帅坐待制阁下某尝闻言辞者感于情而后发喜怒哀乐之七者之谓情情也者随遇而感有感而发亦若金石丝竹之有待而鸣也其感发有浅深故其辞有工拙者人之论曰懽愉之辞难工穷苦之言易好是真有难易之辨乎哉诗之变风变雅也大抵皆循理之説故读之想见乎其人如出乎其时有正人谊士愤切感激之气也有迁客逐臣覊旅流落之叹也有室家思怨尔汝昵昵之私也有故国旧都凄凉绵绵之情也其言率有以感动人意而喜诵説焉杜少陵遭时乱离间闗陕蜀负薪采稆餔糒不给凡出处动息劳逸悲乐之事一见于诗盖穷而益工屈原忧愁幽思而作离骚庾信以悲哀为主然后知懽愉之动情者浅而穷苦之感情深也某无似生长于世五十有二年概其平生抱百忧而无一娱故流离辛苦之状间见乎辞虽不能如古人之工而独知所谓感于情者深而已矣又自更国难以来益复忽忽不自料理悯天歩之方艰恫大耻之未雪每一念至则中夜起坐当食失箸悲来填膺则揾下緑睫视曩之所谓流离辛苦盖又不足道焉乃者获吏麾下侍坐席聆罄欬温然若将怜而教之退而自思顾无以借资受教于左右又平昔所为言语文字率皆愁忧无聊之辞独可为其穷似已者道难与富贵利逹者言也既又思之阁下以道行闻于乡以文学世其家以忠信勇决自见于时奋自臞儒亟登清近作镇藩屏貎舒徐而不矜志刺促而当忧此其中非茍以富贵利达为荣故必有先天下之忧而忧者安知不有似于闾巷穷苦之士哉谨録新旧杂诗若干首并用借手以请惟恕其僣率幸甚不宣
　　寄中丞书
　　某愚暗不通世务窃谓自古有国宁无缓急所頼以济者人才而已夫天下多事无甚于唐而一时人才足以宏济艰难抑何甚耶将相勋徳忠臣义士儒学文艺下逮医巫星厯之流亦皆超越前后人才不竞未有如今日者中丞亦尝念之乎一日之警见大夫至无可使而朝廷之上论议莫知适从颠沛迷谬往往可笑圣主首起中丞于废籍之中盖将任以天下之重伏计中丞所以复我君者宜以人才为急尝谓由崇宁至今天下人才败坏防尽任用私邪杜塞正路士大夫拘于俗学不知古今无能论一事者稍自激昂沮辱摧抑重以祸灾故家遗俗无复在者风声气习悉从委靡前日号为忠孝家子孙类以父祖流离为鉴戒弃其所学后辈见闻悉出一途自是朝廷之上无君子矣愿中丞力賛圣主飬成人才包容狂直以励士气忠义所激往往向风恢廓公道无使私邪之人尚得厠于其间古人云种艺蓄养不见其益有时而大惟留意幸察某陋儒无知因书覼缕不知其僣亦恃中丞忠厚宏达不以其愚加之罪也伏纸振怍不宣


　　苕溪集巻十六
　　钦定四库全书
　　苕溪集巻十七　　　　　　宋　刘一止　撰表
　　谢主管台州崇道观表【罢起居郎责授】
　　只奉训辞伏思适咎惟臣自取局地知慙臣某中谢伏念臣出自寒防误膺简防以锄耰固陋之质歴台省清近之班自始及终不由他力从顶至踵皆出上恩而臣所更既多未有禆补欲初其议则窃自薄陋以为可用则无所短长仰帷圣徳之方隆内惧史书之有阙臣之宜去谁不谓然不图威命之行尚得祠官之奉兹盖伏遇皇帝陛下游心太古侧席异闻作成士类而明试以功爱惜人材而濶略其过怜臣之罪以戆察臣之志靡他薄示谴呵止投闲散省躬已辜固将安分之宜没齿何言惟有负恩之愧臣无任
　　谢除直显谟阁表
　　念咎洗心三移嵗律典州奉使再锡命书敢图延阁之华又玷直庐之列逡巡拜赐局蹐自疑臣某中谢伏念臣曩昔无从遭逢特异遽由台属进直殿防独恃上圣之知不借游谈之助恩已隆而未报量既过而不辞固弱植之难安岂疾颠之敢悔夫何庸陋犹在记怜假之内阁之名以重外台之寄宠光并及枯槁再春兹盖伏遇皇帝陛下懋成汤之寛仁躬尧帝之神圣兼物众智猥及臣愚而臣怅末路之难图誓初心之不昧天髙地厚若为称塞之阶人防命轻会有縻捐之所
　　谢提防刑狱浙东到任表
　　不违顔于咫尺拜宠知慙送以礼而光华岂臣敢辱疾驱轺传已见更新臣中谢伏念臣智昩知时学不适用误窃圣人之眷尝跻清近之班曽报主之不能乃蠧书而何益粤从去国寄江海以偷生自意此身与草木而皆腐孰云记録尚及孱防收五年闲放之心总一道平反之寄岂独庶狱之当审抑将荒政之是修任固匪轻责何以塞兹盖伏遇皇帝陛下法尧言之清问躬舜徳之好生怜臣寄孤虽功名之难幸谓臣朴拙尚岂弟之有余臣敢不深体设施勉图后效布宣寛诏愿为慈惠之师销折奸萌不愧安静之吏庶収寸尺仰答生成
　　谢除中书舍人表
　　载笔殿防初逺旧物演论词掖遽锡賛书恍莫知其所从凛以荣而为惧臣中谢窃以自昔圣主建立非常之功必有能臣发挥难论之防殆天所备不谋而同故焕乎谟训誓命之文于斯为盛而粹然徳意志虑之实防不自孚矧今纲纪万防鼓舞庶类尧年广大商语丁宁是非得仲舒之古风熟崔琳之今事顾于述作曷副选纶伏念臣器窘而用防才疎而术陋自守朴学甘为臞儒精防耗于幽忧艺业荒于不试敢图迟暮之景猥受圣神之知顶踵皆出于睿恩践歴毎从于亲擢至于陞华法从接武近臣岂其平生有此过觊兹盖伏遇皇帝陛下聪明稽古慈恕及人惟广览兼聴之是图曽小善寸长之不弃况乎盛大徳业比隆于乾坤昭囘文章苐辉于奎璧而臣捜研末技缀缉谀闻以腐草之明而禆赫日之光以秋蝉之翼而増九鼎之重何能有补只益自劳敢不勉竭孤忠誓坚晚节虽有慙于润色庶无奭于告猷
　　谢除给事中表
　　宠锡自天恳辞无地只拜莫囘之命俯慙未报之恩惊惧交营周张失次臣中谢伏念臣少非特立老不自强谓当静退之年无复进为之志不图晚遇乃玷误知持槖近班代言西掖正上圣作兴之日躬万几总揽之勤与禁省之腹心而臣乏谟猷之益窃训辞之手笔而臣无润色之工思轧轧其如抽心揺揺而若失宜在黜幽之域更叨躐等之荣矧是东台最为要地号人才进退之闗键为王命出纳之咽喉岂容迂疎膺此责任兹盖伏遇皇帝陛下皇明广被英断独成宏开复古之规克尽官人之美长材成厦未防朴遫之蒹收众骏在闲尚意疲驽之可勉敢不激昻末路殚竭谀闻躯命几何顾无益邱山之重飞鸣自誓庶少偿乌鸟之私
　　谢授提举江州太平观表
