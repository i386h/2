<!-- { "loadSidebar": true } -->
　　己夘延和奏事上问庙号众人谓台谏引大诰宁字可用上以为稍轻且止见康宁之义不若用艺字又云烈宗如何予曰前已奏知只为刘聪等三人相犯又及成宗予曰钱王元佐尝有此所以礼官乞用至诚之诚上以为泛更商量一两日宣谕当遣报谢使可依例具朝臣姓名来予奏莫不须用绍兴例否上不以为然内引舘伴使副郑侨不黯侨请使指且及金使入慰衣服上曰夷狄不足较羔裘冠不以吊彼自失礼姑尽在我者而已又云或有商量事不必过位恐彼不从却失体止令掌仪往来可也既退上复呼不黯囬宣谕云金国使副及读祭文官皆知书所以改用卿
　　庚辰延和奏事呈人使排日前已有防朝辞分作两日先诣徳夀宫几筵殿次就南内辞予奏人使辞几筵驾既不往羣臣立班莫衣服如初否上曰然垂拱朝辞却须用常服予奏固当如此太上谥寳以圣神文武宪孝皇帝之寳十字为文诏令文思院刻玉奏事毕予云庙号已定否上曰宁字称不如艺字参枢皆赞之左无语予曰圣志既定当用给舍所奏及郑伯英劄子行出上批谥寳文字令再将上
　　辛巳延和奏事呈太上谥号上疑宪孝字予奏宪有法之义若连孝字而言于体为轻且例用圣孝大孝元孝显孝之类皆随孝取义前欲改作成孝本好只为碍懿节改成节称呼不顺当令礼官别议从驾过宫内批差官管大内公事知尚书内省事兼提举十闾分事信国顺懿大夫吴从喜已下一十人并皇后閤典字杨怜已下一十人将来送防大行太上皇帝梓宫至攅宫可行下所属去处施行夜徳夀宫脩内司兵士陆青在宫中欲作窃明早方得之于山上执付临安府寻杖脊配雷州闻数百人环宫捕贼通夕扰扰有内人久病布而死壬午阴国忌行香
　　癸未延和奏事议太上谥号并及艺宗左相道礼官之言以为未安刘参初主艺字至是亦持两可上顾予曰礼官欲用甚字予曰只主髙字刘参遂变其说力以髙字为是左相曰礼官谓将来恐人如濮议着成小说且责朝廷不力与开陈黄枢曰艺字出于二典亦何不可御药院奏审年例端午节金镀银装浙二绢透畵扇皇太后六十柄皇太子四十柄今年欲乞权不彩畵止用白成银装钉供奉宣赐奉圣防依内引宇文价礼官又入奏辟艺字只乞从初议以髙宗为庙号
　　甲申延和奏事呈礼官再乞用髙字众人皆谓太祖髙祖皆极尊之称上曰商髙宗亦岂是祖再三味艺字且云前已批依王相奏未曽行出上顾予如何予曰若以髙太为义则髙宗亦可上乃令就初议葢圣意不欲违众也予奏宪孝如何礼官欲作成孝则碍成节皇后音欲作光孝上以为未稳乃并令依旧呈学士院谘报绍兴间金国吊祭使归止用谢状今未审如何上令答书内批差京镗刘端仁充报谢使副
　　乙酉国忌行香人使入门内引接伴使副宋之瑞赵嗣祖
　　丙戌旬休国信所申金国祭奠金噐二百两银噐二千两疋物四千疋吊慰疋物四千疋
　　丁亥雨早免起居从驾过徳夀宫易小祥之服应奉官吏亦如之殿上设太上灵坐宰执侍从两拜讫分东西立上亦服布四脚设素幄于东厢举哭在庭皆哭引北使富察克忠刘韦读祭文官耶律履再拜讫升殿具祭文亦云叔大金皇帝致祭于侄宋太上皇帝尚飨降阶再又拜讫退侍从以下先出宰执升素幄侍立使人朝见授书如仪上举哭在庭皆哭其书曰顷逹讣音遽闻大故念久敦于世好殊深轸于中懐载饬信轺往伸慰问尚顺礼经一节用绥孝履之和中节下节各朝见受赐并依常礼次易常服从驾还内萧参入驲押宴戊子歇泊假五府共作一奏缴进光尧挽诗二首己丑晴延和奏事呈二十六日早金使诣徳夀宫辞宰执侍从在彼立班与是日国忌行香相妨予奏百官既不到宫止分宰一二人押班可也上以为然又二十七日请太上谥于南郊与人使朝辞相妨刘参欲退而请谥予谓于礼不専乃展作三月三日上曰册寳不迟否予奏刻寳止用一手当令一面为之册文众手分镌甚易集也张枃奏向来显仁园陵用钱五十七万除今次两政借得二十万截留十万并已用过臣近防借十万尚少一十七万贯乞于封桩库支拨上批依奏文劄子乞差借徳夀宫鸾仪翰林司并借乘舆器用必经付甘升施行矣人使游天竺是日王相拟太上陵名凡五而其末云永思上防永思而批云依防定旧例上仙后一月内即进陵名王相迟疑累月初定用永元矣近忽云上字元永改作永崇又以哲宗尝议用此禁中不以为然遂列永绍永兴永阜永夀永思五名以进云庚寅阴延和奏事呈修奉司乞将来迁懿节皇后御容往太上下宫日拆去旧殿初欲依予奏下宫前殿奉徽宗御容中殿设三后于龛当时袝懿节于后殿将来不若彻去鸱吻之类留以奉安册寳之属免动工作似亦无嫌上以为然予奏当令修奉司取防又呈虞祭乃吉礼合用靴袍予奏绍兴间改用淡黄袍并履比旧制已别今取圣裁上曰只布折角巾黒带布袍明言用见今所服可也呈启攅用三月十六日发引用十八日掩攅用三十日上曰亦合七月之期别难得日葢自太后至皇孙避六处冲尅又谓予昨日已用永思陵名王相入驲赐人使宴
　　辛夘驾免过宫入局枢宻院奏审入内内侍省申陆询传宣入都内内侍省使臣张聿修罢大行太上皇皇帝修奉司使承受兼都壕寨官提防造作一行事务差符思永承填日下供职或云聿修各支费而差使不均陵所兵匠任意使石灰火发以害之
　　壬辰国忌早同刘参率百官赴景灵宫行香金使诣徳夀辞太上几筵王相与黄枢萧参同侍从在焉其衣服礼仪如丁亥朝见日使副往浙江观潮
　　癸巳垂拱殿后幄奏事次御垂拱殿引人使朝辞如正旦使之仪答书慈庭弃养已驰诉于哀摧使驲将诚乃伴贴于奠问具承书惠怆阅物仪沭轸念之惟勤知缔盟之弥永兹深感恸莫罄叙言李巘之词也
　　甲午寒食节假
　　乙未
　　丙申
　　文忠集巻一百七十二
　　钦定四库全书
　　文忠集巻一百七十三【思陵録下】
　　宋　周必大　撰
　　起丁未八月庚寅止戊申二月丙申
　　淳熈十五年戊申三月朔丁酉雨延和殿坐呈学士院申明报谢国书晋绍兴三十年例以锦拓匣用红封裹上曰合依去年告哀国书例并以黄萧燧申昨充按行使将来合往攅宫审騐神栗縁除参政合与不合前去或止吴囬掌管将来一就结局有防令吴囬掌管一就结局从驾过徳夀宫临慰如仪
　　己亥晴早百官请太上尊谥于南郊积雨骤霁人皆叹异
　　辛丑晴国忌行香毕先诣徳夀宫进名奉慰太后次诣西上閤门进名奉慰皇帝及皇后以太上谥号勅下也次入东华门至倚柱奏事呈礼户太常寺申将来发引差摄太傅导梓宫合就委摠防使及摄侍中少傅少保等予奏余官皆已拟足惟太续呈既退上遣内侍持防防云大行太上皇帝灵驾发引依绍兴二十九年显仁皇后例免引泄
　　壬寅雨早常服吉带至祥曦殿宪节皇后册寳自内中出骑从至太庙门下马至南神门外幄次奉安讫就庙中宿斋
　　癸夘阴早以地湿祭服诣殿廊立班文武百官皆集从册寳入南神至殿西阶下俟奉神主出祏室再拜王相摄太傅升殿逐室上香奠币酌酒读祝文讫囬至册匣手搢笏奉册以投之刘参读册于殿上意若告祖宗者读毕复授寳如授册之仪王枢读寳于殿上讫各复位赞再拜奉神主入祏室瘗币讫复换常服吉带从册寳出庙门骑从至徳夀宫换黒带入以册寳告于太上皇帝虞主前如太庙之仪从册寳归太庙权奉安讫归家甲辰晴延和奏事萧参谢充攅宫礼仪使且云已具画一进入上小语云尚未定且少待或改差宰臣葢恐人有议论既而上问差宰相如何予奏去年十月臣在徳夀宫固尝言当置五使而礼官坚执绍兴二十九年显仁例殊不知事体当有别臣适避嫌不敢力争今陛下既用七月之制又行三年之丧岂可无执政官至陵下前日所以冐昧乞差萧燧充礼仪使葢此使旧用从官今以两府足见増重之意又序位适在伯圭之下于摠防使自不相妨兼元祐二年迎奉神宗塑像往裕陵亦差中书侍郎吕大防为礼仪使即今参政也葢不敢无所防云上曰事体不轻甚善上宣谕绍兴府前月二十九日大雷电且雨雹甚损麦苖独攅宫相近无之呈激赏库申昨绍兴二十九年有支送摠防使常礼今未有钱粮上曰防何予奏已具在此约钱八千缗银二百两顷年激赏库有余今非昔比上曰即今封桩库此自合支乃令在帑支万缗及银二百两次补阙薛叔似对一论政事一乞请太后还大内次诣祥曦殿下立班圣神文武宪孝皇帝册寳自内出再拜讫从诣徳夀宫奉安于宫门外幄次赴都堂宿斋以近例论之合于徳夀宫前宿斋亦惟吏言是从耳
　　乙巳絶早常服黒带诣徳夀宫门外幄次后从册寳寘殿阶下少退再追班再拜左相升殿上香奠祭讫下殿予以册寳寘殿阶次授寳如册黄枢升殿读寳礼毕进名奉慰太后次赴太庙换吉带就别庙奉上懿节皇后改谥宪节如太上册寳之仪次换黒带诣文徳殿门外为奉上太上谥册寳毕奉慰皇帝皇后并进名再拜帝后两册寳左相当上太上者予当上宪节者枢参亦各一读册寳而太常不敢明言堂吏又复观望左相并任其事册在寳先但字数多耳初谓以此相优令予读寳予以嫌不敢辨但用绍兴二十九年显仁例陈康伯为右相以册寳授左相而令枢参读册寳吏又以黄枢衰疲惮烦遂令读寳云内侍都知刘庆祖传防赐奉上册寳银绢二相各三百疋两枢参各二百四十疋两同人奏辞免闻礼官行及事官支赐有差
　　丙午旬休内批辞银绢奏云不许辞免可特收受丁未延和坐起居毕三省宻院同辞银绢上再三不许曰典礼至重其数不多不必固辞呈至道三年永熈陵典故四月差越王元份等五使是年九月十四日差宰臣吕端摄太傅持节前导灵驾并奠谥册寳监鎻宫是时一相尚且亲往只如绍兴元年昭慈圣献皇后在防稽仓卒间犹命同知枢宻院事李囬为摠防使又差参知政事张守监掩攅宫葢是时范宗尹独相又母后事体不同今者有司不知典故凡事只用显仁误例初八日因圣问臣方敢具出上曰若无典故犹当义起况典故甚明乎初予连日语左相今若卤莽后必噬脐左深以为疑五更漏舍再示以典故怫然曰须是两相都徃又宻语刘参云云刘遂云左相疑逼其去则不可复归不如已之予曰然则某当自请去刘云如此方可既进呈予亟奏臣请去上从之且曰别立使名如何予奏使名却小且碍摠防只依此的例为是王相见议定然后云陛下属臣亦可上曰不须是日内引洪迈上谕以山陵事重已令宰臣一人去初欲立使名恐碍总防乃有摄太傅故事迈赞圣徳又进劄子乞条具脩实录又奏项防宣谕太上皇帝宜以文武臣各二人配享文臣无如吕頥浩赵鼎有社稷之功武臣当用张俊韩世忠乞令侍从议并批依奏上又曰鼎有社稷之功迈以诸韩在此致力书韩世忠于张俊之上皆云太师其寔世忠乃赠耳从驾过徳寿宫即回忽传有台州进士余宋臣缟素在望仙桥东欲拦驾投进二黄册文字为街司所驱驾过呌呼不已临安府为缴进乃万世如见集其前太上庆夀歌颂其后乃追思上仙之辞刻板模印数十本有防令临安毁板押出界
　　戊申国忌行香
