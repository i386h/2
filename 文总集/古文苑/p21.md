<!-- { "loadSidebar": true } -->
　　元光元年二月京师雨雹鲍敞问董仲舒曰雹何物也何气而生之仲舒曰隂气胁阳气【五行志雹者隂胁阳也霰者阳胁隂也】天地之气隂阳相半和气周廻朝夕不息阳德用事则和气皆阳建巳之月是也故谓之正阳之月隂徳用事则和气皆隂建亥之月是也故谓正隂之月十月隂虽用事而隂不孤立此月纯隂疑于无阳故谓之阳月诗人所谓日月阳止者也【杕杜诗日月阳止郑氏笺曰十月为阳】四月阳虽用事而阳不独存此月纯阳疑于无隂故亦谓之隂月自十月以后阳气始生于地下渐冉流散故言息也隂气转收故言消也日夜滋生遂至四月纯阳用事自四月以后隂气始生于天上渐冉流散故云息也阳气转收故言消也日夜滋生遂至十月纯隂用事二月八月隂阳正等无多少也以此推移无有差忒运动抑扬更相动薄则薰蒿歊蒸而风雨云雾电雷雪霰生焉气上薄为雨下薄为雾风其噫也云其气也雷其相击之声也电其相击之光也二气之初蒸也若有若无若实若虚若方若圆攅聚相合其体稍重故雨乗虚而坠风多则合速故雨大而疎风少则合迟故雨细而密其寒月则雨凝于上体尚轻微而因风相袭故成雪焉寒有髙下上暖下寒则上合为大雨下凝为氷霰雪是也雹霰之流也隂气暴上雨则凝结成雹焉太平之世则风不鸣条开甲散萌而已雨不破块润叶津茎而已雷不惊人号令启发而已电不目宣示光耀而已雾不塞望浸淫被泊而已雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则隂阳和风雨时也政多纰缪则隂阳不调风发屋雨溢河雪至牛目雹杀驴马此皆隂阳相荡而为祲沴之妖也敞曰四月无隂十月无阳何以明隂不孤立阳不独存耶仲舒曰隂阳虽异而所资一气也阳用事此则气为阳隂用事此则气为隂阳隂之时虽异二体常存犹如一鼎之水而未加火纯隂也加火极热纯阳也纯阳则无隂气息火水寒则更隂矣纯隂则无阳加火水热则更阳矣然则建巳之月为纯阳不容都无复隂矣但是阳家用事阳气之极耳荠麦枯由隂杀也【月令孟夏靡草死麦秋至注靡草荠亭歴之属荠麦盖二物也】建亥之月为纯隂不容都无复阳也但是隂家用事隂气之极耳荠麦始生由阳升也其尤者葶苈死于盛夏欵冬花于严寒永极隂而有温泉火极阳而有凉熖【天一生水本属阳以其至寒故为极隂如骊山汤可熸狐兎所谓温泉也地二生火本属隂以其极热故为至阳如南方有火林草木鸟兽皆生长其中所谓凉熖也】故知隂不得无阳阳不容都无隂也敞曰冬雨必暖夏雨必凉何也曰冬气多寒阳气自上跻故人得其暖而蒸成雨矣夏气多暖隂气自下升故人得其凉而上蒸成雨矣敞曰雨既隂阳相蒸四月纯阳十月纯隂斯则无二气相薄则不雨乎曰然纯阳纯隂虽在四月十月但月中之一日耳敞日月中何日曰纯阳用事未夏至一日纯隂用事未冬至一日朔旦夏至冬至其正气也敞曰然则未至一日其不雨乎曰然颇有之则妖也和气之中自生灾沴能使隂阳改节暖凉失度敞曰灾沴之气其常存耶曰无也时生耳犹乎人四肢五臓中也有时及其病也四肢五臓皆病也敞迁延负墙俛揖而退
　　郦炎
　　对事【春秋襄二十九年吴子使札来聘公羊子曰贤季子也何贤乎季子让国也谒也余祭也夷昧也与季子同母者四季子弱而才兄弟同欲立之以为君谒请兄弟迭为君而致国乎季子故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也即之阖庐曰将从先君之命与则国宜之季子者也如不从先君之命与则我宜立者也僚乌得为君乎于是使专诸刺僚而致国乎季子季子不受曰尔弑吾君吾受尔国是吾与尔为簒也尔杀吾兄吾又杀尔是父子兄弟相杀终身无已也去之延陵终身不入吴国故君子以其不受为义以其不杀为仁桓谭东汉人以公羊之说为未然炎主谭义设客问以辨明之】
　　客问郦炎曰吴王曷不传子而传兄弟四人传者将以致国乎季札季札不受虽有僚立阖闾之弑春秋犹以不受为义不杀为仁而桓谭以吴国之祸乱实由季札札不思上放周公之摄位而下慕曹臧之谦譲【史记诸樊譲位季札札谢曰曹宣公之卒也将立子臧子臧去之君子曰能守节矣札虽不才愿附子子臧之义】名已细矣春秋之趍岂谓乎炎曰夫四王【夀梦至夷昧】之轻命致国乎季子【公羊曰诸为君者皆轻死为勇饮食必祝曰天苟有吴国尚连有悔于子身】谓其能流庆百世也季子不受内有簒杀之乱外致灭亡之祸虽知洁已之可为不惟宗庙之絶祀其痛矣问曰周制诸侯父死子继若札从先私志受非所继是浮行岂节义之谓与阖闾之欲国盖縁札之雅意故曰季子虽至吾不废也【史记王僚使季札于晋公子光告専诸曰吾真王嗣当立吾欲求之季子虽至不吾废也按史记光即诸樊世子后立为王号阖闾谒诸樊名也】今如吾子之云则君子何称乎炎曰光知季子而无权故肆意焉季子不能讨是则春秋所讥仁而不武无能达也子之云公羊也公羊不以父命辞王父命以王父命辞父命不以家事辞国政卫辄拒父犹谓之可【公羊曰灵公逐蒯瞆而立辄辄之义可立乎曰可不以父命辞王父命以王父命辞父命是父之行乎子也不以家事辞王事以王事辞家事是上之行乎下也按论语孔子不为卫君公羊之说非也】况以国治簒弑之子乎祭仲行权公羊嘉之云君可以死易生国可以存易亡【春秋桓十一年宋人执祭仲公羊子曰祭仲者何郑相也何以不名贤也何贤乎仲以为知权也宋人执仲谓之曰为我出忽而立突祭仲不従其言则君必死国必亡从其言则君可以生易死国可以存易亡按突宋甥也宋人胁仲而立之公羊以仲为能行权】季子不然犹可善乎此盖公羊之失非义之通者也周公诛二叔不为不仁宋穆受兄国不为不义【公羊传宋宣公谓缪公曰以吾爱与夷则不若爱女以为社稷主则与夷不若女盍终为君矣宣公死而缪公立焉注与夷者宣公之子缪公者宣公之弟】君子急病而让夷故践明堂朝诸侯非荣其位为时之急也【夷平也言国平则譲国病则急救之周公之摄盖时之所当急也】以季子之才君国子民行化四方与夫勾践相去几何若令向时见国危乱慕周公急时之义思先君致国之意摄政持统迈其威德奚翅迁都琅瑘【越絶书曰勾践伐吴覇闗东徙琅琊起观台以望东海汉地理志琅琊县越王勾践尝治此】尚征上国朝齐宋郑鲁卫执玉之君哉【国语越灭吴尚征上国宋郑鲁卫陈蔡执王之君皆入朝炎言季子之才逺过勾践若令当国不惟吴免灭亡之祸计其成功必在越上】孔子称可与立道未可与权【见论语】权反经而善【公羊语】圣之达莭者也【左传云圣达莭其次守莭】季子守节之士【左传吴子使屈狐庸聘于晋赵文子问曰延州来季子果立乎对曰季子守节虽有国不立】故非其量度乎问者因又谓炎曰古者圣人封建诸侯皆云百里取象于雷雷何取也炎曰易震为雷亦为诸侯雷震惊百里曰何以知之炎曰以其数知之夫阳动为九其数卅六隂静为八其数卅二震一阳动二隂静故曰百里【易揲蓍法三揲之余得九是为老阳其策卅六得八是为少隂其策卅二震下一爻得九而变故云动上二爻得八不变故云静三爻之策数合而为百故言百里】问者称善
　　樊毅【字仲德汉元舅射阳侯樊丹之后也有修西岳庙记蔡邕文见后】
　　掾臣条属臣凖书佐臣谋农太守上祠西岳乞差一县赋发复华下十里以内民租田口筭状【掾属书佐皆尚书属官条凖谋其人名也并主通郡国书状者】
　　光和二年【汉灵帝年号嵗在己丑】十二月庚午朔十三日壬午农太守臣毅顿首死罪尚书【郡国书状先上尚书以达于上】臣毅顿首顿首死罪死罪谨上文书臣以去元年十一月到官其十二月奉祠西岳华山省视庙舍及斋衣祭噐率皆久逺有垢故鲁不修太室春秋示讥【春秋文十三年太室屋壊谷梁子曰讥不修也周公曰太庙伯禽曰太室】臣以神岳至尊宜加恭肃辄遣行事荀班与华阳令先谠以渐缮治成就之后仍雨甘雪膏润宿麦恵滋黎庶臣即日以诏书斋祀雪未消释时日清和神亲民喜【一作欢】诚圣朝劳神昃吴广被四表覆育之德神人被施遐尔大小莫不幸甚臣毅顿首顿首死罪死罪谠书言【华阳令先谠有书言此毅条上】县当孔道加奉尊岳一嵗四祠养牲百日常常充肥用谷藁三十余斛或有请雨斋祷役费兼倍每被诏书调发无差山髙聼下恐近庙小民不堪役赋有饥寒之窘违宗神之敬乞差诸赋役【谓以逺近差次一县赋役】复华下十里以内民租田口业【复者蠲除其赋役以优之也方六反口业即口筭令民计口出钱嵗百二十为一筭始于汉初】以宠灵神广祈多福降中兴之祚臣辄聼行尽力奉宣诏书思普恵利増异复上臣毅诚惶诚恐顿首顿首死罪死罪上尚书









　　古文苑巻十一
　　钦定四库全书
　　古文苑巻十二　　　　　　宋　章樵　注颂
　　董仲舒
　　山川颂【春秋繁露有此篇与韩诗外传解仁者乐山知者乐水文意颇相类】
　　山则巃嵸嵬防巍【巃力空反嵸即空反力罪反作罪反嵬五囬反即崔字音摧防才贿反巍嵬字同声并髙峻崇积貌司马相如传巃嵸崔巍嶊崣崛﨑】久不崩阤似夫仁人志士孔子曰山川神祗立寳藏残【中庸曰寳藏兴焉货财殖焉残恐当作戋委积貌易束帛戋戋财于则前二切繁露作殖】噐用资曲直合大者可以为宫室台榭小者可以为舟舆浮滠【滠书渉反浮滠桴筏之类】大者无不中小者无不入持斧则斫折鎌则艾【汉书五行志国未艾也师古曰艾读曰刈刈絶也】生人立禽兽伏死人入多其功而不言是以君子取辟也【论语仁者乐山又譬如为山】且积土成山无损也成其髙无害也成其大无亏也小其上防其下久长安后世无有去就俨然独处唯山之意诗云节彼南山惟石岩岩赫赫师尹民具尔瞻此之谓也水则源泉混混昼夜不竭既似力者盈科后行既似持平者循微赴下不遗小间既似察者循谿谷不迷或奏万里而必至既似知者鄣防止之能净净【繁露作清净】既似知命者不清而入防清而出既似善化者赴千仭之壑而不疑既似勇者物皆困于火而水独胜之既似武者咸得之而生失之而死既似有徳者孔子在川上曰逝者如斯夫不舍昼夜此之谓也
　　班固
　　车骑将军窦北征颂【汉和帝永元元年拜窦宪车骑将军以执金吾耿秉为副发北军五校黎阳雍营缘邉十二郡骑士及胡兵出塞六月将精骑万余与北单于战于稽落山大破之斩名王以下万三千级获生口甚众诸禆小王率众降者八十一部二十余万人宪秉遂登燕然山去塞三千余里刻石勒功纪汉威徳命中防军班固作铭固又为之颂铭载于本传】
