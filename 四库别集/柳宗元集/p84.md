<!-- { "loadSidebar": true } -->
　　弘农公刺潭三年，（杨凭，字嗣仁，虢州弘农人。贞元十八年九月，自太常少卿为潭州刺史、湖南观察使。）因东泉为池，环之九里。（或作“三里”。）丘陵林麓距其涯，（丘，土之高者。林属于山为麓。大陆曰阜，大阜曰陵。牧外谓之野，野外谓之林。）互岛渚洲交其中。（互，小渚。海中有山可依止曰岛。水中可居者曰洲。又小洲曰渚。互，音迟，与“坻”同。）其岸之突而出者，水萦之若焉。（，如环而缺。）池之胜于是为最。公曰：“是非离世乐道者不宜有此。”卒授宾客之选者，谯国戴氏曰简。（《晋史》：戴逵，谯国人。简，其裔也。）为堂而居之。（“而”下一有“令”字。）堂成而胜益奇，望之若连舻縻舰，（音槛，舻，船后持棹处。舰，今战船也。一本“舻”作“舰”，“舰”作“舻”。）与波上下。就之颠倒万物，辽廓眇忽。树之松柏杉槠，（音诸，杉、槠，皆木名。槠似柃，叶冬不凋落。）被之菱芡芙蕖，（菱，芰也。）郁然而阴，粲然而荣。凡观望浮游之美，专于戴氏矣。   
　　戴氏尝以文行，累为连率所宾礼，（谓为方镇所辟也。）贡之泽宫，（《礼记·射义》：天子将祭，必先习射于泽。泽者，所以择士也。注：泽，泽宫。）而志不愿仕。与人交，取其退让，受诸侯之宠，不以自大，其离世欤？好孔氏书，旁及庄、文，（谓《庄子》《文子》也，《汉书·艺文志》：《文子》九篇。注：老子弟子。）莫不总统。以至虚为极，得受益之道，（《书》：谦受益。）其乐道欤？贤者之举也必以类。当弘农公之选，而专兹地之胜，岂易而得哉！地虽胜，得人焉而居之，则山若增而高，水若辟而广，堂不待饰而已奂矣。（奂，明奂。《礼记》：美哉轮焉，美哉奂焉。）戴氏以泉池为宅居，以云物为朋徒，摅幽发粹，（摅，抽居切。）日与之娱，则行宜益高，文宜益峻，道宜益懋，交相赞者也。既硕其内，又扬于时，吾惧其离世之志不果矣。   
　　君子谓弘农公刺潭得其政，为东池得其胜，授之得其人，岂非动而时中者欤！于戴氏堂也，见公之德，不可以不记。（一有“之”字。）   
　　○桂州裴中丞作訾家洲亭记（公刺柳时为桂州裴中丞行立作。訾，姓也，音紫，又即移切。一无“裴中丞”三字。《姓苑》曰，訾，今齐人，本姓蔡氏。《汉元帝功臣表》有楼虚侯訾顺。）   
　　大凡以观游名于代者，不过视于一方，其或傍达左右，则以为特异。至若不骛远，（骛，音务，驰也。）不陵危，环山洄江，四出如一，夸奇竞秀，咸不相让，遍行天下者，唯是得之。桂州多灵山，发地峭坚，林立四野。署之左曰漓水，（署，州署也。漓水出零陵。漓，音离。）水之中曰訾氏之洲。凡峤南之山川，（峤，渠妙切。越人谓山锐而高曰峤。）达于海上，于是毕出，而古今莫能知。元和十二年，御史中丞裴公来莅兹邦，（裴行立，元和十二年徙为桂州刺史、桂管观察使。）都督二十七州诸军州事。盗遁奸革，德惠敷施，期年政成，而富且庶。当天子平淮夷，定河朔，告于诸侯，公既施庆于下，（元和十二年冬十月，克淮蔡。十三年春正月，赦天下。）乃合僚吏，登兹以嬉。观望悠长，（“悠”，一作“攸”。）悼前之遗。于是厚货居氓，移于闲壤，伐恶木，弗刂奥草，（弗刂，扶勿切，斫也。）前指后画，心舒目行。忽然若飘浮上腾，以临云气，（《庄子》：乘云气，御飞龙。）万山面内，重江束隘，（鸟懈切，亦作“厄”。）联岚含辉，（岚，卢含切。）旋视具宜，（“具”，一作“其”。）常所未睹，■Ａ９然■Ａ９见，（“■Ａ９”，与“互”同。）以为飞舞奔走，与游者偕来。乃经工化材，考极相方。（《周礼》：夜考诸极星。）南为燕亭，延宇垂阿，步檐更衣，（司马相如赋：步阎周流。步阎者，言其下可以行步，即今之步廊。“阎”，与“檐”同。）周若一舍。北有崇轩，以临千里。左浮飞阁，右列闲馆。比舟为梁，（比，联也。）与波降。（“”，一作“升”。）苞漓山，涵龙宫，（“涵”，一作“含”。）昔之所大，蓄在亭内。（“亭”，一作“廷”。）日出扶桑，（《淮南子》：日出于谷，拂于扶桑。扶桑，东夷地名。）云飞苍梧，（在今梧州。）海霞岛雾，来助游物。其隙则抗月槛于回溪，出风榭于篁中。昼极其美，又益以夜。列星下布，颢气回合，（班固《西都赋》：鲜颢气之清英。颢，音浩，白也。）邃然万变，若与安期、羡门（安期、羡门，古仙人也。《列仙传》曰：安期生，琅琊阜乡人。《史记》：始皇之碣石，使燕人卢生求羡门。）接于物外。则凡名观游于天下者，有不屈伏退让以推高是亭者乎？   
　　既成以燕，欢极而贺。咸曰：昔之遗胜概者，必于深山穷谷，人罕能至，而好事者后得以为己功，未有直治城，挟，（音环溃，市墙曰，市门曰。）车舆步骑，朝过夕视，讫千百年，莫或异顾，一旦得之，遂出于他邦，虽博物辩口，莫能举其上者。然则人之心目，其果有辽绝特殊而不可至者耶？盖非桂山之灵，不足以瑰观；（瑰，一作环。环，姑回切。观，音灌。）非是洲之旷，不足以极视；非公之鉴，不能以独得。噫！造物者之设是久矣，而尽之于今，余其可以无藉乎！（“藉”，或作“籍”。籍，谓记也。）   
　　○邕州柳中丞作马退山茅亭记   
　　冬十月，作新亭于马退山之阳。因高丘之阻以面势，（面势，谓方面形势，事本《周礼》。）无薄栌节之华。（薄，柱也。栌，柱上跗也。《语》：山节藻。注：节者，而。刻镂为山。者，梁上楹，画为藻文。薄，音薄。栌，音卢。，音拙。）不斫椽，不翦茨，不列墙，以白云为藩篱，碧山为屏风，昭其俭也。（《左传》桓二年，臧哀伯之辞。）   
　　是山然起于莽苍之中，（《庄子·逍遥游篇》：适莽苍者三飧而返。莽苍，草野之色。并作上声。，慈恤切，谓突出也。）驰奔云矗，（初六切，直也。）亘数十百里，尾蟠荒陬，首注大溪，诸山来朝，势若星拱，苍翠诡状，绮绾绣错。盖天钟秀于是，不限于遐裔也。然以壤接荒服，（《国语》：戎翟荒服，在九州之外。荒忽无常，故曰荒服。言此以见邕州遐远。）俗参夷徼，（音叫，境也。）周王之马迹不至，（谓周穆王驾八骏之乘，肆意远游，宿于昆仑之阿，宾于西王母，觞于瑶池之上，而不至此也。《左传》昭十二年穆王欲肆其心，周行天下，将皆必有车辙马迹焉。）谢公之屐齿不及，（《南史》：谢灵运登蹑，常着木屐，上山则去其前齿，下山则去其后齿。）岩径萧条，登探者以为叹。   
　　岁在辛卯，（元和六年。）我仲兄以方牧之命，试于是邦。（公从兄名宽，字存谅。公尝有祭文，云“从事诸侯，假于郡藩”，即谓此也。）夫其德及故信孚，信孚故人和，人和故政多暇。由是尝徘徊此山，以寄胜概。乃乃涂，（《书》：若作室家，既勤垣墉，惟其涂茨。，音洎。仰涂也。）作我攸宇，于是不崇朝而木工告成。每风止雨收，烟霞澄鲜，辄角巾鹿裘，率昆弟友生冠者五六人，步山椒而登焉。（椒，山颠也。“椒”，一作“极”。）于是手挥丝桐，目送还云，西山爽气，在我襟袖，八极万类，揽不盈掌。   
　　夫美不自美，因人而彰。兰亭也，不遭右军，则清湍修竹，芜没于空山矣。（王羲之尝与同志宴集于会稽山阴之兰亭，自为序，有云：此地有崇山峻岭，茂林修竹，又有清流激湍，映带左右，引以为流觞曲水。）是亭也，僻介闽岭，佳境罕到，不书所作，使盛迹郁堙，（一作堙。）是贻林涧之愧。故志之。   
　　○永州韦使君新堂记（一无“韦使君”三字。公贬永州十年，其州刺史见公集者六。元和元年，刺史韦公，见《贺改元表》。二、三年，刺史冯公，见《修净土院记》。五年以前，刺史崔君敏，见《南池宴集序》及《墓志》。后又有崔简者，未上，以罪去。见《简墓志》等文。十年，刺史崔能，见《湘源二妃庙碑》、《万石亭记》。所谓韦公，盖在七、八年间者也。见《上岭南郑相公启》及《黄溪祈雨》诗。）   
　　将为穹谷甚岩渊池于郊邑之中，则必辇山石，沟涧壑，凌绝险阻，疲极人力，乃可以有为也。然而求天作地生之状，咸无得焉。逸其人，因其地，全其天，昔之所难，今于是乎在。   
　　永州实惟九疑之麓，（九疑，山名。在零陵。麓，山足也。）其始度土者，（《书》：惟荒度土功。）环山为城。有石焉，翳于奥草；（“于”，一作“乎”。）有泉焉，伏于土涂。蛇虺之所蟠，狸鼠之所游，茂树恶木，嘉葩毒卉，乱杂而争植，号为秽墟。韦公之来既逾月，理甚无事，望其地，且异之。始命芟其芜，行其涂，积之丘如，蠲之浏如。（浏，音浏，音溜。水清貌。）既焚既酾，（山宜切。）奇势迭出，清浊辨质，美恶异位。视其植，则清秀敷舒；视其蓄，则溶漾纡馀。怪石森然，周于四隅，或列或跪，或立或仆，窍穴逶邃，堆阜突怒。乃作栋宇，以为观游。凡其物类，无不合形辅势，效伎于堂庑之下。外之连山高原，林麓之崖，间厕隐显。迩延野绿，远混天碧，咸会于谯门之外。（《汉书》：陈胜攻陈，守丞与战谯门中。谯门，谓门上为高楼以望也。楼亦名谯，故谓美丽之楼为丽谯。）   
　　已乃延客入观，继以宴娱。或赞且贺，曰：“见公之作，知公之志。公之因土而得胜，岂不欲因俗以成化？公之择恶而取美，岂不欲除残而佑仁？公之蠲浊而流清，岂不欲废贪而立廉？公之居高以望远，岂不欲家抚而户晓？夫然，则是堂也，岂独草木土石水泉之适欤？山原林麓之观欤？将使继公之理者，视其细，知其大也。”宗元请志诸石，措诸屋漏，（西南隅谓之奥，西北隅谓之屋漏。一作“措诸壁遍”。）以为二千石楷法。   
　　○永州崔中丞万石亭记   
