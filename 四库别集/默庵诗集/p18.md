<!-- { "loadSidebar": true } -->
　　送医官周本庸还家 
　　送金华推官还任 
　　送医人还金华 
　　送同邑孔人材 
　　送叚中书归南祭扫 
　　送道士归杭为王评事赋 
　　送友人 
　　送赵驿丞归东阳 
　　送裔二尹回任有序 
　　送包文烨 
　　送朱德和 
　　忆亲写怀 
　　送何吏部澄公赴金陵二首 
　　山水图为华俊作 
　　和王希范送摇先生之新建韵二首 
　　沙鸥 
　　夜泊东昌府 
　　官舍与乡友夜酌 
　　送同年田进士 
　　寄家 
　　送行为陈季和赋 
　　送龙兄之蓟北 
　　十三年在蓟北送庶吉士王士华归宁波二首 
　　送人归鄞江 
　　送人归江西 
　　挽赵郎中妻 
　　送吴飬舟赴奉新税课局大使 
　　赠医士为续经历以仁作 
　　送人归田为邢中书作 
　　凝清卷为潘惟善赋 

　　○送庄检讨存礼归省 

　　欢会嗟难及离忧未易裁怜予纔北上念子复南回云树思千里岐亭酒一杯夕阳分手处底事重徘徊 

　　○送沈中书归觐松江 

　　同作金台客频联玊笋班一朝膺　紫诰千里向家山别酒从今醉孤舟何处弯离亭无限意相逐到云间 

　　○寄味道 

　　与子相违后星杓几转移云山迷望眼烟树带晴曦尊酒孤清兴连床念旧知客怀秋寂寞嘉会在何时 

　　○送别 

　　疋马都门外含愁暂送君离觞倾暮雨征鴈度寒云自是交情重那堪客路分青山回首处惆怅又离群 

　　○挽周检讨母 

　　椘畹霜华重幽兰竟不芳断机遗训在截发盛名彰夜月乌啼切东风蝶梦长梅湖回首处新塜对斜阳 

　　○送武官之任 

　　紫禁钟初歇都门曙未分鸡声催去马旆影逐孤云凤诰新恩宠箕裘旧烈勋柳营春到日重整六韬文 

　　○送南宁州判 

　　别驾之官去都门秋未阑黄花含晓露白鴈逐征鞍万里云山迥孤舟暮雨寒南宁归到日母忘寄平安 

　　○送人归蜀 

　　送客还西蜀长河放画舩棹歌春雨外离思夕阳边巫峡云连树巴江水接天柳营知到日稚子候归鞯 

　　○送人归省 

　　壁水遨游久家山入梦频一朝辞　帝阙千里见慈亲暮雨沾行旆离歌动别人高堂归到日应是彩衣新 

　　○忆高味道 

　　知巳高工部鹓行几共趍别违千里隔忆念半时无江树春云迥松囱夜月孤遣怀多觅句谁为话精粗 

　　○送僧归淛 

　　祝发来京国承　恩杖锡还形如孤鹤瘦心似白云闲咲指江头路吟看海上山悬知明到日参透祖师关 

　　○送县令致仕 

　　觧组辞花县承　恩出紫宸功名酬素志才誉动儒绅行李青囊在还家白发新遥知从此去囲钓乐余春 

　　○送太学生陈珙南还 

　　载酒官亭晚分携对落晖舟从通潞发人向石城归随路蝉声急横秋鴈影微桥门明到日还下董生帏 

　　○送人之池阳 

　　都门残一腊候拜命出彤墀雪积千山迥寒侵疋马迟棠阴遗爱在清誉故人知明到池阳日应知荥水时 

　　○送文令尹之贑县 

　　乕榜登名久乌台历政多一朝官县令千里别銮波路指贑城去舟从彭蠡过到时勤抚字侧耳听弦歌 

　　○送王文显之任 

　　宰邑之官去关山几许程云边双舄远江上片帆轻落日残蝉路西风断鴈情花封明到日施政在宽平 

　　○题小画为蒋宗性作 

　　何处幽偏境能清物外心山回苔径狭溪遶荜门深云树霏晴翠烟萝霭夕阴题诗幽兴发几度欲携琴 

　　○宿茅山汤宗师房听雨 

　　厌听春宵雨无眠感客情萧疏惊落叶淅沥讶秋声暗滴瑶池响寒侵锦被轻仙家莲漏静辗转到天明 

　　○送医士归田二首 

　　轩裳远乡园松菊存行藏安遇感激荷　天恩 

　　○送王文葩归省甬东 

　　慈闱温凊旷归省荷　君恩别路云千里离亭酒一尊迟回瞻　凤门?报迢逓向蛟门彩服承颜日应知贺客繁 

　　○淮甸晴霞送邵武令分题 

　　归棹经淮浦霞明欲曙天远随孤鴈度轻逐片帆悬晴障云霄锦光含草树烟飞凫从此去指日到樵川 

　　○桃源暮雨 

　　望入桃源路移舟暮雨时依微迷宿鸟潇洒度行旗暝合云林湿阴连野树滋武阳民有待经此暮淹迟 

　　○送李令尹考满 

　　出治湘江上心如湘水清河阳花自满卓茂政多平麦垄雉常见柴门犬不惊　九重从此去书冣荷　　恩荣 

　　○送医官周本庸还家 

　　医学家传久多君术更精两京驰德誉一旦沐　恩荣别路莺声迥长亭暑气清行当存利济苏董拟齐名 

　　○送金华推官还任 

　　督民输贡赋巳实蓟城仓北面辝　金阙东归泛客航云横江树晚雨过海天凉共说多才干芳名蔼帝乡 

　　○送医人还金华 

　　妙淂岐黄术长存利济心悬壶曾近市卖药不论金泉溢苏躭井花明董奉林故园从此去种术白云深 

　　○送同邑孔人材 

　　几载勤　王事驱驰不惮频江山多在目诗酒自怡神行李青囊旧还家白发亲悬知明到日耕钓乐余春 

　　○送叚中书归南祭扫 

　　凤池为客久清梦忆松楸　诏许荣归日时逢潞水秋黄花牵别兴白鴈逐行舟拜扫先茔后人夸是昼游 

　　○送道士归杭为王评事赋 

　　观光纔北上跨鹤又东归到处留丹言?夫逢人说息机星冠笼绀发霞佩暎晴晖明到蓬莱境应知过客稀 

　　○送友人 

　　都门晓送客酒尽动愁颜一见复相别孤舟何处还黄花秋满目绿水远连山回首空惆怅金台落照间 

　　○送赵驿丞归东阳 

　　载酒临江浒分携各尽觞断云横北野疋马向东阳旧治人采迓离情水共长相望虽咫尺别意讵能忘 

　　○送裔二尹回任有序 

　　昨辱过访匆遽中弗克天聚殊不满怀既见复别不无感慨灯下草率口号四十字送之非诗也聊以识别云 
　　振佩朝　天日春回二月时林寒莺未转江暖柳先舒一见怜疏阔相欢问起居宦途欣淂意分手竟何如 

　　○送包文烨 

　　淮海归来日蓟门春半时弄晴莺语滑因暖蝶飞遅未尽连床兴那堪话别离一尊南浦晚烟草益凄其 

　　○送朱德和 

　　梅雨晓初晴都门送客行一杯官舍酒千里故人情路指椘山远帆开潞水平悬知归到日争羡锦衣荣 

　　○忆亲写怀 

　　别违春复夏几度念庭闱白昼随云倚清宵凭梦归关山云阻隔音问鴈来稀若问南还日西风紫蠏肥 

　　○送何吏部澄公赴金陵二首 

　　官膺新　宠秩才擅旧时名何逊诗偏俊山涛軄更清吟怀风月迥藻鉴玊壶明莲幕香凝处应知适宦情 
　　一自投簪去淹留岁月深思亲频有梦报　国每关心领荐来铨部承　恩出禁林旗亭分手处绿酒醉还斟 

　　○山水图为华俊作 

　　苔径通幽处柴门暗薜萝溪回清涨急山迥白云多南浦归鸥鸟西风断棹歌小桥村墅晚有客抱琴过 

　　○和王希范送摇先生之新建韵二首 

　　朝罢送行人香风拂路尘儒林声价重　枫陛　宠恩新去旆沾花雨离觞醉暮春杏坛明到日母惜寄书频 
　　京国欢初会春风柰别何晴洲芳草合岐路落花多酒尽金台月帆经扬子波匡庐遥在望隐约几时过 

　　○沙鸥 

　　独羡沙鸥鸟鲜明玊雪衣和鸣如有意饮啄自忘机刷羽晞朝旭泯沙傍钓矶长河波浩浩相逐不惊飞 

　　○夜泊东昌府 

　　夜到东昌府维舟古岸西天高霜月白水闲闸声低惊梦城楼析催行茅屋鸡客怀甘寂寞到处有新题 

　　○官舍与乡友夜酌 

　　咲折都门柳长亭送远行蓟丘春色老通浦雨花晴絮落沾行旆莺啼促去程夕阳回首处山断暮云横 

　　○送同年田进士 

　　昨宵官舍饮俱是故园人酒兴吟边逸乡情客里亲坐残窓外月倾尽瓮头春醉觉乾坤大狂吟若有神 

　　○寄家 

　　游宦天涯久　恩承雨露多乡关天外远岁月梦中过酒向闲时饮诗从醉后歌但惭才力薄无补柰愁何 

　　○送行为陈季和赋 

　　折柳都门晓江头送远行鸟催离兴急风正去帆轻芳草雨中绿岷山天外青不堪回首处肠断鹧鸪声 

　　○送龙兄之蓟北 

　　饯别森多士斯文总一家暂时辝故旧不日到　京华夜雨都门酒春风驿路花莫为儿女态临别重咨嗟 

　　○十三年在蓟北送庶吉士王士华归宁波二首 

　　金台同作客先我赋归休夜月蓟门酒秋风淛水舟多情空缱绻无计为淹留回首斜阳路青山锁暮愁 
　　客里送行客骊驹不忍歌秋光蓟门老归兴越山多自是交情切其如离别何春风芳草绿重望到　銮坡 

　　○送人归鄞江 

　　诏许归宁去承　恩出凤城衣冠新进士书剑旧儒生路入鄞江杳帆开滦水轻临岐一杯酒聊慰别离情 

　　○送人归江西 

　　浪迹天涯久春风意故乡江云随去棹夜月照行装绿柳迁黄鸟青山带夕阳都门南中丂路别后漫相望 

　　○挽赵郎中妻 

　　宴罢瑶池会东风醉不醒兰阶香雨歇蕙怅碧云扃尘镜妆台暗寒窓机杼停良人官粉署淑德为镌铭 

　　○送吴飬舟赴奉新税课局大使 

　　蚤岁驰英誉清时荷　宠光一官初授职千里促行装柳市沽新酒离亭送夕阳征啇明到处应是羡才良 

　　○赠医士为续经历以仁作 

　　京国多医士如公有几人传家留秘术济物独存仁药圃灵芝茂丹炉汞气新生平阴隲厚苏董足为邻 

　　○送人归田为邢中书作 

　　清时怜觧组白发独还家自喜　　天恩重宁辝客路赊驱车经洛邑回首望　京华旧业东篱下应知茂菊花 

　　○凝清卷为潘惟善赋 

　　爱尔栖真处幽深对远山香凝清昼永门掩白云闲炉伏丹砂火寒生氷雪颜心渊澄俗虑客到不相关 

　　◆五言排律 

　　车骑纷多士岐亭送旧游客怀春树迥归金暮云稠弦管欢无极阳关醉忍讴柳阴张祖席花底控骅骝山断云横雨江空天浸流舟还杨子棹人倚仲宣楼望里　苍龙阙吟边白鹭洲松楸违拜扫苹藻荐时羞豪旷追风月栖迟憩野畴征途看渐远羁思转清幽尊酒怜孤对诗词孰共酬迢遥京国道宏丽帝王州去去情宁舍惓惓计莫留平安从此后鸿鴈寄来不 

　　又 

　　半生多慨万里快遨游报国丹心壮思亲白发调盛名吴下士高调郢中讴空阔搏鵰鹗沙干骋骏骝声诗唐律度楷法晋风流几过杨雄宅频登压粲楼归篷投建邺载月渡沧洲俊采逢人羡衰颜对镜羞怜均朝北阙愧我老西畴汉水晴逾碧秦山晚更幽关河从此隔风月共谁酬落日长亭路连城古帝州有怀徒缱绻无计为淹留后夜分遥念音书肯寄不 

　　默庵诗集卷之三 

　　●默庵诗集卷之四 

　　剡溪刘兰　　 
　　金溪邓春编次 
　　华亭曹安校正 

　　七言律诗 

　　◆七言律诗 

　　昔日戏题小画 
　　永思堂为张茂功赋 
　　元夕应制 
　　送丁永成之邵武 
