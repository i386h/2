<!-- { "loadSidebar": true } -->
　　解组价藩还锦乡社旌麾临宠荷不遗先世之交尊爼献勤僭欲叙通家之好辄以翊日迎于下风举酒细论值桂华竞放聨镳枉顾瞻棣鄂相煇
　　代囘黄堂长贺冬
　　阳囘缇室有开吾道之亨春入书帏丕衍斯文之福聿来华翰如挹高标某人雄辨生风老柯防雪少年能赋剪裁天上之云晚节耽书组织胷中之绣对灰飞于葭管防恩下于蒲轮某欣承庆言倍感高谊何当防面共浮竹叶之觞姑此写心为寄梅花之驿
　　代知县再任招客
　　久矣赋归居然因任重上八节滩之险拊髀自怜空怀五斗米之羞脱身无计欲邀福于寅协期听诲之丁宁爰卜明朝欲修小集非敢饰豆觞之宴盖觊闻药石之规
　　又
　　再鼔听逾淡已无高山流水之音万间顔俱欢又托凌雨震风之庇辄涓翊日祗屈飞霞非欲事于虚文盖图商乎实政技止此耳孰怜重涉于峻滩忠勿诲乎尚俾早离于沸鼎
　　又
　　水益深火益热欲脱去而不能鉴之明衡之平于听断乎何取徒頼鸣珂之贵或怜沸鼎之难敢敬布其腹心愿相为于羽翼辄涓明日祗屈飞霞
　　又
　　智穷力竭不堪面具再呈政拙心劳那得戏衫善脱所幸邹鲁之俗居多董贾之贤必有忠规禆此实政辄涓翊日祗屈飞霞
　　代囘魁星醮请拈香
　　问秋风消息已愧陈人挹杓宿光芒愿陪胜彦肃拜裁云之翰欣闻涓日之期当展敬于夜坛冀聨题于春榜步虚声里豫占来岁胪传集英殿前共叱今朝魁谶
　　贺娶妇
　　庆袭鲤庭吉谐鳯卜孔雀屛芙蓉褥煇煌花夕门阑鸬鷀杓鹦鹉杯烂漫椿闱风月欣逢好事薄贡贺仪
　　贺端午日生辰
　　节临重午日纪生申蒲艾浮香正值锦标之掲桑蓬袭喜式增寳牒之晖凡与照临孰不欣快僭陈微礼仰祝修龄齐国之生孟尝恪逢是日汉朝之诞胡愿见同年
　　挚鲁山臧亷使
　　绣衣行部亲风采于大江以西素服拜庭望顔色于崇台之下积久愿瞻英槩投老始契竒逢若有数存敢以文挚某官孟氏刚直之气孔门宏毅之材竖骾脊梁担当宇宙具法眼藏区别正衺四海鲁山之名万仞乔岳之望自居亷察毎志澂清广汉发摘如神小民气吐葛丰刺举不避大吏胆寒比福星重临即隂氛顿豁虽猨惊鹤怨不遂闲散而狐号鱓舞稍知伏藏方且竭蹶暑行宣朝廷之钦恤振扬秋肃消田里之叹愁万□谈百年几见惟天地中间莫不顺兹惟极治之朝然国家闲暇及是时犹有可陈之事若偏州下邑僻处尤疽根弊蠹多端傥明公问俗不遗则他日更仆以对沈痼非常剂能瘉赖遇神医败局有妙着可寻正防国手此书生好论事之癖恃君侯有容物之怀太平之期当今允宜建万世之防真儒之用无敌防见垂千载之芳某塲屋陈踪山林薄命所学甚苦徧参名軰大老之间于道无闻竟堕文人曲士之数目昏头白心在力微有时自击缺壶未忍遽甘堕甑备员乡校授篆久闲遁迹里门著书自遣乃幸迎于华使真见识于伟人三生结来有披雾睹天之快一语提醒便吟风弄月而归傥借春晖足夸晩遇
　　养子启
　　江梅无实照孤景以自怜僊桂有香分一根而何幸敢通吉语愿践初盟恭惟簪缨世家实毓阶庭垒秀咸称麒麐抱送之瑞卓尔不凡窃慕螟蛉速肖之功冐焉有请傥异日遂亲传之望亦均受无别爱之憎三生因縁虽他人即如同姓一家庆幸谓此儿当兴吾宗奉币而请致书以告
　　谢春谷学正惠夀词
　　年华逾六衰穨隠流水之邨韵语无双妙丽协满江之谱感宗盟意厚惜初度日非恭惟某官正学为师多情爱友书破万巻毎自铸伟词文成一家独埽空众作游戏南旴军峯之境归来东观石渠之班兴念陈人强推生旦度尊前白雪溜亮宫商翦水上红云【谓满江红也】淋漓翰墨我辰安在君意故长某骇突如其来如欲福我兮夀我传来乐府荷期铜狄之龄流入教坊可品玊箫之调薄言酬谢惠冀鉴融
　　代囘夏友兰
　　某误被国恩冐沾世赏山城分月媿弗称于题舆艺苑挥云辱逺贻于褒衮如见谏议之面足知君子之心某官机鉴不凡器能自许与人为善粟万斛以救饥取友必端兰九畹而自媚襟度湖海名声朝廷谓宜腾翔霄汉之班横金取贵然且宴适园林之趣怀玉久淹独崇笃交情特铺张庆语红光照室白璧入怀某谨藏袭箧中容奉呈膝下秩六百石顾关决之无长厦千万间尚庇全之有望未殚感谢且冀照临
　　囘黄渠屋求复职
　　居广文舍杜门叹佳客之稀迎长者车衔袖增老夫之重丽词唾玉高义断金蕖屋徴君龙首华宗龟山正学笔锋铦利粲双剑神光腹笥丰盈蕴九峯秀气正厉防花之志俄兴离黍之悲抱膝芹西敛元龙湖海之气著书蕖畔乐渊明田园之居盖甞窥编摩钞纂之文固知为博洽专勤之士昔来游庠序期私淑佩防铺张纸上之云云吐露胷中之郁郁然作阙实由旧政其责备何豫后人事已久而难追时不利兮奚怨况一饭先书籍皆前定而靡待求虽五斗不折腰傥有分则将亦获少安毋躁其终必还某徒虚辱雄文曷防酬嘉惠率尔而对语焉不详谓羊叔子鸩人孰云知我就谢仁祖索食当亦怜君安得无情尚图见意





　　水云村稾巻十
　　钦定四库全书
　　水云村稾巻十一
　　元　刘壎　撰
　　书翰
　　答谌桂舟论铭文书
　　某辱赐书赐挽章意厚甚哀感弥甚某幼孤事先母四十年天怒其不能尽孝一旦夺之防防畴依痛毒酸楚既葬既小祥思亲之泪未干罪逆媿悔弗释也人事俱废不特取疏先生先生哀怜愁苦勤勤惠绥不孝孤曷克当谨忍泣叩首以谢高文下教若以某为可与于斯文者益佩深情承欲为邓尉作铭此意尤古阐幽垂远固朋友责故旧雕零中年增感某亦尝欲为三数知已发挥平生恨学浅笔力弱未能为先生幸慨然为之或辱教某以共为或互相为冀万一或有传也某固不善为傥先生教之或能为毋问其传不传要亦尽吾心逾于不为耳窃尝谓古今文籍以来凡数千百载圣哲豪英凡数千万人声迹磨灭富贵湮没所建立操挟乃无一足恃恃者数行之铭托之金石岁月悠长土草翳蚀石泐字漫乃亦复不足恃恃者文学之士录之书册昭垂不朽世无千年之石而有千年之书故乃世代寖逺圣哲豪英犹可彷佛知其心想其人者以此近世韩欧曾王多为人作铭章虽其名甚微其铭刻已湮漫而后世阅其集犹知有其人者亦以此钜人硕士蕴抱瑰特不忍随世浮沉刮条振迅以自舒展或出意气立事业皇皇焉为民彞世教计期以久传者又恃有此也传不传不足计愿命之曰人与鸟兽异矣为其有足传也概曰不传不力于善为鬼蜮为枭镜为狐防为虎狼为天地蠧为民生贼诿以尧舜亦死桀纣亦死取快瞬息甘为愚鬼莫之恤是庄列氏怪诞陷人心之説吾圣贤位天地福生灵意不如是此春秋作而乱臣贼子惧也天地无全功能生人不能使斯人之有传传者以文章耳文章造化当与天地造化分功文章在世间顾可少哉熏天炙手翕赫震动曾不能当数十年日月之运寒暑之变炊粮未熟梦已觉矣回视平生竟何所得想见千载英魂亦自一笑惟陈编墨迹炳然如见尔则文章在世间乃诚不可少矣而托文章以传者又必其人德义志节无忝铭笔乃幸或恃以传韩欧曾王节行配古人德业着当世世托之传者以此也乃亦不独文章也近世陋俗以名位求文章不揣其本署衘位列名氏直寸晷矜宠终不传也则又不若山林枯槁德义志节之士大公至正诛奸发潜如是而为之铭乃足恃以必传也夫其富贵权力之不足恃而赖金石以传金石不足恃而赖书册以传必传矣顾非德义志节有足恃文章亦不传也噫其难哉噫其难哉某自少从诸老学为铭章老矣而无成今先生志乎是而德义志节高隐山林乃适与某之言合而某亦山林枯槁也故愿相从以成其学焉哀疚中不作他文近为人铭二墓未知有合于盛意否也故因复书以请正焉某叩首再拜
　　内幅
　　近世铭笔推永嘉叶氏为宗某少之时因诸公宗尚尝熟复焉十数年来深味其文乃有不大惬于予心者往往崇华藻而乏高古不免止是近世文章尔若夫独步千古方驾班马则愚谓止当推昌黎一老而继之以南丰先生而已尊见以为如何
　　回宜川黄亲书
　　某罪罚痛毒中辱展亲甚宠止哀读来教数四何谦勤也古人于所自出每笃叙焉而不忍遗班班书传诗歌间熏然其慈谓不复见今也乃幸于仁亲见之昔我先老姑之适顺伯氏也是生尊夫人以归于尊公而执事生焉义至厚也某生也晚幼也孤不获侍先老姑其于执事又以异县而不获亲某则媿矣书焉先之意缱绻甚盖今世以为迂濶不切而高朋娓娓若不能以宁岂其诗书同原风味自别某不惟媿也感慨系之盛心古谊已可想见清材敏识固应不羣以仁义培其根原以事物錬其智识惟不失其艮贵与造物游虽緼袍环堵自然常伸于万物之上岂必纡青拖紫号当世公卿而后为贵要之政亦何足贵也拔起西江万滩中共垂不朽吾亲勉之某也未五岁而为先君所弃事先母逾四十年不能尽孝天遽夺之倐越期祥哀痛彻骨恨不即相从地下属有三儿二甫冠一垂髫闭门味书老意转拙畴昔获交海内魁奇鸿隽固自负风云万里之气今则心堂堂而髪种种矣苍苍傥私我更几年住世间或可有以借手见古人不然自分与草木俱朽而已虽未能见君子以冩我心幸因复书而得以论心犹未若觌靣情话为慰此心也贱累辱问多感并此附谢因书来忽臆先母谈笑间有时述先姑及尊夫人令德歴歴在耳乃今言不可闻俱化而为土矣执笔怆然泪堕而废不备
　　荅友人论时文书
