<!-- { "loadSidebar": true } -->
　　（阙三字）字伯起，（阙二十二字）氏焉。圣汉龙兴，杨熹佐命，克项於垓，锡（缺四字）公侯之胄，必复其始。是以神祗降祚，乃生於公，实履忠贞，恂美且仁，博学甄微，靡道不该。又有《尚书》欧阳，河洛纬度，穷神知变，与圣同符。鸿渐衡门，群英云集，咸共饮酌其流者，有逾三千。至德通洞，天爵不应，贻我三鱼，以章懿德，远近由是知为亦世继明而出者矣。州郡虚己，竞以礼招。大将军辟举茂才，除襄城令，迁荆州刺史、东莱涿郡太守，所在先阳春以布化，後秋霜以宣威，宽猛惟中，五教时序，功洽三邦，闻于帝京。徵旋本朝，历大仆、大常，遂究司徒、大尉。立朝正色，恪勤竭忠，无德不旌，靡恶不形，将训品物，以济大清。而清蝇嫉正，丑直实繁，横共构谮，慷慨暴薨。於时群后卿士。凡百黎萌，靡不欷垂涕，悼其为忠获罪。乾监孔昭，神鸟送葬，王室咸寤，奸佞伏辜。公功乃伸，追录元勋，策书慰劳，赙有加。除二子郎中，长子牧富波侯相，次让赵常山相，次秉实能缵修，复登上司陪陵京师，次奉黄门侍郎，牧子统，金城太守沛相，让子著，高阳令，皆以宰府为官，奉遵先训，易世不替，天锺嘉祚，永世罔极。统之门人汝南陈炽等，缘在三义一，颂有《清庙》，故敢慕奚斯之追述，树玄石于坟道。其辞曰：
　　穆穆杨公，命世而生。乃台吐，乃岳降精。明明天子，实公是匡。冥冥六合，实公是光。謇謇其直，謇謇其清。懿矣盛德，万世垂荣。勒勋金石，日月同炯（《隶释》十二）
　　◇东海庙磅（熹凿元年四月）
　　惟永寿元年春正月，有汉东海相南阳桓君（下缺）念四时享祀有常，每饰壹切，旋则也崩，矜闵吏（下缺）费者不永宁。凡尊灵祗，敬鬼神，实为黔黎祈福（下缺）咸慕义民相帅，四面并集，乃部掾何俊、左荣（下缺）殿作雨传起三楼。经构既立，事业毕成，俊等镌石，欲（下缺）荣非仁也。故遂阙而不著。初县典祠，虽有法出附增之（下缺）绝请求姑息之源，濒海盐（缺）月有贵贱，收责侵侔，民多（下缺）限，贫富俱均，下不容奸。（缺）仁忧（缺三字）惠康，民赖其利。熹平元年夏四月，东海相山阳满君，（缺四字）初朐令（下缺）进瞻坛（缺）退宴礼堂，嘉羡君功，既尔（缺三字）是乃退咨（下缺）惜勋绩不著，後世无闻，遂作颂曰：
　　浩浩仓海，百川之宗。经落八极，潢（缺二字）洪波润（下缺）物，云雨出焉。天渊（缺二字）祯祥所（缺）昔在前代，昭事百（下缺）有司齐肃致力，四时奉祠，盖亦所以敬恭明神，报功（下缺）阙倚倾于铄，桓君是缮是修。（缺二字）慕（缺）不日而成功（下缺）孙退述，爰勒斯铭，芳烈永著。（缺）载重馨。（《隶释》二）
　　◇碑阴
　　阙者，秦始皇所立，名之秦东门阙，事在《史记》。（《隶释》二）
　　◇故民吴仲山碑（熹平元年十二月）
　　熹平元年十二月上旬，吴公仲山，少立名迹，约身周刂己，节度无双，不贪仕进，隐匿世间。府县请召，未曾窥城，守鲜贫苦，不豫辉荣。兄弟三人，居其中央，事长接幼，出入敖详。元少不幸，弃世早亡。乾坤盖载，八十有长，年寿未究，而遭祸央。子孙饮泣，呼招不能还，与世弥尔，感痛奈何何。惟公德美，布惠州里。近假求，不言无有。春秋举。（贷），给与无已。不逆人意，率导以理。市庭佑渠，饮食空亏。收遗孤，皆置门里。先亡为葬，幼弱娶妇，受恩者无贩不能悲嗟。（效报）社里。其恩捐施，岂谁照矣。公本有三息，遗孤二庄，无分少德。父有余财，东西南北，不能起楼高殿观菜色，宗诸邂逅连有不得兼官微傍象不及大。孤惭亡父，忧在夙夜，如有空缺，务却筑盖。神零有知，水徂挺勇。焉焉矣矣，子孙万岁。（《隶释》九）
　　◇司隶校尉杨淮碑（熹平二年二月）
　　故司隶校尉杨君，厥讳淮，字伯邳。举孝廉、尚书侍郎、上蔡雒阳令、将军长史、任城金城河东山阳大守、御史中丞（阙）为尚书尚书令、司隶校尉、将作大匠、河南尹。伯邳从弟讳弼，字颖伯。举孝廉、西邦长，伯母忧去官。复举孝廉、尚书侍郎，迁注丞冀州刺史、大医令、下邳相。元弟功德牟盛，当究三事，不幸早陨，国丧名臣，州里去覆。二君清颂，约身自守，俱大司隶孟文之元孙也。黄门同郡卞玉字子，以熹平二年二月廿一日谒归过此，追述勒铭，故财表纪。（《隶续》十一）
　　◇米巫祭酒张普题字（熹平二年三月一日）
　　熹平二年三月一日，天[B061]鬼兵胡九（阙二字）仙历道成玄施延命道匹一元布於伯气定，召祭酒张普萌生赵广王盛黄（长）杨奉等，诣受《微经》十二卷，祭酒约施天师道法无极才。（《隶续》三）
　　◇武都太守耿勋碑（熹平三年四月二十日王戌）
　　汉武都太守、右扶风茂陵耿君，讳勋，字伯玮。其先本自钜鹿，世有令名，为汉建功，俾侯三国，卿守将帅，爵位相承，以迄于君。君敦诗说礼，家仍典军，厌难和戎，武虑慷慨，以得奉贡上计，廷陈惠康安遏之谋。上纳其谟，拜郎上党府丞掌令，考绩有成，符荚乃胙。熹平二年三月六日癸酉，郎官奉宣诏书，哀闵垂恩，猛不残义，宽不宥奸，熹不纵慝，威不戮仁，赏恭罚否，异（阙）奥流。其於统系，宠存赠亡，笃之至也。岁在癸丑，厥运淫雨，伤害稼穑，率土普议，开仓振澹，身冒炎赫火星之热，至属县巡行穷匮，陟降山谷，经营拔涉，草止露宿，扶治养餐千有馀人。出奉钱两（阙二字）振衣赐给贫乏，发荒田耕种，赋与寡独王佳小男杨孝等三百馀户，减省贪吏二百八十人。劝勉时，百姓乐叶，老者得终其寿，幼者得以全育，甘棠之爱，不是过矣。又开故道铜官铸作钱器，兴利无极，外羌且居等，怖威悔恶，重译乞降。修治狭道，分子效力，复大小民，得众兆出欢心，可谓仰之若明神者已。夫美政不纪，人无述焉。国人命叹，刊勒斯石，表示无穷。其辞曰：
　　泰华惟岳，神曜吐精。育兹令德，既哲且明。实谓耿君，天胙显荣。司牧莅政，布化惟成。柔嘉惟则，穆如风清。勤恤民隐，拯厄扶倾。匪皇启处，东抚西征。赤子遗慈，以活以生。山灵挺宝，匈灾乃平。恺悌父母，民赖以宁。熹平三年四月二十日壬戌，西部道桥掾下辨李[129]造。（碑拓本文，《隶续》十一）
　　◇汉故司隶校尉忠惠父鲁君碑（熹平二年四月二十八日庚子）
　　君讳峻，字仲严，山阳昌邑人。其先周文公之硕胄，□□伯禽之懿绪，以载于祖考之铭也。君则监营谒者之孙，修武令之子，体纯和之德，秉仁义之操，治《鲁诗》，兼通《颜氏春秋》，博览群书，无物不刊，学为儒宗，行为士表，汉□始仕，佐职牧守，敬恪恭俭，州里归称。举孝廉，除郎中、谒者、河内大守丞。丧父如礼，辟司徒府，举高第侍御史东郡顿丘令，视事四年，比纵豹、产，化行如流。迁九江大守，□残酷之刑，行循吏之道，统政□载，穆若清风，有黄霸召信臣在颍南之歌。以公事去官，休神家弄，未能一期，为代王畅所举，徵拜议郎、太尉长史、御史中丞。延熹七年二月丁卯，拜司隶校尉，董督京辇，掌察群寮，蠲细举大，榷然疏发，不为小威，以济其仁，朋中独断，以效其节，案奏□公，弹绌五卿，华夏祗肃，佞秽者远。遭母忧自乞，拜议郎。服竟，还拜屯骑校尉，以病逊位。守疏广止足之计，乐於陵灌园之契，闭门静居，琴书自娱。年六十一，熹平元年□月癸酉卒，明年四月庚子葬。於是门生汝南干□、沛国丁直、魏郡马萌、勃海吕图、任城吴盛、陈留诚屯、东郡夏侯宏等三百廿人，追惟在昔，游、夏之徒，作谥宣尼，君事帝则忠，临民则惠，乃昭告神明，谥君曰忠惠父。息督不才弱冠而孤，承堂弗构，析薪弗何，悲蓼莪之不报，痛昊天之靡嘉，顿企有纪，能不号嗟。刊石叙哀。其铭曰：
　　岩岩山岳，磊落彰较。棠棠忠惠，令德孔铄。命□时生，雅度宏绰。允文允武，厥姿烈。内怀温润，外撮强虐。督司京师，穆然清邈。当□绲职为国之榷。匪究南山，遐迩忉忄到。凡百君子，钦谥嘉乐。永传亿龄，映矣勺勺。（《隶释》九，碑本）
　　◇广汉属国侯李翊碑（熹平二年）
　　君讳翊，字辅国，柯大守曾孙，谒者孙从事君之元子也。其先出自箕子之苗，奕世载德，迄君之身。幼有贞恪谦约之操，长柯芬芳成人之行，通经综纬，兼究古雅。初（缺）妣忧，勤思尽情。及继母嗣承，慈爱如前，养则竭力，克勤和颜。名显近远，论者称焉。郡守嘉贪，礼请署督邮、五官功曹守长。朝有申甫之节，居则曾、闵之风。延熹六年，大守东莱李君懿其高洁，顺天报国，察举孝廉，除郎中，特慕供养，常托疾在家。时益部扰穰，为三府所选，拜广汉属国侯。到官パ怀以文，得殊俗欢心，拨理之效。至建宁元年，遭从事君忧去官。二交追孪，咏其甘恋，竭孝道以送终，哀松柏而憔形。礼服既尽，州郡争取，比群部诸郡深执磐匪，栖迟不就童冠相娱，闺门雍雍。夷史之高著，临究前轨，当为国之干臣。穹（缺）逝，皇胙不永，年五十四，以熹平二年卒。凡百惨怆，同时感伤，九族内外，莫不绝伤。於是乃采石勒铭，垂示後昆：
　　赫赫惟忠，属国李侯。发迹邑屋，声冠方隅。贡德王室，显名寮畴。御侮镇戎，经为大儒。考忧释绋，公义卓休。终而有礼，哀荣兼殊。没而含曜比列陵於。差兮魂灵，乌呼悲夫。（《隶释》九）

卷一百三
◎阙名（七）
　　◇玄儒先生娄寿碑（熹平三年正月）
　　先生讳寿，字元考，南阳隆（案：两汉南阳有阴县，无隆县，其沿革未详）人也。曾祖父攸春秋，以大夫待讲至五官中郎将。祖父大常博士，徵朱爵司马。亲父安贫守贱，不可营以禄。先生童孩多奇，岐嶷有志。扌宛发传业，好学不厌，不攸廉隅，不饬小行，温然而恭，慨然而义，善与人交，久而能敬，荣且溺之耦耕，甘山林之杳蔼，遁世无闷，恬佚净漠，彳犀彳夷衡门，下学上达，有朋自远，冕绅莘莘，朝夕讲习，乐以忘忧。郡县礼请，终不回顾，高位厚禄，固不动心。粗大布之衣，粝答疏菜之食，蓬户茅宇，卷枢瓮牖，乐天知命，确乎其不可拔也。是以守道识真之士，高尚其事，乡党州邻，睦亲爱怀。年七十有八，熹平三年正月甲子不禄。国人乃相与论德处谥，刻石作铭。其词曰：
　　皇矣先生，怀德惟明。优于春秋，玄默有成。知贱为贵，与世无争。彳犀彳夷衡门，礼义滋醇，穷下不苟，知我者天。身殁声鬯，千载作珍。绵之日月，与金石存。（碑拓本，又《隶释》九。）
