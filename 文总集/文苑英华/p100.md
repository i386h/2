<!-- { "loadSidebar": true } -->
　　吾王不游人何以休望壶口之千里值重阳之九秋山对翠屏动晖光之赫赫云成紫盖扶晩日之油油宛转浮空轮囷不散应一人之盛徳为万嵗之荣观氤氲瑞色无孤峯断阵之嵯峨揺曳晴空杂玉叶金枝之灿烂亦何异出苍梧入大梁为汉武之盖升轩辕之堂忽兮改容形难为状纷纷郁郁用表灵贶迁用芒砀之间非比昆仑之上岂徒合而肤寸垂以飘扇河汾水兮天之眷紫气凝兮人罕见位当用九果符九日之祥运极通三永御三云之殿
　　李树连理赋【并序】
　　帝在上党延唐寺有李树连理上亲视焉赋曰
　　惟彼嘉树列星之精擢本扶踈当元光之降诞盘根连理应我后之文明天之发祥岂无他木必曰兹树是光皇族所以并修干连髙枝青房表异朱仲称竒察以休徴不假终军之识同于树徳宁为简主之知族茂宗荣盘根合理花之发也霰毎乱于青春实之繁兮珠更深于寒水岂徒生于灵井植彼东园自感义以相待但成蹊而不言此乃兴圣主之符表天家之姓一人亲覩六合称庆至若钟山之实玉井之仙或正冠而垂训或投赠以成篇比徳于我彼何有焉臣炎作赋天子万年
　　神蓍立赋【并序】
　　景龙三年九月十七日上使韩从礼蓍筮卦未成蓍自立从礼曰大人之瑞也赋曰
　　惟彼神蓍生而有知用知【一作之】不测明以稽疑擢九尺之纎干伏千年之寳徳圆而神兮无幽不及其生三百兮其用五十惟圣人之观象乃神动而鬼入列八卦以効变翘孤茎而孑立数彰得一命乃自天同大横之有夏表或跃而在田其察也深其功也大称美名于神物齐妙用于神蔡是曰元后兹为筮从气受隂阳夜分而彩露兼涵幽賛天地朝覆而轻云数重蓍而有灵立定天保可谓神助用光天造功深莫善仲尼且许以钩深屈于不知太公徒言乎腐草蓍之立兮发其祥吾君得之尊以光明乎太极演彼归藏因卜祝之符瑞应天人之防昌
　　金桥赋【并序】
　　金桥在上党南二里常有童謡云圣人执节渡金桥景龙三年十月二十五日帝经此桥之京师赋曰
　　沔彼流水兮清且涟漪度木为梁兮斯焉在斯成金桥之巨丽得铁鏁之宏规当其受以金模观其曲面经始也则大火朝流成功焉乃天根夕见彰于圣徳发彼讴歌千人唱万人和丹雘蜿蜒倚晴空之防蝀瑰材栉比超渡海之鼋鼍人且告符功惟用壮非填鹊之可比法牵牛而为状鹤鸣处干鴈覆晴川异东明系水而投歩【三国志夫余国传注云东明走以弓击水鱼鳖浮为桥】匪秦帝驱山而着鞭惟彼童謡兮言犹在耳大人应运兮奉天而起乗彼桥以径度按周道以如砥于是提三尺乗六龙懐万邦入九重
　　寝堂紫气赋【并序】
　　景龙三年十月二十五日帝还京后州内所居寝堂上有紫气七日不散赋曰
　　于穆圣王先天不违讴歌既洽朝觐攸归徃京邑而经千里自潞郊而乗六飞洪惟此邦初九之地翚飞鸟企谓尚诸侯之宫虎踞龙骧忽成天子之气方凝紫色是谓非烟乍萧索乎空外更霏防乎日边若动非虚似浮有实覆彩鸳之瓦髣髴升堂绕文杏之梁氤氲入室是作兴王之兆克符来复之日逺而望之乃散乱浮空近而观之则希防无质欲见峯岩之上先形藩邸之间异张华之寳气冲斗殊尹喜之真人度闗若乃广野之宫阙化成涨海之楼防映谅隂阳之尽美非福应之攸盛惟紫气之来集实皇家之大庆休哉圣君有天下之成命




　　文苑英华巻八十五
　　钦定四库全书
　　文苑英华巻八十六　　　宋　李昉等　编符瑞三
　　温洛赋一首　　　　河出荣光赋一首
　　梓潼神鼎赋一首　　丹甑赋二首
　　仁夀镜赋一首　　　西王母献白玉琯赋一首白玉琯赋一首　　　紫玉见南山赋一首咸阳获寳符赋一首　昆田化为金赋一首温洛赋【以上天何言因物表圣为韵】　　　郑宗哲
　　惟上天降厥瑞瑞着于用【疑】惟君人临厥圣圣通于天由盛徳之应矣化清洛之温然当短至之时景为凛烈及暄变之际应在沦涟散彼皇明受兹灵贶奚独禀于和气乃潜感于深浪遂使清氷不戒于洲渚之曲白露罢凝于蒹葭之上狎而翫信温温以异流廹而观亦滔滔以难量尔其发自山谷防于河濵其外也皎兮如镜其中也煦然如春夏虫不疑失轻氷于曲渚秋鸿欲去恋微暖于通津岂止览不昧呈祥有因测彼浅深穷兹浩渺方将表瑞气于澄洁岂独激巨浪于昏晓揭厉之軰谓祁寒初失于波中游泳之徒疑薰风逺志【疑】于天表若夫徳至则应天且不言就其深则酌之不竭变其性乃即之也温状真宰为炉于其底意邹子吹律于其凉【疑】彼火井之荧煌汤泉之滃欝徒及时于四气宁善利于万物徳之感其感良多水之瑞其瑞惟何方将吹籁之共凛忽犹鼓槖之相和霁日初悬似阳燧之藏深濑红霞不散若隂火之在空波方今地不藏寳天惟瑞圣兹水也有时而温由一人之徳盛
　　河出荣光赋　　　　　　　吕　温
　　丽乎天者曰汉纪乎地者惟河居上善以利物顺朝宗而致和时否则为灾而独昏垫运至则呈瑞以叶讴歌岂徒列四渎以居贵与百川而随波者乎当其布徳惟新储庆兹始浊色既变荣光乃起乍若烛龙喷熖上腾钟岭之云又似阳乌翔下落咸池之水増华一代振曜千祀信能陵晏海而比崇蔑浴曰而専美时则纎埃不惊和风充盈大野初霁圆灵始清皎且洁兮孤明不杂焕其炳兮五色斯呈祥烟敛彩瑞日韬晶掩轻云而旁属拂薰风而上征百辟具瞻孰云其相照一人乃眷自合于皇明庻品昭蘓众幽光被大哉有国之庆赫矣为君之瑞曈昽黄熠爚丹翠洞鉴龙宫之人朗见马图之字昔在温洛致美化于陶唐复効灵于我皇先后叶徳今古和光比屋观其自化遐荒望以来王讵比流景集坛独作郊天之应赤光照室空称诞帝之祥而已哉客有目观荣河心倾圣日傥余光而见及庻幽谷之可出
　　梓潼神鼎赋【以灵瑞珍寳出为韵】　　　卢　庾
　　于戱徳包生植者不能动彼天之道瑞及飞走者未能感无一【疑】之寳故知瑞之大者下及无心之金石徳之深者上合不言之造我国家髙选物理光天顺人膺景命阐坤珍由是函谷闗旁灵符出而啓圣梓潼郡内寳鼎光乎取新此鼎者圣人之大寳有国之神器量则深体乃殊异嶷如断山之【一作崇】崒屹若巨鳌之赑屭峙其足者可以象三徳虚其心者将以含万类不汲而满不燃而沸内烹餁以养贤上歊云而作瑞应火木之卦既调盐梅镂山川之容且御魑魅是鼎也岂徒灵感亦有识不假雕镌宛然文字实彼天之所锡表吾石之至异揭五百代之昌符成六万年之寳位与夫迁鼎郏鄏卜代三十卜年七百者不可同日而议宜书于册于帝之庭以合明应以昭神灵士有闻而叹曰昔黄帝作寳鼎三秦帝奠神鼎一周之衰也沉泗水而隐藏汉之盛也在汾隂而见出未有能来【疑作表】圣夀之无疆应人文以纯【一作终】吉窃亦欲负鼎于明主啓心而献术若能使我徴于有商岂见遗于今日
　　丹甑赋【以国有丰年为韵】　　　　　　薛　邕
　　神物昭见圣人是则五位时序兮万邦以宁百祥荐臻兮一人之徳鼓兹灵器呈我王国有物有凭匪雕匪刻察其状而妙相其仪而不忒谅幽賛而克【一作曲】成矧徽犹之允塞是知竒制可久嘉名不朽类君子之心以虚而受同至人之徳终善且有既应盛而自满不假于盘瓶亦讵炊而自熟何劳于薪槱拟神鼎之有用掩欹噐而无咎岂以尘见范丹之空赂为纪国之丑者矣且夫清明在躬符瑞由衷诚之必感感而遂通献白环于重华克明濬哲锡圭于文命告厥成功此唐尧之表贶盖王母之钦风曷若自然挺出为瑞斯崇其应不昧其用无穷莫因埏埴宁埃磨砻以彰我君圣以报我年丰而已哉客有赋而歌曰徳日用兮象帝之先丹甑时见兮神物光妍中含虚兮体道上应规兮法天染人无所施其彩饰陶人无所効其贞坚以享以孝兮可以馈【疑作饙】饎多稌多黍兮屡兹丰年
　　第二【同前韵】　　　　　　　　史　翽
　　皇矣上帝临下有则徳升闻荣问充塞三光明而品物昭报四气序而黎人不忒虽休勿休惟静惟黙伟夫自然之丹甑方作瑞于明徳应皇运而无疆报时丰于有国其业可大其功可久既申命以自天类有孚而盈缶循环外映爰假象以为名濩落内虚信当无而入有明夫既耨既获表此不稂不莠将有开而必先固兹器之可守天应灵贶人期至丰不汲而满将寳鼎而齐列不炊而沸与温泉而比崇异钧陶之有作符造化之为功千仓以之而发咏万姓无嗟乎屡空且夫人为国本食乃人天朝有代耕之秩野多击壤之贤岂不以休徴毕至瑞应无边正色斯呈以明于圣感天资可尚是表其丰年影亭亭于瑞日光泛泛于祥烟九功咸序八政攸先超三皇而轶五帝尚何足夫比肩
　　仁夀镜赋【并序】
　　天寳初有献书阙下者言巴蜀之间有石镜见于岩之半仁夀之字昭然可观仆深竒之因而为赋
　　主上恢大寳阐鸿休仁风扬而徳布夀星晖而皇化流故得灵仙啓瑞石镜涵秋无徃不形鉴乃侔于止水有来而应道可喻于虚舟懿夫化自天钧质非镕造亭午克【疑】射灵朝曙早来洞穴之九仙对商山之四皓炳昆岫之龙烛倒风坛之竹扫光能照乘不遗象罔之珠迹在幽岩为启崆峒之道动如秋水之澄皎如寒雪之凝驻清夜之圆月挂长河之片氷其形不由于拂拭其势岂假于钩绳君则无心惟徳之斯感山非自尔喜神之有凴左猨吟右虎啸万籁相聒羣容必召虽复晋有金饰之美魏有银华之妙何如庸魅而野鹿羞窥爱舞而山鸡自照昔之冩刑【一作形】仁寿见胆咸阳倚玳瑁而称丽挂瑚而益光名传嵗月事着缣缃咸播美于前古孰归功于我皇镜为之鉴与明徳之合符石类于金惟圣躬之初应可以示后世之千叶可以轨前王之万乘记事之简以光良史之书颂美之词更动诗人之兴法天法地之谓仁不骞不崩之谓寿惟仁也故能昭泰惟寿也故能长乆万人咸识鄙石室之仙经六体自然轻汉园之卧栁我大君犹抑而不纳谦而不有小人无益于补天庶斯文之不朽
　　西王母献白玉琯赋【以圣道昭格神物呈祥为韵】
　　髙　郢
　　君有徳兮必体道以传芳物有灵兮必顺时以呈祥君感物而徳着物应君以名彰于皇有虞道光先圣既受终于纳麓乃禋宗而齐政光被人神泽周遐夐故得灵祥効祉西母来朝霓裳璀璨羽服飘飖驾鸾鹤兮御松乔陵碧落兮戾丹霄宴瑶池于旭日賔魏阙而崇朝其始至也天地氤氲彤庭赫其奕奕其既觌也堦墀皓素琯烂其昭昭巳而森列防龙张皇金石仙侣齿于臣位灵物陈其賔席真质贞明神光激射可使青失翠丹墀罢赤舞兽见而眸仪鳯观而委翮信希代之名寳旌有虞之光格若乃虚心守白圆质懐贞功髙律吕用等权衡价夺昆山之价声如嶰谷之声则随【一作赵】之璧楚之珩杯遇殷而入用玦因魏而来呈虽见称于中古固难可而与京是知琯之为物信其直而不屈琯之既神乃歴代而可珍始与时而沿革竟随物而沉沦否不可终得之于道既逄奚景之赏宁从卞和之抱人亦如斯坚贞羙好愿同和而见用以窥天而不寳
　　白玉琯赋【以神人来献以和八音为韵】　　王　起
