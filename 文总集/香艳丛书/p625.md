<!-- { "loadSidebar": true } -->
　　张红桥，闽县良家女也，居于红桥之西，因自号红桥。聪敏善属文，豪右争欲委禽，红桥不可，语父母曰：“欲得才如李青莲者事之。”于是操觚之士，咸以五七字为媒。邑子王恭，自负擅场，一盼而已，都不留意。长乐王偁，赁居东邻，窃见其睡起，寄之以诗，怒其轻薄，深居不出，偁悒悒而去。偁之友福清林鸿道，过其居，留宿，适见张焚香庭前，托邻媪投诗。张捧诗为之启齿，援笔而答。媪将诗贺鸿曰：“张娘子案头诗卷堆积，曾未挥毫，今属和君诗，诚所希有。”鸿大喜过望，使媪道殷勤。越月余，始获命。鸿遂舍其家，以外室处之，自是唱和推敲，情好日笃。偁盛饰访鸿，求张一见，张愈自匿。偁密贿侍儿，潜窥鸿与张狎，作《酥乳》、《云鬓》二诗调之，张愈怒。偁知其意，乃挽鸿游二山，越数日，鸿归，夜至所居，张方倚桥而望，鸿赋一绝句，张倚和焉。越一年，鸿有金陵之游，唱和《大江东》一阕，留连惜别。又明年，鸿自金陵寄《摸鱼儿》一阕，绝句四首。张自鸿去后，独坐小楼，顾影欲绝；及见鸿诗祠，感念成疾，不数月而卒，鸿归，遽往访之，张已卒，失声长号。彷徨之际，忽见床头玉佩玦悬一缄，拆之，有《蝶恋花》词，及七言绝句。鸿哀怨不胜，赋哀词酬之，过红桥一恸而绝。（《列朝诗集》） 
　　正德中，古杭清平山巷赵家妻黎氏，生二女。庚辰春，黎携二女观灯，丛杂中，少女为恶少掠去，卖临清沈鹏，擅名青楼，号赛涛，以词翰能赛薛涛也。长女归周子文，子文为吏赴京，过临清，见赛涛貌肖其妻，注目久之，因留宿焉，问所从来，秘不敢言，偶检故书中，得诗一纸，子文诘之，乃告其故。讼之官，携归。父母即以赛涛归子文。有《曲江莺啭集》，皆赛涛诗词也。（同上） 
　　薄少君，娄东人，秀才沈承妻也。承字君烈，有隽才而夭，薄为诗百首以吊之。逾年，值君烈忌辰，酹酒一恸而绝。哭夫诗，录十首： 
　　海内风流一瞬倾，彼苍难白古今争。 
　　哭君莫作秋闺怨，薤露须歌铁板声。 

　　上帝征贤相紫宸，赋楼何足屈君身？ 
　　仙才天上原来少，故举凡间学道人。 

　　铁骨支贫意独深，有情不屑顾黄金。 
　　时人漫赏雕虫技，没却英雄一片心。 

　　碧落黄泉两未知，他生宁有晤言期。 
　　情生欲化山头石，劫尽还愁石烂时。 

　　独上荒楼落日曛，依然城市接寒云。 
　　恍疑廊下闲吟句，遥忆须眉莫是君。 

　　水次鳞居接苇萧，鱼喧米哄晚来潮。 
　　河梁日暮行人少，犹望君归过板桥。 

　　儿幼应知未识予，予从汝父莫踌蹰。 
　　今生汝父无繇见，好向他年读父书。 

　　男儿结局贱浮名，曲首空嗟一未成。 
　　遗得八旬垂白父，泪挥老眼欲无声。 

　　他人哭我我无知，我哭他人我则悲。 
　　今日我悲君不哭，先离烦悯是便宜。 

　　沉沉夜壑燃幽炬，冢入松根逼寝处。 
　　风凄月苦知者谁？夜与山前石人语。（《名媛诗归》） 
　　嘉靖间，常熟沙头市女子季贞一，少有夙慧，其父老儒也。抱置膝上，令咏烛诗，应声曰：“泪滴非因痛，花开岂为春？”其父推堕地曰：“非良女子也。”后果以放诞致死。（同上） 
　　嘉靖宫人张氏早卒，殓于宫后，宫制：凡殓者，必索其身畔。得罗巾，有诗，以闻于上。上伤之，以宫监不早闻，杖杀数人。诗曰： 
　　闷倚栏杆强笑歌，娇恣无力怯宫罗。 
　　欲将旧恨题红叶，只恐新愁上翠蛾。 
　　雨过玉阶天色净，风吹金锁夜凉多。 
　　从来不识君王面，弃置无情奈若何！ 
南宁伯毛舜臣在南京留守，洒埽旧内，见别院墙壁，多旧时宫人题咏，年久剥落，不能尽识。其一署云“媚兰仙子书”，末二句犹存云：“寒气逼人眠不得，钟声催月下斜廊。”字婉丽，辞意凄怨，可想其风神月思。（《尧山堂外纪》） 
　　周才美为子娶妇，见其贤能，分理家政，付与斗斛秤尺各二器，谕以出轻纳重，大小长短之法。其妇不悦，即拜辞舅姑，不愿为妇。才美愕然曰：“吾家薄有田产，可供伏腊，何遽辞去？”妇曰：“翁之所为，有逆天道，妾他日生子，定不肖败家；人谓妾之所生，恐被沾累。”才美曰：“汝言诚是，当悉除之。”妇问：“所用斗秤年数若干？”才美曰：“约用二十余载。”妇曰：“必欲妾留此，许以小斗量入，大斗量出，小秤短尺买物，大秤长尺卖物，以酬前日期瞒之数。”才美感悟，欣然许诺，听其所为；其妇后生二子，皆少年登第。（《臣鉴录》） 
　　木生泾，字符经，正德朝以乡荐入太学，尝登秦观峰，梦老媪携一女子，甚丽，以一扇遗生，有诗云： 
　　烟中芍药朦胧睡，两底梨花浅淡妆。 
　　小院黄昏人定后，隔墙遥辨麝兰香。 
明年入都，道出土桥，渡溪水，得遗扇于草中，异之。题二诗于树上云： 
　　隔墙遥望绿杨斜，联袂女郎歌落花。 
　　风定细声听不见，茜裙红入那人家？ 

　　异鸟娇花不奈愁，湘帘初卷月沉钩。 
　　人间三月无红叶，却放桃花逐水流。 
永乐中，用荐为工部郎。沐浴之日，偕僚友同出土桥，偶憩田家。老媪熟视其扇曰：“此扇吾女娟娟手迹也，偶过溪桥失之，何为入君手？女寻扇至溪桥，见二绝句，朝夕讽咏，得非君作乎？”命娟娟出见，宛如梦中，二诗果生旧题也，共相叹异，遂为夫妇。（《列朝诗集》） 
　　闺许多有带英气者，王季重先生女，题《蔺相如传》，有“七寸小臣刃，五步大王头”之句，一时称其豪拔，管于嘉从洪承畴军，其妻吴叶仙送之一绝： 
　　万里从军急，孤身一剑愁。 
　　家园落日里，莫上最高楼！ 
亦有英雄气色。后管卒，设帐受女徒，终于尼。（《西皋外集》） 
　　徐氏，居莆之北关，父庞乡，为新安郡丞，以女许配俞郎。俞纨袴儿也，合卺之夕，傅姆嘱先对句而就寝。徐指二砚出句曰：“点点杨花入砚池，近朱者赤，近墨者黑。”俞缩瑟不能成句。徐笑曰：“何不云‘双双燕子飞帘幕，同声相应，同气相求’？”后徐氏卒，俞郎取其著作，焚弃之，仅存批点二十一史，又《悼志赋》一首，梁鸿王凝妻诸赞，及读《离骚》、六朝、隋唐史论数十篇，友人郑邦衡梓之以传。（《列朝诗集》） 
　　瑶华，字灵光，金陵曲中名妓，归于新安江景纯，景纯负侠气，忧时慷慨，期毁家以纾国难，灵光多所佽助。景纯以畏友目之，卜居白门城南，筑楼六朝古松下，读书赋诗，屏却丹华。景纯好畜古书画鼎彝之属，经其鉴别，不失毫黍，王伯縠亟称之，以为今之李清照也。景纯在里门，有《寄衣诗》云：“闭妾深闺惟有梦，怜君故国岂无衣？”手字清勤婉约。景纯没后，遂不作诗，所著《远山楼稿》亦不存。吴非熊尤岸然自负，灵光诗一出，皆阁笔裣衽。（同上） 
　　天启元年，宣抚使奢崇明叛，石砫宣抚司掌印女官秦良玉勤王。秦氏世为宣抚司，兄秦邦屏、邦翰，援辽力战死。弟秦民屏重伤，突围出，得归。时蔺贼厚遗秦氏，求其助。良玉斩使留银，率所部精兵万余，同弟民屏及侄翼明，卷甲疾趋，潜度重庆，营于南平关，扼贼归路。遣兵夜袭两河，烧其船以阻贼东下，自率大兵沿江而上，水陆并进。又留兵一千，护守忠州，以为犄角。移文夔州，设兵防瞿塘，为上下声援。后又大破流贼。女将掌兵，一时无两。（《贞胜编》） 
　　崇祯末，秦良玉自将兵三万援夔城，过夔一步，即其石砫司，守夔亦守家也。知绵州陆逊之罢官归，巡抚遣之，按行营垒，过秦。秦冠带佩刀出见，左右男妾十余人，然能制其下，视他将加肃，为陆置酒，叹曰：“邵公不知兵，吾一妇人受国恩应死，所恨与邵同死耳。”未几贼大至，张令被射死，秦石砫兵亦覆没。秦单骑见抚曰：“事急矣！尽发吾溪洞之卒，可二万，我自廪其半，半饩之官，足破贼土。”宫家用一箸一帚调兵者，最急，箸以能破者毕至，帚则扫境内出也。邵见嗣昌与己不相中，而蜀无见粮，峒寨之人讵可信，遂谢玉良计不用。邵抚捷春也。（《绥史》） 
　　王二本女子，顺天安东人，年十八父母携之入京，易男子衣冠，鬻于镶白旗德任。甲寅黔滇乱，德任南征，挈之往，尽瘁服劳，周旋戎马之间，凡七载，德任爱其勤。辛酉滇南平，大师凯旋，次江黄，而王二病，延医弗瘳，一夕气垂绝，主人办棺具，易其衣，乃知为处子也。众皆色然骇，相与嗟泣。比鸡鸣，复苏，调治之，病愈，王知迹已露，请为尼，主人许之。满兵在楚者数万，传为美谈，醵金共作佛事。祝发之日，送者如云。（《桑门王二传》） 
　　四川石砫女帅秦良玉，帅师勤王，召具赐彩币羊酒，御制诗旌之曰： 
　　蜀锦征袍手制成，桃花马上请长缨。 
　　世间不少奇男子，谁肯沙场万里行？（《崇祯遗录》） 
　　崇祯四年七月，贼点澄子自秦入晋，犯沁水县，县东北有窦庄，故张忠烈公铨里居也。先是铨父尚书五典，谓天下将乱，筑墙为堡，甚坚。至是五典已没，铨子道浚、道泽官京师，贼至，众议弃去。铨妻霍氏，语其幼子道澄曰：“避贼而出，家不保；出而遇贼，身不保，等死，死于家，不愈死于野乎？”躬率僮仆守，贼缳攻之，堡中矢石并发，伤贼甚众。四日退冀北道，王肇生表之曰“夫人城”。（《流寇始末记》） 
　　江苏韩巡抚遣干办赍金与札，赴北京，道山东，旅店楼上误倾污其衣，怒甚。店主向楼骂曰：“浪小妇，何污贵人衣？速下请罪。”干办知其为妓也，怒尽解。比至，颜色妖异，光焰动人，是夜遂接枕席。四鼓起行，妓亦去，至前林，则响马号箭至矣。干办泣曰：“予奉公往都，若劫我，祸将不旋踵。”盗近前，乃美少年，忽掷帽，睁星眸曰：“认得老娘否？”干办视之，夜来妓也，哀告之。妓曰：“念汝枕上情，文书与手札俱还汝。”尽攫其金去。干办反责店主，店主曰：“旅客如织，彼与汝前后同来投宿耳，知为谁乎？”（《柳郓丛谈》） 
