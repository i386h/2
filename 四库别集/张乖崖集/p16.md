<!-- { "loadSidebar": true } -->
　　乖崖公言：「未及第时，至郑州，有一山人，气貌甚古，同宿旅中，与之语，皆尘外之事。问，不言姓氏，自称神和子而已。质明为别，语吾云：『异日相会于西川。』吾稍异之。昨因患头疮未损，蒙圣恩差入内内侍省高班罗自宾到川，奉传圣旨抚问：『卿治郡不易，头上疮子痊否□』某感君父至恩，遂于龙兴观设醮，乞保残躯，毕期报国。是夕，吾坐寐中，梦畴昔神和子谓吾曰：『头上疮，公勿疑，不是死病。』及觉，语与道士王文正，文正云：『曾收得郑韶州处士赠神和子歌。』索而验之，益异其事。乃建大阁，上下十四间，号曰仙游阁。吾故曰：『神仙既便于西游，士庶不妨于登览。』」其歌先在观内五灵院，刻石存焉。【《宋朝事实类苑》卷四四。又见《青箱杂记》卷十，与本卷语录第二条合为一条，故当为语录之文。《说郛》卷六四引《九河公语录》。参见《龙川别志》卷下。】

　　

　　乖崖公在成都府，尝夜梦谒紫府真君，接语未久，吏忽报请到西门黄兼济承事。兼济以幅巾道服而趁，真君降阶接之，礼颇隆尽，且揖张公坐承事之下，询顾详欵，似有钦叹之意。公翌旦即遣典客谐西门，请黄承事者，戒令具常所衣服来。比至，果如梦中所见。公即以所梦告之，问平日有何阴德，蒙真君厚遇如此，且居某之上座邪？兼济云：「无它长，惟每岁遇禾麦熟时，以钱三万缗收籴，至明年禾麦未熟，小民艰食之际，粜之，价直不增，升斗亦无高下，在我者初无所损，而小民得济所急。」公曰：「此承事所以坐某之上也。」即索公裳，令二吏掖之，使端受四拜。呜呼，古先圣贤闻一善言，见一善行，若决江河，霈然莫之能御。而公以梦中所得，屈己于一封部中人，夫岂诈善以要誉哉？欲使人知神明有以劝察，而不敢私耳。然则公之所积，又当如何□二公名字，固在仙籍，而黄君后裔繁衍至今，在仕路者比比青紫。建炎四年十一月一日，开封刘靖子直书于妙严院，有乐道积善者为我刻板以广其传，冀其闻黄氏之风而悦之者，推赏善救物之心，膺天道好还之德，神明共喜，福寿无量，岂曰小补之哉！【《宋朝事实类苑》卷四四，又见《厚德录》卷二，但无「呜呼」以下语，仅云「黄公后裔繁衍至今，在仕路者比比青紫」。按，「呜呼」以下语，不类语录之记载，且「后裔」、「建炎四年」云云，亦非李畋所知。故「呜呼」以下语显系羼入，非语录之文。】

　　

　　蜀中士子，旧好古文，不事举业，迨十五年，无一预解名者。景德元年，李畋与同门生张及、张逵诣州请解，先于承引司通百姓名，下桑梓状，公判云：「入试一日前，陈桑梓，二拜。」旁小注云：「不得喝。」畋与同人却就客次，具襕鞹，各贽事业十卷，启状一通。公坐厅，衣朝服软履，客将着衫鞾，遣接事业。公遍阅启状，回报云：「承见示至业，未公试谢来。」寻差节度推官韦宿充试官，试官申乞差监试官，公判云：「知州亲监。」一日前，承引司复申桑梓状，公判云：「免桑梓，客将引上厅客礼。」及试日，公送牌印付通判厅曰：「今为国家试举人，如有生事，则报来。」临试时，始问韦宿曰：「今日试何题目□」对曰：「试上善若水赋，秋风生桂枝诗。」公曰：「诗题陈熟，改试朝日莲诗。」次日，又问曰：「今日试何论□」对曰：「试禹稷之功王者事业。」「州郡岂合问他□吾曾见州郡中策举人，问国家时务事，此亦非宜。」乃改试文行孰先论。公曰：「祇此亦可以见二三子于文行中所存之心也。」三人俱获解，送鹿呜筵。前三日，公率郡僚各赋送三秀才应举诗。公首唱五言古调诗，并序曰：「益部去帝乡四千里，平昔英俊，怠于进趍，况更贼乱之余，例乏资生之计，乡老之荐，声响久绝。今年，华阳邑大夫以三进士为请，试官诵其文，闾里称其行，又嘉其迹忘遐阔，心恋明圣，有以彰远人。既乂吾君，德泽流被于无穷也。近世取鹿鸣之什，以飨贡士。斯筵之启，殆若是乎□举送官老不胜酒，亦醉且喜，因歌诗以将之，众君子辞学先呜，请为赓歌之诗云。」公诗见本集。是岁，仍奏给三人驿券赴京。两川士子，目为盛事，方奋起家荣乡之士心。【《宋朝事实类苑》卷五七。】

　　

　　乖崖公曰：吾河曲一书生尔，猥自出身，遭逢圣主。太平兴国中，进士及第，屡亲民政。自太常博士罢荆湖北路转运使，入觐时，太宗皇帝御长春殿，召对数刻。上曰：「卿奏事精审可信。」特赐金紫，除虞部郎中。旋授枢密直学士，知益州。面奉圣旨：「西川经贼后，民颇伤残，不聊生，卿去到后，可便宜行事，钦哉！」君不疑臣，委任至重，乃感恩泣下。到川后，奉诏条之外，事有大可革者，奏后始行，其有从权而合义者，先行后奏，上悉允之。故得展微効，立功名，诚由上信不疑，下谗不入。【《宋朝事实类苑》卷七。】

　　

　　时议欲差夫往支郡般草，乖崖公曰：「百姓经贼，疮口未合，如何役他□只如彭漠，去城往还四程，一夫担几束草，喂几匹马□」公遂于城西、北门外各剙一草场，买百姓生草秣马，马甚优足。复又百姓当饥之际，得钱买食，全活者颇众。至十月后方住。【《仕学规范》卷二三。】

　　

　　公转吏部侍郎，谓李畋曰：「今忝圣恩，为天官少宰，可畏可畏。又胜作正郎时，正郎又胜作员外郎，员外郎胜作三丞，三丞胜作京秩。若转下而思之，则身不危；若转上而思之，则名必败。」【《仕学规范》卷二三。】

　　

　　公曰：近世唯以学文入仕，故为政者未闻稽古。吾自读书来，知教化必有本，圣贤必有心，力学求之，于今不倦，仿佛而已。

　　

　　公曰：大凡事先题个明心。着过与不及，良由明心不定。

　　

　　公视事多暇，召弈棋手谈者，俾交胜负。公临局视之，曰：「此着何也□」弈者曰：「棋贵先，先则制其动。」又问：「此着何也？」曰：「棋贵舍，舍则得其利。」公曰：「棋乎有简易之道焉，有变通之道焉，有取舍之道焉，吾故得之矣。」

　　

　　公在蜀日，执一幅书，上题云：「须十年后开。」授予希白。大中祥符六（当作八）年八月一日，公薨于陈州，哀至，蜀为之罢市。希白为公设一大斋，时密陈（当为直）凌公率羣僚行慰奠之礼，食讫，希白告凌公曰：「尚书赴阙日，付希白一幅书，上题『十年后开』，今果十年。」凌公许亲拆其封，乃是乖崖公真，戴隐士帽，褐袍绦带，其旁题云：「依此样写于仙游阁上。」兼自作赞云：「乖则违众，崖不利物。乖崖之名，聊以表德。徒劳丹青，绘写凡质。欲明此心，服之无数。」至今川民皆画此像，家家供事焉。【以上均出《说郛》卷六四引《九河公语录》。括号内语为辑者所加。】

　　

　　公每断事，有情轻法重、情重法轻者，必为判语，读以示之。蜀人镂版，谓之《戒民集》，大抵以敦风俗、笃孝义为本也。【《自警篇》，不注出处。然此段前半部分均见本集卷十二语录，故此段亦当为语录之文。又见载于《五朝名臣言行录》卷三之三，注出《湘山野录》，而今本《湘山野录》无此条。参见《续资治通鉴长编》卷六一。】

　　

　　公自蜀还，诏以谏议大夫牛冕代公。公闻之，曰：「冕非抚御才，其能绥辑乎？」始踰年，果致神卫大校王均之乱，逐冕，据益州。后虽讨平之，而民尚未宁。会益州马正惠公徙延安，上以公前治蜀，长于安集，威惠在人，复以公为枢密直学士，迁刑部侍郎，知益州事。蜀民闻之，皆鼓舞相庆，如赤子久失父母而知复来鞠我也。公知民信己，易严以宽，凡一令之下，人情无不慰惬，蜀部复大治。转运使黄观以政迹闻，赐诏加奖。就改吏部侍郎，命谢涛巡抚于蜀，上遣涛谕公曰：「得卿在蜀，朕不复有西顾之忧。」【《自警篇》，不注出处，与前段为同一段记载。味其语意，亦当为语录之文。参见《续资治通鉴长编》卷五四、卷六一。】

　　

　　张乖崖治蜀，有盗擒获，公诘之，盗曰：「常以半年为盗。三月至八月，夜短多蚊蚋，故不敢为盗；九月至二月，夜长天寒，多畏寒懒起，乃可为盗。」公曰：「春夏作何业□」盗曰：「小小营贩，往州县熟访人家事力、人口、出入门户之处，故十数年不败露。」公曰：「盗亦有道，诚然哉。」【涵芬楼本《说郛》卷三李畋该闻录。按张咏语录乃李畋所纂，此段李畋当应采入语录。】

　　

　　张忠定公言：「吾顷与今丞相寇公、南阳张覃，取大名府解，试罢，众谓吾名居覃之右。吾上帅府书，言覃之德行，于乡里有古人风，将以某之文近覃之文，则未知覃之行远某之万万矣，遂荐覃为解元。」公曰：「士君子当以德义当先，不然，未足为士矣。」【《厚德录》卷二，未注出处。按《厚德录》多引张咏语录之文，此段明言为咏所言，当出语录。】

　　

　　张咏尚书再知益州。先有百姓，告论官染院大破色料，偷瞒入己，禁四十余人，前政不能决。咏到，虑问，谓告事者：「汝是陈利便人。今一料官物，合使几何□」对曰：「使若干。」咏曰：「甚善。可作利便状来。」判令：「今后依所陈利便施行，不得有违。主典各杖六十，余并放。」【见《折狱龟鉴》卷四宥过，注见李畋虞部所撰语录。】

　　

　　张泳尚书知江宁府。有僧陈牒出凭，咏据案熟视久之，判：「送司理院勘杀人贼。」翌日，羣官聚听，不晓其故。咏乃召问：「为僧几年？」对曰：「七年。」又问：「何故额有系巾痕□」即惶怖服罪。盖一民与僧同行，于道中杀之，取其祠部戒牒，自披剃为僧也。【见《折狱龟鉴》卷七察贼，注见李畋虞部所撰忠定公语录。】

　　

　　张咏尚书知杭州。先有富民病将死，子方三岁，乃命婿主其赀，而与婿遗书云：「他日欲分财，即以十之三与子，七与婿。」子时长立，以财为讼。婿持书诣府，请如元约。咏阅之，以酒酹地曰：「汝之妇翁，智人也。时以子幼，故此嘱汝。不然，子死汝手矣。」乃命以其财三分与婿，七分与子。皆泣谢而去。【见《折狱龟鉴》卷八严明，注见李畋虞部所撰忠定公语录。】

　　

