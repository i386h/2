<!-- { "loadSidebar": true } -->
　　勑拊瑟琴者其声不谐尚或改而张之况军旅大事利害可论姑务变通且期寜谧具官杨承袭素以材力闻于朝廷皆属兴师乃思致勇而时惟黩武未足经邦每念残人遂能屈已既从休息何必训齐尔其罢彼戎机来归环衞职亲任重假宠甚多无懐逆命之谋宜奉徴还之召况叅宿卫亦在促装可
　　授牟崇厚右千牛大将军等制
　　勑具官牟崇厚等罢行部者入则率执刀之属以居其官去宿衞者出则劝卖剑之人以成其政中外迭用典故甚明崇厚尝分吾忧知其理之急善有闻也汉謩能率尔职戒有备之严勤可称也家食皆久赋禄甚宜勿堕【疑作惰】勿逾【疑作媮】以期无咎可
　　羽林大将军
　　授周仁轨左羽林大将军制　苏　颋
　　门下周礼命卿六师成务汉图拜将三杰推才光禄大夫行光禄卿兼检校并州大都督府长史上柱国汝南郡开国公周仁轨执心刚强临事果决衞青奉法必让其功师丹守正每闻其直彼汾之间近胡之备吏人仰化戎虏惮威羽翼任隆爪牙寄重宜光絶席用应题坐可镇军大将军行左羽林衞大将军兼检校并州大都督府长史勲封如故主者施行
　　授薛讷若右羽林军大将军制
　　黄门出师御防功成于告防振旅休兵礼备于刑赏摄左羽林军将军借紫金鱼袋薛讷勲阀良将邦家老臣读太公之立言受穰苴之为法德业中邃墙仞罕窥智谋宏逺泉源不竭湏伫公孙之勣颇蠲孟明之罪遂能长驱陇上深入湟中殱厥犬戎残其虿毒野无遗孽朝有茂勲宜应设坛之宠俾光期门之寄可右羽林大将军上柱国河东郡开国公仍赐物三百叚银五百两钱二百贯主者施行
　　授髙仙芝右羽林军大将军制
　　门下四镇经略副使前右羽林军大将军员外置同正员宻云县开国男赐紫金鱼袋上柱国高仙芝素称骁悍兼闻智畧久在戎塲夙推武用才有所适礼则从权宜复官资更为边扞可起复右羽林军大将军贠外置同正员
　　授王士则右羽林大将军制　白居易
　　勑羽林所设上法星文军衞之中号为雄重称兹选任不易其人左骁衞将军王士则勲戚之家义方之子发身学劔余力知书早践班荣累叅环列职近而身弥检慎任久而心益恭勤卑以自居劳而无伐况一备禁衞四为偏将滞于久次宜有超迁【集作升】俾领上将仍升【集作迁】右广綂良家之骑士训期门之材官宠任不轻无堕于事可右羽林大将军
　　授前骁衞大将军刘崇文左羽林大将军知军
　　事等制　　　　　　　　钱　珝
　　勑具官刘崇文等汉家揔率禁军有北军南军之号今羽林领军之职盖近之矣崇文廷羙常以赳赳之材对济济之列称夫环衞立在西阶今复命之俾无遗者勉扬威烈勿怠警廵桂林属城颇叅戎俗以若纳久当官次多达物情分我逺夏资其惠政入居出守各慎所为悬法甚明赏善斯至可

　　文苑英华卷四百一
　　钦定四库全书
　　文苑英华卷四百二　　　宋　李昉等　编环衞二
　　左右衞将军
　　授张逸右衞将军制　　　孙　逖
　　门下中大夫守光禄寺卿员外置同正员赐紫金鱼袋张逸干蛊于君谦冲自下外姻之旅众望攸归寘彼周行备闻声实委之环衞尤切腹心宜易位于多【疑】卿俾呈能于真将可明威将军守右衞将军勲赐如故
　　授吴王祗衞将军等制
　　门下左卫将军吴王祗等国之近属朝之多士或同班警衞有避于天伦或列位周行已淹于歳序各移官命用广朝恩可依前件
　　授驸马郑何右衞将军制　　白居易
　　勑周设七萃汉列八屯皆以拱衞王宫肃严徼道统兹骑吏其属亲贤具官郑何擢秀士林挺直公器以贞和陶其性以礼乐文其身善积德门庆连戚里况久践名职累着声猷念旧奬能宜加荣宠环列之尹不易其人俾宣力于爪牙不失亲于肺腑可右卫将军余如故授王知信左卫将军并史寰右监门衞将军等
　　制　　　　　　　　　　杜　牧
　　勑昭武军校尉前守右骁衞将军上柱国赐绯鱼袋王知信等古人之为理也不以一眚而掩大功克黄绍子文之宗霍阳继博陆之后知信列祖具丘之战可庇十代岂止曽孙寰父伯仲亦効忠恳提絜全魏归于朝廷今者宠以将军旌其旧德岂唯独举赏延之典亦欲使裂土【集作列士】诸将自为孙谋彛镐明谊入仕已久皆无悔咎【集作吝】故有序迁临封逺邦蔡毫兵部【一作郡】分忧佐理无忘谨亷可依前件
　　授王知逺左衞将军制　　　钱　珝
　　勑具官王知逺尧之克明周有懿德推恩而举其有遗于亲戚者乎如得其才匪曰私举知逺禀训于父且励事君在官不违设爵何恡将军使尔备宿衞尚书使尔进秋官且示兼荣则宜竭力报吾推恩之道无所私于亲戚也可
　　授王知道寜州刺史王知勲右衞将军制
　　薛廷珪
　　勑具官王知道等我有寳臣作镇邠【一作邳】土伯氏仲氏鼎峙于列藩乃子乃孙脗合于当代宣彼忠力屏于冲人方将仗之冀静纷扰开懐以待有请必俞今复上章来陈内举愿以属郡俾知道分忧推其赤心请知勲入衞言观尔志式慰我心况闻训朂甚严砥砺甚正既孝以事父必忠以事君忠孝存焉君父一也良二千石与大将军荣尔闺门列吾禁旅并兼揆路仍亚台司吾于勲贤斯谓臻极唯尔父子享吾恩荣慎圗始终以保富贵可依前件
　　左右金吾将军
　　授唐先择左金吾卫将军等制　苏　颋
　　门下右金吾卫将军唐先择名公之理识通明左金吾衞将军吕休琳良将之才智谋深逺虽东西列卫俱頼其人宗族聮官所宜廽避俾从易位用叶朝恩先择可左金吾卫将军休琳可右金吾衞将军余如故授盖嘉运兼金吾衞将军制　孙　逖
　　门下右威衞将军兼北庭都防盖嘉运百夫称勇万里将军智则有谋忠而能毅顷者狂寇作梗锐师深入用竒以徃决胜而归式畴其庸言命之赏宜増秩于中尉仍握兵于外域可左金吾衞将军兼北庭都防余如故授呉凑左金吾将军制　　　常　衮
　　勑将我南军秩高中尉以禁戎之重任委舅氏之同心具官呉凑涂山介祉章武雅才言而有宗俭而能广达礼乐政刑之要存忠信孝友之诚报虞歴年府寺失职素以贤戚之望职司太子之家清心奉公庻务悉理擅羙春储之寀流芳秋实之咏固可以首当褒进大劝官曹俾执金吾用彰贵任可左金吾将军余如故
　　授田盛金吾将军勾当左街事制
　　白居易
　　勑右金吾衞将军田盛夫仕官至执金吾古今之【集作所】荣重也而盛生勲德门有文武畧居贵介而无佚领谁何而有劳言念徼廵之勤【集作功】宜乃【集作及】转迁之命处左摄事以表用【集作使】能可依前件
　　授张直方田牟将军等制　　崔　璵
　　勑綂环营于中禁司徼道于右街非节効素彰见义而锱铢爵禄威谋夙着宣力而践更翰垣则何以为我信臣膺兹宠寄检校刑部尚书兼左金吾大将军张直方沉果知机忠烈继志承许国之义训有能军之勇名豹变除习俗之风鹰扬多御众之术自脱屣幽蓟奉职警廵勤固有夙夜之劳谨严得谁何之任前天平军节度使田牟体懐忠厚气槩雄迈袭台耀之洪伐振家声于勲籍深识战器之本亟升勇爵之班马岭鴈塞尝絶烟尘之警西楚东鲁每闻辑睦之方而皆早读父书动合军志克隆绍续之业备详竒正之机是宜委以禁戎为之御侮长期门以絶席拥缇骑而式遏俾之重闭斯谓尔劳题劔弄印仍祗旧服勿替徽问勉承宠光直方可右龙武将军牟可右金吾将军
　　授陈班右金吾衞将军制　　钱　珝
　　勑具官陈班朕求理未济厥心匪寜实在庶位之间皆欲必获其所况尔克继勲借通知武韬许国之诚防身靡惮受爵而每期无忝检身而唯恐有瑕虽秉郡符莫食公廪退居而处沉静可嘉陟以执金仍兼端右俾承阀阅且耀宠章可依前件
　　授高彦右金吾衞将军制
　　勑具官高彦朕每视朝执金吾率其仗衞陈于陛前退则与大京兆禁诘奸以清毂下其职如是非细任也以尔进在周行常为环尹实于廵警素积勤劳比授郡符将观为政属其节制有所荐闻方资宣力之臣难夺举材之请未能出守遂至罢居暂觧印于外台复弹冠于近列勉思有宠善戒不虞可依前件
　　左右骁衞将军
　　授安金藏右骁衞将军制　　苏　颋
　　黄门防骑将军行右武衞翊府中郎将员外置同正员直太常寺安金藏家本孝悌身全忠恳徃在周朝困于酷吏共诬良善敢谤太皇不任楚毒并加刑宪金藏乃自刺心肺见其诚节因而寤主实頼斯人则演纳肝田光吞舌求之既徃未足为喻眷言酬德自可超伦彰其贞固之羙拜以谁何之任可骁衞将军员外置同正贠余如故主者施行
　　授幽州兵马使刘悚左骁卫将军制
　　白居易
　　勑具官刘悚夙负气槩早习骑射才推燕赵之士学究孙吴之书加以忠厚可当任用况有令弟为吾信臣节着艰贞情钟友爱夫宠寄于外莫重于藩垣委任在【集作于】中莫亲于禁衞加此一职宠尔二人岂不为荣季出叔处可左骁衞将军
　　授杨约左骁衞将军并焦敬复左领军衞将军
　　制　　　　　　　　　　钱　珝
　　勑国家之道文武相湏故带绶簮冠而处将军之位者必求雄俊之才以对我卿大夫其官杨约智则好谋勇而知礼临戎之用以律甚明具官焦敬复莅亊多能理烦益办举其成效可以在庭俾就衞环式昭奬劝使号令有严于宿衞谟明【一作威名】皆称于职官副吾雄俊之求以济相湏之道可依前件
　　左右监门衞将军
　　授元环右监门衞将军制　　孙　逖
　　勑右监门衞中郎将元环衣冠济业言行资身地在通姻人称懿戚徴于旧典洽以新恩宜有命于移官更増荣于赐服可依前件
　　授赵惠琮左监门衞将军制
　　门下中大夫守内侍上柱国赐紫金鱼袋赵惠琮素韫智谋早周慎宻【一作早标周慎】顷令衔命委以临戎既逾险而深入亦乗危而苦战遂清狂寇且振边威不有赏功将何劝善宜列爪牙之任仍膺印绶之荣可云麾将军守左监门衞将军仍兼知内侍省事勲如故
　　授前左威衞将军安度右监门衞将军制
　　钱　珝
　　勑具官安度等吾以大柄付丞相日行于堂上唯文武之士叅用其才耳凡观公举亦必可之今具列尔名来请吾命将军佐吏循次而迁且稍【疑作称】所能兼授贵秩罔有不信徃宜思之可依前件
　　授吴敬存左监门衞将军张景球虢州司马兼
　　中丞等制　　　　　　　李　磎
　　勑呉敬存等各以才能効其忠节或诱谕军帅捍蜂蚁之师徒或善葺都门壮鳯凰之城阙嘉绩既着赏典宜及将军职于禁旅司马兼于宪丞可谓宠荣足以耀于流軰矣可依前件
　　左右羽林将军
　　授杨敬述右羽林将军制　　苏　颋
　　黄门瞻彼阙衞于丹禁命将择人制军为旅云麾将军检校右羽林将军上柱国杨敬述心坚铁石器蕴珪璋以俊颖之才有温谦之羙附枝中叶则艺极于雕弓咀实含英则词殚于防札自五营髙选千庐入侍中而作训勤以宣威俾宠谁何正其名秩可右羽林军将军勲封如故
　　授许辅防左羽林将军制
