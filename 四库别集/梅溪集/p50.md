<!-- { "loadSidebar": true } -->
　　忆昔从师学弦诵年与贾生相伯仲【某时与诸贾昆季逰皆年少也】九日登髙鹿岩脊感物题诗笔初弄旧逰回首半零落三十六年真一梦当时唱和三四老尚有残篇可吟讽今年节物身在家行乐山间谩随众弟兄劝我登髙山身似驽骀不容鞚【兄弟邻里欲同登髙某以时多防荒灾异及贱躯多病止之】河东先生今靖节有酒宁须白衣送朋尊聊献菲防泉【近日防泉酒不佳越有菲泉最下品酒也可以菲防泉名之】赐茗仍分小团鳯愿公一饮夀千龄三物年年敢驰贡
　　九日不登髙与兄弟邻里就敝舍饮菊
　　中秋对明月【中秋亦就家赏月】九日逢黄花节物岂不好而况身在家樽酒醵邻里盘飱饤鱼鰕何必登髙山清欢自无涯
　　仙居陈少曽寄锦石杯书至乃九日也方与坐客把菊遂用以劝酒
　　九日登临有雁来书传坐上手亲开呼儿满酌黄花酒为子深倾锦石杯
　　仆夫浚井得双鲫一鳗未及烹也蔵之泥水间予见而放之因作数语
　　三秋不雨泉脉枮仆夫浚井欣得鱼刀砧已具未及杀我偶见之鱼再活亲投不敢使校人圉圉洋洋生意新莫嫌井小思沧海尺水相防聊自在
　　得张大猷尚书书云比每进对屡以侍御为言而邦衡舎人言尤数切【云　云】某为羣邪所疾独见知二公因读邦衡和和乐楼诗复用前韵
　　一月霜台屡犯顔未回天聴己身闲爱君忧国寸心赤感物伤时双鬓斑文举才疎意徒广子云思苦语尤艰尚书左史虽知我超海应难挟太山
　　次韵题寳印叔兰若堂
　　何处名兰若依山结草堂花枝法雨润心地佛灯光浮世嚣尘隔空门嵗月长林间有啼鸟聴法亦来翔
　　藤杖
　　头角槎牙万嵗藤徧身节目更棱棱山僧赠我非无意要我清闲亦似僧
　　予还自武林葺先人敝庐净扫一室晨起焚香读书于其间兴至赋诗客来饮酒啜茶或奕棊为戯蔵书数百巻手自暴之有小园时策杖以游时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍顔白髪亦聊自叹也作小诗十五首
　　扫室
　　洒扫学者事陈蕃胡不然要令天下净端自室中先
　　焚香
　　扫地眼尘净焚香心境清案头时一炷邪虑不应生
　　读书
　　入政惭无学还家更读书翻同小儿辈相共惜居诸
　　赋诗
　　秋兴最难遣诗懐如乱云虽无少陵笔一饭不忘君
　　饮酒
　　我意岂在酒衔杯聊乐天客来同一醉客去独髙眠
　　啜茶
　　滥与金华讲赐沾龙鳯团却归林下饮更媿是麄官
　　奕棊
　　光景老尤惜忍销枰奕间娱宾欠丝竹一局战清闲
　　暴书
　　秋日更可畏所宜惟暴书反身还自笑均是蠧书鱼
　　防杖
　　园小日思渉山髙时欲登老来疲脚力兴至防枯藤汲水【浚井得鳗放之明日水涨面清仆夫云鳗能穿石眼通泉脉故戯及之】
　　山中乆不雨汲水欲何从一夜井泉达灵鳗恐是龙
　　浇花
　　花木正憔悴秋阳那更骄驱童绠深井聊助化工浇
　　赏月
　　还舍八十日三逢明月圎停杯试一问归去定何年
　　采菊
　　既晚开何益采之聊泛觞书生自头白奚用泣馨香
　　览镜
　　可正宜频览无尘亦自磨少陵今老矣功业欲如何
　　浚井
　　旱乆井垂涸汲多泉更浑浚教泥净尽何患不逢原
　　酬林明仲寄书并长篇【名季任】
　　江头一别九十日路隔烟波望欲迷风送鴈羣来鴈荡书从梅屿到梅溪羡君笔力能豪徤赠我诗篇过品题谢客江山富观览城南何日手重擕
　　昌龄欲逰白石兴尽而止予亦思前年之逰遂次其韵
　　前年蜡屐逺寻幽洞府曽经一宿留诗句亲题碧云里梦魂时到白岩头风生见説欲飞去兴尽何如且罢休他日相呼老兄弟飘然杖屦共翺逰
　　洪丞不负轩
　　坐此轩无媿问君何以能所行皆是学不负岂惟丞鳬鹜文书静槐松诗思凝博陵徒种绩践履亦何曽
　　周丞奉挽诗【同年周敏卿父】
　　平生义方教真是起家媒有子愿已足无心官自来兴随鸠杖逸情为雁行哀想见长塘水凄凉绕夜台黄岩赵十朋贤士也有诗云四枚豚犬教知书二顷良田尽有余鲁酒三杯棊一局客来浑不问亲疎予亦有东臯二顷两子皆学读书客至则奕棊饮酒遂用赵君诗意成一絶
　　薄有田园种斗升两儿传授读书灯客来一局三杯酒王十朋如赵十朋
　　陈商英挽词
　　贵似金张富石崇纷纭老死利名中退居不见香山老肥遁谁知秀野翁【商英号秀野翁】溪上园因种花辟牀头金为好宾空澘然痛念公兄弟二十年前笔砚同
　　陈商霖挽词
　　畴昔逰从分不轻十年乡校读书灯徳星防聚三兄弟诗社追随八友朋【昔在招仙馆有八叟之号商霖号可叟】去国悲凉老王粲还乡牢落失陈登诵君生死炎凉句斜日寒天涕满膺【商霖甞有诗云生死交情谁念旧炎凉世态竞迎新】
　　万清之有诗三絶呈司理贾丈并简某因次其韵
　　灯花端为故人然留客殷勤为击鲜更觉门防増喜气冰清玊润两俱贤【清之司理婿也】
　　世路尘埃逐日生鹿岩髙卧自风清吾皇有诏求遗逸行见临雍拜老更
　　甘言耻效蜜翁翁逆耳空余甽畆忠愿子他年似房杜好将一语记文中
　　再用前韵
　　论文尊酒意欢然蜡炬髙烧夜色鲜得壻端同权相国传经更似老韦贤
　　右呈司理
　　僚壻欣逢旧友生人如王谢气尤清十年前已心相许细看新诗貎愈更
　　右酬清之
　　士论乡评重乃翁贤如狐突教儿忠治安策就君宜献宣室开时夜正中
　　右赠大老【司理子】
　　未腊而雪丰年兆也大老有诗次韵
　　明年禾黍定千钟瑞雪搀先舞晓风更愿平淮捷书至西平擒贼献司空
　　主人开燕倒金钟坐客俱吟栁絮风应念人间有贫者炉星拨尽酒瓶空
　　雪中寄梅花与清之大老
　　天花除恼腊前雪香蘂报春溪上梅分赠鹿岩龙穴友异时俱是百花魁
　　题梦龄五桂堂
　　我昔曽栽防趣堂子今封植更芬芳胜它福峙三珠树赛却东嘉五马坊【永嘉王氏双桂正在五马坊】靖节栁青宁耐乆大夫松老恨无香何如移得蟾宫种不媿灵椿窦十郎
　　寄鲤鱼与万大年
　　江枫摇落江梅破江上诗人有佳句欲于龙穴覔明珠试遣鲤鱼传尺素
　　梁府君挽诗【丽水人子安世登科】
　　两郡三乡赖保全乃翁剑学不虚传黄巢讵敢臣周朴赵胜那能爵鲁连仁里化成儒气象心田种得佛因縁竒儿自是青云士行见荣光烛九泉
　　永嘉卢仲脩永年袖文见访酬以短句
　　地僻原名左天寒嵗欲徂遥遥屈佳客得得访潜夫一第且慁子八篇真起予【有论八篇】蜚声参四杰谁复敢前卢
　　林明仲和诗复用前韵
　　屡战夷吾卒霸齐棘栖鸾鳯暂沈迷探春想见登梅屿乗兴何妨泛雪溪楼上清欢庾公兴桥间壮志马卿题四塲笔力媒身策平歩青云岂待携
　　张器先和诗复用前韵
　　心欲齐贤媿未齐逺防佳句警昏迷音如鼔瑟铿清庙味似煎茶闘建溪忧国非同长卿病感时端赖少陵题二松岂是淹贤地鳬鹜文书谩抱携
　　寄蒲墨与明仲
　　四友共文房蒲君最异常研磨发文采好去奉仇香
　　寄沈敦谟【名希臯瑞安人】
　　二十年前旧友生缄封逺寄见交情旧逰回首多零落大器如君合晚成
　　送谢任之
　　七嵗吾从乃祖逰童防深媿未能求堪嗟四十五年事昔未裹头今白头
　　梅溪辟馆子来逰回首如今二十秋端似韩张互传授要令编刬绍箕裘
　　去年还家已半年盍簪尊酒数留连嵗竆送别溪头路手把梅花思黯然
　　题双瀑
　　女娲石烂防经脩天漏犹余两流离合无心元不静朝宗得路却相投干云寳劔真同气出荡神龙不异湫【雁荡有大小二龙湫】何用筑门防俗驾林泉自是少人逰【双瀑亭壊乆矣洪丞命上起废气象一新且欲筑门以防俗驾故及之】
　　癸未守嵗
　　嵗宜乡里守杯共弟兄衔明日人相问行年五十三
　　张器先复和诗作五言以寄
　　短棹别孤屿故山归左原遥烦雁足字重到雀罗门嵗月添新老文章忆旧论见诗如见面气象有余温万孝全赠金华洞石名雪洒遥峰作进退诗次韵
　　天辟金华一洞竒洞中石是化羊遗浑疑雪向闽山落更讶峰从天竺飞谿上又添乗棹兴案头如照读书时故人重我膏肓疾田不荒芜应亦归
　　元宵邻里携具就弊舍张灯辞之不获因成一絶
　　凶年犹幸在家乡邻里相过具豆觞我辈忍将灯照眼游人多是火烧肠
　　祈雨不应
　　歉嵗还乡益困竆瓶无储粟酒尊空醉经且学文中子闵雨难祈应上公
　　自秋七月不雨至于春二月十九日仅得雨昌龄作贺诗予未及和而雨止矣遂次韵以闵之
　　水旱年年费请求仰勤汤祷与尧畴何时三十六雨足当宁免懐云汉忧
　　一杯未吸瓮头春【初欲率饮贺雨以晴遂止】三叠聊歌雨裛尘不用遽兴风伯讼羊真是可烹人
　　社日喜雨复用前韵
　　社日檐间不断流渊明欣欲事西畴愿言一饱均黎庶瓶粟无储不用忧
　　欲放乾坤万里春要须先洗庾公尘朝绅贺雨诗多少谁是诗中讽諌人
　　家食遇歉有饭不足之忧妻孥相勉以固穷因録其语
　　渊明事髙尚瓶中缺储粟鲁公凛名节乞米给饘粥广文富才名官冷饭不足少陵老风骚橡栗拾山谷嗟予何为者处世真碌碌谋生一何拙甔石无储蓄三年两去国囊槖罄水陆还家索租苖不了腊与伏前秋遭风摧折数间屋今年丁大侵破甑尘可掬絶粮瘦百指告籴走羣仆乡邻苟不捄定恐填沟渎家蔵千巻书父子忍饥读一字不堪煮何以充吾腹细君笑谓我子命难食肉去嵗官台省侥幸食君禄有口不三缄月奏知防牍圣主倘不容宁免逺窜逐归来固已幸冨贵非尔福东臯二顷田得雨尚可谷子耕我当耘固穷待秋熟闻小使胡昉抗金不屈上甚嘉之有防命右揆抚师仍有和不可成之语皆出睿防宗社之福也昌龄有诗次韵
　　用儒端可复侵疆活国何劳别取方文帝要须亲御马子卿宁患逺看羊抚师暂屈黄扉老论将宁咨白首郎行见车书混天下岂容南北分三光
　　昌龄四月十九日得男请名于予命之曰迟
　　端似中山梦得诗海中仙果子生迟况当首夏清和候更遇千秋啓建时【是日啓建天中节】祝尔愿同彭祖夀命名聊效小蘓儿【蘓黄门子由子名曰迟其后最盛】吾家种徳已数世庭户合生兰与芝
　　山丹花
　　四月相将莫山丹开始都真心本来赤正色自然朱百合晚仍俗石榴繁更麄谁将仙灶药花里着工夫




　　梅溪后集巻七
　　钦定四库全书
　　梅溪后集卷八
　　宋　王十朋　撰
　　诗
　　七月三日至鄱阳
　　我来鄱君山水州山水入眼常迟留絶境遥通云锦洞【安仁县有絶境亭云锦水】清音下瞰琵琶洲【余干县有清音堂琵琶洲】于越亭前晚风起湖入鄱阳三百里晓来一雨洗新秋身在江东画图里
　　次韵何宪子应喜雨
　　亢阳谁谓不为灾饥馑连年甑有埃旱魃忽随寃狱散雨师遥逐使车来平反尽欲归中典调燮端宜位上台更喜诗如杜陵老江流坐穏兴悠哉【某至郡而雨何宪诗云人间正作云霓望天半忽惊霖雨来】
　　登绮霞亭用喜雨韵
