<!-- { "loadSidebar": true } -->
　　士有倦乎耕耘求其典坟每下学以为已期千禄而事君虽歴三冬词轧轧而未能足用虽观百氏意歉歉而常如阙闻复得散秩【一作帙】如初功【疑作攻】坚兹始谓尺璧兮易得叹分隂之难止隐居就道欲名埀于千万年嗜学从师将继志于二三子当其敦诗説礼存诚自强恃少壮而能勉励惧老大而有悲伤儆覆篑之遗事慕絶编以同芳亲賔兮莫徃莫来昼夜兮无怠无荒始励已而功【疑】诚为矻矻乃收心而贵复学茫茫岂九流之深岂六义之秘抑由懵学者请益而尚少虽勤而未至又安得食而求饱困而欲寐忘匡民【疑作氏】之心无苏君之志由是其意弥坚其业弥専开巻且尔服膺拳然不出戸期知万里不下帷宁止三年欲罢不能所求广矣大矣以思无益故得藏焉脩焉始也傥易足于謏闻无求备乎讲究顾羣籍而是弃虽勤师而莫诱若然者足见微功并弃于前洪名疾没于后所以大噐不愧晩成时习以资其学殖日就而冀其经明静而专敞【疑】而立旣勤勤而曽不息又孜孜兮如不及大矣哉学者之心信地芥而必拾
　　文战赋【以士之角文当如战敌为韵】　　　林　滋
　　为学之人防友以文念斯文之枢要无极将一战而是非可分索隐穷微旣不于夫子解纷挫锐爰取譬于将军由是推匪石之心召如林之士六籍之奥斯究万夫之雄莫拟且曰战也者所以分胜败之端文也者所以明盛衰之理必将抑浮伪考深防措词苟得于朝闻游刄宁甘于夕死是用徴师于代【疑作伐】善之所命将于角胜之场鹗视而鹅鹳斯列豹变而貔貅莫当利口从横已有摧坚之意雄姿踊跃那无露颖之囊得失未分切磋斯见弛张旣出于心术向背宁虞于色战忠为甲而信为胄岂惮重围笔有阵而词有锋诚能万变旣区以别矣乃则而象之拂缃袠作皷鼙之响巻绛纱为旌斾之姿波骇九流苟再扬而尽委心攅百箭终一贯而无遗乃考击蒙谅无前敌决胜旣返于三隅请命俄分于四壁是以及门之子互骋其成功无勇之徒空悲于败绩已而探讨无余词林宴如九合之刚肠斯弭千里之秘思潜舒深浅旣分尽洗兵于学海奸回云革皆弃甲于徳车盖以振此芳尘仰于先觉苟能立分于阃阈曷愧坐筹于帷幄今则防【疑作仗】其信志其学幸从战之有闻愿无慙于挫角
　　觧议围赋【以词理精通释然自溃为韵】　　浩虗舟
　　王子猷之延賔暇时偶切磋于经史遂交战于言词出竒而彼力方壮向敌而吾矛莫持阻辩口而不通去来都絶闭赤城之深固中外生疑旣而谢妇侧聆翠帏潜至察攻讨之余势知胜败之有自情田遂辟纵堂上之竒兵灵府忽开出身中之利噐是用自伐期乎不争因渔猎之近习得筹谋之至精纵吟啸为皷鼙之雄倍増其勇察顔色为风云之候暗识其情然后以徳而攻当无向背迎心石以奔北望词锋而辞【疑】溃一来一徃环回于文苑之间或否或臧蹂躏于儒林之内已而容势相悬抵摧莫前击触而刚肠已折交侵而锐气难全去不可迯顾咽喉之絶矣败无相救觉唇齿之茫然观夫忠甲不免【疑】徳藩何益望风而坚劲不保挫气而秉持尽释俄执讯于折角将犒师于重席验运输而经笥不穷察苞裹而智囊犹积是以扞格斯辟书文必同逆无不服滞无不通义橹罢持倒载于徳车之上仁寳悉获横行于王道之中故得学海长清言雠不起百家咸凑其轨辙六籍各分其疆理是使孤陋寡闻之徒永愿伏膺而已



　　文苑英华巻六十二
　　钦定四库全书
　　文苑英华卷六十三　　　宋　李昉等　编儒学三
　　书同文赋一首　　坏宅得书赋一首
　　凿壁偷光赋一首　萤光照字赋三首
　　赋赋一首　　　　诗有六义赋一首
　　掷地金声赋一首　端午日献尚书为寿赋一首书同文赋【以王化大同书文混一为韵】　　王　起
　　巍巍乎我皇之宅也寰海无氛书契同文宣于小学成彼大勲六艺殊途考为篆之古史万邦同德知结绳之圣君于时四方有谧九区如一二【疑】教翼宣儒风洋溢或简牒而异制或草隶而殊质莫不采摭其文错综其术由是日月所烛舟车所通布八体而咸若合六书而大同垂露成规既由近而及逺崩云殊象亦自西而徂东流离翰墨之场辉映诗书之阃或虫形而惟错或鸟迹以相混三坟八索何患乎阙疑二首六身或因而知逺况其名臣染翰行子寓书昌言非同而不达遥思非同而不摅敷奏或乖自无惊于问马遐迩不壅固有乐于烹鱼为学则孚执艺无诈文加防而何有书尽言而是借或笔或削决百事之纷拏如丝如纶宣一人之教化则知同文之义大道惟昌合我人则覃于鬼方匪来规于率土将作范于后王巧者莫能革其故暴者无能易其常则帝羲龙圗宁务其八卦史籀弯【疑作虫】篆徒列于三苍故宜飞声后代布徳无外铭钟鼎而勒休施竹帛而圗大逸少之能攸着伯英之妙咸頼信乎观彼人文而乐我平泰
　　壊宅得书赋【以壁中得之传诸后学为韵】　蒋　凝
　　孔氏之居中藏古书当覇鲁壊隳之日见亡秦焚灭之余卜数仭为缭垣时之潜矣定四科于竹简世以传诸当其汉偃兵戈鲁脩宫掖将穷下国之侈遂去前贤之籍并吞一畆方取地以崇居摧折两楹遂得书于暗壁悲夫其宅也人亡道穷削迹于中瓦隳而阼阶缺裂尘飞而环堵空蒙鲤也必趋之庭将为辇路仲由未入之室欲创离宫其书也藏书【疑】废久坑儒之后虫侵而鸟迹防亏土蚀而韦编欲朽虞夏不刋之典出彼圬墁殷周将防之文存于培塿于是升彼堂矣弃诸简焉信遗址兮必取宁古文兮何传将卜楼台刬榛芜而矻若俄闻金石扣寂寞以铿然王乃凝思潜聼追踪【阙】　　一宅兮不壊知其书兮可学悔随【疑】古而荣今庶立礼而成乐门庭犹在存圣者之规模虫篆难详是古人之质朴倚伏相推于焉有之不广其居则斯文永堕不闻其乐则往迹全隳信乎君子所居亦废兴而有数圣人大道当用舎而随时今皇家修典坟崇阃阈开儒馆以待士设文敎以济国千秋万歳知此道之无穷四海九州信将来之有得
　　凿壁偷光赋【以将欲贪于麟角之成为韵】　独孤铉
　　儒有聪明卓荦夐然先觉勿懐六蔽之嗤是切三冬之
　　学【阙】　　　　　　　无光穿屋如墉岂独雀之有角且以兰膏既絶日月其将欲假明于他人之室方凿窍于夫子之墙乍引濳辉怯珠投之暗忽分圆影凝【疑作疑】月出之光观夫纳耀之初流辉乍舒独见之明何得和光之义则如然后传之辨鸟遰以分鱼谅匪偷人之所以固同闇者而求于逗影未周将阅小明之什分辉竟劣难寻光大之书于是舍之则止用之则行彼君子讶来风之穴矧吾俦观继日之成谁谓我偷偷则不防谁谓尔失失亦不惊徒爱夫览则无欺烛之有私文从曲照字逐圆窥守其黒非吾徒也用其光若已有之始慙服闇之议不能墙面终契袭明之防或异管窥况夫贫则宜甘学也宜躭韬尔光不违于诲盗开吾壁非渉于攘贪志也则劳自知不足岂夺鉴防之见实假照隣之烛等虚室之白宁防尔明喜冲孔之光已从吾欲然则能资于昧者可望非亲欲求于明者有志无因逹闇之心难固偷光之意何新是可投庸功【疑】学舍彼求身故能才已征于夣鸟道非窒于获麟
　　萤光照字赋【以能励躬必大成为韵】　　杨贞
　　儒有贫居在隂志学无必思照字之物类得聚萤于心术散防熠熠文彩之旁流开巻荧荧古今之洞出曈昽隐映积小而成临竹简而增羙歴银钩而转明读周室之书毎见日中之字览厐防之传犹疑火照其营既有求于时习奚勿用而宵行想夫交错积中英华发外鱼鸟飞动铅黄晻霭无心于处暗弥见精专取足于临文岂劳光大炫晃无穷心勤饬躬泛凝晖于垂露飜碎影于雕虫笔精之体无隐藻思之文有融既的皪于六身之上复浸滛于三豕之中则知雅善从宜功能自励时当炎燠嗟映雪而未期义渉穿窬忌偷光之失计是用聿求昭质承乏华灯毎扬之自此知照况烛之因以辉斯作者所以警清士而体物俾无忘其所能
　　第二【同前韵】　　　　　　　　赵　蕃
　　丹鸟火荧临书育明假蠢尔之微照俟终焉而有成由是引素囊开缥帙文的皪而可见影循环而无必孤悬虚牖依依而鸟迹初分廻隐薄帷幕幕而文乍出嘉其炯若流燿焕乎发蒙莹分寸而靡隔助舒巻而不穷所以借微索积轻躬隐映有余宁亏武子之志荧煌如贯爰明苍颉之功临墨池而珠还合浦映草翰而燎防寒藂至若暗室方扄清宵未艾炫微质于幽邃阅羣言于宵霭余光不防能温故而知新防彩乍临为积小而成大尔其杳杳皆征厯厯可慿分白黒而为度随编简而不恒初讶无烟濳凝化草之状才瞻吐耀暗分垂露之能及夫皓若云舒明如珠缀互离离而发色纷漠漠而流睇是以象钩深类冥契傥观光之不昧庶防躬之足励
　　第三【同前韵】　　　　　　　　蒋　防
　　士有阅简防尚专精恒俾夜而作昼每聚萤以袭明期照烛于无隐俟沉研而有成缥袠时开玉篆共丹辉竝耀银钩下映繁星与片月俱生帷幌之际微明舒蔽或熠熠以光吐复离离而珠缀俯而察焕乎呈科斗之文静而观炯尔见雕虫之艺谅依人以明道匪韬光以自衞居暗室者懐我而载寝载兴遇明时者假我而自彊自励用或因物勤斯饬躬不晦乎风雨不翳乎昏蒙临墨池则珠还合浦映草圣则燎防寒藂谁谓向乎晦照篇籍兮无小无大谁谓藏乎密随昼夜兮无固无必金辉始彻疑清露之腾文鸟迹旋分谓灵乌之就日可以穷永夕可以佐残灯舍之则其功不足用之则其道弥顾萤光之在照盖欲罢而不能
　　赋赋【以赋有古诗之风为韵】　　　　　白居易
　　赋者古诗之流也始草创于荀宋渐恢张于贾马氷生乎水初变本于典坟青出于蓝复增华于风雅而后谐四声祛八病信斯文之美者我国家恐文道寖衰颂声陵迟乃举多士命有司酌遗风于三代详【一作明】变雅于一时全取其名则号之为赋杂用其体亦不违【一作出】乎诗四始尽在六艺无遗是谓艺文之警防述作之元观夫义类错综词彩分【一作舒】布文谐宫律言中章句华而不艳美而有度雅音浏亮必先体物以成章逸思飘飖不独登髙而能赋其工者究精防穷防趣何慙两京于班固其妙者抽秘思骋妍词岂谢三都于左思掩黄绢之丽藻吐白鳯之奇姿振金声于寰海增纸价于京师则长杨羽猎之徒胡可【一作为】比也景福灵光之作未足多之所谓立意为先能文为主炳如缋素铿若钟鼓郁郁哉溢目之黼黻洋洋乎盈耳之韶武信可以凌轹风骚超逸今古者也今吾君网罗六艺澄【一作淘】汰九流防才无忽片善是求况赋者雅之列颂之俦可以润色鸿业可以发挥皇猷客有自谓握灵蛇之珠者岂斯文而不收【一作岂可弃斯文而不收】　　凢一作皆川本
　　诗有六义赋【以风雅比兴自家成国为韵】　李　益
