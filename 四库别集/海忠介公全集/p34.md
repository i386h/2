<!-- { "loadSidebar": true } -->
　　抚院海　示访得各抚院按院临将复命往往牌行府县印刷书籍为入京封帕用费以数十两计□□□□亦有之合各府县筭不啻数百两矣有假称动支本院赃罚有不动赃罚借称无碍官银者此等皆是府县剥民充之纵是赃罚原无可作此用之理　朝廷原无许作此用之法宪司官犯法法当参究念是俗套相沿办送在外使之办而送之者致之在内私人私事其来巳久为此票仰某府官吏即行各州县官但有各院道刷印书籍并取送乡官长夫礼物等项即抄本院前后禁约将原取牌面申缴其有一意阿奉不恤民艰不顾国法者定行究治此等事在内谓之礼在外执律论之便是赃府州县官识之
　　吏部侍郎海　为禁革积弊事据通政司送到西营街人陆武告状审之初执票六张后西营崇礼长安三街人等又送出票兵马司自行八十九张为各衙门行者二百二十张曰此偶未缴送兵马司者是其先日缴还者尚不知其几何几何也以五城之人当千百官大小事用度之害侵用里甲　朝廷历历明禁今兵马司官也小做了一个狼之贪虎之猛以小民膏血奉迎合干上官又做了一个过送赃私的积年此与侵用里甲何异何异合行禁革兵部夫役事宜有刻本名衙门自有官定皁隶等役又加之此非也然犹一说可通姑听之今后如有部议之外仍前票扰者虽小费一分一文不及先日万分之一亦不姑恕三考役满办事想　祖宗初亦进士观政举监生历事之类流今日而上银于官曰罚班曰纳办一部之官上而下正用私用妄用在焉出何典故出何年律令自今以后俱停止不许收已收者自五月初一日至今给还在四月内不给盖已费用给各人役领不可追也其本衙家火诸件除上手传下之外出此银办者退出必须不可无者一一以本俸薪银给还一如原办价分文不短是虽价直之多罢官之日卖可送人可留后人用作已小惠可又不然一船之便载借用前途不足换米换柴卖充路费可为官人不贫况至侍郎本不至是有激而愤戏谈之其伺候诸人原领此银充工食听其自散必用而不可无者一如家火对象以已银给冢宰统百官岂有吏部不能令行一兵马司听之借口科道各街人如若仍前被害可自放胆来告做百姓不可做刁顽不听法度的百姓亦不可做软弱听人打听人杀而不言的百姓不言自苦苦何日止或栏街或呌门不禁状上必明说通政司畏忌若干次告不准送字样上下有体岂有堂官不能出令一司属官乎北吏部此等年有三千余贵之多辇毂之下不禁我不知也办事官吏今后有为司所迫不出此银而祸随之许登堂呌诉又本职上任先后日各衙门诸公往往赠有礼物曰交际先日规也夫今日做了　朝廷官便与家居之私不同尝谓孟子之宽大不如万章之严小猎较犹可况受其赐孟子亦误说也彼酬此答殊是虗繁却之不为巳甚而仲尼不为合行告止前二件后附一供共三件皆　朝廷法度中事今非违道以千百姓之誉非借此讦人之短赤子如在水火深热中如将入井部事本尚书主侍郎辅候丘尚书日久不至居一日官尽一日职故不自嫌疑突此严示

　　海忠介公全集卷之七

　　●海忠介公全集卷之八

　　淳安政事一

　　一凡居官克百姓取悦上司过客大抵为毁文?言计也夫士如黄金羙玊市有定价虽一时是非或倒置事久论定爱者之口不能使增憎者之口不能使损纵已有过当如日月食焉求以更之白圭之玷磨之而圭如故矣若取百姓财事弥缝术今日存一弥缝心今日加一玷矣明日存一弥缝心明日又加一玷矣玷日增益尚可为羙玊乎君子行事取快于心不当较毁文?言于外欲为羙玊可以事弥缝哉
　　一县属各职各有分守正道令人沿于俗弊习成时套下者勿论其上焉者仅如顾募工人糊口他人之室挨得一日便计一日工而取其直失设官初意县无羙政有由然也

　　知县 
　　县丞主簿 
　　典史 
　　教谕训导 
　　阴阳官医官 
　　里长老人 
　　生员 
　　吏书 
　　里长 
　　库子 
　　斗级 
　　乡饮酒礼 
　　家伙 
　　量田则例 

　　○知县

　　知县知一县之事一民不安其生一事不得其理皆知县之责其贪暴不才姑勿论上而　朝廷吾父母中而抚按藩臬僚属过客乡士夫吾长兄弟下而吏书里老百姓人等吾子姓遇之各有正道若谓止可洁已不可洁人洁人生谤谓凡所行不可认真认真生怨取祸不顾　朝廷之背否以乡愿之道待其身以乡愿之道待吾子吾长兄弟浮沉取名窃取官爵非知县也本县初意直欲以圣贤之所已言者据守行之自谓效可还至迄今四载中夜反思日日催征小民卖子鬻产未有完事之日时时听讼小民鬪狼趍利未有息讼之期感孚之道薄而民不化烛奸之智浅而弊犹存徒有其心未行其事徒有其事未见其功诵法孔孟幼学之壮行之期月而可三年有成有深愧焉俗吏非所以语我若曰称知县职则全未也

　　○县丞主簿

　　县丞主簿佐一县之事知县之责亦县丞主簿之责若未入官门先营家计官爵贿赂夺魄动心国病民冤如龚如哑又或如韩退之所谓涉笔占位署惟谨惟长官之听漫不可否事非县丞主簿也

　　○典史

　　典史掌廵捕民间盗贼争鬪小事尽属之所用应捕又皆狡猾积年若听其指良为盗为巳驱利盗贼分其赃争讼罚之纸非典史也

　　○教谕训导

　　教官掌一邑之教门下皆凡民之秀所事事比俗吏簿书词讼不同师道立善人多必矣□以推之功效不浅若徒寄空名于诸士子之上模范不端程矩不立初入学则利其拜见之仪已入学则利其送节之礼非教谕训导也

　　○阴阳官医官

　　阴阳官测日晷星候别昏晓雨旸早晚节气以利一县之时医官察病症脉理识药性以利一县之疾近多纳银为之图差遣取利于阴阳医药无于涉府有上司迭至行牌取用为各上官背勑印押扛本县缺官以老人假充应之相率为伪无官直以吏农为之有何不可府惟欲羙上司之观县不能止府官之意皆非当也

　　○里长老人

　　圣制里长老人听各里之讼于申明亭是一里之事皆里老之责也于民最亲朝与游夕与处凡一里之中谁善谁恶谁贫谁富谁困苦谁迯流谁人田地有无管业谁人户丁口多少彼皆明知若果不好钱无私向有天理心不刻剥好县官孰能如之尝以为若欲平治天下必自里老始当如周之里宰党正禄秩荣其身汉之三老啬夫取之誉望之名士纪纲脉理实是如是非迂说也今日上失其道百端诛求尽出里逓事有难焉者然而　圣制昭然上司文移往往事犹责之有可为也若因官府征求而肆刻剥假在县应卯以取工食有钱者偏为回护善柔者不行扶持事兼利已则同甲首作弊以欺府县事止利已则假府县名色而剥甲首百计取钱无心抚恤致使村野萧索甲首流离剥其子以厚其身竭泽而渔非不得鱼明年无鱼非里老也

　　○生员

　　我国家群士黉宫导之师儒优之廪禄复其身及其宗族待之不为不厚矣至求士之可以润泽生民还报　天子者则鲜其人焉何上之人意在得贤而士之所希在荣利也夫天地所以生一物即所以生万物之理故一人之身而万物之理备焉万物之理备于一人故万物之责亦萃于一人君子之仕也彼万物之责身有之故身求以尽之如饥之必食渴之必饮有负而必求其酬有约而必求其践不得已而然也今人不以行义视君子之仕以荣身及亲当之意向一差是以百端施用无一而可昔人谓士非不修之家也至应举入官耽利禄慕荣途患得患失靡所不至不能不坏焉夫如柳子河间传则士修之始坏之终间亦有之然大槩不羙之士不必献身　天子之庭然后人可得而知之讲之不明守之不固穷居之所以自修自飬有彰彰然著者试举一二今上人之皷舞诸士子者尽声势也细推论之多不恊义士子遂群然而曰是能作兴我辈人也是待士之厚人也然则入官之后其声势更有大焉将无慕之乎上而　朝廷待士之恩下而有司义起之典如补增廪如优免如途费非士子所宜与也今越分而求且纷纷焉比之墦间之乞相去何如然则入官之后其为利更有大焉将无乞之乎谓义则与众与之助之成事可也而今凡事有与于秀才者不论是非可否辄群起而曰护我类焉习战国背公死党之风更不知孔门不比不同之义小人学道则易使秀才学道今人顾以惟难管目之然则入官之后其狥私其植党更有利焉将无胥朋比以坏国事乎施于有政是亦为政今士子之施于家者叙伦理洽恩义若之何也议者比秀才为闺女孟子人有不为后可有为意也今之秀才不为处女而为滛妇亦多矣以若所为求若所欲负天地生人之义孤　朝廷作飬之恩非生员也

　　○吏书

　　昔人谓一介之士苟存心于利物于人必有所济吏书王书写文移掌簿籍预县事古称庶人之在官者果有羙意则及人之惠比之一介之士远矣何今之为吏者每以得利为夸惟以得利为夸故百端作弊无所不至时以狗吏呼之贱之也一为吏而天之所以生人仁义礼智之道同于圣贤者丧之尽矣非吏书也
　　吏书常例上而二司抚按又上而六部寺院衙门愈大其常例愈多猾吏巧于骗财执偶中之事以愚小民小民暗于事体不知上人之心何心不知官府中内面文移是官府为主吏书为主见一人偶以吏书而祸遂谓无赂则不可见一罪偶得吏书而免遂谓有赂则可吏猾民愚弊非一日苟非上人逐一簿记所赂之事遇若事则谆谆然问是有赂与否小有犯者与者受者重刑加焉而又以身先之不可免也谓之以身先之者何吏书何等人也彼见夫内外缙绅之流开骗局以赂于人多矣而何独不为之小民何等人也彼见夫纷纷做官人褁金帛以赂人欺　　朝廷而窃荣禄罔　朝廷以免刑罪多矣而何独不为之小民之愚何怪我辈读书知礼义识事几人也纷纷之说皆谓要做官则不得不如是然则举天下而尽不为上官之赂也吏部能尽不迁转之耶举天下而又尽惟上官之赂也三五年考察吏部能尽一黜之耶京官有分赀之费是以外官书帕不得已受为孟子谓乡为身死而不受今谓所识穷乏者得我为之分赀是亦不可以巳乎潜消默化之机诚在于上不在于下缙绅之常例不去而去吏书之常例不可得也

　　○里长

　　一里长十年一役事在催征钱粮勾摄人犯他非所与也流弊至今官府中百凡用度一一责之初年所用犹微至今则日增一日每丁多则出银肆两少亦三两自本县到任以来止科银贰钱伍分应用百凡用度尽出于是用多日以用少日补之不论阄分日期淳安路通徽饶无驿逓防馆夫无额定水夫旧规银两近因倭変此路通行上者下者络绎不绝是以支应为繁然大抵应县中用度少应上司用度多若上司加意节省不取水手长夫不轻出应付牌票文册纸张不必厚羙参谒迎送如法禁止文移纸札一如两浙政议以自理词讼与二分纸价兼用虽贰分伍厘亦可足也
