<!-- { "loadSidebar": true } -->
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　王坏降授文林郎制
敕：具官某。鬻鄐田之狱，而羊舌之罪彰；辞梗阳之狱，而魏舒之名显。尔为晋陵理掾，不自敬审。囹圄有重囚，乃以贿闻，从末减焉。独不思人命所关耶？姑镌两秩，毋怠三省。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　林应龙降授文林郎制
敕：具官某。昔我高宗皇帝实训有曰：「为教授者，先须正己，乃可率人。」大哉王言乎，真校官典法也。尔掌教建安，弗自检柅。殖货诲淫，以贻吏议。青衿何所矜式哉？其上两阶，以弼五教。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　汪耒降授文林郎罢祠制
敕：具官某。《书》曰：「凡我有官君子，钦乃攸司。」又曰：「无旷庶官。」尔为州司寇，阅三载而一日弗共其事，罚其可逭哉？夺祠镌秩，以警畔官。可。
 【《永乐大典》卷七千三百二十三「郎」字韵，页四上引「吴泳鹤林集」。(藏上海图书馆)】 
　　赵汝扶降授儒林郎罗公着降授文林郎制
敕：具官某等。朕乃眷西顾，尝以蜀师粮饷为忧。故分命漕臣，各率其属，以协济軵事。汝扶奉西台之令，督饷军前，尔公着捧利司之檄，部夫塞下，不能尽瘁事国，至愆军期，亦思貔貅万，登首山以呼庚癸者乎？各镌一阶，尚曰轻典。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　曹南强降授文林郎制
敕：具官某。宓子贱治单父，民不忍欺；卓茂治密，吏不忍欺。尔为贵平令，宽循谨愿，民粗安之。而宽失之懦，谨失之畏，刻木之徒，得以挠法其间，则吏犹可欺以其方也。外台劾奏，姑上两阶，盖存统体。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　季鋆降授文林郎制
敕：具官某。其财以待邦之移用，周之职内犹不敢以自专。尔为成都法曹，管常平仓。旁缘出纳，擅支移米至五百余石。司法而违法，尚何吏议之逃乎？可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　虞弓弓降授文林郎制
敕：具官某。屯田，实利也。而括民以为田，则有害存焉。尔一曹掾尔，乃能亢大捆之令而弗敢承，岂真避事哉？其上二阶，姑存统体。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　林芑降授文林郎制
敕：具官某。贾谊曰：「为人臣者，利不苟就，害不苟去。」尔以儒生，仕于西鄙。当鞑虏犯蜀，不能诚死封疆。寇未至而先去，寇已退而不即返。去就之间，苟而已。姑镌两秩，尚勉二维。可。
 【《永乐大典》卷七千三百二十三「郎」字韵，页四下引「吴泳鹤林集」。(藏上海图书馆)】 
　　梁成大降授承议郎制
敕：具官某。鄙夫而语事君，孔子存患失之戒；不仁而在高位，孟轲有播恶之讥。尔趣操庸回，气姿恨愎。冒载籍所无之恶，为市人不之污。梯缘隶臣，斗上□府。显排众正，莫逃偃月之奸；阴比元凶，弗省冰山之倒。 【蔇】  【暨】 朕亲政，俾而革心。夜批一纸之书，明示二凶之罚。而烦言交啧，公议弗容。遂近徙于温陵，仍再镌于显秩。开国承家，小人勿用。予尚监于斯言；明德谨罚，我邦以修，汝图惟于终誉。可。
 【《永乐大典》卷七千三百二十三「郎」字韵，页九上引「吴泳鹤林集」。(藏上海图书馆)】 
　　潘晋孙降授承义郎制
敕：具官某。琐琐姻娅，周兴膴仕之讥；坎坎辐轮，魏有贪人之刺。尔扳援相阀，凌蔑吏箴。奸几如山，酷称其位。试小邑尚尔，况居陪都之上幕哉？其镌二阶，宜自三省。可。
 【《永乐大典》卷七千三百二十三「郎」字韵，页九上引「吴泳鹤林集」。(藏上海图书馆)】 
　　应厚降授承议郎制
敕：具官某等。子路治蒲，夫子至其庭曰：「明察以断矣。」夫有百里之地，而无明以知之，断以行之，是乌足与长民哉？尔照长于新喻，盗充于境内，而弗及知，失察也。尔垕宰于安福，豪民黥胥，纵横于国中，而莫之问，无断也。有一于斯，难逃吏议。姑从镌罢，往自省循。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】 
　　李瑀降授承议郎制
敕：具官某。狱，民之大命也，而令实司之。尔宰分宁邑，有讼不能决。推之彭泽，彭泽不受；推之望江宿松，又不受。郡将原其始事而以劾闻。虽去官，亦何能辞其责哉？姑上一阶，往其三省。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】 
　　沈恕降授承议郎制
敕：具官某。朕遣禁林之老，委付留钥，俾疾驰赴填。尔为机幕，乃弄印不发，以留务文书自任。是不知体统，即兹一眚，合议薄惩。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】 
　　翟繁降授承议郎制
敕：具官某。官刑之警，首以淫风；天吏之罚，盖由逸德。矧尔分倅洪都，暂摄州事。不自谨饬，耽于宴游。任酒叱咤，将吏为之气塞，安知非职厉之阶乎？姑上一官，以惩二过。可。
 【《永乐大典》卷七千三百二十三「郎」字韵，页九下引「吴泳鹤林集」。(藏上海图书馆)】
　　宋明远王节降授承议郎制
敕：具官某等。商制官刑，以儆有位，士大夫之律也。往者逆全奸命，首犯宝应。尔明远为令，尔节为倅，不能诚死封疆。又从而媚贼焉，几于逆忠比顽矣。朕安得贷汝乎？各镌两阶，尚曰轻典。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　汪绶降授朝请郎张竽降授承议郎制
敕：具官某等。昔唐李兼在江西有月进，韦在西川有日进，常州刺吏裴肃至以进奉迁浙西观察使。士大夫风俗至此，亦可矣。况赂权要以媒进哉？尔等士检不修，挟青铜以干节传。尔绶吏饕已甚，馈朱榻以希借留。求则得之，为身计固善矣，岂朕加惠元元之意乎？各镌一阶，罔贰其行。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　马光祖降授承议郎制
敕：具官某。顷者州郡之兵，相挺为乱。朕既不能训章明法，式遏其虐。与我共理者郡将也，而拊亡其恩，驭失其道。致以不廪之粟，赡无籍之兵。欲其不登首山以呼，难矣哉！既知自讼其愆，所以再削其爵。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　杜泉降授承议郎制
敕：具官某。孔子曰「毋意」，又曰「非意之也，必知其情」。夫以意而论天下之士，难乎其知人矣。今范按泉之章，所论四事，而皆以其意言之，大抵谓巧于避事也。然则情实固未可知，而统体不可以不存。镌秩罢官，宜体朕意。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　卓樗特授承议郎制
敕：具官某。宜城浅蛮，不式王命。结约丑类，俘掠省民。尔为帅幕，能佐而长。指授诸将，尽歼贼徒。虽曰将士之画，亦尔裨替之功也。升之二阶，以劝有位。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　陈涤特授承议郎制
敕：具官某。顷者峒寇慢防，庐陵诸邑连被屠毁。经理之任，盖难其人。尔为永新长，葺坏补缺，区画有方，流鸿尽归，狂猘不耸。使百里之聚，复还旧观，可谓有劳矣。特升一级，以劝百吏。可。
 【《永乐大典》卷七千三百二十三「郎」字韵，页十上引「吴泳鹤林集」。(藏上海图书馆)】 
　　倪灼特授承议郎制
敕：具官某。盗之发也甚微，长吏不善调伏，遂至滋蔓。南丰蛮卒之乱纪，尤其甚也。尔为邑长，能亟起而扑之。殃不及吾民，而贼遂授首。宁非汝之力欤？华之一秩，以劝百吏。可。
 【《永乐大典》卷七千三百二十三「郎」字韵，页十下引「吴泳鹤林集」。(藏上海图书馆)】 
　　祝梦良复承议郎制
敕：具官某。汉郡太守谓之郡将，盖于吏卒有阶级法。尔以儒生，典玉山郡。贸私盐，益公帑，安能无过。然一黥隶，敢于诬告其主，此风何可长也。特还故官，往服新命。可。
 【《永乐大典》卷七千三百二十三「郎」字韵，页十下引「吴泳鹤林集」。(藏上海图书馆)】 
　　陈调一特授承议郎制
敕：具官某。自峒寇慢防，文武大小之臣，以功蒙赏者多矣。尔以书生，晓畅军务。调娱将士，驻蓝峒之口。遮蔽一方，贼不能蔓延而南，亦可嘉矣。华以一阶，以劭能吏。可。
 【《永乐大典》卷七千三百二十三「郎」字韵，页十下引「吴泳鹤林集」。(藏上海图书馆)】 
　　袁商授承议郎制
敕：具官某。汉毛苌以诗学，为河间献王博士。后之为宫僚而说诗者，盖昉乎此。尔以情性之正，承礼义之泽。凡所习闻于家庭者，非迩之事父，则远之事君也。掌教官邸，敷绎雅言。讽咏之间，常使人有油然兴起于善之意。则商也，始可与言诗已矣。彻章转秩，朕其可后邪？可。
 【《永乐大典》卷七千三百二十三「郎」字韵，页十下引「吴泳鹤林集」。(藏上海图书馆)】 
　　力起授承议郎
巍科，经明行饬。典教朱邸，齿宿意新。人皆曰宗藩讲官样也。咏歌上下，既已卒章。式晋一阶，以厚风教。可。敕：具官某。祖宗旧典，诸公院教授，率用朴学高行年五十以上充。尔开
 【《永乐大典》卷七千三百二十三「郎」字韵，页十下引「吴泳鹤林集」。(藏上海图书馆)】 
　　邹仲之特授承议郎制
敕：具官某。汉诏郡国，有茂材异等可使绝国者一科。我孝宗皇帝，亦尝精择使者之有材者，专立奉使一司，使乎使乎，盖难其选也久矣。尔生西岷之古都，负北客之奇气。收复关外，曾上首功。自是游边陲，骋沙漠，间关草地之间，殆与口伐可汗者同一轨辙。二阶之赏，岂足以偿汝之劳耶？然而使可能也，戎之情不可测也。汝毋薄兹赏。可。
 【《永乐大典》卷七千三百二十三「郎」字韵，页十一上引「吴泳鹤林集」。(藏上海图书馆)】 
