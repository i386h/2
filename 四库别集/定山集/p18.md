<!-- { "loadSidebar": true } -->
　　金陵谢汝申过予活水请言以为其岳母寿予辞汝申曰吾何敢以妇人辱先生教也得一言藏之笈以为蒋氏光足矣吾闻有善非妇人有恶非妇人也吾岳母妇人也寿之有善矣吾岂敢畏影而走乎日中哉当亦有所在也予曰道不易言果若是则名重而实轻文字重而道轻矣子亦知所谓道乎道不外乎太极太极一阴阳也阴阳一五行也五行一万物也太极动而生阳静而生阴太极判而阴阳分矣阴阳分而五行布矣五行布而干道成男坤道成女而万物生矣万物生生而变化无穷矣故伏羲以八卦为乾坤为坎离为艮巽为震兑而文王以干为父以坤为母以震为长男以巽为长女坎为中男离为中女艮为少男兑为少女而邵子以无极之前为阴函阳有象之后为阳分阴阳为阴父故母孕长男而为复父生长女而为姤而洛书之合于先天八卦数图又以乾坤生于老阳之九四坎离生于少阴之三八巽震生于少阳之二七艮兑生于老阳之一六是又未尝生于阴阳男女之外也周濓溪作太极图说谓圣人定之以仁义中正而主静盖一动一静各臻其极而天下之故常感通乎寂然不动之中而寂然不动果何物乎所谓无极之前阴函阳者在矣坤为母之妙存矣而坤为母不根于太极之静乎易风火家人曰男正乎外女正乎内男女正天地之义也又曰父父子子兄兄弟弟夫夫妇妇夫妇正而家道正家道正而天下定矣妇亦可以少乎妇不可少者非杜撰得出也易太极也不然则男之为尧为舜为禹汤为文武为孔孟为周程张邵为紫阳朱子者可以为圣为贤而女之为妫汭二女为太任为太姒为丌氏为纪叔姬为公父文伯母为卫共伯妻为曹大家举不足言矣而诗所谓文王嘉止大邦有子举不足信矣易太极果若是哉有善非妇人也有恶非妇人也特以坤为至静资生万物乃顺承天妇人从夫不可以有为者岂言妇人不足论哉母之善予不知而太极予则知也由是观之则坤为母者道之根也太极之妙也造化之原也以文字求且为斯道之糟粕而况以重乎文字者哉予言至此汝申不觉以首至手曰先生之言易矣皇极经世矣箕子之畴矣某何足以知此哉乃以史痴寿图诸大方家寿轴请予书其上持以寿母而母庶几其有言曰仁义中正而主静者虽吾妇人亦不能无分也

　　赠禅老清上人授僧录左觉义序

　　释清上人以相术居京师京师之人欲求知所谓富贵穷达者未尝不之上人相也而上人之相亦輙应以故上人之善相名满天下虽予之騃鲁退处深山穷谷无所事于此者亦知上人之善相人也和阳尚廷臣曰上人岂特能相人哉上人自祝髪居京师四十年衣未尝识华食未尝识饱顾尝闭阁静坐胁不及席足不及户外寻尺之地以求佛之道所谓明心见性者亘五六十年不倦寂寞苦空无所不至人皆谓上人与王公贵人交可以富贵自处而乃如是何也岂所谓恶逸而好烦者哉上人曰不然农执耒耜出粟以供上工作货器以供国家用兵执干戈以卫社稷皆亦人耳吾亦何以异于人哉吾得世之所谓淡修者去其劳而取其逸盖亦幸也茍于吾业有未能精吾道有未能勤夫岂不愧于彼哉上人以为道虽勤而其心则又甚公以恕非若他之学佛者胶固而不通也故毎语其徒曰道一也天下之为道者曰老曰释曰儒儒者常非释老而释老二氏又常自以为是不少屈毎与之相抗相诋訾自不相容此不知何也吾尝读儒者之书有曰无极而太极与吾之所谓万法归一一归何处者似矣读书不如静坐与吾之所谓不立文字直指明心见性成佛者似矣毋意毋必毋固毋我与吾之所谓真空絶相事事无碍者似矣夫既似矣然又有所谓似是而非一毫千里者岂将儒者之说谬哉不然必有所见也人之道惟其中以为是而已吾之道果是也吾则以为是而从吾之道吾之道果非也吾则以为非而从儒之道非从吾与儒也从道也吾知从道而已夫庸知其吾与儒哉茍曰吾业专矣吾道勤矣而执之者非所以为道也至于与王公贵人交也则亦不徒与之贫贱富贵其面目而已而若今之某亷某忠某贪某佞某君子某小人上人又未尝不洞见其肺肝也上人岂特能相人哉予曰古之人谓静能照物而上人所以能若是者有静以为之主也使或不然而上人之相僧繇之画也高闲怀素之草书也夫岂所谓道哉而今也谓上人为僧繇高闲怀素者吾不信也上人今年以高行得领天下僧录左觉义事廷臣与上人为方外交偕其戚曹某者求言以赠夫一觉义岂足以轻重上人哉释之道以天地万物为空而视吾身为假借而吾亦不敢以是重烦上人听也而乃述廷臣之语予者如此且质诸上人尝有是言否哉遂为之序

　　友山诗序

　　天地一我也万物一体也天下古今知者谁哉子思知之故曰致中和天地位焉万物育焉孟子知之故曰万物皆备于我周濓溪知之故曰窓前草不除与自家意思一般朱子知之故曰天地万物本吾一体是数圣贤者何以知哉见道真也见之真故心与道一自不知其天地万物之为我而我为天地万物也陶渊明不知固尝曰采菊东篱下悠然见南山夫可见者谁之山乎韩退之不知固尝曰某水某丘吾童子时所钓游矣夫可钓游者谁之丘水乎嗟乎天下耳目安可尽涂固自不能无具眼者也友山其亦知所以为山者哉其亦知吾圣贤之所见者哉友山以吾圣贤之所见观之尚隔一闗矣天地万物之中而曰无山亦不可是山者不可谓非吾一体之物也山可谓之友哉友山未必无所见也人但病夫见未真耳友山见果真见则万紫千红再来朱子溪声山色又一东坡茍或不然而徒影响形似优孟叔敖亦奚以哉虽然人人有分个个圆成友山安得谓我独无分也友山居南海茶园吾见南海有茂儒焉具子思孟子之道濓溪晦翁之学友山归而以是质之当必得以吾子奉之上下以求吾道之真以求不愧于古圣贤者殆亦可矣子毋徒以为东家丘也友山诗成帙委其引于予予固尝为友山拈一诗也人皆以为宋头巾不可甚解遂敢申其说以为之引

　　送陈直夫先生序

　　予在京师时见天下之贤者多矣得与十人者交焉如陈白沙之大罗一峰之廓陈直夫之直李宾之之敏娄克让之公潘应昌之伟章德懋之浩沈仲律之温黄仲昭之畅林缉熙之雅皆予所不敢望而及者予皆取以为友是十人者不以予为不肖亦皆有愿纳交之想而直夫与予又有婚媾之雅视他人尤厚善未尝不责过未尝不规凡所以教诲予者无一不尽而予亦不敢负直夫也其后予以忧归病不能出是十人者或远或近或去或不去与予聚散不常而直夫亦十年不一见今年直夫起复御史予喜得侍时或听其议论以助不及未几直夫又与应昌出而佥宪大藩矣予之喜者又不能不为之惧也予终于何所归哉直夫将行过江与予言别予留之三宿不能舍去直夫亦以远别于是极论古今上下人物题品略尽凡所箴规予者亦无不至直夫视前日盖加直矣直夫因自谓去其官居于乡者十年乡之人皆以直夫之直为好竒虽直夫亦不能与之以自辩者于乎直夫果好竒哉世俗之人软美圆熟上下雷同不以为怪偶见吾直夫之直抗不容物譬之夏雪冬雷见者必骇不谓直夫之好竒吾不信也直夫学圣贤之学以孔孟为法直夫之竒其殆孟子之英气伊川之过刚者哉人以伊川孟子为非圣贤不可虽然圣贤以纯粹为质寛恕为心攻其恶不攻人之恶见其短不见人之短坦坦乎寛平广大之地廓落乎天包海纳之中而泯然渣滓之浑融形迹之俱化也若夫英气过刚者不能无少瑕疵圭角一世而凌厉万古自攻之旗累仆累踣而攻人之阵则雷动鼓行于鸿门井陉之间为之不少贷矣嗟乎严霜烈日果如和风甘雨之可亲乎龙蛇熊虎果如鳯凰麒麟之可爱乎孟子之与伊川吾固知其非颜渊明道之比也直夫于此当何如哉宾之赠直夫之诗曰病来缄口坐今日为谁开事忌于名近身宁与世猜鸾凰终瑞物鹰隼亦雄才毕竟将安作烦君次第裁盖将进直夫于圣贤广大之中而望其刬削乎﨑岖棱层之地故耳故予于直夫之行亦以是为言非以孟子伊川为非圣贤也吾闻白沙以东白先生之请将主白鹿洞直夫出此以求印正当知予与宾之为不敢诳

　　罗鹤子应字序

　　江东罗鹤既冠求予字予字之曰子应鹤曰鹤何以为有应哉予曰云从龙风从虎应也水就湿火就燥应也鸣鹤在阴其子和之亦应也故君子居其家出其言善则千里之外应之出其言不善则千里之外违之夫其所以应与违者其故何哉盖亦气类之相感者也夫其气类之相感者岂徒感哉以一人之心而通乎千万人之心也以一世之心而通乎千万世之心也惟其心之同也是以曰朱先生安在曰中国已相司马天地间之相应者岂止千里之外哉虽四夷之远无不应矣曰禾尽偃大风拔木曰郊焉而天神格庙焉而人鬼飨虽大而天地幽而鬼神无不应矣曰鳯凰麒麟皆在郊薮曰鸟兽鱼鳖罔不咸若虽微而草木鸟兽无不应矣夫君子之道自微而至着自近而至远自涓滴而至于为海自一言一行之微而至其极也乃至于四夷之应天地之应鬼神之应草木鸟兽之应如此果何谓哉所谓修已以安百姓是已所谓致中和天地位焉万物育焉是已所谓不显惟德百辟其刑之君子笃恭而天下平是已是其应者圣贤之学问周公孔子之能事也呜呼人非周孔何学鹤其可以不知其所以为应哉鹤曰有是遂书以为罗鹤子应字序

　　湖上青山诗序

　　湖上青山者何赠文林郎监察御史王公自题其墓也湖上青山诗者何公自题其墓诸大夫士为公作也诸大夫士为公作者何以公湖上青山之事为竒而公之死不失其正也死不失其正者何夫死生昼夜然死亦人之大是以古之死亦固有不同焉者未易论也而惟不失其正为至子疾病子路请祷子曰丘之祷久矣曽子有疾召门弟子曰启予足启予手而子路于孔悝之难又必结缨而后死庄周列御冦之死不然而以死为决疣溃痈刘伶使人荷锸随曰死便埋我而荆轲聂政又皆以慨慷激烈而身死夫孔曽季路之死以道圣贤死也庄周刘伶之死以诞旷达死也荆轲聂政之死以愤豪侠死也孔子曰朝闻道夕死可矣曽子曰吾得正而毙焉斯已矣古之死不一惟圣贤得其正也林和靖临终诗曰湖上青山对结庐又曰茂陵他日求遗稿犹喜曽无封禅书其死虽未足以语圣贤然观其诗则于司马相如之死已过万矣公爱和靖故其死也择地鉴湖偃卧其上朗吟和靖诗呼其子镔之曰吾死葬于此以湖上青山题吾墓明年公死葬焉其事类矌达而其志和靖则亦可谓不失其正也夫圣贤者人之成法公之死不失其正乃不于此而于和靖者何公岂无所见哉和靖隐者也隐者之迹长晦而圣贤之名常不可掩古之君子其处已也厚其取名也亷是以实浮其名而世诵其美不厌予不识公与和靖不知同否今以其子提学公考之知其父公以和靖自退托也孔明自比管乐孔子自同丘明窃比于我老彭后世实则不至而有侈心焉者非公谓也公亷于名太仆文公以诗引见属者何亷于名者公之心惧公德或泯而无所彰者提学人子事也人子不忍死其亲之心岂有穷已然汲汲以成人之善使有规于后世者亦予分所不敢辞也而予者何定山居士庄某也

　　寿开化汪处士七十序

