<!-- { "loadSidebar": true } -->
　　熹既为刘子和作传其子仁季致书以其先人所藏汉书四十四通为谢时白鹿洞书院新成因送使藏之以备学者看读子和五世祖磨勘府君式南唐时读书此洞后仕本朝有名太祖时其孙敞攽皆为闻人今子和弟子征之家尚蔵其手抄孟子管子书云是洞中日课也年月日朱熹仲晦父记
　　跋张巨山帖
　　近世之为词章字画者争出新竒以投世俗之耳目求其萧散澹然絶尘如张公者殆絶无而仅有也刘兄亲承指画妙得其趣然公晚以事业着故其细者人无得而称焉敬夫雅以道学自任而逰戏翰墨乃能为之题识如此岂亦有赏于斯乎
　　跋陈简斋帖
　　简斋陈公手写所为诗一巻以遗寳文刘公刘公嗣子观文公爱之属广汉张敬夫为题其籖予尝借得之欲摹而刻之江东道院竟以不能得善工而罢间独展玩不得去手盖叹其词翰之絶伦又叹刘公父子与敬夫之不可复见也俯仰太息因书其末以归之刘氏云
　　跋苏聘君庠帖
　　予来南康闻苏聘君尝居郡西门外暇日访其遗迹无复存者永懐髙风不胜慨叹南上人出示此轴三复之余益深遐想淳熈辛丑正月二十八日新安朱熹仲晦父题
　　跋南上人诗
　　南上人以此卷求余旧诗夜坐为写此及逺逰秋夜等篇顾念山林俯仰畴昔为之慨然南诗清丽有余格力闲暇絶无蔬笋气如云沾衣欲湿杏花雨吹面不寒杨柳风余深爱之不知世人以为如何也淳熈辛丑清明后一日晦翁书
　　跋金谿陆主簿白鹿洞书堂讲义后
　　淳熈辛丑春二月陆兄子静来自金陵其徒朱克家陆麟之周清叟熊鉴路谦亨胥训实従十日丁亥熹率寮友诸生与俱至于白鹿书堂请得一言以警学者子静既不鄙而恵许之至其所以发明敷畅则又恳到明白而皆有以切中学者隠微深锢之病盖听者莫不竦然动心焉熹犹惧其久而或忘之也复请子静笔之于简而受蔵之凡我同志于此反身而深察之则庶乎其可以不迷于入徳之方矣新安朱熹识
　　跋顔鲁公栗里诗
　　右唐鲁郡顔文忠公栗里诗见陈令举庐山记而不得其全篇虽然读之者亦足以识二公之心而着于君臣之义矣栗里在今南康军治西北五十里谷中有巨石相传是陶公醉眠处予尝往逰而悲之为作归去来馆于其侧嵗时劝相间一至焉俯仰林泉举酒属客盖未尝不赋是诗也地之主人零陵从事陈君正臣闻之若有慨然于中者请大书刻石上予既去郡请益坚乃书遗之淳熈辛丑秋七月壬午新安朱熹仲晦父
　　跋张魏公与刘氏帖
　　张忠献公平生心事无一念不在君亲而其学又以虚静诚一求之于天为本故其与人言亦未尝不依于此今观其所与寳学刘公屏山先生共父枢密书帖诗文亦可见矣刘公从公川陜并心国事故公于其兄弟父子之间眷眷如此亦岂茍然者哉先生之子玶有味其言欲广传之以悟当世因属熹书其后淳熈辛丑八月甲子新安朱熹敬书
　　跋郑景元简
　　六经记载圣贤之行事备矣而于死生之际无述焉盖以是为常事也独论语檀弓记曽子寝疾时事为详而其言不过保身谨礼与语学者以持守之方而已于是足以见圣贤之学其所贵重乃在于此非若浮屠氏之不察于理而徒以坐亡立脱为竒也然自学者言之则死生亦大矣非其平日见善明信道笃深厚养力行而无间夫亦孰能至此而不乱哉今观郑君景元所报其兄龙图公事亦足以验其所学之正而守之固矣所谓朝闻道夕死可矣者于公见之因窃书其后以自警又将传之同志相与勉焉淳熈辛丑八月乙巳朔丹阳朱熹书
　　跋郑景望书吕正献公四事
　　右申国吕正献公四事见其家传而故建宁太守郑侯书之斋壁以自警者也侯书此时已属疾间不两月而终啓手足时清明安定执礼不懈如常日是足以验其平生学力果能践斯言者非一时偶书屋壁而已也夫吕公之行髙矣其可师者不止此郑侯亦无不学顾岂舍其大而规规于其细如此哉诚以理无巨细精粗之间大者既立则虽毫髪之间亦不欲其少有遗恨以病夫道体之全也侯之莫府赵君彦能将摸刻寘府学以视学者而属熹书其本末熹不得辞也侯名伯熊字景望永嘉人其为此邦号令条教必本于孝弟忠信学者传之淳熈辛丑秋八月乙巳朔旦州民宣教郎新提举江南西路常平茶盐公事朱熹谨书
　　书刘子澄所编曽子后
　　右曽子书七篇其内篇一外篇杂篇各三吾友清江刘清之子澄所集録也昔孔子殁门人唯曽氏为得其传其后孔子之孙子思乐正子春公明仪之徒皆从之学而子思又得其传以授孟轲故其言行杂见于论语孟氏书及他传记者为多然皆散出不成一家之言而世传曽子书者乃独取大戴礼之十篇以充之其言语气象视论孟檀弓等篇所载相去逺甚子澄盖病其然因辑此书以传学者而于其精粗纯驳之际尤致意焉于戏若子澄者其可谓嗜学也已然熹尝考之窃以谓曽子之为人敦厚质实而其学専以躬行为主故其真积力久而得以闻乎一以贯之之妙然其所以自守而终身者则固未尝离乎孝敬信让之规而其制行立身又専以轻富贵安贫贱不求人知为大是以从之防者所闻虽或甚浅亦不失为谨厚修洁之人所记虽或甚踈亦必有以切于日用躬行之实盖虽或附而益之要亦必为如是之言然后得以自托于其间也然则是七篇者等而别之虽有内外杂篇之殊而其大致皆为有益于学者非他书所及也读者诚能志其大而必谨其小厯其浅而徐望其深则庶乎其无躐等之病而有日新之功矣淳熈八年九月丁丑新安朱熹谨记
　　跋陈徽猷墓志铭后
　　秦丞相用陈公为淮西帅盖将付以边事公以其意叵测力辞不就顷年公再罢番阳熹见公考亭私第公为熹言此甚详今不能尽记其曲折也淳熈辛丑中冬乙亥因观汪公所撰志铭书此以补其阙时汪公薨已七年而敬夫明仲亦已下世令人悲慨之深新安朱熹书公孙坦蔵
　　周子通书后记
　　通书者濂溪夫子之所作也夫子姓周氏名惇頥字茂叔自少即以学行有闻于世而莫或知其师传之所自独以河南两程夫子尝受学焉而得孔孟不传之正统则其渊源因可槩见然所以指夫仲尼顔子之乐而发其吟风弄月之趣者亦不可得而悉闻矣所着之书又多放失独此一篇本号易通与太极图説并出程氏以传于世而其为説实相表里大抵推一理二气五行之分合以纪纲道体之精微决道义文辞禄利之取舍以振起俗学之卑陋至论所以入徳之方经世之具又皆亲切简要不为空言顾其宏纲大用既非秦汉以来诸儒所及而其条理之密意味之深又非今世学者所能骤而窥也是以程氏既没而传者鲜焉其知之者不过以为用意髙逺而已熹自蚤嵗即幸得其遗编而伏读之初盖茫然不知其所谓而甚或不能以句壮嵗获逰延平先生之门然后始得闻其説之一二比年以来玩既久乃若粗有得焉虽其宏纲大用所不敢知然于其章句文字之间则有以实见其条理之愈密意味之愈深而不我欺也顾自始读以至于今嵗月防何倐焉二纪慨前哲之益逺惧妙防之无传窃不自量辄为注释虽知凡近不足以发夫子之精蕴然创通大义以俟后之君子则万一其庶防焉淳熈丁未九月甲辰后学朱熹谨记












　　晦庵集卷八十一
　　钦定四库全书
　　晦庵集巻八十二　　　　宋　朱子　撰
　　跋
　　跋东坡与林子中帖
　　淳熈辛丑中冬乙酉观此于衢州浮石舟中时浙东饥甚予以使事被防入奏三复其言尤深感叹当摹刻诸石以视当世之君子新安朱熹书
　　再跋
　　淳熈辛丑浙东水旱民饥予以使事被召入奏道过三衢得观此帖于玉山汪氏以为仁人之言不可以不广也明年乃刻石常平司之西斋新安朱熹书
　　【第三书节畧云别后淫雨不止所过灾伤殊甚京口米斗百二十文人心已是皇皇又四月天气全似正月今嵗流殍疾病必烦措置淮南蚕麦已无望必拽动本路米价欲到广陵更与正仲议之更一削愿老兄与微之中玉啇议早闻朝廷厚设储备熙宁中本路截拨及别路般来钱米并因大荒放税及亏却课利盖累百钜万然于救饥初无丝毫之益者救之迟故也愿兄早留意又乞与漕司商量今嵗上供斛米皆未宜起发兄自二月间奏乞且迟留数月起发徐观嵗熟至六月起未迟免烦他路般运赈济如此开述朝廷必不讶荷知眷之深辄尔僭言想加恕察不一某惶恐】
　　跋李后主诗后
　　平叔任散诞夷甫坐论空岂悟昭阳殿遂作单于宫此陶隠居托魏晋以讽萧梁之诗也当时不悟竟蹈覆辙其为商监益以明矣而违命李侯乃复以无生混茫者亡其国何哉道学不明人心不正诐淫邪遁之説肆行而莫之禁也呜呼痛哉
　　熹观汪伯时所藏李后主手写诗叹息书此潘叔昌访熹钓台因书赠之淳熈辛丑十一月十八日跋吕伯恭日记
　　观吕伯恭病中日记其繙阅论著固不以一日懈至于气之暄凉草木之荣悴亦必谨焉则其察物内省盖有非血气所能移者矣此来不得复见伯恭父固为深恨然于此得窥其学力之所至以自警省则吾伯恭之不亡者其诲我亦谆谆矣三复流涕敬书其后淳熈壬寅新安朱熹书
　　题伯恭所抹荆公目録
　　伯恭病中读书漏刻不去手既定诗説记古今大事而其余力又及此然皆未及终篇而卒读者恨之此书经杨陈二公掊击不遗余力而其肺腑之际犹有未尽白者今观伯恭于书首四卷乃不加一词而其防微毛髪之间皆不得有所遁学者于此不唯可以究观前事而极夫治乱之源抑亦可以反求诸心而审其得失之端矣淳熈壬寅正月十七日来哭伯恭之墓而叔度出此编视示感叹之余为书其左朱熹仲晦父
　　跋画卷后
　　淳熈壬寅上已朱熹仲晦父观疑此卷胜名画诗也
　　跋尤延之论字法后
　　尤延之论古人笔法来处如周太史奠世系真使人无间言朱熹仲晦父识
　　题欧阳公金石録序真迹
　　集録金石于古初无盖自欧阳文忠公始今顺伯嗜古无厌又有甚于公之所为而复得公此序真迹蔵之其不偶然矣淳熈壬寅褉饮防稽西园暮归书此朱熹仲晦父
　　题西台书
　　西台书在当时为有法要不可与唐中叶以前笔迹同日而语也细观此帖亦未见如延之所云也新安朱熹仲晦父
　　题荆公帖
　　先君子自少好学荆公书家藏遗墨数纸其伪作者率能辨之先友邓公志宏尝论之以其学道于河雒学文于元祐而学书于荆舒为不可晓者今观此帖笔势翩翩大抵与家藏者不异恨不使先君见之因感咽而书于后朱熹书
　　题荆公帖
　　熹家有先君子手书荆公此数诗今观此卷乃知其为临写本也恐后数十年未必有能辨之者畧识于此新安朱熹云
　　题力命帖
　　力命表旧惟见近世刻本今乃得见贞观所刻深以自幸然字小目昏殆不能窥其妙处又愧其见之晚也他日见右方诸公当请问焉又未知其所见与予果如何耳朱熹仲晦父
　　题乐毅论
　　新安朱熹观王顺伯所藏乐毅论黄庭经东方赞皆昔所未见抚叹久之
　　题兰亭叙
　　淳熈壬寅上已饮禊防稽郡治之西园归玩顺伯所藏兰亭叙两轴知所谓世殊事异亦将有感于斯文者犹信及览诸人跋语又知不独防礼为聚讼也附书其左以发后来者之一笑或者犹以牋奏功名语右军是殆见杜徳机耳晦翁
　　题钟繇帖
