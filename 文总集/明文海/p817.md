<!-- { "loadSidebar": true } -->
　　子在齐闻韶三月不知肉味曰不图为乐之至于斯也注中史记三月上有学之二字似不必増注疏亦无学之二字盖乐具八音非若学琴于师襄止一器而己可以一人学之也闻其美而忘肉味亦自是有意趣不图为乐之至于斯注云叹美之辞疏义云为犹作也斯即指齐也春秋时陈公子奔齐陈舜之后韶乐存焉故孔子适齐而闻之盖不意其至齐而得闻韶乐之作也此説更长若曰不图舜之乐其美至此则孔子未闻之前揣摩韶乐之美尚未尽如所闻乎
　　先进于礼乐章注疏以为先辈仕进之人准于礼乐不能因世损益而有古风故曰朴野之人也后辈仕进人准于礼乐能因时损益得时之中故曰君子之人也夫既得时之中孔子何以不从后进其説似悖乃宋儒则曰孔子述时人言如此于本文亦无所据愚以此之君子野人即孟子所称分田制禄之君子野人也今田野细氓所为自是朴陋官府行事自是烦缛此质胜文文胜质之辨故曰先进于礼乐野人也如郊外之人过于简畧后进于礼乐君子也如衣冠之人过于文采只须直説不必假时人口语亦可孔子亲见周末文胜欲移风易俗归之淳厚故曰如用之则吾从先进即礼奢宁俭之意亦非谓先进之于礼乐为得其中也今人看治以前光景便是不同三原王端毅公恕位冢宰时每夜崔翰林铣之父常遇其家人提磁罐鬻油于市轩司徒輗溺于淮河行李止二箧俱投入水至不能具冠带前辈风度如此今人岂可复得大都一代间看先进后进便成古今不啻以今视古而已孔子之思所感深矣今举业人以先进作夏殷时固非以先进为文武周公恐亦非也
　　顔渊死顔路请子之车以为之椁葢门人以其贤欲厚葬之故路为之请也孔子曰才不才亦各言其子也言囘虽才鲤虽不才而父子之情一也即鲤也死有棺而无椁吾既从大夫之后决不徒行而鬻车以为之椁盖假设之辞以开顔路为父者之心也注疏载顔回少孔子三十岁三十二而卒则顔回卒时孔子之年六十一伯鱼年五十先孔子死则鲤也死时孔子盖七十左右据其年顔回先伯鱼卒无疑乃孔子之言如此盖深明命车之不可以与人虽父子有难于假借者其后门人卒厚葬顔回孔子以为葬子厚薄须听其父命非为师者所能主张故曰回也视予犹父也予不得视犹子也非我也夫二三子也似非如注言不能如葬鲤之得宜假使鲤果死于囘前当孔子为大夫之日何厚葬之不可而云吾不徒行以为之椁盖重命车也非不欲厚葬其子也学者不可以辞害意
　　曽防言志在浴乎沂风乎舞雩咏而归之乐故曰异乎三子者之撰注疏正义曰仲尼祖述尧舜宪章文武生值乱时而君不用三子不能相时志在为政唯曽晳独能知时志在澡身浴徳咏懐乐道故夫子与之此説深得夫子喟然之指乃今注云防之言志不过即其所居之位乐其日用之常初无舍己为人之意而其胸次悠然直与天地万物上下同流各得其所之妙隠然自见于言外视三子规规于事为之末者其气象不侔矣故夫子叹息而深许之据其解经如此独不观孔子如或知尔则何以哉之语分明是望四子得国而治之而诱之言志也比三子既各述其志顾皆不之取惟于防之狂者谓与己志同而深与之所取非其所问是孔子以言餂三子矣且防之数言曷见其有尧舜气象后之儒者类腐而轻信安得不为大言所欺哉大都孔子老安少懐之愿未尝一日忘天下故居常以用世事业属门弟子顾其时天下无邦所如不合道之不行己知之矣故曰鳯鸟不至河不出图吾己矣夫乃一闻曾防不欲用世之言若有所触于中者遂不觉喟然曰吾与防也与犹许也喟然者伤叹声忧违之感深矣非欣然致喜之辞也是以曾晳问三子之言志孔子仍各优许之其情概可见矣解经者不宜以臆见凑合之也
　　六经遭秦火之阨阙佚固多而春秋尤甚如夏五甲戌己丑纪子伯之讹皆煨烬之残文也乃今儒者不察多随声附和以为孔子阙疑之证可发一笑据宋人説春秋以为孔子操二百四十二年南面之权如去天于王夺位于国之类笔则笔削则削其自用自专信如此则夏五之下岂不知有月字而笔之甲戌己丑岂不知是复辞而削之其阙与不阙亦甚无闗系乃谨于其细而肆于其大由前言之孔子亦防儒而已矣由后言之孔子一妄人而已矣乃又云汉儒穷经而经灭然则今之灭经者独汉儒哉学者不可不辨
　　自诚明章注以为自诚而明者圣人之徳所性而有者也故谓之性自明而诚者贤人之学由教而入者也故谓之教即上文诚者诚之者之指也上文既巳发明之矣此复言之不已赘乎且谓圣人之徳所性而有似矣然则贤人之德不所性而有者乎贤人之学由教而入似矣然则圣人之学不由教而入乎此求其説而不得从而为之辞也中庸首章掲出性道教三字率性之道担着性教故推明之独详乃性教二字之义尚未阐明故此发之大抵自天之付与而言有生之初保合太和浑然天理而已迨形既生矣神发知矣知觉由此而渐生无不先诚而后明者此即成之者之性也夫是以谓之性自入道而言有生之后必先通其闗窍牖其聪明博学详説而后拘蔽渐开妄复无妄无不先明而后诚者此教人之法也夫是以谓之教诚则自无不明矣明则自无不诚矣诚与明同出一源初无二理圣人之所以为圣人者此也贤人之所以为贤人者此也若如注云性与教当人説性谓之圣人犹可教可谓之贤人乎小人之反中庸也小人而无忌惮也此小人注解为肆欲妄行之小人夫曰肆欲妄行则其人悖道乱徳己无所不至矣奚止反中庸而已而仲尼胡以之与君子之中庸对言也此小人者疑即索隠行怪之小人也彼其硁硁自信居之不疑非之不顾处是即无忌惮也以其规模迫窄故谓之小人耳嘉靖末年琼州海公瑞舍身谏主其大节非不凛然无奈规模迫窄不学无术巡抚江东之日纷更肆起讼牒嚣然其意亦欲扶弱锄强卒之率众暴寡而民间骚动几成大乱矣由于不知中庸之大道而遂至于无所忌惮也
　　嘉靖末分宜既以贿败其后当国者意欲廓清仕路一扫秽浊遂倡讲学之风士大夫靡然宗之以媒终南之防径奸宄百出人情几为魑魅矣壊政之弊尤甚于贪庆厯以来遂严讲学之禁凡天下私创书院一切拆毁可谓拔本塞源矣孔子曰学之不讲是吾忧也讲学固孔子所不废但其所讲者皆民彞日用之常随事应答为切脉对症之剂初未尝穷髙极令学者无所依据故子之罕言下之不及于利上之不及于仁与命乃今之所谓讲学者非仁即命各执一笼侗套子移东就西不曰主静则曰求仁不曰致良知则曰随处体认天理不惟不推明孔孟之説而反以孔孟之説诡混于其所讲之中亦可恨矣且此辈趋避儇巧行险侥幸动以孔孟为辞利之一字乃其安身立命之要诀也其为惑世诬民可无禁哉南宋伪学之禁最严然诸大儒甘心窜斥诛死而不悔不变今世苐出一禁令而讲堂鞠为茂草矣盖讲学同而所以讲学之心不如前辈之实也虽然讲学之名不可有讲学之实不可无昔鲁人见周伯鲁与之语不説学以语闵子马闵子马曰周其乱乎夫必多有其説而后及其大人大人患失而惑又曰可以无学无学不害不害而不学则茍而可于是乎下陵上替能无乱乎夫学殖也不殖将落余自嘉靖间为郎见诸郎署多不废学而礼刑二曹事简舍中时时有吾伊声今亦蔑闻矣岂亦惩噎之过耶不殖则落为世道计者宜亦深长思之矣
　　伊川天性严毅虽在人主前不少贬抑进讲迩英即争殿上坐讲之礼古者三公坐而论道六卿作而行之此坐作二字盖言劳逸之殊非三公终日坐而六卿终日立恐伊川误解之也伊川当进讲时潞公以太师平章重事或倚立终日不懈上虽谕以少休不去也或以问伊川曰君之严视潞公之恭孰为得失伊川曰潞公四朝大臣事幼主不得不恭吾以布衣职辅不敢不自重也夫朝廷莫如爵岂有布衣当重而太师反轻者乎古来事君莫如周公孔子如伊川所言周公以懿亲摄政固当恭矣孔子于鲁亦布衣也乡党一篇乃载其敬逊委曲周旋之状不一而足果以为谄乎孟子在战国处共主衰弱之时客游齐梁间见诸侯游士率自卑以求用而孟子独以道自重后人遂谓宾师不与臣同若既受其禄则均为之臣耳所谓分庭抗礼亦战国之俗然也若孔子处此当自有道况后世既天下一家殿陛森严尊无二上事君之道宜从孔子若曲为重道之説道莫大于君臣舍此不重乌乎用其重伊川所执虽自为一説然未免圭角太露如谏哲宗戏折栁枝之类渉于击防御冦使其君动负芒刺惟有日疎儒臣耳吾道无可行之防君徳何由成乎此宋人膏肓之疾流被于后儒者日益妄自尊大至谓孔子托南面之权作春秋以讥切天子贬削诸侯矫诬圣人一至于此学术之不明可叹也
　　韩非之惨礉少恩皆原于道徳之意此太史公之言也太史公见非书有喻老解老二篇故喜为异论如此不惟寃老子且寃韩子矣韩子惩衰世之弱欲整齐法制综核名实束天下于范围之内老子生三代之末文靡极矣故述清净之指欲挽之于邃古之初老子专治其本者也韩子专治其标者也其论不啻氷炭之相反而乃谓其为同原何哉至苏子瞻号称通达事理却又衍太史公之説而推明之并寃及庄周尤无当之甚矣其言老耼庄周论君臣父子之间泛泛乎若萍游于江湖而适相值也夫是以父不足爱而君不足忌不忌其君不爱其父则仁不足以懐义不足以劝礼乐不足以化此四者皆不足用而欲置天下于无有夫无有岂足以治天下哉商鞅韩非求为其説而不得得其所以轻天下而齐万物之术是以敢为残忍而无疑此论亦不可不谓之惨礉矣今有人其父受斋其子行刼有司并逮其父谓其以受斋之故而寡取于人故激其子而为盗此岂得其平哉况老子述域中四大与庄子论父子之亲不可解于吾心君臣之义无所逃于天地之间又何尝等父子君臣于游萍而漫以诬之也大都三代而降圣王久不作天地贞元之气离披解散尽泄于语言文字之间故百家杂出其传于今而未冺者皆未必无小补于世也得老子之冲淡可以涤内垢得庄子之旷达可以解外胶得韩非子之法制可以绳紊乱譬之医药然六经君臣佐使之剂也顺经络以调隂阳宜无逾此矣乃单方刼药亦有起死回生之奇验非诸子之谓哉今学者为宋儒束防已定令噤不得作声以故聪明日锢窽郤不通施于名实之际茫无所镜白顾不若倜傥不羣之士事求可而功求成者其奏效速也故愚以为揖让之前势不胜道征诛之后道不胜势天地之杀机己动而刑名法术之学起矣秦始皇又一开辟之主也汉唐而下凡事莫不隂师之以为治其曰诵法尧舜者皆浮慕也
　　盛唐人诗止是实情实景无半语夸饰所以音调殊絶有三百篇遗风延及中唐晚唐亦未尝离情景而为诗苐鼓铸渐异风格递卑若江河之流愈趋而愈下耳如卢纶晚次鄂州诗全似王维起句云开逺见汉阳城犹是孤帆一日程何等俊爽颔聨估客昼眠知浪静舟人夜语觉潮生便落想像矣晚次而曰昼眠鄂州岂有潮生后人知赏其辞而不知其景之不对也毫厘之差诗品遂落矣奈何近来作者缀成数十艶语如黄金白雪紫气中原居庸碣石诗名劒术之类不顾本题应否强以窜入专愚聋瞽自以为前无古人亦可笑也乃小儿效颦辄引为同调南北传染终作疠风诗道几絶矣论者谓诗莫盛于今日而亦莫衰于今日有识者能自辨之也
