<!-- { "loadSidebar": true } -->
　　同人于宗吝同人于野亨同人于宗同者几人则其所失者多矣所以孤立无援人要与天下人同何必同宗伯牙子期岂所谓同人者耶同人于宗所得葢少或有乖异便失所同如孔子温良恭俭让与闻国政天下翕然相从桓魋之害叔孙之毁葢一二耳不害其大同也伊洛诸先生有同人于宗之弊其气类同者则推尊标榜无所不至其不同者则摈斥不能合谓其同者皆善类不同者皆恶人也宁有是理此所以百年孤立尝有仇敌惜哉圣人不如此出门同人同人于野中间有三五个违悖不合离弃者不能为多助之害当知此尧知舜可禅矣知之审矣然不敢遽以天位授之者诸人不能知之也不能知之遽授之必不安必反害舜故歴试诸艰使之主事而事治使之主祭而百神享宾于四门四门穆穆百揆时序烈风雷雨弗迷然后以大位与之人不得而间也使尧以言喻诸人未必信也示之以事则不言自喻矣毁人有过誉人亦招过众座上誉一人众或不平谓其不举扬我之长而誉他人也毁誉可不慎乎伊洛诸君子以其毁同道过当而蔑视诸人故获罪于人尧之授舜以位未尝誉之也以行与事示之而已矣人有寸长喜人称道可以得众必欲责备然后称之所失多矣无求备于一人孔子所以称周公与人不求备书赞汤之德如此宜知毁誉之机
　　天地间当大着心不可拘于气质局于一已贫贱忧戚不可过为陨获贵为公相不可骄当知有天地国家以来多少圣贤在此位贱为匹夫不必耻当知古昔志士仁人多少屈伏甘于贫贱者无入而不自得也何忻戚之有
　　道之以政齐之以刑民免而无耻金朝政如此有贬黜之命亦必鼓吹不尔谓之怨上然一旦有土崩之势忍于叛上而不顾也惟先王能道之以德齐之以礼使人感戴无已臣子除授有不愿者听其自便宋朝政如此其不行于臣下似难看然颠沛之际不忍叛其上守节死义不顾也德与刑其效如此之异君人者当知之无为法家之所慁也
　　观之初六曰童观小人无咎君子吝先生曰此岂大人长者所宜观者
　　小畜是隂畜阳柔畜刚妇畜夫臣畜君别于密云而已终不雨也雨则反常上九既雨既处是合和而尚徳载无徳不可居也妇虽贞犹厉月几望君子征凶隂疑于阳到此更进则凶矣垂戒甚深到此极难处大人君子亦不济也
　　天下事大扺只是隂阳刚柔相胜前人谓如两人角力相抵彼胜则此负此胜则彼负但胜者不能止于其分必过其分然后止负者必极甚然后复各不得其分所以相报复到今不已故大易取象如大壮则止遯则退此君子尚消息盈虚者也有深意存焉康节诗此意思甚多大壮时便当知止遯时便当知退则无过咎矣大壮而不知止则失其壮遯之时不知退则凶隂方长与之力争必凶且如大风暴雨得岩龛避过可也天怒尚可避况人恶何不可避遯之时义大矣哉氊能防炮两人相角能避其锋乃胜遯之义类甚多
　　孔子不通于时只为欲尊君父当时鲁三家晋六卿齐田氏僣逼如此孔子之道不能行也故笔之于经或曰六卿之徒陵僣如此后嗣如何有国享数世何也曰在二氏説便别在吾道只得言理易曰小人而乗君子之器盗斯夺之矣上慢下暴盗斯伐之矣当时礼法废壊上下如此故小人乗时夺取之君子不得也
　　临之象曰君子以教思无穷容保民无疆君子之于小人当知所以教导之容保之如父兄之于子弟子弟虽不善父兄讵忍弃絶之必也教导容保之而已只为君子不能容小人小人便陷害君子教思无穷之义大矣教之亦多术矣然必先容保之乃能教之不然以法治小人未有能胜者也然亦非天道坤西南得朋隂方也干之道无不包坤则止于西南而已如君父夫无不亲也臣子妻各有职分便有他管不着处在臣子妻地位而专擅众务逆道也待遇小人当知爱之诲之有恻隠之心是非之心知之端也只是知其是非而已不是要拣择出不收拾羞恶之心义之端也为其可羞恶而已亦非弃絶之也只是以恻隠之心为主便能教思无穷容保无疆
　　御吏接物只是爱敬两字工夫人事君亲亦然无这两个字羞恶是非辞让皆无所措
　　人要寛厚包容却要分限严分限不严则事不可立人得而侮之矣魏公素寛厚及至朝廷事凛然不可犯也所以为当世名臣今日寛厚者易犯威严者少容于事业之际皆有病
　　説趋竞曰此上之人有以召之也上之人喜于政柄在手能进退人沾沾自喜曰我为某成就此事已得其名人得其利及天下人翕然趋之却无所措置所以一人得进百人生怨政柄是造命之所君主当专之人或窃之不祥莫大焉作福作威岂凡人所专者景帝谓田蚡曰卿除吏尽未吾亦欲除吏此凶道也作福作威凶害随之必不得已在此地位一切当归之君主如王者用刑赏亦曰天讨有罪天命有德犹归之天如何窃威福之柄为己私乎宜限以辟举之法不称则罪举主以革趋竞之弊
　　易四爻近君六四便顺九四便不顺知为臣之不可专也九五六四便顺六五九四多凶理如此也
　　草木到秋精气展尽里头缩故风霜亦摇落之人精神耗散故疾病侵之到德行亏时便患难及之人若德行充实虽过祸患不害也祸患自外来中间充实无受患处如何有害孟子有浩然之气只是德行充实里头缩一分外面侵一分福自内积祸由外来人当积实无亏欠人有召祸之由则凡物皆能为祟难防备
　　福自内出仁者以其所爱及其所不爱祸自外至不仁者以其所不爱及其所爱其理甚明当体认
　　上天下泽履君子以辩上下定民志伊川传理甚详民志不定天下之争未已也古时公卿大夫以下位称其德终身居之得其分也位未称德则君举而进之士脩其学学至而君求之皆非有预于己也农工商贾勤其事而所享有限故皆有定志而天下以治后世自庶士以至公卿日志于尊荣农工商贾日趋于富侈亿兆之心交骛于利天下纷然虽英明之君有不得而理者矣此趋竞之风不可遏其君子则志欲无厌其小人则放僻邪侈无不为已尝谓中国之俗必土著有恒产使安其居乐其俗土田种树父子兄弟嬉嬉于田里不知有利欲之可趋也民志一定则治道可行也孟子説王道便説明君制民之产使足以仰事俯育其防深矣后世之人岂必皆无恒心以安其分限亦上之人区处不明有以驱之也
　　论语説操存涵养处多孟子説体騐充扩处多
　　或人托梯媒求进曰今日用人者只是五六等人得进用汝在此五六等数中乎在则得进不在则不济也其人遂止所谓得进者预私行贿权势相临母党妻党昵近効力吾无势以临之虽固托之亦不济也今日岂有道义相亲者乎岂有以才德为用者乎
　　世间事一壁静便能一壁动俱动则困惫随之且如平地行不困沙里行便困是如何只为举足时所立处不穏故也人行事只要一壁极静故动而不困人精力要使在当用处于不当用处用了殊可惜也且如人能提精力都在拳头上射弓时精力都在指爪上精力所在期于必中茍能移此精力于所当用则圣人贤者之地为不难也
　　横渠教人以礼使学者有所据守程氏教人穷理居敬然横渠之教人亦使知礼之所以然乃可礼岂可忽耶制之于外以资其内外面文理都布摆得是一切整暇心身安得不泰然若无所见如吃木札相似却是为礼所窘束知与行二者当并进
　　尧舜桀纣皆有好恶有用舍有举措但尧舜好忠良所用臯夔所举十六相纣所好奸邪所用廉来所举皆凶类下及士君子与学者所好恶趋舍亦皆然君子小人之所以分在此知而为之是不仁不知而为之是不知所以君子必务学要知义理之所在举措趋向之际可不慎乎
　　禹平水土契敷五教稷播百谷子孙皆有天下天之报施如此是皆裁成天地之道辅相天地之宜以左右民于天有功故天之报施如此后世法术功利与异端之教贼天明乱圣法行之者殃及其身于子孙福泽无有也而怪诞之士继踵不絶以欺世惑众如武帝凡诛数人而来者犹不止可哀也谬妄如此而后世犹惑之可哀也士君子当以圣道为心有补于天地生灵斯可矣不然亦天地鬼神之所不与也其受祸非不幸也法术如申商纵横如仪秦兵法如孙吴欺诞如方士惑乱如异端皆非所以为学也君子慎所学
　　坎不盈祗既平旡咎言人到忧患时如水还未流得满然后行过去少间流既满过去不得所以要毅坚重如舜事瞽叟只得竭力供子职负罪引慝而已到底豫时是坑坎才满然后流得出天下事到行不得处皆如此寸歩也进不得只得动心忍性以待不敢怠躁到见几而作不俟终日时却便不得如此浚井完廪皆不敢稍怠不敢少违到不告而娶却便自处圣人行事皆当其可易此则悖义伤教不可胜言
　　顽字最不好顽到合忍时却便成了大事如舜事父母与待其弟非坚忍负重安得如此之久敏字最好然有不合敏处亦多败事大抵百行皆用当其可得以成事此圣门所以汲汲要格物致知不然则仁慈礼让孝友恭黙亡国败家者皆是也可不务乎大抵圣贤成事只是将好恶黜陟杀生予夺布摆得是上下顺理桀纣只是布摆得差了其心亦不欲至覆宗絶祀也
　　安处善乐循理世间要安乐无如此者晦翁以此释富而好礼欲求安欲求乐无如此者舍是或有可茍安者不旋踵忧危及之矣人能循理为善则与天为徒虽君父命令亦有不必从者葢时少有误也惟又理善道岂有差误岂有误人者哉政恐信之不笃积之不实若能积久物无不动事无不行今事有不能行者物有不信化者只是不曽积实释氏有所谓如意宝珠有所欲为无不如志此正指德性而言天理在是善道亦在是茍于此焉真积力久其所欲为无不如志者反身而诚乐莫大焉毎事是实理无一防人伪间杂安得不乐书生入大学以工课不及人受人薄贱及一旦赶上人便寛行大步下得一盘好碁赢了人犹快活况此真实道理应事接物一切如志其乐为如何哉
　　反身而诚是气服于理一切顺理而行气亦是善岂有损于其间强恕而行是气未服顺理当西而气于东必勉强按服必顺于理然后可也
　　万物皆备于我反身而诚乐莫大焉件件事至诚恻怛做将去其心安其气舒俯仰无愧其乐可知此天下广居也
　　强恕而行求仁莫近焉事为之际或逺于理气未得平必勉强其气以从于理人之不善未合于理亦在容恕未庸遽与之争也在事必勉强在人必容恕茍在事不能强于为善在人不能容其未善则吾之仁逺矣故能强恕而行求仁莫近焉所谓万物皆备于我试以斯二者体之则世间何事不备于我在君臣为义在父子为仁无不可者正所谓如意宝珠也反身而诚是气与理合为一强恕而行是气与理未合须是用力按服他至功深力到则与反身而诚一矣
　　或谓人依道理行多不乐故不肯收敛入来放旷不循法度却乐多只于那壁去了以故为学近理者少而多喜于自恣放言自适如李太白诸诗豪皆是也此何故曰天下只问是与不是休问乐与不乐若分明知得这壁是那壁不是虽乐亦不从也如大家有诸子一子服田力穑以堂搆为己任一子荒纵饮宴市楼若论乐与不乐力田之苦诚不如市楼之乐为其父祖者爱力田者乎爱荒纵者乎使诚知服田力穑之为乐无穷也则于荒宴不肯一朝居矣彼诚不知耳茍能知之必不如是也所以大学要致知
