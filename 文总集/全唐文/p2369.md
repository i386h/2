<!-- { "loadSidebar": true } -->
    〈景为将，斩将搴旗。还後为殿，久而不至。师诘之。云：“马不进，非敢後也。”〉
    让礼之本，矜伐之贼，大勇不斗，小智自私。故范宣执谦，其下皆让；宣尼垂训：“欲速不达。”景也出师，自承王命，被坚执锐，皆奉庙谟；斩将搴旗，莫非皇化，虽闻拓地之绩，未可贪天之功。彼师不仁，责其後殿，有词则舍之可也，诈善亦不犹愈乎？
    ○对战胜作彝器判
    〈小侯战胜，作彝器铭功林锺。军正讼言时有妨，小侯云：“以示子孙。”不伏。〉
    天子令德，铭曰日新；诸侯计功，取彼凡获。永启厥後，无忘远图。方展器於樽彝，果昭宣於篆刻，所以惩其不恪，载此嘉猷。何蕞尔之小侯，敢招贤於大国，虽出师以律，其如克敌之雄；而救死何庸，乃是因人之力。同季孙之取恶，且铸齐兵；闻臧氏之所言，诚非鲁德。亦胡颜於燕翼，遽有讼於妨时，请从军正之言，以蔽林锺之失。
    ○对克狄孥来判
    〈甲克狄邑长孥来。有非寮者以其孥行。军吏执之，云：“非事士也。”〉
    弧矢所以立威，征伐所以柔远。瞻言甲也，利用行师，奋长策以从戎，俄闻获鬼；遽前歌以献捷，方见劳旋。惟彼非寮，职居何等？将守死以效节，岂成仁而有渝？谋之孔臧，实曰有伦有义；忠以明训，必也主亡与亡。行为尽室之谋，坐为刻吏之诘，类伯夷之洁已，不食於周；同夙沙之策名，何赖於鼓？主则辱矣，士也何依？既无二君之心，宜遂匹夫之志。
    ○对获五甲首判
    〈景获五甲首，请隶五家。御史按景干赏蹈利。诉云锐士。〉
    休明在时，人忘战。虽塞垣无恐，犹劳御侮之师；而锐士从戎，理急策勋之典。日者白兰尘起，紫塞烟飞，无风而羌笛自吟，有月而胡兵不去。天子闻鼓鼙之响，按剑兴师。将军厉甲胄之容，登坛受钺。景以声雄蓟北，望重关西。斩将搴旗，威推八阵；屠凶执馘，勇冠三军。盛绩攸闻，戎氛自灭。甲首五级，功可传於藁街；请隶五家，罪方招於石室。论咎虽云蹈利，据理抑可酬功。罚疑从轻，景诉诚为顺理；赏疑从重，霜台岂可置刑？既有司存，请依彝典。
    ○对为将失礼判
    〈甲为君之右，令将卒取清。有司劾云：“虽免君之难，而失军之礼。”诉云：“若不欺军，安得不获。”〉
    危事不齿，善败岂亡？苟能爱而尽忠，何伤诈以兼智。惟甲迹同丑父，貌类顷公，立我戎马之前；应识被庐之术。进则思赏，退则图全，拥铎拱稽，初言以律。靡旗乱辙，俄见覆军，方知处死之难，期於陨命之礼。梅林止渴，盖是从权；竹简议刑，将何劝善？免於军难，亦曰“师贞”。殊不知索彼车中，范睢以远；降之城下，纪信空存。宜表洋洋之人，以旌赳赳之列。有司见劾，无罪可书。
    ○对旋凯献俘判
    〈军旋凯献俘，毛有二者，执法止而劾之。军司云：“拔距石者。”〉
    兵居死地，百战功宣；将凿凶门，三军献凯。度关山之月，横笛吟秋；驱陇路之风，长旌曳晓。实贾子勇，宁老我师，告捷攸属，获多斯举。故得繁颈请命，不以悬首为威。亭障罢警，边城偃柝。十角摇，二毛就擒。徵古可纵，在今莫舍，既负投石之力，允当操袂之来。执法劾止，未谐通议；请依军见，得谓其宜。
    ○对献捷称其伐判
    〈河源使献捷，骤称其伐。〉
    师克在和，军政以顺，将敷奏其勇，何求掩於人？以为司马出征，君子于役。即戎御寇，初利於九征；执讯获鬼，俄献於三捷。式宣王命，大殪戎师，而悉引厥功，以为己力。横草可重，坐树无闻，方饮御於诸友，遂扬言於执事，同至之称伐，非范宣之能让。攻战必取，欲先二子之鸣；班列不同，终在七人之下。聚为怨府，职在乱阶。盖是速戾於争功，实乃包羞於阅礼，不可在位，何以佐军？
    ○对还生口判
    〈得甲为平卢小将军，军中有擒得生口者，尽还之节度使欲加以罪。云：“古之名将，亦有如此者。”〉
    获则必取，兵家旧法；舍之从权，伐国新意。惟甲早从师旅，久戍边庭，将立大勋，以图贵位，爰从是役，得展其谋。於万人之中，力能获鬼；用七纵之术，志在平戎。是则舍此一家，将来九族；果取其国，何止於乡？类孔明之用师，威怀蛮长；同叔子之居镇，德服吴人。皆呈辅相之林，明於制敌，谁谓偏裨之任，暗合前规。节使属当戎行，未知军要，此宜论赏，翻欲加刑。由是观之，罪有所在。
    ○对获俘衣之判
    〈乙攻城，获俘衣之。或以为非，曰：“使其如归。”〉
    德以绥边，仁惟克敌，必将制胜，是曰“能贤”。乙出师以和，攻昧以顺，戈矛云合，士卒星驰。既左旋右抽，期一月三捷。人思悬布，军以获俘，以为安忍无亲，黩武无烈。作其令主，徵冶夫之谋费；还其侵地，善羊祜之取吴。则寒者衣之，人遽叛於南氏；归乃有所，城亦复於季孙。美绩可书，策勋宜赏。彼或非者，徒测海而多愧；尔有词焉，固包荒而无怍。
    ○对以囚为前锋判
    〈甲受律讨不庭，以囚为前锋，薄威去备。人告失军容，云：“先者之法。”〉
    古之用兵，抑为制胜，或以柔远，或以伐谋。逸乃楚囚，其来报也。无樵采，亦我诱焉。果而称师，特蕴权决，不薄之险隘，不邀之未济，而壮士曲踊於幕庭，将军下矢而鸣鼓，岂止血刃，当观系俘。亦有藏地势之间，用人谋之运，右广初驾，左轮未殷。犯围蹈锋，申厥诚果，衿甲面缚，衅鼓缧囚。列之前伍，以待後殿，而薄威去备，类阵振旅。使戈旌霜指，耀征垒而冲喉；剑气风趋，骇辕门而籍骨。於惟胜敌，亦为奇兵，何失军容？更成馀议。
    ○对弃子判
    〈受命攻城。在城中曰：“将诛孺子。”报云：“必与我餐之。”或以其不义。〉
    受命启行，有死无二，虽因义以制令，宁以权而灭亲。断布重城，先期贾勇；析骸悬釜，冀以论功。食子自同於乐羊，纯臣多惭於石昔，与其废礼伤爱，岂若徇节忘恩。既覆醢以称仁，何请羹而遗我？告为亏义，谁复间言！情则不经，言亦有素。
    ○对爱子为贼所执判
    〈乙有爱子，为贼所执。因以登楼就乙求货，既不许而促兵进讨。所由攻之，并子亦死。御史劾弃子啬财，不可为训。不伏。〉
    君惠於臣，父爱其子，盖禀天性，岂直物情？事或不可，义将何若？乙以忝列荩臣，合输贞节。言念幼子，痛自阙於防闲；钦奉大邦，惧乃挠於法制。若执人以求货，皆罄室以全生。则因循而来，虏掠何算。欲求苟免之道，恐贻嫁祸之愆，所以促兵，冀其尽敌，虽丧克家之子，终成辅国之臣。大义灭亲，且类桥元之操；深仁济物，奚取卜商之慈。劾以啬财，将何沮劝？
    ○对擅发兵判
    〈甲奉使副讨罪，擅发兵，杀康国王。执事加赏。或非之。〉
    临变有谋，始闻胜敌；兴师无律，终以臧凶。甲受命以行，观衅而动。轩始发，将远使於四方：临冲载驰，遂收功於万里。殊傅介之密旨，因取楼兰；若陈汤之矫制，更夷康国。况今偃革息马，绥戎纠华，奚贪一夕之勋，遂侈三军之事。虽掠美以自满，终啬祸而难封。执事念彼武功，以为勇爵；或人思我王度，方循政典。苟示化以徇物，无忘纪以败常，将为後图，是亦为政。
    ○对矫节用兵判
    〈矫节使边，逢诸国有难，遂以兵革平之。议不加赏。〉
    受命以出，惟德之恭；见可而行，亦仁之勇。矫节何者，从兹使乎？夙驾载驰，异将军之授律；饮冰言迈，逢邦国之交仇。同楚君之用兵，且闻观衅；殊羽父之能请，因见出师。爰发干戈，以祈尔爵，克宁边鄙，肇敏戎功。事贵从宜，赏期当物。必也不虞或至，拒寇爰来。灭虏地之烟氛，息汉庭之烽堠，专则可也，赏宜及之。如或胡尘自飞，我疆不耸，空勤远略，终匪臧谋。苟免戾而已多，何议功之敢望？进退二理，庶乎一隅。
    ○对军副别屯斩人判
    〈丁为军副，在别屯，辄以法斩人。主将奏诛之。诉云：“专军别将，不在部曲。於法不合罪。”〉
    天讨有罪，成师以出，注意於将，禀命不威。丁任既干城，宠亦受，非以惠敌，期於伐谋。履武人之贞，居元戎之副，执讯获鬼，义非丧律。有虔秉钺，诛在明刑，议七德以不伤，爰九伐而何害？主将不能命之以徇，分谤生人；方欲纠之以违，笃责军簿。奉车都尉，虽谓专而请诛；龙骧将军，固违令以告捷。况斩之以法，乃非徇私，副在别屯，异於擅杀。欲加之罪，无以为词。
    ○对司马斩嬖判
    〈甲与戎战。司马曰：“所遇有隘毁车以为行。”甲所嬖校尉不肯，司马斩之以徇。军正奏其专杀。〉
    受命以出，一鼓作气，惟师在和，七战皆获。观衅而动者，谓之“军志”；相时设教者，是曰“武经”。甲惟理戎，兴兹薄伐，司马决胜，以先启行。彼徒我车，惧其侵轶，凿门受，陈其教令。既遇隘而难进，请为行而制敌。校尉不肯，斩之奚伤？违其毁车，有类荀吴之嬖；是称乱命，以戮晋卿之仆。奏以专杀，斯则不然！
    ○对死政判
    〈死政之老求廪食。乙以其无所归，供以间粟。〉
    功立於时，身有宠禄；政死於国，家备哀荣。至若羽林孤儿，且不遗於汉主；胶庠养老，犹见恤於周人。虽廪食或求，而间粟是用。法所当得，昔尝税於关门；无若我何，今虑挤於沟壑。既受一夫之粟，何惭七子之居？惟乙所供，理亦为当。
    ○对轻过罚甲判
    〈士门使轻过罚甲。按察使纠之。〉
    制刑阅实，勿替前典，诘罪理军，必条隐令。既轻过而悦使，同寄令而宥人。虽疆埸无虞，而蜂虿有毒，欲观攻取，必资甲兵。谪以分金，尝闻管氏，入兹束矢，复起齐邦。师古可权，士门之良图惟允；倚法以削，按察之纠谬何深！理贵平反，宁闻伐善。
    ○对恤士判
    〈得甲为将，卒有患痈，甲吮之。卒母哭而诉甲将杀其子，请罪之。甲不伏。〉
    总戎之寄爰，比善於穰苴；受甲之徒，忽方疾於荀偃。均其挟纩，始勉三军；惠以吮脓，方忧《七发》。伫尽佳兵之力，坐兴慈母之哀，非辍哭於敬姜，实先悲於蹇叔。以父观子，固旋踵而无期；论将绥兵，乃推诚而有及。预起三殇之恸，虽欲妨明；深详七萃之谋，宁宜见罪？
    ○对勇壮逾羽林亭判
