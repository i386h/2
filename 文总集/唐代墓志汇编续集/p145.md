<!-- { "loadSidebar": true } -->
永贵柔弱，兰美芬芳，夫人令德，如如璋。华桃李，归於君子，举案齐眉，聿终如始。既其居孀，德迈共姜，松清玉白，柔烦贞良。凡有仁德，明神辅依，如何靡鉴，遽掩泉扉。福善祸淫，谅之虚傅，呜呼茹恨，吁嗟彼天。苍茫云树，萧瑟荒垌，魂兮何往，泉路空铭。
（录自《隋唐五代墓志汇编》陕西卷第一册）
№天宝１１０
【盖】
模糊不辨
【志文】
大唐天宝十四载岁次乙未十月丁亥朔十六日壬寅，信都郡武邑县故张掖郡司法参军苏崇徽，是苏武之后，苏辽之孙，寄柱国勋，荫田在此济南郡临邑县北界曹济村西北兹地是也。东去曹济□一里，南去清河三百步。其参军弟崇侠，高蹈不仕，广读经史，遁居荫田宅中，葬於此荫田中，立坟焉。田石为棺，田石为门户，故勒石铭，急急如律令：
忽有程陆开此墓，必灭程氏。
（录自《隋唐五代墓志汇编》江苏山东卷第一册）
天宝一一一
【盖】
失。
【志文】
大唐太子典设郎郑公故夫人崔氏墓志铭并序　太原邬贲撰夫人姓崔氏，博陵人。天宝十有四祀七月廿五日遘疾，终於西京平康里之私第，春秋六十有七。以其年十一月五日，归葬於洛阳北邙之原，依於先茔，不忘旧也，皇朝散大夫、信都司马端，夫人之大王父也；皇□郡录事参军Α，夫人之王父也；皇吴郡□县尉□□，夫人之皇考也。世族轩冕，能名郡邑，美德余庆，夫人是生。故幼而惠和，非傅母之训，长而聪敏，实天资之德。自归於郑氏，卅一年，克勤闺门，书夜如一。捐绮之不御，耻铅华而累色。言必柔顺，动合礼容，六姻推其母师，九族高其妇道。夫积善者，天与之，地助之，非人之所望也。
其有不求而显，不望而荣，岂人事乎？固天意乎？则夫人之德，其昭厥明矣。是以诞生季女，坐闻天听，人储右之□，居良媛之秩。夫因□贵，承不次之荣；□接恩私，保宜家之庆。衡门之下，翻为戚里之游，里巷之门，宛是繁华之地。夫人恶奢尚俭，好静忘躁，不以外荣为贵，恒以内修为德。尝谓郑公曰：此身无常，如水聚流；此欲难满，如火□□。虽处居家，终修其梵行矣。至乃□囊护戒，定水洁心，经行於目□之间，稽首於桑门之地，积有年矣。夫人疾亟，内外皆归，谓其夫曰：死生天地之理，物之自然，奚可甚哀。多藏厚亡，圣师所诫。家大周也，愿返葬焉。言末及终，溘然薪荆呜呼！宅兆有期，涂车即路。皇恩赠，御礼光启，哀荣□义，厚莫重焉。嗣子恒王府参军等乐乐棘心，血下如割。思鞠育之难报，追昊天之罔极。郑公入（下泐）出门永叹，悲白日之千古。遂求圆石，以志泉壤。铭曰：
英英夫人，令德莫名。积善斯应，终而有成。女归储右，夫被恩荣。高门已兴，大皆其路。轩盖昭曜，家无布素。处荣不贵，外物余真，寂灭诸见，亡形此身。邙山下，寒＊云，千秋万岁兮唯孤坟。
（录自《隋唐五代墓志汇编》洛阳卷第十一册）
天宝一一二
【盖】
大唐故华封观主王君墓志铭
【志文】
唐故华封观主王君志铭崇玄馆学土李琦述君讳楚玉，京兆县人也。其先谱史详焉。曾祖，祖，父宾，皆深仁远畅，余庆所锺。而君夙尚真筌，岁十三而巾星帔；高В师范，天八祀而领华封。博爱而宽，沉默而敏，未尝形于喜愠，无以变其心节。信仁德之厚矣。况雅善宣唱，每紫禁修真，玄坛演法，，则必特奉恩遇矣。噫！夫生也不留，俄闻顺化。时天宝十四载十月十四日归真也。道门威仪阈□，骠骑高公咸闻之而出涕。则况于士庶乎！门人王玄览、辅玄德、袁玄悟等，攀切无从，以其载十一月十七日女神于川之原。铭曰：
适来兮，道之纲；适去兮，化之常。川之上兮烟柏苍苍，王君居之兮其德不亡。
（录自《隋唐五代墓志汇编》陕西卷第四册）
天宝一一三
【盖】
大唐故左威卫将军赠陈留郡太守高府君墓志铭
【志文】
大唐故明威将军检校左威卫将军赠使持节陈留郡诸军事陈留郡太守上柱国高府君墓志铭并序　　国子司业苏预撰公讳元，字元，本冯氏，隋荆州长史盎之曾孙，皇高州都督智之孙，广州都督君衡之子也。垂拱中，武太后临朝，公时尚幼，属奸臣擅权，诛灭豪族，避此祸，易姓高氏。开元初，我皇帝即位，公方已长，遇海夷作梗，侵掠郡邑，讨斯寇，加勋柱国，授川果毅，转鸿门折冲，执干戈，卫社稷。辛未岁，迁领军郎将，移金吾中郎，仍赐朱组，庚辰岁，除右司御率，改左威将军，更加紫绶。
公英威绝世，壮气袭人，其容貌赳赳如也，其神色桓桓如也，有若东西队正，有若左右校尉，罔不遵其范而效其仪。为春秋七十二，天宝十有四祀仲秋甲子，薨於西京大宁里。明年孟春乙丑，葬於东郊龙首原。有制赠陈留太守，旌之也。嗣子承袭，左卫兵曹参军；次子承秀，左卫率府仓曹参军。咸扣心告予，泣血求予。
惧陵谷之迁移，刻名行於金石。乌呼！有唐左咸将军赠陈留太守高府君之墓铭曰：
公之未世，仪刑有制。仪刑有制，人用师之。公之既殒，德音不泯。德音不泯，人用思之。
太子率更承翰林院侍诏顾诚奢书（录自《隋唐五代墓志汇编》陕西卷第一册）
天宝一一四
【盖】
失
【志文】
大唐故处士赵府君墓志铭并序君讳留四，本南阳郡人也，今为邺郡安阳县人焉。绍颛顼总其长源，系简子之苗胤；缵五奢之末，承武灵王之後裔。既而承宗弈世，轩冕蝉联，昭穆相缵，簪裾不绝。远祖道，为晋之上卿；曾祖德；祖节；父名留四；并承亲以孝，为政於家，乐道忘荣，优游卒岁。君不求名利，赏性丘园，孝敬怡神，居家治理。既而名扬远迩，德著乡闾，遘疾弥留，俄从永夜。以天宝十四载岁次乙未六月己丑朔六日甲午，＊於私第，春秋六十有一。是以瑰随逝水，顷移玉管之灰；魄逐迁舟，屡改缇葭之序。风枝难驻，晷影不留，卜远有期，龟谋袭吉，即以度载二月乙酉朔十二日景甲迁厝於邺郡西二十五里白鹿村东南二里祖坟茔域之内平原，礼也。两其形胜：青乌启兆，白凤呈祥，遂符日之徵，雅叶休祯之地。其茔域东瞻邺郡，西望太行，南越龙泉，北据洹水。嗣子万昌、万超等，恐田成碧海，砺岘山销，故勒志文，纪其不朽，其词曰：
天地斡运，日月居诸，粱木斯坏，哲人其殂。灵随造化，神游太虚，金躯虽殁，芳声有余。其一。积善之家，行路可嗟，龙剑泉奄，华堂绝奢。
（录自《隋唐五代墓志汇编》河南卷第一册）

●圣武
№圣武００１
【盖】
大燕故任府君墓志铭
【志文】
大燕故尚辇奉御乐安任府君墓志铭并序前国子监太学生程处俊撰公讳金，字子金，华阴人也。因宫中都河南府。谯郡成父县今行真之孙，酒泉郡司马守节之子。公为人也，温良烈性，恭睦居怀，听之者许其聪明，见之者知其孝友。莫不因条识叶，望表知中，祈以推之以智勇，成之以揖让，由是道交遂广，声名益震。及其从微至著，资父事君，起家右卫长上，稍迁右武卫河南府怀音府别将，又迁具茨府果毅都尉、羽林军长上，又迁信王府典军，旋拜朝议郎，守殿中省尚辇局奉御。岂期年岁朝露，浮生过隙。汉逸人之雅操，命也无时；鲁司寇之知言，秀而不实。享年五十有二，圣武二年四月廿日丁酉，终於河南县洛水之道光里之私第也、夫人大原王氏，夫人天水赵氏。二男一女，长男令涓，季曰令溱；女十一娘，出归於清河张景秀，即河南府宜阳府果毅、羽林长上。令涓等哀纟重吊鹤，痛切邻人。孝之始也，则身体发肤所以全其性；孝之终也，则衣衾棺椁所以成其礼。天高八万，想伊洛而何从；地阔三千，对佳城而有恨。越圣武二年岁次丁酉五月戊申朔十九日丙寅，葬於邙山临里。呜呼哀哉！乃为铭曰：
山河带砺，金木精灵。郁郁千丈，森森五岳。骖西掖，入出东明。人寿无几，皇天不平。柙留郭泰，挽送出横。终寂寥□相宅，空叹息於佳城。
（录自《隋唐五代墓志汇编》洛阳卷第十二册）
№圣武００２
【盖】
太原故王府君墓志铭
【志文】
太原王府君铭一首并序夫生也有涯，杳如过隙；死兮休息，宛若浮沤。有若太原王府君讳，字元明，生自河东，长居临晋，东西南北，爰同不系之舟；善恶毕迁，无违胶柱之旨。
遂乃积习胜因，望超彼岸，归依净业，念以慈航。不意石火垂寇，祸延遐寿，魂游逝水，梦奠两楹。忽以天宝十四载十二月四日寝疾终於京兆府长安县醴泉坊之私第也，时春秋六十有七。以圣武二年八月廿六日，权厝於国城之西，中坛之南，龙首之原，礼也。地惟不食，青青草类松皇；天之罔极，哀哀攀以泣血。昔在灵之为人也，薰莸不杂，晤涅盘而归夜台；神情不爽，体寂灭而同朝露。虽则死生有命，慎终者丧尽其哀；怙恃无依，迫远者祭尽其敬。恐为速朽，斯乃别石书铭；冀积岁年，是以标之闾里。铭曰：
原曰莓莓兮凉风凄凄，春秋代谢兮实曰无稽。令淑君子兮生死伦齐，卜地何在兮国城之西。白云悠悠兮帝城之隈，松风飕飕兮悲恸心摧，人生几何兮哀哉哀哉，临淮发叹兮逝水无回。寂灭归真兮巨室之中，想像欢爱兮犹神在空。其往如疑兮感之深衷，号天叩地兮擗踊是祟。属纩致敬兮□衣命魂，天之不言兮夫复奚论。将欲扬美兮如何之存，刻石为记兮贻之子孙。
（录自《隋唐五代墓志汇编》陕西卷第一册）
№圣武００３
【盖】
大燕故康夫人墓志铭
【志文】
