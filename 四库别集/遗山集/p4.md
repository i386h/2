<!-- { "loadSidebar": true } -->
　　亭亭祠宫桧，郁郁上云雨。扶持几来年，造物心独苦。青余玉川润，根入铁岸古。虽含栋梁姿，斤斧安得取？流洑地中久，骇浪思一鼓。天柱屹不移，水国奠平土。乾坤此神物，甲乙存世谱。濑乡留耳孙，阙里传鼻祖。秦松徒自污，蜀柏聊共数。会待十抱成，兹焉重摩拊。

　　铜鞮次村道中

　　山迳一何恶，一涧复一岭。昂头一握天，放脚百丈井。武乡有便道，故绕铜鞮境。涉险良独难，又复触隆景。羸骖蹄已穴，怨仆气将瘿。与世恒背驰，用力何自省？河汾绍绝业，疑信纷莫整。铭石出圹中，昧者宜少警。少时曾一读，过眼不再省。南北二十年，梦寐犹耿耿。喻如万里别，灯火得对影。行役岂不劳，聊当忍俄顷。

　　萧斋并引

　　故民部长陵萧公，泰和、大安之间，名德雅望，朝臣无出其右。其为太原道漕使时，不肖方厕诸生间，顾尝一望眉宇，以为甚幸。然亦以齿少且贱，不得与横经之末而为恨也。北渡后居阳平，见关中人邢公达，谈公平生，往往色扬而神跃。问之，知其为公夫人之犹子也。盖公达之先人，于公恩义良厚，而公所以报之者为甚力。公达初仕部掾，年甫三十，遂为州上佐，出入台阁者二十年，虽其材致，然亦藉公为之司命耳。予雅知公达之敬公也，凡欲闻公之故，则就访之。公达所居之屋，乞名于予，因以萧斋目之；且为之说云：“士之生世，有一乡之士，有天下之士；有一人之所私慕，有天下之所共称。分限所在，不能以强人，而人亦不得而强之也。惟公承王公余烈，奕叶台鼎，世谱完具，与当阳杜氏相上下，故言氏族者推其贵；出入经史，优柔餍饫，发擿秘奥，不减前辈蔡无可，故言讨论者服其博；奏谳疑狱，致力忠爱，一言之仁，利及永久，故言断狱者归其平；强御不夺其操，公相不易其介，幅巾乡社，坐镇颓俗，故言进退者推其高。盖天下所共称，非一人之私慕，高山仰止，其谁曰不然？古人有爱萧子云笔札者，得萧之一字，遂以名所居，况于其所天乎？”因为诗以贻公达。有好贤如《缁衣》者，请为同赋焉。

　　十年金门客，一日蓬蒿人。烟煤两椽屋，因公名字新。昔公无恙时，四海望经纶。敦庞一古儒，风采自名臣。人亡典刑在，百世留清尘。师尊世共然，况予夙所亲。爱公入梦想，逶迤见垂绅。教儿多读书，公言谅谆谆。他时门户改，亦惟公所姻。我尝望公颜，道左避朱轮。至今诵其诗，喜色为津津。归秦如未老，会买东家邻。

　　别李周卿三首

　　行路涩于棘，单车望千山。歌君《归云曲》，清涕留余潸。六年河朔州，动辄得谤讪。惟君笃高义，日来款柴关。古交松柏心，今交桃李颜。古人去不返，古道挽不还。相思一樽酒，幽恨寄山间。

　　《风》《雅》久不作，日觉元气死。诗中柱天手，功自断鳌始。《古诗十九首》，建安六七子；中间陶与谢，下逮韦、柳止。诗人玉为骨，往往堕尘滓。衣冠语俳优，正可作婢使。望君清庙瑟，一洗筝笛耳。

　　城居日蛙黾，局促复局促。去作山中客，放浪谁检束？溪光淡于冰，山骨净如玉。怀我同心人，团茅住深竹。垂纶鲜可食，种秫酒亦足。石坛三万丈，醉眼天一粟。安得万里风？相从两黄鹄。周卿学有渊源，东州诗人未见其比。与予约西游，如诗中所说。

　　酬韩德华送归之作

　　良朋满东州，岁月见忠悃。韩侯晚相值，意气尤恳恳。我尝相斯人，趣向识端本。立节柏有心，树德兰在畹。官荣睨不顾，寄兴浮云巘。今世走名场，旗旆几仆偃。贱子本无取，玉趾渠往返。昨闻遂归养，见谓竹林阮。暑涂三百里，追送不惮远。观君木讷姿，百念为日损。顾方惭衣絅，又被以华衮。桑榆傥可收，岁事在穮蔉。里门眼中见，归袖劳重挽。鸡黍先有期，升堂未言晚。渠犹类然。

　　戊戌十月山阳雨夜二首

　　朔吹作还止，云意郁以周。十月雷收声，阳和自油油。此雨非旧雨，春旱历夏秋。道路土三尺，今朝见浮沤。三城信乐土，凶年未消忧。一蝗食禾尽，半菽不易求。流民四方来，断港鱼虾稠。忍死待一麦，秋种且未投。干溢谁所司？雩坛遍九州。醉饱到狐鬼，巫觋自怀羞。帝命制江湖，野语良悠悠。龙公为汝贺，桑榆定可收。

　　霏霏散浮烟，霭霭集微坌。出门望白塔，但觉襟袖润。繁声忽赴节，细点复成阵。久渴宜未厌，已作宁小靳。山阳冬候暖，麦脚易滋分。土膏入渗漉，破粒容可趁。此邦信可乐，风土同一晋。单车我东来，尘土满归鬓。裹粮失先具，闭籴困余吝。今朝人事改，一雨开百顺。僧窗晚色净，喜极梦为尽。枕上一诗成，镫花落红烬。

　　看山

　　惨惨悲去国，郁郁赋《卜居》。不采西山薇，即当葬江鱼。今日忽有得，荡如脱囚拘。青山坐终日，忘读案上书。皋壤与山林，使我欣然欤？我身天地间，托宿真蘧庐。无穷阅有限，万期亦须臾。坎止及流行，何计疾与徐？百年险与夷，又似万里涂。良驭驰康庄，九折亦摧车。必惟易之就，遇险当何如？化化复生生，体异理不殊。鹭非沐而白，乌岂黔而乌？谁续长鹤？谁截短足凫？孔墨不暖席，盗跖华堂居。公车困方朔，太仓饱侏儒。杜子露双肘，朝参出无驴。软裘与快马，照耀舆台躯。天随隐笠泽，杞菊供盘盂。击鲜日为具，大嚼皆屠沽。乖逢自乖逢，赋分无贤愚。作计穷一我，造物良区区。向也忧不足，乃今乐有余。

　　九日读书山用陶诗露凄暄风息气清天旷明为韵赋十诗

　　行帐适南下，居人局庭户。城中望青山，一水不易渡。今朝川涂静，偶得展衰步。荡如脱囚拘，广莫开四顾。半生无根著，筋力疲世故。大似丁令威，归来叹墟墓。乡闾丧乱久，触目异平素。枌榆虽尚存，岁晏多霜露。

　　今日复何日，霜气倏已凄。登高有佳招，山中古招提。翩翩刘公子，王田重相携。乾坤动诗兴，涧壑忘攀跻。霍侯家甚贫，劣有酒与鸡。城居厌鼙鼓，移家此幽栖。世网不易逃，所向皆尘泥。何以濯我缨？林间有清溪。

　　山腰抱佛刹，十里望家园。亦有野人居，层厓映柴门。昔我东岩君，曾此避尘喧。林泉留杖履，岁月归琴樽。翁今为飞仙，过眼几寒暄。苍苍池上柳，青衫见诸孙。疏镫照茅屋，新月入颓垣。二句先人诗。依依览陈迹，恻怆不能言。

　　霜气一匽薄，杳杳秋山空。临高望烟树，黄落杂青红。造物故豪纵，穷秋变春容。锦障三百里，不尽台山东。粲粲黄金华，罗生蒿艾丛。野人不知贵，幽香散秋风。秋物自横陈，顾揖苦不供。谁能摇醉笔，吐句凌清雄？

　　宇宙有此山，阅世过鸟疾。何人不此游？名姓宁复识？兹辰世所重，前代多盛集。柴桑有故事，二谢留俊笔。并数孟与桓，此外谁记忆？人生百年内，踏地皆陈迹。独惟我辈人，兴怀念今昔。山林与皋壤，自古长太息。

　　赏心古难并，暮景日易费。故人成此游，尊酒重相慰。新诗互酬唱，清谈见滋味。鱼鲵方偃蹇，鼁黾共腾沸。悬险剧褒斜，清浑杂泾渭。争教十围腹，满贮忧与畏？情亲到真率，宁复转喉讳？郑重伯雅生，藉汝聊吐气。

　　往年在南都，闲闲主文衡。九日登吹台，追随尽名卿。酒酣公赋诗，挥洒笔不停。蛟龙起庭户，破壁春雷轰。堂堂髯御史，痛饮益精明。亦有李与王，玉树含秋清。我时最后来，四座颇为倾。今朝念存殁，壮心徒自惊。

　　我在正大初，作吏淅江边。山城官事少，日放淅江船。菊潭秋花满，紫稻酿寒泉。甘腴入小苦，幽光出清妍。归路踏月明，醉袖风翩翩。父老遮我留，谓我欲登仙。一别半山亭，回头余十年。江山不可越，目断西南天。

　　吾山一何高，清凉屹相望。龙头出白塔，佛屋压青嶂。云光见秋半，旭日发豪相。峨峨宝楼阁，金界俨龙象。乡曲二十年，香火阙瞻向。金花香草，梦想云雨上。福田行欲近，重为诗酒障。终当陟层颠，放眼天宇旷。

　　紫微老仙伯，少日见承平。甲子五百余，双瞳益清明。披庄不盈尺，翛然澹无营。庭柯挂秋蔬，老树风泠泠。我有年德尊，公深乡曲情。思得菊潭酒，为公制颓龄。作诗语同游，明年复寻盟。看翁九节杖，翩翩上峥嵘。

　　留月轩

　　丈室何所有？琴一书数册。花竹结四邻，繁阴散芳泽。闲门无车马，明月即佳客。三人成邂逅，又复得欢伯。欢伯属我歌，蟾兔为动色。商声隐金石，桂树风索索。乾坤月与我，光灭即生魄。元精贯当中，宁有天壤隔。卯君尚奚待，言论絫数百。多谈令人厌，坐睡惊堕帻。一笑鸡未鸣，虚窗自生白。

　　梨花海棠二首

　　梨花如静女，寂寞出春暮。春工惜天真，玉颊洗风露。素月澹相映，萧然见风度。恨无尘外人，为续雪香句。孤芳忌太洁，莫遣凡卉妒。

　　妍花红粉妆，意态工媚妩。窈窕春风前，霞衣欲轻举。金槃渺华屋，国艳徒自许。依依如有意，脉脉不得语。诗人太冷落，愁绝残春雨。

　　赵吉甫西园园名种德。

　　王城比民居，近市无闲田。闲田八九亩，乃在城西偏。久矣瓦砾场，莽为狐兔阡。高人一留顾，老木生云烟。筑屋临清流，开窗见西山。人境偶相值，遂无城市喧。赵侯嗜读书，兀坐守遗编。性情入吟咏，古淡无妖妍。酸碱与世殊，至味久乃全。我作别墅诗，请为子孙传。耕耘有定业，歉丰属之天。宁作卤莽儿，袖手待逢年。汲古先有斋，种德今有园。期君在晚岁，无庸计目前。

　　临汾李氏任运堂二首并序

　　彦仁从军，久厌于事物之累，念欲脱去之而不可得也。故尝郁郁不自聊，求予发药之。予名其居曰“任运堂”，且为赋诗。

　　官职有何好？懔懔蹈危机。车尘及马足，捧手仍低眉。弃去何足道？无从脱絷维。不如听其然，岁晚傥可期。此心未驯初，养虎时饱饥。一为金石止，坐阅万物驰。汩泥扬其波，哺糟醊其醨。渔父我所学，灵均竟奚为？上堂寿慈亲，兄弟如埙篪。菽水致足乐，况有甘与肥。人生天地间，长路有险夷。遇险即欲避，安得皆通逵？君家北山翁，百世留清规。乐天而知命，行矣君何疑？北山翁，彦仁之伯祖。泰和间，以高道提点天长，胥莘公赠诗，有“百世清规”之语，故及之。

　　履危恨无机，避祸欣有策。后虑徒自密，前路宁汝测？七战殁牖下，坐谈得刺客。周身容孔智，伐木不宋厄？九折怯乘险，瘴海悲远谪。就令家长安，独不死床箦？人生多忧畏，年寿几至百？惴惴首尾间，天宇坐成窄。重泉青云梯，平地黄土陌。乖逢有定在，拙计徒巧择。行乐当及时，莫待头雪白。黄土陌，见《初学记》《奴仆门》。

　　题张左丞家范宽秋山横幅

