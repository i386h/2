<!-- { "loadSidebar": true } -->
　　植青箱者以扇类箑以握类指种香者直剖则长横剖则短熊胆占朔雉尾卜晴春泥繁鸡夜烛败蟹是无知者有知无见者有见也然则知不系心见不凭目动于心者知必不灵拘于目者见必不广是以圣人虚其心不偏物蔽其目不见人
　　昭穆辨
　　古之昭穆果以世耶不拘子孙相比为说耶然世之言昭穆者断谓隔世相附考之商南庚而下至于小乙五世俱兄弟继如果以世耶则将废诸帝之祀矣然在位则其祀不可废也七世之庙不可越也庙无二主岂容一庙五主乎既不可共是始祖而下止祀及父子两世而髙曽祖俱祧则于礼愈不通矣制礼者必有定说姑识所疑以俟详考
　　日晷辨
　　日晷本元太史郭守敬圭表制也余尝入司天台观之卧石圭刻尺寸以为瑱树铜表南端髙四十尺为室表北霤中以景室闇则景愈明而视审表髙则景愈长而尺寸别盖本土圭之制五倍以数以变通之今世所传日晷以木为简六南端立表北画时刻持之对日视晷不必定方位而设者即其遗意也嘉靖乙巳春予祔亡弟造夫岭大墓山取以测时是时为立春节日入酉初初刻将晡视其景在戌之终窃疑焉毕葬取元史考之北极出地之度有多寡夏至测日之景有短长是地之势与日之行皆有南北参错也因悟曰世人但知减表之盈亏以合日之异行而不知变表之短长以准极之相去极之相去有逺近则地势不同地势不同则表之则当变于变表之中加以盈亏而后日之晷刻可得而测也今世所传亦曰本之守敬云尔守敬邢台人表在大都大都今京师也取京师之表行之四方其谬何疑于是即大都北极出地四十度之数为旧表之则十分之而取其八分六分五分通为四表以合二分二至之日行而测其景以定晷刻无弗验者乃知守敬之制得之变通世人之谬失之执泥故也明年如毘陵语之荆川荆川精于厯数者闻予惊曰兄聪明善悟若此胡不究厯法乎将强以授予应曰程子有言某那得许多工夫一笑而罢他日语之人多不解或又索予表以测日予曰此非吉州也慙而止后十年龙山刘子问日晷出其制以告不甚解乃为之辩复详其制遗之旧制夏至后表一寸春分与立秋后表八分在下穴立冬后表五分秋分与立春后表六分在上穴夏表准今木工尺正一寸今以京师当之为四十分强西安四十少登莱太原三十八少济南三十七少大名三十六东平三十五六嵩山三十五开封三十四大强河南三十四大弱汉中三十三半强扬州三十三武昌成都三十一半衡山二十五吉安二十三半雷州二十六琼州十九半自长安以下夏至表皆从京师四十分中得数又十分之以为寸其三表又剂分而逓减之【如雷州二十正当京师四十之半其夏至表准木工尺之五分如此则春分当四分秋分当三分立冬当二分半他准此盖以木工尺之五分又十分之取八分六分五分三表此减表法又按周礼日东景夕多风日西景朝多阴则知东西二地朝夕表又有増减近东减卯辰増申酉近西减申酉増卯辰长短准此以漏】木简长七寸博二寸中髙长五寸五分博一寸画时刻南起午北迄寅戌往来数之五寸五分之内午四分己未五分辰申一寸卯酉三寸寅戌五分午四画之往来数得八刻寅戌一画余刻之半他时皆八画之准八刻其分寸准木工尺不复减【或疑木工尺有短长以何为准解之曰即以一尺之分寸画刻取一寸四十分之视所在之地当直多少折为表之分寸无不准知四倍土圭者皆可盈缩为之】当南端画中外为上穴内为下穴以立表四周下陷为水渠取平渠深二分径三分外为廓窍其复下以藏表
　　箴
　　一真箴
　　种谷去稗种桃失李将美灵根必辨本始天地之性在人为理事应无方心实不倚惟圣先觉立极陈纪不失天真自然而已知以物迁志为气使百骸虽存诸用尽弛譬之幻偶机不由彼即猕而冠有无奚禆有思希圣莫先反已在身所由如意之指言或有余行不相比类躬负贩谬羡陶猗假寐一厠游魂千里觉而自顾境非昔拟何以责之曰非真尔目不外营聼不逺徙易虑改圗爰表及里神解精存口谈足履如饥索飡如渴饮水得寸守寸知此保此持之终身可以夕死
　　慎斋箴
　　慎哉慎哉有身实难孰阽于危孰丽于安譬彼措履周道平平渐渐之石亦既陨颠毋曰莫侮神在尔室毋曰于迈尚鉴于抑饮食日用莫匪尔质庶靡有他以观遗式
　　铭
　　竒石铭【并序】
　　双江先生之访石莲也披榛篠陟巘崿取片石若拱璞随叩中律七窍匪凿盖念庵子屡寓目而未始惊愕者也嗟夫物贵遘时人有知己几不可强何莫非此于是为之铭而赠焉铭曰
　　以为汝有遇耶则失所处以为汝不遇耶则得所主虽然苟不转矣在迩在逺焉往而非汝耶
　　小砚铭
　　其亷若夷其长不施挫锐处卑行与时随以修尔辞吾以为身之规
　　方砚铭
　　质之刚徳之方静而有常中且光遗之无疆匪余尔曰人文之用章
　　月冈曾氏宗祠明禋堂碑铭【并序】
　　堂曰明禋崇三寻广五筵主藏后寝神库旁翼致斋两庑五间门三【阙】序前启绰楔夹庖与庾度地为尺脩三百五十广一百八十月冈曽氏宗祠也曽之先居豫章徙庐陵自延构始至崇朴再徙泰和文溪七世安强提举湖南又十世寳庆通判如骥以死国諡忠愍忠愍有弟如龙判岳州文类其兄四世俊甫新甫徙檀树巷至今有祠祀三公二甫一以贤贵一以始徙礼也三传为辽海翁子永徙韦家巷翁笃行忤时国初坐诬谪戍辽左长厚博服帅领恱之晩得代归子伯愚卒遗孙士俊士敏士鼎鼎义请戍二兄得留士俊早逝士敏携子侄徙今月冈俊再传勉训拓室南冈长子才冠金坛教谕敏以仲子知州瑀贵封光山知县孙勉敬五井盐课大使大使生才达以子山东按察使于拱贵封郎中知州稍移文水生清逺训导任贵阳知县宪曽孙于冕训导澧州而桂阳子才汉为湖广布政防议自居月冈未逾五服显贵相踵诸生軰出辄负时名族日衍肆于是长老知州子晩清逺子才澄暨郎中桂阳子才泾诸生金坛子于干防议子于鉴合澧州按察率其羣从同心一辞本始祖徳食惠莫酬于义岂可卜既获吉敛材庀工爰建堂宇遂定祀仪晩执嵗事断自辽海服在髙祖伯愚惟曽俊敏始迁亲则王父匪鼎振义曷有遗音宜祔且报咸以妣从辽海而下引引绳绳上迁下祔班叙逓进复因于干请文牲石用广明禋或谓祀四世于今匪倍礼曰大夫有事省于其君干祫及其髙祖于古匪僭不僭不倍于明禋曰庶哉某按庙制以世代近逺章数隆杀辨贵贱然皆外垣都宫昭穆异处主无二尊文至饬也尔雅室有东西厢曰庙无庙曰寝今祠皆寝非庙也笾豆籥羽不登于阶即世逺其不谓杀乎且夫始徙不迁贤贵不祧遵人情也如以四世再一升祔辽海父子将遂忽诸祠议始程朱程朱推祀至始祖不嫌禘祫物未备也是故祭别以时时有疏数主藏于祐祐有専附情尽者义严世逺者礼变惟明与禋生诸心达于神明斯可祼享独曰不僭不倍已哉乃勒铭诗述故俾事事者观焉诗曰
　　曽着泰和氏繁出异檀巷文溪世遡卄四行直至枉惟辽海翁诗书塞上莫踬厥躬再世怡怡弟任兄业爰植爰培二干百叶文学徴辟博士扬休守良令惠政立誉收或佐于藩或臬是长朝録其勤亲荣其赏惟兹童耄逮尔婚姻夀考饮食孰匪一人揆始本功造自辽海美彼友于矧能身代垩垣黝寝祠啓其间祭缘于服主齿于班嵗嵗孙洒扫庭下牲肥酒清载献载亚甡甡孙子左右骏奔进豆及俎烹肆炙燔以侑以歌举勺如醢庶防顾歆防敢或怠尊罍匪洁明明此灵享以精意匪黍稷馨诚惟神依是谓报徳神惠孔时庆遗不忒神鉴烈烈靡幽弗知有来徼福诵此铭诗
　　跋
　　跋江门指南巻后
　　按先生二十有七从吴聘君归而苦心考索者三年闭戸嘿坐者又十年而后有得此诗自叙在成化癸巳嵗是时四十有六盖其自得久矣顾收敛归静若初入室然者晦不久则光不大固先生进道之因也今人从事于学既乏静専又易发露如是而欲与古人上下并驱乌可得哉为之深省
　　跋阳明先生与双江公书
　　阳明先生与双江公书在嘉靖丙戌又二年先生遂有南康之变是时公犹未执弟子礼而先生尽以近日所独得者切切语之惟恐不尽吐露斯其付托责望之重可知矣夫万物一体之义自孔门仁字发之至宋明道始为敷绎其后西铭一篇程门极其称羡自是止以文义视之微先生则孔门一脉几于絶矣故尝以为先生一体之说虽谓之发千古之秘亦可也公珍重是书既勒诸石乃以原稿付谢生经以其责望岂无意乎
　　跋白沙和兼斋诗
　　同年张良夫遣子统贞省余持四手巻以示其一白沙先生与素庵公和诗考其时盖先生赴召寓京所作后有东白君跋语则公遭贬南归时也东白谓乐于退隠非古人之心其言虽是似未足以槩先生夫先生之学以自然为宗至其徳要则随动随静终日照应而不离彼岂以隠为髙者哉公直声动一时其贬也时人莫不髙之而先生所倾向者亹亹不置要非为一节之竒者此岂东白未定之论耶不肖生公之乡而年实相后恨不获执事杖履幸与公子同袍夙资丽泽又得拜手展读手泽因见先生所书而遂论次若此后之览者其有谓余言何耶
　　跋通书圣学章后
　　右濂溪先生圣学章以无欲为千古入圣指要易通始之以诚则曰诚则无事又曰诚无为终之以艮则曰艮非为也为不止矣夫自尧舜相传精一之秘莫不由兢业以得之孔门格致戒慎其功若不一而足也今曰无事无为不已悖乎曰不然无欲者至近而逺至约而尽至易而甚难者也明道得之濂溪重其言曰所欲不必沈溺只有所向便是欲夫有所向者欲也所以必向是者有以为之主也夫意之所向随感易动日用动静何往非意于此辨别使意无所向自感自应则心体泰然他无干涉静虚动直由此而得其于用力不已切乎是无事者乃所谓必有事而无为者乃其至刚者也白湖君志于圣学不以某之不肖而数数下问愧未有得也姑述其所闻于师友者书以相质倘无疑于是当详为说以申之
　　跋太极图定性书西铭论仁体四篇后
　　无声无臭而万物生上天之载也天命为性万物同此出焉无极者言乎其本也无欲者言乎其功也无欲则浑然与物同体夫是之谓仁仁也者言乎其复也仁存则人极立顺事毕夫是之谓合徳濂溪之言至矣横渠见其大者也诚敬存之未尝致纎毫之力则性定而内外忘明道所以发其蕴也予诵言久矣未能得其所以言也柴子某与语契甚书此定交盖予方有悟于是而病未能君亦孳孳焉若不及呜乎日月逝矣其无为枉生哉
　　跋九边图
