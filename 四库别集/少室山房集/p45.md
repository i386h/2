<!-- { "loadSidebar": true } -->
　　密霰三冬集云四望同微茫屯巨壑浩荡布长空入夜光交暎连朝势倍雄纷披遥坠露飒沓近含风漠漠縁堤厚霏霏入堑融凌波来冉冉逐浪去匆匆岛屿萦枮枿汀洲结乱葓【水草】修途霜淅沥闇谷雾巃嵸屏翳驱驰疾防号令隆山川呈浑沌【帝名】宇宙共工【共工自谓水德王介甫称雪为水种】链石娲皇瘁填河织女癃衣裳青媛湿环佩素娥【玉声】月杵舂来细星箕飐处蒙【元诗云孙捧出南箕月娣舂来北斗量】斗牛沈劒色雷电撤车攻【王介甫雪诗冻云深闭阿香车】南纪阳和伏东蕐灏气笼扶桑霾曙旭析木炫层穹齐鲁青如羃岷峨翠若幢重阴浮海岱积素晕河嵩潮涌钱塘濶涛蒸渤涨洚【音义俱仝洪】滹沱流易合勃律难通【见酉阳杂俎】庐阜天连瀑燕台日贯虹【白虹】柱凝江馆瑟弦折塞门弓弱水氷堪渡辽阳淖未瀜瑶翻藏地轴【樊宗师文瑶翻碧敛】玉戏笑天工【清异録以雪为天工玉戏】碎讶昆吾切莹看匠石砻潇湘遗是玦宛洛种为珫琮璧唐郊荐圭璋夏庙肜【祭名】王孙珩粲烂和氏璞茏葱玛瑙霏成屑琅玕刿欲镕水晶盐味淡火浣布毛冲【白也】贝锦披文砌鲛绡错绮栊玻瓈新步障云母旧屏风蟾窟俄圆桂鹍弦骤拂桐【以白雪言】白华怀烱洁黄竹寄忧忡处士墙頽荜幽人径翳蓬千林凋橘柚七泽冻杉枫泞隔双柑侣泥霑百草丛禾苗占上瑞楮叶陋凡工拟絮情殊惬吹葭节渐融【和也时近长至】吟梅标逸韵泣笋騐深衷庭院饥喧雀轩墀静扑虫【蘓雪诗隔窓撩乱扑春虫】罗张梁苑兔【兔园】耒瘗邺田螽【蝗也】潋滟传羔帐萧疎放鹤笼狼峰清代北鹊帜詟云中【太白诗枭首髙悬白鹊旗】蜃吐楼台钜鲸封观壁窿【左氏取其鲸鲵以为京观韩雪诗鲸鲵陆骨死】鼋鼍愁永蛰鹯鹗快髙翀逺渚拳栖鹭荒陂窜落鸿灞桥驴蹇足蓝岭骑埋鬃汞已凝贞白铅仍聚葛洪玉京朝柱史银阙跳壶公棺下乔应耄笙飞晋尚童餐苓延蓟训服乳度茅衷【贞白而下仙家八事并以色言】慧可禅锋利【用少林断臂事】瞿昙佛行崇【雪山苦行】散花摩诘幻筛粟惠能侗【见坛经首】嶂没须弥岭池添阿耨谼菩提陈大梵优鉢湛真空【菩提优鉢俱以花言】冶色凌姑射炎威净祝融轩涂迷七圣舜麓正羣工【烈风雨弗迷事】孟氏离宫【雪宫】乐顔囘陋巷穷【王介甫诗拥箒尚怜南北巷谓不蔽风雪】水精传孔父【纬书云水精子继周为素王】石髓问嵇公秀彻肤明玠【玉人】瑰妍质粲蒙【王蒙】凝脂夸杜姣【杜义】傅粉诧何工赙亮嗟埋树【埋玉树着地中事】怀忱叹濯桐【王大濯事】浩游贤七贵【孟浩然名浩尝与李白郑防七人逰雪中有七贤过闗图】安卧卜三公【袁安后至三公介甫雪诗袁安交防岂须又用此事】竹墅深逃廌茒庐破匿仝【韩赠卢仝诗破屋数间而已矣】孙窓芸帙耀苏窖苋肠充有履穿东郭无衣晒郝隆陶巾敧自漉姜被薄谁烘蝶记元婴【滕王蛱蝶】冩鵞忘逸少笼【白鵞】含寃齐妇孝【东海孝妇齐地】殉节宋臣忠【朱弁祭二帝文魂消雪窖】左伯骸将毙全师睫故蒙【全奯沮雪髙卧鳌山】绨分须贾袂褐绽范丹躬雨粟嬴君骇量沙魏卒懵【道济量沙以余米覆其上】程徒传旧业石帅擅竒功【石雄】炭化虚疑逊【旌阳化炭为妇人美肌如玉雪】薪悭孰代崇【蜡代薪事】长谣逢贾簿【唐人赠岛诗十二街中春雪遍】大猎罢萧忠【见録】暑槛宜河朔春盘忆射洪【杜诗】峥嵘惊嵗暮朗润报年丰兰舫忻聫鹢桑弧庆得雄【余是日适举子】倦逰秦邸外【苏季子黑貂事】乗兴越溪东【剡溪在越余方挟策东归而与永叔聫舫故用二事】濡澁全妨舵飘飖半压篷羣嚣怜榜竪独钓恋渔翁爨拥孤烟白鑪存宿火红布防悬蒨峭丝笮系青葱绰约肌生疹清华目瞳衾裯吟啸里几簟画图中白苎歌游子清商发侍僮逍遥披氅客肮脏被裘公角赋豪吞惠【惠连雪赋】雕词捷仆融【张融海赋盐云积雪炎天飞霜暑路】船邀狂太白【杜赠李天子呼来不上船】笔授隽文通【用彩笔生花事余与永叔聫舟而旦夕唱和故以上十余韵俱冩沙棠中风景】皓齿纷相借明籹俨作樷轻盈回曼脸滑腻衬酥胸飞动昭阳燕翩洛水鸿浣纱西子洁织锦窦姬聪蛾黛呵张敞莺喉簇马融登仙惭有道中圣羡无功握尘神先王持螯思并洪【余及王君皆携家故五韵及之】百壶携若下五石醉新丰斝玩商雕防觚携汉铸铜藏阄拈胜事横槊鬬英风潦倒青田核淋漓碧萏筒南皮簪竞盍北海座宁空甲煎芬逾岭天池味胜防【防山】枣梨膏野熟薏苡酿泉冲【淡也】鼎列云英麫匙抄赤穬穜烂煨樊圃芋细嚼夏畦菘汀鹜肥供案河鲂健入【捕鱼竹器见韵】竒毛搜海雁【茂先海鳬毛事取类雪之故亦举案中品馔言薏苡即今薏酒】异味献家豵【王武子事】虬脯时刲鹿羊蹯或馔熊烹鲜庖中窽斫脍匠成风【登仙以下至此十余韵大都无与雪典然皆余偕永叔豪饮雪中事故缕缕叙卒章】大纛思平蔡高牙誓缚戎【李靖雪中求颉利牙帐遂禽之永叔伉爽激烈常有封狼居胥意雪中拉余登髙阜驰射诵唐人欲将轻骑逐大雪满弓刀之句北望慨然】射从飞卫习棋效积薪攻【攻治也舟中有善奕者王山人】挟日平原畅谈天碣石讧凤池延小谢龙鲊询司空絶倒元平子清言复阿戎【仲子侍坐】三坟罗倚相四部缮行冲【余与永叔坐中戏放温李旧习各雪事遂盈数巻】屈宋才无敌邹枚宴未穷寥寥白雪赋千古孝王宫
　　唐人百韵若子美乐天集中多重出者已悉前人诗话明何仲黙寿李文正韵才三十余而迭见数四尤非后学所当法余此篇凡字义同者絶不复重若字同义异或人名地名则虽屡出实与别韵无殊严羽卿胡元任及唐宋诸名流夙尝论此咸有成説顾其间一二寛韵犹不妨恣意泛澜至短促韵不盈百中又有絶不可入诗者而欲演绎千余言非此何以措手足如此篇四空字一实用一虚用一梵语一官名字虽同而义亡一同且其难用尚有甚于字异者故聊存之以备一体兼以就正大方家又前用惠能筛粟事粟即秔稻之属坛经自明与后用燕丹天雨粟事亦不同自余率放此






　　少室山房集巻四十七
　　钦定四库全书
　　少室山房集巻四十八
　　明　胡应麟　撰
　　五言排律一首
　　挽王元美先生二百四十韵【有序】
　　呜呼此余哭元美先生之作也庚寅秋闻先生病则驰小艇过娄江比至先生病已革起榻上执余手曰吾日望子来而瞑吾续集甫成编子为我校而序之吾即瞑弗憾矣余欷歔唯命留来玉阁六旬雪涕与先生别卒嵗抵家则报先生逝矣呜呼山頽木坏世将谁托吾将畴依记曩嵗病步先生为余作传因以传下属余弗敢当顾有片长可以自効者爰掎摭先生生平履歴闭户一月勒成此篇凡二百有四十韵二千有四百言古排律至多不过百韵至先生哭于鳞百二十韵而极奈余之才不能半古人则先生履歴非借此固亡以征万一而冗滥之诮诚无诿于大方矣
