<!-- { "loadSidebar": true } -->
圣王之教万民也资天地之生以为食籍山海之出以为货食均于上下货通于逺迩则可以供郊庙廪卿士聚兵以征伐振民于灾害然非得絶代能臣持变通之数于天下则孰与成当世之务哉故夷吾作轻重之权以霸齐桑羊行均输之法以助汉近则隋有高颎唐有刘晏皇朝有左丞陈公恕是皆善天下之计者也尔后朝廷虽重此任而常难其才天禧三年七月甲戌制曰枢密直学士刑部侍郎士衡可三司使告谢之日天子面褒其能属以大计赐内帑钱二百万缗以助经费复亲制寛财利论以赐之公当职五年间天子有事于南郊又御端门既今上即位并大赉天下至于真宗山陵再塞大河之决其供亿不可胜纪公皆优游以办霈然有余力盖周知天下之利使流而不竭中外服其通焉公字天均陇西成纪人也曾祖涣赠尚书屯田郎中祖彻赠左谏议大夫父益赠吏部尚书尚书娶惠氏赠扶风郡太君生子五人公居其仲幼负气节从乡先生学即有声于西州太平兴国八年春天子亲策天下士第释褐为京兆鄠县主簿府知其才俾权领狱掾咸阳县有民杀人具辞以送府父子五人皆伏加功之坐公告于尹曰尝试辨之盖杀人者一余四人掩其骸尔安可尽辟乎尹覆之卒从公议即谓公曰是四人者非子之明则寃于地下矣子有阴施后当贵乎移知眉州彭山县就除大理评事以父忧去职服除由寇莱公荐领京兆渭桥辇运改司农丞除著作佐郎通判邠州真宗即位迁秘书丞知剑州咸平三年春益州兵乱推王均为首既破汉州急来趋剑欲絶王师之路公告于众曰贼来方鋭孰可与斗吾城无守具而有刍粮之积使贼能得之非徒肉吾一州必据险以阻大兵则两川诸城无援以守尽下于贼矣不如焚其储蓄拥州民辇库帛退守剑门与剑门之兵合以拒战贼可图焉众从之既而贼至得吾空垒无资与粮险不可据遂大沮其谋公知其穷手署牓以示寇曰尔等得无父母妻子之爱盖胁从而来何不归我复为王人得降卒千有九百乃与剑门钤辖裴臻并力击贼斩首数千级败走保成都公即驰驿入奏自引弃城守关之咎且言平贼利害帝深加奬叹擢拜度支员外郎赐五品服俄而大兵得出剑门两川诸城闻王师来无复摇动均贼遂平如公始谋焉会帅臣言公不当弃城朝廷方任帅不得已谪监虔州关征寻召还判三司盐铁勾院时度支使梁鼎上言陜西旧制许人入粟塞下率高其估以池盐偿之人得贾于边市今请借民力转粟以备塞复转盐于边官自鬻之岁得缗钱三十万以给西兵朝廷可其奏命鼎为陜西制置使公上言非便复与执政诤于帝前曰边路阻险舟车不能通每岁转粟与盐民力可支乎徒能夺农时沮商利异日农商失业财力俱屈后复变法人将安信又官自鬻盐则价重价重则边人市虏中青盐食之虏为利矣臣请通盐商如前使人入粟塞下则农不夺时商不易业外不为虏利苟能寛民力沮虏计虽缗钱不足陛下以诸路之羡助之有何不可帝然之公谢以忠愤而言不觉切直帝曰为臣当如此宜无改焉鼎至陜西果无效而罢卒如公言领荆湖北路转运使岁余徙陜西进司封员外郎赐金紫即保任能吏数十分掌榷酤获遗利盖亿计乃奏朝廷助边钱帛岁三十万天子朝陵幸西洛进兵粮五十万石京西路乏粟又进三十万石助之入拜祠部郎中度支副使朝廷以两河屯兵之计择使为难辍公以司封郎中领河北转运使建言民乏泉货毎春取绢直于豪力其息必倍本道岁给诸军帛七十万疋不足则市于民请使民预受其直则公私交济制从之今行于诸道天子东封诏公驻澶州同干供亿事庆成擢拜右谏议大夫领使如故及祀汾阴又以公提举京西陜西转运使司事车驾既行以长安为闗辅之要命公镇安之祀事毕召还进给事中朝廷谓坤维之奥宜得巨人拜枢密直学士知益州朞月诏还有图任意会河朔阙须帝曰河朔未可无卿除都转运使恩数廪禄加常制一等公再至两河夙夜共职积谷郡邑率如京坁议者谓所积太广必将腐败朝廷遣使视之公奏曰岂不为九年之意耶帝悟遽命罢其使明年大蝗民多阻饥公悉发仓廪以赈之仍辇济京西路君子谓公知政矣大河决于无棣将圮其城时以数州丁力昼夜营护役死者相枕藉而水不降公奏曰是不可以州矣请亟迁以避患朝廷从之后数月大水出旧城丈余民不为鱼公之力也就迁工部侍郎相州系囚十四人盗瓜伤其主吏以极法论公曰饿夫何至此皆贷死以闻朝廷阅其奏即日下密诏民有岁凶为盗长吏得屈法以全之公两使河朔凡数年天子封泰山祀汾阴幸亳社进缗钱缯纩粮刍巨万数又请罢内帑钱帛岁百万屡诏褒之魏人饥命公知天雄军又东齐大歉盗寇充斥进刑部侍郎知青州盗有聚山林出为郡邑之患者先是系其妻子棘环于通衢公至遽出之戒曰虐尔何赎尔惟从贼所之俟其自新则复尔闾井贼闻之少懈又下教曰贼辈为魁所制尔能伺而枭之吾将以功论旬浃间盗有枭二魁之首献者余皆散亡或来请命公録之如教齐人遂安天子遣中使奬劳之及为三司使陜西旧科吏人采木送京师度三门之险破散者大半又毎岁市羊亦遣吏送而羊多毙于道二者吏皆破产以偿西人苦兹五十年矣公请募商旅送木于京师如入粟法售以池盐又请许其吏私市羊以副之免闗征算得补其亡失自是西人鲜复破产视天下之弊如此比者日更月除不可殚书矣迁吏部侍郎以足疾求罢优诏不允而许五日一至便殿奏事拜则以通事舍人掖之今上即位拜尚书左丞复求解职朝廷优宠老成遂得请除同州观察使知陈州时大水侵城人有言水入城以诳众者公命立斩之人心始宁乃筑大防以完其州改颍州复莅陈州会曹襄悼公得罪公以亲累授左龙武军大将军分司西京未几进左卫大将军还长安故居后二年遘疾以天圣十年五月二十六日薨享年七十四以其年八月二十七日葬于京兆万年县白鹿乡之原景佑元年其子诣阙理公有劳于国非意左迁天子悯然降制追复同州观察使娶太原王氏封平晋县君早亡又娶冯翊雷氏封延安郡君后公十六年而终男六人丕显不仕丕绩同学究出身并早世丕谅太常博士集贤校理由方畧改崇仪使邠宁环庆路兵马钤辖后公十一年而亡丕绪尚书水部郎中丕逺殿中丞丕旦国子博士女三人长适益州郫县主簿宋肩逺次适曹襄悼公利用次适定国军节度观察留后曹琮孙男若干人公性慷慨善辩论明于知人凡保任才吏数百员尝力荐吕文靖公陈文惠公又尝荐太傅张邓公公服官五十二载専尚寛恕政刑之下活人多矣自古能臣言邦国之利鲜不敛怨于下而伤其手者公则疏通利源取而不夺允所谓善天下之计者也铭曰
舜歌南风兮阜时之财何以聚人兮易不云哉富国强兵兮孰谓霸才弗富弗强兮正基其摧巍巍先帝兮法道法天大烹之盛兮包罗俊贤拔公之才兮属诸利权公之感遇兮惟力是宣封乎泰山兮祀于汾脽千乘万骑兮云驾波驰公常景从兮朝询夕咨供亿何算兮无一不宜入司邦赋兮帝曰汝通屡行大赉兮如泉不穷太上继明兮遇之愈隆公则请老兮命以观风久于货政兮人将无徒公尝寛之兮民易以趋曾不加赋兮抑有羡余全归故庐兮其乐只且安安而寿兮高枕以终门阀不圮兮表于关中峩峩之碑兮章章厥功映于国史兮千古不空
●钦定四库全书
范文正集巻十二
（宋）范仲淹 撰
○墓志铭
赠户部郎中许公墓志铭
公讳衮字公仪世为燕人皇考讳某王考讳某并隠君子也避五代之难不荣以禄考讳某汶阳之庐令累赠光禄少卿妣清河张氏赠河内县太君皆积徳深长庆着来嗣公英秀而文与时会亨开宝八年太宗之尹开封也龙徳日彰髦杰之士其向如云是岁秋赋公卿送名者比比焉及试艺公为之首覆策于庭复有高等时登甲乙科者必更州县有唐之遗风释褐除江宁府狱曹掾本路大使言听决详明上既御大器北伐太原促召至行在曰我姑试之除均州防御判官郡将表其能状乃拜太子右赞善大夫通判姑苏郡事时二浙之地始归朝廷宿政如绳公善解之就进殿中丞俄拜奉常博士领曹南郡树善屏恶新民耳目以前均浙右坐聨职之累降品一等领饶阳钱监未几办之移倅弋阳郡复官曲台在郡七陈谏章上爱其忠就迁本郡守受代至阙下复上策议并所著文四十巻翌日召试禁庭上览而嘉之曰南府才冠吾不失人即以本官直昭文馆赐服五品判登闻鼓院由是四方之讼清而不壅以奉安先茔请理覃怀郡出奉公家入敦孝事河内人歌焉又西陲文州扼其戎险命公往刺逺人便之真宗即位一日谓执政曰人君之言行也动乎天地不可以诬命公修注记以先君之讳固请不获须正人也公在馆三进秩至于职方员外郎因论边事慷慨动上心面改兵部方将图任遘疾求解不得去以景徳二年四月二十九日终于京师武成坊之私第享年五十七娶朱氏封永城县君有子四人伯曰珂祁州深泽尉仲曰琰有文与行擢进士第今为太常博士奉朝请叔曰琦恭谨有立今为右侍禁卫州兵马监押季曰顼早亡一女适进士张涛朝廷赠公尚书户部郎中进封夫人河南县太君子登朝也以某年某月日归葬于怀之河内县某乡某里铭曰
燕赵之英邦家之宝亲逢圣神首冠俊造翘翘入彀郁郁登瀛荣滞六曹淹恤百城晩归内朝端立右史直道始行怒飞爰止呜呼遇岂不奇进岂不时贤者弗达天乎可疑葬于善地兮保以令嗣兮亦公之意兮
滕公夫人刁氏墓志铭
序曰葬者藏也欲人不得而见之也君子之思也逺故复卜于山坎于泉又刻名与行从而秘之意百代之下治乱之变观其铭思其人而不敢废其墓斯孝子之心取诸大过初夫人之长子今祠部外郎宗谅作谏官以抗章黜知玉山郡再贬莅池阳之榷酤俄而起倅江宁府事常谓池之九华山上凌紫霄下盘洪流千岩白云万壑清风草木多灵民人一熙书契已降不知干戈居者得其寿藏者得其朽乃叹曰是可隐志焉是可宅先焉即奉先公太博之灵葬于此山之金鸡原斯又大过之意至矣哉时景佑之三载明年夫人无疾而终春秋七十有二闰四月举而祔之礼也夫人姓刁氏其先谱史存焉皇考讳晃后唐天平军节度判官王考讳杰梁泰宁军节度判官考讳允成皇朝赠太子右赞善大夫夫人归滕氏服勤妇道自先太博之遗世也二子尚幼夫人夙夜诲导内惟节俭外丰礼于宾客俾令人是亲以就厥文行而祠部君克承善志鸿轩凤翥有风采于朝廷夫人累封渤海县太君次子宗元就养于家未登禄仕二女适名族称其礼范夫人之性柔而明端而慈晓文翰通名理事长如不克抚下如不及居大族余五十载门中无间言及子以言贬颠沛于江湖间夫人从之未尝出忧语知事君之然也难哉故生享徳于庆闾没反真于福地某于祠部同年之执也尝入拜于堂上知夫人之贤而敢述焉其铭曰
九江之上九华之中孝子宅亲厥思无穷茫茫万年高岸可迁尚有人焉来此拳拳曰贤哉滕公夫人之墓再拜而去
都官员外郎元公墓志铭
