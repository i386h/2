<!-- { "loadSidebar": true } -->
　　北归住江西尘事日窘束两公时踵门髙谊已絶俗空房拥残火更许相就宿不嫌寒无氊肯厌饭脱粟杲公玉壶氷所至自清净珪公出林鹤肯与鸡骛竞吾穷得两公颇觉意气盛未能出艰危犹足起衰病杲固昔所熟珪亦旧闻名江西一聚首遂寛南去程扫除文字习追寻香火盟期君向此道隠若一长城堂头老居士我识葢自早声名从少年闭户今却扫公能为少留尚可慰枯槁欲知主人贤但看此二老
　　次韵钱逊叔清江图后二首
　　公但一室坚坐我方万里生还共作十年清梦同寻五岭名山
　　作清江三两曲胜大厦千万间若保此中安坐不必中原遽还
　　次韵钱逊叔独鹤图三首
　　长颈竦身嬾不前此寜有望更腾鶱懿公爱尔非无意要压曹人三百轩
　　粉墨半销翎翅短正如衰发不胜簮可怜少保功名悮冩此凌云意不堪
　　眼明见此出笼鹤似我北归辞瘴岚慎勿【一作莫】低头待收养人间欣戚尽朝三
　　次韵钱逊叔画图
　　西风着人尘满襟江山纵近难追寻当年冩此数幅妙坐使几案频登临断云黤惨出古寺逺岸杳霭连荒岑渔舟荡漾江路晚烟雨蒙笼山店阴已知落笔【一作笔下】气象古一任世间消息沈最怜霜榦倚长石不待嵗乆成枯林知公此中兴不浅此画故能留意深只今燕坐一室里尚费从来长短吟诗成掩巻坐秋晚一唱三叹求遗音
　　送一上人
　　我齿乆已摇君发日向白相逢不相笑共被老境迫周旋三十年近嵗多间隔伊昔无事时日夕望顔色此道要琢磨苦语费思索不能如宿心每负朋友责别我寜陵县随我昭徳宅所期无二三可恨已千百交游大半死况值兵火厄举首望八荒无乃天地窄凉风吹秋深江湖动行客谁能于此时【一作际】出语见肝膈边尘蔽中原盗贼暗阡陌公其无遽行待我有良防
　　钱逊叔诸公赋石鼓文请同作
　　江头羽书相续来城中草木冻不开腐儒坐视了无防但守寒炉吹死灰我公送我石鼓文令我琢句要春回簸荡风云走【一作冩】蛟蜃百虫乆蛰闻惊雷钱公自是力扛鼎持此浮游转湖岭汉碑秦篆已么麽况复钟王敢驰骋后来颇供儿女弄神物有知当逺屛石鼓之文公所知正是周室中兴时庶几我皇亦如此一扫抢随风【一作灰】飞石鼔之文尚可读小臣愿继车攻诗
　　和邢子坚韵
　　万里重归旧秃翁笑谈聊复与君同鹪鹩所愿一枝足鼯鼠从来【一作真成】五技穷短发自梳浑欲白残炉因客尚能红正须混迹师元亮未忍低头学敬通











　　东莱诗集巻十三
　　钦定四库全书
　　东莱诗集巻十四　　　　宋　吕本中　撰戯呈东林云间二老
　　几年湖岭费追寻尚喜归来聴足音御虎已知吾有命问禅方见子无心风尘黤惨病如昨嵗月峥嵘穷至今犹觉相逢有余恨老盆盛酒不同斟【余常以谓可与共饮者至难得也二公超然之韵可与共饮也而不得共饮为可痛惜晓此语者许伊具一只眼】
　　佛日纵步相寻索归甚苦戏成絶句
　　相逢不用苦相催只【一作直】到更深月上回莫怪室空无侍者夜窻相对有寒梅
　　东林珪云门杲将如雪峯因成长韵奉送
　　东风被泽国君有千里行送君不能逺宿昔春水生塞马驰中原旁淮多贼城即今江南岸盗贼犹纵横颇闻闽粤静农民方及耕雪峯佳主人况欲屣履迎两公与谈道正欲平其衡但见演若头自然心地明云何未览镜便欲其流清君行可语此勿忧儿女惊鄙夫牙齿缺苦遭尘事撄七年忧奔走一饱费经营野鹤出笼飞尚须完翅翎今者与君别故乡他日情新诗见万一庶用托同盟
　　赠童尧询蔡楠谢敏行
　　七年避风尘无复少年事适从岭外归眼病不识字尚幸戎马间得见此数士蔡童南城杰所养葢有自两谢名家子学已前作似相逢眼暂明已足慰迟暮如何舍我去使【一作令】我起千虑江深羽檄繁况此日月骛犹余大谢留与我相近住风霜渺墟落泥土暗道路得无经【一作惊】此别各复走他处期君则甚逺苦【一作告】语不厌屡微言恐遂絶其谁与【一作知】调防要当发愤求不欲【一作未可】侥幸遇圣门极坦平渠自有回互河清倘有期未死或可俟
　　和范仲熊舜元游橘园见梅
　　橘林经【一作因】雨未全衰归路人家已见梅风物粗知【一作如】江左胜瘴烟新离岭南来笔头有眼方知妙句里忘言始絶埃但得一寒无事过与公还往胜衔杯
　　荅钱逊叔【一本有访戴图三字】
　　北风吹霜夜如雪江城草木冻欲折病夫防手无所为一坐临川已三月忽蒙妙句起衰惫顿觉和气生毛发公能忘机我亦倦不待曼殊见摩诘画图是非乆未解况保长年不磨灭请公置画莫多求要与时人除爱渇
　　与钱逊叔饮酒分韵得鸟字
　　客游等浮【一作如薄】萍嵗事如过鸟逢公得一笑不厌古寺悄雨声喧客耳烛影吹半袅宿酲未及解更觉恶韵扰时方足艰虞身未识要妙如何一杯酒便出万物【一作事】表别公愿一言使我意易了
　　赠别范一哥
　　相送不嫌逺诘朝当语离文词知子进道路觉吾衰力疾终无补徐行敢厌迟临分更回首苦语漫成诗
　　送谦上人回建州三首
　　子来不惮千里逺我病可无终嵗忧相见匆匆又相别主人无恨【一作厌】客无求
　　平生苦节胡元仲老大多才刘致中为我殷勤问消息十年坚坐想髙风
　　遥山渡口晚犹寒道路奔波未许闲颇恨独来不同赏竹舆穿雨上踈山
　　与范益谦炳文叔仪步月【一云与诸范步月】
　　嵗月忽已过羁穷非独今稻塍分白水月影上清隂畎亩平生事江湖他日心相过无百步犹觉费追寻
　　陆庭元绍意斋
　　圣人毋意物我同大贤庶几其屡空今君胡为用此意乃欲酬酢万化参天工客来无穷君不厌所施不同皆有验风寒燥湿互相代一理驱驰无顿渐衡门端【一作宴】坐一事无众皆刼刼君有余见贤不避忘其躯肯与俗子急锱铢知君此意乆已絶为尔病生吾有説偫储百药待百病任尔纷纷强分别君但守此心如銕徧与众生除众热是则名为无意诀剩放南山【一作窻】着秋月
　　病中口占示益谦四弟
　　病来全少静工夫药里关心计已迂纵使君来亦无语更无余法待文殊
　　竹夫人
　　与君宿昔尚同床正坐西风一夜凉便学短檠墙角弃不如团扇箧中藏人情易变乃如此世事多虞只自伤却笑班姬与陈后一生辛苦望专房
　　郊居
　　纷纷俗驾不容攀尚喜郊居絶往还野寺并冬终日雨客房无事一秋闲平生谈説舌犹在病起雕疎髩已斑始悟庄周太多事处夫才与不才间
　　送杨蒙秀才往乐平
　　我有闽粤役君成江浙行穷途一回首嵗晚倍伤情佳气占行在烟氛满列营如何抱竒防不一请长缨
　　寄题暨尚卿双莲亭
　　异亩同颖乆未出双觡共抵复何物今君何以得此花和气所致无他术双莲共蔕中连理相映同心出秋水秋水池塘晓自凉双莲中含风露香飞燕姊妺【一作弟】不相妬并骋逸艳来昭阳自然容质见髙韵不必粉黛呈新妆君家孝友闻近【一作郡】县故使竒祥眼中见一洗东南战鬬尘小人知之亦革面我来﨑岖山岭间忽闻双莲能解顔请君更画作图看毋使恶木讥雕残
　　简范信中钤辖三首
　　交游契分如君少湖岭溪山似此稀夹路梅花三十里故人虽病莫先归
　　海角相逢又一竒更怜朋旧得追随满堂举酒话畴昔疑是中原无事时
　　他日曹南十日雪访君寻酒不能回梅花此日懐安路更有清诗入座来
　　次韵李仲辅佥判
　　晓晴破雨却寒天海上风光絶可怜更欲陪公了春事不须乘醉始逃禅
　　西施舌
　　海上凡鱼不识名百千生【一作性】命一杯羮无端更号西施舌重与儿曹起妄情
　　和秦楚材直阁韵
　　铁马南来议击毬忽闻羌虏斩杨酋【敌中欲谋举事则先为击毬之防汉宣帝时羌虏斩首恶杨王酋等二人首降服】一年春事兵氛退万国欢声佳气浮台阁如君须强起林泉容我且归休汉家基业无穷尽早晚留侯与运筹
　　和展鉢诗
　　纷纷未了向来因同在浮沤寓此身顾我乆庵外事知公曽是个中人斋盂已厌五鼎食诗巻初无一防尘今代王孙能乐此中兴祥瑞不须麟【一作縁麟】
　　鼓山
　　危栏不知髙下瞰万里路沧海近咫尺大舶不敢度风云递舒巻川原更回互如何此道场乃倚絶壁住得非化人居无乃仙圣寓断崕石倒悬絶壁水暗聚我行天一涯胜处时一遇衰病【一作颓】九死余已乏济胜具登临兹【一作兹游欲】忘返尚觉慰迟暮山林与膏壤未到已心悟
　　王传岩起乐斋
　　人生各有乐所乐故不同吹竽与击缶同在可乐中孰能识至乐不计穷与通顔子在陋巷肯忧家屡空朝从圣师游暮归无近功忽然若有合此乐固无穷当时二三子因之开蔽蒙君生百世下乆已闻其风端居有遐想客至聊从容四壁倚蓬蒿万巻蟠心胷回视世所求天道迷西东此乐既不逺欲往吾其从
　　寄范四弟十弟
　　俗事纷纷如乱麻又扶衰病转天涯文章老矣思吾弟头角崭然胜外家异味几回占食指逺书终夕望灯花何时更住城南寺共听春池两部蛙
　　春日纪事寄内外诸弟三首
　　水生溪涨欲容舠疾病因循厌作劳莫道深居便无事午窻疴痒费搔
　　自闻贼报离扬州凖拟春来共出游所恨溪山最佳处不容老子便归休
　　长闲渐化读书癖逺道聊因避地行安得薄田了饘粥便相依倚过平生
　　寄诸弟
　　九年任奔走一饱费经营此日穷居意他乡独往情相忧只有病所至但论兵尚喜吾诸弟形模逺胜兄
　　游凤池
　　逺近诸山翠作堆凤池北望更崔嵬青松夹路搀天去白鸟翻云旁海来喜有故人同出郭属因衰病阻衔杯犹怜不赴对牀约独上篮舆日暮回
　　题孙子绍所藏王摩诘渡水罗汉
　　问渠褰裳欲何往彷徨徙倚沧波上至人入水固不濡何以有此恐怖状我知摩诘意未真欲以笔端调世人此水此渡俱非实摩诘亦未尝下笔孙郎寳藏今几年往来周旋兵火间世人险阻更百难彼渡水者安如山请君但作如此观莫更思维寻笔端
　　送笋与何晋之
　　年来念念欲深藏颇觉看书气味长莫怪囊空无一物犹能分笋送何郎
　　次韵李伯纪园亭
　　昔日翺翔雨露边已将勲业画凌烟便寻松菊同元亮不访丹砂学稚川可但海山胜緑野颇知风物似平泉小园只在虗窻外佳处常当几杖前
　　本无俗事可装懐药圃花栏应手栽乘兴聊陪野僧坐赏心时许故人来顿令此地成三絶不为它乡赋七哀钟鼎山林两无碍豫章须是栋梁材
　　送林之竒少頴秀才徃行朝
　　我为福堂游破屋占城市城中几万戸所识一林子蓊然众木中见此真杞梓未为栋梁具且映风日美子之于为学其志葢未已上欲穷经书下考百代史发而为文词一一当俊伟夫岂效鄙夫念彼不念此今来赴行朝学已优则仕穷通决有命所愿求诸已圣贤有明训不在于青紫丈夫出事君邪正从此始
　　郑昂用岑参太白胡僧歌韵作楞伽室老人歌寄果老
