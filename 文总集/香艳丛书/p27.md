<!-- { "loadSidebar": true } -->
　　宝娘，不知其里居姓氏，大抵韩江土著。或曰金性，故又呼“金宝”云。颀而秀，玉立亭亭，发长委地，善歌工调笑。凡往来韩江及宦游者，靡不与之相接。余友宗君芥颿，摄南澳司马篆，宴集其舟。宝娘平日遇富商贵介，结束济楚，媚态百出者，都无所属意，独倾心于宗君。时宗君耄矣，视茫茫而发苍苍，且于温柔乡中，即其少壮时初无所系恋，故于金宝亦淡漠置之，仅以《定情诗》八首，作缠头之赠。受代者至，旋归会城。逾年，揭阳有事，随观察张公朝缙复至韩。事毕，张公置酒宴群僚，席间谓宗君曰：“吾闻此间有名妓金宝者，欲委身于君，非一日矣。君固名士也，以名妓事名士，如吾乡当日董小宛之嫁冒襄，至今传为美谈。吾当为君作蹇修以成其美。”即令海阳令谕金宝之假母。是夕，以彩舆箫鼓迎之而归。宗君出其当日定情诗，以示同僚，一时传颂。羡金宝之得所归，而张观察实当代风流教主也。诗曰： 
　　去年良会共浮槎，疏雨如珠透臂纱。 
　　似此风流真绝代，妙香开到白莲花。 

　　庄严喜听腐儒谈，打破机关绝爱贪。 
　　别有风光消不得，杏花春雨似江南。 

　　琼花一见一回新，更向名花证慧因。 
　　画舫帘波灯影下，红妆偏对白头人。 

　　细拨檀槽板未停，低鬟翠凤动琤玲。 
　　多情为我歌金缕，倦倚蓬窗半醉听。 

　　蒙蒙香篆障轻绡，鬓亸钗横奈此宵。 
　　触迕校书狂杜牧，填词红烛又高烧。 

　　前身雪北与香南，拈取红芳一指参。 
　　结习风怀除得否，载花船是散花龛。 

　　流转浓华又一旬，几番风信逐芳尘。 
　　兰因絮果何时了，我是罗浮梦醒人。 

　　赢得清风两袖轻，浓香浅梦记分明。 
　　愧无十幅缠头锦，便面题诗赠宝卿。 
余读其诗，婉丽缠绵，钟情实挚。因拈《如此江山》一阕，以赠： 
　　蓝桥本是神仙窟，为问阿谁能遇？碎捣玄霜，细斟玉液。梦绕韩江古渡，相逢竞妒。觑鬓影脂香，轻盈媚妩，画舫横波，错疑解佩汉滨女。　　赤绳经早系就，笑掷心卖眼、多少纨绔。往日情痴，而今愿足。知费幽怀几许？韶华暗度，试品色题香，未云迟暮。月下花前，从今诗思苦。 
　　小琳者，金宝之女。恣态不甚艳，而妆束雅淡，别具一种韵致。自金宝归宗司马，舟中冷落，不啻蓬门。小琳屈意款接，凡至其舟者，煮茗陪坐，终日无倦容。于是物望顿归，家声复振。江南士人张仲玉，与交最密。赠以诗曰； 
　　客邸愁无奈，乘船一访卿。 
　　叩门惊好梦，倚笛奏新声。 
　　小鼎茶初熟，疏帘月倍明。 
　　拨灰添百和，絮语忽更深。 
同时擅美者，有小足、小荪，皆色艺俱佳。沈静常赠小足诗云： 
　　十六芳龄正破瓜，妙于酬应足当家。 
　　生成一种销魂处，眼似秋波脸似霞。 
赠小荪云： 
　　胭脂河畔女儿家，冶色当春醉曙霞。 
　　未许群芳夸解语，风流还让合欢花。 

　　练江何似浣花村，秀茁兰芽有小荪。 
　　庄蝶翻飞不知处（原注：小荪自庄渔庄潮阳携来），空教杜宇渍啼痕。 
后小荪因恶少招饮，坚拒不去，被辱，遂决意脱籍从良。 
　　俊添，色艺不甚佳，而性情豪放。每逢月夜，质衣沾酒，遨韩江士女，作团圞会。清歌酣畅，恒数夕不休。后得消渴病。濒危，嘱其妹小凤曰：“我本瑶池侍女，误爱色香世界，谪坠人间。今限满当去。”既而遍体娇汗，如烧沈水，香闻隔浦。视之，玉筋下垂，双眸合矣。兰溪章鸣皋有《游仙诗》二首挽之： 
　　玉洞春回万树花，个中茅屋即侬家。 
　　闲邀姊妹临流水，笑指蓬山隔彩霞。 

　　一春好事醉中过，偏爱黄莺对酒歌。 
　　石径兼旬无客到，不关风雨落花多。 
小凤亦翩翩有致，今尚在韩江。有无名子赠诗云： 
　　桃根桃叶莫争妍，月旦湘桥忆往年。 
　　有妹嗣音夸小凤，玉楼凤韵更嫣然。 
味其诗，疑与俊添有旧者。 

　　轶事 
　　岐巅抵韩江六七百里而遥，其间溪流曲折，随山而下。月夜，女郎独坐船头，轻弹低唱，时一遇之，风味亦足宜人。碣石卫先辈晞骏有诗云： 
　　晓风残月满江秋，独倒芳樽浇客愁。 
　　十载宦游归未得，不堪更听古梁州。 
公以名进士，除兴宁令，抚字心劳，催科政拙，聚书至数百卷。公余吟诗自娱，有事梅溪，必登女郎舟倚翠偎红，在所不免。玩其诗可以知其风格焉。 
　　有满姑者，本韩江妓，恒往来清溪岐岭间，郡人故未之识。与余姚翁宝山，情好颇笃。后其母卒，姑挈千金欲从宝山。宝山避之省城，屡招不往。姑不得已，委身土人。或诘宝山以坚拒之故，宝山喟然曰：“吾清白吏子孙也，岂可以不义之财玷辱家声哉！” 
　　昔陶朱公有致富奇书，以养鱼、种竹为先务。齐昌境内，遍处皆池沼，既可灌田，复可养鱼。而舍旁及邱陇皆艺竹，宛有淇澳之风。而竹惟南济桥一带为尤盛，两岸绿影参差，迤逦十里。夏午蒸暑，盘旋室中，无坐卧处，辄与魏湘岩、杨嘉干、路玉峰、金柳南诸君，携尊挈榼，放舟其间，登岸至池边竹林深处，解衣席地而坐。骄阳敛影，通体清凉。柳南折荷花为杯，注酒其中，以箸刺之而吸，相顾乐甚。一日，兴阑思返，林外忽有双鬟冉冉而至，曰：“闻公等效李靖安故事，乌可无酒紏？我辈故不速而至。”视之，则柳南所赏之大小两凤也。遂命歌《相府莲》一曲，同人纷起，洗花更酌。久之，夕阳欲下，飞鸟归林，柳南载两姬返棹，谓余曰：“昔在传家孔公幕中，尝与同人纳凉此地，有时郭姬亦不召而至。今诸人散若秋烟，而我傫然重至，能无如右军’兰亭修禊，俯仰今昔‘之感耶？”大凤即磨墨伸纸，请赋诗以纪。柳南成七律一章： 
　　修篁两岸绿参天，依旧风光似昔年。 
　　独倒芳尊悲逝水，空劳湘管吊非烟。 
　　朱门俯仰成春梦，白袷飘零老砚田。 
　　何日扁舟返鉴曲，匡床夜雨话联蝉。 
大凤貌不逮小凤而情胜之，与柳南无一夕欢，握手缠绵，较啮臂者更笃。故柳南每有宴集，双凤必翩翻齐下，犹卖珠者得锦匣而光益显也。 
　　程江蜑船中有雏女，年才十一岁，髦发鬖髿垂肩际若松麋。一夕，窥见其母与所欢，横陈榻上，不觉欲心顿炽。比晓，告母，欲人梳栊。母笑其稚年无识，谕止之。女曰：“不如我愿，即服毒死。母无悔也。”越日，窃取鸦片和酒欲吞，母夺弃之。不得己，为之倩人梳拢。见者咸捧腹胡卢而去。或有讦之者曰：“汝知奸幼女之律乎？是欲诱我以蹈法纲也！”女则昼夜号泣欲死，母因招无赖子与以金若佣值者。至今女长犹不满三尺，而为雨为云，己不止高唐一梦矣。五代南汉刘龚，每令男女白昼裸淫后苑，相视为乐，名为“大体双”。后苑中鸟兽以及鸡犬，皆见惯，亦镇日交合。今雏女见母之交欢，而遽思梳拢，是何异《南汉苑》中之禽兽哉。 
　　又有老娼，年垂六十，齿摇摇而发星星，状极衰惫。然夜无男子，则寝不安枕。一日停桡江渚，见一少年，于水浅处褰裳以涉。体貌丰伟，娼爱之，邀至舟中屈意承欢。欲与合，少年不可。曰：“汝发其种种矣。我方年壮。毋乃不伦，请别选相当者以求欢。予不敢闻命。”娼因饵以重金，少年遂勉强就之。至今倡随如夫妇焉。昔夏征舒之母皱皮三少，尝借阳精为驻景之丸，故人或以娼拟夏姬。夫夏姬年耄而貌艾，自陈灵公之后，楚庄欲纳之而不果。后巫臣、子反、黑要之徒，争欲委禽者，指不胜屈。其艳冶之态，即少艾者，犹瞠乎其后也。《记》曰：“拟人必于其伦”，若老娼者，徒有淫行，而无驻景之术，直母彘耳，乌足与夏姬同日语哉！ 
　　江左杨少愔者，年弱冠，丰姿妍秀，如好女子。见人面辄发赧，强与接数语，即避去。随舅氏某公，任潮州分司，舅尝谓人曰：“此余家贤宅相，有北齐杨遵彦之风，真足消受竹林别室，铜盘重肉者也。”与一姬交最密。姬品貌年齿，与生亦相埒。尝细雨初晴，两人乘舟，闲泛岸上。观者环堵，惊为一双玉树，临风摇曳也。寻某公卒，凡亲友随任者，皆旋里，生独恋姬不去。逾年，囊橐将罄，姬劝其归，辄泪沾衿袂。姬因太息曰：“我岂不欲脱籍相从？顾私蓄止百余金，不足以饱阿母欲。然谋事在人，君携去，试向赎身，济否？听命可也。”生浼交好者说之，鸨不从，计无所出，唯闭户掩泣或散步芳郊。旬日间，一日徘徊树下，望姬船呜咽不已。忽有人自后抚其肩曰：“异哉！子何悲之甚也？”生惊，则一少年衣冠楚楚，爰诡词以对。客摇手曰：“观子神气，已知底蕴。”自指其胸，曰：“此中有热血斗许，愿为世间佳士一洒之。”君固未可与语者，咨嗟欲去。生知非常人，挽与共坐，备述颠末。客初无一语，但询生姓名寓居而去。久之，揭阳奸民朱阿姜谋不轨，制军提兵往剿。文武员弁，往来韩江上下者如梭织。一夕，姬与他客酌酒蓬窗，拨石槽度曲，忽有皂衣者数人坌至，疾呼曰：“督辕巡官至。”举舟惶遽，客仓皇鼠窜。而巡官已高坐舱中，传呼鸨母，责其买良为娼，令左右褫衣欲挞之。鸨哀乞始释。顾谓姬曰：“汝当照例发卖，姑念事不由己，许汝择人而嫁。”姬跪谢，以愿从杨生对。巡官即传生至舟。视之，曰；“真汝偶也。”饬缴身价给鸨，促两人买棹遄行。生与姬喜出望外，而终不知巡官为何人也。次日薄暮舟抵三河，有客携尊迳入，揖生称贺，盖即当日树下相逢之少年也。笑问姬曰：“昨夜惊乎？日者别后，谋为若两人撮合，而无术。非制军临郡，焉能作此狡狯，以遂足下愿乎？”生与姬顿颡若奔角，敬叩姓氏。客不答，但酹数觥，致声珍重，腾跃登岸，长啸而去。嗟乎！谁谓世无黄衫客哉。 
