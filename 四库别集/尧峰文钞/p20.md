<!-- { "loadSidebar": true } -->
　　皇清顺治三年廵按御史用地方人材荐非公志也不得已迁延行至中途而返凡杜门却埽者十有七年太孺人夀终哀毁骨立以不胜丧卒享年五十公为人公廉强直在科中仅数月所上章奏二十余悉闗宗社存亡东南利病至于是是非非尤激切言之不肯媕娿骫骳取合权要故深为小人所忌其得不死者幸矣虽然公即死亦何愧之有彼小人者岂遂能不死哉配申氏赠孺人再室以顾氏封孺人其先有太仆卿讳存仁者世宗朝为名諌官即顾孺人髙祖也孺人自公诸生时故以勤俭佐公起其家公方下狱合门骇惧孺人摇手戒家人勿令太孺人知晨夕拭泪定省无几微见顔面葢其孝谨类此公之既殁能力持家政而纵诸子于学俾皆致有成享年六十有九子男五人瞻康熈癸丑科进士誧殇诜廪例太学生谌乙卯科顺天举人诵太学生即从琬防者也女五人长适诸生申岳来次适申祖琦次殇次适补中书舍人钱廷鈗次适贡生李绵初孙男十一人女四人曽孙男女若干人长女申出也申孺人前从葬赠翁墓左故不祔公与其祖太仆公后先俱以直言显名又俱以諌官终符赠翁之言吴人谓赠翁知子云铭曰
　　善觇国者觇人有无苟无人焉其国将墟明之季世蝇营蜩沸肆言钩党清流丧气公也侃侃枝之梧之栋榱崩折势莫能支幅巾布袍言旋三径讫为遗老名髙节劲浮图双峙野水环流宰木郁苍公归斯邱乘云驾霓风雨下上公灵俨然百世所仰
　　贞宪先生墓志铭
　　嘉定侯先生硏德之殁也其友宋先辈既庭闻之为位以哭且往吊其孤集先生故人门下士语之曰按諡法清白守节曰贞博闻多能曰宪今先生当家国破亡之余顾能履艰出险以无坠其先绪可不谓贞乎修身立言以无忘其师学可不谓宪乎盍以贞宪易先生名众皆曰然因作諡议之文奠告殡所由是学者称贞宪先生将葬其孤来乞志若铭予与既庭皆交先生久既庭既议其諡矣予故不敢辞乃为志而铭之志曰先生讳字研德晩更讳涵别自号掌亭有讳尧封者累官福建右参政先生髙祖也祖讳震旸万厯中进士累官吏科给事中以抗防忤魏忠贤削籍卒赠太常少卿祖妣龚太孺人生三子其长子曰峒曽天啓中进士官至左通政明亡以城陷不屈死其季子曰岐曽太学生后通政公二年亦坐事累死是即先生考也先生少补诸生与伯仲及羣从受经陶庵黄先生之门竝有文章声誉而先生最为陶庵所引重
　　王师下江南通政太学两公既后先殉国太恭人亦及于难而上官又有没通政公遗产及名捕公幼子瀞之令相继下县是时矦氏祸患踵至死丧狼籍而官吏且络绎交驰于门亲知相率惊窜其他株连钩引者尤众计莫知所出先生兄弟合羣从仅六人仲兄前夭两从兄又皆从其父死伯兄又挟从弟瀞亡命惟先生在耳顾以独力撑拄其间上应官府符檄次谋殡殓次拊孤寡葢濒于死者数矣其室孙孺人病垂革先生亦不暇恤也有司捕瀞不获遂执先生应命上官訹以好语胁以严刑俾具白瀞踪迹先生慨然力辨不少动久然后得释而羣无借睥睨矦氏者犹乘间思挤之先生惧终不免乃携家走他县匿村落中无恒居凡三年而始迁郡城又三年而归故里伯兄亦归相与经理太学公故产则仅余十之一矣性尤友爱析产一听伯兄一切有无多寡肥窳置不较也字仲兄遗腹子恩胜于已出子殇哭之过时而悲故有呕血疾至是益甚以逮于殁享年四十有五先生颀然长身其面上丰下削丰采伟然自少博览强记凡经史百氏古今典故次至天文地理医药卜筮浮图老子之书无所不通好从乡先生讨论天下大事毎豫揣事后成败得失亦无所不合太学公方负盛名四方贤公贵卿讫诸名士造门登堂者弥日夜不絶一见先生輙呼为小友晩而定交于予予少先生四嵗先生以弟畜之予尤严惮不敢以雁行进也其论学则悉本大学致知格物之说以为物不格而遽谈主静则遇事不无溷浊若遽谈主敬则用力不无断续此皆未彻乎其原虽有积累往往能处常而不能处变能独善而不能兼善也论文则用孟子一书为宗以为读孟子而怳然悟其所以为文者然后知事理象数变易吾前者莫非是物引而出之汨汨乎其来也浩浩乎其不可穷也竒正隐显起伏阖闿随吾意之巻舒而未尝有一成者也是故吾无常师能驱使古人而不受古人所驱使论诗则欲别裁伪体而极之自得以为苟自得之师心可也法古可也苟无自得法古非也师心亦非也以是先生于诗絶不苟作或一日数篇或经月不得一篇平生所着掌亭集凡若干巻玉台金镜文一巻葢自陶庵殁而先生继之诸儒称能得师传者必首推先生云元配孙孺人廵抚都御史讳元化女有贤行以哭祖姑龚太恭人舅太学公毁卒继章孺人知县讳简女又继莫孺人子三长开国监贡生出嗣仲父后次棠县学生次莱出嗣伯父后女一殇某年月日卜葬于某乡某原距先生殁若干年矣铭曰
　　先生著述絶尘而奔有如海涛澎湃掲天复如震霆晦轰击倐焉止霁云澂水寂才与学充气又如之惜遭艰贞细大莫施苟其施之功建名立命也如何讫于潜蛰魁垒轮囷悉寓斯文读其遗书想见其人
　　矦记原墓志铭
　　嘉定前左通政矦公峒曽既以城陷不屈死其子演洁皆从死已其弟太学公又以事被执太学冢子秬园府君与通政公幼子瀞适在他所故不及于祸不移日而名捕瀞之令下君不暇顾家竟挟瀞以逃达于支硎之中峯讹言追者将至瀞大惧欲归就死君持之泣曰不可汝死吾世父目不瞑矣汝速行吾代汝死立遣瀞而身自登小舟携酒痛饮解其腰间金以与舟人挥之去乃大书瀞姓名于衣襟殆徧跃入水自分必死矣防有泅而拯之者出水良久始苏土人询知其故叹曰此忠义家也盍留故衣水次倘有追者当以示之绐令求尸水中耳君从其言易服夜走吴山有老僧薙君髪更其名一正授以盋曰汝勿留此吾誓不汝泄也复至中峯中峯僧匿之而瀞亦薙髪亡命间道渡江匿于扬之天宁寺矣事甫定君母弟掌亭先生迹知在所遗书劝君还君乃谢中峯僧变姓名往来昆山常熟间逾三年闻瀞死与掌亭先生哭之恸君拊胷曰吾万死一生以保吾弟吾为世父遗孤计耳今顾至此极乎趣归故里以其长子乘嗣从弟演以主通政公祀乘夭死又以幼子来宜继之于是君遂无后濒殁命以掌亭先生子莱为已后嗟乎天之祸矦氏何酷也微君兄弟相与奔走内外支持门戸则矦氏斩焉无遗矣岂天果未定乎抑视天防防从古所叹不独在矦氏然邪君讳汸字记原老居秬园遂以此自号葢太学公讳岐曽子而太常少卿讳震旸冢孙也幼聪頴太常公家居尝与子弟论李可灼红丸事君甫九嵗侍侧即请曰杨涟既与方从哲同被召在内廷当进红丸时何不面诤而顾从众出宫门乎公由是大奇之稍长为诸生与诸弟讲求经世之学期达于用而君尤忼爽有志节落落自喜嘉定之以银折漕米也着为令甲久矣崇祯之季流贼告警议者复令输五万余石以佐军兴嘉定士民苦之其明年将伏阙请免募能行者君慨然与张先辈鸿磐诣阙下防陈嘉定素不产米连嵗大饥人相食之状具为诸公卿条其利害甚悉朝议韪之讫如所请至今士民赖焉是嵗以例监生中顺天乡试乙榜凡与乙榜者方合防乞准贡而阁臣顾遣私人邀赂君即拂衣以归是后不复应举晩而学使者旌其门曰髙士君亦峻拒不受也始君归自京师知明将亡尽出其室孺人匳具易金归诸王母龚太恭人请白塔田二顷将往耕之筮得震之剥筮者曰未可行也君曰否予退也非进也来也非往也不往则无不利也予为长子成卦皆动宜与妇行也变而硕果宜得独全也互曰禴祭受福所谓不丧匕鬯也又曰吉大来互之之曰黄裳元吉所谓大来也且吾资于妇上承王母黄裳居尊王母当之矣吾其行乎既而俱如筮言康熈十六年遘疾复命筮之筮者曰是兆也是为出于死门君笑曰向者震之剥所谓出死门者也今已矣不可复出矣遂卒达者以为知命夀六十有四配杜继二子乘来宜皆出即后先嗣从弟者也女二许嫁许珌柴某俱殇君既丁祸患故为学益进尝论易乾坤二卦曰世之衰也所向无可用刚直者干主于刚然继之以健中正又继之以纯粹精葢必如是而后可以刚也坤六二之动直内以敬然继之以方外以义一本乎柔顺中正葢必如是而后可以直也不然恃吾血气而不挠不摧吾能免于悔吝乎葢晩嵗所得如此某年月日其孤莱卜葬君于某乡某原乃来请铭铭曰矦之门兮忠且义保孤难兮杀身易君九死兮心弥慰极飘泊兮天之涯茹荼檗兮甘如饴幸生全兮返故栖君之两父兮翔正气薄云与日兮摩天际今往从之兮其可以无愧
　　广西提学道佥事申君墓志铭
　　昔在吾吴少师申文定公以进士第一人歴事三朝中嵗入内阁为神宗首辅于是值国家升平时居中调剂东宫捄援建言诸臣从容进退众推贤相生二子长曰兵部尚书公用懋次曰广西参政封通奉公用嘉区为东西两房诸孙后先通籍者十余人诸曽胜衣冠拜起者数十人高甍连墙鳞次以居里父老观仰太息以为吴中甲族之盛前此未有也参政次子曰戸部侍郎公绍芳其最少子曰选推官公綋祚推官入
　　国朝为予同榜进士最后捐馆舍而申氏始中落文定公故第至是亦授他氏矣又五年而君复擢甲科君讳穟字叔斾其王父即通奉公也父讳某通奉第三子以文定公廕尝官内阁中书舍人以君贵累赠礼部郎中礼部公家门贵豪其三世门生故吏及姻党甚伙往来送迎餽问所费不赀而嵗入颇减以是益困暮年家居延访名师益友俾与君相淬磨为文章欲以再兴申氏君自少頴悟虽不废游嬉而长于记诵甫弱冠善属塲屋之文顺治末遂举江宁乡试第一明年成进士归拜翁媪于堂下礼部公喜曰儿勉旃尚无陨吾先少师之绪君亦慷慨自奋窃谓功名可阶梯升而戾契致也授内阁中书舍人以
　　覃恩加一级又以收掌实録加实俸一级进礼部祠祭司主事又以
　　覃恩加一级再补仪制司歴进郎中
　　覃恩又加一级康熈二十四年擢广西提学道佥事君居礼部久谙练故实诸司有事尚书必问申郎中云何其见倚重如此君之任中书也故事有考选例众谓叔斾必首得科道官矣而以例格故不得及官郎舍又当考选君亦自诡必得矣而以连丁内外艰故又不得由曹郎出视学政在吏部铨直常调耳他同舍郎或攘臂猎取之而君回翔日久又仅得广西广西介岭峤之间距京师五六千里越长江重湖而后至蛮烟瘴疠士大夫每不乐往君体丰硕素不耐炎热人地絶不相当所亲恒微以讽君君则徧考岭外图经询问土俗与夫七星岩独秀山之胜买舟束装而行笑曰此非韩退之范至能所称骖鸾者耶吾何以不可往然之任再逾旬而复丁嫡母艰以归归不期月而遂卒岂果命为之耶申氏自文定公以来凡擢甲科者率都显仕享高年其蚤世者莫如推官公其宦而未及显者则又莫如君君为人机警通知世务之变交游亲故方溢朝列力能为君推援而君讫数竒不偶官止于五品夀止于五十有一文章不行于世而功名不大着于
