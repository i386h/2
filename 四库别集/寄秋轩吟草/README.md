<!-- { "loadSidebar": true } -->
　寄秋轩吟草　　（清）牛焘 著

　　●丽江吟

　　花马竹枝词七首

　　六诏遗民慨已非，河山风景尚依稀。
　　匏笙芦笛家家吹，白雪梅花处处飞。

　　银山一半夕阳开，江水年年绿似醅。
　　最是清猿啼不断，竹枝哀怨个中来。

　　月下何人觱篥吹，齐声高唱踏蛮儿。
　　算从边塞西风起，踏到落花三月时。

　　父老犹传《塞上曲》，子规啼裂满山竹。
　　含思宛转《一封书》，寄向何人泪盈掬。

　　麦垅青青稚子骄，含风袅袅柳枝条。
　　柳条盘作青丝笠，麦管吹成碧玉箫。

　　金江春暖浪淘沙，日日江头数浪花。
　　人比黄金淘易尽，沙随浪去似年华。

　　龙祠二月骞神藂，雪里山茶插鬓红。
　　共道山灵从不老，山灵旧是白头翁。

　　游玉龙祠二首

　　此地隔尘氛，幽禽向午闻。
　　石泉寒潄玉，烟树绿团云。
　　沂水春偕咏，睢园雅会文。
　　日长消不尽，琴韵和南薰。

　　散步小桥东，披襟百虑融。
　　泉鸣山更寂，树密涧仍空。
　　殿角残虹雨，池亭涩浪风。
　　僧窗频小憇，扶醉夕阳红。

　　忆家园（丽江古城卖鸡巷）四首

　　家住城西傍翠微，竹篱墙外有禅扉。
　　山僧唱罢鱼山梵，惊起林鸦破晓飞。

　　非城非市市城边，一带园畦曲引泉。
　　篱外自馀闲敞地，村童逐伴放飞鸢。

　　新槐绿竹夹门栽，婪尾鼠姑先后开。
　　多种菊苗留晚节，预炊青麦釀香醅。

　　门前踪迹绝尘埃，非是主人避客来。
　　野径小桥湾转处，难容车马破苍苔。

　　丽江古城雪景

　　（庚子年二月二十九日雨雪平尺）
　　山城二月春正寒，香雾濛濛露未干。
　　东风釀雨还釀雪，落皑满地玉栏杆。
　　银床金井埋鸳甃，万瓦晓失鱼鳞绉。
　　梨花昨夜满东栏，柳絮今朝迷远岫。
　　村径无人半掩扉，园头拾枯炊烟微。
　　簾幙无声银蒜吟，但闻泉溜入空帏。
　　游絲冻惹蔷薇架，折竹轻欹海棠榭。
　　香篆氤氲睡鸭沉，空庭寂寞饥乌下。
　　瑶堦佇立望眼迷，云垂雾重天宇低。
　　檐牙未雨千点溜，门外落花一尺泥。
　　暝色乍开延素煦，欲晴未晴几朝暮。
　　半晌欹枕怯梦寒，坐拨炉火寻诗句。

　　郡城阴雨

　　八月末因公赴（丽）郡，十月初还署，连月阴雨。
　　节过中秋雨骑月，残秋徂冬泥滑滑。
　　郡城风急不胜寒，掉臂归来煨榾柮。
　　菊残不见傲霜枝，梅花数点香满地。
　　任尔霜前弄喉舌，暖回黍谷日迟迟。

　　白马龙潭赏海棠

　　梨花开落柳花黄，一路随春到海棠；
　　贪睡自然春过半，倩谁烧烛为儸装。

　　游东元三首

　　不向东元十载馀，重来风景竟何如？
　　桃花依旧逢人笑，应笑诗人老跨驴。

　　踏青天气半阴晴，杨柳村边一鸟鸣。
　　遥望陌头深浅绿，落花香衬马蹄轻。

　　二月东风送暖时，梨花才放两三枝。
　　主人讶客何曾醉，总为春寒花较迟。
　　作者原注：往事暮春看梨花大醉。

　　白沙村

　　平楚望苍茫，寒云接大荒。
　　雪融泉喷玉，沙净夜流霜。
　　草色先秋碧，松声带月凉。
　　丛林多古刹，喧梵自西方。

　　山斋

　　闲庭昼静日迟迟，净几明窗独坐时。
　　野鼠窥人松叶架，山鸡听蟀豆花篱。
　　云移屋角蕉犹湿，风过檐牙竹屡欹。
　　扫地焚香无别务，北窗高咏晚唐诗。

　　久客山中

　　踯躅花间麦穗齐，霜林又见蔓菁肥。
　　□□□□□□□，珊碧山人久未归。

　　晚秋垂钓

　　池头衰柳尚依依，绿暗红疎出钓矶。
　　新落叶边人影隔，旧牵纶处藻茎稀。
　　青山伴我闲窥饵，白鹭何心坐忘饥。
　　莫道晚秋鲜鲫少，寒江更有绿蓑衣。

　　金沙江西行十首

　　西行
　　西行无热客，一路傍寒流。
　　风雨边关夕，江山落叶秋。
　　斜阳馀战垒，野渡舣渔舟。
　　此日田家乐，劳生得四休。

　　初抵江岸
　　落日大江头，江分远近流。
　　华阳此黑水，塞月古梁州。
　　沙岸晴飞雨，渔灯夜泊舟。
　　吟诗怀往哲，万里有高楼。

　　石鼓江
　　山拥青螺色，波环碧玉城。
　　江流石不转，滩静月无声。
　　路似曾经渡，人犹此岸行。
　　残碑夕照里，回首没榛荆。

　　石鼓碑
　　片石磨寒月，五花镌赤纹。（丽江有花马石）
　　铜曾标汉柱，鼓拟篆周文。
　　宝镜澄秋水，苍苔翳片云。
　　摩挲开合迹，莫问故将军。
　　作者原注：.碑在金沙江转折处，明嘉靖二十七年，蕃出掠临西，丽江土司木高平之。鼓上诗词，皆系木高自纪其功。.相传边境有兵事，鼓自裂开，无事，又弥合如故。

　　石门关
　　岩关横绝处，石栈曲盘盘。
　　寒月临江白，悲笳入夜阑。
　　草枯云磴滑，叶落马蹄干。
　　此日边亭吏，黄昏下钓竿。

　　三仙村
　　旧是桃源路，仙庄幸可居。
　　人供牛米外，家有鹤租馀。
　　石影来唐朮①，仙踪托子虚。
　　遐荒多僻事，闲话意如何。
　　作者原注：①谷传昔有夷人妇为大风所吹，附于岩石之上，形迹宛然，土人以风神祀之，殊荒唐也，按夷俗称鬼怪日。唐朮见水注经注。

　　红石岩
　　鬼斧削何平，天低一石撑。
　　火云连蜀栈，红日拥霞城。
　　猿狖愁宵渡，鼯鼠伏昼鸣。
　　定知横槊客，对此怯谈兵。

　　沙左山庄
　　江水当门绿，幽栖百虑融。
　　烟霞红叶岸，鸡犬白云中。
　　果熟收寒栗，蔬香摘晚菘。
　　此乡无梦寐，一夜听松风。

　　巨甸
　　其地养蚕织茧，最宜牡丹。
　　山市霭晴岚，山光一抹蓝。
　　春归铜柱北，花发铁桥南。
　　风暖香抽麦，江晴晓浴蚕。
　　鼠姑连岁好，留醉客停骖。

　　春日江行
　　沙岸绿沄沄，江晴暖欲曛。
　　碧融千嶂雪，绿涨一川云。
　　犀浦野花发，螺塘塞草薰。
　　村村农务早，布谷趁春分。

　　●云南边塞诗

　　南诏碑

　　万人冢上鬼啾啾，苍洱城边旧迹留。
　　南诏山河馀片石，西泸词翰表千秋。
　　肝肠断碎情谁谅，风雨销磨恨未休。
　　谁客经过同立马，摩挲不尽终古愁。

　　沙汀村庄即事

　　野人炮鹿脯，邀我步烟扉。
　　暖圃融春雪，寒罾挂夕晖。
　　花残岩蜜熟，松老茯苓肥。
　　薄醉林皋晚，樵歌下翠微。

　　维西

　　西南万里一孤城，城上寒云暮角声。
　　铁锁旧沉蒙古渡①，金沙东拥武侯营②。
　　歌残敕勒秋风起，雪压蓬婆夜月明。
　　自昔边筹多劲旅，萧萧塞马垅头鸣。
　　作者原注：① 溜强渡在维西上流阿敦（德钦）地界通西竺地也，旧有铁索桥，元兵渡后，桥圯，始用绳渡。
　　② 今金沙江尚有武侯坡诸葛等地。

　　澜沧江

　　派落西荒外，洪涛卷地来。
　　滩高飞怒雪，峡迫鼓潜雷。
　　野渡绳争溜，岩梁栈欲摧。
　　东南雄保障，声震渤溟隈。

　　江岸夜行

　　径窄蹄防滑，滩高吼不停。
　　恶禽啼月黑，怪石卧风腥。
　　磷火穿林出，村庞隔岸听。
　　猜详投宿处，一路逐流萤。

　　次旅换夫坪

　　日落秋江晚，云移塞草低。
　　人烟枫岸曲，野店板桥西。
　　荒漠惊鸿爪，劳生为马蹄。
　　夜闻烧纸襁，乡思最悲凄。（时值中元夕）

　　燕子岩

　　细雨羊肠道，秋风燕子岩。
　　滩声三峡壮，栈路五丁劖。
　　瀑落云常湿，天低石欲嵌。
　　遐荒多僻景，题句付青巉。

　　重过燕子岩题前诗

　　石上扫云归碧落，松枝作字蘸红泥。
　　书成半壁龙蛇幻，风雨惊人四望迷。

　　初至阿墩子三首

　　山围碧玉似环城，天作穹庐四壁撑。
　　晓日拨云添远岫，幽溪入夜带秋声。
　　寒封白马霜前雪，瘴落沧江雨后晴。
　　此地宾鸿飞不到，吟蛩唧唧寄孤鸣。
　　作者原注：白马山地甚高寒，霜降前即飘大雪，阻滞行人。

　　气阻山河迥不犹，天时人事理难求。
　　冰残四月花初放，霜落两成麦未秋。
　　鼓角声中喧梵呗，貔貅队里踏蛮讴。
　　村南更有雌龙窟，万斛淤泥溉瘠畴。
　　作者原注：墩地（德钦）有田祖龙，夏秋间常发暴水，尽是淤泥，翻有石水斗泥之益。

　　澜沧西渡接巴塘，贾客牛羊满谷量。
　　草木百年犹有臭，河山千里半垂荒。
　　秋晴塞外盘雕鹗，夜静村墟警虎狼。
　　倘许文翁留蜀久，腥膻何必不芸香。

　　阿墩子漫兴

　　澜沧不向海东流，雪岭高寒据上游。
　　山水有名非福地，风波无限是瀛州。（时有洋匪之警）
　　云深便拟羲皇代，树老浑忘汉魏秋。
　　莫道居夷嫌陋俗，此中邱壑有潜蚪。

　　偷冰渡雪

　　维西立地坪，山深雪厚，阻滞行人，每年三、四月间，雪方渐消，行人于夜半后，趁冰方结，从冰上偷过，约行二十余里。土人谓之偷冰渡雪。癸卯岁，余亲历其境，诗句未工，特记偷冰语奇，且以志行路之艰云耳。
　　立地坪头三丈雪，东西阻隔人踪灭。
　　潜行夜半雪不知，日出未出趁冰结。
　　吾闻灵湫偷龙水，偷冰之语亦奇绝。
　　安得仁人民不偷，熏弦一挥阴霾彻。

　　转经

　　墩（德钦）西南有大雪山，延袤数千里，蕃人以此山为灵山，古佛栖迹之所，往往诵经持咒，绕山而行，翻译谓之“转经”。有驺从而来者，有商旅者，亦有乞丐者，必经墩地。
　　晓策蹇驴踏绿莎，投林野宿傍栖鸦。
　　军持不汲寒烹雪，黔突无炊渴煮茶。
　　古刹名山夸足迹，毡裘毳幙寄生涯。
　　如何佛法传西竺，反向中州觅法华。

　　走雪行

　　滇之西迤临西路八千，擦木乌斯相勾联。
　　我朝羁縻二百载，金天月窟通人烟。
　　传闻鸟道入蚕丛，中有雪山高插天。
　　雪山横亘路邈绵，穷冬雪花俨抛砖。
　　寒雕不下蓬婆塞，土貊天狗尽伏跧。
　　行人到此抚膺叹，莽莽不辨坤与乾。
　　野炊正愁无薪刈，羸马苦饥啮寒毡。
　　悲风怒号山君啸，岩倾夜半雪雷阗。
　　土囊涸封火井塞，石栈高低见平平。
　　平平只道路坦夷，谁知下有九重渊!
　　五丁龌龊还裹足，夸父趑趄怯争先。
　　阴霾入夏开新霁，驱策髦犛导先鞭。
　　蜎行蠕动何蹒跚，附尾蹑踵鱼贯穿。
　　跬步咫尺人鬼异，於斯寄命徒苟延!
