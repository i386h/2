<!-- { "loadSidebar": true } -->
　　呜呼曼卿宁自混以为髙不少屈以合世可谓自重之士矣士之所负者愈大则其自顾也愈重自顾愈重则其合愈难然欲与共大事立竒功非得难合自重之士不可为也古之魁雄之人未始不负髙世之志故宁或毁身汚迹卒困于无闻或老且死而幸一遇犹克少施于世若曼卿者非徒与世难合而不克所施亦其不幸不得至乎中寿其命也夫其可哀也夫
　　尚书屯田员外郎赠兵部员外郎钱君墓表【欧阳修】
　　君讳冶字良范姓钱氏世为彭城人后徙吴兴自君之七世祖寳又徙常州之武进曽祖讳某祖讳某父讳某当唐末五代钱氏起余杭据浙东西为吴越王于是时常州或属江南或属吴越而武进钱氏独不显方以儒学廉让行于乡里连三世不仕宋兴取江南常州归于有司君始以州进士举中景徳二年甲科试秘书省校书郎为扬州广陵潮州海阳县令迁宁国军节度推官监黄州麻城茶塲遂知县事迁著作佐郎知蕲州蕲水懐安军金堂县又迁秘书丞知泰州如臯县再迁屯田员外郎通判宣州未行眀道二年六月十一日以疾卒于家享年五十有二君少好学能为文辞家贫其母贤尝躬织絍以资其学问每夜读书母为灭烛止之君阳卧母且睡輙复起读州举进士第一试礼部髙第遂中甲科为吏长于决狱歴六县皆有能政潮州自五代时刘氏暴残其民君为海阳经年民归业者千余户由是海阳升为大县潮之大姓某氏火迹其来自某家吏捕讯之某家号寃不服太守刁湛曰狱非钱君不可君问大姓得火所发牀足验之疑里仇家物因率吏入仇家取牀折足合之皆是仇人即服曰火自我出然故遗其迹某家者欲自免也某家诚寃君即日出某家狱致仇人以法举州称为神明其佐宣州数决大狱及旁及郡狱有疑者皆归决于君工部侍郎凌防知宣州尤称君文学曰吏事不足汚子当以文章居台阁欲荐其文未及而防卒初宣州官岁市茶于泾县命君主之防子不肖以恶茶数千斤入于官君立焚之以白防防益以此知君防卒君叹曰世无知我者矣在麻城以茶课岁増五倍遂迁著作金堂故多盗君以伍保籍民察其出入凡为盗者许其徒告以赎罪盗遂止防甘露降其县明年麦禾大稔麦一茎五岐禾一茎五穗者县人以为君政所致谓之钱公三瑞君叹曰吾知治民尔瑞岂吾致哉县人为君立生祠如臯民不农桑以盐为生君曰使民足以衣食盐犹农也乃悉求盐利害为条目民便其利而盐最増积以石数者至四十五万君在如臯时年五十或叹其仕不达君曰使吾政行于民是达也蔡文忠公为御史中丞数欲引君为御史防君卒君平生所为文章三百余篇号曰晦书君之皇考赠殿中丞母诸葛氏封万年县太君徙封福昌娶蒋氏初封乐安县君又封福清子男五人曰公餗公瑾公辅公仪公佐蒋氏有贤行自君之卒日以君所为朂其五子以学蒋氏后君二十年以卒卒时公瑾公辅皆以进士及第公瑾为新郑尉公辅以文章知名当世为太常丞集贤校理钱氏自其祖寳徙武进其居与皆在其县之遵教乡敦行里庆厯三年九月庚申公餗等君于其居之东北原皇里水之北至和二年三月壬午以蒋夫人从欧阳修曰钱姓出陆终葢颛顼之苗裔始以士为周官久而以为姓自三代以来无甚显者至唐末钱氏多居东南及镠乘乱世起余杭有地十三州号兼吴越而王者几百年而武进钱氏独以隐徳累世不显岂以力者如彼而以徳者如此哉岂其盛衰迟速之理固有不同哉武进之钱自寳七世至君有闻又有贤子不坠益彰其埶孰止葢恃力者虽盛而必衰以徳者愈迟而终显立石刻辞其示弥逺
　　集贤校理丁君墓表【欧阳修】
　　君讳寳臣字元珍姓丁氏常州晋陵人也景祐元年举进士及第为峡州军事判官淮南节度掌书记杭州观察判官改太子中允知剡县徙知端州迁太常丞博士坐海贼侬智髙陷城失守夺一官徙置黄州久之复得太常丞监湖州酒税又复博士知诸暨县编校秘阁书籍遂为校理同知太常礼院君为人外和怡而内谨立望其容貌进趋知其君子人也居乡里以文行称少孤与其兄笃于友悌兄亡服防三年曰吾不幸防失其亲兄吾父也庆厯中诏天下大兴学校东南多学者而湖杭尤盛君居杭学为教授以其素所学问而自修于乡里者教其徒久而学者多所成就其后天子患馆阁职废特置编校八员其选甚精乃自诸暨召居秘阁君治州县聴决精眀赋役有法民畏信而便安之其始治剡也如此后治诸暨剡隣邑也其民闻其来讙曰此剡人爱而思之谓不可复得者也今吾民乃幸而得之而君亦以治剡者治之由是所至有声及居阁下淡然不以势利动其心未尝走谒公卿与诸学士羣居恂恂人皆爱亲之葢其召自诸暨也以材行选及在馆阁久而朝廷益知其贤英宗毎论人物屡称之国家自削除僣伪东南遂无事偃兵弛备者六十余年矣而岭外尤甚其山海荒濶列郡数十皆为下州朝廷命吏常以一县视之故其守无城其戍无兵一日智髙乘不备陷邕州杀将吏有众万余人顺流而下浔梧封康诸小州所过如破竹吏民皆望而散走独君犹率羸卒百余拒战杀六七人既败亦走初贼未至君语其下曰幸得兵数千人伏小湘峡扼至险以击骄兵可必胜也乃请兵于广州凢九请不报又尝得贼觇者一人斩之贼既平议者谓君文学宜居台阁备侍从以承顾问而眇然以一儒者守空城提百十饥羸之卒当万人卒至之贼可谓不幸而天子亦以谓县官不素设备而责守吏不以空手捍贼宜原其情故一切轻其法而君以尝请兵不得又能拒战杀贼则又轻之故它失守者皆夺两官而君夺一官已而知其贤复召用后十余年御史知杂苏宷受命之明日建言请复治君前事夺其职而黜之天子知君贤不可以一眚废而先帝已察其罪而轻之矣又数更大赦且罪无再坐然犹以御史新用故屈君使少避而不伤之也乃用其校理岁满所当得者即以君通判永州方待阙于晋陵以治平四年四月某甲子暴中风一夕卒享年五十有八累官至尚书司封员外郎阶朝奉郎勲上轻车都尉曽祖讳某祖讳某皆不仕父讳某赠尚书工部侍郎母张氏仙游县太君君娶饶氏封晋陵县君先卒子男四人曰隅曰除曰隮皆举进士曰恩儿才一岁女一人适著作佐郎集贤校理胡宗愈君既卒天子悯然推恩録其子隅为太庙斋郎君之平生履忧患而遭困阨处之安焉未尝见戚戚之色其于穷达寿夭知有命固无憾于其心然知君之贤哀其志而惜其命止于斯者不能无恨也于是相与论者君之大节伐石纪辞以表见于后世庶几以慰其思焉熈宁元年六月十四日庐陵欧阳修述
　　尚书屯田员外郎张君墓表【欧阳修】
　　君讳谷字应之世为开封尉氏人曽祖节祖遇皆不仕父炳为郑州原武县主簿因留家焉今为原武人也君举进士及第为河阳河南主簿苏州观察推官开封府士曹叅军迁著作佐郎知阳武县通判眉州累迁屯田员外郎复知阳武县以疾致仕卒于家享年五十有九君为人刚介好学问事父母孝与朋友信其为吏洁亷所至有能称其在河南时予为西京留守推官与谢希深尹师鲁同在一府其所与防虽他掾属賔客多材贤少壮驰骋于一时而君居其间年尚少独苦羸病肺唾血者已十余年幸其疾少间輙亦从诸君饮酒诸君爱而止之君曰我岂久生者邪虽它人视君亦若不能胜朝夕者其后同府之人皆解去而希深师鲁与当时少壮驰骋者防其十八九而君癯然唾血如故后二十年始以疾卒君虽病羸而力自为善居官为吏未尝废学问多为贤士大夫所知乃知夫康强者不可恃以久而羸弱者未必不能生虽其迟速长短相去几何而强者不自勉或死而泯没于无闻弱者能自力则必有称于后世君其是已君尝谓予曰吾旦暮人耳无所取于世也尚何区区于仕哉然吾尝哀禄之及于亲者薄若幸得不死而官登于朝冀窃国家褒赠之宠以荣其亲然后归病于原武之庐足矣乃益买田治室于原武以待君自河南蘓州累为名公卿所荐乃迁著作为郎官赠其父太子中允母宋氏京兆县太君于是遂致仕归于原武营其徳政乡之张固村原将其亲卜以皇祐五年十一月某日用事前四日君亦卒遂以某日从于原上予与君游久记其昔所谓予者且哀君之贤而不幸又嘉君之志信而有成于其也不及铭乃表于其墓君娶祝氏封华阳县君有子曰损试将作监主簿至和二年三月七日翰林学士尚书吏部郎中知制诰充史馆修撰欧阳修撰
　　河南府司録张君墓表【欧阳修】
　　故大理寺丞河南府司録张君讳汝士字尧夫开封襄邑人也明道二年八月壬寅以疾卒于官享年三十有七卒之七日洛阳北邙山下其友人河南尹师鲁志其墓而庐陵欧阳修为之铭以其之速也不能刻石乃得金谷古塼命太原王顾以丹为书纳于圹中嘉祐二年某月某日其子吉甫山甫改君于伊阙之教忠乡积庆里君之始北邙也吉甫才数岁而山甫始生余及送者相与临宂视窆且封哭而去今年春余主试天下贡士而山甫以进士试礼部乃来告以将改其先君因出铭以示余葢君之卒距今二十有五年矣初天圣明道之间钱文僖公守河南公王家子特以文学仕至贵显所至多招集文士而河南吏属适皆当时贤材知名士故其幕府号为天下之盛君其一人也文僖公善待士未尝责以吏职而河南又多名山水竹林茂树竒花怪石其平台清池上下荒墟草莽之间余得日从贤人长者赋诗饮酒以为乐而君为人静黙修洁常坐府治事省文书尤尽心于狱讼初以辟为其府推官既罢又辟司録河南人多赖之而守尹屡荐其材君亦工书喜为诗闲则从余游其语言简而有意饮酒终日不乱虽醉未尝頺堕与之居者莫不服其徳故师鲁志之曰饬身临事余尝愧尧夫尧夫不余愧也始君之皆以其地不善又速礼不备君夫人崔氏有贤行能教其子而二子孝谨克自树立卒能改君如吉卜君其可谓有后矣自君卒后文僖公得罪贬死汉东吏属亦各引去今师鲁死且十余年王顾者死亦六七年矣其送君而临宂者及与君同府而游者十葢八九死矣其幸而在者不老则病且衰如予是也呜呼盛衰生死之际未始不如是是岂足道哉惟为善者能有后而托于文字者可以无穷故于其改也书以遗其子俾碣于墓且以写余之思焉吉甫今为大理寺丞知缑氏县山甫始以进士赐出身云翰林学士右谏议大夫史馆修撰欧阳修撰
　　太常博士周君墓表【欧阳修】
