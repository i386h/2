<!-- { "loadSidebar": true } -->
　　臣闻日者阳精守实不亏君之象也月者隂精盈毁有常臣之表也故日食者臣乗君隂陵阳月满不亏下骄盈也昔周室衰季皇甫之属専权于外党类强盛侵夺主埶则日月薄食故诗曰十月之交朔日辛夘日有食之亦孔之丑春秋日食三十六弑君三十二变不空生各以类应夫威柄不以放下利器不以假人览观往古近察汉兴倾危之祸靡不由之是以三桓専鲁田氏檀齐六卿分晋诸吕握权统嗣防移哀平之末庙不血食故虽有周公之亲而无其徳不得行其埶也今大将军虽欲敕身自约不敢僭差然而天下逺近皆惶怖承防刺史二千石初除谒辞求通待报虽奉符玺受台敕不敢便去久者至数十日背王室向私门此乃上威损下权盛也人道悖于下效验见于天虽有隐谋神照其情垂象见戒以告人君间者月满先节过望不亏此臣骄溢背君専功独行也陛下未深觉悟故天重见戒诚宜畏惧以防其祸诗云敬天之怒不敢戏豫若敕政责躬杜渐防萌则防妖销灭害除福凑矣夫壊崖破岩之水源自涓涓干云蔽日之木起于葱菁禁微则易救末者难人皆不忽于微细以致其大恩不忍诲义不忍割去事之后未然之明镜也臣愚以为左官外附之臣依托权门倾覆谄谀以求容媚者宜行一切之诛间者大将军再出威振州郡莫不赋敛吏人遣使贡献大将军虽不受而物不还主部署之吏无所畏惮纵行非法不伏罪辜故海内贪猾竞为奸吏小民吁嗟怨气满腹臣闻天不可以不刚不刚则三光不明主不可以不彊不彊则宰牧纵横宜因天变改政匡失以塞天意
　　举孝亷奏【时大郡口五六十万举孝亷二人小郡口二十万并有蛮夷者亦举二人下公卿防议鸿与司空刘方上言和帝从之】
　　凡口率之科宜有阶品蛮夷错杂不得为数自今郡国率二十万口歳举孝防一人四十万二人六十万三人八十万四人百万五人百二十万六人不满二十万二歳一人不满十万三歳一人
　　鲍骏
　　荐丁鸿书【续汉书云鸿初兴九江人鲍骏同事桓荣及鸿亡封骏止而让之乃还就国骏上书荐鸿经学至行明帝贤之召见拜侍中】
　　臣闻武王克殷封比干之墓表商容之闾二人无功下车先封之表善显仁为国之砥砺也伏见丁鸿经明行脩志节清妙
　　班超【字仲升彪少子以平西域功封定逺侯拜射声校尉】
　　上章帝请兵疏【超永平中为假司马使西域章帝建初三年率疏勒康居于寘拘弥兵攻姑墨石城破之超欲因此叵平诸国上疏请兵帝知其功可成给兵就超】
　　臣窃见先帝欲开西域故北击匈奴西使外国鄯善于寘即时向化今拘弥莎车疏勒月氏乌孙康居复愿归附欲共并力破灭兹平通汉道若得兹则西域未服者百分之一耳臣伏自惟念卒伍小吏实愿从谷吉效命絶域庶防张骞弃身旷野昔魏绛列国大夫尚能和辑诸戎况臣奉大汉之威而无铅刀一割之用乎前世议者皆曰取三十六国号为断匈奴右臂今西域诸国自日之所入莫不向化大小欣欣贡奉不絶唯焉耆兹独未服从臣前与官属三十六人奉使絶域备遭艰戹自孤守疏勒于今五载胡夷情数臣颇识之问其城郭小大皆言倚汉与依天等以是效之则葱岭可通葱岭通则兹可伐今宜拜兹侍子白霸为其国王以步骑数百送之与诸国连兵歳月之间兹可禽以夷狄攻夷狄计之善者也臣见莎车疏勒田地肥广草牧饶衍不比敦煌鄯善间也兵可不费中国而粮食自足且姑墨温宿二王特为兹所置既非其种更相厌苦其埶必有降反若二国来降则兹自破愿下臣章参考行事诚有万分死复何恨臣超区区特蒙神灵窃冀未便僵仆目见西域平定陛下举万年之觞荐勲祖庙布大喜于天下
　　上言乌孙【先是莎车以为汉兵不出遂降兹疏勒都护畨辰亦叛超击破畨辰欲进攻兹以乌孙兵强宜因其力上言遣使招慰章帝从之】
　　乌孙大国控十万故武帝妻以公主至孝宣皇帝卒得其用今可遣使招慰与共合力
　　上和帝请归疏【超在西域三十一年西域五十余国皆纳质内属自以久在絶域年老思土永元十四年上疏而超妹昭亦疏请超乃徴超还】
　　臣闻太公封齐五世葬周狐死首丘代马依风夫周齐同在中土千里之间况于逺处絶域小臣能无依风首丘之思哉蛮夷之俗畏壮侮老臣超犬马齿歼常恐年衰奄忽僵仆孤魂弃捐昔苏武留匈奴中尚十九年今臣幸得奉节带金银护西域如自以夀终屯部诚无所恨然恐后世或名臣为没西域臣不敢望到酒泉郡但愿生入玉门闗臣老病衰困冒死瞽言谨遣子勇随献物入塞及臣生在令勇目见中土
　　任尚
　　与班超书
　　【超为西域都护徴还以戊巳校尉任尚代尚与超书超曰云云尚私谓所亲曰我以班君当赠以竒防今所云平平耳尚后竟遭邉祸如超言○汉纪超曰虽不言答书然尚既为与书则此为答明矣】
　　君侯在外国三十余年而小人猥承君后任重虑浅宜有以诲之
　　班超荅
　　塞外吏士本非孝子顺孙皆以过补屯部蛮夷兽心难养易动今君性严急水清无大鱼将军宜寛小过总大纲而已【并汉纪○后汉书尚谓超曰云云超曰年老失智任君数当大位岂班超所能及哉必不得巳愿进愚言塞外吏士本非孝子顺孙皆以罪过徙补邉屯而蛮夷懐鸟兽之心难养易败今君性严急水清无大鱼察政不得不和宜荡佚简易寛小过总大纲而已○按此似是面语】
　　荆州刺史
　　上言茨充【东观记元和中荆州刺史上言】
　　臣行部入长沙界观者皆徒跣臣问御佐曰人无履亦苦之否御佐对曰十二月盛寒时并多剖裂血出燃火燎之春温或脓溃建武中桂阳太守茨充教人种桑蚕人得其利至今江南颇知桑蚕织屦皆充之化也










　　东汉文纪巻八
　　钦定四库全书
　　东汉文纪卷九　　　　　明　梅鼎祚　编窦宪【字伯度融曽孙女弟为章帝后厯车骑将军木塞击匈奴有功拜大将军封武阳侯坐事遣就国自杀】
　　上皇太后荐桓郁疏【和帝即位窦太后临朝宪以外戚之重欲令少主颇涉经学上疏荐屯骑校尉桓郁及刘方由是郁迁长乐少府复入侍讲郁累世帝师而性和退自守故荐令授经禁中内外协附】
　　礼记云天下之命悬于天子天子之善成乎所习习与智长则切而不动化与心成则中道若性昔成王防小越在襁褓周公在前史佚在后太公在左召公在右中立听朝四圣维之是以虑无遗计举无过事孝昭皇帝八歳即位大臣辅政亦选名儒韦贤蔡义夏侯胜等入授于前平成圣徳近建初元年张酺魏应召训亦讲禁中臣伏惟皇帝陛下躬天然之资宜渐教学而独对左右小臣未闻典义昔五更桓荣亲为帝师子郁结发敦让继传父业故再以校尉入授先帝父子给事禁省更厯四世今白首好礼经行笃备又宗正刘方宗室之表善为诗经先帝所褒宜令郁方并入教授以崇本朝光示大化
　　何敞【字文髙扶风平陵人厯五官中郎将】
　　言于宋由袁安【元和中辟太尉宋由府由待以殊礼司徒袁安亦深重之是时京师及四方累有竒异鸟兽草木言事者以为祥瑞敞通经传能为天官意甚恶之乃言于二公由安不敢荅俄章帝崩】
　　夫瑞应依徳而至灾异缘政而生故鸜鹆来巢昭公有干侯之戹西狩获麟孔子有两楹之殡海鸟避风臧文祀之君子讥焉今异鸟翔于殿屋怪草生于庭际不可不察
　　奏记太尉宋由
　　【敞元和中辟太尉宋由府常引大体多所匡正时窦氏専政外戚赏赐过制仓帑为虚敞因奏记与由由不能用】
　　敞闻事君之义进思尽忠退思补过厯观世主时臣无不各欲为化垂之无穷然而平和之政万无一者盖以圣主贤臣不能相遭故也今国家秉聪明之道明公履晏晏之纯徳君臣相合天下翕然治平之化有望于今孔子曰如有用我者三年有成今明公视事出入再朞宜当克已以醻四海之心礼一谷不升则损服彻膳天下不足若已使然而比年水旱人不收获凉州缘邉家被防害男子疲于战陈妻女劳于转运老防孤寡叹息相依又中州内郡公私屈竭此实损膳节用之时国恩覆载赏赉过度但闻腊赐自郎官以上公卿王侯以下至于空竭帑蔵损耗国资寻公家之用皆百姓之力明君赐赉宜有品制忠臣受赏亦应有度是以夏禹圭周公束帛今明公位尊任重责深负大上当匡正纲纪下当济安元元岂但空空无违而已哉宜先正已以率羣下还所得赐因陈得失奏王侯就国除苑囿之禁节省浮费赈防穷孤则恩泽下畅黎庶悦豫上天聪明必有立应使百姓歌诵史官纪徳岂但子文逃禄公仪退食之比哉
　　又
　　【章帝崩齐王子都乡侯畅奔吊国忧上书未报得幸窦太后侍中窦宪惧畅分宫省之权令人刺杀畅于城门屯卫之中而主名不立敞説由由乃许焉二府闻敞行皆遣主者随之于是推举具得事实】
　　刘畅宗室肺腑茅土藩臣来吊大忧上书须报亲在武卫致此残酷奉宪之吏莫适讨捕踪迹不显主名不立敞备数股肱职典贼曹故欲亲至发所以纠其变而二府以为故事三公不与盗贼昔陈平生于征战之世犹知宰相之分云外镇四夷内抚诸侯使卿大夫各得其宜今二府执事不深惟大义惑于所闻公纵奸慝莫以为咎惟明公运独见之明昭然勿疑敞不胜所见请独奏案【并后汉书○敞本传虽止言又説由然实书也尺牍亦载】
　　谏伐匈奴疏【敞拜侍御史时窦宪为车骑将军击匈奴诏使者为宪弟笃景并起邸第兴造劳役敞疏谏不省】
　　臣闻匈奴之为桀逆久矣平城之围嫚书之耻此二辱者臣子所为捐躯而必死髙祖吕后忍怒还忿舍而不诛伏惟皇太后秉文母之操陛下履晏晏之姿匈奴无逆节之罪汉朝无可慙之耻而盛春东作兴动大役元元怨恨咸懐不悦而猥复为卫尉笃奉车都尉景缮脩馆第弥街絶里臣虽斗筲之人诚窃懐怪以为笃景亲近贵臣当为百僚表仪今众军在道朝廷焦唇百姓愁苦县官无用而遽起大第崇饰玩好非所以垂令徳示无穷也宜且罢工匠専忧北邉恤人之困
　　理郅夀疏【夀徴为尚书仆射是时窦宪征匈奴弟笃景并起第宅骄奢非法夀讥刺宪等宪陷夀以买公田诽谤下吏当诛侍御史何敞上疏理之得减死论徙合浦】
　　臣闻圣王辟四门开四聪延直言之路下不讳之诏立敢谏之旗听歌謡于路争臣七人以自鉴照考知政理违失人心辄更改之故天人并应传福无穷臣伏见尚书仆射郅夀坐于台上与诸尚书论击匈奴言议过差及上书请买公田遂系狱考劾大不敬臣愚以为夀机密近臣匡救为职若懐黙不言其罪当诛今夀违众正议以安宗庙岂其私耶又台阁平事分争可否虽唐虞之隆三代之盛犹谓谔谔以昌不以诽谤为罪请买公田人情细过可裁隠忍夀若被诛臣恐天下以为国家横罪忠直贼伤和气忤逆隂阳臣所以敢犯严威不避夷灭触死瞽言非为夀也忠臣尽节以死为归臣虽不知夀度其甘心安之诚不欲圣朝行诽谤之诛以伤塞晏之化杜塞忠直垂讥无穷臣敞谬豫机密言所不宜罪名明白当填牢狱先夀僵仆万死有余
　　为尚书复论窦氏封事
