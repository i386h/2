<!-- { "loadSidebar": true } -->
　　圣泽如天诚太平盛事千载一遇也【小臣】随惇史之末班幸际昌期躬霑湛露不揣固陋谨拜手以志其盛赋曰维深严之紫禁当宫阙之西隅啓薇垣之右掖居金兑之云衢为宴闲之胜地比瑶岛之仙都宫槐百尺御栁千株山名万嵗镇北极而环神武水遡玉泉入太液而泛蓬壶清流潆洄于玉砌苍林掩映夫金铺北则有琼华之岛窈苍翠而玲珑南则有迎薰之亭灿金碧而穹窿蚕室峙其西蕉园列其东其临流也则朱阑绣柱者水云之榭其冠山也则穿云竦汉者瀛台之宫九岛纡折于百步三亭宛转而相通浦号藏舟烟波深杳台名垂钓沦漪旋绕雕梁落影于波心瑶殿分光于霞表望双阙之觚棱隔潇湘而缥缈好鸟集于菰蒲嘉鱼唼夫苹藻其制作之丽密也铜龙喷水而泉落云标金凤衔珠而光腾树杪础甓书蟠螭之象藻井有垂莲之巧水槛则下瞰潜蛟山楼则平临飞鸟其为桥也石鲸飞动玉蝀逶迤遥接乎西城之阴逺通乎北渚之湄堆云积翠龙卧虹垂带晩霞而璀璨射朝旭而陆离其为木也槐阴葱郁松影参差琪花瑶草湘芷江蓠圆殿之古柏干层霄而蔽日园之薜萝垂倒影而临池其为舟也龙楼凤舸望若丹霞月台宏敞僊鹢繁华开绮而近栁坐琼筵而泛花疑鉴湖之鼓檝髣银汉之乗槎又有百果之园百鸟之室桃杏枣棃有蕃其实孔雀鹦鹉鸳鸯鸂鶒入瑶筐者珍果盈千闭雕笼者文禽非一外则缭垣周布罗列星庐万家隠见于云树西山翠滴于庭除内则珠帘玉槛雕栊绮疏耀晴云与碧涧若水晶之映璠璵上则飞甍宝顶缨络琼琚似浮空而未落出髙栁而凭虚下则流觞曲沼鸣湍石渠时潺湲于水碓泉声落而徐徐洵
　　皇宫之壮丽岂数乎瀛洲方丈之所书若乃时当避暑新荷满汀红蕖吐艳翠葢髙擎千顷一色紫萼朱英朝帘初卷望之若繁星之辉碧落夕幔未收睇之如朱霞之在赤城独其发潜渊而振采泛清泉而濯茎实甘防而芳烈藕雪浄而氷晶制芰荷以为衣岂同乎凡卉之徒荣所以风人采之嫓美于幽人之洁楚骚咏焉比徳于君子之清尔其带雨含烟飜风浥露北渚丛生南洲密布时开时落或妍或素晓气空蒙微香暗度此固景色之尤佳而园林之堪赋者也
　　皇帝躬亲庶政勤劳万几日旰而食未明求衣值励精之偶暇暂宴息于宫闱是时也晴云巻香露晞乗法驾载鸾旂过垂杨之辇道临沼沚之芳菲喜棠棣之交映快花萼之羣辉乃设玉醴布华筵开水殿对芳莲金盘玉筯举网烹鲜
　　念诸臣之在职皆鞅掌于经年举泰交之盛事同庆赏于花前开尧室之衢尊列周京之豆笾是时鸳鹭成行簪裾咸集佩绶悬鱼聫珠合璧露湛僊醪霞张绮席分左右而成行舒鸾凰之彩翮花夹岸而锦障生香栁覆堤而长廊尽碧羣虎拜而扬休承
　　天语之渥泽如登春台羣心悦怿
　　天子乃御画舸泛南河篙师击檝榜人和歌龙气遥成五采结飞葢而凌波舟频移于密藻櫂自转于新荷起沙鸥与白鹭迎锦缆而偏多乃
　　命羣臣咸登画舫大官设席酒正司酿水平若镜微波细浪击汰乎临漪之亭回舲乎平桥之上坐昆明之碧水眺香山之叠嶂极游观而未已许溯洄而荡漾舟随浦曲人与花深桂桡频转兰桨遥寻既徧乎芙蓉之沼逺泊乎槐栁之阴饫
　　君恩之无极感遭遇于臣心猗欤盛哉继在镐之休风修曲江之遗事赏花垂钓嗣徽宋宗柏梁赋诗轶美汉禩信可垂于国书亦足风兹有位天池御苑以泳以游惠风遐畅嘉气旁流
　　皇心载悦羣工咸休以示慈惠匪乐优游期上下之交励当勉之乎为楫而为舟虽翺翔于西掖而心实周乎四海与九州
　　喜雨赋【有序】
　　康熙十有七年季夏之月经旬不雨暑气烦蒸火云丽空炎景烁物骄阳可畏恒燠有征
　　帝心惕然念雨泽愆则难冀丰穰之庆阴气郁则恐为灾沴之由爰是发
　　徳音下明诏悬鼗铎求昌言严恭寅畏斋祓于宫肃穆精诚祷祠于
　　帝致斋之次日乙酉阴云四合电掣雷轰雨沛于中夜祷祀之次日戊子凉飔至烟霏雾结雨澍于亭午于以涤枯润槁育物宁人皆
　　圣心为之感而
　　天心为之应也【臣】近侍内庭备详
　　宸虑职居惇史宜志
　　天休猥以芜词忝兹盛美敢拜手稽首而作赋曰苍苍无垠者有象之天天心之所属兮则在乎璇宫之侧黼席之前葢君身所以配帝而主极所以承干故明作而幽赞兮若璧合而珠联月维季夏律叶林钟司晨者赤帝乗权者祝融覩阳景之南至仰大火之昬中维斯时也炎歊蒸郁炽日蕴隆上无纎云下无微风阳坂飞烟于火井羲轮衔耀于烛龙气欲流金威能烁石濯寒泉而犹温对氷壶而如炙力已倦于蒲葵衣不胜夫絺绤万戸千门六街九陌咸流汗之成浆或狂呼而动魄谓今兹之溽暑实罕遘于畴昔虽迎凉之殿含露之台珠帘髙卷绮洞开其如畏景暄赫烈日昭回触炎威之四至鲜薰风之南来列子何以御之而冷然楚王何以临之而快哉是葢夏无时雨阳愆隂伏积此亢旱蒸为烦燠胡以慰我三农长我百谷四野望之而惊心万夫因之而蒿目
　　天子曰咨在予一人雨旸有忒矜此兆民沛
　　王言之涣汗垂清问于丝纶爰咨卿贰民瘼悉陈辍朝撤膳兴于朕身将有事于
　　南郊先致洁于明禋于是端居穆清蠲虑静志上达穹苍捷如符契云油油而被天雷隠隠而出地雨霏霏而入帘风依依而生袂聴静夜之沾濡爱宫槐之含翠此葢
　　睿念之方兴已获上灵之报赐致斋三日时维厥明天子乃御轻辇聴鸾声享
　　圜丘礼太清荐紫坛之圭璧奏玉琯之韶韺穆穆乎皇皇乎覩千官之肃而咸师
　　一人之诚法驾载旋爰居爰处惟徳动
　　天翼日而雨石鷰双飞商羊对舞云兴于西日之方午始而度凤城过龙楼气霭霭而如暮声飒飒而兼秋浩乎如风樯阵马之疾沛乎如江涛波影之流已而滴沥飘扬滂沱汪濊细珠溅于罘罳飞防侵乎绮缀其泛碧落而下也若九天之瀑布髙转于银河其縁鸳瓦而注也如百道之飞泉下垂于玉砌
　　天子坐广厦啓彤扉歌有渰之萋萋咏兴雨之祁祁任轻霑于绮席从飘洒乎御衣
　　天泽无疆
　　宸顔有喜爰命侍臣凭髙晀视优渥遍乎九垓霑足同于万里岂止畿甸沐膏泽之施三辅获田畴之美猗欤盛哉古称雨金雨粟雨玉雨珠曷若兹雨澄暎涵濡凉逾琼液甘若醍醐良苗乍起酷暑潜驱登斯民于富夀之域又奚有贫札之虞葢由我
　　皇之徳馨香上闻故其动于中也肤寸而雨徧天下絪緼若泰山之云更何借乎土龙之逐逐与巫史之纷纷古人之言谅哉人主应天以实不以文
　　璿玑玉衡赋【有序】
　　粤稽古圣凛钦若于昊天伊昔哲王重仰观于悬象自迎日推算肇起轩皇迨定歴授时首详尧帝葢法其广运所以符干徳之贞纪其递迁所以重民事之序然九垓八埏之数既寥廓而难稽四时五纪之行亦纷繁而莫辨故观天有器窥象有仪曰周髀曰宣夜曰浑天法已传于邃古曰三辰曰四游曰六合制渐备于畴人爰考虞书设玑衡以齐七政歴稽汉制铸铜浑而象九围黄道分二极之中日月周于天纪银汉贯列辰之次经纬灿于云衢布位以象星躔数珠玑之错落设管而窥辰度琢琼玉之玲珑惟此制器之神奇允为言天之规矱法以久而益密继之者汉有张衡思以巧而愈精穷之者元推守敬我
　　皇上稽古正学敬天勤民睿哲性成宝鼎呈祥于炎厯雍熙时协蓂阶纪瑞于尧年绥六宇而泰阶平抚五位而文昌耀灵台测景特専仪象之司玉歴调元逺绍重华之日葢由
　　皇上心与天一智在器先恭黙足以穷神聪明尤能察物故不独微危精一逺继美于虞廷敦典慎徽上嗣休于沩水即璇衡之制今古同符敢拜手稽首而献斯赋赋曰维乾象之灏灏浑周径而无端故拟之者如倚葢而象之者如弹丸或景长而多暑或晷短而多寒其数之无可纪极也虽首而莫殚古人以神灵之絶智创仪器之精微爰法天而奉若实先天而不违定两极之南北持二仪之枢机星辰随而耀彩日月转而周辉齐消息于阴阳穷天地而范围其为器也或谓肇自宓羲或谓原于帝喾马融叹其精而王蕃踵其躅经汉唐而代新歴宋元而遥续仰以协乎天经而俯以维乎地轴其为制也动随日驭健应干行运宵旦而不息配三百六十五度之常贞乾坤肖其阖辟万物视为枯荣阳乌同其出没魄逐其亏盈若太虚之无为常不言而化成其经星之丽乎其上也三垣奠中央列宿罗四维紫极昌乎帝运前星耀乎储闱招摇东指而熙春大火西流而凉飔南箕北斗井钺参旂壁垒羽林之府东壁文章之司莫不托体圆象逐推移其纬星之周乎其外也聚井会奎编珠聨璧或隠或见为前为却金火遇而或逢其灾嵗星在而人防其泽莫不视躔次为禨祥因天行而顺逆其游环之旋绕乎其侧也以二道之交周验二陆之寒暑天地以斯为襟带日月以斯为戸牖包九有而亘八纮固即近而可覩其取乎璿玑也川泽之珍辉聫象纬配景庆之光华萃蠙珠而非侈其取乎玉衡也山岳之宝气烛穹苍借管窥之遥测何积气之难量所以制列三重经累朝而不改法沿数代当景祚而弥昌抑臣闻之人君徳及方外化被羣生则五气顺序七曜咸平阳愆阴伏之不作而薄蚀晕珥之不惊然后干施而坤载天清而地宁必星纪之不紊斯天与器而偕行然则玑衡之为物也可以察天心可以观主徳可以验政刑之臧否可以觇运会之通塞天市应乎明堂北辰配乎皇极涵葢法其咸周时敏效其无息司歴者借之以觇天而人君因之以取则今
　　天子至徳冒于海隅来享通于絶域
　　圣治所及则如玑衡之无所不覆也勤政则辨色视朝典学则夜分侧席
　　圣心所涵则如玑衡之无时不运也文治扬其光天章焕其彩则如玑衡之经纬咸备也张弛之尽善调燮之适宜则如玑衡之与时进退也猗欤盛哉瞻浑象之辉煌诞玉质而金相昔命官于虞帝今作赋于明光配天宇之鸿蒙同
　　帝徳之无疆【臣】叨恩于珥笔敢因物而敷飏
　　南苑赋【有序】
　　康熙十有二年癸丑孟夏之吉
　　天子临幸南苑六军云会万乗雷动【小臣】初忝文翰之班特奉
　　命珥笔以从目覩旷逺之神臯心慑豫游之禁地平畴緑野时值丰穰大辂青旂备观钜丽复拜
　　纶音命献诗赋一介鄙儒遭逢
　　盛事顿忘谫陋窃効讴吟谨拜手稽首而献赋曰维神京之南甸有振古之名区广衍号称陆海荡平继美康衢薰风拂于南极旭日照于东隅以旷则瞻眺云物以稼则地脉膏腴洵邦畿之沃壤亦天开之画图其北则凤城万雉龙楼千仞纷掩映于丹霞耸云表而髙峻其南则冀野平陆金台崔嵬以燕齐为襟带接韩魏而宏恢其西则太行居庸层峦叠翠逺苞秀而毓灵蟠郁葱之佳气其东则碣石天津川源奔滙萃淑景于中央巩北平之地势其水则清渠环绕味比甘泉石桥横而长鲸飞动画舸系而彩鹢蹁跹髙栁垂而飞絮密荷簇而如钱嘉鱼咸沐于大泽锦鳞戏而便娟其木则宫槐禁栁浥露合烟松柏郁秀桃李争妍绕别殿而千章色苍翠而参天其兽则獐鹿麏麚黄羊白野雉朝飞幽禽在树每应而辄中时儦俟而羣友既草浅而兽肥复风髙而鹰骤其外则周遭百六十里跨川原而为墙长亩绣错于平壤花邨散布于崇冈田则千畦共秀麦陇则比戸同穰其内则宫阙参差于緑树亭台亏蔽于疎杨列东西而为宫分新旧而殊方茅茨土阶之俭约规制髣髴乎陶唐东有穹窿之髙阁金碧照耀乎初阳祀帝则华而非侈
　　行殿则简而何伤红门峙若丹岩
