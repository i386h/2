<!-- { "loadSidebar": true } -->
　　沈香，叶似冬青，树形崇竦，其木枯折，外皮朽烂，内乃香。山虽有此树，而非香所出。新会高凉土人，斫之经年，肉烂尽心，则为沈香，出北景县。树极高大，土人伐之累年，须外皮消尽，乃割心得香。（同上。）
　　◎释僧岩
　　僧岩俗姓赵，北海人，州举秀才，不就。
　　◇与青州刺史刘善明书辞举秀才
　　贫道弱龄出家，早违俗务，游心释风，志乖孔教，虽复道场未即，故亦洙训缅矣。方将委质馁兽，庶超九劫之功；分肌哺鸽，情存乘云之驭。宁能垂翼中田，反迹笼樊，舍夫途中之适，婴兹庙堂之累哉？且夫官人以器，位必须才，未有叨越分之举，终能保其荣也。今辄奉还板命，愿收过恩，无令曹公重叹，王舟再惭。补秀之召，非所克堪。释僧岩呈。（《宏明集》十一）
　　◇再与刘刺史书
　　纡辱还诲，优旨仍降，征庄援释，理据皎然，徒欲仗义辩情，末由也已，虽高象出众，微言入神，鄙怀所执，犹或可晓。何者？夫知人者哲，自审者明，忘分昧进，良所未安。昔成直应命，终获减名之惭；遵祖聘能，卒招扬鹄之耻。若遗我欲效彼，追踪王吕，恐曝鳃龙津，点额众矣。盗所盗器，与盗同罪，举失其才，亦宾主交鄙，可不慎乎！又礼云非指王帛，孝乎岂止保肤。故割肌无讥於前代，断发有加於曩晨。斯盖斩手全躯，所全者大，夫何怪者。愿贷愚执，赐遂陋襟。释僧岩呈。（《宏明集》十一）
　　◇三与刘刺史书
　　比日之事，为可聊作一乐，不谓恩旨绸缪，芳音骤届，劳诲之厚，一至於斯。伏读未周，惭污交集。然鄙志区区，已备前款，且岩之壮也，犹后於人，今既老矣，岂能有为？夫以耄耋之年，指麾成务，此自苍灵特授，假手天功，协佐龙飞之英，翼赞革命之主。今欲以东亩之农夫，西园之杼叟，侧景前光，参踪古烈，无异策驽足以均骅骝，系泽雉以双鸾鹤，斯之不伦，宁俟深察。昔子泰伏命抚节，公孙豫报智伯，漆身靡悔，今日过赏，德粹两贤，正恨年逼崦嵫，命急汜，吞炭倒戈，永与愿隔。临纸恻怆，罔识所陈，幸收过眷，不复翻覆。释僧岩呈。（《宏明集》十一。）
　　◎释玄光
　　玄光，俗姓时代未详。（案：论中引陆修静事，修静南齐人，《宏明集》此论编在梁刘勰之前。）
　　◇辩惑论（并序）
　　夫大遐邈，万化无际，尘游梦境，染惑声华，缘想增霭，奚识明政，由淳风漓薄，使众魔纷竞矣，若矫诈谋荣，必行五逆，威强导蒙，必施六极，虫气霾满，致患非一，念东吴遭水仙之厄，西夷载鬼卒之名，闽薮留种民之秽，汉叶惑思子之歌，忠贤抚叹，民治陵歇，揽地沙草，宁数其罪，涓流未学，莫知宗本，世教讹辞，诡蔽三宝，老鬼民等，咏差盈路，皆是炎山之煨烬，河雒之渣糁，沦氵胥险难，余甚悼焉，聊诠往迹，庶镜未然，照迷童於互乡，显妙趣於尘外，休风冥被，彼我情判，岂是言声，所能摅写。
　　◇禁经上价一逆
　　夫言籍云舒，贵空有之美，圣贤功绩，何莫由斯，实学者之渊海，生民之日月，所以波仑菩萨，慈悲等照，震电光於炎途，弭魔贼於险泽，泛灵舟於信风，接浮生於苦海，闻道诸经，制杂凡意，教迹邪险，是故不传》，怪哉道化，空被禁锢，观今学者，不顾严科，但得金帛，便与其经，贫者造之，至死不睹，贪利无慈，逆莫过此，又其方术，秽浊不清，乃扣齿为天鼓，咽唾为醴泉，马屎为灵薪，老鼠为芝叶，赀此求道，焉能得乎。昔秦皇汉武，不获轻身，使徐福公孙，远冥云波，祈候通仙，影响无陈。夫闲心祛欲，则事与道邻，岂假骤涉之劳，咽唾嗑齿者乎。
　　◇妄称真道二逆
　　夫质懋霞者，言神丹之功，开明净智者，必荡花之气，虽保此为真，而未能无终，况复张陵妄称天师，既侮慢人鬼，即身受报，汉兴平未，为蟒蛇所翕，子衡奔寻无处，畏负清议之报讥，乃假设权方，以表灵化之迹，生縻鹄足，置石崖顶，谋事办毕，克期发之，到建安元年，遗使告曰，正月七日，天师升玄都，米民山獠蚁集阈外，云台治民等，稽首再拜言，伏闻圣驾玄都，臣等长辞荫接，尸尘方享，九幽方夜，衡入，久之乃出，诡称曰，吾旋驾辰华，尔各还所治，净心持行，存师念道，衡便密抽游，鹤直冲虚空，民獠愚戆，佥言登仙，贩死利生，欺罔天地。
　　◇合气释罪三逆
　　夫灭清去欲，则道心明真，群斯班姓，妄造黄书，咒癞无端，以伏轻诮，乃开命门，抱真人，婴儿戏龙虎，作如此之势，用消灾形祸，其可然乎，其可然乎，汉时仪君，行此为道，觥魅乱俗，被斥敦煌，後至孙恩，佚荡滋甚，士女溷漫，不异禽兽。夫色尘易染，爱结难消，况交气丹田，延命仙穴，肆兵过玉门之禁，变态穷龙虎之势，和无忠贞之节，死有青庭之苦，诚愿明天，检镜斯辈，物我端清，莫负冥诏。
　　◇侠道作乱四逆
　　夫冥宗难晓，声华易惑，缘累重渊岳，德轻风露，如黄巾等，鸢望汉室，反易天明，罪悉伏诛，次有子鲁，复称鬼道，神不佐，为野麋所突，末後孙恩，复称紫道，不以民贱之轻，欲图帝贵之重，作云响於幽窦，发妄想於空玄，水仙惑物，枉杀老稚，破国坏民，岂非凶逆。是以宋武皇帝惟之慨然，乃龙飞千里，虎步三江，掩扑群妖，不劳浃辰，含识怀欢，草木春光。
　　◇章书代德五逆
　　夫至化馀尘，不可诬蔽，诠谥灵魄，务依明德，道无真体，妄逐妖空，辄言东行，醉酒没故，如此顽瞢，宁非陋僻，又迁达七祖，文意浅薄，乞免担沙石，长作道鬼。夫圣智穷微，有念斯照，何烦祭酒，横费纸墨，若必须辞诉。然後判者，始知道君无玄鉴之能，天曹无天眼之照，三官疲於谨案：伺吏劳於讨捕，闻其奏章，本拟急疾，而戊辰之日，上必不达，不达太上，则生民枉死，呜呼哀哉，实为五逆。
　　◇畏鬼带符妖法之极一
　　夫真心履顺者，妖忤革其气。是以至圣高贤，无情於万化，故能洞游金石，卧宿烟霞，此纯诚感通，岂佩带使然哉，其经辞致夸慢鬼毙云：左佩太极章，右佩昆吾铁，指日则停晖，拟鬼千里血，若受黄书亦章，言即是灵仙，良屐入靖，不朝太上，至於使六甲神而跪拜团厕，愚痴颠倒，岂识仪节，闻其著符。昔时军标，张角黄符，子鲁戴绛，卢悚紫标，孙恩孤虚，并矫惑王师，终灭人鬼。
　　◇制民课轮欺巧之极二
　　夫五斗米教，出自天师，後生邪浊，复立米民，世人厌畏。是以子明杜恭，俱困魔蟒，又途炭斋者，事起张鲁，氐夷难化，故制斯法，乃驴展泥中，黄卤泥面，レ头悬抑，埏埴使熟，此法指在边陲，不施华夏，至义熙初，有王公，其次贪宝惮苦，窃省打拍，吴陆修静，甚知源僻，犹泥探额，悬縻而巳，痴僻之极，幸勿言道。
　　◇解厨纂门不仁之极三
　　夫开阐大施，与物通美，左道馀气，乃纂门解厨，矜身与食，怀咙班之熊。昔张子鲁汉中解福，大集祭酒，及诸鬼卒，酣进过常，遂致逸，丑声遐布，远达岷方，刘璋教曰。夫灵仙养命，犹节松霞，而厚身嗜味，奚能尚道，子鲁闻之，愤耻意深，罚其埽路，世传》道士，後会举标，以防斯难，制厨令，酒限三升，汉末已来，谓为制酒，至王灵期，削除目，先王道民，并具赈锡，虽有五利之贵，更为妖物之名。
　　◇度厄苦生虚妄之极四
　　夫质危为蒂，命薄春冰，业风吹荡，蓬回化境，所以景公任於缘命，孙子记为行尸，迷徒湫学，不识大方，至有疾病衰祸，妄甚妖崇之原，渊鬼鹤以为灾，渡危厄於遐川，詹钓星於悬溜，雪丹章於华山，乃蹙颦眉貌，溪诟冥鬼，云三官使者，巳送光归，逝者故然，空丧辞货，斯实祭规巾糈之利，蚕食百姓，公私并损，致使火宅惊於至圣，归歌动於人思矣。
　　◇梦中作罪顽痴之极五
　　夫天属化始，乃识照为原，弃舍身命，草木非数。然大地丘山，莫非我故尘，沧川氵漫，皆是我泪血，以此而观，谁非亲友。或梦见先亡，辄云变怪。夫人鬼虽别，生灭固同，恩爱之情，时复影响，群邪无状，不识逆顺，召食鬼吏兵，奏章断之，割截幽灵，单心谁照，幸愿未来，勿尚迷言，使天堂无辍食之思，冰河静灾念之声。
　　◇轻作寒暑凶佞之极六
　　夫渊默心口者，万行之真德，而尘界众生，率无慈爱，凶邪佞，符章竞作，悬门贴户，以诳愚俗，高贤有识，末之安也。造黄神越章，用持杀鬼，又制赤章，用持杀人，趣悦世情，不计殃罪，阴谋怀嫉，经有旧准，死入铁钳火狱，生出鸱贝《疒音》痖，精骸昏朽，沦离永劫，谁知斯乎，老鬼民辈，道相不然，事之宜质。夫谏刺虽苦，智者甘闻，故略致言，幸试三思，能拂迹改图，即与大化同风矣，良其不革，请俟明德，备照声曲，以晓长夜，岂是今日弱辞所陈哉。（弘明集八）
　　◎阙名
　　◇百句譬喻经记
　　永明十年九月十日，中天竺法师求那毗地出修多罗藏十二部经中，抄出譬喻，聚为一部。凡一百事，天竺僧伽斯法师集行大乘，为新学者撰说此经。（《释藏迹》九）
　　◇善见律毗婆沙记
　　齐永明十年岁次实沈三月十日，禅林比丘尼净秀闻僧伽跋陀罗法师於广州共僧法师译出梵本《善见毗婆沙律》一部十八卷，京师未有，渴仰欲见，僧伽跋陀罗其年五月还南，凭上写来，以十一年岁次大梁四月十日得律还都，顶礼执读，敬写流布，仰惟世尊泥洹已来年载，至七月十五日受岁竟，於众前谨下一点，年年如此，感慕心悲，不觉流泪。（释藏百一）
　　◎仙道
　　◎孟景翼
　　景翼，吴兴人，为道士。
　　◇正一论
　　《宝积》云：「佛以一音广说法。」老子云：「圣人抱一以为天下式。」一之为莫之能名，强号为一，在佛曰「实相」，在道曰「玄牝」，道之大象，即佛之法身，以不守之守守法身，以不执，之执执大象，但物有八万四千行，说有八万四千法，法乃至於无数，行亦达於无央，等级随缘，须导归一，归一曰回向，向正即无邪，邪观既遗，亿善日新，三五四六，随用而施，独立不改，绝学无忧，旷劫诸圣，共遵斯「一」，老、释未始於尝分，迷者分之而未合，亿善篇修，修篇成圣，虽十号千称，终不能尽终不能尽，岂可思议。（《齐书顾欢传》，《南史·顾欢传》。）




全粱文
卷一
萧衍（武帝一）
卷二
武帝（二）
卷三
武帝（三）
卷四
武帝（四）
卷五
武帝（五）
卷六
武帝（六）
卷七
武帝（七）
卷八
萧纲（简文帝一）
卷九
简文帝（二）
卷十
简文帝（三）
卷十一
简文帝（四）
卷十二
简文帝（五）
卷十三
简文帝（六）
