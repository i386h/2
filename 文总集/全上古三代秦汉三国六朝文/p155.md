<!-- { "loadSidebar": true } -->
　　◇下书筑明堂太庙（地皇元年）
　　予受命遭阳九之厄，百六之会，府帑空虚，百姓匮乏，宗庙未修，且祭於明堂太庙，夙夜永念，非敢宁息。深惟吉昌莫良於今年，予乃卜波水之北，郎池之南，惟玉食。予又卜金水之南，明堂之西，亦惟玉食。予将亲筑焉。（《汉书·王莽传》下）
　　◇大作下书（地皇元年）
　　惟设此壹切之法以来，常安六乡巨邑之都，桴鼓稀鸣，盗贼衰少，百姓安土，岁以有年，此乃立权之力也。今胡虏未灭诛，蛮棘火未绝焚，江湖海泽麻沸，贼未尽破殄，又兴奉宗庙社稷之大作，民众动摇，今复一切行此令，尽二年止之，以安元元，救愚奸。（《汉书·王莽传》下）
　　◇又诏国师公（地皇二年）
　　临本不知星，事由起。（《汉书·王莽传》下）
　　◇下书责七公（地皇二年）
　　夫吏者，理也。宣德明恩，以牧养民，仁之道也。抑强督奸，捕诛盗贼，义之节也。今则不然。盗发不辄得，至成群党，遮略乘传宰士。士得脱者，又妄自言：「我责数贼『何故为是？』贼曰、『以贫穷故耳。』贼护出我。」今俗人议者率多若此。惟贫困饥寒，犯法为非，大者群盗，小者偷穴，不过二科，今乃结谋连党以千百数，是逆乱之大者，岂饥寒之谓邪？七公其严敕卿大夫、率正、连率、庶尹，谨牧养善民，急捕殄盗贼。有不同心并力，疾恶黜贼，而妄曰饥寒所为，辄捕系，请其罪。（《汉书·王莽传》下）
　　◇霸桥灾下书（地皇三年）
　　夫三皇象春，五帝象夏，三王象秋，五伯象冬。皇王，德运也；伯者，继空续乏以成历数，故其道驳。惟常安御道多以所近为名。乃二月癸巳之夜，甲午之辰，火烧霸桥，从东方西行，至甲午夕，桥尽火灭。大司空行视考问，或云寒民舍居桥下，疑以火自燎，为此灾也。其明旦即乙未，立春之日也。予以神明圣祖黄虞遗统受命，至於地皇四年为十五年。正以三年终冬绝灭霸驳之桥，欲以兴成新室统壹长存之道也。又戒此桥空东方之道。今东方岁荒民饥，道路不通，东岳太师亟科条，开东方诸仓，赈贷穷乏，以施仁道。其更名霸馆为长存馆，霸桥为长存桥。（《汉书·王莽传》下）
　　◇忧时下诏（地皇三年）
　　子遭阳九之厄，百六之会，枯旱霜蝗，饥馑荐臻，蛮夷猾夏，寇贼奸轨，百姓流离。予甚悼之，害气将究矣。（《汉书·食货志》）
　　◇遣太师赈贷（地皇三年）
　　惟阳九之厄，与害气会，究於去年。枯旱霜蝗，饥馑荐臻，百姓困乏，流离道路，於春尤甚，予甚悼之。今使东岳太师特进褒新侯开东方诸仓，赈贷穷乏。太师公所不过道，分遣大夫谒者并开诸仓，以全元元。太师公因与廉丹大使五威司命位右大司马更始将军平均侯之兖州，填抚所掌，及青、徐故不轨盗贼未尽解散，后复屯聚者，皆清洁之，期於安兆黎矣。（《汉书·王莽传》下）
　　◇恣听采取山泽物（地皇三年）
　　惟民困乏，虽溥开诸仓以赈赡之，犹恐未足。其且开天下山泽之防，诸能采取山泽之物而顺月令者，其恣听之，勿令出税。至地皇三十年如故，是王光上戊之六年也。如令豪吏猾民辜而攉之，小民弗蒙，非予意也。《易》不云乎？「损上益下，民说无疆。」《书》云：「言之不从，是谓不艾。」咨乎群公，可不忧哉！（《汉书·王莽传》下）
　　◇追诏廉丹（地皇三年）
　　仓廪尽矣，府库空矣，可以怒矣，可以战矣。将军受国重任，不捐身於中野，无以报恩塞责。（《后汉·冯衍传》）
　　◇下书赐廉丹谥（地皇三年）
　　惟公多拥选士精兵，众郡骏马仓谷帑藏皆得自调，忽於诏策，离其威节，骑马呵噪，为狂刃所害，呜呼哀哉！赐谥曰果公。（《汉书·王莽传》下）
　　◇大赦天下复下书购捕刘伯升等（地皇四年）
　　故汉氏舂陵侯群子刘伯升与其族人婚姻党与，妄流言惑众，悖畔天命，及手害更始将军廉丹、前队大夫甄阜、属正梁丘赐，及北狄胡虏逆舆，洎南棘火虏若豆、孟迁，不用此书。有能捕得此人者，皆封为上公，食邑万户，赐宝货五千万。（《汉书·王莽传》下：大赦天下，然犹曰云云。案文云不用此书，谓不在赦书之限内也，亦见此亦为书。）
　　◇诏王匡等（地皇四年）
　　太师王匡、国将哀章、司命孔仁、兖州牧寿良、卒正王闳、扬州牧李圣亟进所部州郡兵凡三十万众，迫措青、徐盗贼。纳言将军严尤、秩宗将军陈茂、车骑将军王巡、左队大夫王吴亟进所部州郡兵凡十万众，迫措前队丑虏。明告以生活丹青之信，复迷惑不解散，皆并力合击，殄灭之矣！大司空隆新公，宗室戚属，前以虎牙将军东指则反虏破坏，西击则逆贼靡碎，此乃新室威宝之臣也。如黠贼不解散，将遣大司空将百万之师征伐剿绝之矣。（《汉书·王莽传》下）
　　◇策命孺子（始建国元年正月）
　　咨尔婴，昔皇天右乃太祖，历世十二，享国二百一十载，历数在於予躬。《诗》不云乎？「侯服於周，天命靡常」。封尔为定安公，永为新室宾。於戏！敬天之休，往践乃位，毋废予命。（《汉书·王莽传》中）
　　其以平原、安德、漯阴、鬲、重丘，凡户万，地方百里，为定安公国。立汉祖宗之庙於其国，与周后并，行其正朔、服色。世世以事其祖宗，永以命德茂功，享历代之祀焉。以孝平皇后为定安太后。（《汉书·王莽传》中）
　　◇策群司（始建国元年）
　　岁星司肃，东岳太师典致时雨，青炜登平，考景以晷。荧惑司η，南岳太傅典致时奥，赤炜颂平，考声以律。太，白司艾，西岳国师典致时阳，白炜象平，考量以铨。辰星司谋，北岳国将典致时寒，玄炜和平，考星以漏。月刑元股左，司马典致武应，考方法矩，主司天文，钦若昊天，敬授民时，力来农事，以丰年谷。日德元右，司徒典致文瑞，考圜合规，主司人道，五教是辅，帅民承上，宣美风俗，五品乃训。斗平元心中，司空典致物图，考度以绳，主司地里，平治水土，掌名山川，众殖鸟兽，蕃茂草木。（《汉书·王莽传》中）
　　◇置司五事策（始建国元年）
　　予闻上圣欲昭厥德，罔不慎修厥身，用绥於远，是用建尔司於五事。毋隐尤，毋将虚，好恶不愆，立於厥中。於戏，勖哉！令王路设进善之旌，非谤之木，敢谏之鼓。谏大夫四人常坐王路门受言事者。（《汉书·王莽传》中：置司恭、司徒、司明、司聪、司中大夫及诵诗工、彻膳宰，以司过，策云云。）
　　◇策命五威将（始建国元年）
　　「普天之下，迄於四表，靡所不至。」其东出者，至玄菟、乐浪、高句骊、夫馀；南出者，俞徼外，历益州，贬句町王为侯；西出者，至西域，尽改其王为侯；北出者，至匈奴庭，授单於印，改汉印文，去「玺」曰「章」。（《汉书·王莽传》中）
　　◇策命统睦侯陈崇（始建国元年）
　　咨尔崇。夫不用命者，乱之原也；大奸猾者，贼之本也；铸伪金钱者，妨宝货之道也；骄奢逾制者，凶害之端也；漏泄省中及尚书事者，「机事不密则害成」也；拜爵王庭，谢恩私门者，禄去公室，政从亡矣：凡此六条，国之纲纪。是用建尔作司命，「柔亦不茹，刚亦不吐，人侮鳏寡，不畏强圉」，帝命帅繇，统睦於朝。（《汉书·王莽传》中）
　　◇命说符侯崔发（始建国元年）
　　「重门击柝，以待暴客」。女作五威中城将军，中德既成，天下说符。（《汉书·王莽传》中）
　　◇命明威侯王级（始军元年）
　　绕ニ之固，南当荆楚。女作五威前关将军，振武奋卫，明威於前。（《汉书·王莽传》中）
　　◇命尉睦侯王嘉（始建国元年）
　　羊头之厄，北当燕赵。女作五威后关将军，壶口捶扼，尉睦於后。（《汉书·王莽传》中）
　　◇命堂威侯王奇（始建国元年）
　　肴黾之险，东当郑卫。女作五威左关将军，函谷批难，掌威於左。（《汉书·王莽传》中。案「掌威」疑当作「当威」。下文亦云辞连左关将军威侯奇。）
　　◇命怀羌子王福（始建国元年）
　　陇之阻，西当戎狄。女作五威右关将军，成固据守，怀羌於右。（《汉书·王莽传》中）
　　◇策免逯并（天凤元年）
　　日食无光，干戈不戢，其上大司马印绂，就侯氏朝位。《汉书·王莽传》中）
　　◇选置和叔敕（天凤元年）
　　非但保国将闺门，当保亲属在西州者。（《汉书·王莽传》中）
　　◇策免严劢（天凤六年）
　　视事四年，蛮夷猾夏不能遏绝，寇贼奸宄不能殄灭，不畏天威，不用诏命，貌亻艮自臧，持必不移，怀执异心，非沮军议。未忍致於理，其上大司马武建伯印，归故郡。（《汉书·王莽传》下）
　　◇策书赐太子临谥（地皇二年）
　　符命文立临为统义阳王，此言新室即位三万六千岁后，为临之后者乃当龙阳而起。前过听议者，以临为太子，有烈风之变，辄顺符命，立为统义阳王。在此之前，自此之后，不作信顺，弗蒙厥佑，夭年陨命，呜呼哀哉！迹行赐谥，谥曰缪王。（《汉书·王莽传》下）
　　◇授兵誓（地皇四年）
　　有不为新室者，社鬼记之！（《汉书·王莽传》下：莽遣使者分赦城中诸狱囚徒，皆授兵，杀，饮其血，与誓。）
　　◇权石铭
　　律权石，重四钧，同律度量衡，有辛氏造。（《晋书·律历志》上，又《载记》五，又《隋书、律历志》上引《赵书》，是王莽时物。）
　　◇铜权铭
　　律权石，重四钧。
　　黄帝初祖，德币於虞。虞帝始祖，德币於辛。岁在大梁，龙集戊辰，直定天命有人，据土德，受正号即真。改正建丑，长寿隆崇。同律度量衡，稽当前人，龙在己巳，岁次实沈，初班天下，万国永遵。子子孙孙，享传亿年。（《隋书·律历志》下：此亦王莽所制也。）
　　◇剑铭
　　神胜万里伏。（陶弘景《刀剑录》）
　　◎王舜
　　舜，莽从父。永始中嗣父音爵安阳侯，拜驸马都尉。绥和初为侍中太仆，位特进，以病免。元寿中拜车骑将军。平帝即位，为太保左将军光禄勋，寻为太傅左辅骠骑将军。莽篡位，以为太师，封安新公。
　　◇奏请加莽宰衡
　　《春秋》列功德之义，太上有立德，其次有立功，其次有立言，唯至德大贤然后能之。其在人臣，则生有大赏，终为宗臣，殷之伊尹，周之周公是也。及民上书者八千馀人，咸曰：「伊尹为阿衡，周公为太宰，周公享七子之封，有过上公之赏。」宜如陈崇言。（《汉书·王莽传》上）
　　◇奏请宣莽德化
