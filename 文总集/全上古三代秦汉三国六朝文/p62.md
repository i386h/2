<!-- { "loadSidebar": true } -->
　　臣闻越非有城郭邑里也，处溪谷之间，篁竹之中，习於水斗，便於用舟，地深昧而多水险，中国之人，不知其势阻而入其地，虽百不当其一。得其地，不可郡县也；攻之，不可暴取也。以地图察其山川要塞，相去不过寸数，而间独数百千里，阻险林丛。弗能尽者。视之若易，行之甚难。天下赖宗庙之灵，方内大宁，戴白之老不见兵革，民得夫妇相守，父子相保，陛下之德也。越人名为藩臣，贡酎之，奉不输大内，一卒之用，不给上事。自相攻击，而陛下发兵救之，是反以中国而劳蛮夷也。且越人愚戆轻薄，负约反覆，其不用天子之法度，非一日之积也。一不奉诏，举兵诛之，臣恐后兵革无时得息也。
　　间者，数年岁比不登，民待卖爵赘子，以接衣食，赖陛下德泽振救之，得毋转死沟壑。四年不登，五年复蝗，民生未复。今发兵行数千里，资衣粮，入越地，舆桥而逾领，柁舟而入水，行数百千里，夹以深林丛竹，水道上下击石，林中多蝮蛇猛兽，夏月暑时，欧泄霍乱之病相随属也，曾未施兵接刃，死伤者必众矣。前时南海王反，陛下先臣使将军间忌将兵击之，以其军降，处之上淦。后复反，会天暑多雨，楼船卒水居击棹，未战而疾死者过半。亲老涕泣，孤子啼号，破家散业，迎尸千里之外，裹骸骨而归。悲哀之气数年不息，长老至今以为记。曾未入其地而祸已至此矣。
　　臣闻军旅之后，必有凶年，言民之各以其愁苦之气，薄阴阳之和，感天地之精，而灾气为之生也。陛下德配天地，明象日月，恩至禽兽，泽及草木，一人有饥寒，不终其天年而死者，为之凄怆於心。今方内无狗吠之警，而使陛下甲卒死亡，暴露中原，沾渍山谷，边境之民，为之早闭晏开，朝不及夕，臣安窃为陛下重之。不习南山地形者，多以越为人众兵强，能难边城。淮南全国之时，多为边吏，臣窃闻之，与中国异。限以高山，人迹所绝，车道不通，天地所以隔外内也。其入中国，必下领水，领水之山峭峻，漂石破舟，不可以大船载食粮下也。越人欲为变，必先田馀干界中，积食粮，乃入伐材治船。边城守候诚谨，越人有入伐材者，辄收捕，焚其积聚，虽百越，奈边城何！且越人绵力薄材，不能陆战，又无车骑弓弩之用，然而不可入者，以保地险，而中国之人不能其水土也。臣闻越甲卒不下数十万，所以入之，五倍乃足，挽奉饷者，不在其中。南方暑湿，近夏瘅热，暴露水居，蝮蛇ン生，疾疠多作，兵未血刃，而病死者什二三，虽举越国而虏之，不足以偿所亡。
　　臣闻道路言，闽越王弟甲弑而杀之，甲以诛死，其民未有所属。陛下若欲来内，处之中国，使重臣临存，施德垂赏以招致之，此必携幼扶老以归圣德。若陛下无所用之，则继其绝世，存其亡国，建其王侯，以为畜越，此必委质为藩臣，世共贡职。陛下以方寸之印，丈二之组，填抚方外，不劳一卒，不顿一戟，而威德益行。今以兵入其地，此必震恐，以有司为欲屠灭之也，必雉兔逃入山林险阻。背而去之，则复相群聚；留而守之，历岁经年，则士卒罢倦，食粮乏绝，男子不得耕稼树种，妇人不得纺绩织纫，丁壮从军，老弱转饷，居者无食，行者无粮。民苦兵事，亡逃者必众，随而诛之，不可胜尽，盗贼必起。臣闻长老言，秦之时尝使尉屠睢击越，又使监禄凿渠通道。越人逃入深山林丛，不可得攻。留军屯守空地，旷日引久，士卒劳倦，越出击之。秦兵大破，乃发适戍以备之。当此之时，外内骚动，百姓靡敝，行者不还，往者莫反，皆不聊生，亡逃相从，群为盗贼，於是山东之难始兴，此老子所谓「师之所处，荆棘生之」者也。兵者凶事，一方有急，四面皆从。臣恐变故之生，奸邪之作，由此始也。《周易》曰：「高宗伐鬼方，三年而克之。」鬼方小蛮夷，高宗，殷之盛天子也。以盛天子伐小蛮夷，三年而后克，言用兵之不可不重也。
　　臣闻天子之兵，有征而无战，言莫敢较也。如使越人蒙徼幸以逆执事之颜行，厮舆之率有一不备而归者，虽得越王之首，臣犹窃为大汉羞之。陛下以四海为境，九州为家，八薮为囿，江汉为池，生民之属，皆为臣妾。人徒之众，足以奉千官之共，租税之收，足以给乘舆之御。玩心神明，秉执圣道，负黼衣，冯玉几，南面而听断，号令天下，四海之内，莫不响应。陛下垂德惠以覆露之，使元元之民安生乐业，则泽被万世，传之子孙，施之无穷。天下之安，犹泰山而四维之也，夷狄之地，何足以为一日之间，而烦汗马之劳乎！《诗》云：「王犹允塞，徐方既来。」言王道甚大，而远方怀之也。臣闻之，农夫劳而君子养焉，愚者言而智者择焉。臣安得为陛下守藩，以身为鄣蔽，人臣之任也。边境有警，爱身之死而不毕其愚，非忠臣也。臣安窃恐将吏之以十万之师为一使之任也。（《汉书·严助传》）
　　◎赵王彭祖
　　彭祖，景帝子。前二年封广川王，三年徙封赵王，在位六十三年。征和元年薨，谥曰警肃王。
　　◇上书告张汤奸状
　　汤大臣也，史谒居有病，汤至为摩足，疑与为大奸。（《史记·张汤传》）
　　◇淮南王安罪议
　　淮南王安，甚大逆无道，谋反明白，当伏诛。（《史记·淮南王长附传》：越王彭祖与列侯让等四十三人议。又见《汉书》。）
　　◇讼太子丹
　　充逋逃小臣，苟为奸讹伪，激怒圣朝，欲取必於万乘，以复私怨。后虽烹醢，计犹不悔。臣愿选从赵国勇敢士，从军击匈奴，极尽死力，以赎丹罪。（《汉书·江充传》：充有女弟嫁赵太子丹，充因得幸。久之，丹与充忤。遂捕充，充亡，诣阙告丹。武帝怒，收丹，下魏郡狱，法至死。彭祖上书讼丹，不许，后竟赦出，不得立。）
　　◇胶西王端
　　端，景帝子。前三年封胶西王。在位四十七年，元封三年薨，谥曰於王。
　　◇淮南王安罪议
　　淮南王安，废法行邪，怀诈伪心，以乱天下，荧惑百姓，倍畔宗庙，妄作妖言。《春秋》曰：「臣无将，将而诛。」安罪重於将，谋反形已定。臣端所见其书节印图，及他逆无道事验明白，甚大逆无道，当伏其法，而论国吏二百石以上及比者，宗室近幸臣不在法中者，不能相教。当皆免官削爵为士伍，毋得宦为吏。其非吏，他赎死金二斤八两，以章臣安之罪，使天下明知臣子之道，毋敢复有邪僻倍畔之意。（《史记·淮南王长附传》，又见《汉书》。）
　　◎中山王胜
　　胜，景帝子。前三年封中山王，在位四十二年。元鼎四年薨，谥曰靖王。
　　◇文木赋
　　丽木离披，生彼高崖。拂天河而布叶，横日路而擢枝。幼羸，单雄寡雌。纷纭翔集，嘈嗷鸣啼。载厘雪而梢劲风，将等岁於二仪。巧匠不识，王子见知。乃命斑尔，载斧伐斯。隐若天崩，豁如地裂。花叶分披，条枝摧折。既剥既刊，见其文章。或如龙盘虎踞，复似鸾集凤翔。青纟呙紫绶，环璧圭璋。厘山累嶂，连波叠浪。奔电屯云，薄雾浓。宗骥旅，鸡族雉群。绣鸯锦，莲薄芰文。色比金而有裕，质参玉而无分。裁为用器，曲直舒卷。修竹映池，高松植。制为乐器，婉转蟠行。凤将九子，龙导五驹。制为屏风，郁山弗穹隆。制为杖几，极丽穷美。制为枕案，文章璀璨，彪炳焕汗。制为盘盂，采玩蜘蛛。猗欤君子，其乐只且。（《西京杂记》下）
　　◇闻乐对
　　臣闻悲者不可为累欷，思者不可为叹息，故高渐离击筑易水之上，荆轲为之低而不食；雍门子壹微吟，孟尝君为之於邑。今臣心结日久，每闻幼眇之声，不知涕泣之横集也。夫众煦漂山，聚虻成雷，朋党执虎，十夫桡椎。是以文王拘於牖里，孔子厄於陈蔡。此乃庶之成风，增积之生害也。臣身远与寡，莫为之先。众口铄金，积毁销骨，丛轻折轴，羽翮飞肉。纷惊逢罗，潸然出涕。臣闻白日晒光，幽隐皆照；明月曜夜，民虻宵见。然云蒸列布，杳冥昼昏，尘埃扌布覆，昧不见泰山。何则？物有蔽之也。今臣雍阏不得闻，谗言之徒蜂生。道远路远，曾莫为臣闻，臣窃自悲也。臣闻社鼷不灌，屋鼠不熏。何则？所托者然也。臣虽薄也，得蒙肺附；位虽卑也，得为东藩，属又称兄。今群臣非有葭莩之亲，鸿毛之重，群居党议，朋友相为。使夫宗室槟却，骨肉冰释。斯伯奇所以流离，比干所以横分也。《诗》云：「我心忧伤，焉如捣。假寐永叹，唯忧用老。心之忧矣，如疾首。」臣之谓也。（《汉书·景十三王传》）
　　◎刘长
　　长，胜孙，中山哀王之子。
　　◇为燕王旦命令群臣
　　寡人赖先帝休德，获奉北藩，亲受明诏，职吏事，领库兵，饬武备，任重职大，夙夜兢兢。子大夫将何以规佐寡人？且燕国虽小，成周之建国也。上自召公，下及昭、襄，於今千载，岂可谓无贤哉！寡人束带听朝三十馀年，曾无闻焉。其者寡人之不及与？意亦子大夫之思有所不至乎？其咎安在？方今寡人欲挢邪防非，章闻扬和，抚慰百姓，移风易俗，厥路何由？子大夫其各悉心以对，寡人将察焉。（《汉书·武五子·燕王旦传》）
　　◎燕王旦
　　旦，武帝长子。元狩六年四月封燕王。元凤元年谋反，自杀，谥曰刺王。
　　◇上书请立武帝庙
　　窃见孝武皇帝躬圣道，孝宗庙，慈爱骨肉，和集兆民，德配天地，明并日月，威武洋溢，远方执宝而朝，增郡数十，斥地且倍，封泰山，禅梁父，巡狩天下，远方珍物陈於太庙，德甚休盛，请立庙郡国。（《汉书·武五子传》）
　　◇上书为丁外人求侯
　　子路丧姊，期而不除。孔子非之，子路曰：「由不幸寡兄弟，不忍除之。」故曰观过知仁。今臣与陛下独有长公主为姊，陛下幸使外人侍之，外人宜蒙爵号。（《汉书·外戚传》上）
　　◇上疏请入宿卫
　　昔秦据南面之位，制一世之命，威服四夷，轻弱骨肉，显重异族，废道任刑，无恩宗室。其后尉佗入南夷，陈涉呼楚泽，近狎作乱，内外俱发，赵氏无炊火焉。高皇帝览踪迹，观得失，见秦建本非是，故改其路，规土连城，布王子孙，是以支叶扶疏，异姓不得间也。今陛下承明继成，委任公卿，群臣连与成朋，非毁宗室，肤受之诉，日聘於廷，恶吏废法立威，主恩不及下究。臣闻武帝使中郎将苏武使匈奴，见留二十年不降，还为典属国。今大将军长史敞无劳，为搜粟都尉。又将军都郎羽林，道上移跸，太官先置。臣旦愿归符玺，入宿卫，察奸臣之变。（《汉书·武五子传》）
　　◎昌邑王贺
　　贺，武帝孙。后二年嗣父位为昌邑王。昭帝崩，征入嗣，即位二十七日，为霍光所废。元康三年封海昏侯。
　　◇下令赐王吉
