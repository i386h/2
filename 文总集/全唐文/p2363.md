<!-- { "loadSidebar": true } -->
    文武百官每日赴朝参不到，如是常朝不到，於本官料钱上每贯罚钱十五文。如是内殿起居，入ト行香，出城众集，及非时庆贺，御殿（阙）行参不到，并是倍罚。台司先榜幕次，晓示本官，限三日外即牒三司克折。如有故曾陈牒，即将领由呈验。又十六愆条，准元和二年十二月内御史台奏，文武常参官准乾元元年三月敕，如有朝堂相吊慰、相跪拜，待漏行立失序，谈笑喧哗，入衙内执笏不端，行立迟慢，至班列行立不正、趋拜失仪、拜跪不俯伏、舒脚穿班仗、出门不即就班、无故离位、廊下食行坐失仪、拜起无度、抵夜退朝不从正衙门出、非公事入中书，每犯者夺一月俸。今商量比旧条各减一半；如所由指挥，尚或抵拒，即准旧例录奏贬降。
    ●卷九百七十四
    ☆阙名（十五）
    ○请立皇太子疏（宝应二年五月宰臣）
    伏见储贰未立，明两虚位，累有陈请，愚诚不从。陛下以郊垒多虞，羌戎侵轶，抑兹大典，姑务安边，诚圣主忧勤谦让之心，非国家固本久远之计。《易》曰：“重明以丽乎正，乃化成天下。”《书》曰：“一人元良，万邦以贞。”谨按历代哲王，守邦建国，未有不先定冢嗣，以叶群情。然後修礼文，缉刑政，於是诸侯以秩进，戎狄以义叙，匕鬯以时主，监抚以事明，宗祀之本，不可阙。今大盗初灭，先零猖狂，时号艰虞，人怀定。而守嫡不建，继体未孚，天下喁喁，实有所望。陛下固辞，未免亿兆摇心。伏愿远图百代之谋，俯遂群臣之请，必冀四夷向化，万国归诚。
    ○请节哀亲政疏（大历元年五月宰臣）
    伏以华阳公主辍朝，又当夏至节假，臣等趋事，向隔旬时。惶骇失图，瞻若岁。仰惟公主夙成神悟，仁眷特锺，尝祷必亲，已承减膳，幽明遽间，倍轸慈衷。臣等微诚，无由感达。
    伏惟陛下守累圣之公器，御群生之重畜，夷百战之艰患，抚四夷之伤残。虏候为虞，戎师近警，一言万务，裁成圣心得，失谬於毫厘，安危存於晷刻。伏虑顾怀犹切，神志未和，众情之所以不宁，臣子之所宜兢悸。伏愿抑周丧之私痛，均品物於至公，下慰黔黎，上安宗社，天下幸甚！
    ○请增添闻奏条令疏（长庆三年十一月御史台）
    伏以台司奏报，并有旧条，昨因左巡奏疏阙，已准敕科罚闻奏讫。臣今检寻条件，本不该详，事须添改，令可遵守。伏请添一节文，应诸司科决人致死，虽不死而事异於常，稍稍涉非理者，并准前条闻奏，禁城内不在此限。庶得从今以後，免有阙遗。
    ○请罚到任迟延疏（宝历元年九月御史台）
    近日新置刺史，赴官多违条限。请准旧制，不逾十日，常参官及六品以下分司官，比来淹延，亦动经累月。自今以後，常参官分司请敕下後二十日发，其六品以下分司官，请待台牒到发。限外如妄称事故不发，常参官奏听进止，六品以下官，台司举罚两月俸料。
    ○请厘正托故不之任疏（宝历二年二月）
    内外六品以下官，有之不任诸色事故勾留等。伏以任官员数素定，奉公无分有常，一处阙人，庶务失本。法苟不举，恐滋深。今国计所须，江淮是赖，江淮州县官俸料稍厚处，勾留倍多。除准敕正额勒留人外，有事故离任者，每年须部送两税左藏库行纲。不知处差常务例置，以官糜费，因缘所害甚广，况勤劳责累，移在他人，俸禄资考，则为己有。欲将求於致理，先是察其旷官。伏请起今，除元有敕额勾留之司，及宰相、节度使幼小子弟恩例一官不之任外，纵有要籍，并须具事由闻奏。挟名敕下，即任离本官任，仍当时牒报御史台。有违请免所居官，并殿三选。其州府长史，奏听进止。
    ○请置祗候屋宇疏（宝历二年三月御史台）
    三院御史尽入到朝堂，从前无止泊处，今请置祗候屋宇。门下直省院西京兆府尹院东有官地，请准长庆元年八月於中书南给官地起造。请度支给钱一千贯文台，司自勾当，便从便起造。
    ○请推问临决称冤疏（太和元年十二月御史台）
    伏以京城囚徒，准敕科决者。臣当司准旧例，差御史一人监决。如囚称冤，即收禁闻奏，便令监决御史覆勘者。伏虑监决之时，各怀疑惮，务求省便，难究冤辞，恐至无告屈之人，失陛下好生之理。且台司本定四推，以谳疑狱，六察职事已重，不合分外领推。伏请自今以後，有囚称冤者，监察御史闻奏，敕下後便配四推，所冀狱无冤滞，事得论理。
    ○请设官讲明经义疏（天成四年十二月国子监）
    伏以国家开设庠序，比要教授生徒。所以日就月将，知讨论之不废；卜视学，明考较之有程。先生既以亲临学士，岂宜他适？盖以顷者监名虽补，各以私便无常，且居罔离群，则学能敬业。终成孤陋，谁为琢磨？但希托迹为梯媒，只以多年为次第，罔思蚁术，惟俟莺迁，忍淹违养之时，徒积观光之岁。今国家化被流沙渐海，政敷有截无疆，大扇素风，恢张至道。是以重兴数仞，分设诸官，教且有常，业成无忒。而况时物甚贱，馆舍尤多，谅无悬磬之虞，足待撞钟之问。但自学徒所好，可以教亦随机，既欲成名，必须精业。如有好《春秋》者，教之以属辞比事，三体五情，尊王室而讨不庭，昭沮劝而起新旧。其所异同者，则引之以二传也。如有好《礼》者，则教之以恭俭庄敬，长幼尊卑，言揖让而知献酬，明冠昏而重丧祭。其所沿革者，则证之以二礼也。如有好《诗》者，则教之以温柔敦厚，辨之以草木虫鱼，美盛德而刺淫昏，歌风雅而察正变。如有好《书》者，则教之以疏通知远，释之以训诰典谟，思帝德而敬王言，稽古道而建皇极。如有好《易》者，则教之以洁静精微，戒之以躁动竞进。体“十翼”而分六爻，应吉凶而先拟议也。
    至於历代子史，备述变通，既属异端，诚非教本。但以适当凝冻，将近试期，欲讲小经，以消短景。今已请尚书博士田亩讲勘《论语》《孝经》，行莫大於事亲，道莫逾於务本。如有京中诸官子弟，及外道举人，况四门博士赵著见讲《春秋》，若有听人，从其所欲。颛俟放榜，别启诸经，既温故而知新，惜寸阴而轻尺璧。颛经者若能口诵，硕学者又得指归。自然縻好爵以当仁，策科名而得俊，幸不孤於选士，冀有益於化风。
    ○请以寿星配社两京立万寿殿状（开元二十四年七月）
    《月令》云：“八月日月会於寿星，居列宿之长。五者土之数，以生为大。”臣窃以寿者圣人之长也，土者皇家之德也。陛下首出寿星之次，旅於土德之数，示五运开元之期，万寿无疆之应。请两京各改一殿，以“万寿”为名，至千秋节会，百寮於此殿如受元之礼。每至八月社日配寿星祠，至於大社坛享之。
    ○奏两监学生员额状（元和二年国子监）
    伏见天宝以前国馆学生，其数至多，并有员额。至永泰後，西监五百五十员，东监近置一百员，未定每馆员额。今谨具定额如後，伏请下礼部准额补置。
    ○请令常参官举人自代及县令犯罪坐举主状（元和六年十月中书门下）
    准建中元年敕，常参官授上说，三日内上表让一人以自代者。伏以人臣拜识，皆有谢章。晋太尉刘实著《崇让论》，请因谢章，便有所让。令主者掌此让文，类其被举最多者，有官阙据此选用，如此则事不专於宰府，材须选於众人。唐虞佥谐，义实由此。臣请自今常参官举人後，便选择进具所举人，兼状上中书门下。如官阙要人，先於所举人中选择进拟。臣又闻周之群仆，委於伯ぁ；汉之多士，辟於有司。故凡称大寮，皆得进善。陛下念黎元之困，设令长之科，群寮举知，四海蒙福。然荐延相继，沮劝示行，苟或容私，则虑害政。伏请所举县令到任後，刑罚冤滥，及有赃犯者，其举荐官削阶，及停见任。书下考。
    ○奏得古釜状（元和九年八月中书门下）
    夏绥银节度使今月八日因取土修城，於西北角近仓掘得釜大小共计二百五十四，并容六斗以下五斗以上，俱无破损，如新器物者。伏以人天所资，粒食为本。釜之用，火化是因。今大军方兴，此物自出，则知向时藏瘗，盖神诱其衷；今之彰呈，岂天有所助？圣作物感，一何昭然？望付史馆。
    ○奏姚中立高锴考试状（太和三年三月御史台）
    据吏部分察姚中立称：准敕考试别头进士明经等官，考功员外郎高锴考试礼部，关送到进士郑齐之、李景素两人，明经王淑等十八人，并及第，放榜之後，群议沸腾。职当分察，不敢缄默。及得高锴状，伏以进士明经，并先无格限，其所送进士二人，文艺并堪与及第。明经比年所送不过三五人。今年礼部开送十一人。及考试帖义，十一人并堪与及第。
    ○奏邓琬等禁系状（太和五年十月度支）
    据屯田郎中唐扶、邓州内乡行市黄润、两场仓督邓琬等，先主掌贞元二年湖南江南运到糙米至浙江，於荒野中权造囤盛贮，差邓琬等交领。除支用外，六千九百四十五石，多年坏烂，已成灰尘。准度支牒，徵原主掌所由。从贞元二十年以後，所由邓琬父子兄弟至元孙，相承禁系，经今二十八年，前後禁死九人，追孙及元孙等四人，见枷禁。
    ○奏酌量增减诸司食利钱状（会昌元年六月户部）
    准正月九日敕文，放免诸司食利钱，每年别赐钱三万贯文，充诸司公用。今准赦文，酌量闲剧，率配如後。准长庆三年十二月九日敕，赐诸司食利本钱共八万四千五百贯文，四分收利一年，当四万九百九十二贯文。今据赦文所赐钱三万贯文，若据旧数率配，即欠一万九百九十二贯不足。今请落下徵钱驱使官每贯二百文课，并更请於合给钱内四分中落一分，均摊分配。长庆三年得新赐钱三十二司外，更有剩钱五百四贯八百文，使得此钱均给东都台省等一十四司，用新赐钱三万贯文，并得充足。诸司虽落下一分钱，缘置驱使官员，於人户上徵钱，皆被延引。或人逃散失落，常不得足，虽有四分收利之名，而无三分得利之实。今新赐钱入日，便请更无悬欠，用即可足。繁剧司比有官钱出放，欠亦侵用本钱。今既无本钱，支料须足。
