<!-- { "loadSidebar": true } -->
　　当时心事巳相关，雨散雲收一饷间，风送孤帆从此去，不堪重过望夫山。灌夫览诗凄感，遂再与之偕老焉。○韩玉父寻夫题漠口铺
　　妾本秦人，先大父尝仕朝，乱离落，因家钱塘。儿时，易安居士致以学诗，及笄，方择所从。有一上舍林君子建，为言者有终身偕老之约，妾信之。去年夏，林得官，归闽，妾倾囊以助其行，林许‘秋冬间遣骑迎汝。’久之杳然，何其食言耶！不免携女，自钱塘而之三山。至夏，林已官盱江矣，因而复回延平，经由顺昌，假道昭武去。叹客履之可厌，笑人事之可乖。因理发漠口铺，谩题数语，留于壁间。妇人从夫者也，士君子其无诮。
　　〔题壁曰〕南行踰万山，复入武阳路。黎明与鸡兴，理发漠口铺。盱江在何所？极目烟水暮。生平良自珍，羞为浪子负！
　　知君非秋胡，强颜且西去。○姑苏钱氏归乡壁记於道〔诗曰〕
　　落日西风照楚关，断魂残魄吊衰颜，自从鸿鹄分飞後，无复鸳鸯并枕闲，
　　腕玉瘦宽金缕袖，鬓蝉慵掠翠雲鬟。秋天冬暮风雪寒，对镜懒把金蝉簇，
　　梦魂夜夜到君边，觉来寂寞鸳衾独！此时行坐闲纱窗，忍泪含情眉黛蹙，
　　古人惜别日三秋，不知君去几多宿。山高水阔三千里，名利使人复尔耳。
　　昔年曾拨伯牙弦，未遇知昔莫怨天。去年又奏相如赋，汉殿依前还不遇，
　　时人不知双字讹，平川倏忽起风波。当时南宫报罢音，教妾沉吟杵中心，
　　为君滴下红粉泪，红罗帐裏湿鸳衾，愤愤调琴蝉鹊噪，默默吟诗怨桂林。
　　千调万拨不成曲，争奈胸中气相掬。千思万想不成诗，心如死灰谁得知，
　　料得君心当此际，事国繁华闲田地。朝朝暮暮望君归，日在东隅月在西，
　　碧落翩翩飞雁过，青山切切子规啼。望尽一月复一月，不见昔容寸肠结，
　　又闻君自河东来，夜夜不教红烛灭。鸡鸣犬唳侧耳听，寂寂不闻车马音。
　　自此知君无定止，一片情怀冷如水。既无黄耳寄家书，也合随时寄雁鱼。
　　日月逡巡又一年，何事归期竟杳然？鲛绡裛遍思泪，眉黛无心画远山。
　　予吴人也，世本良家子。顷因丧乱，父母以妻里人朱横，时年未笄耳。宋理宗即位之二十二年，横因商于岭右，妾两偕过此。不幸去岁秋，横竟殁於瘴乡。栖迟之踪，无以自处，因携其遗孤以归故乡。在道路，历艰虞，仅四十日矣。昨暮抵此，以风急未能济，舣舟城下。夜久不寐，有西风飒然而来，皓月皎然窥人。斯时也，况羁旅乎！晓登望湖亭，睹江山如故，不觉有所伤感然。因吐其胸中，书于壁间，好事君子，幸勿以妇人玩弄笔砚为诮。兹亦叙其略云。绍兴甲戌中秋後三日，蛄苏钱氏记。
　　○吴氏寄夫歌昭武吴贤良，字伯固，女夫因上皇帝书称旨，送往太学，三年绝耗，其女作此歌以寄之。未几，圣上幸学，全斋出官，荣归故里。〔歌曰〕
　　昔君初奏三千牍，凛凛文锋谁敢触？乡老荐贤亲献书，邦侯劝驾勤推毂。马头三空登长途，谓君此去离场屋，整顿罗裳出送君，珠泪盈盈垂双目。枕前一一向君言，马前犹自丁宁祝：青衫寸绿早荣归，莫遣妾心成局促。堂上亲鬓垂白，用尽倚门多少力！孟郊曾赋游子行，陟岵如何不见情？室中儿女亦双双，频问如何客异乡？异乡知是育林处，人情不免且企慕，低头含泪告儿女，游必有方况得所。八月凉风满道途，好整征鞍寻旧路，吾乡虽曰俊秀才，往往怕君头角露。圣朝飞诏下来春，青毡早早慰双亲。飞龙公道取科第，男儿事业公卿志。笔下密密为君言，书中重重妾意，秋林有声秋夜长，愿君莫把斯文弃。
　　○王氏诗回吴工舍
　　三山吴口，字仁叔，在太学，附家书归，而误封一幅白纸。妻启缄见之，微笑，即写诗一首复之曰：〔诗曰〕
　　碧纱窗下启缄封，一纸从头彻底空，料想仙郎怀别恨，忆人全在不言中。仁叔接诗，亦大笑。遂寄诗云：
　　一幅空笺聊达意，佳人端的巧形言，圣君若也颁科诏，应作人间女状元。夫妇之情，少有俱能吟咏者。而更能相酬唱者，真奇谈也！○六岁女吟诗
　　唐丞昌中，居民有女子，年六岁，能吟诗。则天召兄弟引至试之，昔应声而就。其兄辞归，则天合作诗送兄。〔诗曰〕别路雲初起？离亭⒓正飞，所嗟人异雁，不作一行归。
　　皆此类也。天后视如亲女，甚爱怜之。
丙集卷一 宝窗妙语 
　　○黄季仲不挟贵以易娶
　　处州林五郎，居乡质朴，其家颇富，无男，只生一女，名素姐，小年患痘疮，一眼失明。夫妻商议：‘有女如此，当教之读书，将来招一女婿入赘。’乃令入学，招黄季仲而教导之。季仲乃福州人，寓居其里中。素姐年至十二，聪敏，无书不读，善书算，遂令辍学而习女工。议亲者纷然，未有成者。後三年，当岁夜，其母因谋於林曰：‘素姐明年已十六矣，议亲绝无成就。况夫妻年老，事当早定。’林曰：‘吾屡思之，不若嫁与黄先生为善。况其人举措温雅，为人紧愿。’妻曰：‘事不然。诸处富家议亲，皆不成。一旦与一贫儒，兼以累年守馆吾家，必招外议。’林曰：‘若招一富家之子，必不能承顺吾二人。况渠教导之时，吾女尚幼，岂有外议？吾意决矣。’妻曰：‘此事不可容易，须明日元旦，遍卜诸神可也。’是夜，其妻忽梦所奉之神告之曰：‘所谋之事，夫之言当从。’既觉，以梦中之语告其夫。夫曰：‘汝梦如此，事前定，早晚须遣媒议亲。’後令媒氏语黄，黄再四拒之，称：‘贫富不等，何敢议此？’林曰：‘岂以贫富为拘，亲事一成，来赘我家，义如半子，岂复患贫？可以此意言於黄秀才，事不必疑。’黄因诺之。议既宪，林谋欲分奁具。别立室於其居之侧，令其聘而就亲焉。黄辞曰：‘今秋科举，且容留意灯窗，未须议此。’是秋，黄果预乡荐，往赴春官，即收名第，黄竟不发家书。林之夫妻知黄既登第，绝不得喜报，疑必为朝贵所恋，遂相怨尤。乃谓：‘当初误招黄郎，吾女必为它见弃。’其家不乐。一日，季仲荣归，具袍笏拜于林氏之家。林之夫妻曰：‘君今荣归，雲泥已隔。’相与答拜。季仲曰：‘昨荷门下维持，恩义甚厚，得至于此，何为见弃？向者侥倖，不发报书之意，无他，深恐为门下扰。’林之夫妻大喜，遂令毕亲。季仲後历荣贵，林之夫妻皆预享焉。季仲事林之夫妻，不啻如敬己之父母。生三子，长子年二十三，次子十九，兄弟同榜及第。长子守倅，以朝奉大夫致仕。季子以父荫见宣教郎。
　　○因兄姊得成夫妇
　　广州姚三郎，家以机杼为业。其妻双生一男一女，女居长，状貌无别。其男名宜孙。女名养姑，少时为高客子高太议亲。过聘後，女因春游，太適见之，乃起慕妻之心。时太年已十七矣，欲取其妻。以女年纪未及为辞。太因成病。高使媒者来曰：‘高郎甚危，恐因思成病，权欲取妇归，以满其意，贵得病愈。’姚与约曰：‘彼既有疾，而欲取妻，是速其死。如欲毕亲，此断不可。但欲取归见面而慰安之，此亦从便。’议既定，密与其妻谋曰：‘不若权以养姑服饰，装束宜孙而归之，少慰其家。但丁宁勿与归房。’及行时，宜孙年方十五，宛然与女子无异。及到其家，入见高郎於其父母之房。时高郎羸甚，其家乃置养姑於它房，以其室女伴之。经月馀，高太病愈。夫岂知养姑之来，乃宜孙假为之也，与其伴宿之女所为不善久矣。姚恐事觉，乃促其归，其子依依不忍离矣。及败露，高欲兴讼，众谓曰：‘若到官，彼此有罪，则不若用交亲之说为上。’高客思之，不欲坏其女，於是从之。时人为之语曰：‘弟以姊而得妇，妹以兄而获夫。打合就鸳鸯一对，分明归男女两途。好个风流伴侣，还它终久欢娱。’後遂成亲，二家修好，释然如初矣。
　　○致妾不可不察
　　昔日东京南街林三娘者，为牙婆，善谈说，熟识士夫宅院，以故贩雇女奴者，接踵其门。一日，有盐商贩一女奴至，年十五六，为人洁白聪俊，举止便捷，善解人意。牙婆见谓客曰：‘霸陵桥左张官人宅，欲得一人如此，要为装从之用。’乃引置其家。张之妻一见，雅合其意。张有女，年十七八，母令女自试其能否，女亦喜之。议成立，名伴喜，其为皆称女子之意，至於出入饮食，未尝与离左右，汤沐澡浴之密，亦令伴喜侍侧，甚爱惜之。一夕，伴喜诈为梦魇之声甚恶。其女亟呼觉，询其故。应曰：‘见大毛手鬼，面青眼赤，直掩其身，是以惊呼。’其女闻是言骇惧，亟令伴喜同睡於其床，後以为常。久乃玩狎，或以异事而恐之。一夕就枕，伴喜轻语小娘子曰：‘行嫁喜事在近，罗帏中事，还识之否？’其女曰：‘少长深闺，谁言及此？’伴喜曰：‘亦当知其大纲。’女曰：‘如何？’伴喜曰：‘妾虽一身，二形兼备。’女诘其故，答曰：‘遇女则男形，遇男其形已复成女矣。’伴喜因以其实教之。女既知味，情窦一开，常与之合。伴喜恐将来事觉，一夕，携其首饰翩然去。因得首末於崔彦能之家，故录之，使後之置妾者不可不察。
　　○僧行因祸致福
　　建之崇邑之东隅，有一寺，其僧乃福州人也，俗姓林，衣钵甚厚，尤善斡运。所居之寺，独踞一乡落，去寺二里间，一閧之市。市有一妇新寡，其女甚少，颇有颜色。一日，召林僧佛事，因睹其女，私心切喜，恨无计得之。因命杜四郎者，与其侍者法庆议亲。法庆元不守戒行，有意下山久矣，一闻媒议，欣然从之。及毕亲，法庆以屠沽为生。林僧厚与资给，频数来往其家，萌私意，形迹稍露，法庆甚不平之。一日，佯言归俗家，装束告行。入夜，潜伏家之左右，则见林僧来宿其家。连数夜，并得其实。林僧後夜复至，法庆自外锁钥，踰墙从便门而归，见其妻方与僧对饮。法庆直前，以杖击僧，僧即朴地，遂取短梯缚僧手足於上，而倒悬之。借以情恳之曰：‘事既到此，切勿彰露，吾房内所藏白金，汝亦知其数，即以锁匙付汝照取之，无多苦我。’法庆竟得白物以归。怒曰：‘虽得此物，终不能绝後来往，今贷汝一死。’乘怒加以腐刑，抬至寺门而去。时人为之语曰：
　　和尚性好耍，贪恋一枝花，见说醉归明月夜，滋味难禁价。金帛宁论价，毒手遭他下。料想从今难更也，空惹傍人话。
　　僧既遭刑而归，治疗获安。得高寿，享年九十六，戒腊七十一年，剃度小师凡五人，岂非因祸致福也？法庆自获财之後，经营建缔，广增田产二千馀亩，至今子孙享之不替，可谓双美矣。
丙集卷二 花衢实录 
　　○柳屯田耆卿
