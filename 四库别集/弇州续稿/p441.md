<!-- { "loadSidebar": true } -->
　　弟以八月廿六日至金陵卒卒酬应兼有谳囚发疏及作都下书甫一月拟小息肩而南床之白简下矣其意以弟违例考满铨部违例见许俱属欺罔不知弟之始移咨乃以侍郎系迁官之俸非调官之俸且以荐起非由调除为问而吏部回咨则直引例内有偶遭诖误无玷公评者不据此例为荅且谬加饰许而弟始成行俱未尝有毫发欺罔也计兹时部已覆寝但弟不得不一辩明因而乞骸骨耳物忌太盛亦戒多取弟半岁间一子登第一子荫録身忝八坐赠及尊慈取亦多矣盛亦过矣知止知足我犹龙公之训前者欲遂坚卧又恐非人臣之节故勉强来此拟献岁即请告然已晚矣计唯有一归而已吴刘二子人来得兄数行则从子所遣求亡弟文集序人尚未达盖中途为盗所憎重遣之故迟耳王生所学陈上阳之长语于事实有而于势极难慎之慎之吴子欲求二妇墓表本非体念其意故应之此子状甚古苐钩棘牵缠太甚于鳞之所以不甚快人意者也左马先秦有是乎哉余不一
　　
　　又
　　
　　犹子之奴相归得手教及亡弟之集序已成诵之不觉悲感丛来覆涕至襟足下文章家董狐也亡弟之华衮重矣前一日而伯玉之墓碑至次日足下文亦至乃信范张元白生死之交故不诬也奴相言足下肤甚腴神甚王方治第太守衙斋右可以无击柝矣而数里之外湖庄为盗窥丧其资斧僮仆乃闻盗公然构讼此何说也弟奏三载绩自奉上新例得部咨而后发横罹猘口虽事例已大明然复何心请金陵米已决归计矣故园未芜此身尚在何所不可独不能从王羽人演石杏林陈上阳伎俩兄言弟恶其简傲不深探其精微则误矣但望兄与之并驾翱翔云路弟亦不能顺风而拜称天师也张子文光便附候此子文虽未成就却自汗血脉脉髆孔中出其抵掌谈笑一一类足下虽优孟不过也一笑
　　
　　荅邢知吾
　　
　　昨者从陆成叔便仅一通候起居并附所闻此不足溷髙聴乃犹置之臆膆间耶猘口狺狺只以夷陵君一事相累其它妆饰之辞所谓本无此事但图对偶亲切者何足道也寄来新诗宛宛有情致俊而且丽自足名家公所示北人难雅语而寡叶声自诡差长大都已得之诚不愿公为敖辟骄志之齐风也唯寓思稍加研深耳大小文尤更古雅冷语散辞出入东西京间采世说读之令人心折仆所以差能赤帜一方者政为能舍吴装耳公能不为北所束何所不佳胡元瑞诗薮亦见否其采可谓愽而持论可谓精尚不免有偏枯处公宜一觅之亡弟已矣近为梓其遗诗文将五十巻尚未成成则当寄览也拙草行状附去公能不斳一些诔否仆比健饮噉精神差胜去年但思恬澹五尺地邈若胡秦上疏再乞骸不可得近与南杨太宰感时事之不佳累欷长叹者累日太宰合九卿极论之而仆具草太宰若得罪仆请附同日可以成归不然未免褦襶北上还当奉叩髙斋一晤即掩闗故里矣虽建业水亦不复饮也所谕觅山师张姓者用石多而天趣少又善索工直无锡吴老之子却佳公若遣一介来当为致之陆成叔故有才情而多口过又好作青楼记室是以饶蝇点终自飞鸟依人俞仲蔚肓子死血胤絶矣可怜可怜适右手腕间一疮不能手书亮之亮之
　　
　　俞华麓
　　
　　昨者草次以莆田尉从曽孙养志徼恵于门下则辱门下拂拭之得免第下中矣乃复厪教币逺存启椷读之十年契阔宛然在目使人南望兴懐仆老矣匹夫之节不固腼颜小草苟冐一迁自失家弟来形影相吊年逼桑榆意趣索莫八坐谬迁一息叨第自世法视之若可以补贴老境如白香山所云者要之真嚼蜡耳公盛年膴宦声实并鬯为世名臣勉旃自爱承欲得手笔以报得无污茧乎知不以换羊恐不免覆酱瓿也一笑
　　
　　荅邹孚如
　　
　　仆以九月四日发金陵十二日抵淮而有叨转之命盖皆赖太宰及诸曹贤之力得免于盛暑竭蹷道路褦襶京辇且于报政恩泽不废亦云幸矣归哭亡弟抚孤嫠病妇在床仆夫告岁忽忽无复生趣大审期迫强之留省仅二十日而有审疏便匆匆作数语投邮中亦不自忆其为何也独记得尚能问邹尔瞻司勋未补之故盖一日而得邸报司勲补矣至暮而两苍头使至篚实盈庭启函则为赤牍凡四牍各有致集韵四篇便是曹刘陶谢羣坐一堂出俊语相搏若所纂成诗文集灿然备矣草次不得卒业苐觉其精光射人古法森森至于云梦志格新而调古语劲而意髙是诸志之冠仆所不能也集名临云楼亦自鲜雅序辞不妨品隲若所以名楼之旨故当有记阐之兹不必也览足下书执礼恭而所以寄托不佞甚至苐再读之觉足下之心未甚虚而悬格于咸阳之市以待人之増损也仆卤莽而誉者诚有之或一时之偶合或异时之过期诚不自觉其言之过也若小示不足于笔则大有不足于心者足下于文可谓有大力矣将来当自名世仆亦何庸寘其所不足也所欲删改诗文数字谨如教迩来时事渐异盆池盎沼骤起颷浪青天白日忽现魑魅仆尝戒儿子以无竞之心处不争之地然只小小休粮法耳于世道无补也迫则捐身以明节缓则先几以完志仆义尚在缓旦夕当力请骸骨以归耳损饷过渥非清郎所宜恐孤来美故勉拜嘉以献缟之义附焉秋深眠食自爱不悉
　　
　　又
　　
　　自仆中南台白简忽忽具一疏为辨所敢小自安者得之贵部之咨许与明例之可据而已其生平大概往往在毁誉中堕人齿颊虽使仆自作中正亦不能定其品而不谓宰公于覆核之外谬加奬饰而老丈复特疏申辨盖不特许其雕虫之技而复涤其素丝之染至于出处之际尤人所难知今不唯使区区抗颜于一时而尚可有辞于后世管敬仲有云生我者父母知我者鲍叔执事仆之鲍叔也苐鲍叔之才不能如敬仲而执事实髙于仆数倍以此言之则执事之见知更难而仆故当百其感矣虽然朱家一博徒耳为德不自名而乃使执事名之乎哉宰公为国怜才必不欲仆去以成其上臣之操故为删削疏草之愚戅而又勒勿再上仆亦粗有血性者何至箝口结舌生吞金陵之米而又奴颜婢膝以日媚言路诸少年求苟容而已耶今天下苦旱灾者十而八九腹心之脂膏则已尽矣国是未定伏莽实繁青天白日时出魍魉盆池盎沼亦起风波执事试论之仆尚可留乎跋胡■〈士冖田疋，上中中下〉尾所余无几计必有归耳大泽归而有可以奉报者必不敢自弃也佳集希世之珍必当一效丹铅且献糠粃幸少缓之不知者将谓我为标榜不然则用以报恩也邹尔瞻命久不下如何我朝有此事例否一叹
　　
　　荅郭太史美命
　　
　　吴广文来拜手教捧读再周不觉霍然若洗已而涊然汗下也公命世之英飞声秇苑者盖有年矣既金马射策白虎横经长扬之赋流布人间动为世则而乃过垂饰奬若以仆为可与语者夫以北地之雄强信阳之秀儁新都之宏博尚不足以当公中正之条而盟坛牛耳乃见委于邾莒之赋不佞则何敢言三楚故多异材仆牵丝之日即获与吴明卿下上而识魏顺甫李本宁又既而识陈玉叔晩途乃识周元孚邹孚如明卿成矣本宁次之顺甫玉叔又次之明卿顺甫诗胜文本宁玉叔文胜诗所谓晋楚齐秦匹也元孚以气胜孚如以思胜二子之于李陈其犹在季孟之间乎哉若行谊志节卓荦竒伟则固超乗而上矣不谓未死之年复得一当公诗草三编沨沨白雪之调大而未化时或有之文在西京彷佛董贾经国手也要在无倦而已楚之先辈辞权尚在台阁长沙之广通黄冈之偏至蒲圻博而寡要茶陵健而少情自仆有识以来此权乃稍外移勉之今当复归台阁矣适承公有家艰欲致生刍未有游鲤今以张子文光便聊尔布忱承念尊大夫之与先大司马场屋之雅不胜悲感如公有所委不敢不尽也张子有俊才风度谈谑全类明卿少年时渠语至公輙俯首称服识故有真哉不腆二律不足以报绣叚聊志相念而已余惟节哀自挹以全大孝为恳
　　
　　毛侍御
　　
　　伏承逺使以大教恵存披示肺腑副以如天之贶且愧且感贞六月初以报政北上抵淮而叨冐新命艗首遂南得用其间归哭亡弟抚病妻然孤嫠横目呻吟满耳加以南畆告灾舍中儿刺促不已属谳审事迫仓卒就道竟无有瞬息舒眉处既之任未几而南床见龁谓于报政事例有碍与铨部俱属欺罔仆于报政先有咨于铨部实以前例有疑谓后任之俸非调官之俸而仆系起用之人非调补之人取铨部决之铨部回咨却以十四年题准见行事例偶遭诖误无玷公评命仆亟行乃敢行耳彼此实不敢毫髪有所欺罔也特仆名行不立衰老无用且物忌多取半岁之中躐叨八坐一子忝第一子冐荫其来憎口固所甘心计铨部已有覆疏谊不容黙且辩且乞归凢老丈之所见贺者皆造物与羣情之所见忌者也已令人刈弇园草矣初谓老丈资望深重自宜留任内台旦夕乔擢而暂借绣斧按行中州谓当轴者亟欲为彼地士民造福然老丈揽辔之后斥阉复召人情变迁为鬼为蜮如虺如蛇不可揣测乃知天所以黙佑盛德不浅也吾州所恃者花耳复为虫所蛀若髙低稻禾稿死之余俱受风秕计其初穿■〈奭斗〉之费十不酬一虽圣恩浩荡且折且停而米贵转甚明春之祸恐不减昨岁老丈所云进则忧国退则忧家固有位者皆同之也若伏机隠祸恐又有甚于此者如何如何使旋聊此附谢尚不敢修筐篚之报统容嗣布不宣
　　
　　荅张梦夔
　　
　　仆蠖伏草莽十五年所于世之贤豪长者一切沈简昨偶失意作白门小草则自所亲接外逺迩之诗章竿尺往往麇集至不能徧读而所觏未有如门下之盛者门下自云十岁而楞严圆觉十五而道德南华二十而屈为制科之业三十而复寻伊洛之宗则门下固三教圣人之上足也蜀地相如子云不足拟矣何论近时用修然而折节见推以仆雕虫之业许窥一斑者何也岂太山之穹嶐而有资于培塿耶嵩岳游极闳丽之致与二室并雄矣岳忠武志窃窥门下之志节焉博而裁良史也钓台集则尊公之隠德着矣述节编则公家之内则隆矣承念谨成三节五言乐府一双梅七言歌一然不能有所裨于崇深也初秋当诣都门一领教先此附候不一
　　
　　荅殷无美
　　
