<!-- { "loadSidebar": true } -->
　　象胆随四时在其足熊胆春在首夏在腹秋在左足冬在右足蚺蛇长十丈可吞鹿其胆上旬在头中旬在心下旬在尾鼠胆杀则有自死则无

　　瓦龟
　　术士王琼取一瓦片画作龟甲怀之少顷取出置地则成真龟循行庭下经数日仍成瓦

　　滕王蝶图名
　　滕王画蝶图有数名江夏斑大海眼小海眼村裹来菜花子

　　河伯从事
　　世传乌贼鱼为河伯从事以其含墨也又曰乌贼鱼墨为书岁乆尽脱如空纸无行以用为劵

　　数丸
　　生江岸如彭蜞取泥作丸数至三百则潮至舟人以为候因名之曰数丸也

　　论蒲萄
　　庾信谓魏使尉瑾曰昔在邺食蒲萄殊美陈昭曰作何状徐君房遽曰有类软枣信曰君殊不体物不言似生荔枝

　　舞草
　　出雅州独茎三叶闻人歌动揺如舞

　　王清本
　　有人伐枯木有大黒蛇蟠其下举首曰我王清本也其人畏而掩之后王清往伐得钱盈瓮后因致富焉

　　人面疮
　　有人膊上生疮如人面口鼻皆具以酒饮之则面赤以食物与之则膊胀因歴以诸药试之至贝母则面聚口闭不纳因决口灌之数日成痂遂愈

　　五鬛松
　　松言两粒五粒者粒当言鬛自有一种名鬛皮无鳞甲而结实多新罗多此种世传松千岁方顶平偃盖然有数年偃者乃命根下遇石则偃

　　构楮
　　糓田乆废必生构楮叶有瓣曰楮无瓣曰构通谓之糓书言桑糓即此也

　　梦草
　　汉武帝时异国献梦草似蒲云懐其草则如所思而梦每思李夫人因怀之辄梦

　　书带草
　　郑康成居不其城南山中教授所居山下生草如薤长而纫谓之书带草

　　干雨
　　徐州一士人暴卒复生云初吏召云天使行雨隶右落队雨有两种一瓶贮水作人间雨一如销石末名干雨

　　糁熬将军
　　梁韦琳作■〈鱼且〉表云伏覩除书以臣为糁熬将军油蒸校尉臛州刺史

　　色诀
　　周长史善画得色诀尝理采色于溜下旋取飞研之

　　鼻中乐神
　　王布有女甚美鼻两孔各有息肉甚大百治不瘥有一梵僧来治之即以少药吹鼻中须臾摘去相继一少年造门曰适有胡僧来否布具其事少年曰上帝失二乐神我奉命来取今遂为此人先得当获重谴矣

　　金背虾蟇
　　有人八月十五日夜望林中白气如疋练就视之乃一金背虾蟇疑月中物也

　　修月户
　　郑仁本与其中表游山迷路见一人枕一幞物而坐因问之乃云君知月七寳合成乎常有八万二千户修之我其一也因开幞视之乃有斤斧数事玉屑饭两裹分遗郑曰人食此毕世可以无病矣

　　上帝戏臣
　　邢和璞尝延一客彭髯大笑吻角侵耳与邢剧谈而去或问之曰上帝戏臣也

　　噀壁成象
　　有术士合五色为一器饮噀壁成作维摩问疾象经曰乃灭

　　辟尘巾
　　处士皇甫玄真以辟尘巾遗髙瑀因出郊风埃大作髙视马及左右驺卒并无纎尘

　　白舍人行诗图
　　荆中街子葛清自颈以下皆刺白舍人诗如花中偏爱菊即一人持杯赏菊讫三十余事号白舍人行诗图矣

　　月点钱黥
　　媍人面饰用花子因上官昭容用以掩其痣人皆效之有士人妻妬其妾灼面成点令用花子掩谓之月点钱黥

　　红沬
　　炼丹砂金色研以染笔书木石皆透谓之红沬

　　汤湖
　　句容有汤湖其热可瀹鸡亦汤泉也

　　逐鼠丸
　　王肃以铜为逐鼠丸昼夜自转

　　化生人
　　大食西有国树上生人首如花不语能笑人视之辄笑笑辄落谓之化生人

　　麒麟函
　　韩公曾令人徧録州界碑内一碑词义笔法最髙常藏枕函韩公小字麒麟因以名函

　　忽雷驳
　　秦叔寳所乘马名

　　肉机
　　明皇时有矮奴颇警惠帝常凭之谓之肉机后因出外陵朝士帝杖杀之

　　梦墨
　　王勃梦人遗一丸墨盈袖自是文章日进

　　太白入月
　　李白闻禄山反作胡无人诗云太白入月敌可摧后禄山死日果见太白蚀月

　　长须国
　　有士人泛海吹至一处问之云长须国也其王以公主妻之公主亦有须士人赋诗云花无蕋不妍女无须亦丑丈人试遣■〈扌忽〉无未必不如揔有后验之乃羣虾所聚

　　七寳砂
　　龙王所居岸砂皆七寳也

　　舞袖弓腰
　　有人卧见古屏上所画妇人悉于床前踏歌曰长安女儿踏春阳无处春阳不断膓舞袖弓腰浑忘却蛾眉空带九秋霜一人问曰如何是弓腰歌者反首至地腰如规焉叱之皆不见耳

　　碧镂牙筩
　　景龙中赐北门学士口脂盛以碧镂牙筩

　　丹山魂
　　雄黄

　　青腰女
　　空青

　　北帝元珠
　　消石

　　东华童子
　　青木香

　　灵黄
　　硫黄

　　风狸杖
　　南方有兽名风狸穴有木名曰风狸杖可以蔽形及指取禽兽极难得

　　海神鏁山
　　齐郡歴山上有小山铁索纒绕世传此峯本海中山山神好移徙海神鎻之挽索断飞于此

　　氷夷
　　河伯乘两龙一曰氷夷一曰冯夷

　　形夭舞干戚
　　形夭黄帝臣与帝争神帝断其首乃曰吾以乳为目脐为口操干戚而舞不止

　　莫才人啭
　　明皇时莫才人善秦声号莫才人啭

　　射必溢镝
　　徐敬业射必溢镝

　　越三毡
　　秦叔寳所乘马号忽雷驳者毎月夜设三领毡当前跃而过

　　寒骨白
　　单雄信幼时植一枣年十八琢为鎗干质坚重无与比者号寒骨白

　　鳯条
　　谓桐枝

　　竒寒
　　梁遣明少遐宴魏使崔劼曰今岁竒寒江淮亦氷

　　竒快
　　梁徐君房劝尉瑾酒一饮而尽称竒快

　　枫脂
　　枫脂入地为琥珀

　　氷为颇梨
　　千岁积氷结为颇梨

　　昆吾月盐
　　昆吾陆盐周十里月满如积雪月亏如薄霜月晦则无

　　烽火树
　　汉宫有珊瑚髙一丈二尺一本三柯上有四百余枝毎遇夜有光焰号烽火树

　　衮衣倚槐
　　唐广阳梦衮衣倚槐元稹占之曰死后当作三公槐本木傍鬼后果然

　　鳞铗星镡
　　郑云达得一剑鳞铗星镡有时鸣吼

　　四明公
　　夏启为东明公文王为西明公邵公为南明公季札为北明公

　　天浆
　　石榴甜者天浆

　　千人捏
　　人面蟹无螯极坚硬名曰千人捏

　　撩风掠草
　　鹰两翅各有复翎左名撩风右名掠草具两翅者猎必多获

　　虾姑
　　虾姑状如蜈蚣

　　蓬山忌鼠金子
　　忌虱蓬山金子二妓名一忌鼠一忌虱后当因夜会共征鼠虱事多至百条

　　筑糠拔鼻
　　新罗人泛海漂坠鬼国羣鬼执之曰汝能与我筑糠三版乎汝欲鼻长一丈乎其人请筑糠乆不成乃为鬼拔其鼻如象

　　驼峯炙

　　将军曲良翰作驼峯炙甚美

　　木饮州
　　珠崖境内有一岛民居甚众地无井泉海水特醎取草木汁饮之号木饮州

　　馄饨汤瀹茗
　　长安萧家馄饨汤可瀹茗庾家粽子莹如玉粒韩家樱桃饆饠色味不变皆珍食也

　　献娑罗木状
　　西国献娑罗木状邻月中之丹桂对天上之白榆

　　鹳井
　　江淮间鹳羣飞盘旋谓之鹳井俗曰采取鹳天则旱以鹳能飞抟霄汉激散云雨

　　蝗腹梵字
　　蝗腹有梵字云自西天来验其字作本天坛法可禳

　　吏致蝗
　　世传蝗食苗由吏贪残所召故农语云身黒头赤者武官蝗头黒身赤者文官蝗

　　灶马
　　灶马状如促织穴于灶侧俗谓曰灶有马食必足

　　马留
　　马伏波南征有余兵居于岭外寿洽县后为二百余家号马留乡

　　婆侯伎
　　周时西域贡幻伎能兴云喷火或为狮子巨象龙蛇之状中国顿效之其国本名扶娄语讹为婆侯伎尔

　　人腊
　　李章武有人腊长三寸许百骸皆具云是僬侥国人

　　连钱草
　　南方溪间生草叶圆而相连名连钱草

　　草龙珠帐
　　贝丘之南有葡萄谷有僧逰谷食葡萄因折一枝为杖以归挿地遂活明年结实繁盛号之曰草龙珠帐也

　　木威
　　橄榄独根东向枝曰木威南向枝曰橄榄

　　冷蛇
　　明皇以申王畏暑赐之冷蛇白色而不伤人冷如氷雪玩之不复有烦热也

　　辟寒金
　　魏时昆明国献嗽金鸟常吐金屑铸之成器名曰辟寒金此鸟不畏寒也

　　韩干马
　　有人牵马访医称患脚医曰大似韩干所画者忽值干干曰真吾设色归视所画脚有一点黒缺信然矣医所得钱成泥

　　吐女子
　　续齐谐志云许彦山行遇一书生共坐吐一女子容貌絶伦女复吐一男子明悟可爱又吐一锦行帐日晚复相吞吐而去

　　营火芝
　　常山有营火芝食一枝心中一孔明食至七枝七窍洞彻能夜书

　　水精盐
　　白盐崖有盐如水精名君王盐

　　桃核扇
　　常见市人以桃核扇量米一升云于九窍溪中得

　　牝牡铜
　　錬铜时与一童一女俱以水灌铜当令分为两叚凸者牡铜凹者牝铜

　　鸟兽长短
　　崔劼云鹊巢避风雉去恶政乃是鸟之一长狐疑犹豫亦是兽之一短

　　琼胎宫
　　老君母曰玄妙玉女天降玄黄气入口而孕凝神琼胎宫三千七百年诞生

　　青庐
　　北朝昏礼青布为屋庐在门内外

　　河伯小史
　　乌贼鱼名河伯小史

　　金衣素里
　　陈昭问庾信蒲萄味何如橘柚信曰津液竒胜芬芳减之尉谨【一作瑾】曰金衣素里见包作贡向齿自消良应不及

　　胜风
　　明皇令裴■〈翾，页代羽〉随哥舒西征常得胜风

　　○北梦琐言【孙光宪】

　　连字句格
　　杜荀鹤曾得一聨云旧衣灰絮絮新酒竹篘篘韦庄闻之曰不如吾印将金鎻鎻帘用玉钩钩

　　东川市令
　　西川人谓东川乃我之草市时桞仲郢为东川节度谓参佐曰吾立朝三十年始得东川市令耳

　　悔读南华
　　令狐绹问事于温岐对以事出南华经因言相公爕理之暇时宜览古绹大怒故岐有诗曰因知此恨人多积悔读南华第二篇

　　朱耶赤子供我之笔
　　卢汝弼为檄云致赤子之流离有朱耶之板荡谓人曰天生朱耶赤子供我之笔此为梁檄言李晋王也

　　自是吴家文字
　　吴融为韦昭度作文韦不如意曰此自是吴家文字非干老夫改之乃惬意

　　破天荒
　　荆州举人多不成名曰天荒刘蜕以荆州解及第号破天荒

　　鼠烧尾
　　窦璠乆不第晚取宇文翃女遂登科时杜尚书宅遗火云因鼠尾曵火而作韦说因谓璠曰鱼将化龙雷为烧尾近日老鼠亦有烧尾者璠甚惭

　　乞食歌姬院
　　裴休常披毳衲于歌姬院持钵乞食曰不为俗情所染可以说法为人

　　摘树叶试草制词
　　李琪毎临流坐石上摘木叶试草制词朱梁时果为翰林学士

　　属对可以衡称
　　郑綮作老僧诗甚得意云此属对可以衡称言其轻重之不偏也

　　诗思在灞桥
　　或问綮近日有诗否对曰诗思在灞桥风雪中驴子上此处何以得之

　　李程赋在
