<!-- { "loadSidebar": true } -->
　　筦库之士自古卑之矣而今为甚古者财散于民县官但衣食租税而所谓鹾茗醯酒凡民用之百须公上不牟利焉则筦库云者止于籍出入校余欠以告于在位为每嵗制国用之节而物之不登经费之不支在位者实忧之有司不与闻焉勾稽之不察扄鐍之不时度蔵之不免于燥湿腐败舍是有司不任其罚是故其职甚简其责甚薄也士君子之不遇于世者可以禄食于其间而无悔咎夫子甞为委吏矣防计当而已为是故也今也不然由汉而下公上所以民者讲求悉矣而鹾茗醯酒凡民用之百须皆有征而甚详于今自建隆圣人专务寛厚不忍以加赋厉农而禄士饟军隄防大河固圉三边与夫賔赐祭飨凡邦之大用不可已者徃徃十有六七仰给于征之吏盖今之田赋视古有损而征之入累数十百倍于古则筦库云者不但籍出入校余欠而已其督办也有课其输送也有程督办之弗集输送之弗继在位顾缺然无以为计故凡物之不登经费之不支转而为有司之责而勾稽扄鐍庋藏之细不与焉劳亦累十百倍于古矣仕乎此者虽欲徒禄食而无悔咎如古者不可复得国家知其然也待之亦加异矣自州县监当官皆有赏格而可以察举于其长与他官曹无异在京厘务凡有钱糓之蔵者赏之特厚而为上选用亦与他官曹无异若是而曰卑甚于今何也其居使之然也今夫皆州县官也皆得以察举于其长而繇幕职教授若曹官令佐得之则人以为宜繇仓库务官则人以为恠皆在京官也皆得以选用于其上而由检鼓诸院得之则人以为宜繇审计货之官则人以为恠等而上之繇卿监为侍从则以太常秘书国子为宜而以太府司农为恠由侍从【阙二字】则以学士给舍诸曹尚书为宜而以戸部为怪名实未有分也而取舍若是岂一日积哉夫以征之入嵗累十百倍于古而其官司之劳亦累十百倍于古国家方加利焉而卒卑于士议如此则自爱者宜知所择矣某也不才由太学诸生以尘末第穷太甚逐食太急以措身于瓮盎防杓之间盖日夜念此自怜矣凡三易守未尝敢自言也今者执事来守是邦某伏自计今之诸老先生尊经而下百氏可望以古道者莫如执事国朝以来世为卿辅究观本末源流之际而通于今之务者莫如执事若夫议论持平用意均一即之温然有并包兼容之度而其中如钧石之有铢两不为世俗取舍以乱名实者又莫如执事于是輙不自揆道古今之异陈国家之大意与小已之不善择而告执事庶几采察焉若执事犹曰是筦库之士而胡敢僣易若此则某继今不敢复有言矣



　　止斋集卷三十八
　　钦定四库全书
　　止斋集卷三十九　　　　宋　陈傅良　撰记
　　选徳殿记代周子充内翰撰进
　　皇帝践阼以来宫室苑囿一无所增修独辟便殿于禁垣之东名之曰选徳规模朴壮为陛一级中设漆屏书郡国守相名氏其上羣臣有图方畧来上可采者輙栖之壁以备观覧数延见文武讲论治道访求民隐至于四方奏报参军国之机务皆于此省决暇则防绎经传或亲御弧矢虽大寒暑不废臣某俟罪禁林间尝奉诏获至焉一日命臣汝为之记臣愚学不足以推广圣意词不足以铺陈盛美谨但采礼诗古文以射观徳事及歴代治乱兴衰大端次第其説礼君世子生三日射人以弧矢六射天地四方其早计若此至于择士以祭必于射也进退天下之才与祭者繇是得为诸侯卿大夫若属有宾客之事燕劳之宠莫不用射诗人又于其献酬歌咢之余中度不中度罚爵与否有所戚休刺美以为是王公大人风化黎庻者之本也由此观之古者君臣周旋礼乐以服习勤苦可不谓先事知惧安而能危者哉是故三代而上士大夫皆可独将而兵民为一戎不生心世用底定比其季也徒以为威仪观美而实不称驰骋弋猎而政不举则国人为之隠忧而变风作其后王道浸缺而文武兵农遂分而不可合一夫荷戈海内骚动社稷之主以兵废兴盖自秦汉下迄五季数千百载间大抵亡具而汉之车骑材官唐之府卫一二近古则享国最乆其效可覩矣以臣所按三代旧闻放乎汉唐文武离合之际要之国家闲暇以戒惧为本天锡陛下厉精百王之后追踪太古之上乃为是殿以访羣策以裁万务以阅图史殿不主乎射也而托名焉射不专于觌武也而尚徳焉圣谟明逺于以覧示中外感讽臣子敌国外患之虑甚深甚至昔宣王中兴其诗曰射夫既同助我举柴序之者曰是小雅尽废而复古之诗也治有先后功在不舍沉潜刚克时乃天道陛下尧舜揖逊而实可以为汤武臣实以是【阙】
　　重修石岗斗门记
　　元丰四年宋兴百有余载矣郡丞赵防景仁行县与令朱素履常隠士林石介夫赋诗记事则有观石岗斗门之作是时国家方修农田水利之政通守与其属邑若布衣廵行阡陌咏歌民事而郡守李公钧报之以诗亦相劳苦徃还如交逰岂不盛哉而事何患不集者然诗不着其所始则有门旧矣不知其起何时也绍兴之季年屋闸俱壊独两股防与沟底以巨木为之长或三文而厚径尺有屹然存者徃徃朱令之遗迹也余为儿时逮见父老多喜道斗门事盖门始附穗丰山之南址以距海逺防水不効而议迁置三乡之人聚讼不决也湏时潦至廼为木鹅数十即并山诸水所发源纵之而观其所防则旦日防于石岗又患其平壤不能【音耐】嵗月涸而审之皆硗埆沙碛与地名不谬宂以鉏锸率人日得土盈斗于是定迁则其谋始甚长虽更元丰之盛人精其能虑不可易浦堙而门废民乆病而官不省乾道间莆田刘朔为司户喜事及物隠士之孙以告刘輙率余夜诣门所迟明天大寒垂垂欲雪招渔舟泥行数十里役夫皆冻栗幸且已而刘不已竟遵海堧引絙以度其浦脩广之数而归白郡郡不果听又三年故国子司业王公速为守甞用钱五十万民夫二万四千通其故浦然是役也浚浦之功居多而以余力及门惟支倾填漏茍完而已盖以俟后之人而复不省浸趍于废知州事李公棫与通判谢公杰慨然念之谓主簿石宜翁能以钱七十万俾治其役发视遗址则股岸之木蛆食之过半【阙】底板亦浸滛潄啮穿蠧百孔矣知县事刘从又劝得民钱六十万而县自助致五万宜翁因择其乡之秀黄廷瑞者三人以莅匠以石代木撤旧而新之为防若干丈为底若干丈为闸之里蔽若干丈益其柱若干为若干上为覆屋旁为辅梁凡百可乆无不臻极不惟还吾民之利如初而又过望讫事公以刘石之请属某为之记嗟夫自元丰至于今又百有余载矣人多言时不同吏道相防切益薄顾事无可为者惟公惇大乐易不以独见之明治郡谢公以风流文雅时出而缘饰之上下相安阖境自以无事因以整暇之际出帑钱四百万治三邑之道阻而且为此门既付之人则一听其自为淹速良楛未甞过问馈劳时至无以简书故其人不以见察为忧而以欺为耻务趋其难用情于文具之外以求追元丰之迹尚可以想见承平盛时为长吏者之意向使绍兴之末官与民同患如此则必不壊使刘司户之説行虽壊亦必不极近十五六年间有补门事之缺犹不至如今日大费甚劳而难复然以积壊之极费大而劳甚视元丰特为难而卒复之事之废兴要亦顾其人如何尔【阙】但曰时不同事无可为者吾不信也淳熈十二年三月
　　温州重修南塘记
　　自中兴永嘉为次辅郡其选守盖多名卿大夫矣然境内有宜治者三间歳贡士羣试且万人于浮屠宫中草舍托防一宜治兵与民杂居颉颃市人间要束不行而鬪讼多二宜治州城外南达瑞安有石塘百里所不知起何时而歳积壊倾者为嵌陷者为汇遇时潦咫尺不得进徃徃溺死自闽山至于吴防去来者病之三宜治而歴年乆更太守几人皆畏其役不敢议议輙弗就虽仅就亦茍简复废者何哉吴兴沈公治郡之明年谓賔佐曰上方朝徳夀宫为夀加惠防内诏减筭钱之半吾属备数奉诏何以仰称而适无一事可以宣劳効能广上意者惟是郡之百废终将累民吾幸逄年帑有币余而啬其蔵失今弗图以烦后来将安取此也于是作贡院于是作五营盖晚而有以塘事告者公与通判率两邑大夫即里居谋曰役复有大于此者乎奈何使吾民锱聚铢敛窃自支补甲前而乙郤也茍无愆时工勿问庸几何茍无乏事石勿问价几何舆匠肯来市无强贾自冬十月至今三月而塘成凡是役邦人亟请于州于部使者前太守李公以钱三百万提举勾公岳公继以米四百斛倡民兴之民亦输钱案至四百三十二万起淳熈十有一年而事丕集今糜钱一千一百万而弛民钱六百五十余万不取邦人以是役为宜书而属予焉以予所闻于公者如此况州县官数易事弥废熈寕考课又削桥道弗拟世相蒙习以偷为得间有兴作则议者顾曰是希进务以出名迹则又曰是一切厉民为美观尔则又曰彼将以为利长吏虽欲自信而不得骋公以法从旧人起家为郡且复用矣向使过计收声养尊安用事事而独意乡不挠愈勇以今较昔难易淹速是皆宜书然公他所为便民者虽多而其大者在石塘水行御舻陆行蹑踵更相和歌不争以贺夹河老翁有年七八十者擕持小儿嬉戯于其上不谓继今民免于死或为诗謡或香火以祝公且乞田二顷嗣歳积之盖欲公徳与是塘为无穷云公名枢字持要前为太子詹事兼吏部侍郎淳熈十四年三月记
　　重修瑞安县学记
　　县学故有记政和间右丞许公景衡记蔡侯景初徙置学事【阙】
















　　袁州分宜县浮桥记
　　分宜浮桥为舟十有六袤四百尺广十袤之一前转运判官刘公经始副使直龙图阁赵公成之凡捐钱不啻一百万佐州县之费仍率三歳以五千钱当河渡之人入而干办公事杨君潜能賛二公意主簿刘君孟容眡其役讫以不扰最后知州事黄君劭知县事邓君友龙至恨不在役中州率嵗储钱二十万以待修缮县伐石记之相与图是桥勿壊乃已桥于邑便甚桥北地势下为治所南髙为上供仓邑东西两山善束水每时雨大至水輙冒邑北民骑屋危望防南爽垲咫尺不得徃避南民欲朝夕贩于市者亦不得徃就也仓与县离立输租者常病争舟父老计之熟数以为请于是始集世多言儒生论治但曰得人得人此何等软熟语毋乱吾听由今观之分宜于江西邑为小浮桥于分宜事益为小大吏必得如数君子者小吏必得如数君子者扵是始集向使二部使者相先后不同出一意必且中辍幸不中辍而幕中赞不力邑中治其役无具即必不速就虽速就后之人恶莫已出壊弗壊听自如何则亦难乆余不足以知天下事甞言以其小且易者度其大且难者当世君子诚同出一意如此赞其画者昭其事者如此后之人以勿壊为已责又如此徃徃天下或可为矣余乐是桥之成且以刘邓之请为记因着儒生之言固有不可废者刘公名颖赵公名善俊
　　潭州重修岳麓书院记
