<!-- { "loadSidebar": true } -->
　　莲北先生还洞庭，登高饯远秋风生。乞归感激承天[宠]，正去遭逢是地平。当日论才称子敬鲁肃，他年司业配[源]明苏。暂收六馆春风座，便数三湘日月程。驭处元[方随]侍乐，行边小阮对谈清。[人]怀岂但[欣]三舍，放眼犹堪[望八]纮。回首北辰天上近，归途南斗马前横。[未应泉石膏肓]重，要见[丹]砂药[裹成。肯许]朱陵寻懒瓒，[已闻多士]引阳城。越吟曾是如庄舄，著术还须似长卿。衡岳夜炉煨玉芋，竟陵秋溜煮云英。月明水上收筒钓，水满湖南采杜蘅。春酒埙箎知迭奏，初筵琴瑟想和鸣。莫谈世上风涛事，且尽灯前笑语声。羁鸟可堪闻远翥，溟鹏遥想快孤征。临岐谩问归期日，我亦沧浪去濯缨。 
　　
　　奉次郊坛嘉会联句六韵酬汪中丞夏黄门见示之作兼呈同会诸公 
　　
　　合观非为逢嘉节，感节遥同万国欢；家家舜日迎时景，荡荡尧天共简宽。胜事且於玄圃见，高丘长有彩云团；黄门殊锡纡金绶，乌府先生正豸冠。却暂德义酬三益，莫负芳樽对二难。领得秋香何处赠？欲依阊阖献琅玕。 
　　
　　泉翁大全卷之五十三 
　　
　　文集赋颂 
　　
　　门人江都沈珠等校刊 
　　
　　赋颂 
　　
　　圣主躬肇农桑颂并序。附拟作西苑赋。 
　　
　　臣伏读圣制同辅臣宗伯西苑视谷祗先蚕坛位赋，仰见皇上勤民敬天之诚，溢於言意之表，盖由中而发，不假安排。虽虞廷敕天之歌，有周七月之诗、无逸之训，何以加焉！臣闻王者上承乎天，下治乎民。是故帝王之道，事神治民焉尽矣。夫王者代天而理物，敬天所以勤民也。是故帝王之道，勤民焉尽矣。事神者，敬天是也。治民者，农桑是也。夫天之立君，所以为民也，故勤民实所以敬天也。洪惟皇上厘四[郊百]神之典，定宗祧配享之仪，备物品以致其飨，精礼乐以通其诚，事神之至也。事神至矣，乃修民事。谓农桑之务，乃衣食之源，民事之最急者也。乃肇修先王千载之坠典，每岁皇帝耕籍於南郊，皇后亲桑於北郊。又以为未足以勤也，乃卜西苑之隙地，实惟文皇帝仁寿殿之原。皇帝耕於殿之南，皇后蚕於殿之北，内外并行，视前益密。於是命公卿，与夫公卿之命妇，执耒执筐，以时从事，宛然三代之气象。一时观者莫不咨嗟兴叹而欣慕焉，忽忽乎不知其身生於千载之下，而若获际其盛於唐、虞三代之上也。凡若此者，皆勤民之实，盖本於我皇上一念敬天之心始也。臣谨按，记曰：「人者，天地之心。」则夫天下之民，乃天之民也。天下之民之心，乃天之心也；天下之民之气，乃天之气也。故其喘息呼吸皆天也，性情形体皆天也，食息起居皆天也。书曰：「天聪明，自我民聪明；天明畏，自我民明威。」则夫民之视听好恶皆天也。夫然后知天之未始不为民，而民之未始不为天也。事在扩而行之尔，养吾之性情，以养民之性情；爱吾之形体，以爱民之形体。时吾起居食息，以及民之起居食息；公其视听，同其好恶，以和民之气。上格乎天之和气，扩而充之，引而伸之，触类而长之，帝王天德王道之功用毕矣。臣何幸躬逢其盛。今四郊甫成，灵鹊诸祥荐至，文学儒臣，咸有咏颂。臣尝备职史臣讲读之末，不能自默，忘其疏愚，谨推皇上盛德至善之美意，敷衍为颂一篇。凡三十一章，并附前所拟作西苑赋二篇，将以美盛事而传於无穷焉。颂曰： 
　　
　　天眷圣人，克敬斯亲，维圣宪天，司敬於民。急务所先。右一 
　　
　　於维圣德，勇智天锡，乾包坤积，日月昭晰，皇中建极。右二 
　　
　　天纵神发，文理密察，尧钦舜哲，文谟武烈，玄览超轶。右三 
　　
　　皇帝曰嘻！天命在予，[全覆]华夷。祖宗临之，敢不勉之。右四 
　　
　　予祖予宗，茂绩丰功，格於皇穹，维兹礼乐，遗付朕躬。右五 
　　
　　予岂自是，维祖初制，咨尔廷议，予乃折衷，四郊奠置。右六 
　　
　　爰及祖祧，百神之交，於厘於淆，制作之柄，予敢不操。右七 
　　
　　乐和礼备，百灵歆至，事神曷以？以报以祈，终勤民事。右八 
　　
　　民事何其？乃食乃衣，农桑其基，予司敬天，民事可缓遗？右九 
　　
　　相兹下民，实天地心，喘息呻吟，气实通於天，予敢弗钦？右十 
　　
　　矧兹庙郊，粢盛衣袍，躬植躬缫，岂无农工？乃效厥敬劳。右十一 
　　
　　帝耕於藉，后蚕於北，以艺以织，以为神钦，以为民则。右十二 
　　
　　帝曰曷已，毋疏而迩，西苑隙地，予其卜之，文祖之址。右十三 
　　
　　来宣水浒，一二臣辅，同游以赋。瞻彼卷阿，七月之句。右十四 
　　
　　乃耕於南，乃桑於阴，有苗渐渐，有条柔柔，生意盎然。右十五 
　　
　　乃知天地好生，亦复如是。同体一气，予其廓之，与天侔配。右十六 
　　
　　岂物则尔？民吾同胞，痛痒爬搔，仁心仁政，寒衣饥哺。右十七 
　　
　　粟盈天仓，丝登织房，黼黻文章，黍稷馨香，明德之光。右十八 
　　
　　民昔愁苦，今也歌舞，食我者父，衣我者母，我恃我怙。右十九 
　　
　　帝曰已诸！王道远徂，教养工虞。乐礼政刑，荡荡平平。万里其余，我遄我驱。右二十 
　　
　　济众博施，尧、舜病而。视民如夷，望道未见，文王怅而。右二十一 
　　
　　普天斯民，罔非天真，有一饥寒，有一失所，如痌?切身。右二十二 
　　
　　我闻天德，斯有王道，体用备具，心事并造，孰究其故？右二十三 
　　
　　天德维何？天理是极。心维天则，性情游息，视听典礼，讨罪命德。右二十四 
　　
　　存养心性，知天事天，出王游衍，视听维民，喜怒不迁。右二十五 
　　
　　讨曰天讨，命曰天命。天叙天秩，知止有定，如子奉父令。右二十六 
　　
　　敬天之实，斯其至矣。天德王道，本末备矣。天人协应，斯无贰矣。右二十七 
　　
　　乃耀前星，甘露降陵，乃呈瑞麦，乃兆休征。宛宛灵鹊，白贲来庭，垂拱离明，无为而成。右二十八 
　　
　　云何无为？执天之机，四序推移，万物咸熙，化与天齐。右二十九 
　　
　　天普无心，圣顺无情，庶尹以行，庶绩以凝，是谓太平。右三十 
　　
　　太平之道，天下??，与天浩浩，无令人喜怒，曷以颂歌？帝力何有！右三十一 
　　
　　　　附录拟作西苑赋二篇进呈。赋曰： 
　　
　　皇玄览而迪哲兮，既大报而奉先。急民事而悯穷兮，曰盍反本而求之，修可[愿]於未发之前，爰恭默而澄心兮，见斯道之大原。严天命於好恶用舍兮，同帝德之罔愆。扩天德於王道兮，躬教养而两全。载省耕而赋同游兮，观天地生意之郁芊。悟德业之日新而富有兮，如彼苗之秀实以有年。上感馨香而下兴礼义兮，还漓俗於蒙颛。迓休征之骈至兮，充一念之敬天。昔后王之明德兮，炳太始於几先。赖辅弼之左右兮，又疑丞於后前。王中心而无为兮，守至正之一原。肆出入起居而罔弗钦兮，发号施令而又无愆。笃寔心而行寔政兮，究体用之大全。繄圣德之纯一兮，硕藉苗之芊芊。爰五雨而十风兮，卜大有之丰年。将胡然其召应兮，寔圣心渊塞而精颛。廓万务而万化兮，咸托始於事天。 
　　
　　瑞应白鹊赋并序 
　　
　　惟嘉靖之治，和洽於上下四方。礼乐斯兴，皇上既定尊亲大礼，乃厘郊庙之典。九年十一月冬至，皇上礼於南郊。十年二月春分，礼於东郊。其五月夏至，礼於北郊。八月秋分，礼於西郊。实月之二日，斋戒将往即事。前期二日，郑府以白鹊来献，礼部祗进内府。皇上以告荐於太庙、世庙，见於两宫，观於群臣，昭天贶也。窃惟古昔明王虽不贵祥瑞，然亦有贵者焉，贵时焉以应尔，是故箫韶九成而凤凰仪。今郊礼成而白鹊至，均之所谓时应也。虽虞廷犹重其事，而史臣犹纪之矣。先圣后圣，其揆一也。复何疑焉！臣尝备史臣之职，今守礼乐之官，睹斯盛事，其能喑无诗歌，以纪非常之休乎！谨为瑞应白鹊赋一篇。盖欲传感事於无穷，以备史氏采焉。其词曰： 
　　
　　昔帝舜之恭己兮，治宽简而无为。时箫韶之九成兮，跄凤凰之来仪。繄圣德之浚哲兮，协重华而同熙。仰天地之覆载而上下兮，炳日月之东西而光辉。奠四郊而礼群神兮，肇南东而北西。甫礼乐之告成兮，灵鹊至而应期。兆羲易之白贲兮，又风雅之素丝。将淑质之孕西颢而范金精兮，同文凤之产於西岐。明月为神兮，皓云为衣；冰雪为色兮，霜颜自持；璧玉其瓜兮，明珠其眸；贵殷人之所尚兮，秉素质以为奇。宛尔翵翵兮，如彼文王之囿；岂伊遥遥越裳之雉兮，中国圣人以为慕。盖来自天潢叔伯之亲兮，郑藩之国。钟此和气兮，产於中域。具灵德兮，休应礼乐。岂彼区区之狐以鹿兮，距远荒服。鸟曰兮喜鹊，郡号兮怀庆。曷喜以庆兮？有开厥先。兆前星兮天休默定，应秋成兮资生元命。於时礼荐伯夷，乐作后夔，祗告祥於清庙兮，乃呈瑞於宫闱。天颜为之改容而粲然兮，神人胥庆而愉怡。居以雕笼兮，啄之玉粒。饮以沆瀣兮，晞以华日。下召文武公卿兮，逮於百职。恩赐之纵观兮，神心以怿。人人□羡兮，如快睹羽之五色。光生玉殿兮，色映瑶璧。引项舒臆兮，如告如报。振羽蹁跹兮，如舞如蹈。匪以言受兮，可以心悟。嗟羽类兮四德备具。温柔似仁兮，皜洁似义。驯顺以礼兮，前知似智。是宜欢动百辟兮，而上下惬於圣帝。羡二鸟之瑞世兮，叹吾人不如。秉二气之中正兮，端五常之天彝。蹇特立而独行兮，振羽仪於天墀。应五百之昌运兮，抚素襟而歔欷。仰圣人之侧席兮，宝惟贤以自毗。祈胤庆於万年兮，永无疆之丕基。 
　　
　　君臣同游雅诗二章并序 
　　
　　夫自唐、虞赓歌之声微，有周卷阿之风息，君臣同游罕闻矣。夫君臣不同，则诚意不孚；诚意不孚，则上下不交，而德业不成，是故古之帝王重焉。惟我圣祖知其然，故有君臣同游之训。盖欲上下诚意交孚，共成正大光明之德业，甚盛典也。我[皇]上肇辟西苑，躬农桑，修仁寿宫，创无逸殿、豳风亭。盖欲复祖宗君臣同游之典，咨政事於斯，讲圣学於斯焉。辛卯九月十日落成，祭告礼毕，宴文武大臣，赐坐赐饮，礼行乐作，人人欢喜。如在唐、虞、三代之上，闻箫韶之声，而身际赓歌矢音之盛也。礼臣若水谨拜手稽首作诗，窃附於卷阿之雅，以传盛事於无极焉。诗曰：  
　　
