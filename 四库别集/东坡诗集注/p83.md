<!-- { "loadSidebar": true } -->
　　俯仰东西阅数州老于岐路岂伶优初闻父老推谢令【厚邓攸去郡不受一钱百姓数千人留牵攸船不得进乃小停夜中发去呉人歌之曰紞如打五鼓鸡鸣天欲曙邓侯挽不来谢令推不去】旋见儿童迎细侯【縯后汉郭伋字细侯为并州牧始至行部到西河美稷有儿童数百各骑竹马道次拜迎】政拙年年祈水旱【子仁唐阳城云抚字心劳催科政拙】民劳处处避朝讴河吞巨野那容塞【倬沟洫志孝武元光中河决于瓠子东南注钜野通于淮泗上使汲黯郑当时兴人徒塞之輙复壊】盗入防山不易搜仕道固应慙孔孟扶颠未可责由求渐谋田舍犹懐禄未脱风涛且傍洲罔罔可怜真防狗【厚史记孔子世家孔子适郑与弟子相失独立郭东门或谓子贡曰东门有人累累然若防家之狗子仁退之送殷侑序云今人适数百里出门罔罔有离别可怜之色】时时相触是虚舟【厚庄子有虚船来触舟】朅来震泽都如梦只有苕溪可倚楼野酿酸酣如蜜水乐工零落似风欧逺思顔栁并诸谢【厚晋谢安谢万宋谢庄梁桞浑顔真卿皆为呉兴太守】近忆张【子野】陈【令举】与老刘【孝叔】风定轩牕飞豹脚【倬湖州多蚊豹脚者尤毒】雨余栏槛上蜗牛旧游到处皆苍藓同甲惟君尚黒头忆昔湖山共寻胜相逢杯酒两忘忧醉看梅雪清香过夜棹风船骇汗流百首共成山上集三人俱作月中游【次公李白诗举杯邀明月对影成三人】海南未起垂天翼【縯庄子鹏之背不知其几千里怒而飞其翼若垂天之云】涧底仍依径寸庥【次公左太冲诗云郁鬰涧底松离离山上苖以彼径寸茎防此百尺条】己许秋风归便得豫忧诗笔老难酬此生嵗月行飘忽【次公刘勰文心雕龙云嵗月飘忽性灵不居】晚节功名亦谬悠【次公庄子谬悠之説】犀首正縁无事饮【厚史记陈轸见犀首曰公何好饮也曰无事也曰吾请令公厌事可乎】冯驩应为有鱼留【縯史记孟尝君传冯驩弹劒铗而歌曰长铗归来乎食无鱼孟尝君迁之幸舍食有鱼矣】从今便踏青州麴薄酒知君笑督邮【次公世説桓温有主簿善别酒好者谓青州从事恶者谓平原督邮青州有齐郡平原有革县从事谓到脐下督邮言在鬲上住也】
　　次韵荅孙侔
　　十年身不到朝廷欲伴骚人赋落英【縯离骚经云朝饮木兰之坠露兮夕餐秋菊之落英】但得低头拜东野【厚韩愈诗低头拜东野愿得终始如驱蛩东野不回头有如寸莛撞钜钟】不辞中路伺渊明【按陶潜传王每令人之密知其当往庐山乃遣其故人厐通之等赍酒先于半道要之潜既遇酒先引酌野亭欣然忘进】舣舟苕霅人安在【厚苕霅湖州二水尧祖苕溪属杭州余杭霅溪属湖二水源皆自天目山十朋唐隐逸传云张志和云愿为浮家泛宅往来苕霅问】卜筑江淮计巳成千里论交一言足【次公千里论交即康吕安每一相思千里命驾也】与君盖亦不须倾【縯孔子与程子相遇倾葢而语厚邹阳书谚云有白头如新倾葢如故何则知与不知也】
　　重寄
　　凛然髙节照时人不信防官解浼君蒋济谓能来阮籍【縯阮籍传太尉蒋济闻籍有隽才而辟之籍诣都亭奏记求免初济恐籍不至得记欣然遣卒迎之而籍已去济大怒于是乡邻共喻之乃就吏后谢病归】薛宣直欲吏朱云【厚宣为丞相朱云往见之宣备賔主礼因从容谓云曰在田野亡事且留我东阁可以观四方之竒士云曰小生乃欲相吏邪宣不敢复言】好诗冲口谁能择俗子疑人未遣闻乞取千篇看俊逸不将轻比鲍防军【援鲍昭字明逺文辞赡逸为临海王子顼前军防军杜甫忆李白诗清新庾开府俊逸鲍防军倬鲍明逺诗钟嵘曰鲍防军诗如野鹘翻云良马走堤俊逸奔散】
　　次韵乐著作野歩
　　老来几不辨西东秋后霜林且强红【次公白乐天诗云醉貌如霜叶虽红不是春】眼晕见花真是病【次公佛书云空本无花病者妄见】耳虚闻蚁定非聪【縯晋书殷仲堪传父尝患耳聪闻牀下蚁动谓之牛闘】酒醒不觉春强半睡起尝惊日过中植杖偶逢为黍客披衣闲咏舞雩风仰看落蘂収松粉俯见新芽摘祀丛楚雨还昏云梦泽呉潮不到武昌宫【黄州对岸武昌县有孙权故宫】废兴古郡诗无数寂寞间窻易粗通解组归来成二老风流他日与君同【縯老杜与賛上人诗与子成二老来往亦风流】
　　次韵荅子由
　　平生弱羽寄冲风【次公文选冲风起兮横波子仁传云冲风之未不能举弱羽】此去归飞识所从好语似珠穿一一妄心如膜退重重山僧有味宁知子【縯杜牧之诗山僧却未知名姓始觉空门气味长】泷吏无言只笑侬【厚退之南迁下乐昌泷作泷吏诗往问泷头吏潮州尚几里行当何时到土风复何似泷吏垂手笑官何问之愚譬如官京邑何由知东呉潮州底处所有罪乃窜流侬幸无负犯何由到而知】尚有读书清净业未容春睡敌千钟
　　和何长官六言次韵五首
　　作邑君真伯厚【縯后汉朱震字伯厚初为州从事奏济隂太守单匡贜罪并连匡兄中常侍车骑将军超桓帝収匡下廷尉以谴超超诣狱谢三府谚曰车如鸡栖马如狗疾恶如风朱伯厚】去官我岂曼容【厚两龚传云琅邪邴汉兄子曼容养志自脩为官不肯过六百石輙自劾去】一防愿托仁政六字难赓变风
　　五噫己出东洛三复愿比南容学道未从潘盎【南海谓狂为盎潘近世得道者也尧卿大宋朝元祐中广南侬智髙率众防邕州又将袭广南请郡城至梧州有潘盎者弃妻子服儒衣常持一大翣行坐独语南越谓愚盎侬贼闻其异召而问之曰吾形貌如何盎曰汝一贼也他无所类又问梧州几日可防曰百年亦不可防又曰吾欲据北城以有南越如何曰汝将斩头岂能有越邪贼怒害之】草书犹似杨风【杨凝式也】
　　石渠何须反顾【次公汉有石渠署典校秘书先生初直史馆出倅杭州自杭州知密州自密徙徐自徐徙湖以诗得罪责黄州团练副使】水泽幸足相容长江大欲见庇探支八月凉风【次公探支字是官物官钱有此名此亦戯言之矣】
　　清风初号地籁【縯庄子地籁则众窍是也】明月自写天容贫家何以娯客伹知抹月批风【次公馔食者有批有抺抹月批风又戯言之】
　　青山自是絶世无人谁与为容【次公诗岂无膏沭谁适为容】説向市朝公子何殊马耳东风【厚李白诗世人闻此皆掉头有如东风吹马耳】
　　次韵子由病酒肺疾发
　　忆子少年时肺喘疲坐卧喊呀或终日势若风雨过虚阳作浮涨客冷仍下堕【次公下堕字素问有云令人下坠下坠即下堕言气堕于下也】妻孥恐怅望脍炙不登坐【次公退之云妻儿恐我生怅望盘中不饤栗与梨】终年禁晚食半夜发清饿胃强鬲苦满肺敛腹輙破三彭恣啖齧【縯仙人谓僧契虚曰能伐三彭之仇乎邦衡唐秦先生法三尸法云上尸彭居在人头中中尸彭质在人腹中下尸彭矫在人足中状如小儿有须毛人既死遂作鬼耳】二竪肯逋播【厚左传晋景公疾求医于秦秦使医缓为之未至公梦疾为二竪子曰彼良医也惧伤我焉逃之其一曰居膏之上肓之下若我何】寸田可治生【次公道家有云尺宅寸田寸田以言丹田也】谁劝耕黄稬【万田谓上腴为黄稬】探懐得真药不待君臣佐【縯本草药有君臣佐使处方者当一君二臣三佐五使】初如雪花积渐作樱珠大【厚老子节解曰唾者溢为醴泉聚为玉浆流为华池散为津液降为甘露潄以咽之既藏润身以流百脉化养精神支节毛发坚固长春次公此唾咽潄法也旧注所引虽不关渉诗句中字而其意则是】隔壁闻三咽隐隐如转磨自兹失故疾阳唱隂輙和神仙多厯试中路或坎坷平生不尽器【次公何讽渇赋云饮不尽器】痛饮知无那旧人眼看尽老伴余几个残年一斗粟待子同舂簸【援汉文帝时淮南王长谋反废死民歌曰一尺布尚可缝一斗粟尚可舂兄弟二人不相容】云何不自珍醉病又一挫真源结梨枣【縯许逺游与王逸少书曰夫交梨火枣者是飞腾之药也】世味等糠莝【次公莝音千卧切注曰斩刍也史记范雎之辱须贾坐于堂下置莝豆其前令两黥徒夹而马食之】耕耘当待获愿子勤自课相将赋逺游【次公屈原有逺游赋其畧云悲世俗之迫隘兮愿从子之逺游】仙语不用些【縯些楚辞出宋玉赋皆以些为文】
　　杭州故人信至齐安
　　昨夜风月清梦到西湖上朝来闻好语【次公李贺云沙路归来闻好语】叩户得呉饷轻圆白晒荔脆酽红螺酱更将西庵茶劝我洗江瘴故人情义重説我必西向一年两仆夫千里问无恙【縯风俗通云噬虫曰恙古者人多野宿为恙所囓故早相见必相劳问曰无恙乎】相期结书社【故人相约醵钱雇仆夫一嵗再至黄】未怕供诗帐【仆顷以诗得罪有司移杭取境内所留诗杭州共数百首谓之诗帐】还将梦魂去一夜到江涨【江涨杭州桥名养源图经云钱塘县江涨桥去县八里】
　　和王巩六首并次韵【次公王定国谪賔州有诗寄先生先生和之】
　　君谈阳朔山【次公先生第四篇云賔州在何处为子上栖霞则定国之谪在賔州矣今云阳朔山则桂州有阳朔县而地志于临桂县湘水注云于阳朔则觞为之舟至洞庭若日月出入其中按九域志賔州西至本州界九十三里自界首至象州二百里象州东至本州界九十里自界首至桂州三百五十五里自賔而象自象而桂凡七百三十八里若是则阳朔山葢广西之名山其亘歴之长乎】不作一钱直【次公灌夫谓灌贤曰平生毁程不识不直一钱】岩藏两头虺瘴落千仞翼雅宜驩兠放【次公书云放驩兠于崇山注崇山南裔疏云禹贡无崇山不知其处葢衡岭之南也】颇讶虞舜陟【縯舜南廵狩死于苍梧之野而塟于九疑九疑在今通州寜逺县子仁书云舜陟方乃死】暂来己可畏览镜忧面黒况子三年囚苦雾变饮食吉人终不死仰荷天地徳我来黄岗下欹枕江流碧江南武昌山【次公武昌县在黄州之对属郑州】向我如咫尺春蔬黄土软冻笋苍崖拆此行我累君乃反得安宅遥知丹宂近为斸勾漏石【厚晋葛洪传洪以年老欲链丹闻交趾出丹求为勾漏令曰非欲为荣以有丹耳次公皆言桂州之出丹也特借岣嵝山以比桂州少云按先生与王定国书云賔去桂不甚逺朱砂差易致不可不留意也】他年分刀圭名字挂仙籍【君许惠桂州丹砂】
