<!-- { "loadSidebar": true } -->
　　维黄杨之挺生表竒姿于弱植蟠霜根之数寸竦贞干之盈尺濡两掬之清泉占一拳之怪石揽以苍翠之雕珉培以光明之啐砾朝假宠于阳晖夕蒙滋于露液受一气之独正纷众叶之多碧已幸脱于泥涂靡争妍于花实安微分而自足贯四时而不易置之函丈之间绰有山林之适明窻净几隂敷研席笑昌阳之琐细与草芥而匹敌诮巴苴之凡陋望秋风而陨踣【二物皆植水中能生故以为比】傲氷霜之凛冽玩隂阳之消息配后凋于涧松得全生于社栎虽蒙厄于闰余初不辞于屈抑已无心于梁栋之用矣毋或纵寻斧以求狙猨之杙也
　　附録
　　故资政殿大学士左正议大夫张公谥议朝散大夫太常博士娄机撰议文
　　议曰尝谓真儒之用至无敌于天下自古拨乱反正将大有为也未始不知兵夹谷之防夫子动容变色遂使鲁转弱为强儒效何如哉国家靖康之后四郊多垒国步未安髙宗皇帝抚艰难之运念将图回经理择所用人爰有雄隽寳臣以道徳缉熙于初载力挽中流共济之舟风云一时自然相感天同神化夫岂偶然故资政殿大学士左正议大夫张公经世正君之学渊源周孔自少防勲翰墨之塲轇轕三光手织五云践扬氷清亦既极文章礼乐之选上方愒日太平责成辅佐公雍容暇豫以应天下之变事物之几藏于眇緜众人甘寝于细娱而公独出千虑之表前知如蓍与蔡曰治军旅选将帅严守御搜人才専意政事之大者凡细微不急之务悉付都司六曹俾庙堂惟防秋是图曰处宫室享膳羞服轻暖对嫔御以及视朝临人之际必思二圣母后谓淮西兵政不可改谓荆蜀驻跸为非宜抚谕京城而料敌必入冦初破淮南以命帅非其人所以尽忠竭节于干戈俶扰之际恻怛恳到用能辅成龙徳遂济登兹非有道徳人所为能若是乎博士娄机得其议则阅读铭志证以所闻考按谥法且以文谥吏辑官于寺者以议白其长合辞为然不可易也然公以忠信诚实亲结主知寛洪之量不见涯涘当言者论斥时相上以章付公倚公相矣公极力争辩上称叹其贤且以近世不相倾夺者为无防盖公惟务靖国协和羣辟并包翕受尺寸不弃虽时相意所不快者公悉调防潜为销弭上每有不尽用之叹阅十五年王淮时在谏垣上指似宰辅以形貌肖公嗟赏莫及后亦以语阜陵淮卒正鼎席夫能使人主追记遐想于既没之后眷眷不忘顾何修而臻此耶搢绅相传为羙谈公未老即退就闲逸视中兴之佐前后防公功名盛矣鲜克全备独公优防里居身名俱泰生而望尊没而礼崇平生无一毫之玷可谓善终如始者矣按谥法道徳博闻曰文寛乐令终曰靖今加靖以俪文尤为当众从机为议机曰文且靖议之尽也其敢有异遂谥文靖谨议
　　朝散郎秘书丞兼权尚书郎官兼权考功郎官钟必万覆议
　　议曰嘉泰元年九月丙子太常上故参政张公易名于部曰文靖于是命考功钟必万覆议必万谨按谥法道徳博闻曰文寛乐令终曰靖备是二美自昔实难窃观国朝故老若李公沆之直道事君燮调百度吕公夷简之沉静有谋镇安社稷谥之文靖孰曰不宜维公学问渊源文足垂后孜孜论建合古便今可不谓之道徳博闻乎安于命义正色立朝推广上心始终一节可不谓之寛乐令终乎迹其乞增台谏以广耳目所以明君道之公论时宰宜専意大政逺谋所以明政体之要念二圣之未复请于居处饮食之际莫不致思所以明天下之大义应天当以实则谓不可徒恃罪已之诏言路所当广则谓宜加褒擢切至之书方时相之见斥于言者也盖倚公相矣力争以为国歩未安一月而再论相何以繋天下之望其识量宏逺徇公忘私类如此至于夙夜寅恭协和羣辟唯靖国是务善类之进当路有不快意者公悉力调防之归休里门身名俱泰厯数公之言行而揆之以李吕二公行事之迹岂非异世而同符者乎大扺易名之典贵得其实告于当时而莫不服垂诸后世而不敢议以公平生大节炳炳若此攷之碑志质之佥论太常议是谨议







