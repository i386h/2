<!-- { "loadSidebar": true } -->
　　昨日吴应辰来辱书今日又得递中答字获审比日冬寒尊履佳福深用慰感火后佳句曲尽事情引而伸之有足为长太息者岂止此而已哉示喻米事已悉其人前日亦録得县中所被倅防公文【阙】看云奉帅司之命本欲封呈猝寻不见也度今自不能已湏别得一文字説破前日之误乃可止耳湏早行下为佳不可更待报矣后山之人不待别储而饱收还乃为上防幸更审之此却湏俟见报万一必以前人已行不欲废罢即俟丞归当如所谕也但富家深惩往事亦自畏其累已未必敢承当耳
　　答巩仲至
　　昨日递中辱书且审比日幕府优游所履佳福良以为慰痔疾想已平复此疾人多有之仆亦尝为所苦然见人用刀仗毒药攻之者或至反为大害因只服黄连枳殻等药及用马蓝菜煎汤薰似觉有效不审曽用之否熹足弱气痞遇寒益甚此两日来则用两人扶掖亦行不得长至前后因感冒伏枕几不能起衰老自应如此亦不足深恠也楚词板既漫灭虽修得亦不济事然欲重刋又不可整理使其可以就加讐校若修得了可就彼中先校一畨却以一净本见示当为参订改定商量若别刋得一本亦佳事也近得古田一士人所着补音一巻亦甚有功异时当并以奉寄也陈寺丞事岩老之兄尚未报来年岁未逺亦须尚可询问但当时作地志之人亦太草草耳文鉴诚如所论李文叔前此亦但见其论文数篇颇有可观今亦不能记忆但如战国防序则恐文健意弱太作为伤正气耳要之文章正统在唐及本朝各不过两三人其余大率多不满人意止可为知者道耳直卿尚未到此初意其来可以久逺相聚不谓又为诸生所留亦其食贫不得不为此耳三诗皆佳作但首篇用韵多所未晓前此所示诸篇亦多有类此者屡欲奉扣而輙忘之古韵虽有此例【如大明诗林与兴叶之类】然在今日却恐不无讹谬之嫌耳然林与兴叶亦是秦语以兴为韵乃其方言终非音韵之正【今蜀人语犹如此盖多用鼻音也】名画想多有之性甚爱此而无由多见他时经由得尽擕以见顾使获与寓目焉千万幸也彼中亦有画手能以意作古人事迹否此间门前众人作一小亭旧名聚星今欲于照壁上画陈太丘见荀朗陵事而无可属笔者甚以为挠今録其事之本末去幸试为寻访能画者令作一草巻寄及为幸但以两幅纸为之此间却自可添展也又有一事乡见圣泉寺有李邕碑趺螭首镌刻甚精六螭纠结既异今制而状逼真虽稍破析然犹有生意也幸为寻一木工巧于雕镂者以木写之用寸折尺不过高尺余便中寄示为望放翁老笔尤健在今当推为第一流近闻复有载笔之招不知果否方欲往求一文字或恐以此疑贱迹之为累未必肻作耳悟老化去甚可伤血疾渠旧有之未必服药之误也意公恨未之识见刘叔通説向在三山见一老僧自云客石林家甚久颇能道其余论不知便是此人否如其不然亦可因令寻访计其年事亦当是七十以上矣虽无老成人尚有典刑此语深可念也前懐安尉杨岳从事乃龟山先生之孙乡来在官不幸盲废稼轩怜之为之呼医治疗竟不能视后来郑枢特为请祠今在彼城中寓居因其便还匆匆附此渠必不能出谒以其贤者之后时遣人存问之少有乏无力可周防计亦所不惮也病中廹不得已不免作一文字精力不逮殊觉辛苦此间穷陋无人商量甚恨相去之逺不得就来订正也
　　答巩仲至
　　春寒多病不能奉一字以为新岁之庆递中忽辱惠问获闻比日幕中多暇起处宁适足慰驰情熹病益衰无足云者示喻所苦亦已向安甚善此疾最忌饮酒若能痛节当不药而愈也楚词修未旋了旋寄数板节次发来为幸古田补音此间无人写得今寄一书与苏君幸转托县官差人赍去乡下寻之就其传录尤便亦闻渠写本颇经删节已嘱令为全録去矣然此尝编得音考一巻音谓集古今正音协韵通而为一考谓考诸本同异并附其间只欲别为一巻附之书后不必搀入正文之下碍人眼目妨人吟讽但亦未甚详密正文有异同但择一穏者为定可也又可附此古田全书俟旦夕稍暇一靣修写寄呈彼中不知已能下手未亦望随得已了者节次寄来也若已详善即此中本更不湏寄去矣刘侍读书气平文缓乃自经术中来比之苏公诚有高古之趣但亦觉词多理寡苦无甚发明耳大抵古人文字要当随其所长取之难以一时所见遽定品目也李文叔论文诸説向见林择之有之不曾写得已书报令录去或可并移书古田就取也画笥许观甚幸倘得附名尤所愿也聚星阁此亦已令草草为之市工俗笔殊不能起人意亦当輙为之赞今谩録去幸勿示人也余君之作竟能否便中并望早寄及也石林胡僧顷亦见之盖叶公自有鉴赏其所使临摹者必当时之善工也要之年来事事渐低此等人物亦自日少一日为可叹耳趺恐湏作全者向见所陨之元故亦在侧也吴生武信为奇笔但背之文正脊之甲五应五行次甲八应八卦又次甲廿四应节气亦自然之理此却不足亦欠子细然九方臯之相马又不当以此论耳社记顷未之见世间此等遗落不遇知者可胜数哉放翁久不得书欲往从觅一文字所系颇重又恐贱迹累其升腾未敢启口也杨君荷枉顾此其不易得又有甚于前二公矣荥阳始亦甚趦趄令汪季路百计脇之乃肻聴耳此君殊可念有可垂手处幸曲为拯防也长乐刘君一书烦为转达直卿云渠有知识在城中已令批在书背幸令人问之恐未有便却告専介为送至县中托县官遣人达之盖所编礼书在渠处欲亟取来趂此疾病少间之际并力了之故不可缓切幸垂念也欲言甚众书不能尽唯冀以时自爱千万之祷悟老闻欲为志其塔果尔亦甚幸也
　　答巩仲至
　　陈太丘诣荀朗陵贫俭无仆役【陈寔传曰寔字仲弓颍川许昌人为闻喜令太丘长风化宣流先贤行状曰荀淑字季和颍川颍阴人也所防韦褐刍牧之中执案刀笔之吏皆为英彦举方正补朗陵侯相所在流化】乃使元方将车【先贤行状曰陈纪字元方寔长子也至徳絶俗与寔高名并着而弟谌又配之每宰府辟召羔雁成羣世号三君百城皆图画】季方持杖从后长文尚小载着车中既至荀使叔慈应门慈明行酒余六龙下食【张璠汉纪曰淑有八子俭绲靖焘汪爽肃敷淑居西豪里县令苑康曰昔高阳氏有才子八人遂署其里曰高阳里时人号曰八龙】文若亦小坐着膝前于时太史奏真人东行【檀道鸾续晋阳秋曰陈仲弓从诸子侄造荀父子于时徳星聚太史奏五百里贤人聚】
　　所画陈荀聚星事若作两段即前段当画太丘乘牛车在涂而元方等侍行后段当画叔慈应门朗陵对客七龙侍食又当重画太丘与朗陵相对而二子一孙侍立又叔慈本在门外迎客客既入燕则又不当久立门外亦湏画其侍立于朗陵之侧此皆似涉重复两段之间又湏更作山石林麓分隔前后皆费注解若只画作一段则但为太丘乘车到门之象而叔慈在门外迎客七龙扶侍朗陵出至庭中而文若在其后即免重复亦有遗意但却不见对饮行食及坐文若于膝前事有不备耳凡此未能自决不知盛意如何更望相度及与画者商量取令穏当乃佳耳
　　更考后汉处士冠服敎之
　　答巩仲至
　　两承惠书良慰驰想比日春深寒暖尚未定恭惟幕府有相所履佳福叶帅昨日已过此闻张书当来不及计贤者必防印至境上若得早来使可宿留为一两日款深所望也楚词当俟面议元本字亦不小可便以小竹纸草印一本以见示此间匠者工于剪贴若只就此订正将来便可上板不湏再写又生一重脱误亦省事也苏君处所写补音如已到幸亦来此间所有本子不全恐将来阙畧却不满人意也聚星图此间已先令人画今详所寄大槩不甚相逺但此间者车中堂上有两太丘心颇疑之今得所示却差穏当此必尝经明者较量也但闽中人不好事画笔几絶为可叹耳礼书半藁畧可写净旦夕寄直卿处仍就使防借笔吏数人抄过一本王元石亦要抄一本仍更为写一本当俟彼中写了却寄莆中也时论少寛但置籍事予夺不同而同出一手要路诸人有忽从外补者亦非意料所及不知彼中所闻果如何也放翁且喜结局不是小事尚未得以书贺之熹衰病益甚苦楚之态亦非言语所能形容者不能复缕缕也会面有期预以为喜
　　答【阙】易简
　　尽得孝弟便是仁【云云】
　　立説太冗而意不精切大抵后多类此
　　言语轻躁动輙有忤知和缓可疗而临事复然小学之书先在于一切世味淡薄自然见富贵不歆羡见贫贱不厌恶临患难无求免一向优人抑已损躬裕物之事皆可优为之先生编集是书此意尤多如顔氏家训六事岂贪名狥俗羡慕者能之推此则贻敎之始以至五品之逊各尽其道皆由此充按伏罪过全在不能去一矜心所以诸病皆由于此
　　看文字且逐条看各是一事不湏如此牵合
　　小学之书自明伦五段明父子章全在一亲字上明君臣章全在一义字上明夫妇章全在一别字上明长幼章全在一序字上明朋友章全在一交字上始读昏礼万世之始至男女有别然后父子亲
　　汉武帝溺于声色游燕后宫父子不亲遂致戾太子之变此亦夫妇无别而父子不亲之一证语在戾太子传可检看然亦非独此也
　　问敬
　　敬不是万虑休置之谓只要随事専一谨畏不放逸耳不湏许多闲説话也
　　小学賔客之礼见于朋友之章莫以一时之交亦有切偲之意相观而善之理否
　　不湏如此理会賔主自是朋友之类如乡邻还往及师弟子之属于五达道亦朋友之类也不入此门则无管摄处矣
　　读书求意义虽知烂熟之为美而气习已惯惟恐不多之念未能顿忘
　　既知其非便当改之不湏更如此支蔓
　　小学载内则三十有室逊友视志
　　男女之敎温公已有説其余亦大槩立一节限耳不必如此细碎
　　马援以讥议戒诸子而不免于讥议
　　马援之言自可为法不湏如此支蔓如此则湏削去此段后生又如何得闻此一段説话而以为戒乎
　　理之根原推演孝义
　　不记此话头因何而起若与安卿所问同是一时所闻则渠记已得之矣
　　敬胜怠者吉怠胜敬者灭义胜欲者从欲胜义者凶
　　敬义自有轻重然所説太冗
　　孟子养气説
　　此条差胜然却只是依放集注别无新説看文字且要如此理会敎本文説精熟久之自随浅深有见处正不必支蔓生説穿凿援引也
　　答何倅
　　前蒙诲及经书中所説欲字以鄙意所见人之生不能不感物而动曰感物而动性之欲也言亦性所有也而其要系乎心君宰与不宰耳心宰则情得正率乎性之常而不可以欲言矣心不宰则情流而陷溺其性専为人欲矣若夫所谓可欲之谓善盖指言体元者善之长之意心之所谓宰者也要当黙识之而不可以言语诲也不知是否更望见教尺书莫尽此悰
　　答江彦谋
