<!-- { "loadSidebar": true } -->
　　初明亮之首乱也汀州草间匹夫尔非有权位号召世资凭藉奋臂山泽一呼数万众斩刈剽敓飘荡震汹揉江闽数郡之地动江闽浙三省之兵贵臣重将裨校士马因是物故者甚众连城累邑公私供亿耗费者甚侈师之所经寇之所及男女老稺被执僇赀财庐舍罹荡燬者甚多上烦庙堂应接诸省奔赴竭数载之力仅得明亮至军前一靣而诈降无实傲睨反覆气凌威铄未尝获一交锋决胜明亮竟偃然得保首领以殁既殁众犹畏服止奉一木主尔借其虚声余烈尚能统御所部不即降溃彼何道以臻此此之谓盗亦有道者欤幸明亮非有英畧霸图止于作贼不过杀人民驱牛畜拥子女坐金玉堆中假息林薮又幸国方盛强兵力翕合故能磨以岁月待贼自毙傥若前古末造榦弱不支复加他警策应弗及则漫溢胚胎如赤眉黄巾僊芝黄巢之乱未可知也有脱身贼中者具言明亮有威风多智略得操纵谲诈之术似非田野农夫比然残忍嗜杀异于人类其祭鬼常取孕妇刳剔为笑乐被其虏杀者皆淫刑屠割呼号彻天极痛楚而后得死毎言必杀人则人始不敢近而其众固可全也迹其所为直盗贼之雄耳元凶钜恶腥闻昊穹顾幸佚罚曽不及显正刑诛寸脔缕脍以谢诸郡荼毒之民大可恨也南丰壤接闽赣适当其冲至元丙戌以来阅歴六寒暑震撼万状虽城市幸完然军马经从无岁无之至其急也则无日无之惊扰需求比屋俱敝村落殆有甚焉粟空于廪鱼竭于池犬鸡蔬果俱不得有加以捶絷淫滥视寇虐特不杀而已鄠都石城瑞金建宁诸邑则兵冦兼至祸尤惨烈至于庚寅四靣蠭起明亮邱元之外赣吉有谢主簿刘六十乐安有卢大老南丰有雷艾江之徒乗时响应俱烦省官亲提重兵随处逐捕贼虽终败而受祸众矣予闻故老道州里旧事谓丰于宋为上县炎绍南渡承平百年民不识兵繁庶钜丽甲江右逮绍定己丑庚寅间剧盗廖十六廖云廖雷辈起广昌闽冦刘四官辈又荐食汀劒邵武诸郡久而益炽出犯我江西己丑岁十月十有六日廖寇由广昌来犯西门王宰日宣备御无策斥堠不严贼已入关至三圣堂前一跛僧犹问曰贼在何处俄被一刀死人始知贼至居民奔溃幸其仅留一夕即去且不纵火故逃窜不前者或伏匿得全上司调江州兵百屯安禅寺戍守十有二月又调冯将一军至屯西门甫解器械衣装小愒十三日冦猝至石背舞皮繖张青葢持木扉以蔽矢石冯亟前迎拒而军逺来疲乏未熟地利复众寡不敌冯被杀所部溃奔多死寇长驱入郭是时居民恃有军来无恐逃者多还而不虞寇至也由是死者无数火官府民庐几尽数日乃去攻建昌明年王宰以失守罪被劾罢选南城杨尉应亷来涖邑杨庐陵人也号才能吏招集流逋以渐兴补逺迩赖之朝命御前诸军副都统制夏训武友谅将池司步骑至又命蔡将某将荆湖步骑至又命张总管□将江西步兵至进屯广昌贼遁松梓山池司兵攻破之时又起复陈工部韡知南劒州兼福建提刑江西招捕之职掎角平冦陈公有威名多方略招致廖冦俱戏下贼众被官军勦灭者不胜计乱遂以平而陈招捕之名满东南矣杨宰应接军务抚摩创痍为尹六年百废具举辑荒残为繁庶化杌陧为安平自是丰复为壮邑二十余年虽嘉熙庚子有上石谢八屠之乱淳祐乙巳有广昌符五十之乱淳祐辛亥有新城关社之乱然祸不至邑邑得以全逮寳祐戊午岁新城李尉复来摄邑郡吏赖青临之督月解钱帛峻甚青红由帖征催东湿加以大家三谭二赵苛虐诸佃咸不堪命攀龙耆有张半天何白眉者啸聚起木山石牛洞五月二十日餔时率百众冦邑首吏余璋急断浮桥贼愒水东官民赖此得逃逮昏贼始渡留一夕焚谭之庐延燎城隍庙一带居肆明日乃归巢诸司调抚赣旗马军合寨尉卒进讨擒其魁渠赴建昌凌迟枭令继治激变罪李权宰以劾罢二赵徙潮惠州家属分徙劒邵没其赀以赡军三谭罚米赎罪赖青杖脊黥配死郡狱妻子徙外邑亦没其赀逮咸淳戊辰夏诸乡水灾乏食始则发廪劫禾终则啸聚弄兵永福作善耆有罗动天詹花五者率羣凶起峡村八月八日清晨以百余众破邑驻半日焚治寺民居市肆杀略而去诸司又调兵讨平之魁渠俱凌迟伏诛治失守罪县令杨从政以劾罢首吏欧实死郡狱甫七年逮德祐乙亥岁十有二月江西诸郡受兵大执震扰尉寨凶卒乘时略邑而贼首陈捷江七龙辈起中和保则拥众却村落是时南北未一有司招安之假以虚名使散其众明年丙子岁七月初吴制置浚即广昌开梱府聚兵兴复诸邑咸应陈捷为制置司都统制率乡丁戍南丰江七龙从之八日晨兴有北兵七百马三百自建昌掩至陈江拒于东郊大败走其死于兵刄者甚众士民之不及避者死尤众横尸路衢府寺民庐廛肆一炬几尽自有邑以来兵火菑患无甚于此承平遗迹埽地尽矣才十余年生聚未复而钟邱相挻又如此距绍定已丑庚寅整六十载其间祸乱相仍肝脑涂地令人心酸有不忍言者何吾丰生灵独不幸至是哉因纪明亮事并载故实痛定思痛歴歴眼前后贤览观尚怃然而三叹也大德戊戌岁四月上吉聊述事略而其详则具于嘉禾御冦录云
　　乡饮酒议
　　按古礼冠昏丧祭有射有燕有聘有乡饮酒今射燕聘废已久矣冠礼间有行者然甚少昏与丧祭虽不废然不尽如古其准古尽合惟行乡饮则必谨焉三代之礼仅存止此可叹亦可喜也乡饮酒始于周以乡大夫主其礼故曰乡周礼天子六乡郑司农云百里内为六乡外为六遂司徒职云五家为比五比为闾四闾为族五族为党五党为州五州为乡则州为二千五百家乡为一万二千五百家也曰乡大夫毎乡置乡一人其次毎州中大夫一人为州长其次毎党下大夫一人为党正又其次毎族上士一人为族师又其次中士一人为闾胥又其次下士一人为比长而乡大夫则总之者也诸侯三乡卿二乡大夫一乡各有乡大夫天子诸侯之乡则君其国有其地也大夫士非国君未知乡在何所乡有乡学郑司农云乡大夫饮賔于庠序尊贤养老谓在学也乡则三年一饮州则一年再饮党则一年一饮凡乡学取致仕在乡之中大夫为父师取致仕之士为少师处于学中名曰乡先生以教乡中之人毎年入学三年业成升于君若天子之乡则升学士于天子诸侯之乡则升学士于诸侯凡升必用正月将升必先为乡饮之礼乡大夫与乡先生谋诸学最贤者使为賔次者使为介次者使为众賔乡大夫为主人与之饮酒而后升之故周礼乡大夫职云三年则大比考其德行道艺而兴贤者能者乡老及乡大夫帅其吏与其众寡以礼礼賔之葢古者年七十而致仕老于乡里其为父师少师而教于学也常知乡人之贤者是以乡大夫就而谋之以为介賔将献其贤能则与之饮酒故乡则三年一饮也然乡饮礼有四若养老賔贤者特二事耳其三则春秋习射因而饮之以州长为主人故州则一年再饮也其四则国于大蜡祭而党中于学饮酒党正为主人故党则三年一饮也俱谓之乡饮酒
　　立賔以象天立主以象地设价僎以象日月立三賔以象三光三让以象月之三日而成魄四靣而坐以象四时故乡大夫选其老而贤者立为三賔而立介以辅賔立僎以辅主三賔之外年高者为众賔六十者坐五十者立六十者三豆七十者四豆八十者五豆九十者六豆
　　主人亲造三賔者之家速賔及介而众賔自从之主人拜迎賔介于庠门之外而众賔自入三揖而后至阶三让以賔升主人盥洗扬觯賔与主人升堂主人北靣再拜于阼阶之上曰拜至拜讫洗爵而升賔再拜于西阶之上曰拜洗拜讫賔又拜于西阶之上以受爵曰拜受主人拜于西阶之上以送爵曰拜送賔饮酒既尽而复拜曰拜既然惟待三賔则然介之礼省众賔又省主人尊賔故坐賔于西北而坐介于西南谓天地严凝之气始于西南而盛于西北体天地尊严之气以表賔之尊严也主人坐于东南而坐僎于东北谓天地温厚之气始于东北而盛于东南体天地之盛德以见主之仁厚也故曰四靣之坐象四时也其礼则有祭荐祭酒哜肺啐酒卒觯致实之目其乐则有升歌笙入间歌合乐之即其官则有司正之职其仪则有賔酬主主酬介介酬众賔之序而终之以沃洗又终之以説履升堂饮酒无算然后賔出而主人拜送为礼之终序矣葢饮酒之初皆立而行礼未彻俎故未説屦及旅酬沃洗既毕降阶而説屦彻俎而坐堂行爵无数至莫而不废事故经曰节文终遂安燕而不乱也党正饮酒则一国若狂无不醉矣
　　乐歌之节其始则乐工入升堂歌鹿鸣四牡皇皇者华毎一篇而一终谓之升歌三终其以吹笙之人入于堂下奏南陔白华华黍毎一篇而一终谓之笙入三终其次笙歌既毕而堂上与堂下更代而歌堂上先歌鱼丽则堂下笙由庚堂上歌南有嘉鱼则堂下笙崇邱堂上又歌南山有台则堂下笙由仪谓之间歌三终间者代也谓一歌则一吹也其末则堂上下歌瑟及笙竝作若工歌关雎则笙吹鹊巢合之若工歌葛覃则笙吹采蘩合之若工歌巻耳则笙吹采苹合之谓之合乐三终然后乐工告之乐正乐正告之賔曰乐备工遂下堂而出乃立司正谓乐既备賔欲去为有懈惰故主人使相礼者一人为司正以监之将留賔而行旅酬也其用诗之意则嘉鱼者取其以礼下贤者贤者累蔓而归之与之燕乐也山台者取其爱友贤为邦家之基民之父母既欲其身之寿又欲其民德之良也由庚崇邱由仪今亡未详其义愚谓必亦取其万物得宜如鱼丽万物盛多为太平之世可以待賔而兴礼乐也賔必南乡介必东乡主人必居东方谓献酬之际主人将西賔将南而介则瞷其间也瞷音间厠之间
　　窃详乡饮大防主于尚齿尊贤以厚风俗以明政教而已古人岁岁行之以为常后世间一行之以为异即见今之不如古矣淳祐丙午岁建昌尝一行之时则郡守王公侑为主人今六十年再逢丙午部使者始令再行之其难如此宜乎尚齿尊贤之风不接于耳目而民俗日媮也孔子曰吾观于乡而知王道之易易也夫王道大矣夫子乃因观于乡饮而知其为易何邪孟子曰尧舜之道孝弟而巳矣二帝之道犹不过于孝弟况王道乎宜乎以此为易易也乡大夫三年一献贤能先与之饮酒则宋代乡举鹿鸣宴葢乡饮之遗意而其废又三十年并此意不复得见矣古人制为此礼法天地象日月三光四时至详且重亦有过于烦缛者则拜至拜洗拜送拜既之类是也谓宜于亲速賔介迎拜于门三揖让升堂之后稍节其拜则简而不倦矣且今一举礼其费甚伙有司以为病不知古人岁举此礼费当何取当考大德丙午岁闰正月间盱庠奉宪令将以姑洗行乡饮因考古而议其略若其详则见本义
　　策问【四】
