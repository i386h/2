<!-- { "loadSidebar": true } -->
　　二曰选择长官盖闻家之隆替在于主家之人官之废兴系乎长官之责如中书之总机务枢密之握军政台宪之司风纪为之责者可谓重矣当于蒙古人内选择老成歴炼敦厚公忠者用之苟得其人又宜久于其任责之以必成则天下之事庶乎有济世祖皇帝时为台省官有终其身者故当时之治视古无愧其六部二品衙门行省行台宣司为首官员俱合一体委任虽然此特末耳请以其本言之国家每用大臣未尝不难其人盖以储蓄培养之无素也深山之木必参天而后胜大厦之栋梁此岂一朝一夕之所致哉若急于用而以拱把之木为之不惟摧折不堪而倾覆被害者多矣培养之道无他在乎学校而已世祖皇帝用许鲁斋为国子先生当时蒙古生员教育成材者何限至于集赛鹰房皆知所谓三纲五常今之学者不过粗识文字又复废之使乳臭之子骤膺重任礼义廉耻视为何物惟欲保其富贵又安知君臣之义隳事陨身乃其宜也今后拟合令蒙古人员子孙弟侄必须入学培养教育使之有成而后量材授职他日必有出类抜萃之才出为国家之大用其至下者亦必知君臣之义此似迂而实切于事者也
　　三曰宫禁通籍盖闻千金之子坐不垂堂万乗之尊岂宜无备故深居九重宫室宿卫严肃周密者盖以预备非常为祖宗社稷万年计也周官小宰治宫禁之法而刑綂阑入罪有等差我朝立国寛厚相承凡有朝贺虽臧获之徒皆得直至廊庑纵观行礼平居无事大臣奏对之时亲随吏卒皆得入内虽恢洪无外大示寛容而小人何知不可不谨其司门禁者惟视衣服之美恶而出入之朝士恶衣捶楚交下卒鲜服往来自如贵贱无分一至如此且禁之为言禁也禁人而使之不得至也今一切不禁而禁卫之设果何为哉拟合截日令省部约会合干衙门参酌汉唐之制立通籍之法其于事体闗系最重
　　四曰削去兼领军职盖闻总揽威权乃人主之事臣下责任岂宜使之有出位过分者故太平则注意宰相有事则责成将帅世祖皇帝立中书省以总机务立枢密院以治军旅治民者不与兵事治兵者不与民事其所以防闲之道截然有不可犯者迩来渐至紊乱如元恶特实既为台端又领军卫虽包藏祸心固不易测而恃威藉权实由乎此常人之情手有鞭杖则思棰击无是物则无是心也又如欲击人者空拳赤体虽欲奋作人得以制一旦被之以铠甲授之以兵仗则无所不至矣拟合照勘各衙门官员凡兼军职领各卫者皆与削去以消奸宄于未萌且为无知小人之福
　　五曰太平武备盖闻有文事者必有武备又曰有备无患夫天下之患莫大于无备山居有虎狼之患则髙其垣墉富家有盗贼之患则坚其扄鐍而况为天下者乎备之之道若治兵尔夫折冲御武使四海为一兆亿晏然虽大奸雄不敢轻发者独系乎此而已承平日久恃其无用卒日以惰将日以钝将帅袭其父祖旧部例皆膏梁乳臭之子声色是务朘剥是习至有不能挽弓者士卒非老病则幼弱非影蔽则雇代器仗之颠倒不知况所谓搏斗撃刺之法其军户消乏鄂啰官不知存恤管军官日复侵削困苦疲弊无以供军需应屯戌者滔滔皆是也天下无事则已一旦或用则何以哉拟合令枢密院讲究拯治教习之法先自五卫次及天下屯戌去处必使官知调度士知战斗不可因无鼠而养不捕之猫此太平之先务也
　　六曰逆贼妻妾盖闻有非常之变必有非常之法治之比者元恶诸贼蒙朝廷恩宠虽海岳不足以喻其髙深而集赛之设又腹心股肱倚托无疑者一旦如此赤其九族未足以雪天下忿怒之万一钦惟今上皇帝奋雷霆之断尽殱枭獍襁褓之子殄灭无遗京师万民鼓舞忭跃但各贼妻妾尚未区处各贼存日同享富贵其夫所犯盖歴代之所未闻天地人鬼之所共怒不以非常之法治之譬犹被万斤重物之击而以寸莛报之拟合将同谋诸贼妻妾一体论罪或流窜远方分配流囚其诸人索要为妻仍享富贵一旦又遇祸变视夫家如传舍狃翫诛戮恬然自安使纲常扫地痛宜禁止索者奏者俱坐以罪庶几刑罚轻重适宜
　　七曰颁诏以正前赦盖闻令出惟行不惟反此常道也不得已而处天下之变必欲泥于古而蔽于常则亦不通之甚矣比者各贼恶逆传闻四方震骇物听既而诏告天下除杀祖父母父母妻妾杀夫不赦外其余如谋反大逆奴婢杀主皆与释免百姓闻之不得不为之疑也岂知各贼雄据两都或握兵权或操省印或在宪台布满要地号令百姓乗舆远在数千里外朝廷一有轻举则居庸之闗不守矣当时危急之势易于反掌虽恶逆授首在理可必而两都生灵先肝脑涂地矣圣上沈机远谋宸断有待不欲轻发贻害百姓故以寛恩而释其疑使恶逆之徒有以自安不至狂肆或生他变及神机之发诛殛元恶特烦一介之使尔此自古圣王之所不及也然而先行诏书已徧四方百姓不知将谓谋反大逆奴婢杀主皆可儌幸获免拟合再诏天下使知恶逆之授首以大慰众心其有谋反大逆奴婢杀主者亦合复追入禁为万世纲常之助
　　八曰特们徳尔家产盖闻刑赏者人主之大柄有国盛衰之所由也近籍没特们徳尔家产生前所授诸王各人等钞物金银不可胜数其为奸恶不待缕陈姑以刑赏大节论之其杀实勒们伊勒哲伯当其罪者矜夸为功至于拜珠多尔济贺巴廷天下皆知其无罪盗弄威权致之必死监察御史索约勒哈迪黙色观音保李谦亨成珪虽以言事忤旨而其子索诺木为治书观音保又尝发其刘司徒事是以父子表里媒蘖使四人竟坐诛窜则嫁怨于上又复阴党逆贼特实致先帝暴崩皆特们徳尔为之张本也近奉圣旨免其抄籍圣上厉精图治之初刑赏大节尤当得宜拟合依旧断没其诸子家产先因事发获免之后分张别居足见预为三穴之计合依哈克伞子例一体籍没仍将家属迁发远方以谢天下
　　九曰籍没以补经费窃谓臣下奸邪既正诛戮闾阎疾苦首宜讲求迩者巨贪宿恶以次诛锄籍没其家动以万计是为蒙蔽奏请无补经费监察御史建言明立卷册拨付省部以助经费果有特奉赏赐经由中书明白奏禀然后放支钦蒙允许近为特们徳尔恶迹败露籍没其家本人之恶盖不待言其家人之富又天下之所共知者云南吐蕃之杀夺中书宣政之掊克卖官鬻狱滥赏冐支其目虽多无非朘剥生民膏血而致之者因是而行惠民之道是亦惠而不费者也圣朝富有四海岂待区区盐价方得丰裕旧价毎引添至已□□□□□□极矣本人要功言利再添一定致令其价翔涌百姓一日而不可无者坐令艰食盐课因而恢办不前又江南无地人户科着包银每户额纳二两折至元钞十贯虽曰验各家物力品答均科解库铺席殷实之家固不为无而贫下小户何可胜数所开铺席本钱有不及一定半定者例以无田地有营运科约实为不堪至治三年之数钦蒙免征而其额故在特们徳尔及诸子并已籍没实勒们伊勒哲伯哈噜哈克伞实垒伊哷雅阿扎尔巴哈等家产又至大四年三月十八日至今应系赏赐臣下断没钱物田土房屋人口尽追还官计其总数共有若干拨付省部収掌却将特们徳尔续添盐课剙科包银放罢不惟民力少苏又且各处盐课易辨昔梁冀败収其财货减天下税租之半散其苑囿以业穷民古今称美今化瑟更张之时天下方拭目以待此其大者也
　　十曰樽节无益之费盖闻去奢崇俭乃能化民节用爱人可以裕国朝廷之于财用盖一日而不可阙者虽自古极治之世亦莫非取之于民但取之有道量入为出故国无匮乏民无疲困中綂至元之初南供大军之需北给防守之费方且廪有余粟帑有余财江南既平江淮之财用库藏之蓄积暴露于外未闻一毫无功之赏一钱不当之费至大以来赏赐不赀造作不节与夫其余一切蠧财之事不可枚举而经费始有不足之患矣故累年以来每以钱粮不敷为患益求所以生财之道至于囊括茧丝不遗毫髪亦复不足者何哉特用之不节耳民惟邦本本固邦宁财用不节害必及民圣上践阼之始当近年多费之余承其弊而革之诏告天下但凡系官工役造作停罢此蠧财之尤者而先去之得节用之大者矣天下生民不胜幸甚宜令中书省讲究凡如造作之蠧财者皆明白条具逐项撙节依世祖皇帝用财之道则四海家给人足此新政之最切者也

　　辞治书兼侍书学士咨文

　　卑职学非出类才不兼人补报毎慊于初心叨冐敢过于素分中台承乏已惧不胜禁籞执经益无所取惟揣度之自审故去取之輙陈编简前言或许细微之掇拾氷霜要地难容迂懦之因循如蒙止供侍书之职庶免瘝旷之责

　　同王左丞请代咨文

　　尝闻佐天子理阴阳中书实机务之本列庶位招俊乂执政须才徳之人非天下之所共推则公议恐未尽惬当惟某等才踈学浅徳薄望轻偶际明时误承重任或叨承弼于两府或昌参赞于歴年虽竭力致身冀涓涘之有报而鞭驽操钝终致治之无禆比者灾异洊臻黔黎告困究其责任首在汉人既莫亮于天工又久妨于贤路尚兹保禄岂止汗颜宜从都省闻奏选人替代放归田里公道幸甚

　　至正集卷七十七

　　●钦定四库全书

　　至正集卷七十八

　　（元）许有壬 撰

　　○乐府

　　水调歌头【题萧独清山水胜处】

　　山水据全胜消得独清人神仙定在何处此处可寻真山有蓬莱气象水有瀛州风物人是葛天民翫得紫芝老吟尽碧桃春　四时花千日酒一溪云回头下望浊世无地不红尘忆昔乗轺江右目断丹霞翠壁底事走踆踆今日送君语聊为自移文

　　二【胭脂井次汤碧山教授韵】

　　它山一卷石何意效时妆天生偶然斑驳兰麝不能香甃作陈家宫井浇出后庭玊树直使国俱亡故邑久眢废陈迹草茫茫　叹人间才璇室又阿房丽华鬒髪如鉴曽此笑相将一旦江山瓶坠犹欲夫妻同穴甚矣色成荒五色补天缺万世仰娲皇

　　三【即席赠河南廉使髙辛甫】

　　徒阳记同署三十四年过朝台暮省踪迹赢得鬓双皤相别又逾一纪百岁都能几见尘事日蹉跎今夕复何夕旌节照山阿　笑年来洹水上试鱼蓑迂踈久厌城市其奈故人何浩荡云山烟水寥落晨星霜木如子已无多邂逅一樽酒忍负醉时歌

　　四【和郑彦章韵】

　　春来久无雨都作艶阳天天公素念民事其忍秽良田鞭起九渊浓睡散作两间膏泽生意发天然听得老农语大有是今年　玊堂深金阙近乱云烟乾坤放眼无际何物不鲜姸休把圣功收敛要使人心满慰万事此为先我老归农好宜买潞河船

　　沁园春【送乡人髙子翔次来韵】

　　放眼芜城北尽淮堧东驰海门叹故园遥隔闗山岐路好懐深负风月乾坤邂逅佳人笑谈清致所见而今胜所闻江湖乐任提鹇挈鹭翳鳯骑麟　世间富贵浮云也莫校箕山与渭濵想抱闗击析心期贤圣耕田凿井上有华勲休道官卑休嫌俸少且喜诗成句句新君归矣问故园桃李几度青春

　　二【寄题詹事丞张希孟绰然亭用王继学参议韵】

　　俯仰乾坤傲睨羲皇优游快哉看平湖秋碧浄随天去乱峯烟翠飞入窓来鸿鹄翱翔云霄寥廓斥鷃蓬蒿莫见猜门常闭怕等闲踏破满院苍苔　人间暮省朝台奈乌兎堂堂挽不回爱小轩月落梦惊风竹空江岁晚诗到寒梅两鬓清霜一襟豪气举世相知独此杯京华客问九街何处堪避风埃

　　三【次希孟韵召至通州以病归时斋詹事丞亦坚卧不出因并呈之】

