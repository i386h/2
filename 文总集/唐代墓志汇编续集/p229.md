<!-- { "loadSidebar": true } -->
唯□唐□，□□代启，圣条覆分，弦□开□。政得禹身，律传尧心，镜由乎硕臣，继升大柄。其一。硕臣伊何，孤标粹和。道趺忠甲，气横笔戈。□□镜明，万□□罗。蟠作瑞物，散为赓□。其二。□以定位，握帷济德。爱日可亲，颓波自息。邹郢序管，贲育贾力，冲斗内明，测景中植。白王任□，□□不□，尺符攸当，人□司军。曰抑迅羽，难攀逸纵，斥去浮能，提来古风。其四。首恢帝图，言翔天路，鬼识机兆，神夸理具。符晋运昌，安□□□勒万□□宸心所往。其五。
芮魏□掌，韩彭振衣，台阶益峻，将剑增威。鼎鼐勋著，山河誓归，彤墀泽润，青史云飞。其六。循本销兵，□全车□，将澄宰比，尽芟蓊荟。我摄既圭，虏首尽□，耻刷九庙，魂招四外。其七。波驱大业，焰引皇纲，斡排二气，接迹三王。国宝云辍，□妖必翔，紫微难掩，苍阙悲长。其八。草树积惨，昆虫茹□，大君□悼，百辟序哭。风号雨凄，自□而伏，方赞时休，宁堪□。其九。南瞻太华，北□渭川。崇岗□□，□□泥连，道仰朝旭，勋铭夜泉。终古不泯，号猷自传其十。
州吏朝议郎行御史柱国于环书（录自《隋唐五代墓志汇编》陕西卷第二册）
№咸通００６
【盖】
大唐故吴夫人墓志铭
【志文】
大唐故濮阳郡吴夫人墓志铭并序文林郎前行襄州宜城县丞王逢撰河南郡呼延奉璋书天有四时，日月未穷于次纪者，不为卒岁。人生百年，短折不永於善门者，亦谓终夭。夫人姓吴氏，其先濮阳人也。父德，见任剑南西川监军使，出於外族赵氏。夫人幼承母训，行备闺门，四德在中，礼全内则。五音得蔡女之妙，七戒习曹氏之风。婉茂柔和，道光闱间。妇德妇工之旨，雅自天然；宁神孝敬之心，动谐维睦。粤秦晋而协嘉偶，谓凤凰以可和鸣。乃适东平吕氏，爰自觏德，凡十有二年。敬以奉姑，顺以和众，处乎妇道，皆尽诚敬，宜锺福，以及光荣。孰谓疾生疗而弥甚。夫常侍仕教坊使紫服兼供奉官，清白之禄，宜乎偕老，天夺令淑，不其痛欤！以咸通二年八月十八日寝疾，终于大宁里之私第，享年三十有四。
有子二人：长曰嗣稹，次曰嗣稠，哀备丧事，诚敬无亏。择得其年十一月二日，安厝于万年县洪固乡，从先舅姑之茔礼也。以其懿德昭彰，纪于贞石。铭曰：
彼苍者天，歼我好逑，肃慎之止，桃李其柔。华何促，大咎来乃，将归厚夜，无附松楸。朝露已散，浮云早收，古木萧萧，荒阡悠悠。邈彼川，不返其流，水浒之右，夫人之丘，一闭泉＊，千古以休。
（西安碑林藏石）
№咸通００７
【盖】
合墓志
【志文】
唐故魏博节度驱使官奉义郎试太常寺主簿马公墓铭并序天际压云之瑞气，人中懔慨拔世之环才，扶风马公，蔚有是异。公讳虞，字唐臣。曾祖讳谋，王父讳纟，践老庄之阃阈，涉周孔之泉源，松月为朋，轩堂不顾，皆则逸哉。先考讳建宗，皇魏博後军将，定远将军、守左金吾卫大将军员外置同正员，兼试太常卿。英容迥结，神宏含，提镆钅耶而虎步柳营，殄材枪而席卷湮阵。公独鹤霜仪，丛篁茂韵，吸百书咀嚼，缀七字以吟哦，学洞海深，词清璧莹。会庐江极品戎府募能，睹器恢沉，署石驱策，□位始隆，值祸胡速？呜！春秋有三，於咸通初祀十一月终于私第。夫人南阳张氏，淑范柔质，流馨布辉，芳年不融，阅水先逝。继室夫人清河张氏，令门温婉，德族和鸣，既如宾以奉，又断机之训子。自失偕老，常哀む帷。嗣子五人：长曰幼匡，孟曰幼贞，仲曰幼彰，季曰小郑，次曰甘陵。女一人：道师。皆符彩相耀，孝爱生知，聚踣不天，倚庐叠血。以咸通二载十一月三日迁於馆陶县北界崇文乡杨村之原，礼也。高阳许亚，分窃金石，道蒙师资，转构刍芜，用陈声实，洒沸援翰，想存为铭。铭曰：
秀色冲群，孤飚拂云，龙门□跨，玉石同焚。婉兑夫人，芳菲桃李，法度贤明，难伦罕比。今则九泉，长扃二凤，夜月悲悬，晓风愁动。
（录自《隋唐五代墓志汇编》河北卷第一册）
№咸通００８
【盖】
失。
【志文】
唐故银青光禄大夫、检校户部尚书、使持节、郓州诸军事、守郓州刺史，充天平军节度，郓、曹、濮等州观察处置等使，御史大夫、上柱国，弘农郡开国公，食邑二千户弘农杨公墓志铭并序　　正议大夫守尚书刑部侍郎上柱国赐紫金鱼袋郑薰撰噫！寄重邦阃而不尽其才，位崇六卿而不克其德，年及下寿而亲友嗟其短，禄食千钟而屋室无以润，难乎哉！余於尚书杨公见之矣。□公讳汉公，字用，弘农华阴人也。杨氏之先，与周同姓，自文王昌之子唐叔虞，虞生燮父，燮父生六。当昭王时，以六月六日生，故以六名之。生而有文在其手，左曰杨，右曰侯。
昭王曰：其祖有之，天所命也。遂封六为杨侯，国於河洛之间，字之曰君牙，为穆王司徒。书曰：穆王命君牙为周大司徒，此得姓之源也。君牙十六世孙伯乔，就封于杨，杨氏始大。自伯乔四十一世而震生焉，为汉太尉，所谓四代五公者。
震十三世生钧，俊魏司空、临贞郡公。生俭，後魏黄门侍郎、夏阳公。俭侄孙素，隋室之元勋，封越国公。故临贞之子孙，皆以越公为房号。夏阳次子曰文异，即公之七代祖也。派蔓千祀，招贤相望，宜乎光耀於当时矣。曾祖隐朝，皇同州阳县令，夫人京兆杜氏。祖燕客，皇汝州临汝县令，赠工部尚书。皆以贞适养志，自肥其家，故位不称德。夫人南阳张氏，即大儒硕德司业张公参之妹也。烈考讳宁，皇国子祭酒，赠太尉，始用经学入仕，尝游阳谏议城之门，执弟子礼，洁白端介，为诸儒所称。其舅司业公尤所嗟赏。夫人长孙氏，长安令纟寅之女也。闺范庄整，为士林之表。公出於长孙夫人，即太尉府君第三子也。幼禀和粹，生知孝友，十余岁，丁长孙夫人忧，号慕泣血，有老成之致。既长，顺两兄，抚爱弟，得古人之操焉。廿九，登进士第，时故相国韦公贯之主贡士，以鲠直公称。谓人曰：杨生之清规懿行，又有梦鲁赋之环丽，宜其首选，屈居三人之下，非至公也。
其秋辟坊裴大夫武府，得试秘书省校书郎。罢归，就吏部选判，考入第四等，与故相国郑公肃同送名，而□郑公居其首。阁下众覆以为公之书判精甚，改就首选，而郑公次之。授秘书省校书郎。裴大夫守华州以试协律署镇国军判官。裴大夫移镇荆南，以节度掌书记请之。公曰：膝下之应不可以适远，遂免归。朝夕怡悦在太尉府君之侧，不以荣进屑於陶襟。又选授县尉。京兆尹始见公，谓之曰：
开名久矣，何相见之晚也。且曰：邑中有滞狱，假公之平心高见，为我鞫之。到县领狱，则邑民煞妻事。初邑民之妻以岁首归省其父母，逾期不返。邑民疑之。
及归，醉而杀之。夜奔告于里尹曰：妻风恙，自以刃断其喉死矣。里尹执之诣县，桎梏而鞫焉。讯问百瑞，妻自刑无疑者。而妻之父母冤之，哭诉不已。四年，狱不决。公既领事，即时客系，而去其械，间数日，引问曰：死者首何指？曰：东。
又数日，引问曰：自刑者刃之靶何向？曰：南。又数日，引问曰：死者仰耶？覆耶？曰：仰。又数日，引问曰：死者所用之手左耶？右耶？曰右。即诘之曰：是则果非自刑也。如尔之说，即刃之靶当在北矣。民叩头曰：死罪，实某煞之，不敢隐。遂以具狱，正其刑名焉。丁太尉府君忧，号慕泣血如前丧，而毁瘠有加焉，成人之心也。服阕，荆南裴大夫复请为从事，除大理评事兼监察御史。府罢，人故相国郑公东都留守幕。後故相国李公绛代郑公居守，留公仍旧职，转殿中侍御史，赐绯鱼袋。移府，又以旧秩署华州防御判官。李公入拜大兵部，故相国崔公群替守华下，喜曰：吾真得杨侍御矣。又署旧职。府移宣城，以礼部员外郎副团练使。三州之重事一以委之。公亦修竭心力，用酬所遇。崔公当代贤相，匡赞清直之外，尤以文雅风流自处，一觞一咏，莫有俦比。唯公能对之。以此益厚。徵侍御史，转起居舍人。长庆初，段相文昌与故相国萧公亻免谕事穆宗之前，段曲而辩，□萧公拂衣谢病去，除同州刺史。闻其风者，懦夫有立志。当时修起居注者，段之党也，诡其词而挫萧公焉。公及此见之，叹曰：吁！贤相之美，其可诬乎！予不正之，是无用史笔也。於是重注萧公事迹，人到于今称之，授司勋员外郎，复从相国李公绛兴元节度之请，除检校户部郎中、摄御史中丞，充其军ヘ。
李公素刚直，尤憎恶宦者，不能容之。监军使积怨，因构扇军中凶辈作乱。李公与僚佐登城楼避其锋，贼势益凌炽。公执李公之手，誓以同死。俄而贼刃中李公之臂。公犹换其手而执之。公之竖銮铃号于公曰：相公臂断矣，不可执也，不如逃而免之。公不可。铃救之急，乃用力抱公，投于女墙之外，遂折左足。及归京师，呻痛羸卧，每亲交会话，唯以不与李公同死为恨，未尝言及折足事。朝廷多之，拜户部郎中，寻帖史馆修撰，由起居之直笔也。文宗好读左氏传，而病杜解大简，特诏公演注之，儒者称其美。韩司封郎中。是时郑注以奸诈惑乱文宗皇帝，用事□禁中。公仲兄虔州府君时为京兆尹，显不附会。注因中以危法。帝怒，将必煞之，系御史府。公泥首跣足，与诸子侄挝登闻鼓诉冤，备奏郑注奸诈状，文宗稍悟。虔州府君翌日自御史狱贬虔州司马，公友爱之效也。公亦以忤奸党出为舒州刺史。在郡苦节，以安人为己任，百姓歌之。韩湖州、苏州，理行一贯，结课第考，年年称最。迁桂州观察使兼御史中丞。廉问峻整，部内清肃。转浙东观察使、御史大夫。始至之日，按监军使部将取受事，正其重刑，宦竖屏息。时论以为难。入拜给事中，迁户部侍郎，出为荆南节度、检校礼部尚书。奉公以勤，待物以弘，常轸恤人之虑，不萌利己之念，苟须坚守，不惧流谤。监军使段归文小使取索无节，公悉禁绝之，其後归，毁於宣宗皇帝。虽不之信，犹罢镇，徵入为工部尚书。未几，除秘书监，又改检校工部尚书、国子祭酒。闲秩七载，恬澹安逸，未尝以退落介意。复授同州刺史。到郡计日受俸，生生之具，不取於官。
岁时伏腊，属邑之馈献者，虽鱼雉之微不复受。迁宣武军节度使，检校户部尚书。
