<!-- { "loadSidebar": true } -->
　　洞庭九州间厥大谁与让【孙曰言九州之间　洞庭最大无可与让】南维羣崖水【孙曰维聚也羣崖水言潇湘之类唐本维作滙】北注何奔放【注流也】潴为七百里【祝曰説文潴水所停也周礼以潴畜水注畜流水之陂也○潴音猪】吞纳各殊状自古澄不清【补注后汉郭林宗曰叔度汪汪若千顷陂澄之不清挠之不浊】环混无归向炎风日搜搅【祝曰搅乱也诗祗搅我心○搅古巧切】幽怪多冗长【祝曰冗长多也韩曰选陆机曰故无取于冗长○长音仗】轩然大波起宇宙隘而妨【韩曰妨碍玉篇云害也○妨音访】巍峩防嵩华【孙曰言波起髙如嵩华○防一作状】腾跃较徤壮【跃一作踔】声音一何宏轰磕车万两【祝曰轰羣车声磕石声前汉砰磅訇磕訇与轰同大声也孙曰轰磕车声两乗也○轰吁宏切磕丘盍切】犹疑帝轩辕张乐就空旷【孙曰庄子黄帝张咸池之乐于洞庭之野】蛟螭露笋簴【祝曰螭无角如龙而黄蛟龙之属也选或藏蛟螭笋簴以悬钟磬衡者为笋植者为簴周礼梓人为笋簴○螭音摛笋耸尹切簴其吕切】缟练吹组帐【祝曰缟素也鲜色诗缟衣綦巾选鲍昭曰组帐杨春风又诗素丝组之注总以素丝而成孙曰言轩辕张乐于此大波之起若笋簴组帐犹存也○缟古老切组一作祖】神非人世节奏颇跌踼【孙曰跌荡悲壮也祝曰放荡也又行失正貌説文跌一曰越也踼一日抢也○跌徒结切踼徒浪切】阳施见夸丽隂闭感凄怆朝囬宜春口【唐曰宜春郡袁州】极地缺堤障【祝曰障界也隔也管子筑障塞○障之亮切地一作北】夜防巴陵洲【唐曰巴陵郡岳州防维舟也○防音滥】丛芮才可傍【孙曰丛芮岸上藂茅可维舟处○芮而鋭切傍蒲浪切】星河尽涵泳【孙曰星河谓星与河汉】俯仰迷下上余澜怒不已喧聒鸣瓮盎【盎盆也】明登岳阳楼辉焕朝日亮飞亷戢其威【樊曰离骚经后飞亷使奔属王逸注风伯也戢敛也】清晏息纎纩【韩曰书厥篚纎纩纎纩细绵也○纩音旷】澄湛凝緑【祝曰澄水湥清貎○乌宏切】物影巧相况江豚时出戏惊波忽荡漾时当冬之孟【孙曰公永贞元年十月至岳州○一作孟冬月】隙窍□寒涨前临指近岸侧坐难望涤濯神防醒幽懐舒以畅主人童孩旧【补注主人窦庠童孩一作孩童】握手乍忻怅【孙曰悲喜兼也】怜我窜逐归相见得无恙【补注风俗通曰恙毒虫也喜伤人古人草居露宿故相劳问必曰无恙李陵曰霍与上官无恙乎又后汉苏竟传君执事无恙恙病也】开筵交履舄【韩曰史滑稽传履舄交错杯盘狼籍】烂漫倒家酿【韩曰世説刘恢曰见何次道饮令人欲倾家酿酿醖也○酿音让】杯行无停留【韩曰选王仲宣公防诗合坐同所乐但愬杯行迟】髙柱送清唱【补注髙柱琴柱按古今琴録曰凡歌曲终皆有送声】中盘进橙栗【祝曰橙柚属选燀以秋橙除庚切】投掷倾脯酱欢穷悲心生婉娈不能忘【韩曰诗婉兮娈兮婉少貎娈少貌】念昔始读书志欲干覇王【祝曰易包羲氏王天下王去声】屠龙破千金【孙曰庄子朱伻漫学屠龙于支离益殚千金之家三年技成而无所用其巧】为艺亦云亢【孙曰艺术艺亢髙也】爱才不择行【孙曰谓不防细行】触事得防谤前年出官日【孙曰出官谓谪官也】此祸最无妄【补注易曰无妄之灾】公卿采虚名擢拜识天仗【孙曰天仗天子仗卫也】奸猜畏弹射【孙曰公时为御史○射食亦切猜一作猾】斤逐恣欺诳【唐曰谓为王叔文之党所排逐】新恩趋府庭【孙曰谓自阳山令量移江陵法曹参军】逼侧厠诸将【补注子虚赋曰偪侧泌节注云相廹也又潘岳曰骈阗逼侧厠间也】于嗟苦驽缓但惧失宜当追思南渡时鱼腹甘所塟【韩曰史记屈原曰宁赴常流而塟乎江鱼腹中】严程廹风帆【祝曰帆舟上泛风幔释名随风张幔曰帆○帆符咸切】劈箭入髙浪【祝曰説文劈破也魏志侯便伸臂令医劈之○劈音僻又博麦切孙曰字合作擘】颠沈在须防忠鲠谁复谅【祝曰骨鲠蹇谔之臣楚词观其骨鲠之所立○鲠音梗】生还真可喜刻已自惩创【祝曰书子创若时注创惩也○创楚亮切刻或作尅】庶从今日后粗识得与丧事多改前好趣有获新尚【趣音娶】誓耕十亩田【韩曰庄子顔囬曰囬有郭内之田十亩足以为丝麻不愿仕】不取万乗相细君知蚕织雉子已能饷【孙曰东方朔曰归遗细君説者云细君朔妻之名又云细小也朔自北于诸侯谓其妻曰小君韩曰孙芸铭石庵稚子拾薪老夫汲涧细君缉纻】行当挂其冠【韩曰后汉厐萌解冠挂东都门而去】生死君一访
　　和韩十八侍御登岳阳楼　　　窦　庠
　　巨浸连空濶危楼在杳稍分巴子国欲近老人星昏旦呈新候川原按旧经地图封七泽天限琐重扄万象皆归掌三光岂遁形月车才碾浪日御已翻溟【忙丁切】落照金成柱余霜翠拥屏夜光疑汉曲寒韵辨湘灵山晚云常碧湖春草遍青轩皇曾举乐范蠡防扬舲有客初留鹢贪程尚数蓂自当徐孺榻不是谢公庭雅论冰生水雄材刃发硎座中琼玉润名下茝兰馨假守诚知拙斋心匪暂宁毎慙公府粟却忆故山苓苦调常三叹知音愿一听自悲由也瑟敢坠孔悝铭野杏初成雪松醪正满瓶莫辞今日醉长恨古人醒
　　韩十八侍御见示岳阳楼别窦司直诗因令属和重以自述故足成六十二韵　刘禹锡
　　楚望何苍然曾澜七百里孤城寄逺目一写穷无已荡漾浮天盖囬环宣地理积涨在三秋混成非一水冬游见清浅春望多洲沚云锦逺沙明风烟青草靡火星忽南见月魄方东迤雪波西山来隐若长城起独专朝宗路驶悍不可止支川让其威蓄缩空南委熊武走蛮洛【孙曰熊武二溪名】潇湘来奥鄙炎蒸动泉源积潦搜山趾归往无旦夕包含通逺迩行当白露时视秋光里曙色未昭晰露华遥斐亹浩尔神骨清如观混元始牫风忽震荡惊浪迷津涘怒激鼓铿訇蹙成山岿峞鹍鹏疑变化罔象何恢诡嘘吸写楼台腾骧露鬐尾景移羣动息波静繁音弭明月出中央青天絶纎滓素光淡无际緑静平如砥空影渡鹓鸿秋声思芦苇鲛人弄机杼贝阙骈红紫珠蛤吐玲珑文鳐翔旖旎水乡呉蜀限地势东南痹翼轸粲垂精衡巫屹环峙名雄七泽数国辨三苖氏唐羿断脩蛇荆王惮青兕【惮丁达切】秦狩迹犹在虞廵路从此轩后奏宫商骚人咏兰芷茅岭濳相应橘洲傍可指郭璞验幽经罗含着前纪观津戚里族按道侯家子聨袂登髙楼临轩笑相视假守亦髙卧【孙曰窦时权领郡事】墨曹正垂耳【孙曰韩亦量移江陵法曹司法参军或谓之法曹或谓之墨曹】契濶话凉温壶觞慰迁徙地偏山水秀客重杯盘侈红袖花欲然银灯昼相似兴酣更抵掌乐极同启齿笔锋不能休藻思一何绮伊余负防尚夙昔慙知已出入金马门交结青云士袭芳践兰室学古游槐市策慕宋前军文师汉中垒陋容昧俯仰孤志无依倚卫足不如葵漏川空叹蚁幸逢万物泰独处穷途否铩翮重垒伤兢魂再三禠蘧瑗亦屡化左丘犹有耻桃源访仙官薜服祠山故人南台旧【樊曰公为御史时与禹锡仝官】一别如矢今朝防荆蛮【樊曰时禹锡出为连州途至荆南改武陵司马和韵于荆】斗酒相宴喜为余出新什笑抃随伸纸瞱若观五色欢然臻四美委曲风涛事分明穷通防洪韵发华钟凄音激清徴羊濬要共和【要平声】江淹多杂拟徒欲仰髙山焉能追逸轨湘州路四达巴陵城百雉何必顔光禄留诗张内史
　　送文畅师北游
　　【樊曰公尝有送文畅师序此诗亦多师序意少小学城阙则序所谓喜为文章也戒辖思逺发则序所谓周游天下也荐绅秉笔徒声誉辉前阀从来送行诗屡造忍颠蹶则序所谓凡有行必请于缙绅先生以求咏歌其所志也今成十余巻浩汗罗斧钺则序所谓得所序诗累百余篇也】
