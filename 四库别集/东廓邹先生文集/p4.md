<!-- { "loadSidebar": true } -->
因抆涕而申诚于后曰：念之哉，敬之哉，兹我大夫尊祖合族之志也。尊祖以明尊尊，故缩而谱之，以见本之一也；合族以明亲亲，故衡而谱之，以见支之同也。明于尊祖之意，则知吾之身即祖考之身，而保身慎行，继志述事，无所不用其孝矣；明于合族之义，则知吾兄弟之身即吾之身，而敬长慈幼，恤病振贫，无所不用其仁矣。谱也者，普也，所以普其仁孝之道，周流贯彻而无弗用焉者也。普以言者，谱所及也。普以行者，则非谱之所及也。凡我兄弟其念之哉，敬之哉。
昔者《小宛》之诗，兄弟相勉以善而作也。曰“明发不寐，有怀二人”，盖念其先也；曰“各敬尔仪，天命不又”，所以承先德而获福于天也。仪也者，父子兄弟相接之礼也，父而能敬，则无弗慈矣。子而能敬，则无弗孝矣。兄而能敬，则无弗友矣。弟而能敬，则无弗恭矣。姑而能敬，则无弗惠矣。妇而能敬，则无弗顺矣。敬，德之聚也；福，德之原也。故父慈父之福，子孝子之福，兄友兄之福，弟恭弟之福，夫义夫之福，妻正妻之福，姑惠姑之福，妇顺妇之福。古所谓自求多福，在我而已。若骄慢侈肆，以丧失其仪，父子相虐，兄弟为仇，夫妻反目，而妇姑勃磎，虽富连阡陌，官居鼎鼐，其何福之有？故曰“天命不又”，言善则受福，不善则受祸，诚之至也。
先大夫之训曰：人生一世，如轻尘接弱草，苟不立节仪，是虚生矣；人性常要检束严整，则不轻以放肆；常要惺惺法，则自然日就规矩；不可斯须忘敬之一字。呜呼，此战战兢兢、集木临渊之道也。夙兴夜寐，无忝尔所生。凡我兄弟，其相与勖之，教诲尔子，式榖似之。凡我孙子，其引而弗替，则我大夫尊尊亲亲之泽，庶几日永而普乎！
赠程郑二生
程元静，名清；郑景明，名烛。自徽来学于广德，与之语易恶至中之学，欣然若有得也。予涉南都，二生僦屋以从，为久居计，父兄促之乃归，恻恻然不忍离也。
予曰，子归矣，焉往而非学矣？夫知其恶与中者，将非子之良知乎？易而至之，将非子之致良知乎？良知之本体，至虚至灵、至清至明者也。故其妙用之运行，事亲而能孝，从兄而能弟，交友而能信，联族而能惠，处乡而能和，其有弗能者，则气习累之耳。气习之累良知也，若病之累元气也。累有浅深，则其愈也有迟速。求其病而燎之，则元气完矣。求其气习而变化之，则良知完矣。故夫烛之体本明也，在无阏其光而已；水之体本清也，在无挠其静而已。
元静敏，而失之刚；景明朴，而失之柔。无阏其光，则柔者立矣；无挠其静，则刚者粹矣。刚而能粹，柔而能立，于中和之道也，其庶几乎。
赠王孔桥
庚辰之秋，再见先师于虔州。与二三友坐虚堂以观月，而悟吾性焉，喟然叹曰，吾性之精明也。其犹诸日月乎？月之行于天也，楼台亭榭，照以楼台亭榭，而未尝有羡也；粪坏污渠，照以粪坏污渠，而未尝有厌也。是谓无将无迎，大公而顺应。吾侪顾以作好作恶之私，憧憧起伏，相寻于无穷，是嘘云播雾，以自翳其明也。二三友欢然有省。其后，归山房，上京师，出判广德，复陟南主客，至于今庚寅，越十岁矣，而好恶之翳，犹未能扫荡而廓清之。盖赧然以愧，竦然以惧，悔吾才之不竭也。
王生孔桥见先师之岁，亦以庚辰，而卒业于山房。复相从广德以及南都聚处者，不下五岁焉。察其志，毅然服膺良知之教，将忘其家贫亲老，而欲以自成者也。顾予之不敏，未能有以成己，其能有以成子乎？
北风戒寒，归寿其亲，将访姑苏，历天真，吊兰亭而南也。同志之士，相率歌咏以赠之。因叙平日愧惧之实，以勖吾孔桥，孔桥其日勖之。戒慎恐惧，无须臾之离，以求复其初，无若吾之悔也。吾其少免于戾乎！
昔者曾子之称夫子，曰“江汉以濯之，秋阳以暴之”，盖吾良知之体，本无障蔽，本无滞碍，本自聪明睿知，本自宽裕温柔，本自发强刚毅，本自斋庄中正，文理密察，浩浩乎日月之常照，而渊渊乎河江之常流。故曰皓皓不可尚。无偏无党，是谓王道。不知不识，是谓帝则。无声无臭，是谓上天之载。呜呼，至矣！惜阴诸友过而相语焉，其亦各以吾之愧惧者交勖之。
赠葛子开
葛子开自扬来学，请问良知之教。东廓山人曰：噫，良知之教，明德之本体也，夫亦在致之而已矣。子知夫稻梁之足以饫乎？曰：知之。知夫鸠毒之足以毙乎？曰：知之。曰：子知稻梁之美也，则必食之乎？曰：洞朝夕食焉，未敢违也。曰：子知鸠毒之害也，则亦食之乎？曰：洞虽不敏，望其气而避之矣，矧敢尝其味。曰：若是，则可谓能致其知矣。子亦知乎仁义之为稻梁，利欲之为鸠毒也乎？曰：知之。曰：子之于仁义，能如稻梁而时食之乎？曰：洞好焉，而未能恒也。曰：若是则未能致其知矣。古之君子之致其知也，好仁而无以尚之，恶不仁而不使加乎其身，如恶恶臭，如好好色，其果且确如此。闲居为不善也，见君子而欲掩之，则其良知固明也，而病未能致之也。使能致其良知，知善而充之，不必著也，知不善而克之，不必掩也，则憣然为君子，又孰御焉？夫知稻梁而朝夕食之者，是自厚其生者也。知鸠毒而不知避，又从而食之，是自蹙其生者也。故自欺自慊（原作谦，据《孟子》“求自慊也”改。），在人择之而已。
扬州之俗侈，吾惧其染于鸠毒也。子之兄子东，亲师取友，毅然思振甘泉行窝之教，方喜稻粮之日播也。子开勉之，夫亦思致其良知而已矣。
赠考功况翰臣
考功况子翰臣，以世讲之谊数过主客东廓子而论学焉。东廓子曰：夫学，莫要于学其大矣。大人之学，以天下为一家者也，故欲明明德于天下。天下之不获，吾家之不理也。况子曰：夫爱，若是其溥也。昔之论交，则何严也？曰：可者与之，不可则拒之矣。曰：此子夏之所以不及也。尊贤而容众，嘉善而矜不能，圣门之仁也。曰：子张得无亦过乎？曰：子张之过，在于堂堂。堂堂者，自高而卑人也。自高则弗能尊贤而嘉善，卑人则弗能容众而矜不能。故难与为仁，在曾子犹病之。及忠信笃敬，书绅而服行，则执德弘而信道笃矣。曰：子夏其为小子设乎？曰：小子之学，固将以为大人也。圣门之训弟子，则有成法矣。曰泛爱众，则容众矜不能之教也；曰亲仁，则尊贤嘉善之教也。曰：夫将不达其大乎？曰：君子敬而无失，与人恭而有礼，四海之内皆兄弟也，则已达其大矣。其曰商闻之矣，盖闻夫子之学也。夫达四海之为兄弟，则圣者合德于父母者也。贤者秀于等夷者也，其有弗爱且敬乎？疲癃鳏寡、兄弟之无告者也，其有弗教而抚之者乎？是故，以父事天而事天明矣，以母事地而事地察矣，以宗子事大君而将顺匡救罔弗竭其诚矣，以家相事大臣而协恭和衷罔弗归于正矣。兹大人一家之仁也。况子訢然曰，古之人所以远而有望、近而不厌者，其达此道已乎。未几，况子在考绩之行，将归省于家，而后北上，恐朝夕之弗继见也，征所以赠者，收以纳诸行李。
赠范伯宁
刚也者，天地人之全德也。天不刚，不能以运；地不刚，不能以载；人不刚，不能以成位于中。刚之时义大矣哉。世之目刚者，类以廉介狷直，仅得其一端。而负气好胜者，亦托于刚以自命。果若而言，则行行之由愈于如愚之回，而施舍升堂，比宫入室矣。故夫能辟能合、能寒能燠、能荣能悴，而后为天地之刚；能屈能信、能明能晦、能进能退，而后为君子之刚。君子之刚，圣门尝传之矣。曰和而不流，中立而不倚，则无过不及者也；曰有道无道而不变，则无或息者也。或过焉，或不及焉，或息焉，皆以欲胜义，不能养浩然之气者也。浩然之气，中正而纯粹者。莫如乾潜跃飞，见而以时措之。故可以叱莱夷，可以比费人，而可以微服于宋；可以往千万人，而可以不惴褐宽博；可以不见诸侯，而可以三宿出昼。刚之为德也，其盛矣乎！
圣学不明，往往以气质所近、习俗所尚，恬然安之而不自觉。西汉之季，背公植党，至于厥角稽首，争献符命。而东汉之季，互相标榜，蹈于桎梏，而且以不与为耻。盖知刚者鲜矣。
桂阳范伯宁，自南宫而来也，以世讲之谊，数过予论学。察其志，以刚介自期，谔谔然有父风。其归也，胡生孺道征言以赠。述刚德以赠之。伯宁俛然充其志，以会于全也，希圣希天之阶，其容有不可升乎？
赠王克孝
泾野之子判解也，率其士民躬行礼让之教。继陟考功，士民眷然思之。王生克孝裹粮走数千里，以卒业于南都，岁云改矣而未归也。时与胡生孺道过予而论学。予曰，学之敝也，口耳晦之也。子之师以躬行倡之，庶其有彰乎！以子之志，服膺师训，行著而习察，违道不远矣。曰，何谓行著而习察？曰，著也者，心之著也；察也者，心之察也。爱亲敬长，仁义之良也。尽吾心之爱敬，而以事亲从兄焉，忠恕之道也。不本于爱敬而摹仿陈迹，以步趋之，曰道在是矣，是觑尧而效其周旋，其将能尧乎？曰，学之效先觉也，将非其全与？曰，圣门之论学，有成说矣，曰学不厌，曰为之不厌。学也者，为也，所以求全仁义之良也。仁以为己任，学也；死而后已，学之时习也。正诸先觉，考诸古训，则学之目焉耳。曰，夫学若是其一也，教之误上语下则何居？？曰，子以圣门之教为有二乎？鄙夫之问，扣两端竭，是无隐之教也。其曰可使由之不可使知之，叹夫日用而不知者也。曰可以语上不可以语下，唉夫下学而上达者之难得也。故绳墨一也，不以拙工废；彀率一也，不以拙射变。如以为有二教，则是二绳墨、二彀率也，而可乎？曰，若是则奚有成德达材之异？曰，雨露之生物，一也，而物之材质纷其不齐也。有剖甲者，有茁芽者，有舒枝干者，有吐华者，有结实者，子且以雨露为有乎？成德达材，受教之异也。若君子之设科也，而岂有私淑艾之教哉！二生欣然，若有会也。克孝将归，孺道请所以赠之者。因书是说，使归而求之。
叙秋江别意
