<!-- { "loadSidebar": true } -->
　　书自江边使乡邻病饿稠何言万里客更作百身忧补败今谁防趍生我自羞西南双病眼落日倚扁舟【乡邻必指抚州公时居建业故自称客○秦诗黄鸟如可赎兮人百其身○杜诗长为万里客有媿百年身此百身忧谓所忧不止一处一事而巳○荀子富国篇彼得之不足以药伤补败○陆防诗均荒补败岂无术○吕居仁诗万里长江一尊酒故人何处倚扁舟疑仿此意】



　　王荆公诗注巻二十四
　　钦定四库全书
　　王荆公诗注巻二十五
　　宋　李壁　撰
　　律诗
　　夏夜舟中颇凉因有所感
　　扁舟畏朝热望夜倚危樯日共火云退风兼水气凉未秋轻病骨微曙浣愁肠坚我江湖意滔滔兴不忘【微曙浣愁肠言愁人苦夜长日将旦而稍纾○言执热得凉愈坚江湖之意○杜诗诗罢闻吴咏扁舟意不忘○刘长卿诗平生江海意惟共白鸥闲】
　　孤桐
　　天质自森森孤髙几百寻凌霄不屈巳得地本虚心嵗老根弥壮阳骄叶更隂明时思解愠愿斵五琴【枚乗七发龙门之桐髙百尺而无枝○谢朓诗孤桐北窗外枝髙百丈余○书峄阳孤桐注云特生也○乐天诗亭亭五丈余髙意犹未巳○杜诗落落盘踞虽得地○易纬曰桐枝濡毳而又空中难成易伤○凌霄而不屈言桐身之条直公似自况云】
　　迟明
　　欹枕浩无情蘧蘧独迟明霜繁红树老云澹素蟾清倦鹊犹三匝寒鸡未一鸣故山何处所应有晓猿惊【庄子蘧蘧然周也○诗正月繁霜注繁多也○唐诗红树醉秋色○魏武帝诗月明星稀乌鹊南飞绕树三匝无枝可依○韩诗寒鸡空在栖○杜诗初鸣度三必】
　　陪友人中秋夕赏月
　　海雾看如洗秋阳望却昬光明疑不夜清莹欲无坤扫掠风前坐留连露下樽苦吟应到晓况有我思存【解道康齐地记齐有不夜城葢古者有日夜中照于东境故莱子立此城以不夜为名又道家亦有不夜城事○庾开府舟中望月诗山明疑有雪岸白不闗沙颇似此○诗东门虽则如云匪我思存】
　　慎县修路者
　　畚筑今三嵗康庄始一修何言野人意能助令君忧勠力非无补论心岂有求十年空志食因汝起予羞【宣公十一年楚令尹蒍艾猎城沂使封人虑事平板榦称畚筑程土物注云畚盛土器○尔雅一达谓之道路二达谓之岐旁三达谓之剧旁四达谓之衢五达谓之康六达谓之庄七达谓之剧骖八达谓之崇期九达谓之逵○衢路治否君子所以观政诗云职思其忧今野人能助邑长之忧岂不贤于窃位而旷官者哉○言野人之心岂以利而为之哉特以为助上平治道路亦分所当然耳今人有毫发劳効即希幸功赏曽野人之不若也】
　　河势
　　河势浩难测禹功传所闻今观一川破复以二渠分国论终将塞民嗟亦已勤无灾等难必从众在吾君【仁宗庆厯八年河自横陇西徙趋徳博决商胡埽后十余年又自商胡西趋恩冀河北多被水患治平元年同判都水监张巩奏商胡堙塞冀州界河浅房家武邑二埽由此浸溃恐一旦大决为害甚于商胡乞选官与本司相度条奏于是命巩同三司副使张焘内侍押班张茂则乗驿与河北转运使燕度都水监李立之行视地势浚三股五股二河纾恩冀水灾诗中所谓二渠葢指此○神宗熈宁二年七月张巩等奏二股河上下约累经大河泛涨无虞乞差近上知河事臣僚一两员其讲求闭塞北流利害诏遣司马光张茂则相度以闻八月己亥光及茂则对于崇政殿光奏曰张巩等欲塞二股河北流臣恐其费大而功不成若北流复则虚费财力其或可塞则东流浅狭必决是移恩冀深嬴之患于沧徳也不若俟二三年后东流益深濶隄防稍固北流淤浅薪刍有备然后塞之为十全上曰若二三年河水分为二流何时有功光曰上约苟存东流必増北流必减借使河水常分为二于张巩等虽无功于国家亦无害也禹时分九河汉世酾二渠河分则为患亦细臣在陛下前不隠其情时二股河东流已及六分巩等因欲闭断北流用为功效上意向之罢光不遣观此诗公于回河之议初无所主○左氏昭公元年天王使刘定公劳赵孟于雒汭刘子曰美哉禹功明徳逺矣河渠书禹以为河所从来髙水湍悍难以行平地数为败乃厮二渠以引其河注厮分也○汉志诸渠往二股引取之】
　　送河间晁寺丞【河间乃瀛州属县隶河北州亦为河间郡】
　　公孙富文墨名字世多知谈笑取髙第歌当此时临河薪石费近塞茧丝移缓急常愁此看君有所为【汉武临决河作歌河伯许兮薪不属又云頽林竹兮楗石菑○国语晋语赵简子使尹铎为晋阳请曰以为茧丝乎抑为保障乎简子曰保障哉注云茧丝赋税保障蔽捍○修河之费备边之费二者皆所忧也】
　　暮春
　　春期行晼晩春意防芳菲曲水应修禊披香未试衣雨花红半堕烟树绿相依怅望梦中地王孙底不归【乐天诗一年今日最芳菲○汉志三月上巳宫人并禊饮于东流水续齐谐记晋武帝问尚书挚虞曰三日曲水其义何指曰章帝时平原徐肇以三月初生三女至三日而亡一村以为怪乃相携之水濵盥洗因水以泛觞曲水之义起于是也帝曰若如所谈便非好事尚书郎束晢曰挚虞小生不足以知之臣请説其始昔周公城洛邑因流水以泛酒故逸诗曰羽觞随波又秦昭王三日置酒河曲见有金人出捧水心剑曰令君制有西夏及秦伯诸侯乃因此处立为曲水二汉相缘皆为盛集○汉宫阁名长安有披香殿合欢殿故西都赋云披香发越○唐书苏世长传髙祖尝宴于披香殿酒酣世长奏曰此隋炀帝所作耶何雕丽之若此髙祖曰卿諌似直其心实诈岂不知此殿是吾所造何须奸诡疑炀帝乎又江左亦有披香殿杨脩诗注云在台城后○庾信诗宜春苑中春巳归披香殿里作春衣○李白诗披香殿前花始红○乐天诗露杏红初折烟杨绿未成句法絶相似】
　　游北山
　　揽辔出东城登临目暂明烟云藏古意猿鹤弄秋声客坐苔纹滑僧眠防樾清赏心殊未已山日下西荣【韩诗逺目増双明○米芾诗云山养秋意松竹贡秋声○欧公诗盘石苍苔留客歇○淮南子曰盐汗交流喘息薄喉当此之时得防樾下则脱然而喜矣○礼记升自东荣降自西北荣○李白淹留未尽兴日落羣峰西○甘泉赋列宿乃施于上荣○上林赋偓佺之伦暴于南荣○仪礼士冠礼篇夙兴设洗直于东荣郑氏注曰荣屋翼也唐贾公彦疏曰屋翼即今之抟风又云荣者屋栋两头与屋为翼若鸟之有翼故斯干诗美宣王之室云如鸟斯革如翚斯飞与屋为荣饰故曰荣】
　　吴正仲谪官得故人寄蟹以诗谢之余次其韵
　　越客上荆舠秋风忆把螯故烦分巨跪持用佐清糟酒量寛沧海诗锋捷孟劳甘飱饱觞咏余事付钧陶【释名曰二百斛曰舠三百斛曰艇○毕茂世云左手持蟹螯右手持酒杯拍浮酒船中便足了一生○荀子劝学篇蟹有六跪而二螯注跪足也韩子以刖足为刖跪螯首上如钺者説文螯一作大业拾遗拥剑似蟹而小一螯偏大○礼记内则篇饮重醴稻醴清糟黍醴清糟粱醴清糟注糟醇也清泲也今公以对巨跪盖不用古注○谷梁僖公元年公子友谓莒挐曰吾二人不相説士卒何罪屏左右而相搏公子友处下左右曰孟劳孟劳鲁之宝刀也公子友以杀之○刘义诗酒肠寛似海】
　　陈师道宰乌程县
　　尝闻大丘长徳不负公卿墟墓今千载昆云亦一城本懐深闭蓄余论畧施行故自有仁政能传家世贤【乌程属湖州见下注○陈寔传寔为太丘长修徳清浄子纪为大鸿胪纪子羣为魏司空天下以为公惭卿卿惭长○尔雅释亲云来孙之子为昆孙昆孙之子为仍孙仍孙之子为云孙注云昆后也云者言轻逺如浮云○城恐作成左氏有田一成】
　　冬至
　　都城开博路佳节一阳生喜见儿童色欢传市井声幽闲亦聚集珍丽各携擎却忆此年事闗商闭不行【博路未详岂谓博易时节为乐乎易复卦先王以至日闭闗商旅不行言复贵静而今人事游燕与古不同】
　　汤泉
　　寒泉诗所咏独此沸如烝一气无冬夏诸阳有废兴人游不附火虫出亦疑氷更忆骊山下歊然雪满塍【诗凯风爰有寒泉在浚之下○言此泉四时皆热不同诸阳有废兴消息之迭运○朱泚反奉天危蹙严震遣大将张用成奉迎用成有反计防震牙将马勋嗣知其谋隂令焚章馆外士争寒附火○开元天宝人事云张九龄见朝士趋附国忠以求官语人曰此曹皆向火乞儿一旦火尽灰冷当冻裂肌体暴骨沟中矣禄山之乱果然向火言附炎也○夏虫不可以语氷○孙绰天台赋哂夏虫之疑氷○歊以喻温也○唐温泉在华清宫时移事改非复玉甃委于沟塍也】
　　读镇南邸报癸未四月作
　　赐诏寛言路登贤壮陛防相期正在治素定不烦占众喜防龙盛予虞绛灌憸太平讵可致天意慎猜嫌【仁宗庆厯三年三月吕夷简罢相上遂欲更天下事増谏官员以王素余靖欧阳脩为之又除蔡襄知谏院风采倾天下四月甲辰韩琦范仲淹并自陜西召为枢宻副使乙已罢夏竦令赴忠武本镇以杜衍代之富范韩杜同居政府公诗谓癸未嵗四月作即此时也是月石介亦作庆厯圣徳颂○贾谊曰陛九级上廉逺地则堂髙陛亡级廉近地则堂卑髙者难攀卑者易陵师古注廉侧隅也○扬子君子在治若鳯○文帝以贾谊任公卿之位绛灌东阳侯之属尽害之乃毁谊出为长沙傅荆公于羣贤进用之初而深虞谗慝葢当时有沮抑韩范之来者故于诗寄意云○韩诗贤能日登御黜彼傲与憸○韩范之召富公上言近降勅命韩琦范仲淹并授枢宻副使仰认圣意不听谗毁擢用孤逺太平不难致也议者云西冦未殄亦须借才愿一名召来使处于内一名就授枢副且令在边以臣愚虑亦谓允当然近日忽闻有异议者谓枢宻使副不可令带出外任异时武官援此为例深不穏便是乃巧为其説惑君听抑贤才奸邪用心一至于此又蔡襄亦有奏疏论异议者沮抑二公荆公此诗殆谓是也】
　　次韵张子野秋中乆雨晩晴
　　天沈四山黑池涨百泉黄苦湿欲千里愿晴非一乡埽除供晩色洗刷放秋光菊泣花犹重秔肥穂稍长积隂消户牖返照媚林塘想见阳台路神归发彩凉【杜诗日下四山隂○百泉见自白土村入北寺注○杜牧晩晴赋雨晴秋容新沐兮忻绕园而细履○养生论劲刷理鬓江斆表左右整刷以疑宠见嫌○李义山细雨诗楚女当时意萧萧发彩凉】
