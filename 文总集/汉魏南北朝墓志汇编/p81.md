<!-- { "loadSidebar": true } -->
【铭文】齐故中坚将军赵州长史李妻崔氏墓志铭。」夫人讳宣华，博陵安平人也。昔首光玉胜，感帝马于华阳；言写金」城，启河民于渭水。源丰九派，基峻五成，长戟罗门，鸟锺满室。祖定」州恭公，父冀州仪同公，抱璧怀珠，是为民镜，忠诚冠世，乃自天师。」夫人禀德降灵，资神挺秀，温恭孝悌，得自天然。加以少习艺能，长」闲礼节，言成绮靡，韵合铿锵。始知玉出高春，照庑何怪；珠生清汉，」耀夜非恐。及大夏云颓，高门致覆，风雨沾沐，荼蓼荐臻。夫人沥血」盈衿，数米充馈，痛临汝以兴哀，念河平而流涕。至于摄裾从马，举」袂归梁，进膳齐眉，祈天断发，训踰万石，教同三善，男成俊士，女号」英姬。纵使安定礼宗，河南贞义，以我方之，符节而可。岂直留连坟」史，轨蹈箴诗，盖亦孔雀成文，帝蝉为赋。方当仪形世表，容范庶姬，」踵马芝之才义，继班昭之文雅。而飞清上远，徒闻报施，沈黄下薄，」终没佳人。以大魏永安元年六月廿四日卒于荧阳郑里。春秋廿」有八。以大齐河清元年岁次壬午十一月丁卯朔十八日甲申将」祔先茔。嗟乎，案前神水，未见长生，肘后灵丸，宁能羽化。是以青松」夫委，朽素质于重阴；白日可期，振英声于后叶。乃作铭曰：」袁门旧祉，杨氏余休，方山并极，媲水争流。□传刀佩，世畜铜钩，室」斑卿士，庭列公侯。克生邦媛，光华戚里，入帐窥图，升堂问史。性洁」冰露，质熏兰芑，仁感两乌，孝游双鲤。暨执□巾，匹我良人，如桓从」鲍，若邓归荀。惟帱无姤，簟席成宾，恩惭西女，化切南邻。驰光不止，」惊湍靡住，玉醴难逢，金浆罕遇。霜枯绣草，风摧绮树，徒见缕辞，唯」闻沤赋。出宿郊野，亲宾祖集，龙阜云蒸，槐流水急。江潮尚反，荆云」犹入，此地一归，清风罢挹。山寒春柏，陇萃秋筠，白杨高竦，多风思」人。砖堂方瞑，玄室无晨，刊兹幽石，寄后清尘。北京图书馆藏拓
【志盖】阙
【铭文】魏故使持节骠骑大将军都督云朔恒定燕州诸军事恒定二」州刺史尚书左仆射大行台开府仪同三司侍中特进司徒公」第一领民酋长永宁县开国侯北海郡开国公合食邑三千户」叱列延庆妻阳平长郡君尔朱氏。郡君讳元静，北秀容人也。」其先盖夏后氏之苗裔。至如寻熊凿山之巧，收功于九折；逐龙」入穴之能，取智于九鼎。源流共四海俱深，基构与五山并极。始」同周邵，终若桓文。祖并州，股肱王室，惟良作牧，虎符未往，竹马」已来。未珍赵璧，何求宋宝，不顾锡金，宁须张神。父司空，上辨天」途之错，下明地道之廷，继形垂象，拟踪谶录。三年之效未泯，万」载之功斯及。鸾声佩响，异代传音，金光玉艳，存亡不改。郡君生」有抱月之形，不藉二妃之誉，长现饮星之质，何须三后之名。然」温清左右，闺房婌慎。季姜定姜，不异其心，楚姬卫姬，岂殊其志。」母清河长公主，不待早亡。父相寻夙逝。郡君处长，鞠养于家，恩」同母爱，义似君严。至于崇姻结好，不假问礼而知；敦亲缉睦，岂」待师范方解。教弟光德，授妹令仪。弟司徒公博陵王，播五教于」中铉。二弟彭城王太宰，明德义上台。三弟尚书令，布文彩于华」列。四弟御史中丞，抗天门而秉政。五弟朝阳王，□牧三齐，敷音」京夏，迭相谘慎，终致荣华。虽金张蝉冕之盛，杨袁轩旆之隆，方」之也未足云譬，比之也讵是其俦。郡君亡夫，奉先天而除仆射，」事后帝以拜司徒。至于折旋府仰，参谋得失，莫不类周王之之任」父母，若楚王之信樊姬。然窈窕削成之丽，状流风之回雪；横彼」翠羽之研，若朝云之散雨。先章妇德，后着母仪。永熙之季，良人」徂德，孤守二男，期□□老。武平三年，相寻零落，天高地厚，叩诉」（下接志阴。）
【志阴】无因。遂情断虑，舍俗入道。知清云」阴树，识凈水图光。四心将发，三或」□遣。信若波斯之女，定似中天之」姨。方寻明晦，而求至理，岂若春埃，」罗斯风烛。春秋七十有二，从□物」化。粤以大齐河清三年岁在甲申」正月庚申二日辛酉窆于邺城西」南柏山之阳，高胜之地。乃作铭曰：」天山起岫，天汉横波，□龙导□，□」熊引河。二乘后契，九鼎先和，相因」□礼，乃□皇罗。□藉此光，□诞兹」才，美似林日，月如春出。为□十有，」度百而□执。四德已□，六符难毁。」婉然在室，怀其婌慎，德备良人，才」□以胤。似苞金响，如含玉闰，知世」□□，□时难?。舍乱归静，除烦」□□，□度易解，九转难识。天地俱」昏，山□□塞，?轮一往，长宵永埋。
【志阴下半部】墓志之铭。北京图书馆藏拓
【志盖】齐故乐陵」王妃斛律」氏墓志铭
【铭文】齐故乐陵王妃斛律氏墓志铭」妃姓斛律氏，朔州部洛人，左丞相咸阳王之孙，司空巨鹿公」之女。昔韦平鼎盛，公辅异时，袁杨克阜，台铉殊世，犹且氤氲」篆册，荣镜终古。况乎上将神挺，元宰天纵，并刊名于甲令，俱」画像于云台。良以冠盖生民，度越前祀。若夫玉产荆岑，价倾」秦国，殊育汉水，光满魏车。薀曜含华，在物称丽，令仪淑德，璧」人擅美。灵贶攸缠，皎然独立，夙禀绝群之操，弱有异人之姿。」非览黄裳之易，坤德自远；未窥彤笔之史，嫔风已洽。属帝子」重光，中闱伫训，眷言嘉偶，实在贤明。亦既来仪，腾晖云路，画」堂流彩，香殿凝华。风出雨入，若湘妃之降止；容静体闲，似洛」灵之微步。贞顺之美，声偃雅俗，交泰之盛，豫动人神。及吾王」建国，班瑞东夏，弘阴教于梁邸，畅柔风于楚室。娱乐未终，早」深埋玉之叹；芳菲始茂，奄同销桂之悲。呜呼，福善祸淫，有言」而已。河清二年八月十九日薨于邺县永康里第，春秋十有」五。岁次甲申三月己未朔二日庚申祔葬于武城西北三里。」乃为铭曰：谥曰良戴妃。」于显华族，灵庆不朽，惟国之栋，实朝之薮。世功世禄，可大可」久，且公且王，拜前拜后。伦标马胤，采着荀门，才惟偶郭，贵止」妃袁。矧伊淑女，高辟帝阍，天爵已茂，人龙又尊。银宫迥驾，碧」室相拒，宝珥●娟，画轮容与。仙庭是宅，灵妃载伫，神寡报施，」云无处所。署退寒袭，天回地游，咄嗟人世，零落山丘。松晨鸟」思，野瞑云愁，空余翠石，志此阴沟。北京图书馆藏拓
【志盖】齐故乐」陵王墓」志之铭
【铭文】齐故乐陵王墓志铭」王字百年，勃海条人也。太祖献武皇帝之孙，肃宗孝」昭皇帝之子。崇基峻极，远系悠长，运四海而君临，配上」灵以光宅。斯乃骖驭百王，孕育三古，悬诸日月，不俟昌言。」若夫高阳之□，行父称其忠肃；周文之胤，崇人谓之恭俭。」王之育德，隔世玄同，爰自弱年，含章挺映。止水俦其风鉴，」莹玉譬其容表。登山学海，虚往实归，帝典王坟，功倍师逸。故已价倾朱邸，声洽紫宫。始以常山王世子起家散骑常」侍。文剑横要，清蝉曜首，赤墀俟而增映，翠帐伫以生光。及」肃宗大渐，导扬未命，移宝图于元子，奉神器于唐侯。」皇上义重天伦，慈深引进，备物典册，有隆焉尔。大宁初，封」乐陵郡王，食邑二万户。而穹旻寡惠，雾露成痾，小年不永，」善言遽毕。齐以恨动衣簪，悼结旒冕。以河清三年中薨以」邸第。以岁次甲申三月己未朔二日庚申安厝在邺城」之西十有一里□城西北三里。刊石下泉，式旌余美。乃作」铭曰：谥曰良怀王。」蒸哉宝业，赫矣皇灵，世君万有，家奄四溟。仁深骊陆，道迈」胥庭，惟王载诞，迭曜重明。虹霞丽彩，松筠挺秀，忠信为舆，」文中成囿。寝门问竖，成均齿冑，代邸勃兴，龙闱回构。大历」有归，灵命攸往，遂分夏玉，爰宅奥壤。宸心乃睠，列蕃斯仰，」□组傍飞，玄佩徐响。神造冥昧，报施多疑，辂车乘马，哀以」□之。烟愁野月，鸟思松飔，贞石不朽，鸿猷在兹北京图书馆藏拓
【志盖】齐御史中」丞赫连公」故夫人闾」氏之墓铭
【铭文】齐御史中丞赫连公故夫人闾氏墓志铭」夫人讳炫，字光晖，代郡平城人，即茹茹国主步浑之玄孙也。」如则分源白帝，终乃光宅幽都。盛业鸿猷，千春弗陨。曾祖大」肥，相时而动，来宾有魏。朝嘉乃烈，亲而贵之，尚陇西长公主，」拜驸马都尉，锡爵荧阳公，寻授使持节安南将军冀州刺史，」薨赠老生王。祖菩萨，冀州刺史晋阳公。父阿各头，平原镇将」安富侯。咸譬彼明珠，取珍于魏国；等兹神璧，见重于秦都。夫」人则满月降神，列星授祉，高节闻于弱岁，盛美标于稚年。璨」若春林，皎如秋菊，誉乃腾于中谷，声则飞于外阃。于是梧桐」茂矣，彩凤仍臻；珊瑚列焉，碧鸡便往。中丞赫连公，望倾日下，」具瞻攸属，彼兼名地，此事移天。乃弘其四德，宣其五道，未有」径瓜历李之嫌，曾无雾縠冰纨之丽。及珪璋载育，花萼相晖，」或示断织之谟，乍表辞金之训。但降年不永，落彩春中。以魏」武定元年九月二日卒于林虑郡，时年三十有四焉。即以大」齐河清三年三月二十四日迁措于豹祠西南五里。式铭高」行，贻诸后人。其词粤：」山高崿迥，水浚流长，白精之裔，余祉克昌。家雄部落，世富公」王，陵谷自徙，光华未央。匪直才英，兼之令淑，心侔琬琰，气方」兰菊。女宪优闲，妇仪端肃，亦言作配，徽音逾穆。含珍曜宝，正」色端形，感深鱼跃，诫允鸡鸣。卫臣车响，齐仆歌声，一闻其事，」咸测其情。穆伯贤妻，文仲慈母，譬我风烈，孰分先后。露托宁」淹，尘栖讵久，未乘凤鸾，奄均蒲柳。遂捐朝景，言寻夜台，霜严」草落，风劲林摧。金声空远，玉质长灰，斯而弗勒，贞石焉哉。北京图书馆藏拓
【志盖】齐故梁」君铭记
