<!-- { "loadSidebar": true } -->
　　判曰：朱鸟窗前，原不禁刘桢平视。青绫幛外，亦堪共道韫清谈。惟是礼别巾椸。岂可掎裳联袂。何况嫌多瓜李，那容浪谑狂言。虽然彼美坚贞，自切投梭之拒。只恐个人佻达，妄邀解佩之欢。随身未及周防，出语总嫌唐突。合褫衣而重责，并荷校以示惩。 
　　一、凡闺人妆奁中物，如钗环钿钏搔头约指之类，概不许私自送人。违者照偷盗仓库例，拶一次，敲八十，原物追还。 
　　判曰：镂凤雕龙，钿盒是定情之物。嵌珠点翠，簪环多赔嫁之资。倘逢沽酒留宾，金钗愿拔。那许借花献佛，彤管私贻。因为杂佩之投，来作大弓之窃。奁开碧玉，钱讶蚨飞。箱启翠云，杯疑羽化。探丸自得，只图挥霍之豪。胠箧偏工，岂任慢藏之咎。事同蚕食，律并鼠偷。聊示薄刑，责归原璧。 
　　一、凡庭前杂莳花卉，只供闺人插戴，不许折赠邻家姊妹。违者照糜费钱粮例，拶一次，敲四十，原物追还，婢女传送并罪。 
　　判曰：采兰赠芍，无非钻穴之媒。报李投桃，总是逾墙之渐。自会眉边染黛，何须锦上添花。任他淡淡梳妆，岂干卿事。要尔纷纷馈送，去助谁娇。思凭满苑芳菲，暗递隔墙消息。漫劳樨蝶，引来窥玉之人。拟托狂蜂，带去偷香之客。扑臀姑免，械指须严。春从镜里追回，罚比泥中加等。 
　　一、凡男子需用箱笼中物件，须咨禀闺人，亲手检付，不得擅令婢女启钥。违者照亏空帑银例，笞八十，婢与同科。 
　　判曰：巧瞒鹦母，偷开翡翠之笼。私唤丫环，轻启葳蕤之锁。不顾衣裳颠倒，任将箱笼腾翻。可知室有小君，取携甚便。莫谓家无长物，搜索何妨。青衣之侧媚堪憎，赤棒之严威何在。因援汉律，同糜内府之金。试问秦人，谁掌北门之管。虽非鼠窃，终觉狐疑。先责擅奴，次惩菊婢。 

　　礼律凡七条 
　　一、凡尼庵女观，不准借烧香为名，私行游玩。违者照奉行邪教例，杖六十，锁禁外房门一个月。至僧道寺院不问。 
　　判曰：青豆房中，巧凿藏香之窟。黄花观内，私开行雨之场。名为剪发披缁，皈依清净。实则贪爱风月，引诱轻狂。只知弥勒龛深，不顾金刚杵猛。岂愿郎登莲界，惟防婿夺瑶光。佛门广大而能容，阃法森严而莫挽。蒲鞭既试，木索须关。如从释道往还，不在闺房例禁。但无留宿，概免深求。 
　　一、凡外间妇女私赠表记，如荷包、手绢、香串等物，概不许携带入房。违者照士子怀挟入场例，杖八十，追赃入官。 
　　判曰：酒边喝雉，赌来妙伎香囊。枕畔闻鸡，偷得佳人罗帕。缘订衾裯之好，遂邀琼玖之贻。贪看绣凤描龙，夸他心巧。受嗅零香断粉，惹尔魂迷。藏诸怀袖之间，已觉罪无可逭。拦入闺房之内，尤为法所难容。试援议置之条，允合科场之弊。宜加重杖，并索真赃。暂令小婢收藏，以备下人赏赐。 
　　一、凡遇闺人训饬，当帖耳顺受，深自悔过，不许哓哓置辩。违者以鼓噪公堂例，笞一百，罚跪一炷香。 
　　判曰：诲尔谆谆，不靳耳提面命。听余诺诺，还防口是心非。缘何舌竟翻澜，居然强项。不信头难点石，太觉顽皮。惟闻一派胡言，藐视三章约法。岂是无疵可索，侬故吹毛。须知有迹堪凭，郎难置喙。欲惩狡辨，姑予薄刑。曳近床头，痛加鞭背。更令泥辱，用肃堂规。 
　　一、凡遇亲戚闲话，不许谈论闺人短处。违者照卑幼辱骂尊长例，杖四十，批颊八十，罚饮洗脸水一碗。 
　　判曰：烁金口众，但凭人吐雌黄。护玉情深，当为侬分皂白。岂有同衾凤侣，反来止棘蝇谗。浪云：“性情乖张，心坚似石”。动谓：“容颜粗丑，眉远非山”。不嫌外客多疏，背谈可恨。即使细君有过，面刺何妨。居然娓娓堪听，不啻申申其詈。杖臀难宥，抉舌姑宽。应将靧面香汤，为尔湔肠妙药。休言脂腻，定要杯干。 
　　一、凡男或因闺人约束过严，有意捏造旁人讥讪之辞，冀耸听闻。察出照妖言惑众例，笞六十，批颊四十，罚饲犬三日。 
　　判曰：虿尾兴歌，要尔关心只甚。蛾眉见嫉，任他嚼舌何妨。乃因防范之严，故作招摇之语。术工捣鬼，志在吓人。岂真川溃难防，不容掩塞。纵使风闻是实，也合包荒。何来诡计多端，假说谤书盈箧。郎自启谗夫之口，侬宁受悍妇之名。罪合敲牙，刑先杖脊。罚供贱役，庶儆刁风。 
　　一、凡遇闺人将有差遣，得不预先躲匿。违者照临场规避例，笞八十，罚跪一炷香。 
　　判曰：叠被铺床，自有丫头服事。煎茶换水，敢令夫子当差。偶然对镜盘云，花须尔戴。或者开帘拜月，香要郎烧。无非权当娇鬟，不算轻劳贵手。岂意狡同兔脱，翻嫌驱使之烦。居然巧比鱼潜，预作迷藏之计。不甘供役，偏爱偷闲。例以校士规条，无异临场丐免。竹刑宜服，鞠跽从宽。 
　　一、凡遇闺人对镜理妆，须在旁手进钗梳，不得与小鬟从背后扮作鬼脸。违者照朝贺失仪例，杖四十，罚倒洗脸水两个月。 
　　判曰：笔尖染黛，画眉争羡张郎。奁角凝香，碾粉曾传箫史。只要多情之夫婿，便留佳话闺房。乃毫无玩爱之心，反而作挪揄之状。似谓鬟非堕马，何须贴翠涂黄。定嫌貌愧沈鱼，不配淡妆浓抹。妄议绿窗之梳洗，致干鸟府之纠弹。有忝朝仪，须绳阃律。官刑罔贷，婢役速供。 

　　兵律凡九条 
　　一、凡男子未曾禀命，私自买妾，别置房屋，潜往食宿。察出，照谋反叛逆已成例，杖一百，夹一次，发灶下婢为奴，永不许入房，妾发官卖，房屋器具衣饰等物，查抄入官，知情不举者坐。 
　　判曰：握雨携云，别筑藏娇之馆。偎红倚翠，新翻得宝之歌。暗将桃叶迎来，偷把珍珠量去。鸳帏密拥，忍抛并蒂之莲。兔窟潜营，巧护旁生之蔗。黑心符谁能遣此，白头吟于汝安乎？纵云买妾无妨，娶何不告。可识停妻有罪，法更难容。须服上刑，痛惩大逆。即交爨婢，俾作钳奴。既无伉俪之情，宜绝绸缪之爱。杨枝立遣，瓜蔓全抄。根究加严，株连并逮。 
　　一、凡男子有事他适，先至闺中禀白，不准私自出门。违者照武弁擅离汛地例，笞四十，严加审讯。若与妇女有约，乘间窃往，再杖八十，锁禁外房门一个月。 
　　判曰：柳巷花街，固非君等遨游之地。茶寮酒肆，亦岂文人征逐之场。只贪微服而行，不告当官之假。寻尔来纵去迹，累侬挂肚牵肠。先予薄惩，更加严鞫。可是玉扉轻叩，潜为花底之游。或因金锁偷开，巧赴桑中之约。非西曲之名倡暗诱，即东邻之美女私招。供状既真，爰书立判。朱签再掣，黑索牢栓。 
　　一、凡婢女年已及笄，应听闺人远嫁，不得从中牵制。违者照阻挠军务例，杖六十，婢仍遣。 
　　判曰：怀春有女，刚逢嫁杏之期。独处无郎，将及摽梅之候。只合售同玉衔，倩彼雉媒。岂宜秘共珍藏，迟他鸳偶。侬方申结缡之诫，尔偏存留带之思。倘非欲炙涎流，何因越俎。不是看花眼热，那用遮阑。分明意在偷欢，遂致事多掣肘。杖宜立决，法不容挠。速遣催妆，毋劳妄想。 
　　一、凡闺中情事，不得与外人谈论。违者照泄漏军情例，批颊八十，罚倒脚盆水十次。 
　　判曰：闺房之事，有甚画眉。床第之言，何堪逾阈。徒以供人谐谑，遂同笑柄谈来。居然卖尔风流，不碍和盘托出。博得哄堂大噱，争禁满座倾听。细摹雨意云情，郎颜太厚。尽吐花盟月誓，妾面增羞。爰征拟罪之条，恰合漏师之例。扑臀姑恕，批颊难饶。试倾豆寇之汤，俾识莲花之味。 
　　一、凡遇闺人访问外间情事，须据实供吐，不准隐瞒。违者照地方官讳盗例，杖四十，再讯。 
　　判曰：女子善怀，难免寻踪问迹。男儿薄行，须防窃玉偷香。然来温峤之犀，形原莫遁。照出秦宫之镜，胆亦应寒。乃不将实事招承，而反用虚言搪塞。非比捕风捉影，那容露尾藏头。虽然自己含羞，终当告我。岂有外人可道，偏要瞒侬。既图掩饰之工，须下榜棰之令。事宜根究，语莫支吾。务得真情，期成信谳。 
　　一、凡男子差遣婢女，须先向闺人禀明何事，何往，方准出门。违者照擅调官军例，笞六十，再问有无潜往所处馈送对象，传递消息等弊，审实另拟。该婢不即首告，私自奉行，并罪。 
　　判曰：威原独擅，私藏阃内之符。令岂自公，谁击军中之鼓。不谓无端之差调，反为有意之隐瞒。岂欲请命而无从，遂至甘心于获咎。应是报琼贻玖，暗通黄犬之书。或因密约幽期，藉作青鸾之使。重加榜掠，速即招供。彼非恃为腹心，焉肯效其臂指。即无受贿，亦是献勤。并制官刑，俾知闺禁。 
　　一、凡闺人委办事件，立即奉行，不得迁延观望。违者照违误军机例，笞四十，事仍发。 
　　判曰：下璇闺之将令，严若雷霆。发香阁之兵符，急于星火。传命比邮签之速，克期防羽檄之迟。是宜踊跃以趋公，岂得因循而误事。何用瞻前顾后，徒存玩法之思。依然阳奉阴违，显蹈失机之咎。既干军政，应隶刑书。须遵帷幄之谋，莫待桁杨之至。速图后效，以赎前愆。 
　　一、凡闺人遇事他出，将次回家，须在门首恭侯，不得远离。违者照迟误驿站例，笞四十，罚煎茶三夜。 
　　判曰：香飘翠幰，乘来油壁之车。影艳红窗，迎到沙棠之楫。微遮金扇，生怕人看。低揭珠帘，应闻郎笑。岂是重门寂寂，徒劳犬吠花阴。缘何深院沉沉，但听鹦呼架畔。殊失趋承之节，应干疏慢之愆。究从何处陶情，不甘久待。试问今宵挽颈，可要双眠。姑予轻笙，罚司香茗。欲寻鸳梦，须进龙团。 
　　一、凡遇闺人灯下针黹，须在旁陪伴说笑，不得托故先睡。违者照营务废弛例，笞四十，罚独睡一个月，有病免究。 
　　判曰：铜荷小剔，红摇一穗之灯。绣谱闲翻，彩杂五纹之线。倘肯同消良夜，何妨伴我读书。纵教闲坐深更，也合迟侬就枕。岂是宿醒未解，不禁倦态难支。先登行雨之峰，身倩谁伴。孤拥熏香之被，梦亦何甘。试听寒漏声遥，不顾空房胆怯。宜加惩创，以醒瞢腾。既贪永夕之安，且识独眠之况。如逢小极，合示优容。 

　　刑律凡七条 
　　一、凡闺人年不过四十以上，不准起意蓄妾。违者照图谋不轨例，杖一百，徒半年。期满释回，再听发落。 
　　判曰：白傅之买樊素，已在暮年。坡公之纳朝云，亦非壮岁。大抵比房之置，恒为暖老之谋。乃今则妾尚朱颜，采葑竟遗下体。郎犹青鬓，贪花莫禁狂怀。妄思取媚争妍，只是喜新厌故。逆端既兆，春秋严诛意之条。香梦徒萦，帷幄重诘奸之任。宜惩官杖，俾隶鬼薪。伫待及瓜，再归司李。 
