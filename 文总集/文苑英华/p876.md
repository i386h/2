<!-- { "loadSidebar": true } -->
　　臣历观前代自夏殷及汉氏之有天下传祚相继多者八百余年少者四五百年皆为积德累业恩结于人心岂无辟王頼前哲以免自魏晋以还降及周隋多者不过五六十年少者才二三十年而亡良由创业之君不务广恩化当时仅能自守后无遗徳可思故传嗣之主政教少衰一夫大呼而天下土崩矣今陛下虽以大功定天下而积德日浅固当思隆【一作崇】禹汤文武之道广施德化使恩有余地为子孙立万代之基【一作阶】岂欲但令政教无失以持常年而已然自古明王圣主虽因人设教寛猛随时而大要惟以节俭于身恩加于人二者是【一作为】务故其下爱之如父母仰之如日月敬之如神明畏之如雷霆此其所以卜祚遐长而祸乱不作也今百姓乗丧乱之后比于隋时才十分之一而供官徭役道路相继兄去弟还首尾不絶逺者往来五六千里春秋冬夏畧无休时陛下虽毎有恩诏令其减省而有司作既不废自然须人徒行文书役之如故臣毎访问四五年来百姓颇有嗟怨之言以为陛下不存养之昔唐尧茅茨土阶夏禹恶衣菲食如此之事臣知不可复行于今汉文帝惜百金之费辍露台之役集上书囊以为殿帷所幸慎夫人衣不曵地至景帝以锦綉纂组妨害女工【一作红】特诏除之所以百姓安乐【一作乂乐】后至孝武帝虽穷奢极侈而承文景遗德故人心不动【新唐书作摇】向使髙祖之后即有武帝天下必不能全此于时代差近事迹可见今京师及益州诸处营造供奉器物并诸王妃公主服饰议者皆不以为俭臣闻昧旦丕显后世犹怠作法于理【一作治】其弊犹乱陛下少处人间知百姓辛苦前代成败目所亲见尚犹如此而况皇太子生长深宫不更【一作歴】外事即万嵗之后固圣虑所当忧也臣窃寻往代以【一作已】来成败之事但有黎庶怨叛聚为盗贼其国无不即防【一作防亡】人主虽改悔未有重能安全者凡修政教当修之于可修之时若事变一起而后悔之则无益也故人主毎见前代之亡则知其政教之所由防而皆不知其身之失是知殷纣笑夏桀之亡而幽厉亦笑殷纣之灭隋焬帝大业之初又笑齐魏之失国今之视焬帝亦犹焬帝之视齐魏也故京房谓汉元帝云臣恐后之视今亦犹今之视古此言不可不诫也往者贞观之初率土霜俭一匹绢才得一斗米而天下帖然百姓知陛下甚爱怜之故人人自安曾无谤讟自五六年来频嵗丰稔一匹绢得粟十余石而百姓皆以陛下不忧怜之咸有怨言又【新唐书作何则】今所营为者颇多不急之务故也自古以来国之兴亡不由积畜多少唯在百姓苦乐且以近事验之隋家贮洛口仓而李宻因之东都积布帛而世【一作王下同】据之西京府库亦为国家之用至今未尽向使洛口东都无粟帛则世李宻未能必聚大众但贮积者固是有国之常事要当人有余力而后收之岂【一作若】人劳而强敛之更以资冦积之无益也然俭以息人贞观之初陛下已躬【一作躬已】为之故今行之不难也为之一日则天下知之式歌且舞矣若人既劳矣而用之不息傥【新唐书作万一】中国被水旱之灾邉方有风尘之患狂狡因之以窃发则有不可测之事非徒圣躬旰食晏寝而已古语云动人以行不以言应天以实不以文以陛下之明诚欲励精为政不烦逺采【一作求】上古之术但及贞观之初则天下幸甚昔贾谊为【一作谓】汉文帝云可恸【新唐书作痛】哭及长太息者言当韩信王楚彭越王梁英布王淮南之时使文帝即天子位必不能安又言赖诸王年少傅相制之长大之后必生祸乱厯代以来皆以谊言为是臣窃观今诸将功臣陛下所与定天下者皆仰禀成规备鹰犬之用无威畧振主如韩彭之徒难驾驭者而诸王年并防少纵其长大当陛下之日必无他心然即万代之后不可不虑自汉晋以来乱天下者何尝不是【新唐书作在】诸王皆为【新唐书作由】树置失宜不预【一作先】为节制以至于防亡人主岂不知其然但溺于私爱故使前车既覆而后车不改辙也今天下百姓极【新唐书作尚】少诸王甚多宠遇之恩有过厚者臣之愚虑【一作见】不唯虑其恃恩骄矜也昔魏武帝宠树陈思王及文帝即位防守禁闭有司狱囚以先帝加恩太多故嗣主疑而畏之也此则武帝宠陈思适所以苦之也且帝子何患不富贵身食大国封戸不少好衣美食衣食之外更何所须而毎年别加优赐曾无纪极俚语曰贫不学俭富不学奢言自然也今陛下以大圣创业岂惟处置见在子弟而已当制长乆之法使万世遵【唐书作奉】行之


　　文苑英华卷六百九十五
　　钦定四库全书
　　文苑英华卷六百九十六　宋　李昉等　编选举
　　请勲戚不拜南省官疏一首
　　请吏部各择寮属疏一首
　　论选举疏一首
　　谏滥官疏一首
　　谏卖官鬻爵宰相子弟居要职疏一首
　　请勲戚不拜南省官疏【已见六百二十三卷作论左右丞须得其人表】
　　刘　洎
　　颇以烛下【唐书前篇并作颇亦烛下】矫正浮兢【前书作趋兢】
　　请吏部各择寮属疏【髙宗】　　魏同
　　臣闻制器者必择匠以简材为国者必求贤以莅官匠之不良无以成其工官之非贤无以致其理君者所以牧人也臣者所以佐君也君不养人失君道矣臣不辅君失臣任矣任人者诚国家之基本百姓之安危也方今人不加富盗贼不衰讼狱未清礼义犹阙者何也下吏不称职庶官非其才也官之不得其材者取人之道有所未尽也臣又闻传説曰明王奉若天道建邦设都树后王君公承以大夫师长不惟逸豫惟以理人昔之都【一作邦】国今之州县土有常君人有定主自求臣佐各选英贤其大臣乃命于王朝自秦并天下罢侯置守汉氏因之有沿有革诸侯得自置吏四百石以下其傅相大官则汉为置之州郡掾吏督邮从事悉任之于牧守爰自魏晋始归吏部逓相祖袭以迄于今用刀笔以量才案【或作索】簿书而察行命官之弊其来自乆盖君子重因循而惮改作其有不得已者亦当运独见之明定卓然之议如今选司所存者非上皇之令典乃近代之权道所宜迁革实为至要何以言之夫尺寸之量所及者盖短豆区【旧唐书本传无此二字】钟庾之器所积者宁多非其所及焉能度之非其所受何以容之况天下之大士人之众而可委之数人之手乎假使平如权衡明如水镜力有所极照有所穷铨综既多紊失斯广又以比居此任时有非人岂直愧彼清通昧于甄察亦将竭其庸妄糅彼棼丝情故既行何所不至赃私一启以及万端至乃为人择官为身择吏顾亲踈而下笔看势要以措情悠悠风尘屯焉奔竞扰扰宦逰同乎市井加以厚貌深衷险如谿壑择言观行犹惧不周今使百行九能折之于一面其寮属庶品专断于一司不亦难矣且魏人应运所据者乃三分晋氏播迁所临者非一统逮乎齐宋以及周隋战争之日多安泰之时少分瓦裂各在一方隋氏平陈十余年耳接以兵祸继以饥馑既德业之不逮或时事以未遑非谓是今而非古也武德贞观与今亦异皇运之初庶事草创岂惟日不暇给亦乃人物尚稀天祚大圣亨国永年比屋可封异人间出咸以为有道耻贱得时无怠诸色流辈【一作八流】嵗以千计群司列位无复新官【一作加】加【一作官】有常员人无定限选集之始雾积云屯擢叙于终十不收一淄渑混杂玉石难分用舍去畱得失相半抚即事之为弊知及后之滋甚【一作失】夫夏殷以前制度多阙周监二代焕乎可观【一作覩】盖【一作岂】诸侯之臣不皆命于天子王朝庶官亦不专于一职故周穆王以伯冏为太仆正命之曰慎简乃僚无以巧言令色便辟侧媚其惟吉士此则令其自择下吏之文也太仆正中大夫耳尚以僚属委之则三公九卿亦必然矣周礼太宰内史并掌爵禄废置司徒司马别掌兴贤诏事当时分任于群司而统之以数职各自求其小者而王命其大者焉夫委命责成君之体也所委者众【一作当】所用者精故能得济济之多士盛芃芃之棫朴裴子野有言曰官人之难先正言之尚矣居家观其孝友郷党服其诚信出入观其志义忧难取其智谋烦之以事以观其能临之以利以察其防周礼始于学校论之州里告诸六事而后贡之王庭其在汉家尚犹然矣州郡积其功能然后为五府所辟五府举其掾属而升于【一作于】朝三公叅得除署尚书奏之天子一人之身所试者众一士之进所课也详故能官得其人鲜有败事魏晋反是所失多子野所论盖区区之宋朝耳犹谓不胜其弊而况于【一作于】当今乎又夫从政莅官不可以无学故书曰学古入官议事以制传曰我闻学以从政不闻以政入学今贵游子弟例早取官或龆【一作髫】龀之年已腰银艾或童丱之嵗已袭朱紫宣文崇贤之流【一作生】羽林期门【一作千牛革脚】之类课试既浅艺能亦薄而门阀有素资望自髙夫象贤继父古之道也所谓胄子必裁诸学修六礼以节其性明七教以兴其德齐八政以防其淫举上贤以崇其德简不肖以黜其恶少则受业长则出仕并由德进必以才升然后可以利用賔王移家事国少仕则废学轻试则无才于此一流良足惜也又勲官三卫流外之徒不待州县之举直取之于书判恐非先德而后言才之义也臣又以为国之用人有似人之用财贫者厌糟糠思短褐富者余肉粱衣轻裘然则当衰弊乏贤之时则可磨防朽钝而乘驭之在太平多士之日亦宜妙选髦俊而任使之诗云翘翘错薪言刈其楚楚荆也在薪之翘翘者方之用财礼亦当尔选人幸多宜简练臣窃见制书毎令三品五品荐士下至九品亦令举人此圣朝侧席旁求之意也但以褒贬不甚明得失无大隔故人上不忧黜责下不尽搜扬茍以应命莫慎所举且惟贤知贤圣人笃论伊尹既举不仁咸逺复患阶秩虽同人才异等身且滥进鉴岂知人今欲务得实才兼宜择其举主流清以源洁影端由表正不详举主行能而责贡【一作举】人之庸滥不可得已汉书云张耳陈余之賔客厮役皆天下俊杰彼之蕞尔犹能若斯况以神皇之圣明国家之德业而不建长乆之策为无穷之基尽得贤取士之术而但须望魏晋之遗风畱意周隋之末事臣窃惑之伏愿持者得回圣虑时采刍言畧依周汉之规以分吏部之选即望所用精详鲜有差失
　　论选举疏【武后】　　　　　　薛　登【天受中】
