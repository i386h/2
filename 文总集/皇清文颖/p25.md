<!-- { "loadSidebar": true } -->
　　自朝阳门至通州四十里为国东门孔道凡正供输将匪颁诏糈由通州逹京师者悉遵是路潞河为万国朝宗之地四海九州嵗致百货千樯万艘辐辏云集商贾行旅梯山航海而至者车毂织络相望于道盖仓庾之都会而水陆之冲逵也虽平治之令以时举行而轮蹄经涉嵗月滋乆地势渐洼又时雨既降积雪初融之后停注泥淖有一车之蹶需数十人之力以资牵挽者矣朕心轸念爰命所司相度鸠工起洼为髙建脩石路计长五千五百八十八丈有竒寛二丈两旁土道各寛一丈五尺长亦如之其由通州新城旧城至各仓门及东西河两道亦皆建脩石路共计长一千五十余丈广一丈二尺及一丈五尺不等费帑金三十四万三千四百八十四两有竒经始于雍正七年八月至雍正八年五月告竣有司请为文以纪其事尝稽周礼地官司徒令野脩道遂师巡其道脩郑锷疏曰道路以通往来之途使賔至如归亦脩文徳以来逺人之意礼月令季春之月命司空巡行国邑周视原野开通道路毋有障塞典籍所垂凡体国经野之政至备具也朕临御以来详求治理早夜孜孜惟恐不逮近而郊圻逺而郡邑即遐陬僻壌之区其有闗于利济民物者莫不因地制宜以次脩举是役也逺师古圣王之良法羙意而斟酌乆逺一劳永逸良用欣慰庶使遵是路者瞻周道之荡平正直咸庆同轨之盛治焉爰志其嵗月而勒诸石云








　　高家堰碑文
　　黄河为运道民生所闗而治河以淮刷沙为要髙家堰者所以束全淮之水并力北趋以入河河得清淮则沙不积而流益畅故考河道于东南以髙堰为淮黄之闗键淮自中州挟汝颍涡汴诸水滙注于洪泽一湖荡激潆洄浩渺无际而淮扬两大郡居其下流惟恃堰隄以为障御所系讵不重哉我
　　皇考圣祖仁皇帝为亿兆苍生筹万世永赖之计屡勤清跸指示臣工
　　方略昭垂
　　神谟卓越全河形势经书周详而髙堰隄工尤厪睿虑迄今数十年来河臣遵守成规列郡得安袵席者皇考圣绩神功之所赐也朕绍承鸿绪注念河防思髙家堰堤工绵逺保防维艰惟不惜多费帑金全建石工使髙厚坚固乆逺可恃斯于运道民生实有禆益朕衷黙定询度佥同爰特发帑金庀材鸠役専命大臣董其事经始于雍正八年二月越雍正十年六月大工告竣仰借
　　神庥风涛恬静薪石云集工作易施增卑而髙培薄而厚易圮而新孔固孔完其增广皆有加于旧凡六千三百四十余丈延袤四十余里所费帑金一百一万余两于是髙堰之工屹然为淮扬巨障河臣上言大工之成不可无纪用俞所请摛文勒石以示朕宵旰畴咨之至意冀河流济运永庆安澜保障无虞民生安业以无忝皇考底定平成之绩云尔







　　普陀山普济寺碑文
　　普陀洛伽山为观音大士示现之地歴征灵应自梁贞明中始立佛寺宋元以来代加修葺我
　　皇考圣祖仁皇帝巡幸浙西遣官兴建殿宇上为皇太后祝禧
　　御题赐额勒文丰碑以纪其事山灵拥防
　　圣绩丕昭朕缵绍鸿基于兹十载念兹山为古圣道场重以
　　圣祖仁皇帝宸翰留贻尤宜敬谨崇奉爰特发帑金重加修餙専官往董其役经始于雍正九年九月雍正十一年六月告成朕惟天下名山大川皆扶舆清淑之气磅礴而融结普陀秀峙海壖迥立于天风紫涛浩涆无际之中尤灵秀所萃聚宜其为仙真之所栖息况大士以慈悲济物为心随声赴感无所往而不在其示现在一时实无时而不示现神通感应不可思议即示现与不示现举可不论也夫佛法广大无边大海包涵无际亿万百千里不足以测海之广而一勺未尝非海也亿万百千法不足以尽佛之相而一法无适非佛也今以大海视普陀一拳石耳而菩萨现象之场善众皈依之地泛慈航于彼岸结寳筏于迷津证普度之慈縁显深之愿力珠宫在望香界重新宁不与鹫峰鹿苑均为浄域之名区也欤用为斯记镌诸翠珉以志灵山之胜概









　　普陀山法雨寺碑文
　　法雨寺者普陀山大士之别院也
　　皇考圣祖仁皇帝既修建普济寺上为
　　慈圣祝禧复念兹寺为海氛所震荡发帑重新俾僧徒得所栖止
　　赐额立碑增辉瀛峤歴今已数十载宜加崇饰朕特遣専官赍内帑庀材鸠工不劳民力香林梵宇丹雘焕然与普济寺大工同时告竣督臣请摛文勒石以纪夫大士以慈縁普济度尽众生为愿朕尝绎法雨之义谓济物之普徧者莫如雨当夫慈云布濩甘滂沱髙下逺近一时霑足凌霄耸壑之乔柯勾萌甲坼之微卉华葩果蓏无不濡被润泽发荣滋长畅茂条逹各遂其性而不自知假使物物而雨之朝朝而溉之将不胜其勤而终不足以徧给惟本大慈悲现大神力周徧一切在在具足所谓天降时雨山川出云肤寸而合不崇朝而徧乎天下者济物之功莫大于是神山寳刹缁侣云集自当有被时雨之化证心印而传法乳普利生之实用以不负大士随縁接引之慈恩而副朕振宗风防持正觉之至意者朕深有望焉













　　祭文
　　追封
　　孔子五代祭文
　　道尊往圣宜锡类以推恩牒溯前徽乃縁情而制礼丝纶聿贲俎豆维新仰惟
　　先师孔子撰合乾坤名髙日月纂修删定焕六籍之文明祖述宪章树百王之仪范朕夙承
　　庭训向往实深诞绍丕基钦崇弥切惟徳全而业盛知积厚而流光爰命廷臣式稽谱系诒谋式谷洵笃庆于一门毓秀钟灵宜上追于五代并跻祀典特晋王封体皇考敬师之心
　　先圣显亲之孝于戏金声玉振集今古之大成木本水源享烝尝之羙报灵其不昧尚克来歆



　　圣庙告成祭文
　　逹天尽性树万世之师模重道尊经焕千秋之庙貌肃将嘉祀用告成功仰惟
　　先师孔子得圣之时由天所纵纂修删定啓宇宙之文明祖述宪章综百王之统绪升堂入室洪施乐育之恩学礼诵诗永作义方之榘比髙悬之日月亘古莫逾喻出类之鳯麟生民未有朕奉遗编而钦企仪典务极其推崇循旧址而鼎新经营必尽其诚敬颁于国帑董以大臣每绘式以先呈乃按图而指授楩楠栝栢求大木于名山簠簋樽罍选良工于内府晶荧黄瓦凖制度于宸居璀璨玉圭俨威容于
　　圣座悬标题之巨牓洒翰亲书建屹峙之丰碑摛文恭纪工程累嵗时深严恪之心栋宇宏规益备观瞻之羙华榱雕柱增辉讲道之坛璆磬金镛重振大成之殿数仭之宫墙逾竣两楹之俎豆防陈特遣皇五子昼等亲诣几筵敬行祭告于戏卿云糺缦已开丹雘之祥古桧贞坚伫望青苍之色惟祈鉴格式享苾馨














　　皇清文頴巻首八
　　钦定四库全书
　　皇清文頴巻首九
　　世宗宪皇帝御制诗
　　五言古诗
　　墨竹
　　我亦爱修竹手植满万竿春丛抽新碧夏叶生嫩寒更宜当素秋萧萧舞檐端乃至入元冬苍然秀可餐带露裛晨光迟月弄夕爽烟雨快逸情风雪听幽响能备四时好永结平生赏搆屋豁轩墀面面曵风枝开窻张素琴凿池悬钓丝为縁情好笃寤寐懐清姿写真惊墨妙洒然涵幽芬似我园中箨緑雾凝苍云为诗歌此君聊以述所忻
　　七言古诗
　　题墨竹
　　曾闻渭川千亩竹露梢霜节连云緑又闻湘江竹最佳龙形鳯尾凌空矗自昔江南好事家白楼谢馆分苗族竿竿碧玉戞吟窻枝枝湿翠侵书屋风晨雨夕韵堪听月色烟痕清可掬萧闲自不染尘氛浄扫浮华媚幽独东坡居士曾有言不可无竹宁无肉画师惟数湖州翁兴来爱写筼筜谷对此长茎复短茎寒碧精神光夺目叶不因风长欲动恍然有声溢纸幅顿觉爽籁发衣襟举觞一酌春生腹
　　墨竹
　　玉个个翠重重一湾流水北双板小桥东竿短竿长皆入画枝疎枝密总含风
　　五言律诗
　　大猎
　　五校雕弓劲三秋野兽肥乗时讲武事大狝振兵威狡宁藏迹封熊悉入围猎归数军实落日照龙旗
　　塞外秋兴二首
　　路出闗山外秋空日渐髙清霜凝晓斾寒色透征袍风劲飞鹰捷川长猎骑豪
　　皇威扬四逺边徼戢弓刀
　　其二
　　驻跸依林麓风多野水鸣旌旗飘暮霭铙吹咽边声鸡塞霜逾白龙沙月更清却看
　　行殿外诸部尽欢迎
　　初夏至玉泉山
　　緑野薫风至夜来春已过扑衣飘落絮贴水出新荷浪暖鱼吹沫泥香燕作窠临泉聊命酒披拂爱烟萝
　　功成囘
　　銮恭颂二首
　　指顾靖边烽懐生尽服从遐荒归禹甸大漠纪尧封庙算无遗策神功迈昔踪凯旋旌耀日光景霁
　　天容
　　其二
　　翠华旋万里即日解征袍共仰神机邃深维
　　圣体劳铙歌喧后队巷舞迓前旄拓土无中外
　　皇猷恊覆帱
　　侍从兴京谒
　　陵二首
　　承先崇报本桥道驻龙旗万国梯航集敷天雨露随精诚通寝殿肃穆奉宗彞敬仰松楸古昭森盛烈垂
　　其二
　　龙兴基景命王气结遥岑不覩艰难迹安知啓佑心山河
　　陵寝壮弓剑嵗时深盛典叨陪从威仪百尔钦
　　水围
　　春日猎汀洲欢声拍浪浮云樯排八阵桂棹竞中流鸣镝摧腾羽飞烟罨防旒昆明夸水舰岂足拟
　　宸游
　　晓度杏山
　　曙色催樵牧山崖径欝盘霜凝鸦背白沙印马蹄干海气笼朝旭林飚送早寒鳯城清漏隔遥忆
　　寝门安
　　望医巫闾山
　　翠黛满云封遥看北镇雄壮观侔五岳峻秩比三公葱欝兴王气扶揺广莫风勒铭维
　　祖烈瞻仰万年同
　　再度龙泉闗
　　遨游从浄土安稳度香城鸟亦通禅悦松如响梵声山岚朝夕幻闗栁去来迎鳯阙
　　慈云近惟殷问
　　寝情
　　初夏扈
　　跸热河
　　行苑留仙跸层峦俨赤城烟光浓树色暑气散泉声地僻花偏艶山深梦亦清瞻依忻
　　圣豫风物慰
　　皇情
　　口外山村
　　鸟外窥烟树微茫碛路斜地寒宜种黍坡暖好栽比戸裁驼褐居人置罝谁将淳朴意传写入中华
　　雨后
　　凉雨晴偏好边秋气转清虹从林杪断月傍陇头生落叶飘含润囘沙溜有声仰看羣雁度寒影帖云明
　　过防阴
　　望里东防近微茫草树遮面城峯碍日绕郭水鸣沙户尽缲桑茧人多摘茗芽曾闻鲁酒薄村店一旗斜
　　松
　　矫矫拂云姿能教众木卑苍鳞疑挟雨翠鬛静含飔花暖飘香粉膏流结紫芝千龄待黄鹤集此最髙枝
　　竹
　　緑染竿竿润青笼个个阴节髙寒愈劲气洁暑难侵密雨惊龙起清风引鳯吟幸邀君子号为尔解虚心
　　寓目
　　漠漠云无际茸茸草渐齐花繁从径窄溪涨觉桥低捎蝶巢梁燕衔鱼没浪鹈偶来松下坐斜倚看浇畦
　　春深闲居
　　长日惬幽栖轩窻面小溪云开徐自敛鸟歇又重啼爱水频垂钓看花偶一题坐怜春已暮望里緑阴齐
　　池上待月
　　水含夕籁静余亦澹懐空星彩低穿树花香暗度风初看幽径白渐露小桥红行到天心处清光更不同
　　壶中天
　　峯峻疑无路云深却有扉鹤闲时独唳花静不轻飞洞里春长驻壶中月更辉一潭空似镜碧色动帘衣母后升遐一周讳辰
　　为念
　　慈恩重难禁涕泪悬尊荣心莫罄恍惚嵗云迁物候常如此音容独渺焉寝门空在望一望一凄然
　　母后二周讳辰
　　自隔
　　慈顔杳重临此日悲音徽徒有慕尊养已无时
　　恩念劬劳重心惊嵗月驰朝来益为怆抚序泪空垂母后三周讳辰
　　鞠我
