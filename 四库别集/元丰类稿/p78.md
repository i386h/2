<!-- { "loadSidebar": true } -->
　　襄州遍学寺禅院碑黄门侍郎、修国史韦承庆撰，太子少詹事钟绍京书，开元二年立。其文云：襄州人、将仕郎阮弘静与其属人建遍学寺禅院，故立此碑。承庆有辞学，张易之败时，承庆以附托方待罪，众推令草赦书，承庆援笔而成，众壮之。绍京景龙中，以苑总监从讨韦氏，有功。惟嗜书，家藏王羲之、献之、褚遂良书至数十百卷。以善书直凤阁。武后时，榜诸宫殿明堂及铭九鼎，皆绍京书也。其字画妍媚遒劲有法，诚少与为比。然今所见，特此碑尚完，尤为可爱也。遍学寺于宇文周为常乐寺，于今为开元寺。

　　【襄州兴国寺碑】

　　丁道护书启法寺碑一，兴国寺碑一，皆隋开皇中立。启法寺今为龙兴寺，在襄阳城西；兴国寺今为延庆寺，在望楚山。欧阳永叔云：“兴国寺碑不知所在，特见其模本于太学官杨A3家。”而此碑阴又有道护书襄州镇副总管府长史柳止戈而下十八官号姓名，其字犹可喜，得之自余始，世盖未有传之者也。

　　【韩公井记】

　　韩公井记开元二十二年初置十道采访使，韩朝宗以襄州刺史兼山南东道。襄州南楚故城，有昭王井，传言汲者死，行人虽褒曷困不敢视。朝宗移书谕神，自是饮者亡恙，人更号“韩公井”。楚故城今谓之故墙，即鄢也。此记今移在郡廨中。故城改为“墙”者，由梁太祖父烈祖名诚，当时避之，故至今犹然。

　　【晋陆碑】

　　晋陆碑此碑云：字元容，吴郡吴人。其先家于陆乡，因氏姓焉。显考吴故左丞相。赤乌六年召宿卫郎中，转右郎中、左郎中、治书执法、平中校尉、平义都尉、五官郎中、骑都尉，迁黄门侍郎，封海盐县侯，加裨将军，行左丞相、镇西大将军事。又云：“委戈执笏，入宾皇储。”而《吴志》云，孙皓宝鼎元年以陆凯为左丞相。又云，凯子，初为黄门侍郎，出领部曲，拜偏将军，凯亡后，入为太子中庶子。皆与此碑合。而此碑晋太宁三年立也。

　　【尚书省郎官石记序】

　　尚书省郎官石记序陈九言撰，张颠书。记自开元二十九年郎官石名氏为此序。张颠草书见于世者，其纵放可怪，近世未有。而此序独楷字，精劲严重，出于自然，如动容周旋中礼，非强为者。书一艺耳，至于极者乃能如此。其楷字盖罕见于世，则此序尤为可贵也。

　　【桂阳周府君碑并碑阴】

　　桂阳周府君碑并碑阴欧阳永叔按《韶州图经》云：“后汉桂阳太守周府君庙，在乐昌县西一百一十八里武溪上。武溪惊湍激石，流数百里。昔马援南征，其门人爰寄生善吹笛，援为作歌和之，名曰《武溪深》，曰：‘滔滔武溪一何深，鸟飞不渡，兽不能临。嗟哉溪，何毒淫！’周府君开此溪，合浈水桂阳，人便之，为立庙刻石。”又云：“碑在庙中，郭苍文。今碑文磨灭，云府君字君光，而名已讹缺不辨。《图经》但云周府君，亦不著其名，《后汉书》又无传，遂不知为何人也。”按武水源出郴州临武县鸬鹚石，南流三百里，入桂阳。而桂阳水、浈水、黎溪、卢溪、曹溪诸水，皆武水合流。其俗谓水湍浚为龙溪，退之诗云“南下乐昌泷”，即此水也。碑首题云“神汉”者，如唐人云“圣唐”尔，盖当时已有此语，而史传他书无之，独见于此碑也。

　　熙宁八年，余从知韶州王之材求得此本，之材又以书来曰：“按《曲江县图经》，周府君名昕字君光。”则永叔云《图经》不著其名者，盖考之未详也。又有碑阴，列故吏及工师官号、州里、姓名，之材并模以来，永叔盖未之得也。其碑阴“曲江”字，皆作“曲红”，而“苍江”字、“江夏”字，亦作“红”，盖古字通用，不可不知，此学者所以贵乎博览也。

　　永叔又记刘原父所得商洛之鼎铭云，“惟十有{二二}月旁死魄”。君谟问：“十四月者何谓？”原父不能言也。以余考之，古字如“亦”作“A2”、“人”作“{人人}”之类，皆重出，如此者甚众，则此文作“{二二}”者，特“二”字耳。永叔、原父、君谟皆博识，而亦有所未达，学者又不可不知，故并见之于此也。

　　【唐安乡开元寺卧禅师净土堂碑铭】

　　唐安乡郡开元寺卧禅师净土堂碑铭监察御史张鼎撰，雍县尉吴郁书，天宝九载庚寅立。称卧禅俗姓辛氏，名顺忠，陇西狄道人。陇右按察使崔升进奏，住河州开元寺，右胁而卧，诸漏已无，开元中诏陇右节度使张守为就寺造净土堂，故为铭。

　　自河陇没于羌夷，州县城郭、官寺民庐莫不毁废，唯佛寺与碑铭文字载佛寺者往往多在。世皆以为四方幽远，殊类异俗，不知礼义，出于天性，故夷之。然其于佛皆知信慕，以其有罪福报应之说。余以谓四夷虽恣睢甚者，及晓之以曲直是非，悦且从也，固不可谓其天性无欲善之端。是以虞夏之世，东渐于海，西被于流沙，朔南暨，声教则能令其信慕者，亦非特有佛而已也。彼以罪福报应之说动之，未若不动之以利害而使之心化，此先王之德所以为盛也。

　　【江西石幢记】

　　江西石幢记观察支使试左武卫兵曹参军来择撰，大和二年建。自采访使班景倩兼知黔中道为始，判官已下皆列次姓名。

　　后石幢记都团练判官、试太常寺协律郎李方玄撰，大和七年建。自使检校、右散骑常侍兼侍御史中丞裴谊为始，副使已下皆列次姓名。

　　续石幢记节度掌书记陈象撰，光化三年建。自使开府仪同三司、检校太保兼侍中、颍川郡钟某为始，列副使已下如后记。

　　续立石柱题名记知节度判官胡顺之撰，天圣元年建。自太平兴国元年，自殿中丞、通判军州事李斡为始，至熙宁九年祠部郎中、集贤校理叶均。

　　【辱井铭】

　　辱井铭辱井有篆文云：“辱井在斯，可不戒乎？”并下文共十八字，在井石槛上，不知谁为文。又有景阳楼下井铭，又有陈后主叔宝辱井记，云：江宁县兴严寺井石槛铭，莫知谁作也。历序隋文帝命晋王广伐陈，后主自投井中，令人取之，惊其太重，及出，乃与张贵妃、孔贵人三人同束而上。其末云：“唐开元二十二年三月十七日，前单父县令、左转此县丞、太原王。”已下阙。

　　【汉武都太守汉阳阿阳李翕西狭颂】

　　汉武都太守汉阳阿阳李翕西狭颂武都太守、汉阳阿阳李翕字伯都，以郡之西狭阁，道通梁、益，缘壁立之山，临不测之溪，危难阻峻，数有颠覆坠之害，乃与功曹吏李定策，敕衡官掾仇审治东坂，有秩李瑾治西坂，钅巽烧大石，改高即平，正曲广厄。既成，人得夷途，可以夜涉，乃相与作颂刻石。其文有二，其所议一也。其一立于建宁四年六月十三日壬寅，其一是年六月三十日立也。又称翕尝令渑池，治崤之道，有黄龙、白鹿之瑞。其后治武都，又有嘉禾、甘露、木连理之祥。皆图画其像，刻石在侧。

　　盖嘉之间，晁仲约质夫为兴州，还京师，得甫阝阁颂以遗余，称析里桥甫阝阁，汉武都太守、阿阳李翕字伯都之所建，以去沉没之患。而“翕”字残缺不可辨得，欧阳永叔《集古录目跋尾》以为李会，余亦意其然。及熙宁十年，马城中玉为转运判官于江西，出成州，所得此颂以视余，始知其为李翕也。永叔于学博矣，其于是正文字尤审，然一以其意质之，遂不能无失。则古之人所以阙疑，其可忽欤！近世士大夫喜藏画，自晋以来，名能画者，其笔迹有存于尺帛幅纸，盖莫知其真伪，往往皆传而贵之，而汉画则未有能得之者。及得此图，所画龙、鹿、承露人、嘉禾、连理之木，然后汉画始见于今，又皆出于石刻，可知其非伪也。

　　汉武帝元鼎六年，以陇西南接于巴蜀，为武都郡，及其后始分而为兴州，为成州，成州则武都之上禄也。甫阝阁立于建宁五年，翕治崤、西狭、甫阝阁之道，有益于人，而史不传，则颂之作，所以备史之阙，是则传之亦不可以不广也。 
　

　




　

　
●卷五十一·南丰先生集外文卷上〈长洲顾崧龄东岩搜辑〉
【国体辨】
　　或曰：“事之弊，作而更之欤？安而弗顾欤？”曰：作而更之也。“人之不善，按而诛之欤？安而弗顾欤？”曰：按而诛之也。“然而作而更弊，世以为纷纷也；按而诛不善，世以为刻讦也。何谓欤？”曰：有以也。事之体有小大，罪之情有深浅。彼以系者大而罪也深，任忠义者之视之也，则然反之，蹇然辨之，作而更之，按而诛之，恐未果也。何则？为国家天下之计然也。人见忠义者之然也，不识其心而希之也，曰：“事皆然也，我顾不能然欤？”当其坐于府，立于庭，而议之以四方。使彼其系者小而罪也浅，而然反之，蹇然辨之，作而更之，按而诛之。恐不果也，甚者构而侈之也。为国家天下之计乎？则未然也。于是欢然厌其纷纷也，病其刻讦也。岂惟厌且病欤？当世诚有任忠义者为其所当然，则上必思彼纷纷者之所行，刻讦之所存，而皆让焉。诚有任忠义者为其所当然，则不之见信；幸而信，则奸与庸者，得扳厌且病之事而间之矣。嗟夫！事有似之而不然者，此是非之所以乱，虚实之所以昧，不可恶也欤！恶则如何？亦察焉。其请而更者利害也，大系国家天下也，循之有理也，则固忠义者之事；其请而诛者，奸佞也，大系于国家天下也，循之有理也，则固忠义之事也。反是也，则末矣。“然则弊之细也，恶之浅也，安而弗顾欤？”曰：考其弊而更之，得其大者焉；审其罪而诛之，当其深者焉。则细且浅者熄焉。睹细者浅者之可忧，抑其不熄，则徐徐而治可也，岂安而弗顾也欤？

　　或曰：“彼虽纷纷也，刻讦也，然其于事也，情欤？”曰：或情不情焉杂也，然则凡彼之所美也，有让而不情，情而不以其地，则罪始让者欤？否则彼之纷纷也，刻讦也，或情不情时也，罪忠义亦可欤！〈辑自《圣宋文选》、《南丰文粹》〉

　　【邪正辨】

　　正者一，邪者十，乌知正者之为正，邪者之为邪欤？曰：考其实焉尔。言者曰：“某正人也。”必考焉，其言与行果正也，犹曰无乃其迹然欤？必也本其情，情果正也，斯正人也。曰：“某邪人也。”必考焉，其言与行果邪也，亦曰无乃其迹然欤？必也本其情，情果邪也，斯邪人也。必本其情者为之，迹亦可以必信也。迹之未可以信者，有无之，有似之，有构之者也。以正人焉，俟之勿疑之也，有间之必辨焉，不阴受之也。以邪人焉，处之勿迩之也，有助之必辨焉，不阴受之也。审邪正之术循是也，不失矣。

