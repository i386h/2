<!-- { "loadSidebar": true } -->
　　惟灵八行之孙拾遗之妇孟母之贤共姜之守古称五福其一曰夀夫人尤盛年帙开九惟我魏公视姊如母【唐杨慎矜兄弟友爱事姊如母】躬率四弟备极孝友俱登高年世所未有六老成图夫人称首庆事方隆疾已在腠进粥燎须医禬趋走夜半讣闻悲哽心疚防惟此风俗可归厚女壻乘龙芝兰俱秀终始哀荣何憾何咎某等出入相门于兹嵗久薄奠荐羞泪落巵酒
　　祭族兄心上人
　　惟我鼻祖四子俱贤仲生先生衣冠蝉聨曰伯叔季仍居奉川既富且庶后乃日朘人物雕零赖有达源天乎不淑朝露溘先寿虽已穹惜不少延达源之生俊气腾骞使其起家必收青毡少从释氏白业精専结交老顔直与比肩曰律曰教又参枯禅説祖正令室中机縁通贯一理如珠在穿旁及百家覃思钻研纂言记事细大不捐出其绪余翰墨诗篇流传江湖声价愈喧世晚寖薄空门亦然耕而卤莽乃芸人田耳剽涂説妄夸真诠行有説空诳欺人天惟师髙蹈得味中邉或劝出世如坠诸渊先君爱重挽之使前陈义甚髙万牛莫旋我倅丹邱来游万年欲与同车往寻只园曰无累我徒惊林猿踏遍胜境径归海壖孤云悠悠独鹤翩翩念之意消望之若仙诗晩益工节穷益坚一鉢一衲遂以终焉我媿晩出最辱爱怜家有书种俾其力传名节器业俾其勉旃我恐不称服膺拳拳师弃尘世其犹蜕蝉有骨已灰无铭可镌敬书梗槩以赞遗编茗盌三酹泪下迸泉
　　祭谢云台【杰】
　　呜呼谢公人物之英爰自上蔡斯以道鸣继以大参又有列卿文献奕世不殒其名惟公岿然见谓老成文如绮错辩欲河倾诱掖后进纠合宗盟髙懐肮脏不以事婴漫仕委顺浮湛半生一邱一壑自喜独清永嘉名邦来为郡丞闗决之余名流合并风流醖借至今有称然诺不侵自主门庭有如不肖一见心倾忘年许交语必尽诚去秋末宦寄径赤城冲热远临握手通情黄山密迩诗筒屡赓自言多病懒入帝京慨然奉祠欲为此行冀幕府之裨助望前辈之典刑喜而不寐日聴先声茍孤纵之未汰当倒屣以逢迎讣音忽闻心折魂惊痛斯人之云亡伤耆老之雕零览翰墨以犹湿乃遽隔于幽冥亟驰菲奠以写中扃望东山以兴哀尚髣髴其来聴
　　祭周通判【去非】
　　呜呼直夫而谓止于斯乎始虽同登各天一隅余分郡符君方忧居间至偃室退公之余讲易谈元为之踌躇剧论世故发蒙砭愚再仕峤南备歴﨑岖代答一书曲尽锱铢倘不忘逺当有取诸前宰剧邑赫然有誉遇事不茍动有规橅忧患熏心笃志弗渝渇然自忧求方于余谓当良已乃终弗除抱负不凡有衔不袪曽是半刺仅得绯鱼近传短牍周姓言孤啓缄恍然乃君遗书死生大矣何其舒徐挥翰寄别其言穆如数五十五尚明堪舆明月清风犹能自悟通乎昼夜晏然不殊呜呼直夫而又何憾乎下交私情惊怆欷歔对客三诵泪与之俱净光东麓遥望故庐矢哀以词奠之生刍
　　祭陆提刑【洸】
　　陆氏家声源流云间左丞儒宗振于陶山大漕徙鄞及见盛际双椿偕老八龙列侍公尤秀出三荐漕台漫登膴仕益展长才荆门拥麾课最上彻孝宗一见畀以华节敛散得宜流殍再生就陞宪车刑期无刑大狱株连平反甚勇烦言俄兴公不为动得请祠庭赋归翩然士师辨明卒如公言宏逺之业巻藏退处卜居斯成生计楚楚里社相从期公长年小病困之卒随逝川窀穸有时来致菲奠矢哀以词有泪如溅
　　祭赵安国【镇】
　　惟君孝于奉亲友于羣弟自信淳直澹乎世味心计有余能振其家乃筑新堂不陋不华优游卒歳足以自适忽焉已矣天乎莫测青山满门寒梅满坡公则云亡伤如之何丧此善人乡里嗟惜举觞一酹涕泪霑臆
　　祭张梅州【祖顺】
　　呜呼刺史为千里之尊人生以五马为贵茍仕宦之平进率以次而驯致今之士夫孰不为之何于君而独不以畀公之才足以办剧其严足以戢吏折狱则敏于片言理财则优于心计谨于奉法鋭于立事此真良二千石之选也而屡得屡失得又不久终不得以行其志自宰龙游政声甚美擢守武当时方壮嵗既而数竒三仕三已徃倅番禺荐牍交至就秉一麾谓自此升矣而遽以不起予之早而夺之屡引之深而寘之于烟瘴之地是果有司之者耶岂造物小儿之见戏也呜呼逾岭来归川陆迢递一家累然行道陨涕矧乡党之素交而同社之深契公之将行开樽尽醉曽嵗月之几何而举觞以为酹灵其来乎庶知此悲痛之意呜呼哀哉
　　祭赵运使【善□】
　　公生于荆南长于五岭与七闽居乎乐成卒于杭而葬于鄞余与公倾葢稽山寻忝姻家中虽屡见而莫从容于永嘉望公自此向用矣而送公之丧于啓霞呜呼是岂偶然也哉惟公才具有称既敏而明受知孝皇擢寘列卿谓宜持槖仍尹神京流离数年起拥双旌飞刍江右转饷帝城文母上賔因山为陵公方力疾办护讫成跬步要津径登西清疾势寖革大命以倾天子震悼亲党叹惊夫孰知公此理素精悟死生几如旦昼知吾身之不可以久生也谢医郤药湛然中扃爵禄在前不复入于心恩爱至重不以闗吾情泊然长往无物可婴然则公之自处者如此吾党亦何为而哭失声耶钥投分素深齐年为兄爰设薄奠以写此诚盖一死一生而交情乃见余亦不知夫涕泪之纵横也
　　祭舒签判【琬】通判【璘】
　　猗欤舒氏何其多贤昆仲飞英俱自少年西美元英既已玉折于往嵗所赖以主门户者惟传正传道元质之鼎立而乃相随于九原耶惟吾传正负气敢言晩对大廷直声凛然止或尼之不至帝前尉于武昌恩威并宣日剖滞讼自以不冤五溪峒蛮动兴戈鋋匹马深入且谕且镌投戈解仇罗拜马前远迩惊叹咏歌四传通籍金闺将宦闽川一疾困之遂至沈绵祠禄甫颁朝露遽先惟吾元质良知自天蚤登上庠受知南轩一日千里师友渊源学道爱人中心拳拳新安客授范模陶甄横阳抚字吏畏民安私淑诸人春诵夏弦本思无邪贯三百篇处以治中伤哉士元呜呼二公之亡也固无所憾于其身我之吊也伤吾今不复见此二人兄之于事如烛照而数计季之于人如熙然之阳春主盟义风声至响臻事无剧易人无故新乡有曲直不于公堂而惟兄之愬人有叩请不之他人而惟季之亲今而忽焉连璧沈沦呜呼天之于舒氏何多予以才而不使究于用不予以利禄而强其名岂名者造物之所甚贵有非利禄之所能均耶我有疑虑从谁咨询里有后生繄谁是遵悲夫伤哉灵輀有行双旐相因薄奠写哀岂吾侪之私情上为清时惜此人物而下为吾乡痛二公之不得伸也
　　祭从兄少微县丞
　　惟我大父二十余孙列为五家同出一门嵗久凋零仅有十人兄为之长又殒其身兄号秀頴早登成均谓收世科致身青云留落久之始预搢绅数年之间为尉为丞介然自守不缁不磷归而后病卜筑湖濵奉祠香火女嫁男婚庶可佚老而疾已成抱疴视防伤哉沈沦诸父盛时游宦频仍礼智二院久矣比邻两家子弟情谊尤亲读书从师调琴相应方期晩嵗杖屦逢迎幽明遽隔孤嫠惸惸葬从其先远日数旬酌奠送行涕泪霑巾
　　祭李府君【奉化乡人】
　　东郭之外湖水清澈脩梁驾空霜筠茂樾居者何人如湖之清有隐君子陇西先生先生之家为儒絫世上舍之孙香弯之弟仰屋著书其书满家不偶于世乡闾之华鸾鹤精神方瞳华发望之俨然叩之斯发三絶韦编究极微言身则已矣此书当传谓君百年后进承楷一疾困之无不伤骇原始反终旦暮死生书种有继何恋何营惟今来者非亲则旧典刑之亡使我心疚窀穸有期来奠一巵哭者失声先生何之
　　祭表兄冯耤田【端方】
　　外门汪氏诸表森然惟我与兄始终周旋姻好絫世生又齐年嬉则同队学则差肩惟兄敏悟得之于天加以笃学经史贯穿长而属文思若涌泉俱从郑师尤工赋篇鸿庆孙公一代儒先见兄骈俪叹惊属聨得兄百韵报以长笺二文照映至今流传盍登青云操笔如椽命胡数竒场屋迍邅年及半百始沾赏延所至文鸣笔力翩翩词人所长多工一偏兄备众体词妥意全间见层出左右逢原持之以谦似不能言晩尤清修一室罄悬久依相门賔主俱贤贵名日起益壮益坚擢居掌故进司耤田享途伊始一疾弗痊荐绅嗟惜亲党涕涟兄我所畏猥先着鞭吾徒掌制媿在卢前极口赞扬未尝舍旃喜兄欲达而乃忽焉繐帷咫尺欲酹无缘亟遣儿曹往陈豆笾矢哀以词歴歴究宣言不尽意老泪如川















　　攻媿集卷八十三
　　钦定四库全书
　　攻媿集卷八十四
　　宋　楼钥　撰
　　祭文
　　祭叔父彬州【代工部】
　　呜呼我父是生五子惟我与弟年差无几幼则同队长则共被矫矫三兄雍熙同轨岁星一周沦谢相继雁序雕零门户亦替相与为命二人而已平生宦游动则干里晚食祠禄俱还桑梓筑室比隣为终焉计弟室先成如跂如矢我家未就犹费经理寓止外舎相去密迩有景共赏有酒同醉杖屡相过中有真味所期百年同此燕喜弟抱防疴时作时止我官于朝祖饯如礼执手郊原勉进药饵时得安书亹亹盈纸犹子来调得官辟水弟虽卧病颇亦自慰归侍十日遽已疲瘁医祷百端竟以不起呜呼哀哉才术之施十不一二两宰剧县一佐边垒精明絶人所至可纪莅官行法治家处已内外斩斩无小不治谓宜进用以继先世天乎不淑遽已亡矣吾之干禄聊复尔耳为饥所驱未免漫仕又谓小别不甚为意安知数旬便隔生死心摧肝裂哀泪如洗使吾之心知其至是虽有万钟讵肯舍尔他时赋归浮湛闾里只影翩然宁忍念此今也死不得抚其棺葬不得临其隧向风长号不知有生之为美防酒嘉殽遣子以祭情伤不文姑寓哀防呜呼九京其有知乎犹以少见吾手足之义
　　祭安康郡俞夫人【蒋防议母代工部】
　　起于名门作配君子壸助之贤辉于彤史惟子惟孙斑衣盈庭子列朝行孙秀而文嵗时上寿簮笏相映家庆成图一时之盛年登八十胡不百年日月云吉将祔九原【某】等相与有连事契不薄哀而送之奠此清酌
　　祭伯母冯恭人【同兄弟】
　　巨族之胄华宗是归婚好益缔室家具宜事夫如宾捧案齐眉抚族以和恩爱无亏秩秩子舍兟兟孙枝抚循鞠育夫人是依季父游宦十年秉麾夫人从行鱼轩生辉方期来归慰此离思亲戚团圞情话嬉嬉何意中途一疢寖危继以讣闻举宗伤悲灵轝西旋郊迎奔驰不觌温顔徒瞻灵旗涕洒百行何悲如斯矧此仲春窀穸有期嘉殽在俎防酒在巵情寓于文灵其聴之
　　祭王枢密【刚中代仲舅】
　　猗欤王公生宋八叶身厯四朝险夷一节贯穿百家艺苑耕猎其在江湖名已超躐出陈治安为天下甲道山峩巍金门岌嶪鳯掖优处螭蚴独摄大哉王言与典谟接坤维谋帅公论谁协帝曰汝谐徃即功业蜀道之难扪参仰胁尊为忠臣叱驭不慑朝无顾忧威动边堞奉祠以归高卧乡邑东山雅志鸥盟不歃边尘忽惊骑四匝羽檄星驰军书夜急尺一趣还承明再入首定国是终始坚执忠肝义胆越见眉睫臣主相遇神防气合樽爼折冲敌人震詟智略纵横闗机开阖王师増气一月三防侵疆复归信使响答遂登西府以赞调燮人皆谓公行矣爰立大厦梁栋巨川舟楫辅成太平光明炜熠天何不憗变生呼吸人之云亡孰不呜唈天子震悼为辍朝集见之恨晩用之无及存殁哀荣赠赙杂沓钥列官于朝莫拜马鬛灵舆啓途丹旐帖帖哀以送之千载一诀
　　祭郑衡州【若容代仲舅】
