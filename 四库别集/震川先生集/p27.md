<!-- { "loadSidebar": true } -->
　　初十日夜分，生员龚良相、徐倬、傅继善奋义冒死请兵。十一日黎明，遇梁帅于六市铺西，距县尚三十余里。反复哀恳，而梁凤骄蹇有加。赖张公督促前进，款兵踊跃东向，气雄志烈，不负狼名。梁帅徐徐既至，有司选地扎营。梁凤仍称该地四面阻水，不可遏敌。复退屯九里桥外。款兵孤悬，势难野宿。姑纳城中，待梁并进。府县文牒祈请再三方至。开门延入，欲加慰劳。已先计纵沂兵逸去，为媒孽之地矣。方议出攻，乃又妄申本县按兵不发。于是宪符严责。十五日，张三府督梁凤合兵大举。本县义勇导引款兵，直捣贼窟。血战方酣，而诸兵遥望贼来，即麾奔溃。多自溺水，甲骑铠仗，半为贼有。款兵益进，杀伤贼徒二十余人。而后援不继，致有阵亡挤水之祸。于是更令逃军造为厚款薄沂之谤，欺罔上官，致使是非不明，功过莫辨 【辨　原刻误作「办」，依大全集校改。】 

　　。假令有司诚有厚薄，亦不过视上官意向。而士卒得以厚薄为去留，则将焉用彼帅哉？其失机误军之罪，恐不可推托于厚薄也。 

　　仪部王主政，不忍官民罹此荼毒，受此萋菲，挺身冒险，仗义执言，乃至暴没。皆愤愤不平之所致也。人之云亡，邦国殄瘁。时事如此，可胜叹哉！其原盖始于当道先有款兵，防卫无锡，以厚其故人，而梁凤亦不欲强颜再入昆境，各戾初心，遂相构煽。殊不念昆山之与无锡，均为朝廷根本之地。况上游土崩，下流澜倒，又必然之势也，岂宜有所偏重哉？ 

　　是时我军虽未收全功，而款兵声已詟服贼胆，遂相引去。杀遗民，烧遗屋，数十里烟火不绝者，又四五日，以泄其余愤。盖自四月初七日至五月廿五日，孤城被围凡四十五日。临城攻击，大小三十余战。以不教之民，当日滋之寇，内无张巡、许远之略，外无蚍蜉蚁子之援，城之不陷，皆天也。其六门并攻，被杀男女五百余人，被烧房屋二万余间，被发棺冢计四十余口，是皆就耳目之所睹记者言之。其各乡村落，凡三百五十里，境内房屋，十去八九，男妇十失五六，棺椁三四，有不可胜计而周知者。君门万里，未能遽达；虽密迩当道，岂皆尽得其实哉？互相蒙蔽，以期远罪，贼何幸而民何辜也？彼梁凤若始能不离该境，则贼安敢遽尔深入？中能力战不退，则贼岂敢直捣郡城？终能如期急难，则贼岂敢冲城凿穴？贻昆山之祸者，梁凤也。乃又饰词驾罪，欺天乎？欺人乎？ 

　　更有大可怪者，其款兵先登殁阵，其渰死者，皆缘邳、处二兵争先奔溃，挤入洪流，性不善水，又甲重不能振拔，遂至胥溺，非汨水而被渰者。此情可矜，法所应恤。彼二兵正当正其望风奔溃之罪，以示惩劝。乃今与款兵一体加厚，何其颠倒之甚耶？呜呼！处败军若此，良民无故被杀者，流血成川，积骸如山，又将何以待之哉？ 

　　尝考吾昆自有国以来，未尝被兵燹，有生聚而无教训。故今遭此，皆错愕相顾，束手无策。不得已，为坚壁清野之计。纵贼猖狂，莫之敢抗。其受祸亦独惨于他处。今之急务，莫若广濠堑，造月城，筑弩台，立营寨，集乡兵，时训练，铸火器，备弓弩，积薪米，蓄油烛。其周回近城林木，须斩去里许，以绝埋伏。茔冢有碍城隍者，宜量给地价，为迁葬之费。而十家为甲之法，尤所当严。其男子十五岁以下，凡成丁者，尽令编报，排门粉壁。每甲推长一人，稽其出入。若有面生可疑，虽系商贾，非累年土著，无父兄承传者，亦须根究。庶使内贼不出，外贼不入，而奸宄之徒，无从造衅矣。 

　　至于抚疲民，蠲逋税，勘荒田，尤时政之大端；而动支官银，又便宜之要术。盖事有常变，有轻重。处常，则仓库为重而武备为轻；处变，则军旅为重而财用为轻。况居官行法，自有大体。私罪不可有，公罪不可无。所谓公罪者，正今日动支官银以济时艰，而为法受恶之类是也。况既上官文移，则操纵由己，虽不宜冗滥，又何必拘拘常格而自取窘缩哉？且安富之道，周官所先。劝借可暂而不可常，可一而不可再。以有限之大户，而欲应无穷之巨寇，「吾不知所税驾矣？」 

　　凡此数事，果能断自乃心，豫有成筭；则用足兵强，形势险固，人心坚励，进可以攻，退可以守。贼来犯境，便当横出四郊，与之一决。又何必填门塞关，悬悬外援之望，不获其用而反受其害，如今日之冤愤哉？愚忝与守城，与贼来去之日相终始。目击惨毒，所不忍言。姑记其始末，以备他日邑乘之纪录。其它处置，略具备倭议中。有民社之寄者，尚其鉴此衷悃，毋以出位为罪。幸甚，幸甚。 

-------------------------------------------------------------------------------- 

震川先生集卷之九　　赠送序 

　　送吴纯甫先生会试序 

　　予为童子时，则知有吴纯甫先生。长而登先生之门，悦而忘其归也。盖世之所谓慷慨魁磊之士，吾必曰先生焉。先生精于学，邃于文，熟于事。少时，为县大夫郡邑长者所推重。当道者往往叹息，期以大用，指日以望。既而摧抑顿挫者几三十年。先生自负瓌伟，不见施设，独喜为人言之。人无贤愚，见者倾倒。自少年学子稍知向方者，必引而进之。士之有志者，亦皆归先生。每从嘉林修竹间，纡衿方履，笑咏相随，殆无虚日。时有质辨，剖析毫发，议论蠭起，羣疑豁如，云披雨霁，天清日明。其于天下之利害，生民之得失，常有隐忧于其间。天子中兴，慨然有志于三代之治。诏书数下，所以修明千百年之废典者不一事，悉先生之所尝言者。故与先生游者，皆去为显官。先生独为诸生，揖让进退自若也。 

　　嘉靖辛卯，先生始发解。于是将上礼部。服王官有日矣。皆喜先生之遇，而又惜其晚也。然君子之论不施于早晚之间，而施于遇不遇之际。不以徒遇之为喜，而以得所遇之为乐。予惟国家以科目收天下之士，名臣将相，接踵而兴。豪杰之士，莫不自见于其间。而比年以来，士风渐以不振。夫卓然不为流俗所移者，要不可谓无人也。自余奔走富贵，行尽如驰，莫能为朝廷出分毫之力。冠带褎然，舆马赫奕，自喻得意。内以侵渔其乡里，外以芟夷其人民。一为官守，日夜孜孜，惟恐囊橐之不厚，迁转之不亟，交结承奉之不至。书问繁于吏牒，馈送急于官赋，拜谒勤于职守。其党又相为引重，曰：彼名进士也。故虽荦然肆其恣睢之心，监察之吏，冠盖相望。莫能问也。居无几何，升擢又至矣。其始羸然一书生耳，才释褐而百物之资可立具，此何从而得之哉？亦独不念朝廷取之者何如，用之者何如，爵禄宠锡之者何如也。岂其平居无恳恻之意欤？将富贵之地，使人易眩，失其守欤？世之所倚重者尽赖此辈，而如是弥望，君子盖以为世道无穷之虑焉。 

　　初，先生与余论天下事，予未尝不竦然，又默然有感也。以为在位者皆以此为心，则天下可以无事。然而先生不遇也。今先生遇矣，得一人于千百之中，不可谓无获也；障流波于奔溃之日，不可谓无力也。以其向所言者而从事焉，则犹饥渴而饮食之也。夫趋俗之士师师，持正之士谔谔。夫谔谔非幸也，然天下之事，彼不为而此为之，倡者一人，随者十人，则固当有声气之同者。若是而相与持天下之势，君子又以为世道无穷之幸焉。故予谓先生不谓之晚，而如先生乃可谓之真遇也。若彼碌碌者徒，虽襁褓而朱紫，日唯诺于殿廷，吾不谓之遇也。因书以为别。 【按辛卯为嘉靖十年，府君时年二十有六耳，文章议论已如此。】　　　　送夹江张先生序 

　　昔者天下初定，士之一材一艺，咸思所以奋起树立，以自见于世。而上之所以甄别进退，激扬风励之者靡不至。天下之小官，其名尝达于天子之庭。朝而为善，夕以闻于朝，而旌擢之命加焉；夕而为恶，朝以闻于朝，而诛削之令加焉。故怀不肖之心者，惧而不得逞；有一命之寄者，皆以自爱而不轻弃其身。夫是以能鼓舞变化一世之人材，而贤者恒自下僚崛起，卓然为天下之望；搨冗无能之徒，终身沉沦而不敢有分外之思。 

　　承平既久，士无贤不肖，率以资叙。交驰横骛，布列天下之要位，以行其恣睢之意。穷阎之民，愁苦吁告；而扳援凭借，巧文掩护，时得忠勤之褒。至于仁人志士，不幸偃蹇于卑服，竭力以行其所志，而蒙其恩者交口赞颂，上之人犹掩耳弗闻，而独以其意制轻重于其间。公论在于下而上弗知，有识之士所以掩郁丧气而长叹也。 

　　吾师夹江张先生，司邑之教。宽和乐易，不设防畛，而介然之操，不为势利之所沮屈。周知士之所急，时以从容数语，洞析其情。而先生之爱士，与士之爱先生，不啻如家人父子。邑之人自荐绅先生，下至于市井之童稚，皆知其贤。乃者有同州之命，莫不咨嗟叹息，为之徧访士大夫之宦【宦　原刻作「穴?臣」，依大全集校改。】 

　　游长安者，知其风土之不逮吾吴中，而以为忧。又以为先生之贤，宜得显擢，使出于格例之外；而顾复奔走于常调，是所以益抱无涯之恨，而伤公论之未明也。夫天下之官，上自公卿，下至于州县之吏，其等级不知者几。而数之至于学官，此岂有意知其可否而黜涉进退之者？然则又乌能知吾邑人之情之如此也哉？ 

　　予为弟子员，事先生于学官者四年。见先生再遭子壻之丧，孀女寡妇，年老抚抱幼孙，客居万里之外。先生之官，又世之所谓穷苦寂寞而无聊者，而处之裕如，未尝有愠色。则区区计较于毫毛之间者，非先生之情；独予与邑人之情，不能已者如此也。 

　　送李廉甫北上序 

　　西川子与余，同庚也，同业也，又相善也。今秋，予为考官所黜，而西川子以易举为第三人，予盖释己之忧，而为西川子之喜。 

　　虽然，西川子将仕矣。至京师，天子临轩而策焉；庙堂贤公卿，瞩目以待焉；服官而执事焉。一言之善，一事之得，天下有被其福者；一言之否，一事之失，天下有被其祸者。国家聚天下俊乂，冠冕而禄食之，非以为西川子荣也。西川子今又不若吾徒平日，相与肆意侈志，时有悖缪，口耳出入而已，有利害，将不及于里闬也。予于是释己之忧，而为西川子之忧。 

　　西川子淳谨和易，与之居，终日无忤。推其心于忠君爱国，油然也。而予惓惓之心，犹有不得已者。西川子既束装矣。予病，不能从祖道；则使人谓之曰：「异日子得赐告而归，予将以旧言验之也。」 

　　送王汝康会试序 

