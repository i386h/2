<!-- { "loadSidebar": true } -->
有善女士，□□胜因，戒行具足，道业犹新。雪山现疾，火宅难山，家□□□，逝□□休。□去矣，清□之地，□□白土之茔。□□□（录自《隋唐五代墓志汇编》陕西卷第三册）
№长安００６
【盖】
失。
【志文】
（上缺）孙（下缺）质端严，蔡室闻弦（下缺）□絮对飞雪之清讥。年廿一，作（下缺）开鸣凤，庆表乘龙，宜家展琴瑟之欢，（下缺）蘩之礼。天桃可美，正对三春，寿药无徵，（下缺）月。以长安二年十月廿六日遘疾，终於怀州□内县之馆舍，春秋卅三。呜呼哀哉！良人胡氏，瑶林琼树，行闻丧隅之悲，瘗玉沉珠，独轸伤神之痛。粤以其年十一月甲子朔廿一日甲申，殡於北邙山之原，礼也。
荣河东注，唯余逝水之嗟；温洛南浮，无复凌波之步。乃为铭曰：
充国之胄兮必後箕裘，元淑之才兮礼抗公侯。家声祖德兮庆绪潜流，温恭贞慎兮爰好仇。其生兮若浮，其死兮若休。积尘埃於织室，罢弦管於庄楼。山寒日下，陇暗云愁。魂兮冥寞，万古千秋。
（录自《隋唐五代墓志汇编》洛阳卷第七册）
№长安００７
【盖】
失。
【志文】
大周故兖州都督彭城刘府君墓志铭并序公讳，字如，天水上わ人也。汉楚元王交后。其先因官家焉。粤惟唐尧则天，居位者一□余载；汉高杂霸，有国者四百余年。帝王以来，唯此为盛；子弟繁衍，不亦宜乎！若乃辟强居宗室之冠，路叔持黄老之术，子政之搏极群书，子骏之讲论六艺，固已蕴藉当时，光辉後叶者矣。曾祖宇文朝黄瓜、白石二县令，隋康州司马；祖唐秦州总管府记室参军、检校上わ县令、泾州安定县令；父唐监察御史、绵州龙安县令；儒雅不匮，清白相传，职事尤理，门风孤映。君诞降灵和之气，特禀秀异之姿，才艺月将，聪明天假。五岁诵骚、雅，七岁读诗、书，兼解缀文，每有奇句。龙安府君宦游於蜀，君时随从在焉，挹杨马之风流，观岷峨之体势。思过半矣，得妙助於名区；人亦有言，假良谈於胜友。时成都令独孤仁宗、益府户曹贺遂亮，或德业推重，或词学称优，一方之龙门，四海之人物。
每招迎宾客，必引君在膝前，辄命赋诗，曾无加点，气骨道迈，标致清新。由是才子之名惊於座席，神童之目擅於西南矣。十三游太学，虽篇章妙绝，取贵文场，而思理精微，更专儒术。寻而州乡推择，以明经充赋，射策甲科，选授益州唐隆县尉。丁内忧去职，执淳孝之性，锺偏罚之哀。丧则宁戚，毁实过礼。服除，授绛州曲沃县主簿。河东道巡察大使以公清白著称，准制升进。俄应封太山举，未授职而龙安府君薨，泣血三年，过人一等，几乎殒灭，闻名称之。礼阕，授雍州好时县主簿，入科举，制授雍州乾封县尉，累迁监察御史、殿中侍御史、侍御史、吏部员外郎、夏官郎中、正畿甸，决断京邑，宪府则见惮直绳，礼闱则弥闲故事，守法无挠，丑正有徒。俄以公事左为康州都城令。公荣枯一致，得丧齐指，在三黜而怡然，居九夷而何陋。推诫以进，宁患蛮貊之异心；杖义而行，岂惧风波之为递。以防御功敕摄康州司马。巡察御史何彦先准敕升进。秩满，授梁州南郑县令。风化未几，同太丘之一年；俄而恩旨徵赴都，复旧任，除夏官郎中。台阁有辉，比休琏之三人。寻加朝散大大、守司仆少卿；十日，转司农少卿；一月，摄文昌秋官侍郎；寻而正授。亨通有数，旬朔未淹，从列寺而历中台；迈九迁而逾四至。丝纶为美，法理称平，而残贱之臣，仇雠日升，枉奏下狱，中旨特原。
以公谅直有闻，故奸宄之徒不能伤也。以风疾正为卫州刺史。陛辞之後，改授中大夫、使持节都督兖州诸军事、守兖州刺史。抚导之首，惠爱居先，境无冤人，曾无留事。励精为倦，旧疾有加。春秋七十二，长安元年十二月十五日终於官舍。
呜呼哀哉！即以二年十一月廿七日迁窆於洛州平乐，礼也。惟公行不由径，动不逾矩，才掩四科，业该百行，居家孝悌，莅职公清，侍物以仁，与朋以信。终日谈论，闻者不厌其言；无所亲疏，见者咸钦其德。以孔教而饰事，用佛理而持心。
折衷人伦之间，冥通寂灭之际。流年不驻，虽穷有待之涯，妙力难思，方历无生之果。所作弹文诗笔等总卅余卷，并注金刚般若及老子，并行於代。有子景宪等，夙奉严训，冀长欢於候色；奄背慈颜，忽沉痛於创巨。将安宅兆，傍连阙塞之山；敬撰徽猷，下瘗泉亭之石。铭曰：
皇皇门庆，毓灵降祥。英英国宝，韫价腾光。可大可久，知後知章。名教游息，翰墨翱翔。令问丕显，嘉庸孔臧。如彼松竹，冒雪凌霜。如彼镜剑，凝规擢芒。方凭共理，曷谓斯亡。门孤殒恸，□□悲凉。卜占何所，在洛之阳。丘垄何，於邙之傍。风云向背，表阙低昂。于嗟此室，年代茫茫。
（录自《隋唐五代墓志汇编》洛阳卷第七册）
№长安００８
【盖】
失。
【志文】
大周故刘君夫人墓志铭并序君讳买，字□，中山人也。见官上党，遂为黎邑人焉。自唐地开宗，八眉因而显极；泗阳兴建，天汉因此分荣。故西蜀鼎峙於前，宋东启吴於後，缘兹望族，代莫能京。曾祖粲，□国府朝散大夫，聚米龆年之日，戏戈竹马之年，早附龙鳞，攀斯凤翼。功庸既纪，酬效嘉勋。祖迁，板授易州遂城县令。乡推领袖，范则楷模，以彼遐龄，特蒙恩职。君绮纨之岁，籍甚风猷；弱冠之时，令名尤著。更以恒携星剑，每弄霜戈，陷阵先锋，摧凶弥□，人推於长，功即四加。岂期未展所能，俄悲泉壤。可谓木秀见摧，井甘先竭。吴中谢逝，处士星沉；蜀土任亡，武山云坏，呜呼哀哉！年二，以大唐咸亨二年六月廿六日，卒於私第。妻周氏，丞相有敕流声，大夫苛能传誉。芝兰表性，琬琰宅心。葛蕈早茂於家，黄鸟无声相咏。更以马班采发，锺郝风传，自性三从，夙标四德。八解澄□，三慈莹心，镜净身禅，道清攸觉，生乃偕老，死归同穴。呜呼哀哉！年八十二，以长安二年十一月十四日亡。即以其年十二月十六日，同窆於续村西北三里乾地。风吹松劲，动凄忉而含悲；云黯寒郊，益惨然而愁结。东瞻所瞩，坟即子婴；西视遐原，三堆□正；南看镜浦，漳水汤汤；北眺莲岸，岚山映日。嗣子等痛隙驹之易往，嗟风树之难停，徒缠七日之餐，空轸三年之泣。恨泉扃之永掩，切□夜之未央，恐碧海之有移，勒翠石将长久。词曰：
八眉闻族，两□启昌，弘宗望族，代袭璋。分枝沛郡，折氏恒阳，因□君子，奕叶而光。人多领袖，挺特惟良，不＊一老，空嗟彼苍。莫逢灵草，难遇魂香，九原不作，千年谁央。乡间殄瘁，人之云亡，□□高咏，唯轸莪章。泉扃一掩，蒿里唯伤，攒需石日，た柳星行。堆□□□，鹦墓原伤，速明岚岭，镜出源漳。爰镌翠琰，地久天长。其二。先远□□，非古□□，□封马鬣，地似林岗，□□□□，□□□苍，千兮岁馥，□□□□。
（录自《隋唐五代墓志汇编》山西卷第一册）
№长安００９
【盖】
失。
【志文】
大周故赵夫人墓志铭并序夫人讳韦提，天水郡人也。门传孝友，地积膏腴，肃清府左果毅备之孙，盐州刺史宝之女。凝情淑慎，禀质端严，蔡室闻弦，识流波之雅韵；谢庭飘絮，对飞雪之清讥。年廿一，作嫔胡氏。既而兆开鸣凤，庆表乘龙，宜家展琴瑟之欢，入阁事苹蘩之礼。夭桃可美，正对三春；寿药无徵，奄辞千月。以长安二年十月廿六日遘疾，终於怀州河内县之馆舍，春秋卅三。呜呼哀哉！良人胡氏，瑶林琼树，行闻丧偶之悲；瘗玉沉珠，独轸伤神之痛。粤以其年十一月甲子朔廿一日甲申殡於北邙山之原，礼也。荣河东注，唯余逝水之嗟；温洛南浮，无复凌波之步。
乃为铭：
充国之胄兮必复箕裘；元淑之才兮礼抗公侯。家声祖德兮庆绪潜流；温恭贞慎兮爰好仇。其生兮若浮，其死兮若休。积尘埃於织室，罢弦管於庄楼。山寒日下，陇暗云愁，魂兮冥寞，万古千秋。
（录自《洛阳出土历代墓志辑绳》）
№长安０１０
【盖】
失。
【志文】
大周故李府君墓志之铭君讳度，即犹龙余庆，马喙遗尘，改邑陈邦，迁居赵郡，自周秦汉魏晋宋齐梁，轩冕殷繁，风流间出，详诸简牍，可略而言矣。曾祖讳买，齐任荆州司马；又除授潞州刺史，子孙因家焉。祖讳贵，隋任相州邺县令；铜章绚彩，掩门豹而警巫□；墨绶飞花，拂玉凫而戒仙路。父讳举，皇朝蒙授御史大夫；望崇绣服，直笔丹墀，既弹雀於乾庄，亦问狸於耶径。惟君红颜好学，白首知归，漠钅刀清霜，严凝厥志；隋珠明月，错落其众。凤管含奇，谐八音於东箭；□锺孕响，叶九奏於南金。既而掷地从吾，鄙公侯而高蹈；乐天知命，摈好爵以幽贞。何玉树之一朝，掩摧芳於万仞？春秋五十有五，去咸亨元年八月廿四日，终於私第。於时枝禽罢饵，厩马停刍。况骨肉而兴宗闳，岂不攀号而罔极。今以长安二年腊月岁次壬寅癸巳朔廿八日辛酉，偏葬於李高村西南三里平原，礼也。其坟则东瞰嵩灵旧寺，大雄之化犹存；西据屯留故城，文命之风尚在。南驰长子，虞宾之咏凄凉；北走洪堆，汉守之歌歇灭。实九原之神宅，乃三晋之佳城。素鹤丹乌，朝夕感而自远，紫ら白鹿，遐迩应而来游。孤子某等扣地长号，闻雷雨而洒；西扪永慕，见风树而增哀。惧陵谷之迁讹，及镌琼而铭记。其词曰：
云气珠韬，星光玉胤，濑乡一曲，丛台千仞。烟霏周汉，风流魏晋，香轶蝉冠，花明龟樱其一。乃文乃武，克重克威，承家开国，制绵褰幔芝兰交映，金璧相晖，沉而名显，殁而声飞。其二。粤若君子，讵掩小人，鱼兔何系？鹏何亲？情峦飚竖，舌电虹申，柳生远，孟子近邻。其三。触□易问，惟死难从，石光流霞，隙影搏空。江山壮气，蒲拥须容，珠消镂鹤，玉碎龙。咏清波兮恋浦，歌白日兮沉峰。悲扬风兮萧萧，哀蒿里兮葱葱。
（录自《隋唐五代墓志汇编》山西卷第一册）
№长安０１１
【盖】
无。
【志文】
砖。
