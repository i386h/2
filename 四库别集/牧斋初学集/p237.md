<!-- { "loadSidebar": true } -->
    （公自拔贼中，间关九死，得达行在。近侍未几，移官远出。此诗盖深叹肃宗之少恩也。题云“自金光门出”，又云“因出此门”，此诗之题即序，亦即诗也。《招魂》曰：“魂兮归来，入修门些！”经年之后，再出国门，痛定思痛，犹有未招之魂。比《招魂》之言，尤可伤矣！“移官岂至尊”，犹云岂至尊乎？盖不忍斥言之也。“驻马望千门”，正古人去不忘君之义。公之移官，以上疏救房也，素负重名，驰驱奉册，致位宰相。肃宗以其为玄宗建议制置天下支庶，悉领大藩，心忌而恶之，乾元元年六月，下诏贬，并及刘秩、严武等，以党故也。《旧书》云：罢相，甫上言不宜罢。肃宗怒，贬为刺史，出甫为华州司功参军。按杜集有至德二载六月有奉谢口敕放三司推问状，盖以是时罢相，公论救，诏三司推问。以张镐救，敕放就列。至次年六月，复与俱贬也。然而诏书不及者，以官卑耳。镐代相，亦以是时罢。镐亦蜀郡旧臣，坐党也。公诗于、镐及武，深所推服，而代、肃间论时事，则始终以封建为得策，盖公与同心若此。然吾观贺兰进明之谮曰：“昨于南朝为圣皇制置天下。”又曰：“于圣皇为忠，于陛下非忠也。”肃宗恶，尽出其党，下诏表暴其罪。盖忠于圣皇之语，有以深中其心也。移仗之事，其端已见于此。李辅国特探其邪心而成之耳。公与之贬谪，关系玄、肃父子间事。此其事君交友，生平出处之大端，故表而出之。作年谱者，至谓公不知论何事而出，其陋甚矣！ 

    （寄张十二山人彪） 
    时来故旧少，乱后别离频。世祖修高庙，文公赏从臣。 
商山犹入楚，渭水不离秦。存想青龙秘，骑行白鹿驯。 
耕岩非谷口，结草即河滨。 
    至德二载，蜀郡、灵武元从功臣，皆加封爵。次年四月，九庙成，备法驾自长安迎神主入新庙，故曰：“世祖修高庙，文公赏从臣。”借汉、晋以为喻，而宗庙之焚毁，阙廷之匡复，皆尽于十字之中矣。叙事简妙若此，真攒簇五行手也。商山、源水，不出秦、楚疆域，喻西都丧乱，而山人仍隐于嵩阳也。当天地翻覆之时，耕岩结草，想青龙而骑白鹿，静者之妙如此。此数句隐显映带，其妙处未易名言，亦可以悟作长律之法。肃宗赏功，独厚于灵武从臣，故曰“文公赏从臣”。引介子推之事以讥之也。传曰：定、哀多微词。公于玄、肃之际，其多微词如此。 

    （天末怀李白） 
文章憎命达，魑魅喜人过。 
“魑魅喜人过”，喜其来而择人以食也。即《招魂》之意。 

（送远） 
    带甲满天地，胡为君远行？亲朋尽一哭，鞍马去孤城。 
草木岁月晚，关河霜雪清。别离已昨日，因见古人情。 
    亡友顾云鸿朗仲曰：“亲朋一哭，鞍马孤城，送远之事尽矣。归而思之，草木之岁月如彼，关河之霜雪如此，别离之况，倏已昨日。因以见古人之情，莫深于送别，良有以也。”朗仲，恨人也，故其言如此。 

    （观兵） 
    北庭送壮士，貔虎数尤多。精锐旧无敌，边隅今若何？ 
妖氛拥白马，元帅待雕戈。莫守邺城下，斩鲸辽海波。 
    乾元元年，郭子仪领九节度围安庆绪于相州。明年，史思明引众来救，官军败而解去。先是李光弼请与朔方兵同逼魏城，则邺城必拔，鱼朝恩不可而止。而汾阳与光弼谋议不同，遂列大阵于城南十里。此诗谓官军当直捣幽、燕，破思明之巢穴，不当坚守城下以老师也。时汾阳与光弼不协，故败。光弼盖出公策，而汾阳亦千虑之失也。公岂徒诗人也哉？ 

    （散愁） 
百万传深入，寰区望匪他。司徒下燕赵，收取旧山河。 
    （此诗作于上元元年光弼胜贼河阳之后，所谓司徒下燕、赵者，盖喜而望之，非实事也。旧注失之。 

（漫兴） 
恰似春风相欺得，夜来吹折数枝花。 
    《老学庵笔记》：“相”字从入声读。白乐天用“相”字，多从俗语，作思必切，如“为问长安月，如何不相离”是也。北人大抵以“相”字作入声，至今犹然。 

    （戏为六绝句） 
    纵使卢王操翰墨，劣于汉魏近《风》《骚》。龙文虎脊皆君驭，历块过都见尔曹。 
    卢、王之文体，虽劣于汉、魏，而其源流实出于《风》《骚》，此所以“不废江河万古流”也。“劣于汉、魏近《风》《骚》”，“别裁伪体亲风雅”，公于此点出金刚眼睛矣。 
    才力应难夸数公，凡今谁是出群雄？或看翡翠兰苕上，未掣鲸鱼碧海中。 
    元裕之诗云：“邺下风流在晋多，壮怀犹见唾壶歌。风云若恨张华少，温李新声奈尔何！”又云：“有情芍药含春泪，无力蔷薇卧晚枝。拈出退之《山石》句，始知渠是女郎诗。” 
    未及前贤更勿疑，递相祖述复先谁？别裁伪体亲《风》《雅》，转益多师是汝师。 
    别，分别也。裁者，裁而去之也。“别裁伪体”，以亲《风》《雅》，文章流别，可谓区明矣。又必“转益多师”，“递相祖述”，无效嗤点轻薄之流，而甘于未及前贤也。裕之诗云：“论诗宁下涪翁拜？未作江西社里人。”又云：“传语闭门陈正字，可怜无补费精神。”别裁之道，思过半矣。 

    （入奏行赠西山检察使窦侍御） 
    窦侍御，骥之子，凤之雏。年未三十忠义俱，骨鲠绝代无。 
炯如一段清冰出万壑，置在迎风寒露之玉壶。 
蔗浆归厨金碗冻，洗涤烦热足以宁君躯。政用疏通合典则，戚联豪贵耽文儒。 
兵革未息人未苏，天子亦念西南隅。吐蕃凭陵气颇粗，窦氏检察应时须。 
运粮绳桥壮士喜，斩木火井穷猿呼。八州刺史思一战，三城守边却可图。 
此行入奏计未小，密奉圣旨恩宜殊。绣衣春当霄汉立，彩服日向庭闱趋。 
省郎京兆必俯拾，江花未落还成都，肯访浣花老翁无？为君酤酒满眼酤， 
与奴白饭马青刍。 
    （《高传》：剑南自玄宗还京后，于绵、益二州各置一节度使，百姓劳弊。因出西山三城置戍论之请，罢东川节度，以一剑南，西山不急之城，稍以减削。疏奏不纳。公为阆州王使君进《论巴蜀安危表》，亦请罢东川兵马，悉付西川，与议合。而是时在成都，与公往来草堂，则罢东川捐三城之奏，必与公谘议而后行也。此诗云：“此行入奏计未小，密奉圣旨恩宜殊。”盖以此疏托侍御入奏，故题曰《入奏行》也。“兵革未息”以下，隐括入奏之语。“江花未落”以下，望其奉圣旨以苏蜀民，相与酤酒相贺，白饭青刍下及奴马，宴喜之至也。浣花老翁，参预国家大计，关心如此，良可感矣！ 

    （渔阳） 
    渔阳突骑犹精锐，赫赫雍王都节制。猛将飘然恐后时，本朝不入非高计。 
禄山北筑雄武城，旧防败走归其营。系书请问燕耆旧，今日何须十万兵？ 
    赵亻叟曰：公初闻雍王统兵，作此诗以讽河北诸将，谓飘然而来，犹恐后时，乃拥兵不入本朝，岂高计乎？故又举禄山往事以戒之。旧注以后事傅会，非公本意也。 

    （有感五首） 
    幽蓟余蛇豕，乾坤尚虎狼。诸侯春不贡，使者日相望。 
慎勿吞青海，无劳问越裳。大君先息战，归马华山阳。 
    是时史朝义下诸降将奄有幽、魏之地，封王节镇，骄恣不贡。代宗懦弱，不能致讨。此诗云：“慎勿吞青海，无劳问越裳。”安有节镇之近，不修职贡，而顾能从事远略者乎？盖叹之也。“息战”、“归马”，谓其不复能用兵，而婉词以讥之也。李翱云：“唐子孙不能以天下取河北。”正此意也。旧注以谓戒人主不当生事夷狄，真痴人说梦耳。 
    雒下舟车入，天中贡赋均。日闻红粟腐，寒待翠华春。 
莫取金汤固，长令宇宙新。不过行俭德，盗贼本王臣。 
    自吐蕃入寇，车驾东幸，天下皆咎程元振。又以子仪新立功，不欲天子还京，劝帝且都洛阳，以避蕃寇。代宗然之。子仪因兵部侍郎张重光宣慰回，附章论奏。代宗省表垂泣，亟还京师。其略曰：东周之地，久陷贼中。宫室焚烧，十不存一。矧其土地狭厄，才数百里间，东有成皋，南有二室，险不足恃，适为战场。明明天子，躬俭节用，苟能黜素冫食之吏，去冗食之官，抑竖刁、易牙之权，任蘧瑗、史之直，则黎元自理，寇盗自平。中兴之功，旬月可冀。公诗云：“莫取金汤固，长令宇宙新。不过行俭德，盗贼本王臣。”正隐括汾阳论奏大意。 
    丹桂风霜急，青梧日夜雕。由来强干地，未有不臣朝。 
受钺亲贤往，卑宫制诏遥。终依古封建，岂独听箫韶。 
    初，房建分镇讨贼之议。诏曰：“令元子北略朔方，命诸王分守重镇。”诏下，远近相庆，咸思效忠于兴复。禄山抚膺曰：“吾不得天下矣。”肃宗即位，恶贬之。用其诸子统师，然皆不出京师，遥制而已。广德初，宗藩削弱，藩镇不臣。公追叹朝廷不用议，失强干弱支之义，而有事则仓卒以亲贤授钺也。“丹桂”言王室，“青梧”喻宗藩也。卑宫制诏，即天宝十五载七月丁卯制置天下之诏也。谓其分封诸王，如禹之与子，故以卑宫言之。《壮游》诗：“禹功亦命子。”此其证也。落句言不依古封建而欲坐听箫韶，不可得也。公之冒死救，岂独以交友之故哉？ 
    胡灭人还乱，兵残将自疑。登坛名绝假，执玉尔何迟？ 
领郡辄无色，之官皆有词。愿闻哀痛诏，端拱问疮痍。 
    李肇《国史补》：开元已前，有事于外，则命使臣，否则止。自置八节度、十采访，始有坐而为使。其后名号益广，大抵生于置兵，盛于专利，普于衔命。于是为使则重，为官则轻。故天宝末，佩印有至四十者，大历中，请俸有至千贯者。宦官内外悉属之使。旧为权臣所管，州县所理，今属中人者有之。此诗曰：“登坛名绝假”，谓诸将兼官太多。所谓坐而为使也。领郡辄无色，州郡皆权臣所管，不能自达，故曰“无色”也。“之官皆有词”，所谓为使则重，为官则轻也。《送陵州路使君》诗云：“王室比多难，高官皆武臣”，与此诗正相发明。注引东坡语，谓唐郡县多不得人，由重内轻外者，此天宝以前事，以言乎广德之时，则迂矣。 

    （送元二适江左） 
