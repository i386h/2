<!-- { "loadSidebar": true } -->
　　或问道学之目不可如此标榜所以多谤议曰不然此二字庸何伤道也学也天下之大事也但问上之人好尚如何耳贱工末技一日崇尚尚且掀然于天下况圣人大公至正之道以此为学庸可议乎
　　纣天命未改只得为君一日天命改便是独夫天地阴阳人物都是如此精气行到他处便得为君为长到去了却只是匹夫人有人神所在处不敢犯亦犹是也古法能按摩人血气使去疾病如人能叅天地赞化育代天工以成天下之务到此胷怀眼目真是大
　　学仙长年一説世所决无决不可得世间万事有様子可做只此无様子古仙者不可见长年者亦无有看谁做様子今富贵者见有様子其所以取富贵者又皆可学可效仿然终身尽智力有不可得况儌幸无可效仿者乎
　　张侯论为世所贵则张禹之学过于萧望之韦贤辈何晏集诸家之书则又贤于禹然视其所为乃尔则圣人之道当真知当践履当求之于心章句训诂云乎哉南轩意于行字上责得重谓人虽能知不能行也程门取人先论知见次乃考其所为伊川自少説话便过人常言人专论有行不论知见世人喜説某人只是説得行不得正叔言只説得好话亦大难好话亦岂易説吕原明谓二公逺过众人者皆此类
　　先儒説出体用尝谓孔孟未尝言此及子细读之毎言无非有体有用者如忠告而善道之忠告体也善道之用也虽有善为説辞者无忠告之心则不可虽有忠告之心不能善道之则犯于讦直不能入又如居上不寛为礼不敬临丧不哀寛敬哀其体也体立而后用行无此三者则夫所行之得失与夫繁文末节皆无足观矣如周子太极邵子先天图等书皆是这个体面程子谓学者当以论孟为本论孟既治则六经可不治而明矣圣人所以作经之意必有定见然后沛然无所疑非后世牵合勉强所可拟也程子于论孟中反复致意其防深矣有本有文有体有用圣人之言无所偏滞传之万世无弊先儒读书精察见圣人立言之意
　　天理不可诬圣言不可忽非是圣人姑为一等绳墨之语约束人天命人心当然之理不容己也
　　天尊地卑乾坤定矣贵贱位矣在上者必尊之然后事可得而理为君长敬天地祖宗鬼神为百执事敬事君长此不易之理也舍此便逆便不顺今有人曰无天地鬼神无君长父兄尊在我而已虽极力自尊终必败亡葢无从你自尊之理祖宗以来传授到你须有祖考神灵在上如何得从你自尊如三家僭越当时自尊如此不旋踵为家臣所制而三桓子孙微矣君父岂可不尊公室岂可削弱公室弱则无所依以自存其为不智甚矣不智便不仁便无君父无长上自尊便败亡
　　明道诗四时佳兴与人同谓四时运行都于兴况浓处行将去人厌寒便思暖处行如要长养要收成要闭塞要发达都于兴况浓处行其景色亦然人于四时之气其兴况亦自新自新不穷其意味诚可乐也又不能私于一已圣贤乐处如此
　　世俗有名利之説子路车马轻裘与朋友共敝踈于利也顔子无伐善无施劳不求名也晦翁谓施劳如张大其功劳者然则二子岂名利所能动者乎道不同不相为谋今与贪名利者防而曰吾于名利非所好岂能相为【阔】　　与世踈阔矣
　　先生作室或顾役者曰以一人之身而百工之所为备其烦劳若是因谓老氏贵简静亦是厌繁文末节之多也平日观周家制度何其细碎若是先生曰不如是易象恒杂而不厌惟其杂陈于前故无厌斁古人简古亦行不得八索九邱亦是黄帝以来行不得底且如老氏之清净无欲谓民自正民自化在今日视之只自家口管不得更説甚理天下他也立官府有统权者聚敛者有设施者其余节目甚多所谓清净无欲已自行不得至如山林枯槁之士亦岂能久于其所天地二气相推迁故恒久到今日随时变易以从道也
　　羊肉之美者也亦不能单食之必杂以菜盐酪乃可久食古今恒久之道只如此不如此皆偏滞者也读伊川恒卦注脚看来亦渐无着落凡物兴盛时是下面人捧拥里面人和睦相推尊故兴今彼下面渐无人尊信里面人自不相信不相推让此是衰谢气象易下卦属内凡物在下者皆属内毎兴造功业者皆由下起由内顺此理皆然
　　韩文公原鬼虽义理未当亦见其不惑神怪高出诸人逺甚世岂有所谓仙人武帝诏书自悔其狂悖可知也人寄天地间毎有生死变较大故以为异要之亦常事也一消一息常理如此不知命无以为君子
　　能文之士必蔽彼将天地间文理都于纸上布摆成文则事物之当文者所阙多矣甚至于不识父子之亲愚谬不可胜道天地间文理物物有之此多则彼少自然理也
　　唐宋科目甚多词赋一科为四六者设经生多不能此因设此一科既及第便掌诰命入金马玉堂故因之相尊尚焚香礼进士撤幕待经生天下翕然归之后来于此科取人材多出将相由用四六起人于富贵尊荣士多用心故此科转盛
　　系辞同心之言其臭如兰此言非必格言至论也但与彼同心则其臭便如兰圣莫如尧舜周孔然其言难与庸夫愚儿道或嗤鄙戏慢至市井俚谚同心则必惬意入耳矣天下之言无美恶但此与彼相投便其臭如兰道不同则不相为谋矣
　　尧典一篇只四件事一明德二爱民三用人四处变自稽古帝尧至黎民于变皆明德事也自乃命羲和以下皆敬授人时事也授时不可缓此爱民之至情也先儒只説天象非圣人定书意也明德爱民二事君道之大纲也如四时纂要只是顺时育物而已命羲和只是如此四岳谓子朱启明帝谓嚚讼可乎又共工方鸠僝功帝谓静言庸违象恭滔天此是尧知人用人处丹朱必俊辩共工必材干常人论人所见只是俊辩材干便是人才尧不如此却只于言行上考察言忠信行笃敬此圣人取人法也杨国忠理财赋人十日不能了已一日了之此其材为如何然大悮天下处乃在此尧以其子不肖故求天下之贤圣禅以天位付以天民此岂常人所能而尧能之此所以为大圣人到事行不得处须看道理顺天命常人便用智力圣人则一顺天命因霜降曰天道二气此一气消缩彼一气便发达此一气来彼一气必徃无俱徃并发之理阴气方长阳便伏又严霜以肃之使阳气必伏
　　元者善之长也先儒训之为大徐思之意味深长葢不大则藩篱窘束一膜之外便为胡越其乖隔分争无有已时何者所谓善大则天下一家一视同仁无所往而不为善也二小儿同父母兄弟也或因小事物相恶骂即呪其爷娘令死不知彼父母亦我父母也其愚如此与世人何以异世人只顾已便宜与否不恤他人也他虽死丧患难不顾也已安而已矣安知所谓大之一字彼得所则已亦得所矣
　　或言有一兵众辱其尉尉欲怒一老胥即止之曰是必有故尉当自思尉怒即解凡人无故为人辱者必我有可乘之隙也我无衅也人不敢易也君子求诸已金欲悔宋之和遣使以必死辱高宗高宗不动徐拒其使曰闻卿北方名家何必乃尔殊不动声气金伏其机使我必蹈而高宗处之若此其过人逺矣
　　才之不可以已或馈生雁长鸣欲飞不能也有志无才故也圣人称才难不其然乎人贵有才
　　如何恶人欲害善人只为善人疾他恶人故致如此圣人説不如此故曰疾之已甚乱也又谓以善养人然后能服天下
　　天地只是个生物心圣人只是个爱物心与天地心相似百端用意只是如此礼乐刑政皆是也刑法家説便不如此便失了圣人本心便与事物为敌一切以法治之无复仁恩
　　后世臣子谋于君只説利害若如此以利害相恐动则利害不应时都不信了或者于上前説旱灾可畏税课害人为害不细后皆无损再有便难説后来虽因此坏了天下也説不得唐懿宗为谏骊山事曰彼叩头者何足信此其騐也人只当言义理可与不可当与不当且如天道福善祸淫有时而差是祸福亦不足信也顔之贫天跖之富寿人岂可为跖之恶岂可以顔之贫天丧其为善之本心乎哭死而哀非为生者也人只得当于义理而已利害一切不恤也
　　两刚则不能相下两柔则不能相济物理是如此阴阳亦如此事之初智勇者相合相资事既定则相忌到后来勇与怯者合智与愚者合又两雄难并居久则忌卓茂为大傅理应如此功臣多难全不知时也
　　夫子哂子路为国以礼其言不让大抵礼不是强生出来束缚人只是天理合有底行将去后世所谓礼近于法束缚禁忌教人安行不得非圣人所谓礼也子路不因人情之所固有便要硬做将去尧舜之治天下因人情而已非有所作为也三代以后人材多是硬做如孔明尚不免圣人不如此
　　唯仁者宜在高位为政必以德仁者心之德谓此理得之于心也后世以智术文才之士君国子民此等人岂可在君长之位纵文章如苏黄也服不得不识字人有德则万人皆服是万人共尊者非一艺一能服其同类者也
　　两物相依附必立一个做桩主动也静也圣人定之以中正仁义而主静以静为主内外也上下也本末也皆然无物不相依附者辨方正位体国经野是正外以正内也今夫席不正不坐事其大夫之贤友其士之仁外面检束使不致不正这是从外以及内却有由中以正外如心正而后身脩身脩而后家齐此内外交相养也亦必相辅成德然必以心为主
　　养老须酒食之精者老人宜少食精粹不宜多食粗粝葢气弱而不服粝食故也古人于饮食必谨慎气体系焉不得不谨食不饱则气不充气不充则体为之弱古人以养老为大事
　　教之一字为人伦生如本末字为木设源流字为水设而后世皆通用之教之一字亦犹是也学者当知教之所自不知学之所以设则差之岂但千里之逺哉父在观其志父没观其行所以观为子也此意大抵为父道有阙为子者当始终敬慎三年无改于父之道可谓孝矣在三年时方以恻怛哀慕为心不暇改也此以仁字为主三年丧毕视其所阙徐而正之以合于义此以义字为主天地间事如四时五行各有一件为主其他皆相辅以行毎事须观在何时便当以一件为主其作文题目亦如此又曰德性用事则自然所施中节非有安排做造人欲用事则当哀而不哀当改而不改学者但当杜絶私蔽无害德性则所处皆得其宜
　　德行是学问中大节目不可须叟离也圣人言论句句是尊德性有一失坠万事隳败如道千乘之国便不説制度如何只説敬事而信节用而爱人使民以时君子所贵乎道者三洪范九畴初一曰五行次二曰敬用五事五事便下敬字貌言视听思便次五行其次才数七者圣人与天道于此可见以此知大节目与天地同流顔渊问为仁之目夫子告以视听言动而已凡人行事大乖忤大和合利害成败无非在于气槩容色之间于此少有忽焉则祸有不可胜言者朱子谓脩身之要为治之本寔在于此或曰论性非所急此不知者也文之一字后世目词章为文殊不知天地人物文理粲然不可乱也孔子称斯文也岂词章而已矣三代圣人立言垂训皆扶持斯文者也君臣父子五教人文之大者也下至事物皆有文人有事不顺者曰错了既曰错是文理差舛故也既文理差舛则事不成矣先天图俱相对六十四卦是三十二对如乾坤是也三百六十四爻是一百九十二对如潜与亢对见与飞对夕惕与或跃对夕惕是忧危或跃是勇敢如栋桡栋隆老夫女妻老妇士夫借用白茅至慎也过涉灭顶至不慎也甘节苦节不节若则嗟若与安节之类皆是也世间只有一个感应大事小事虽秋毫未尝无对人为不善便有凶祸相对
