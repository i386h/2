<!-- { "loadSidebar": true } -->
　　却说石勒以五万之众围乐平，乐平太守韩据使人清救于刘琨。琨新得猗庐之众，欲因其锐气以讨勒。箕澹源曰：“此虽晋民，久沦异域，未习明公恩信，恐其难用。不若闭关守险，务农息兵，岂可远出与战？”琨不从，命澹速行。澹不得已，率骑二万前驱。琨以军屯广牧，为之声援。　　却说石勒闻刘琨使箕澹将兵来救，与张宾商议，先据险要，设疑兵于山上，使支雄、刁膺各以军五千出与澹交战，佯为不胜而走。澹不知其是计，纵兵追之。至伏兵处，勒引军杀回，刁膺在左手下冲出，支雄在右手下冲出，三下夹攻，澹兵大败，伤其大半。澹拼死走出奔代郡。韩据见救兵大败，亦弃城而逃，并州震骇。　　时十二月，琨长史李弘见勒兵甚盛，刘琨势弱，乃以并州降勒。勒又得并州，刘琨进退失据。段匹磾闻知，使人以信邀之曰：“足下进退若难，可来同议，以图再复之计。”于是琨恐勒来攻，率众奔蓟，投附匹磾。匹磾甚相亲重，与结婚，约为兄弟。而勒既得并州，遣孔苌持兵二万攻贼帅冯睹，始而不克。　　时流民数万户在辽西迭相招引，民不安业，勒遂问计于张宾。宾曰：“冯睹本非公仇，流民亦皆恋本。为今之计，宜班师振旅，选良牧守，使招怀之，则幽、蓟之寇可不日而清，辽西流民将相率而至矣。”于是勒然之。使人召孔苌归，以李向为高阳太守，睹帅其众来降，流民归者相继于道。　　

第一一一回  丞相睿移檄北征

　　却说丞相司马睿闻长安不守，急集诸谋士商议出师，躬擐甲胄，移檄四方，刻日北征。以漕运稽期，传令斩督运令史淳于伯。刑者以刀拭柱，血流至柱有二丈余，而下观者或以为冤。　　司直刘隗上谏，淳于伯罪不至死，请免从事中郎周筵等官。于是王导等引咎请解职。睿曰：“政刑失中，皆吾愚暗所致，人无所尤。”　　时刘隗性刚直，当时各土多被弹劾，睿率皆容贷，由是众怨归之。中郎将王含，王敦之兄也。以族望位高，骄傲自恣。　　隗奏含文致甚苦。事虽被寝，而王氏深忌之。是时，丞相睿以邵续为毕州刺史，以续女婿刘选为平原内史，命二人各以众前去守据城池。　　中宗元皇帝建武元年。正月，黄门郎史淑自长安奔凉州，称愍帝出降。前一日，使淑赍诏，赐宫拜为凉州牧，承制行事。　　且曰：“朕已沼琅邪王持摄大位，君其协赞，共济多难。”淑至姑臧，张寔大宴三日，辞官不受。初，张寔叔父张肃为西海太守，闻长安被汉危逼，请为先锋入援，寔以老弗许。及是闻长安失陷，忧愤而卒。寔等哀痛不已，即遣司马韩璞等率步骑一万东击汉境，使人遗相国司马保书曰：王室有事，不忘投躯，前遣贾蹇瞻公举动，中被符命敕蹇还军。今闻朝廷倾覆，为忠不遂，愤恸之深，死有余责。今遣璞等，惟公命是从。　　相国保得书，惭愧而已。韩璞等以兵出击，汉有准备，卒不能进，其众悉还西凉。先是长安小儿有谣言曰：“秦川中，血没腕；惟有凉州，倚柱观。”至是果汉兵覆关中，氐羌掠陇右，雍秦之民，死者什###，独凉州安全。　　时二月，汉主聪使刘曜率兵三万攻荥阳，太守李矩未及为备，乃与众议以计诈降。曜信之，不复设备，以兵进五里屯住，候矩来降。时李矩见汉兵退去讫，急集将士欲乘其无备，至夜袭之。士卒皆疑惧，矩遣其将郭诵备祭仪祷于子产祠，诵祷讫回府。子产显灵，使巫阳言于矩诸将士卒曰：“子产有教，汝等今夜火速进兵，吾当遣神兵相助。”于是士卒勇跃争进，掩击曜营，杀死曜兵三万人，存者惟刘曜仅以身免，因此汉主不敢复兵来寇荥阳。　　

第一一二回  丞相容即晋王位

　　史说东晋元帝，讳睿，字景文。宣帝曾孙，琅邪恭王司马觐之子也。咸宁二年，生于洛阳，有神光之异，一室尽明，所藉藁如始刈。及长，白毫生于目角之左，隆准龙颜，目有精曜，顾盼炜如也。年十五嗣位琅邪王，幼有令誉。侍中稽绍谓人曰：“琅邪王毛骨非常，殆非人臣之相也。”永嘉初，用王导计，始镇建业。愍帝即位，进位丞相大都督，督中外诸军事。　　其时琅邪王睿闻知愍帝被掳，朝夕涕泣，与王导商议起兵复仇。导曰：“可移檄四方，征天下之兵，方可进讨。”睿从其计，使使移檄邀天下各处之兵进讨胡人。于时有玉册见于临安，白玉麒麟神玺出于江宁，其文曰“长寿万年，日有重晕”，皆以为中兴之象。民人拾得玉册、神玺，知琅邪王有德，将来呈上于睿，睿受而赏之。时西阳王司马羕以祥瑞遂见军师王导，导曰：“吾意已定夺也。”乃设座灵殿，遂引诸将人见琅邪王。　　王导曰：“方今晋室倾颓，胡羯狂撅，天下百姓无主。主公年过半百，德及四海，东除西荡，奄有金陵，可以应天顺人，法尧禅舜，即皇帝位，名正言顺，以讨国贼。此合天理，事不宜迟，便请择日。”琅邪王曰：“军师言之差矣。睿虽然忝居皇族，乃臣也。未为愍帝报仇，安敢为此？”王导曰：“方今天下分崩，英雄并起，各霸一方。四海有才德之士同声相应，同气相求，舍死忘生而事其主，非为名，则为利也。今主公苟避嫌疑，守义不举，天下之士皆无所望，其心皆惮，不久自去矣，愿主公熟思之。”琅玡王曰：“僭居尊位，吾则不敢。”慨然流涕曰：“愍帝之仇不能克报，孤本罪人也，惟持节守义，以雪天下耻，庶赎斧钺之诛。吾本琅〖玡〗王，诸贤见逼不已，当归琅讶耳。”言讫，欲命驾返国，诸将留之。　　会弘农郡太守宋哲为汉所攻，弃郡奔建康，称受愍帝诏，令丞相睿统摄万机。睿持节素服出，举哀三日，未肯登位。诸将官属又集议，请睿上尊号，又固执不从。导乃谓众曰：“主公平生以义为重，安肯便居尊位耶？请依魏晋故事，推为晋王，以安百姓。”于是，睿乃许之，遂即晋王位，改元建武，置百官，立宗庙社稷。有司请立太子，睿爱次子宣城公司马裒，欲立之。谓王导曰：“立子当以德。”导曰：“宣城公虽有朗俊之美，而世子年长，主器者莫若长子矣。”晋王从之，立世子司马绍为王太子，封裒为琅邪王，嗣泰恭即位后镇广陵，以西阳王司马羕为太保，封谯王司马逊之子司马承为谯王，王敦为大将军，王导为扬州刺史，领中书事，以刁协为仆射，周顗为吏部尚书，加贺循为太常。时承丧乱之后，江东草创，协久宦中朝，谙练旧事。循为世儒宗，明习理学，凡有疑议，皆取决焉。　　却说刘琨与段匹磾相与歃血同盟，翼戴晋室，于是琨檄告华夷，遣右司马温峤奉表诣建康，劝晋王进尊位。峤临行，琨谓曰：“晋祚虽衰，天命末改。吾当立功河朔，使卿即奉表南行矣，勉之。”峤诺。至建康，奉表劝进。晋王受表，亦不肯登大位。时王导、周顗、庾亮皆爱峤之才，争与之交，峤遂留在建康。　　时晋王与百官议降诏，以慕容廆为龙骧将军、大单于、昌黎公，使人奉诏去见。廆辞不受。处士高诩曰：“霸王之资，非义不济。今晋室虽微，人心犹附之，明公宜遣使江东，示有所尊，然后仗大义以征诸部，不患无辞矣。”廆大悦，从之，乃使长史王济浮江诣建康，见晋王，劝进尊号。晋王亦不从。　　

第一一三回  汉主刘聪杀太弟

　　四月，刘聪之子刘粲欲杀太弟刘乂，无计，因与左右近侍商议，使太弟党谓乂曰：“适奉中沼云，京师将有变，宜束甲以备。”乂信之，命宦官皆裹甲。粲以其计告靳准、王沈二人。　　次早白汉主聪曰：“太弟将为乱，自与宦官皆裹甲矣。”聪大惊，使人探之，东宫宦官果皆裹甲，因此信之。大怒，命靳准持军收东宫官属，坑士卒万五千余人，废刘乂为北部，刘粲寻使靳准杀之。乂形神秀爽，宽仁有气度，故士心多附之。汉主聪闻其死，哭之曰：“吾兄弟止予二人而不相容，安得使天下知吾心耶？”言讫，命厚葬之。　　时六月，豫州牧荀组及冀州刺史邵续、青州曹嶷、宁州王逊等，皆表劝晋王进尊号。晋王不许。　　

第一一四回  祖逖取谯击石虎

　　初，流民张平、樊雅各聚众在谯城为坞主，晋王为丞相时，遣参军桓宣去说而下之。及祖逖屯庐州，使参军殷义诣谯城说张平、樊雅，殷义意轻张平，视其屋曰：“可作马厩。”见大镬曰：“可铸铁器。”平曰：“此乃帝王镬，天下清平方用之。”义曰：“卿未能保其头而爱镬耶？”张平大怒，命人将义斩之。勒兵固守谯城，因此逖攻之岁余不下，逖乃诱其部将至，使杀之。雅、平犹据谯城，逖攻之不克。　　中郎将王含闻逖攻谯经岁不下，乃遣桓宣将兵五千前来助逖。逖待宣甚厚，因谓宣曰：“雅众被困穷极，卿信义已著于彼，今复为我说雅，雅必能从降。”宣欣然领诺，单马从二人至谯城下，叫开门入内，说雅曰：“祖豫州方欲平荡刘、石，倚卿为援。前殷义轻薄，非豫州之意。卿能降，可保无危也。”　　雅从之。即开城门与宣诣逖营请降。逖受之，乃引众入谯城屯住，桓宣以兵还去。石勒闻知，遣其子石虎以兵五万来围谯城，王含复遣桓宣以兵五千来救，与祖邀约会夹攻。石虎大惧，以兵解去。祖逖使使表宣为谯国内史，晋王从之。晋王又遣使传檄天下，称石虎敢率犬羊渡河纵毒，今遣琅邪王裒等水陆四道，径造贼窟。因授逖节度，寻复召裒还建康，数月而卒。晋王恸哀不已。　　七月，汉主聪与群臣议立子相国刘粲为太子，命入东宫。　　却说段匹磾与众推刘琨为大都督，传檄其兄辽西公疾陆眷及叔父涉复辰并弟末柸等，共讨石勒。兵皆会集欲行，其弟末柸不服其兄匹磾，说复辰、陆眷曰：“今匹磾不与叔父兄弟等同议，而与他人同盟讨贼，令父兄而从子弟调遣，可不耻也？　　不若罢兵而还。“众默然。来日陆眷、辰、柸各引兵还去。匹磾见叔父兄弟皆解去，不能独留。亦还蓟城讫。　　

第一一五回  周访杨口破杜曾

