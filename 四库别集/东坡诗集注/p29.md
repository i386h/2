<!-- { "loadSidebar": true } -->
　　属国新从海外归【縯苏武自匈奴归拜典属国】君平且莫下帘帷【厚严君平卖卜成都阅数人得百钱以自养则闭肆下帘而授老子】前生恐是卢行者【次公卢行者第六祖也名惠能韶州南华寺乃其道按传灯録即得法于忍太师者是已】后学过呼韩退之死后人传戒定慧【次公传灯録法海禅师初见六祖问曰即心即佛愿埀指喻师云听吾偈曰即心名慧即佛名定定慧等持意中清净葢佛氏谓戒生定定生慧也】生时宿直斗牛箕【子仁先王葢自谓生时与退之相似盖命宫在斗门而身宫亦在马故其诗曰我生之辰日宿南斗事见本集】凭君为筭行年看【次公杜诗凭君为筭小行年】便数生时到死时
　　过云龙山人张天骥
　　郊原初足风日清且好病守亦欣然肩舆白云道荒田咽蛩蚓林巷悬棃枣下有幽人居闭门空雀噪西风髙正厉落叶纷可扫孤僮卧斜日病马放秋草墟里通有无垣墙任摧倒君家本冠盖丝竹閙邻保脱身声利中道徳自濯澡躬耕抱羸疾【次公陶濳云躬耕自资遂抱羸疾】奉养百岁老诗书膏吻颊菽水媚翁媪饥寒天随子杞菊自撷芼【縯陆防自号天随子常食杞菊及夏五月枝叶老硬气味苦犹食不已因作杞菊赋以自广云尔杞未棘尔菊未莎其余如何】慈孝董邵南鸡狗相乳抱【厚韩退之诗嗟哉董生孝且慈无人识惟有天翁知生祥下瑞无时期家有狗乳出求食鸡求哺其儿】吾生如寄耳归计失不早故人岂敢忘但恐迫华皓从君学种秫【厚晋陶濳为彭泽令在县公田悉令种秫曰使吾常醉于酒足矣】斗酒时相劳【援杨恽曰岁时伏腊斗酒自劳】
　　访张山人得山中字二首
　　鱼龙随水落【子仁杜诗水落鱼龙夜又云鱼龙回夜水】猿鹤嘉君还【次公孔稚圭北山移文云蕙帐空兮夜鹤怨山人去兮晓猿惊】旧隐丘墟外新堂紫翠间【次公杜牧之诗千峯横紫翠】野麋驯杖履幽桂出榛菅【次公退之寄崔二十六云称多量少鉴裁密岂念幽桂遗榛菅】洒扫门前路山公亦爱山【张故居为大水所坏新卜此室故居之东援山公山简也公自谓】
　　万木鎭云龙【山名】天留与戴公【子仁戴符常乞买山钱扵于頔诗意或指此又润州有戴公山】路迷山向背人在瀼西东【縯瀼水在防州奉节县出于山谷间南入江楚俗谓水可步者为瀼杜诗瀼西瀼东一万家甫尝寓居瀼西复迁瀼东也】荠麦余春雪【倬退之琴操云霜雪贸贸荠麦之茂】樱桃落晩风入城都不记归路醉眠中
　　中过舒教授
　　疎疎帘外竹浏浏竹间牕扉静无尘几砚寒生雾美人乐幽独有得縁无慕坐依蒲褐禅起听风瓯语客来澹无有洒扫凉冠屦浓茗洗积昏妙香净浮虑【子仁杜诗云心清闻妙香】归来北堂闇一一微萤渡此生忧患中一饷安闲处飞鸢悔前笑【援马援谓官属曰吾从弟少游常哀吾慷慨多大志曰士生一世但取衣食才足乘下泽车骑欵段马乡里称善人足矣至求盈满但自苦耳当吾在浪泊西里间虏未灭之时下潦上雾毒气熏蒸仰视飞鸢跕跕堕水中引念少游平生时语何可得也】黄犬悲晩悟【援李斯临刑谓中子曰吾欲与若复牵黄犬但出上蔡东门逐狡兔岂可得也】自非陶靖节谁识此间趣
　　大寒步至东坡赠巢三
　　春如暗尘春风吹倒人东坡数间屋巢子与谁邻空牀敛败絮破灶郁生薪相对不言寒哀哉知我贫【縯史记管仲曰吾尝与鲍叔贾分财利多自与鲍叔不以我为贪知我贫也】我有一瓢酒独饮良不仁未能頳我颊聊复濡子唇故人千钟禄驭吏醉吐茵【厚前汉丙吉传吉驭吏嗜酒数逋荡尝从吉出醉呕丞相车上西曹主吏白欲斥之吉曰以醉饱之失去使此人将复何所容西曹第忍之此不过汚丞相车茵耳】那知我与子坐作寒螀声努力莫怨天我尔皆天民行看花栁动共享无边春
　　赠孙莘老七絶
　　嗟予与子久离羣耳冷心灰百不闻若对青山谈世事当须举白便浮君【厚刘向说苑魏文侯与大夫饮酒使公乗不仁为觞政曰饮不釂者浮以大白吴都赋出蹑珠履动以千百里防巷饮飞觞举白】
　　天目山前渌浸裾【次公天目山在湖州按乐史寰宇记湖州安吉县天目山三万六千尺父老云欲渡难及避水灾天目海陵山为第一而水经浙江水出吴兴郡于潜县北天目山山极髙峻崖岭竦叠西临后涧山上有霜木皆是数百年树谓之双鳯林按王存九域志湖州南至杭州界首五十里故天目山扵寰宇记则系之湖州于水经则系之扵潜而于潜虽属杭州葢于湖州接境也】碧澜堂下看衘舻【次公舳舻相衘】作堤捍水非吾事闲送苕溪入太湖【次公先生倅杭以开运盐河至湖其言作堤捍水非吾事意谓于此可以为堤而事不在已】
　　夜来雨洗碧防岏浪涌云屯绕郭寒闻有弁山何处是为君四靣竟求看【次公弁山按寰宇记载在乌程县】
　　夜桥灯火照溪眀欲放扁舟取次行暂借官奴遣吹笛眀朝新月到三更【次公溪应是前篇所谓苕溪也寰宇记又载在乌程县水霅溪条下云霅者四水激射之声盖四水合为一溪也曰若溪曰前溪曰余不溪曰霅溪也】
　　三年京国厌藜蒿长羡淮鱼压楚糟今日骆驼桥下泊恣看修网出银刀【次公骆驼桥唐垂拱元年造以形似骆驼背名之刘禹锡诗曰骆驼桥上苹风起鹦鹉杯中若下春杜诗出网银刀乱】
　　乌城霜稻袭人香【次公乌程是湖州县名寰宇记曰古乌程能醖酒故名县又指酒为乌程按张景阳七命之言酒曰乃有荆南乌程豫北竹叶而李善引盛之荆州记曰渌水出豫州康乐县其间乌城郷有酒官取水为酒极甘美与湘东酃湖酒年尝献之】酿作春风霅水光【次公按寰宇记此专在长兴县之霅水条中而苕水在安吉县大率一水二名之所经厯而皆是湖州耳】时复中之徐邈圣【縯魏志徐邈为尚书郎时科酒禁而邈私饮至于沉醉校尉赵达问以曹事邈曰中圣人达白太祖太祖甚怒鲜于辅进曰平曰醉客谓酒清者为圣人浊者为贤人耳竟得免后文帝见邈问曰颇复中圣人不对曰昔子反毙于阳谷御叔罚于饮酒臣嗜同二子不能自惩时复中之】毋多酌我次公狂【厚西汉盖寛饶字次公为司平恩侯许伯入第丞相已下皆贺寛饶东乡特坐许伯自酌曰葢君后至寛饶曰无多酌我我乃狂酒丞相魏其侯笑曰次公醒而狂何必酒也】
　　去年腊日访孤山曾借僧牕半日闲【次公孤山在杭州见前巻先生腊日游孤山访勤思二僧诗注】不为思归对妻子道人有约径须还至秀州赠钱端公安道并寄其弟惠山老
　　鸳鸯湖边月如水孤舟夜傍鸳鸯起平明系防石桥亭惭愧冒寒髯御史【次公指言钱安道也安道髯而为御史故也】结交最晩情独厚论心无数今有防寂寞抱关叹萧生【縯前汉萧望之传霍光秉政王仲翁与萧望之等数人皆召见先是上官桀等谋杀光后出入自备吏民当见者先露索去刀兵两吏挟持望之独不肯听自引出曰不愿见扵是光不用望之而仲翁至光禄大夫望之署小苑东门仲翁出入传呼甚宠顾谓曰不肯碌碌反抱关为望之曰各从其志】耆老执防哀子【厚前汉雄传賛云为郎给事黄门与王莽刘歆并哀帝之初又与董贤同官当成哀平间莽贤皆为三公权倾人主而雄三世不徙官及莽时以耆老久转为大夫盖黄门郎掌守门戸故执防潘岳诗云执防疲】怪君顔采却秀发无乃迁谪反便美天公欲困无柰何世人共抑眞疎矣毗陵髙山锡无骨陆子遗味泉氷齿【次公毗陵常州也髙山惠山也陆子陆羽也羽善煎茶次第水品以无惠山寺石泉为第二包吉赠刘尊师诗晓潄琼膏玉齿寒祖谦按韵语阳秋云汝州之治诸井皆以夹钱鎭之每井率数十千问其故一老兵曰此邦饶风沙沙入井中人饮之即成瘿夹钱所以治沙土也因思无惠山泉清甘甲于二浙者以有锡也】贤哉仲氏早拂衣占断此山长洗耳【厚晋孙楚曰所以枕流欲洗其耳】山头望湖光泼眼山下濯足波生指傥容逸少问金堂【縯许迈常遗羲之书云自山之南至临安多有金堂玉室仙人芝草左元放之徒在焉羲之自为之传】记与嵇康留石髓【援嵇康遇王烈共入山烈尝得石髓如饴即自服半余半与康凝而为石烈叹曰叔夜志趣非常而不遇命也】
　　赠治易僧智周
　　寒牕孤坐冻生缾【沈唐郑棨诗冻缾粘柱础】尚挹遗编照露萤【縯车以练囊盛萤火照读书】阁束九师新得妙【厚淮南王安聘明易者九人号九师文中子云九师兴而易道防次公晋庾翼传京兆杜乂陈郡殷浩并才名冠出而翼弗之重也每语人曰此軰宜束之高阁俟天下太平然后议共任耳退之诗春秋三传束高阁】梦吞三画旧通灵【援吴虞翻立易注奏上曰臣郡吏陈恌梦臣与道士相遇布易六爻桡其三以示臣臣乞尽吞之道士言易道在天三爻足矣】断挂壁知音防【师与契嵩深相知时已逝矣】挥麈空山乱石听【厚生法师讲经人无信者乃聚石为徒与谈至理石皆若防头】斋罢何须更临水【援晋书佛图澄尝斋时至流水则从腹旁孔子引出五臓六腑洗之讫还纳腹中】胸中自有洗心经
　　除夜病中赠段屯田【尧卿段释之也】
　　龙钟三十九劳生已强半岁暮日斜时还为昔人叹【乐天诗云行年三十九岁暮日斜时】今年一线在那复堪把玩【厚杜诗何人错忆穷愁日愁日愁随一线长岁时记宫中以细线量日影至日日影添一线尧卿栁子厚书曰悠悠人世越不过三十年客耳前过三十七年与瞬息无异后所得者其不足把玩亦巳审矣】欲起强持酒故交云雨散惟有病相寻空斋为老伴【縯白居易诗病与乐天相伴住】萧条灯火冷寒夜何时旦【厚寗戚扣牛角歌曰长夜漫漫何时旦】倦仆触屏风【縯陈万年病召其子咸教戒于牀下语至夜半咸睡头触屏风】饥鼯嗅空案数朝闭阁卧霜发秋蓬乱【韩诗首如飞蓬】传闻使者来防杖就梳盥书来苦安慰不怪造请缓大夫忠烈后【縯段太尉諡曰忠烈朱泚反召段秀实议事秀实戎服与源休并膝语至僣位秀实勃然而起执源腕夺其象笏奋跃而前唾泚靣大骂曰狂贼吾恨不斩汝头尔我岂逐汝反耶遂击之泚举臂自捍才中其颡血流匍匐而走】髙义金石贯要当击权豪未肯觑衰懦此生何所似暗尽灰中炭归田计巳决此邦聊假馆三径粗成资【縯三辅决録曰蒋诩字元卿舍中三径惟羊仲求仲从之游皆挫亷逃名不出】一枝有余暖【援庄子鹪鹩巢于深林不过一枝】愿君更信宿【縯凡师一宿为舍再宿为信】庻奉一笑粲【次公公羊曰军人粲然皆笑】
　　乔太博见和复次韵荅之
