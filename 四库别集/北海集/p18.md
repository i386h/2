<!-- { "loadSidebar": true } -->
　　有勅卿中聫近辅出董全师揆巳试之成功实克堪于重寄往图逺略毋事谦辞今差
　　赐新除防知政事席益上表辞免恩命不允仍断来章批答
　　省表具知恭惟祖宗慎图辅臣置相之外别咨其副要使可否相济共成厥功大厦非一木之支太平非一士之略矧囏虞之际任大事丛急务所先朕何敢忽乆虚厥次实需其人顾惟器识渊深知略辐凑重厚之质通达之才选众比贤无出卿右断以必用尚其可辞所请宜不允仍断来章批答口宣
　　有勅卿进陪国论允穆师言继披重复之辞载谕丁宁之意亟只承命用副眷怀今差
　　赐新除端明殿学士同签枢宻院事徐俯上表辞免恩命不允仍断来章批荅
　　省表具知朕惟中兴拨乱之图须人以济非能越拘挛之俗求杰异之士则不足与共功乃者召卿于外直寘近班而不以为过者盖读卿之文而知其学察卿之言而知其识耳及出入禁闼累月之间进沃朕心备闻竒论防陪枢辅断用不疑夫君臣之遇固有相得于一言之顷者则卿之用晚矣何以辞为所请宜不允仍断来章批答口宣
　　有勅卿夙负瓌材起膺迅用览奏陈之周悉谕防意以丁宁往体至怀毋为固避今差
　　赐新除信安郡王孟忠厚上表辞免恩命不允批答
　　省表具知卿生于戚里而夙敦儒素进由文吏而今享王封贵岂力求盖本髙门之庆宠非私予实怀先后之恩授受之间存往无憾涣音已布谦避奚为所请宜不允批答口宣
　　有勅卿地并亲贤位兼将相进被后家之泽宜膺王爵之封已谕至怀毋留成命今差
　　赐忠厚再上表辞免恩命不允仍断来章批答
　　省表具知卿以方壮之年励好文之志而地居戚里名列武班虽兼将相之官已极王侯之爵笃庆则厚存心冝然叠露忱辞益知雅尚永念昭慈之盛德流泽既深重惟姑侄之近亲疏恩可薄非徒乃宠聊致予恩往体至怀毋烦坚避所请宜不允仍断来章批答口宣有勅卿顷易儒绅载持将钺既拟公槐之重遂分王社之荣镌谕已周谦辞毋固今差
　　赐新除端明殿学士同签书枢宻院事韩肖胄上表辞免恩命不允仍断来章批答
　　省表具知兹者上天悔祸强敌欲和眷惟使指之囏繄我柄臣之重卿奕叶元宰勲德相髙累嵗从班名实咸着进与枢机之任时乃世官出勤轺传之行亦其旧职庶赖承家之美克收平国之功姑往定盟即还辅政勉徇安危之计毋烦辞逊之文所请宜不允仍断来章批答口宣
　　有勅卿选于相阀任以枢庭欲图平国之功遂俾出疆之事载加镌谕毋复牢辞今差
　　赐新除参知政事赵鼎上表辞免恩命不允仍断来章批答
　　省表具知朕慎择辅臣缅怀旧德适兹虚次趣以来归将入见于便朝俾即聨于政路盖知贤而既审则断用以何疑犹贡封章力辞宠命念昔之去国曽未展于谋谟而今也逢辰谅克谐于志愿矧两宫之乆隔若四境之多虞恢定中原抚宁百姓咸卿言之及此岂朕虑之有它勉共逺图毋烦固避所请宜不允仍断来章批答口宣
　　有勅卿乆去中枢比更外镇既稔隆于物望宜参预于正司犹贡忱辞用加申谕今差
　　赐新除端明殿学士签书枢宻院事胡松年上表辞免恩命不允断来章批答
　　省表具知朕以天步犹囏邦基未定必求当世搢绅之杰以賛一时帷幄之筹卿虑极几深才优经济介行人而专对能备察于敌情答使者以受辞实参裁于宻议间从诹访益见谋猷惟克尽于小心知能恤于大事畴咨既审登用何疑命不可还辞其毋固所请宜不允仍断来章批答口宣
　　有勅卿才猷可赖望实既孚肆陞秘殿之华俾賛中枢之政已颁成命难徇谦辞今差







　　钦定四库全书
　　北海集巻十八　　　　　宋　綦崇礼　撰表
　　内中讲筵殿改作谢晴道场散罢表
　　维绍兴二年嵗次壬子五月朔日嗣天子臣就内中讲筵殿开建谢晴道场者伏以有皇上帝隂隲下民属淫雨之淹期即斋居而致祷惟无忧不烛普矜望嵗之劳而有感必通尽扫积隂之沴人心喜悦天宇开明爰修醮谢之仪尚卒丰穰之赐臣无任恳祷之至谨词
　　内中谢雨道场罢散朱表
　　臣某言伏以罢散天庆观谢雨道场设醮一座三百六十分位者伏以人心闵雨尝仰叩于髙穹帝意佑民遂普霑于甘泽顾兹菲徳曲荷洪私载惟眷命之休敢怠忧勤之责边尘未靖期尽扫于妖氛农穑将成尚无伤于乐嵗臣无任精防激切之至谨奉表奏告以闻
　　内中祈祷道场罢散表
　　臣言伏为罢防内中祈祷道场设醮一座三百六十分位者伏以天鉴溥临仰着明于埀象星躔变异实谴告于躬敢陈祈醮之仪庶格精诚之应转祸为福傥克弭于凶烖惟徳动天敢自防于修省臣无任精防激切之至
　　禳谢道场罢防朱表
　　臣言伏为罢防禳谢道场设醮一座三百六十分位者伏以君徳未明岂有谗邪之感天灾荐至是逢焚灼之忧顾黎庶之何辜宁髙真之或忍是用恭依科教只列醮仪爰饬精诚庶囘昭鉴遇灾而惧敢忘修省之勤作善降祥终底和平之福臣无任精防激切之至
　　昭慈献烈皇后大祥奏告櫕宫表文
　　臣某言伏以丧期有既嗟驷隙之难停祥祭遽临望栢城而増感恭惟昭慈献烈皇后功存神器徳被眇躬礼虽尽于三年恩则隆于万世永言悲慕防克胜任谨差某官奉表奏告以闻臣某诚惶诚惧顿首顿首谨言昭慈献烈皇后祔庙毕櫕宫旦望节序表本
　　伏以参伏星纒叹隙驹之易失草薰辇路怅羽驾以何之恭惟昭慈献烈皇后徳洽宫闱功存社稷望佳城之永闭履芳节以时思哀绪难任徽音无尽【三月旦】
　　伏以曲水传觞感流年于景物遗衣在寝追懿范于宫闱恭惟昭慈献烈皇后躬履囏难志存慈俭及芳辰之可乐嗟大养之已违但惊时序之迁空结园陵之恋【上已】伏以并土旧传已举蔵烟之令稽山新卜甫临上冢之期拜扫不亲瞻思徒切恭惟昭慈献烈皇后扶持神器拥佑眇躬未伸孝养之诚忽叹僊游之邈敢忘时荐仰荅慈恩【寒食节】
　　伏以糓雨初濡见农功之毕务公桑载绿感蚕事之方兴恭惟昭慈献烈皇后道盛母仪徳侔坤载望僊游之何所瞻遗范以空存韶景易防孝思曷已【三月朢】
　　伏以应清和未改春生之徳身离供养还悲夏凊之期恭惟昭慈献烈皇后化洽宫闱功存社稷望音容之如在嗟晦朔之俄周嵗月有穷哀思无既【四月旦】
　　伏以宫衣忽掩惊月魄之沦辉燧火俄更叹星纒之周次隙驹难驻僊驭奚攀恭惟昭慈献烈皇后德被躬力扶大寳方承顔而尽养乃厌世以登遐及兹奉讳之辰弥切懐思之念【四月十四日忌辰】
　　伏以金徽戢响悲维夏之初薫露麦飞芒感有秋之新荐慈顔在慕孝养已违恭惟昭慈献烈皇后母道无前隂功有衍即帘帷而再御安鼎祚以重新遗训敢忘哀诚难写【四月望】
　　伏以叶换阶蓂未变清和之隂敷宰木重兴感慕之懐恭惟昭慈献烈皇后徳盛四朝功存万世不返乗云之驭已逾改火之期夏凊永违时思徒切【闰四月旦】
　　伏以气余当闰寝惊厯之还月满正中载感母仪之象恭惟昭慈献烈皇后圣明超古慈俭自天功髙彤管之书徳盛练衣之训嵗时易失思慕难忘【闰四月望】
　　伏以星火方中遂正南讹之陵园永闭奚胜东望之懐恭惟昭慈献烈皇后坤载无私母仪有托未极孝心之报忽惊僊驭之遐急景频迁长哀莫既【五月旦】
　　伏以楚俗良时甫届浴兰之节越山佳气遥瞻拱木之原恭惟昭慈献烈皇后盛德无名至仁有勇折大奸于指顾避兵安事于灵符损上夀于忧勤续命空悲于防缕载追懿范第极哀悰【重五】
　　伏以长夜难晨痛泉扄之昼掩流年易老感木槿之朝荣炎序载中慈顔永隔恭惟昭慈献烈皇后仁同长养道极髙明繄社稷之再安岂帘帷之得已空余女史能播母仪【五月望】
　　伏以庆集猗兰载纪眇生之始悲纒长乐已嗟大养之违恭惟昭慈献烈皇后保佑深恩慈仁徳盛骤隔家人之礼但瞻陵栢之隂感慕増懐追攀劳望【圣节】
　　伏以火晔方升金防初伏仰天时之迭运感人意以增悲恭惟昭慈献烈皇后早正坤元晚安鼎器甫致东朝之养遽从先后之游庙室犹新始奉麦之荐园林甚迩渐惊松槚之长缅想徽音难胜哀绪【初伏】
　　伏以日囘东井知溽暑之方隆地近南溟觉炎蒸之弥异恭惟昭慈献烈皇后业贻万世慈化六宫陵木已隂徒感追凉之防寝闱既寂空余欲凊之心盛徳难名悲悰奚叙【六月旦】
　　伏以月满栢城始见飞萤之度尘昏椒壁还闻促织之悲夏景将防时思曷已恭惟昭慈献烈皇后功髙汉邓徳迈周任大养已违空感南陔之咏遗芬无尽永传彤管之书【六月望】
　　伏以大火西流骤减故宫之暑凉风朝至还悲拱木之秋恭惟昭慈献烈皇后俪徳乾元齐功坤载年华晼晚嗟供养之永违懿烈芬芳但懐思而无斁【七月旦】
　　伏以殿閴承华讵覩班龙之驾山遥缑氏应同白鹤之升怆僊驭之难追感母仪之増慕恭惟昭慈献烈皇后道髙徃后功冠本朝想神灵之在天望星河而霣涕空余懿烈永播鸿名【七夕】
　　钦定四库全书
　　北海集巻十九　　　　　宋　綦崇礼　撰祝文
　　温州恭迁祖宗神御七位奉奏祝文
　　伏以上都犹阻原庙未还永惟眇末之资实负继承之责幸赖祖宗之余训力图家国之中兴姑即便邦载严神御属奉迁于圣祖以就次于行宫并瞻睟穆之容序正尊卑之位庶顾安于后裔期归复于旧京嘉荐弗亲孝思曷已尚享
　　温州告迁圣祖天尊大帝圣像景灵官奉安奏告祖宗神御祝文
　　伏以帝箓皇图宜有发祥之自祖功宗徳岂无流庆之先惟世系之推尊实仙源之所出兴言寳像逺即海邦将迁次于行宫以并严于烈祖庶合神灵之意永延宗庙之休尚享
　　太皇太后梓宫发引渡江祭告钱塘江神祝文
　　伏以鳯翣宵陈鸾车夙驾指涛江而利渉宜神物之效灵爰饬荐羞用伸防告
　　昭慈献烈皇后改諡曰昭慈圣献皇后奉册寳告宗庙祝文
　　维绍兴三年嵗次癸丑某月朔日孝曽孙嗣皇帝臣某伏维昭慈献烈皇后改諡曰昭慈圣献皇后谨遣某官奉諡册寳敢昭告于僖祖立道肇基积徳起功懿文宪武睿和至孝皇帝伏以泰陵元配隆后母仪【哲宗皇帝祝文改云伏以于皇世母尧保冲人】两御帘帷再安社稷事希古昔勲在邦家尚惟累行之功未极易名之懿册乂新于徽称庶克协于圣功今羣工有司请以祖宗之命改諡曰昭慈圣献皇后不敢不告尚飨
　　温州景灵宫奉安昭慈圣献皇后祝文
　　维绍兴三年嵗次癸丑某月朔日孝侄嗣皇帝臣某伏为景灵宫奉安神御谨遣某官敢昭告于皇伯母昭慈圣献皇后伏以雨露时思既列太宫之祝衣冠像设载严原庙之仪仰觌睟容如聆慈训尚想帘帷之际可忘社稷之功期永奉于神灵用克宁于馆御尚飨
　　昭慈圣献皇后焚几筵祝文
　　维绍兴三年嵗次癸丑月朔日孝侄嗣皇帝臣敢昭告于昭慈圣献皇后伏以音容寖邈供养永离未厌孝思遽终祥祭三年有既撤几席于宫闱百世不穷奉烝尝于宗庙神灵其徃哀慕难胜尚飨
　　温州告迁昭慈圣献皇后神御赴景灵宫奉安祝文
　　维绍兴三年嵗次癸丑月朔日孝侄嗣皇帝臣某伏为月日神御迁赴景灵宫奉安谨遣某官敢昭告于皇伯母昭慈圣献皇后伏以徽音在慕像设方严载稽原庙之仪只奉祠宫之次已从蠲吉式告将迁尚飨
