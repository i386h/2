<!-- { "loadSidebar": true } -->
　　寰海之内长沙大野妖【一作祅】星既落兮天履其下皇帝将欲罢铸兵归防马舞比干羽文化区夏在昔则格虞氏之逺人于今则彰我朝之风雅日丽黄道帝临丹墀鼓灵鼍兮旂翠凤登舞童而诏乐师两阶俨然而八佾舞之顾歩而动兮成文在兹拊金悬始求声于律吕扬玉戚非取象于莫【疑作华】夷且干者兵器去其用而持其实羽者乐音美其声而秉其质是用抑扬于倒载之后鼓舞于饰容之日肃穆壮成舒迟静谧周旋乎东向西向行列乎左墄右墄所以増广殿之煜烜所以符泰阶之光眀然后叶顺气继和声骛精而白日重贯造物而红炉再成必使万类千器【一作品】四维八纮革心而来约泄泄于灵府鼓腹而进仰巍巍于穆清吾君是以黜掌上之纎腰弛庭中之妙戯况丸劒挥霍巾盘慢易或汹涌于鼇抃或翩翻于鸟企谅文徳之无补于乐情之为伪若其条畅旁逹声眀逺被俾其洞心骇耳屈膝交臂是知至诚可以幽通大乐兹焉统同彼仪凤之瑞格神之功虽非至理是必同风不然曷能去肉刑除脂网福如山峙泽若河广盖总干动其形容理国观于指掌而已客有窥万舞美柏皇然后赋两阶之事知五乐之方舞中成八卦赋【以中和所制盛徳斯陈为韵】张存则
　　乐之容舞为则导于情崇于徳制其衣而五方咸备颁其序而八卦不惑然后体利贞而疾徐有度法行健而循环不穷数盈而刚柔匪杂缀短而眀徳将融初配六以廻旋状马行于此及变三而成列知龙化其中信乾坤之简易应金石之变通于是歩日而前因风而举乘飘飏而婆娑杂沓映照烛而长短合序既顺之而不却亦眀之而有所则离巽之不差岂进退之无旅则有应水之理象木之规叠若奔溜散如繁丝五色相宣谓神初负八音咸奏知灵凤来仪震如【疑作也】坎也何斯违斯既以恱随企其遵令象山而乍结乍凝依泽而若游若泳状巍巍之徳仰之弥髙节荡荡之音于斯为盛是知艮兑之为美故必随而不竞是故圣人穷乐之变制舞惟新效知来而藏往故有要而有伦非干戚之前设若钧天之所陈至若卿云共临瑞日同霁乍离乍合若翔若滞随方辨色非前代之旧章应节成文实我唐之新制是知舞以适道无颇乐以审政同和观象取则异乎侧弁峨峨则斯舞也实百代之不讹
　　第二【同前韵】　　　　　　　　白行简
　　卦惟体徳舞以象功分其节于乾坤之位列其画于缀兆之中相彼六爻爰配数于六律侔兹八体俾叶义于八风原夫乍合乍离进旅退旅参于繇而九变无挠辨于位而五方有序作既自于天心用必在夫君所刚柔斯别皆取象于负图俯仰可观各分行于曳绪尔其舞既备位亦陈赞阳和之啓蛰助雷雨之解屯卦始画于庖牺当皇唐贞元之嵗易咸列于宣父在圣祖中和之辰度曲未终变态无极震艮以节其动止离坎以分其南北闻之者正性命而深和覩之者守精微而不贼继虞韶之尽美哂夏乐之慙徳征其本察其仪成于防而徳风备矣变为兊而圣泽在斯近取诸身且表乎是则是效大合乎乐孰谓乎不识不知矧夫作者既取诸身演者必因于圣谅旷代而莫覩实于斯而为盛其始也取于卦而施诸人其终也观其妙而通乎政是以契兹穆穆异彼傞傞象在于中将致天地交泰徳形于外以眀保合太和且夫周八佾而非美汉五行而徒制虽冠华秉翟于干戚之间起索隠钩深于天人之际曷若容止合于彖象幽赜殊乎卜筮客有欣千载之一时歌圣功而献艺
　　第三【同前韵】　　　　　　　　钱众仲
　　舞者乐之容卦者象之则故因舞以成卦乃观象以知徳八音是节位必配乎八风五方具陈衣必表乎五色是以徳从之理也功加有截化洽无为作乐以习舞同文而共规俾万姓覩而悦服百代勤而行斯懿其舞者员来乐人攸叙匏土革木兮夙设六律五声兮具举初就列以修容忽扬袂而进旅体殊舜乐九成徒辨其疾徐迹类羲文八卦自分其处所行缀罔失俯仰攸同乾坤定而有伦有要震兑分而自西自东禀雷泽以浃洽象天地之昭融纷纶乎抑扬之际辉焕乎节奏之中进退相依变易交映艮防布而若离若合离坎峙而不哗不竞体山风之次序叶水火之情性周旋乎武之间繁防乎羽籥之盛既而谐管磬感神人卦成列而不已节有序而复频赴度应声倏凤转而龙翥攅青拖紫粲霞骇【疑】而锦新翘遥兮比大章而未匹缥缈兮异钧天之下陈我后惟眀旧章爰制以嗣以续不陵不替和乐且濡每立象以化人徳音不忘故体干而称帝是知卦之设也八方正四序和彼象功以眀徳安可与兹舞而同科
　　国子舞赋【以持羽后见形貌雍雅为韵】　　失　名
　　天子敛贤才之地合礼乐之府命宗伯因四时之宜教胄子以六代之舞惟徳是务以和为主翕左手以执籥就前轩以树羽方将发挥五礼张皇六诗忽投歩而赴节乍整容而自持虽锵锵与济济必庸庸以祗祗及夫钟鼓铿訇丝竹宴衍音容间起干旄迭见屹然山立歘然风从观者如堵曷不肃雍实国之洪范盖训人于中庸且乐以平其心舞以发其貌故无小无大是则是效宜合国之子弟实教人于忠孝其仪不忒其徳惟馨逺人由是以来之故时无违命眀神可得而礼矣故物无遁形大哉圣人其道可久约我以礼乐我以孝友覩蹮蹮之屡舞实循循之善诱文徳温恭则羽籥在归根之时武士【一作事】发扬则干戈居孽萌之后夫手之舞之有小有大成童舞象弱冠舞夏并允浃于生灵良克谐于风雅莫善于乐执而勿舍圣人若斯湏而去身则孰垂拱于天下
　　湖南观双柘枝舞赋　　　　卢　肇
　　潇湘二姬桃花玉姿献柘枝之妙舞佐清宴于良时始其金罍欲陈象筵宿设考清音于管之部选丽质于绮罗之列何彼姝之婉娈媚戎服之豪侠司乐以鱼符发咏侍儿以兰膏荐洁华灯张翠被彻听铜壶之刻漏瞻银汉之眀灭伫新词以潜习隠含具而才阅恐急节之将差抚柔荑而不絶及夫阳乌浴彩寒鸡早晨登妆台而鸾凤比翼对寳镜而菡萏争春桂裳馥以彩翠玉指皓以璘珣互饰铅华畏浓澹之殊态共听金管恐髙低之不均须防饔正奉羞司罇举酌左肴兮右胾兕觥兮玉爵朱题赩以垂虹素幕翩以腾鹤罗异果之芬芳映雕盘之错落时也群工合奏悲管清升歌阕賔礼成于是乎鼍鼓啾凤笙云骈四坐花芬两楹舞师巧诲于蹈戾【疑作厉】谐优饰辨以纵横且曰不巾不掷匪铎匪舌古也郅支之伎今也柘枝之名因清角之繁奏见韶华之并荣佳人乃整【一作秀古抽字也】金蝉收玉燕袭舞衫突舞弁珠彩荧煌钤光转外寳带以连玉中丹裾而叠蒨则有鞶鉴逶迤琼瑰四垂鞾瑞锦以云匝袍蹙金而鴈攲将翺将翔惟鸳惟鸯稍随缓节歩出东厢始再拜以离立俄侧身而相望思东南之美兮清风甚长凝情顷刻兮静对铿锵再抚华裙巧襞修袂将匀玉顔若抗琼珶懐要【一作众又作懐】妙以盈心望深思而满背彼工也以初奏迎我舞也以次旅呈乍折旋以赴节复宛约而含情突如其来翼尔而进每当节而必改乍惨舒而复振惊顾兮若严进退兮若慎或迎兮如流即避兮如恡傍睨兮如慵俛视兮如引风袅兮弱栁烟羃兮春松缥缈兮翔凤婉转兮游龙相迩兮如借相逺兮如谢忽抗足而相跐复和容而若射势虽窘于趋速态终守乎闲暇飞飇忽旋鸾鹤聨翩撼帝子之瑶佩触仙池之玉莲拥惊波与急雪卷祥云及瑞烟词方重陈鼓亦再歇我举袂以容曳忽吐音而清越一曲曲兮春恨深一声声兮边思发伤心兮陇首秋云断肠兮戍楼孤月歌扇兮才敛鸣鼙兮更催将腾跃之激电赴迅疾之惊雷忽如厌乎挥霍戢余势以徘徊屹而立若双鸾之窥石镜専而望似孤云之驻蓬莱轻攅翠蛾稍拂香汗蹔尔安逸复骋陵乱抽轧轧于蕙心耀纎纎之玉腕踌躇旷望若恋虞以南驰俯偻廻旋非为刘而左袒拾华衽以双举露轻裾之一半花灼灼鼓逢逢防莹随蛇熠熠芝兰之露裾翻庄蝶翩翩猎蕙之风来复来兮飞燕去复去兮惊鸿善睐睢盱偃师之招周妓轻躯动荡蔡姬之詟齐公则有拂菻妖姿西河别部自与乎金石丝竹之声成文乎云韶咸夏之数然后能使燕赵慙妍威【南威毛嫱古美妇人或改威为嫔非】嫱掩嫮我之服也匪妺喜之牝鸡我之容也匪木兰之雄兎既多妙以多能亦再羞而再顾鼓絶而曲既终倐云朝而雨暮
　　鸜鹆舞赋【以屈伸俯仰旁若无人为韵】
　　谢尚以小节不拘曲艺可俯【或是可覩因无官韵改作俯】愿狎鸳鸯【一作鸾】之侣因为鸜鹆之舞于是褫貂裘岸章甫在容止可观之际方见翼如当管互奏之时俄逞退旅伊昔王导延为上宾倍谒者让登之处遇羣贤式燕之晨俎豆在列尊卑且伦始服膺于末席【三字一作之末座】方酬偿于主人【偿一作赏】导曰久慕徳音众皆倾想愿覩傞傞之态用答嘤嘤之响非敢玩人以防徳庶使栖迟而偃仰徒欲见长觜利距之能岂比夫弋林钓渚之赏公乃正色洋洋若欲飞翔避席俯伛抠衣颉颃宛修襟而乍疑雌伏赴繁节而忽若鹰扬由是见多能之妙出万舞之傍若乃三叹未终五音铿作颔若燕而蹙顿徳如毛而矍铄众客振衣而跂望满堂击节而称乐且喤喤之奏未终而泄泄之容自若于是媿饮啄尽欢娱听式歌而调兼吐凤观屡起而势若将雏以乐慆忧既醉者于焉见矣手舞足蹈冁然者岂得而无是知因此名闻那辞迹屈同渔阳之慷慨鄙五原之噎郁将美其率尔不矫怡然任真自动容于知己非受侮以求伸况乃意绰步蹲然后知鸿鹄之志不与俗态而同尘








　　文苑英华巻七十九
　　钦定四库全书
　　文苑英华巻八十　　　　宋　李昉等　编钟鼓
　　霜钟赋一首　　　　　夜闻山寺钟赋一首
　　观铸钟赋一首　　　　洪钟赋一首
　　鼓钟于宫赋一首　　　长乐钟赋一首
　　敢谏鼓赋一首　　　　谏鼓赋一首
　　数里鼓赋一首　　　　六街鼓赋一首
　　霜钟赋【并序】　　　　　　　　乔　潭
