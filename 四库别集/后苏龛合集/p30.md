<!-- { "loadSidebar": true } -->
　　额上鹅黄臂上朱，年时心坎画成图。慧魔颠倒皆麟楥，绮业轮回是蠹枢。梦里粉痕娇滴滴，鹊来灯影震苏苏。夜光谁遣轻弹鹊，得宝何缘妒贾胡？

　　炼石荒唐说补天，刘晨凡骨那能仙？成阴杜牧空追悔，对面罗敷岂受怜？金屋不情雠旖旎，铅刀有意割缠绵。赚人一片浔阳月，肯向江船照独眠？

　　忍因焦尾竟焚琴，太息悠悠陌路心。色相本空昙示幻，情机叵测井窥深。人间桃叶非无渡，水上杨花不可浔。谁信鸳鸯同命者，翻教抵死作冤禽！

　　王海门比部八十寿诗（乙卯七月二十二日）

　　吟筒遥祝鹭江天，先我筹添二十年。鲁殿一篇延寿赋，缑山七月子乔仙。爽鸠分职称前辈；雏凤蜚声望后贤。桐郡衣冠公最古，相招黄绮列华筵。

　　建人有高柔之癖，以「寿内」诗索和，即用其韵

　　法华富贵证声闻，舒卷瑶天两朵云。柳絮当年才调集，椒花元日吉祥文。宝钗何幸逢徐淑：纨裤谁能匹窦群？试听八琅歌一曲，玉真中有范成君。

　　菽庄寿菊雅集次健人韵（乙卯十一月二日）

　　万里西风浪屿来，黄金幻作此花开（园中多购泰西名种）。才人绵绣空双眼，隐者园亭寿一杯。日涉颇谙陶冬趣，夕餐顿起左徒哀！老夫秋骨偏增健，饮水新从郦谷回。

　　迭前韵

　　寿花兼寿主人来，花向诗人笔底开。万顷田腴偏种菊，一年秋尽肯停杯？谁将坠地寒香惜？忍使欺霜傲骨哀！梅子黄时喧好句，词坛甘拜贺方回。

　　再迭前韵

　　九秋十度鹭门来，几见芳园寿菊开。斗蟀何知身外局？持螯聊共手中杯！百年觞咏今犹昔；万古沧桑乐亦哀。我似樊川空一笑，插花尘梦不曾回。

　　王友竹五十寿诗

　　曲学以阿世，儒者所不齿，至今丞相弘，千载笑牧豕。友竹抱遗经，埋首蟫丛底。咄哉家赤贫，胸次富图史，僧孺笔可耕，髯仙字可煮；纵谈隘五洲，览古洞廿纪。长揖通德门，布衣傲珠履。鲲鹿竞维新，华士聊尔尔，审音聋雅郑，辨色瞶朱紫；赖此一诗痴，风骚存正始。弹指小沧桑，年今半百矣。索和自寿诗，重瀛犹尺咫。君我信同病，读之悲且喜。我闻孟东野，工诗穷欲死；然而白香山，境老诗愈美！为白固可娱，为孟亦不耻，将寿补蹉跎，或者有是理。竹城旧诗薮，才隽拍肩起，开筵擘麟脯，登坛执牛耳。高唱鹤南飞，腰笛烦李委。惜我滞鹭屿，故关渺千里，屋梁梦颜色，渴念何时止！朔吹起天末，吟筒付双鲤，以诗寿诗人，人远诗则迩。苦忆嵇、阮交，转眼成黄绮，伫君杖乡日，跻堂共称兕。落落耆英会，盈盈衣带水，引领幔亭樽，馋涎滴满纸。

　　黄恕斋征诗为温陵何母张太恭人五十寿

　　庐江鼎阀清河冑，柏叶椒花祝寿萱，纱幔宣文亲设宴，板舆骑省侍游园。猗陶世有诗书气，钟郝人称礼法门，十载蓬壶周甲子，满庭兰玉长儿孙。

　　乙卯十二月十有二日，林季绳公子二十有一初度，健人其犹子也，以诗为寿，如韵和之

　　东渡衣冠此嗣音，一门觞咏乐湛湛。才人传世强于寿；穷士论交侠到心。旗鼓坐中腾虎气，宫商笔底和龙吟。紫团灵脉连枝瑞，上党由来说孕蔘。

　　九州岛诗品定钟嵘，广厦长裘更有情。鹭屿别开招隐馆；骚坛高筑受降城。海肠对吸千呼拇，国手惊逢一敛枰，赌酒围棋俱绝顶，五陵年少敢相轻？

　　三神一别柳依依，更访仙羊叩石扉。种玉婿乡新赁庑，布钱佛地旧传衣。劫余梅鹤宗风古，梦里莼鲈故国肥。领取忘年金石意，寿君东旭我西晖。

　　福地嫏嬛瑞室春，不曾酸腐压头巾，摴蒱一掷真英物，蘅荇双声足解人。碧宇飞腾无限意，朱门珍重自由身。相期十日平原醉，称兕明年祝丙辰。

　　庄铸侬茂才生日，以诗自寿，如韵和之

　　煮字苦吟穷似孟，眠书锢癖懒于边。静参三昧灯光佛，妙解双声钵底禅。迹隐卧龙名士厄，生邻磨蝎老髯缘。祭诗我欲为君寿，岁岁长酣贾岛筵（予与东坡同日生，后君四日。君年三十有九，予六十有一矣）。

　　去年六十初度，与东海弃民约为生祭之诗而未果，今又一年矣。弃民诗来，如韵和之

　　岁星方朔本非仙，游戏尘中不计年。浪屿一尘迁客感，怡园两世雅人缘。身经坎壈生何恋？眼见琳琅喜欲颠。吊我以诗真寿我，狂奴故态总依然。

　　残年伏枥肯求刍，活计何曾问有无？白发遗臣甘草莽，青山故国忆枌榆。贫犹行乐花能醉，老未还乡杖懒扶。试仿告存除夕例，随园宁受俗人谀？

　　补作六十述怀寄示诸同人索和

　　奔轮甲子已平头，万感辛酸一恸休。得失鸡虫聊尔尔，屈伸龙蠖更悠悠。故园二顷亡秦鹿，弱冠三场沐楚猴。今日遗民前进士，坠天何与杞人忧！

　　髯仙小谪同生日，磨蝎匆匆直到今。闻道岂真甘夕死？耐寒长此抱冬心！浮云看尽肱还曲，石阙含来舌久瘖。廿载登楼王粲恨，蓬壶回首黑灰沈！

　　皋桥赁庑岂凡佣，懒共秋花作晚红。泥水且将身自蔽；风云不与世相通。偶经坠溷才都尽，倘为耽吟境始穷。仕固未能何况隐？布衣出处愧隆中！

　　米盐凌杂那堪题，枨触乌衣旧燕泥。王霸蓬头犹有子，梁鸿椎髻已无妻！满怀碧玉空酬泪，虚牝黄金早噬脐。凄杀当年荀奉倩，荒江吊影夕阳西。

　　洞天鸡犬梦中虚，十丈腥尘绕寄庐。蜃沫喷成新世宙；鲲身撞坏好家居！悬旌心事危于线，弹铗生涯出不车。岛上更无台避债，愁城坐待一半除。

　　壮年书剑两无成，白首相逢白眼横。呕血粪堆痛昌谷，折腰乡曲误渊明。固应魑魅憎文字，直欲江湖变姓名。被发大荒何处去？陆沈方朔可怜生！

　　诗书劫火莽榛芜，幸草还应让老夫。五岳难偿昏嫁累；一经甘守子孙愚！啖名辛苦留皮豹，结念荒凉正首狐。鼹水鹪枝翻自慰，得兼稽懒与倪迂。

　　偶耽泉石养疏顽，访菊时来叩野关。万事从今都觉冷，一生何日是真闲？龟肠人笑檀长史；虫臂天怜谢迭山。腰笛紫裘谁寿我？老来白傅祇双鬟！

　　丙辰正月二日健人二十四初度，以诗寿之

　　六丁夜半驱霹雳，天上大呼捉诗贼，是何年少宁馨儿，万古骚魂偷拾得？戴匡六曜环紫微，旁有金星字太白，走匿人闲廿四春，老儒面墙不相识。孔抱释送骇流俗，金鷟石麟例迁谪，孟陬昭阳大荒落，香孩坠地虹绕室。椒花柏叶三万觞，正为此君向奇郁。地球文字亿秭计，吞篆扪胸尚余热，左行能试佉卢手，重译无碍釆华舌。鞭笞涩体樊宗师，皋牢怪物李长吉，通眉长爪如有神，狂跣入瓮蹋穿壁，呕心戛戛锻才语，但经人道了不屑。萍锋一黍千辟灌，斸透云根断石发，崭然犀角露狞奰，伧父头巾羞吓裂。玉皇香案朝百灵，十队银袍簇天阙，君独抱犬闭岩户，幽讨玄文自颐悦。御风陡作汗漫游，三岛十洲尽囊括，购书满载徐福船，携孥饱历郑和辙，万卷相随万里行，男儿到此气蓬勃。丈峰十丈莲花开，众香如海迎娇客，身是陈芳古国王，乘龙飞入条支国。陆生百粤千金装，峤雅琳琅编海雪，彩鸾写韵更双清，文箫跨虎本仙骨。才人艳福胜真仙，福与才兼百不一。江左衣冠重王、谢，湘中词赋推宋、屈，如君纵持三公筹，清谈何碍阿堵物。老夫惭附纪群末，青眼高歌天宇阔，富贵神仙两不羡，羡君至乐在蟫窟。江天第一好春晖，竹爆桃符红拂拂，屠苏烂熟辛盘香，况值菽庄花正发。我将酌君以大斗，君之三乐我能说：神州九野纷烟尘，一角洞天占高洁。寿君觞咏足千春，酒龙诗虎世无匹；祇愁今夜德星聚，太史灵台定惊绝。

　　元夕和菽庄韵

　　十度灯宵月，相逢倍有情。兰亭陪逸少；栗里老渊明。箫鼓春声闹，林泉静趣生。金吾应弛禁，怅望旧神京！

　　迭前韵

　　菽庄词客在，何减去年情？杯吸千花气，灯铺万树明。照人圆月好，入坐嫩寒生。半臂春江宴，吾怀宋子京。

　　家韵珊明经母氏吴太恭人五十寿诗

　　石渠旧德已千春，又见家驹早出尘，自昔柳丸能课子，于今莱彩足娱亲。杖鸠竞祝西池宴，觥兕交称北海宾。从此筹添无量寿，萱龄半百历方新！

　　诗桥病卧红廔，简此讯之

　　书种由来是情种，刺桐梦影尚薇花。奚囊呕血拌才子；昆玉随肩认旧家。画笔大痴春气息，香衾小极病年华。酒狂一笑天同醉，肯以长绳挽日车。

　　口占赠黄筠庭明经

　　此才江夏本无双，叔度中医亦不庸（筠庭知医）。一夜风雷惊坐上，小山飞过丈人峰（迂叟之婿）。

　　家寿南毕业高等，诗以勖之（小山茂才之子）

　　亢宗有英器，茂异发硎新。春蠹延桑梓，家驹掇藻芹。青琴弹绝调；赤帜壮吾军。老朽神逾王，荒江吉语闻。

　　老去

　　老去无聊虱处裈，六根中有四禅存。舟藏深壑劳生梦，斧赦荒林造物恩。自署诗人逃世局，甘侪食客溷侯门。七鲲水已经三浅，何况当年靖海孙！

　　屿楼即目

　　二分水竹醉西风，几辈谈瀛梦呓同。怪树忘年撑老碧；骄花射日喷妖红。陆离虎气层崖上，格磔禽言曲院中。片石何曾归袖海，山邱华屋可怜虫！

　　和黄狷盦司虣「留别感事」韵

　　小劫尘尘未有涯，神州莫问旧京华。共工怒发摧天柱；壮士回头挽日车。掉舌敢言温室树？乞身愿种故侯瓜。烂柯且作观棋客，一笑盘中已散沙。

　　纷纷田悦与朱滔，唾手勋名泰岱高。强作异同三语掾；全凭去取九方皋。漫天鳞甲空中戏，蓦地戈矛室内操。怪底寻常刀笔吏，居然王事独贤劳！

　　辇路荒凉故辙更，九衢歌舞象承平。纵擒未服南蛮帅，征戍频劳北府兵。勇者二桃终自斗；危哉一木尚能擎？仰天笑劝长星酒，妖彗横空帝座倾。

　　参军蛮语笑娵隅，一鹗曾叨荐祢书。驽质岂真甘豆栈？骥材何苦服盐车！樊笼解脱冲霄鹤；雷雨蒸腾纵壑鱼。他日东都门外路，归田共饯大夫疏。

　　鹭洲烟火万家屯，照彻扶桑岛上暾。谁念徙薪先曲突？可怀揖盗自开门！执羔勉效亲邻策，害马潜袪酿祸源。不觉慈悲垂佛涕，何时苦海众生援？

　　斩蛟驱鳄莽成功，眼底终南快捷方式通。逐臭何人蝇集矢？忧谗此日鸟惊弓。缚禅有力千魔闹，送别无文五鬼穷。黄石神仙家法在，可儿妙手本空空。

　　冷梦华胥养圣胎，湖鸥江雁两无猜。诗穷我共三秋瘦；吏隐君从百劫来。天醉何知香草泣？岁寒终让老梅魁。麻鞋杜甫飘零甚，未敢伤时赋「八哀」！

　　洞天鼓浪龙头渡，东海遗民鬓已丝。金碧俄嘘江上市，苍黄谁救劫中棋。幻形凭社狐为祟；铩羽栖笯凤苦饥。知否渔人涎不止，几家鹬蚌正相持？

