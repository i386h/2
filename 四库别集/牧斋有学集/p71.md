<!-- { "loadSidebar": true } -->
　　君讳正平，字更生，华亭人也。晚以字行，字那谷，号老夫。少为儒，长为侠，老归释氏，死石头城下，葬于方山之阳，年八十有三，子二人，长逢、次晖。君怀奇负气，粪溲章句小儒，每自方阿衡太师。崇祯末，主上神圣忧勤，将相非人，国势日蹙。君早夜呼愤，草万言书上之，冀得旦夕召见平台，清问从何处下手，庶几国耻可振而天步可重整也。取道北海，经牢山，闻国变，恸哭欲投海死，同行者力挽之归。叹曰：“吾今日真薛更生矣。”更名所以志也。少习禅那，与雪峤有双髻之约。晚参浪丈人于天界，谘决心要，悲生悟中，泪下如雨。安立道场，和合僧众，经营助，不惜顶踵哑羊驱乌，投体两足，逢人礼拜如常，不轻讲筵忏坛，三朝六时专勤抖擞，先至而后罢者，必君也。故宫旧京，麦秀雉ず，登台城，瞻孝陵，望拜悲歌，彷徨野哭，又以其间观星占象占风角，访求山泽，椎埋屠狗之夫，人咸目笑君八十老翁，两脚半陷黄土，不知波波劫劫何为也。
　　平生好著书，横竖钩贯，学唐之覃李子《金刚》、《周易》、《阴符》、《老》、《庄》，下及程、朱、孙、吴，各有纂述。作《孝经通笺》，发挥先皇帝表章至意，取陶靖节《五孝传》附焉。谓靖节在晋、宋间，不忘留侯五世相韩之义。古今之通孝，不外于此。激而存之，以有立也。其用意深痛如此。病滋甚，画字通语，勖伊法师城南开讲，辄侧耳占上座，蹩{薛足}二十里，凭老苍头肩以行，如邛邛负厥然。道未半，饥疲足[A085]，则又更相扶也。丁酉腊月八日，长干熏塔，薄暮冒雨追余，持薛公自传拜而属铭。十九日，送余东还，入清凉憩普德，累日而后返，持经削牍如平时。廿四日晨起，呼逢诵《道德指归序》，问曰：“孔子称老子犹龙，是许老子？未许老子？”逢未答，曰：“我方思熟睡，汝姑去。”丙夜呼灯起坐，称佛号者三，顾逢曰：“今日睡足如意。”转身倚逢，面撼之逝矣。长干僧醵钱庀葬具，皆曰：“修行人临行洒然得如薛老足矣。”铭曰：
　　君之亡也，介丘道人评之曰：贫则身轻，老而心轻。放脚长往，生死亦轻。达哉斯言，取以刻铭。
　　【何君实墓志铭】
　　君实姓何氏，讳珩枝。父允济，以乡举任山东峄县知县。母钱氏，余从祖祖父宪副府君讳顺德之女，于先宫保公为从妹，而恩礼如嫡。兄生万历丁丑，长余五年。余垂髫时，兄未冠，髭毵毵出。兄属文俯首沈思，辄摘其颔以相娆。偕补博士弟子员，兄缵言斫词，呕心攻苦，而余跌踢自如。每一下笔，兄口吟手钞，朱黄重叠，不辨行墨。间有不兼，手裂抵地，兄必扌文拭补纫，椟而藏之，余他日亦不知为己作也。余为时文，好刺取内典，名儒邵濂呼为楞严秀才，必旁及肇论净名注。兄击节叹曰：“又是方袍平叔矣。”其欣赏如此。余通籍久次坊局，兄犹屡困锁院，十指如悬惟，不能仰面干人，量衣度日。其穷弥甚，每重趼百里，寻黄冠，访金丹术。晚从禅人学禅，能终日不言，夜不胁席，然皆无所成，卒以穷死。死十馀年乃克葬，其可哀也。
　　万历辛丑，余年二十，偕兄读书破山寺，山门颓敝，护世四王架坏，梁木为坐，余拉兄度涧穿岭，一日数过其前。兄梦四王语曰：“公等幸勿频出，出则我等促数起立，殊仆仆也。”兄心窃喜自负，每褰衣止余勿出。余勿听。佣书人郭生妇病，祷城隍神，神凭而语曰：“乞钱相公一幅名刺来，我贳汝。”郭生叩头乞哀，余笑而斥之。兄曰；“安知不然？”代余书名刺。俾焚庙中，妇立起。兄窃心忖自疑，日者四王云云，将无亦为彼耶？余枚卜罢居，兄从容为余道之，且相慰曰：“未止此也。”呜呼！兄殁而天崩地坼，兄作梦时垂六十年，而余固已老而惫矣。短衣秃鬓，徒行蹩{薛足}，市井伍伯，箕踞睥尼，掩耳侧行，曾不敢侠输流视，如兄之所云，岂所谓痴人前说梦耶？丧乱残生，天眼护佑。创残痛定，追寻前梦，未尝不身毛俱竖。中旦屏营，诚不敢忘天神之假灵于兄以牖我也。兄而有知，其亦为忾叹已矣。
　　兄妻时氏，生二子，曰某某。才而贫，以书记游诸侯，不幸死于道路。常撰兄行状，将乞铭于余而未遑也。子某搜遗笥得之，哭而请，余为涕泪曰诺，其忍不铭？铭曰：
　　嗟何！兄生蹇屯，髯离离，眉勿伸。枯禅客，瞿道民。敝砚席，考衣巾。我中表，实弟昆。追夙昔，述墓文。如画笔，貌其真。杂谐谑，征鬼神。记皋诺，识癸辛。有读者，笑而听。百千年，女弗泯。
　　【族孙嗣美合葬墓志铭】
　　余家居访求遗书，残编落简，捐衣食无所恤。从孙嗣美闻风慕悦，亦好聚书，书贾多挟策潜往。余心喜其同癖，又颇兼其分吾好也。天启间官史局，与中州王损仲商订《宋史》，损仲言王称《东都事略》藏李少卿家，搜箧中获之，缮写以归。人言嗣美家有宋刻善本而未信也。辛丑春，从其子曾见之，刻画精好，阙文具在，则其捐馆舍已十有六年矣。嗟乎！以余之于斯文，穷年尽气，搜讨不可谓不力，而宋代遗文，颉颃长编者，近在家门而不克知，余之阙漏谀闻，良可以自愧。然王称之书，谨存于蜡车障壁，人不能举其氏名，是子也顾独能知而藏之，藏之之久，至身代销沉之后，而余乃始徨展玩，伫想于斯人，则古人所谓家有名士，三十年而不知者，固未可谓之晚也。其能不为之三叹矣乎！
　　冬十有一月，曾卜葬于蔡庄之新阡，泣而请铭。余于宗为老，不当妄谀宗人子弟，乃趣举其废书忾叹者而序之曰：钱氏自武肃有国，三世为文僖公惟演。南渡后，八世光禄公端仁，为常熟始祖。宋亡十二世，千一公元孙为常熟始迁祖。入明朝，十七世，镛居鹿园，吾祖珍居奚浦，常熟之钱始分。镛孙衡以人才擢吏部稽勋司主事。后六世，岱举进士，万历初为名御史。岱生时俊，亦用进士卒官湖广副使。嗣美名裔肃，副使长子也。万历乙卯，以《春秋》举顺天。是时祖父贵盛，绰楔绮互，宗党望尘莫敢梯接。公车屡罢，家门衰落，赋性峭独，不能<骨皮>随时，谣诼四起。突隳漂摇，摩肌戛骨，酸辛耆柱，十馀年乃少熄，而身已不待矣。呜呼！其可伤也。
　　卒于丙戌岁之十月，年五十有八。妻蒋氏，子四人，长召亦举于乡，次名，次即曾，次鲁。孙男女二十三人。曾好学能诗，藏书益富。趾美成宗，固于是乎在。铭曰：
　　吾读颜介家训，江左贵游子弟跟高齿屐，驾长檐车，熏衣剃面，目不知书。嗟哉！若士望彼，何如风雨雀鼠楹沦壁邪？摩研削，丹铅满家。萤老鱼干，身沉名徂。鼎鼎百年，天乎人与？钻石埋辞，有子用誉。我作铭诗，慰汝幽墟。



　　●有学集卷三十二
　　○墓志铭
　　【卓去病先生墓志铭】
　　去病姓卓氏，名尔康。其为人孝于亲，忠于君，笃厚于朋友。以通经术，讲经济为能事。孤峭介特，以世道为己任。虽其生值叔季，身沈下僚，天下之士识与不识，皆信之无异词。
　　去病杭之塘西里人，父光禄署丞明卿，能诗，结客诸老先生，皆字之曰徵甫。去病，徵甫之少子也，而出后于其兄学录文卿，少有至性，事三母，皆尽孝。万历壬子举乡书。本生母卒，终丧三年，哀动路人，此其孝于亲也。愤时俗重进士科，粪溲乙榜，厚自洒濯，务使所居官大。授祥符教谕，署仪封、封丘，假守许州，所至颁立教条，酾雍河，筑圮城，为百世利。入为国子学录，转兵部司务，升南京刑部主事、工部屯田司郎中。在司厅危言核论，动引古谊，两尚书便文老吏，皆屈己从之。左迁常州府简较，徙大同推官。卢公象为督府，建白兵事，稍自发舒，量移两淮，分司运判，不以衰晚故取看囊一钱。岁大，涕泣为淮人请赈，语切直多忌讳，用是罢归。甲申之难，早行呼愤，涕流渍床席，不逾年而死。此其忠于君者也。儿时与胡胤嘉休复同学，好古，长以许孟中、高存之二君子为师友。休复选庶常，卒官，为木主祀于中ニ之左，并祀休复父太公及壬子举主余御史之无后者。与人交，宽论不知己而严于知己，后门寒隽倾身慰藉，巨公要人片语责望，终身不交一言。晚而与余定交，语人曰：“吾得此友藉以报塞国家，非以为交游光宠也。”其相期待如此。愍六经之学不违而师悖，摩迹编削，句耨字栉，期张众目为罗，以猎圣贤之指要，作《易说》五十卷、《诗学》四十卷、《春秋辨义》四十卷。茂苑相国进讲《春秋》，将录其书以献，去位，不果上。
　　万历间，河决山东。去病年二十，与休复落第居金陵，遣老丁生裹粮视张家堰口，诸生皆目笑之。舟船南北迂道沂沿，访问黄、淮分合情势，作《河渠议》十篇，旁及礼乐、郊庙、财赋、漕运、钱法、官制六典，《会要》各有成书，而尤详于武备，人皆易之谓“纸上兵法”耳。比官云中，而哈卜之议起。卜氏者，顺义王后也。西哈市马，以卜为侩，匹取我一金，而阴啖哈金强半，谓之哑食。哈恨而谋并之，乃好言谩我“卜阳事天朝，阴导□，天朝若舍卜而固与我，愿并力为汉图之，诸降国部落却附，从中蜂起，□可反手灭也。”边吏皆盱衡鼓掌，谓侯封可契戾取。去病奏记卢公，谓边吏不知大计，其故有三：卜氏四世保塞，今弃之以媚哈，诸部谓汉少恩，不足恃赖，一也。哈易我而畏□，谩言为我图□，所谓空绐王鸟耳，二也。哈围归化城十五日不解，卜衔我甚，必东走以孽我，三也。计莫若宣谕西哈，保全残卜，堂堂正正，存中国大体，我一言而解卜围，柱卜谩销□谍，此所谓知大计者也。卢公大悟，趣下边吏施行，宣云遂解严。当是时，卢公严重去病，朝见属吏罢，辄开后堂延去病上坐，部折谢不敏，隅坐请事，议上时漏，下二鼓，卢公炳烛传签，质明而事定。于是向之易去病者，诧去病果知兵，又惜卢公能用去病而坐视其抑没以终老也。
　　崇祯末，中书沈君廷杨以海运超拜，特疏请余开府东海，设重镇，任援剿。去病家居，老且病矣，闻之大喜。画图系说，条列用海大计，惟恐余之不得当也。疏入，未报而事已不可为。去病晚岁论兵为东事，及其所期许于余者，至是而心灰梦断，臣精销亡，不复能久居此世矣，此可为痛哭者也。
