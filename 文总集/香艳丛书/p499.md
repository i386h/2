<!-- { "loadSidebar": true } -->
　　香吏，名小秀兰，以其与小桐同名也。儿辈乃已知名，俯仰身世，小桐能不怃然。柳五儿为芙蓉神替身，此儿仿佛似之。其姿致如牵牛花，在篱角墙根，娟娟一朵，点缀秋光。如当椎牛行炙之后，餍饫肥甘，忽逢蔬笋一柈，入口脆美，清快无比。又如妃子酒后，啖荔支过量，浆热体烦，得玉鱼含唇舌间，凉沁牙齿，顿觉举体清适，不数金茎解渴矣。 

　　春波传 
　　福林，字春波，郁大庆弟子也。自春珊之去，文盛堂门前冷落车马稀矣。既得春波，门风复振。桃花靧面，神采焕发，光艳四照。长眉入鬓，如春雨初霁，远山新沐，浓翠欲滴。昔殿脚女吴绛仙，善画长眉，场炀帝目之曰“秀色可餐”，意态如此。拟之《石头记》中人，性情极似惜春，碧玉初年，身量未足，亦正如此。或言春波似藕官，亦近之。在群芳中，当是素馨花，.清夜静对妙香，可以忘言。温克沉默，不苟言笑，其意穆然以深。不屑屑求人怜，人自不能竟度外置之。“钟夫人自是闺房之秀”，斯之谓矣。 

　　小芗传（小兰附） 
　　爱林，字小芗，亦后来之秀也。演《邯郸梦》，为打番儿罕，绯缨绣袍，结末为急装，舞双枪，如梨花因风而起。观者光摇银海，啧啧叹好。公孙大娘舞剑器，浑脱浏漓，有此妙手。三庆部如意《打桃园》，掣大刀旋转如风，一时称妙，然不足敌小芗也。柔媚是吴儿本色，小芗则别饶清致，秀外慧中。茶筵酒座，芗泽微闻，如佛手柑，但觉清气袭人，不知身在瑶台第几层矣。古称“可人”，又曰“可儿”，潇湘馆中紫鹃也。丙申秋抄，脱籍后，自居香雪堂，即小蟾春元堂旧居也。先在敬义堂。敬义堂为三庆部大家，主之者曰董秀荣，以小生擅名。冠卿、鸾仙咸出其门，合其徒尚六七人。若小芗者，昆山片玉，桂林一枝，对之弥令人回忆当年全盛时。就中有名小兰者，余识之最早。壬辰二月，征鞍初卸，春服既成，同人小集如松馆，为余洗尘。小兰如芙蓉女儿，明秀无匹，姗姗来迟，媚不可言。坐对名花，遂至沈醉。海棠睡未醒，予辈于重房复室中，环守之至夜分，乃送之归。乙未冬在广和楼，即康熙时查家楼也，小兰演《藏舟》一出，声情幽咽，听者但唤奈何。日昳偕友访之，雨鬓风鬟，江潭憔悴，灵和殿前风流，不堪回首。是夕冠卿、鸾仙俱集。酒酣，冠卿更唱［山坡羊］一曲。璧月如水，银云不流，双笛吹凡字调和之，不能压其声也。昔人谓“丝不如竹，竹不如肉”，信然。小兰自愧弗及，涕泗浪浪，弥不自胜。为咏“芙蓉生在秋江上，不向东风怨未开”之句以慰之。瑶台梦醒，天上人间，归路马蹄踏月。弥忆壬辰春夜，红烛笼纱时情事，不能置也。 

　　纫仙传（素玉、素香附） 
　　兰香，字纫仙。濯濯如春月柳，风流自赏。拈毫弄翰，怡然自得。字作欧阳率更体，清拔有致。每当茶瓜清话，把卷问字，捧砚乞题，墨痕沾渍襟间。性既苦溺于文学，而一洗咬文嚼字丑态，此香菱所谓“高出时流”也。吴儿性格，大抵温柔。而纫仙风格洒然，散朗多姿，独有林下风。其弟曰素玉，字韫仙。如丁香花，花不胜叶，而细香琐碎，亦饶别趣。福云堂弟子六七人，有名素香，字韵仙者，在和春部。意态颇似紫菱州中二木头。和春为王府班，多作秦声。至于清歌曼舞，则无闻焉。其中固少佳品，若素香者，亦可庸中佼佼者矣。 

　　雨仙传 
　　鸿喜，字雨仙，姓俞。浙人，寄居吴门者也。其师檀兰卿，少负盛名。缘事论城旦，归京师，复理旧业，得雨仙宛转如意。姿致清丽，而意趣秾郁，如茉莉花。每当夏夜，湘帘不卷，碧纱四垂，柳梢晴碧，捧出圆月；美人浴罢，携小蒲葵扇，纳凉已足；入室对镜，重理晚妆，以豆青瓷盒，装茉莉蕊，攒结大蝴蝶二朵，次第插鬓安戴，鬓旁补插鱼子兰一丛，乌云堆雪，微糁金粟，顷之媚香四溢，真乃竟体芳兰矣。坐对雨仙，有此风味。“花气袭人知酒香”，怡红院中，固应目为温柔乡矣。 

　　〖注：■⑴，登＋毛，dēng，音登。■⑵，广＋吾。（无读音）〗 


　　花烛闲谈　清　于鬯　撰 　　 

　　序 
　　向见先生所定《士昏礼对席图》，于郑注、贾疏，杨信斋、敖君善、沈果堂、褚搢升、张皋文、郑子尹，以及近今俞荫甫诸家之外，独标己见，叹其精确。因纵论及《士昏礼》各条疑义。毓庆疑《昏礼》之“使者”即为“媒”。先生曰：“非也。古之‘媒’，贱.人也。《昏礼》‘下达’二字，则媒在其中。郑注‘下达’云：‘将欲与彼为昏姻，必先使媒氏下通其言。女氏许之，乃后使人纳其采择之礼。’注‘使者’云：‘夫家之属，若群吏使往.来者。其说至当，特其‘纳吉。’注又云：‘归卜于庙，得吉兆，复使使者往告，昏姻之事于是定。’则一似女家既许后，男家始卜；若卜不吉，遂可以休者。’此不善读经故也。经记言‘将加诸卜，敢请女为谁氏’者，托于卜云尔。至于‘媒’，则行于议昏之初，而不行于六礼之际，为其贱，不足使也。”因着《媒说》一篇，发明甚畅。而此书则云：“昏姻之定，定于纳吉。”又谓“使者，媒人也。”与夙论实相抵牾。 
　　又先生读《仪礼》，尝校“宾升北面，奠雁，再拜稽首”一条，谓“拜者，拜女父，非拜女。”而此书仍云：“古人行亲迎礼，女南面立于房中，婿北面再拜稽首于户外，女且受之而不答。”又尝校《士相见礼》篇，谓即《昏礼》之下半篇；颇疑“士”者，指婿父与女父之相见，特与下文“庶人见君”为不可通，遂删其说，而谓“记体推广言之”。此书亦仍云：“《士相见》，次于《昏}L》之后，安知非即指男女两亲家。” 
　　盖先生博学无方，无所偏执，如康成笺《诗》注《礼》辄有异同然。大抵毓庆之曩所闻于先生者，多定论；而此书则多兴到之言。故书中又言：“媵御沃盥交，即今人交杯之礼。”毓庆案：下文“主人说服于房，媵受；妇说服于室，御受。”又云：“媵馂，主人之余；御馂，妇余。”以彼例此，则“沃盥交”者，当如褚搢升说，“婿盥媵沃，妇盥御沃，所谓交也。”于“沃盥”下着一“交”字，则知受服、馂余，并交之义矣。“交”字之义如此，与今人交杯之法不同。尝质之先生，先生笑曰：“然也。”则此书特名日“闲谈”，原不为典要，于此可见矣。毓庆惧不知礼者执以为口舌也，故书以晓之。川沙沈毓庆。 

　　“三十而娶，二十而嫁”，见于《周官》、《曲礼?内则》诸文，如出一口。然如此必男女相差十年，始可为夫妇矣。王子邕《家语》载鲁哀公问于孔子曰：“礼，男必三十而有室，女必二十而有夫也，岂不晚哉？”孔子曰：“夫礼言其极也，不是过也。男子二十冠，有为人父之端；女子十五许嫁，有适人之道，于此以往，则为昏矣。”说便圆通〖《大戴记》云：“男十六然后其施行，女十四然后其化成，合于三小节也。中古男三十而娶，女二十而嫁，合于五中节也。太古男五十而室，女三十而嫁，备于三五，合于八十也。”案：此分太古，中古，然则男十六，女十四施行、化成者，下古也。别一说。又《白虎通》引一说，《春秋?谷梁传》曰：“男二十五系心。”今《谷梁》无此文〗。要之阳道舒，阴道促，阳倡阴和，男行女随，犬必长于妇，妇必少于夫，否则齐年亦甚佳也。妇长于夫，不免太乖礼制。　　 
　　袁孝尼曰：“同姓不相娶，远别也。中外之亲，近于同姓，古人以为无疑，故不制也。今以古之不言，因谓之可昏，此不知礼者也。”予闻诸西人，谓彼国虽中表亦不昏，中表而昏，生子厥性不慧。察之人家，颇或有验。果如此，即用夷变夏，可也。而如袁氏说，竟谓中国古礼亦如是，则未必然。《朱子语类》“答尧卿问姑舅之子为昏”一条，谓：“鲁初间与宋世为昏，后又与齐世为昏，其间皆有姑舅之子。”　　 
　　《昏礼》凡六：纳采，问名，纳吉，纳征，请期，亲迎。据《士昏礼》，于《问名》特云“主人许。”则容有主人不许之事。而问名后，又归卜于庙，卜得吉兆，然后“纳吉”，则容有卜而不吉之事。然则昏姻之定，定于纳吉〖郑注云：“归卜于庙，得吉兆，使使者往告，昏姻之事，于是定。”〗。“纳吉”者，即今人小聘也〖亦称“拜允”，又称“传红”。至今世，有女家一诺，即致二红帖。曰“传红”者。此礼在鬯少时犹不数见也〗。今人女子或无名，即有名，亦不出名〖《士昏礼》贾疏言：“问名者，问女之姓氏，不问三月之名。”故记“问名”辞云：“某既受命，将加诸卜，敢请女为谁氏？”郑云：“谁氏者，谦也，不必其主人之女是问姓氏也。”《昏义〈孔〉正义》曰：“问名者，问其女之所生母之名，故《昏礼》云‘为谁氏’，言女之母何姓氏也。”敖君善《集说》曰：“问名，问女之名也。”则竟是问三月之名，近儒多从之。钦定《仪礼》、《札记》两义疏，皆主敖说，发明甚详〗，而以生之年、月、日、时为名，曰“八字”〖周故媒氏职曰：“凡男女自成名以上，皆收年、月、日，名焉。”则八字之义已兆，惟无时〗。则问名者，即今之请八字也〖八字亦称庚贴〗。“纳采”之礼无闻，然“纳采”，“问名”，原是一使为之。毕竟请八字，预先寒喧几句，便算得纳采之礼耳〖今人女家许谓之“允吉”，“吉”即“纳吉”之“吉”，古之遗言也。《朱子家礼》以纳吉为纳采〗。纳采之时，昏姻未定，然其礼已行之于庙，此可见古人重昏礼。慎始之道，宜如此也。《士昏礼》云：“主人筵于户西，西上右几。”郑注云：“筵，为神布席也，将以先祖之遗体许人，故受其礼于祢庙也。”然则问名而云“主人许”，以示先祖许之。其或不许，亦以示先祖不许。主人不自专也〖祢庙，父庙也，而云先祖。《士冠礼》依郑注，亦行于祢庙，而《冠义》亦云：“自卑而尊先祖”，岂自冠者，嫁者言之与？或谓指士之一庙者，言当详〗。　　 
　　古人重昏礼，慎始如此。然于问名之际，许即许之，不许即不许，初不似今人之既出八字，男家卜吉之后，必待其再三渎，然后许之。此所谓重礼也。今之为女家者，安知重昏礼，特多作难而已。　　 
