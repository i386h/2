<!-- { "loadSidebar": true } -->
　　钦定四库全书　　　　　集部七
　　樊榭山房集　　　　　　别集类六　【国朝】提要
　　【臣】等谨案樊榭山房集十巻续集十巻
　　国朝厉鹗撰鹗字太鸿钱塘人康熙庚子举人乾隆元年尝荐举博学鸿词所居取唐皮日休句题曰樊榭山房因以名集生平博洽羣书尤熟于宋事尝撰宋诗纪事一百巻南宋院画録八巻东城杂记二巻又与同社作南宋杂事诗七巻皆考证详明足以传后其诗则吐属嫺雅有修洁自喜之致絶不染南宋江湖末派虽才力富健尚未能与朱彞尊等抗行而恬吟密咏绰有余思视
　　国初西泠十子则翛然逺矣是书前集诗分甲乙丙丁戊巳庚辛八巻词分甲乙二巻为康熙甲午至乾隆已未之作续集亦诗八巻而以北乐府一巻小令一巻附焉则已未至辛未作也乾隆四十四年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　樊榭山房集原序
　　昔唐杨绾为文耻于自白非知巳不可得而见而魏丁敬礼尝求人定其文夫耻于自白者自珍其文者也求定其文者自疑其文者也仆少好篇咏晚颇知难三十年以来所作随手弃斥存箧中者仅十之二三暇日编次古今体诗为八巻长短句二巻譬之山謡村笛虽无当于钟吕之响而向来所阅闲居羇旅怡愉忧悴歴歴在目每一开视聊以省忆生平窃亦自珍自疑愿与审音者共定之外有杂文若干卷丛缀若干卷将次第排缵焉得毋蹈詅痴符之诮耶乾隆四年三月朔钱塘厉鹗自序




　　樊榭山房集原序
　　钦定四库全书
　　樊榭山房集巻一
　　钱塘厉鹗撰
　　诗甲
　　金寿门见示所藏唐景龙观钟铭拓本【以下甲午】
　　嗜古金夫子贪若笼百货墨本烂古色不受寒具涴便续金石录明诚不是过钟铭最后得斑驳岂敢唾照眼三百字字字蟠螭大抚迹思景云往事去无那初翦桑条韦柘袍受朝贺笵钟崇玉清搆炭飞防佐九乳器未亡雄词压寒饿装比李仙丹徴句迭倡和虚无奚足称懋绩于此堕吾思景钟铭天笔滥传播
　　游无门洞
　　隂窦絶曦景石雨垂痴龙白云嬾不收缭绕东嵒松定僧涌壁像海众惊灵踪藤花拂又落暝闻烟际钟
　　拟古二首
　　峩峩昆仑山郁郁环刚树仙人散緑髪正阳无风雨弹我白雪琴髙邱哀无女茍得一心人聊以结衷素美人生南国纎手工织纴或为绕梁歌当窗扬清音色丽夺华烛情緜闲锦衾戒旦上兰皋亭午眺青林采葛知心苦激漂能自沈不为怀春意谁识空闺心
　　花坞二首
　　法华山西山翠深松篁防密自成隂团瓢更在云深处惟有樵风引磬音
　　白练鸟从深竹飞春泉净緑上人衣分明孟尉投金濑吟到日斜犹未归
　　牧童词拟张司业
　　主人授我乌牸牛为言主人百不忧朝逐水草暮归宿不使飞防伤牛目牵牛且向南陂嬉不知牛腹饱与饥一朝牛病逃鞭笞主人自能问牛医
　　观汪青渠所藏嵩山诸碑版拓本六首
　　汉啓母庙石阙铭
　　开母化为石其事本荒诞何年六六峰石阙字漫漶
　　东魏嵩阳寺碑
　　运归贺六浑悲吟后汉书可怜嵩阳寺赑屭劫灰余
　　秦王赐少林寺主敎
　　逆防徳充符一干思驱羊当时歼除力何以资空王
　　天后夏日游石淙诗
　　金轮昔垂衣逭暑平乐涧仙岩类削成几人侍游防
　　唐裴漼少林寺碑
　　传闻三花树香雨徧诸天何日持苕帚心空初祖禅
　　唐尉迟汾嵩山灵胜诗
　　名岳镇中畿灵异纷不一欲从刘根游吾其采芝术
　　秋夜宿葛岭涵青精舍二首
　　笑看圆月上前峰塔影微澜卧玉龙林际窥人太无梦好风吹送隔湖钟
　　书灯佛火影清凉夜上层楼看海光蕉飐暗廊虫吊月无人知是半闲堂
　　晚秋寄杨杨山
　　半篱柿叶拥堦除又见臯兰即渐疎水减旧痕鱼上后霜传新信雁来初云山不用遮方麴灯火惟应照佛书写寄寂寥君定防宅南难觅柳郎居
　　读水经注寄金寿门
　　霜橘耀西林木叶滞寒雨流观桑钦书静检道元注峰濑奔几案恬目非一趣玉笥若境接香炉定神遇或时谈幽怪细儒謌缪误不知天地大安识隂阳铸持问苍水使秘简傥可覩弱龄耽览涉苦乏济胜具不如从韩终服食生毛羽君有禽尚心告我怀所寓
　　西溪道中
　　连野看峰秀晴云忽有无寒田吹防防清渚乱鸥凫意谓前林近谁知细路迂人家炊过午空翠集山厨
　　由牛滑岭至龙门坑
　　山腰多农家茅茨暎山色暝烟归樵人溪光带禅客树遗鹤毳鲜泉泻龙漦白爱此欲移居惆怅振轻策宿龙门山巢云上人房【山在钱塘之西俗名小和山】
　　山楼出树杪夜宿万山中虎啸不惊定钟声疑在空背窗栖鸟影灭烛聴松风明日寻阶水应添十二筒
　　冬日杂诗二首
　　霜酣槲叶一村明茅屋髙低烟火生多事墙头乌臼鸟夜阑相答纺车声
　　水边僧屋刹竿双饥鸟窥人上石幢解向西风吟落叶黄金合铸贾长江
　　蜡梅
　　匀掠宫黄鬓朵鲜斜门疎竹暎便娟年年分饷铜街处正是城南小雪天
　　月夜自草堂步至永寿寺望东臯余雪
　　微月在门前泠然发清兴衣棱入风举屐齿共冰竞遂寻桑竹间苍凉得古径鳞鳞见残雪遥山莹而净隂地销还凝老屋冻稍劲却顾所来路始知原野夐寒钟逺更响到寺栖禽定霜阔星芒大天清树影正决眦无纎翳观心极明暎悠然林臯意即事寄謡咏
　　人日游南湖慧云寺七首【以下乙未】
　　南湖春水绿温暾老柳生稊竹有孙头白僧闲能引路斜阳挂处指三门
　　钟鱼寥落入新年玉照堂空賸水田今日不成煎饼防粉围香阵忆诗仙【张功甫赏心乐事有人日煎饼会粉围香阵拥诗仙张梅词也】禅房鸭脚脱层隂定破闗门芋火深至竟繁华归梦幻最无人处叫春禽
　　莲茎茭叶卧攲斜水外经寮记鬭茶劫火南朝四百寺一袈裟地属张家
　　舍宅裴休事亦勤披缁王旦谤须分淳熙年往碑隂在细读龙华发愿文【寺碑史浩撰楼钥书碑隂功甫自作舍宅发愿疏最工首二句即櫽括其语】
　　朱崖南去鸟呼风草木平泉笑卫公何似试香城北墅残僧礼拜冷烟中
　　登髙何处可忘归古寺梅风动客衣渐有放生团社约鱼苗如蚁水初肥
　　过丁茜园斋观陈洪绶合乐图
　　春隂泥杀人如醉不得醒东风勒花房未破小桃杏朅来过萧斋语乐闲静先生澹荡姿爱客具佳茗那用嘲水厄颇足胜酩酊自起展褾池射目惊秀颖一女亸两鬟轻红掩斜领掺手擪长笛将吹绛唇冷一女脸如莲黛色自修整襳褵飘回风轻容曳烟影半扶琵琶肩指拨试俄顷复有两女奴鸦鬟遮颈腰身十三四背面若相请或是梁绿珠生自双角井弟子得宋袆吹笛入清迥或是杨阿环合乐最机警凤纹逻逤槽只有阿蛮省先生木石肠伐性久已憬翻然持此幅傥足娱老境列屋闭蛾眉便娟笑齐瘿无须五斛螺帘衣兼可屏
　　沙河
　　澄明日影射鱼罩淡冶风光上鸭陂齐浸篱根三尺水小桃正是试花时
　　寄倪子珍读书仁王寺
　　闻君髙卧洛生咏遥望吴山病目揩居士旧传十笏地幽人新学八闗斋野云带雨飞入戸林鸟闻钟时下堦更忆清吟独绕寺撚髭不觉落松钗
　　北郭
　　北郭夕阳外人家住水西藤花当戸落荷叶并桥齐沙碧鸟双下树凉蝉独嘶轻絺来往熟幽兴坐堪携
　　早秋夜坐怀蒋丈静山
　　夜轩杀明灯秋虫啼四壁人静月复清云疎雨犹滴怀君竹间径况此风中笛幽意其如何堦草自寂歴
　　络纬
　　络纬亦应候身潜叶底攲刁骚风激响断续雨兼悲破屋灯青色柴门夜黑时哀声感寒女能得几絇丝
　　送梅耦长先生罢泰顺令还宛陵
　　归去宣州七月初萧然行李意何如官身已谢潘怀县真散应同陶隠居稍待西风看雪稻更闻春网荐琴鱼修船謡似舂陵作此日云山不负渠【先生在东瓯时作修船謡恤民役也】
　　题画松防
　　闲挐五粒戏睒目烟霄外不须叹仓中久已误上蔡
　　汪青渠送砑光牋
　　萧然注毗昙长物亦何有夜吟蹋壁卧朝吟但袖手故人造云蓝輙遣五十枚莹然女儿肤心目为之开一笑磨乌丸欲试复惆怅剡藤遭夭阏此语定非妄既无连緜书亦无播掿词时展白萍文报君长相思
　　月夜怀金绘卣游湖南三首
　　徘徊去烛房延伫啓虚牖白露凄未零众星惟见斗清辉在衣裳忆昔同携手无由折琼枝纡轸一搔首搔首那可期逺在沅湘麋青枫泊船处竹外湘娥悲闻歌两东门秋髪飘如丝隠隠女嬃砧千里长相思相思共明月复此清商节迢迢苍梧云芳草殊未歇羇人常念归谁能忘离别惊蜩过树飞斜汉亦已没
　　九月三日池上
　　片段残云都巻尽水边秋思渺无涯西风吹过徐熙鸭丁倒莲房摇箭靫
　　湖上拟游龙井不果寄汪大舆
　　平生湖山邻幽梦阻龙井辨才跏趺处结思令人瘿毕景来北山清樾鸣禽冷下见澄波生鳞甲蹙百顷窈袅前林烟相戛两峰影樵径横翠微莫辨风篁岭遥知清泠渊梵放相与永何时同君游佳处得细领
　　西溪月夜怀大涤山二首
　　天柱峰头见晴雪瑶坛玉洞暗相连石林夙具看山癖也负知宫三十年【叶石林提举洞霄宫尝曰吾知宫三十年未暇一至孰谓吾为爱山者乎】云根际夕抱冬心溪曲沿縁不可寻遥想郭文栖隠处夜泉孤月万松深
　　金绘卣自湖南游桂林归赋赠
　　西南山水敌清都天与诗人纵目殊郡有顔公称二始溪经元子署三吾钓藤酒美能携否桂布衣轻得浣无笑我平生寡游歴相逢子细问娵隅
　　读五代史二首
　　五季方龙战浊乱失昏晓士有茍禄者倾身以营饱遐哉郑先生防心栖灵颢松脂去三尸独立尘壒表吾爱张监军心为巨唐有不知鬬鸡儿自取竟相负刑余诚何伤报韩同不朽区区六臣軰画日但顔厚江上访金寿门出观顔鲁公麻姑山仙坛记米海岳顔鲁公祠堂碑拓本
　　云沙绕村南小筑如鹿柴【去声】埽地焚香人相见一潇洒论书近攟拾勿事征倒薤侧闻麻姑坛名迹兴先迈余髪时垂腰丹砂亦狡狯有无海扬尘故地今神界堂堂小顔公颇喜究奇怪波澜缩遒丽接侍记仙话陶八碧霞丹入咽若沆瀣汝州死大节竟等蛇蝉解颠人述其事穹碑字如虿缅彼天宝季艳煽金镜坏二十四郡中义士抱耿介独抗阿荦山声振哥舒败晩令使贼庭谗口足防齘即云归罗浮乘风固可快灵均为水仙理有説非诖持此语故人相顾发长喟落落青瑶镌当见百灵拜坐深地炉灰浩歌共决眦
　　同南畹二兄游河渚饮沈晴川书斋【以下丙申】
　　到来知不易逺近引渔讴野水中开阁交芦外倚舟峰隂含古色梅冻得清愁漫比平原酌髙人肻见留
　　宝莲山是韩平原故宅
　　雾阁云窗付渺茫平原事往径全荒居人不识太师竹风叶几枝摇夕阳
　　题沈其章秋林积雨图
　　黯黕秋郊隂淋漉愁霖晦作此雨点皴浓如五斛黛堆阜互起伏径术迷向背目穷中林深却滴梧叶大数间尖头屋湿云垂霮防润疑生青苔漏欲添白盖勿谓炊迟此中有人在
　　观吴耕民所藏唐泰山摩崖碑拓本同绘卣作
