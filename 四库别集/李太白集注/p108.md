<!-- { "loadSidebar": true } -->
　　兰陵美酒鬰金香玉椀盛来琥珀光但使主人能醉客不知何处是他乡【唐时沂州之丞县春秋时鄫国也后魏于此置兰陵郡隋废郡为兰陵县唐武德四年改曰丞县在沂州西一百八十里元和郡县志兰陵县城在沂州丞县东六十里史记荀卿适楚春申君以为兰陵令正义云兰陵县属东海郡今沂州丞县有兰陵山梁书鬰金出罽賔国花色正黄而细与芙蓉花里被莲者相似国人先取以上佛寺积日香稿乃粪去之贾人从寺中征顾以转卖与他国也香谱鬰金香魏畧云生大秦国二三月花如红蓝四五月采之其香十二叶为百草之英】
　　太原早秋【太原郡卽并州也唐时河东道】
　　岁落众芳歇时当大火流霜威出塞早云色渡河秋梦绕边城月心飞故国楼思归若汾水无日不悠悠【张衡定情歌大火流兮草虫鸣图书编大火心星也以六月之昏加于地之南至七月之昏则下而西流矣唐六典注汾水出忻州歴太原汾晋綘蒲五州入河太平寰宇记汾水出静乐县北管涔山东流入太原郡界　塞音赛】
　　奔亡道中五首
　　苏武天山上田横海岛边万重关塞断何日是归年【唐书地理志伊州伊吾县在大碛外南去玉门闗八百里东去阳关二千七百三十里有折罗漫山亦曰天山刘删苏武诗食雪天山近思归海路长葢以天山为匃奴地耳其实苏武囓雪及牧羊之处不在天山也史记汉灭项籍汉王立为皇帝田横惧诛与其徒属五百余人入海居岛中韦昭曰海中山曰岛正义曰按海州东海县有岛山去岸八十里】
　　其二
　　亭伯去安在李陵降未归愁容变海色短服改胡衣【后汉书崔骃字亭伯为窦宪主簿出为长岑长自以逺去不得意遂不之官而归汉书李陵败降匃奴大将军霍光左将军上官桀素与李陵善遣陵故人陇西任立政等三人至匃奴招陵立政等至单于置酒赐汉使者李陵卫律皆侍坐后陵律持牛酒劳汉使博饮两人皆胡服椎结梦溪笔谈窄防短衣长靿靴皆胡服也窄防利于驰射短衣长靴便于渉草】
　　其三
　　谈笑三军却交游七贵疎仍留一只箭未射鲁连书【左太冲诗吾慕鲁仲连谈笑却秦军详见二巻注七贵见十一巻注鲁连射书聊城见十四巻注】
　　其四
　　函谷如玉关防时可生还洛阳【缪本作川】为易水嵩岳是燕山俗变羌胡语人多沙塞顔申包惟恸哭七日鬓毛斑【函谷详见五巻注后汉书班超乆在絶域年老思土上疏曰臣不敢望到酒泉郡但愿生入玉门关帝乃徴超还章懐太子注玉门关属敦煌郡今沙州是也长安三千六百里关在敦煌县西北通志地理略洛水出商州上洛县经虢州河南入河史记正义易水出易州易县东流过幽州归义县东与嘑沱河合通志地理略中岳嵩山在河南告成县隋书渔阳郡无终县有燕山太平御覧隋图经云燕山在易县东南七十里左传呉入郢昭王在随申包胥如秦乞师曰呉为封豕长蛇以荐食上国虐始于楚寡君失守社稷越在草莽使下臣告急秦伯使辞焉曰子姑就馆将图而告对曰寡君越在草莽未获所伏臣何敢卽安日依于庭墙而哭日夜不絶絶声勺饮不入口七日秦哀公为之赋无衣九顿首而坐秦师乃出太白意谓函谷之地已为禄山所据未知何日平定得能生入此关洛川嵩岳之间不但有同边界而风俗人民亦且渐异华风已之所以从永王者欲效申包恸哭乞师以救国家之难耳自明不敢有他志也其心亦可哀矣】
　　其五
　　淼淼望湖水青青芦叶齐归心落何处日没大江西歇马傍春草欲行逺道迷谁忍子规鸟连声向我啼【广韵淼大水也子规卽杜鹃鸟鸣声哀苦若云不如归去逺客闻之心为凄恻　淼音藐】
　　郢门秋懐【郢门卽荆门也唐时为峡州夷陵郡其地临江有山曰荆门上合下开有若门象故当时文士槪称其地曰荆门或又谓之郢门西通巫巴东接云梦歴代常为重镇】
　　郢门一为客巴月三成朔风正揺落行子愁归旋杳杳山外日茫茫江上天人迷洞庭水鴈度潇湘烟清旷谐宿好缁磷及此年百龄何荡漾万化相推迁空谒苍梧帝徒寻溟海仙巳闻蓬海【缪本作岳】浅岂见三桃圆【胡本作桃三圆】倚剑増浩叹扪襟还自怜终当游五湖濯足沧浪泉【呉均诗别离未几日髙月三成楚辞九辨萧瑟兮草木揺落而变衰刘向九叹日杳杳以西倾后汉书仲长统欲卜居清旷以乐其志梁昭明太子陶靖节集序处百龄之内居一世之中庄子若人之形万化而未始有极也呉均诗欲谒苍梧帝过问沅湘姬十洲记蓬莱山对东海之东北岸周回五千里外别有圆海绕山圆海水正黒而谓之溟海也无风而洪波百丈不可得徃来上有九老丈人九天真王宫葢太上真人所居惟飞仙能到其处耳神仙传麻姑云向到蓬莱水又浅于徃日汉武故事东郡送一短人长五寸衣冠具足上疑其精召东方朔至朔呼短人曰巨灵阿母还来否短人不对因指谓上王母种桃三千年一结子此儿不良已三过偷之失王母意故被谪来此上大惊始知朔非世中人也江淹诗倚剑临八荒宋之问诗扪心空自怜洞庭潇湘五湖沧浪俱见前注】
　　至鸭栏驿上白马矶赠裴侍御【一统志鸭栏矶在岳州临湘县东十五里呉建昌侯孙虑作鬪鸭栏于此白马矶在岳州巴陵县境湖广通志白马矶在岳州临湘县北十五里】
　　侧叠万古石横为白马矶乱流若电转举棹扬珠辉临驿巻缇幕升堂接绣衣情亲不避马为我觧霜威【刘公干诗明月照缇幕李善注缇丹色也绣衣用汉书绣衣直指事见十一巻注避马用后汉书桓典事见九巻注御史为风霜之任故曰霜威　缇音题】
　　荆门浮舟望蜀江【胡三省通鉴注荆川在峡州宜都县其地有荆门山故后人因以广称其境皆曰荆门耳】
　　春水月峡来浮舟望安极正是【缪本作见】桃花流依然锦江色江色绿【缪本作渌】且明茫茫与天平逶迤巴山尽遥曳楚云行雪照聚沙雁花飞出谷莺芳洲却已转碧树森森迎流目浦烟夕扬防海月生江陵识遥火应到渚宫城【通典渝州巴县有明月峡其山上石壁有圆孔形如满月故以为名方舆胜覧明月峡在重庆府巴县石壁髙四十丈有孔若明月庾信枯树赋临风亭而唳鹤对月峡而吟猿汉书沟洫志来春桃花水盛必羡溢顔师古注月令仲春之月始雨水桃始华葢桃方花时旣有雨水川谷氷泮众流猥集波澜盛长故谓之桃花水耳韩详传云三月桃花水通典蜀郡成都县有锦江按锦江卽蜀江也成都人织锦既成取此水濯之则色更鲜丽故又谓之锦江説文逶迤邪去貌通典峡州夷陵郡巴山县北有山曲折似巴字因以为名鲍照诗揺曳髙防举昭明太子锦带书啼莺出谷争传求友之声説文森木多貌后汉书冯衍传游精宇宙流目八纮谢灵运诗扬帆采石华通典荆州江陵县故楚之郢地秦分郢置江陵县今县界有渚宫城方舆胜览江陵府有渚宫郡县志楚别宫也左传楚子西沿汉泝江将入郢王在渚宫见之今之城楚船官地也梁元帝名以渚宫一统志渚宫在江陵故城东南楚建梁元帝卽位渚宫卽此陆放翁曰杜子美晓防红湿处花重锦官城李太白蜀江绿且明用湿字明字可谓夺化工之巧世未有拈出者又放翁入蜀记曰与儿辈登堤观蜀江乃知李太白荆门望蜀江诗江色绿且明真善状物也】
　　上三峡
　　巫山夹青天巴水流若兹巴水忽可尽青天无到时三朝上黄牛三暮行太迟三朝又三暮不觉鬓成丝【唐书地理志防州巫山县有巫山一统志巫峡在防州府巫山县东三十里卽巫山也与西陵峡归峡并称三峡连山七百里略无断处自非亭午夜分不见日月巴水谓三巴之水经三峡中者而言太平御览三巴记曰阆白二水合流自汉中至始寜城下入涪陵曲折三回如巴字故曰巴江经峻峡中谓之巴峡卽此水也太平寰宇记峡州夷陵县有黄牛山盛之荆州记云南岸重岭叠起最外髙崖间有石状如人负刀牵牛人黒牛黄成就分明此岩旣髙加以江湍纡廻虽途经信宿犹望见之行者歌曰朝发黄牛暮宿黄牛三朝三暮黄牛如故】自巴东舟行经瞿唐峡登巫山最髙峯晚还题壁【巴东卽归州也唐时山南东道方舆胜览瞿唐峡在防州东一里旧名西陵峡乃三峡之门两崖对峙中贯一江望之如门陆放翁入蜀记瞿塘峡两壁对耸上入霄汉其平如削成视天如匹练方舆胜览巫峡在巫山县之西水经注云杜宇所凿以通江水圗经云此山当抗峰岷峨偕岭衡岳凝结翼附并出青霄谓之巫山有十二峰上有神女庙阳云防髙百二十丈】
　　江行防千里海月十五圎始经瞿唐峡遂歩【胡本作陟】巫山巅巫山髙不穷巴国尽所歴日边攀垂萝霞外倚穹石飞歩凌絶顶极目无纤烟却顾失丹壑仰观临青天青天若可扪银汉去安在望云知苍梧记水辨瀛海周游孤光晚歴览幽意多积雪照空谷悲风鸣森柯归途行欲曛佳趣尚未歇江寒早啼猿松暝已吐月月色何悠悠清猿响啾啾辞山不忍听挥防还孤舟【山海经西南有巴国郭璞注今三巴是杜元凯左传注巴国在巴郡江州县通典巴国今清化始寜咸安符阳巴川南賔南浦是其地也文献通考重庆府古巴国谓之三巴郭璞诗翘手攀金梯飞步登玉阙上林赋触穹石张揖注穹石大石也后汉书和熹邓皇后尝梦扪天荡荡正青若有钟乳状乃仰饮之章怀太子注扪摸也归藏启筮有白云出自苍梧入于大梁史记驺衍以为儒者所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也于是有禆海环之人民禽兽莫能相通如一区中者乃为一州如此者九乃有大瀛海环其外天地之际焉鲍照诗孤光独徘徊呉均诗疎峰时吐月任昉竟陵文宣王行状清猿与壶人争旦张铣注清猿谓猿鸣声清也楚辞猿啾啾兮狖夜鸣】
　　早发白帝城【一作白帝下江陵】
　　朝辞白帝彩云间千里江陵一日还两岸猿声啼不尽轻舟巳过【一作须臾过却】万重山【杨齐贤曰白帝城公孙述所筑初公孙述至鱼复有白龙出井中自以承汉土运故称白帝改鱼复为白帝城按白帝城在防州奉节县与巫山相近所谓彩云正指巫山之云也水经注自三峡七百里中两岸连山略无阙处重岩叠嶂隠天蔽日自非亭午夜分不见曦月至于夏水襄陵沿泝阻絶王命急宣有时朝发白帝暮宿江陵其间千二百里虽乗奔御风不加疾也毎至晴初霜旦林寒涧肃常有髙猿长啸属引凄异空谷传响哀啭乆絶故渔者歌曰巴东三峡巫峡长猿鸣三声涙沾裳】
　　秋下荆门【荆门已见前注】
　　霜落荆门江树空布帆无恙挂秋风此行不为鲈鱼鲙自爱名山入剡中【晋书顾恺之为殷仲堪参军仲堪在荆门恺之尝因假还仲堪特以布帆借之至破冡遭风船败恺之与仲堪笺曰地名破冡直破冡而出行人安稳布防无恙艺文类聚世説曰张季鹰辟齐王东曹掾在洛见秋风起因思呉莼菜羮鲈鱼鲙曰人生贵适志耳何能从宦数千里以要名爵遂命驾便归俄而齐王败时人皆谓之见机而作广慱物志剡中多名山可以避灾故汉晋以来多隠逸之士沃州天姥是其处】
　　江行寄逺
　　刳木出呉楚危槎百余尺疾风吹片帆日暮千里隔别时酒犹在已为异乡客思君不可得愁见江水碧【周昜刳木为舟孔頴达正义舟必用大木刳凿为之故云刳木也萧士赟曰张骞乗槎乃刳全木为之今沅湘中有此名为艚船呉均诗悲衔别时酒　槎锄加切音近茶】
