<!-- { "loadSidebar": true } -->
　　某坐逺台躔每形梦想虽幸通音驿頋岂若日接茵凭之为慰也通班规殿葢兆登庸间寓贺诚于寸牍每愧绪使不能敬脩公礼岂期谦徳过厚特枉盛仪佩服以还惭怍斯甚尚惟钧慈矜而恕之不胜幸愿某日闻治声蔼着京师防九里之润私窃叹仰而毎得来教常有知足之言此固髙懐度越一世頋颍川入相具存汉事云间洞天徒掲扃榜必欲徜徉其中犹当在三十年后耳田生防不鄙弃之如某受赐渠只俟的报即走专介敢乞钧照
　　又【淳熈十二年】
　　某比屡遣状幸无遗坠兹枉诲答感慰无己庚暑正炎共惟徳业日隆居守余暇钧动止万福汾阳谤者纷然恃泰政主张公道可以弹压风波耳为将而亷勤抚士又有志事功斯亦鲜矣而世俗方且责以软熟结托岂理也防万钧药石之言彼当服膺岂止聴信而已海舟奏劄详明上一一施行沿海廵检恐扰而不能办已专委温台明三州矣噐械之说毋惜继陈幸甚梁承节至未事俟其乞阙即与之尚未得来示也他委愿效绵力余乞保辅粹和蚤还沙路
　　施圣与枢宻【淳熈十年夏】
　　某兹审梦记熊罴【阙】均家国六月多雨已符崔革之占【阙】　　竒行应太师之卜【阙】仪不腆敬祝千龄尚惟钧慈俯赐容纳某下情不胜愧悚之至
　　又【淳熈十六年春】
　　某窃惟尧以是传舜舜亦以命禹古有是説今乃备于圣朝共惟某官以硕徳重望歴夀皇之二府为嗣圣之端尹岂特与中外缙绅同此大庆固将趣颁召节平章国政多贺多贺某尚冀修问光勤诲劄不胜感悚之至
　　又【绍熙元年】
　　某窃以王春有俶寒色尚峭共惟宫使大资枢宻怡神大涤徳望逾尊天人交卫钧动止万福某屏迹故庐得遂麋鹿之性余波所及防润矣邈焉谒徒剧驰情所冀仰承眷注保辅饔寝调元之拜斯拱以俟
　　某去夏罢免本自三衢陆归夤縁一望履舄践升堂之约无何防穉触热【阙】病急挐舟过阳羡已而灾挠频并不觉流连三月中元后方为泝江计葢不敢复道余杭耳差池晤语迄今惘然陆走川浮艰勤殊甚近冬方获定居向闻术者谓丙午人最畏己酉如王季海之厚徳钱师魏之强壮皆不能免有如庸懦不才叨逾特甚若非颠顿狼狈则其死必矣讵敢不知幸也仰恃契爱因笔及之
　　某自违钧范日夕思仰每士大夫来自上饶必敬询近况具审神观益清饮食快美虽不复引满如平时而午桥燕适不减唐贤暇时则繙阅经传目力无异少年每切钦叹自惟名在罪籍方不为公论所与不敢輙以姓名汚几格理所当然髙明赐之澄察也幸矣乃防坠况缄输未替曩眷盛徳如此足厚风俗岂肻私情感激而已欲叙谢悃言莫能尽
　　仲至丞相【淳熈十年】
　　某窃以中夏暑雨共惟知府安抚制置龙学尚书镇临暇裕台动止万福比具贺缄复来况计犹未达兹领三月书翰益深感慰北方诚叵测招阙额军兵去年十月即有指挥自付出来奏即并修堡寨核粮草事降防劄下縁贴黄云云所以并作勘防然相去极逺非使司督责则未免悠悠耳请受不等方此商议葢事体稍重故不容造次亦不敢作两司文字也贴支度牒更当与三省言之邮筒未果多幅惟乞为国保重以需登拜宋大丞与崇庆郭守一书急欲得达望便遣行至恳至恳
　　又【淳熈十年】
　　某窃以仲夏炎热共惟某官镇抚全蜀神相名徳台动止万福集近方以书入粉牌逓又枉诲笔益深感佩奏劄深叹逺虑已一一报去内有不可行出者稍从节畧其实皆元文也蛮獠诚无能为頋应之何如耳贴黄及文州事殆蜀士传闻之过彼初未尝申哀鸣等语亦不曽降防挥依奏只是令随宜斟酌施行秦黎州乞祠已不允作过人逃入夷界自然百端鼓惑须用重赏募人擒捕虽加诛戮何伤所谓移文泸南语言不伦赵丞相莫有以摧折之否大要多是吏人隂与交闗若物色得其主名惩一劝百乃伐谋之上防也度牒邉备已再三为二相言之余乞为国珍练以需大拜
　　又【淳熈十一年九月】
　　某窃以秋气澄爽共惟某官填临余暇台动止万福比拜状想无浮沉要冲城申请一一施行虚恨虽就嘉州受赐或疑包藏难测今黎州为备甚至若防为有备无患乃防之上也梁宪想已至望与熟筹之大要在押寨官以时之俸给乃可责其勿私役部曲使得一意扞边耳宗室归正添差人与去年使司辟差不许先权防挥了无干渉今进状陈诉者纷然上意本欲用金字牌发下却恐张皇只入粉牌逓切望便施行四路漕司劄子亦烦亟发下上再三丁宁径自囬奏尤佳公文中不能达此意輙复具之防路措置土丁欲省播川城官若栁杰可用别示合入阙便当应付寻常使司所辟差遣逐一督责所属或有留滞切幸垂谕黔州蒋介所传不佳果否谁可代卑牧耶黎州秦嵩今不复求去自诡底绩不知竟如何或别欲用人但同诸司具奏即禀防行下葢性复动是一时岂容含糊也折估文字虽到而户部议论迂泛三省旦夕取圣裁矣余乞保重以俟大用
　　又【淳熈十一年】
　　某窃以嵗宴凝寒共惟某官望重云山百神所劳台动止万福间数奉记不敢必其无浮湛亦辱诲牍感慰无斁胡子逺已握兰前书竟曽到彼否勾跃可谓公荐上方倚用遽闻防岱极可嗟惜秦嵩举职甚善采木不为无因上不欲降防挥以示沮但令尚书宻加讽戒使知防惩后望达此意诸司条具边事奏寻即付出可行者便合径行惟作过则诛恐须斟量轻重似难一切想髙明自有所处水洛蛮若能存立亦中国之利来谕疑终其亡不知今复如何玉茶马偶因旧属妄有訾毁通国皆不信之矣宗室并归正赴上曲折己为详奏此亦有逺来朝廷注授者此皆部胥并縁乞覔之过前此使司乞给付身之人例是沮较近一一施行稍碍格则为取防盖万里往复淹别时月安得不加意也春元宻通泰内何疑趣曺装以需大用
　　又【淳熈十二年】
　　某窃以上眷名徳并畴茂勲正学士之班为大用之兆谅深懽庆属者急逓拜书想无不达去夏所遣文书初虑遗轶反成稽滞愧悚愧悚凡使司所请无不即行非独张敏也嗣有可委悉愿闻之蛮夷曲折不一又汉人有之者谅胷中成算素定足寛頋忧袁弄止可附带中马并奴児结等数事并得防依任煇亦如来教惟黎雅再添土丁上恐异时钱米不继却或乆阙姑欲练习见在之数使之精鋭则一可当二不然人数虽多适用却少兼尚书延登之后他人不能樽节杂用应副不足反成大患圣虑甚逺备载公劄尚有可议母惜再陈若已一面施行则望纽计收支细数更当奏禀也秦嵩欲去甚急向举刘师顔或谓施设不逮议论而王去恶虽有战胜之功后来防至扰扰亦恐取轻军民更须审详下谕上既以全蜀付尚书凡百固难遥度也防丹足都提二人上以非首恶初欲遣归既而复令如所奏分送利阆军中却望谕两处令与安存庶防余众归心焉所荐四士大合人望前此例召一二今徧有处分可卜倚信倪教授防剡奏价重千金寸进有期矣
　　又【淳熈十二年】
　　某窃以庚暑方炎共惟某官镇临底绩台动止万福五月七日拜状入逓寻亦领福纸之况感荷亡已北主已至上京即回凉淀传闻秋末还燕内禅恐有此理达实契丹传闻难信金字牌既到必与吴帅子细商量也田世雄易地未必乐又为范漕所按贬秩一等更望丁宁毋蹈前辙大抵守边以亷为夲岂容放纵或是金州匮乏朝廷未曽应付致令多方经画黎非金比财赋却须稍足更望时警防之袁防分地可疑恐其合以谋乱倍宜闗防刘师顔王去恶皆施行矣邮筒不暇详悉惟兾为国保重蚤登政路
　　又【淳熈十二年】
　　某逓中辱五月二十三日书翰甚慰企仰数日前曽用粉字牌发一书未审无濡滞否羣蛮畏威懐徳坤维幸甚田守亦有母年八十四别无兼待方苦辞此行防遭司劾章至上令贬秩而夕即封还已从罢黜黎州又须择人有防委两司差择势不可缓王龄顷觉心气防不宁后来必无事向有兵乱一节姑留以张军声如何此在裁处不敢遥度若已奏辟自可先令赴上也葛王四月半赦上京之后复迁凉淀别无动作止是江浙闽广同以五月八日地震而太白频年昼见自治之防晓夕不皇安方用庆歴故事乞两相同领西府庶防名徳福量镇压中外坐以无事使疲驽者未底大戾因笔敢私布之
　　又【绍煕元年】
　　某窃以土春有俶共惟大丞相调元余暇天人减【阙】钧动止万福辅佐之功冠絶古今去一小人多士诵叹至形赋咏虽田野亦闻而知之垂诸简册厥功大矣更祈善卫鼎餗永弼昌运
　　某朅违诲席已歴三时渇仰在中虽造次颠沛未尝忘也姓名缺然于公府理所当然敢谓眷念有加坠况荣问贰以上方之竒芬蔀室顿觉光辉感激非言可尽亟此叙谢且不敢畧致芹献仰惟髙明必赐矜察
　　又【绍熈三年】
　　某窃以秋序已深天气澄肃共惟某官颛面正朝亮工熈载天人拥佑钧动止万福某仰资鸿芘粗安职守比縁缪举宜底大戻敢谓开陈秖从薄罸其为慙感宁有纪极不敢修启恐劳损答更切愧惕贱息未能赴调止望坑冶司一干官乃防陶冶倅贰名邦去家近便过于自择阙虽稍逺大例则然比之他处犹为近者私者佩戴尺书莫尽万一余乞加卫鼎茵即正公师之位某衰老且病乆欲挂冠荷钧播俾守湘中不敢固辞今已期年自合引去縁绌爵方具表谢是以少缓念此邦当湖广走集之地而城闉鞠为榛莾人莫孰何自到逐旋补治已有所费念非干恳朝廷支拨钱米决不能济輙録奏劄拜呈并具状申尚书省敢望钧慈特赐矜允若得度牒百道余贴防子虽此间不可用然有合解淮西縂领所官钱可以兊换似为两便所以乞委丰漕者盖某便为归计而丰已知首尾且风力易于办集兑使后人旋来经营鄙意如此伏惟融明洞照悃愊某无任恳祷之至
　　又【绍熈四年十二月】
　　某窃以嘉平纪月寒威凛然共惟某官股肱帝室师表百僚神人翊賛钧动止万福某自夏间一病危甚迄今腹疾犹未痊愈中间尝因请乞一再具禀劄闻主书例却外路尺牍未知得彻钧聴否兹望泰阶恳焉瞻近乃情依郷岂易名言敢乞上体注意精调鼎食即正师垣之拜
　　某兹审播告昕廷畴庸上宰荣升亚傅改昨大邦恩礼骈蕃华夷鼓舞大丞相学臻圣域徳冠民彛上符天心下惬人望永毗圣主迄底丕平方且无官可酧是宜有识同庆某以怱遽未能修启以伸颂咏姑此布懽悰之万一尚蕲钧照
　　某老迈不才理合休致或恐事当有渐所以先伸祠请窃闻五月间大丞相灼知诚心欲赐启拟既而某痰大作不入食者半月入秋又得腹疾服药虽多效騐转迟形容憔悴心志衰落见者莫不怜悯有识则又诮其不知止也思防防诏移镇豫章葢君相未欲使之徒归姑以乡部假宠此为荣感固不待言如其力不能任礼当得谢若犹冐昧人谓斯何已一面具奏辞免径还庐陵恭俟允俞之命敢望始终洪造安全暮景即赐开陈畀以祠禄少安孤迹免致人言尚有纳禄一节犹烦再造临笔慙惧之至
　　又【庆元二年】
　　某窃以嵗晚天气凝寒共惟某官防心静宻道腴日胜天人交相钧动止万福某年益老病益加最是心气乆虚两耳常如风雨大至旧好与士人防今对语不办亦中辍矣丞相浩养素充留神内典日有所得某愧仰固非一日何由瞻侍临笔拳拳所兾保辅饔寝以俟归衮
