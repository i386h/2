<!-- { "loadSidebar": true } -->
　　初皇帝念癸夘歳南昌暨康郎山前后死节之臣追爵故万户程国胜安定伯与梁国公赵徳胜济阳郡公丁普郎等一体庙祀久之又定元功配享仁祖淳皇帝庙庭诸外有庙食者亦皆赐谥加勲遣使者致祭有未备礼以塟者官为给之仍勅史臣勒功于神道之碑于是安定伯之兄吉辅以公尝驻兵富阳爱其地而公族人之在杭者适献兆于县西长山之原乃自南昌迁匶而窆焉臣善谨奉诏上故赠开国辅运推诚宣力武臣荣禄大夫柱国安定忠愍侯事曰公讳国胜姓程氏世居徽之休宁初名元佐既从军上改赐今名其先本陈镇西将军开府仪同三司忠壮公灵洗之后忠壮当侯景之乱保捍州里有功其子散骑常侍威悼公文季死节于周父子庙食于徽号曰世忠威悼之后其显于南者唐御史中丞歙州副统帅澐尝起乡兵拒黄巢有忠壮之风子南节居休寜陪郭甚盛其显于北者唐六合令大辩徙中山再徙河南生明道伊川两夫子靖康末子孙从渡江居池州再迁徽州陪郭之程互继其絶谱牒具存可考也公曽祖荣秀仕元为江浙等处儒学提举妣刘氏追封彭城县君祖文贵宣义郎饶州路徳兴县铜冶场提领妣郑氏封安人考社至正末用荐为承奉班都知不赴妣吴氏公生而英伟身长八尺美须髯见者知非常人方元政衰所在兵起公慨然思以自见于世乃与县人俞茂婺源人汪同等团结乡兵以拒寇乱歳丁酉天兵下徽州卫国公邓愈发同与公等诣京师上大悦命同还守婺源而以公等从征伐卫公奏署公为总管府先锋分兵与裨将李克鲁等徇下方山诸寨是歳十月苗军杨谔勒哲部兵十万薄徽州卫公择勇敢士往当之咸推公公率百余人横戈鼓噪冲之众皆辟易自相枕藉而统军胡大海之兵适至因覆其营生禽其将胡辛等二百人杨谔勒哲仅以身免以功迁管军总管戊戌正月从击特穆尔布哈元帅营于婺源正兵方与之战公率诸竒兵捣之遂杀特穆尔布哈俘士卒千余人三月从攻严州道遇长鎗谢元帅军战却之遂拔严州五月伪吴张士诚与杨旺扎勒合兵犯严州公败其舟师于东门追至大浪滩流矢中股引刀出镞复战勇气弥厉以功进领军先锋己亥五月从卫公畧浙西临安大破张冦于闲林寨庚子七月鄱阳院判于光左丞俞椿击走伪汉守将辛甲而据之卫公使公往说二人二人遂以饶州来附饶濒鄱湖而伪汉主陈友谅方据江州数遣舟师来争卫公与光椿连长营拒之令公结阵敌垒之后絶其归路贼屡不得志乃引去八月领兵取浮梁伪参政邓邦佐弃城走进趋乐平伪总管萧乙率五千人营于险隘众莫敢先登公以死士持梃鱼贯奋击之夺其壁以入生禽万户彭寿等百人遂取乐平进攻江西十月卫公驻兵临川之平塘时邓克明据抚州遣使通款而实无降意公赞卫公巻甲夜趋比旦入其军克明单骑遁去遂取抚州以功除管军万户壬寅正月上亲讨友谅于江州友谅败走公从卫公以兵会南昌分定属邑癸夘四月有诏皇侄以大都督总诸将友谅益发境内兵以巨舰来攻皇侄分兵拒守公守寺步门寇犯之与战虏其将一人寇兵夺气而溃相拒凡八十五日寇兵戴竹盾如箕进薄抚州门城壊三十余丈卫公以火铳击退之随立木栅敌奋来争且战且筑通夕城完公乃与牛海龙乗夜引兵刼贼营海龙为流矢所中以死公泅水得脱见上于金陵具言危困之状上得公惊喜进升万户上发舟师二十万自将之令公率亲兵宿卫帐下与友谅大战康郎山友谅骁将张定边奋前直犯御舟舟适胶浅公仗剑叱之急与帐前左副指挥使韩城水军元帅陈兆先驾飞舸左右奋击会鄂国常公从傍射中定边虢国俞公疾棹来援舟进水涌御舟遂脱而公等反遶敌舰之后援兵不接力战死之时七月戊子也上闻为之抚膺大恸亲为文以奠焉公春秋仅三十有一配汪氏亦死于难追封安定侯夫人公平生喜读书慕节义居家孝友凡运筹决胜之方不学而能每战踊跃率先赴敌矢石交下意气自如坚城名寨身至力取一军无不下之者上悉其名故有赏赉锦衣名马必先一军呜呼癸卯距今盖二十五年矣当草昧之时羣雄角逐虽天眷真主畀之爪牙宣力之臣以佐大业而公等委身効命之死不悔卒之勲载盟府与古英烈之士俪美齐名其髙识絶见则亦有非偶然者矣仰惟皇上奬忠酬勲度越前古恩礼之颁不一而足又将次第讨论举行世禄之典书之简牍垂之后昆实足以劝千万世为人臣者乃序其事而系之以铭铭曰
　　巍巍我皇天锡神武龙兴江淮以复平土南征北伐拯世之屯貔虎之臣疏附骏奔有伟程公万夫之勇世忠之孙不震不竦维时江浙莽为盗丛大旆东来仗剑以从始佐元戎有声幕府遂督偏师孰敢予侮苗军鸱张暨彼长鎗公出戎行其锋莫当徽严底平饶抚亦下艨艟蔽江牙旗载禡西徇临安以蹴伪吴遏彼楚蛮以殿鄱湖皇念公勲显有大赉玉马锦裘异尔诸帅维是楚蛮反道不共窥我豫章如虿如蜂维公誓言廓清江汉不与贼生背城以战维皇讨贼耀兵江干公在扈行左右櫜鞬敌兵来乗胜负未决死捍御舟势孤援絶大星晓殒江水夜悲烈夫介士骈首于危马革之忠哀动宸极亲奠以文赐之庙食载念艰虞死者如生爰妥其灵官治其茔褒功有爵奬忠有谥匪荣一时以劝百世圹有衣冠公始盖棺英魂俨然玉带貂蝉墓有享堂公在中寝四时烝尝来食来饮富阳之山欝欝松楸成公之志奠此髙丘神道有碑龟蚨螭首史臣勒铭永诏厥后

　　大明勅赐开国辅运推诚宣力武臣征西左副将军济宁侯追封滕国公谥襄靖顾公神道碑　　刘崧

　　自昔国家兴王之地必有才武雄杰之士出于其间以赞立大功佐成大业为国虎臣享有禄位岂非天人交会之应哉故征西左副将军济宁侯顾公名时字时举世为临淮人曽祖千四府君以公贵赠镇国将军佥大都督府事护军追封睢宁县子妣王氏封睢宁县子夫人祖文俊累赠骠骑将军都指挥使护军追封武陵伯妣林氏封武陵伯夫人考道祥累赠荣禄大夫同知大都督府事柱国封济宁侯妣雷氏继潘氏俱封济宁侯夫人公志气倜傥勇于有为元末政隳海内大乱皇上龙兴淮甸思济天下公以同里率先来附披坚执锐常侍左右自歳甲午起兵西拔和州东渡大江凡击叛讨逆开疆拓境靡不率从始由百夫长转升元帅寻同知天策卫亲军指挥使司事继调濠梁卫丙午诏与东平侯韩政取濠州破四门月城拔之洪武元年戊申从大将军魏国公徐达北定燕蓟拜骠骑上将军副大都督府事兼同知太子率府事三年庚戌论功行赏进号开国辅运推诚宣力武臣阶荣禄大夫勲柱国职同知大都督府事爵济宁侯食禄一千五百石赐以鐡券使子孙世袭焉明年辛亥授征西左副将军由兴元取四川入阶州擒其枭将王进克文州绵州击向家营寨破之又克汉州进围成都伪夏丞相戴寿等望风款附比师入重庆其主明升出降四川平五年壬子仍左副将军从征北前将军曹国公李文忠等分道入沙漠与大将军期失道赍粮且尽士卒不能战公奋引麾下数百人跃马大呼冲薄部落战败走之遂掠其辎重羊马而还军势复大振七年甲寅从魏国公总各卫兵出镇北平益筑堡障练士伍缮甲兵广牧畜虽边隅日靖昼夜从幕府吏深计逺筭常若寇至明年乙夘诏还寻有旨从魏国公仍出北平十二年已未秋遽遘竒疾药弗能愈以是年冬十一月二十一日薨享年四十有六讣闻上为之震悼辍朝二日明年庚申春二月己夘公丧归自北平舟行数千里迎祭填道观者感叹勅赐葬钟山之阴上亲为举奠复定志文以赐之明日诏赠特进光禄大夫左柱国追封滕国公谥襄靖其始终荣宠可谓异数矣配李氏封济宁侯夫人今封滕国公夫人子男四人长曰敬金吾前卫后千户所镇抚次曰英曰华曰茍尔女二人既葬其孤敬泣而请于朝曰惟先臣事上二十余年不幸蚤终顾神道之石铭文未勒敢援故事以请于以见圣朝眷待之厚且以慰先臣于地下也于是礼曹以为言诏可其请命礼部侍郎臣崧为之铭臣崧职在讨论不敢以芜陋辞谨状次而书之且系以铭曰圣人受命万物咸覩乗时佐运各奋其武矫矫襄靖生于帝乡帝犹龙飞云从之翔自淮渡江首定建业公时左右执俘献捷领兵东向遂夷月城电击飙驰濠梁以清北收燕蓟旋拜骠骑崇勲丰禄券鐡以誓乃命西讨进自汉中取道阶文山巉水潨进围成都作气一皷千夫投戈殍厥孱主既从征北北渡阴山拥槊奋呼出其险囏薄冲部落兔脱鹘击掠其牛马还给军食主将上功帝悯尔劳四方既平汝弓其櫜櫜弓戢戈北守燕蓟严其扄鐍式谨边事滦水茫茫居庸闲闲马絶南牧城无昼闗公归未期遂以讣告沿边惊呼当宁嗟悼襄靖有谥滕国有封茅土新疏沛丰旧庸阐绩着铭爰勒神道荣光自天天子有诏

　　大明勅赐开国辅运推诚宣力武臣征南副将军靖海侯追封海国公谥襄毅吴公神道碑铭

