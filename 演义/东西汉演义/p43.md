<!-- { "loadSidebar": true } -->
　　却说赵王一日与成安君陈馀正议事，闻韩信引兵前来，急整点赵兵二十万，屯于井陉，请李左车画计，李左车因说陈馀曰：“某闻韩信涉西河，虏魏王，擒夏悦，喋血关内，今又辅以张耳，乘胜远来，其锋不可当。尝闻千里馈粮，士有饥色，樵苏不■，师不宿饱。今井陉之道，车不能方轨，骑不能成列，行数百里，其势粮食必在其后。愿足下假臣奇兵三万，从间道绝其辎重，足下深沟高垒，坚营勿与战，被欲前不得前，欲退不得还，吾兵绝其后，使野无所掠，不十日而两将之头，可致于麾下。愿君急用臣计，必获全胜。否则必为二子所擒矣！”成安君曰：“此诡谋也。吾尝称为义兵，不用诡谋奇计，又闻兵法云：‘十则围之，倍则战之。’今韩信以疲散之卒，虽号称数十万，其实不过数千，况又千里远来，亦极疲劳。我兵操练日久，藏锋养锐，正当急击，勿夫可也。若避而不与之战，倘他日有遇劲敌，则何以御之？诸侯谓我怯弱，轻我伐我，非长策也！”遂不用左车之计。
　　且说韩信差来小校，知此消息，至晚急出井陉回报。韩信闻知大喜，遂赏劳小校讫，乃敢引兵入井陉狭道。来至井陉口三十里，正值夜半，传令进发，选轻骑二千人，各持一赤帜，从傍道小路，潜在草山，远望陈馀营寨，以观动静。因密诫曰：“今我大兵与赵兵对敌，我诈败，赵军见我败走，如空壁追赶，汝等疾入赵壁，尽拔赵帜，立汉赤帜，坚壁拒守，不必与战，而彼自乱也。”诸将听令去讫。于是韩信早起会张耳、曹参、樊哙诸将曰：“今日即破赵，且不必会食，暂令三军传食少饭，待须臾破赵后会食也。”诸将皆莫敢信，佯应曰：“诺。”信即使万人先行，出背水为阵。赵军望见信军背水，皆大笑。及平旦，信建大将旗鼓，鼓行出井陉口，赵遂开壁与信大战良久，信与张耳诸将佯弃旗鼓走水上，赵军果空壁出争取汉旗鼓，追赶信耳。信耳兵已入水上，却有曹叁、樊哙、周勃、靳歙等诸将，率领三军，莫不死战，无不以一当十，赵军遂不敢近，急退回大寨。有信所出奇兵二千骑在草山遥望，赵军空壁追赶，持汉旗鼓，疾驰入赵壁，尽拔赵旗，立汉赤帜，赵军回大寨，见赵壁皆汉赤帜，知汉兵已破赵矣，遂大乱，四散溃奔。陈馀虽杀数人，亦不能禁止，于是汉诸将围绕夹攻，成安君死战不得出，被灌婴一刀斩于马下。大军杀入赵城，擒赵王歇，遂平赵地。是时诸将问信曰：“兵法右倍山陵，前左水泽，今将军令我等反背水阵以胜者，何也？”信曰：“此在兵法，诸君不察耳。兵法不曰‘陷之死地而后生，置之亡地而后存’乎？且信非得素拊循士大夫也，此所谓驱市人而战，置之生地，遇敌皆走，宁得而用之乎?”诸将皆服信之高沦。
　　是时信传令其能生得广武君者，购干金。于是众军闻信令，遍访李左车。一日，得获，绑缚解至麾下。信见缚左车至，大喜，重赏军士，急下帐亲释左车之缚，东向而坐，西向师事之。因问曰：“仆欲北攻燕，东伐齐，若何而有功？”李左车曰：“亡国之夫，不可以图存；败军之将，不可以语勇。”信曰：“百里奚居虞而虞亡，之秦而秦霸，非愚于虞，而智于秦也，但用与不用，听与不听耳。向使成安君听子之计，仆亦遭擒矣；惟不听子之计，是信得以取赵也。”因再三恳求曰：“仆实委心请计，愿子勿辞。”左车曰：“臣闻智者千虑，必有一失，愚者千虑，必有一得，故曰狂夫之言，圣人择焉。顾恐臣计，未必足用，愿效愚忠，为将军言之。且将军虏魏豹，擒夏悦，以成安君有百战百胜之计，一旦而失之，军败高邑，身死■上，一举而下井陉，不终朝破赵二十万众。将军名闻海内，威振天下，农夫莫不辍耕释耒，揄衣甘食，倾耳以待命者，将军之所长也。然众劳卒疲，其实难用，举疲敝之兵，顿之燕坚城之下，相持日久，力不能拔，势屈粮竭，弱燕不服，齐竟自强，又先刘项之权，未有所分，此将军之短也，故善用兵者，不以短击长，而以长击短也。今将军若以兵击燕，恐难取胜也。”信曰：“以先生之言，必何如而后可？”左车曰：“方今为将军计，莫如按兵休用，镇抚赵城，百里之内，牛酒日至，以享士大夫，三军又得饱食，北向于燕，使彼终日恐怖，然后遣一舌辩之士，奉尺幅之书，陈其利害，彰将军之所长，燕一闻之，不敢不听从。燕既听从，使宣言者东告于齐，齐必从风而服，虽有智者不知其为齐计矣。如此则天下可图也。兵固有先声而后实者，其此之谓乎？”信曰：“谨如先生之言，所谓不战而屈人之兵也。”即作书差随何为使，前往说燕。韩信屯兵于赵城不动。随何持书，前到燕国。
　　却说燕王闻韩信破赵，斩成安君于■水，兵势大振，燕中百姓，一日十数惊，燕王亦甚恐怖，召谋士蒯通议计。蒯通曰：“韩信兵势虽大振，而屡经战阵，三军疲劳，定暂屯兵于赵城，且不举动，目下差人下书，欲大王归降。大王且未可遽然轻许，容臣到彼，看事势何如，可说则说，可降则降，臣自有斟酌也。”言未毕，果有左右来报，韩信差随何下书。燕王召随何相见。何持书上，燕王拆书观看，书曰：
　　汉大将军韩信致书燕王麾下：信闻天命靡常，惟归有德。秦惟无道，灭绝坟典，残虐百姓；继以项氏，益肆暴酷，放弑义帝，恶贯于天，海内震号，神人共愤。汉王倡为义举，兵皆缟素，席卷三秦，立降二魏，虏豹斩悦，破赵诛馀，非兵之强也，德之召也。所向风靡，罔不顺服。独燕未附，宁知命之所归乎？方今兵屯赵城，遗书北指，若能倒戈纳款，悯恤民命，不失封王，分茅百世。赵鉴不远，王其思之！
　　燕王看书毕，因问随何曰：“汉王兵败睢水，寄足荥阳，王业未定，何言天命之可归乎？”何曰：“大王所见误矣！不观大败，不见真命之符；不量时宜，实为井底之智。然吾汉王虽败睢水，而大风解围，白光引路，使非上天默佑，何以脱此难乎？此见圣王有百灵之助也。而荥阳驻兵以当四面，使非睿智神武，何以制天下乎？此见圣王有文武之勇也。汉以韩信善能用兵，子房善能用智，萧何运转粮饷，带甲百万，名将云从，大势已定，不待智者辩论而可知也。然西楚虽强，沐猴非人，独夫招怨，远不过一年，近不过数月，岂能久乎？大王不度时势，不审成败，而谓汉王王业未定，不亦误乎？况今赵已灭矣！唇亡齿寒，剥床以肤，大王独不惕兢之乎？”燕王闻随何之言，深加叹赏，遂召蒯彻附耳曰：“随何之言，深为有理。尔若见信，当斟酌可否，不必多费颊舌也。”蒯彻曰：“臣若到彼，观其动静，自有处决！料不辱君之命也。”燕王款侍随何，即令蒯彻往赵国来。不知如何说信？且看下回分解。
第六十三回　行反间范增遭贬
　　却说蒯彻辞燕王至赵，令人报知韩信。信闻蒯彻至，甚喜，曰：“蒯彻来，燕必下矣！”遂令门吏请人相见。蒯彻见韩信礼节从容，言论温雅，谋士在左，武将列右，营伍严整，甲士精壮，方欲开口，信曰：“大夫此来，欲信罢兵息争，以为说客，盖燕果纳款投降，信自按兵不动，免使生灵涂炭也。若凭大夫数言，使我罢兵息争，而燕犹为楚藩屏，则六国之中，燕为独强，视我为甚怯矣！我将举王于易水之前，试武于燕台之上，虽乐毅复生，荆轲不死，信何惧哉！”言毕即召左右：“请大夫驿中安歇，容吾伐燕破齐后，再与大夫相见也。”众人不容蒯彻说话，即邀入驿中，陈设帏帐，各样器用之物，一色齐备。
　　蒯彻本欲下说词，倒被软监于此，怏怏不乐。驿门紧闭，不令人往来，打水取米，皆自缺墙中传入。如此数日，忽一日门人来报，广武君李左车来相访，蒯彻正愁闷间，闻左车相访，急开门请入相见。蒯彻见左车大哭曰：“不意公一旦以赵属汉，陈馀斩首，赵王被擒，丧位失国，甚可哀也！”左车正色而言曰：“大夫差矣！顺天者昌，逆天者亡。汉王为义帝发丧，天下之义主也，德爱及于百姓，威令行于诸侯，又兼韩信用兵如神，所向无敌，知天命者，即当倒戈而降，乃为明达。苟若囿于一偏之见，而专意于暴楚，乃是助纣为恶，而飞廉、费仲之所为也，不亦得罪于天下乎？我每与赵王陈说利害，不听吾言，遂致丧身失国，此逆天者亡也。且大夫为燕名士，须先观时势，细察兴亡。大夫自以为汉王与项王孰为真命？”彻曰：“汉王芒砀斩蛇，已符真瑞，天下知汉为真命无疑也。”又曰：“大夫以韩信、良、平与楚诸将孰优？”彻曰：“韩信、良、平为优，非楚诸将所能及也。”左车曰：“观大夫此言，则汉当兴，楚当亡可知矣。今何抑有道之汉，而从将亡之楚，知天命者果如是乎？”彻沉思半晌曰：“公言甚有理。我来赵本欲说韩将军罢兵息争，不意反被二公说我也。愿与公同见韩将军，以讲两国之好，吾亦从帐下，将图攀龙附凤也。”左车大喜，即同彻见韩信曰：“大夫蒙元帅不以为敌国之使，而厚礼相侍，深感盛德。愿归告燕王，即开城纳降，彼亦附名麾下，为元帅驱使也。”信大喜。即遣曹参、樊哙领兵一万，同蒯彻先赴燕安营毕，大兵随后即到。
　　却说燕王不见蒯彻回，正忧疑之间，忽有人来报曰：“蒯彻至矣！”彻入见燕王，备道汉王之贤，又兼韩信善能用兵，楚终灭亡，不若属意于汉，无为苍生苦也。燕王曰：“吾前日降汉之心已决，但欲大夫往观动静耳。今既真知其为可降，当请二将入城相见。”蒯彻遂请曹参、樊哙领人马进城。安营毕，即与燕王相见，燕王命设宴款待二将。传命预备轻骑数百名，次日，同二将来赵见韩信。信曰：“某正欲统大兵由燕下齐，以定北地，乃劳贤王远来！”燕王曰：“久慕将军威德，又况汉王宽仁长者，心欲降附久矣。今蒙传檄，即趋麾下，惟望转达汉王，早赐收录。”信大喜，即命燕王写降表，同汉使飞报荥阳。一面传令起兵伐齐不题。
　　却说范增、钟离昧奏霸王曰：“韩信虏魏豹，斩夏悦，破赵取燕，所向无敌，而汉王坐守荥阳，以收全功，陛下若不急为进兵，恐滋蔓愈盛，益难除矣！”王曰“连日闻报，正欲起兵，卿等所奏，实合朕意。”即传旨起兵十万，赴荥阳来。
