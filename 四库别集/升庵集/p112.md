<!-- { "loadSidebar": true } -->
　　唐岑参诗鴈塞通盐泽龙堆接醋沟方回云盐泽人皆知之醋沟人所未知也非惟人未知方回盖亦不知为此言以掩后人耳考阚骃十三州志山氏城北为高逾渊又东北醋沟水出焉水在中牟盐泽见汉书【郭縁生述征记酱魁城至醋沟凡十里】
　　梅社
　　宋国有梅社【此名甚新】太社惟松东社惟桐南社惟梓西社惟槐则梅社盖北社也
　　云根
　　古诗黕黕布云根森森散雨足云生于石故名石曰云根沈约赋户接云根庭流松响杜诗井邑住云根贾岛诗移石动云根元魏裴粲传栖素云根饵芝清壑
　　夜郎
　　汉夜郎县属牂牱郡唐书珎州牂牱郡本且兰国在今播州界珎州在今施州歌罗寨夜郎在桐梓驿西二十里有夜郎城碑尚在字巳漫灭
　　紫蒙
　　宋人送中国使臣使契丹诗以青对紫蒙人多不知其出处按晋书慕容氏自云有熊氏之裔邑于紫蒙之野盖以慕容比辽是诗宋辽方结好故虽送别纪行之诗畧不涉讥刺之言此用紫蒙字亦隐而妙矣方虚谷注云紫蒙夷中馆名盖隔壁妄猜之言尔
　　秦得百二齐得十二
　　汉书田肯曰秦形胜之国也带河阻山县隔千里持防百万秦得百二焉夫齐东有琅琊即墨之饶南有泰山之固西有浊河之限北有勃海之利地方二千里持防百万县隔千里之外齐得十二焉此东西秦也应劭曰言河山之险与诸侯相县隔絶千里也所以能禽诸侯者得天下之利百二也苏林曰百二得百中之二二万人也秦地险固二万人足当诸侯百万人也顔师古曰县隔千里应说得之秦得百二苏说是也又曰秦得百二二万人当诸侯百万人也齐得十二二十万人当诸侯十万人也所以言悬隔千里之外者除去秦地而齐乃与诸侯计利便也右旧说如此近日程秦之云田肯之语简隐故诸家之说纷然肯谓百二也者言地据险而人力倍茍得百矣则其力可二是得百人则其力倍之如二百人也齐得十二理亦犹是也若定其读当以得百为一句而二焉自为一句也十二亦然皆言人力半而必可倍正一理矣而必更易其语如此诘屈者别有理也秦险之出国境逺矣自函谷以及潼关近八百里其右阻河其左傍山两面河山夹险敌来犯关也常在千里之外故能得百而二之以为二百其力可常也若夫齐亦有险矣然而地逺力分若未能逾其所恃之险则十万人之力亦可倍之以为二十万矣若敌人来犯已在千里之内则险阻已自不全故虽得十亦不能遽为二十之用也故秦中得百而二常在定险之内齐之得十而二则在敌未犯险之前此其分别险要而剖白言之不一律也此正古文之出竒者不可以易言也慎按百二十二之语后世亦多此例如云军士奋勇无不一当百如云一夫当关万夫莫开又当百钱亦曰百一钱言一可当百也当十钱曰百十钱言十可当百也程语自明不必破前说耳
　　问诸水濵
　　左传屈完对管仲云君其问诸水濵杜预曰当时汉水未属楚李善夷曰杜之注其为谬哉且楚实殷之始封楚苦县瀬乡在汉水东北则汉水于西周之际岂未属楚乎又诗云奋伐荆楚罙入其阻郑注云罙入方城之阻也方城在今汉水北岂昭王时未属楚乎屈完以齐桓所问之大不敢他对但请自问于水濵而人莫之知也汉水实属楚也乆矣
　　苏堤始末
　　东坡先生在杭州頴州许州皆开西湖而杭湖之功尤伟其诗云我在钱唐拓湖渌大堤士女争昌丰六桥横絶天汉上北山始与南屏通忽惊二十五万丈老葑席巻苍云空此诗史也而注殊畧今按宋长编云杭本江海之地水泉咸苦唐刺史李泌始引西湖水作六井故井邑日富及白居易复浚西湖所溉千余顷然湖水多葑近嵗废而不理湖中葑田积二十五万余丈而水无几矣运河失湖水之利则取给于江潮潮浑浊多淤河行阛阓中三年一淘为市井大患而六井亦几废公始至浚茅山盐桥二河以茅山一河专受江潮以盐桥一河专受湖水复造堰闸以为湖水蓄泄之限然后潮不入市间至湖上周视良乆曰今愿去葑田葑田如云将安所置之湖南北三十里环湖徃来终日不达若取葑田积之湖中为长堤以通南北则葑田去而行者便矣堤成杭人名之曰苏公堤云合是观之则公之有功杭人大矣予昔在京问之杭之士夫亦不知今阅公诗注亦畧故详注之呜呼治水之难乆矣宋之世修六塔河二股河安石以范子渊李仲昌专其事听小人李公义宦官黄懐忠之言用铁龙爪濬川杷天下皆笑其儿戱积以数年糜费百十万之钱谷漂没数十万之丁夫迄无成功而犹不肯止至其绩败功圯而奸臣李清臣为考官犹以修河问防欲掩护之甚矣宋之君臣愚且戆也视东坡杭湖頴湖之役不数月之间无糜百金而成百世之功其政事之才岂止十倍时流乎公又欲凿石门山运河以避浮山之险当时妬者尽力排之又欲于苏州以东凿挽路为干桥以迅江势亦不果用人皆恨之噫难平者事古今同一嘅矣
　　四道三谷
　　何仲黙三秦志曰自秦入蜀有三谷四道三谷者其西南曰褒谷南曰骆谷从洋入东南曰斜谷从郿入其所从皆殊旧志谓首尾一谷非是其栈道有四出从成和阶文出者为沓中隂平道邓艾伐蜀由之从两当出者为故道汉髙帝攻陈仓由之从褒凤出者为今连云栈道汉王之南郑由之从城固洋县出者为斜骆道武侯屯渭上由之此四道三谷者关南之险阨攻取所从来固矣【旧志云骆谷傥谷同谷褒谷斜谷同一谷】
　　赵州石桥
　　赵州石桥望之如初月出云长虹饮涧
　　妬女庙妬妇津
　　妬女者介之推妹也庙在并州夀阳县妬妇津在洛水刘伯玉妻死投此水为神
　　玉峰秘受图
　　星之形我之气应我心为我卫作我吉因我势作我凶因我弊
　　玉门夕阳亭
　　玉门地在成臯战国防武王有玉门之难比文王有羑里之厄其后汉髙帝荥阳之败亦独与滕公逃出成臯玉门此一玉门也圣贤之君两危矣董卓举兵犯关胁诏使种卲之于夕阳亭而晋之乱亦由荀朂教贾充夕阳亭饯席之一言此一夕阳亭也而汉晋两凶渠相踵恶地固应尔耶
　　山谷诗纪地震
　　迩来后土中夜震有似巨鼇复戴三山逰倾墙摧栋厌老弱寃声未定随洪流地文划劙水觱沸十户八九生鱼头稍闻澶渊渡河日数万河北不知虚几州山谷此诗作于绍圣之年地震之异如此而史不书
　　子昻太白诗语及峨眉
　　陈子昻诗飞飞骑羊子胡乃在峨眉又云然坐何慕吾蜀有峨眉又曰峨眉杳如梦仙子曷由寻李太白蜀道难云西当太白有鸟道可以横絶峨眉颠赠僧行融云梁日汤惠休常从鲍照逰峨眉史懐一独映陈公出卓絶二道人结交凤与麟送友人之罗浮云尔去之罗浮我还憩峨眉中道濶万里霞月遥相思登峨眉山云蜀山多仙山峨眉邈难匹青冥倚天开彩错疑画出泠然紫霞赏果得锦囊术云间吟琼箫石上弄寳瑟平生有防尚欢笑自此毕烟云如在眼尘累忽相失傥逢骑羊子携手淩白日峨眉山月歌云月出峨眉照沧海与人万里长相随黄鹤楼前月华白此中忽见峨眉客峨眉山月还送君风吹西到长安陌粉图山水歌云峨眉髙出西极天絶句云峨眉山月半轮秋二公皆吾蜀人而注想留咏于峨眉中丞明崖张公曽有逰峨之约疾阻未果书此以寄以示终成寄逰之意云


　　升庵集巻七十八
　　钦定四库全书
　　升庵集卷七十九　　　　　明　杨慎　撰琼花
　　扬州有蕃厘观观中有琼花即陈后主所咏玉树后庭花曲云琼树朝朝新也其花后萎好奇者云琼花无种过矣宋傅子容诗云比玚如矾总未嘉要须博物似张华因防异代前贤帖知是唐昌玉蕋花注云唐杨汝士云唐昌观玉蕋以少故贵王汝玉名为玉蕋王介甫名为玚花取其色白也山谷名曰山矾以其可以供染也即今之栀子花佛经名薝卜花本草名越桃刘禹锡诗玉女来防玉树花异香先引七香车攀枝弄雪频回首惊怪人间日易斜张籍诗云五色云中紫凤车寻仙来到洞仙家飞轮回首无踪迹惟见斑斑满地花王建诗一树珑璁玉刻成飘廊防地色轻轻女冠夜觅香来处惟见堦前碎月明注云唐元和中唐昌观中玉蕋花盛开有仙女来逰取数枝飘然而去余谓此説未必然盖因刘张诗有玉女云车飞轮回首之句遂傅防其説又因仙女取花飘然而去遂傅防天下无种之説不知诗人咏物托言也滇云处处有之村姑采揷盈路仙女亦何多乎
　　楟花
　　孝子传尹伯奇采楟花以为食注楟花山梨也山梨今名棠梨其花春开采之日干瀹之可充蔬
　　蓬花
　　蓬花如毬风起则转【太白诗注】
　　梨花
　　梨花有二种瓣圆而舒者其果必甘缺而绉者其果必酸此园丁有验之言亦物理也
　　海红花
　　菊荘刘士亨咏山茶诗云小院犹寒未暖时海红花发景迟迟半深半浅东风里好似徐熙带雪枝盖海红即山茶也而古诗亦有浅为玉茗深为都胜大曰山茶小曰海红
　　欵冬花
　　欵冬花即尔雅所称莬奚颗冻者紫赤花生氷中十二月雪中出花郭縁生述征记云洛水至冬凝厉则欵冬茂悦层氷之中傅咸欵冬赋序曰余曾逐禽登于此山于时仲冬氷凌盈谷积雪被崖顾见欵冬勃然始敷佛经云朱炎铄石不靡萧丘之木凝氷惨栗不凋欵冬之花乃知唐诗僧房逢着欵冬花正十二街头春雪时也诗人之兴于时物如此
　　伊兰花
　　蜀中有花名赛兰香花小如金粟特馥烈戴之髪髻香闻十步经月不散曾少岷为余言此花之香冠于万卉但名不佳余按佛经云天末香莫若牛头旃檀天泽香莫若詹糖薰陆天华香莫若伊蒲伊兰则伊兰即此花也西域以之供佛后汉书所谓伊蒲之供也蒲即菖蒲花世不恒有贵其难得耳
　　石楠花
　　李白诗风扫石楠花魏玉花木状言石楠野生二月者花实如燕子曲阜古城顔回墓上有石楠二株大三四十围土人云顔子手植之木
　　薝卜花
　　薝卜花即栀子花也陶隐居云其花剪刀六出防房七道
　　旌节花
　　太平广记引黎州图经云黎州汉源县琉璃城有旌节花去地二三尺行行皆如旌节苏子由诗緑竹琅玕色红葵旌节花借喻葵形非谓旌节即葵也
　　末利
　　茉莉花见于稽含南方草木状称其芳香酷烈此花岭外海濵恒多自宣和中名著艮岳列芳草八此居一焉八芳者金蛾玉蝉虎耳凤尾素馨渠那茉莉含笑也洛阳名园记云逺方奇卉如紫兰抹厉王梅溪集作没利又作抹利陈止斋集亦作没利朱文公集作末利洪景卢集作末丽佛书翻译名义云末利曰鬘华堪以饰鬘北土云柰晋书都人簮柰花云为织女带孝是也则此花入中国乆矣
　　苏蜜那花
　　佛经谓栁曰尼俱律陀木覆盆子花曰苏蜜那花余题大理三塔寺佛防云尼俱律枝洒净苏蜜那花防灯用此二事也
　　荔枝
　　白乐天荔枝图曰荔枝生巴峡间形状团团如帷盖叶如桂冬青花如橘春荣实如丹夏熟朶如蒲桃核如琴轸殻如红缯膜如紫绡瓤肉洁白如氷雪浆液甘酸如醴酪大畧如彼其实过之如离本枝一日色变二日香变三日味变四五日外香色味尽去也此文可歌可咏可图可画欧阳公咏荔枝词曰绛纱囊里水晶丸亦妙
　　荔枝六言
　　曾吉甫荔枝六言二首其一云蕉子定成哙伍梅丸应愧卢前金谷危楼魂断白州旧井名传其二云红皱解罗襦处清香开玉肌时绣岭堪怜妃子苎萝不数西施
　　杜工部荔枝诗
