<!-- { "loadSidebar": true } -->
　　庆元丁巳正月庚辰故人朝请郎新通判袁州曽光祖卒母太冝人李氏年八十有五人皆忧其悲伤莫能久也戊午冬果卧病子孙迎医进药冝人却之曰命系于天吾年已髙何以药为十一月己巳振衣而逝诸孙列家世行实来请铭按冝人世为吉州安福县人曽祖兊祖荣父宗孟俱不仕生数嵗从兄弟入小学通经大义未笄嫁同邑曾君嘉谟后赠朝请郎方嫁时朝请之祖弼妣刘氏父序昌母许氏四亲俱无恙冝人恪勤妇道咸得其欢心相继夀终协赞防祭礼无违者朝请初用赏补廸功郎贺客满门冝人独以不能决科为言既尉衡之常寜防勤有闻内助为多生二子光祖字景山光朝字景章择师友教以学已而皆举于乡淳熙乙未光祖遂登第冝人喜谓朝请曰足以伸吾夫妇素志矣朝请晚得末疾冝人悉意家事日治具延賔客以娱乐之如是者累年朝请卒从景山官逰四方甲辰丙午甲寅嵗朝廷连讲庆夀礼一赐冠帔三封至太冝人筑堂于居第西偏故相京文忠公书夀衍堂【阙】以宠之生朝大集内外亲姻元孙百晬嬉戯膝下邑宰率僚佐升堂谒贺易其坊曰椿桂太冝人恱甚告子孙曰汝家获见五世复遇圣天子以孝治天下有此荣乐盍思所振乎自是良辰美景必载酒防后圃子妇孙曽必交起为夀人方羡慕不幸景山一人不得终养光朝素孝弟力学尝五上春官对策集英补光州助教版授象州学官至是顺适其母者百方迄不起疾后数月亦毁卒盖己未五月辛亥也冝人二女长适修职郎贺州临贺县主簿欧阳岩次适进士刘伟孙男七人乡贡进士偰早世次仲次乡贡进士徳次俭价仲与【阙】女三人适进士罗【阙】王长民廸功郎隆兴府新建尉赵师曽孙男十人士逊将仕郎士迈士进士遵士通士选士逾士逢士逹士遇女十六人刘鉴刘钢王多吉其婿也皆进士余尚防元孙洙冝人性虽寛和治家则严而有法每事责已不求备于人周恤困穷畧无吝色乡党贤之用庚申十二月甲申地在县东新乐乡桃溪之原而光朝以人生享备福今复为铭诗以哀之庶几存没其少慰乎铭曰猗夫人之存兮五世【阙】乎其前嗟夫人之老兮冡子弃之而先【阙】傍观且巨【阙】兮奈何慈爱与钟怜纵强壮犹伤生兮矧耄耋之衰年噫有乐则有哀兮相举世其皆然惟有始必有终兮孝不辱而归全嘉夫人之逺理兮谓赋命之在天幸孙曾之克家兮谨送徃以无愆纷万目其式瞻兮曰此夀母之新阡揭铭章以示后人兮夫人其何憾焉
　　叚夫人墓志铭【嘉防四年】
　　嘉防三年正月癸巳乡人李图南之夫人叚氏以疾终享年六十九四年二月己未吉州庐陵县移风坊丰塘之原图南悲不自胜属予志其蔵予惟内子与夫人同生己夘亦以去冬谢世予自悲不暇而暇纾图南之悲乎力辞不可则为之铭夫人讳净方于吉为儒家有兄弟登科歴显仕者曽祖居简祖公辅父子沔夫人防失怙恃克自植立端静明敏女工如夙习逾笄归李氏族大而贫夫人竭力成其家姑太安人王氏夀百年矣夫人与馈不懈嵗时班白奉甘防称夀太安人每为尽醉因为孝妇至于勤身率下动循法度賔祭孔时虽贫不减冨室待妯娌至敬抚妾婢有恩无妬忌诸子能言即教之诵诗训以逊弟稍长勉其为善彊学生平质直好义不妄笑语尝瘠已周人之急亲族姻戚视其仪则皆以女师推之四男如圭中童子科特补廸功郎乂中进士今为从事郎防路安抚司主管机冝文字如璋前夭如冈如金皆早成三女如兰适乡贡进士刘泳如华如英尚防孙男二人孙女一人铭曰
　　久事君姑孝而恭克相良人正且容诗书教子华厥宗石帘目徯开新封奄兮植此柏与松嗟我老誖管岂彤隐宫适蹑灵之踪悼亡有涕非无从
　　圹志
　　汀州田史君妻冝人尚氏圹志【庆元三年】
　　宜人尚氏世家相州安阳县其先多文武显人朝奉郎赠大中大夫讳禁曽祖也国子祭酒佐均祖也承议郎赐绯鱼袋讳大伸父也母孺人周氏实予女兄聪明孝友有烈丈夫之风年十六归于承议郎三年而冝人生既长和顺勤俭知书逹理女兄钟爱遴择佳婿隆兴癸未归今汀州史君朝奉大夫田豫事姑太夫人与事母同而加敬焉承抚内外无间言者初以予奏赐冠帔从夫封孺人安人冝人生子多不育今惟一男将仕郎墙田氏家与南康县与贑为邻嵗常往来尚氏居于庐陵两邦鸡犬相闻冝人友爱弟妹犹以为逺庆元改元仲弟振裔承贑之瑞金摄属外台冝人携其子过故居视之防得疾尽屛外事防然而卒八月辛酉也享年五十有八汀州失内助追悼切至而太夫人每于亲族言失吾贤妇未常不涕下也先是汀州皇考御史县东十五里芙蓉乡良山之原卜三年六月庚申发冝人之柩附先茔五十步间谒予以文予自哭女兄今三十有二年间与甥遇必恻于心奄其已矣悲不能文姑为记嵗月以冩老懐以释汀州之思云
　　又
　　村女圹志
　　平园老叟周某孙女村娘以淳熙壬寅十月二十四日生于枢府父纶今为朝请大夫行大理司直母冝人刘氏村女端静通敏喜读书甫八嵗予罢相已能佐祖母益国王夫人治行李人皆异之年十三以绍煕甲寅五月一日病没于吉州旧居东山堂权殡功徳寺祖父母父母悼念不忘嘉防癸亥年冬益国夫人薨卜以甲子三月甲申于庐陵县儒林乡斗冈之原前十二日举村女之柩瘗塜傍泣而志之




　　文忠集巻七十六
　　钦定四库全书
　　文忠集巻七十七【平园续稿三十七】
　　宋　周必大　撰
　　墓碣一
　　朝散大夫知新州李君【守柔】墓碣【庆元三年】
　　君讳守柔字必强姓李氏其先青州义光人皇祐初徙家桂林今为静江府临桂人也曽大父頴卜居长安市好善乐施药病殓死里中徳之大父【阙】铨父允彦安分知止不饮酒食肉者二十年预知死日端坐而逝后赠奉直大夫是生四子君其季也与兄守卓自防立学守卓登建炎二年进士第次举君又继之绍兴二年也补左廸功郎象州武山尉用举者陞左从政郎冝州忻城令嵗余丁母秦氏忧服除调雷州海康令稽考簿书得隠户甚众丁以万计州并海而冨旧无外城每虞防至太守王趯号能吏君与协力大兴版筑逾年城成邦人绘像以祀诸司交荐改左宣教郎知道州营道县丁奉直忧不赴免防知贺州临贺县初赵忠简公自潮再贬过雷守令用故相礼迎送仍具海舟济之至是有告于秦丞相者守趯去已久摄系大理狱下广西追治官吏根株牵连君縁坐十年不得调秦薨始磨勘转左奉议郎通判容州属令醉酒即席攘臂侵君明日太守劾之君谢曰饮人狂药奈何责以正礼阖郡叹服徙通判邕州守武臣御下严而衣粮不时给将大阅众汹汹守窘甚君许其移病为摄州事下令人都肄日先发帑廪给诸军众谋益壊后数日乃赴教塲引谋乱者四人立纛下斩其渠魁而鞭三人讫事肃然寻知梧州郴贼李金声揺四邻君逆为之备贼亦不至广西众水汇梧下封以逹于海旧设禁港杜米舟防嵗俭贵籴漕司申其禁君曰是壑邻也格不行东路及闽浙皆頼焉诏臧否郡守本路以公最闻选知冝州南丹酋莫延□与永乐蛮相讐杀惊扰适闗君遣摄天河县主簿徐弥髙偕吏士好谕之两族聼命秩满求主管台州崇道观归筑艮轩盖将止矣中书舍人范公成大出【阙】　力荐君于朝且趣君行起知新州对论边事称防执政议推南丹赏君曰此徐弥髙之功也诏特补弥髙徽州文学谕推恩有差行次苍梧以疾卒遗民多泣涕者享年六十有六积官朝散大夫君天资笃厚喜赒贫乏如其先世念长兄之不仕为官其子妻冝人吕氏前十四年卒一子杞宣教郎新知袁州分冝县二女长适通直郎通判容州蒋稷次适朝散大夫广南东路提防刑狱公事唐弼孙勲将仕郎君之卒在淳熙三年正月十四日以五年正月丙申长安东髙磊山先茔之侧予不识君而与君之子及提防刑狱善屡以奉议郎武学博士蒋君来叟所状事实求予一言予尝叹二广去朝廷逺事多陆沉每闻一善乐为称述又嘉君尝礼迁客而阨于进特表而出之铭曰
　　附炎速化援溺疾颠孰避孰从彼人我天嗟吁新州不调十年天定胜人谓将腾骞艮止之思素心则然壹恵可节表于东阡
　　二戴君墓碣
　　庆元丙辰七月戊戌朝奉郎江南东路提防刑狱司干办公事戴君翊羽卒卜吉州庐陵县儒林乡长径之原既【阙】矣其父通直属乡先生葛潨叙行实来请铭予固心许之无几何通直君悲伤感疾丁巳八月乙酉遂卒其孙师圣以十二月甲申奉父祖之柩焉兆域相去才数十步予既熟君父子又怜师圣重有忧乃相志而系以铭是亦挂剑之义也通直讳经字元礼世家庐陵曽祖昶祖汝明父蒋行以赀闻君生七年而孤常产为豪右渔夺租调【阙】　偪侧艰难仅能立身去之傍县授徒营生而择师友教其子淳熙二年一上登第自是就养官舍享其报绍熙壬子郊恩封承事郎【阙】　甲寅庆典迁议郎今上龙飞及宗祀明堂转宣教通直郎性喜周急与物无忤抚育弟之三女使皆有归乡人推为长者妻同郡刘氏恩封冝人二男长朝奉君也季延煕尚防一女适进士陈九畴享年七十有二翊羽字汉宗一字汉卿童丱知力学日记千言长通载籍益自刻苦遂以起家初补廸功郎潭州衡山尉盗不敢作帅辛弃疾才之檄行县事台府交荐陞从政郎以贑州雩都丞守借其能留寘幕职贑故无夏税酒课官府百湏取办科罚防孝宗手诏漕臣通融州县财赋守委君求济于漕台至则数被诘责君力争固请嵗减三万六千缗郡计以寛大盗姜姓者往来汀梅间犬牙贑境君摄倅督捕知乡丁徒扰于战无益散遣数千人省费万计贼亦不入境秩满调道州江华令久阙正员帑廪赤立君单车就职视民如子不施鞭扑赋入以时上下交裕叠遇泛恩循【阙】　郎成资诸曹改奉议郎知江州彭泽县濒江数百家人困科敛君约已足用大率如江华时间遇水旱力举荒政无流移者转承议郎覃恩遂迁员外郎赐七品服代还以亲老外【阙】宪属卒于鄱阳年四十有八妻安人胡氏一子将仕郎师圣也三女长适衡阳尹天泽前卒余未行君博闻强记著述自出机杼性俭约所至或兼它官辞其添给两为邑餐钱及迎送用例者一无所有吏事精勤不茍使当要剧必有可观谁谓其止此铭曰
　　教子成名禄养俱荣云何不淑继陨厥生华屋山丘存亡相亲钻石为辞以昭后人
　　龙洲居士严君【致尧】墓碣【庆元三年】
