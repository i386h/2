<!-- { "loadSidebar": true } -->
    每一行占地一尺五寸，该分五十行，长十六步，计八十尺。该分五十三行，长阔相折。通二千六百五十区。空一行，种一行，于所种行内，隔一区，种一区。除隔空外，可种六十二区。每区深一尺，用熟粪一升，与区土相和，布谷匀覆，以手按实令土种相着。苗出，看稀稠存留，锄不厌频。旱则浇灌；结子时，锄土深壅其根，以防大风摇摆。每区可收谷一斗，每亩可收六十二石。今人学种，可减半计。其区当于闲时旋旋掘下。区种之法，本为御旱，如山原地土高仰，岁岁如此种蓻，则可常熟，唯近家濒水为上。其种不必牛犁，但锹镢垦斸，又便贫难。大率一家五口，可种一亩，已自足食。家口多者，随数增加。男子兼作，妇人童稚，量力分工，各务精勤。粪治得法，浇灌以时，用省而功倍，田少而收多，实救贫之捷法，备荒之要务也，名伊尹井田图。常见一守教民行之，每地三五亩周之以垣　　，垣下树桑，中穿一井，沟渠四达，桔槔俱备，嘉谷嘉□，种植中满，一夫一妇，尽力灌溉，虽遇凶年，而数口之家，可以无饥，不愈于流亡转死乎！
    辟谷方此方出于晋惠帝时，黄门侍郎刘景先遇太白山隐士所传，曾见石本，后人用之多验。今录于此：晋惠帝永宁二年，黄门侍郎刘景先表奏，臣遇太白山隐士，传济饥辟谷仙方。上进，言臣家大小七十余口，更不食别物，惟水一色。若不如斯，臣一家甘受刑戮。今将真方镂板广传。见下：大豆五斗，淘洗净，蒸三遍，去皮。又用大麻子三斗，浸一宿，漉出蒸三遍，令口闭。疑作开。右二味，豆黄捣为末，麻仁亦细捣，渐下豆黄同捣，令匀，作团子如拳大，入甑内蒸。从初更进火，蒸至夜半子时住火，直至寅时出甑，午时晒干，捣为末，干服之，以饱为度，不得食一切物。第一顿得七日不饥，第二顿得四十九日不饥，第三顿得三百日不饥，第四顿得二千四百日不饥，更不服，永不饥也。不问老少，但依法服之，令人强壮，容貌红白，永不憔悴。渴即研大麻子汤饮之，转更滋润脏腑。若要重吃物，用葵子三合许，未煎冷服取下，其药如金色，任吃诸物，并无所损。前知随州永顺，教民用之有验，序其首尾，勒石于汉阳军大别山太平兴国寺。
    又：传写方用黑豆五斗，淘净，蒸三遍晒干，去皮，细末。秋麻子三升，温浸一宿，去皮，晒干为细末。细糯米三升，做粥熟，和捣前二味为剂。右件三味，合捣如拳大，入甑中蒸一宿。从一更发火，蒸至寅时日出，方才取出甑，晒至日午令干，再捣为末。用小枣五斗，煮去皮核。同前三味为剂，如拳头大，再入甑中蒸一夜。服之一饱为度。如渴者，淘麻子水饮之，便更滋润脏腑。芝麻汁无无字误白汤，亦得少饮。不得别食一切物。
    又：服苍朮方用苍朮一斤，好白芝麻香油半斤。右件将术用白米泔浸一宿，取出，切成片子，前香油炒令熟。用瓶盛取，每日空心服一撮，用冷水汤咽下。大能壮气驻颜色，辟邪，又能行履。饥即服之。
    山谷救荒法黑豆一升，贯仲一斤。右贯仲细剉，与豆相拌，斟酌着水，慢火煮熟，去贯仲，日干翻覆，展尽余汁。空心日啖五七粒，食松柏草木枝叶，皆有味，可饱。
    避难止小儿啼法绵为小球，随儿大小为之。以甘草煎浓汁，或熟枣膏渍过，有甜味。随身带之，临时以唾津润透，置儿口中，过则去之。
    本书完
