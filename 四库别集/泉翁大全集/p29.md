<!-- { "loadSidebar": true } -->
　　承谕阅训规，立中正以示学者，然而此理本中正，乃天之所为也。稍偏内外即涉支离，非天理矣。此与古本大学相同，在随处体认天理而已，更无别事。古本大学测曾仔细看否？自程子没后，此书不明数百年矣，赖天之 灵，一旦豁然有冥会，持以语人而鲜信之者，岂非许真君卖丹丸子者，命耶？可叹！可叹！平日所望於吾少默，幸虚心消详，当有得也。近侍程侍御、王兵备深信格物之说。阳明近有两书，终有未合，且与陈世杰谓随处体认天理是求於外。若然，则告子「义外」之说为是，而孟子「长者义乎？长之者义乎？」之说为非，孔子「执事敬」之教为欺我矣。程子所谓「体用一原，显微无间」，格物是也，更无内外。静言思之，吾与阳明之说不合者，有其故矣。盖阳明与吾看心不同，吾之所谓心者，体万物而不遗者也，故无内外。阳明之所谓心者，指腔子里而为言者也，故以吾之说为外。阳明格物之说谓正念头，既与下文正心之言为重复，又自古圣贤「学於古训」，「学、问、思、辨、笃行」之教，「博文约礼」之教，「修德讲学」，「尊德性道问学」之语，又何故耶？承示与海涯诸君为五日之会，辅仁之益可量耶！恨不获与闻其说，而上下其论耳。均此致无穷之意。部中五月二日得旨起，取八月末勘合到司促行。南岳之行不遂，亦命也。公赞、庭宝四五人随行，盖无入而不自得焉。少默能与美中、万光一行乎否？余不具。 
　　
　　答阳明王都宪论格物 
　　
　　两承手教格物之论，足仞至爱。然仆终有疑者，疑而不辨之则不可，欲辨之亦不可。不辨之，则此学终不一，而朋友见责。王宜学则曰：「讲求至当之归，先生责也。」方叔贤则亦曰：「非先生辨之，其谁也？」辨之，则稍以兄喜同而恶异，是己而忽人。是己而忽人，则己自圣而人言远矣，而阳明岂其然乎？乃不自外而僭辨之。盖兄之格物之说，有不敢信者四。自古圣贤之学，皆以天理为头脑，以知行为工夫，兄之训格为正，训物为念头之发，则下文诚意之意，即念头之发也，正心之正即格也，於文义不亦重复矣乎？其不可一也。又於上文知止能得为无承，於古本下节以修身说格致为无取，其不可二也。兄之格物训云：「正念头也。」则念头之正否，亦未可据。如释、老之虚无，则曰：「应无所住而生其心」，无诸相无根尘，亦自以为正矣。杨墨之时皆以为圣矣，岂自以为不正而安之，以其无学问之功，而不知其所谓正者乃邪，而不自知也。其所自谓圣，乃流於禽兽也。夷、惠、伊尹，孟子亦以为圣矣，而流於隘与不恭而异於孔子者，以其无讲学之功，无始终条理之实，无智巧之妙也。则吾兄之训徒正念头，其不可三也。论学之最始者，则说命曰：「学於古训，乃有获。」周书则曰：「学古入官。」舜命禹则曰：「惟精惟一。」颜子述孔子之教则曰：「博文约礼。」孔子告哀公则曰：「学、问、思、辨、笃行。」其归於知行并进，同条共贯者也。若如兄之说，徒正念头，则孔子止曰「德之不修」可矣，而又曰「学之不讲」，何耶？止曰「默而识之」可矣，而又曰「学而不厌」何耶？又曰「信而好古敏求者」何耶？子思止曰「尊德性」可矣，而又曰「道问学」者何耶？所讲、所学、所好、所求者何耶？其不可四也。考之本章既如此，稽之往圣又如彼，吾兄确然自信而欲人以必从，且谓圣人复起不能易者，岂兄之明有不及此？盖必有蔽之者耳。若仆之鄙说似有可采者五。训格物为「至其理」，始虽自得，然稽之程子之书，为先得同然，一也。考之章首「止至善」，即此也，上文「知止、能得」为知行并进，至理工夫，二也。考之古本下文，以修身申格致，为於学者极有力，三也。大学曰：「致知在格物。」程子则曰：「致知在所养，养知在寡欲。」以涵养寡欲训格物，正合古本以修身申格物之旨为无疑，四也。以格物兼知行，其於自古圣训学、问、思、辨、笃行也，精一也，博约也，学古、好古、信古也，修德、讲学也，默识、学不厌也，尊德性、道问学也，始终条理也，知言养气也，千圣千贤之教为不谬，五也。五者可信，而吾兄一不省焉，岂兄之明有不及此？盖必有蔽之者耳。仆之所以训格者，至其理也。至其理云者，体认天理也。体认天理云者，兼知行合内外言之也，天理无内外也。陈世杰书报吾兄疑仆随处体认天理之说，为求於外，若然，不几於义外之说乎？求即无内外也。吾之所谓随处云者，随心、随意、随身、随家、随国、随天下，盖随其所寂所感时耳，一耳。寂则廓然太公，感则物来顺应，所寂所感不同，而皆不离於吾心中正之本体。本体即实体也、天理也、至善也、物也，而谓求之外，可乎？致知云者，盖知此实体也、天理也、至善也、物也，乃吾之良知良能也，不假外求也。但人为气习所蔽，故生而蒙，长而不学则愚，故学、问、思、辨、笃行诸训所以破其愚，去其蔽，警发其良知良能者耳，非有加也，故无所用其丝毫人力也。如人之梦寐，人能唤之惺耳，非有外与之惺也。故格物则无事矣，大学之事毕矣。若徒守其心而无学、问、思、辨、笃行之功，则恐无所警发，虽似正实邪，下则为老、佛、杨、墨，上则为夷、惠、伊尹是也。何者？昔曾参芸瓜，误断其根，父建大杖击之，死而复苏。曾子以为无所逃於父为正矣，孔子乃曰：「小杖受，大杖逃。」乃天理矣。一事出入之间，天人判焉，其可不讲学乎？诘之者，则曰：「孔子又何所学？心焉耳矣。」殊不知孔子至圣也，天理之极致也，仁熟义精也，然必七十乃从心所欲不踰矩。人不学，则老死於愚耳矣。若兄之聪明，非人所 及，固不敢测，然孔子亦尝以学自力，以不学自忧矣。今吾兄望高位崇，其天下之士所望风而从者也，故术不可不慎，教不可不中正。兄其图之！兄其图之！则斯道可兴，此学可明矣。若兄今日之教，仆非不知也，仆乃尝述方之人也。且仆获交於兄十有七年矣，受爱於兄亦可谓深矣。尝愧有怀而不尽口，将为老兄之罪人，天下后世之归咎，乃不自揣其分，倾倒言之。若稍有可采，乞一俯察，若其谬妄，宜摈斥之，吾今可默矣。谨启。 
　　
　　答聂文蔚侍御五条 
　　
　　来谕云：「凡有志於学者，终必求归於是。」夫学求是而已矣，苟有求是之心，则亦何异之不同？然亦有自是而不然者，如杨、墨学仁义，则曰：「吾仁义也。」佛、老明心性，曰：「吾心性也。」夫仁义、心性，则圣人之学亦不外是矣，而乃大相反者，此既以有毫厘千里之谬，学者所当精择也。如药之能活人、杀人者，在病者所当精择也。岂可以其同志於仁义、心性，而遽以为同哉？主张斯文者，其能恝然耶？ 
　　
　　来谕二业合一之说，见得最的当，若夫排距之功，非所敢当，但不敢辞其责耳。若了得此关，则内圣外王，一了百了，盖此心与事须於此锻炼，乃能合一故也。 来谕於随处体认天理，而会之以「执事敬」之一言，最亲切。或疑随处体认恐求之外者，殊未见此意。盖心与事应，然后天理见焉。天理非在外也，特因事之来，随感而应耳。故事物之来，体之者心也，心得中正则天理矣。所云：「看来宇宙内，无一事一物合是儒者少得底。」此言最当。更不若云：「宇宙内无一事一物合是人少得底。」犹见亲切。盖人与天地万物一体，宇宙内即与人不是二物，故少不得也。云「敬者，心在於是而不放之谓」，此恐未尽。盖程子云「主一之谓敬」，主一者，心中无有一物也，故云「一」，若有一物则二矣，故孟子曰「心勿忘勿助长」，勿忘勿助之间乃是一。今云「心在於是而不放」，谓之勿忘则可矣，恐不能不滞於此事，则不能不助也，可谓之敬乎？敬合始终内外之说最妙。又云「即大学格物之义」，近时学者未尝及此。程子曰：「格者至也，物者理也，至其理乃格物也。」故大学古本以修身说格物，今云「格物者，事当於理之谓也」，不若云「随处体认天理」之尽也。体认兼知行也，当於理是格物后事，故曰：「物格而后知至。」云敬而后当於理，敬是格物工夫也。 
　　
　　来谕云：「不睹不闻即是隐微字，戒谨恐惧即所谓慎独。」区区之见正如此。中庸慎独一节即申上节，所以下一 个「故」字。圣贤之学元无静存动察相对，只是一段工夫。凡所用功皆是动处，中庸、大学、艮卦、通书无不皆然。盖动以养其静，静处不可著力，才著力便是动矣。至伊川乃有静坐之说，又别开一个门面，故仆於先师石翁墓铭云「孔孟之后，若更一门」，盖见此也。今来谕云云，不易见得，钦羡！钦羡！程子於尹彦明，静坐半年后方得大学西铭看，即非读书、写字专心之云矣。惟明道作字甚敬，即此是学之言，乃区区今日二业合一之诀也，如何？如何？ 
　　
　　勿忘勿助元只是说一个敬字，先儒未尝发出，所以不堕於忘，则堕於助，忘助皆非心之本体也。此是圣贤心学最精密处，不容一毫人力。故先师石翁又发出自然之说，至矣。圣人之所以为圣，亦不过自然如此，学者之学圣人，舍是何学乎？来谕说忘助二字，乃分开看，区区会程子之意，只作一时一段看，盖勿忘勿助之间，只是中正处也。来谕又以为丹炉火候者正如此，故老子曰「绵绵若存，用之不勤」，即火候也。学者下手须要理会自然工夫，不须疑其圣人熟后，而姑为他求。盖圣学只此一个路头，更无别个路头，若寻别个路头，则终枉了一生也。先儒多未说坐此苦。 
　　
　　与聂文蔚侍御 
　　
　　临行不得一会晤，极悬悬，盖道义之情，自当尔耶！得刘中山道盛意来春之约，为慰！寥寥宇宙，知己几何？安得不如是也。如执事之志，所谓如行赴家，如食求饱者，自有不容已之势，鄙意欲执事详择其所趋之路，所食之味耳。譬之路有多岐，食有乌啄，可不谨乎？中山叔侄皆朴实，真可与相期於道者，执事可共讲究，或有贵乡后进可与进者，共兴斯文，是望！是望！新编二业合一训，乃当时关节处，诚有见乎不得已而言，乃所谓老婆心切，非所谓技痒欲爬也，执事能羽翼之乎？不具。 
　　
　　答欧阳崇一秋官 
　　
