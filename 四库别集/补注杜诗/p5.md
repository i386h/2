<!-- { "loadSidebar": true } -->
　　是年二月李若幽入为殿中丞癸亥以崔光逺为成都尹剑南节度使四月剑南东川节度兵马使段子璋反陷绵州髙适同崔光逺讨子璋伏诛先生有赠花卿云子璋髑髅血糢糊手提掷还崔大夫是也按旧史光逺收段子璋以将士肆剽劫光逺不能禁肃宗遣监军中使按其罪光逺忧恚成疾上元二年十月卒而纪云建子月卒旧史髙适传又云天子怒光逺不能戢军乃罢之以适代光逺为成都尹而纪云建丑月以严武为成都尹则适未尝代光逺意光逺罢后适摄成都故先生无诗称其为尹也若适果代光逺为尹先生近在草堂不应诗文中无一字及之是时适为蜀州刺史史谓适由太子賔客出为蜀州刺史迁彭州然先生有李司马桥东承髙使君自成都回诗云已传童子骑青竹总拟桥东迓使君按九域志成都在蜀州之东彭州之南以此知适为蜀州甚明自元年至今年成都更李若幽崔光逺髙适然后严武至而诸谱皆不载若李与崔宜与先生弗合宜无可攷百忧集行云即今倐忽已五十强将笑语供主人当是为崔李而云或谓指髙适严武然适武俱有旧适又摄尹不久未必是指二人秋作唐兴县客馆记记云中兴之四年又云辛已秋分大余二小余二千一百八十八杜氏之老记
　　寳应元年壬寅
　　是年四月代宗即位先生在成都上严武説旱葢建卯月也七月武归朝公送武至绵州有送严侍郎到绵州同登楼及奉济驿重送严公诗是时严武未拜黄门侍郎其曰送严侍郎者后来所题也先生送武去成都旋有徐知道之乱因入梓州徐知道反虽史不书平乱之人然武入朝后不闻别除成都尹按旧史髙适传云代宗即位吐蕃防陇右渐逼京畿适练兵于蜀临吐蕃南境以牵制之师出无功而松维等州陷代宗以黄门侍郎严武代还当是崔光逺不能戢兵罢成都时适止摄节度事而武乃正除故武受命距光逺卒时才一月意今年七月武召还后适方正除西川节度故广徳元年练兵临吐蕃南境然先生与适素厚何以送武至绵遂入梓复归成都迎家徃梓阆及严武再镇成都乃始归草堂岂非中间与适颇暌旧好故尔不然何无一诗及之又何挈家优游东川师古谓贫交行为严武作今疑为适作也
　　广徳元年癸夘
　　是年三月辛酉葬宗庚午肃宗严武为山陵桥道使先生在梓州补京兆府功曹不赴有春日登梓州城楼陪李使君泛江又陪李使君登惠义寺等诗又尝送辛贠外暂至绵州诗云直到绵州始分首又云残花怅望近人开当是三月秋八月与汉中王瑀同防于章梓州水亭葢梓州刺史春夏是李秋冬是章彛九月壬戌是为二十三日在阆州祭房琯有警急诗鲁谱云系云时髙公适领西川节度而诗注则云赵曰又非先生所系也诗云才名旧楚将谓适为杨州都督而云若果为适作亦叹其师出无功耳冬十月吐蕃陷京师十二月吐蕃陷松维州先生时在阆州故巴山诗云巴山遇中使云自陜城来盗贼还奔窜乗舆恐未回又有收京西山王命征夫等诗吕谱谓是年严武再镇西川奏甫节度防谋检校工部员外郎葢不考武入蜀与奏防谋皆在二年是年冬晚又略至梓所以发阆州诗有别家三月一得书之句
　　广徳二年甲辰
　　是春先生复自梓徃阆州严武再镇蜀复自阆归草堂依武与王十四侍御云犹得见残春则归成都在春晚严武奏为节度叅谋检校工部贠外郎赐绯鱼袋有扬旗诗系云二年夏六月成都尹郑公置酒观骑士新旗帜有立秋日雨院中有作诗则入幕必在是年六月史云梓州刺史章彛旧亦武判官以微事忤武召赴行在杀之而先生有诗寄章十侍御乃云河内犹宜借防恂又云朝觐从容问幽反勿云江汉有垂纶何也鲁蔡谱云武来领蜀彛已交印史当失之然彛方是广徳元年夏至梓未应得代其曰朝觐者必是章入奏故云自是彛不见有别除而先生亦无诗及之似果为武所杀秋有和严公军城早秋院中晚晴懐西郭茅舍到村宿府遣闷陪郑公秋晚北池临眺等诗冬有初冬诗云垂老戎衣窄葢以是年十月严武攻吐蕃盐川城故着戎衣也又有至后诗
　　永泰元年乙已
　　是年正月三日先生自成都院中归溪上有诗旧史代宗纪永泰元年四月庚寅成都尹严武薨五月癸丑以郭英乂为成都尹先生与英乂有旧有奉送郭中丞赴陇右节度使诗葢与英乂也然志不相合遂去草堂下忠渝有去蜀诗云五载客蜀郡宴戎州扬使君东楼诗云轻红擘荔枝又有渝州侯严六侍御不到先下峡晏忠州使君宅题忠州龙兴寺所居院壁等诗葢先生以是年六月至忠州故有是作其至云安亦是时自秋徂冬俱在云安十二月一日三首其一云云安县前江可怜葢可知也吕谱云严武平蜀乱甫游东川除京兆功曹不赴不考是年四月武已死又未尝平蜀乱其除京兆功曹亦在广徳二年也
　　永泰二年丙午改大厯元年
　　是年春先生在云安故客堂诗云石暄蕨芽紫渚秀芦笋緑移居夔州郭诗云春知催栁别则移居在春晚也有为夔州栢都督谢上表课伐木诗云城中贤府主园人送诗云相公镇夔国园官送菜诗云常荷地主恩皆指栢而云栢当是贞节也终嵗居夔州
　　大厯二年丁未
　　是年春先生居赤甲按诗云卜居赤甲迁居新两见巫山楚水春则是今年春方迁赤甲暮春又迁居瀼西有题瀼西草屋诗云久嗟三峡客再与暮春期秋又移居东屯秋晚复自东屯归瀼西各有诗
　　大厯三年戊申
　　是年春先生出峡案赠南卿兄瀼西果园四十畆云正月喧鸎未兹辰放鹢初当是正月去夔三月至江陵有呈江陵幕府诸公诗云白屋开花里孤城秀麦边又有暮春江陵赴马大卿诗秋晩迁公安县有移居公安县卫大郎诗云水烟通径草秋露接园葵又有公安送韦二少府公安懐古等诗憇此县数月嵗暮去之岳州有泊岳阳城下登岳阳楼等诗
　　大厯四年已酉
　　是年正月先生自岳阳之潭有宿青草湖湘夫人祠入乔口等诗至潭未几入衡有发潭州诗至衡畏热复回潭有回棹诗登舟将适汉阳诗又有风疾舟中伏枕书懐呈湖南亲友诗云故国悲寒望羣云惨嵗隂郁郁冬炎瘴蒙蒙雨滞淫又云春草封归恨桃花费独寻又云瘗夭追潘岳持危覔邓林当在是年冬晚作不然即次年春作是年先生必有哭子之戚故用瘗夭事按先生在夔时宗文宗武俱无恙而元微之志止云嗣子宗武病不克则宗文为早世意所谓瘗夭即宗文也耒阳县北之坟岂非瘗宗文者后世不考遂因牛酒之语从而附防以为先生于此也
　　大厯五年庚戌
　　是年春先生在潭州率舟居四月臧玠杀崔瓘先生避乱至衡山有题衡山县文宣王庙新学堂呈陆宰诗入衡将如郴州依舅氏故入衡州诗云诸舅剖符近鲁谱谓诸舅为崔伟前有送二十三舅録事摄郴州诗或是先生如郴因至耒阳访聂令经方田驿阻水旬余聂致酒肉而史云令尝馈牛肉白酒大醉一夕卒尝考先生谢摄令诗有云礼过宰肥羊愁当置清醥其诗至云兴尽本韵又且宿留驿近山亭若果以饫死岂复更能为是长篇又复游憇山亭以诗证之其诬自可不攻况元微之志与旧史初无此説摭遗谓宗还南内思子美诏天下求之聂侯乃积空土于江上曰死于此矣然宗至自成都时先生在諌省及升遐时先生又在成都寳应元年宗升遐距大厯五年先生之死又已十嵗其敢欺世如此韩昌黎诗力辨其非郑卬李观从而正之所恨不曽引诗为据秋下洞庭故有暮秋将归秦奉留别亲友诗又有洞庭湖诗云破浪南风正回竿畏日斜言南风畏日又云回竿则非四年所作甚明当是是年自衡州归襄阳经洞庭诗也元微之志云扁舟下荆楚竟以寓卒旅殡岳阳其后嗣业启柩襄袝事于偃师途次于荆拜余为志辞不能絶吕汲公亦云夏还防汉卒于岳阳鲁谱云其卒当在衡岳之间秋冬之交衡在潭之上流与岳不相邻舟行必经潭然后至岳当云在潭岳之间蔡谱以史为是以吕为非葢未之考耳
　　鹤先君未第时酷嗜杜诗颇恨旧注多遗舛尝补缉未竟而逝又欲考所作嵗月于逐篇下终不果运力未必不赍恨泉下也鹤不肖常恐无以酬先志乃取椠本集注以遗藁为之正定凡经据引者不复重出又辄益以所闻于是稍盈巻帙毎诗再加考订或因人以核其时或搜地以校其迹或摘句以辨其事或即物以求其意所谓千四百余篇者虽不敢谓尽知其详亦庶几十得七八矣吕汲公年谱既失之畧而蔡鲁二谱亦多疎卤遂更为一谱以继于后先生积着诚多而不幸不偶此不足论独尝谓至成都未几裴冀公还朝继帅者李国桢崔光逺郭英乂自宜与之弗合顾与髙适定交最早相知最深其为西川节度先生何以翻然舍之而东曽不如依严武之为宻且久蜀人师氏以贫交行为武作今疑为适而作也以此知先生赋性特刚少不如意则不能曲徇茍合故不为当时所容身后又复丑以牛酒之事曽不知果以饫溺尚能为令赋诗且事游憇乎耒阳之坟岂非宗文早世先生所谓瘗夭者而后世附防滋为人惑因书于首以俟博识嘉定丙子三月望日临川黄鹤书











　　集注杜诗姓氏
　　唐昌黎先生韩氏【名愈字退之有诗题子美坟】
　　唐元氏【名桢】
　　太原王氏【名洙字原叔翰林学士兵部郎中知制诰史馆脩撰注子美集先古诗后近体计三
　　十六巻】
　　建安王氏【名昱字公旦建阳人度支员外郎秘阁校理】
　　临川王氏【名安石字介甫抚州临川人拜左仆射諡文公】
　　凤台王氏【彦辅和注子美诗四十九巻自号凤台子】
　　王氏【名澂鳯台子之子】
　　王氏【名端仁鳯台子之孙】
　　钜野王氏【名禹偁字元之济州钜野人翰林学士知审官院兼通进银台封驳司】建安王氏【名楷】
　　王氏【名杞】
　　王氏【名琪字君玉】
　　王氏【逢原】
　　王氏【深父】
　　王氏【立之直方】
　　王氏【性之】
　　永嘉王氏【名十朋字龄集注编年诗史三十二巻】
　　建安王氏【名纡】
　　眉山苏氏【名轼字子瞻眉州眉山人諡太师文忠公着释事】
　　苏氏【养直】
　　西蜀赵氏【次公字彦材着正误】
　　西蜀赵氏【夔字尧卿】
　　赵氏【彦材】
　　赵氏【元序】
　　西蜀师氏【名古着详说二十八巻】
　　师氏【尹民瞻】
　　嘉兴鲁氏【訔编注子美诗一十八巻】
　　庐陵欧阳氏【名脩字永叔吉州永丰人諡文忠公】
　　豫章黄氏【庭坚鲁直】
　　黄氏【少度】
　　谢氏【迈幼槃】
　　淮海秦氏【观少游】
　　秦氏【少仪】
　　宛丘张氏【耒文潜】
　　永嘉张氏【器先】
　　鄄城张氏【名咏字复之濮州鄄城人諡忠定公】
　　张氏【天觉】
　　张氏【名逸序蜀本子美诗一十巻】
　　歴阳张氏【孝祥安国】
　　张氏【伯玉读子美集有诗】
　　河东薛氏【苍舒续注子美诗】
　　薛氏【梦符广注子美诗】
　　薛氏【综】
　　薛氏【士昭】
　　薛氏【元肃】
　　城南杜氏【修可续注子美诗】
　　杜氏【名田字时可着补遗】
　　杜氏【定功】
　　河南尹氏【名洙字师鲁起居舍人直龙圗阁】
　　临川晏氏【名殊字同叔諡元献公】
　　临川刘氏【名敞】
　　东莱徐氏【字居仁编次门类诗】
　　徐氏【俯师川】
　　徐氏【君平】
　　徐氏【持晦】
　　吕氏【大防撰年谱】
