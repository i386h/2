<!-- { "loadSidebar": true } -->
　　好去羊城道吁嗟契濶深离羣空怅望惜别重登临零雨哀南土晨风念北林征途祭酒客天末渡江吟烟火蛮乡少山云驿路阴桄榔交岭树孔雀扰家禽去问杨孚宅归看陆贾金梅花如可寄幸慰故人心
　　立秋后一夕同眭【修季】俞【亮】朱【一是】缪【永谋】集屠【爌】斋
　　凉风吹细雨萧瑟度庭阴把袂来何暮当杯夜已深天边同落魄江上独愁心谁念新亭泪飘零直至今
　　送袁【骏】还吴门
　　袁郎失意归去来弹铗长歌空复哀天寒好向汝南卧酒尽谁逢河朔杯逺岸枫林孤櫂入平江秋水夕阳开要离墓上经过地知尔相思日几回
　　题画四首
　　林深屐齿未曽经万壑松涛偶坐听我若支笻来此地便携酒榼上茅亭
　　緑芜逺近山参差露气暗浮松树枝乌篷七尺屡回首看到月明归未迟
　　长林枫叶早霜催絶磴鸣泉激石回料得山楼听不尽弦桐欲冩又徘徊
　　竹梢藤蔓净飞沙冷翠疎林不着花羡杀幽人此髙卧更无剥啄到山家
　　集句题王女史画莲
　　可爱深红间浅红满池荷叶动秋风萦回谢女题诗笔一片西飞一片东
　　昭阳大荒落
　　即席送王【廷璧】朱【士稚】同之松江
　　杨柳青青覆板桥春江花月夜生潮停杯又是他乡别无那相思一水遥
　　遣闷
　　一雨竟十日萧条成暮春欢娱那有地歳月渐过人烟草天边路风花陌上尘良游如可再尊酒莫辞频
　　闲情八首
　　邂逅重门露翠钿娉婷不嫁惜芳年徒劳暇日窥香掾漫想横陈得小怜洞口桃花何灼灼江南莲叶更田田输他三户人侥幸载上胭脂汇畔船【胭脂汇在檇李相传范蠡载西施处】生来里是比肩名两美须知定合并北地佳人矜絶世西隣名士恱倾城何縁珠树成连理便拟香车驾六萌不分秦台漏消息玉箫先有鳯凰迎
　　家临大道不难知夹岸杨枝踠地垂春水白鱼多比目秋风红豆最相思飞龙药店虚存骨走马章台孰画眉多事定情繁主簿山南山北泪连丝
　　宛转吴歌别有腔蜻蛉舟小露红窻梅花日暮风吹树桃叶春深夜渡江荀令香消烟何郎烛暗影幢幢思凭谢女题诗笔画作轻鸾六百双
　　莲花细歩上兰阶徐整同心七寳钗入室便应金作屋当垆须得酒如淮身前容易风吹袖梦里分明月堕怀五角六张看过了何愁作事两难谐
　　舍后方池一水流防防鸂鷘信沉浮从敎露井生桃树更遣中庭种若榴锦段未通千里字玉箫犹隔几层楼不知桑叶城南路五马寜能共载不
　　水北花南路不纡形相色授两心输莫须逺结千丝网且缓平量十斛珠大妇亦怜中妇艳新人定与故人殊鸳鸯有分成头白肯许飞还野鸭俱
　　一自神珠别汉皐经春不见意徒劳门前种树名乌臼水上飞花尽碧桃三里雾同千里逺九重楼恨十重髙无因得似红襟燕恣拂帘钩日防遭
　　渡黄浦
　　极浦连天阙惊涛壮海门扬舲辞驿路放溜入云根白雾鱼龙伏苍烟日月昏楼台朝作市雷雨暗翻盆疏凿千年久舟航万里奔摩霄盘野鹤吹浪涌江豚杳渺通长岛虚无出逺村祠因黄歇起茸以陆机存上客今何在髙文不可论乘槎应未得摇落问乾坤
　　龙潭晓发
　　晓发白龙潭移舟緑杨岸篙师暗中语行客水边饭鸡鸣潮始来月落天未旦冥冥烟雾生稍稍城鸦防乘风万里外击楫中流半慷慨游子心临江起长叹
　　嫁女词
　　唼唼重唼唼鸳鸯随野鸭谁家可怜窈窕嬢容顔精妙难意量大姑生儿仲姑嫁小姑独处犹无郎媒人登门教装束黄者为金白者玉阿婆嫁女重钱刀何不东家就食西家宿
　　七夕咏牛女二首
　　浪传灵匹几千秋天路微茫不易求今夜白榆连理树明朝银浦断肠流
　　果中筵笑语微西楼凉月夜开扉无因得泛浮槎去亲向天孙乞巧归
　　南湖即事
　　南湖秋树緑放櫂出回塘箫鼓闻流水蒹葭泛夕阳心随江鴈灭目断楚云长惆怅佳人去慿谁咏凤凰
　　送林【佳玑】还莆田
　　髙楼置酒觞今夕愁听骊歌送行客摇落深知羇旅情飘零况是云山隔林生磊落无等伦凤雏骥子谁能驯一朝忼慨辞乡里几载饥寒傍路人平生崔嵬好奇服流离耻作穷途哭往往诗歌泣鬼神时时谈笑惊流俗林生林生骨相奇昂藏不异幷州儿看君富贵当自有不合憔悴留天涯髙秋别我闽中去行李萧条惨徒御客舍清江万里船乡心红叶千山树九里湖边倚翠屏谷城山下俯清泠寒风江路兼山路落日长亭更短亭嗟予分手天南逺惆怅河桥送君返逺客休辞行路难髙堂应念还家晩
　　送十一叔游中州二首
　　木叶下亭皐西风一鴈髙驱车千里道结客五陵豪河水浮官渡关门鎭虎牢骊驹方在路尊酒意徒劳旅馆凉风起秋城画角哀天涯方逺客祖道且深杯山色阴中岳河流绕吹台梁园多雨雪歳暮好归来
　　送【通门】和尚住持太白山
　　越山东望路迢迢涧口寒藤度石桥惆怅空林飞锡逺海门秋雨浙江潮
　　送屠【爌】入闽
　　故人千里去风雪上行车南浦悲长路西河叹索居江猿啼逺近天水入空虚莫作经年别髙堂正倚闾
　　逄姜给事【采】
　　黄门先生官左掖力欲拔山气辟易虎豹天关闭九重孤臣血肉徒狼藉东莱蜃市易沉沦南国相逢泪满巾青鞵布韤江湖外谁念当时折槛人
　　简陈秀才【光縡】
　　防日秦嘉去应留赠妇篇盘龙明镜好双笑玉堂前
　　长安卖卜行赠吴三【统持】集杜句
　　翻手作云覆作雨长安布衣谁比数天涯涕泪一身遥避地何时免愁苦男儿性命絶可怜实籍君平卖卜钱身上须缯腹中实长安市上酒家眠酒酣防剑肝胆露勾陈苍苍武暮人生万事无不有世人那得知其故扬眉结义黄金台亦知穷愁安在哉可怜怀抱向人尽黄帽青鞵归去来寂寞江天云雾里舍南舍北皆春水厐公隐时尽室去我独何为在泥滓强移栖息一枝安百遍经过意未防复有楼台衔暮景也从江槛落风湍多才依旧能潦倒百壶且试开怀抱但觉髙歌有鬼神不知明月为谁好吾兄吾弟巢许伦路难悠悠长傍人可怜为人好心事终日坎防纒其身
　　无题六首
　　金谷繁华地风流石季伦量珠凡几斛买取堕楼人织女牵牛匹姮娥后羿妻神人犹薄命嫁娶不须啼梦逐山头去身从掌上回黄金如结屋先筑避风台月映淩波韤风飘出水衣莫教仙犬吠花下阮郎归汉皐珠易失洛浦佩难分不及闲男女肩挑六幅裙养就芙蓉粉匀成十様牋相思无别语只解劝归船
　　哭王处士【翃】六首
　　书信传初到铭旌已在途今来纷涕泪昔别念须防迢递悲长道艰难丧老儒山阳怀旧赋流恨满江湖逺道将归客孤舟返旧林招魂迷楚水卧病絶吴吟梦里罗含鸟囊中陆贾金犹怜别时语凄断故人心江海飘零日秦川丧乱余凄凉蒿里曲生死秣陵书零雨沾青草髙原哭素车南山桂摇落无复子云居知已从今少平生负汝多人生看到此天道复如何流水笳箫曲悲风薤露歌王猷竹林在旧径不堪过落日明丹旐飘风巻繐帷途穷偏作客身老独无儿书籍今何托人琴不可知髙山空有调回首失钟期相送悲长别还家惨独行流连简书札次第念交情自有箧中作何难身后名泉台应快意未必似平生

　　曝书亭集巻二
　　钦定四库全书
　　曝书亭集卷三
　　翰林院检讨朱彞尊撰
　　古今诗【二】
　　阏逄敦牂
　　同舎人五兄登观山顶
　　杖策荒涂外慿髙逺树重微茫开积水缥缈见孤峰细雨春归鴈深山日暮钟何年共招隐相伴入云松
　　送王【汸】游岭南
　　送君西去大江深回首云烟枫树林岭路千山万山外相思孤月梦中寻
　　寄怀徐孝廉【之瑞】
　　忆别吴山事隐沦相思烟草歴冬春余杭溪水空千尺不见双鱼白锦鳞
　　赠别王山人【元慧】
　　王猷原爱竹图画得天眞老去贫尤甚年来妙入神与余情不浅倾盖日相亲纨扇题教遍屏风防更新萧疎抽直榦苍翠染丛筠雨暗潇湘夕烟浮鄠杜春枝柯纷异色水石尽堪珍国史传文苑君家有舎人【舎人名绂善画竹不苟作尝退朝黔国以双缣索画呼之不应至三年始致之又月夜闻邻人吹箫因图尺幅与之日以箫材报汝其人更求别幅并前画裂之】风流存髣髴清切典丝纶防直矜通籍吹箫狎比邻一朝翻毁裂万里几逡廵能事原殊俗当时信絶伦昔贤从脱略似尔实悲辛白发重湖海青山废隐沦狂歌老藤杖醉脱小乌巾不厌经过宻惟应叹息频物情轻一艺有识定千缗相赏知何地思归及此辰郊扉余旧业云壑息劳筋早晩扁舟就三江共采莼
　　示弟【彞玠】
　　摊书仍不学万虑亦徒然就市非长策躬耕少薄田请缨今日事作赋几时传莫效诸兄嬾蹉跎媿昔年
　　即景
　　迟客无三径浮杯自独园林栖堪永日瓢饮坐忘言竹户青虫网荷风翠鸟翻更看凉月上徙倚向南轩
　　七月八日夜对月
　　素月初直清宵漏转添乍堪盈手赠无复两头纤影动明河鹊凉生碧海蟾玲珑看不定试上水晶帘
　　得谭七表兄【吉】西陵书集杜
　　鰕菜忘归范蠡船断肠分手各风烟更为后防知何地自断此生休问天纵酒欲谋良夜醉将诗不必万人传江山路逺羁离日郭外谁家负郭田
　　俞【汝言】移居八首集杜
　　乱后居难定临江卜宅新入门髙兴发对酒满壶频为客裁乌帽呼儿正葛巾平生飞动意披豁对吾眞寂寞书斋里幽偏得自怡美花多映竹小水细通池丘壑曽忘返招邀屡有期论文或不媿歩屣过东篱田园须暂住版筑不时操落景闻寒杵墙头过浊醪杂花分户映乱石闭门髙试问垂纶客吾何随汝曹简易髙人意村花不扫除日长唯鸟雀客至罢琴书晒药安垂老钞诗听小胥由来意气合歳晩莫情疎卜宅从兹老幽居不用名倒衣还命驾髙枕笑浮生弟子贫原宪诸公厌祢衡看君多道气携手日同行隐者柴门内无村眺望賖圆荷浮小叶秋竹隐疎花帖石防隤岸倾壶就浅沙何时一茅屋来问尔东家牀上书连屋庭中藤刺檐看君用幽意胜槩欲相兼枣熟从人打杯干自可添此时同一醉与汝定无嫌满目悲生事终朝有底忙世人皆欲杀词客未能忘回首驱流俗过逄类楚狂吾生无倚着配尔亦茫茫
　　怀黄十三【伋】客闽
　　八月霜清木叶飞关河秋望泪沾衣寒山桂树今摇落惆怅王孙尚不归
　　鸎脰湖寄周四【吉亥】
　　鸎脰湖边水临流好结庐桑麻深杜曲鸡犬扰秦余红叶层层树银花寸寸鱼耦耕兼有伴暇拟着丛书
　　八月十三日夜泛月太湖
　　为爱清秋月中流独扣舷艰难羣盗路寂寞五湖船白发从今夜青山忆往年酒防愁不寐相顾意茫然
　　十七日夜月
　　待月良宵静更深醉玉缸空城悬北斗流水入西江落叶纷无数惊鳬起一双髙楼思荡妇兹夕定当牕
　　旅兴呈舎人五兄二首
　　旧宅乌衣巷凉秋白苎歌湖山归路逺风雨闭门多暗壑隐松桂深潭漂芰荷美人日迟暮芳草奈愁何旅馆三秋客端居百虑违张衡长不乐王粲竟无依夜月弹长铗凉风叹短衣天涯芳草尽我马亦怀归
　　寂寞行
　　寂寞复寂寞四壁归来竟何托男儿不肯学干时终当饿死塡沟壑布衣甘蹈湖海濵饥来乞食行负薪不然射猎南山下犹胜长安作贵人
　　九日同张【璵】缪【永谋】集钱【汝霖】宅分赋
　　鲁酒饮未醉商歌调复劳百年齐下泪九日罢登髙短髪参军防重寒范叔袍旧来飞动意空羡五陵豪
　　旃防恊洽
