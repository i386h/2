<!-- { "loadSidebar": true } -->
    於惟我姑，德盛才亻无。受深伦育，耳割冤苏。惠及疏贱，仁涵朽枯。子孙宴喜，龙凤相趋。教我音辞，王孙五都。期颐未究，人世俄殊。刻石坟阿，声流八区。
    ○唐故容州都督兼御史中丞本管经略使元君表墓碑铭（并序）
    呜呼！可惜哉元君！君讳结，字次山，皇家忠烈义激文武之直清臣也。盖後魏昭成皇帝孙曰常山王遵之十二代孙，自遵七叶，王公相继，著在史。高祖善，皇朝尚书都官郎中常山郡公。曾祖仁基，朝散大夫[B14A]信令，袭常山公。祖利贞，霍王府参军，随镇改襄州。父延祖，清净恬俭，历魏成主簿、延唐丞。思闲辄自引去，以鲁县商馀山多灵药，遂家焉。及终，门人谥曰太先生，宝应元年追赠左赞善大夫。
    君聪悟宏达，倜傥而不羁。十七始知书，乃授学於宗兄先生德秀。常著《说楚赋》三篇，中行子苏源明骇之曰：“子居今而作真淳之语，难哉！然世自浇浮，何伤元子？”天宝十二载举进士，作《文编》。礼部侍郎阳浚曰：“一第元子耳，有司得元子是赖。”遂登高第。及羯胡首乱，逃难於猗于洞，因招集邻里二百馀家奔襄阳，元宗异而徵之。值君移居溪，乃寝。乾元二年，李光弼拒史思明於河阳，肃宗欲幸河东，闻君有谋略，虚怀召问。君悉陈兵势，献《时议》三篇。上大悦曰：“卿果破贼，朕忧遂停。”乃拜君左金吾兵曹，摄监察御史，充山南东道节度参谋，仍於唐、邓、汝、蔡等州招缉义军。山棚高晃等率五千馀人，一时归附，大压贼境，於是思明挫锐，不敢南侵。前是泌南战士积骨者，君悉收瘗，刻石立表，命之曰哀邱。将吏感焉，无不勇励。玺书频降，威望日崇。时张瑾杀史於襄州，遣使请罪，君为奏闻，特蒙嘉纳，乃真拜君监察，仍授部将张远帆、田瀛等十数人将军。属荆南有专杀者，吕为节度使，辞以无兵。上曰：“元结有兵在泌阳。”乃拜君水部员外郎兼殿中侍御史，充节度判官。君起家十月，超拜至此，时论荣之。属道士申泰芝诬湖南防御使庞承鼎谋反，并判官吴子宜等皆被决杀，推官严郢坐流，俾君按覆。君建明承鼎，获免者百馀家。及卒，淮西节度使王仲鼎为贼所擒，裴茂与来交恶，远近危惧，莫敢谁何。君知节度观察使事，经八月，境内晏然。今上登极，节度使留後者例加封邑，君逊让不受，遂归养亲。特蒙[B14A]奖，乃拜著作郎。遂家於武昌之樊口，著《自释》以见意，其略曰：“少习静於商馀山，著《元子》十卷。兵起，逃难於猗于洞，著《猗于子》三篇。将家滨，乃自称浪士，著《浪说》七篇。及为郎，时人以浪者亦漫为官乎，遂见呼为漫郎，著《漫记》七篇。及家樊上，渔者戏谓之聱叟，（阙八字）又以君漫浪於人间，或谓之漫叟。”岁馀，上以君居贫，起家为道州刺史。州为西原贼所陷，人十无一，户才满千。君下车，行古人之政，二年间，归者万馀家，贼亦怀畏，不敢来犯。既受代，百姓诣阙，请立生祠，仍乞再留。观察使奏课第一，转容府都督兼侍御史本管经略使，仍请礼部侍郎张谓作《甘棠颂》以美之。容府自艰虞以来，所管皆固拒山谷，君单车入洞，亲自抚谕，六旬而收复八州。丁陈郡太夫人忧，百姓诣使请留。大历四年夏四月，拜左金吾卫将军兼御史中丞，管使如故。君矢死陈乞者再三，优诏裒许。七年正月朝就师，上深礼重，方加位秩，不幸遇疾，中使临问者相望。夏四月庚午，薨於永崇坊之旅馆，春秋五十，朝野震悼焉。二子以方、以明，能世其业，名虽著而官未立。以其年冬十一月壬寅，虔葬君於鲁山青岭泉陂原，礼也。
    呜呼！君其心古，其行古，其言古，躬是三者，而见重於今。虽拥旄麾幢，总戎於五岭之下；弥纶秉宪，对越於九重之上，不为不遇。然以君之才之德之美，竟不得专政方面，登翼泰阶，而感激者不能不为之太息也。君雅好山水，闻有胜绝，未尝不枉路登览而铭赞之。感中行见知之恩，及亡，至今分宅以恤其子，其不偷也多此类。中书舍人杨炎、常褒皆作碑志，以抒君之志业。故吏大足令刘褒、江华令瞿令问、故将张满、赵温、张协、王进兴等，感念恩旧，皆送哭以终葬；竭资鬻石，愿垂美以述诚。真卿不敏，常忝次山风义之末，尚存尽往，敢废无鬼之辞。铭曰：
    次山斌斌，王之荩臣。义烈刚劲，忠和俭勤。炳文华国，孔武宁屯。率性方直，秉心真纯。见危不挠，临难遗身。允矣全德，今之古人。奈何清贤，素志莫伸？群士立表，垂声不泯。
    ○京兆尹兼中丞杭州刺史剑南东川节度使杜公墓志铭
    九有无虞，行师贵於衽席；四方取则，钩钜资乎浩穰。谁其有之，则杜公其人矣！公讳济，字应物，京兆杜陵人。皇主客郎中续之曾孙，明堂令知让之孙，赠太子少保惠之第三子。姿度韶举，心灵敏达。在家必闻，既蕴睦亲之志；所居则化，多称不器之能。解褐南郑主簿，州主司马垂引在使幕，转长社尉、陇西法曹。皇甫亻先江西采访，奏为推官。授大理司直，摄殿中侍御史，赐绯鱼袋。寻正除殿中，历宰、渭南、成都三县、绵州刺史。赐紫金鱼袋、户部郎中，加朝散大夫。广德中检校驾部郎中上柱国，充严武剑南行军司马。杜鸿渐分蜀为东西川，以公为副元帅判官，知东川节度。拜大中大夫、绵剑梓遂都防御使、梓州刺史兼中丞。时寇盗充斥，公示以威信，八将之不陨，公之力焉。寻拜东川节度使，俄而移军，复为遂州都督。徵拜给事中，间岁拜京兆少尹，明日迁京兆尹。出为杭州刺史，公务清简，庭落若无吏焉。不幸感风疾，以大历十二年岁次丁巳秋七月二日辛亥，薨於常州之别馆，春秋五十有八。夫人京兆韦氏，太子中舍迪之第三女也。沈敏精深，高明柔克，干夫之蛊，以懋厥家。生五子四女。而公即世，夫人星言书哭，躬护榇彗。与子杨以冬十一月二十有四日壬申，归窆公於万年县洪原乡之少陵原，先茔也。呜呼！以公之志业才力，宜其振挥鳞翮，凌厉清浮，而命迮成山，功亏长世，吁足恨也！真卿忝居友婿，亟接周行，痛音徽之水隔，感存殁其何已！铭曰：蔼蔼禺禺，时维杜公。业光台省，政洽军戎。乃尹京兆，乃麾江东。帝方俟理，命则不融。内子护丧，哀哀送终。
    ○曹州司法参军秘书省丽正殿二学士殷君墓碣铭
    善父母之谓孝，睦昆友之谓悌，孝悌也者，其仁之本欤！经天纬地之谓文，博古知今之谓学业，文学也者，其德之蕴欤！谁其兼之？即我伯舅殷君其人矣。君讳践猷，字伯起，陈郡长平人。五代祖不害，以孝见《梁书》。高祖英童，周御正中大夫、麟趾学士。曾祖闻礼，唐太子中书舍人、宏文馆学士。祖令言，校书郎、淄川令。父子敬，太常博士、吴令。累叶皆以德行、名义、儒学、翰墨闻於前朝。君即吴县之元子，幼而聪悟绝伦，长而典礼不易，年十三，日诵《左传》二十五纸。读《稽圣传》一遍，亦诵之。博览群言，尤精《史记》、《汉书》、百家氏族之说，至於阴阳、数术、医方、刑法之流，无不该洞焉。与贺知章、陆象先、我伯父元孙、韦述友善，贺呼君为五总龟，以龟千年五聚，问无不知也。君性方正，志业淳深，识理清远，人皆望而服之。解褐杭州参军；刺史宋，以相国之重，简贵自居，无所推揖。每见君，必特加礼敬，凡政事之诿讠垂者，皆咨决焉。开元初，举文儒异等，授秘书省学士，寻改曹州司法参军、丽正殿学士。与韦述、袁晖同修王俭《今书七志》，及《群书四录》，流别铨次，皆折衷於君。与苏既入相，每引君询以当代之务。友于兄弟，群从宗党，必尽纟绥之恩。长妹兰陵郡太夫人，真卿先妣也，中年孀嫠，遗孤十人，未能自振。君悉心训奖，皆究恩意，故能长而有立。开元九年秋七月九日，有叔父临黄尉子元之丧，哀恸呕血，终於京师通化坊之私第。夫人兰陵萧氏，司空之元孙，括州司马宋国公兴宗之女，贤和齐肃，秉修礼度。能读《论语》、《周易》，泛观史传，率诸妇以和义，故闺范修睦焉。君之捐馆，以清白留遗，家道索然。夫人躬甘菲粝，劝勉桑穑，晏息晨兴，以率励僮仆，行之数岁，经费羡焉。教诲三子摄、寅、克齐等，皆克负荷。摄大斌令，克齐高平尉，为真卿河东覆屯军试判官，并不幸早世。寅聪达有精识，能继先父之业，有大名於天下。举宏词太子校书、永宁尉。杀谩吏，贬移澄城丞。久疾将殁，顾瞻太夫人，欲诀不忍。其子监察御史亮，年未志学，隐而潜[B242]之。及寅卒，斩指翦，於棺中，誓事太夫人。不敢渝常日，及有疾，不脱衣带者数年，故白燕巢於苫楣。乾元元年，太夫人季女适於州司马陆超，板舆随牒。俄而遘疾，三月朔日，终於超之官舍，春秋八十有一。龟筮未从，因权殡於三水，亮以校书郎迁寿安尉，为真卿荆南节度推官。广德二年十有二月，与弟今荥阳尉永，匍匐徒步，力护双榇，合君夫人於新安县之龙涧原三子茔，从理命也。呜呼！以君之才之美，被服纯行，加人数等，清修素业，为代元龟，竟不得赞皇极而叶彝伦，登泰阶而仪百辟，不其惜乎！嗟乎！仲尼圣者也，终於鲁司寇，而君官与之比；公明达者也，年才四十八，而君寿与之齐。岂圣贤之道，有遭遇乎？将运命之数，有穷通乎？兹小子所以献疑而述报施也。大历五年夏五月，真卿以恩宥刺抚於州，采石刻颂丹，寄碣於墓左。铭曰：
    殷之後昆，奕叶儒门，盛烈存兮。君能济美，於穆不已，明德尊兮。运促道长，身殁名扬，教义敦兮。合先窆，述遵理命，哀顺孙兮。高坟崔嵬，龙涧之隈，映鲜原兮。斯焉窆止，以望君子，慰营魂兮。
    ○祭侄季明文
    维乾元元年岁次戊戌九月庚午朔三日壬申，第十三叔银青光禄大夫使持节蒲州诸军事蒲州刺史上轻车都尉丹阳县开国侯真卿，以清酌庶羞，祭於亡侄赠赞善大夫季明之灵：惟尔挺生，夙标幼德，宗庙瑚连，阶庭兰玉。每慰人心，方期戬谷，何图逆贼间，称兵犯顺。尔父谒诚，常山作郡，余时受命，亦在平原。仁兄爱我，俾尔传言。尔既归止，爰开土门，土门既开，凶威大蹙。贼臣不救，孤城围逼，父陷子死，巢倾卵覆。天不悔祸，谁为荼毒？念尔遘残，百身何赎？呜呼哀哉！吾承天泽，移牧河东。泉明比者，再陷常山，携尔首榇，及兹同还。抚念摧切，震悼心颜。方俟远日，及尔幽宅，魂而有知，无嗟久客。呜呼哀哉！尚飨！
    ○祭伯父豪州刺史文
