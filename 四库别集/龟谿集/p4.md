<!-- { "loadSidebar": true } -->
　　三楚浮魂不可招梦游赤壁夜停桡朝来快读黄州赋犹喜周郎得小乔
　　微官似有不如无老去因循负壮图但得诛茅三亩宅世缘端欲付轩渠
　　未用欣然念可人世间那有白头新出门更复推葱麦笑杀扶风井大春
　　曾宏父作诗别行简索仆同赋
　　俗间忘胜践客里度春愁拄颊真狂计焦头乏远谋刚疎徒自许徳怨浪相求奏乏三千牍诗慙一百筹岂能资宦达端合办归休遣兴鹅儿酒销魂燕子楼枯笻青草渡老屋白苹洲此意无穷乐今怀未满忧转喉宁问讳绕指叵思柔二妙看腾踏频年叹滞留花时闭深院【行简移病经旬】云际渺轻舟【宏父将以使事至湖】应念骑曹掾平生信谬悠
　　曾宏父将往霅川见内相叶公以诗为别次其韵以自见
　　客里思家且罢休无聊怀抱不禁愁鲥鱼苦笋过百六又到一年春尽头
　　肠断故园春到时浇花日日绕芳蹊而今梦逐东风去小榼深杯手自携
　　两溪以南无数山兴来径造无时阑空余日蜡几两屐日暮云深天小寒
　　隔溪花栁自无赖烟淡风微恼杀人走向西家覔酒伴芒鞋竹杖去寻春
　　墙根啁啾百鸟閙最爱乳鸠来唤晴日永春闲深院落渠能便当管弦声
　　扬舲送子下苕霅系缆沙头多栁株十载风埃老行客不知鸥鸟记人无
　　前溪溪头玉色鱼羊酪岂可比鲜腴江黄防中有胜处健步走置烦长须
　　野店山茶亦可口试敲松火煮石泉相逢故人如问讯但道老去多烦煎
　　翰林胷中浩千古笔头戯作江海潮子行造膝可问法门前烟浪拍溪桥
　　邦侯言语妙天下学海故自吞百川传杯击鉢尽具眼醉中莫漫思逃禅
　　舟中即事
　　逗帆风借力入坐水浮光村落知多少邮亭自短长跳鱼吹暗浪浴鹭耿残阳又是吾庐远相看思渺茫
　　舟过北塘
　　嫋嫋轻飔动娟娟佳月升岸回双树暗村远一灯明过鴈参差影跳鱼拨刺声停桡且勿去吾意不胜清
　　羞墓【朱买臣妻墓在嘉禾北塘】
　　富贵因人徳未酬绣衣归去竟何求荒坟三尺斜阳里千古徒增女子羞
　　舟次呉淞江
　　棹发鲈乡晩频经桂子秋嬾投青玉案政敝黑貂裘水落喧渔市云微辨橘洲五湖烟浪静谁复泛扁舟
　　呉江阻雨过豁然阁次周廉彦韵
　　花鸭呼羣自拍浮何人蓑笠在孤舟半生已负江湖约不为经行肯蹔留
　　蒙蒙小雨麦秋天江上人家欲暮烟行客未能忘胜处系舡来伴白鸥眠
　　我本三生一散人翩然小棹五湖春何从便结沧浪伴缨上而今有宿尘
　　灯上人頥斋
　　道人小室要观身兀坐蒲团莫欠伸纵有诸天来应供灵纳息自为真
　　次韵江元夀题宁境寺湖光亭
　　客行终日厌区区蹔借晴光照坐隅水漾龙鳞浮窣堵莼开雉尾供伊蒲欲随渔子飞双桨似与仙翁在一壶目乱风埃知有几肯来幽处濯缨无
　　舟中闻元用遂魁天下士论归之辄成五十六字呈宏父车马至中都当举似也
　　翰林发策冠诸儒【先内相考中廷试第一人以尝受任子恩降为第二】再世重归汗血驹醉后挥毫凌月窟梦中挿翼上天衢【元用尝梦翅生两腋一飞冲天】半生怀抱吞余子一日声名振八区归去玉堂清夜直也应怜我老江湖
　　呉门别曾宏父
　　招手湖山初识君【昨岁西湖始得相从】眼中已复见轮囷清言自是一时杰豪气欲无千载人客路临分随梦逺老怀论旧觉情亲心期不免功名逼傥记江南草树春
　　还憩湖光亭复次江元夀韵
　　羊酪莼羮本异区江湖随俗语娵隅紫鳞拨刺冲文荇翠羽翩翾过緑蒲舴艋兴饶青络马笭箵自当紫微壶丛书校罢频搔首天末孤帆去欲无
　　次韵钱徳初九日旅怀三絶
　　西风江面荻花秋鲙玉频年念昔游客帽只今无地落黄花满眼漫供愁
　　登高虚欲夸能赋乐事何曾副赏心斜日孤云两愁絶一觞聊为盍朋簮
　　浊醪自称和山药【张籍诗作酒和山药】小令新能坼水花况有阿戎供细雨岂知秋思满天涯
　　过嘉禾野塘
　　木末孤烟起夕炊茅檐直下钓鱼矶苍茫远水连天碧一叶短篷何处归
　　仆夫自燕山来云有次律兄书被盗失去
　　投晓平安使仓皇扣倚庐修涂幸及此细语问何如云自三关道曽持一纸书﨑岖经冦难只影到乡闾杜季习游恒山谒府帅刘公辄次刘彦常韵作二诗送之
　　勇往都忘去路难胷吞螭虎气桓桓呉头楚尾三年梦塞北江南五月寒痩马系门留我别明珠携袖许谁看书生自有西江量何止能濡舌本干
　　上相平戎不作难已开亭障彻乌桓公朝问罪知谁敌穷防要盟故自寒烽燧报安千徼肃羽书飞防万人看书生梦想从军乐隽语铭功墨未干【季习欲以铭投府帅】
　　董罙大有诗纪呉江豁然阁旧游索仆继和
　　湖隂旧雨记重来小阁深明傍水开防蝀横空桥倒影琉璃拍岸浪成堆胜游君复羮鱼婢幽屏予方饭芋魁遥想经行断堤曲野花漂尽雪玫瑰
　　次韵河阳张先父秀才
　　云疎日薄九秋深故国悬知咏稾砧试拂青萍怜气在更携绿绮觉尘侵浮家泛宅三年梦临水登山万里心小骑羡君盘谷去肯如思越费清吟
　　托长兴呉宰僦居
　　一区无地可经营宦牒东西寄此行问舍它时聊尔耳浮家今日太劳生肯将口腹累安邑正欲弦歌闻武城为我三间卜茅屋夜深来听读书声
　　寄次律兄学士柯田山新居
　　柯田一曲抱清湾两角孤云拥髻鬟猿鹤惊心招旧隠桑麻掠眼接通阛似闻小筑终年就应是幽扉尽日关为报添丁护鵶觜夜寒归梦绕家山
　　沈景修宗博示试院书事二章次其韵
　　岩谷何人叹久幽纻袍一一赴兼収衔枚尽欲成坚敌怀璧浑疑忌暗投独讶终篇惜鸡肋更须添烛校蝇头文章到此无殊律共赋菁莪泛泛舟
　　探帘山鸟一声幽斗觉晴光烂不收好梦已寻江上去清篇更许坐中投欣逢阮籍开青眼肯学虞卿赋白头闻道月波春色满好携行客住行舟【景修秀倅月波盖其郡楼】
　　次韵院中四絶句
　　行尽江山不记村却随花信到重门也知春色娇无赖取次先来绿草根
　　一尊相属语黄昏密雪飘零正满门记得江桥回马处冷香应断玉梅魂
　　要知春色到池塘深院无人午梦长已觉此身便静乐自温檀火炷炉香
　　荳蔻梢头春意浓轻狂无奈赚花风今年却寻芳晩凖拟残枝占晩红
　　石壁寺山房即事
　　云根斸翠接山椒小筑初营一束茅未放野泉萦曲磵旋移寒绿引春梢
　　望断南岗远水通客樯来往酒旗风画桥依约垂杨外映带残霞一抹红
　　石壁寺
　　山萦细路走修蛇峭壁连云只藓花木末忽看幡影乱马头初见殿隂斜回廊迤迤穿危峤侧涧娟娟露浅沙秀色可餐吾事办粥鱼茶板莫相夸
　　无言颁政以诗寄行简辄次韵
　　鑴磨文律似攻驹十载相从亦数予巻白欲倾东海酒闭门贪钞北堂书风烟入眼山围座鸥鹭惊心水满渠【公颇乐新居得谿山之胜】此乐定非公所有为闻鼇禁席频虚【右谓无言】平生狗曲视骊驹妙语琅琅独起予酒面那能伴从事【行简为酒官为五斗屈也】笔头飜欲戯中书官曹似是惊莲幕问讯何如念石渠只恐浮名不论数要须人识士非虚【右谓行简】
　　行简用前韵见贻复和酬之
　　岁月如驰鬬隙驹星星着鬓故欺予身宜丘壑长经梦语到轩裳辄废书扃步共嗟妨远趾清沟自觉映污渠黄麻白简公心事此去声名定不虚
　　过卞山次韵朱仰止涧亭絶句
　　曲涧潺潺隠石堤玉虬双引戯晴漪相思后夜添清絶木落山空月半规
　　环佩琮琤落断崖水清石痩没平沙幽人散防经过地草阁柴扉趂水斜
　　昔年
　　昔年寻贺老同泛越溪航雨发千岩秀风供五月凉目因秦望断心为禹祠伤闻道东湖地新来足稻粱
　　秋怀二首
　　庭柯脱翳叶归翼断经过水槛清渔罟风櫺响药罗傲霜荷柄少团露橘丛多秋色遂如此愁成今几何林梢吐寒月清絶不胜任蛮榼慿谁共胡笳秖自吟探帘风似翦切户斗如斟何处行舟动澄波自委金
　　即事
　　夘酒賸浇胷礧磈晨梳聊理髪鬅鬙方床自岸乌巾坐欲校黄庭嬾未能
　　秋日闲居
　　茅屋秋风斗破除萧骚浑似浣溪居青山侍坐从吾好黄帽笼头与俗疎赖有园官能送菜可无溪友解留鱼从今辄莫慙枵腹一饱须烦插架书
　　送卢左司赴阙舟中口占
　　胷中渺九梦泽笔底滔滔三峡流自合勲盟真易与漫回诗律付冥捜平生所慕李君御今日聊登郭泰舟去矣相望重搔首百年心事小迟留
　　野外罕人事
　　野外罕人事虽贫心自寛霜蔬供绿节社酒泛黄团日落归牛近风微宿鸟安展书遮老眼灯火砌儒酸
　　过竹西
　　百折清湾抱野田竹西风物故依然归牛更背斜阳去牧笛一声吹暮天
　　赠老禅
　　霜根刺刺猬圆颅犹倚禅床听木鱼底事世缘能老我到头尘事不关渠磨甎几日能成鍳闭户何人欲造车若有小参重问讯试寻消息向真如
　　成士瑴校登真诀垂就为作此诗问讯【成欲卜居三茅】
　　硬黄亲校大还书岩石相看已甚臞防遣五丁供给使聊烦六甲奉庖厨仙风自昔人何有灵气于今子岂无知得茅卿近消息应骖白鹄到清都
　　谢葛鲁卿雪中遣介送酒
　　雪舞白衣朝扣门一车送酒借春温寒威任减东阳带和气全归北海尊应为半生怜麴糵更留它日燕鸡豚是中可饮公须记报字如鸦醉眼昏











　　谿集巻二
　　钦定四库全书
　　谿集巻三　　　　　宋　沈与求　撰
　　律诗【长短句附】
　　正月十四夜观灯南寺子虚有诗次其韵兼呈骏发次顔
　　娟娟佳月挂南楼萧寺真成秉烛游火树忽惊新节物春衫不趂旧风流公方高卧追三巳我亦狂歌发四愁为报襟期得名胜何妨着处一开眸【初约子虚不出以次顔见招而往】
　　再用子虚韵和呈骏发次顔
　　灯市烧春接郡楼岁丰人乐事遨游繁弦急管方连夕痛饮高谈自一流短帽纵堪陪胜赏长檠那解照牢愁归来卧对西牕月独想清光烛电眸
　　十里笙箫沸市楼已占风物两优游人从月窟开青嶂灯挟星河映碧流曲席深杯成径醉长廊古寺溢清愁暗中我亦知公在彊对兰膏为举眸
　　子虚复有诗再次其韵
　　谁能延月倚危楼细履相将偶当游倦听山歌怀旧俗闲看水戏溅寒流【土人以水戏然灯】灯光竞作千门晓酒力微寛一掬愁明日八分疲阿买诗馋元只在清眸
　　次夕雨作用子虚韵奉怀次顔知鱼轩小集
　　夹道缯山耸蜃楼小轩终忆数条游月将人意十分满雨入溪光一流静听屐声喧夜市旋挑灯灺醖春愁闭关不问隂晴事时怪花掠病眸
　　别羣从
　　十年劳远梦今日又征鞍雨入花梢困风生麦浪寒飘零逢酒怯老大别家难去矣功名事终须把镜看
　　步
　　呼【去】声渐逐潮头远帆影低随日脚斜已喜扁舟近步江鸥无数立寒沙
　　将达行在所
　　潮落江城暮帆开一苇轻云屯六龙驻天近五星明率土朝方岳何年洗甲兵君王似光武折棰看升平陈子尚博士休官还京口作此诗饯之
　　勇退曾无屋数椽挂冠神武便飘然陶潜去家一百里张翰収名四十年平世深知还有几少时健决已无前【子尚昨主临淄簿与部使者论不合径去官】侏儒饱食堪羞死莫浪狂言为着鞭
