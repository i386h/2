<!-- { "loadSidebar": true } -->
　　建安士人范君自号梅谷二十年余尝为赋诗后又为作跋焉晩识金华宋君居于洪之西山亦自号梅谷范宋竞谷千载而下遂与王谢争墩作对矣然宋无范之赀力范无宋之才思晩有游勉德润诸名人为着语宋仅寳藏临川曽景建一序而已按寳庆丁亥景建以来诗祸谪舂陵不以其身南行万里为戚方且惓惓然忧宋君营栖之无力尤可悲也余厚宋之诸昆亦厚景建感今念昔览巻慨然宋名自逹字德甫
　　题宋自达诗
　　金华宋氏有丈夫子六人侨居豫章余少皆识之谦甫尤知名八龙之絶小五虎之最怒者及来江东又识德甫示余诗一巻盖谦甫之羣从年少于谦甫而笔力咄咄逼之矣自昔以一家兄弟致盛名其殿后者必愈伟晋有小陆南朝有小谢唐有小杜它日君家景文公亦号小宋君其披襟当之勿让
　　题程垣诗巻
　　昔杜牧罪某人不合称处士其说以为下有处士乃上之耻处士之名自尊也谤国也徽士程君自号逸士将无为牧辈嘲侮乎然孔氏记古逸民仅得七人如沮溺荷蓧之流皆存其言论于诸弟子中説漆雕开与曾防曷尝以隠居为非乎然则君虽称逸士可也余得君诗七巻读之窃知君喜姚合所编极集而自方贾岛余谓姚贾缚律俱窘邉幅君所作稍抑扬开阖穷变态现光怪絶不似姚贾未知与任华卢仝何如耳华与李杜游仝客昌黎公之门故有竒崛气骨意君诗实本任卢而阳讳之否则殆兵家所谓暗合孙吴者异日见君当究其论
　　题赵戣诗巻
　　歙郡赵君寄余诗五首五七言亦宗晩唐然稍超脱不为句律所缚歌行中悲愤慷慨苦硬老辣者乃似卢仝刘义或曰古人之作由情性而发后人之作以气力相雄而已余曰不然夫太湖灵壁玲珑可爱而匡庐雁荡拔起万仞紫翠扫空山矾水仙幽澹见赏而乔松古柏絶无芳艳直以槎牙突兀为奇尔君益勉之情性人之所同气力君之所独独者难彊而同者易至也
　　题叶介文巻
　　休宁叶君槖其文甲乙藁者六十四巻请予评之予读之曰多乎哉觉君之锋颖意气如孙伯符下江东之兵如张雷出匣之劒如胥江初三十八之潮有剽甚不可当沛然不可遏之势不惟人望而畏虽君亦自以为斯世莫已敌者君尤豪于诗编帙几侔杜苏然予观古人名世之作或以一字而传梁鸿之噫是也或以二字三字而传元道州之欵乃鲁山之于蒍于是也推而至于三百篇亦然岂惟诗哉君学本周张以予观之周子所着一图张子二铭而已君它日观牕前之春草撤座上之虎皮深养而谨出之则六十四巻之中必有所去取矣
　　赠日者许澄之
　　横渠大儒也喜论命丫翁遗直也常与日者语晦静汤君学问节义人也其赠许子之言卫道甚严然不能不惓惓于许子之流盖精诣不减于横渠而乐易殆过于了翁矣巻中多吾故人如子文侍郎贯卿考功皆为着语亦足以见许子之术有以动人否则贾谊宋忠辈人安肯过而问之乎
　　跋东园方氏帖
　　蔡端明茶録
　　茶録余凡见数本此本与临真草千字文唐太宗哀册顷屡同方孚若借观主者出于轴中巻舒才毕急袖之去其秘惜之如此后三十年乃为方君所得始君之求之也不得不止及既得之也则又大喜巾袭扃鐍若恐有负之而走者噫君可谓好之笃矣余闻异书名迹天所靳固人欲以区区智力擅为已有自昔及今未有能久者蔡邕藏论衡于帐辩才栖禊帖于梁皆为人盗去是犹曰匹夫不足于力尔虬须帝絶重钟王笔迹贮以玉匣石函入陵中后为温韬所发诸帖遂传人间甘露宰相捐厚货或官爵钩取名书画凿垣纳之祸作为人剔取奁轴金玉而弃书画于路此一主一相以天下之力而不能守而世之笃好必取者尚自以为可传万世子孙而不失防于惑矣或者守之有道欤余曰惟得之无愧者差庶几昭陵诸帖皆悬金帛而得惟禊序以谲取然赐萧翼银瓶一金镂瓶一玛瑙枕一并实以珠内廐马二第一区赐辩才物三千段谷三千石固非亏价矣刼陵之厄殆不可晓王广津以茶致宰辅以权力聚玩好身与家且不能庇恶能庇书画哉君有好古博雅之名无巧偷豪夺之谤不但广求以足所好又能积善以永其传然则虽乆而不失之矣
　　蔡端明临真草千文
　　艺未有不习而工者右军书禊帖致数十本智永临千文凢八百本辩才年八十余日临兰亭数过忠蔡公书法为本朝第一然二王帖真草千文乐毅论皆有临本而千文尤为絶妙岂非备众体而后可以自成一家欤
　　蔡端明书唐太宗哀册
　　文皇帝除乱致治功德尽可形容使班马秉此笔必甚竒伟斯作稍似不称然沙场罄翦斗极咸覊狼山入囿瀚渚归池东旌若木西斾条支龙乡委賮鸟服来仪亦佳话也今人恐不能道
　　蔡端明三司日録
　　西川绢汾州石州虢州木植延州修桥枋解州盐荆湖茶皆入思虑微而麦麫亦为经画蔡公本以名节翰墨著名而勤于吏职如此葢先朝擢材必责实用往往由翰林学士判省府然后辅政士大夫亦不肯以清谈自髙如欧蔡皆台阁名臣及主计尹京有健吏所不能及近世喜吏事者多为名胜不与号为名胜者例不屑细务非委事于儇佞少年则受成雁鹜行而已使见蔡公此帖必以为絮
　　跋山谷书范滂传
　　党祸东都最惨唐次之本朝又次之固乔皆社稷臣伏刑都市膺滂诸贤率身贯五木骈颈就僇所杀天下贤俊数千人其幸而得免如陈寔申屠蟠之流仅一二数使孟德仲谋不生汉亦必亡唐末举当世清流尽投之浊河而国随之矣本朝党论屡兴事与汉唐同而治乱与汉唐异盖列圣至仁至明静观徐察竦夷简指富范为党魁而昭陵随悟章蔡请斵君实晦叔棺族莘老而泰陵不聴桧欲按诛赵元镇等家族上赖思陵保全胄诬防忠定王禁道学因而废锢名胜茂陵一旦奋发雪忠定弛学禁而羣贤复用矣三百余年之间邪说终不能以胜正论小人终不得以胜君子虽更阳九百六之会适以开一马渡江之业歴丙午丁未之厄晏然享太乙临吴之福有以也夫予尝谓前世党人有刀锯之祸若本朝则烟瘴而已然前世或自系于狱或谊不独生或以齐名李杜为荣同于为善同于嫉恶同于舍生取义乌呼盛矣哉季世风俗不然随好恶而改化视胜负为向背首畔大防者有之反噬安石者有之范忠宣诸子多贤尚劝乃翁求出籍而斩頥万段恕亦不救者皆是也此风既成窃意未必乐与范尹欧富同贬况甘与君厨俊及同死乎豫章公逺窜不悔囚宜州谯楼上犹书此传无愧于孟博矣忠定子吏部孙尚书当庆元初阖门避谤絶口不自明尤贤于忠宣之家矣彼雍容立朝进无刀锯之祸退无烟瘴之忧而不能自强于善者览巻宜有愧色
　　跋王元邃诗
　　元邃使君长余三嵗三十年前相遇于衢严客舍中示予诗巻于时笔力如雷奋蛰户而出如风挟翼而上如河决宣房瓠子而下也歳月几何予屡逐于朝使君亦上还二千石印绶相视各六十余须发无黒者意使君槖中诗且万首矣一日饷予枣本畧自谱年每歴一官涉数嵗仅存二三十首或止三数首通不出一帙盖其掩抑光怪而趣味深逺黜落葩艳而骨榦老苍至于商今防古谈经订史精论新义絶异一世前人髙处未尝摹拟亦不自知其合辙也昔者周公惟作鸱鹗七月二诗夫子不自为诗合王朝列国千余年风人之作删取三百五篇其严如此乃若人自为集集之多者至数十倍于夫子所删乌呼诗之盛固诗之衰欤前辈谓有意而言意尽而言止为天下之至言试以此说观近人之集类无意而言者也意尽而言未止者也如使君所作则非有余于词而不足于意矣惟少故精惟精故传奚以多为哉初使君少与长君以律赋齐名莆之作者皆在下风长君早夭士林痛惜向来同袍子如德润方公诸人多已贵显使君方连蹇推迁三郡浩然无叹老嗟卑之意其言论风防畧于诗使君王氏为太冲元邃是也长君名秉哲


　　后村集巻三十一
　　钦定四库全书
　　后村集巻三十二　　　　宋　刘克庄　撰题跋
　　跋聴蛙方氏帖
　　东坡颖师聴琴水调及山谷帖
　　櫽括它人之作当如汉王晨入信耳军夺其旗鼓盖其作畧气魄固已陵暴之矣坡公此词是也它人勉强为之气尽力竭在此则指麾呼唤不来在彼则颉颃偃蹇不受令勿作可矣但韩诗云湿衣泪滂滂坡诗前云弹指泪纵横后云无泪与君倾或以为复余曰前句雍门之哭也后句昭文之不鼓也结也非复也山谷帖虽止三行卄九字然为人作墓志必咨问行状中事亦可见前辈直笔实録之意可以为谀墓者之戒
　　蔡端明帖
　　蔡公诗云茘枝才似小青梅盖四月初四作四月未有茘枝所谓似小青梅者乃一种似茘枝名火山亦佳品熟以五月间人不以为贵也又一帖借六典刘茂才何人藏书乃富于蔡公耶腾本当作誊疑笔误或通用也
　　蔡端明帖
　　蔡公殁将二百年宅相子孙寳其遗墨虽寸纸只字亦补缀成帙如袭珠璧公之择壻与壻之贻后皆不可及矣世传第五伦挝妇翁张延赏轻子壻惜其未见此帙也
　　朱文公与方耕道帖
　　吾里前辈方耕道耒乾道二年擢第歴仕有亷直声受学朱张之门尝从宣公辟为湖北帅属文公与之书云既为辟客有见闻当宻言又云当斟酌量度有益而后言又云若一言不契即欲忿然引去则不可文公性方峻与它人言多勉其刚烈激发而与耕道言更欲其委曲和缓若耕道者可谓直谅之友矣按宣公少从忠献兵间所交皆大儒名卿相耕道晩出一书生尔所见岂有超出宣公者哉然宣公怀必竭事必咨不以耕道之卑而不即也耕道感激知已遇事无隠或因杯酒辄发或欲搢笏显诵不以宣公之贤而不谏也昔孔明下教许州平幼宰之参署韩愈送河阳从事愿处士无图利于大夫长必求属以自助属必尽忠于其长古之道也若夫长之贤未至于宣公属之贤未至于耕道各宜録文公遗墨一通置之座右
　　予既跋前一帖又读别帖云闻所苦増进不胜惊忧又云欲助毉药而不可得今那五十千遣去乌虖文公之金伯夷之粟也前帖见耕道之介此帖见耕道之亷遂并识之
　　南轩与方耕道帖
　　闻元晦在闽与陈丞相甚欵不知此公近来议论趣向如何此南轩与耕道帖也是时丞相方起帅金陵与欧公起帅太源时略同前辈尤惜晩节南轩之忧陈公犹韩公之忧欧公也及丞相过阙极论时事故南轩别帖云陈公入对有忠切之言使人愈増岩曕之敬又云元晦冩寄刘枢遗奏读之涕零乌虖以正献忠肃二公平生所立如此而识者必要其终而后定此圣贤所以临深履薄至死而后已也夫
　　南轩送方耕道诗
　　汉魏以后士大夫风流扫地人物流品置不复论直以权位相操持桓温谓孟嘉人不可无势我乃能驾驭卿野哉斯言又以景升大牛况袁宏欲杀以飨士其去黄祖也几希南轩先生人物之宗望临一时辟一选人入幕其未至也望之不翅一日三秋于一尉之去登楼饯饮赋诗惜别韩子不云乎死于执事之门无悔也故南轩父子尤得天下士心忠献之幕如陈丞相刘寳学张安国王嘉叟查元章诸公皆为南渡名臣南轩之客若游诚之方道耕之流官虽不遂亦介洁自守终身不可屈折乌虖盛哉
　　鲁简肃吴文肃宋次道帖
