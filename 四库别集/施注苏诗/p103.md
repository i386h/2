<!-- { "loadSidebar": true } -->
　　物生有象象乃滋梦幻无根成斯须方其梦时了非无泡影一失俯仰殊清露未晞电巳徂此灭灭尽乃真吾云如死灰实不枯逄场作戏三昧俱化身为医忘其躯草书非学聊自娯落笔巳唤周越奴苍鼠奋髥饮松腴剡藤玉板开雪肤游龙天飞外人呼莫作羞涩羊氏姝【左传僖公十五年韩简曰象也筮数也物生而后有象象而后有滋滋而后有数金刚经一切有为法如梦幻泡影如露亦如电应作如是观传灯録邓隐峰对马祖曰竿木随身逄塲作戏法书苑周越善草书而不逮懐素又先生不喜周越草书谓其险劣尝跋懐素帖云此书不佳乃似周越晋王羲之传善书论者称其笔势以为飘若游云矫若惊龙韦续书诀墨薮梁武帝评羊欣书如大家婢为夫人虽加位遇而举止羞涩终不近似法书苑亦云】
　　次韵刘景文见寄
　　淮上东来双鲤鱼巧将诗信渡江湖细看落墨皆松瘦想见掀髥正鹤孤烈士家风安用此书生习气未能无莫因老骥思千里醉后哀歌缺唾壶
　　【晋王敦传每酒后輙咏魏武乐府老骥伏枥志在千里云云以如意击唾壶以为节壶邉尽缺】
　　次韵赵景贶督两欧阳诗破陈酒戒
　　商也哀未忘歳月忽已秋祥琴虽未调余悲不敢留矧此乃韵语未入金石流羲之生五子【一作之】总角出银钩吾家有二许下笔两不休君言不能诗此语人信不千钟斯为尧百榼斯为丘陋矣陶士行当以大白浮酒中有失醉则不惊鸥明当罚二子已洗两玉舟
　　【檀弓子夏既除丧而见与之琴和之而不和弹之而不成声作而曰哀未忘也先王制礼弗敢过也晋王羲之传有七子知名者五人索靖传作草书状曰婉若银钩飘若惊鸾二许谓苏许公父子瓌颋也故曰吾家魏文帝典论论文云班固与弟超书曰武仲以能属文为兰台令史下笔不能自休后汉孔融传曹操制酒禁融频书争之曰尧不千钟无以建太平孔非百榼无以堪上圣又孔丛子子路嗑嗑尚饮百榼云云已见前晋陶侃传字士行每饮酒有定限殷浩等劝更少进侃凄怀良久曰年少时曾有酒失亡亲见约故不敢逾大白注再见周礼秋尝冬烝祼用彝黄彝皆有舟王注二子谓欧与陈两玉舟则先生实有扬州药玉船也】叔弼云履常不饮故不作诗劝履常饮
　　我本畏酒人临觞未尝诉平生坐诗穷得句忍不吐吐酒茹好诗肝胃生滓污用此较得丧天岂不足付吾侪非二物岁月谁与度悄然得长愁为计巳大误二欧非无诗恨子不饮故强为嚼一酌将非作愁具成言如皦日援笔当自赋他年五君咏山王一时数
　　【白乐天思旧诗且进杯中物其余皆付天左传襄公二十七年宋向戌从子木成言于楚诗国风谓余不信有如皦日南史颜延年作五君咏山涛王戎以贵显被黜再见】
　　臂痛谒告作三絶句示四君子
　　公退清闲如致仕酒余欢适似还乡不妨更有安心病卧看萦帘一炷香
　　心有何求遣病安年来古井不生澜祗愁戏瓦闲童子却作泠泠一水看
　　【楞严经月光童子言尝于比丘室中安禅我有弟子窥牕观室惟见清水遍在室中了无所见童稚无知取一瓦砾投于水内激水作声顾盻而去我出定后颇觉心痛又互见前注】
　　小閤低牕卧晏温了然非黙亦非言维摩示病吾真病谁识东坡不二门
　　【史记汉武帝纪至中山晏温有黄云盖焉如淳曰三辅谓日出清霁为晏晏而温也】
　　到颍未几公帑已竭斋厨索然戏作
　　我昔在东武吏方谨新书斋空不知春客至先愁予采杞聊自诳食菊不敢余岁月今几何齿髪日向疎幸此一郡老依然十年初梦饮本来空真饱竟亦虚尚有赤脚婢能烹赪尾鱼心知皆梦耳慎勿歌归欤
　　【白乐天诗渴人多梦饮饥人多梦食宝积经说食者竟无所饱梦饱者竟无所得韩退之寄卢仝诗一婢赤脚老无齿】
　　景贶履常屡有诗督叔弼季黙倡和巳许诺矣复以此句挑之
　　君家文律冠西京旋筑诗坛按酒兵袖手莫轻真将种致师须得老门生明朝郑伯降谁受昨夜条侯壁已惊从此醉翁天下乐还应一举百觞倾
　　【韩祭柳子厚文不善为斲血指汗顔巧匠旁观缩手袖间汉齐悼惠王传朱虚侯章曰臣将种也又晋书胡贵嫔尝与帝博争道伤帝指帝怒曰真将种也周礼夏官环人掌致师郑氏云致其必战之志左传僖二十八年郑伯如楚致其师唐书选举志举人既及第缀行通名诣主司第则谓门生按将种谓两欧阳门生则公自谓也左传宣十二年楚子克郑郑伯肉袒牵羊以迎汉周亚夫传景帝诏使救梁亚夫不奉诏坚壁不出夜军中惊内相攻击扰乱至于帐下亚夫坚卧不起顷之复定亚夫封条侯醉翁欧阳公自谓也欧公寄苏子美诗我亦愿助勇鼔旗噪其旁快哉天下乐一釂宜百觞】
　　赠月长老
　　天形倚一笠地水转两轮五伯之所运毫端栖一尘功名半幅纸儿女浪苦辛子有折足铛中容五合陈十年此中过却是英特人延我地炉坐语软意甚真白灰如积雪中有红骐驎勿触红骐驎作灰维瞠拱手但黙坐墙壁徒谆谆今宵恨客多污子白防巾后夜当独来不烦主与宾蒲团坐纸帐自要观我身
　　【虞洪穹天论天形如笠而冐地之表晋天文志引葛洪浑天说云天如鸡子地如鸡中黄天表里有水各乘气而立载水而行周天三百六十五度半覆地上半绕地下走转如车毂之运也传灯録汾州无业国师云看它古德得意之后茅茨石室向折脚铛子里煮饭吃柱赠闾丘师兄诗夜防接软语屡见红骐驎兽炭也传灯録墙壁瓦砾亦能説法杜赞公房诗细软青丝履光明白防巾深藏供老宿取用及吾身】
　　次韵答钱穆父穆父以仆得汝隂用杭越酬唱韵作诗见寄
　　大耿疲劳巳离羣小冯慈爱且当门【公自注轼本以舍弟亲嫌请郡】玉堂不着扶犂手霜鬓偏宜画鹿轓豪杰虽无两王继风流犹有二欧存【公自注两王谓子直深父二欧谓叔弼季黙】清诗巳入新歌舞要使邦人识雅言
　　【后汉耿弇传张歩曰尤来大彤十余万众吾皆即其营而破之今大耿兵少又皆疲劳足可摧乎注弇耿况之长子故呼为大耿小冯注巳再见谢承后汉书郑为临淮太守行春有两白鹿随车夹毂而行主簿黄质曰三公车轓画作鹿明府当为相乎后果为太尉】
　　韩退之孟郊墓铭云以昌其诗举此问王定国当昌其身耶昌其诗也来诗下语未契作此荅之【王定国与吴正宪充冯文简京素善而师友东坡舒亶辈欲倾二公因坡诗狱罗织定国遂南行万里三年而归司马温公当国深器遇之东坡在翰林以人言力请郡去未几定国亦报罢此诗自慎勿怨谤谗以下端为定国发也】
　　昌身如饱腹饱尽还复饥昌诗如膏面为人作容姿不如昌其气郁郁老不衰虽云老不衰劫坏安所之不如昌其志志一气自随飬之塞天地孟轲不吾欺人言魏勃勇股栗向小儿何如鲁连子谈笑却秦师慎勿怨谤谗乃我得道资淤泥生莲花粪壤出菌芝頼此善知识使我枯生荑吾言岂须多冷暖子自知
　　送欧阳推官赴华州监酒
　　我观文忠公四子皆超越仲也珠径寸照夜光如月好诗真脱兔下笔先落鹘知音如周郎议论亦英发文章乃余事学道探窟死为长白主名字书绛阙【公自注熙宁之末仲纯父见仆于京城之东曰吾梦道士持告身授吾曰上帝命汝为长白山主此何祥也明年仲纯父没】伤心清颍尾已伴白鸥没喜见三少年俱有千里骨千里不难到莫遣歴块蹶临分出苦语愿子书之笏【四子发伯和奕仲纯棐叔弼辩季黙史记田敬仲完世家梁王曰寡人国小也尚有径寸之珠照车前后各十二乗者十枚三国吴周瑜精意音乐有阙误瑜必知之详见廿六巻次韵王都尉诗注吕防传孙权论防曰筹畧竒至可次公瑾但言议英发不及耳瑜字公瑾歴块字出汉书王褒传详十二巻韩干牧马图诗注晋舆服志古者贵贱皆执笏有事则书之释名笏忽也有教命及所啓白则书其上偹忽忘也又法书苑秦有八体书其七曰殳书徐锴曰书于殳也文书笏武书殳】
　　十月十四日以病在吿独酌
　　翠栢不知秋空庭失摇落幽人得嘉防露坐方独酌月华稍澄穆雾气尤清薄小儿亦何知相语翁正乐铜炉烧栢子石鼎煑山药一杯赏月露万象纷酬酢此生独何幸风缆欣初泊逝逃颜跖网行赴松乔约莫嫌风有待漫欲戏寥廓泠然心境空彷佛来笙鹤
　　【欧阳公顔跖诗颜回饮瓢水陋巷卧曲肱盗跖厌人肝九州恣横行囘仁而短命跖夀死免兵愚夫仰天呼祸福岂足慿云云汉王褒传偃仰诎信若彭祖呴嘘呼吸如乔松颜师古曰乔王乔松赤松子也庄子逍遥逰列子御风而行泠然善也此虽免乎行犹有所待也屡见列仙传王子乔好吹笙作凤凰鸣于缑氏山头乗白鹤驻山岭举手谢时人数日而去】
　　独酌试药玉滑盏有怀诸君子明日望夜月庭佳景不可失作诗招之
　　镕铅煮白石作玉真自欺琢削为酒杯规摹定州瓷荷心虽浅狭镜面良渺弥持此夀佳客到手不容辞曹侯天下平定国岂其师一饮至数石温克颇似之风流越王孙诗酒屡出奇喜我有此客玉杯不徒施请君诘欧陈问疾来何迟呼儿扫月榭扶病及良时
　　【汉张释之传廷尉天下平也于定国传为廷尉食酒至数石不乱冬月治请谳饮酒益精明诗小雅人之齐圣饮酒温克】
　　欧阳季黙以油烟墨二丸见饷各长寸许戏作小诗
　　书拾轻煤佛帐扫余馥辛勤破千夜收此一寸玉痴人畏老死腐朽同草木欲将东山松湼尽南山竹墨坚人苦脆未用叹不足且当注虫鱼莫草三千牍
　　【汉公孙贺传朱安世曰南山之竹不足受我辞斜谷之木不足为我械韩退之读皇甫湜诗尔雅注虫鱼定非磊落人史记滑稽传东方朔初入长安至公车上书凡用三千奏牍再见】
　　明日复以大鱼为馈重二十斤且求诗故复戏之
　　汉庭九尺人谁似老方朔将一寸金令足三冬学饷鱼欲自洗鳞尾生卓荦我是骑鲸手聊堪充鹿角【汉东方朔传初来上书曰臣年十二学书三冬文史足用杨雄羽猎赋乗钜鳞骑鲸鱼杜送孔巢父诗若逄李白骑鲸鱼道甫问讯今何如欧阳公逹头鱼诗吾闻海之大物类无穷极毛鱼与鹿角一龠数千百鹿角小鱼也】
　　和赵景贶栽桧
　　汝隂多老桧处处屯苍云地连丹砂井物化青牛君时有再生枝【公自注颍之灵坛观有再生桧】还作左纽纹王孙有古意书室延清芬应怜四孺子不堕凢木羣体偹松栢姿气含芝术薰初扶鹤立骨未出龙纒筋巢根白蚁乱网叶秋虫纷乃知蔽芾初甚要封殖勤他年皮三寸狐鼠了不闻
　　【中记千歳之树精化为青羊万岁之树精化为青牛秦始皇使人伐大树有青牛跃出走入丰水青高议亳州太清宫八桧有左纽炼丹等名王注杜甫有种四小松诗又管子对齐侯问苖曰苖始其少也煦煦乎何其孺子也今栽桧亦适有四故云尔雅释木柏叶松身曰桧汉晁错传胡貉之地木皮三寸氷厚六尺】








　　施注苏诗巻三十
　　钦定四库全书
　　施注苏诗巻三十一
　　宋　苏　轼　撰
　　施元之　原注
　　武进邵长蘅　删补
　　诗三十九首
　　【时守颍州作】
　　叶待制求先坟永慕亭诗【叶待制名康直字景温建州人擢进士第知光化县其政务便民以治绩显歴秦凤陕西转运饟泾原师知秦州夏人宼甘谷景温戒诸将设伏以待殱其二酋自直龙图阁进待制陕西都转运使请亳州召为兵部侍郎卒】
