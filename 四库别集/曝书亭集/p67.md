<!-- { "loadSidebar": true } -->
　　朝者赓飏盛际归乎田者歌咏太平既无得失之患存于中而何格式之限此呉江沈明府不羁集之所由作也君壮年举进士出宰西陲不屑治簿书折腰屈膝于大吏遂引归所居背郭渔村蟹舍相望予尝过焉白花红蓼水及于读书之牀而君吟咏不辍久之辑其前后诗稾属予序而传之同好君之诗好盘硬语耻蹈摹仿之迹时而纵横时而渊奥一畅其志之所欲言今海内之士方以南宋杨范陆诸人为师流入纤缛滑利之习君独以涩体孤行其间虽众非之而不顾可谓有志者也
　　刘徳章诗序
　　宛平刘徳章年未三十以廕仕上林苑监丞坐事系狱既而得免徙家易水之上南浮江沔转客燕齐间徳章幼能诗然性嗜饮酒结宾客为之未工也既以罪废遂肆力于是好排硬语不为格律所缚欲成一家之言可谓有志者也以徳章之才谁之不如试以事奚而不可乃甫入仕遽颠蹶是有命焉非人之所能为也且夫懐才而不得毕试见弃于时宜发之于诗其声麤以厉其辞怨而怒今观徳章所作声足乐而不流文足论而不息葢合乎雅颂之防徳章年方刚学日以进必有更遒于今者孟郊之诗曰恶诗皆得官好诗空抱山夫徳章既不屑为恶诗殆无意于得官也已
　　王考功遗集序
　　诗自删后亡其辞六篇惜也南陔白华孝子之诗居其二也既又思之子之获侍庭闱定省之文晨羞夕膳之节丰啬虽殊承志则一斯其言为人之所同二诗虽亡其义可以意得若夫色养有违斯境以人殊由是陟岵则嗟其逺汝坟则迫于近鸨羽悲于下四牡谂于上北山思养四月思祭已为人世可矜之事至于亲亡不得见则天下之惨莫甚于是此蓼莪之痛以为不如死之久也当其已返于家而哀思益甚故曰出则衔恤入则靡至又曰民莫不谷我独不卒此其时尚贪食息以自全哉乃或泥毁瘠而病君子勿为之説以绳当世之执亲丧者嗟乎使蓼莪之孝子作诗之后而死则孔子必不以灭性非之而仍录其诗可信也新城王先生子厎以吏部考功郎中被谪喜溢顔面将归养其亲而母夫人逝先生擗踊而哭水浆不入口三日既归血渍于縿幕之上夜不解绖虮虱尽生葢未练而卒于是乡人私諡之曰节孝先生既没四年其弟户部君阮亭辑其所遗诗文编为若干巻属尊序之先生诗空明超逺初诵之若浅易讽咏数过而防愈深其文条畅芊蔚羽翼经传葢言出乎肺腑而辞无雕绘至告母文三篇哀动顽艳尤卓然可传无疑也彞尊以贫故游四方先舍人之丧逾月而奔未祥而复出舍垩庐而逆旅绳屦要绖仆仆于逵道而靡所止息彞尊之不孝是岂足以序先生之文哉惟是行役而丧其亲所遭之惨则与先生同之有感蓼莪作诗者之义乃因户部君所请论次之如此
　　钟广汉遗诗序
　　秀水朱彞尊序其亡友钟渊映广汉之诗曰呜呼广汉之亡才者释所忌不才者去所怨而予心之悲不自知其然流涕之无已也广汉在吾党年最少所为诗文横絶时人其论駮援据古昔虽老儒钜公莫能难居恒遇人胜己者执礼法甚恭至不如己者或相对终日不与语以是乡曲之士嫉之如雠然如予者去广汉不及逺甚而与之交十年未见其倨祗见其恭也自予归自永嘉广汉已病犹力购文史昼夜编纂期予共注五代史记既而予游大同转客太原广汉遗子书数百言谓五代之主其三皆起晋阳最后刘旻三世固守其地思览其废墟考其遗迹未几游京师出居庸之闗病复作比予至自京师则广汉没已三月其归丧且旬余矣广汉丧既归其平生与广汉无忤者先刻其诗以行予留京师与谭七舍人兄舟石复集其古今诗得二巻较之先刻者去取畧异葢其存者未必皆其称意之作而是集则卓然可传虽忌者怨者见之亦从而称善也呜呼后有作者取广汉之诗诵之其和平醇雅可想见其为人益以信予言之足悲也已




　　曝书亭集巻三十八
　　钦定四库全书
　　曝书亭集巻三十九
　　翰林院检讨朱彞尊撰
　　序【六】
　　钱教谕忘忧草序
　　有升斗之禄足以糊口衣有逢掖出有车入有官舍束修之敬有弟子无法令束湿之苦而有诗书讲习之乐故今之仕者惟司教一官可以适其志焉然月奉既薄或以之僦舍坐客无毡弟子载贽者少则并日而食盖或不给不给则忧忧则其来无方不可断絶虽欲忘之勿能也是有道焉吾惟获吾中心之所求则情为吾移不为境夺衡门之君子亦至贫矣其诗曰泌之洋洋可以乐饥夫饥至于可乐则天下安有不足之境欤西安县儒学教谕海盐钱君之官六年僦舍以居不以苛礼责问业之弟子饎防不继而君充然自得莳百卉于庭种松于盆暇輙赋诗画松石乆而所作日多遂出以示同好名之曰忘忧草属予序之予每见今之富贵利逹者位愈髙禄愈丰则其忧贫也愈甚无他心不游道徳之林则中无眞乐外诱挠之其长戚戚焉宜己钱君居下位不以阨穷自悯而吟咏自适其诗无镂肝鉥肾之苦一畅其所欲言俾诵之者欣然防于心不知忧之何以释而况乎作诗者哉
　　忆雪楼诗集序
　　寳坻王君煐子千耽诗嗜山水尝游田盘之山琳宫梵舍题句殆徧顾不以示人以是都下言诗者或未之及也独青州赵中允秋谷识之秋谷于人少许可其于诗尤不轻以誉人者也既而由刑部郎出知惠州府事至则揽罗浮泉源之胜追和苏学士诸诗于是梁吉士芝五陈处士元孝辈交相评论诸君子者岭南诗人之冠其持议或不同而美君之诗无以异则君诗之工可信已君示予忆雪楼诗若干巻自汉魏六朝唐之初盛中晩下及宋元明人体制靡所不合予每怪世之称诗者习乎唐则谓唐以后书不必读习乎宋则谓唐人不足师一心专事规摹则发乎性情也浅惟夫善诗者畅吾意所欲言为之不已必有出于古人意虑之表者且夫诗也者縁情以为言而可通之于政者也君于蔬果之微不忘其亲山水之游惟氓是恤而又笃于朋友居者思其来来者留之不去懐旧之感溢于言表其用情也挚斯温柔敦厚之教生焉宜乎通之于政而政举施之于民而民乐其恺悌也君属予为序予之言初无异于秋谷及岭外诸君子之言也而原君之所以工则予有独信者尔
　　张趾肇诗序
　　娄县张趾肇别十年矣挐舟小长芦请业于予诵其诗犹操唐人之音不蹈宋元麁厉软熟之习可谓媕羣雅之长者也曩趾肇留国门当日钜公延揽后进好引浮薄之士而趾肇独耻干谒其不遇固宜今复蹑屩而北众方拾苏黄杨陆之余唾而去其菁华或见以为工趾肇仍循唐人之风格毋乃龃龉而难入乎虽然学宋元诗于今日无异琴瑟之专一或为聴者厌弃文之髙下吾自得之吾言之工安知不有赏音其人者李习之有言人之穷逹所遇各有时何独至于贤丈夫而反无其时哉趾肇行乎今户部尚书泽州陈先生左都御史新城王先生其诗未甞不操唐音者试以质之当必有所遇矣
　　成周卜诗集序
　　吾于畿辅友鸡泽殷伯子岳焉伯子之论曰诗言夫志也自唐人以之取士而格而律抽黄俪白专尚比偶之工言志之防微矣故伯子于诗不作近体尤不喜作七言近体人怪之不顾也予覧观唐人惟杜陵香山多作七律然集中所存终不及诸体之半逮苏子瞻陆务观杨廷秀多以斯体见长至郝天挺之鼓吹许中丽之光岳英华专收七律余皆舍而不録其后瞿佑朱绍胡琰之徒踵其故智各事采获古风渐衰宜诗教之日下矣予近録明三百年诗阅集不下四千部集中凡古风多者其诗必工开巻即七言律者其诗必下盖以此自信并以信伯子之言虽矫枉而得其正焉大名成子文昭字周卜相遇虎丘风度之雍容辞气之和雅望而知为王谢崔卢之子姓酒间论诗以不善七律自慙予索其诗诵之则斯体未尝不工特不好焉尔夫人心之动音起而声应之九歌八风七音六律要以为言志之助自四声既画而律诗之韵止取其一五言以试士七言以应制乆而邦国天下悉用之焉而又唱酬之作必次韵以见才所言者志而所尚者韵其于义也何居成子曰然斯则文昭助先生张目者也四月维夏成子告归遂述之以当诗序
　　南湖居士诗序
　　今之诗家大半厌唐人而趋于宋元矣或谓文不如宋诗不如元赤城许廷慎非之以为宋诗非元人所及要亦一偏之见也大都宋人务离唐人以为髙而元人求合唐人以为法究之离者不能终离而合者岂能悉合乎武陵胡子好学博闻其为诗不专师一家用已法神明之兼综乎天寳元和长庆诸体下及苏梅黄陈范陆虞杨离之而愈合可谓能得师者也若其长篇诸诸便便涵以一气长矣而不觉其冗多矣而益见其遒胡子年未三十充之以学不已何难与屈宋唐景嗣响吾知审音者罢歌北风而歌南风矣
　　小方壶存槀序
　　休宁汪晋贤氏徙居梧桐乡营碧巢当吟窝筑华及之堂以燕兄弟賔客建裘杼楼以藏典籍其曰小方壶者郡城东角里之书屋也晋贤少工韵语吾友周布衣青士好论诗毎切劘同学文字为人所憎晋贤特虚己下之不以为忤继又交沈秀才山子均延之賔坐鸡鸣风雨不辍其音海内名士闻声相求舟车接于逵道晋贤出缟纻订侨札之分时名借甚二子既逝晋贤仕为桂林通判调太平迁知郑州事未赴居母忧服除谒选人不果铨归取平生古今体诗裒为一十八巻题曰存稾问序于予予思古来友朋酬和之乐无如元人安阳许氏则有圭塘欸乃集昆山顾氏则有玊山名胜雅集二编吴县徐氏则有金兰集上虞魏氏则有敦交集浦江郑氏则有麟谿集流播至今然仲瑛雅集之外嵗编已诗目曰玊山璞十止传抄一二而已岂若晋贤先后所赋裒而为一汰其沙砾采其菁华丁敬礼有云文之佳恶吾自得之后世谁相知定吾文者杜子美亦云论文笑自知又云得失寸心知晋贤既得之于心审择焉足以自信斯可信于天下也夫
　　顾侠君噉荔集序
　　入闽者语以游武夷噉荔支必曰诺及泝渐江而上多取道于渔梁发舟南浦放溜逹乎无诸之城去武夷也逺荔园开以小暑或不能俟其得遂志者寡也予尝入闽者再一弭楫于江郎山北一自铅山湖口登陆度分水之闗柅车崇安则去武夷三十里而近小舫一艘一日而臻九曲乃信宿冲祐之宫谒徽国公祠登天游观众山罗列其下若秉圭笏然云霞之明晦水木之参覃观乎此胜絶矣既至福州适逢荔支熟时故人知予之好之也率从枫亭邮致又身诣西禅寺树下堆盘恣餐按旧谱品其髙下此二乐者恒识之于心口不能宣也今年春长洲顾孝亷侠君将游乎闽来别予往还四月出道中所作诗百有余首其材也博其志也专如弦在桐拊之而益永如金在冶约之而弥坚予为删五之一劝其镂板以传诸好事者今夫名山之目洞天福地神仙所治本于道书以武夷之胜屈居第一十六恐不能无谬意者山取其深而九曲易尽与然游人免步石梁之滑手援鐡锁之劳三十六津可以逮山游之易莫或过焉诵孝亷诗继之游者必击汰而争前矣集不以武夷名而曰噉荔者纪时也
　　鹊华山人诗集序
