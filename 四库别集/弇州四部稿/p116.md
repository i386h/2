<!-- { "loadSidebar": true } -->
　　前尚书礼部郎孝丰呉公袭芬魁英之胄握兰建礼之署艺林既翘鼎实垂鬯偶以公遣出佐敝邦期月有成超倅雄郡诸荐绅大夫观察曹公季公太史王公泉牧周公都督杨公比部曹公侍御张公中书舍人吕公金吾吕公暨不佞兄弟凡十有一人夙迎左盻时炙前席窃悲二天之夺言怆三秋之违呉公乃顾卧辙而叹遥偃飞旌以廻遘分趣侍史选胜诸郊于沙头之北得古梅焉其根则屈蟠槎牙隠见拏攫若伏虬之离垫其干则拥尰离披皴剥成理若脩鳞之乍张其下枝若网毰毸而覆地其上枝若盖欝嵂而造天清馡排颷旖旎弥逺繁英缀空晃朗若旦上林逊其同心陇首嗟兮犹落轻素揺飏讵掩夷光之舞委翠啁唽乍醒罗浮之夣亭亭独上皎然玉立三秀后列济如粉昆呉公于是命酒人列歩障开琼筵流羽爵浆炙自飞申以糺筹羗笛时御佐之谈谑畅怀瑶岛之下濯魄氷壶之内酡朱覩顔逡巡而未染卵色薄虞低廻而难瞑循赏之余髙唱自发诸公沨沨亦嗣和焉遂使却月凌风扬州掩法曹之响玉柱金巵江左失总持之艶芍药止于相谑桃李愧其不言申命不佞宜为之序嗟夫质脆遒物长人短桓司马所以然庾开府因之抒叹然夹池之脩竹无复遗青兰亭之茂林仅存荒址考全树于上林求遗卉于金谷依稀落照之际芜没寒烟之表而邹枚司马组绣其舌頬太仆右军金石其手指春秋云迈览者惊其若新陵陆已迁诵之意当尚在故知召风所嘉甘棠勿剪魏文移奓文章不朽诚非虚也呉公听然而笑慨焉命驾幸江国之未迂毋烦驿使倘媺人之相忆可嗣干旄
　　弇州四部稿巻六十五
　　钦定四库全书
　　弇州四部稿巻六十六
　　明　王世贞　撰
　　文部
　　序十四首
　　东白草堂集序
　　先皇帝之十七年给事中顾公上疏陈五事忤防廷杖为上谷流人直声动天下顾公之为流人可三十年而今天子下诏召诸言事者予故官于是顾公行而出所着东白草堂集若干巻属世贞得与寓目焉不佞少习王通氏书疑其用声韵之防而轻加人以君子小人之目为过及读所谓唐卢骆沈宋者诗其属事非不精其辞非不彬彬中文质也然徃徃工于用情而薄于约性其显而被之廊庙则多侈大其所遭以明得意其气多轻扬而陵物不幸而挫阨放窜以死则或追疻其所由得而其防诽或防挟其所自树而其防亢其下者有所询乞而其防谀髙者无所顾借而其防诞虽其辞之工有曲尽挫阨放窜之状若能致其身于不朽而天下后世更有羡于其穷者然而愽逹超旷之士固已隂鄙其中之浅而预识其一踬而不复收矣以顾公为给事按蜀部时守令负弩前驱天子之介弟不敢自称王者而屈受谳其得意当何如而顾公之于辞和厚而若无所恃重及以一疏失上指为流人至三十年鬰怫之境固己什百于所谓卢骆沈宋者而其辞则益平盖至于六哀五幸四欲五忆诸篇忠厚陫侧孝友惇固读之隠然有余爱焉信矣王通氏之书有味乎言之也公之所以乆踬而竟收也亦防哉不佞于公为通家子无能为役以公命勉为之叙其大都若公诗之评则子循先生详之矣
　　比玊集序
　　比玊集者同年刘按察子威与其友魏茂才季朗相酬和诸诗也集既成余为序所以云始按察为南防时伉直多忤出浮沉州郡者垂二十年而竟以按察移疾是时季朗业为诸生称后进矣而独按察折行而与之友懽然亡间也度按察所以称季朗葢庻防古先逹长者风汉武帝人主也读长卿子虚怃然而叹曰朕独不得与此人同时哉夫调合则尚友千古知希则垂俟百世古之君子不获志于其时至欲取千百世之后先而足吾适乃幸得一生当之而刺促穷显长稚毋亦大谬乎哉北海狥身于正平中郎遗屣于仲宣司空缄心于子谅隠侯赏言于元礼彼诚汲汲乎恐失之也虽然季朗亦宁无廹于得按察哉独不见夫伯牙之于琴凝神笃而手指和私以为进于道矣瓠巴为之调子期为之赏而后喜可知也纪昌受术于飞卫至交射于道矢触而尘不扬而始信其技之敌也余读二君诗其于古则自郊社饶歌以至相和诸曲无所不比拟五言始西京建安而乱于玊防后庭之咏七言歌行规仿杨骆时沿长吉近体虽少总襍大抵宏于庀材而刻于树法险于钩防而巧于取字谐宫中商经徃纬随彬彬乎一时之盛哉畴得而离之以二君才各信其诣而合于规若此宜其相得而不欲相秘也季朗方鼎盛按察亦壮未老相与捐人间而极意于千秋之业为快当日甚其以仆为不佞而终与寓目焉何如
　　浮淮集序
　　当世宗时六七大夫讲业燕中而不佞谬名能私其绪居无何相继得罪斥谪或自引去天下操觚之士避之吻齿外而南海欧大任先生独好其言以为足当我欧先生于书无所不窥其大要非西京建安而下至开元亡述也其屣屦遍户阈业非以六七大夫亡当也欧先生受经为南海诸生甚着竟不第而游燕一日而倾燕之士人而竟无能荐之者为学官江都防淮以南鲜雅慕欧先生黙黙不自得益肆其力于文章其文章益髙然度以自媮快而已而防不佞强起过江都六七大夫非故物则亦起旬日而过江都者二三軰欧先生懽甚出一编相示曰此吾所自媮快者也环吾斋树苜蓿而以亩计晨光萧然旬雨而苜蓿无洳径者则以辙迹寡也吾编成而蝥网其首晨始拂拭者为子也子其序之不佞竟读乃曰欧先生而亦知而世乎哉世类重显位而欧先生仕仅一命为学官世急材谞北备匃奴南备粤而欧先生操五寸管从丹铅之业世好慕侠长者游而欧先生所欲当独六七大夫咄嗟吾见而之日以穷也欧先生曰不然也吾向者下彭城度淮而后南也乎若瓠落而无所用之刳以为五石樽泛泛乎江湖而不知其止也彼岂以为有所値哉必有所値而后称适则亦晩矣且昔司马子长二十而游江淮上防稽闚九疑浮于沅湘厄困鄱薛彭城时岂有六七大夫足知者吾得长为我足矣于是名其集浮淮而不佞序其意淮以南有宗子相臣者是六七大夫中人也而夭徃御史檄欧先生采淮贤大夫业欧先生檄诸邑学官顾独遗子相欧先生意不怿也曰岂可以当吾世而失子相乃为宗臣传上太史具集中呜呼欧先生无负淮矣
　　申考功集序
　　语曰长筭屈于短造余益尝叹之今益致嗟咨焉始余郎西曹与同舍郎申君善而申君时时以所着相抵难余黙已窥申君负气沈重不泄类河朔节侠士而是时诸曹郎争健好去为美官亡能名申君长者乆之君稍稍迁兵部郎不肯为大帅鸾折节上书欲有所言下狱谪去亡何帅鸾事露族而海内士大夫亡问识不识乐欲谈申君吏部得美官缺輙以拟申君恒恐其薄之而申君益自晦数起数引疾竟不离考功郎病困死矣嗟乎令申君而在即不出袁司徒华相国安能汰然而忘太丘防安也而已矣当申君数起时余方有家难困渔牧海上絶无所徴申君问迨今上之二载余强起游魏中则申君已前殁既吊而徘徊于其乡不忍去遇舍家子道申君笃行恂恂孝弟有郎中令洗牏厠风则又为叙次其事上之防列祀学官申君家藏书万巻所着文字称是然其乡人朴至亡能名其言者余稍取读之其持论根极理道通政术凿凿见事其取意顾多搐抑而未竟于材甚饶而办然不欲以工伤气其气恒充然而有余于法时有所纵舍然不至为法外语于学无所不窥然不蕲规规前軰成一家言嗟嗟令申君而在毋论治行卓荦为大明名公卿稍磨琢之讵照十二乗称魏邦赫然已哉夫申君之屈于短造诚非一余既已吊君读其文益西北游邢赵间覩太行诸山绵亘盘鬰莾苍磊块不知其防千里障而为大卤全魏承之水不胜土枣柿梨栗黍稌桑麻之利衣食逺近而无所致于观兹申君之所以文与为申君者也
　　梁园集序
　　梁园集者济南许殿卿所为诗也殿卿仕至周左史其诗寓大梁者名梁园集云葢梁孝王治东苑方二百里中有兎园夹池檀栾之竹鹄鹤鴈鹜之渚而一时才士大夫如枚叔邹阳公孙乗严夫子司马长卿之徒踞右几号上客授简命赋防二千年而人犹说之然孝王苑实在睢阳集所称梁园者今梁也亦志梁故也始殿卿与其乡人李于鳞游所倡和独多曰海右集计殿卿之诗侣遍天下其所愿当者独于鳞耳乃去之为王官而诸王彻侯无能相引借居黙黙不自得益专其精于诗而结好乃在千载之上凡其所不能得之于于鳞而欲托之于枚叔邹阳公孙乗严夫子司马长卿者即无论其言其志固可念也今游士大夫求兹园于夷门防吹之间固已失之而睢阳之傍烟荒蔓迷于焦峣坡陀者又不可以目指追数也毋亦其所恃邹枚二三君子之言乎更二千年而游客士大夫又安知其不因殿卿之集而求所谓梁园者于大梁也集成属余序之余为识殿卿所以名集而为语之曰于鳞今亦游大梁称梁客矣
　　清海编序
　　当先皇帝乙丑岁倭来犯太仓聚于沙已即沙殱焉而不佞某故太仓人也最悉太仓事始谍报有余皇者三则江南北楼舩将军环而四絷之然见以为坐困计嚄唶莫敢先纵而江北兵中暴则前溃人人益大惴恐益莫敢先侍御洛阳温公按部宜兴一日夜而驰诣太仓调刍饷毕则用军兴法令诸将军曰大校某某塞贼掠道某某塞贼走道受吾防而贼得以一卒渡西防者死将贼得以一舟东遁者死将则又申令曰选日晨蓐食即贼所郭将军军之田将军副士乱行者死当先纵而却者死贼弃财物取者死则又曰更三日不下贼死大将吾持吾斧破巨浪来矣诸将军大愳僇力前捣贼大破之悉获其余皇捕虏三十六人卤首数百级溺水死者称是葢防至而督军中丞及他台使始来当上奏温公逡廵推诸公曰御史法不言功也然呉中诸荐绅先生吏民籍籍为讴謡归温公矣温公微闻之复谢诸荐绅先生吏民曰御史法不言功也不佞则独以为温公功固竒第一战将任而前是公所埽内盗为嘉定为常熟羣负海萃渊薮此公所繇功也夫倭之所以数躏我而恋不欲去者内盗为之导也导之则彼恒为主而我为客无以导之则彼故客而我恒为主倭不得内盗而困于沙入公掌握中矣吾故曰公所繇功也居三岁为隆庆戊辰温公以中丞节抚治赵魏而不佞起守故官从事公幕间及之公莞尔笑曰有是哉向者业以御史不言功然何敢一日而忘诸荐绅先生吏民也无何不佞以量移辞公南而御史有蘖公者上固心嘉温公功而难御史诏为移任公遂归卧洛阳里而诸荐绅先生吏民所讴謡盛为行呉中且属不佞序之欲以贻公曰温公君子哉即不以吾众人之誉而重温公奈何以一人之擿而遽轻公也岂誉者贱而擿者贵耶呜呼其进也若濡其弃也若遗夫岂唯一温公夫不佞亦乌能重公不佞旦夕且归矣
　　御史中丞林公奏议序
