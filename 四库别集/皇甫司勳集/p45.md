<!-- { "loadSidebar": true } -->
　　兄以雄才雅望秉宪西陲辑绥逺人当有稽首削袵防化者焉若夫苍梧形胜巡游展眺勾漏丹砂来链服食斯亦足以发藻缋而固金石矣岂必近地乃为快哉
　　与释云谷
　　一别几逾十春遥绪葛藤何可解脱仆免官东还颇惬微尚因忆法侣栖迹名山体中无恙顷得大林参承下席朗诠遐防复见今时独伤鄙夫负愧明绍耳夫昔遗民思肇音寄徒壅安石招遁晤言兴感何当捐此尘累相从泉壑仰挹津澜庻不渝夙心也敬赋短诗书之素扇无足溷懐袖间少垂慧照幸甚
　　答张氏
　　仆山中之弃吏也与足下交乏半面谊感同心忽枉千里之使驰八行之书示以名园嘉藻命仆亦赋因思季伦金谷之什必属和于潘仁摩诘辋川之篇亦嗣响于裴迪古来盛事复见于今矧兹桂树丛生足占雅致奚必蓬蒿蔓翳始称幽栖哉虽未目击其胜而已神游其境矣随题赋篇对使占覆







　　皇甫司勳集巻四十八
　　钦定四库全书
　　皇甫司勳集巻四十九
　　明　皇甫汸　撰
　　记
　　浩歌亭记
　　浩歌亭者曲梁令尹之所建也曲邑鄙凡官署咸俛焉卑时制下禁淫祠乃遂毁淫祠徙其宫而庸之乃堂宇廨舍靡不焕然崇也爰有羡材相厥隙地乃就防事之右方构兹亭焉皇甫子曰余曩葢除嵊令云引疾不拜乃上疏乞改署遂调国子博士谢剧而履闲葆贞而甘寂非时好也无何仍出补吏职恭承嘉惠戾止兹土昔潘安仁诗云器非廊庙姿屡出固其宜余复何辞矣越嵗而亭成焉每退公閴坐以安体凝神虑善思过未始不浩然适也因歌曰胡嵊则违胡曲则之天也奈何矧伊人斯或弹琴命酌酒酣耳热仰天长啸又未始不浩然叹也则又歌曰往胡尼之今胡使之来且奈何命也俟之遂名曰浩歌亭乃有友人张昆仑氏者自太行访余曲梁相与坐诸亭而语之故曰嗟乎此殆江生所谓赤县之东南乎可以居子矣因书而扁之又相与和歌而别也亭惟一椽四面皆交疏曲槛也亭之隅有泉引而为池翼而为梁名曰武溪一曲志懐土也北地斥卤不宜他木惟秋英满台名曰媿陶幽径丛棘跱而坊也名曰栖鳯言即不能归去聊以托吾栖也是为记亭成于壬辰夏五文成于甲午中秋
　　明慎堂记
　　嘉靖十又七年小臣汸以水曹移署虞衡员外视道京畿间亡何乃以奉职无状当路者数之天子诏下吏法司傅防其罪竟坐降级外补于是左迁黄州理官事具圄语中圄语者皇甫子逮系时所着也友人李验封収而藏之越明年春余始间道自吴至黄而余葢员外置也以故郡斋无舍舍于兵厰云兵厰者清军大夫防事也徃东南去府数十武而近然郡人业已指目为理刑外府矣居顷之即讼牒填委乃书明慎顔其堂易曰君子以明慎用刑而不留狱此之谓也或问易朱子曰慎刑如山不留如火信乎皇甫子曰不然旅之为卦合离与艮离之象火也火刚而用明艮之象止也山止而体慎是故君子则之不留云者明慎中事耳按春秋元命苞曰刑者侀也説文曰刀守井也饮之人入井陷于川刀守之割其情也可无明慎乎楚俗谲诡而好讼动抵谰词相报怨其所株染以百数经嵗莫可竟案麻城为最蕲黄次之广济而下又次之第使聴者能以虚受以衡决亡文致以谳鲜不得金矢者是故悬筩设距不如谿谷之易避也繁脂密荼不如画象之无犯也明以烛奸慎以止辟狱曷留哉狱曷留哉然发擿任智非明也在宥寡断非慎也书曰钦哉钦哉惟刑之恤哉其明慎之谓乎余葢羇窜之臣也故取诸旅云
　　仙都草堂记
　　侍御樊君既卜仙都之原从堪舆家言襄其母夫人乃结庐于右以寜一所公而君得栖趾墓傍题曰仙都草堂间驰尺牍请余为记其畧曰家君号一所主人性质直慷慨好游善饮多吟咏与世事踈濶少负才名累试不遇就教山东陵县后迁高密母氏与偕竟以疾卒于官舍不肖自留台来奔家君翻然弃归谓曰汝母奄背吾不望汝以防甘独养但能居我于仙都以终余年足矣贤哉翁之志行如此按仙都在栝之缙云去邑二十余里道书所谓第二十九洞天轩后龙升地也唐天寳间有防云起李溪源覆绕独峰之顶广乐殷殷响震林樾刺史苖奉倩上其事遂名仙都而缙云义亦昉此山有鼎湖中产异莲瓣落东阳因建金华之邑表瑞验云湖之下为好溪其东为步虚山竒峰干霄即梁陶隠居所称高峰入云清流见底者也其西为忘归洞县令李阳冰吏隠于此爱而名之稍转为仙人碓碓之上石峰攅峙翁筑层台延瞰鼎湖名曰羣玉南可百步许为旸谷洞宋朱晦翁遗迹在焉下抱澄潭与小蓬莱赤壁赵侯船诸景相聫络花鸟冬春烟霏日夕展可乐而忘世也葢福庭神窟徃往异人居焉如刘阮羊许辈茹芝委化事匪尽幻矣夫世之慕钟鼎者必耽廊庙薄珪组者必安丘陵性各有尚也昔仲公理叹曰若得背山游览平原此亦足矣何为区区于帝王之门哉而宗敬微亦曰性同鳞羽爱止山壑眷恋松筠有若狂者忽不知老之将至探翁之志正合古人非惑鸿苑之书谈牝之术希冲举而逃虚寂者莱母毕愿于防上厐妻协好于鹿门则夫人之灵亦妥于兹山矣侍御君能承显志而慰幽光不为笃孝哉志又云少微星见乃置高山峻谷考槃为业类多隠君子今一所翁谓非其人耶或有乘时崛起奋庸熙载文成诸公并功烈几之为防将在侍御矣巢许韬徳于箕山申甫诞神于嵩岳不并可征哉翁在草堂诗曰高峰峙堂前相对成賔主每晨兴独往吟曰登台盼林麓倚洞临清流又徘徊一径仄缭绕诸山巅倦移小艇而归吟曰策杖抚朝景荡舟曳夕光客有访者或不知止吟曰畏闻官长至喜与野老亲又探奇山谷中悠然吾老矣其胷次岂尘间能悬翳耶若翁者不独务外游而内观其深矣故其诗冲澹萧散与陶征君田居诸作兴寄畧相似别有编辑聊采牍中所载记之以传俾与兹山兹堂同不朽云
　　茭巘亭记
　　或出或处君子之道若得若防达人之情夫一官未効而三径自贲者抗时之高蹈也东都甫免而南山流怼者愤世之激衷也我友张仲则异于是方其与伯氏二千石早发岿科并登显仕蜚声赤县彪暎兰司当是时岂不欲阅致崇品垂功太常以展生平之蕴乎既而被谗谢秩人咸弗豫君曾不婴念视其官若解悬释负而脱屣者归乃辟第治园防泉灌树据茭山之胜结亭其上名曰茭巘锦峰攸接白云延望近在几席而迥挹烟岚不出户庭而独观昭旷无登顿之劳而穷眺聴之赏此其胷次所得有超于尘之外者所谓道可重故物为轻心既逺故地斯偏岂爵服之玩能移之哉按尔雅借绪如指空中可啖曰茭水物也而托根于山殆犹伐檀置于河干瓠樽委于牖下驹有食苖之嗟鸿兴渐木之叹君宜在朝而摈之于野意葢深矣又汉书沟洫志竹苇絙茭为茭才焉徃而不适哉园凡八景亭为最胜括曰自得而君出处之节得防之较有可见者昔敬通防诋杜门却扫胡隘也山简好游习池倒载胡豪也余不敢自附襄阳之豪而君不为冯生之隘请日陟君园临君池坐亭中搴长茭而诵君之诗裴迪湛思愿和辋川之什王筠抵掌请鉴郊居之赋君为何如哉乃驩然命余书之为记
　　范氏创建三公堂记
　　三公堂者祀太师徐国公梦龄唐国公賛时周国公墉也周为文正公之考而唐为王考徐为皇考云按祭法有虞氏禘黄帝而郊喾祖颛顼而宗尧夏逮殷周更立而不变三公堂所由始也粤若我世宗嗣位之初尊师重道稽古礼文首敕天下建啓圣祠于学宫上祀孔子父叔梁纥大哉圣人之制作炳越千古矣夫为子者居以王者之庭享以王者之祭为其父者曾不得妥以専祠荐以一牢岂人情乎礼曰天尊而不亲然人思事之者以其有生物之功也况毓灵苍际诞生圣与斯民立命者乎范乘载三公者或仕为节度判官或检校少府或掌管书记皆着有劳绩以曾孙之贵追膺封典文正功徳茂独盛当时而宋室湛恩汪濊报亦隆矣范氏忠烈庙在吴邑徳乡让原笏林之阳墟墓在焉而三公祔诸寝室郡城义泽庄亦止及文正而三公故缺也迨侍御史洛阳温公如璋持节按吴周爰展视仁率义起令于祠后创建三公之堂檄下郡丞茶陵龙君庆云经理其事亡何以瓜代去继为董公尧封亦洛阳人也至则亟覈祠工更议坊制矣邑司以时诎财殚颇艰厥任适钜家徐姓者误扞宪网耻受污名请以金赎聴输工所官第籍记之梓材既集匠作斯兴驱运之劳不扰于乡呀呷之声无惊于市地素洼堑慽而平者肃坻数级筵堂三楹峻而垣墉翼而廊序巍而绰楔饰以丹垩图以云藻蜿蟺飞革煌煌奕奕工若浩繁再朞而毕两侍御之令迅于风霆丞一人之力神于不日矣三公者肖像于中旁以将作监簿纯佑许国忠宣公纯仁恭献公资政学士纯礼龙图直学士纯粹配焉济美五世禋祀一堂由是衣冠之賔防奔式路来跻其堂为父祖者诒谋是思为子孙者防武是媿过其门者虽或细流释负弛担徘徊顾瞻咨嗟叹息乃去忧乐之遗忠贞之报百世不斩若此范公可为而人顾不为哉此观风者之绩也司勳氏曰余观兹堂之成而有感于大道之公懿徳之好矣夫阐崇先贤佑啓后人激世范俗非御史不能仰承徳意恪供厥职非有司不能上或宣令下或怠事有举之而中废者矣前人美意后人恶其不出于己也将有其始而多不克终者矣堂之成亦幸而遇其人虽文正公徳之感人协恭同好而贶黙啓其三公在天之灵哉范氏乃更立主堂右以祀温董及龙不忘报徳亦礼也为是举者公六世孙太学以益偕其兄主奉惟立请于当路移书太仆卿惟一祠部郎惟丕从外交賛云
　　苏卫重修记
