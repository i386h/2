<!-- { "loadSidebar": true } -->
　  真君既至天庭，玉帝升殿。崔子文、段丘仲二仙引真君与弟子等听候玉旨。玉帝宣入朝见。真君扬尘拜舞，俯伏金阶下，上表奏曰：“臣许逊，庸才劣质，虽有咒水行符馘之功，盖亦赖众弟子十一人之力。今弟子之中，止有陈勋、曾亨、周广、时荷、黄仁览、盱烈六人，已蒙圣恩，超升天界，更有吴猛、施岑、甘战、钟离嘉、彭抗五人，未蒙拔擢，诚为缺典。望乞一视同仁，宣至天庭，同归至道。”玉帝见奏，即传玉旨，差周广为使，赍传诏旨，令吴猛等五人，同日早升。周广即拜辞玉帝，赉诏下宣。是时乃晋宁康二年九月初一日也。吴猛时年一百八十六岁，见真君上升，己不与从，心内怏怏。正与施岑、甘战、钟离嘉、彭抗四道友同归西宁，聚义修炼，只见周广赉诏自天而下。众相见毕，动问其下界之故。周广曰：“吾师朝见玉帝，奏上帝诸位仙友多助仙功，未得上升，恳求玉帝超擢。玉帝即差广赉诏旨，令五君上升，同归至道。”五人听言大喜，各乘白鹿车，白昼冲升，今有吴仙村、吴仙观，是其飞升之处。然真君所从游者三千余人，其有功有行而得上升者，通吴君十有一人焉耳。真君领弟子朝见玉帝毕，玉帝各授以仙职，遂率群弟子拜谒太师祖孝悌明王弘、师祖孝明王兰公、师傅谌母已毕，又谢了三官金星保奏之功。真君又荐举故人许都胡云，云阳詹脆二人，皆有道之士，玉帝皆封真人之号。不在话下。
　  却说真君自升仙后，屡显神通。隋炀帝无道烧毁佛祠，乃将游帷观废毁。唐高宗永淳年间，遂命真人胡惠超重新建之。至宋太宗仁宗皆赐御书。真宗时，赐改游帷观曰玉隆宫。至宋代政和二年，徽宗忽得重疾，面生恶疮，昼寝，恍然一梦，见东华门有一道士，戴九华冠，披绛章服，左右童子持剑导引前来，至丹墀稽首。帝疑非人间道士，因问曰：“卿是何人？”道士对曰：“吾为许旌阳，权掌九天司职，上帝诏往西瞿耶国按察，经由故国，知主上患疾，特来顾之。”帝曰：“朕患毒疮，诸药不能愈，卿有药否？”道士即取小瓢子倾药一粒，如绿豆子大，呵气抹于徽宗疮上，遂揖而去。且曰：“吾洪都西山敝舍，久已零落，乞望圣眼一瞻为幸。”帝豁然而寤，觉满面清凉，以手摸之，疮遂愈矣。乃令近臣将图经考之，见洪州西山有许旌阳遗迹，诏造许真君行宫，修玉隆宫，仍添“万寿”二字，塑真君新像，尊号曰：“神功妙济真君。”许真君所遗之物，皆有神护守，不可触犯。如殿前手植柏树，其荣瘁常兆本宫盛衰。剪叶煎汤，诸病可愈。井中铁树，唐严撰作洪州牧，心内不信，令人掘发，俄然天变，忽有迅雷烈风，江波泛滥，城郭震动。撰惧，叩头悔谢，久之而后止。又强取修行钟，置之僧寺，击之声哑如土木。撰坐寐，见神人叱责，醒觉而送钟还宫。又碾轮药臼，州牧徐登令取至府观之，犹未及观，遂乃飞去还宫。又石函，唐朝张善安窃据洪州，强凿开其盖，内册朱书数字云：“五百年后，强贼张善安开凿之”。善安看毕，恐惧，遂磨洗其字，终不泯灭，因藏其盖，其字尚留函底。宋高宗建炎间，金人寇江左，欲焚毁宫殿，俄而水自楹桶喷出，火不能烧。虏酋大惊，乃撤兵而去。皇明列圣，尤加寅奉，敕赐重修宫殿，真君屡出护国行医。正德戊寅年间，宁府阴谋不轨，亲诣其宫，真君降箕笔云：
　  三三两两两三三，杀尽江南一檐耽。
　  荷叶败时黄菊绽，大明依旧镇江山。
　  后来果败。诸灵验不可尽述，后人有诗叹云：
　  金书玉检不能留，八字遗言可力求。
　  试看真君功行满，三千弱水自通舟。
