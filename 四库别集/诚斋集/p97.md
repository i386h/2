<!-- { "loadSidebar": true } -->
　　予尝夜泊小舟于峡水之口左右后先之舟非楚之估则楚之羇也大者宦防之楼船而小者渔子之钓艇也岸有市焉予蹑芒屦防瘦藤以上望而乐之葢水自吉水之同川入峡峡之两崖对立如削山一重一掩而水一纵一横石与舟相仇而舟与水相谍舟人目与手不相计则殆矣下视皆深潭激滩黝而幽幽白而溅溅过者如经灔滪焉峡之名岂以其似耶至是则江之深者浅石之悍者夷山之隘者廓而地之絶者一顾数百里不隔矣时秋雨初霁月出江之东沿而望则古巴丘之邑墟也面觌则玉笥之诸峯也泝而顾则予所经之峡也市之下有栋宇相鲜若壶若亭者时苦气寒甚予不暇问因诵山谷先生休亭赋登舟至今坐而想之犹往来其中也隆兴甲申二月二十七日予故人月堂僧祖光来谒予曰清江有谭氏者既富而愿学作楼于峡水之濵以纳江山之胜以待四方之江行而陆憩者楼成乞名于故参政董公公取鲍明逺淩烟铭之辞而掲以景延公之意欲属子记之而未及也愿毕公之志以假谭氏光予曰斯楼非予畴昔之所见而未暇问者耶曰然予曰山水之乐易得而不易得不易得而易得者也乐者不得得者不乐贪者不与亷者不夺也故人与山水两相求而不相遭庾元规谢太傅李太白辈非一丘一壑之人耶然独得竟其乐哉山居水宅者厌髙寒而病寂莫欲脱去而不得也彼贪而此之亷也彼与而此之夺也宜也宜而否何也今谭氏之得山水山水之遭乎抑谭氏之遭乎为我问焉祖光曰是足以记矣乃书以遗之谭氏兄弟二人长曰雁字彦济次曰发字舟祥有母老矣其家陆【阙】祖光云杨某记
　　一经堂记
　　吾友刘彦纯以书抵予曰永新谭君微仲者翩翩衣冠之佳子弟也自微仲之祖致政公以眀经诣太常晚以特恩得官其叔父朝奉公年甚少第上第垂及光显矣而年不待朝奉公有子曰眀仲今主袁之宜春簿微仲者朝奉公之犹子而眀仲之从兄也力学而未有遭作堂丛书以教其子四人取之韦氏而命之曰一经介吾书以乞子言予于是叹曰逺哉其志也谭氏其兴乎为子计者不可不为守也世之君子门戸失守而后以赀赀又失守而后以田田又失守而后以书葢门戸有寒有炎而田与赀有去来逐之莫去捐之莫取者书也三失而一不失者也是故守家者莫固于书然予尝见好书者以某书矜曰此某相之家藏也又以某书矜曰此某从官之藏也予视其识象则果非好书者之故物也亦非某相某从官之故物也自好书者之身逆而数之率一书三易人然则书人未可恃也书葢有可恃者矣不家于藏而身于藏则几矣今致政公传之朝奉公朝奉公传之微仲微仲传之其子其书四世而不去如谭氏者鲜乎哉微仲子皆能读书为文章谭氏其果兴乎故老相传义山禾水之秀气当出相者三其信然耶是气也沈而不升黯而不光者几年矣谭氏之居吾闻义山在其上禾水在其下傥能俟之彦纯益因以告予也戌申三月既望记
　　怀种堂记
　　乾道四年枢宻刘公既登用善类复聚国势大竞天下仰目指期中兴而公孤忠崇崛不少斵疾视嬖邪毕力击排既牢不可动则叹曰道行则吾止道止则吾行是不可并乃以大资政作藩隆兴至则旁搜民瘼孰为疽根弗弥弗我则涤除俾罔后灾首得奉新县三乡寓税之欣然上闻其眀年将下转运悉蠲除之为三十五万钱有竒为米若干为帛若干命下而公已迁荆州牧矣于是三乡昔无田而有税者今无其所有昔有乡而无民者今有其所无又明年五月予来令奉新三乡之民相率作堂画公像于中间以致瞻竚之敬十一月某日堂成予移官成均将行邑之士王果等率三乡之民来请名且记予不得辞名堂以怀种种言徳怀言民也于是民皆叹曰防公之恩吾其不首丘矣予曰此非公之恩也于是民皆不悦予重告曰尔不见前古之君乎闻兴民之害则勇于敢闻除民之害则勇于不敢今公之言朝奏而上之命夕应然则此非公之恩也上之恩也于是民始悦予曰亦公之恩也于是民皆大惑予又重告曰尔不见世之君子乎一言而为民百世之害也彼不曰害民也曰利国也国可利也民可害也不可害也而观民有其害而国不有其利欤然其人犹矜曰吾知忠于国也且夫国之所立其所恃者谁也日夜揺其所恃以忠其主是忠不忠也一言而除民百世之害如公者有不有也然则此又公之恩也于是民始大悦三乡曰晋城曰新安曰法城门生奉议郎新除国子博士杨某记
　　竹所记
　　永嘉吴公叔清旷简逺望之皎然如雪山倚空落月满屋梁也趯然如琼田之鹤阿阁之鸾凤也萧然如驭风骑气饮沆瀣而防汗澷也予顷识之湘中一见定交脱帽痛饮説诗论文俗士往往或疑其异或信其真公叔不知也今年四月予来为邑于新吴公叔实賔赞洪府相见谈湘中事予葢老且病矣折腰走堦下非其好也公叔复呼酒以盥濯予之泥涂尘沙夜过半月在牖户荷风飒然从东湖之东渡水而至公叔与予皆大醉矣公叔起曰吾有竹所子盍为吾记之予曰奚而名也公叔曰子不闻夫王子猷之不问主人径造竹所乎予曰记之易矣虽然此非公叔事也乃杨子事也杨子将为子猷之径造矣但未知今之主人与昔之主人何如耳公叔大笑曰王茂不云乎元规若来吾便角巾还第庚寅十一月四日记
　　水月亭记
　　予既宦游四方二十年自州县入朝列得与海内美俊防当世之士非所趋殊向所志不同其行者往往一见即定交既交即乆要葢山何芳而不撷海何珍而不索也然求如韩子所云眀白淳粹如吾友刘君彦纯者加少始予之少也贫且拙拙故多不合贫故寡与以与者之寡而不合者之多故无友年二十有一乃始得友吾彦纯彦纯之为人非今之所谓为人者也其为文非今之所谓为文者也予初得此友亦以为得斯人于吾乡则艰乎尔求斯人于天下则奚而艰也今其然矣乎今其不然矣乎不彦纯之为见七年矣余递宿南宫同舍郎皆上马去雁鹜行亦散隔雨雪落修竹间一风北来琤然有声家僮以彦纯书来索水月亭记予慨然不乐览书危坐独想忽如登斯亭对斯人则又欣然而独笑也当予与彦纯共学时每清夜读书倦甚市无人迹则相与登亭掬池水弄霜月自以为吾二人之乐举天下之乐何以易此乐也虽有语之以今昔离索之悲肯信不肯信也今何地无水何夕无月而吾二人欲追求昔者登亭之乐则既有不可复得之叹矣抑不知吾二人复相从登斯亭犹如昔者乐否也癸巳月日记
　　严州聚山堂记
　　严陵郡圃新堂落成命曰聚山太守宗丞曹侯取予诗语也堂之经始治中张定叟谓予子盍赋之葢侯志也诗既往侯遂取以命堂且徴予为记初予官于朝以毋老丐补外得符临漳自龙山登舟舟人忽捩柂囘櫂望潮波之来而逆之突而入焉然后随波疾行江山开明四顾豁如甚快于予心也舟行之二日自鸬鷀湾厯胥口则两山耦立而夹驰中通一溪小舟折旋其间行若巷居止若墙面偪阨仄塞使人闷闷又一日宿乌石滩下晓起而望则溪之外有地地之外有野野之外有峰之外有山虽不若向之开眀豁如者然北山刺天若倚画屏南山隔水若来众賔玉泉若几研而九峯若芝兰玉树也于是予之快者复而闷闷者去矣予以呼家僮未来假馆于曹侯者朞月尝从侯散策郡圃初登千峯之榭予亦甚快已而降自古堞委蛇东北至夫所谓正巳堂者筑髙而趋之庳宇敞而见之隘闷闷然复如在鸬鷀湾胥口舟中时也侯曰是中有佳处我初得之将因其材易其地以为新堂子岂识之予未应且行且顾举武不百至坏垣所偶跂而望则向之若倚画屏者倚乎此若来众賔者賔乎此若几研若芝兰玉树者毕集乎此予欣然曰汉武帝不云乎公等安在何相见之晚也侯之所谓佳处者此其是耶非乎侯大笑曰得之矣堂成予行因书其説年月日记
　　春雨亭记
　　宣溪王邦又既其父主簿于某山作亭于前春秋率其子弟展省竣事则休焉诿其友萧如埙问名于予且记焉予命之以春雨之亭而告之曰吾闻之春雨润木自叶流根物以本滋苗亦以苗滋本今则不然本乎贵者不加约苗乎贵者不加周富贵利达之得未始尤其穷富贵利达之不得未始不尤其先不惟尤之也以其先及其山以其山及其骨曰某丘某水莫之利也于是一墓有一易者焉有再易者焉有三四易者焉有五六易者焉一易可以已矣贑阳之巫曰兹丘不告身之似也九品之官焉得出于而家宜阳之巫曰兹丘不赐墩之似也一品之官焉得出而家是数巫者探吾民子孙之心而艳诸利其孰从而破之其势不五六易不厌也不惟民也惟士亦然抑不思告身也赐墩也之二物尧舜三代之时有乎尔无有乎尔之二丘尧舜三代之时有乎尔无有乎尔其有也将先物而后丘乎将先邱而后物乎成周之有官君子其先之也皆觌夫所谓告身之丘乎臯防稷契其先之也皆觌夫所谓赐墩之邱乎物与丘之有无古之事不足校也墓与骨之震动暴露今之人不足怆也王氏子孙皆劬于学而好修自叶之泽是在王氏子孙乎是在簿令之墓乎愿以此为记
　　霁月楼记
　　余顷官于朝得予叔祖彦通书诿余以名石井张氏之楼且为之记予以未尝至石井未登斯楼莫知所以名之者乃复书彦通讯以斯楼何宜彦通又以书云暄凉靡不宜而尤于秋宜风物靡不宜而尤与月宜朝暮晦明靡不宜而尤与霁宜余乃大书霁月楼三字以遗之未暇作记也余尝观诗家者流多喜谈霁月余以为万象皆有新故无新故者月也故曰霁月焉及予为博士于奉常时秋且半吏白余当祀夀星余与少卿蜀人黄仲秉斋宿于西湖南山之浄慈禅寺是夕雨作松竹与荷叶终夜有声骚骚也五鼔夙兴登坛将事则天宇如水月色如洗殆不数人间有也葢诗家之谈尤信张君克刚喜賔客且博延名士以才其子弟斯楼又胜絶予安得月前霁后御风往观焉先作此记庶几与斯楼有一日雅也年月日某记
　　宜雪轩记
　　东江刘元渤语其友周直夫曰吾于世味未尝升其堂哜其胾也人驰而我止我所偭人所向也顾独有所癖昔子猷癖于竹灵均癖于兰和靖癖于梅吾皆兼此而有之若病膏肓若嗜土炭未易瘳也吾既聚三物而羣植之又开轩以临之子盍有以名吾轩且谒之诚斋以记吾所以记直夫未有以对也退而访予于南溪之上相与道元渤语欲取王元之竹楼记之词名轩以宜雪予曰子得之矣万物莫不病乎雪也不病乎雪者梅欤竹欤兰欤岂惟不病之亦复宜之而梅得雪而后洁白者有朋惟兰与竹得雪而后青苍者无朋今也相与防处于刘子轩之前并驱于嵗寒风雪之防相友以道相摩以义掩之而色愈明凛之而气愈清推之而节愈贞者也予尝试评是三物矣殆有似夫君子葢身幽而名白似郑子贞鉴中而链外似严子陵羣洿而孤清似伯夷叔齐云元渤名渭喜客而乐教子士之贤者多从之游视其癖则知其人矣其子林学而有文尝荐名礼部年月日记






　　诚斋集巻七十二
　　钦定四库全书
　　诚斋集巻七十三
　　宋　杨万里　撰
　　记
　　石泉寺经藏记
