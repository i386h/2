<!-- { "loadSidebar": true } -->
　　画史纷纷何足数【画史见虎图注】惠崇晩出吾最许【崇非特善画又工诗今十僧诗集崇其一也】旱云六月涨林莽移我翛然堕洲渚黄芦低摧雪翳土鳬鴈静立将俦侣往时所歴今在眼沙平水澹西江浦暮气沉舟暗鱼罟【李义山诗湖光不受月暮气欲沉山】欹眠呕轧如鸣【一作闻】橹颇疑道人三昧力异域山川能断取【维摩经舍利弗住不可思议解脱菩萨断取三千大千世界如陶家轮着右掌中掷过恒河世界之外其中众生不觉不知】方诸承水调幻药洒落生绡变寒暑【周礼司烜氏以鉴取明水于月注鉴镜属也世谓之方诸又淮南子方诸见月则津而为水髙诱注方诸隂燧大蛤也熟摩拭令热以向月则水生也许慎注诸珠也方石也楞严经第三巻诸大幻师求太隂精用和幻药是诸师等手执方诸承月中水】金坡巨然山数堵粉墨空多真漫与【江南中主时建业僧巨然祖述董源笔法尤工秋岚远景不为竒峭源及巨然画笔皆宜远观其笔甚草草近视之防不类物象远观则景物粲然幽情远思如觌异境○金坡遗事玉堂后北壁两堵董羽画水正北一壁吴僧巨然画山水皆有远思一时絶笔也有二小壁画松亦竒妙○据画谱言巨然用笔甚草草此可见其真趣不应有粉墨空多之讥反覆诗意本谓巨然画格最髙而拙工事彩绘者乃为世俗所与也○按唐制翰林院在右银防门内开元时又置学士院在翰林院之南始改供奉为学士至徳后随上所在而迁驾在大内则明福门置院驾在兴庆宫则金明门内置院徳宗时又移院于金銮坡上今诗云金坡本此】濠梁崔白亦善画曾见桃花静初吐【崔白字子西濠梁人工画花竹翎毛体制清赡虽以败荷鳬鴈得名然于鬼神人兽尤精熙宁初与文宣丁贶葛昌画垂拱殿御扆竹鹤各一扇白为首出弟慤画亦佳】酒酣弄笔起春风便恐漂零作红雨流莺探枝婉欲语蜜蜂掇蘂随翅股一时二子皆絶艺裘马穿羸乆羇旅华堂直惜万黄金苦道今人不如古
　　题徐熙花【黄筌父子画花妙在赋色江南徐熙以墨笔画之殊草草畧施丹粉而已神气逈出别有生意筌恶其轧巳言其画麤俗不入格罢之熙之子乃效黄格更不用墨笔直以彩色图之谓之没骨图筌等不复能疵瑕遂得齿院品然其气韵皆不及熙逺甚】
　　徐熙丹青盖江左杏枝偃蹇花婀娜一见真为值芳时安知有人槃礴臝【槃礴羸见虎图注】同朝众史共俳娼【同朝谓黄筌辈也三苍解诂丈夫妒为娼】亦欲学之无自可锦嚢深贮防春风借问此木何时果【説文在木曰果在草曰蓏又逹摩偈云一花开五叶结果自然成】
　　题燕侍郎山水图【燕名肃以礼部侍郎致仕青州人冦凖客尝以工部郎中直昭文馆为燕王府记室参军】
　　往时濯足潇湘浦独上九疑寻二女【李白逺别离古有黄英之女乃在洞庭之南潇湘之浦○湘中记九疑山在营道北九山相似行者疑惑故曰九疑又山海经苍梧之川其中有九疑山汉武廵狩祀舜于此】苍梧之野烟漠漠断陇连冈散平楚暮年伤心波浪阻不意画中能更覩燕公侍书燕王府王求一笔终不与奏论谳死误当赦全活至今何可数仁人义士埋黄土秖有粉墨归嚢褚【国史燕公判刑部奏天圣三年天下断大辟二千四百三十六岂无法可疑情可悯者而州郡无所奏谳盖畏罪也请自今奏而不应奏者不科以罪自是奏谳者嵗逾千人无不贷免自始至今所活无虑防千万人矣】
　　陶缜菜示徳逢
　　江南种菜漫阡陌紫芥緑菘何所直陶生画此共言好一幅往往黄金百北山老圃不外慕【一作慕此】但守荒畦斸荆棘陶生养目渠养腹各以所长为物役【老子是以圣人为腹不为目故弃彼取此注为腹者以为物养已为目者以为物役已】
　　已未耿天隲著作自乌江来予逆沈氏妹于白鹭洲遇雪作此诗寄天隲【公自注云辛酉冬天隲复来诵此遂书于壁请天隲书所酬于右】
　　朔风积夜雪明发洲渚浄开门望钟山松石皓相映故人过我宿未尽跻攀兴而我方然长波一归艇欵叚庻可策【欵叚见和王胜之借马注】柴荆当未暝与子出东冈墙西扫新径
　　招约之职方并示正甫书记【约之姓叚亦家金陵与公居止接近】
　　往时江总宅近在青溪曲井灭非故桐台倾尚余竹【江总陈人也仕至尚书令陈亡入隋为上开府开皇中卒○刘禹钖诗池台竹树三亩余至今人道江家宅青溪实连秦淮按建康志江总宅在青溪大桥北与孙玚宅对夹青溪又金陵故事南朝鼎族多夹青溪江令宅尤占胜地至国朝为叚约之宅王荆公诗有昔时江令宅今日叚侯家叚氏有割青亭公诗又有割我钟山一半青是也今上元县丞防南青溪上有割青亭旧基尚存○江令寻宅诗见桐犹识井看栁尚知门】池塘三四月菱蔓芙蕖馥蒲栁亦竞时一川緑方坁最所爱意谓可穿筑【梁昭明太子性爱山水于圃穿筑更立亭馆又阮孝绪性沉静恒以穿池筑山为乐】欲往无舟梁长年寄心目故人晩得此心事付草木消摇櫩宇新揽结蹊隧熟【檀弓负手曵杖消摇于门○晋书五行志草生可揽结女儿可揽撷】更能适我愿中水开茅屋鬼营诛荒梗人境扫喧黩濠鱼浄留连海鸟暖追逐岂无方外客于此停髙躅忆初桑落时要我岂非夙蚕眠忽欲老一介未言速【左传亦不使一介行李告于寡君】当縁东门水尚澁南浦舳吾庐虽隐翳赏眺还自足横陂受后涧直堑输前渎跳鳞出重锦舞羽坠輭【一作暖】玉【天宝中异国献软玉鞭屈之首尾相就舒之则劲直如绳乃以聨蝉綉为袋碧蚕丝为鞘】碧筩递舒巻紫角聨出缩千枝孙峄阳万本母淇澳【魏慤守济南以大莲叶酌酒以簮剥其心令与柄通屈柄饮之名碧筩杯○紫角菱也退之城南聨句云菱翻紫角利又云蔓涎角出缩○书峄阳孤桐言千枝孙峄阳则桐可知也○诗瞻彼淇澳緑竹猗猗万本母淇奥谓竹也】满门陶令株弥岸韩侯防【韩奕诗其蔌维何维笋及蒲尔雅防菜之总名】尚复有野物与公新听瞩金钿拥芜菁翠被敷苜蓿虾蟇能作技科斗似可读【韩诗黄黄芜菁花花黄故比金钿○公以翠被形容苜蓿之青苜蓿草也本草附菜部以其可食故也又西京杂记苜蓿一名怀风或谓光风在其间尝肃然照其光彩故曰苜蓿怀风○尔雅科斗虾蟇子也一名活东头图尖而尾细古文似之】櫺轩俯北渚花气时度谷耕锄【一作耘锄】聊效颦缔构行可续荒乗傥不倦一昼敢辞卜虽无北海酒乃有平津肉翛翛仙李枝城市乆烦促寄声与俱来防我台上谷【韩诗荒乗不知疲○孔融字文举仕为北海太守故世号为孔北海尝叹曰坐上客常满尊中酒不空吾无忧矣○公孙身食一肉脱粟饭○张茂先荅何劭诗云恬旷苦不足烦促毎有余】
　　同王濬贤良赋得升字
