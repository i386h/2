<!-- { "loadSidebar": true } -->
　　顾问輙应声而对无所纾囘班行中持议尤侃然亦以此龃龉不合于世不得至于大用论者惜之公性纯孝事浮梁公敬养交至归田时浮梁公年逾八十公年亦五十余矣而先意承志犹有婴儿之色兄弟友爱尤笃叔季早世抚其孤不啻已出他若族属之贫窭者无不衣食也姻党之于我养于我殡者无不周恤也嵗饥出囤粟减价以粜或捐于公以待有司之赈凡义之所在无不力也呜呼晩近士大夫以功名为急而畧于内行父子兄弟间多有惭徳其于宗族乡党视若秦越人然惟公孝友肫笃施于家以及于国而一以至诚行之岂不可谓钜人长徳卓然为世所倚頼者乎三十五年春
　　车驾北征公在籍输财助军复亲转粟塞外以济军食跋渉数千里不辞劳悴比荡平录功复公官逾年奉
　　命分脩永定河复改修南河公亲巡畚筑屡厯寒暑犹忆四十年冬余过髙堰遇公于周桥时公立风雪中董工作甚力余与公握手相劳苦者久之又二年而公乃告竣事奉
　　优诏还籍仍晋二阶公以久劳遘疾复遭浮梁公防老而致毁未几遂不起生某年月日卒某年月日年六十有六配梁氏封一品夫人子男五人某嵗贡生某太学生某顺天己卯举人某某太学生孙男八人孙女七人婚娶皆旧族公既卒之三年诸孤卜葬于聚奎山之阳司业黄君昆圃持状来请铭公自官翰林与余交久黄君则公所拔士也述公里居事尤详爰损益来状而为之铭曰叅预机务官不卑年逾指使夀不亏树人如谷勤斯葘或芸或耔终如茨建章栢梁杗栋资材已见用未究施惟孝而友为世师永贻不朽镌铭辞
　　诰授光禄大夫捴督浙江福建等处地方军务兼理粮饷兵部尚书都察院右副都御史瑞图刘公墓志铭
　　康熙四十七年夏六月前浙闽捴制兵部尚书寳坻刘公年八十终于里第越一月公长子湖广巡抚右副都御史玉伯先生闻防释官归庀大事寝苫枕块凡三阅月将以十一月之下旬奉公体魄藏于县丰台之旧阡欲纪公立朝居官家庭乡党诸大节于窆竁之石偕其季弟洒泪具书以来乞铭于余惟公鸿名伟绩彪炳宇内甲寅以后当用兵之际常以大帅持节驻海滨江浙晏然得安枕席者皆公之赐玉伯先生司藩江左五载中两遇
　　翠华南幸经纪百务秩然有条
　　天子称之曰才其他缓征减耗惠政尤多是公之父子为福于桑梓者至深且厚于兹丽牲之文其何敢辞按状公讳兆麒字瑞图曽祖国桢父世则皆以公贵阶光禄夫夫如公官曽祖妣李氏祖妣禇氏王氏妣鲁氏皆一品夫人先世江南徐州人自曽祖洛台公始卜居寳坻县东之丰台封光禄善徴公生二子公其季也公幼而端重寡言笑举止如成人读书过目即成诵为文皆有理法年十四时遇
　　太宗文皇帝观兵畿辅亟收人才见公异之令入官学
　　读书年十六随
　　世祖章皇帝入闗又七年
　　诏选汉军满汉文艺以范文肃公为考官公名列上巻遂授翰林院编修公起家布衣为侍从感激知遇勉励职业
　　世祖屡幸内院见公年少敏练心喜之十年中歴进都察院启心郎又改宗人府随进都察院左副都御史时公年未三十而丰采整暇每奏对輙当
　　上指人知旦暮将大用公矣顺治十八年滇黔既平余党散入楚省安辑需人遂擢公湖广巡抚
　　今上即位大兵云集征勦公料理军需赍送刍糗公
　　调度有方不数载而伏莽悉定防
　　特恩加授工部侍郎楚人新罹兵燹公抚定噢咻寛严交济仁恩被于江汉越三十余年而玉伯先生继官此土遗民故老犹有拥马首问公起居者可以知公徳泽之入人深矣康熙七年擢四川捴督任事未久以裁缺囘京师而在蜀数月招徕流移绥辑凋瘵不遗余力嗣后进秩兵部尚书加从一品仍以抚川民功也八年授浙江福建捴督时海氛未靖两省皆称岩疆公条上防海机宜老谋硕画凿凿然洞中肯綮两省赖之以安十二年入京
　　陛见适当三逆叛命廷推将帅之臣
　　皇上特用文臣三人改衔以徃公其一也初任直援提督仅一年三辅清晏改授江南崇明水师提督崇明宻迩海氛地称险要公请自择偏禆预储粮饷壮我之威伺冦之隙
　　上称善再三悉兪所请由是坐镇十年内地宁谧人不知兵二十三年俄罗斯犯顺大兵深入征伐
　　命于大臣中择贤能谙练之员以掌军事遂以公为黒龙江捴督督兵三次克奏肤功至三十一年边塞既靖而公亦以年逾六十母老在堂拜疏乞归
　　优防俞允自是徜徉林泉遂初乐志公于功名之际可谓报国保身两得之矣乞休后六年以致政大臣监修北河工既竣
　　圣心嘉恱仍复公総督兵部尚书从一品玉伯在呉
　　中迎
　　驾时屡颁赐公尚方珍物兼
　　问公年貌及提督海疆嵗月几何公之上膺
　　主眷久而弥笃真人臣之殊遇也以余攷诗书所载若方叔召虎仲山甫诸人皆入为卿尹出为牧伯无事则任旬宣有事则兼将帅未尝不叹文武成康之化蕴酿有本故其人才之盛至于如此今观刘公一身培养于诸生之中者
　　太宗皇帝也歴试于侍从执法之列者
　　世祖皇帝也用以经文纬武敭歴中外者
　　今上之识拔也而公之才无徃不宜视昔方召山甫亦嫓美无愧自公殁而中朝故老零落殆尽求
　　太宗朝之后人不可多得矣公孝友性成家门雍穆可为当世法生平守不欺之学上自僚友下至故交皆终身如一利人济物之事见无不为不能尽书特书其大者呜呼公道徳事业备人世之极盛夀跻八十而神明不衰身见子之为大官继前业余亦洊厯郎署待绾邑符且身后逾两月而长孙复举京兆公存顺殁宁无复余憾而伯玉昆弟犹必假予一言以传信永久余益叹仁人孝子之心之不忍自己有如此也公生于天聡三年己巳十月十九日子时终于康熙四十七年戊子六月十二日午时享年八十歴官縂督浙江福建等处地方军务兼理粮饷兵部尚书都察院右副都御史加从一品康熙九年五月
　　覃恩进阶光禄大夫初娶陈氏继配钮氏
　　赠封皆一品夫人又娶郭氏以子贵推恩
　　貤封孺人皆先公卒与公合葬子三人长殿衡即伯玉先生也公亲兄进士瑞符公季子公早年未有子承继为嗣由一品廕生歴官巡抚湖广都察院右副都御史娶张氏次殿玑廕生官工部员外郎先公卒娶王氏次殿章嵗贡生选知县娶佟氏皆郭孺人出女四人一适徽州府通判靳治齐一适选通判梁求正余早卒孙四人长嵩龄戊子科举人次昌龄选通判次永龄太学生皆殿衡出永龄嗣殿玑为后次鹤龄殿章出孙女五人曽孙一同曽曽孙女一俱嵩龄出余既櫽括来状所载而并系之以铭铭曰盘山之阳海波万顷郁郁葱葱烟闾雾井笃生伟人直大以方年如髙宻仗防从王史校石渠牒编玉叶台栢清严秋鹰劲捷茫茫云梦盗弄潢池非公持节孰底定之浙水潮平闽山烽伏
　　帝曰宗臣甲兵在腹元凯书癖叔子裘轻虓如卧虎屹若长城万里龙沙据鞍倚树峩峩伏波勲髙铜柱归来私第白袷练裙皤皤黄发感我
　　圣君有子承恩肯堂克荷后嗣绳绳家声永大维公令徳朝野所望岿然一柱若鲁灵光天不愸遗倏焉凋防箕尾芒寒士林惆怅维三不朽可范可型千秋纪载史册汗青丰台之茔林深土厚安彼佳城是封是甃上峙双阙下疏九原悠悠亿嵗视我铭言










　　张文贞集巻十
　　钦定四库全书
　　张文贞集卷十一
　　大学士张玉书撰
　　诰授通奉大夫巡抚贵州兼理湖北川东地方提督军务都察院右副都御史个庵王公墓志铭康熙乙丑丙寅间王公个庵以兵部武库郎出知吾郡镇江府事时余方伏处垩庐杜门屛迹而辄闻父老之称述公政绩者无虚日曰某弊革矣某蠧除矣某杂派停矣某被戍兵凌敓者事得直矣曾不逾嵗令行禁止肃然以清而公乃修葺学宫创兴义塾日讲求教民礼让之道以庶防古人渐摩风俗之意而初不见治郡之繁夫京口旗民错居素称难治支给月饟尤太守之専责先是领饟于藩司而藩司不以时给往往众口讙呶禁之弗戢甚有借辞告贷恣行要挟者公至郡力言于上官有请辄应给发无稽时子是骄兵悍卒皆屛气帖息莫敢有后言比余在政地与文靖公同奏事
　　上顾问玉书知府王燕居官如何即奏守甚清才亦
　　能任事民皆感之
　　上为首肯既退而文靖公谓余曰仆方与公共事公独不避嫌耶余曰君父之前不敢不以实对也时
　　圣明已深察公贤未防即擢任江苏按察司使案牍繁赜江苏为最公听谳无一留狱律例所在不敢以意毫髪重轻属吏奉公指凡所上初招狱辞亦无敢以他请苛比骩法行私者七郡之狱称平甲戌夏晋湖广布政司使是时楚省方行鼓铸藩司董其役而宿弊丛集官铸之外奸铸倍增因而榆荚綖环十不当一上下官吏渔猎于中莫肯摘发其事者公抗顔白督抚谓武昌钱殽杂已极势必不行钱滞不行则上下交困非立罢不可条其事上之楚铸乃罢其他收支抑勒输纳重耗诸弊悉明示厘革州县奏销额费嵗派取于民间者亦严谕禁絶有费即身任之阅四载湖北藩库无铢黍浮冐虚诡之病皆公力也嵗戊寅
　　特防授都察院右副都御史巡抚贵州公念黔省处万山之瘠地荒而俗敝非力行教养无以广生聚而兴徳化因具疏言全黔荒田十居三四屡谕垦辟而民不辄应盖垦经数载然后收获所入薄不足输税故人懐观望倘悉依减则寛以六年未有不鼓舞争赴者赋虽减重就轻田则易荒成熟是于国税原无损也又言
　　圣朝诞敷文教徼外苖猓靡不向化而黔省师儒之官尚多未备各州县卫有初未立学宫者有有学无官而附试他郡者请依滇南故事通省建学设官文武童一视小学収録廪贡亦举行如例则人心感奋教泽自濡奏上俱如所请苗人掠刼事所时有而有司处分特重公言诸苖供办徭赋非野苗可比特一旦负罪而窜入丛篁深箐难以立禽倘即议有司降黜去官则人才可惜且罚既重讳盗者必多请依常例限年追缉庶盗可捕而民生益安章下九卿廷议亦从公言而公又时颁条教饬州县官吏无纵奸人诈索土司以启争端尤得拊循苗人根本之至计镇宁州民曹邦杰妻张夫亡从死法不应旌公力为之请谓地介荒服节烈罕闻张氏敦笃伦常实可矜悯伏冀破格表一妇之完贞以励全黔之风节
　　上特恩许之四方咸传诵焉公于边地民生吏治悉心筹画以次见之设施越三载劳瘁倍至忽感疾咯血盈盂遂以乞骸章上一时制府提阃佥言抚臣正已率属吏畏民懐一人之去留实系岩疆之休戚随有
　　防命供职如旧众皆慰悦公力疾视事复二载有余
　　而痰转剧四十二年秋更申前请
