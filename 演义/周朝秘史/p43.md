<!-- { "loadSidebar": true } -->
　　遂令将士收埋人尸，屠猪宰牛以祭之。顷刻，风清日朗，山水秀丽如故。东屏先生《咏史诗》云：十万秦兵战败时，峭山高积肉山尸，幽魂远滞他乡鬼，精魄难回见子妻。
　　怨气冲天星斗暗，悲声彻野太阳迷，穆公一下收埋诏，恻隐巍巍迈等夷。
　　穆公既葬崤山之尸，三军无不感激，皆愿争先，大兵望潼关而进。
　　秦兵屯于潼关下，打战书入戎寨。西戎主金刀大王便欲出战，军师由余曰：“不可！秦方伐晋，其兵甚锐，姑容设计破之！”戎主不听，遂披挂杀出。秦将白乙雨出马迎敌，战上十合，由余在关上指挥诸将，番王正欲来攻，乙丙、孟明看见，忙鸣金收军，坚守不出。穆公问孟明曰：“大兵相持，为何数日不决胜负？”孟明曰：“臣观由余在戎，一时不能破敌，当以计取由余，然后方可破戎。”穆公问其计何如？孟明曰：“戎人好色，当用美人局，其计方成。”穆公下诏，选民间极妙美人十个，与孟明行移。孟明修书一封，差使者送此十个美人与戎主，金刀大王拆而读曰：大秦西征元帅百里视顿首书上西羌大王殿下，夫秦与羌相为表里，兹乃唇齿之邦，但大王兴兵犯界，自相吞噬，故我主命视督将出敌，两兵相持，雌雄未决。吾思戎兵骁勇，秦将英雄，纵使交锋，亦无胜负，徒费农桑，枉陷百姓，不如讲和求好，二国相通。敬奉至舞女十个，黄金百斤，伏乞退师讲和，使二国鱼水相依，大振西土，合谋征伐中原，不胜感幸。
　　金刀大王得书大喜，遂收美人，遣使回报。由余忙谏曰：“秦人连困数阵，不敢出敌，故进美人以迷大王，大王不可妄受，以中其计。”金刀大王不听，遂令太子花智往秦讲和。
　　孟明闻花智至，抚掌大笑曰：“中吾计也！”遂密告自乙丙以计，乙丙出。花智来见孟明，延入中军，各叙礼毕，花智起曰：“父王承元帅佳贶，故令我来致谢，且听命讲和。”孟明曰：“吾秦与大王相倚，不忍自相攻击，故请命讲和，烦太子拜上大王，退兵通好，成其美事。”花智唯唯受命。忽有小卒突入帐下，报：“戎军师由余至！”孟明忙喝止其言，令自乙丙延入西寨耳曰：“吾有佳客至此，令且免入中军。”花智问曰：“由余何以至此？”孟明曰：“非也！是吾故人西凉由渠也！小军错报耳！”遂设大宴，以待花智，二人尽欢而饮。
　　饮罢，花智辞归，至关下遇三五个秦卒引一骑空马而至，见花智便匿林中，以避花智，令从者拿出，问其何来？小卒诈作惊惧之色，曰：“吾乃游骑打探军情者。”花智曰：“非也！焉有游骑五卒共一匹马者？此必有诈焉。”再三诘之，小卒不言。花智拔剑吓之曰：“汝不实言，必斩汝等！”小卒曰：“不敢隐瞒，今早汝西戎军师由余，来见吾之元帅，元帅恐太子知之，故令我等护送而还。”花智惊曰：“由余至汝寨有何干？”小卒曰：“我等不知其故。”花智欲斩此五卒，五卒告曰：“由余与我元帅往来已数日矣！但我等不知其所谋何事？
　　今由余有回元帅之书一封，呈与太子，乞赦我等之命。”花智叱退小卒，拆其书视之，乃由余密约秦兵来劫大寨，与之里应外合之事。又曰：“吾军独花智骁勇，今日宜尽欢，劝饮若醉，即当杀之，则大事成矣！”花智读罢，大骂：“匹夫敢害吾父子！”拍马归报其父。
　　时，金刀大王自得秦之美人，朝夕耽迷酒色，不议攻战之事。由余累谏不从，余乃扬声出中军曰：“今日不纳吾言，旦夕祸至，勿谓我不谏也！”言罢，遂归本寨。花智告其父曰：“吾父子险被奸臣所误。”以书与父看，其父看罢大怒曰：“由余老贼，适在此间，道吾有旦夕之祸，正是此事。”遂令花智来斩由余，由余闻知长叹曰：“吾君臣中秦人之计矣！”欲入诉明，其从者曰：“花智父子，不仁不义，天使绝其宗祀，先生乃高明之士，何不弃暗投明，安可束手受戮？”由余然之，遂单骑从僻外走下关来，孟明知由余必至，先遣子桑，引兵出迎。
　　由余不敢轻进，孟明亲接由余来见穆公。穆公降阶而迎，余曰：“臣乃亡国之徒，何劳明公厚礼？”穆公问曰：“戎主不能尊贤，故弃先生，先生指示寡人，灭此胡虏，决不敢忘。”
　　余曰：“西方共有一十二国，独戎主金刀大王最盛，然金刀又倚其子花智之勇，明公能擒此人，则十二国悉来归矣！”公曰：“烦先生用一计，以收胡虏。”由余曰：“花智专好游猎，臣观潼关之南，有山曰太华山，周围数里高耸五十丈，中有芙蓉峰、明星峰、玉女峰，又有苍龙岭、黑龙潭、白莲池、日月崖等处胜境，况其中多有珍禽异兽，花智常常在此处游猎，若依臣计，必擒此贼。
　　穆公遂拜由余为中军副元帅，许其调用。由余得职，遂调白乙丙劲弩手五千，伏于日月崖下；又令公孙支引数千铁骑，伏于玉女峰前；又令西乞术、公孙絷各引精兵一万，伏于关下，以截西戎救兵；又请穆公亲自游于太华山顶，以诱花智。穆公次日遂与由余、盂明数文武，登山游玩，穆公君臣正叹赏间，远见数十糜鹿游于明星峰下，穆公叱马逐鹿，忽然喊声大震，一彪人马驰射于明星峰来，当先一将乃是西戎太子花智。由余见花智亦逐鹿来，喜其中计，遂引穆公之驾往来驰骤，花智遥见，问从者曰：“前山猎者是谁？”从者曰：“乃秦伯穆公与孟明、由余也！”花智闻知大怒，拍马便追。穆公望玉女峰便走，花智追入峰下，公孙支引铁骑杀出，花智夺战一阵，枝乃诈败，入于日月崖。花智追于岩下，只见两山险峡，仅能行得一骑，花智恐有埋伏，勒马杀回。一声梆子响处，白乙丙引劲管乱射，塞住归路；公孙支又引兵杀回，花智果中箭，死于马下。后人有诗曰：路逢险处难回避，事到头来不自由，日月岩前弦响处，英雄一旦此间休。
　　西戎败兵慌忙归报。金刀大王放声大哭，引部将颜季律杀下关来，公孙支斩季律于马下。金刀大王走上潼关，枝拍马追上，活捉而归。穆公欲放金刀归国，以德怀服西方戎主。由余劝公令斩金刀首级，持上潼关，招抚诸夷，公然之。于是，白狄国王、梁戎国王、羌戎国王相议下关纳降，推穆公为西方诸侯盟主，议定岁贡方物。于是穆公声名大震西土，皆用由余、孟明之力也！穆公既得西方十二国之诸侯，奏凯回朝，加由余、孟明二人之官职。群臣忽报王使至，穆公迎入。毕竟穆公所迎是谁，且看下回分解。
　　东屏先生《咏史诗》曰：穆公威霸震西秦，善任由余和孟明，土地拓开千万里，羌戎列国尽归臣。
　　又一绝单道孟明助穆公成霸业云：明主尊贤贵始终，瑕疵不较定成功，孟明能展平生志，须向当时美穆公。

　　第五十三回秦穆公用人从葬秦晋军令狐大战

　　穆公既迎王使入朝，乃周大夫召公也。召公曰：“天子以戎狄乱侵中国，今得诸侯征服，生民免受其害，故遣某以金鼓来赐侯伯。”穆公望北拜受，厚待召公。召公辞归，公思戎狄来降，天子降赐，乃升公孙支为破虏将军。戏谓枝曰：“将军年过七旬，能夺先锋，以助我征西戎，成霸业，孤欲乘此得胜之兵伐晋，将挂先锋印否？”枝对曰：“大丈夫当立功战场，死且不避，何惧老乎？”穆公大悦。酒罢退朝，公孙支以穆公更许己为先锋，喜不自胜。归家长笑数声而死，时年已七十六岁。后人有诗赞曰：子桑当时杰，英勇久驰名，辅霸成功壮，相秦积业深。
　　韩原战六将，河口接孤兵，似虎生飞翼，如故振百鳞，子桑不服老，千古遗笑声。
　　次日，穆公设朝，群臣议兵伐晋，闻子桑身死，恸哭太过，遂成重疾。自此穆公不能起，遂宣群臣入后宫而受遗诏。群臣至内延。穆公谓孟明曰：“寡人自得百里奚而成霸于中原，及得先生又霸西戎，今欲东征，不幸遇此固疾，孤没之后，愿公等尽心辅吾太子莹，以定秦国可也！”遗诏太子，嘱曰：“吾死之后，汝即葬吾于雍，可将一百七十七人以生殉葬。有子车氏、奄息、仲行、鍼虎弟兄三人，乃平生好善之士，亦可使其从葬。”言罢而卒，时年六十九岁，乃周襄王三十一年春二月也。群臣奉太子莹即位，是为康公。康公嗣位，承父遗命，葬其棺于雍城，果以生人一百七十七人及子车氏三兄弟同葬，此三人乃邦国善土。及葬之日，其一百余人同入土穴，号哭之声，彻于天地间者，莫不酸辛。国人哀之，为之赋黄乌之诗云：交交黄鸟，止于棘。谁从穆公，子车奄息。
　　维此奄息，百夫之特。临其穴，惴惴其慄。
　　彼苍者天，歼我良人，如可赎兮，人百其身。
　　交交黄鸟，止于桑。谁从穆公，子车仲行。
　　维此仲行，百夫之防。临其穴，惴惴其慄。
　　彼苍者天，歼我良人，如可赎兮，人百其身。
　　交交黄鸟，止于楚。谁从穆公，子车鍼虎。
　　维此鍼虎，百夫之御。临其穴，惴惴其慄。
　　彼苍者天，歼我良人，如可赎兮，人百其身。
　　又宋东坡苏先生，《题穆公墓诗》云：槖泉在城东，墓在城中。无百步，乃如昔未有此城。秦人以泉识公墓，昔公生不诛孟明。岂有死之归而忍用其良。乃知三予殉公意，亦如齐之二子事田横。古人感一饭，尚能杀其身，今人不复见此等。乃以所见疑古人，古人不可望，今人益可伤。
　　唐人题穆公墓诗：俗人戎风夏变夷，贤如秦穆亦难移，驱良殉葬心何忍，因死伤生养甚迷。
　　怨气冲天阴惨惨，愁云结雨冷凄凄。
　　空山草木如含泪，千秋离离覆石碑。
　　史臣评曰：秦穆公仁慈大量，礼士尊贤，故能用百里于亡命，拔蹇叔于老农。其输粟救晋，信仁之笃，不替孟明，仁贤之过，所以韩原一捷，遂霸西戎。春秋诸侯若此者，亦几希矣！虽然终蹈夷风，刻薄残忍，以至用人殉葬，损陷三良，不能全其终美，以长霸业，可胜惜哉！
