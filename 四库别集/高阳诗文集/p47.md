<!-- { "loadSidebar": true } -->
　　勑曰易言夫妇之道不可以不久故次恒于咸义有攸当而或以作傧之良助竟厄其年将母憾遗袿也尔刑部山西清吏司主事陈所闻妻韩氏质?幽贞性成恬穆结褵伊始儆烂无替鸣鸡主馈必新作苦偕将挽鹿慎乃俭德缟綦佐节于壷间永言孝思甘膬洁羞于堂上爰滋祚胤愈懋恩勤方幸交勉以同心亡何顿捐于中道兹用赠尔为安人光熠黄垆誉流彤管 
　　勅曰夫如鼓瑟琴志嘉耦之丘也琴瑟敝则必解而更张之乃室中亦有更张之会而能引伸芳绪以曲赞于云省间疏荣其未可靳巳尔刑部山西清吏司主事陈所闻继妻唐氏毓颖儒门嗣徽贤配内言不出中馈载调雍肃宜家并处笃如宾之敬端庄佐阃无违谨克相之仪篝灯而伴青毡志巳毕酬于耸□秉烛以随丹笔人宁抱抑于飞霜鉴此祥刑嘉佊良俪兹用封尔为安人枫音锡美兰韵含馨 

　　○工部都水清吏司郎中管理南河朱国盛 

　　制曰朕光宅丕基以奠方夏岂其图壮丽以示威无亦仰奉 列祖贻谟拊御中外无敢侈焉即不能尽罢诸作治以息元元而程艺饬工毗赞宏父则诸子曹有均劳而况历试辄效者尔工部都水清吏司郎中管理南河朱国盛以子大夫高第一分水部载历缮曹适以漕渠更勤荒度盖示巧陈功之会唯协财权用之方顾握利或集怨以交征而庀材多市私以任德尔乃力清浮目独任综核人予纲纪之成模事按　祖宗之旧法既不缘公家征耴下剥人膏岂其以豪冦奸阑上湮国计至若省纳交以充额则献丞不润于苞苴革虚滥以通商则物力顿苏干权彴宣劳内署标仍楚蜀之星凰展采真江樯语东南之风燕属兹大赉晋正郎□是用授尔阶奉政大夫锡之诰命于戏水衡钱不可门也盖民间什伯公家千万假令出私钱料　内宁任干没乃尔乎以尔综理周密费省于国力宽于人矣尚坚尔心竟尔材操夫水犹民然少疏则雍多漏则竭懋之哉佐我如流之令 

　　○工部都水清吏司主事胡汝淳 

　　勑曰朕光纂洪图综核六軄念役烦而司空填委特慎简关吏以条次榷政乃荆襄犹辐辏重地也子大夫持筹劳勚亦久矣朕其忘显褒尔工部都水清吏司主事胡汝淳学绍庭闻名升轩对迨蜚英璧水遂振秀冬曹尔乃守励坚氷才恢迎刄精于简下法行凭稷之奸惠以通商德在倚舷之口盖司存裕国志在宁民条生人利病之衡深惟其大酌天地盈虚之脉力导其源顿使惠风偕江水同清心勒与岘山同颂巳爰以覃恩授尔阶承德郎锡之勅命于戏国家自工兴来椎征之使不啻十道比我　先皇帝皇祖大命尽罢诸珰独留士人为司关唐刘晏不乎乎士人名重于利故借士以克有成尔尚精白一心以重士名遂以若予工以为朝廷收士效钦哉 

　　○南京吏部稽勋清吏司郎中文翔凤 

　　制曰朝廷采清议佐大法往往从毂下藉留京之议而留铨诸子曹亦复饶介节有道术者各持所抱以佐清议尔南京吏部稽勋清吏司郎中文翔凤以子大夫高第三仕为令两曹于南而尔誉起青齐化行伊雒充庭鹭羽云开叶上之鳬绕境竹花春满河阳之种至若调藩室之宜而抑珰寺录名贤之后而远侏言拔篱棘于蕃墙严笑嗔于风月盖学探二酉志揽八寅提英鉴于羣伦振文锋于奇响今自推高用世后来称首词人兹以覃恩授尔阶奉政大夫锡之诰命世珊文士迂不中世用而留署恣眺听为辞也尔抱匡时气略而薄衍天奭龙抑何雄愽也乃棱棱风骨与向者字人之政同声宁惟雪此迂姗将河山供尔筹策矣懋哉竟尔远局 
　　制曰士抱璞而人修宾案亦足以劳乎乃若共寒素遂其功名则糟糠当贫贱之交矣尔南京吏部稽勋清吏司郎中文翔凤妻封安人武氏图史蔚其在躬诗书略能上口锺礼郝法合以壶彝鹿雅睢风翩其闺秀尔其流黄皎月清开笔底江花静瑟明星儆助空中邵阁翳尔夫能唯尔佐之是用封尔为宜人尔夫谓尔勉相勤也尚以荣纶报尔闻妇 
　　制曰朕闻抱文者守质士不幸以文见而遂掩质于爵名然竟以道重也而况式似于子尔承德郎礼部祠祭清吏司主事文在中乃南京吏部稽勋清吏司郎中翔凤之父一冠西京载雄南省当　神皇帝嗣服正子大夫承轩而雅欲通一气于目聪清两孽于中外尔其才堪世忌道与天经董贾不逄竟弄半川风月庄骚杜笔顿成持世文章襟期旷达天人闳巨综铨宇宙即三至清曹供尔办略矣是用封尔为奉政大夫南京吏部稽勋清吏司郎中老凤嗛名于故向文龙启秀于丝纶 
　　制曰华相席易侈也质相席易朴也乃夫若子方以文章豪天下而又世宦于朝独孝让之行满庭屏也予其有恡焉尔封安人赵氏乃南京吏部稽勋清吏司郎中文翔凤之母赋以慈和娴于静让处贵显而躬修甘旨当华温而力卸绮纨友介俌于肃雝奉诸姑于敬爱南樛福履室无嘻谇之声西极才名庭佐义方之训是用封尔为宜人尔躬翟服拊子舍昕文侍重陔也尚以慈功酬尔孝行 

　　○南京吏部稽勋清吏司郎中沈维毗 

　　制曰朕方综核名实以式叙品流所期疏壅拔滞尽登天下之豪杰而进绌阅序于勋曹尤称要任矧丰镐重地自昔称清议焉自非公忠有风格者不授尔南京吏部稽勋清吏司郎中沈维毗以子大夫高第载佐邦刑两衡省辟庭无呼謈之声野乏留良之叹尔其升华铨部振彩留都别流品以□大公明陟黜以杜羣枉独提英鉴物来而自具妍媸人就平衡心定而不为轻重盖语严于风月官慎于笑嗔而道重嵬山名高玉峙具觇尔风格巳兹以覃恩授尔阶奉政大夫锡之诰命于戏尔不闻周家董正治官乎功赏明而人心定篱棘撤而世道平懋之哉朝廷通天下为一身无谓南铨非交戟下也资尔令猷质予新政朕于尔办吏矣 

　　○南京户部福建清吏司郎中祝万龄 

　　制曰朕光纂洪图仰惟大计即不恡遗贮以念塞入而更深念大司农之訾算穷则数请为借也习于借遂不讲于筹而率尔以借犹裁腹赈蒙袂也计其有转注乎微清忠干吏谁办此者尔南京户部福建清吏司郎中祝万龄以子大夫高第一主留曹遂勤版计而精于简下廉以持身乃使姧戢豊狐耗严壮雀它所矜为千伯尔方属以寻常至以当事之勤心邀　神皇之明旨而兵荒易剧地重难虚仰陈臲臬?元之羣心特奏瓶罍之罄状既精心以争軄乃独力以回天盖劲骨直肠通材宏识见超利害之外计杭盈虚之中可谓明而知大计矣兹以覃恩授尔阶奉政大夫锡之诰命汉臣不云乎羗独足忧耶而借非计也入不问逋出不问冒有司席故尝马入厩金入怀矣踆踆加赋于乞蠲之人议赈于追逋之地其宁有计乎以尔远识坚尔骨行且典大方为国远猷其勤入以念所出也朕显陟尔 
　　制曰朕祗膺大箓而不得以天下养每览诸臣孝行未尝不僴焉念之也至身所不能得于亲而子能得于身其以韨佩为莱服也殆不独宦学相辉暎矣尔原任秦府审理正封承德郎南京户部福建清吏司主事祝世乔乃南京户部福建清吏司郎中万龄之父蚤分翼轸之精英壮览河华之雄秀生函挚性天与醇衷尔其伤蘐背之既零望桥山于空仰间关万里风雪几年要之以少艾而不留历之以诸艰而竟合当其既违复遇频危猝安则道巳通于神明志□□于金石故外无主伯亚旅之属内无朞功强近之亲而雄文结四海之同心笃行聚一堂之肺腑迨舆题梓里醴设王门分槐荫于二郎展松庭于载世殆天所以光豪杰报醇孝也是用封尔为奉政大夫南京户部福建清吏司郎中尚闻命而益恭励高修于聚讲无既髦而忘儆仰叡圣于遐龄 
　　制曰朕甚喜张负之伟陈孺子也假币以聘而曰毋以贫故事人不谨乃若心德配于陈张而上寿令名兰芽玉树并拊而膺之亦可以待天恩以释诮糟核也所由与阴谋者远矣尔封安人刘氏乃南京户部福建清吏司郎中祝万龄之母经于俭朴居以端方尔其成佳耦于孤踪采淑姿于清第叶鸾鳬室修雁雄堂仰不逮于尊章旁无友于介俌茕茕孤立依鸿案以相将落落同心挽鹿车而交励乃若勤能操作苦以御穷即税驾旧州解裾新社而双珠在握一羽凌霄犹然笑语之严尚是布荆之旧当聚族而谈五十年阅历亦足快矣是用加封尔为宜人合五朝以共寿泥书与鸾凤同明集四世于一堂翟服象河山为度 

　　○南京礼部主客清吏司郎中杨廷槐 

　　制曰国家重寅清之秩以诸子曹佐大宗伯典三礼特称华选矣客部未甚繁巨而留都去朝贡远局又特清然清议所出不翅供事交戟下则望实腾茂亦云霄荣梯也矧其负久阅者尔南京礼部主客清吏司郎中杨廷槐才猷敏茂器识渊宏苃棠爱着于昌江肺石亭平于西署薇省慰黍苗之望海滨着桑扈之功误致投闲旋更华要比赐环于法部遂洊陟于春曹襟韵标千寻峙玉风规开万斛行舟阅历三朝典秩以静综而益练回翔十道材操缘屡试而惟精嗣予访落之初值尔郎闱之正是用授尔阶奉政大夫锡之诰命夫莫邪干将天下之神物也淬以华阴之土其锋益利以尔剔历两都浮沉中外特简留司以裕尔远猷夫火以外观而明鉴以久磨而清夫用固有以不用裕者清明之用大矣懋之哉朕且大用汝 

　　○南京礼部祠祭清吏司主事柴绍勋 

　　勑曰朕初承匕鬯式叙天人盖踆踆临保虔惕靡遑特重秩宗诸子曹以共襄寅清而留都清议又不专练习仪章也微亮有器局者不以选尔南京礼部祠祭清吏司主事柴绍勋韵度春容风猷敏劭早承轩对出握名城迨擢秀子清华爰蜚声于祠部尔乃还醇崇雅力脱江左之风抱一守恬清饮建康之水须静综风尘之外靡宁勤夙夜之间盖劲骨沉心一锱不腻鸿衷远略百度惟贞可称寅清直亮巳兹以覃恩授尔阶承德郎锡之勅命六曹并列半皆有司事耳虞廷之命秩宗独曰直哉惟清非挺然无所依倚之豪杰未有能皭然者也尔以清曹居清议之地业巳正郎闱矣其尚精白一心以永终誉朕且有后命焉 

　　○南京兵部武选清吏司署郎中事主事王宇 

　　勑曰留枢以拥卫□天下振本特重它曹而枢铨品骘材官以善任使又特重于子部自非博闻有方略者不在是选尔南京兵部武选清吏司署郎中事主事王宇以子大夫上第同宪爽鸠晋铨司马而尔清白仰承先世直方自矢平生置身氷蘖之中脱念成亏之外题羣材于前□运九塞于握筹兹以岁阅授尔阶承德郎锡之勑命昔我　庄皇帝重念边材博求预蓄特允推择材望于枢司而重其格尔既无误狱亦克诘戎觇尔材操矣尔尚练习机宜勿循文墨以称朕蓄材之意朕显陟汝 

　　○南京兵部车驾凊吏司署员外郎事主事王志坚 

　　勑曰　高皇帝以神武定鼎留都故留枢特重它曹而公交车参掌比于七兵要以历练资材深其局器无亦干臣不猝索也尔南京兵部车驾清吏司署员外郎事主事王志坚隽才鸿略爽度清襟擢自轩抡试于留署而尔丕承家学式赞庭谟静综政局纷纭独揽便宜窾会沉先开务箸筹九塞之情形敏以当机手画四方之利害子琮闇对公义竭忠殆可兼之兹以岁阅特授尔阶承德郎锡之勅命朕观古曹郎案无稽牒骨有清强抑何材操也尔父不尝郎心部乎尔尚坚尔操竟尔材以尔父所无误勤尔克诘朕且显陟尔 
