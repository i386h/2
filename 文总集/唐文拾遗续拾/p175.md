<!-- { "loadSidebar": true } -->
    大师讳法如，姓王氏，上党人也。幼随舅任澧阳，事青布明为师。年十九出家，志求大法。明内隐禅智，当人见让云：“蕲州忍禅师所行三昧，汝宜往谘受。”曰：“敬闻命矣。”其後至彼会中，稽请毕已，祖师默辩先机，即授其道。开佛密意，顿入一乘，数缘非缘，二种者尽。至清凉池，入空寂舍，可谓不动真际，而知万象者也。天竺相承，本无文字，入此门者，唯意相传。故庐山远法师《禅经序》云：则是阿难，曲承音诏，遇非其人，必藏之灵府，幽关莫辟，罕窥其庭。如来泥曰未久，阿难传末田地，末田地传舍那婆斯，此三应真，冥契於昔，功在言外，经所不辩，必暗轨元匠，孱然无差。又有达节善变，出处无际，晦名寄迹，无闻无示。斯人不可以名部分别有宗矣。明者即南天竺三藏法师菩提达摩，绍隆此宗，步武东邻之国，传曰神化幽迹。入魏传可，可传粲，粲传信，信传忍，忍传如。当传之不可言者，非曰其人，孰能传哉！
    至咸亨五年，祖师灭度，始终奉侍。经十六载，既淮南化掩，北游中岳，後居少林寺。处众三年，人不知其量。所以守本全朴，弃世浮荣，廉谦之德，贤士之灵也；外藏名器，内洽元功，庶几之道，高遁之风也；对问辞简，穷精入微，出有之计，解空之围也；权智勇略，能建法城，安人之友，师者之明也。垂拱二年，四标领僧众，集少林精舍，请开禅法，佥曰：“始自後魏，爰降於唐，帝代有五，年将二百，而命世之德，时时间出，咸以无上大宝，贻诸後昆。今若再振元纲，使朝闻者光复正化。”师闻请已，辞对之曰：“言寂则意不亡，以智则虑未灭，若顺诸贤之命，用隆先胜之道，如何敢矣。”犹是谦退三让，久乃许焉。观乎至人之意，广矣大矣，深矣远矣。今唯以一法，能令圣凡同入，决定勇猛，当应谛受，如人出火，不容中断。众皆屈申臂顷，便得本心。师以一印之法，密印於众意，世界不现，则是法界此法，如空中月影，出现应度者心。子勤行之，道在其中矣。而大化既敷，其事广博，群机隐变之度，毫厘不差。
    自後频诲学人，所疑咸速发问。俄然现疾，乃先觉有征尔。最後一夜，端坐树下，告以遗训，重明宗极，显七日而为一切，悟弹指而震大千。法无去来，延促思尽，即永昌元年岁次己丑七月二十七日午时，寂然卒世，春秋五十有二，瘗於少室山之原也。诸受业沙门北就高顶，起塔置石，优填王释迦像，并累师之行状，勒在佛碑。冀汇奉庙庭，观文以自试曰：我师利见，动寂无方。陶均万累，广世为梁。登微有阶，庶勤必臧。遗功罔极，日月齐光。（《十二砚斋金石录》、《金石续编》六）


    ●卷六十八
    ☆新罗真德女主胜曼
    真德，新罗王善德之妹。贞观二十一年袭王，永徽元年，遣其侄春秋、子法敏来朝，织锦为公布以献。五年，卒，赠开府仪同三司。
    ○太平颂
    大唐开洪业，巍巍皇猷昌。止戈戎衣定，修文继百王。统天崇雨施，理物体含章。深仁谐日用，抚运迈陶唐。幡旗何赫赫，钲鼓何锽锽。外夷违命者，剪覆被天殃。淳风凝幽显，遐迩况呈祥。四时和玉烛，七曜巡万方。维岳降宰辅，维帝任忠良。五三成一德，昭我唐家光。（《旧唐书》百九十九）
    ☆新罗文武王金法敏
    法敏，新罗王春秋子。永徽元年入朝，擢为太府卿。龙朔元年袭王，以其国为鸡林州大都督府，授法敏都督，以纳高丽叛众，略百济地守之，诏削爵，发兵穷讨。上元中，遣使入朝谢罪，诏复官爵。开耀元年，死。
    ○赦教
    往者国家间於两国，北伐西侵，暂无宁岁，战士曝骨，积於原野。先王愍百姓之残害，越海请兵，本欲平定两国，雪累代之深耻，全百姓之残命。百济虽平，高丽未灭。寡人克承先志，既平两敌，四隅静泰，临阵立功者，并已酬赏。但念囹圄之苦，未蒙更新之泽，可赦国内，罪无大小，悉皆放出。百姓贫寒粜入米谷者，待有年偿之，只还其母。穷歉尤甚者，子母俱免。（《东国通鉴》）
    ○册安胜为高勾丽王诏
    公之太祖，积德立功，子孙相继，开地千里，年将八百。至於建、产兄弟，祸起萧墙，衅成骨肉，家国破亡，宗社湮灭，生人波荡，无所托心。公避难山野，投身邻国，百姓不可以无主，皇天必有以眷命。先王正嗣，惟公而已，主祭非公而谁？谨遣金须弥山等册命公为高勾丽王。公宜抚集遗民，绍兴旧绪，永为邻国，事同昆弟。敬哉！兼遗粳米二千石，甲具马一匹，绫五匹，绢绸布各十匹，绵十五称。（同上）
    ○遗诏
    寡人运属纷纭，时当争战，西征北讨，克定封疆，伐叛招携，聿宁遐迩，上慰宗祧之遗顾，下报父子之宿冤。自犯冒风霜，遂成痼疾，忧劳政教，更结沉疴，运往名存，奄归大夜。太子早蕴离辉，久居震位，宗庙之主，不可暂空。太子即於柩前嗣立。且山谷迁贸，人代推移，昔日万几之英，终成一封之土，徒费资财，空劳之力。属纩之後十日，便於库门外庭，依西国之式，以火烧葬。服轻重自有常科，丧制度务从俭约。（同上）
    ○乞罪表
    昔臣危急，事若倒县，远蒙拯救，得免屠灭。粉身麋骨，不足上报鸿恩；碎首灰尘，何能仰酬慈造。然深雠百济，逼近臣蕃，告引天兵，灭臣雪耻。臣惧破灭，自欲求存，枉被凶逆之名，遂入难赦之罪。臣恐事意未申，先从刑戮，生为逆命之臣，死为背恩之鬼。谨录事状，冒死奏闻。伏愿少垂神听，炤审元由。臣前代以来，朝贡不绝，近为百济再亏职贡，遂使圣朝命将讨罪，死有余刑。伏惟皇帝陛下明同日月，容光并蒙曲炤；德合乾坤，动植咸被亭毒。好生之德，远被昆虫；恶杀之仁，爰流翔泳。倘降服舍之宥，赐全腰领之恩，虽死之年，犹生之日。非所希冀，敢陈所怀。谨遣原川等拜表谢罪，伏听敕旨。兼进贡银三百三十五两、铜三百三十两、针四百枚、牛黄一两二钱、金一两二钱、四十综布六匹、三十综布六十匹。（同上）
    ○报薛仁贵书
    我先王於贞观二十三年入朝，面奉太宗文皇帝恩敕：“朕今伐高丽，非有他故，怜你新罗摄乎两国，每被侵陵，靡有宁岁。我平定两国，平壤已南百济土地，并乞你新罗，永为安逸。”新罗百姓具闻恩敕，人人思奋。大事未终，文帝先崩，今帝践祚，复继前恩，频蒙慈造，兄弟及儿怀金扌紫，荣宠之极，敻古未有，粉身碎骨，望报万一。
    至显庆五年，圣上感先志之未终，成曩日之遗绪，命将徂征，大发船兵。先王年衰力弱，不堪行军，追感前恩，勉强至於界首，遣其领兵应接大军，水陆俱进，共平一国。苏大总管留汉兵一万，新罗亦遣弟仁泰领兵七千，同镇熊津。大军回後，贼臣福信起於河西，取集余烬，围逼府城，先破外栅，总夺军资，复攻府城，几将陷没。又於府城侧近，四处作城围守。某领兵往赴，以解其围，遂破贼城，复运粮饷，使一万汉兵免虎吻之危。至六年，福信徒党渐多，侵取江东之地。熊津留兵一千往攻，兵败匹马不返。自是熊津请兵，日夕相继，遂发兵众往围周留城。贼知兵小，遂即拒战，兵马失利而归，南方诸城，一时总叛，并属福信。福信乘胜复围府城，且绝熊津饷道，即募健儿间道救之。至六月，先王薨，又承敕旨，发兵北归。子在衰绖，不能应赴，含资道总管刘德敏等至，奉敕令我国供运平壤军粮。熊津刘总管亦使来，具陈府城孤危，道断粮尽。遂共刘总管攻拔瓮山，开通道路，若先运熊津，恐违敕旨，若专供平壤，即恐熊津绝粮。所以差遣老弱，运送熊津，选简精强，拟向平壤。其往熊津者，在途遇雪，人马殆尽。至龙朔二年正月，刘总管共我两河道总管金庾信等，同运平壤军粮，风雪冱寒，人马冻死，所将兵粮，不能胜致。大军既还，我兵亦回，饥冻死者，不可胜数。行至瓠泸河，丽兵来追，我先渡河，幸胜而还，熊津府城频索谷种，前後所送数万余斛，南运熊津，北供平壤。蕞尔小国，分供两所，人力疲极，牛马死尽，所贮仓庾，坐见虚竭。又留镇天兵，以时给衣。都护刘仁愿远镇孤城，数被百济侵围，我又遣兵解救，天兵一万，衣食於我，四年於兹。国家恩泽，虽复无涯；新罗效忠，亦足矜悯。至龙朔三年，总管孙仁师领兵来救府城，我兵亦发，同至同留城下。时倭人来助百济，兵船千艘，泊於白沙，百济精骑，阵於岸上。我以骁骑，先破岸阵，周留失胆，遂即降下。南方已定，回军北伐，任存一城，执迷不降，我军欲还。杜大夫承敕欲与百济共盟，我谓百济奸诈，反覆百端，今虽共盟，後恐有悔，奏请停盟。至麟德元年，复降严敕。盟会之事，虽非所愿，不敢违敕，乃於就利山筑坛，对敕使刘仁愿歃血相盟，山河为誓，画界立封，永为疆界。
    至乾封二年，闻大总管英国公征辽。某往汉山州，遗兵集於界首。先遣细谍人觇候，回言大军未至平壤，且攻七重城，以待大军。其城垂陷，英公使江深来，云奉大总管处分，新罗兵马不须攻城，早赴平壤，即给兵粮，遣令赴会。行至水谷城，闻大军已回，我亦遂来。至乾封三年，遣太监金宝嘉入海，禀英公约束，我来赴集平壤。至五月，刘右相来。继发兵马。同赴平壤，某亦往汉城州点检兵马。此时蕃汉诸军，总集蛇水，男建出兵，欲决一战。我兵独为前锋，先破大阵，平壤城中，挫锋缩气。英公更取我国骁骑五百人，先入城门，遂破平壤，克成大功。我兵士并云：“征伐已经九年，人力殚尽，两国之平，今日乃成，必当国蒙尽忠之恩，人受效力之赏。”英公乃谓我军前失军期，及其入朝，反谓我兵无功。又早克之城，本是我国之地，陷於高丽三十余年，今还得之，置官以守，又以此城归於高丽。
    夫我国自平百济，迄定高丽，尽忠效力，不负天朝，示知何故，一朝见绝。至总章元年，百济渝盟，越境侵犯，又致书云：“天朝修理战舰，外托征倭，欲伐新罗。”至咸亨元年六月，高丽谋叛，以歼留镇朝官。我欲发兵，先报熊津云：“高丽既叛，不可不伐。”百济司马祢军来云：“发兵即恐彼此相疑，宜令两国互相交质。”至七月，入朝使金钦纯等至，将百济旧地，总令割还。曾未数年，一与一夺，我国臣民，罔不失望。去年九月，具事奏闻，遭风未达。后百济构衅，诬我反叛，前失贵臣之心，後被百济之谮，进退惟谷，未申忠款。
