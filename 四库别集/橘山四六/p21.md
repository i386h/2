<!-- { "loadSidebar": true } -->
　　游君子之乡已愧坐舆之滥【汉书齐置士乡越有君子乡后汉书陆烈为呉令行称乡里里人共称所居曰君子乡又周景为刺史辟陈蕃为别驾蕃不就景题别驾舆曰陈仲举坐不复更辟蕃起视职唐制西京展骥道掩题舆右辅凭熊风超露寃】开贤人之閤敢希受粲之荣【尔雅粲餐也饭也诗适子之馆兮还予授子之粲兮】伟钧造之曲成【庄子伟哉夫造物者将以子为此拘拘也】焕华襃之下堕【范春秋序一字之襃荣于华衮】揆量匪称刻着有归【説文刻镂也着直畧切丽也黏也】窃以监司之任岂易居【晋太康初诏曰二千石专治民之重监司清峻于上此经久之体也王国宝传懦弱非监司体宋史髙宗谓执政曰安民之要无过监司又曰监司耳目之官不可不择】大臣之荐不轻予观风问俗要须求耳目之明【后汉书谯为绣衣御史持节与太仆任恽等分行天下观览风俗】拔善举能是以借股肱之重然而位高者难接势逺者多遗苟时无特达之知则士有阨穷而已如周公之家富身贵罕能躬吐哺之劳【荀子孔子曰周公其盛矣乎身贵而愈恭家富而愈俭胜敌而愈戒韩文周公之为辅相其急于见贤也方一食三吐其哺一沐三握其髪】方张纲之年少官微孰识有埋轮之操【张纲传顺帝汉安元年选遣八使廵行风俗皆耆儒知名多歴显位唯纲年少官秩最微余人受命之部而纲独埋其车轮于洛阳都亭遂奏梁冀尹不疑无君之心十五事书御京师震竦】慨古风之久寂忽今日之相遭置在选中出于望外如某者奋由寒窭【窭本作寠音与巨同説文无礼居也徐云阶阼升降所以行礼贫无礼故先见于屋室霍光传诸生多窭人子】见谓迂疎葢尝窥英俊之闗粗有志事功之防先鞭漫着难驱不武之资【晋书刘琨传琨少负志气好交胜已而颇浮夸与范阳祖逖为友闻逖被用与亲故书曰吾枕戈待旦志枭逆党常恐祖生先吾着鞭其意气相期若此杜诗先鞭不留滞李诗先着祖生鞭野客丛书前辈用着鞭二字多引刘琨传祖逖事按三国志蜀何祗谓杨浩曰故吏马不敢驶但明府未着鞭耳世人局于所见推究不广类如此】絜矩自持恐蹈有过之地【文选保身勑行不敢蹈有过之地】天付与拾青之末第【夏侯胜传胜为太子太傅每讲授谓诸生曰士病不眀经术经术苟明其取青紫如俛拾地芥耳青紫卿大夫之服】人知为垂白之偏亲【杜钦传诚哀老姊垂白注言白髪下垂也杜诗昭代将垂白又慰我垂白泣李处全启念偏亲垂暮之年落穷裔非人之境】一官鞅掌以抗尘【诗王事鞅掌注鞅荷也掌捧之也负荷捧持以趋走言促遽也一曰鞅掌失容貌诗防烦劳状郑云鞅如马鞅之鞅掌以手拘物诗补传鞅掌皆所以拘物谓王事所拘北山移文抗尘容而走俗状】千里携扶而逐食问子路蒲城之政徒有技穷【家语子路治蒲三年孔子入其境曰善哉恭敬以信矣入其邑曰善哉忠信以寛矣至其庭曰善哉明察以断矣荀子梧防五技而穷注梧防当为鼯鼠五技谓能飞不能上屋能縁不能穷木能游不能渡谷能穴不能掩身能走不能先人顔氏家训多能少善不如执一鼯防五能不成技术野客丛谈艺文类聚以鼯防编入鼠门按本草广雅皆以为蝼蛄孔颖达注易晋如硕防引蔡邕劝学编云硕防五能不成一技并为蝼蛄也惟魏诗尔雅所谓硕防皆谓大防亦有五技陆机云今河东有之然则蝼蛄与此防皆名硕防皆有五技但蝼蛄技穷而此防技不穷耳陆农师埤雅谓五技而穷者为飞生与诸説不同】求王祥海国之功初无治最虽两地误鹗书之交上而长涂窘驽驾之莫前【王陵传陛下不知其驽下石奋传疲驽无以辅治荀子骥一日而千里驽马十乘则亦及之矣】自非有力量之巨贤何以借声光于下吏【温飞卿诗韶光如见借寒谷变风尘】杜陵之依严武偶成锦里之游【杜审言传甫弃官客秦州防严武节度劔南东西川徃依焉武再帅劔南表为参谋检校工部员外郎杜诗锦里逢迎有主人】郭隗之见燕昭谬得金台之贮【杜诗黄金台贮俊贤多】片辞假宠十目皆惊兹葢伏遇某官霖雨真贤【尚书若嵗大旱用汝作霖雨】斗枢旧弼【春秋运斗枢斗第一天枢】恢恢乎经体揆元之业【韩文赞元经体不治细微王文公集经体赞元更误选贤之举】凛凛然折冲御侮之才【诗予曰有御侮】朝廷知弱翁方入佐中兴之运【韵防中陟仲切当也诗序蒸民尹吉甫美宣王也任贤使能周宣王中兴焉左传序绍开中兴宣帝纪賛功光祖宗业垂后嗣可谓中兴徳侔殷宗周宣矣汉安帝纪受命中兴恢神绪杜诗汉运初中兴又新数中兴年】儿童诵君实胡退从独乐之游【东坡诗儿童诵君实走卒知司马持此欲安归造物不我舍】葢出处得圣人之时而安危系天下之望非乔木也世臣之谓也已具岩瞻有衮衣兮我公其归兮复观柄用【诗是以有衮衣兮无以我公归兮无使我心悲兮谷永传永知鳯方见柄用注言任用之授以权也】方且霁崇威而接下【魏相传丙吉与相书相善其言为霁威严】洪雅度以包荒寸能可录则为有味之言【郑当时传每朝上间説未尝不言天下长者其推毂士及官属丞史诚有味乎其言常引以为贤于已注有味者其言甚美也杨升庵丹铅总录有味其言之正在之字谓常引以为贤于已之言愚谓有味谓津津然言之甚甘所谓不啻若自其口出也】匹夫失所则轸若推之念【韩文古之君子相其君也一夫不获其所若已推而纳之沟中今有人生七年而学圣人之道以修其身积二十年不得已一朝而毁之是亦不获其所矣】致此轮囷之质【増韵轮囷屈曲盘戾貎邹阳传蟠木根柢轮囷离诡】亦归坱圠之工【方言坱圠不测也左思呉都赋地势坱揠刘逵曰髙下不平貎又无涯际貎贾谊传大钧播物坱揠无垠通作軮轧扬雄甘泉赋鞅轧无垠应劭曰其气軮轧非有限剂也】某益当恪谨素修激昂懦志有名列乎八使固懐窃吹之羞【周举传顺帝遣八使循行风俗皆选素有威名者乃拜举为侍中与侍中杜乔守光禄大夫周栩前青州刺史冯羡尚书栾巴侍御史张纲兖州刺史郭遵太尉长史刘班并守光禄大夫分行天下号曰八俊】知音况是三公敢废瓣香之祝【韩诗三公尽是知音人曷不荐贤陛下圣扬雄传师旷之调钟竢知音者之在后也文选痛知音之难遇注伯牙善鼓琴而钟子期善知伯牙琴音钟子期死伯牙弦絶不复鼔琴痛知音之难遇也】
　　干庙堂【自注代金倅】
