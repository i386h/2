<!-- { "loadSidebar": true } -->
　　画大罗天尊赞
　　嵗正月十九日顺宗仙驾上升之日月也皇帝嗣位六载毎及兹晨斋居孝思眀发不寐以为祖之教本乎道先帝之神在乎天故画大罗天尊像者欲以最上胜因而成本功徳也然则知之者不如念之者念之者不如仰之者是用谛念真力防仰尊仪命设色之工圗其仪形命掌文之臣赞其功徳达孝诚于天上致孝理于域中斯盖宏愿发于我皇景福荐于先后稽首奉诏跪称賛云
　　维大罗兮天上天维天尊兮仙上仙高真之鉴照下界孝敬之心达上毎一念兮以一仰感罔极兮福无壥














　　白氏长庆集巻五十六
　　钦定四库全书
　　白氏长庆集巻五十七
　　唐　白居易　撰
　　翰林制诰四【凡六十八首】
　　荅元义请上尊号表
　　朕自君临运逄休防时嵗丰稔凶丑殄夷此皆宗社降灵忠贤宣力顾惟寡徳敢受鸿名卿中发恳诚上尊美号虽属人望难贪天功宜悉所懐勿固为请
　　荅薛萃贺生擒李锜表
　　朕自嗣耿光毎多惕厉念必先于除害志无忘于安人李锜大负国恩自贻天罚师徒未动于疆埸【音亦】父子俱肆于市朝信上天之祸淫与率土而同庆省视来表深鉴乃诚所贺知
　　与薛萃诏
　　勅薛萃杨君靖至省所陈谢具悉卿勤王之节徇公灭私事主之诚移忠资孝苟非褒赠何以显扬且清白之风既自家而刑国则宠旌之泽宜因叶以流根式遵追逺之经用表教忠之训是为礼典烦致谢章
　　与严砺诏
　　勑严砺薛光朝至所陈谢具悉卿徇公竭诚臣节克着扬名济美子道有光教忠既本于义方追逺宜崇于礼命俾优褒赠爰慰孝思秩贵冬官以表过庭之训封荣石窌【居效切】用旌徙宅之贤虽示新恩允符旧典逺烦陈谢深见恳诚
　　与余庆诏
　　勅余庆省所谢陈具悉卿累居衮职时谓尽忠自尹洛师日闻报政臣节既彰于宣力子道莫大扵扬名俾光孝思爰举礼命荣褒冢宰宠贲幽灵式是彞章岂为私渥有烦陈谢深见诚懐
　　荅黄裳请上尊号表
　　朕以薄徳嗣守丕图不敢荒寜以宏理道幸属嵗时丰稔凶冦枭夷风两不愆礼圆丘而报本雷霆未震舋【许刃切与衅同】太社而服刑斯皆十圣降灵幽賛寡昧百辟叶徳驯致和平永惟宏名实惧虚美卿上稽祖训下酌羣情陈献表章请加徽号暨于王公卿士降及耆艾缁黄咸一乃心各三其请朕甞以宰元化者曲成于物法天道者从欲于人虽恤隠泣辜未臻三五之化而乐推欣戴难违亿兆之心徳非称焉让不获已勉从所请深愧于懐
　　与从史诏
　　勅从史杨干至省所奏今月七日到潞城县降雪尺余兼奏耆老等诣阙请欲立碑并手防通和刘济本末事宜者具悉卿分朕之忧求人之瘼时降大雪丰年表祥岂惟泽及土田将使物无疵厉休庆斯在慰望良深耆老等逺诣阙庭请立碑记寻已允许当体诚懐以旌政能无至陈让知卿协比其邻翼戴为意陈此手防发于血诚忠恳弥彰嘉叹不已永言臣节何日忘之想当知悉
　　与韩臯诏
　　勅韩臯省所陈贺具悉卿朕自守睿图毎思寛政虑先禁暴念在措刑李锜负国反常阻兵干纪未劳师旅已就诛夷卿宣力纳忠秉心嫉恶逺陈庆贺深见恳诚想宜知悉
　　与元衡诏
　　勅元衡卿立身许国竭力匡君人之具瞻予所嘉頼凋残是恤逺借宣风之能利泽所资暂辍为霖之用慈和既敷于兵后信当洽于言前永念忠勤岂忘寤想计卿行迈已到西川涉逺冐寒固甚劳顿勉加绥抚以副朕懐想宜知悉
　　荅李扞等谢许上尊号表
　　朕自临万邦仅经三载位虽托于人上化未洽于域中永念眇身敢当大号卿等义深宗室忠尽君亲一其情诚三有陈献迫以人望厌于天心遂抑所懐勉从其请固辞而事非获巳抚徳而何以堪之再省谢章弥增愓厉
　　荅冯伉请上尊号表
　　朕统承大寳时属小康代谋而吴蜀克清示信而华夷有截斯皆宗社垂祐天地降和非予冲人所能驯致卿上稽十圣之训下酌万人之心以为不让强名未伤于体道屈已循物何爽于至公遂抑素懐俯从众望虽鸿名未称每劳蹐地之心而人欲下从即爽法天之徳勉依勤请良用愧懐
　　荅长安万年両县百姓耆夀等谢许上尊号表
　　朕每念雍熈慙未及于亿兆永言徽号让已至于二三而文武具寮缁黄庶老恳陈诚欵眀引训谟开予以天地无私之心起予以圣宗不易之训以大道者无求于物物尊而不辞至公者非欲其名名立而不让迫于固然之礼不得已而许之卿等诚至感通义深欣戴再烦陈谢益用愧懐
　　荅元素谢上表
　　卿用兼文武识合变通辍纲领于中朝授麾幢于外阃吏能足以惠物将略足以董戎人望所归予心是頼知卿已到本镇当慰疲人深借抚绥之方以安凋之俗日期报政嵗望成功勉勤所图用副朕意
　　荅韩臯请上尊号表
　　销沴致和幸逄昌运加名建号岂称眇身而文武具寮献庶老引古今之明训陈亿兆之恳诚谓徳有所归讴謌不可以苟让谓功有所献徽号不可以固辞遂抑中懐俯从众望庶增修乎茂实兾克副于鸿名卿发诚自中归美于上勉依所请弥愧于心
　　荅冯伉谢许上尊号表
　　朕以身嗣于丕业心虽劳于惕厉化未及于雍熈永惟强名实惧虚美上自一二元老下及亿兆人大洽询谋眀徴典训增予以巍巍之号感予以颙颙之诚既迫所懐俯从其请卿义深奉上志切戴君再省谢陈弥増愧惕
　　与顔证诏
　　勅顔证戴岌至省所贺及谢王国清充五岭监军具悉卿职在抚绥任兼备御公勤夙着闻望日彰言念于懐岂忘寤寐乾象昭感夀星垂文与时相膺有道则见顾慙菲徳何以当之卿戎旅事殷宜有监领葢为常例烦至谢陈想宜知悉
　　与从史诏
　　勅从史省所陈谢追赠亡母并举荐韦悦具悉卿推诚奉国积庆成家既彰尽节之忠宜洽流根之泽虽禄难逮养巳閟灵于九原而孝在显亲宜旌贤于三徙俾崇封赠以极哀荣韦悦既有才能又所谙委卿即发遣令赴阙庭卿之忠诚朕所识察岂待陈露然后知之载览来章益嘉恳切想宜知悉
　　与季安诏
　　勅季安省所陈请具悉卿朕纂承鸿业司牧苍生仅致小康未臻大化实慙薄德未称崇名而华夷兆人内外羣后屡有勤请难于固违卿逺献表章眀徴典训纳忠于上归美于君勉从恳诚良用愧怅储贰者上继宗祖下贞邦家心岂暂忘事或未暇尚阻来请当体所懐
　　与高固诏
　　勅高固卿奉国戴君必竭忠节统戎护塞克着勲劳自领藩垣委之心膂忠慤之志久而益彰钦叹在懐何甞暂忘以卿一从军旅多在邉陲嵗月积深勤劳滋久所宜出入中外周旋宠光今授卿检校尚书右仆射御史大夫兼右羽林军统军以端揆之崇兼环卫之帅遂卿望阙之恋表朕念功之心仍赐卿官告卿宜即赴阙庭想宜知悉
　　祭故赠婕妤孟氏文
　　维元和二年歳次丁亥十二月甲寅朔十九日壬申皇帝遣某官某以庶羞之奠致祭于故婕妤之灵曰惟尔和顺积中柔明奉上动静合肃雝之体进退得婉娈之仪选自良家备兹内职修令顔以顾徳兰幽有香守明节而保身玊洁无玷方资懿范以茂嘉猷彼美有闻于何不淑兹沦逝深用恻伤既卜日晨爰申奠酹以尔有班氏之明智故赠以婕妤以尔有宓妃之容姿故塟于洛浦魂兮不昧歆此诚懐尚飨【洛浦原在长安界】
　　季冬荐献太清宫词文
　　维元和二年歳次丁亥十二月甲寅朔二十六日已卯嗣皇帝臣稽首大圣祖高上大道金阙天元皇大帝伏以今年司天台奏正月三日祀上帝于南郊佳气充塞四方温润祥风微起庐州申连理树一株彰义军节度使进白乌一郑滑观察使奏瑞麦五科司天台奏六月五日夜镇星见河阳节度使进白雀一荆南节度使申连理树一本山南西道观察使申嘉一枚司天台奏六月十三日夜老人星见河南府申芝草両茎司天台奏冬至日佳气充塞瑞雪祁寒者臣嗣承丕图肃恭寅畏祖宗垂庆佳瑞荐臻防奉祯祥伏深祗惕今时惟律节及季冬仰荐眀诚敬率恒典谨遣摄太尉司徒平章事杜佑荐献以闻谨词
　　与茂昭诏
　　勅茂昭卢校至省所奏请上尊号及建储闱贺诛李锜并进马者具悉卿朕以寡徳祗嗣丕图虽致小康岂称大号廹于人望遂抑予懐永惟强名实愧虚受储贰者上继宗祖下贞邦家心非蹔忘事或未暇尚阻来请宜体所懐李锜包藏乱心奋发凶徳不劳征讨自就诛夷想卿忠诚倍以为慰所进马驯良可尚服御且闲取其恋主之心足表为臣之节再三省览嘉叹久之想宜知悉
　　荅百寮谢许追逰集宴表
　　在昔哲王居于人上推其忧乐与众共之顷属三凶荐兴二载连获凡百有位咸一其心诚念嘉谋共致昭防今四表无事三农有年思与羣情同其具庆是宜削苛察之前煦寛裕之新恩仁及下而啓廸欢心泽先奏而导迎和气昨逄多故主忧且使臣劳今致小康上安则宜下乐庶欲解人之愠粗伸推己之恩岂曰殊私烦于陈谢
　　荅李扞谢许逰宴表
　　朕自御万方仅经三载运逄休泰俗渐和平当朝野无虞之时见君臣相遇之乐是故去滋彰之化宏优贷之恩近自宗亲下及士庶赐其宴衎遂以优逰葢以已之所安思与人之共乐虽夕惕而若厉毎戒志于无荒赐春逰以发生宜助时而有庆卿等荣崇宗寺恩重本枝省所谢陈弥嘉诚恳
　　荅刘济诏
　　勅刘济省所奏茂昭送卿管内百姓殷进能等七人奏前后事由具悉卿为国大臣与君同体寡而得众忠以忘身毎循公而灭私能虚懐以容物与茂昭疆埸【音亦】之事小有违言曲直是非朕已眀辨卿外崇藩翰内賛谟猷念屈已以为心或难容忍思戴君而是力宜务叶和勉卿寛裕之懐助朕含之化想宜知悉
　　与柳晟诏
　　勅柳晟卜英琦至省所奏庆云并进图者具悉昌运将开祥符先见发自和气聚为卿云捧日而五色相宣垂天而万物咸覩斯为嘉瑞宜契升平朕方致小康未臻大化受兹方贶祗惕良深卿以诚事君推美奉上献轮囷于图画陈恳欵于表章披阅再三弥增嘉叹
　　荅薛萃谢授浙东观察使表
　　卿久践吏途累闻能政及居藩镇尤见忠勤训导而羣黎向方亷察而列郡承式实嘉乃绩每简予心宜迁雄剧之藩以广循良之化勉于为理副朕所懐所谢知
　　上元日叹道文
　　道本无象功成强名生一气之先为万物之母吹煦寒暑隂阳节而嵗功成辅相乾坤上下交而生物遂故能阜蕃动植唘廸雍熈邦家保安夷夏咸若今以时殷献嵗节及上元女道士某等奉为皇帝焚香行道敬修功徳伏愿声闻紫极丕降休大庇羣生永康四海流光垂庆亿万斯年
　　画大罗天尊讃文
　　道用无穷统之者大圣神化不测感之者至诚非图像无以示仪刑非供养无以展严敬故一念一礼而福随之画大罗天尊者奉为顺宗至徳大圣大安孝皇帝忌辰之所造也皇帝祖元之风嗣清净之理志在善继心维孝思申命工人彰施绘事粹容俨若真相炳焉凭志诚而上通垂景福而下济词臣奉诏恭为讃云真通之象孝感之心率土瞻仰在天照临蓄为精诚发为图画如从大罗应念而下
　　荅朱仕眀贺册尊号及恩赦表
　　朕以寡徳嗣承睿图俯从众诚勉受鸿称庆之大者岂在予一人推而广之宜及尔万姓爰因受册之礼遂施作解之恩俾与羣生同斯大庆卿尽忠训旅推美奉君省兹贺陈深见诚至
　　祭咸安公主文
