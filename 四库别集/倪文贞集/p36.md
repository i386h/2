<!-- { "loadSidebar": true } -->
　　题素盟社刻
　　士各治社相尚为文章此即文运之升以为道取相胜不极才穷量则不止也越多文社而吾门士王子毓英竒自命别以其声气集同人之有才者凡十数士键镂钻贯俄成浩编迹其所持大都以异制凡以尊制异是其气正可以其社霸矣其曰素盟此言其愿笃道同也然更愿诸子循此志气务为经制又进之为道德经制之胜文章道德之抗经制是犹孙田上驷之逐下驷康段西市之压东市也若夫文人相攻自古已然魏文帝曰傅毅班固伯仲之闻耳而抒论侵讥是固不足治也
　　题史生复之游草
　　马季长贵郑生吾贵史子史子者其人骤交不热久交不寒其学事古不愚事今不謟其文正视不诡仄视不平其遇小战不退大战不进从吾游三年吾不敢处之两庑吾使诸子从之亦三年承唾俱进一日忽感吴立夫之言慨然曰眼中不见天下名山即胸吞万巻安能脱儿女气耶遂欲仗剑出游直趋大江而北临发来别刻其文十余篇求敎余无言纳其奚囊史子问曰何谓也余曰以子好游语子游
　　题李苍峤近艺
　　李子之在吾门恭诚静凝严着其骨吾虽甚亲之亦必引为畏友其文特矜体持才贱同贵独凡时所最骛则必弃之其所取者时彦皆以为不及也观此即其所居身用物者可知巳吾固尝语人文章制时不过二法无或悮取无或悮弃弃人羣骛譬诸鬭师悬拳伺虚承后者胜取人未争有如奕者让路趋利得先者雄天下之道一弃一取一后一先而已
　　题卓左车集
　　根天极人钻宗贯德上有盘庚下至眉山而止其情与法无不取之今世肤言求解老妪奥学矜负牛蛇二氏至死不相往来然不知世间牛蛇老妪必知老妪所通牛蛇必伏特非白香山诸贤可办古今二才子长左车耳
　　题朱宗逺画册
　　宗逺所仿诸家人不可及者葢有四傅以性灵傅笔墨以绳尺傅才力以学问傅意思以道理傅兴会凡画不性灵不法不绳尺不创不学问不空不道理不怪此皆以其小离为其大合世非宗逺谁可语斯凡宗逺之为人与其诗文皆如此不独画也
　　题节孝祝母褒册
　　夫地德曰贞女艰着节昔者共姜矢死则有栢舟之诗巴妇秉常是表怀清之筑然而秾华显卫丰货雄秦不知青宫贵匹欲改何庭岂有丹穴素封更谋西宿故虽晶志非必竒能富贵之资易为名道若乃缟綦致淡簧翿变哀席石岸然今惟祝母祝母者治闺之砥绳持世以笄縰迹其遭遘有甚共巴卓厥我仪实惟寒士惨斯在疚方丁妙年当其祸泛舟河乐移琴鼓天桥夜坼云翼晨摧生民至艰茶毒极苦华杞善崩城之恸鲁陶凄离鹄之歌怨影怼空衣徽食棘虽礼夜不哭而天昼为昬徒以藐诸未亡而已既乃收魂约痛署孝承严虽畜不卒我即其父虽庭无立我即其师鸡黍絶甘用激捧檄熊丸炼苦诚冀庭乌相彼枲麻以兴操绩之敎守其环堵而有徙舍之功是使龙文腾其虎气观夫文学鬰为名儒陟彼屺兮毋也天只既年六十声闻于天遂有王言如丝星若镜字褒纪季号亢宣文闾巷聚嗟以为盛事当斯际也不其康哉嗟乎天下名行堕于须眉皆以肉飞不知骨立即为情尽讵有义存宜死而幸生则无伦纪宜生而幸死则无功能所以王魏之贤亦皆易主张陆之烈亦不存孤若夫同穴之慕笃于匪躬握手之言严于顾命茹荼之义烈于吞毡鞫子之谋懋于定策衣冠灵尽道在妇人宜尊太君谓之圣善也于是里士社朋华文绮论霆訇云荟埙引箎随杂以笙镛寿诸金石当在昔者致极悲凄不意今兹以为欢斯知雍门曼声适催泪睫清征哀曲反召翔禽圣人以致遂之业谓之荣华先王取幽怨之音被诸弦管有以也夫有以也夫
　　题女史素心画为陈赤城给谏
　　意山而山意水而水亦似云行亦似雨起别有天地非必画理女娲以前想当然尔坡公有言不在形似管夫人云倒好嬉子吮毫之徒未有明此是何健妇胆男儿伟画亦有史女亦有士乐彼素心隔帏有咫秣马秣驹江之永矣
　　议建全浙会馆册引
　　夫百人之聚亦有丛台小国之儒能谋稷下况依宸辇最号雄藩而蛮触分蜗参辰别宿冠葢之气散若星氛车马之踪隔于河汉维旅既为燕宇鹄游如肓伥伥时或鹊巢鸠借龙袭非穴廼亡其光鹿奔离羣而伎其足致两已之戾黼黻甚三物以诅埙箎惟十一郡志意不咸亦二百年衣冠之责也今乗圣作适际朋来议辟广塲聿兴共宇傍天尺五几延牛女于太乙之庭缩地三千畧彷枌榆为新丰之筑苟成斯役其便多端葢以小系蓬飘大坚葵向退食而连紽緎同心之聚兰金三十六辐共持车轮千二百人齐栖只树斯明同舟合辙不堕归趋亦若长枕大衾期通气味况夫众擎易举不过阁下之一朝岂曰纷议难成有如道旁之三岁敢诹同志母处后庚凡输若干悉条如左请当衣餐适馆之日大书福星在越之占






　　倪文贞集巻十六
　　钦定四库全书
　　倪文贞集巻十七
　　明　倪元璐　撰
　　赞铭
　　闗神像赞
　　吾儒而吾彼氏即彼凡乎三敎綂资纲纪文予文人武卑武士凡兹二涂咸曰弟子威爽禁非严于律礼吉凶前民疑乎易防帝王宗之隆于五祀庶民奉之过其祖祢呜呼开辟以来惟兹而已
　　高忠宪公赞
　　道防之世忠者死尔上死死忠上忠忠死忠死之忠匪以死止死忠之死不亏国美京贯鸡连钩党杀士士尽死者公大而礼为士鍜荣同文之狴为国洗辱汨罗之沚畴并公忠信国文氏正反相明如车合轨当宋既灰敌堕其祀鸣烈取着所以燕市当明鼎盛阉干其纪避辱取晦所以止水燕市国光止水国体大人之死非苟焉已
　　袁节寰大司马像赞
　　试之刑以观其德其平在额试之諌以观其气其正在鼻试之贼以观其谋其洞在眸试之权以观其壮其强在项试之多艰以观其力其硬在试之先几以观其介其高在态腹笥经文起胸库武戈止手探骊不怵足履虎不咥身恃之长城面望之景星须眉之谓男子衣冠之有精理呜呼厥象惟肖是之曰照
　　赞黄石斋宫庶为吴澹人太史朱图松石寿其太君
　　不轮囷不龙鳞不磥磈不偃葢母贞姝子大儒初荼蓼终难老化霜花为月华书莫纪画有史厥祥未饰苍笙镛奏情文茂能言哉吾石斋
　　松何依依湘妃起大风怒祖龙赭之余色如朱其骨强弥轩翔妃嗟异告姚帝帝曰咄勿翦伐后有娟保岁寒旌其概以斯赉石何家家女娲选五色抵穹隙炼不残渥如丹其体正日坚定娲贵寳告太昊昊曰嘻慎持之后有贤才补天报其母以斯夀
　　汪生洲司马先德六图赞
　　经席一灯
　　扬雄草元童乌旁悟庐陵赋成子斐宵防藜光双炳太乙分临是父是子愧彼向歆
　　试邸共被
　　姜肱大共鸰飞鸣孟宗广连丁嘤友生父子道同则亦以类共处一衾各标一帜
　　燕台就禄
　　崔邠脱防石建浣防亦恒礼耳何足以娱隆德大儒倾都所竞想当斯时景星如镜
　　黉署敎忠
　　陈留扶风鹅湖鹿洞不为一家不为无用莫慈狐突万年已忍莫孝王尊王阳其陨
　　左掖疏恩
　　守閤断鞅贵其严节画箸聚米贵其伟说是有由来子谓伯鱼诚寳天章无轻父书
　　南陔爱日
　　以藜藿事仲由嗟穷以要人事延之畏隆亦即显名载其元致陔兰陵华一日千防
　　赞陈章侯画夀兵宪王园长【图作古贵公衮冕严服立乔木之下临水然旁列竒石石上紫芝数本】
　　释其华轩而巡阡陌蔽芾翘薪将无召伯循兹渚陆以拟遵鸿衮绣赤舄将无姬公其必有图牟弥防州观彼垒石将无武侯其必有侣东园夏黄餽以紫芝将无子房
　　娄江张虚宇翁像赞
　　情之着形譬火着气处燧而幽附薪而炽虽洞重垣之目不能以疑其伪父之传子譬水传器注瓢而清灌鼎而贵虽辨淄渑之口不能以离其味是故我瞻虚翁广颡敦颐澹乎无怀葛天之容而知其中之诚然我交天如奥学深文岸然天禄石渠之宗而知其生之有自
　　封吏部新安吕绍中翁夀饮图赞
　　酒馨旁皇一客二主尼山之樽陈于矍圃公裘扬觯序防致语壶公之筵陈于楼庑麻姑倒囊方平擗脯东西各招呼得六则饮汝一饮孝事亲二饮动守矩三饮道延嗣四饮超俗处五饮无滞骨六饮德机杜吕翁岸然次第以举千人万人眙耳莫或敢取
　　冯祯卿諌议画石赞
　　石习冯子其端如士冯子习石其直如矢故冯子之出则峥峥入而谔谔者靡不石而石之小而尧尧大则学学者靡不冯子画之为道传神而已
　　其一
　　天禄昼眠支机夜怪米颠有云岂得不爱
　　其二
　　尊严拟丈盘固应侯鲍龙跽咏遏士致谋
　　其三
　　静质严骨竒形正体得道以安其夀莫纪
　　其四
　　此老倔强与我周旋但揖之耳谁曰拜焉
　　其五
　　顽顽憨憨不可以仙叱之不起试与一鞭
　　百岁翁商景莘像赞
　　仁义拄其胸诗书皤其腹暖不染之衣饱无求之谷坐淡泊为窝聚欢喜为族经纶在妇麻笙簧在儿读不入朝何忧不入市何辱田少吏不喧病稀医不促循此之道离垢合漠可使安期扶轮羡门捧毂而仅乃百年及期而足者此亦由其逃嚣保清心压尘俗而其于世澹然不以生为可欲
　　其二
　　闻曰火灭脩容恭必夀又曰敦其行其于言无所不信是以眉耉又曰徧为尔德则如松栢之茂又曰无劳尔形无揺尔精乃可以长生视久又曰闻道而色若孺秀葢今观于景莘先生而知是数言者则皆不谬矣
　　题彭天锡像赞
　　不可处之朝廷此非豢龙不可置之岩壑此亦非冥鸿孰谓诏使之可图姜子而虎头之能貎谢翁不林不市者以此御空亦衫亦履者以此游通是故麋鹿之羣亦子之金马王公之门亦子之墙东有五岳之气有九渊之容吾昨日揖其人叹乃生所未见今日礼其像如故人之再逄天下之难遇而易交者其惟是公
　　朱龙岩翁像赞
　　翁讳廷机龙岩其自号焉朱氏为姚江着姓世敦孝友而翁尤驯谨浑噩落落有古风娶陈孺人孝廉绍先女也文史相庄偕老八十有赢岂非先民之遗矩末俗所心仪者与某与嗣君京翰同乡荐不自鄙其詹詹者为之赞曰
　　德满如其頄学广如其额云梦胸吞星辰手摘智何在在岩电之碧义何在在霜髯之防铭师恭夀才任履屐百城之富禅其贤二酉之藏世其泽拟翁以地行仙人而不可得测者悉测之矣为此图者殆亦荀济周昉之匹与
　　豳风八图赞为蒋八公宫庶太夫人夀
　　一章耕馌
　　有见冀缺相敬如賔一耕一馌可以观人
　　二章求桑
　　此弱女子西陵功臣中襄衣被下敎丝纶
　　三章载绩
　　敬姜朂勤漆室怀本得其道者彰施补衮
　　四章缵武
　　猎武多功猎文多藻不如猎德猎德难老
　　五章室处
　　智足逺患道在持盈入此室处是以攸宁
　　六章介夀
　　双成奏笙飞璚击缶胡麻青精何如春酒
　　七章播获
　　获播相环贞尽元起甲子十周周又复始
　　八章凿冰
　　藏冰啓冰隂阳道浃请进一觥坐观调爕
　　夀胡母徐太君十赞【有引】
