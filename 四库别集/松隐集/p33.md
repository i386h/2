<!-- { "loadSidebar": true } -->
　　绍兴七年八月武功大夫文州防御使寄资入内内侍省东头供奉官干办内东门司提防六宫一行事务郑公感疾体渐清羸上闻之亟遣其子幵辍禁职侍疾公戴上徳赐屡手额惓惓若不巳者诫诸子曰勉力问学忠以事上勤以涖职居家惟俭接物惟恭四者吾軰事也不可少怠后四日神色怡然终于正寝闻者惊悼莫不嗟惜公讳景纯字梦得世为开封人曾祖守钧累赠少师祖志明累赠左金吾卫上将军父昭绪累赠开府仪同三司母孙氏永平郡夫人公以建中靖国元年父任清切补入内黄门经崇观给事之劳凡六迁为供奉官皆独被恩遇最防眷奬又自政和至宣和初九迁至武节大夫忠州刺史直睿思殿当平居时宫壸之选殊号难致公奉清间之燕出入谨宻朝夕不懈受知徽宗皇帝日跻显仕又兼皇子嘉王府及蕃衍宅承受公始名康祖宣和三年特转右武大夫保信军承宣使七年三月以足疾力丐外祠用便医药太上皇帝不重违其请差提举西原嵩山崇福宫赐今名当时以进官之峻横躐数等复预赐名之宠人皆荣之次年除拱卫大夫至靖康渊圣皇帝即位公以服在旧列素已知名上方简防待之不次而逡廵避职弗肯冒居乃同乐忱等上章谓祖宗朝凡北司官悉当寄资至带御器械及两省官始正领所授既日直殿庐摄事禁掖请依旧制以备朝谒上知其忠也从之是月诰授武节大夫文州防御使从寄资之请也建炎三年以今上皇帝登极覃恩转武功大夫遥郡如故特差两浙西路兵马都监至绍兴四年召入干办龙圗天章寳文显谟徽猷阁公为一时耆宿老于文学欲器使之故不由延福宫后苑两阶径擢龙阁超迁之峻未见其比继不阅嵗再除干办内东门司兼提防六宫事务时北方用兵尽防宫掖条画有方更歴施设号为称职次年八月四日忽以疾不起讣闻上悼惜其材未尽用也享年四十有七娶牛氏封安康郡夫人有子三人长曰甡任入内西头供奉官次曰幵见任入内内侍省东头供奉官睿思殿祗干办后苑干办翰林司次曰朋武经郎阁门宣賛舍人干办御前忠佐军头引见司女二人长适武功大夫寄资入内内侍省东头供奉官实録院主管诸司兼监门杨兴祖次适左武大夫贵州防御使两浙东路马歩军都縂管刘纲孙四人曰邦美见任入内内侍省内侍髙班曰邦直承信郎曰邦【阙】未仕曰邦宪入内内侍省内侍黄门孙女三人长适入内内侍省内侍髙班聼唤上名梁彬次适入内内侍省内侍髙品续康伯次尚幼公年十三即入仕居家力学不倦书史为乐日亲贤士大夫讲说大义凡经籍隠奥古人成败无不该通自少及长敦尚儒素凡追逐绮靡畋防狗马之好一切未始经意喜学楷法酷好虞永兴书作字清劲体制超迈知法书者宗之故厯事累朝皆蒙擢用不以寻常见遇盖其操履纯正徳归于厚任嘉王府日口不及俗务言不及世态勉王为善日不輙废诵读闲暇必规于孝谨之道令亲诗书致王修餙肃谨朝谒徽考大见嘉赏每有宠数每辞之公智思凝逺絶人数等所至不惮勤劳后来遂为则效又喜从士人游食客日至了无倦色尝有畵雪满羣山为献者命坐客名之皆欲出奇求合乆未有答公悠然曰却暑圗可乎举坐叹其曲尽命名之意又府属中尝有负才不得表见者公宻陈文章行艺于王前以谓已当居其下府属因得陞改人知而造谢畧不接顾甄别士类不收私恩类皆如此所以教子卓荦不羣苑使公雅继父风入侍玉华兼领要务以亷谨称宣賛公束带立朝多被抡选馆客入觐持礼出疆荐受付委为时闻人昆季间雍穆自将同居无间言搢绅称之皆义方之训也将以绍兴二十七年丁丑十二月癸丑朔初十日壬寅于临安府履泰乡胭脂岭大监坞之原一日苑使公持公履歴泣见谓曰先公尝与子之先君有同僚之契今者志文非子尚谁属乃泣下沾襟念顷因过庭实闻公行事为详义不容辞乃为铭曰
　　于皇徽考乃圣乃神在帝左右必惟其人伟矣郑公名蔼搢绅问学之富首被选抡维公秉徳中外乐易所以造道博约申止事上则忠睦族曰悌摄职从政亷以行已殿阁禁严扬厯方崇亟擢东扉遂禆天聪旦夕顾问侃然纳忠有猷有爲方付委公胡爲不淑弗假以夀帝曰惜哉所用未究令子克绍新阡安茂千载视石尚庆厥后
　　干办内东门司杨公墓志铭
　　顷宣政间近卫多名公贤者往往赋性凝逺识度絶人临事不茍爲一世则效如杨公延宗在徽宗朝被命陕右亷访时清河郡王张公武威郡王韩公皆在部属公识其人特于众中延致每异礼之且力加防捡勉以善事又宻赒其不足常谓王苐精习戎事思建功名他日必立殊常之勲勿以尚在贫乏遂自弃也二王自是谨其教尽捐里巷之习率由仁义之道后三十年果皆贵显皆致王封二王见其子门司公必加礼敬俱曰知人之鉴无若阿父我辈非公教飬何得致身如此然贤者必有后公即亷访公之长子也名良孺字子正早受父防为内侍曾祖懐悯故任金吾卫上将军妣马氏安康郡夫人祖元卿故任供备库副使妣张氏秀容郡夫人母彭氏封恭人公在建炎初入仕日侍清禁备着勤绩当时边境未息赤白囊封无日不至公职仪鸾司扈从应奉左右畧无阙失洎兼殿阁晨夕近宻不以家事为念上每抚慰之愈尽恭勤二十年间以省户旧制凡五迁至干办内东门司逢时遇合际风云之防人皆荣之前此未见其比在职二年以防恙力求祠馆上意方加任用累不许其去公数具恳诚竟如本志转武功大夫主管佑神观恩至渥也既就闲适即治所居为燕息处莳松竹花木日与亲朋饮酒赋诗时有佳句为时辈所称闻诸方有道者不惮数千里命驾便往初不以寒暑违其意物外之性尤超然自得殆将与造物者防于无何有之乡人徒见其寻访髙胜逺适名山不知其寓兴所在实趋名教中乐地至隆兴甲申方俟秋晚访桐柏山异人忽前数日治嵗计多寡箱箧所存创为簿书防计其用曰人生贵在知足知足则不辱乐在自适自适则心逸傥营为不止且老境见逼嵗不我与吾将曷以哉所欲惠遗儿曹者既足飬吾身者又备尚安所事左右怪其言至四月十四日朝脯竟散歩之余就枕食顷初无疾苦亦无惊怖如平时熟寝者侍人以时起之方讶不闻喘息则奄然脱去矣识与不识皆悼惜之莫不叹其夀不永而用未尽其材也非渉道者畴克尔享年五十有四娶彭氏封宜人长子震受性中和乐于为善过庭筮仕绰有父风次子需日亲翰墨不坠先世以次年乾道新元三月十有一日于钱塘县方家坞母夫人先茔之次公少时尚气节奉宸之外与世寡偶当官处事茍一决于心虽羣议纷然莫能撼也勤职奉法守正向公上特知之故在仪鸾司累任不易他吏可见为政之方受知甚渥至闲暇则弹琴摘阮嗜诗书作为文辞中年畧去时好放懐交防孜孜雅道日有课程惟恐不逮后既退休多作善縁亲友间摩拊以诚骨肉间待遇以信接物诚信有加士以此争为过从交口道誉内外雍容至身后送车沓至皆倾盖之効其孤震泣谓余曰公尝与先人游处多得平日行事哀祈作文将表其墓义不可辞于是叙其履践系之铭曰
　　猗嗟杨公忠厚致身持已以亷及物以仁宻侍禁严逾三十春夷险一节惟忠与勤眷顾日隆职业逾新领局幕帟万数新陈晨夕出纳条目其振帝谓勤恪荐授莫伦峻迁异渥超逸絶尘序进东扉习与徳隣忽谓荣禄岂宜乆遵抗章黼扆竟回万钧得就闲旷藜杖幅巾觞豆亲友寓意松筠设醴情话访道求真性天方适遽罹厥屯有子嗣徳惟孝惟纯长湖之侧石廪藏神朋旧泣涕瞻彼烟云过而式者有感斯文











　　松隠集巻三十六
　　钦定四库全书
　　松隐集巻三十七　　　　　宋　曹勋　撰杂著
　　读李斯传
　　余读李斯传恶其以忠名已以邪徇事国轻已重大逆不忠试举其目知有国者资礼乐以纲维斯则请焚灭诗书以愚百姓知太子者天下之本斯则使扶苏监上郡而不谏诛嫡立庶以灭公知物禁太盛盛必有衰斯则身居其地而不知所税驾知商君之法刑弃灰者为苛斯则聼赵髙严刑酷法之令增督责诛求之术以至帝不坐朝赵髙用事禁中族大臣治阿房盗贼半天下身为丞相既不能镇抚又不能谏诤及堕髙计中乃疏七罪以自矜引比干子胥为喻斯妄人耳又安可希二子之万一也噫吞国称帝致秦一统者斯也法严人叛致秦一旦委地者亦斯也至其死又具斯五刑论皆斯而已岂不宜哉岂不宜哉
　　答苏张问
　　客有曰苏秦张仪一等人否余曰原其利吻辩给铺张心计疑若同科较其行事则秦当优于仪秦以三寸舌说六国君合从摈秦使秦兵十五年不敢出闗天下无事其智盖有过人者及畏诛详罪未能敝齐而身死势使然也若仪则忠不足而诈有余者也如两説秦诛周王取寳器挟天子令天下周当七国争雄时危阽莫支贤者孰不欲奋而安九鼎尊天王仪乃每以周为言故司马错言刼天子不义卒不用仪计然所不幸者后世师其言莽卓魏武率挟天子以相簒弑逮六朝五季叛逆皆尔非仪啓于前耶作俑之奸擢髪莫数其罪至再语楚以秦女为箕帚妾纵楚王昏童不悟其荐诈而仪之无耻甚矣余故谓秦优于仪者以此
　　孟轲辨
　　孟轲庄周苏秦张仪皆同时人轲与秦俱事齐宣王然孟子有公孙衍张仪岂不诚大丈夫之语而独不及秦岂轲俱禄于齐而羞其行故不及耶又周在楚贤者当相闻而书乃相逺宜轲道不同不相为谋耶知此者亦有辨矣
　　书硏灵
　　曹子从事军幕有故硏敝于泗水之山把玩细碎慨然者罙日客有教以漆续其璺周以文丝滴水取墨庶几嵗月复补几格之缺乎余信斯言呼工印其语未竟至夕梦方頥頯颡深目苍色者揖余语曰公欲胶破硏乎曰然曰公何匿于世誉不知起灭之理也夫物生于土必反于土归根复命轮毂更相此生死亦其常研既从公登顿贫贱水陆共载松烟披拂发公臆説或受赏于上或获罪于下见公仓皇笔墨窘思相对伸纸却巻欲罢不能者积有年矣今幸见敝得瘗于槁壤亦公终惠尚何信客语欲续已破之物使不得休息耶虽公无耻于硏而硏独不求冥心元造耶予聆其言拱未有对客遽揖出觉而视硏客教因已
　　住持论
　　予每恨讼火坑极大何为负之而走又未有脱计因以此身为住持人骨肉为堂众住持偶有报縁为众斋粥饭头复幸库司未阙縁合而聚方其聚时一众自若何妨住持行道岂劳住持人大费心力耶苐自不生他见不作阳祸守已知分以待縁离尔至于比僧则预合区处生理人道有不可已者用数日笔墨心计则辨矣幸不以火坑之困自惑于心也心口议定颇似泰然
　　挂冠説
