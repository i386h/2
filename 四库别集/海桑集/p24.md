<!-- { "loadSidebar": true } -->
　　王氏承重孙华生偕弟巧生麻衣雪涕请曰祖母将塟未有志铭则不成乎塟敢以通家杨缉状乞铭先生不赐鄙夷用光于幽余阅状按孺人姓谢氏贑兴国县北故家世与王氏姻娅生前元大德五年辛丑二月年十八归王敬翁是为廷震居士冡妇廷震早防事姑刘氏孝谨姑年衰齿落病久成痼一膳一药皆手自调饵承顔顺志朝夕扶防凡十有二年姑亡未亡时族姻妇人皆疑病染劝使居外輙拒曰为妇而弃姑礼欤吾不避也众大惭卒无恙甲午夏大疫家人死三四复有劝之者乃曰性不畏病坚不去亦不染其至性慈孝如此先是壬辰盗起攻刼敬翁将避地黄耉庄而徘徊顾忍孺人切齿曰身存子孙存患无家乎遂决去果冦至家毁而属完甲午敬翁卒戊戌红巾陷贑围县城携家依刘氏聚居同患者五六家月余粮尽仅仅能飦粥然必与同患者分少而食之其保家恤患如此乌乎孺人生二十四年而哭夫六十五哭次子七十三哭长子孀独二十三年诸孙色养怡愉享年七十六终于大明洪武丙辰二月居常守妇道谨教子若孙勤甘贫无怨处困而亨寿考安荣可谓贤母矣子二德成俊成女二淑柔先卒齐娘孙五华生字明道能诗巧生字本道为县学生从予游福生王生善生善生俊成出也曾孙二丙辰十月葬瑶下洞铭曰
　　其昼哭也人曰母有令子其昼夜哭也人曰母有贤孙侃侃其贞粹粹其温音容逺而懿范具存霜风露薤冬日背谖哀哀慈乌过者忍闻哀削承重负土成坟瑶洞之原同穴夫君体魄攸宁式昌后昆
　　邓大椿墓志铭
　　士君子出官不幸而得岩邑宜死处岩邑而下无以芘其民上无以承乎公宜死虽上无以承乎公而下茍可以芘其民则虽死如生吾于彭水知县邓君大椿见之始君以终场举子就征洪武四年授四川省合州石照县知县赐银带朝服及至官蒿莱满目君肇立官署招徕流亡劝农兴学职所当为者靡不兴举无何革并郡县石照遂废改除知重庆府涪州彭水县县介蛮獠万山间俗习异中土刀耕火种栖岩遁穴饥则殽兽粮蕨以为常知有人道而不知有仁义君以礼乐之化陶其善良以刑法之惩锄其强梗民相率服化先是隣县黔江有丞姓方者以本县旧管军籍申达事未施行而黔江并于彭水至是防下君尽得其军以遣军有姓陈者又于兵部诬彭水民为军甚众部遣彭主事至急于得军虎威以逞君力争民不可以入军主事征益厉君度不容展则曰吾有死耳良民不可籍也籍良民宜死不籍民亦死遂自经府以事上闻即曰免彭水军民感其德配享君于城隍祠且家绘像烝尝之洪武五年壬子十二月也十一年戊午其侄性善始获走数千里归骨于故乡始君之死同僚移文泰和至再而性善牵掣不得即往至是所赐银带已送还官而性善寔来然君之行李手毕与其同僚祭文士庶哀挽皆完以归亦可嘉己君生前元延祐四年丁巳五月十六日享年五十有六父茂祖宗可曾祖光先系出宋神童有兴之后母曾氏娶罗氏继康氏子男一人仲焕孙景元俱先卒今以性善子祖元继仲焕之后洪武十二年十二月塟于城西南圳之原铭曰
　　生以科第发身非碌碌死有祠祭于盈川不为不谷塟而从先人于地下斯为不辱呜呼其人如玉杨母严氏墓志铭
　　友生杨清将日月合塟其考妣拜曰清先君辱在邵庵虞先生铭文而先母刻辞有待敢状以请又拜曰先母弃孤五年遭乱且窭不克祔不孝不天无所逃罪惟惠光幽壤庶其不朽按夫人姓严氏讳端字防庄曾大父骧甫宋节干大父瑞老父绎母吉安府判防武刘公女夫人其次息也最钟爱自防出传及习女事率优诸女兄母尝曰此児不凡他日必为人贤妻令母年十九归杨逺是为翰林待制吟窓先生仲子待制起家科第显宦而最贫生五丈夫子皆贤逺独明经教授千里外用助防甘夫人为介妇长能佐冡妇奉养不计有无姑郡君素多疾能质钗钏资药饵终三年不少怠郡君没继郡君者事亦如之年三十二逺卒昼哭如礼能治麻丝躬织紃以训育防穉底于成人待制尝称斯妇早孀贫苦生事最落最甘守众妇弗如也至正壬辰兵乱四起夫人间闗挈防迯难采拾备晨昏复能仓卒看客不厌凡居孀二十七年乱离半之贞素有恒常称未亡能执妻道矣児冠袭箕裘女嫁守衿鞶能躬母道矣其斯以为不辱生丙午三月终甲辰九月男二长清也次美以待制命后第三子仁好古学有才名后夫人死四年客死袁州女二长适刘礼次适陈岩俱儒士孙男二敏寓孙女一铭曰
　　婉而坚以永年孀而贫子以贤闾不待旌不辱清门谷异穴同吉壤在原有相之道启尔后昆
　　元故隠君峻极郭先生墓志铭
　　郭氏之先宋仁宗朝有郭源者欧阳公荐其博学有才累征不起子素孙贲贽皆知名当世传六世至宋杰领丁酉乡荐又一世曰獬曰麟皆捧乡书曰蠡补太学生则隠君髙祖也隠君讳宗字宗大学者称峻极先生曾祖方子祖传道吉安路泰和州儒学録父建中建昌教授初授永明县主簿以疾未任改授道州路江蕐县尹命下于身后隠君天资冲粹文雅谨敇乍见肃然不言笑既乃亹亹如霏玉屑听者属餍为学沉潜有归宿通诗经得六义防深处侍江华公建昌时进士谢南窓先生诗经巨擘也甚称誉之毎赏诗巻不下五伯江华公去取髙下君从旁賛其是无不允者榜外者或来靣质君厯指某失经防某失问意莫不媿服而去至正丙申大比里欧阳铭中选谢且拜曰尝读先生诗义于杨自立许虽私淑犹及门也其学术之正有如此者事江华公与母刘夫人孝养兼至防塟依朱子家礼无违事叔父粹中尤尽养没防具皆已出女兄适杨公明生子自立甫六十日女兄死抱自立鞠于家长则训迪之凡十七年妻以女而厚其赀其后自立洪武三年以春秋举进士官至杭州通守皆君之教也其笃于伦谊有如此者壬辰乱起悉焚劵已责烝尝外喜积粟待荒籴翔涌即减直以惠旁近穷冬雨雪必散薪米以周里之贫者嵗以为常邑大夫有愿交者礼君以上賔君亦时时陈善以辅其不逮尝有侄诬其叔而官信其诬者君力陈大义以直之叔得无罪侄亦感悔又有募卒敛钱为新官贽仪以为旧例者君偶语及之新官谢不知即行禁止卒七十余家咸德君儒士谭师韩疫死殡城东水暴涨漂其棺将入江立捐金募善水者以绋维棺于树疫平语其子塟焉其急义如渴有如此者乌乎隠君大致彷佛槩见他多殆不胜书余与君为同学友情谊笃至独所慨者俱不利场屋以老君常在场中见有不能举官题注中者君为诵说敷陈无遗然君迄不偶将非命耶第君仲子洪武五年进士惜君未之见尔君娶刘氏生宦族有贤行继谢氏尤淑慎执妇道子三人长谦辟不就官次晋由进士官永丰教谕陞朝为中书掌记再调宁晋知县次升女二长适杨自立次适萧伯徽孙男三兴吾兴让兴文生元大徳五年辛丑终元至正二十五年甲辰塟千秋乡四十八都龙门枫山之原塟后十七年谦等以教谕廖谦行状请铭隠君于予五年以长兄也谊不敢辞铭曰
　　老于穷经曾不得夫一命也勇于见义寔存心于爱物也行隆谊笃直求之于古也江华浚其源宁晋杨其波入世莫之京也逺矣哉君子之泽也
　　罗大可合塟墓志铭
　　罗恕记忆其世系世德约畧请曰恕生不辰遭乱转徙犯瘴毒窜龙南幸不死不死而家谱亡逸坟墓不治先美弗彰犹死耳惟我考妣实忝姻娅宜在纪述防奚容辞按泰和罗氏五季繇金陵逮徙宋徽宗大观间赀产甲戴分财以祭田为先契劵立戸致政具可考数世至吉成府君讳克昭生三子伯英伯夀伯霖皆读书知名伦魁张槐应与友善伯夀工八韵赋有声场屋尝刲股起亲疾于埀死事闻于朝授某县主簿官易其所居坊曰旌孝士大夫荣之伯霖讳国雨娶康氏有淑德生子二见可大可吉成死伯霖走名地师司马头陀得吉宅于千秋乡牛耘田师云法当退十年大进且生贤嗣果八年生见可又云后十年再见果生大可讳德生未五嵗而孤母刻苦守志训育成人娶刘氏能执妇道柔慈贞洁相大可奉母备极孝养母七十七而终防塟靡悔憾夫妇辛勤营家赀复累千金居城东善居积笃伦谊厚亲姻施贫窭遇丹青名迹不吝以蓄之延纳应接赏弄防疲丝管之声恒溢阛外豪侠狎经倒屣倾盖挽不听去为别墅占龙洲胜处嘉葩异卉春敷秋启时节嬉逰前賔从后伶歌扶携杂遝日一金费不屑也可谓太平幸民善乐生者矣生丙戌某月终某年月夀七十四妻刘氏生某年月终某年月年六十二合塟龙洲之原手卜之藏子三长惠次忠次恕女二恕字寛则粹表温克处盛不浮居穷益坚其眷眷刻辞用意久逺克念尔祖足称令子铭曰
　　大观之间勃以兴旌孝表树声继腾青乌白鸟神依凭二惠竞爽季逺承贤哉伉俪福是膺刁间已矣奚足称唯勤唯施昌云仍令子绍述善日升刻此贞石来者徴
　　袁宁窓墓志铭
　　大明洪武二十年丁卯正月二十五日居士袁公宁窓卒是月某日将塟其孤子务敏以其壻刘允文来请铭予辱交深厚不敢辞按公讳澄字以宁生前元大德七年癸卯正月十二日享年八十有五父得云祖川量曾祖山则髙祖士表登嘉定戊辰第初任夷陵尉五任至建宁府通判公赋性纯厚敦尚礼法衣不贵华食不事希笃于姻族义于朋友处家毅以和未尝闻叱咤之声教子孙勤以俭胥为良善之归平居暇日园涉成趣莳花艺果移接必时溉养爱防不烦不畧得槖驼之术性不嗜酒髙堂广席必为尊賔但濡唇而已然至其调笑以防赌棊握槊尤善取胜不可第二其风致可想也允为太平之幸民矣娶刘氏生子三人长务本未娶而卒防务学尝试吏亦先卒存而备养者惟仲子务敏而已务学娶胡氏无后务敏以次子睿后之公生女五人允文其次壻也孙四人恕睿谦勤孙女四曾孙男七庆伦鲁愚彬伟俊曾孙女五卜兆岭冈之北坎山午丁向铭之曰
　　袁氏之先显于大唐宋三百年科第相望蔚为名宗冠于西昌有元盛时隠德韬光享有福庆寔为宁窓一子送终诸孙成行体魄之安惟岭之冈以相后人其藏允臧
　　元故隠士怡如曾先生墓志铭
