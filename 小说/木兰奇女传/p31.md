<!-- { "loadSidebar": true } -->
　　杨琰即回家备礼，向大悟而来。焦周闻之，迎入方丈相见。礼毕，琰见焦周座间置《论语》一部，琰笑曰：“和尚念儒书何用？”周曰：“悟禅。”琰曰：“在何句上悟？”周曰：“在毋意、毋固、毋必、毋我上悟。”琰曰：“忍无而不无，若何？”周曰：“有若无。”琰曰：“若不有而有？”周曰：“空空如也。”琰拜曰：“吾师真不愧为丧吾徒弟。”是夜二人同榻而卧，次日五鼓，众和尚来撞钟擂鼓，焚香课诵。焦周起来，亦向经堂礼佛称扬。杨琰心中想道：不知焦周亦诵何经？急忙起来，轻步至焦周背后一看，却念的是《中庸》。琰问曰：“子念《中庸》何为？”周曰：“悟禅。”琰曰：“从何句起？”周曰：“天命之谓性起。”琰曰：“从何句终？”周曰：“无声无臭至矣。”琰曰：“《中庸》实际在何句？”周曰：“所以行之者，一也。”杨琰深为拜服曰：“吾欲延师于家，接谌于飞、张良贞同至合下，盘桓论道若何？”周曰：“吾亦欲会二公久矣。”遂欣然下山，四人相见，依长晚序坐，谈心数日。有时念及木兰、丧吾诸人，未免有一番伤感。
　　一日， 琰问曰： “学道人以何字为先？”铁冠曰：“以我字为先。”琰曰：“我字左右皆戈，人心怀我字，则满腔皆是私念。又轻人自恃，正人君子不来亲附。若操戈而立，戕人自戕，不足有为。人能克除我字，则心公而直，公则不私，直则不屈，仁道近焉。叔父云以我字为先，是此意也。”铁冠曰：“此性学之论我字也。凡有命学，在性中立命，也要在我字推求出来，方是大学问。”杨琰静居七日，参悟不出， 出见铁冠、 于飞、焦周三人，同观太极图。杨琰大悟，向三人叩拜曰：“弟子闻命矣。我字中间一横象太极，二纵象两仪，四八象四象。仔细玩之，五行八卦皆备，斯其为我乎？”铁冠喜跃曰：“如是如是。”谌于飞乃击桌而歌曰：
　　天地三才互相依，一身万法皆为备。
　　身中有个太极圈，圈中一点是性命。
　　总于心内自修持，千言万语说不尽。
　　涵养不睹不闻时，动静关中心常定。
　　铁冠道人乃歌曰：
　　不无不有正当中，潜修真性似潜龙。
　　养就明珠飞腾日，风云雷雨赞化工。
　　赞化工能显神通，接引众生出牢笼。
　　但教心地常清静，三乘妙法此为宗。
　　焦周和尚乃歌曰：
　　文佛心印偈三千，妙法无为亦无言。
　　性空何用持戒定，戒定只缘要心坚。
　　能于诸相不留心，更向何处问真诠。
　　真诠一句为君说，念头止尽是先天。
　　杨琰乃歌曰：
　　性天心地两无分，一体同参见月明。
　　月明只为光能照，静里乾坤别有春。
　　对镜不迷为炼性，炼性常如活死人。
　　此法空中有实相，黍珠一点是元神。
　　四人歌罢，彼此相赏，以后诗词，难于尽录。后来于飞八十四岁乃终，铁冠道人九十六岁而终，焦周一百二十岁而终，杨琰八十二岁而亡。人称“西陵四老”。本朝康熙年间，大悟山又出一僧，名冲元和尚。明心见性，说法度人。先示归期，端坐而化，葬于素山寺后。木兰山出一计道人，能知过去未来，白日飞升。二公皆与四川巡抚姚公为密友。往来诗词，不必细载。 
跋
　　淙生平敬慕协天圣帝，若天地、父母之无日不在心目间。凡遇灵迹，片语单词，珍若拱璧。兹得新降马祖所演《木兰奇女传》，并蒙赐诗寄示，因得与于是书校刊之役。世但传木兰代父从征一节，未能晰其颠末。历今千余年，非马祖文奎之笔，其孰能知之，而孰能传之？传则曷为例？以传奇俗说，不嫌于亵其体乎？曰：此马祖救世之苦心也。世人迷真逐妄，与谈经训典籍，辄欠伸视，日早暮不能耐，或更无从得书，与不能通其词句，则教泽有遗憾焉。兹导以传奇俗说，而实以忠孝勇烈。如木兰将军之奇人奇事，相与街谈巷说，皆令惊心动魄，而激发其志气。有感喟欷欷，而相继以泣者。其为书探原天人性命之理，剖示鬼神幽冥之故，贯通三教玄微之旨，旁及术数修炼家言、外道妖邪之术，总显出一忠孝勇烈之奇事，以引人于道。盖其用意至深远矣！
　　伏惟圣帝忠义参天，为千古第一奇人。陈承祚《三国志》，只传其略，后得王实甫《三国演义》，补葺封金秉烛等，读者勃勃有生气。顽廉懦立之效，捷于风草。世儒漫以不见正史为毁，史家剪裁以示体要，势难备载，见闻亦不无阙略。若但据正史，挥斥一切，书之得存焉者寡矣！人之不幸而泯没者多矣，岂可训乎？予久欲着论驳正而未果，心怦怦不能释。若乃如木兰将军之奇人奇事以成奇节，今得星官之灵，着为奇书。又得忠义参天之第一奇人，以为之序，龙与稗官野史不同。则是书诚足以信今传后。而木兰将军忠孝勇烈之气，千载如生。非独为闺阁之英奇，实足以愧须眉而作其振奋也已。是为跋。
　　 大清道光七年小阳月上浣之吉淦川周汇淙敬撰 
