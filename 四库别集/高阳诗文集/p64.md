<!-- { "loadSidebar": true } -->
　　将军精勇有胆识凡吾辈要识以用胆车营好为之以久失约朿之兵拊而有之徐以朿于法使见吾之德而不觉相安于法将军饶为之矣附谢念我 

　　○答刘崇宇 

　　以百弟子约腹而入者凑来饷弟那得有此叚福力受用平生只为少兄折干钱见受远谴那敢再惹业债乎不敢受不敢受淹下几多受了气的刚鬣曰头嫂又吃斋可办肥麫筋当肉乎宾甫维翰到此几满一年独不得与兄盘桓耳一官何物牛马维娄读李白子夜歌未尝不念今昔苦乐也益津风景尽佳更喜三堂为一州属不以春秋奏琵琶记乎州尊积厚德人想念青毡客也唯仁兄恺悌以待诸友无以教官脸令人不亲三等薄那得送许多人甚无使势人必亲之昨闻入贺抵都门怅怅于不得晤言为念齐刘两兄欲还弟以正月之三日出略宁远且一月矣两兄殊苦今年当抛此官跨蹇益津一问白头乐事兄可预备以待 

　　○启叶首揆 

　　总督之议门生两疏自明总谓此中只要一总督两抚院此边疆之福也不必要经略况于督师门生之自请督师原为整顿促督成一家当便可交付当事目今身既不得脱而却令旁人促督此身矣合一镇将吏听命一人而同心僇力共图大业者凡以此一人能可否上下之也今同事之大吏以旁议予夺而此一人且若有□无欲为则拗手相左不为则局巳开而不就□不独在一身老师固明如观火而忍不为门生一念乎如止系门生一身亦何敢告苦告难目今关外十五万兵民而议赶尽关门谢绝辽左此等议论即老师难任也初有抚命即上疏持此议得老师止不上何忍不为门生一言令数月来坚让其有为而曾不一为独曰赘曰五字廵抚曰杀我曰教我充军此等景色老师明知之而犹疑门生以不任岂真不任乎门生苦矣欲终不言则□何等关系而可泄泄一有言则为愎为誖拗一世之论而目持其祸宁有既乎遑恤我躬天下事又安忍言老师通天下为一身必有以教门生 

　　○又启 

　　初三传牌之信非的也屡遣人至广宁独西虏伺截辽人之从东归者耳近巳两次遣谍人贼巢矣有回乡自新城来者信颇真然防守则不敢不严关门之守却倚关外以宁远难民之心加以城守将士自可无患门生以人日抵宁远与诸将共春防矣中后前屯则关门所倚在此即关门炮火尽可支撑而将士之矫矫者尽可以战其谓将吏不尽奉行则以一柄各操左顾右盻至关外之屯盐修筑安插不肯着身即练车营则将士肯为而文吏或不着意曰只守关以内耳此最关天下安危安得老师一临关塞尽此情形也如缩足关内可以守关门生岂独负痴愚好为危事以天下为徼幸乎凡客兵利速战主兵利久守今关城合秦晋川胡齐梁燕赵之众尽客兵也五方乌合额饷而外不能加毫末于身而责其捐坟墓弃妻子固结于我巳自为难而况粮料不继即其继也能固结于我不逋不哗而坐食便自坐困竭天下物力每岁养十数万坐食之人事久变生师老财匮天下之安危宁在贼之来不来哉今以速战之备为久守之谋进则不足守则必变局外计止眉睫局中敢忘久远故兵必议土著而守关以内则辽人亦客兵也是以从辽人之便西入者安插前屯东来者安插宁远二百里两卫三所边腹二十七堡兵民可十余万城必不可不修田必不可不屯又为掘煤煮盐请修边垣曰以辽人守辽土以辽土养辽人近又立十大车营以为攻战之具巳完其半然此等事尽非守陴赭地之旧而大不便于死而乞生生而乞来者之意兼亦合天下只有一怕夫初怕而开铁失退守辽阳再怕而辽阳失退守广宁三怕而广宁失退守山海目今山海之怕更急更切曰辽阳三十万而败广宁十八万而败以十万乌合当三败之后何恃不怕而缩项敛足不思为计徒延挨时日以了眉睫曰勿惹夫安坐而不为计关内更难于外也且开铁以来谁为惹者甲冑为谎缙绅为蒙以吐心吐胆之腐儒强作支撑而一流人左顾右盻不肯实做肝胆如鸡如兔一闻出关曰遣戍曰杀我老师试念亦有以此中关外必不可为只当守关以内相告者乎此即不奉于下之人非将士也然守关以内亦必有道岂得坐而不为古之夷狄之祻莫惨于宋玉帛子女与而又与疆场土地退而又退当其时亦只一怕以断送社稷由今观割地使诸君诚万世罪人然当时却亦贤人盖上自朝廷下至吏士无一不怕正无可柰何却有一救眉睫劝和人出以纾众怀却亦能事男子众心倚赖假令计行而社稷终安斯其人岂不为千古识时务俊杰哉惟与而至于无可与退而至于无可退社稷丘墟而为天下唾其病却在自护其局以偏任一种人遂至于戕杀忠义而不顾方今庙堂当以恢复为大计责边臣以酌量进止勿信孱胆苟且之徒自护自蒙以必守关内减兵省饷为主边人乃得提掇将士以振其杀贼之心而机会未起边人自不敢强进如庙堂专戒以内守则五方乌合之众坐食坐困边人何所借以提掇纔令之出曰上只责内却教我外怨外有警而内无兵矣且关外不填实各城岂非于东无以为外护即西虏便在八里餔杀人放火如门生初抵关时门生初来西虏尽绕关门毳幕旃车杂沓岗阜一登门而腥膻之气扑人日报刦杀惊传烽火门生苦令抚官初移之中前为四十里再移之前屯为七十里又再移之中后为百里又再移之宁远为二百里近总兵官以两恊提各路将分以信地仍以抚夷将统兵驻边堡仍隶以邻堡即抚即防而脉络分明支节贯注更以中右之役扬兵捣剿而各部远遁再得市货稍真通官不假自可为防而今议守以关内则虏可频入关以抚而八部三十六家仍环聚于关门其外之二百里地十余万人何所安插而忽造语曰人怨不知谁逐之出所怨者谁由此言之即防西虏不可不实宁前而况东虏据宁远天下安危宁忍言哉守不在关外不守战不在关外不战款不在关外不款至于总督之议门生只欲得一佳总督督两佳抚院合款防而边事定岂其不自揣而揽不可胜之任其可以任者只在两抚院老师为社稷远计两抚于门生同异何如门生之议守议战如此两抚素具议于老师何如老师必见之真盖门生不能为局外之观老师必不忍于门生而况肯忍于天下必有以教门生至于粮料不继军需不补众口虽嚣而曾不一念岂有内阁临戎终年不准一见即往返十日亦不许曰是欲卸担曰是欲复窥中书之堂昔范希文自参知出安抚西边过郑州见吕夷简语暂出之意或曰参政岂可复还李伯纪廵边奏曰臣之行无有复还之理中亦引希文事且言使臣既行之后无阻难无谗谤无钱粮不足之患则进而死敌臣之愿也万一有朝廷执议不坚臣自度不能有所为即须告陛下求代罢去陛下亦宜察臣孤忠以全君臣之义门生乞入觐抵欲稍通脉络无使有钱粮不足之患岂其患逐某人以逐及仆者然天下亦有以逐为不快者乎督且不必推而门生所愿请于　皇上者望老师一为门生计之以全门生所为仕年来无不合而硬加以不合予之以人又不问合不合而硬加以不任至于议以佳总督提两抚为款防而硬加曰裁督曰罢款门生所为苦众口者此类是也非敢计毁誉也人至于不计生死而宁计毁誉 

　　○答唐令公 

　　每念弹丸小邑乃不为高贤所鄙夷自是名世真儒非复世人宦学也儿辈仰荷涵照令边人不问室家然常念其惷愚或不足辱大冶耳敝邑殚残百无一经费而各衙门每为乡官题门一檄动至数十金向者周父母遂以额赋借支积数多而竟不能补颇为继治者持之仆曾尽出所受上官之问遗以济库胥之急今且自念秋毫无补于梓里而动烦多费其为父母患苦甚大今敢为父母约凡上官有赠送仆者止将原帖付儿辈即令具贱姓名谢帖以还报上官仆令儿辈开具上官交际之谊偶于往复致谢决不可那移借支强为馈送以朝廷之正赋为上官供私交仆诸生时曾见薛侍御继茂曾为贵乡孝感今后改文安仆时读书其地文安泽国也一时乡绅十余人而八差赠送岁可千金旧以水泊舟居畸零户口钱充费薛公叹曰茕人无家忍剥其膏为乡官大嚼乎譢免畸零税每一檄下辄致诸长者帖而不持一物时舍亲姜中丞曾开府贵乡郧阳者倡同襟齐具谢状亦不烦一物仆时窃心识之盖欲学薛公而今独不可学姜公乎愿父母俯体鄙私两相便益仆凡百朴诚不敢为丝毫欺诈惟鉴谅为希 

　　○答王典史 

　　里中信来闻贵厅清廉不受乡坊敛钱又明断仰佐堂上共为小民福泽又曾出私钱募救火者上官当有优崇清俸几多可远来送礼乎仆在家尝供贵厅之先任者米面以愿其清廉以后不劳送礼可也璧谢 

　　○答王霁宇总督 

　　佛僧如野鹤性意灵通何以顿西也承命当备询之以开所未解仍当咨送之耳敬复 

　　○柬马总戎 

　　连日各营铳炮及车营尝练乎王大将军体力何如曾相见乎尹将所造诸器可催督之仍与该道言可作速应付之此公家事非可以其人倔疆而令之悞也刘永昌岂得不荐尹应聘岂得又参此武官不低眉于文官之故耳天下事到如此地步尚较量如此何以做事可惜吾辈一片肝胆矣府中有家下人来宁远可遣数人伴来马有稳者拣一二匹付之永平战车一百二十辆小车八十辆巳行该道调取矣密云车及遵化车尚可调也前所改造极便 

　　○答山西刘开府范董 

　　世人语贼无不变色郄步而独勇于纷嚣之谈兼以举世皆怕而望兵以勿怕举世皆逃而望兵以勿逃夫推而百计不敢来来而百计不敢任者赴调乎着伍乎以国家养士深恩士大夫廉耻道谊何如而一推经督满朝无一应其来者亦复求脱真可谓无人而腐儒不解事独携空肝胆冒任天下之重诚念　主上深恩臣子不宜薄报宁复念黄阁之雍容丹徼之驰驱乎老父母真心体国一意急公年来关门受益宏多倘肯低佪了此乎驻宁远忽接手函便觉春光随马仰快雄风俯惭雌甲何当远注敬谢 

　　○答马总戎 

　　留此一片不媚世之心便足办贼只管练兵只管提掇各将以共愤共怒勿使其相习为玩愒之风此皆它人所不得制所不得挠即有言者姑妄听之夫极言者之害不过杀此身而吾方捐身以为朝廷曾此身之不计而况吾辈实实做事即言者安得杀此身果如实实做事即见杀于言者皇天后土宁不鉴之门下深念勿再纷纭于众口以致躭阁大事吾与门下共担天下不觉言之痛切惟念 

　　○谕参将刘永昌 

　　以将军之贤而漏关院之荐则将军之品更高仆初为怦怦后更为善即尹扞武又加疵焉世事可念也将军尚平此气留为大敌之用不必一一与世人较也爱之重之特为此语将军其体我 

　　○答王威总兵 

　　兵之发当酌量缓急不妨陆续来其要紧地方仍酌量以得力兵防门下老成历练为国忠贞定不率且也小侯可令善调勿躁勿急平其心气节其嗜欲早出以为国定戡定大乱勿见难而思退勿惑于自便之言而相与以为知几目今士大夫不念朝廷养我辈以高爵厚禄谓何闻推则抵死不来既来则抵死要去门下看目前缙绅不为我辈羞乎令弟好官可大家做好 

　　○谕王牧用 

　　将军劳苦矣如何买货不来岂不知为春季用乎将军悉心调停着意检查勿令下人冒滥仍要好待诸部渠既有戎索我自当守汉法抚款之道也勿以适间小小得些须功便傲以加之可注意 

　　○答王霁宇总督 

