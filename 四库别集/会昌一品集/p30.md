<!-- { "loadSidebar": true } -->
　　山下出泉厥壤非石随浅深而见底实秋毫之可析其莹若纎埃之映琉璃微虫之潜琥珀玉瑕瑜而不掩镜妍而尽觌且夫动则广大止则虚明如君子之絶徳乃望表而见情发源而东百谷皆盈既处髙而就下虽遇坎而亦平曩者方骋康衢俄惊覆辙泉色暂晦含晶不发又如尘掩悬黎雾昏秋月累夕而翳盈旬乃澈尔其脉引清泚环匝荆扉沦涟写照物色殊晖孕苹藻为瑶碧涵沙皪为珠玑歴长坂而鳞烂度小山而雪披若乃砥石于宇析波自沼入虚白而逶迤浮缥清而缭绕气润蘅兰色滋松篠含逸响于桐林动孤光于溪鸟于是列植芳菊华艳芊绵渍漪澜而更馥摇霁景而相鲜叶凝夕露丛霭秋烟美楚人之飡英慕胡公之饮泉况复自亭徂溪夤縁数里悬瀑溜于碧潭散浮湍于清沚乘鹢舳以晨泛聴菱歌而夜起见蒹葭之始香疑湘沅之在此重曰原隰既平泉流既清三迳未荒万木向荣感棣华之零落怆时鸟之相鸣恐阅水兮日逝且归来兮养生
　　秋声赋【并序】
　　昔潘岳寓直骑省因感二毛遂作秋兴赋况予百龄过半承明三入髪已皓白【自中书舍人及午三叅掖垣】清秋可悲尚书十一丈鹓掖上寮人文大匠聊为此作以俟知音露华肃天气晶碧空无氛霁海清明当其时也草木隂虫皆有秋声自虚无而响作由寂寞而音生始萧瑟于林野终混合于太清出哀壑而愤起临悲谷而怨盈朔鴈聼而増逝孤猿闻而自惊此声也异桐竹之韵非金石之鸣足以动覊人之魄感君子之情况乎临淄藻思薛县英名遽兴华屋之叹预想曲池之平岂待琴而魂散固闻笛以涕零亦有毁家蔡琰降北李卿聴朔吹之夜动见霜鸿之晓征既慷慨而诉懐独汍澜而流缨虽复苏门傲世秦青送行讵能写自然之天籁防吹万之清泠客有贞词浏湸逸气纵横赋掩漏巵之玅文同蟠木之精聊染翰以写意期报之以瑶琼
　　牡丹赋【并序】
　　予观前贤之赋草木者多矣靡不言托植之幽深采斸之莫致风景之妍丽追赏之欢愉至于体物良有未尽惟牡丹未有赋者聊以状之仆射十一丈蔚为儒宗词赋之首声气所感或能相和又见陈思王赋序多言命王粲刘桢继作今亦效之邀侍御裴舍人同作
　　青阳既暮鹖鴠巳鸣念兰若之方歇叹桃李之隂成惟翠华之艳爚倾百卉之光英抽翠柯以布素粲红芳而发荣其始也碧海霄澄骊珠跃出深波晓霁丹梓吐实焕神龙之衔烛皎若水之并日其盛也若紫芝连叶鸳雏比翼夺珠树之鲜辉掩非烟之竒色倐忽摛锦纷葩似织其落也明艳未褫红衣如脱朱草柯折瑚枝碎霞既皪而转妍红欲消而犹綷尔乃独含芳意幽怨残春将独立而倾国虽不言兮似人观其露彩犹日华初照其晨葩情欲微笑色虽美而自艳类河汾之窈窕逮乎的皪含景离披向风鈆华春而思荡兰泽晩而光融情放纵以自得凝若焕之冶容既而华艳恍惚繁华遽毕惊寳雉之乍廻想江妃而复出望献珰之玉俄以蔽光感懐佩之川怅然如失客顾余曰勿谓淑美难久徂芳不留彼妍华之阅世非人寿之可俦君不见龙骧闬宏池台御沟堂挹山林峯连翠楼有百岁之芳丛【今京师精舍甲第犹有天寳中牡丹在】无昔日之通侯岂暇当飞藿之时始嗟零落且欲同树萱之意聊自忘忧
　　近于伊川卜山居将命者画图而至欣然感谢聊赋此诗兼寄上淅东元相公大夫使求青田胎化鹤【乙已岁作】
　　弱岁弄词翰遂叨明主恩懐章过越邸建斾守吴门西圯隂难驻东臯意尚存慙逾六百石愧负五千言寄世知婴缴辞荣类触藩欲追緜上隐况近子平村邑有桐乡爱山余黍谷暄免非迯相地乃是故侯园野竹多微迳岩泉岂一源映池方树宻傍涧古藤繁卭杖堪扶老【阙】牛巳服辕只应将唳鹤幽谷共翩翻
　　忆平泉山居赠沈吏部一首【中书作】
　　昔闻羊叔子茅屋在东渠岂不念归路徘徊畏简书乃知轩冕客自与田园疎没世有遗恨精诚有所如嗟予寡时用夙志在林闾虽抱山水癖敢希仁智居清泉绕舍下修竹防庭除幽径松葢宻小池莲叶初从来有好鸟近复跃鯈鱼少室映川陆鸣臯对蓬庐张何旧寮宷【予与吏部乃金门寮故也】相勉在悬舆常恐似伯玉瞻前慙魏舒
　　夏晩有懐平泉林居【宜春作】
　　孟夏守畏途舍舟在徂暑愀然何所念念我龙门坞宻竹无蹊径髙松有四五飞泉鸣树间飒飒如度雨桂秀层岭芳荪媚幽渚稚子我归衡门独延伫谁言圣与哲曽是不懐土公旦既思周宣尼亦念鲁矧余窜炎裔日夕谁晤语眷阙悲子牟班荆感椒举凄凄视环玦恻恻步庭庑岂待庄舄吟方知倦覉旅
　　早秋龙兴寺江亭闲眺忆龙门山居寄崔张旧从事【宜春作】
　　江亭感秋至兰径悲露秔稻秀晩川杉松郁晴巘嗟予有林壑兹夕念原衍绿篠连岭多青莎近溪浅渊明菊犹在仲蔚蒿莫剪乔木粲凌苕隂崖积幽藓遥思伊川水北渡龙门岘苍翠双阙间逶迤清滩转故人在乡国岁晏路悠缅惆怅此生涯无由共登践
　　比闻龙门敬善寺有红桂树独秀伊川尝于江南诸山访之莫致陈侍御知予所好因访剡溪樵客偶得数株移植郊园众芳色沮乃知敬善所有是蜀道菵草徒得嘉名因赋是诗兼赠陈侍御【金陵作】
　　昔闻红桂枝独秀龙门侧越叟遗数株周人未尝识平生爱此树攀翫无由得君子知我心因之为羽翼岂烦嘉客誉且就清隂息来自天姥岑长疑翠岚色芬芳世所絶偃蹇枝渐直琼叶润不凋珠英粲如织犹疑翡宿想待鹓雏食宁止暂淹留终当更封植
　　懐山居邀松阳子同作
　　我有爱山心如饥复如渇出谷一年余常疑十年别春思岩花烂夏忆寒泉冽秋忆泛兰巵冬思翫松雪晨思小山桂暝忆深潭月醉忆剖红梨饭思食紫鳜坐思藤萝宻步忆莓苔滑昼夜百刻中愁肠几回絶每念羊叔子言之岂常辍人生如意事十乃居七八我未及悬舆今犹佩朝绂焉能逐麋鹿便得游林樾范恣沧波舟张惟赤松列惟应讵身恤岂敢忘臣节器满自当欹物盈终有缺从兹返樵迳庶可希前哲
　　思归赤松村呈松阳子
　　昔人思避世惟恐不深幽禽庆潜名岳鸱夷钓舟顾余知止足所乐在归休不似寻山者忘家恣逺游
　　近腊对雪有懐林居
　　蓬门常昼掩竹迳寂无人鸟起飘松霰麕行动谷榛应【阙】禽鱼侣【阙】与薜萝亲遥忆平臯望溪烟已发春



　　李卫公别集巻九
　　钦定四库全书
　　李衞公别集巻十
　　唐　李徳裕　撰
　　思山居十首
　　清明后忆山中
　　遥思寒食后野老林下醉月照一山明风吹百花气飞泉与万籁髣髴疑箫吹不待曙华分已应喧鸟至
　　题寄商山石
　　绮皓岩中石常经【阙】隐沦紫芝歌几曲红藓閟千春聊用支琴尾宁惟倚病身自知来处所何暇问严遵
　　忆种苽时
　　尚平方毕娶疎广念归期涧底松成葢檐前桂长枝迳闲芳草合山静落花迟虽有苽园在无因及种时
　　春日独坐思归
　　壮龄心已尽孤赏意犹存岂望图麟阁惟思卧鹿门无谋堪适野何力可拘原只有客身去幽山自灌园
　　思登家山林岭
　　自知无世用只是爱山游旧有嵇康嬾今慙赵武偷登峦未觉疾汛水便忘忧最惜残筋力扪萝遍一丘
　　思乡园老人
　　常羡荜门翁所思惟岁稔遥知松月曙尚在山寝兰气入幽禽言傍孤枕晨兴步岩迳更酌寒泉饮
　　寄龙门僧
　　龙门有开士爱我春潭碧清景出东山闲来翫松石应怜林壑主逺作沧溟客为我谢此僧终当理归策
　　忆药苗
　　溪上一苗齐手茸正堪掇皆能扶我寿岂止坚肌骨味掩商山芝英逾首阳蕨岂如甘谷士只得香泉啜【南阳甘谷有菊水是湖广阙者】
　　忆村中老人春酒【有刘杨二叟善酿】
　　二叟茅茨下清晨饮浊醪雨残红芍药风落紫樱桃巢燕啣泥疾檐防挂网髙闲思春谷事转觉防途劳
　　忆葛胜木禅床
　　忆我斋中榻寒宵几独眠管宁穿亦坐徐孺去常悬虫网垂应遍苔痕染更鲜何人及身在归对老僧禅
　　初夏有懐山居
　　山中有所忆夏景始清幽野竹隂无日岩泉冷似秋翠岑当累榭皓月入轻舟只有思归夕空且梦游
　　张公超谷中石
　　鼓箧依緑槐横经起秋雾有时连岳客尚办歌处自予去幽石谁人袭芳杜空留古苔石对我岩中树初归平泉过龙门南岭遥望山居即事
　　初归故乡陌极望且徐轮近野樵蒸至平泉烟火新农夫馈鸡黍渔子荐霜鳞惆怅懐杨仆惭为关外人
　　伊川晩眺
　　桑叶初黄梨叶红伊川落日尽无风汉储何假终南客甪里先生在谷中
　　潭上喜见新月
　　簮组十年梦园庐今夕情谁怜故乡月复映碧潭生皓彩松上见寒光波际轻还将孤赏意暂寄玉琴声
　　郊外即事奉寄侍郎大尹
　　髙秩慙非隐闲林喜退居老农争席坐稚子带经锄竹迳难回骑僊舟但跂予岂知陶靖节秪自爱吾庐
　　山居遇雪喜道者相访
　　幽居近谷西乔木与山齐野竹连池合岩松映雪低喜君来白社值我在青谿应笑于陵子遗荣自灌畦
　　雪霁晨起
　　雪覆寒溪竹风巻野田蓬四望无行迹谁怜孤老翁洛中士君子多以平泉见呼愧获方外之名因以此诗为报奉寄刘宾客
　　非髙栁下逸自爱竹林闲才异居东里愚因在北山径荒寒未扫门设昼长关不及防夷子悠悠烟水间早春至言禅公法堂忆平泉别业【金陵作】
　　昔我伊原上孤游竹树间人依红桂静鸟傍碧潭闲松葢低春雪藤轮倚暮山永懐桑梓邑衰老若为还峡山亭月夜独宿对樱桃花有懐伊川别墅【金陵作】
　　皎月照芳树鲜葩含素辉愁人惜春夜达曙想岩扉风静隂满砌露浓香入衣恨无金谷妓为我奏思归春暮思平泉襍咏二十首
　　自此并淮南作
　　望伊川
　　逺村寒食后细雨度川来芳草连谿合梨花映墅开槿蓠悬落照松迳长新苔向夕亭臯望游禽几处回
　　潭上紫藤
　　故乡春欲尽一岁芳难再岩树已青葱吾庐日堪爱幽溪人未去芳草行应碍遥忆紫藤垂繁英照潭黛
　　书楼晴望
　　幽居人世外久厌市朝喧苍翠连双阙微茫认九原【东望尽见万安山南名臣丘垅】残红映巩树斜日照轘辕薄暮柴扉掩谁知仲蔚园
　　西岭望鸣臯山
　　髙秋对凉野四望何萧瑟逺见鸣臯山青峯原上出晨兴采薇蕨向暮归蓬荜讵假数挥金飡和养余日
　　瀑泉亭
　　向老多悲恨凄然念一丘岩泉终古在风月几年游阁饶佳树菱潭有钓舟不如羊叔子名与岘山留
　　红桂树【此树白花红心因以为号】
　　欲求尘外物此树是瑶林后素合余绚如丹见本心妍姿无防辱芳意托幽深愿以鲜葩色凌霜照碧浔
　　金松【出天台山】
　　台岭生竒树佳名世未知纎纎疑大菊落落是松枝照日含金晰笼烟淡翠滋勿言人去晩犹有岁寒期
　　月桂【出蒋山浅黄色】
　　何年霜夜月桂子落寒山翠干生岩中金英在人间幽崖空自老清汉未知还惟有凉秋夜嫦娥来暂攀
　　山桂【此花紫色英藻繁】
　　吾爱山中树繁英满目鲜临风飘碎锦映日乱霏烟影入春潭底香凝月榭前岂知幽独客赖此当朱
　　栢【别树经霜枝叶尽丹】
　　闻有三珠树惟应秘阆风瑚不生叶朱草又无丛未若凌云栢常能终岁红晨霞与落日相照在岩中
　　荪【生茅山东溪溪荪花紫色】
　　楚客重兰荪遗芳今未歇叶抽清浅水花照暄妍节紫艳映渠鲜轻香含露结离君若有赠暂与幽人折
