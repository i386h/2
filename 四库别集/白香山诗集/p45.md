<!-- { "loadSidebar": true } -->
　　我年五十七荣名得几许甲乙三道科苏杭两州主才能本浅薄心力虚劳苦何能随众人终老于尘土我年五十七归去诚巳迟厯官十五政数若珠累累野萍始宾荐场苖初絷维因读管萧书窃慕大有为及遭荣遇来乃觉才力羸黄纸诏频草朱轮车载脂妻孥及仆使皆免寒与饥省躬私自媿知我者微之永懐山阴守未遂嵩阳期如何坐留滞头白江之湄
　　我年五十七荣名得非少报国竟何如谋身犹未了昔尝速官谤恩大而惩小一黜鹤辞轩七年鱼在沼将枯鳞再跃经铩翮重矫白日上昭昭青云髙平生颇同病老大宜相晓紫绶足可荣白头不为夭夙懐慕箕颍晩节期松篠何当阙下来同拜陈情表
　　和三月三十日四十韵
　　送春君何在君在山阴署忆我苏杭时春逰亦多处为君歌往事岂敢【一作取】辞劳虑莫怪言语狂须知酬答遽江南腊月半水冻凝如瘀寒景尚苍茫和风已吹嘘女墙城似灶雁齿桥如锯鱼尾上奫沦草芽生沮洳律迟太簇管日缓羲和驭布泽木龙催迎春土牛助雨师习习洒云将飘飘翥四野万里晴千山一时曙杭土丽且康苏民富而庶善恶有惩劝刚柔无吐茹两衙少辞牒四境稀书疏俗以劳俫安政因闲暇着仙亭日登眺虎邱时逰豫【望仙亭在杭虎邱寺在苏】寻幽驻旌轩选胜逥宾御舟移溪鸟避乐作林猨覻池古莫耶沈石竒罗刹踞【剑池在苏州罗刹石在杭州】水苖泥易耨畬粟灰难鉏紫蕨抽出畦白莲埋在淤萎花红带黯湿叶黄含菸【楚辞云叶菸色而就黄】镜动波飐菱雪逥风旋絮手经攀桂馥齿为尝梅楚坐并船脚敧行多马蹄跙圣贤清浊醉水陆鲜肥饫鱼脍芥酱调水葵盐防絮【敇虑反】虽微五袴歌幸兔兆人诅但令乐不荒何必逰无倨吴苑仆寻罢越城公尚据旧逰几客存新宴谁人与莫空文举酒强下何曽箸江上易优逰城中多毁誉分应当自尽【一作画】事勿求人恕我既无子孙君仍毕婚娶久为云雨别终拟江湖去范蠡有扁舟陶潜有篮轝两心苦相忆两口遥相语最恨七年春春来各一处
　　和寄乐天
　　贤愚类相交人情之大率然自古今来几人号胶漆近闻屈指数元某与白乙旁爱及弟兄中权避家室松筠与金石未足喻坚密在车如轮辕在身如肘腋又如风云防天使相召匹不似势利交有名而无实顷我在杭岁值君之越日望愁来仪迟宴惜流景疾坐耀黄金带酌酡赪玉质酣歌口不停狂舞衣相拂平生赏心事施展十未一防笑始哑哑离嗟乃唧唧饯筵才收拾征櫂遽排比后恨苦緜緜前欢何卒卒居人色惨淡行子心纡鬱风袂去时挥云帆望中失宿酲和别思目心忽忽病魂黯然销老泪凄其出别君只如昨芳嵗换六七俱是官家身后期难自必【籍田赋云难望嵗而自必】
　　和寄问刘白【时梦得与乐天方舟西上】
　　正与刘梦得醉笑大开口适值此诗来欢喜君知否遂令髙巻幕兼遣重添酒起望防稽云东南一囬首爱君金玉句举世谁人有功用随日新资材本天授吟哦不能散自午将及酉遂留梦得眠匡牀宿东牖
　　和新楼北园偶集从孙公度周廵官韩秀才卢秀才范处士小饮郑侍御判官周刘二从事皆先归
　　闻君新楼宴下对北园花主人既贤豪宾客皆才华初筵日未髙中饮景已斜天地为幕席富贵如泥沙嵇刘陶阮徒不足置齿牙卧瓮鄙毕卓落帽嗤孟嘉芳草供枕藉乱莺助喧哗醉乡得道路狂海无津涯一嵗春又尽百年期不賖同醉君勿辞独醒古所嗟销愁若沃雪破闷如割称觞起为夀此乐无以加歌声凝贯珠舞袖飘乱麻相公谓四座今日非自夸有奴善吹笙有婢弹琵琶十指纎若笋双鬟黳如鵶履舄起交杂杯盘散纷拏归去勿拥遏倒载逃难遮明日宴东武后日逰若邪岂独相公乐讴歌千万家
　　和除夜作
　　君赋此诗夜穷阴嵗之余我和此诗日微和春之初老知顔状改病觉支体虚头上毛髪短口中牙齿疎一落老病界难逃生死墟况此促促世与君多索居君在浙江东荣驾方伯舆我在魏阙下谬乘大夫车妻孥常各饱奴婢亦盈庐惟是利人事比君全不如我统十郎官君领百吏胥我掌四曹局君管十乡闾君为父母君大惠在资储我为刀笔吏小恶乃诛鉏君提七郡籍我按三尺书俱已佩金印尝同趋玉除外宠信非薄中懐何不摅恩光未报答日月空居诸磊落尝许君局促应笑予所以自知分欲先歌归欤
　　和知非
　　因君知非问诠较天下事第一莫若禅第二无如醉禅能泯人我醉可忘荣悴与君次第言为我少畱意儒教重礼法道家飬神气重礼足滋彰养神多避忌不如学禅定中有甚深味旷廓了如空澄凝胜于睡屏除黙黙念销尽悠悠思春无伤春心秋无感秋泪坐成真谛乐如受空王赐既得脱尘劳兼应离慙媿除禅其次醉此説非无谓一酌机即忘三杯性咸遂逐臣去室妇降虏败军帅思苦膏火煎忧深扄鏁秘须凭百杯沃莫惜千金费便似罩中鱼脱飞生两翅劝君虽老大逢酒莫回避不然即学禅两途同一致
　　和望晓
　　休吟稽山晓听咏秦城旦鸡鸣初有声宿鸟犹未散丁丁漏向尽咚咚鼓过半南山青沈沈东方白漫漫街心若流水城角如断岸星河稍隅落宫阙方轮焕朝车雷四合骑火星一贯赫奕冠盖盛荧煌朱紫烂沙堤亘蟇池【子城东北低下处旧号虾蟇池】市路绕龙断白日忽照耀红尘纷散乱贵教过客避荣任行人防祥烟满虚空春色无邉畔鹓行晷刻龙尾登霄汉台殿暖宜攀风光晴可翫草铺地茵褥云巻天帏幔莺杂佩锵锵花绕【一作饶】衣粲粲何言终日乐独起临风叹叹我同心人一别春七换相望山隔碍欲去官羁绊何日到江东超然似张翰
　　和李势女
　　减一分太短増一分太长不朱面若花不粉肌如霜色为天下艳心乃女中郎自言重不幸家破身未亡人各有一死此死职所当忍将先人体与主为疣疮妾死主意快从此两无妨愿信赤心语速即白刃光南郡忽感激却立舍锋铓抚背称阿姊归我如归乡竟以恩信待岂止猜妒忘由来几上肉不足挥干将南郡死巳久骨枯墓苍苍愿于墓上头立石镌此章劝戒天下妇不令阴胜阳
　　和酬郑侍御东阳春闷放懐追越逰见寄
　　君得嘉鱼置宾席乐如南有嘉鱼时劲气森爽竹竿竦妍文焕烂芙蓉披载笔在幕名已重补衮于朝官尚卑一缄疏入掩谷永三都赋成排左思自言拜辞主人后离心荡飏风前旗东南门馆别经嵗春眼怅望秋心悲【已上叙嘉鱼】昨日嘉鱼来访我方驾同出何所之乐逰原头春尚早百舌新语声椑椑日趁花忙向南坼风催栁急从东吹流年恍不饶我美景鲜妍来为谁红尘三条界阡陌碧草千里铺郊畿余霞断时绮幅裂斜云展处罗文纰暮钟逺近声互动暝鸟髙下飞追随酒酣将归未能去怅然逥望天四垂生何足养稽著论途何足泣杨涟洏胡不花下伴春醉满酌緑酒听黄鹂嘉鱼防头时一叹听我此言不知疲语终兴尽各分散东西轩骑分逶迤此诗勿遣闲人见见恐与他为笑资白首旧寮知我者凭君一咏向周师【周判官师范苏杭旧判官去范字叶韵】
　　和自劝二首
　　稀稀疎疎绕篱竹窄窄狭狭向阳屋屋中有一曝背翁委置形骸如土木日暮半炉麸炭火夜深一盏纱笼烛不知有益及民无二十年来食官禄就暖移盘檐下食防寒拥被帷中宿秋官月俸八九万岂徒遣尔身温足勤操丹笔念黄沙莫使饥寒囚滞狱
　　急景凋年急于水念此揽衣中夜起门无宿客共谁言暖酒挑灯对妻子自饮数杯妻一盏余酌分张与儿女微酣静坐未能眠风霰萧萧打窗纸自问有何才与术入为丞郎出刺史争知夀命短复长岂得营营心不止请防韦孔与钱崔半月之间四人死【韦中书孔京兆钱尚书崔华州十五日间相次而逝】
　　和雨中花
　　真宰倒持生杀柄闲物命长人短命松枝上鹤蓍下龟千年不死仍无病人生不得似龟鹤少去老来同旦暝何异花开旦暝间未落仍遭风雨横草得经年莱【一作菜】连月惟花不与多时节一年三百六十日花能几日供攀折桃李无言难自诉黄莺解语凭君説莺虽为説不分明叶底枝头谩饶舌
　　和晨兴因报问儿
　　冬旦寒惨澹云日无晶辉当此嵗暮感见君晨兴诗君诗亦多苦苦在兄逺离我苦不在逺缠緜肝与脾西院病孀妇后牀孤侄儿黄昏一恸后夜半十起时病眼两行血衰鬓万茎丝咽絶五藏脉痩消【一作消渗】百骸脂双目失一目四肢断两肢不如溘然逝安用半活为谁谓荼檗苦荼檗甘如饴谁谓汤火热汤火冷如澌前时君寄诗忧念问阿喉燥声气室经年无报辞及覩晨兴句未吟先涕垂因兹涟涟际一吐心中悲茫茫四海间此苦惟君知去我四千里使我告诉谁仰头向青天但见鴈南飞凭鴈寄一语为我达微之絶有续胶树斩可接枝惟我中肠断应无连得期
　　和朝囬与王錬师逰南山下
　　蔼蔼春景余峩峩夏云初躞蹀退朝骑飘飖随风裾晨从四丞相入拜白玉除暮与一道士出寻青溪居吏隐本齐致朝野孰云殊道在有中适机忘无外虞但媿烟霄上鸾凤为吾徒又慙云水间鸥鹤不我疎坐倾数杯酒卧枕一巻书兴酣头兀兀睡觉心于于以此送日月问师为何如
　　和尝新酒
　　空腹尝新酒偶成夘时醉醉来拥褐裘直至斋时睡睡酣不语笑真寝无梦寐殆欲忘形骸讵知属天地酲余和未散起坐澹无事举臂一欠伸引琴弹秋思
　　和顺之琴者
　　阴阴花院月耿耿兰房烛中有弄琴人声貌俱如玉清泠石泉引澹泞风松曲遂使君子心不爱凡丝竹
　　感旧写真
　　李放写我真写来二十载莫问真何如画亦销光彩朱顔与鬓日夜改复改无嗟貌遽非且喜身犹在
　　授太子宾客归洛【自此后东都作】
　　南省去拂衣东都来掩扉病将老齐至心与身同归白首外縁少红尘前事非懐哉紫芝叟千载心相依
　　秋池二首
　　身闲无所为心闲无所思况当故园夜复此新秋池岸闇鸟栖后桥明月出时菱风香散漫桂露光参差静境多独得幽懐竟谁知悠然心中语自问来何迟
　　朝衣薄且健晩簟清仍滑社近燕影稀雨余蝉声歇闲中得诗境此境幽难説露荷珠自倾风竹玉相戞谁能一同宿共翫新秋月暑退早凉归池边好时节
　　中隐
　　大隐住朝市小隐入邱樊邱樊太冷落朝市太嚣諠不如作中隐隐在畱司官似出复似处非忙亦非闲不劳心与力又免饥与寒终嵗无公事随月有俸钱君若好登临城南有秋山君若爱逰荡城东有春园君若欲一醉时出赴宾筵洛中多君子可以恣欢言君若欲髙卧但自深掩关亦无车马客造次到门前人生处一世其道难两全贱即苦冻馁贵则多忧患惟此中隐士致身吉且安穷通与丰约正在四者间
　　问秋光
　　殷卿领北镇崔尹开南幕外事信为荣中懐未必乐何如不才者兀兀无所作不引窗下琴即举池上酌澹交惟对水老伴无如鹤自适颇从容旁观诚濩落身心转恬泰烟景弥澹泊逥首语秋光东来应不错
　　引泉
　　一为止足限二为衰疾牵邴罢不因事陶归非待年归来嵩洛下闭户何翛然静埽林下地闲疏池畔泉伊流狭似带洛石大如拳谁教明月下为我声溅溅竟夕舟中坐有时桥上眠何用施屏障水竹绕牀前
　　知足吟【和崔十八未贫作】
　　不种一陇田仓中有余粟不采一枝桑箱中有余服官闲离忧责身泰无羁束中人百户税宾客一年禄尊中不乏酒篱下仍多菊是物皆有余非心无所欲吟君未贫作因歌知足曲自问此时心不足何时足
