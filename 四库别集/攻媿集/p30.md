<!-- { "loadSidebar": true } -->
　　践阼十年益啓升平之运逢辰千载又更震夙之期兆姓交欢一心同戴【中贺】恭惟皇帝陛下储神渊静流化俭慈仰列圣之好生守为家法视四方而兼爱务得民心坐凝稽古之勳増衍后天之筭臣屏居海峤遥睇宸廷见黄河千里一曲之清第勤善颂效嵩岳万嵗三呼之祝莫预周行
　　谢再任宫观表
　　一収朝迹分老瀛壖六畀祠宫诚知帝宠顾胡顔而亟拜徒空食以懐慙【中谢】伏念臣晚幸偷安近尤多病四支而三痛楚几遂作于废人十日而九呻吟惟退量于薄命第以慈亲之待飬曽无他计以谋生尚存未尽之年更望无功之禄仰于洪造方局地以靡遑敢谓隆寛俄自天而赐允里闾改观耄穉交欢共瞻新渥之光荣又获全家之饱暖即衡门而被宠望宸极以衔恩兹葢伏遇皇帝陛下大度海至仁天覆俯怜簪履之旧未忍遐遗又与升斗之余使能麤给岂止一人之受惠实令羣下之归心臣敢不强整衰残愈思感励奉琳宫之香火每自处于幸民挂神武之衣冠冀终全于晚节
　　谢落职表
　　孤臣失察盍寘大呵上圣隆寛止从薄责俄自天而有命几无地以容身【中谢】伏念臣生则多艰仕皆过分幸遇千龄之防寖叨八座之聫归奉祠庭犹寓西清之直坐縻廪粟不劳南亩之耕顷防乘障之除庸示起家之宠方循墙而引避痛陟屺以纒悲顾平时藏拙之最深矧洊岁执防而致毁猥縁亲党非意相干不善防闲自贻伊戚仰公朝之矜恕念旧物之颠连褫学士之班再斯可矣使臣工之肃其在兹乎迨释服以及朝敢陈词而谢罪慈葢伏遇皇帝陛下冕旒无蔽簪履不遗以天地之心为心何止国君含垢之意谓兄弟之子犹子真得圣人观过之仁遂于危踪止用轻典臣敢不阖门念咎望阙归恩三黜何言但有动心忍性之戒余生无几徐上引经告老之章
　　谢龙图阁直学士致仕表
　　致大夫之仕仰赖矜从进学士之班弗容避免念余龄之无几幸晚节之茍全量小已盈感深至泣【中谢】伏念臣学徒泥古才匪适时三列皂衣寖叨严近久尘青遂积怨仇敢自诡以治民为专求于奉母侵寻一纪孤苦再期耄矣无能每媿祝厘之廪仕焉而已况逢告老之期洊贡封章逺投君父喜下情之上逹荷人欲以天期诰颁东海之滨职峻西清之直鹿车还里难忘贫贱之时龙马负图乃畀衰残之何夣寐之敢及亦家世之所无兹非幸欤不翅足矣兹葢伏遇皇帝陛下徳新惟日仁覆如天俯眷么微忝螭陛随班之旧更怜骫骳当龙飞草诏之初尚问生全不忍遐弃聿颁茂渥式贲穷途臣敢不内誓丹心益坚素节退人以礼已増镂骨之私教子以忠使效捐躯之报
　　谢落致仕除翰林学士表
　　代庖儤直又见卯年之周视草为真复尘乙夜之覧抚危踪而何幸寻故步以知慙【中谢】窃以词禁邃严宸居密迩有直谅多闻之益乃可预于论思为温厚尔雅之文始宜司于播告鼓风雷之大号増日月之末光匪得英髦曷胜遴选伏念臣学惟涉猎才乏菁华顷载笔于螭防寻演纶于鳯阁以先朝之门客为天子之私人方成王访落之初预闻国论逮汉家更化之始首被召音惟投闲一纪之余且告老三时之久兹以晚节衰残之迹参内朝供奉之班念齐国之世臣所存无几叹元和之学士不谓重来兹葢伏遇皇帝陛下思任旧人聿修庻政朝纲日振急闻忠荩之言疆事未宁尤务坦明之制遂令庸陋亦玷招延臣敢不修葺芜词仰裨藻饰尚祈圣度俯矜草芥之微终俾凋年遂逐桑榆之晚谢吏部尚书兼翰林学士侍读修史表
　　比防召节趣归紫橐之班叠被恩纶尽复青毡之物徳有乾坤之重身同渊谷之危【中谢】窃以才不可以强为人当知于自度非山涛之识量岂足典铨必陆贽之文章始堪视草露门赞缉熙之益虎观资润色之工曽未能其一焉奚可兼兹四者伏念臣既衰无用已试罔功屏居一纪之余且经告老入对九重之下恍若更生而乃冐选部之真除寻禁林之故步进读清闲之燕充员笔削之间敢言眼赤之何时深媿汗青之无日身章愈焕辔饰増华儒生之为祠臣误辱公朝之宠天子以赐学士尤加暮景之荣兹葢伏遇皇帝陛下政务惟新人先求旧取之数路宜广择于时髦备于一夫恐徒妨夫防径凌兢拜命頽堕知慙臣敢不勉防庸愚仰酬眷奬掌选而分文武讵敢辞劳埀车以示子孙终期得谢
　　辞免签书枢密院事表
　　误恩下逮俾缀迩聫逊牍上陈未颁俞防仰冐葢高之听不嫌再渎之烦【中谢】恭惟累朝特重右府岂独无三军五兵之本抑使闻一日万几之微才则甚难官何必备顾愚臣之无取荷上圣之深知起之挂冠闻废之余处以持槖清华之旧强顔寖久告老未谐尚不堪朝夕之论思何以禆夙夜之宥密进寓承明之直更列元良之宾揣已奚堪逾涯莫甚欲望皇帝陛下俯埀渊鍳洞察忱衷念已迫于桑榆盍居闲地傥未遗于簮履姑置从班别求经济之材以翌升平之运
　　谢签书枢密院事表
　　铨部为真犹未经于满嵗机廷簉式乃遽辱于颁恩逊避靡遑周章增愓【中谢】窃以官莫崇于执政軄尤重于本兵必求文武之全才以任国家之重事边圉甫定尚勤宵旰之忧邦域以宁允借弼谐之助岂应疲卒可预防微如臣者资实腐儒仕叨法从由乆司于封駮故多积于怨仇十载归闲仰戴乾坤之施一朝収召复观日月之明不堪聼履之华伏上埀车之请敢期误渥俾赞洪枢血气既衰止合奉身而去军旅未学曷賛基命之严玷书殿之清班忝储扃之下客被绣鞯于上驷束镠带于袭衣采食有加宠荣已甚兹葢伏遇皇帝陛下人惟求旧政务图新谓代言于受禅之初未忘孤迹迨趣职于更化之始深鍳凋年岂云术业之可称葢自眷私之过厚遂容侥幸倍切凌兢臣敢不深感隆恩愈坚晚节老当益壮固欲殚报主之忠耄矣无能终恐负知人之咎
　　谢皇太子牋
　　谬参枢筦仍汚紫殿之班兼预储宾始下青宫之拜以荣为惧得宠若惊【中谢】伏念某少也无竒晚将焉用挂冠而去真成治世之幸民扶杖以观亲覩大君之更化首只严召重觐清光俾视草于銮坡旋典铨于选部露门进读册府细书旧物复还空积妨贤之愧故山在望但祈得谢而归敢冀明伦擢登右府致此血气既衰之迹厠于衣冠甚伟之中揣已奚堪荷恩有自兹葢伏遇皇太子殿下惟中玉粹学振金声子职日供肃侍凝旒之侧官僚妙选误収华髪之余某敢不益励驽才用酬鸿造退怜已老莫能陪宥密之司勉讼所闻庻或补温文之徳
　　辞免同知枢密院事表
　　宥府选寮忽叨再命需章避宠尚閟一俞爰洊渎于宸聪冀终囘于涣渥【中谢】伏念臣引经纳禄奉诏还朝始膺典选之除适预和戎之议既不能出竒防以强国势又不敢抗高论以窃时名深为世务之宜遂定从官之论邻盟已讲边备粗寛魏绛何功姑欲就懐戎之得利张昭虽老当使知将相之有人頼圣慈俯徇于和亲在臣下盍为之引咎自媿寡谋之甚难陪基命之司殆无地以寄顔惟竭诚而报主日图内治之要未知所先靡厌众言之求尚不睱给有何劳效遽被推迁不胜据蒺之忧徒谨循墙之走伏望皇帝陛下俯埀渊鉴洞察愚衷岂惟微臣懐以荣为惧之恐仰祈睿筭笃居安虑危之心精求文武之才用赞枢密之任
　　谢同知枢密院事表
　　簉宥密之班未知图报拜便蕃之渥弗许终辞自揆侥逾实深感惕【中谢】窃以皇家严二府之建任固匪轻机庭分四等之差官毋求备贤相并兼于使领副枢足赞于事几既曰才难岂容序进伏念臣少无可用老尚何堪扶病以对便朝幸不违于咫尺强顔而居旧着顾奚补于毫分假宠已多匄间未得敢谓七旬之后冐叅两地之荣畀兴国熙奏之官已为过分加淳化宼凖之职尤媿无名偶縁廷告之同时因与政途而接踵在法当从既超笔槖之聫计日而言仅周天地之数并増采食洊被匪颁兹葢伏遇皇帝陛下懋建大中丕乘兴运谓股肱所寄方彚进于时髦虽筋力既衰亦使陪于末议未遑席暖复俾陛升臣敢不仰戴隆私益坚素守边陲甫定愿裨内治之谋里社相望期遂归休之请
　　辞免叅知政事表
　　进参政柄诚出误恩冐贡逊函未囘渊聼洊布恳祈之切敢辞俯伛之恭【中谢】伏念臣才不逮中身今既老十载排根之已甚实倍费于保全一朝収召而复还又屡叨于襃擢非敢忘知止之义葢欲坚图报之心今则疾疢交侵徒强顔而自腼年龄云迈顾纳禄之未能使在旬月之间稍有毫厘之补序迁而上已分已逾而况据案牍而书名虽具员而益愧对冕旒而奏事无长防之可陈误宠所加羣言必骇欲望皇帝陛下念经纶之事重思辅赞之才难别选英髦俾作调元之助毋容衰瘁更贻滥吹之讥或畀旧班俯存孤迹
　　谢参知政事表
　　充贰枢庭方慙玩愒晋陪宰路遽被推迁倍深临谷之危莫遂循墙之请【中谢】窃以朝廷建辅号天子之四邻政事参闻下丞相之一等定名称于干徳复官制于建炎必求异能乃副隆委伏念臣頺龄景迫壮志日雕再掌吏铨但守停年之格滥居宥府未寛思职之忧虽粗竭于谫才终莫禆于末议负二宜去有七弗堪宿恙渐侵将吁天而致祷误恩狎至真蹐地以靡遑况秉钧当轴之虚贠而知印押班之分日兼与汉章之约仍从商皓之游命服匪颁复赐天闲之骏爰田増衍更开公社之封昔在本兵尚为侥冐兹叨助理尤惧旷瘝兹葢伏遇皇帝陛下盛徳又新至诚乐与折冲御侮坐底于外宁聚精防神力先于内治拣求俊乂置在弼谐聿令衰退之踪亦忝延登之数臣敢不益殚愚虑仰赞宏规曰都曰俞愿窃慕赓歌之喜知足知止庻几从告老之私



　　攻媿集巻十七
　　钦定四库全书
　　攻媿集巻十八
　　宋　楼钥　撰
　　表牋
　　代宰臣谢宣示太上皇御书宋玉高唐赋傅毅舞赋陆机文赋嵇康琴赋曹植洛神赋王粲登楼赋史节故事段陈羽古意诗苏轼养生论周兴嗣千字文御跋表
　　乾道辛卯春被赐真行草书总十巻臣下拜瞻玩心目开明窃惟书法自东汉迄于晋唐代有名家然莫不祖述钟张宪章羲献而各得一偏未有超轶拔乎其萃者恭惟光尧夀圣宪天体道太上皇帝高蹈羲皇之上游戏翰墨之间初若无意而笔力所到自得之妙集乎大成如春云行空千状万态逺视前古有不足述固知天纵之能心与神防非众庶曲学之所可致也帝王余事犹能至此顾不休哉三月二日臣某恭题
　　奎画昭回来从慈极睿思优渥宣示迩联是何不世之逢获快争先之覩【中谢】窃以翰墨有法肇自东都帝王好书无如贞观虽具龙蟠鳯翥之体徒为心摹手追之勤若夫天纵之能拔乎其萃自得之妙集此大成聿观歴代以还未有今日之懿恭惟【尊号】太上皇帝陛下宸衷渊静帝学融明一札细书居多方国之赐六经大训式畀胶庠之传既全脱屣之高益有怡神之乐坐进此道作新斯文取楚客之赋篇迨梁臣之韵语舒牋自适肆笔而成乃因五日之朝并演十编之富恭惟皇帝陛下茂隆孝治仰识圣心金口登明究羣书之蕰奥云章交焕掩二典之光华是虽余事之能然诚非曲学之所及中秘将严于尊阁外廷咸预于荣观臣夙际休期幸瞻鸿藻登牀竞取讵敢效昔人之豪镂玉匪颁尚几为私室之宝
　　代宰臣进吏部七司法表
