<!-- { "loadSidebar": true } -->
　　包山之西有洞焉曰林屋广可坐数十人石皆谽谺中空绀碧深翠夏则凉冬则燠雨入则晴晴则隂森若欲雨者正东有石横道匍匐可入入则豁然大明行数里有石牀石钲金庭玉柱柱之上有字曰隔凡相传吴人尝遣人穷其境数日乃出宣州世莫知其然否而故武功伯徐公尝至玉柱之侧见隔凡字云治十三年三月水部郎中傅君曰会以治水至山中公暇约予同游予以治任北上不及偕君游之明日以诗寄予曰竒矣竒矣乃作亭于洞之口使游者憇焉予生长山之东于所谓林屋洞者尝一至其处其于所谓隔凡者志欲一诣焉以騐其然否而竟未之能也物有近而难至者岂谓是欤聊因傅君之游和其诗并镵之亭上
　　隔凡深处禹书存尚有神灵为守门穴底玉泉流作汞岩前碧月过留痕燕飞尚騐晴为雨龙战犹疑数应坤闻説遥遥天汉接胸中云梦不须吞
　　游林屋洞记　　　　　　　　蔡羽
　　己丑五月十一日通州厔焦公被孝丰之惊事宁且还闻林屋洞之胜期与四三士往观而羽与时霖霡未敛客各求道取疾有顷咸会于洞门天亦霁有小亭与门侍从解冠履释方袍为山行装南行绕丙门出于阳谷之上趺于石壁壁高尽见太湖之境从者曰前有曲岩复下壁攀木行里许次于岩畔自亭逮丙门暨阳谷曲嵓皆五步一石十步一潭巉巉焉兽蹲渊渊焉龙伏泉防防行树根揽栢翳去丰草然后得一伸足灵祐道士曰此毛公坛水也坛距洞且十里而南流出于洞门大者成川小者为潭为涧用是兹山之树青葱坚翠少花而多根焦公有山水之趣与客嵌名岩中还至亭下从者已在洞平坂矣灵祐道士习于乘橇橇以先驱洞口微隘稍前得夏屋穹然黒飒然竪毛髪左右请火公命列炬壁间下烛潴卤上照银屋石钟倒悬无虑数十夹屋为石牀丹灶道士曰兹所谓金庭玉柱者也然距石楼神钲尚逺道士内鸣钲外奏乐客各据牀屑石钟仰砥乳穴暑月如盛寒如是者凡几室而室室不同乃纵左右各为向道或之丙门或之阳谷屏处或若断绝而无不穿漏惟之隔凡者乆许方有人声还报火屡灭不能进羽怪兹山大不逾他峰而中包空洞莫知攸际灵威文人所言有无不可知求诸隔凡以外亦已异已果幽明之境殊岂造化者设是神巧不得而窥邪出洞门日已暝煑石乳饮讫各谢去
　　登缥缈峰记
　　滙三州以为泽水始大中五湖以为鎭山始尊然三州之利不同而形胜亦异不厯其尊未易徧也而尊莫尊于缥缈峰其阳空虚无梯可至西为晋陵水最大山最远第四临之特亲第四峰之于缥缈犹人之掉右臂北厯三峤以由西面东逾莫厘以窥吴江秦家岭临之最亲秦家岭之于缥缈犹人之出左臂北为姑苏城穹窿阳山或远或迩厥疆不齐砂子岭临之最亲由砂子岭厯西湖寺蹑峰之隂尤近是升峰之三道也然客终以艰危为病常中陟而罢还于所亲以求三方宁隘宁郁宁受屛蔽而五湖之观鲜克周徧正徳庚辰十月之望中山汤子重太原王履约履吉客余之明日得第四峰之道舆舁以进盖逾时而造厥巅也游于空虚忽见大水下求千嵓莫知所在客已有惧色矣居顷获询三州之形如螺如黛隠映烟际可以意求难以形辨然东北隠起非河非虹可指者灵岩浮图也北为无锡其入最深可臆者阳羡诸山也西方不究厥始然卞山独亲南属苕霅可接余杭武康霅以东不得而拟矣于是三州始合象纬始亲客始吐隘去结消释壅蔽混元支离浮乎澒洞览乎杳冥超然万仞之表矣时冬气甚肃日白无色密迩天路非人冝居各杖防去蔡子记
　　林屋洞　　　　　　　　　　范成大
　　击水抟风浪雪翻烟消日出见仙村旧知浮玉北堂路今到幽墟三洞门石燕翻飞遮炬火金龙深阻护岩根寳钟灵鼓何须扣庭柱宵晨已黙存
　　再游林屋洞　　　　　　　　王鏊
　　蓬山有路那曽到林屋无扄可数来寳笈石函那复见金庭玉柱为谁开秪愁黯黮浑无地又恐砰鍧忽有雷不是隔凡凡自隔重门欲叩更徘徊
　　过洞庭山　　　　　　　　沈以潜
　　芙容缥缈隔烟霞水国茫茫去路賖一望湖光三万顷两重山色几千家角头有地皆栽橘洞口无村不见花范蠡何须重吊问且寻渔艇作生涯
　　游林屋洞
　　烟霞缥缈洞中天白石苍苍路宛然月落岩头闻鹤唳云封洞口识龙眠毛公炼药坛空在夏禹藏符世尚传今日我来医有道不妨深入见羣仙
　　游林屋洞　　　　　　　　　徐祯卿
　　划然中豁盎然浮一径微通玉府幽笼炬渐遥无燕扰【相传有石燕遇火则触灭】扶笻多踬有狼忧【余时有蹈坎之危】苔泥浅渍寒濡足云石余筋鋭触头丹刻纵存何处覔十年饱愿只虚酬【相传有夏禹丹书石穴】
　　游林屋洞归道中偶作
　　厯岭循坡石路纡行边济弱有肩舆墙桑覆叶欹僧帽洞草分香上客裾积俭振家风俗美繁寒伤橘地租虚他年若为儿孙计合卜菟裘向此居
　　入林屋洞　　　　　　　　　王宠
　　白观已仙去碧山遗寳符斋心扣灵阙企石窥清都云堂袅撑柱百人可跏趺白玉斵隆栋青莲缀流苏昔人炼液处牀笫郁金铺石乳絫而长交错如瑚蛇行屡廻互磬折穷有无恨乏嵇生识鸟篆空糢糊时闻神钲鸣地底越江湖冥蒙翳日月窈窕通蓬壶悠然遂云卧心将天与徒羽毛如可就千载有龙徂
　　丙洞
　　天倾霞石开日映云门敞芙容秀绝壁菡萏排仙掌下窥黯无垠侧晀纷有象丹藤蔓氷苍苔蚀银牓野鹿浥飞泉寒兎逃外莽攀萝眷仙灵折麻私向往访道空名山前途浩漭漭谁令独世忧扣我陵意想
　　曲嵓
　　乘云欻先登扳厓纷广眺孤峰上寒日平楚腾余烧天高风物地迥山川窍饥鼯乍陆梁哀鸿相叫啸企石揖云帆披霞迎海峤空水空泛澜虚无自余照林深养谷神壁灰圑景曜光风烂芝苓玉髓滋萝茑樵隠自夷犹末路多奔峭怀哉角里公千春可同调
　　林屋道中
　　海峤云霞虚翠屏阆风吹袂采眞行壶中楼阁天齐动石上瑶花冬自荣遂有浮邱来驭鹤似闻子晋解吹笙金庭玉柱千年閟日月峥嵘媿此生
　　游林屋洞　　　　　　　　胡纉宗
　　洞中别有天我亦地中仙屈曲山斜入磈礧石倒悬细繙禹贡读高枕道书眠去去复几许龙宫还窅然
　　同前
　　系马灵宫第九天紫霞丹灶坐羣仙金庭空濶蛟龙鬬玉柱玲珑日月悬改火欲烹山乳食扫云初借石牀眠隔凡不隔岳阳水黄鹤飞飞何处边
　　林屋洞口古井二绝　　　　　王鏊
　　闻有紫隠泉【真诰云包山有白芝又有隠泉之水正紫色华阳雷平山有丑公泉饮之除腹中之虫与隠泉水同味云是玉沙之流津也用以浣衣不用灰此为异矣】閟在灵仙境金庭不可扣且此汲寒井
　　洞口有深井云浆湛虚空我来携一罂防与仙源通
　　缥缈峰　　　　　　　　　范成大
　　满载清闲一棹孤长风相送入仙都莫愁怀抱无消豁缥缈峰头望太湖
　　登缥缈峰绝顶　　　　　　　蔡羽
　　莫讶登高不用扶手招鸾鹤兴如何环来岛屿人间小侧去阳乌寒色多岩下雨来浮碧霭杖头霞去落苍波千年石上仙人迹为问王乔几度过
　　登第四峰
　　青磴去已远苍藤住未能山高鸟不到天近气先凝扫石喜无事开岩初得朋落霞三万顷俯首看吴兴
　　登缥缈峰　　　　　　　　　王宠
　　宵梦升天行明登缥缈岑圜海涌鲸脊大汉冠鼇簮吴粤倦周览乾坤莽浮沉千嵒递拱带万顷逼侵滛歊蒸塞灵灏气候异阳隂寥寥蹑云磴落落扪河参鹏霄迩灵岳凤野开烦襟偓佺空中语苍虬烟际吟天衢非阡术超驾有遐音览化自靡足怀仙伤吾心临风寄瑶草迟尔昆山林
　　缥缈绝顶
　　绝顶亲攀日月行五湖如带自回萦山川厯厯分南服今古茫茫混太清万里风烟临海峤百年身世怅浮萍未骖鸾鹤云车远兀坐松杉浊酒倾
　　第四峰登眺
　　绝壁已天半廻峰独翠微磴危寻藓迹风引曵云衣野烧孤烟长川光落日霏樵歌深自好应饱北山薇
　　登缥缈峰　　　　　　　　徐祯卿
　　灵峰峻伟挿吴天鹿道斜通密草间波暝遥疑下方雨烟明微见隔州山药苖细染云丝碧石翳重生雉尾斑尘骨未仙留不得刚风吹冷布袍还
　　与客至林屋洞　　　　　　蔡羽
　　方丘茂草色五月入溪寒古洞仙媒引丹牀法友观谁嫌灵迹隠我爱石楼寛袖得长生术常将钟乳餐
　　林屋洞　　　　　　　　　　张雨
　　山中春水泛蜕骨长于树拏舟探穴口甚深不可渡穷冬桃始华烂然朱光处
　　洞庭山　　　　　　　　　周鼎
　　玉柱金庭古洞天两峰中断碧波连归来角里人如玉老去毛公骨已仙山有楼台天在水地无蛇虎橘为田沙头鸥鹭如相识曽驻轺车记昔年
　　自胥口泛舟太湖至洞庭　　　杨循吉
　　西望茫茫接几州羣山无数障中流飞防半日才能到赌命今畨始得游城里见天无许大渔中覔饭有何愁橘洲渡惯心犹怯怪杀冲波一小舟
　　自灵嵒至西洞庭四首　　　　袁袠
　　灵嵒高处是琴台舞榭歌梁已草莱西施洞指云中出范蠡舟从海上来
　　龙争虎鬬事千秋越垒吴宫麋鹿游更分震泽为彭蠡亦有三江赛十洲
　　天开地缺浸方舆漭漭波涛混太虚缥缈峰头看浴日毛公坛下閟丹邱
　　七十二峰天削成青莲万朶画分明若为飞舄都游遍不减蓬莱顶上行
　　游西洞庭山记
　　夫览山川辨物宜稽民俗舒性情游之概也西洞庭去吴城百里予自胥口抵山馆于林屋山人山人负经济之学数竒而山居因山创楼名曰秀销夏环其前缥缈倚其后山之胜萃于兹矣是日也遂登缥缈之颠山有九峰而缥缈独峻援而上掖而前既登则东洞庭如带而七十峰特小湖中诸山皆若屏拱落日陷波中金紫万状游之明日泛销夏湾觞于小龙山而归又明日渡蔡岭憇明月湾登石公山山之阳有石坂其半没于湖犹可坐千人乃相与濯足而歌曰山防兮石如砥湖澒洞兮百川委又觞而歌曰震泽定兮水朝宗亿万年兮仰禹功于是舍陆而遵舟复馆于蔡氏明日乃游上方诸寺山人知予将归明日乃同游毛公坛观林屋洞洞深黑而中甚卑入者皆俯而进余独与文子探隔凡而出题其旁曰通仙隔凡洞之最深处也山人曰子归矣山有曲岩其石如黛峻而秀不可以不观乃观之遂张防而归袁子曰西洞庭东南之沃壤也梅梨橘柑杨梅枇杷鱼盐茶竹之饶错以良田山之人朴愿而信涂无妇人可不谓美乎自夫差以来不被兵燹抑又美矣同游者伯氏邦正文子寿丞潘子修伯山人者蔡氏九逵也复有诸蔡皆同游归之明日而记其事嘉靖庚寅夏五月六日
　　销夏湾记　　　　　　　　蔡羽
