<!-- { "loadSidebar": true } -->
　　范氏后汉书初无表志第有十帝纪八十列传而已故梁剡令刘昭注续汉志序曰范晔良史诚跨众氏序或未周志遂全阙刘知几曰其十志未成而死叶适云迁固相踵作书志至范晔废不复着陈振孙云晔本书未尝有志刘昭所注乃司马彪续汉书之八志尔相传宋孙宣公奭判国子监校勘官书遂以司马氏志入之范氏书中然昭序有云借旧志注以补之则不自奭始矣流传日久读史者直以为范氏之书吁可怪也续汉书已亡八志赖入范书得存今宜别为分卷附纪传之后兼以熊氏表附之则有条不紊一代之史大备惜乎未有好事者为此举也
　　吴氏两汉刊误补遗跋
　　两汉刊误补遗十卷题曰河南吴仁杰撰前有曽绛序后有林瀛疏章丘李氏藏书也岁在丙寅亡儿【昆田】客济南借得之抄以奉予按唐以前读两汉书者第有集解音义而已其后李善作辨惑顔游秦着决疑见于新书艺文志至于宋作刊误者四家张泌余靖刘攽其一亡其名氏矣刘氏之书因宋仁宗读后汉书见垦田字皆作恳于是使侍中传诏中书俾刋正之攽为学官遂刊其误宋志刘氏书凡四卷赵希弁读书附志云止二卷西汉东汉各一卷当得其实今吴氏是编本以补刘氏之遗而文多于刘足以征其博洽也已仁杰字斗南别号蠧隐居士本昆山人其称河南者举郡望而然登淳熙进士歴官国子学録所着乐舞新书盐石新论及绛序所称汉通鉴辑编年纪传之长而去其短者多不传予所见者古周易论易图说离骚草木虫鱼疏及此书焉尔
　　书元赵居信蜀汉本末后
　　明乎陈寿不忘蜀汉之本心而后可更作蜀汉之史若信都赵氏蜀汉本末一书其持论谓寿进曹魏于正统抑昭烈为僣国视之与孙权同科是于三国志未尝絜其长短测其用意之深徒因纲目书法而作者也试取寿之书法一一表出之则不予魏以正统昭烈非僣国蜀与孙权殊科灼然见矣
　　唐六典跋
　　唐会要开元二十七年二月中书令张九龄等撰六典三十卷成上之百官称贺按开元十年起居舍人陆坚被防修是书帝手写白麻纸六条曰理曰教曰礼曰政曰刑曰事令以类相从撰録以进张说知院以委徐坚坚思之经岁规制莫定萧嵩知院又引韦述始以令式入六司仿周礼六官之制沿革并入注中勅所云法以周官作为唐典是已其后九龄知院事加陆善经李林甫代九龄加苑咸集贤注记称二十六年奏草上考新旧唐书九龄以二十四年罢知政事寻谪荆州是进书之日九龄久已去官矣程泰之撰雍録谓书成于九龄为相之日进御当在二十四年林甫注成或在二十七年其说良是今本卷首直冠林甫之名若与九龄无预后学所当考正去小人之衔名而特书文献所上可也
　　书孙氏唐史论断后
　　唐史论断三卷宋尚书刑部郎中充天章阁待制兼侍读许州孙甫之翰撰甫以刘昫唐书繁冗失体改用编年法着唐记七十五卷没后诏求其书留之禁中此则其论断也庐陵欧阳氏涑水司马氏睂山苏氏南丰曽氏交叹美之绍兴中曽镂板南劒州端平间复镌于东阳郡今则流传寡矣绎其论议覈而不苛非若尹氏胡氏通鉴发明读史管见之少可多怪也
　　唐会要跋
　　唐会要一百卷宋建隆二年宰相王溥撰进其书本于苏冕冕弟弁共纂四十卷杨绍复等续之溥集两家书广为百卷卷中恒存苏氏駮议太祖称其词简而礼备诏藏史阁今雕本罕有予购之四十年近始借抄常熟藏书家写本惜乎第七巻至第九卷失去杂以他书第十卷亦有错杂文字九十二卷阙第二翻以后九十三九十四二卷全阙安得收藏家有善本借抄成完书姑识此以俟
　　五代会要跋
　　五代会要三十卷亦建隆初王溥所进予抄自古林曹氏康熙甲戌春复从商丘宋氏借观江西旧抄本勘对无异编中阙纸数翻两本亦同也五代之乱干戈俶扰其君臣易置若传舍然未暇修其礼乐政刑然当日累朝咸有实録可采而欧阳子作史仅成司天职方二考其余槩置之微是书典章制度无足征矣
　　莆田陈氏九朝编年备要跋
　　九朝编年备要三十卷太学生莆田陈均平甫撰均丞相俊卿之从孙也前有建安真徳秀长乐郑性之知漳州林岊及均自序四篇凡例一卷端平初有上言于朝者下福州取其书得初品官编年自司马公通鉴成书即纲目改裁未见其当今所传陈桱王宗沐薛应旂所辑书类皆谬误疎略以予观平甫是书简而有要可谓尽善矣而陈振孙讪之谓其去取无法详略失中未免责人己甚矣康熙乙丑观耿都尉正公插架书发函读之不忍释手都尉遂以赠予报以仇实父画山水越二十一年丙戌夏曝书于亭前追忆旧事识之末简
　　睂山彭氏太平治迹统类跋
　　太平治迹统类四十卷睂山彭百川叔融撰予抄自上元焦文端公家卷帙次第为装钉者所乱佣书人不知勘正别用格纸抄録以致接处文理不属欲校定甚难然是书储藏者寡存之笥冀与博闻者审定之
　　宋学士院中兴纪事本末跋
　　中兴纪事本末七十六卷学士院经进始建炎元年五月至绍兴二十年十二月南渡君臣时政详于徐梦莘三朝北盟会编李心传建炎以来朝野杂记兹编纪载有出二书之外者可以资攷证也所载岳鄂王狱具秦桧言飞子云与张宪书不明其事体必须有韩蕲王争曰相公必须有三字何以使人甘心惟徐自明宰辅编年録同之今羣书皆作莫须有恐未若二书之得其实也
　　中兴通鉴跋
　　宋中兴通鉴一十五卷通直郎国史院编修官刘时举编史嵩之丧父以右相起复时举为京学生与王元野黄道等九十四人太学生黄恺伯金九万孙翼凤等百四十四人武学生翁日善等六十七人宗学生赵子寰等三十四人上书争之是亦慷慨之士也观者嫌其太略然以视王宗沐薛应旂所撰斯条理过之矣
　　书李氏续通鉴长编后
　　睂州李文简公续资治通鉴长编共九百八十卷举要六十八卷隆兴元年知荣州先以建隆迄开宝年事一十七卷进乾道四年官礼部郎乃以整齐建隆元年至治平四年闰三月五朝事迹共一百八卷进淳熙元年知泸州又以治平后至靖康凡二百八十卷进淳熙九年知遂宁府重别写呈并举要目録计一千六十三卷进今仅存者太祖至英宗朝一百七十五卷而已若神宗朝二百二十八卷哲宗朝二百二十卷徽宗钦宗朝三百二十三卷乾道中祗降秘书省依通鉴纸样缮写一部未经镂板遂失传宋儒史学以文简为第一盖自司马君实欧阳永叔书成犹有非之者独文简免于讥駮张敬夫比之霜松雪柏生死文字间叶正则谓春秋之后才有此书要非过论也治平以后借有长编纪事本末存略见大旨然见之者罕矣陈氏【桱】王氏【宗沐】薛氏【应旂】目不覩是书辄续通鉴行世柯氏【维骐】王氏【维俭】之改修宋史亦然此犹夏虫不可语以氷松柏之鼠不可语以堂密之有美枞者也
　　书宋史张浚传后
　　徐秀才善敬可一日语予曰周公谨小人哉张魏公朱子所父事何可毁也予曰三代直道之遗也宋之南渡将帅有人可以战可以守自寄阃外之权于浚丧师动数十万元气重伤譬诸孱夫不能复起矣浚于李纲赵鼎辈则劾之于汪伯彦秦桧等则荐之尚得云好恶之公乎至曲端之诛与桧之杀岳飞何以异而读史者务曲笔以文致端有可死之罪不过因浚有子讲学浚死徽国公为之作状天下后世遂信而不疑尔袁中郎宿朱仙镇诗云祠前箫鼓赛如云立石争镵吊古文一等英雄含恨死几时论定曲将军江进之读魏公传诗云子圣焉能盖父凶曲端冤与岳飞同何人为立将军庙也把乌金铸魏公可谓助我张目者也
　　书柯氏宋史新编后
　　宋辽金元四史惟金史差善其余潦草牵率岂金匮石室之所宜储柯氏撰新编会宋辽金三史为一以宋为正统辽金附焉升瀛国公益衞二王于帝纪以存统正亡国诸叛臣之名以明伦列道学于循吏之前以尊儒歴二十载而成书可谓有志之士矣先是揭阳王昂撰宋史补台州王洙撰宋元史质皆略焉不详至柯氏而体稍备其后临川汤显祖义仍祥符王维俭损仲吉水刘同升孝则咸有事改修汤刘稾尚未定损仲宋史记沉于汴水予从吴兴潘氏钞得仅存然三史取材纪传则有曽巩王偁杜大圭彭百川叶隆礼宇文懋昭编年则有李焘杨仲良陈均欧阳守道礼乐则有聂崇义欧阳修司马光陈祥道陈旸陆佃郑居中张暐职官则有孙逢吉陈骙徐自明许月卿舆地则有乐史王存欧阳忞税安礼王象之祝穆潘自牧志外国则有徐兢着録则有王尧臣晁公武郑樵赵希弁陈振孙类事则有徐梦莘孟元老李心传叶绍翁吕中马端临赵秉善述文则有赵汝愚吕祖谦诸书具在以予浅学亦曽过读其他宋金元人文集约存六百家郡县山水志以及野史说部又不下五百家及今改修文献尚犹可征予尝欲据诸书考其是非同异后定一书惜乎老矣未能也
　　姜氏秘史跋
　　王莽之闰汉朱全忠之簒唐其罪贯盈而纪年仍书于史燕王取天下于兄子非有积怨深怒乃革除建文君之五年毋亦太忍也乎纪逊国事者不啻百家大约惑于齐东野人之语尤甚者从亡遗笔致身録也弋阳姜清撰秘史稽之故牒以证其非幸书成于致身録未出之前顾犹信程济为有其人则亦非信史矣福藩称制无一善政可纪惟追赠壬午殉难诸臣赠官锡諡差快人意第易名多至【阙】十【阙】人未免失之太滥然程济史仲彬不及焉其胜于刊胜国逸书者多也窃怪吾乡姚御史瑄坐奸党籍产载于文皇实録而诸书无纪其姓名者又髙太常逊志弃官遁永嘉山中穷饿而卒比于林右出处未详者有间右有諡而太常无之是亦阙典也已清字源甫弋阳人正徳辛未进士官考功司郎中歴尚宝少卿
　　孝宗大纪书后
　　万歴二十二年三月允礼部尚书南充陈公于陛之请修国史阁臣议开局聚书分纂于是崇仁吴公道南立正史议志之类二十有二传之类二十有六吴公领修河渠志而先太傅文恪公分撰孝宗大纪皆附之家集中縁陈公逝其书未果成也古之国史恒以本朝之人述当代之事故文献足征光武帝纪定于永平武徳贞观国史成于显庆宋于两朝三朝五朝七朝四朝先后撰述榻前论议斯时政有纪柱下见闻斯起居有注类而次之谓之日歴修而成之谓之实録然后一代之典则备焉明则第有实録宝训而已建文革除景泰附録何以成一代之典章善夫吴公之言曰曽南面者当知史不可灭之义曽北面者当思名必先正之文是惠代二宗帝纪不可不特书也矣康熙己未史局旣开以先公大纪送馆幸存其副未几雕本付搨书手不戒于火因书以付昆田
　　明史提纲跋
　　明史开局监修总裁诸公以建文帝本纪书法下问余以宫中火帝崩对同官徐胜力固争当从逊国羣书具述其事遂仕编纂纪成诸公终未以为然也逊国羣书可信者絶少十九皆作伪无稽尤可怪者从亡随笔之程济致身録之史仲彬欺人欺天莫此甚矣归田后得洧川范氏明史提纲四十三巻书成于万歴戊申夏自洪武迄隆庆其书惠宗削逊国二字之非可谓具良史之识者守己中万歴甲戌进士仕至陜西布政司参议所著书尚有春秋传二十五巻以证胡传之讹史删二十八巻以纠纲目之失惜乎未之见也








　　曝书亭集巻四十五
　　钦定四库全书
　　曝书亭集卷四十六
　　翰林院检讨朱彞尊撰
　　跋【五】
　　商祖丁爵铭跋
