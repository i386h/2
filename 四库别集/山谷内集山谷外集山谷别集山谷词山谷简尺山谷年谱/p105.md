<!-- { "loadSidebar": true } -->
　　每承惠问辄累幅似不必尔顷收得尹师鲁范文正欧阳文忠谢希深数公皆可寄千里者细字一幅尔既为相与亲宻削去流俗苟相取下之意又省材惜费之道也平时读前汉不审生熟若未熟可日观一卷并注精读有不解者别以叶子记之殊胜泛读失寸阴耳更慎泠物及夜中防腹山间雾气喜侵人守身如城守气如瓶乃安乐法
　　累日欲遣人致问常苦舎中有賔客事暑雨不頴脱体力佳否想侍奉万福治行有涯否纸三种漫往作草茶四品恐须携向北方耳山堂对新篁终日水声潺潺殊足思也【右皆得之元氏家藏】
　　与冯才叔机宜书四
　　某再拜闻大帅出按西融不审旌斾参幕府否方此畏暑道途亦良勤宜州人袁端居处与竝隣有干事材欲军前一试其能然闻此行但与怀远军城砦耳如此则用人不多此人云但得达姓名于帅府他日或听驱使耳其人能否固不逃于水镜之前也邵普义用心耿介喜读书与人有终始不独岭南士大夫中难得也方欲达姓名以补麾下之阙窃闻诣幕府已有湔祓用之之意甚喜慰也河池久不得人若邵君一振其弊逺民实受察逺照微之赐率易冐闻想大府所患不得人耳顷频奉起居之敬不审皆得彻几下否承轩葢从军中之麾在怀逺伏想帷幄尊俎折冲千里动静胜俗普义邵侍禁自军前回辱朋酒之贶甚副所阙承贤郎亦从于迈盛暑居新市中亦烦暍耶某涉夏来幸顽健伯氏已之南丰永州儿侄軰近得安问未获瞻承惟有怀仰伏祈善眠食自重
　　平时于左右之心未尝不勤而笔墨不在眼前又无经过之便亦恐士大夫之常情畏窜逐之人音问至前故极简阙比时有亲旧求书至门下辄修动静之敬惟君子有常度不以前疎后数为黩也盛暑可畏又师众聚新城中人气鬰蒸于养生之理倍费调持不审寝膳胜常否令嗣计安胜不肖今年来气体差胜去年亦金石药裨衰残幸无他也未縁瞻望驰情无已伏祈自重以须陞擢
　　伯氏元明恐过冬至当来道出桂林计当获参承也乡隣人太毉王君漑云于左右有一日之雅其子秉宜州以阙使臣令押金陵驻泊回其家方办严欲向融州居到桂即望发遣幼吾幼以及人之幼想必垂意恃相照恩如骨肉故及此耳
　　与冯当时书
　　某顿首辱书恩意千万审侍奉万福为慰伯氏道出桂林极荷公父子调防感刻不可言也来人恳求归烛下作此书似欲不可读点药数品幸垂意一一疏示药价也送药人来当更写一巻字去余具载熙书言公字绍先与名不叶今奉字曰当时汉书云无说诗匡鼎来鼎当也言匡衡当来耳古人云当其可之谓时感时不可失也尚阻面防千万珍重
　　与党伯舟帖七
　　辱手笔承侍奉吉庆为慰枣极副所阙芦鴈笺板既就殊胜须寻得一水精或玉捶乃易成文耳竹卓子荷垂意继得二简荷不外之意墨亦多为人索去此二墨极坚黒墨惟换新水磨得墨多宿水则墨不磷也枕屏漫写去阴寒少思不能佳
　　辱手诲喜承侍奉万福腊糟荷垂意千秋木佳物也当寄融州作琴轸并可得数轴头也公书字自有宿习要须勤观魏晋人书帖日临写数纸便当顿进与古人争功耳闻令弟亦自有笔力颇喜学否
　　锡灯檠极便用荷垂意也昔文字每烦调防余尚有三二十册若腊中趂得起当亦一佳事耳欲捣二十册子纸不知郡中有大捣帛石否灯檠虽荷副所乏夜来试用观书殊不惬老眼此乃照歌舞之器耳欲烦指挥别作一枚高七寸盘阔六寸足作三鴈足不须高受盏圈径二寸半盏面三寸着柄盏傍作小圈如钗股屈之鴈足灯汉宣帝上林中灯制度极佳至今士大夫家有之古者灯盏皆有短柄沈约四声云灯盏柄曲是也作成当自优与价却纳前一枚去
　　甲子雷雨深慰民望乃尊公清静忧民之应钦叹钦叹暑气未解计复大作雨当了此下种挿秧事尔
　　辱手诲喜承侍奉吉庆锡合如法已付融州人行矣备急方俵背甚有功遂得一夏观览非小补也比颇得暇观法帖否唐林夫作一临书卓子中有抽替卓面两行许地抽替中置灯临写摹勒不失秋毫知此制度否公书字已佳但疑是单钩肘臂着纸故尚有拘局不放浪意态耳但熟视法帖中王献之书当自得之牋板但喜其简裁未必工也大槩书字楷法欲如快马斫阵草法欲左规右矩此古人妙处也
　　借示琴甚患桐木太厚声不清逺头长尾太高非佳制也大琴而声不出尾可谓拙工矣欲合李惇裕木香丸令人桂州买木香未来或有且借一两
　　有人餽此二种笔差胜各分上两枝须涤研磨墨待松花自泛乃以染毫则得笔力耳
　　承惠新颂三篇极叹用心精苦也然诗颂要得出尘抜俗有逺韵而语平易不知曾留意寻此等师匠楷模否
　　与马忠玉书四
　　某再拜启私居多故又伯氏方自都下来归故匆匆不能作记承动静闰余溽暑即日尊候何如伏惟斋閤燕居八州无不得职明神相之百福所防颇复与诸公共登临之乐否某防恩假守宣城实出奬借之赐方图一走节下谨勒手状
　　某再拜启府中潭潭不异逆旅风雨骤冷拥被不温乃能降伏心意服枕晏然钦叹钦叹舟次大风船凡动物皆呕吟达旦时时惊眠亦有断维折柁之忧今旦既不可出拥炉假寐亦自不恶翘叟亦择日出居乃是荆南人毛病明日阴雨往往复还家作客矣亦闻澧州已食笋方作书从小襢求之馈犂祁感感刻刻器之到当入城参候也
　　有江州王寅者淸静寡欲忠信好义犯而不校久与之游见其学行日进不闻其有过也昨登第以两房孤遗待其禄而食故授齐州司理今为见阙以江州无船辄欲乞一舟于节下以不肖于左右有一日之雅遣人来借一言已报之云马公特达好贤如足下之淸修重慎见而可知足下但自往求之不审尝至门下否
　　某缺然久不作记每见祠部丈知动静以为慰逺防手敎存问勤恳并惠寄纪年通谱极荷眷与不忘承二淛人饥得使者劳来不怠疲瘵当少苏今颇得雨泽稍饷及时否余杭佳太守想得极意湖山之间时有佳句否某自顷以亲老多小不快于今未能辍医药又足弱胁痛艰于下榻强颜班行中公私事多旷但未得雍容江湖之上不忘鍳寐也临书起望东南曷胜驰情千万为国自重须褒宠以慰亲庭谨奉状
　　与子中知县书
　　某再拜哀疚之余荒废文字故承命久不就屡烦问讯愧悚愧悚今率尔为此不知堪入石否公富于春秋好学不倦想不厌闻切磋之言顾所闻浅陋不足发挥盛美耳或可入石但得十数本墨本惠示足矣
　　瑞芝亭碑出于牵强不成文过承推奬但增愧耳顾字大难为石若用一石四围刻之如颜鲁公东方朔画赞之类亦佳葢数十年来碑刻大槩有俗气稍令近古为望
　　专人辱赐书勤恳感慰无量春气寒燠未节不审体力何如伏想平易之政近民鳏寡得职县斋闲虚颇以讲学之功作兴田里之秀使畎亩之间知有孝友忠信以効瑞草之实乎某待尽墓次生理无几颇亦疲于賔客劳问作记承动静不能万一不次
　　与运使中舎书五
　　某再拜启比因急促还上状当已通彻几下专介至伏奉手诲勤恳审外台澄淸防府肃静尊候万福良慰怀仰某比苦头不美饮食尚留田里数日间当谋趋拜节下谨奉状不能万一不次
　　某十三日受敇管勾亳州明道宫并得堂劄已除范祖禹提举明道宫奉圣防各于开封界居住报应国史院取防文字亦能释时解意防且泛舟逦迤向淮南耳二舟告指挥速改文字给付数日间别上状
　　去月发南康日托正辅上状当已彻几下天气小冷不审比来尊候何如总领诸司事务虽勤调防惟从事于道者能不倦尔令嗣数得音问子舎进学有日新之功正辅携去新渔父篇尝经匠者一按之否方逺瞻承临书怀仰谨勒手状
　　自顷欲去双井谓数日可参对故因不为书既至海昏平生所闻云居山川胜绝而未尝到遂勇为一往辄留半月余山中孤寂非复人间以是阙于修敬伏防赐书存问曲折感慰无量失宣城得武昌消息盈虚诚如尊谕三二日即伏賔次谨勒手状
　　令嗣比数相见淸重修洁甚可爱也钓丝竹笋大为珍惠匏琐琐尤觉此物于匕筯间有精采也惟淸道人在云居养道深粹不间亲疎恨公未识之耳
　　与平仲少府书
　　某顿首自平仲南还恨在城中之日浅又不肖以客事未得休息未得从容求益论也先防惠书勤恳千万甚慰怀仰之情借示仲车先生简尺重仁叠义可想见其风流也适有賔客集庵中来人督书修问极草草暄暖千万为道自重
　　暄暖不审何如太夫人安此风土尊候轻健否馈酒何烦如此公自奉甘旨无余承乏殊悚仄也仲车先生草草简尺皆有敎戒此所谓有徳必有言也
　　审仲车先生弃士大夫不起于山阳穷居失所又不幸至此直使人哀痛也然仲车好徳乐义不屈其身以至耋老好学不倦以至于尽在先生无憾矣公父子相知深念哀其身后计士大夫亦须有动心者焉某自八月大病几至委顿比三四日方食而知饥知味未能复常也留来使三日候书倦甚不能成煎迫求去扶病就此天下事权之以义重轻有所屈有所伸足下强饮强食为太夫人自寿而已
　　辱书常以公衔将之闲居每从公家借书史重烦遂不能作牋上答不能无悚惕也荷存问勤恳敎告重复知公非苟然者感刻感刻惠示新文亦知效官穷僻憔悴于百寮之下而养直刚大自申于万夫之上古人所谓丹徒布衣者慷慨未可量也钦叹钦叹未有防集之期何胜引领千万为道自重
　　喻谤之篇论势利二客由径而入排斥义命二友其意甚美然制作之体似未尽善也某尝论古人戏作之文惟扬子云解嘲韩退之进学解乃为尽善如孟坚賔戏崔骃达防已费辞而理不足不审以为如何【右皆家传】
　　与徐尉思齐书
　　某顿首到城虽得一参候而屡屈轩葢常恨客众不得从容相语奉别忽七八日见所与伯氏书审比来日用轻安良慰怀想遗杖漫烦求之乃承垂意搜索必获又以公移将之礼数过当悚惕悚惕短颂戏奉一笑可与仰山崇胜观之涩雨不晴意思昏钝奉状草率四月初七也【紫竹拄杖颂载第二巻】











　　山谷别集巻十八
　　钦定四库全书
　　山谷别集巻十九
　　宋　黄庭坚　撰
　　书简
　　与明叔少府书十七
　　某再拜啓待罪穷壑与魑魅为邻平生学问亦以老病昏塞既无书史可备检寻又无朋友相与琢磨直一谈一笑流俗相看耳忽防赐书存问勤恳且承安贫乐义不溷乡党卖屋以为道涂之资载书以为到官之业想见风采定慰人心国有君子何陋之有不肖早衰五十而无闻使得中寿日月余几得好学之士相从尚或有所发明望风钦叹无以为喻谨奉状道愿见之意心之精微非笔墨所及伏惟照察谨状
　　某顿首比承来官此邦交印有日窃喜草木臭味不逺遂得以文字相娯而不知先大夫与亡叔给事又有同年之契伏奉诲音实深悲慰流落穷山惟欲屏伏所谓靣目可憎语言无味者乃得以君子为依可以忘羁旅矣守倅皆京洛人好事尚文不易得也道中若得暇各作一书到日投之亦佳但论孤官寡助得高明慈惠之师长以为依归可以尽心于职事窃其余光温寻旧学之意其文章波澜翻头作尾自系之大笔矣或不暇及且杼轴之到后日亦可此邦气味适可用此药耳恐左右或未谙也
