<!-- { "loadSidebar": true } -->
　　某启侧闻金乌耸辔俯圆燧而抽光瑶兎浮轮候方诸而吐液斯则洪纎异数符造化之津髙下相悬精契陶钧之表故知声同义合存长防于三州理隔气殊置山川于一靣神交可托风云于杵臼之间道不虚行泾渭于簮裾之列其有迹申知已投爵里于思齐事廹当仁抱龙泉而愿割虽荆山已峻多轻抵鹊之珍而渤澥方春敢进归鳬之景伏惟丈人珠躔降德铣社抽英河岳纵其神器烟霞发其符采江东第一家传正始之音日下无双誉重名流之首三冬文史先兆迹于青衿百里歌即驰芳于墨绶彭泽陶潜之菊胜气仍存河阳潘岳之花芳风遂逺荣加从【一作秩】上清兰府之游宠夺攀轮更掌蓬山之务麟图缉諡定荣辱于三泉鹓閤【一作阁】裁书考薰莸于四部既鹤鸣云路望偃朝端鸿渐星台俯谐佥议亷平誉号李宣伯之当官雅操绳时山巨源之称职加以文塲武库发挥廊庙之师琼树瑶林寥廓风尘之表一丘一壑同阮籍于西山一啸一歌列嵇康于北面词条鬰雾遥腾驾日【一作月】之隂辨锷横霜直上冲星之气鳬钟蓄韵闻片言而指掌鸾镜悬心见一善而明目情源九士流欣满腹之期德宇干门词人有庇身之望方当坐谈帝席雄视羣公岂徒比迹天府雌伏郎官而已哉某崇徽啓绪盛德在家承太子之仙宗析将军之逺系米轮在汉列髙士于三台青盖浮江扈平王于七姓遗风旧烈尚存清白之基祖德家声代有纵横之目及金陵东覆玉马西奔髦头杰起文儒继出鳯鸣朝日森梢烟雨之标龙跃云津盘礴江山之气虽雄名雅誉随朔野而扬声而华冕雕轩比南风而不竞陈太丘之积善羔鴈成羣谢车骑之余芳兰荪不替趋庭洽训共歌未蕚之篇避席承观犹守青箱之业尝谓酣神北阜借春渚而忘归动影南櫺坐秋山而长徃不意兰臯独啸轻交委鹤之书芝涧行謡坐辱飞龙之使年殊贾谊仰宣室而方同业谢刘繇俯长途而遂恧塞上浮云之迹空倦吴山隋侯明月之珠终悲暗室岂不知拂衣长谢林泉多倦【一作倨】俗之因安枕有余庙堂非养髙之所松楹坐月临黛壑而遐征桂席攀风俯青嵓而自足而欲俛首屈膝逡廵多士之林吊影慙魂肮脏文昌之府徒以牛蹄已倦临文壑而骧鳞羊角可逢想髙衢而抚翼叅名国士方叨智伯之恩挥迹奉常冀雪公孙之耻识正平于处士虽在孔融期仲容于望外终资许允犹恐先驰折翮频惊鶂路之风再举枯鳞空击龙门之水丈人借以顔色资以恩波垂雅契于长年叙情交于累代情加倒屐知歩顷之生光礼极升堂觉声名之有地是用俯抽丹思上凟清顔镂殊奬于肝胆衔德音于咳唾懦夫增气先歌易水之风壮士投心思赴吴宫之火恩崇命浅瞻吕梁而可泛山髙海深渉孟门而何险谨启
　　上许左丞啓
　　某启自违阻恩华婴纒风恙守愚空谷敛迹仙台同卫玠之虚羸谈非正始愧刘桢之逸气卧似漳濵朝野既殊风猷遂隔望芝兰之渐逺觉鄙吝之都生所以暂下松丘言防洛邑永懐前倦【疑】逡廵元礼之门延首下风匍匐文章之府实愿稍捐人事少奉清言质儒释之幽疑访空之极境愿闻者道敢披江海之心所进者荣非慕轩裳之重虽齿絶位殊空尘左右而道存目击岂隔形骸轻陟阶堂伏深悸越谨啓
　　上郎都督启
　　某启某闻古之君子重神交而贵道合者以其得披心胷而尽志义也是以叔牙茍在管仲分多而不贪无知尚存陈平受谤而非罪何则逹其趣者能申其迹收其大者能让其细也今某东鄙之一书生耳少懐耿亮颇慕髙烈俛仰相得则屠愽可游造次不谐则轩冕异路蒙君侯国士之遇受君侯长者之礼缱绻谈谑殷勤诲诱今有情而不告是不尽也有窘而不托是有疑也将恐季布无侣于后叶孙膑独称于前古嗟乎可以竭诚矣敢不尽言乎勃家大人天下独行者也性恶储敛家无担石自延国谴逺宰边隅常愿全雅志于暮齿扬素风于下邑而道里遥资粮窘鲜秩寡钟釜债盈数万此某所以侧目扼腕临深履薄庶逢知已之厚以成大人之峻节也古人有言富观其所与贫观其所取又曰损有余补不足于君侯何如哉然则定其交而后求敢无愧已易其心而后语夫何饰让赈给之义既惟其常厚薄之差伏希俯访轻尘视听伏增兢惕
　　上司列太常伯啓　　　　　骆賔王
　　侧闻鲁泽祥麟希委质于宣父吴坂逸骥实长鸣于孙阳是则所贵在乎见知所屈【集作伸】由乎知已故雕其朴峄阳【集作山】有半死之桐赏其声柯亭无永枯之竹伏惟明常伯公仪天耸干【集作构】横九霄而拓基浸地开源控四纪而防自赤文荐祉曲阜分帝子之灵紫气浮山【集作仙】凾谷诞真人之秀本支百代君子万年道叶神交黄石授帝师之畧德攸【集作由】天纵白云【集作星】降王辅之精至若峯秀学山列三坟而仰止澜清笔海防四渎【集作委九流】以朝宗登小鲁之岩辨练光于曵马临大吴之国识寳气于连牛垂秋实于谈丛绚春华于词苑辩河飞箭激流翻白马之津文江散珠圆波潄骊龙之穴是用德茂麟趾削桐叶以分珪道焕鹓【集作宛鹤】池映桃花而曳绶既而揆留皇鍳忠简帝心奉职春宫灿离光于青殿代工天府明台曜于紫宸综理风爕谐元气含晖礼阁皎爱日以流光散【集作毓】彩文昌映德星而开照若乃识度逺器宇防通明允笃诚盛业隆于厚土惠和忠肃功格于上天则伊陟谢其缉熈巫咸慙其保乂举才应器与士无私水镜澄华炫金波于灵府氷壶彻鍳朗玉烛于神机则邓攸莫际其澜卢毓罕窥其术故使妍蚩各安其分轻重不失其权五教克敷百揆时叙折冲千里鲁连谈笑之功师表一时郭泰人伦之度加以分庭让士虚右【集作席】礼贤片善经心揖仲宣于蔡席一言合道接然明于郑阶賔王蓬庐布衣桑枢韦带自弱龄植操本谢声名中年誓心不祈【集作期】闻逹上则执鞭为仕王庭希干禄之劳次则捧檄入官私室庶代耕之愿【集作禄】然而忠不闻于十室学无专于一经退异善交【集作藏】进殊巧宦抟羊角而髙翥浩若无津附骥尾而【集作以】上驰邈焉难托实欲投竿垂饵晦幽【集作名】迹于渭濵抱瓮灌园絶机心于汉渚幸属乾坤贞观乌兎光华嵩山动万岁之声德水应千年之色虽无为光宅欣预比屋之封而有道贱贫耻作归田之赋于是朅来瓮牖利见金门指帝乡以望云赴长安而就日美芹之秀【集作愿】徒有献于至尊蟠木之姿谁为容于左右明公惟几成务论道经邦一顾之隆骀足逾于仙鹿片言之重鱼目轶于灵虵庶望顾兎离【集作罗非】箕动薰风于舜海从龙润础霈甘雨【集作泽】于尧云则脍余之鱼希振鳞于吴水膳后之豕翻化于鲁津趋拜阶庭【集作拜伏阶墀】增其氷谷谨啓
　　上李少常伯啓
　　宾王啓窃惟隂阳作炭化一气以陶甄天地为炉混万物于【集作为】刍狗然则璧轮均照或流景于莱城玉烛平分犹【集作独】翔寒于黍谷是知隆污逓【集作迭】袭荣顇相仍【集作循】得气者繁滋失时者零落伏惟【集作以】君侯防干激龙门开竹箭之波镇地横基鹄翅峙莲花之岳【集作岭】曜重辉于若月炳叠彩于非烟至若瑞动赤光着元勲于东汉烽惊紫塞宣武功于北征奕叶龙光蝉聮组德攸天纵白星降王辅之精道叶神光黄石授帝师之畧故得三千运北击舜海以游鳞九万图南望尧云而矫翰折冲千里鲁连谈笑之功师表一时郭泰人伦之度于是九重衔绂昭星彩【集作影非】于宸维四逹埋轮震【集作振】霜威于【集作于】权右加以分庭让士虚席【集作坐】礼贤片善必甄揖虞翻于东箭一言可记许顾荣以南金某蟠木朽株散樗贱质墙靣难用灰心易寒【集作然】退无毛薛之交进乏金张之援块然独处【集作居】一纪于【集乍十载于】兹矣然而日夜相代叹【集作笑】沟壑以【集作之】非遥贫病交侵思薜萝而可托常欲乗幽控寂追绮季于青山乐道栖真从鲁连于沧海幸属舜门广辟汉币交驰遂得伫啸髙丘应箕文而动韵聆吟大野浮艮爻【集作轴】以流隂将恐在藻纎鳞终絶【集作寡】登龙之望枪榆弱羽徒仰抟鹏之髙所觊曲逮恩光滋余润于东里袭承道【集作遵】引托轻葛【集作夣疑作蔓】于南樛抚已多慙觇躬弥惧【集作修躬增惧】谨啓
　　上兖州刺史启
　　侧闻未遇孙阳盐车无絶尘之迹时逢和氏荆山有连城之珍岂若听清音于防余则枯桐发响收夜光于璧则怪石腾辉在物犹然况于含识者矣伏惟明使君公鳯穴振仪龙门标峻琼姿【集作雕】岳立表秀干云霞焕霜飞瑶贞镜鍳【集作霞焕霜霏澄虚鍳物】既而代工天府忠简帝心拥熊盖【集作轼】而抚百城建隼旟而临千里坐堂敷惠恩纒去思剖竹垂仁式歌来暮清凝夜烛化警晨乌外朂九农内五教导之以礼乐齐之以刑书约法遵寛误示【二字集作设】蒲鞭之耻发【集作立】言唯信结【集无结字】控竹马之期甘雨随车云低轻重之盖还珠合浦波含逺近之星至如卧理称难坐啸匪易披裳问疾垂爱景以字人褰帷广听穆薰风以【集作而】扇物飞【集作严】霜秋降叶隼击而防小人零雨【集作露】春濡饰羔旌而礼君子于是仁风革俗【集作仁必有勇】吏不忍欺美誉鬰于三高【集作齐】芳猷胜于万古若乃清规逺镜皎月色于灵台鍳虚凝穆松风于智府硏机十箧探赜九流缛绮【集作翠】蕚于词林綷仙花于笔苑文江飜浪织玉防以韬霞学海惊澜缀珠连【集作鳞】于濯锦加以悬榻待士拥篲礼贤汲引忘疲奬提不倦懐经味道之客望范围以骏奔兼流包畧之夫窥义园而遐集求小善于毫芥顾正礼于二龙振幽滞于泥沙许公明于一骥某淹中故俗休列朴厚之清【集作】规稷下遗氓祗陶礼义之余化颇游简素少阅缣缃每蟋蟀凄吟映素雪于书帐莎鸡振羽截翠【集作碧】蒲于翰池既而学异懐蛟才非梦鸟价乍齐于南汉芳不重于东山幸属日月光华云霞纷郁方结羡鱼之将謡扣角之词奋短翮于榆枌【集作枪榆】希髙标之余拂跃纎鳞于涓滴望鸿泽【集作浪】之微霑所冀顾盼曲流翦拂增价则铅刀起一割之用跛鼈致千里之行是以【集作知】窃混吹于齐竽滥飞声于郢唱【集作路】抱山鸡而自恧顾辽豕以多慙轻触威顔不遑流汗谨啓
　　上兖州崔长史啓
