<!-- { "loadSidebar": true } -->
　　小名小字 
　　侍儿小名小字，古人端笔于书，传韵事也。举人王一翥，名其妾一曰二和尚，一日麻弟子孩儿。监生樊维师命其僮一曰明白而易见，一日一览而无余。风斯下矣。维师亦名家子，曾误作魏珰祠记，系狱十余年，拟绞。后以尚宝卿罗喻义疏，始释。自号海逋，乱后尚在，狂诞如故。 



　　洛阳牡丹记　宋　欧阳修 

　　花品叙第一 
　　牡丹出丹州、延州，东出青州，南亦出越州。而出洛阳者，今为天下第一。洛阳所谓丹州花、延州红、青州红者，皆彼土之尤杰者，然来洛阳，才得备众花之一种，列第不出三，已下不能独立与洛花敌。而越之花以远罕识不见齿，然虽越人亦不敢自誉，以与洛阳争高下。是洛阳者，果天下之第一也。洛阳亦有黄芍药、绯桃、瑞莲、千叶李、红郁李之类，皆不减它出者，而洛阳人不甚惜，谓之果子花，曰某花（云云），至牡丹则不名，直曰花。其意谓天下真花独牡丹，其名之着不假曰牡丹而可知也。其爱重之如此。说者多言洛阳于三河间，古善地，昔周公以尺寸考日出没，测知寒暑风雨乖与顺于此，此盖天地之中，草木之华，得中气之和者多，故独与它方异。予甚以为不然。夫洛阳于周所有之土，四方入贡道里均，乃九州岛之中，在天地昆仑磅礴之间，未必中也。又况天地之和气，宜遍被四方上下，不宜限其中以自私。夫中与和者，有常之气。其推于物也，亦宜为常之形。物之常者不甚美，亦不甚恶，及元气之病也，美恶鬲并而不相和入，故物有极美与极恶者，皆得于气之偏也。花之钟其美，与夫瘿木痈肿之钟其恶，丑好虽异，而得一气之偏病则均。洛阳城圆数十里，而诸县之花，莫及城中者，出其境则不可植焉。岂又偏气之美者，独聚此数十里之地乎？此又天地之大，不可考也已。凡物不常有而为害乎人者曰灾，不常有而徒可怪骇不为害者曰妖，语曰：“天反时为灾，地反物为妖。”此亦草木之妖而万物之一怪也。然比夫瘿木痈肿者，窃独钟其美而见幸于人焉。 
　　余在洛阳，四见春。天圣九年三月，始至洛。其至也晚，见其晚者。明年，会与友人梅圣俞游嵩山少室、缑氏岭、石唐山紫云洞，既还，不及见。又明年，有悼亡之戚，不暇见。又明年，以留守推官岁满，解去，只见其蚤者。是未尝见其极盛时，然目之所瞩，已不胜其丽焉。余居府中时，尝谒钱思公于双桂楼下，见一小屏立坐后，细书字满其上。思公指之曰：“欲作花品，此是牡丹名，凡九十余钟。”余时不暇读之。然余所经见而今人多称者，才三十许种。不知思公何从而得之多也。计其余，虽有名而不着，未必佳也。故今所录，但取其特著者而次第之。 
　　姚黄　魏花　细叶寿安　鞓红（亦曰青州红）　牛家黄　潜溪绯　 
　　左花　 献来红　 叶底紫　鹤翎红　添色红　倒晕檀心　朱砂红　 
　　九蕊真珠　延州红　多叶紫　粗叶寿安　丹州红　莲花萼　一百五　 
　　鹿胎花　甘草黄　一擫红　玉板白 

　　花释名第二 
　　牡丹之名，或以氏，或以州，或以地，或以色，或旌其所异者而志之。姚黄、牛黄、左花、魏花，以姓着；青州、丹州、延州红，以州着；细叶、粗叶寿安、潜溪绯，以地着；一擫红、鹤翎红、朱砂红、玉板白、多叶紫、甘草黄，以色着；献来红、添色红、九蕊真珠、鹿胎花、倒晕檀心，莲花萼、一百五、叶底紫，皆志其异者。 
　　姚黄者，千叶黄花，出于民姚氏家。此花之出于今未十年。姚氏居白司马坡，其地属河阳。然花不传河阳，传洛阳。洛阳亦不甚多，一岁不过数朵。 
　　牛黄亦千叶，出于民牛氏家，比姚黄差小。真宗祀汾阳，还过洛阳，留宴淑景亭，牛氏献此花，名遂着。 
　　甘草黄，单叶，色如甘草。洛人善别花，见其树，知为某花云。独姚黄易识，其叶嚼之不腥。 
　　魏家花者，千叶，肉红花，出于魏相（仁溥）家。姓樵者于寿安山中见之，斫以卖魏氏。魏氏池馆甚大，传者云：此花实出时，人有欲阅者，人税十数钱，乃得登舟渡池至花所，魏氏日收十数缗。其后破亡，鬻其园。今普明寺后林池，及其地。寺僧耕之，以植桑麦。花传民家甚多。人有数其叶者，云至七百叶。钱思公曰：“人谓牡丹花王，今姚黄真可为王，而魏花乃后也。” 
　　鞓红者，单叶，深红花，出青州，亦曰青州红。故张仆射（齐贤）有第西京贤相坊，自青州以橐驼驮其种，遂传洛中。其色类腰带鞓，故谓之鞓红。 
　　献来红者，大多叶，浅红花。张仆射罢相居洛阳，人有献此花者，因曰献来红。 
　　添色红者，多叶，花始开而白，经日渐红，至其落乃类深红。此造化之尤巧也。 
　　鹤翎红者，多叶，花其末白而本肉红，如鸿鹄羽色。 
　　细叶、粗叶寿安者，皆千叶肉红花，出寿安县锦屏山中。细叶者尤佳。 
　　倒晕檀心者，多叶红花。凡花近萼色深，至其末渐浅。此花自外深色，近萼反浅白　而深檀点其心，此尤可爱。 
　　一擫红者，多叶浅红花，叶杪深红一点，如人以手指擫之。 
　　九蕊真珠红者，千叶红花，叶上有一白点如珠，而叶密，蹙其蕊为九。 
　　一百五者，多叶白花。洛花以谷雨为开候，而此花常至一百五日开最先。 
　　丹州、延州花者，皆千叶，红花，不知其至洛之因。 
　　莲花萼者，多叶红花，青趺三重，如莲花萼。 
　　左花者，千叶紫花，叶密而齐如截，亦谓之平头紫。 
　　朱砂红者，多叶红花，不知其所出。有民门氏子者，善接花以为生，买地于崇德寺前，治花圃，有此花。洛阳豪家尚未有，故其名未甚着。花叶甚鲜，向日视之如猩血。 
　　叶底紫者，千叶紫花，其色如墨，亦谓之墨紫。花在藂中，旁必生一大枝，引叶覆其上，其开也，比它花可延十日之久。噫！造物者亦惜之耶？此花之出，比它花最远。传云唐末有中官为观军容使者，花出其家，亦谓之军容紫。岁久失意其姓氏矣。 
　　玉板白者，单叶白花，叶细长如拍板，其色如玉而深檀心，洛阳人家亦少有。余尝从思公至福严院见之，问寺僧而得其名。其后未尝见也。 
　　潜溪绯者，千叶绯花，出于潜溪寺。寺在龙门山后，本唐相李藩别墅。今寺中已无此花，而人家或有之。本是紫花，忽于藂中时出绯者，不过一二朵。明年移在他枝，洛人谓之转（音篆）枝花。故其接头尤难得。 
　　鹿胎花者，多叶紫花，有白点如鹿胎之纹，故苏相（禹珪）宅今有之。 
　　多叶紫，不知其所出。初姚黄末出时，牛黄为第一，牛黄未出时，魏花为第一，魏花未出时，左花为第一。左花之前，唯有苏家红、贺家红、林家红之类，皆单叶花，当时为第一。自多叶、千叶花出后，此花黜矣。今人不复种也。 
　　牡丹初不载文字，唯以药载《本草》，然于花中不为高第。大抵丹延已西及褒斜道中尤多，与荆棘无异，土人皆取以为薪。自唐则天已后，洛阳牡丹始盛。然未闻有以名著者。如沈、宋、元、白之流，皆善咏花草，计有若今之异者，彼必形于篇咏，而寂无传焉。唯刘梦得有咏鱼朝恩宅牡丹诗，但云“一藂千万朵”而已，亦不去其美且异也。谢灵运言永嘉竹间水际多牡丹，今越花不及洛阳甚远，是洛花自古未有若今之盛也。 
　　 
　　风俗记第三 
　　洛阳之俗，大抵好花，春时城中无贵贱皆插花，虽负担者亦然。花开时，士庶竞为游遨。往往于古寺废宅有池台处，为市井，张幄帟，笙歌之声相闻。最盛于月陂堤、张家园、棠棣坊、长寿寺东街，与郭令宅，至花落乃罢。洛阳至东京，六驿旧不进花。自今徐州李相（迪）为留守时，始进御。岁遣衙校一员，乘驿马，一日一夕至京师。所进不过姚黄，魏花三数朵。以菜叶实竹笼子藉覆之，使马上不动摇，以蜡封花蔕，乃数日不落。 
　　大抵洛人家家有花，而少大树者，盖其不接则不佳。春初时，洛人于寿安山中斫小栽子卖城中，谓之山篦子。人家治地为畦塍种之，至秋乃接。接花工尤著者谓之门园子。豪家无不邀之。姚黄一接头，直钱五千。秋时立券买之。至春见花，乃归其直。洛人甚惜此花，不欲传，有权贵求其接头者，或以汤中蘸杀与之。魏花初出时，接头亦钱五千，今尚直一千。接时须用社后重阳前，过此不堪矣。花之木去地五七寸许，截之乃接以泥封裹，用软土壅之，以蒻 叶作庵子罩之，不令见风日。惟南向留一小户，以达气。至春，乃去其覆。此接花之法也（用瓦亦奇）。种花必择善地，尽去旧土，以细土用白敛末一斤和之。盖牡丹根甜，多引虫食，白敛能杀虫。此种花之法也。浇花亦自有时，或用日未出，或日西时。九月旬日一浇，十月、十一月，三日二日一浇，正月隔日一浇，二月一日一浇。此浇花之法。一本发数朵者，择其小者去之，只留一二朵，谓之打剥，惧分其脉也。花才落，便翦其枝，勿令结子，惧其易老也。春初既去蒻庵，便以棘数枝置花丛上。棘气暖，可以辟霜，不损花芽。他大树亦然。此养花之法也。花开渐小于旧者，盖有蠹虫损之，必寻其穴，以硫磺簪之，其旁又有小穴如针孔，乃虫所藏处，花工谓之气葱，以大针点硫磺末针之，虫乃死，花复盛。此医花之法也。乌贼鱼骨以针花树，入其肤，花辄死，此花之忌也。 


　　王娇传　清　佚名 

　申纯字厚卿，祖汴人也，随父寓成都。天姿卓越，杰出世表。宣和间，荐而不第，归郁郁不自胜。家居月余，因适邻郡，谒母舅王通判。舅引生至中堂拜妗，因呼其子善父出拜，年七岁矣。再命侍女飞红呼娇娘来。良久，飞红附耳语妗，以娇未经妆为言。妗怒曰：“三哥，家人也，（生第三）出见何害？”生闻之因曰：“百一姐（娇第百一）无他故，姑俟何如？”妗因笑曰：“适方出浴来理妆耳。”又令他侍女促之。顷刻，娇自左掖出拜。双鬟绾绿，色夺图画中人，朱粉未施，而天然殊莹。生见之，不觉自失。叙礼竟，娇因立妗右。生熟视，目摇心荡，不自禁制。妗笑曰：“三哥远来劳苦，宜就舍少息。”因室之于堂之东，去堂二十余步。生归馆后，功名之心顿释，日夕惟慕娇娘而已。舅妗皆以生久不相见，款留备至，生亦幸其相留，冀得乘间致款曲于娇也。平常出入舅家，周旋堂庑，虽时与娇晤，未敢妄语相及。久之，察其动静，言笑举止，如有猜疑不足之状。知其赋性然也，求所以导情，而未能得便。 
