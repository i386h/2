<!-- { "loadSidebar": true } -->
　　我闻衔土避燕，烧钱噪鸦。王子评镜，鲁公斗茶。陶令招饮，白傅放衙。粉榆路古，桑柘阴斜。晚风杨叶，清月莲花。寻洛下之衣冠，图留僧舍；题雪溪之名字，歌起渔家。则有刘家小妹，行列第三，荔枝虽侧，杏花太憨。寄闲情于笔墨，穷真趣于林岚。槛下低徊，清光夜惜；斋中寂寞，爽气秋含。留八月之余春，屋当金贮；送一函之小启，词拟珠谈。会有香山之胜，酒有玉井之酣。夺锦裁诗，扫花拥帚。斜卷晴帘，洞开妆牖。韵随钵成，心为囊呕。觉风雅之淋漓，喜精神之抖擞。酣惊入梦之香，妙借生春之手。莫呼姊妹，赠别号于诗翁；惯慕神仙，拾余芳于名友。渺渺秋光，开偏海棠，种分西府，植向南墙。宜和梨酒，好聘梅妆。淡抹半帘之月，寒期五夜之霜。结一巢而堪卧，入三径而非荒。此日题词，拟借书生之柱；当年洒泪，空迥思妇之肠。倩绣阁之佳人，作骚坛之盟主。逸同竹林，名联兰谱。胜揽芳园，句传乐府。花有价而能评，茧无丝而不吐。遂令杨柳平堤，鸳鸯别浦，销夏深湾，藏春小坞，莫不十样笺题，一枝笔补。凭分甲乙之公，讵惜推敲之苦。律兼收乎叠韵双声，期不爽乎五风十雨。所以时逢落帽，节届湔裙。华筵酒半，小窗睡馀。柳絮新填之日，桃花再建之初。赋江梅于梵院，吟篱菊于吾庐。纵教春卉秋蒲，别开结构；为数黄心绿叶，实记权舆。 
　　女秀才，女博士，众篇并作，采丽益新。洵极一时园亭之胜，而清思健笔，写得逼真。（徐徲兰） 

　　栊翠庵品茶赋 
　　问前身于宝路，寻觉路于金绳。鱼山梵呗，鹿女禅灯。三空竟辟，万应俱澄。座则莲花朵朵，塔则螺影层层。细草长松，早结真如之谛；晨钟暮鼓，咸参最上之乘。当其相近庄严，城开烦恼。经倩马驮，钵和云抱。锡飞则虎豹皆惊，尘断则烟霞同老。台非镜而都空，径有花而不扫。固已缘分香火，慧证菩提；何妨渴解旗枪，癖呼甘草。尔乃金炉细拨，石鼎新煎。银丝缕缕，玉液涓涓。添总顺乎活火，汲不赖乎深泉。听来松下之涛，清风入韵；收得梅梢之雪，凡骨都仙。经分十二门，陆羽则采传旧谱；文有五千卷，卢仝则谢赋新笺。骨碾凤团，根蟠龙脊。小帆雨酣，春池雷坼。鹤岭膏流，鸠坑翠积。八饼素尘，一瓯灵液。云脚偏红，乳头俱碧。姓则封以甘侯，名则颂以森伯。莫不味辨六班，风生两腋。烹来北苑之香，供尔西园之客。人如菊淡，气似兰馨。尘想胥涤，醉魂渐醒。筒倾岩白，碗配瓷青。顶灌醍醐，合抚仙人之掌；香焚檐卜，疑偷大士之瓶。笑已类于拈花，真堪疗渴；顽总同于点石，不藉谈经。况复漆盘烟护，花瓮云消。灵犀堪点，斑竹谁雕。涤红螺兮九曲，悬绿玉兮一瓢。篆纹题苏子之名，形分蝌蚪；秘府重王郎之玩，宝胜琼瑶。何必背欹铜鹤，叶卷金蕉。碗夺琉璃之彩，杯争鹦鹉之娇。歌曰：危坐金身丈六前，修行何处脱尘缘。几声唾后煎来熟，参透观音水月禅。 
　　陆鸿渐《茶经》，毛文胜《茶谱》，蔡襄《试茶录》，周昉《烹茶图》，一时并集腕下。（钟小珊） 
　　余性嗜茶。丙子南归，读书航坞山寺，尝携一炉一鍑，采日铸雪芽，汲山泉烹之，清馥隽永，虽建溪、顾渚不过也。今读此作，益令我绠短衔渴。（施鹤浦） 

　　秋夜制风雨词赋 
　　仆尝惊秋梦，拥秋衾，悲秋笛，感秋砧。对秋灯之黯黯，数秋点之沉沉。即令秋河彻晓，秋月满林，秋高入画，秋爽披襟，犹然动我以秋怨，摅我以秋吟。况复细雨斜风，秋声四起，湿落檐花，寒逼窗纸。旅馆萧条，弥嗟客子。衣无人寄，故乡云树之间；被有谁温，小榻尘烟之里。独坐听之，情焉能已？何怪乎金闺淑媛，绣阁名姝，花怜骨瘦，月吊身孤。寄还类燕，啼竟如乌。愁从笔诉，病倩人扶。读江令之别离，情牵团露；笑潘郎之吟咏，兴扫催租。当其寂寂昏黄，倦倚牙床，杨柳凝翠，梧桐送凉。石细苔润，林摇竹香。窗破蕉展，径寒菊荒。猿啼暗峡，鹤唳横塘。蛩吟也苦，叶落如狂。灯不挑兮檠短，梦不稳兮漏长。尔乃墨染金花，砚调青石。银管毫抽，锦笺手劈。何馀绪之缠绵，写离情之睽隔。张衡之怨难消，宋玉之悲莫释。凄凉团扇，姬人汉殿之歌；仿佛春江，学士陈宫之格。多情公子，风致翩翩，携灯相访，笠雨蓑烟。斜凭玉几，小坐花毡。当亦数行泪下，一脉愁牵。对此不堪卒读之句，归于无可奈何之天。被夫桃花春雨，柳絮春风，影飘楹外，香满帘中。固宜词伤头白，冢泣颜红，传情命薄，寄恨途穷者矣！乃知人影萧疏，天光黤黕。雾锁烟迷，红愁绿惨。三更寂寥，四壁澄淡。莼羹鲈脍，每萦旅客之情；断雁湿云，尤触骚人之感。 
　　多管是阁着笔儿，未写先流泪。（施瘦琴） 
　　昨宵秋雨滴阶，孤灯如豆。同青士坐西窗下，共语旅况。寒蛩落叶，枨触愁怀，因谓君宜赋秋窗风雨夜矣。次日，即手携此赋出示。读之幽香冷艳，真教我一想一泪零。（已巳九月二日素园朱襄附笔） 
　　检初稿，得故人之评跋数语。奈十年来一领青衫，而灯影虫声，犹是天涯作客。素园已于甲戌捐馆，归葬西湖之滨矣。重抚手迹，倍觉黯然。（已卯七月九日自记） 

　　芦雪亭赏雪赋 
　　大地敛昏，群山含冻。掩日韬霞，缘甍冒栋。峰头之吟榻高眠，江面之钓船斜送。火则翡翠一炉，酒则葡萄半瓮。影随柳絮春风，谢女之魂；寒到梅花明月，逋仙之梦。花帚分携，来扫旧蹊。重重玉戏，颗颗珠啼。鱼鳞屋厚，雁齿桥低。鹤何为而守树，鸿何事而印泥。遂乃筵开玳瑁，窗展玻璃。一帘垂地，四壁环溪。碧峰石隐，银浦波迷。烟埋葭岸，水涨蓼堤。唤晴无鹊，辟寒有犀。路自藏乎曲折，天不辨乎东西。则见杯浮大白，火拥层红。覆非蕉叶，熏有刳笼。胎还胜兔，掌亦如熊。毛真雪聚，炭类云烘。分玉署之三牲，仙家上品；剖金刀之一脔，名士高风。况复蓉粉衔笺，松烟泼墨。炉好同围，烛何须刻。天连惨澹之容，字费推敲之力。寒香则秋水闲吟，佳句则灞桥独得。添谁诗债，罚依金谷之条；助我春情，供借铜瓶之色。公子乃扶筇独往，着屐频探。靡芜幽径，薛荔小庵。影敬竹外，香逗枝南。深山霞落，老树烟含。一痕春盎，半面酒酣。疏梦到罗浮之界，夙缘登弥勒之龛。笑无檐而不索，禅有壁而同参。腊酿重浇，北风飘萧。声催铜钵，暖护银貂。诗真香沁，图岂寒消。壶贮冰而了了，山颓玉而迢迢。数阕歌来，妆想美人之淡；一枝赠后，情怜驿使之遥。赓白雪之新腔，莫翻下里；谱红罗之艳曲，绝胜南朝。 
　　侔色揣称，抽秘骋妍，可夺梁园一席。（何拙斋先生） 

　　雪里折红梅赋 
　　红粉修来香国坐，青鬟拥向玉山行。五出梅花六出雪，美人林下立无声。方其联盟入社，下笔惊人。天公戏玉，世界成银。裘因貂暖，园类兔驯。株株屋绕，步步檐巡。柳有絮而皆软，松无皮而不皴。白羽飞时，贝阕琼楼之地；红霞落处，空山流水之春。则见锦被风裁，根从云托。影瘦枝疏，妆慵粉薄。分种蒲龛，开花兰若。非孤岭之黄香，异仙家之绿萼。钵常咒而生莲，门自关而守鹤。灌须甘露，倾大士之银瓶；沁借寒香，学道人之铁脚。来追禅步，迷茫无路。积霰未融，斜风如故。图披九九之寒，径觅二三之趣。磴不扫兮全封，山虽藏兮半露。吟成东阁之诗，分得西冈之树。类墙头之红杏，拖出一枝；同天上之碧桃，窃来三度。竹影交加，笼水笼沙。寒压眉月，晕蒸脸霞。枝高手冷，步缓腰斜。小桥树隔，老屋烟遮。横琴何处，烹茗谁家。斗歌于皓齿青娥，亭边顾曲；索笑于竹床纸帐，座下拈花；点额则寿阳妆罢，举杯则罗浮梦赊。闲依石槛，小立苔垣。句留屋角，踯躅篱根。玉皆换骨，花欲销魂。罨画三面，胭脂一痕。铁笛与铜瓶俱抱，翠裘随缟袂同温。淡云晓日之余，谁夸白战；疏影暗香之里，又到黄昏。歌曰：姊妹江东大小乔，怜卿丰韵十分饶。前生夫婿林和靖，合住段家湖上桥。 
　　冷香冷韵，绘影绘声。觉人面桃花之句，未免多买胭脂。（周文泉） 

　　病补孔雀裘赋 
　　斯罗之国，罽宾之路。有文禽焉，曰孔都护。尾张锦轮，屏依红树。耸翠角而高骞，服绣衣而先妒。压以金线，编以彩翚。集而为裘，适合腰围。雉头失色，鹤氅争辉。刷翎则翠落，振翼则鸾飞。劫奈成灰，抱此难完之璧；巧谁乞样，补来无缝之衣。纵令访天孙于河源，寻龙女于洛水。苏若兰之慧心，薛灵芸之神技。针借辟尘，丝穿连理。终难价重千金，春生十指。类佳人之茅屋，工费牵萝；同太守之布绹，俭能糊纸。然而添香小婢，煎茶侍儿，灵机独运，病骨难支。鸳鸯懒后，蝴蝶慵时。眉何事而不黛，鬓何为而如丝。讵作娇羞，学夫人之举动；好将熨贴，消公子之狂痴。斜偎锦枕，小启香奁。珠毛暗剔，翠缕轻拈。声摇玉钏，绒唾晶帘。眼昏针细，灯晃毫尖。绷来新月之弓，半钩忽满；送出春风之剪，一线频添。是经是纬，或横或纵。云霞闪闪，锦绣重重。黑貂青凤之名，徒夸焜耀；翠尾金花之样，绝妙弥缝。岂不疲而乐此，却无取乎怜侬。寂寂寒宵，银灯懒挑，莲漏音急，茗炉篆消。妆慵素粉，靥晕红潮。影比梅而更瘦，声如燕而尤娇。能不悄然心醉，黯然魂销。枕以玉骨，覆以金貂。他年委怀琴书，怡情笔砚，小窗卷风，幽径积霰。见此故物，曷胜眷恋。霜高露冷，神伤翡翠之裘；玉葬香埋，肠断芙蓉之面。 
　　美人细意熨贴平，裁缝灭尽针线迹。（熊芋香先生） 

　　邢岫烟典衣赋 
