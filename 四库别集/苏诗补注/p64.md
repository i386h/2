<!-- { "loadSidebar": true } -->
　　彭城一双刀黄金错刀环脊如双引绳色如青琅玕开匣飞电落入手清霜寒引之置膝上凛然愁肺肝我衰气力微览镜毛髪斑誓将斩鲸鲵静此沧海澜又欲戮犀兕永息行路难有志竟不从抚刀但长叹投刀泪如霰北斗空防干归来刈蓬蒿锄田植芳兰惜刀不忍用用亦非所便弃置尘土中坐使锋刄刓牀头夜生光知有蛟螭蟠惭君赠我意时取一磨看
　　游桓山会者十人以春水满四泽夏云多竒峯为韵得泽字
　　东郊欲寻春未见鸎花迹春风在流水鳬雁先拍拍孤帆信溶漾弄此半篙碧舣舟桓山下长啸理轻策弹琴石室中幽响清磔磔吊彼泉下人野火失枯腊悟此人间世何者为真宅暮回百步洪散坐洪上石愧我非王襄子渊肯见客临流吹洞箫水月照连璧此欢真不朽回首岁月隔想像斜川游作诗寄彭泽
　　桓山【注见前】十人【按本集游桓山记从游者八人毕仲孙舒焕冦昌朝王适王遹王肄轼之子迈焕之子彦举合戴道士及先生为十人】
　　戴道士得四字代作
　　少小家江南寄迹方外士偶随白云出卖药彭城市雪霜侵鬓髪尘土汚冠袂赖此三尺桐中有山水意自从夷夏乱七丝【一作弦】久已弃【一作废】心知鹿鸣三不及胡琴四使君独慕古嗜好与众异共吊桓魋宫一洒孟尝泪归来鎻尘匣独对断弦喟挂名石壁间寂寞千岁【一作载】事
　　戴道士【游桓山记元丰二年正月晦从二三子游于泗上登桓山入石室使道士戴日祥鼔雷氏之琴操履霜之遗音曰噫嘻悲夫此宋司马桓魋之墓也太霄经平王东迁洛置道士七人汉书郊祀志注汉宫阙疏云神明台髙五十丈上有九室常置九天道士百人道士之名自武帝始平王事不可考】次韵田国博部夫南京见寄二絶
　　岁月翩翩下坂轮归来杏子巳生仁深红落尽东风恶栁絮榆钱不当春
　　部夫【督部夫役也本集有盐官部役诗义同】下坂轮【白居易诗我今六十五走若下坂轮】
　　火冷稀杏粥稠青裙缟袂饷田头大夫行役家人怨应羡居乡马少游
　　月夜与客饮杏花下
　　杏花飞帘散【一作报】余春明月入户寻幽人褰衣步月踏花影炯如流水涵青苹花间置酒清香发争挽长条落香雪山城酒薄不堪饮劝君且吸杯中月洞箫声断月明中惟忧月落酒杯空明朝巻地春风恶但见緑叶栖残红
　　送蜀人张师厚赴殿试二首
　　忘归不觉鬓毛斑好事乡人尚往还断岭不遮西望眼送君直过楚王山
　　楚王山【水经获水又东过萧县南注云北流注之萧县南对山世谓之萧城南山戴延之述征记谓之同孝山刘澄之山川志谓县南有冒山按志即徐州之桓山也有楚元王墓彭门志云山下古冡数十皆依山为之甃以巨石元王冡特大余者皆其子孙○按楚王山以楚元王得名非因项羽也施氏补注引史记项羽本纪者讹原本无此条今驳正】
　　云龙山下试春衣放鹤亭前送落晖一色杏花三十里新郎君去马如飞
　　新郎君【摭言薛逢厄于宦途尝策臝赴朝值新进士榜下缀行而出见逢行旅萧条前导曰回避新郎君逢语之曰阿婆三五少年时也曾东涂西抹来】
　　再次韵答田国博部夫还二首
　　西郊黄土没车轮满面风埃笑路人已放役夫三万指从教积雨洗残春
　　枝上稀疎地上稠忍看红糁落墙头风流别乘多才思归趁西园秉烛游
　　红糁【韩愈诗始见洛阳春桃枝缀红糁】
　　田国博见示石炭诗有铸剑斩佞臣之句次韵答之
　　楚山铁炭皆竒物知君欲斫奸邪窟属镂无眼不识人楚国何曾斩无极玊川狂直古遗民救月裁诗语最真千里妖蟇一寸铁地上空愁虮虱臣
　　答郡中同僚贺雨
　　水旱行十年饥疫徧九土竒穷所向恶岁岁祈晴雨虽非为已求重请终愧古鬼神亦知我老病入腰膂何曾拜向人此意难不许重云萋已合微润先流础萧萧止还作坐听及三鼓天明将吏集泥土满鞾屦登城望麰麦緑浪风掀舞愧我贤友生雄篇鬬新语君看大熟岁风雨占十五天地本无功祈禳何足数渡河不入境未【一作岂】若无蝗虎而况刑白鹅下策君勿取
　　岁岁祈晴雨【先生倅杭时有立秋祷及捕蝗诗继守宻州有祷雨张龙公及雩泉记及移徐州初至即被水灾既而祈雪雾猪泉又有元丰元年春旱祷雨诗皆见本集】拜向人【三十国春秋慕容俨少见潘乐长揖而已或劝屈节俨攘袂曰吾状貎如此行望人拜岂能拜向人】风雨占十五【论衡儒者论太平瑞应皆言五日一风十日一雨】
　　留别叔通元弼坦夫
　　田三昔同寮向我每倾倒当年或龃龉反复看愈好防三我部民孝弟化隣保有如袁伯业苦学到衰老石生吾邑子劲立风中草宦游甑生尘饭【疑当作饮】水媚翁媪我穷交旧絶计拙集枯槁三子尤见存往复纷纻缟迎我淮水北送我睢阳道愿存金石契凛凛贯华皓
　　慎按田三即叔通防三即元弼石生即坦夫也叔通时为徐倅故称同寮陈后山防参军集序云太常少卿防君之子其季曰元弼曾为许州司户参军徐州人也又有次韵元弼三兄诗惟石坦夫不可考先生初自宻移徐故云迎我淮水北今自徐往南京故云送我睢阳道其为离彭城时作无疑施氏原本不载今从补遗上巻移编于此
　　罢徐州往南京马上走笔寄子由五首
　　吏民莫扳援歌管莫凄咽吾生如寄耳宁独为此别别离随处有悲恼縁爱结而我本无恩此涕谁为设纷纷等儿戏鞭遭割截道边双石人几见太守发有知当解笑抚掌冠缨絶
　　徐州【元和郡县志秦泗水郡项羽都此号彭城汉改沛郡立楚国今州理是也宣帝改彭城郡宋永初二年改徐州自隋氏凿汴以来南控埇桥以扼汴路其镇尤重西南至宋州三百一十里】双石人【陈师道送杜纯诗云国家有急君得辞徐人不劳扣关请向来此地几送迎草间翁仲口不瘖任渊注云水经注鄗南千秋亭坛庙之东枕道有两石翁仲东坡罢徐州诗曰道边双石人几见太守发则徐州有石人可知】
　　父老何自来花枝袅长红洗盏拜马前请寿使君公前年无使君鱼鼈化儿童举鞭谢父老正坐使君穷穷人命分恶所向招灾凶水来非吾过去亦非吾功
　　古汴从西来迎我向南京东流入淮泗送我东南行暂别复还见依然有余情春雨【一作风】涨微波一夜到彭城过我黄楼下朱防照飞甍可怜洪上石谁听月中声古汴【水经睢水东迳睢阳县南汴水从北来注之太平寰宇记汴水在商丘县北梁孝王广睢阳城七十里开汴河后汴水始经城南】
　　前年过南京麦老樱桃熟今来旧游处樱麦半黄緑岁月如宿昔人事几反覆青衫老从事坐稳生髀肉聨翩阅三守迎送如转毂归耕何时决田舎我已卜
　　老从事【时子由尚为南京签书判官】阅三守【子由初到陈州时张安道留守南都至熙宁七年陈述古自杭州移知应天府其一人无可考】
　　卜田向何许石佛山南路下有尔家川千畦种秔稌山泉宅龙唇平地走膏乳异时亩一金近欲为逃户逝将解簪绂卖剑买牛具故人岂不懐废宅生蒿稆便恐桐乡人长祠仲卿墓
　　石佛【九域志眉山县有石佛镇】山泉【怪异记猪龙泉有眉山石佛镇曽有乳猪伏于此化二鲤】附子由和五首【栾城集题云和子瞻自徐移湖将过宋都途中见寄】
　　东武厌尘土彭门富溪山从兄百日留退食同跻攀轻帆过百步船底惊雷翻肩舆上南麓眼界涵川原爱此忽忘归愿见且三年我去已匆匆兄来亦奔奔永懐置酒地绕郭多云烟
　　我昔去彭城明日河流至不见五斗泥但见三竿水惊风郁飙怒跳沫髙睥睨防灔三月余浮沉一朝事分将食鱼鼈何暇顾邻里悲伤念遗黎指顾出完垒绕堞对连山黄楼丽清泗功成始逾岁脱去如一屣空使西楚氓欲语先垂涕
　　千金筑黄楼落成费百金谁言使君侈聊慰楚人心髙秋吐明月白璧悬青岑晃荡河汉高恍悢窗户深邀我三日饮不去如笼禽使君今呉越虽往将谁寻
　　欲买尔家田归种三顷稻因营山前宅遂作泗濵老竒穷少成事饱暖未应早愿输槖中装田家近无报平生百不遂今夕一笑倒他年数亩宫悬知迫枯槁
　　梁园久芜没何以奉君游故城已耕稼台观皆荒丘池塘尘漠漠雁鹜空迟留俗衰宾客尽不见枚与邹轻舟舍我南呉越多清流
　　泗州僧伽塔
　　我昔南行舟系汴逆风三日沙吹面舟人共劝祷灵塔香火未収旗脚转回头顷刻失长桥却到山未朝饭至人无心何厚薄我自懐私欣所便耕田欲雨刈欲晴去得顺风来者怨若使人人祷輙遂造物应须日千变我今身世两悠悠去无所逐来无恋得行固愿留不恶每到有求神亦倦退之旧云三百尺澄观所营今已换不嫌俗士汚丹梯一看云山绕淮甸
　　泗州【元和郡县志秦泗水郡汉武分置临淮郡周大象二年改泗州开元中自宿迁县移今理太平寰宇记泗州南至淮水一里与盱眙分界东南防守利便泗州夹河为城古盱眙县在淮岸北今城镇淮泗之冲】僧伽塔【高僧传僧伽者葱岭北何国人也何国在碎叶国东北伽在本土少而出家始至西凉次厯江淮当龙朔初至临淮就信义坊居人乞地下标志之穴土获古碑乃齐香积寺得金像衣叶刻普照王佛字尝卧贺防氏家现十一面观音形其家遂舍宅其香积寺基即今寺也中宗景龙二年诏赴内道塲仍褒饰其寺曰普光王后示寂归葬淮上多于塔顶现小僧状于时乞风者得风求子者得子太平兴国七年勅重盖塔务从髙敞加其层累释氏稽古畧云宋太宗雍熙元年诏修増僧伽塔加諡大圣二字与本传年月小异刘贡父中山诗话泗州塔人传下藏真身后阁有碑道兴国中塑僧伽像事甚详云云与本传正合稽古畧讹也诗话又云退之诗火烧水转扫地空则真身焚矣塔本喻都料所造极工巧俗谓塔顶为天门苏国老诗云上到天门最髙处不能容物只容身】耕田欲雨二句【困学纪闻刘梦得赋云同涉于川其时在风沿者之吉溯者之凶同艺于野其时在泽伊穜之利乃稑之厄东坡诗耕田二句意本此】澄观【葛立方韵语阳秋唐中叶浮屠中有四澄观架支提以舎僧伽者洛阳之澄观也退之元和五年为洛阳令与之诗者也叅无名大师为严华疏主译经润文者会稽之澄观也裴休为塔铭云元和五年授僧统印厯九宗圣世为七帝门师俗寿一百二者也传灯録有镇国大师澄观又有曹溪别出第二世五台山华严澄观大师似即会稽之澄观然续云无机縁语句可録则又非也】
　　慎按本篇有我昔我今二语后篇又有再过山之句乃自徐移湖时作也先生初赴杭时有将至涡口遇风留宿及发洪泽中途遇大风复还二诗故此云我昔南行舟系汴逆风三日沙吹面也先生于甲寅秋杪自杭守宻至已未夏自徐移湖是为岁五周矣故下首云再过山岁五周施氏原本编入倅杭巻中者讹今与山一首俱改入本巻凡余之编次即以本诗为证皆此类也
　　附子由和
　　清淮浊汴争强雄山下閟支祁宫髙秋水来无远近荡灭洲渚乘城墉千艘衔尾复谁惜万人雨泣哀将穷城中古塔髙百尺下有蜕骨黄金容蛟龙百怪不敢近回风倒浪归无踪越商胡贾岂知道脱身献宝醻元功至人已立万物表刦火仅置毛孔中区区淮汴亦何有一挹可注沧溟东胡为尚与水族较时出变怪惊愚聋呜呼此意不可诘仰视飞栱凌晴空
　　山
