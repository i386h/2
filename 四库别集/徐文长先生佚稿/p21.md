<!-- { "loadSidebar": true } -->
　　今锦衣陈君尝授诗于予友杨君而陈君性既警敏又嗜学诗既通名能举子业矣辄以其余治古人文及诗文君若诗又治及予再至京师而君皆骑马随苍头扶橐以饷酿醴市果澄湛甘好每致必先池园夏清棹舟竟日出册劝赋品鉴赓和靡不越人意表而酬酢曲雅绰中礼仪不见有厌倦之色夫以闾里饮羊绾辂之夫一旦得志即跨骏食肥目不知有长老而君以上戚子挟累世之高华顾若此其雍雍郁郁然也斯殆可以寻常畹中人目耶乃昨与杨君并策一驴往西剎君忧也蒙面以素绡骑而过可以不见辞乃免绡而下拱以俟予与杨君艰再跃鞭而过之其后余以牍谢君君笑曰是何叟之栖栖也此则与无忌下侯生者何异而彼忌者时则有求于生也今君何为者耶吾故与杨君言今而后吾乃知子之陈君贵则今　世庙戚乃其致则古之信陵者俦也信陵柄魏其效于用而着也如鼓巨飙吹一毛而今之制则不尔然着不着无足为君累抑予又闻之东汉有樊鯈者亦以戚而着其所著乃以经学得交海内大儒并取以为师友而丁恭则其所专师其后鯈竟以经显所守公羊严氏春秋致门人三千人往往有以其学至三公者吾意君不得为信陵且必为樊鯈第不识君所师杨君得如丁恭吾辈得如所称大儒与否故于君新得请袭为锦衣而众以赠言属余也不为君不得为信陵惜而直以君得为樊鯈贺也

　　○阙篇序　通摹内篇彷佛梦幻因触自是青藤本色

　　古诗岂直三百哉吾夫子于诗不要者阙于史而疑于多闻而疑者阙夷者质孔子于华者华者曰吾夫子天之怯里马赤也夫怯里马赤译史也今吾蘧蘧然而管株株然而古之人茫茫然驱株株以译茫茫而祈其尽免于茫茫则必不能尽免于茫茫故善译者莫吾夫子若而吾夫子贵阙译夫阙诗者则固阙彼人之阙者也而阙史阙多闻者非彼人之阙也我莫奈其茫茫者何而姑置之也乃若我之阙非置之谓也仲山甫之谓也而亦可以驱株株译茫茫者委乎故阙者月也彼之阙月之虚也我之阙月之食也虚不得而代之盈食不掩则人得而指之指则鼓鼓则驰驰则走走者救也救者更也故食而匿则更之道不存食而不匿则更之道存故月一也阙有两篇一也阙亦有两故余之命篇一也亦以两

　　○彤管遗编序

　　详记载评士林其欣然以喜惟恐身不为之者必忠臣烈士奇节高蹈之流而其怫然以怒惟恐身或蹈之者必皆回邪憸媚忍垢耻而事二姓者之为也欣然喜则于慕善也笃怫然怒则于绝恶也坚夫能使人绝恶而坚则夫回邪憸媚与夫忍垢耻而事二姓之徒固亦为善者之资也其于载记可少哉吾友郦子集彤管遗编教为女者而作也其所集古诸女妇虽淫慝不废其文然所次当淫慝虽贵妃亦不得与编户贞静者等是将使为女者观之佛然以怒惟恐其身或蹈之而益坚其绝恶也欤不然胡为而亦存之也庄周曰厉之人生子夜半取火而视之惟恐其似巳也然则是集也即使淫慝者观之不亦反自愧哉一语是胜着而何况于不为淫慝者之观之也郦子文茂而行芳吾信之久矣原其意盖如此故为之序其末

　　○送金君之无锡序

　　旧制凡邑中盗贼其巡徼史实掌之以故史之署反剧于丞簿丞簿或职清戎或课督赋税一事耳稍散则以其余佐长吏听断以补其牧养之所不及然史虽剧其能而廉者或以剧而知名得迁转反是则或以剧而败而京师之逻盗寇也则多以属锦褢异时逻者与掌书者相倚以为罟则所谓盗寇者未必尽除而无辜者不胜其毒矣吾乡　　金君之以名法掌记于锦衣也几年矣人称其平而廉及其以满而课刑书于吏考也议又平次之得第二会无锡缺史遂以君名上　诏可之君行有日乡戚中宦且旅于京师者故事皆乞言以赠行而君之甥广信公为之首图于予予曰予不敏将何以赠金君之行哉亦告以锦衣之事与县史之事而巳矣夫县之丞簿与史并人也主盗贼与主赋主戎主佐牧并事也今不问其人之可否而徒易其事以冀其或称此何以异于狙公之赋□于狙也所云三四者并不能有多少于七也而徒改其时于朝莫之问其术亦穷而疏矣而金君之为锦衣掌记及议刑于考也并以廉平称而不知其它则今而之史也使其果职盗贼欤则必能如在锦衣时为掌记者之不苛使其不果职盗贼而佐牧于其长欤则必能如在考时对刑书者之不猛彼三四虽更矣朝莫虽眩矣而吾不迷于七者之常固在也君何施而不可哉何施而不可则亦何阶而不可至十台噫吾知以是赠君而巳矣

　　○送张南阳序（代）

　　今迁知南阳府张君者始为进士时来观政于营缮而予适为郎中掌营缮当其时即巳知张君贤及君三仕为县历某部郎大夫者凡若干年而掌营缮余则叨尚书实长其堂君之愿谨犹昔也至练且干则倍进于昔矣予方赖君以相成而□之僚亦喜召之相为羽翼也于是相与贤君亦莫不倍加于昔者至是君竟以贤补知南阳府将行诸僚□恋君来告赠言于予而予亦自惜不能私君以竟其相成且不能无望于异日也则告之曰昨君之职也虽多大抵材其专职也君亦知夫材乎枳棘灌楚其最细者也可以藏鸠鷃供求■〈木戈〉而止耳樗栎则其大者也然易败无所用枌榆赤柽柘椐槠椅有所用矣然犹小器也不中梁柱至于豫章也楩也柟也则梁柱器矣然其始生至拱把与应围也榱桷栌欂与车轮拟耳至蔽牛马则明堂之梁柱巳故所贵于材者贵养也君之始而第于甲也令也曹郎也曹郎而从大夫从大夫而大夫异时而卿且公亦犹是也噫此材也其要亦在乎养之而巳矣至于牧亦然故始而县也是牧于县也兹而府也是牧于府也异日而台且省也是牧于镇之郊也畿之甸也此牧也其要亦在乎养之而巳矣故渭川之叟之言渔也有曰小可以侯大则可以伯而再大则可以王渔犹牧也傥子未信予之言材与牧也亦未信叟之言渔乎且君之牧之乡也南阳也南阳者邵与杜尝牧之也昔之人称之曰邵吾父也杜吾母也今之人称之亦曰召南阳父也杜南阳母也此养之之致也子傥未必有意于予之所期公与卿也亦未必有意于召之父杜之母乎子果有意于斯也是足以慰予与诸僚赠言之意矣

　　○送陆刑部序（代）

　　今世之拂衣于朝者非有疾痾冗傝不可以支则必偃蹇不得志而怒悻以逞否则或负抱肮脏气不能抑敛不易与人群非此三者则必有所不合阴料其不可通而姑借引高以自善者也不然则必不言去即言去亦未必坚且决苟有人焉不出于此四者而徒遽焉以言去言去而坚且决斯亦难矣矧自入仕以来有瑜德而无疵颣未去无阻其进且推之去无听其退者顾遽言去言去而坚且决斯不亦甚难矣哉此其人必养者素纯矣而不出于激见者素定矣而不可夺如古所称内重而轻外者不然曷克以臻此哉吾寅丈陆先生当嘉靖间以贤科教潼川其后继知峡江青阳两邑并称职荐者满牍匣既入刑部祠而祝之者满故尝所仕二乡迨今秩再考矣劳益深名日益起　中朝议及进川者必共指目君而君一日抱书伏　阙下求去　主上下其议吏部吏部无不讶且止之者顾君求去益力议始上听其请乃即署中拜君永州知府得横金盖黄以归且曰用以嘉殊劳奖恬节夫以君之素行历照中外仕版间非吾前所云不出于四者未去而有所谓进且推去而无所谓听且留之者耶而君顾决于去如此虽以君疏中语恋坟墓在万里外而其中之所素养而预定之者固非疏中所能了又非常情之所能测而窥真可谓毅然大丈夫矣矧自君之在署也其廉靖以端明于法而恕以行之也真足以为吾党师耶故吾党属言以赠君即如某不敏不容以无言也抑君之膺永州命也乃　孝庙时所拟得其人而加之者而未得者且二百年是　主上之懿典而君之荣也甚大尤不可无言以纪

　　○送董汝成尉永春序

　　董君汝成于予为乡戚幼尝学儒中岁弃去勉从事于他以名法高等叙官得永春史　明制县大者具长与丞簿史凡四人而小者则省其二特长与史耳夫以一巨县而牧之者四其人与一小县而牧之者二其人彼虽繁而理之者众此虽简而理之者寡则小县亦大县也而今之制则又有一说焉曩时长总牧丞簿主戎与饷史主逻盗贼而今者以逻奸薮也主者易操纵乃用丞簿职逻至小县牧止二人则逻仍归于史矣夫不间其人之贤不肖而徒易职以希济此何以异于取败腐之琴以求音不更材而徒改其弦未有能济者也予观汝成之为人也其志坚其性笃而其才也辨明于法而不苛协于侪辈而不圯是其于琴庶几峄山之桐也即令处大县舍其逻而佐长以牧也固宜有余兹而处小县兼其逻而佐长以牧也亦未见其不足也董君勉之哉然予又尝弭董君之先大父某公以儒应岁荐掌汀教有遗泽于汀而今世之评仕者多右儒而左法汀永春邻也君过之幸思乃祖之遗善自爱夫评者安得而不右君哉

　　○送石府公之两淮盐使序（代）

　　盐使之署无论几所而两淮为特盛当洪永以至于今改法者屡屡大约给边费也召商以中商庐于边募游手者耕边田聚边敛以输于边幕虏小人商之党各拒虏毋烦官军此上策也自洪永以至于今改旧法出新规毋虑十百矣俱不得其要领余盐正盐存积常股以至抑银与商今商买引之弊极矣　皇明经济录诸疏若霍公韬某公某诸疏可考也此盐之弊耳盐司诸所积岁无论亿万掌之者多以湼败噫湼败者固矣今则知吾绍之府为楚之石公初知苏以廉以强项几罢去有知之者特疏起以知吾绍其廉不改于苏其食菽腐市物一不扰强者敛迹弱者鼓腹府库旧例多羡公直令寮视之足不踰库槛古人云廉者多刻公廉而且恕也兹谏官荐之得两淮盐使公意不往予不敢探其衷公之廉匪特盐使不能令染指譬佛入宝山不取一粒石子人素谅之也特取旧法乞商占塞田自耕而纳粟如洪永或亦当今救弊者所当急耶乃公之去留予不得而知之也噫

　　○赠谢孝子序

　　会稽鳗池之有谢巨宗也谢之宗有男子名銮者始为其亲宗人讼他人事于府公不直谢之他宗人若里之长老凡若干辈并为銮诣府共言銮生而忠信业儒其父死免丧涕泪痕时时积枕席母疾疗且祷请代勿效乃刲股冀以进时则恍闻母呼銮銮急趋赴则母巳进食饮渐如故矣其后母死銮过哀遂病羸辄夜夜梦见其父母颜面銮疾互增减此孝当永之恒视其父母色忧喜以为准如是者七年忽一少更梦一人若神人者执牍呼銮曰怜若孝为增若龄銮惊寤即以告其姊自此銮疾亦渐差銮孝行委如前所言生平无一短今某讼之诚不直盖诸人为谢孝子言之如此于是府公为覆其言于他所果无谬卒直銮命銮起立异日赐之茶旌之扁曰割股之孝于是宗若长老若干辈复来告予将书予言以为孝子庆且用以风闾里予惟孝至周文武二王止矣二王之于亲疾也闻有忧色饍不加履不正衣不解带复则如初耳未闻有刲股也虽然不愈于自肥其肉而秦越瘠视其亲者耶后世之事亲求如谢子亦难其人哉乃若梦人?之龄则绝类武王事谢子布衣也天之施报知有孝子耳宁论王不王耶府公直之事优之礼旌之门亦知有孝子耳宁论布衣不布衣耶噫为子者可以鉴矣

　　○赠宁远公序　大约与赠长公文同意

