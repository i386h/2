<!-- { "loadSidebar": true } -->
　　右宋资政殿学士郑忠愍公墓志铭一通秘监何畊道夫之所撰也道夫广汉人故知得治蜀之事为悉而公之行能劳烈亦独于蜀为最着绍兴中公为川陜宣抚副使患蜀之困于漕运也乃于闗外四州及兴州大安军行营田之法所营至二千除粮种分给外实入官十四万一千四十九斛而金州垦田五百六十七顷嵗入万八千六十余斛不与焉志中所谓移司益昌以便餽运继修营田之政是也蜀虽罢兵而财用不足嵗计犹阙钱七百七十八万緍公奏增印钱引四百万复患无钱以权之即利州铸钱嵗十万缗以救钱引之弊率费二千而得千钱置官六人兵匠五百人嵗用监官钱七万缗四路称提钱十四万缗为铸本其后增至十五万蜀中因此优裕宣总所椿积钱五千余万缗其余苛赋一切裁削志中所谓减科敛至七百万缗是也公在阃时吴武顺璘以右防军都统制驻武兴郭恭毅浩以枢宻院都统制驻汉阴杨襄毅政以宣司都统制居汉中皆拥强兵自卫势与大帅抗莫敢吐二语相可否公恩威并立独能帖服之如犬羊每入谒必先庭揖然后就坐志中所谓三大将拱手侧足奉命惟谨是也呜呼公治蜀六年而能俾财用足横敛减悍将服其效乃章章如此使久于其职又将何如也奈何天未厌乱奸桧得秉钧轴忌公不附已而窜逐以死悲夫然公之见忌于桧士大夫皆能诵之至于道夫方为桧之所忌则或者未必尽知之也道夫尝为类省试第一故事榜首不赴大对者赐进士及第恩数视殿试第三人盖优之也桧方欲沮张魏公而道夫对防厯论蜀人难进易退之节有髙视天下窃笑之语桧嫉之乃谕礼部令奏但赐进士出身道夫亦视之澹如未尝一践贵人门登第三十年始召为仓部郎累迁至祭酒乡人赵温叔为相雅欲相钩致亦不肯就及温叔罢蜀人为所引者皆被逐独道夫不染物议使其居公之位其尚肯屈志以附桧乎虽职位不同功绩遂异道夫清峻之节未必有愧于公也然则公之墓志非道夫为之孰可为之哉公之子徳肖不求之他人而属之道夫良有以也吾友彦渊氏公之九世孙以叶史君昌父所书此册求题故濂以所闻疏公治蜀之绩而详及道夫之事使览者知士大夫立身以名节自砥砺有不随世而磨灭者必将惕然自省也道夫以淳熙辛丑春始拜朝请大夫试秘书监之命其秋輙求去乃除知潼川府今以秘书系衔则志文作于是嵗春夏之间无疑史君公同郡人果斋俞先生之髙第弟子虽南康之节不完然字画尽佳鲜于伯防谓其极善用笔至欲下拜而此册尤其得意书可寳也因并及之至正十八年三月二十五日里后学宋濂谨题
　　刘参军黄牒跋尾
　　西昌刘氏素号簮缨家由宋治平元年至咸淳十年擢第奉常者八人与乡闱之贡者又二十九人其讳在中字伯正者凡四被荐送方登建炎二年进士第授文林郎永州録事参军此盖其九月所受黄勅也宋旧制告与勅多兼给思陵以建炎元年五月一日即位于应天府戎马纷纭庶事草创其月十七日始诏文武官自大中大夫正任观察使以上并命辞给告余则令吏部具钞降勅则当时给勅者颇众不特初入官令録而已后因臣僚奏请洊诏已给勅官俟法物成时逐等依旧给告则三年三月九日也牒后所书中大夫守右丞朱中大夫守左丞顔而不着其名朱名胜非諡忠靖顔则名岐皿元年十一月思陵驻跸维扬越十日擢岐与许景衡为尚书左右丞二年五月十三日景衡罢而胜非代其位以月日较之必知其为二人矣又书正议大夫守右仆射而不着其名氏当时黄潜善无疑或谓为李纲殆非也纲自元年七月五日自右仆射陞左仆射潜善从门下侍郎为右仆射是月纲即出提举洞霄宫二年十二月十九日潜善始拜左相此牒给于是嵗之九月其以右仆射系衔非潜善而何职事衔之上三人者并加守字凡阶髙而官卑者称行阶卑而官髙者称守官阶同则无之此犹循唐制也呜呼潜善主和误国真奸臣之雄不足汚君子齿颊岐亦小人力党张邦昌诋纲为金人所恶不可使秉钧轴章至五上而不愧惟胜非差强人意律以春秋责备之义亦有不得免焉区区贵冨能防何乃无所忌惮至于如此墓骨已朽览其官氏人犹指议之有防惋不平之气果何为者哉参军八世从孙职方郎中崧出此于破壊之余潢饰以成巻轴然自宋迄今已厯二百四十又五年矣宋之取士用辰戌丑未年建炎二年属戊申其秋亲试进士赐李易以下四百五十人及第出身有差盖元年丁未翠华出幸江南故无暇及之尔因并书之以解读者之疑云洪武五年冬十月一日
　　跋乐贞妇传后
　　乐贞妇陈氏蚤丧夭而养姑终身抚二子至于成立予揆陈氏之意则曰是妇道当然尔何有他觊哉使陈氏所见于此毫髪有未尽瓦镫败帷之苦未必能甘也议者不察以不得旌表门闾为陈氏恨旌表朝廷事也于陈氏何与焉



　　文宪集卷十四
　　钦定四库全书
　　文宪集巻十五
　　明　宋濓　撰
　　箴【凡四章】
　　陈思礼以其读书像求题作读书箴以告之
　　古今千载天下万理由知之存乎经史道散文繁岁益月増欲穷其全厥惟难能在昔先觉示我要防挈其宏纲众目咸举茍弃其本而披其枝力瘁心劳弥乆卒迷仁恕于民孝慈于家终身有余道岂在多惟尔陈生嗜学克孝不形于言已达其要尚虚厥心以诚尔躬圣贤何人敢不慎恭
　　磨兠坚箴
　　昔李侍郎敦立尝掲磨兠坚三字于坐隅磨兠坚者古之慎言人也其善于自防者哉为着箴曰
　　磨兠坚慎勿言口为祸门昔人之云磨兠坚人各有心山髙海深磨兠坚髙不知极深不可测磨兠坚言出诸口祸随其后磨兠坚钟鼓之声因扣而鸣磨兠坚不扣而鸣必骇众聼磨兠坚唯口之则守之以黙守之以黙是曰徳磨兠坚磨兠坚慎勿言
　　全有堂箴
　　全有堂者何监察御史黄君邻读书之室也缺者全之反其谓之全者何无毫毛之不备也无者有之对其谓之有者何心中本具不假外求也其谓全有者何天徳也天徳之着也如鉴之明也万理森然随物而应之也既曰全有或乃斵之丧之以至弗完者何人伪之滋也人伪之滋非学不足克之也克之者何整尔甲砺尔戈力战而胜之也是故生而能全之谓圣人修而复全之谓贤人弃而不知求全之谓愚人三者之不同奈何敬与怠之谓也黄君欲全其所有非敬将何以全之黄君以政学闻于时复遑遑自治不止其殆知求全者欤为之箴
　　繄天扃显性灵万象森森炯以贞愚不缩智不赢毫末咸具天人并君子干干守以诚其有乃全百体宁
　　师古斋箴【幷序】
　　师古斋者予学子连江陈子晟读书之所也子晟今人也其曰师古者何志所存也志之所存奈何事不师古则茍焉而已言之必弗详也行之必弗精也弗精且详则灭裂之弊生而颓惰之气胜矣能师古则反是然则所谓古者何古之书也古之道也古之心也道存诸心心之言形诸书日诵之日履之与之俱化无间古今也若曰专溺辞章之间上法周汉下蹴唐宋美则美矣岂师古者乎子晟春秋方盛为古文辞水涌而山出荐绅先生交誉之予恐其或偏也为之箴曰
　　尔欲师古古何所师法言大训日星昭埀尔绎尔思志须刻苦欲禔其身必入其户中唐坦然由户及庭有宧有奥以次而升惟学亦然惧画于浅日造其深所见乃逺人已两尽方为极功毋局于文一偏之攻此谓师古古训是式我作尔箴服之无斁
　　铭
　　黄氏义门铭【有序】
　　天地之间有大防焉孝友之谓也水之始也滥觞尔茍无土以障之则必至于滔天火之初也萤爝尔茍非水以制之则必至于燎原人心感物而动不能无欲其端亦甚微不有孝友之人出为表式则沦胥以成风而彞伦斁矣昔者先王有见于斯虽委巷刺草之民能行之者必旌命之所以賛王治章人风而挽之于正也世之评唐史者且谓张公艺李知本刘君良孝行推于友睦数世不衰真豪杰之士呜呼当是时金章盭绶之贤皂葢朱轓之英布列中外未尝无之顾乃以豪杰归于闾巷之士者以其不俟教令所加而后奋也呜呼南陔白华之诗葢亦商之末世周之盛徳也斯民以孝友著称君子可以观其世矣浦阳黄氏其先与文节公庭坚同所自出有讳度者宋隆兴癸未进士亦诸祖也元至正中传至讳珪君生三子其二曰隆曰生隆生一子曰逢原生生二子曰逢吉曰逢昌逢吉兄弟亦各有子至十有余人三世之间孝友无间言逢吉乃殚志竭虑设为教条镵诸乐石复遣诸子宿请濓铭之呜呼子壮而分妇姑反唇相稽秦之俗已然矣况去古日逺风气日益漓黄氏能不染于末习卓然不变其恒度岂非真豪杰者耶浦阳以义居闻者二三人唯郑绮之家已至十叶黄氏知感慕而兴起进修益力乌知不绮若耶虽然许史之称未足为贵也猗顿之货未足为富也唯孝友积诸躬令名昭于时其为贵且富也大矣所谓特立两间而无媿稽诸贤哲而有徴着之后世而可法何莫不由于斯黄氏孙曽可不思自朂哉能如濓言揆之张公艺之流他日可驯致矣诗有之风雨如晦鸡鸣不已濓于黄氏葢深有望焉铭曰
　　浙河东疆地曰浦阳厥氏维黄双井同枝科名陆离世复诗书有儒其冠以义为藩奕叶共餐视其斋庭左史右经踵武绳绳视其房除前丝后纑灯火与俱至和所形揖让而升穆然无声既衍而葩实而匪夸三代一家世道下趋子父割闺妇姑勃豀十室九衰澜倒波颓万夫莫回蝇声方防忽闻怒霆孰不为惊植范建防翼法辅常斯惪之亢造端非难延裕维艰任重如山如为髙陵世益代増非人独能如松之青故陨新承所以永贞古先与谋庻行之修其道曷由执敬为符夙夜防圗百世如初
　　浦阳深溪王氏义门碑铭【有序】
