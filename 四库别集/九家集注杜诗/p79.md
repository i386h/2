<!-- { "loadSidebar": true } -->
　　白马东北来空鞍贯双箭可怜马上郎意气今谁见近时主将戮中夜伤于【伤一作商】战防乱死多门呜呼涕如霰【赵云此篇记事之作蔡伯世云乃潭州诗主将谓崔灌也公自衡州如长沙而逢乱按九域志衡州北至州界九十二里至潭州三百九十里自公自南而北言之则所见之白马为东北来矣空鞍贯箭则人亡马还也古歌辞毎以郎称骑马之人如折杨栁云腹中愁不乐愿作郎马鞭出入檈郎臂踪迹郎膝邉公又尝曰马上谁家白面郎大率少年之称耳伤于战一作商于者山名在虢者与此潭州之乱无相干断不可取江文通杂体诗日暮浮云滋握手泪如霰屈原九章哀郢篇望长楸而太怠兮涕滛滛其若霰东溪先生误以主将之戮为禄山之乱葢禄山叛于天寳十四载杀于至徳元载而又以白非战马昔侯景之乱举军皆白马青袍而谓非战马可乎恐误学者不可不辩师云按唐史大厯三年商州兵马使刘洽杀其刺史殷仲卿杜所言商于战岂此欤】
　　白鳬行
　　君不见黄鹄高于五尺童化为白鳬似【一作象】老翁故畦遗穗已荡尽天寒歳【一作日】暮波涛中鳞介腥膻素不食终日忍饥西复东鲁门鶢居亦蹭蹬闻道如今犹避风【赵云赵壹诗被褐怀金玉蕙兰化为刍刘琨诗何意百链刚化为绕指柔夫刚之异乎柔蕙兰之异乎刍体性之自然也刚化为柔蕙兰化为刍非其体性之变而乃事意之易为可叹矣鹄与鸖同类逺举之物古人多通言之故有黄鹄亦有黄鸖韩诗外传载曰饶云黄鹄一举千里诗义防曰鸖大如鹅长三尺此言其飞之逺而形之高大也庄子鸖胫虽长断之则忧鳬胫虽短绩之则悲此言鹄高而鳬庳也今公云黄鹄化为白鳬化为之义乃赵壹之蕙兰化为刍刘琨之刚化为柔者也鹄高五尺冝高举逺引乃摧藏低佪化作白鳬之状象老翁之伛偻天寒嵗暮困于波涛之中忍饥西东无所投迹此贤者失所之譬也孟子五尺之童适市魏文帝云已成老翁但未头白耳诗遗秉滞穗礼记天寒既至嵗暮字起于诗此叠字格也鶢鶋事国语载海鸟曰爰居止于鲁南门之外三日臧文仲使国人祭之展禽曰祀国之大节也无功而祀之非仁也今兹海其有灾乎夫广川之鸟兽常知避其灾也是歳也海多大风注爰居之所避也详味此诗前六句葢公自况末两句尚念及同志之人故谓之亦蹭蹬蹭蹬失势之貌海赋言大鲸失势之状曰蹭蹬穷波陆死盐田公以鱼自喻已之失势曰蹭蹬无縦鳞今言爰居之失势则曰亦蹭蹬闻道如今犹避风也】
　　蚕谷行
　　天下郡国向万城无有一城无甲兵【时盗贼充斥天下皆用兵天下郡国则后汉光武披舆地图指示邓禹曰天下郡国如是今始得其一】焉得铸甲作农器【赵云此暗使顔囘之语家语载囘曰囘愿得明王圣主辅相之使铸劔防为农器放牛马于原薮】一寸荒田牛得耕牛尽耕蚕亦成不劳烈士泪滂沲男谷女丝行复歌【赵云烈士见平日牛不得耕蚕无所成则涕泪滂沲今也见牛耕而男谷蚕成而女丝则喜而行歌焉行歌字主烈士言之也旧注引子言政之思斁巾以男子畆妇人桑为思至于行复歌则人乐其政可知矣不亦自为皆惑之説乎】
　　折槛行【赵云诗句中使朱云事因取名题也按成帝朝张禹以帝师位特进甚尊重云上书求见公卿在前云曰臣愿赐尚方斩马劔断侫臣一人以厉其余上问谁也对曰张禹上大怒令御史将云下云攀殿槛槛折云呼曰臣得下从龙逢比干游于地下足矣此永泰元年之作当在四月末五月间公方流离下船厯戎渝忠至云安县而泊船以居应方及之耳】
　　呜呼房魏不得见秦王学士时难羡青襟【一作衿】胄子困泥涂白马将军若雷电【赵云太宗初为秦王既平天下鋭意经籍于宫城之西开文学馆以待四方之士于是以杜如晦房元龄并以本馆兼文馆学士图其形状且显爵土命禇亮为像赞藏之书府号十八学士给五品珍饍分为三畨更直宿于阁下预入阁者时人谓之登瀛洲青衿旧本作青襟非是衿衣系也襟交袵也其物不同诗云青青子衿贴以胄子则书云命夔敎胄子注胄子长子也谓卿大夫子弟也左传使吾子辱在泥涂青衿胄子困泥涂则学校之废非特白屋之子失学虽贵胄子弟皆困辱泥涂按通鉴于永泰元年不着月日载云自安史之乱国子监堂室頽壊军士多借居之祭酒萧昕上言学校不可遂废于大厯元年春正月乙酉敕复补国子学生则学校之废已乆而公之诗作于永泰元年萧昕未上言之前矣魏厐德毎战常防阵与闗羽交战射羽中额时德常乗白马羽军谓为白马将军皆惮之雷电言白马之骏骤其先挥霍似之大意言武人之宠幸故其威势如此】千载少时朱云人至今折槛空嶙峋娄公不语宋公语尚忆先皇容直臣【赵云千载云者非谓自汉成帝至唐代宗永泰元年为千载也若考其年数之寔才七百六十六年耳此乃谓朱云者千载人也正所以美云之正直不畏诛谬虽千载之悠悠少似之者至今折槛空嶙峋以罪成帝初不能容而必欲诛之頼辛庆忌之免冠叩头流血以死争而救之然后得免至今余折槛之迹存而竟不能踈抑张禹也所以引下句先皇则能容直臣焉嶙峋高貌左太冲魏都赋陛楯嶙峋娄公则师德也宋公则璟也言互以正直为心师德上元初为监察御史其所事者高宗与武后本传不载其谏诤事今因公诗指为直臣而知之宋璟厯事武后中宗睿宗明皇中宗嘉其直臣后张嘉贞代璟为相阅堂按见其危言谠论未尝不失声叹息详味诗意思治世文物之盛而圣君有諌诤之臣致君尧舜如房魏二人不得而见则思其上而不得且思其次为学士以文采结主知者又至欲有所諌诤小臣如朱云大臣如娄公宋公然为朱云则成帝本不能容之惟娄宋则先皇能容也大意讥代宗亦不能容直臣矣又按通鉴于永防元年春载左拾遗洛阳独孤及上防曰陛下召裴冕等待制以备询问此五帝盛德也防者陛下虽容其直而不録其言有容下之名无聼諌之实此忠鯾之人所以窃叹观此则公诗作于永防元年为审非以讥其有容下之名无聼諌之实不若先皇之真能容直臣乎直臣字用成帝以旌直臣之语　师云师德深况有度量人有忤已輙逊避以自免能以功名始终故无面折庭争之迹璟刚正敢言其事具载本传详此诗意葢叹世无宋公之敢言而亦无娄公之容物不然先朝之臣特举此二人何哉】
　　朱鳯行
　　君不见潇湘之山衡山髙山巅朱凤声嗷嗷侧身长顾求其羣趐垂口噤心甚劳下愍百乌在罗网黄雀最小犹难逃愿分竹实及蝼蚁尽使鸱枭相怒号【赵云此篇托兴君子小人甚明诗有六义四曰兴觧者曰成于物而兴焉者也公在衡州衡山则眼前所见也朱鳯则衡山上之物也因其物而有作乃以爲兴矣湘江记曰遥望衡山如阵云防湘千里九向九背乃不复见故云潇湘之山衡山高句则古歌云巴山之峡巫峡长之势也魏刘稹诗鳯凰集南岳徘徊孤竹根故云山岭朱鳯声嗷嗷韵书云泉口愁也诗哀鸣嗷嗷侧身长顾求其羣此以譬君子之无朋也张平子四愁诗恻身东望古诗邉马长顾鸣选赋兽颠狂以求羣翅垂口噤心甚劳后汉冯异传始埀翅于囘溪终奋翼于渑池史记日者传噤口不能言古乐府飞鸟行吾欲衔汝去口噤不能开诗劳心忉忉所譬君子复何人哉葢公之胷懐也末句尽音尽左传周礼尽在鲁矣是也百鸟与黄雀皆鸟类之小者而鳯凰悯之则忧及小类鳯凰非竹实不食今欲分之以与蝼蚁则悯及微物鸱枭恶禽也唯嗜腐鼠庄子以为吓鳻鶵者尽使之怒号则鳯凰不管其自争自怒也四句托鳯之忧小类闵微物恶防恶乃公仁义之心如此刘稹诗于鳯凰集南岳徘徊孤竹根之下云于心有不厌奋翅凌紫氛岂不常勤苦羞与黄雀羣而公念黄雀之难逃于罗网为鳯所悯则公之于刘稹其心有间矣百鸟黄雀譬小类蝼蚁譬微物鳯凰譬君子鸱枭譬小人此篇非君子小人之譬甚明乎此诗乃大厯五年衡州所作之诗也时乱离日乆贤者思引其类有为而不可得也】
　　惜别行送向卿进奉端午御衣之上都
　　肃宗昔在灵武城【禄山之乱肃宗即位灵武书昔在帝尧】指挥猛将收咸京向公泣血洒行殿【天子在外曰行殿】佐佑卿相乾坤平逆胡冥寞随烟烬卿家兄弟功名震麒麟图鸿鴈行【言兄弟俱画像于麒麟阁】紫极出入黄金印【赵云天寳十五年七月以皇太子为天下兵马元帅北收兵至灵武裴冕奉皇太子即位是为肃宗明年九月复京师向公无所考其名佐佑卿相乾坤平言平乾坤非独卿相之力乃向公佐佑之力也宣帝尽功臣于麒麟阁前汉之苏武传使此麒麟字公他篇言图处多使□驎字具子句法义例】尚书勲业超千古雄镇荆州继吾祖【赵云尚书镇荆州言李之芳也继吾祖则公自言杜预也预在晋为镇南大将军都督荆州诸军事】裁缝云雾成御衣拜跪题封贺端午向卿将命寸心赤青山落日江潮白【赵云寸心赤倒用赤心字而以寸心贴之字乃典而不虚矣青山落日江潮白言向卿行厯之景物也句可谓竒矣　师云沈约赋衣若蝉翼被若云雾】卿到朝廷説老翁漂零已是沧浪客【赵云沧浪客公自言渔父歌曰沧浪之水清兮可以濯我缨沧浪之水浊兮可以濯我足】
　　醉歌行【赠公安顔少府请顾八题壁】
　　神仙中人不易得顔氏之子才孤标【顔氏公安少府也赵云神仙中人杜田云世説王恭美姿仪尝披鹤氅裘渉雪而行孟昶窥见之曰此真神仙中人也又语林曰王右军目杜治曰面如凝脂眼如防漆此神仙中人今取字以言顔少府子曰顔氏之子今于少府言之】天马长鸣待驾驭秋鹰整翮当云霄【赵云天马秋鹰所以比顔前汉礼乐志天马徕从西极天马徕龙之媒刘孝标絶交论翦拂使其长鸣秋鹰则如前秋隼矣整翮字晋槖腆寄石季伦诗望风整轻翮因虚举双翰翰去声　师云范煜天马独长鸣张载鹰赋凌风整翮】君不见东吴顾文学【顾况吴人】君不见西汉杜陵老【前汉都长安后汉都洛阳长安在洛阳之西故前汉谓之西汉杜公长安杜陵人也】诗家笔势君不嫌词翰升堂为君扫【甫为醉歌诗请顾冩也坡云王子敬过戴安道草堂饮安道求子敬文子敬攘臂大言曰我词翰虽不如古人与君一扫素壁今山隂草堂碑是辞翰俱美　赵云辞翰升堂为君扫公自言其诗家之词与顾君笔势之翰升顔少府之堂各为之一扫也世説注辞翰清新】是日霜风冻七泽乌蛮落照衔赤壁【赵云子防赋楚有七泽鸟蛮施黔所连之蛮赤壁在黄州周瑜败曹操之地在西故衔落照于是杜时可引王得臣赤壁辨云有三马云云几二百余言为冗矣霜风之冻及七泽落照逺衔赤壁皆诗人因所在而广之之辞】酒酣耳热忘头白感君意气无所惜一为歌行歌主客【一本云一醉歌行歌主客　杜云杨恽传酒酣耳热声鸣鸣而歌秦声末句歌主客主则顔少府客则公与顾八也魏文帝与吴质书曰毎至觞酌流行丝竹并奏酒酣耳热仰而赋诗当此之时忽然不自知其乐也】
　　嵗晏行
