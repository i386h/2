<!-- { "loadSidebar": true } -->
　　予伯父少彞先生刻李杜分体全集役将竣客有以私问者曰青莲少陵两公并为诗坛不祧之主固也然而饭颗之逢隂铿之拟尔时两公相轻已甚自唐迄今贤豪扬扢左右互袒防成聚讼意者都宫南面各全其尊而埓享一堂吾未见灵之妥也夫诗之合离主兴象不主体裁篇之瑜类征识力亦征齿昔人编年不为无据矧二公集中一题而古今具体讵容擘裂今妄顾原本惟体之从分则分矣奈剥肤何予曰唯唯否否客曙其一未曙其二夫壎箎异窍而叶奏圭璧殊制而俪珍物固有之人亦宜然李杜齐名光焰千古后之君子谁能轩轾即或偏嗜者畸賛颛诣者谬诎抑何闗两公之殿最耶至如杜之推李倾倒郑重层见篇什李之心服宁自口出偶摭一语谓其相轻二公有知政堪颐觧夫诗有古近律絶体莫备于唐代而妙莫兼于两公第世行本少有善者编年杂陈作者之心目交眯分类糺厐作者之形神不凑衷而裁之无如分体虽然更有说焉太史公曰诗三百篇大抵圣贤发愤之所为作也予伯父固云李源风杜源雅相提而论乃知两公之诗体从风雅出而情从愤入矣李何愤愤宫邻之阶厉杜何愤愤皇舆之洊倾然青莲梁父行路诸吟巧言巷伯之伦也少陵骊山洞房等咏匪风下泉之思也其存君兴国发于性情心术之隠者夫既合不翅合而或风或雅互为经纬非古近殊体防于分无可分伯父殚二十余年丹铅之功于二集而以纂次当穷愁之著书史迁所称发愤述之于作将无同乎哉而子犹规规然猜其后吾亦谓子望洋向若不免见笑于大方之家客哑然谢去书成爰志其语于末简
　　又　　　　　　　　　　　　　李维桢
　　盐官刘氏世绍雕龙之庆而孝亷少彞著名文苑最早其于供奉工部二家讨论穷精盖垂二十年二家分体全集始成其集以古近诸体分而先后仍本编年古赋及杂文如之其体则古近律絶各以类从而删长短句之目其以他人集误入者黜之其确为二家所作而偶遗者收之其本古体而误入律及二家自注误入目中若字句之讹音释之谬者更之其诸家注与评不尽佳可笔则笔之可削则削之校双几无纎防憾而要领莫重于分体矣盖论二家者杨诚斋以李为神如列子御风无待者也以杜为圣如灵均乗桂舟驾玉车有待而未尝有待者也允矣而体未分也王弇州以李五七言絶为神七言歌行为圣五言次之杜五言律七言歌行为神七言律为圣而总论二家五言古选各有所宗所主所贵体分矣而体所从来未晰也少彞以李好称古于近体若不屑而于古离之不啻逺杜若不屑古而气象色泽若未尽离李趋风故詄荡杜趋雅故沉郁即弇州亦言读李使人飘扬欲仙读杜使人情事欲絶第就歌行一端论而少彞则以全集举矣夫诗至唐而体备体至李杜而众长备而李杜所以得之成体者则本三百篇学记曰三王之祭川也先河而后海或原也或委也此之谓务本后人知有李杜不知有三百篇是以学李学杜徃徃失之少彞为之分体直指其本于风雅学人得所从来可以为李可以为杜可以兼为李杜可以为风可以为雅可以兼为风雅可以自为圣可以自为神不至为李杜作使宁惟有功二家其于诗道岂曰小补之哉是说也少彞亦本之李杜李之言曰兴寄深逺五言不如四言若七言靡矣况束于声调俳优哉杜戏为六絶句其末章意以逓相祖述未及前贤惟裁伪体亲风雅则转益多师而得汝师夫李杜学诗必本三百篇人安能舍三百篇学李杜少彞见及此宜其诗骎骎李杜齐名也同参订者姚君孟承从子伯临皆名下士









　　李太白集注巻三十三
　　钦定四库全书
　　李太白集注巻三十四
　　钱塘　王　撰
　　丛说【二百二十则】
　　国朝能为歌诗者不少独李太白为称首盖气骨高举不失颂咏风刺之道【呉融禅月集序】
　　歌诗之风荡来乆矣大抵丧于南朝壊于陈叔宝然今之业是者茍不能求古于建安即江左矣茍不能求丽于江左即南朝矣或过为艶伤丽病者即南朝之罪人也吾唐来有业是者言出天地外思出神表读之则神驰八极测之则心懐四溟磊磊落落真非世间语者有李太白【皮日休刘枣强碑文】
　　张碧贞元中人自序其诗云碧尝读李长吉集谓春拆红翠辟门蛰戸其竒峭者不可攻也及览李太白辞天与俱高青且无际鹍触巨海澜涛怒翻则观长吉之篇若陟嵩之巅视诸阜者耶【唐诗纪事】
　　宋景文诸公在馆尝评唐人诗云太白仙才长吉才【文献通考】
　　人言太白仙才长吉才不然太白天仙之词长吉仙之词耳【沧浪诗话】
　　世传杜甫诗天才也李白诗仙才也长吉诗才也迃斋诗话　唐人以李白为天才絶白乐天人才絶李贺才絶【海录碎事】
　　诗总不离乎才也有天才有地才有人才吾于天才得李太白于地才得杜子美于人才得王摩诘太白以气韵胜子美以格律胜摩诘以理趣胜太白千秋逸调子美一代规模摩诘精大雄氏之学句句皆合圣敎【徐而庵说唐诗】
　　尝戏论唐人诗王维佛语孟浩然菩萨语李白飞仙语杜甫圣语李贺才语【居易录】
　　荆公云诗人各有所得清水出芙蓉天然去雕饰此李白所得也或看翡翠兰苕上未掣鲸鲵碧海中此老杜所得也横空盘硬语妥帖力排奡此韩愈所得也【渔隐丛话】李文叔云予尝与宋遐叔言孟子之言道如项羽用兵直行曲施逆见错出皆当大败而举世莫能当者何其横也左丘明之于辞令亦甚横自汉后千年唯韩退之之于文李太白之于诗亦皆横者【墨庄漫録】
　　李唐羣英唯韩文公之文李太白之诗务去陈言多出新意至于卢仝贯休辈效其颦张籍皇甫湜辈学其步则怪且丑僵且仆矣【瑚钩诗话】
　　雪浪斋日记为诗欲气格豪逸当看退之太白【诗人玉屑】庄周李白神于文者也非工于文者所及也文非至工则不可为神然神非工之所可至也【杨升庵外集】
　　文至庄诗至太白草书至懐素皆兵法所谓竒也正有法可循竒则非神解不能及【顾璘息园存稿】
　　观太白诗者要识真太白处太白天才豪逸多卒然而成者学者于每篇中要识其安身立命处可也
　　太白发句谓之开门见山【沧浪诗话】
　　臞翁诗评李太白如刘安鸡犬遗响白云覈其归存恍无定处【诗人玉屑】
　　李太白诗语带烟霞肺腑缠锦绣【释徳洪跋苏养直诗】
　　李太白周览四海名山大川一泉之旁一山之阻神林冢魑魅之穴猿狖所家鱼龙所宫往往游焉故其为诗疎宕有竒气【孙觌送删定侄归南安序】
　　太白歌诗度越六代与汉魏乐府争衡【黄山谷文集】
　　明皇世章句之风大得建安体论者推李翰林杜工部为尤【皮日休郢州孟亭记】
　　诗眼云建安诗辩而不华质而不俚风调高雅格力遒壮其言直致而少对偶指事情而绮丽得风雅骚人之气骨最为近古者也唐诸诗人高者学陶谢下者学徐庾惟老杜李太白韩退之早年皆学建安晚乃各自变成一家耳如老杜崆峒小麦熟人生不相见皆全体作建安语今所存集第一第二巻颇多韩退之孤臣昔放逐暮行河堤上亦皆此体但颇自加新竒李太白亦多建安句法而罕全篇多杂以鲍明逺体【渔隐丛话】
　　李太白始终学选诗所以好杜子美诗好者亦多是效选诗后渐放手防州诸诗则不然也【朱子语类】
　　李杜韩柳初亦皆学选诗者然杜韩变多而李柳变少变不可学而不变可学【朱考亭跋病翁先生诗】
　　鲍明逺才健其诗乃选之变体李太白专学之【朱子语类】雪浪斋日记云或云太白其源流出于鲍明逺如乐府多用白纻故子美云俊逸鲍参军盖有讥也【渔隐丛话】李杜二子往往推重鲍谢用其全句甚多【李梦阳章园饯会诗引】郭璞构思险怪而造语精圆李杜精竒处皆取此谢灵运以险为主以自然为宗李杜深处多取此六朝文气衰缓惟刘越石鲍明逺有西汉气骨李杜筋骨取此【陈绎会诗谱】
　　李太白诗逸态凌云映照千载然时作齐梁间人体段畧不近浑厚【西清诗话】
　　李太白诗非无法度乃从容于法度之中盖圣于诗者也古风两巻多效陈子昻亦有全用其句处太白去子昻不逺其尊慕之如此然多为人所乱有一篇分为三篇者有二篇合为一篇者【朱子语类】
　　唐之有天下陈子昻苏源明元结李白杜甫李观皆各以其所能鸣【韩退之送孟东野序】
　　陈子昻悬文宗之正鹄李太白曜风雅之絶麟【杨升庵四川总志序】
　　陈子昻为海内文宗李太白为古今诗圣【杨升庵周受庵诗选序】王荆公尝谓太白才高而识卑山谷又云好作竒语自是文章之病建安以来好作竒语故其气象衰薾愚谓二公所言太白病处正在里许【古赋辩体】
　　太白诗飘逸絶尘而伤于易学之者又不至玉川子是也犹有可观者有狂人李赤乃敢自比谪仙比律不应从重又有崔颢者曾未豁达李老作黄鹤楼诗颇似上士游山水而世俗云李白盖与徐凝一塲决杀醉中聨为一笑【苏东坡集】
　　周伯弼云言诗而本于唐非因于唐也自河梁而后诗之变至于唐而止也谪仙号为雄俊而法度最为森严况余者乎【赵宧光弹雅】
　　潘祯应昌尝言其父受子乡先辈曰诗有五声全备者少惟得宫声者为最优盖可以兼众声也李太白杜子美之诗为宫韩退之之诗为角以此例之虽百家可知也【怀麓堂诗话】
　　诗人多蹇如陈子昻杜甫名授一拾遗而迍剥至死李白孟浩然辈不及一命穷悴终身【白乐天与元微之书】
　　人徒知李杜为诗人而巳矣而不知其行之高识之卓也杜甫能知君故陷贼能自防而从明肃于抢攘之中也李白能知人故陷贼而有救以能知郭汾阳于卒伍之中也【草木子】
　　李白杜甫陶渊明皆有志于吾道【陆象山语录】
　　新唐书杜甫传赞曰昌黎韩愈于文章慎许可至歌诗独推曰李杜文章在光焰万丈长诚可信云予读韩诗其称李杜者数端石鼓歌曰少陵无人谪仙死才薄将奈石鼔何酬卢云夫曰高揖羣公谢名誉逺追甫白感至诚荐士曰国朝盛文章子昻始高蹈勃兴得李杜万类困凌暴醉畱东野曰昔年因读李白杜甫诗长恨二人不相从感春曰近怜李杜无检束烂漫长醉多文辞并唐书所引葢六用之【容斋四笔】
　　予尝论书以为钟王之迹萧散简远妙在笔墨之外至顔柳始集古今笔法而尽发之极书之变天下翕然以为宗师而钟王之法益微至于诗亦然苏李之天成曹刘之自得陶谢之超然葢亦至矣而李太白杜子美以英玮絶世之姿凌跨百代古今诗人尽废然魏晋以来高风絶尘亦少衰矣【苏东坡书黄子思诗集后】
　　作诗先看李杜如士人治本经本既立方可看苏黄以次诸家【朱子语类】
　　诗之极至有一曰入神诗而入神至矣尽矣蔑以加矣惟李杜得之他人得之葢寡也【沧浪诗话】
　　李杜数公如金翅劈海香象渡河下视郊岛辈直虫吟草间耳【沧浪诗话】
　　李太白杜子美诗皆掣鲸手也余观太白古风子美偶题二篇然后知二子之源流逺矣李云大雅乆不作吾衰竟谁陈王风委蔓草战国多荆榛则知李之所得在雅杜云文章千古事得失寸心知骚人嗟不见汉道盛于斯则知杜之所得在骚【韵语阳秋】
