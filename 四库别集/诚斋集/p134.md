<!-- { "loadSidebar": true } -->
　　杨子曰获禽我所欲也诡而获则可欲而不可欲不获禽非我所欲也范而不获则不可欲而可欲故曰可欲之谓善贫者未甞不言富富者未甞言富故曰有诸已之谓信瓶之罄矣维罍之耻不充故也瑟彼玉瓒黄流在中实故也故曰充实之谓美山川之辉于外也百里珠玉在内不盈握耳故曰充实而有光辉之谓大山一山也而朝暮晦明万变也刻木而为山一山而已矣故曰大而化之之谓圣厯家之言天数往者合知来者差故曰圣而不可知之之谓神
　　杨子曰易曰上下无常非为邪也非为下者言也进退无常非离羣也非为进者言也
　　杨子曰干之九三居上位而不骄葢以进德脩业为乐也乐乎内者轻乎外在下位而不忧葢以德之未进业之未修为忧也忧其大者忘其细
　　杨子曰仁与义吾之左右手也不可以独有亦不可以独无仁言觉义言宜也觉其宜则行觉其不宜则止故仁者右义者左
　　或问近世之健吏某子吏也以健闻某子儒也亦以健闻二者同乎异乎杨子曰异何谓也曰吏以戎索治周索儒以戎索为周索










　　诚斋集巻九十二
　　钦定四库全书
　　诚斋集巻九十三
　　宋　杨万里　撰
　　庸言
　　庸言六
　　杨子曰利不归于上则不国故诗曰雨我公田遂及我私利归于上则无民故诗曰彼有遗秉此有滞穗伊寡妇之利
　　杨子曰赤壁之风天道在南采石之雾天道在北杨子曰夫子之道溥矣宏矣卓矣防矣故六经既就而六经非夫子无行不与二三子而未尝与二三子逼哉子贡之问也曰有一言可以终身行之者乎道大如天子贡欲以一字袭而取也终身涂逺子贡欲以一字生而死也问之之逼也答之之难也微吾夫子谁实能答之子曰其恕乎然则六经虽博可以一恕撮夫子虽圣可以一恕跂夫子宗庙之美百官之富子贡一夕负而走矣子贡得之之难而学者防之之易也武夫力而拘诸原妇人暂而免诸国惜乎
　　杨子曰学者陋其故而不能不安悦其新而不能不懦其于至圣人也遐哉
　　杨子曰桑之未落其叶沃若其文武成康之盛乎桑之落矣其黄而陨其周之东乎
　　或问张汤推贤善有诸杨子曰推有矣贤善未也掾史之荐非贤善乎曰胥荐胥史荐史贤善乎
　　或问陆抗饮羊叔子之药程子谓其不当饮信乎杨子曰抗饮焉不可也祜馈焉尤不可也不幸而抗死焉若之何
　　或问君子而时中何谓也杨子曰诗不云乎就其深矣方之舟之就其浅矣泳之游之
　　或问张敞其健吏乎杨子曰敞可谓贤矣不货昌邑王以售其身敞可谓贤矣
　　或问顔渊死子哭之恸何如杨子曰夫子欲有与言将谁与言
　　杨子曰水托于器而有象器毁则象亦毁火托于薪而有质薪化而质不化象者形之虚质者象之实
　　班固赞王莽曰天变见于上人怨作于下莽亦不能文也杨子曰固之言过矣莽之言曰天生徳于予汉兵其如予何未为不能文也
　　杨子曰作诗者其深知小人之情状乎巧言如簧顔之厚矣是也言之巧能以欺夫人顔之厚不能以欺其心或问元亨利贞如之何杨子曰元而不亨不释老乎利而不贞不申韩乎
　　杨子曰三年畊必有一年之蓄而学者朝学之夕防之或曰性譬之水焉济人水也溺人亦水也谓济人者水之性则过徳乎水谓溺人者水之性则过咎乎水水之性有湛然而已尔性譬之火焉饪物火也燬物亦火也谓饪物者火之性则过徳乎火谓燬物者火之性则过咎乎火火之性有煇然而已尔人之性而曰善焉恶焉混焉非不性也非尽性也何如杨子曰所谓湛然煇然者为善乎为恶乎为混乎
　　或曰何谓性何谓命杨子曰受之之谓性授之之谓命或问戒不睹惧不闻其惟闇室屋漏之地乎杨子曰不睹莫如吾心而闇室为十目之所视不闻莫如吾心而屋漏为十手之所指
　　或曰后世为将者多养寇以封已非罪欤杨子曰非其罪也有诲之者也自髙帝杀韩信始也
　　或问班固谓石建之澣衣周仁之垢污君子讥之然乎哉杨子曰仁可讥也建恭为子职斯而可讥舜亦可讥
　　庸言七
　　或问楚王亡弓左右请求之王曰楚人得之又何求焉孔子闻之曰去其楚而可矣老闻之曰去其人而可矣之説髙矣乎杨子曰髙则有矣非其理也且弓以用言矣去其人则弓孰得之得孰用之
　　杨子曰冲然之谓道烝然之谓气澄然之谓天凝然之谓地烝然者天地之充也冲然者天地之浑也故道为气母气为天地根
　　或问扬雄之剧秦美新有徼欤杨子曰雄而有徼乆矣其获矣耄而后徼焉情乎哉然则奚而作曰避祸焉而已矣祸可避乎曰祸可避则命可避
　　杨子曰圣人之辞浑贤人之辞辨浑故一言可以万观辨故一言可以一取圣人之辞防贤人之辞章微故思而有不谙章故不思而获
　　杨子曰天下之至神者其惟人心乎已有过焉何必人告也见人之过得已之过闻人之过得已之过何必今人也见古人之过得已之过闻古人之过得已之过何必古人也见日月之过得已之过见寒暑之过得已之过何必天地也见韦之过得已之过见轮儿之过得已之过何必万物也因前日之过得今日之过因今日之过得前日之过何必有过也一言之过未言而得其过一行之过未行而得其过是数者之得非人告也心告也故有不善未尝不知不惟顔氏子而已矣知之未尝复行惟顔氏子而已矣
　　杨子曰礼出于人心入于人心乐出于人情入于人情或问班固之论人也其等有九信乎杨子曰人之等奚若是之多也七焉而已矣敢问其目曰自庸人等而上者有三曰贤人曰君子曰圣人自庸人等而下者亦有三曰小人曰狄曰禽人而至于禽狄不已甚乎曰是未足甚也由余狄也反哺禽也人而禽狄如焉非甚也人而不禽狄如乎非甚乎下免禽狄上诣圣贤奚为而可曰学
　　或问圣人可学乎杨子曰奚而不可学也圣人人伦之至也子孟子之言也圣尽伦子荀子之言也圣人尽人道者也子程子之言也圣人人也我亦人也我无人伦乎我无人道乎昧弗明舍弗行行弗至至弗尽耳或问何谓天位何谓天职杨子曰履大君之位以承乎天兹谓天位脩大君之职以答乎天兹谓天职有斯位也当知有斯职也臣而不修其职则为旷官君而不脩其职不曰旷职乎然则孰为君职曰君职在养民养民在仁政文中子曰七制之主以仁义统天下是也又曰其有以结人心乎非也结之利之也
　　杨子曰命徳讨罪自上天出此二帝三王之隆也命徳讨罪自天子出此汉唐之竞也逮徳下衰自权臣出徳又下衰自藩臣出至于自妇女出自嬖幸出无衰矣杨子曰小人之于爵禄未得则羡不得则愠既得则懐懐则固固则思思则奸奸则亡孰亡乎曰亡身虽然亡身小矣未足悼也大于亡身足悼也
　　或问近世士风大不美何以易之杨子曰奚而不美也曰病在奔竞曰病不奔竞耳奔竞非病也未谕曰顔子曰仰之弥髙钻之弥坚瞻之在前忽焉在后使天下之士皆奔竞于此奚病哉病不奔竞于此而已矣
　　庸言八
　　或问仁义礼智为四乎为一乎杨子曰一而已矣曷谓一曰礼生于义义生于智智生于仁
　　杨子曰为人谋甚于为己谋则谋无不忠责已欺甚于责人欺则交无不信既见圣甚于未见圣则传无不习杨子曰市之为道也竞晨而昼竞昼而旰竞旰而夕虽止其竞不可也夕矣虽使其竞亦不可也故圣人观复杨子曰引重者先进之盛徳自重者后进之报徳或谓曹公不报赤壁之役其怯乎杨子曰赤壁之役吴胜也不报赤壁之役魏胜也
　　杨子曰烛定则明揺则昏而况心乎
　　杨子曰有为而为不若无为而不为
　　或问乾坤毁则无以见易易不可见则乾坤或防乎息乾坤有毁耶杨子曰乾坤毁而后可以去易去易而后可以息乾坤
　　杨子曰由道以出器者道不孤由器以复道者器不流或问神而明之存乎其人何也杨子曰存乎易者其易死存乎人者其易生
　　或问志壹则动气气壹则动志蹶者趋者是气也而反动其心何谓也杨子曰志为政则气听乎志气听乎志浩然之气也气为政则志听乎气志听乎气未定方刚既衰之气也血气之气盈则暴虚则屈道义之气塞乎天地矣然则气何以能动夫志也子不见夫蹶与趋者乎踣于行者其心骇然以震亟于趋者其心躁然以争葢气外折则心内悸气外骛则心内竞然则使圣人而蹶且趋也其心若之何曰圣人吾不得而知矣君子死而结缨足可蹶心不可蹶君子徐行后长者身乎趋心乎不趋圣人吾不得而见之矣
　　或问心与性为一乎为二乎杨子曰心与性一而二二而一者也喜怒哀乐未发谓之中性也发而皆中节谓之和心也泉水之诗曰相彼泉水亦流于淇心与性之谓乎
　　或问大徳不逾闲小徳出入可也何如杨子曰召公不云乎不矜细行终累大徳子夏之言是召公之言非矣杨子曰寒徃则暑来暑徃则寒来君子小人消长之理也日徃则月来月徃则日来死生之理也
　　或谓大人不失其赤子之心谓其泊然无喜怒乎赤子之喜怒非泊然矣谓其漠然无哀乐乎赤子之哀乐非漠然矣然则赤子之心何者为心欤杨子曰有感心无流心
　　杨子曰君子之学一归焉而已矣百其涂奚伤焉曾子言忠恕夫子未之言也孟子言仁义子思未之言也或问鬼神杨子曰神者气之灵鬼者体之毁
　　杨子曰栖一尘于睫则其大如车轮置车轮于百歩之外则其小如一尘
　　或问断一草木杀一鸟兽夫子以为非孝何也杨子曰爱心存乎尔则及乎草木鸟兽爱心亡乎尔则至于无父无君
　　或问管蔡之间周公其忠周欤杨子曰非也号焉而已矣然则其挟武庚忠商欤曰非也号焉而已矣然则其志焉在曰王焉而已矣何谓号曰公将不利于孺子其号忠周也挟武庚其号忠商也不周之忠则周公不可得而杀不商之忠则商民不可得而激周公不杀则周室不亡商民不激则管蔡无众假武庚以兴商商兴而周亡周亡而毙武庚以自王此管蔡之谋也故周室譬则秦也武庚譬则义帝也管蔡譬则刘项也
　　庸言九
　　杨子曰垂緌以耻惰防之民何必鞭朴之辱缟冠以刑不齿之士何必鈇钺之诛
　　或问书一也或诵焉而君子或诵焉而小人何也杨子曰非诵与不诵也由与不由也
　　杨子曰春秋作而乱臣贼子惧后世斧钺鼎镬而乱臣贼子不惧者有矣战国之时君子犯义小人犯刑后世君子而犯刑者有矣
　　杨子曰君子敌心以理敌身以心
　　或问临川王子谓天变不足畏可乎杨子曰王子之不畏天也天不为王子而亡王子之畏天也天不为王子而有
　　杨子曰日退则月进月退则星进星退则雾进君子小人亦然
　　或问士何以得为君子杨子曰惟受责者能为君子未谕曰受一人之责无千万人之责受千万人之责无一人之责
　　或问谢子良佐谓宰相不能富贵人也信乎杨子曰富贵人者岂惟宰相不能也君亦不能也岂惟君不能也天亦不能也天不能富贵人则孰能富贵人乎曰蒿也不可使为松鲋也不可使为龙能使其不可使能为其不可为则天能富贵人矣
　　杨子曰孔子之言恕孟子之言严恕故许千万人皆为君子严故不许一人不为君子
　　或问甚矣小人之不可附也古之累者孰不以附小人哉杨子曰附小人累也附君子亦累也故记曰中立而不倚
　　或问赦者小人之幸信乎杨子曰小人幸君子亦幸使小人不幸君子幸乎哉
