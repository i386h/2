<!-- { "loadSidebar": true } -->
　　王孙裔，陕西淳化人，居西安府。性慷慨，以画名，写山川人物如生。历岁月始一幅，巨富贵迫之不得也。闻人画宗某家，则轩渠曰：画必有物，肖物足矣，焉知某家哉？画天如天，画地如地，画何山如何山、何人物如何人物。今日仿荆仿董，古人即善写，而仿不必善，迨数仿而尽失之矣。初画山水，或曰：人物渠则未也。遂写人物。或曰：渠善画，未能书。适有悬纱灯书苏字，临之即酷肖。曰：一能则俱能，能山水不能人物，其山水亦非也。画华岳也，必先策杖穷三峰诸形势，无一笔杂入泰岱恒衡者。性爱鸭，畜之以次，饲鸭序进，莫敢躐。察鸭性情神气、目睛及毛泽，每节气皆有变，画如之，栩栩欲活。予乙丑游秦中，韩武张中陈尚孚鲁登阙黎宋淳皆来从游，问颜习斋四存编，而孙裔亦与焉。慨任为我写照，延至其家，设筵，令予坐，目注身向，终日不易，曰：动则与初摹者驳矣。摹面就，河南善画人周璕亦游秦，共视，抚掌曰肖。孙裔曰：未也。毁之。数日又设筵，招予写，已而何将军万锺等皆代为肆筵招写，每一图出，人愈惊叹。曰：犹未也。十易稿乃定，已补冠服，及从者、琴剑树石，逾年乃竣。秦省尚武善骑射，孙裔以意气雄桀踞其上。幼结一有力者，鬬力一日，二人皆醉。孙裔起持之，有力者曰：醉不检，恐伤也。孙裔不可，有力者儵以靴，折其胫，胫断。乃寻人接骨，藩司甲闻之，遣善医视，曰：接错矣，将终身废。孙裔曰：如何？曰：须再折，再接，如之何？孙裔曰：易耳！以股入门阁下，张之，騞然折矣。神色不变。医傅药，胫痊如旧。家贫，雅好周急，凡戚友乏者，暨四方旅客无资，日按名给若干为常。人号贫孟尝君。粮道旗乙延为上客，因识其仆丙，后丙逃之孙裔所，粮道觉，谓曰：若匿吾仆乎，盍出之。曰：公何不早言，吾已诺之矣，可使吾食言乎？卒不出。每夜必操鎗百合乃寝。貌洁美，而雄赳之气溢出。或曰：予照从者，即其自照云。妻某氏，以孙裔未有子，劝置簉，孙裔迟之。妻曰：以我耶？遂为尼，别居不之见。而有宾至，供馔如故也。孙裔东去辽左，妻寻卒。有人西来，言其画寻者数百金不可得。
　　    冯刘二翁合传
　　冯翁翼公名廷献清苑人也少未读书而有至行孝友知守身一妇人挑之故与戏翁若不闻夜启户延避而去年迈犹夙兴日洒扫庭除令无点尘夷然称其心焉教子辰耨礼义从予游卒年七十八于时刘发璋之父亦七十余而卒予皆哭而吊之刘翁吾蠡人名起声字宰宇亦未读书短小长髯才干有口晚年产落浩歌拾薪无愠色慕颜习斋先生学行恨老矣不能从游使子璋向予授读当壮时尚义侠排难解纷亲友有急能佽助尝应里保长永清一黠役挟翁一里人为盗者来缉盗投文蠡令赵下里气辀张甚阴纵为盗者逸逮其族人缧而拷之翁为解役曰汝解渠孰为汝解翁曰汝谁何役曰将拷汝翁曰拷则杀汝役曰明明日月朗朗乾坤而敢杀人翁曰明明日月朗朗乾坤而敢拷人鸣炮糺乡兵缚而暴诸日役曰何时杀翁曰尚有须卜夜耳及夜半牵之行役以为果杀己也窘呼至半涂解之鸣于赵令令具文解巡道使与翁讼不胜责枷黠役奉头惭谢去
　　李塨曰冯翁近狷刘翁近狂使得圣人以裁之岂近今之人贤哉乃卒贫以老名不出于里闬悲夫二子负质亦各肖其父绩学充之以显其亲岂异事耶
　　    张太翁传
　　太翁讳兴家字旺川无极张子业书之父也幼有挚性好佽助人考少庭举三子翁为季八岁少庭卒哀毁若成人侍母王氏宛转得其欢十八岁母亦逝踊号五日不食服阕两兄议析箸翁随而泣不得已分田二十余亩淬砺耕作至千亩仲兄同母居相近事养颇易孟兄异母也嫂杨氏居城内与翁西郭宅远服食支费翁日往为之营及卒皆葬如礼同祖姊三人一为庚辰进士朱君良之母一适宋一适何俱年八十余翁时迎养并及其子姓垂白婆娑饴膏联席驩如也有乏周之而宋尤贫姊卒葬如兄母有前生刘姑子二各一子贫唤养之为其子昏生子成产始遣归里党昏丧不足者竭力经理不待其告也恃以举火者数十家一日之田见盗麦枉道避之曰吾见恐恧难堪也布商宿其家夜失数百匹寻之有迹翁曰声张其人终身废矣吾自偿之便金亡或曰甲翁曰渠窘吾遗之非盗也西郭旧有佣市祲岁无雇者呼曰愿累三翁即数十人饭之倍其直而去初少庭能举千钧人号张大力明季寇发少庭率十余人持挺御之莫能前寇忿甚千百麇至攒刃少庭手挥之十指断其八乃以掌握出击一寇目睛出羣寇环救少庭逸然生平不与人竞或戏而围挞之弗拒也已而振臂一摇众皆倒翁亦多力一妇人投井救者下梯援妇人不肯出众围视莫如何翁提梯并援者妇人俱出而更谨垕不争有怨亦不校也极令陈明伦甚礼之每肩舆或乘马遇于涂必起而拱月之吉乡役来比辄戒曰而辈归训乡人务为善如西郭张翁者为登县志卒年五十八邑人识与不识皆流涕元配朱氏继配刘氏子二长即业书朱出壬午科副榜举人教习正红旗官学候选知县不远数百里屡过塨商学见其笃好友朋急信义遇事咄嗟立办时边陲遣役关东西苦饥张子需次民社慨然思一见于经济塨谓之经济自家始张子因言教其异母弟景书每垂泣相视为补太学生始延师既而躬教其甥刘沈李梦龙从龙养于家皆入庠母家侄教养之为补吏员今年塨遭先妣大变已葬张子又远辱吊已而匍匐历言太翁事求传乃知张子之孝友憯怛有自也塨罪逆之躯性伤急陋兼贫窭粗给衣食无能婣睦任恤获兹天谴闻翁父子闲事滋之愧也爰如其言而以不文者志之俾为鉴焉
　　    龎魏氏传
　　庞魏氏蠡之庞家庄人也夫庞娶邻村魏家蕞魏氏女邑令以贤详闻上宪曰庞魏氏因以称氏夫早卒守节不嫁而祖姑徐氏姑董氏皆先守节三世一堂氏竭力养之不使姑与祖姑一匮勚也勤女工刻无宁晷织棉布一日一端或给之线为织每端必长一二两曰浆糨所滋也与以直多一钱必璧之农时躬耨而不与男子交语比邻不过往祖姑八十余目昏躬负之如厕向曝返床复负入姑亦耋寿负出入如之终葬以礼族或周以丧具资氏曰吾贫暂贷用必偿如不使我偿是视我非人也日夜织不期月皆补完柩发披衰负引或请代氏曰吾二姑无子孙吾在即其子孙也可代乎姑之窆以夏六月雨水弥涂氏躬冲水泥擗踊长号从观者皆为流涕二女有甥雍正三年邑大水饥  朝廷开仓令有司赈邑令乔公查饥民过其门见室户零落曰此贫家也盍告赈里役曰寡妇曰寡妇亦吾民也若饥则与之里役户外呼之告以故氏曰氏固乏炊然问食  朝廷米偿不役以白乔公曰赈也何偿役复之氏曰偿则食不偿吾孱妇耳何功以报  朝廷而徒食乎不可键其户再呼之不应乔氏叹息而去大学士高安朱公一女孀守其舅姑不愿也女茹苦毄淡卒不渝公一日使人视之与以金为养女曰吾待亡旦夕有何支费而以金为且吾公素矢廉此何自得之却之归与氏判贵贱而高义南北辉映云乔公具剌拜氏归之米一石令邑东鄙邮而致氏又辞不受来役力请曰邑父母养汝节可拒乎氏不得已奉刺及米置于案拜而受上宪闻皆贤之谋旌表其闾其族党公选近族贤者为嗣以世其家
　　恕谷病叟曰鄙性迂从不敢居间当事为润泽出游四方即少同笔砚者在宦亦不敢行李过而问斧资也而天下穰穰利往熙熙利来相视駴咍甚者阴持无何有之事以相诟厉每自疑吾道非耶何为至于斯今乃得庞魏氏朝廷行仁匹夫守义而仁不能加之异哉居不远过而求诲必有以开予而惜其为妇人且嫠也何以为之执鞭一欣慕乎恽皋闻曰孔门训仁孟子尤重义以廉耻可以持世也氏与高安朱氏皆以妇人而重廉耻吁可叹哉
　　
　　恕谷后集卷七
　　    内邱县儒学教谕李君墓志铭
　　李君讳树硕字简臣以选拔贡生康熙四十八年选内邱县教谕君不自闲其官修学宫自其邑安平置文庙祭器百余事赍至内邑课诸生以文行暇则与之赋诗道志由是人文丕变会五十年奉  旨蠲畿辅民粮乃内邱令以比岁不登多逋赋催科加亟日敲扑民鼎沸相率运坯木砌县衙门令仓皇无措君闻急往视谕以上下大义民乃解适分巡大名道甲过内邱民聚马首呼冤令惧私匃甲执呼冤者系之狱且谓必有衿生唆之窜数名呈甲甲呼君让以不能束士君僩然正色曰民填沟壑而号呼谁能禁之而安事唆之诸生何尤且硕不能束士罪也愿投簪甲为之霁威置诸生不问而去至柏乡使人召君意倩之为邑令调停也君揖使者曰吾老矣乞休矣不长于奔走无以奉命遂告休次年夏旋里将行之夕忽闻门外大呼且哭君惊起侦之则成碑人焚香叩送者及出郭士民携觞泣别蠭拥马前不得行予尝谓官人要职惟冢宰与县师冢宰在上位进退人才者也县师在下位教育人才者也而今最闲无事亦惟此二职冢宰不复问选人贤否惟立簿列年分先后为用次县师厌厌闲坐终岁不一教士比文衡案临造册赍送如此则置书吏办之皆可报称奚事赘官乃君独改辙造士且复留心民瘼其不合而归宜也君先世以文行相嬗洊历仕途君守身孝养为邑人捍灾患一遵先人旨躬训诸子俱积学康熙癸巳科或谓曰诸公子文张甚而屡踬皆誊录人潦草误之也近有贿誊录者盍效之君曰不可是以贿进也既而是科誊录贿发而子用含入彀君谕诸子曰履正不亦获耶侥幸宁有济耶鉴之率祖攸行无忘于戏君之守正素矣配某子五人用晦用弢用含用煦用弘女五人孙七人享年七十有二将塟也晦衰绖匍匐求铭铭曰
　　职之任时之宜不周而去奚其悲呼池之旁君子之藏白杨风起苟无戕兮
　　    原任户部郎中阎公易葊墓志铭
