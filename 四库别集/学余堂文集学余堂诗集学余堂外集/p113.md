<!-- { "loadSidebar": true } -->
　　何逊风期许入林谢公楼畔复招寻寒花故照离人酒仙吏闲同野老心江上雪晴孤棹逺槛边山绕暮云深官梅水驿多无数淮甸江门几处吟
　　过渊公看牡丹
　　繁花一日簇防齐散雨含烟傍客低地接比邻尽醉春看过眼嬾重题檐前好鸟经时立叶里游蜂去路迷飞葢传觞还我辈咏归月照小桥西
　　寄答呉江徐松之
　　有美诗篇笠泽传江山藻思太翩翩园林夜醉书为屋吴越春游客满船避俗争留徐孺榻杀青判卖杜陵田五湖新涨桃花水烟艇相逢何处边
　　詶汪澹庵同年
　　江上芙蓉渐作花寻山来问谢公家潭烟共泛青溪酒风物先题緑雪茶入直弟兄同馆阁躭游楚越引仙槎金台聨骑浑如昨不分相看髩欲华
　　泛青谿【同瞿山桐岩和梅士】
　　江村野寺緑初齐风物何如罨画溪触舫空潭双鲤跃傍岩幽树一莺啼子明旧迹摩岩得纪叟春醪满瓮携防栁汀花随客意棹歌深处夕阳西
　　哭蒋虎臣修撰【坐峨嵋山伏虎寺留诗卒】
　　逺游汗漫锦江春苦爱逃禅问许询垂诀一诗犹説偈系官几载自嫌身半肩华岳峰头月夙世峩嵋寺里人难忘平生相朂赠长干临别语酸辛
　　和程叔夜雨独宿郡阁【时共修郡乘】
　　永夕残编秪自论萧条官舎亦闲门时艰短髩诗书贱雨急空斋灯火昏问夜羇心闻戍鼔怀人归梦逐山村谁知野馆江声里有客相思罢酒尊
　　雨夜重怀景威程叔
　　长夏如秋良不恶剧怜御袷生凄寒重云满榻裹书湿隔巷冲泥携手难水阁山城雾淰淰忧时望岁宵漫漫门前便与江湖接防放渔舟乘碧湍
　　不获辞郡志之役聊述媿
　　分曹比舎盛文儒末议何容野老俱事异史裁无独断书成官限迫须臾富人却米同扬子直笔捐躯媿董狐纵有三长那免拙谁怜一得总为愚
　　忠州萧鹤闻周雪客过集草堂【同耕坞瞿山方邺耦长士旦】
　　临溪傍阁草堂偏随兴看云野老筵曲槛晩凉疏雨后昭亭秋色绿尊前楼当谢守凭轩处客并梁园作赋年倚醉狂歌输烂漫诗成京洛漫教传
　　寄石埭姚明府六康【姚不肉食】
　　金城山下旧陵阳仙吏风流复此方手自弦歌传邑里坐容賔客倒壶觞王乔鳬舄飞腾逺裴相伊蒲岁月长犹未忘情诗巻在苦吟翻喜得身强
　　初至龙谿庄
　　老罢才谙农圃欢身闲一就渚田看霜前稻蟹初登网雨后湖菱旋入盘秋水送人渔艇便野云留客酒杯寛谁营草阁凭疎柳来徃双溪试钓竿
　　桂花三发弥盛举酒客至
　　攀援岁岁逐溪来有客过从漫举杯地僻好留坚坐看花迟赢得满丛开残秋暮雨愁香减少日春风忆手栽黄菊含情先让汝白头相伴莫相催
　　送沈天士营其伯氏雨花台畔
　　严飚昨夜动江城江上归帆带雪行车笠旧交皆失路鹡鸰遗痛一吞声牛眠新卜雨花地马鬛重伤挂剑情正学祠边留短碣他年侠烈好齐名
　　敬亭云齐阁限齐字【同张南村梅耦长许雪懐】
　　杰阁平临万岫低乱云回合拥招提重阳节后苍山静众壑霜前锦树齐晩菊秋晴看客笑寒禽日暖作春啼与君不尽凭陵意絶顶行歌复杖藜
　　遗王安节斗酒索画得报诗
　　素交零落石头城暂住长干旧恨生顾影自倾同栗里分杯君合胜公荣雨窓秃笔青山出江阁开云好句成王谢风流看未歇暮烟归棹满离情
　　吴超玉携酒就徐田东水亭【同商贤】
　　竹篱傍水胜江村古树霜披旧藓痕地僻高人长抱膝天寒好友逺移尊轩窓晩觉沧洲入烟雨时看白鸟翻不是寻常文酒防漫将游宴拟梁园
　　寻王元倬孝亷是年八十有一
　　髙斋冬霁总如春倚杖留欢接膝频举世已稀同軰客百年重见独醒人闲收菊枕緑多泪判弃山庄不厌贫好补石城耆旧传掉头肯复望蒲轮
　　灯夕送梅孝亷不次还肥【梅久客肥水暂归宣城闻兵警复去】
　　射防初回旧草堂华灯雪夜劝君觞忽看归客成征客转逐它乡作故郷金斗城边江路逺瞿硎山畔洞门荒青春画角关心甚离思遥随驿柳长
　　山行经野寺小憩
　　藤隂磵响涓涓转野寺松云冉冉新下马径须投白社逢花谁不枉青春怕过朋旧盘餐费喜就林泉书巻亲诗句每从行处得髙吟那问路傍人
　　送髙郡丞苍岩还新安【时已报迁苏州太守】
　　方春握手忽春余风雨陵阳坐读书旧忆清尊开郡阁频烦小队问吾庐莲峰云送江帆逺虎阜花吟露冕初吴防山川文物在能诗常侍兴何如
　　泾川石山庵【故许相国读书处】
　　叠岭行来碧嶂寛天开禅室倚林端夹篱新笋筠初解满径幽花雨未残峰顶泉声龙窟稳书堂人逺石门寒争传相国曾留碣杖策层崕拂藓看
　　过乌溪重宿叶汉章山斋
　　山头返景散寒烟列巘争回溪馆前红药风翻花照水新桐月上客当筵园林果尽闲居赋谏草家传折槛年若使盘餐能简易经过长对石牀眠
　　新安城南龙井山阁
　　老去难禁野兴賖江楼晴日俯云沙舟回乱石渔梁浅城抱青山雉堞斜古木千章隂客坐源泉一勺自僧家紫阳旧迹西峰近祠馆参差着晩霞
　　田间漫成
　　岁岁田租倚俸钱去官何计复留田自惭谷口躬耕处空忆天台采药年性嬾干人疎简牍题因存友恕诗篇豆畦架秋隂外倚杖还听过雨泉
　　城南庄观获
　　迹系江城野兴长南邻曲坞接山庄摊书棚就青松坐隔水园开早栗香独客村厨惜鸡黍斜晖丘陇散牛羊遥怜楚粤军麾满几处田畴战后荒
　　赵天羽戸部至自海阳
　　百年交态倦重论客有临溪叩竹门正忆练江陪画舫相看叠嶂共清尊文章摇落孤云暮园榭荒芜老桧存造次霜帆一分手干戈离索两消魂【时贼陷徽州】
　　刘畊南见过饮花下感旧
　　一尊相对正花前囘首交情四十年春寺玉峰携手入霜天溪馆共床眠当门丛竹闲开迳避世南阳学种田烟树吾庐眞比舎杖藜重醉菊亭边
　　西津白云楼【有萧太守石刻】
　　临溪背岭自仙丘旧碣争传五马游路转崕阿深见寺云飞水上故当栖长桥返照沙潭浅宿雾孤城木叶秋西望瞿硎应不逺幽栖石室几人留
　　叠嶂山房送旌阳刘君实
　　作客江城坐翠防梅溪归忆旧松扉老能留眼看书巻热不因人自布衣抱牍复偕莱妇隐灌园久息汉隂机家山近在鳬山下日日仙鳬相傍飞
　　酒间赠杨仲建【时有客为作个山老人图】
　　谿边小筑近江乡每系兰舟就羽觞迳辟野云还菊圃门临潭水是渔梁晴川片月时随杖老树孙枝直过墙黄绮风流浑眼底暮烟仙岫逺苍苍
　　冬夜漫题恼阮怀都下
　　频年衮衮接公卿篇翰劳劳遍帝城雪满西山明客骑人寒中夜拥书檠传经胄子朱门贵归梦江乡白髪生却怪双鱼勤短札那无相忆一诗成
　　泊芜关怀金扬州长眞
　　鼔枻行随渔父歌离人永夕奈愁何涛声直向石城去月色遥连隋苑多哀角霜天惊雁鹜孤舟寒浦傍鼋鼍平山堂畔知相待风卷回潮生白波
　　目病不寐者七夜愦乱中时复得句
　　瞑坐过旬嗔欲颠暗中万状攒眼前春风笑我成相避药物欺人搅独眠逺札频烦谁替读良方十百总虚传丘明子夏一何酷夜半椎床嗟昔贤
　　谷雨后一日敬亭即事【同娄江陈子逊】
　　春风相伴入岩扄薄雾寒云半杳防为爱松花随意摘携将竹叶对山青题诗几軰留残碣吹笛何人最上亭小试新茶全胜雪好更鸿渐旧茶经【陆羽茶经以宣城为下】
　　寓书汤处士未发汤书适至
　　冬残惜别又春归溪涨通潮到石扉花落不知为客苦书成却恨寄人稀沧江生事随鼙鼔白髪心期见布衣重仗东风相问讯几多薇长赭山矶
　　同诸公陪胥明府宴敬亭云齐阁
　　良辰髙会就林峦宿雨初晴接坐欢仙吏行春从缓带青山怀古一凭防竹房深入余花晩尊酒遥临匹练寒太白祠前云未散好留新句与人看
　　和木山来看牡丹
　　生涯嬾种邵平喜近东邻处士家竹迳旧谙谁是客匏尊一笑为看花轻风燕语江城晩返照人酣席帽斜闻説天南烽未息多惭消遣对春华
　　马吉人宅同雨若文虎
　　铭座寻常挂酒瓢清秋暇日肯相邀岂嫌过客来看竹自爱空庭独种蕉伴老诗书供枕籍违时醒醉狎渔樵含情有待成终日负郭无愁归路遥【是日迟渊公不至】
　　酒间用韵答张七见过
　　别忆秦淮对落晖相看乱后忍相违停舟月照江枫冷把酒人逢稻蟹肥久客共判霜雪髩浮生谁稳芰荷衣应怜衰谢贪丘壑漫向星辰拟少微
　　洪庭植学使墓下感赋
　　四面青山木叶飞孤坟宿草泪重挥旧怜乡曲同尊酒老历官曹自布衣文字教敷荒服逺交游人许素心稀黔南此日干戈阻犹幸从前旅榇归【君督学黔中卒官舆榇归未几兵阻】
　　仙源崔友尚孝廉见过有赠
　　宛水秋晴落涨痕荒园握手一相存坐谈应据戴凭席愿盻曾登元礼门天向城头开絶嶂家从云外住仙源何当重识黄山面静对莲花共酒尊
　　经宁邑东岸即目
　　山迳盘盘谷口遮参差霜叶万重霞磵边列树多收漆云外髙峰总种茶乱石风湍通钓艇夹溪烟火辨人家有怀不见含情思细菊冯谁为采花
　　郑谷口招集园馆即顾与治旧业
　　谷口幽栖好亭子闲园新緑上阶除清谿旧傍江淹宅荒迳偏宜仲蔚居累日看山眠野寺有时留客当吾庐伤心忽梦平生友犹对寒松坐读书【顾旧有寒松斋】
　　詶何次水
　　讶许关情见面迟美人赠我采江蓠前朝旧住乌衣巷近代谁怜水部诗桃叶渡头把酒夜鸡笼山畔卷帘时永兴书法新摹就好古重搜几处碑
　　邺侯南村谷公有岁前闻警见怀诗凄然次韵
　　何意长干此重寻别离情见素交深眼穿烽火三秋日头白关河隔岁心不分诗朋违酒醆忆从禅老踏云岑忽看摇落成髙会犹喜劳歌共赏音【谷公旧同予游武夷】
　　江浦逢吴岱观【吴旧令成县有西塞诸诗】
　　别来何处复何年头白相看各惘然形胜地随游屐尽风流名为拂衣传【君以诗酒疎放免官】家移烟火西湖外吟苦伊凉絶塞边蹔把清尊同一笑江山鼓角总堪怜
　　赠江浦王白虹明府
　　能兼吏隐意长闲病起尊前自好顔水驿孤城通画舫县楼髙枕傍青山残编送日真成癖空槖留賔不放还九折共知多畏路谁怜骐骥困人间
　　定山寺【相传达磨渡江卓锡处庄定山旧有讲堂】
　　霛山不逺浦城边客到先寻卓锡泉裂石隂岩斜枕寺当门古树独支天禅宫云防残僧在讲席人传故老贤好挹长江入怀抱看余飞策碧峰巅
　　同人集一拂祠讲学【祠祀宋郑介夫侠地故耿天台先生讲学处】
　　讲席从来旧石头空山回首白云流百年忽见衣冠会一日眞同邹鲁游抗疏人传还俎豆谈经天许傍林丘烽烟满目羣英在坐爱松风五月秋
　　赠宗人惟和处士
　　六十闻君尚黑头门前坐见碧溪流忘机自信羣鸥狎采药闲凭一杖游学自紫阳追阙里人疑黄海遇浮丘趋庭别有家风在百尺乔柯耐素秋
　　赠郑瑚山中翰
　　参军人自凤池来制胜元须草檄才醉肯留诗邀笛步闲从挍射雨花台金门回梦鸣珂近海峤伤心战角哀乍喜论文尊酒畔青谿深处共迟廻
　　金长真宪副夜送游吴门同署斋诸子分赋
　　作客谁知嬾是真留欢独此醉千廵歌残永夜邀明月坐拥羣公送故人洵美山川多难日尚惭丘壑未归身百花洲畔孤帆泊回首秦淮白髪新
