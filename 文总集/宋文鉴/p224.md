<!-- { "loadSidebar": true } -->
　　刘子曰新垣平日再中文帝以建元言汾阴有宝鼎气乃效于后平之于术亦可免矣其卒以诈死为世大僇何哉彼以其术为逺而饰之以巧以其利为迂而益之以谄者也败不亦宜乎是故愽学而精择之正言而谨守之不为顷久变志不以利钝迁虑辟此患也庄周有言毋以人徇天毋以故灭命岂新垣平之谓邪悲矣
　　书种放事　　　　　　　　　　王　囘
　　景徳二年右谏议大夫种放赐假游嵩山真宗御资政殿置酒饯放侍臣当直者四人预之时有司不宿戒宣召既集皆相顾莫敢就坐上乃亲定其仪翰林学士晁逈西面侍上资政殿学士王钦若东面侍上知制诰朱巽南次逈待制戚纶南次钦若放北面对上示特客之云酒半上作七言诗一首赐放放奉和侍臣应诏皆作而钦若最后成二首焉初放养其母隠终南山讲经书着嗣禹表孟子文秦蜀诸生多从之游其母好道家言修辟谷之术放阿其好终身不娶妇世以其能行人之所难益髙之朝臣屡表荐闻太宗召之辞疾不出上即位张齐贤以旧相守京兆又荐焉乃遣内供奉官周班赍手诏召放放应召既至拜右司谏直昭文馆赐名第什器御厨给膳四迁至工部侍郎卒放虽居官屡请假还山上辄为作诗置酒饯之后赐两制三馆学士等御筵饯之于琼林苑常手诏问以政事欲大用之放辞乃止昔尧起舜于畎亩之中位以司徒商髙宗起傅说于岩野而位冢宰彼授受之际不嫌骇众如此而功烈竟立岂借其虚名而诞后世哉窃观真宗特礼宠放近世天子葢未闻也而放之行乃叛其所学以弃人伦为难有君而无臣惜哉放既正巳不足则其用舍行止之节曷议焉
　　书襄城公主事　　　　　　　　　王　囘
　　唐太宗长女襄城公主出降太常卿汾州刺史萧锐初公主在女时笃行好礼太宗贤之尝指以诲诸公主既降锐锐父宋国公瑀尚无恙而太宗勅有司为公主起第公主辞曰妇事舅姑如子事父母定省朝夕所以养也而容别居者据何理也太宗不许而公主固辞不可夺太宗乃即瑀之私第其旁隋炀旧晋邸葺以为襄城公主第第成当施公主棨防于门公主又辞曰礼无以抗于尊者为荣也今舅之门既立防矣而更于女门施防是妇抗于舅而为礼岂所以荣女也太宗不许而公主终辞不可夺太宗乃勅以公主棨防并施于宋国公之门昔尧将任舜以天下以二女嫔之畎亩之中而不敢留于帝室者以舜有父母未顺其心虽与天下舜必不受也使舜受之顾非所以任天下者也周之王姬嫁于诸侯车服不系其夫犹执妇道以成肃雝之徳故其诗曰曷不肃雝王姬之车自秦以来祖于申韩之术其治务以隆君抑臣为甚天子之女特创其号曰公主而壻者不得自当其妃匹曰尚公主其弊之渐至于父母不敢畜其子舅姑不敢畜其妇原其故以隆君抑臣为治也而使人伦誖于上风俗坏于下又岂所以隆君而治哉呜呼以唐太宗之明常指襄城以诲诸女可谓知其贤矣然襄城辞切于礼而应于治古之效犹劳于再三而仅从其心则他公主之有舅姑者益亦别居耳葢流于千载者虽愿治之明主犹不能遽变其习也而一女子卓然出其间可不谓贤哉
　　书洪范传后　　　　　　　　　　王安石
　　王安石曰古之学者虽问以口而其传以心虽听以耳而其受以意故为师者不烦而学者有得也孔子曰不愤不啓不悱不发举一隅不以三隅反则不复也夫孔子岂敢爱其道骜天下之学者而不使其蚤有知乎以谓其问之不切则其听之不専其思之不深则其取之不固不専不固而可入者口耳而已矣吾所以教者非将善其口耳也孔子没道日以衰熄浸淫至于汉而传注之家作为师则有讲而无应为弟子则有读而无问非不欲问也以经之意为尽于此矣吾可无问而得也岂特无问又将无思非不欲思也以经之意为尽于此矣吾可以无思而得也夫如此使其传注者皆已善矣固足以善学者之口耳而不足善其心况其有不善乎宜其厯年以千数而圣人之经卒于不明而学者莫能资其言以施于世也予悲夫洪范者武王之所以虚心而问与箕子之所以悉意而言为传注者汨之以至于今冥冥也于是为作传以通其意呜呼学者不知古之所以教而蔽于传注之学也久矣当其时欲其思之深问之切而后复焉则吾将孰待而言邪孔子曰予欲无言然未尝无言也其言也葢有不得已焉孟子则天下固以为好辩葢邪说暴行作而孔子之道几于熄焉孟子者不如是不足与有明也故孟子曰予岂好辩哉予不得已也夫予岂乐反古之所以教而重为此譊譊哉其亦不得已焉者也
　　读江南录　　　　　　　　　　王安石
　　故散骑常侍徐公铉奉太宗命撰江南录至李氏亡国之际不言其君之过但以厯数存亡论之虽有愧于实录其于春秋之义【春秋臣子为君亲讳礼也】箕子之说【周武王克商问箕子商所以亡箕子不忍言商之恶以存亡国宜告之】徐氏录为得焉然吾闻国之将亡必有大恶恶者无大于杀忠臣国君无道不杀忠臣虽不至于治亦不至于亡纣为君至暴矣武王观兵于孟津诸侯请伐纣武王曰未可及闻其杀王子比干然后知其将亡也一举而胜焉季梁在隋隋人虽乱楚人不敢加兵虞以不用宫之竒之言晋人始有纳璧假道之谋然则忠臣国之与也存与之存亡与之亡予自为儿童时已闻金陵臣潘佑以直言见杀当时京师因举兵来伐数以杀忠臣之罪及得佑所上諌李氏表观之词意质直忠臣之言予诸父中旧多为江南官者其言金陵事颇详闻佑所以死则信然则李氏之亡不徒然也今观徐氏录言佑死颇以妖妄与予旧所闻者甚不类不止于佑其它所诛者皆以罪戾何也予甚怪焉若以商纣及隋虞二君论之则李氏亡国之君必有滥诛吾知佑之死信为无罪是乃徐氏匿之耳何以知其然吾以情得之大凡毁生于嫉嫉生于不胜此人之情也吾闻铉与佑皆李氏臣而俱称有文学十余年争名于朝廷当李氏之危也佑能切谏铉独无一説佑见诛铉又不能力诤卒使其君有杀忠臣之名践亡国之祸皆铉之由也铉惧此过而又耻其善不及于佑故匿其忠而污以它罪此人情之常也以佑观之其它所诛者又可知矣噫若果有此吾谓铉不惟厚诬忠臣其欺吾君不亦甚乎
　　读孟尝君传　　　　　　　　　　王安石
　　世皆称孟尝君能得士士以故归之而卒赖其力以脱于虎豹之秦嗟乎孟尝君特鸡鸣狗盗之雄耳岂足以言得士不然擅齐之强得一士焉宜可以南面而制秦尚取鸡鸣狗盗之力哉夫鸡鸣狗盗之出其门此士之所以不至也
　　书刺客传后　　　　　　　　　　王安石
　　曹沬将而亡人之城又刧天下盟主管仲因勿倍以市信一时可也予独怪智伯国士豫让岂顾不用其策耶让诚国士也曽不能逆策三晋救智伯之亡一死区区尚足校哉其亦不欺其意者也聂政售于严仲子荆轲豢于燕太子丹此两人者污隠困约之时自贵其身不妄愿知亦曰有待焉彼挟道徳以待世者何如哉
　　读栁宗元传　　　　　　　　　王安石
　　余观八司马皆天下之竒材也一为叔文所诱遂陷于不义至今士大夫欲为君子者皆羞道而喜攻之然此八人者既困矣无所用于世往往能自强以求别于后世而其名卒不废焉而所谓欲为君子者吾多见其初而已要其终能母与世俯仰以自别于小人者少耳复何议于彼哉
　　书沿淮巡检防壁　　　　　　　傅尧俞
　　巡检职捕盗职举则盗去如失其职兵皆盗也何则上既不戢下从而纵恃赖势力侵渔良民非盗而何噫鼠窃狗偷者逐可去捕可擒系缧囚戮其势易制至于士兵一得纵放则欺扰公行使民口胶舌结噤不敢出声是诚盗之巨者新息腋淮面山地虽褊隘实为咽喉故置巡检提健兵百人以遏狂冦官事修举民倚之得安存一非其人下罹苦害以区区之邑若先用百盗纵乎其间傍与它盗者并力贼之则虽欲背死趋生路亦无繇也曹君徳华受命职捕盗既至颇革前约身亷驭兵严士不敢犯民则向所谓百盗者固以息矣于是封域静宁帖焉亡惊居日多暇颇图燕安先是视事防风頽雨剥殆不可居徳华丑之命工新其栋宇虽有取于民半出私奉规模宏伟数倍平昔可以示壮大若益坚其亷益厉其严虽亡是防不害居是防不媿苟改其亷弛其严则是防广豁邃深轩危瑰琦更盛于今日亦奚以为哉徒増过重不徳尔后人至者其亷与严思有以上曹君可也若曰某屋未丰于是防某屋未华于是防思以土木之功加之则可乎不可也吾惧来者不知而务侈以残吾民志壁以示之
　　书贾伟节庙　　　　　　　　　王安石
　　息之灭亡移徙尚矣其俗颇好鬼视正直聪明之神则蔑然先是邑之南几十数里有其故侯之庙国人事之箫鼓豆牢嵗时甚谨而公之祠在新城之北密迩民闾不逺数步门宇不崇奠享不恭人之至者嵗无一二予甚疑乘间因询诸故老佥曰侯之祠不信不祀则祸福时至贾公之神虽不祭不我为害予曰嘻来吾语尔侯为息之君不能保有尔众至于丧社稷而亡国其身殒则其灵歇恶乎能惊动此民而祸福加于后世此其怪妖依凭恐诸愚以幸祀尔若贾公者其民之主乎昔尔之先有子曰男曰女皆杀而不育公为邑之长严为制而禁之赖是生者以千数非公息民其遂絶尔将安出昔之男尔民之父也昔之女尔民之母也活尔父母而不报可乎况公之英风灵气固当未泯以昔时之人今日未必无阴相也反以其不祸诬以其不能而怠之罪孰甚焉尔归厚报尔之主可也无为奔走乎怪妖之庭况礼曰有功徳于民则祀之是公之堂可祠而侯之庙可废惜也吾之贱而侯之庙在籍去之不可尔听吾言而亟改则尔之休茂矣佥曰唯而心不以为然事如初异日过公之祠登公之堂伤民之过遂志于壁
　　活尔父母奠报不举实吾神之侮为民祸尤豆牢是求则吾神之羞我瞻公之象昻昻可仰我想公之灵英英如生厚矣公徳在息之国嗟哉息民忘公之仁呜呼怪妖是趋明灵是诬尔则无知神不尔诛
　　书魏郑公传　　　　　　　　　曾　巩
