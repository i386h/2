<!-- { "loadSidebar": true } -->
    右，伏见大历已来四十馀岁，宫中人数，积久渐多。伏虑驱使之馀，其数犹广，上则屡给衣食，有供亿縻费之烦，下则离隔亲族，有幽闭怨旷之苦，事宜省费，物贵遂情。顷者已蒙圣恩，量有拣放，闻诸道路，所出不多。臣伏见自太宗、元宗以来，每遇灾旱，多有拣放，书在国史，天下称之。伏望圣慈再加处分，则盛明之德，可动天心，感悦之情，必致和气，光垂史册，美继祖宗，贞观、开元之风复见於今日矣。非小臣愚恳，不能发此言，非陛下英明，不能行此事，如蒙允许，便请以德音中次第处分。谨具奏闻，伏待圣旨，谨奏。
    ○论于ν所进歌舞人事宜状
    右，臣三五日来闻于时议云，前件所进者并是于ν爱妾，被普宁公主暗欲选进，今于ν所进事非获已者。臣未知此说虚之与实，再三思之，皆为不可。何则？于ν自入朝来，陛下待之，深得其所，存其大体，故厚加宠位，知其性恶，故不与威权。中外人情，以为至当，在於于ν，亦自甘心。今因普宁夺其爱妾，众人既有流议，于ν得以为词，臣恐此事，不益圣德，在臣愚见，岂敢不言？伏见陛下数月以来，分别邪正，所有制断，所有处，无不合於公论，无不惬於人情，惟此一事，实乖时体，关於损益，臣实惜之。今道路云云，皆有此说，是于ν自进，亦恐外人不知。去就之间，恐须却赐于ν，内足以辨明圣意，外足以止息浮词，又令于ν有所感戴。臣所闻所见如此，伏恐陛下要知，辄敢密陈，庶裨万一。谨具奏闻，谨奏。
    ○论魏徵旧宅状
    李师道奏请出私财收赎魏徵旧宅事宜。
    右，今日守谦宣令，撰与师道诏，“所请收赎魏徵宅，还与其子，甚合朕心，允依来奏”者。臣伏以魏徵是太宗朝宰相，尽忠辅佐，以致太平，在於子孙，合加优┰。今缘子孙穷贱，旧宅典卖与人，师道请出私财收赎，却还其後嗣。事关激劝，合出朝廷，师道何人，辄掠此美，依宣便许，臣知非宜。况魏徵宅内旧堂，本是宫中蓄，太宗特赐，以表殊恩，既又与诸家不同，尤不宜使师道与赎。计其典卖，其价非多，伏望明敕有司，特以官钱收赎，使还後嗣，以劝忠臣，则事出皇恩，美归圣德。臣苟有所见，不敢不陈，其与师道诏，未敢依宣便撰。伏待圣旨，谨具奏闻，谨奏。
    ○论王锷欲除官事宜状
    右，臣窃闻王锷见欲除平章事，未知何故有此商量。臣伏以宰相者，人臣极位，天下具瞻，非有清望大功，不合轻授。王锷既非清望，又无大功，若加此官，深为不可。昨日裴均除平章事，内外之议，早已纷然。今王锷若除，则如王锷之辈，皆生冀望之心矣。若尽与，则典章大坏，又未感恩；若不与，则厚薄有殊，或生怨望。幸门一启，无可奈何。臣又闻王锷在镇日，不┰凋残，唯务差税，淮南百姓，日夜无そ，五年诛求，百计侵削，钱物既足，部领入朝，号为羡馀，亲自进奉，凡有耳者，无不知之。今若授同平章事，臣恐四方闻之，皆谓陛下得王锷进奉而与宰相也。臣又恐诸节度使今日已後，皆割剥生人，营求宰相，私相谓曰：“谁不如王锷邪？”故臣以为深不可也。其王锷归镇与在朝，伏望并不除宰相。臣尚未知所闻信否，贵欲先事而言，或恐万一已行，即言之无及。伏惟圣鉴，俯察愚衷。谨具奏闻，谨奏。
    ○论裴均进奉银器状
    右，臣伏闻向外传说云，裴均前月二十六日於银台进奉前件银器。虽未审知虚实，然而物议喧然，既有所闻，不敢不奏。伏以陛下昨因时旱，念及疲人，特降德音，停罢进奉。天意如感，雨泽应期，巷舞途歌，咸呼万岁。伏自德音降後，天下禺望遵行，未经旬月之间，裴均便先进银器。诚有此事，深损圣德。臣或虑有人云，裴均所进银器，发在德音之前，遂劝圣恩不妨受纳。以臣所见，事固不然。臣闻众议皆云，裴均性本贪残，动多邪巧，每假进奉，广有诛求。料其深心，不愿停罢，必恐即日修表，倍程进来，欲试朝廷，尝其可否。何者？前月三日降德音，准诸道进奏院报事例，不过四五日，即裴均合知，至二十六日进物方到，以此详察，足见奸情。今若便容，果落邪计。况一处如此，则远近皆知，臣恐诸道依前，从此不守法度。则是陛下明降制旨，又自弃之，何以制驭四方，何以取信天下？臣反覆思虑，深为陛下惜之。伏准德音节文，除四节及旨条外，有违越进奉者，其物送纳左藏库，仍委御史台具名闻奏。若此事果实，则御史台必准制弹奏，谏官必谏，宰相必论，天下知之，何裨圣政？以臣所见，伏望明宣云：“裴均所进银器，虽在德音之前，恐四方不知，宜送左藏库收纳。”如此则海内悦服，天下欢心。事出宸衷，美归圣德，莹钼至御史谏官奏论之，然後有处。在於事体，深以为宜，伏愿圣心速赐裁断。谨具奏闻，谨奏。
    ○论孙张辅（一作奉）国状
    △孙
    右，伏以凤翔右辅之地，控压陇蜀，又近国门，最为重镇，承前以来，多择有功勋德望者为之节度使。昨者孙忽除此官，臣缘素未谙知，不敢轻议可否。及制下之後，甚不惬人心。孙虽久从军，不闻有大功效，自居禁卫，亦无可称，至於姓名，众未知有。纵有才略堪任将帅，犹宜且试於小镇，不合便授此重藩。岂唯公议之间，以为过当，亦恐同类之内，皆生幸心。况今圣政日明，朝纲日举，每命一官一职，人皆侧耳听之，则除授之间，深宜重慎。今孙已受成命，未可遽又改移，待到凤翔，观其可否，以後不可不审。伏恐圣聪要知。
    △张辅国
    右，辅国当徐州用兵之时，已有殊效，及李作乱之日，又立大功，忠节赤诚，海内推服，近来将校，少有比伦。已蒙圣恩授金吾大将军，以示奖励。以臣所见，更宜与一方镇，以感动天下忠臣之志，以摧摄天下奸臣之心。何者？辅国之事，无人不知，方镇之荣，无人不爱，若辅国更得节度使，天下闻知，人皆为贪宠荣，谁不争效忠顺？万一若一方有事，一帅负恩，则麾下偏裨，竞为辅国，乱臣贼子，不敢不息。一则明劝忠贞，二则暗销祸乱，圣人机柄，正在於斯。今辅国闻已有年，亦宜速用，事不可失，臣深惜之。然以辅国未曾为理人官，恐未可便授大镇，若近边次节度有要替处，与辅国最为得宜。谨具奏闻，谨奏。
    ○论元稹第三状
    监察御史元稹贬江陵府士曹参军。
    右，伏缘元稹左降事宜，昨李绛、崔群等再已奏闻，至今未蒙宣报。伏恐愚诚未恳，圣虑未回，臣更细思，事有不可，所以尘黩，至於再三。臣内察事情，外听众议，元稹左降，不可者三。
    何者？元稹守官正直，人所共知，自授御史已来，举奏不避权势，只如奏李公佐等之事，多是朝廷亲情。人谁无私，因以挟恨，或假公议，将报私嫌，遂使诬谤之声，上闻天听。臣恐元稹左降已後，凡在位者每欲举事，必先以元稹为戒，无人肯为陛下当官执法，无人肯为陛下嫉恶绳愆，内外权贵，亲党纵横，有大过大罪者，必相容隐而已，陛下从此无由得知。此其不可者一也。昨者元稹所追勘房式之事，心虽奉公，事稍过当，既从重罚，足以惩违，况经谢恩，旋又左降，虽引前事以为责词，然外议喧喧，皆以为元稹与中使刘士元争厅，自此得罪。至於争厅事理，已具前状奏陈，况闻刘士元蹋破驿门，夺将鞍马，仍索弓箭，吓辱朝官，承前已来，未有此事。今中官有罪，未见处，御史无过，却先贬官，远近闻知，实损圣德。臣恐从今已後，中官出使，纵暴益甚，朝官受辱，必不敢言，纵有被凌辱殴打者，亦以元稹为戒，但吞声而已，陛下从此无由得闻。此其不可者二也。臣又访闻元稹自去年以来，举奏严砺在东川日枉法收没入平人资产八十馀家，又奏王绍违法给券，令监军押柩及家口入驿，又奏裴玢违敕旨徵百姓草，又奏韩皋使军将封杖打杀县令，如此之事，前後甚多，属朝廷法行，悉有惩罚。计天下方镇，皆怒元稹守官，今贬为江陵判司，即是送与方镇，从此方镇报怨，朝廷何由得知？臣伏闻德宗时，有崔善贞密告李必反，德宗不信，送与李，李大怒，遂掘坑纵火，烧杀崔善贞，未数年，李果反，至今天下为之痛心。臣恐元稹左降後，方镇有过，无人敢言，皆欲惜身，永以元稹为戒。如此则天下有不轨不法之事，陛下无由得知。此其不可者三也。
    若无此三不可，假如朝廷误左降一御史，荩是小事，臣何敢烦黩圣听，至於再三乎？诚以所损者深，所关者大，以此思虑，敢不极言？陛下若以臣引言为忠，又未能别有处，必不得已，则伏望且令追制，改与一京京师闲官，免令元稹却事方镇。此乃上裨圣政，下惬人情，伏望细察事情，断在圣意。谨具奏闻，谨奏。
    △请罢兵第二状
    请罢恒州兵事宜。
    右，缘讨伐恒州事宜，前者已具奏闻，此事至大至切，臣不合一奏便休，伏愿圣聪再赐详省。臣伏以河北事体，本不合用兵，既已用兵，亦希万一，所以人意或望成功。今看事势，保必无望。何者？陛下本用兵之初，第一倚望承璀，第二准拟希朝、茂昭。今承璀自去以来，未敢苦战，已丧大将，先挫军威，至今与从史两军入贼界下营未得。从史虽经接战，与贼胜负略均，况奏报之间，又事恐非实，迁延进退，贵引日时，不唯意在逗遛，兼是力难支敌。希朝、茂昭，数月以来方入贼界，据所奏到贼新市城，一镇便过不得，又奏深泽县今却被贼打破，则其进讨之势，想亦可知。刘济亲领全军，分围乐寿，又奏贼城坚守，卒不易攻。师道、季安，元不可保，今看情状，似相计会，各收一县，便不进军。如此事由，陛下具见，据其去就，岂有成功？未审圣心何如更有所望。以臣愚见，速须罢兵，若又迟疑，其害有四，可为陛下痛惜者二，可为陛下深忧者二。
    何则？若果有成功，即不论用度多少，既的知不可，即不合虚费赀粮。悟而後行，事亦非晚。今迟校一日有一日之费，更延旬月，所费滋多，终须罢兵，何如早罢？臣伏见陛下比来爱人省用，发自深心，至於圣躬，每事节俭。今以府库钱帛，百姓脂膏，资助河北诸侯，转令富贵强大。臣每念此，不胜愤叹。此其为陛下痛惜者一也。臣伏恐河北诸将，见吴少阳已受制命，必引事例轻重，同词请雪承宗。若章表继来，即议无不许，请而後舍，模样可知，转令承宗胶固同类。如此则与夺皆由邻道，恩信不出朝廷，实恐威权尽归河北。臣每念此，实所疚心。此其为陛下痛惜者二也。
