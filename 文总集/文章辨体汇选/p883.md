<!-- { "loadSidebar": true } -->
　　续汉书百官志称三公及大将军皆有记室主上表章报书记虽列于上宰之庭然本为从军之职故扬雄称军旅之际飞书驰檄用枚皋非夫天机殊健学源浚发含思而九流委输挥毫而万象骏奔如庖丁提刅为之满志师文鼔瑟效不可穷则不能称是职也昔安丰侯窦融征还京师光武问曰所上表章谁与参之融曰皆从事班彪所为及窦宪贵宠班固傅毅之徒皆置之戎幕以典文章宪邸文章之盛冠于当代魏氏以陈琳阮瑀管记室自东汉以后文才髙名之士未有不由于是选其简才之用亦金马石渠之亚况河东精甲十万提封千里半杂胡骑遥制边朔惟师旅之威容为列藩之仪表典兹羽檄代有英髦间者吴少微富嘉谟王翰孙逖咸有制作存于是邦其所不知盖阙如也暨太尉临淮王总节制之师德裕叔父尝典斯职寻以才识英妙肃宗召拜监察御史厥后仆射髙贞公今河阳节度令狐公以人文掌宸翰国子司业郑公给事河南尹杜公以才华登贵仕继斯躅者不亦盛欤丙申岁丞相髙平公始自枢衡以膺总帅以右拾遗杜君为主记明主惜其忠规复拜旧职寻参内廷视草之列次用殿中侍御史崔君德裕获接崔君之后文学空虚才术莫迨继亲尘于吾祖挹芬烈于前贤先是庑廊之下有丰碑纪其名氏而不书职业今再刋斯记于本署西垣以髙平公统戎为始元和十四年四月十一日记

　　华州新葺设厅记【沈亚之】

　　今天下邦郡之望莫与太华等然而公堂燕台无别位顾几砚与饩乐之具日更废置于其间宁地势之要为守者无久留于其任而经虑莫及此乎陇西公为守未满岁郡中既治因窥其庶屋可改者乃先问其吏曰政之为困何始也吏曰累更其守耳公曰吏知其病哉夫几砚者公事之重器也以宴而迁撤宴而复则■〈尸外立内〉不得常屡更其所政之为困不由此耶且吏入公门望其居则必庄是几砚之处宜其严也今朝撤而暮置事之者既劳固以慢矣而况酒行乐作妇女列坐优者与诙谐揺笑左右侍立或衘哂壊容不可罪也夫狎久则失敬岂吾之独患其吏亦丑之明日解冗宇一构于正寝西南隅堑其外数出土基之饰故材以辏用垢者磨其淄弱者承其轻浚流于其所以便涂者补栋续楹不渉旬而功就沼沚之媚随而比矣嗟乎转疣为安不费而功吾知其由人长庆元年四月甲子吴兴沈亚之仰公之迹因请张文其下纪其功焉

　　盩厔县丞厅壁记【沈亚之】

　　盩厔道巴汉三蜀南极山不尽三十里北阻渭短长之补与南而近其野半为泽麓故鼠倚穑而居虽善捕伐不能无伤于稼说者以为汉武帝尝夜出射熊于是而田人輙留执帝从者由是观之民情阻狠古为难理时犹逼畏指諌即稍罢然佞臣竟以帝耻不忘遂籍民人田为五柞长杨矣今又徙甄越卒留戍邑中神策亦屯兵角居俱称护甸而三蜀移民游手其间市闾杂业者多于县人十九趋农桑业者十五又有太子家田及作囿皆募其佣艺之由是富民豪农颇输名买横缓急以自蔽匿民冒名欺偷浮诈相樛虽贤宰处之而丞与曹或不类亦不能尽枉直之情也夫丞之职也赞宰之政以条诸曹其有不便于民者丞能得不可今丞也余从祖居之既满岁民诤不作如此则宰之所宰丞之所赞可谓知方也已长庆初余思相如进諌之风南歴长杨至于射熊五柞访其遗迹因退舎是邑遂志论山川俗里之事题于丞之署云

　　河中府参军厅记【沈亚之】

　　国朝设官无髙卑皆以职授任不职而居任者独参军焉观其意葢欲以清人贤胄之子弟将命试任使以雅地任之耳不然何优然旷养之如此其差髙下则以五府六雄为之次苐蒲河中界三京左雍三百里且以天子在雍故其地益雄调吏者必以其人授焉噫今之众官多失职不失其本者独叅军焉长庆二年予客蒲河中府参军某参军某族世皆清胄又与始命之意不失矣乃相与请予记职官之本于其暑

　　御史台新造中书院记【舒元舆】

　　王者执生杀之柄造天下使百度顺而已矣其或不顺与顺而不得其度者皆属于御史府府之动静为朝廷纪纲之职与百司絶类盖百司坐其署但専局而已矣入于朝与启事于丞相府亦不出乎其位是以朝罢而各复其司以无事于朝堂与中书也若御史台每朝会其长总领属官谒于天子道路谁何之声达于禁扉至含元殿西庑使朱衣从官传呼促百官就班迟晓文武臣僚列于两观之下使监察御史二人立于东西朝廷砖道以监之鸡人报点监者押百官由通干观象入宣政门及班于殿廷前则左右廵使二人分押于钟鼔楼下若两班就食于廊下则又分殿中侍御史一人为之使以莅之内谒者承旨唤仗入东西阁门峩冠曵组者皆趋而进分监察御史一人立于紫宸屏下以监其出入炉烟起天子负斧扆听政自螭首龙墀南属于文武班则侍御史一人尽得専弹举不如法者由是五府之属得入殿内其职益繁其风益峻故大臣由公相而下皆屏气窃息注万目于吾曹吾曹坐南台则综核天下之法立内朝则紏绳千官之失百官有滞凝之事皆就我而质故乗舆所在下马成府厘朝廷之纲目与坐台之判决者相半是以御史府故事于中书之南当有理所先时唯中丞得専寓于尚舍一院若杂事与左右廵使则寓于西省小胥之庑下遇大朝会时吾属皆来则分憇于杂事廵使之地既寓于小胥则我寔客也每亡事而去则主人必坌而入諠哗狼藉其态万变向之霜棱尽为涕涶矣岂吾君以天下纲纪属之于我意耶上元二年侍御史刘孺之作直厅记初拜仪云谢宰相讫向南入直省院侯端长又入中书仪云到直省院入门揖端公讫各就房呜呼以御史之贵重而前时作者之记恬然以直省院为记君子未尝有非之者神羊之神何其翳而不光耶圣唐大和三年已酉岁天子擢尚书吏部郎中河南宇文公为御史中丞诏下之日不仁者相吊御史府新例知杂事一人中丞得以选于廷臣河南公既拜之日上言请尚书司勲郎中琅琊王君以自辅识者曰河南琅琊同心异质之人也心茍同虽坚金可断于御史乎何有他日杂事累以寓直省院为叹乃议于中丞中丞深乐之实时启于中丞曰此前日之阙也中丞能革之岂直柏署之光乎寔羽卫五府之多也皆佐其意事得闻于上上曰良有是乎俞其请如响应即诏度支出钱百万以资焉乃以政事堂南直阡之南选地以作之中书之南寔天下会计之地不容咫尺之隟非雄重清切之司于此岂容足乎我是以得规制为之焉旧中丞院在西与西院相絶遂以其地易大京兆院合三院为一东西四十六歩南北四十歩由东为首其一为中丞其二为杂事其三为左右廵使若中丞升为大夫改官不改院若三院毕朝集台院附于杂事殿察附于廵使其名总号为御史台中书南院院门北辟以取其向朝廷也其制自中书南廊架南北为轩入院门分东西厢为拜揖折旋之地内外皆有庑蟠回诘曲瞩之盈盈然梁栋甚宏柱石甚伟椽栾楶棁丽而不华门牕户牖华而不侈名木修篁新姿如旧若升绿云若编青箫以至于几案笔砚帘幌茵榻果笾茗器皆新作也从官胥士役夫马走勾稽案牍饮食休息之地皆得其所若百官之请事羣吏之来谒入吾门将祗伺于屏者见吾轩堂阶闼之严固不俟戒而自肃焉为此者何尊天子也吾府为天子耳目宸居堂陛未有耳目聪眀堂陛峻整而天子不尊也天子尊未有奸臣贼子而不灭也奸臣贼子尽灭矣可以自朝廷至于海隅荡荡焉何所不理哉吾之作岂是志小者近者之心耶谨按髙祖大皇帝作大明宫将二百年矣当时有司经度曾不是思将以待我而作我之所以作盖前补二百年之遗事后贻千万年之不朽缙绅观者命为御史北台闻者谓之知言君子曰移中丞杂事今之心于大柄天下岂有遗事哉某备于寮属得闻君子之论且承公命其记于是乎书仍题中丞杂事洎三院至主簿官封名氏于其后以为一时之盛事大和四年岁次庚戍八月十六日丁已记

　　文章辨体彚选巻五百六十六

　　●钦定四库全书

　　文章辨体彚选巻五百六十七

　　（明）贺复征 编

　　○记八

　　諌院题名记【宋司马光】

　　古者諌无官自公卿大夫至于工商无不得諌者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓専利国家而不为身谋彼汲汲于名者犹汲汲于利也其间相去何逺哉天禧初真宗诏置諌官六员责以职事庆厯中钱君始书其名于版光恐久而漫灭嘉佑八年刻着于石后之人将厯指其名而议之曰某也忠某也诈某也直某也曲呜呼可不惧哉

　　洪州新建县厅壁记【曽巩】

　　为后世之吏得行其志者少矣此仕之所以难也而县为最甚何哉凡县之政无大小令主簿皆独任而民事委曲当有所操纵缓急不能一断以法举法而绳之则其罪固易求也凡有所为问可不可于州执一而违之则其势固易挠也其罪易求其势易挠故为之者有以得于州然后其济可几也不幸其一锱铢与之咈则大者求其罪小者挠其势将不遗其力矣吏之不能自安岂足道哉县有不与其扰者乎方是时也而天下之能忘其势而好恶不妄者鲜矣能忘人之势而强立不茍者亦鲜矣州负其强以取威县忧其弱以求免其习已久其俗己成之后而守正循理以求其得于州其亦不可以必也则仕于此者欲行其志岂非难也哉君子者虽无所处而不安然其于自处也未尝不择仕而得择其自处则县之事有不敢任者岂可谓过也哉洪州新建自太平兴国六年分南昌为县至嘉佑三年凡若干年为令者凡三十有九人而秘书省著作佐郎黄巽公权来为其令抑豪纵惠下穷守正循理而得济其志者也公权亦喜其职之行因考次几为令者名氏将伐石以书而列置于壁间故予为之载其行治而因着其为县之难使来者得览焉

　　重修御史台记【曾巩】

