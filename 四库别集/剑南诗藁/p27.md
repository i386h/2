<!-- { "loadSidebar": true } -->
　　过建阳县以双鹅赠东观道士为长生鹅观俯大溪鹅得其所矣武夷险絶处有仙船架崖壁间数日前大风吹堕船木数寸坚硬如石予偶得之皆此行竒事也各赋一诗
　　闲泛晴波唼緑萍却冲微雨傍烟汀防稽内史如相遇换取黄庭一巻经
　　右双鹅
　　断崖幽洞白云深缥缈仙槎无古今飞下一峯相劳苦却疑天外有知音
　　右堕木
　　紫谿驿【信州铅山县】
　　它郷异县老何堪短髪萧萧不满篸旋买一尊持自贺病身安稳到江南
　　又
　　云外丹青万仞梯木隂合处子防啼嘉陵栈道吾能说畧似黄亭到紫谿
　　鹅湖夜坐书怀
　　士生始堕地弧矢志四方岂若彼妇女龊龊藏闺房我行环万里险阻眞备尝昔者戍南郑秦山郁苍苍铁衣卧枕戈睡觉身满霜官虽备幕府气实先颜行拥马渉沮水飞鹰上中梁劲酒举数斗壮士不能当马鞍挂狐兎燔炙百歩香防劎切大肉哆然如饿狼时时登高望指顾无咸阳一朝去军中十载客道傍看花身落魄对酒色凄凉去年忝号召五月触瞿唐青衫暗欲尽入对衰涕滂今年复诏下鸿雁初南翔俯仰未阅岁上恩实非常夜防鹅湖寺槁叶投客牀寒灯照不寐抚枕慨以慷李靖闻征边病惫更激昻裴度请讨蔡奏事犹裹创我亦思报国梦绕古战场
　　信州东驿晨起
　　衣上征尘鬓畔霜信州古驿憩归装悲歌未肯弹长铗豪气犹能卧大牀半暗残灯揺北壁常饥老马卧东厢隣鸡唱罢衣篝暖自笑行人日日忙
　　玉山县南楼晩望
　　小楼在何许正在南溪上空蒙过钓船断续闻渔唱征途苦偪仄舒啸喜清旷安得此溪水为我变春酿
　　玉壶亭
　　玉壶亭上小徘徊闲对残荷把一杯冠葢交驰期防急长官未必办频来
　　步过县南长桥游南山普宁院山髙处有墖院及小亭缥缈可爱恨不能到
　　偶扶藤杖过南津野寺长桥发兴新暂就清溪照须鬓不妨翠雾湿衣巾山萦细栈疑无路树落崩崖欲压人朝暮有程常猝猝何因携酒上嶙峋
　　枕上感怀
　　五更揽辔山路长老大诵书声琅琅古人已死心则在度越秦汉窥虞唐三更投枕窗月白老夫哦诗声啧啧渊源雅颂吾岂敢屈宋藩篱或能测一代文章谁汝数老不能闲眞自苦君王虽赏于蒍于无奈宫中须羯鼔
　　晩过招贤渡
　　老马骨巉然虺尵不受鞭行人争晩渡归鸟破秋烟湖海凄凉地风霜揺落天吾生半行路搔首送流年
　　卧舆
　　白首躬耕已有期凤城归路却迟迟卧舆拥被听秋雨占尽人间好睡时
　　奏乞奉祠留衢州皇华馆待命
　　世念萧然冷欲氷更堪衰与病相椉从来幸有不材木此去眞为无事僧【见丹霞録】耐辱岂惟容唾面寡言端拟学铭膺尚余一事犹豪举醉后龙蛇满剡藤
　　寓舍偶题
　　转徙身飘梗淹留等系匏雁孤依远渚鸠拙寄空巢寒日頳梨颊清霜长橘包平生麴道士岁晩欲深交
　　夙兴
　　客中睡眠少常以鸡鸣兴新炭炽防火膏油续残灯焚香倚蒲团外静中已凝荣辱两不到淡如秋水澄出定窗已白炯炯寒日升厨人作芋糁供此在家僧
　　夜坐
　　老知世事谩纷纷纸帐蒲团自策勲一夜北风吹裂屋石楼无耳不曾闻
　　偶得石室酒独饮醉卧觉而有作
　　初寒思小饮名酒忽堕前素甖手自倾色若秋涧泉浩歌复起舞与影俱翩僊一笑遗宇宙未觉异少年诗人不闻道苦叹岁月迁岂知汝南市自有壶中天河洛久未复铜駞棘森然秋风归去来虚老玉井莲
　　午睡
　　风霜践残岁我乃羁旅人如何得一室牀敷暖如春午枕挟小醉鼻息撼四隣心安了无梦一扫想与因逡廵起颒面览镜正幅巾聊呼蟹眼汤瀹我玉色尘
　　赠柯山老人
　　柯山老人九十余乱髪不栉瘦如枯百穿千结一布袴得酒一吸辄倒壶自言少年不蓄孥有钱径付酒家垆人生办此眞良图弃官从翁许我无
　　寓馆晩兴
　　随牒人间不自怜衢州孤驿更萧然百年细数半行路万事不如长醉眠髪短经秋眞种种腹寛耐事只便便晚窓商畧唯当饮安得黄花到眼边【今年九月将尽竟未见菊】
　　叶相最高亭
　　髙亭新筑冠鼇峯眼力超然信不同肤寸油云泽天下大千沙【一作法】界纳胷中春游到处羣花拥夜宴欢时百榼空刘白老来忘世味只思诗酒伴裴公【裴晋公留守东都白乐天刘梦得以分务与晋公倡酬】
　　婺州州宅极目亭
　　尚书曵履上星辰小为东阳作主人朱阁凌空云缥缈青山绕郭玉嶙峋似闻旋敎新歌舞且慰重临旧吏民莫倚阑干西北角即今河洛尚沙尘
　　谢演师送梅
　　早梅时节到江南已判樽前酒满衫输与西邻明上座解从大庾岭头参
　　又
　　折送江梅意不疎要敎相对鬬清臞为君着向明窓下试问山翁具眼无
　　访毛平仲问疾与其子适同游柯山观王质烂柯遗迹
　　篮舆访客过仙村千载空余一局存曵杖不妨呼小友还家便恐见来孙林峦巉絶秋风瘦楼堞参差暮气昏酒美鱼肥吾事毕一庵那得住云根
　　月岩
　　几年不作月岩游万里重来已白头云外连姢何所似平羌江上半轮秋
　　弋阳县驿
　　大雨山中采药回丫头岩畔觅诗来唤船野渡逢迎雪携酒溪头领畧梅久客愁心端欲折何时笑口得频开慇勤记着今朝事破驿空廊叶作堆
　　弋阳道中遇大雪
　　我行江郊暮犹进大雪塞空迷远近壮哉组练从天来人间有此堂堂阵少年颇爱军中乐跌宕不耐微官缚凭鞍寓目一怅然思为君王扫河洛夜听簌簌窓纸鸣恰似铁马相磨声起倾斗酒歌出塞弹压胸中十万兵
　　雪中感成都
　　忆在西州遇雪时绣筵处处百花围乌丝阑展新诗就油壁车迎小猎归感事镜鸾悲独舞寄书筝雁恨慵飞愁多自是难成醉不为天寒酒力微
　　雪后苦寒行饶抚道中有感
　　残雪暮还结朔风晴更寒重裘犹粟肤连酌无骍颜指直不可握终日缩袖间十年走万里何适不艰难附火财须防揽辔复慨叹恨不以此劳为国戌玉闗
　　对酒
　　温如春色爽如秋一榼灯前自献酬百万愁魔降未得故应用尔作戈矛
　　又
　　叹息人眞未易知暮年始觉麴生竒个中妙趣谁堪语最是初醺未醉时
　　梅花【临州道中见梅数树憔悴特甚】
　　我与梅花有旧盟即今白髪未忘情不愁索笑无多子惟恨相思太瘦生身世何曾怨空谷风流正自合倾城増氷积雪行人少试倩羁鸿为寄声
　　雪中寻梅
　　莫遣扁舟兴尽回正须冲雪看江梅楚人原未知眞色施粉何曾太白来
　　又
　　幽香淡淡影疎疎雪虐风饕亦自如正是花中巢许辈人间冨贵不闗渠
　　江上梅花
　　老来乐事少闗身犹喜尊前见玉人岂是凄凉偏薄命自缘纤瘦不禁春姢姢月上明江练黯黯天低糁玉尘絶磵断桥幽独处护持应有主林神















　　劎南诗稾巻十一
　　钦定四库全书
　　劎南诗稾巻十二
　　宋　陆防　撰
　　拟岘台观雪
　　垂虹亭上三更月拟岘台前清晓雪我行万里跨秦吴此地固应名二絶山川灭没雪作海乱坠天花自成态狂歌痛饮豪不除更忆衘枚驰岀塞芦摧苇折号饥鸿欲傅粉墨无良工摩挲东绢三叹息収入放翁诗巻中明朝青天行日毂万瓦生烟失琼玉世间成坏本相寻却看晴山晕眉緑
　　旧在成都初春无事日访昭觉保福正法诸刹甚可乐也追怀慨然因赋长句
　　忆在西川集宝坊幅巾萧散日初长伊蒲塞馔分香积优鉢罗花散道场客路逢春増感慨旧游回首已微凉新晴强作寻幽计有底文书作许忙
　　园中赏梅
　　阅尽千葩百卉春此花风味独清眞江边晓雪愁欲语马上夕阳香趂人慰眼红苞初报信回头青子又生仁覊游偏觉年华速徙倚阑干一怆神
　　又
　　行遍茫茫禹画州寻梅到处得闲游春前春后百回醉江北江南千里愁未爱繁枝压纱防最怜乱防糁貂裘一寒可贺君知否又得幽香数日留
　　正月十五日出郊至金石台
　　渐老惜时节思游可忘雪晴天浅碧春动栁轻黄笑语寛衰疾登临到夕阳未须催野渡聊欲据胡牀
　　又
　　开岁多休暇官身亦暂闲楼台先昼永花栁向春悭啼鸟随游辔和风惬醉颜更怜归路好破墨数峯山【晚归见西南诸山如畵】
　　六日小饮园中光景鲜妍红梅已拆恍记在果州偶得絶句
　　轻裘骏马金泉路【金泉葢谢自然轻举之地】黙数新春又九年风景不殊人自老忽惊作梦到临川
　　闻雁
　　过尽梅花把酒稀熏笼香冷换春衣秦闗汉苑无消息又在江南送雁归
　　抚州上元
　　江月微云外街泥小雨余人如虚市散灯似晓星疎覉雁同身世新霜上鬓须明年更清絶渔火对茅庐
　　登拟岘台
　　层台缥缈压城闉倚杖来观浩荡春放尽樽前千里目洗空衣上十年尘萦廻水抱中和气平逺山如醖借人更喜机心无复在沙边鸥鹭亦相亲
　　灯夕有感
　　芙渠红緑亦参差睡起烧香强赋诗万里锦城无梦到岂惟虚负放灯时
　　庚子正月十八日送梅
　　满城桃李争春色不许梅花不成雪世间尤物无盛衰万防萦风愈竒絶我行柯山眠酒家初见窓前三四花恨无壮士挽斗柄坐令东指催年华今朝零落已可惜明日重寻更无迹情之所钟在我曹莫倚心肠如铁石
　　初春怀成都
　　我昔薄游西适秦归到锦城逢早春五门収灯药市近小桃妖妍狂杀人【蜀中入春惟小桃先开似垂丝海棠】霓裳法曲华清谱燕妬身轻鸎学语歌舞更休转盼间但见宫衣换金缕世上悲欢岂易知不堪风景似当时病来几与麴生絶禅榻茶烟双鬓丝
　　春雨
　　冬旱土不膏爱此春夜雨四郊农事兴老穉迭歌舞相呼长沮耕分喜樊迟圃丰年已在目亭障静桴鼓我归未有期一官寄仓庾幸复寛简书不敢恨覊旅
　　雨中遣怀
　　病中草草度年华睡起囱囱日易斜抵死愁禁千斛酒薄情雨送一城花镜湖烟水揺朱舫锦里香尘走钿车此梦即今都打破不妨寂寞住天涯
　　又
　　霏霏春雨细如丝正是春寒欺客时心向宦途元淡薄梦寻郷国苦参差楼前新涨緑三尺墙外尚余红几枝摆拨簿书呼酒榼南湖西墖有幽期
　　晩晴
　　水声防防赴回塘帘影疎疎绕四廊静院数杯倾白堕幽一枕梦清湘润侵书笥深防蠧防彻衣篝得香解组径归应更乐偷闲犹足傲羲皇
　　春晚
　　五十六翁身百忧年来转觉此生浮山川信美故乡远天地无情双鬓秋社后燕如归客至春残花不为人留一觞一咏从来事莫笑扶衰又上楼
　　春晚坐讲忽梦泛舟饮酒乐甚既觉怅然有赋
　　梦泛扁舟逸兴多画桡揺荡麴生波微风蔌蔌生蒲苇小雨霏霏湿芰荷舞落乌纱从岁去歌酣白纻奈情何年来惟觉华胥乐莫遣茶瓯战睡魔
　　遣兴
　　老子痴顽惯转蓬残年嬾复问穷通赦书虽未除诗债盟府犹当策酒功桐岭市回人踏月柘冈月落鸟呼风浮生触处无真实岂独南柯是梦中
　　老去
　　老去时时病春来日日隂文书有期防山水负登临倦客风埃眼孤臣狗马心余寒欺短褐莫惜酒杯深
　　雨夜
　　百紫千红占岁华又随风雨卷泥沙即今空有梦为蝶当日曾将命乞花倦枕残灯人寂寞幽小草字欹斜悲欢变灭何穷已学得山僧自一家
　　简黎道士
