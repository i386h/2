<!-- { "loadSidebar": true } -->
　　东臯子王炜翁吾甥也以其读书余力学诗诗缜密而思鬯达浑厚而气劲严并游诸英相推率如此不幸中殀其孤方髫齓箧中手泽散乱不可寻绎其尊翁月庭老人繙故帙得遗诗若干篇追悼不自巳以书嘱余为序曰幸借以勿坠余媿刘牢之安敢以何无忌酷似自多王武子见卫甥每以珠玉形秽自失余老矣得子诗三复赏叹且为之掩巻欷歔久之记旧所见遗逸尚多姑序其篇端以归子于地下闻吾言亦当一嘅
　　陈髙士自怡诗序
　　自怡堂葢道家者流而实出于儒者也旧为儒尝有古庄诗予爱之序之今复以自怡诗相示视旧加多而益工夫诗在天地间固不间儒与道也然求道之趣则身之所接者都之仙客丹丘之羽人其心契神交则鸿蒙殷阳日戴华阳巾披鹤氅寄兴于吟以自怡悦故其诗之所得今昔又隔几尘矣他时石鼎髙唱侯喜辈谨毋撩虎须再为之序以归
　　夏徳甫易窝吟序
　　易窝吟自然夏徳甫之诗也徳甫吟不为诗人章句徒玩弄光景而已而必于易窝盖有得于康节窝中之趣也故其诗曰安乐窝中事事无惟存一巻伏羲书康节二十年工夫全在一窝中其栁风蓉月随寓成功犹是长物复姤中间弄丸得手乐意无极此无名公之至妙至妙者欤徳甫诗必有得诸此此惟可与知道者言之诗抑末耳虽然诗亦道也大徳已亥春二月既望
　　胡氏清雅诗集序
　　古之诗人以诗闻世多矣而鲜世其家杜审言有孙甫牧之有子荀鹤谢氏有连运陆氏有机云然仅间一再世见而已清溪胡氏一家四世十二人皆以诗名诗集题曰清雅葢取开禧诰词褒语也诗岂独昌于胡氏一家耶由静轩先生至西塘凡三世擢儒科跻膴仕聨簮叠组亦华矣世之纨裤子生长膏粱弹丝品竹流连忘返不知人之笑房杜于其后者政自不少也胡氏世业诗书等于寒素然观其家子弟多风流醖借不减王谢家固无恠其一门诗特清雅为四世青氊其视世之习富贵以益其子孙之愚者葢不侔矣植芸逺贻诗集获观济美与诸老先生之所品题三复嘉叹为之后序以归
　　竹境姚子康诗序
　　杜元凯有左传癖王武子有马癖二公各以所好成癖亦异矣杭人姚安道好种竹自谓爱竹成癖视前二癖抑又异矣癖于竹未瘳又有诗癖画癖琴癖何其多癖耶世之人竞利癖于利逐禄癖于禄之二者世所同好而専焉必有攘臂者仍于其后今子四癖亦既多矣而皆辟于世好故世鲜有争者而得以遂子之癖暇日媻姗竹间得句则书之竹上又暇则繄翠袖弹长清短清已则解衣盘薄画一山一水由他人观之谓子为癖宜矣不知子之乐此也其免于世患夫
　　吴鼎君实求古村烟草诗序
　　古村烟草葢诗人懐古之遗意也古村居九仙山下九仙多古遗迹葛老仙丹井犹暖苏坡翁诗墨未干追想流风巳令人永嘅军前老树衣锦雕零陌上飞花行歌絶响上下三百年往事如彼山前故老尚有能言闻者莫不噫呜泣下也古词人橘里渔村半烟草之句橘渚渔汀藐在何许岂若登锦山临绣水触目防心俯仰今昔之异者邪故古村诗多幽忧感发使人一唱三叹如清庙遗音曷时载酒担诗直造金堂玉室与古村一醉长歌以吊昔人于九京下也古村徴余序遂为书以识他日
　　琳溪张兄诗序
　　学诗易学诗而工难三尺童髫丱而诗之至纷白而不得其径庭者故诗不易言也古今评诗者称盛唐盖开元上下诸公也唐诗自陈子昂一唱至李杜大成为不可及巳其他诸作视魏建安七子与晋陶谢数子又彼此一时也况晩唐以下诗乎今之学诗未梦到唐人影响其去魏晋益逺矣故诗未易言也琳溪张君老于学故其诗事核而思逺不事时世妆以侦逐近好者骎骎乎古人邯郸之歩矣学诗如叅洞山禅须不犯正位而后纵横变化其用不穷若只傍古人篱落终是钝汉余老诗不能工而所见落落如此琳溪有得于诗者故商确及之当必以愚言为然为之后序以归
　　徐氏墓田志序
　　丘墓古所重也识之所以诏他日也孔子塟其父于防曰丘东西南北人也不可以不识封之崇四尺延陵季子塟其子于嬴博之间广轮揜坎足矣而坟之其髙可隠亦所以识也古人若此葢恐千秋百嵗后子孙不知其先墓而委之于狐兎荆棘者至于墓为田松柏为薪髙碑为柱石而不知其为谁氏者尚忍言哉故丘墓不可以不识也吾观徐氏墓域圗深有嘉于其子孙之不忘于前世及今识之所以为后世计也为之书其篇端亦所以识感也
　　宋君巽诗序
　　柘臯宋君巽少以文鸣塲屋尝领荐冰壶时不在邦侯举送者须朝士保员然后得上春官余时为太学官尝奉保剡余未几补外更迭不常君巽亦漫逰不相闻问久之近一再见则君巽须髪尽白吾衰益又甚矣相顾骇愕葢不翅如桃源之隔世逢是人也问近业出袖中诗相示曰士技穷至此展巻亟读其诗不苟作意圎语泽必尝驰骋昔人径庭而得其邯郸之善歩者吾固重嘉君巽之有得于诗也科举业废士以防噫之气郁发于诗诗之工而文之穷也时异世殊士之技亟变如此则夫今昔老少之变无足恠者安知变有甚于此者哉徴余序为之书且识吾感
　　李学正逺逰序
　　李君忠甫旧职教吾邑别去再来问仕进则鄱学正亦既践更问所如往则将奉保剡趋上京上下五年间君之修程如展骥千里亦壮矣哉试问君扬州鹤与腰纒何在曰政将借羽翰于旧识故交吾将以千金买解飞人则朝逰扶桑夕济西澨焉往而不利哉余喜而起曰君行矣伐木未亡必有为君动心者书此以赠
　　马竹泉诗序
　　夙闻竹泉马君可人也近得见其诗诗复可人信矣竹泉名不虚得夫骚人墨客满湖海闻名不如见面今见子诗其为见面多矣奚必倾盖握手而后为相知哉张文潜评郊岛诗陆防评李贺诗皆隔世不相及而相知者况吾与竹泉非若此其邈也读其诗想其人为之序以归他日邂逅一笑当信子我之为故知也久矣
　　钱肯堂诗序
　　平易者诗之正声也心形于声心正而后声正故知声可以观心肯堂钱君修谨士也以其读书余暇发之吟咏不肯镌心镂肝以为艰深刻苦之语其辞气平易似其人先正融堂先生学慈湖其为文若诗皆根本义理肯堂为融堂羣从子弟意必得其遗余也康节先生曰吟自在诗自在者平易之谓也夫布帛不丽于纨绮菽粟不美于膏粱不知布帛之有余用菽粟之有余味而纨绮膏粱知道者厌之肯堂诗吾于是乎观之矣尝挟册徴余序为之书
　　送王徳父逺逰序
　　樵隠王徳父将逺逰来别求赠言余问樵隠游将焉求岂将泛临淮望如鲁子敬指米囷三千斛邪抑止下姑苏觊有如范尧夫者惠麦舟五百斛也樵隠勃然曰君奚鄙我我岂为彼哉大丈夫生天地间不见天下名山巨川不识当世名公大人为虚生虚死吾为是故游使吾为三千米囷五百麦舟而若是栖栖开口告人鄙亦甚矣吾将跨扬州鹤濶视四海买新丰酒濯足髙歌视一世人物将不可槩数岂无倾盖相欢者则吾耿耿者将无往不在岂不绰绰有余裕哉余闻其言而壮之曰子持此以游于世也虽无求于人安知人无求子者子行矣姑为序以赠之
　　赠石崖侄孙序
　　羣从侄孙石崖子还里展墓暇日相従问学语及中庸余曰是善学者中庸葢子思子所得于孔门之至深切着明者也法筵第一句曰天命谓性又一篇之至深切着明者也知得天命谓性然后知率性之谓道不知性则所谓率者为何事道者为何物耶孟子传于子思故其言曰尽心知性知天能知性而后为真知不然口耳焉尔何益哉三尺之童授之句读孰不能口诵中庸问其所谓性不知也今世学者胶于口耳曰我知性此与三尺童子何异人有群聚观画虎者孰不曰我知虎之形状尽于此一人者观之为之色动神变葢尝真见虎者也子思子言性犹画虎也即指画虎为真虎非真知性者也天付予于人性非由外铄我也故凡四端五常万事万物皆従一性中流出人之日用之而不自知者滔滔皆是亦可哀也已子其于此体认切已真知亲见使天命之性昭昭灵灵于日用间则縦横变化无往而非中庸之道矣所谓吾道一以贯之若曰文字而已则非吾之所谓学而中庸之书亦糟粕尔子其朂哉他日有得当信余言之不尔欺也愚闻之子思子思闻诸夫子若此而已将行书此以赠大徳庚子六月朔日书
　　题郑松泉诗序
　　陶渊明一部诗在菊边林和靖一部诗在梅边夫菊梅非诗触目防心自不能不诗耳郑若春叟筑屋松间暇日媻姗其下采花摭实时汲清泉咀嚼之故其诗思多得于此日新月长松泉之趣无穷君之诗所得亦未渠央也学诗如学仙时至骨自换君试持问陶林二公当为印可
　　送翁炳翁序
　　余一日山中读易至系辞穷理尽性至命有客过门问其能曰吾尝受易于吾父售于世不遇姑挟列子力命之说以糊其口于四方余延之坐语之曰子知易即以吾所读易与子言命可乎夫大块载我以形劳我以生岂私富贵贫贱我哉至于不得为而不得不为者命也毁于叔孙厄于阳虎絶粮于陈伐木于宋仲尼岂有以致此哉制于命者然也苟制于命则凡所以富我贫我贵我贱我聴之天而已我以喜怒欣慼介于其间为不受命者矣至于天之所以与我者则不以贫贱富贵为之损益此中庸所谓天命之谓性是也于此穷理尽性即所以至命矣今安知子之説又安知子之师所谓列子者邪子谓子之易不遇将易其术以幸其或遇不知子之命然虽百变而术犹子之易也子其归返子业复取父书读之以待时之或遇其庶几矣客跃然而起曰命之矣求余为序于是乎书
　　余橘所诗序
　　余姓陆名吉尝仕楚与楚大臣黄甘论事不合退家巴山之大盎中将老焉纯坤之月天地闭塞霜风怒号万木萎落世徒见吾实枵然以大取而刳之余方与诸老相顾一笑将笞苍龙乘莽渺以去有客欵门谓予曰某有友曰橘所者意亦巴卭谱也愿従先生游如何予曰世固有苦乐殊趣甘酸异味者不可以一轨律也不知子之友其居之所果云梦之墟乎抑洞庭之墅乎余虽不及入其室见其人闻有橘所诗集脍炙万口溉根食实其将以千头为子孙世袭其自托得所其于致福未涯也焉用数数以效世之枯槁者为哉其深根固蒂每嵗霜后食甘有欲致之于千里外以诧东西之产虽徇焉可也设好事者欲移种他所慎勿徇橘逾淮以北不三年化成枳实色香味尽变虽欲复为故橘不可得已子与我持此语橘所橘所姓余名扬陆吉自号亡是公因序其事嘱潜斋何某为之书以授客周嗣孙
　　分阳诸公感寓诗集序
　　陈子昂赋感寓朱子阳赋感兴今玉华诸君又赋感寓赋不同而感则均也诗以感而赋不感则无诗诗之感寓不知所谓寓何也予尝观之宇宙间无一非寓天地至大物在太虚中亦寓耳天地犹寓况万物乎故日月星辰寓于天山川草木寓于地鸢寓于风鱼寓于水蛟龙寓云蝼蚁寓壤蠋寓桑蜩寓菀柳其所寓大小不翅泰山毫末大海礨空之相去至于适其所适各足其分而已今诸君于诗随寓而适则天地间何物非吾言之寓乎故其往者复者作者止者荣者瘁者蠢者蛰者得者失者隆者污者一以吾身寓焉情随寓感诗随寓得故凡可兴可观可羣可怨至于千态万状不可纪极者皆吾寓中之随形变化者也又安用拘拘于物之小大以来漆园老吏之讥乎夫寓舟于壑寓山于泽夜半有力者负之以去寓之不可常也如此况于诗欲不寓得乎此吾所以重感而三叹也
　　胡季声序
