<!-- { "loadSidebar": true } -->
　　每爱商公写蜀山苍崖直下竹林间锦城雨后江沙白劒阁霜余木叶殷何处扬雄池尽墨谁家杜甫月临关钓鼇海上天空濶待得仙槎一徃还
　　蜀人镏梦良效杨补之掀篷圗一首
　　前人
　　锦屏山下花如锦却爱清江野水边放笔岂能无直榦掀篷方欲鬭清妍最怜半靣欹歌扇更笑轻身障舞筵君看上林千树雪繁枝何处独姢姢
　　题王庶山水　　　　　　　　前人
　　蜀人偏爱蜀江山圗画苍茫咫尺间驷马桥边车葢合百花潭上钓舟闲亦知杜甫贫能赋应叹扬雄老不还花重锦官谁得见杜防啼处雨斑斑
　　题秋日蜀棠　　　　　　　　　前人
　　野棠青子来青鸟霜日清妍欲近人忽见娇然红数蕚剧怜秋色胜于春
　　酒肆　　　　　　　　　　　明晏铎
　　半幅青帘栁外斜瓮头春色泛桃花遥思昔换金处知是长安第几家
　　咏栁边驿前棕树　　　　　　刘成得
　　云林秋尽叶齐凋棕树临风翠羽揺江上人家欲聴雨故栽浓緑当芭蕉
　　毘桥两渡　　　　　　　　　卢雍
　　桥断毘江路残霞水底天渡边还有渡莫怪急呼船
　　桂湖夜月　　　　　　　　　前人
　　月白湖光浄波寒桂影繁人间与天上两树本同根





　　全蜀艺文志巻十九
　　钦定四库全书
　　全蜀艺文志卷二十　　　明　周复俊　编诗
　　赠送上
　　别袁昌州　　　　　　　　　陈江总
　　河梁望陇头分手路悠悠徂年惊若电别日欲成秋黄鹄飞飞逺青山去去愁不言云雨散更似东西流
　　赠薛播州十四首　　　　　　隋杨素
　　在昔天地闭品物属屯防和平替王道哀怨结人风麟伤世已季龙战道将穷乱海飞羣水贯日引长虹干戈异革命揖让非至公
　　两河定寳鼎八水域神州函关絶无路京洛化为丘漳滏尔连沼泾渭余别流生郊满戎马渉路起风牛班荆疑莫遇赠缟竟无由
　　五纬连珠聚千载浊河清金亡潜虎质闰尽自蛙声圣期伊旦暮天禄启炎精雾生三日重星飞五老轻禋宗答上帝改物创羣生
　　道昏虽已朗政故犹未新刳舟洹水济结网大川濵出游迎钓叟入梦访幽人植林虽各树开荣岂异春相逢一时泰共幸百年身
　　有帛贲丘园生刍自幽谷尘芳金马路澜清凤池澳零露既垂光清风复流穆倾葢如旧知弹冠岂新沐利心金各断芬言兰共馥
　　自余歴端揆缉熈恧时彦及尔陪帷幄出纳先天睠髙调发清音缛流余绚或如彼金玊嵗暮无凋变余松待尔心尔筠留我箭
　　荏苒积嵗时契濶同游处阊阖既趋朝承明还宴语上林陪羽猎甘泉侍清曙迎风含暑气飞雨凄寒序相顾惜光隂留情共延竚
　　滔滔彼江汉实为南国纪作牧求明徳若人应斯美髙卧未褰帷飞声已千里还望白云天日暮秋风起岘山君傥游泪落应无已
　　汉隂政已成岭表人犹蠧借防比方新还珠总如故楚人结去思越俗歌来暮阳鸟上归飞别鹤还廻顾君见南枝巢应思北风路
　　北风吹故林秋声不可聴鴈飞穷海寒鹤唳霜臯净含毫心未传闻音路犹夐唯有孤城月徘徊独临映吊影余自怜安知我疲病
　　养病愿归闲居荣在知足栖迟茂陵下优游沧海曲古人情可见今人遵路躅荒居接野穷心物俱非俗桂树方丛生山幽竟何欲
　　所欲栖一枝禀分丰诸已园树避鸣蝉山梁遇时雉野隂冒丛灌幽气含兰芷悲哉暮秋别春草复萋矣鸣琴乆不闻属聴空流水
　　秋水鱼游日春树鸟鸣时濠梁莫共徃幽谷有相思千里悲无驾一见杳难期山河散琼蘂庭树下丹枝物华不相待迟暮有余悲
　　衔悲向南浦寒色黯沉沉风起洞庭险烟生云梦深独飞时慕侣寡和乍孤音木落悲时暮时暮感离心离心多苦调讵假雍门琴
　　送朱休逺之蜀　　　　　　　唐张説
　　求友殊损益行道异穷申缀我平生气吐赠薄游人结恩事明主忍爱逺辞亲色丽成都俗膏腴蜀水濵如何从宦子坚白共缁磷日月千龄旦山河万族春懐铅书瑞府横草事边尘不及安人吏能令王化淳
　　杜少府之任蜀州　　　　　　　王勃
　　城阙辅三秦风烟望五津与君离别意同是宦游人海内存知己天涯若比邻无为在岐路儿女共霑巾
　　重别薛　　　　　　　　　　　前人
　　明月沉珠浦秋风濯锦川楼台临絶岸洲渚更长天旅泊几千里栖皇共百年穷途唯有泪还望独澘然
　　艳情代郭氏答卢照隣　　　　骆賔王
　　迢迢芊路望芝田眇眇函关限蜀川归云已落涪江外还鴈应过洛水瀍洛水傍连帝城侧帝宅层甍垂凤翼铜驼路上栁千条金谷园中花几色栁叶园林处处新洛阳桃李应芳春妾向双流窥石镜君住三川守玉人此时离别那堪道此日空林对芳沼芳沼徒游比目鱼幽径还生防心草流风廻雪傥便姢骥子鱼文实可怜掷果河阳君有分货酒成都妾亦然莫言贫贱无人重莫言富贵应须种緑珠犹得石崇怜飞鷰曽经汉皇宠良人何处醉纵横真如循黙守空名倒提新缣成慊慊翻将故剑作平平离前吉梦成兰兆别后啼痕竹上生别日分明相约束已坐宜家成诫朂当时疑弄掌中珠岂谓先摧庭际玊悲鸣五里无人问肠断三声谁为续思君欲上望夫台端居懒聴将雏曲沉沉落叶向山低檐前归鷰并头栖抱膝当看夕兎侧耳空房聴晓鸡舞蝶临堦祗自舞啼鸟逢人亦助啼独坐伤孤枕春来悲更甚峩眉山上月如眉濯锦江中霞似锦锦字廻文欲赠君劒壁层峰自纠纷平江渺渺分青浦长路悠悠间白云也知京洛多佳丽也知山岫遥亏蔽无那短封即疎索不在长门守期契传闻织女对牵牛相望重河隔浅流谁分迢迢经两嵗谁能脉脉待三秋情知唾井终无理情知覆水也难收不复下山能借问更向卢家字莫愁
　　送殷大夫　　　　　　　　　陈子昂
　　禺山金碧路此地饶英灵送君一为别凄断故乡情夏云生极浦斜日隐离亭坐看征骑没唯见逺山青
　　送金敬陵入蜀　　　　　　　崔信明
　　金门去蜀道玉垒望长安岂言千里足方寻九折难西上君飞葢东归我挂冠猿声山硖断月影落江寒从今与君别花月几新残
　　淮南卧病书懐寄蜀中赵徴君防
　　李白
　　吴防一浮云飘如逺行客功业莫从就嵗光屡奔廹良圗俄弃捐衰疾乃绵剧古琴藏虚匣长劒挂空壁楚冠懐钟仪越吟比荘舄国门遥天外乡路逺山隔朝忆相如台夜梦子云宅旅情初结缉秋气方寂歴风入松下清露出草间白故人不在此而我谁与适寄书西飞鸿赠尔慰离析
　　江上寄巴东故人　　　　　　　前人
　　汉水波浪逺巫山云雨飞东风吹客梦西落此中时觉后思白帝佳人与我违瞿塘饶贾客音信莫令稀
　　送友人入蜀　　　　　　　　前人
　　见説蚕丛路﨑岖不易行山从人面起云傍马头生芳树笼秦栈春流绕蜀城升沉应已定不必访君平
　　送友人内江范崇凯　　　　　前人
　　青山横北郭白水绕东城此地一为别孤蓬万里征浮云游子意落日故人情挥手自兹去萧萧班马鸣
　　赠兄崇凯　　　　　　　　　范元凯
　　洛阳纸价因兄贵蜀地红笺为弟贫南北东西九千里除兄与弟更无人【范崇凯内江人奏花蕚楼赋为第一其弟元凯亦自负其才赠兄诗云】
　　寄柏学士林居　　　　　　　　杜甫
　　自胡之反持干戈天下学士亦奔波叹彼幽栖载典籍萧然暴露依山阿青山万里静散地白云一洗空垂萝乱代飘零予到此古人成败子如何荆扬春冬异风土巫峡日夜多云雨赤叶枫林百舌鸣黄泥野岸天鸡舞盗贼纵横甚宻迩形神寂寞甘辛苦几时髙议排金门各使苍生有环堵
　　寄常徴君　　　　　　　　　前人
　　白水青山空复春徴君晚节傍风尘楚妃堂上色殊众海鹤阶前鸣向人万事纠纷犹絶粒一官羁绊实藏身开州入夏知凉冷不似云安毒热新
　　赠花卿　　　　　　　　　　前人
　　锦城丝管日纷纷半入江风半入云此曲秪应天上有人间能得几囘闻
　　人日寄杜二拾遗　　　　　　　高适
　　人日题诗寄草堂遥怜故人思故乡栁条弄色不忍见梅花满枝空防肠身在南蕃无所预心懐百忧复千虑今年人日空相忆明年人日知何处一卧东山三十春岂知书劒老风尘龙钟还忝二千石愧尔东西南北人
　　送梓州李使君　　　　　　　王维
　　万壑树参天千山响杜防山中一夜雨树杪百重泉汉女输賨布巴人讼芋田文翁翻教授不敢倚先贤
　　送严秀才还蜀　　　　　　　　前人
　　寜亲真令子似舅即贤甥别路经花县还乡入锦城山临清塞防江向白云平献赋何时至明君忆长卿送大理正摄御史判凉州别驾　　苑咸
　　天子念西疆咨君去不遑垂银棘庭印持斧柏台纲云下天山白泉枯塞草黄伫闻河陇外还继海沂康
　　送姚评事入蜀各赋一物得卜肆
　　张九龄
　　蜀严化已乆湛溟空所思常闻卖卜处犹忆下帘时驱传应经此懐贤傥问之归来説徃事歴歴偶心期赋得青城山歌送杨杜二郎中赴蜀军
　　钱起
　　蜀山西南千万重仙经最説青城峰青城嵚岑倚空碧逺压峩眉吞劒壁锦屛云起易成霞玉洞花明不知夕星台二妙逐王师阮瑀军书王粲诗日落猿声连玉笛晴来山翠傍旌旗丝萝春月营门近知君对酒遥相思
　　送裴頔侍御使蜀　　　　　　前人
　　柱史才年四十强鬓髯髪美清扬朝天绣服乗恩赏出使星轺满路光锦水繁花添丽藻峩眉明月引飞觞多才自有云霄望计日应追鹓鹭行
　　送友人入蜀　　　　　　　　前人
　　逺路接天末怜君与我违客程千嶂里鸟道片云飞树色连青汉泉声出翠防锦城花月下才子定忘归
　　送张郎中还蜀歌　　　　　　　卢纶
　　秦家御史汉家郎亲专两印征殊方功成走马朝天子伏槛论兵若流水晓离仙署趋紫微夜接髙儒读青史泸南五将望君还愿以天书示百蛮曲栈重江初过雨前旌后骑不同山迎车拜舞多耆老旧卒新营徧青草塞口云生火候迟烟中鹤唳军行早黄华川下水交横逺映孤霞蜀国晴筇竹笋长椒瘴起荔枝花发杜防鸣囘首岷峩半天黒传觞接膝何由得空令豪士仰威名无复贫交恃顔色垂杨不动雨纷纷锦帐胡瓶争送君须臾醉起箫笳发空见双旌入塞云
　　送宻秀才吏部驳放后归蜀　　权徳舆
　　蜀国本多士雄文似相如之子西南秀名在贤能书薄禄且未及故山念归与迢迢三千里返驾一羸车玉垒长路尽锦江春物余此行无愠色知尔恋休庐
　　成都送严十五之江东　　　　　前人
　　江都万里外别后几凄凄峡路花应发津亭栁正齐酒倾迟日暮川濶逺天低心系征帆上随君到剡溪
　　送人赴黔中　　　　　　　　　前人
　　一尊嵗酒且留欢三峡黔江去路难志士感恩无逺近异时应戴恵文冠
　　送栁侍御裴起居　　　　　　武元衡
　　沱江水渌波喧鸟去乔柯南浦别离处东风兰麝多长亭春婉娩层汉路蹉跎防有归朝日班超奈老何
　　送李正字归蜀　　　　　　　前人
　　已献甘泉赋仍登片玉科汉官新组绂蜀国旧烟萝劒壁秋云断巴江夜月多无穷别离思遥寄竹枝歌
　　送温况游蜀　　　　　　　　前人
