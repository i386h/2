<!-- { "loadSidebar": true } -->
    对曰：后克艰厥后，臣克艰厥臣。是群龙无首，虚已明庭之上；鼷鼠全身，深穴神邱之下。故有劳於一馈，不辍子高之耕；待以二旌，无过屠羊之肆。懔乎秋驾，既识为君之难；此椽鸣，未见为臣之易。然而梦弼降佐，风起云从，自天之，俊将至。当今制贤以禄，制爵以庸，设言不违，式化厥训。霸王骐骥，翼天驷而齐衡；社稷元黾，升帝宝而负兆。犹是幽芳在采，云逸来羁，垂倒景之悬光，烛重泉之沈隐。故远臣得离山草，比献野芹，瞻望天台，数迹对曰：帝德广运，六臣参其业；天道大明，五帝陈其序。犹黼黻之章五色，鼎鼐之饪五味，五灵之效祯祥，五音之和雅乐。若同义变力，古人中求，则纪信诳项以免君，王经刎颈以纾国。九卿居府，王修从赴难之义；二国合围，路中无返言之失。汉帝之惮汲黯，陈主之畏柳庄，社稷之臣，於是乎在。恪居尔位，勤不告劳，则萧公堂堂，吴汉纠纠，冯豹伏於阁下，黄公宿於台上：忧国奉公，可以不谓忠乎？书诫面从，诗咏司直，犯颜无隐，求福不回。周昌之比汉高，同乎桀、纣；刘毅之方晋武，类彼桓、灵。申屠刚之轫车，锺离意之排ト，史鱼是慕，直在其中。圣人谟议，君子谋道。张良之翼汉王，郭嘉之协魏主，宋武之得穆之，齐高之得褚彦：定策决胜，谋夫孔多。蓬数唬弧，有志四海，飞旌插羽，道好二同，胶柱岂调弦之术？饮冰实将命之难。陆贾南行，责蛮夷之失礼；陈汤西讨，诛单于之暴慢。终令赵佗贡职，郅支传首，竹帛所载，斯其庶乎！谨对。
    ○第二道
    问：自周星攒耀，汉日通辉，象教聿兴，刍郁起。眷兹和众，因果为先，伊此法门，楝梁攸属。我皇光膺天授，托降阎浮，宏八解之要津，启四禅之幽键，济含生於彼岸，证圆果於中天。绀宇巍巍，缁徒翼翼，莫不誉高澄、什，声重安、远，振三幡於辨囿，悟两谛於谈筵。飞锡烟蒸，乘杯雾委，兰艾因而或揉，玉石由是难甄，迹虽选於元关，名编於白屋。若欲令沙汰，促以金科，将恐乖智海之宏规匪提河之遗范。然则经行之所，在释氏而含容，朱紫分区，谈王化而期切。弛张之术，去就何从？
    对曰：窃惟善本无生，兹缘常寂。舍身舍智，涅之行可观；不动不定，般若之名已立。尊容圣质，剖碧玉而恒传；宝相灵模，镂紫金而尚在。运二仪而回掌，巍乎宝力；极万物之濡足，皇矣能仁。是以付受有归，郁兴尊记。知来之鉴，远明於万劫；祚圣之符，大启於九部。始则江汉广被，终以关河积学，由是名僧辈出，贤众肩降。道行息於，（疑）顾澄、什而服侣；戒梵禅结，视安、远而俯孩。虽葱岭茄蓝，涉流沙而西极；白木聚落，浮涨海而东驰。圣教之兴，为期为感。但敬重坚固，有悲忍之大权；循习护持，有烦恼之深浅，物情以之勤切，俗慕由是恳到。苟求利养，或滋贪浊，滥名窃服，行伪学非。鱼目叨珍，遂入摩尼之宝；乌鹊借类，便假伽蓝之翼。谓宜宥而勿罚，限其自新，卷迹缁林之游，反服白衣之役。则愍愚受智，宽令四飞，辨是决嫌，浮食一变。九色扬翰，不谬於楚鸡；六管流声，岂混於齐士？庶人无量，在释典而虽宏；出家有限，凭国经而必恪。维摩之入诸心藏，尚为居士之身；菩萨之惠其神通，由持在家之诫。未亏平等，何妨慎择。谨对。
    ○第三道
    问：神农曰：“金城千里，汤池百步，而无粟者，弗能守也。”然则师出以律，咸资於糗粮；兵虽尚奇，必藉於流衍。皇周八有截，四海无虞，折冲樽俎之，旅军衽席之上。而吐蕃小丑，时扰於沙场；默啜遗凶，偷生於玉塞。由是任以精卒，寄以边陲，车徒置骑，实赖防御。飞刍免粟，转馈之弊尤深；疆理屯田，播植之功难就。欲数纤无忧於半菽，岁有积於如坻，强国富，伫聆良策。
    对曰：持人之术，地著为本；应敌之道，糗粮为先。故李悝尽地力而创谋，本能强魏；卫鞅开阡陌而急战，终以霸秦。当今三壤既平，九税有职，仓庾陈积，至秸充刃，山川效祉而咸叙，阴阳感化而致和，狡戎黠羌，不讨之日久矣。天有星象，以分其区；地有山河，以致其险。素野遐旷，元国寒凉，塞下三春，未辨重重之树；河边九月，已落青青之草。我后恻隐岩廊之下，垂拱衽席之上，圣智备天地，神武动山岳。悠然远览，白露凉秋，建日月朱鸟之旗，树风雨苍牛之旄。将帅良猛，谋虑深长，犹重息人，未修伐鬼，而犬羊无检，时惊边柝。定远侯之功略，还出玉门；戊校尉之七营，更连金郡。麻奴小丑，敢怀凌斥之心；榆鬼残妖，仍延晷刻之命。结山豪而啸聚，驱马而陆梁。百万之师，糗粮易尽；空虚之地，转饷难集。良可追踪垦草，取彼大田，修充国之旧图，采威明之远算。将军素励，爰兴断河之术；都尉垂强，毕尽通沟之利。举农夫而休战士，息转输而用耕牛。智效其谋，勇奋其力，资虏金之如粟，藉边马之如羊。赏士犒师，选骑馆。或休垣罢障，城灭途殚。然後坐凤凰之台，验麒麟之贡，王旅凯入，岂不休哉，！清问徒讠州，危言每竭，短才杼轴，景夕贻忧。谨对。
    ○朱隐士图赞
    隐士朱君记《灵池县图经》云：朱桃槌者，隐士也，以武德元年，於蜀县白女毛村居焉。草服素冠，晦名匿位，织履自给，口无二价。後居楝平山白马溪大磐石山。石色如冰素，平易如砥，可坐十人。石侧有一树，垂阴布护於其上，当暑炽之月，兹焉如秋。桃槌休偃於是焉。有好古之士，多於兹游。朱公或斩轮以为资。前长史李厚德，後长史高士廉，或招以弓旌，或遗以尺牍，并笑傲不答。太子少保河东薛稷为之图赞云：
    先生知足，离居盘桓。口无二价，日惟一餐。筑土为室，卷叶为冠。斩轮之妙，齐扁同欢。
    ○唐杳冥君铭
    悠悠洛邑，眇眇伊厘。屡移寒暑，频经岁年。丹壑几变，陵俄迁。不睹碑碣，空悼风烟。（其一）
    时代攸徙，宁穷姓氏？匪辩（阙二字）谁分朱紫？翠坟全，元扃亦毁。久歇火风，爰归地水。（其二）
    灵迹难访，莫知其状。彷佛穸台，依稀泉帐。草积邱垅，松高岩嶂。眷幽途，弥增悲怆。（其三）
    於彼兆域，是生荆棘。松剑犹存，榆钱可识。览物流连，（阙）怆太息。欲致礼於灵魂，聊寄言於翰墨。（其四）
    ○唐故洛州洛阳县令郑府君碑
    观夫道周通变，青史徽其德庸；业济彝伦，丹图叙其景象。所以昭晋长世，葳蕤大流，而树声之（阙一字）爰存，相质之端荩阙。使夫观巨仲之行者，励思齐之高；怀随会之功者，识与归之地：著为不朽，文在兹乎！公讳敞，字仲高，荥阳开封人。沣镐为都，虢郐献邑。作邦作对，策国谋朝之谓才；公侯，服冕乘轩之谓贵。门高阶峻，庆积祚流。太尉卑躬，置屏风而入坐；尚书纳谏，曳革履而升朝。思元之忧国恤人，平卿之刺邪矫枉，百世之盛，莫之与京。高祖先护，後魏雍州刺史尚书左仆射骠骑大将军仪同三司襄城公。行高言象之表。道合运期之数。曾祖伟，後魏龙骧将军北徐州刺史中军将军侍中荥阳守襄城公。祖大仕，隋上开府仪同三司骠骑将军渠州刺史襄城公。并文艺武节，光国赞时，方龙舟於巨川，得骐骥於大路。父仁基，隋通事舍人。研深机以开务，迈宏操以范俗。
    公降岩庙之宏器，蹈珠玉之朗节。化其羽翼，既收四见之奇；伐其条枚。匪辞一觐之速。贞观七年，制策高第，授越州都督府参军事。探其洞穴，史臣识微禹之功；步彼高衢，天子得遗风之乘。入除左领军卫兵曹，又迁潞州司功参军事。六军七校，戎政孔殷；十命三牒，（阙五字）府邑之灵气，流荥波之纯液。直躬正色，清严凛乎秋霜；抱质怀文，英款彬於夏采。挹损以宏已，宠辱若惊；靖恭以临人，敬慎如祭。（阙四字）宗望推重。召为通事舍人，留疾不拜，转瀛州清苑令。公以为立长以为官也，非立官以为长也。於是明察以断，忠信以宽，奸利息机，则俗化醇厚。浮末不鬻，则人用丰殷。正以立身，清逾十仞；言必顾义，宝过盈尺。故人有神明之敬，有父母之亲，欣咏终朝，石碑在颂。又为岐州雍县令，政如清菀，亦有德碑。又除益州新繁令，加朝散大夫，入为司员外郎。增秩小黄，归大夫之显禄；拔奇礼学，综郎官之明祀。转驾部郎中检校洛阳令。俾多人，掌徭辇政，京大师众，禁疏纲阔，情有万源，道难一贯。公综理殷剧，驭烦以简，高义侔於云，明道著於夏日。旌发伏隐，察铢两之奸；导扬滞美，尽衔荚之利。化其善教，戎人楚言；怀其令声，蟹筐蚕绩。加以励精听断之术，侧席俊秀之才，棱威於七贵五侯，灭私於四隐六戚。令人除雪，既察孝廉；行马疗寒，即收门士。权豪由其敛手，鸡犬所以音，王涣已来，政风旷绝，称职之美，复存於公。朝以为能，出除洛阳县令。无何，丁太夫人忧。服勤过礼，执丧惟病，罔极之心，应於木石，天降大，光覆不追。春秋六十九，仪凤三年十一月十七日，终於万年县之来庭里第。呜呼哀哉！粤以大周久视元年龙集庚子六月戊寅朔七日甲申，迁窆於洛阳北邙山之平乐原，礼也。
    惟公履仁居德，韫风怀雅，宏达不器，包容无方。墙奥之深，则幽室十扉，洞房百牖；言行之得，则商汤之驷，夏后之璜：故能参神明以长人，顺日月以曜物。刚直以断，金之精也；温润以洁，玉之符也。方弼承帝则，运平天机，致君唐、虞之上，书美荆、越之竹，岂徒校才班伯，愿试定襄之烦；比义野王，求领长安之剧？而信顺（阙十三字）而逾毁阳乌假道，过峻岐而不息。崩孺慕於霜露，归精灵於兹辰，昔郑相云亡，舍悲於东里羊公既殁，罢市恸於南州．瞻古揆今，不之远也。饰终以薄，遗令在言：时服编书，与楸衣而共下；含珠连玉，同瓦器而不藏。长子朝议大夫行果州司功参军、第二子越州都督府士曹参军、第三子符宝郎谌、第四子太子典设郎谔、第五子宋州司功参军等，罄节励行，彦士高其式模；积学储宝，词人贵其渊洽。州里化其邕穆，神明通其孝悌。思所以扬德来裔，垂文永年，托之不刊，以申罔极。我闻有命，敢作铭云：
    迁周从虢，为公作伯。汉台晋衮，邦基政本。继期生哲，时惟我君。犹彼灵凤，翰飞紫氛。行高德广，如山如云。曾不助顺，留斯文。北山伐石，西邙负土。撤殡毁宗，迁车奠祖。群子克孝，坟茔终古。蓼莪长号，谁谓荼苦。
    ●卷二百七十六
    ☆李咸
    咸，中宗朝学士。
