<!-- { "loadSidebar": true } -->
　　一则
　　从来秀才一科原以待非常之士魏晋间尤重其选在九品中正之上有司奏举不称者坐之唐则用以名乡贡进士迄乎近代郡邑弟子皆得谓之秀才而第其髙下特命使者主之其学业则责之郡县博士有司不得过而问焉可谓重也已乃者近嵗以来秀才入长吏之庭胥役得以骂詈之令丞得以榜笞之井里小人得以揶揄而耻辱之又何其轻也岂风气之变日趋而日下与将长吏之折节下士闻于古而不闻于今欤抑尔多士束修自爱不及于古有以自致之也夫人不尽君子未始不知君子之可尚也人不尽免不肖未始不知不肖之足恶也多士果以孝弟自励亷节自将行诣学问斐然为儒者宗则有司将表闾之不暇而何轻之敢如其不然直是井里中寡亷鲜耻之徒耳而犹趋走郡县之庭踽偻吏胥之侧虽其父兄族党亦将深恶而摈斥之又何论于有司也多士当顾名思义求所以副秀才之实而为自重之事此使者所重望于多士也
　　二则
　　圣贤精义具在五经其日用之切于人若布帛菽粟之不可离矣然汉儒掇拾于秦火之余其功似难而经术綦盛今人表章于全盛之后其力似易而经术反衰使者尝窃思其故矣汉之学者于五经专治一家后先师承井井不乱至于章句音释皆有传授故其守也固其得也深措之事见之言者无非是经所以称盛也晋宋之际经学失传师承无自其后又复崇尚博综不屑耑守一家故或择而不精语而不详而经学衰矣至宋儒始领独得之解洗训诂之陋迨元眀而师承复乱今则等五经于陈言矣三传三礼不识其异同今文古文莫知其真伪即有一二秀出之士慨然思古其谁与取正哉盖天下之无师乆矣学者当师古人多士自入里塾各有所习之经惟须专精一力博采诸家之说而约守之深之为性命浅之为文章大之为礼乐政事天文地理经世之业小之为山川草木官名象数车服之类无不究其本末晰其异同而后更治他经互相证据则所得自深是即尔多士之师也使者将于四书文字外各以五经疑义设问以观所答多士毋漠然置之
　　三则
　　经学既明次及史学史学之难昔人固尝言之然非独作史难也即读史亦难盖史家牢笼古今防搜百代能使所书之事与所书之人是非善恶了然于心又复折衷古人发凡起例故其去取有法详略有体然而立言之防引而不发或一人事迹互见他传或一事得失旁证他事故离其篇什不能寻其脉络摘其章句不能得其精微岂知班马何以异同陈范何以详略新旧唐书何者为劣欧阳五代何独为工宋史何以见讥于前人金史何以偏髙于后辈缥缃堆案徒为引睡之媒巻帙盈前亦止障风之用故曰作史难读史亦难也昔者司马迁尝言之矣曰好学深思心知其意夫如是则二十一史前后贯穿乃能晓然于史家精微脉络之所在而可究其得失辨其体例始为善读史者耳多士研习八股岂暇旁及然不如此不足以言大儒而于五经四子之文亦全无所发眀矣可不勉哉
　　四则
　　五经四子传注诸书不下数百家自马郑以后孔氏罗之注防自程朱以后明儒纂之大全矣惟朱子集注其所自订立言尤醇近日功令遵之宜矣然微言未絶学士心思日出而日新其间议论亦自契合在读者之防心何如耳安可尽置之不观耶朱子之书或问最精向来止有大学中庸二书论语孟子近日始有刻本所载苏文忠之说皆人所不经见而大全语録有与全集问答诸条微不相合者至于诸家经解皆足发明朱子微意若信之而近于执与弃之而伤于固岂为善读书者哉多士果能无悖朱注不妨旁及诸家博观而约取之自然更有防心处也
　　五则
　　古人读书作文必先立志须为古人毋为今人为通儒毋为俗学此志一定则是非取舍便能自立于流俗之中一切荣辱得失不足以震撼其精神胸中廓然无复一事夫然则见之明见之明则守之固守之固则积之厚积之厚则其发之也沛然而有源郁然而有光以此为古人为通儒不难也今士子自幼学以迄白首其志不过拾科第以自豪耳故其所守者章句所习者时文所趋者风气宜其龌龊寡昧不能得当于有司也幸而得当于古今文章经世之业全未梦见每当一大事遇一疑义则舌桥口呿如堕云雾顔之推所谓有识旁观代其入地非使者所望于多士也
　　六则
　　其次贵乎有识夫识者所以敺驾古今挥斥八极岂可于语言文字求之哉今夫百物皆资之市者也而所以市是物者必于家焉取之苟徒手而入市则虽琳琅触目流离璀璨杂陈于吾前者举非吾物也今之五经子史百家之书亦犹百物之陈于前尔多士将何以取之耶其毋乃徒手而入市者也彼虽尽读五经子史百家之言犹之未尝读也惟是好学深思则神识所注表里洞彻举凡五经子史百家之书皆为吾物惟吾所取之取之经可以植其根也取之史可以落其实也取之诸子可以畅其流取之百家可以极其变也总羣言于一至挫万物于笔端乃可以言文章矣
　　七则
　　文章无竒正浓淡要于各自成家则无雷同无勦袭而后可以抒自得之心思发独见之议论此古人之所以传世行逺也自揣摩之术兴而士无实学于是循有司之尺度贸贸然句摹而字拟之一科之房书甫出而前科之文已束髙阁一学使之试巻初颁而前使者之文等诸涕唾巻舌同声拟足并迹苏子瞻所谓弥望皆黄茅白苇真堪发一慨也多士不观诸古人乎古人之文传于今者有一言半辞相雷同勦袭者乎多士但须穷探力取则古人同异当实见其独诣处而多士之所以自处亦必有道矣韩子曰自古于文必已出降而不能乃剽贼多士毋以不能自诿也
　　八则
　　八股沿习三百余年其源流正变固自了然试为多士约略言之明初风气始开文近训诂乃有直冩集注语成篇者至王文恪而能自出机法凖之古人其变化离合骎骎乎昌黎矣荆川纡余顿挫几入庐陵之室昆湖深沉温雅酷似南丰方山出入经史其陡健直逼临川后人尊此四家号为文章正宗洵不诬也震川本文恪之派而出入于唐宋大家其说理则程朱也其行文则曽王也体大思精词流气达真制义中之豪杰矣思泉文近昆湖而加之以昌明博大临川取材晋宋标其名理复所独领防言超然自赏虽源本四家而体裁又一变矣自时厥后作者不一而其颖然迈于众人者若金正希之精深陈大士之雄健包长明之隽永罗文止之澹宕黎左岩之幽曲杨维节之岸异愈变而愈竒矣多士须别裁伪体摆落凡近于古人中别寻一位置地使者所极赏心若徒拾其牙后慧又使者所必黜也
　　九则
　　文家工拙原不以得失论然先辈于塲屋之文辄预处其名数之先后不失累黍夫岂有异术哉见理明而自信笃也今人奉一家言规模近似工者不知其所以工也拙者不知其所以拙也夫彼不能自信而欲人之信之有是理乎然所谓自信者又非师心逞臆之谓也必于平日读书时澄心定气与古人相叅吾之于文能驰骤上下如古人之雄健否能证据经史如古人之典则否能变化任心离合匠意如古人之法度否必使精神识力毫髪无憾而后自出手眼独徃独来与古人相上下则虽百世之逺尚可信其必传区区遇合似又不足道也
　　十则
　　自古文章皆人之精神所造其用功深者其収名也逺非有一定之格也昔李学士怿曰吾少时举进士亦偶然耳倘今复试礼部未必不黜安能为天下英俊作准格乎古人若此使者亦何所言但以平日读书之自得者与多士略举大槩如此多士其善防之毋胶柱鼓瑟为识者所笑也
　　十一则
　　文社之兴始于明季其初自一二荐绅先生聚徒讲学日以寖广而依附者遂借以求名于是入者谓之同类出者谓之匪人而朋党之势成矣朋党既成则朝廷之上彼此相倾至于颠覆而不悟论世者所以慨焉三叹也今
　　朝政清明羣工恊从容礼让之风达于天下固宜无前明之所为者乃闻三吴士子竞倡文社各立名目此何为者耶将依附者假托以求名耶且多士亦乌知名也以使者所闻古之名士其风尚气节文章经济卓然见于天下而天下信之乃可以言名士矣今多士之所为名何如哉不过聚浮薄少年酒食徴逐图一饷之乐耳目不识诗书之文口不道忠信之言心不知长幼之节私为坛坫互相诋毁甚至防手骂詈不避尊亲譬如聚飞蝇于溷轩角羣鼠于穴内尚不足供识者之一哂尔多士亦何取于此也郭林宗汉季髙士不与清流刘景升三品下才亦列俊顾然则世人是非不足相轻重多士亦审矣多士以使者所闻身体力行名将自至所谓金精美玉不即人而人即之亦安以求为也自今以徃多士能濳修自立者上也改趋易虑化异为公者次也否则使者必以法绳其后矣
　　十二则
　　古人著书皆有所为即制义选本亦不苟且评隲昔艾东乡忧天下之阳奉孔孟隂归佛老也于是尊程朱辟二氏屹然以斯道自任故定待二书凡文之稍背先儒者必涂乙而标识之其用意正而立言当矣他如郑峚阳之四十名家韩乌程之文室文在文闲陈溧阳之名家制义虽去取有法识者犹病其未醇盖选政之难如此后之学者于圣贤指归文家宗派槩未有闻而滥操选政至于防绔小儿自署先生之号巧作市侩亦标叅阅之名倩学究为伪文冀他人之不识赂村童为弟子侈吾党之有徒取舍任心何知难易妍媸随俗安问是非展转相承迷误后学政使者之所叹息而深恨者也今除先正大家文及当世大人先生所选外槩行禁止坊人有擅刻者必以罪罪之
　　十三则
　　国家取士二塲用表三塲用防所以观士子排偶之文考古今通达之识也奉行既乆视为具文遂有四六不知何体防问不知何事非临塲倩人即率意妄作以为主司防防数判无事须此不知四书经义止试一塲而表防独试两塲其得土苴弃之乎夫排偶之文莫工于崔蔡次则为徐庾又次则为郑穆为眉山悉有法度可师多士能于平日作八股时加意及此则临时自闲与夫渴而穿井鬬而铸锥者相悬万万也若夫策问之法于经史取之而已矣
　　十四则
　　世罕全才学有偏至有书破万巻而拙于文词者有工为诗古文词而短于举业者但以风檐寸晷求之其途已隘今当
　　右文之代闳通淹雅正切旁求江南素号才薮诸生中有古学优长斐然述作者使者尤所敬重当于正考之余别出诗赋等题以占宿学果有出羣之才自当破格超奨如不命题亦无以溷扰为也使者向有杜韩白苏黄陆六家诗选容授之梓人与多士订正而细论之
　　十五则
　　文武两途国家并重士之慷慨自命不屑章句思欲从事于马蹄间者固应有人而其委巷粗材未通武略以戏车扛鼎阑入其中亦不为少于是什百为羣摴蒱作剧失意桮酒即手搏相向荡然无复名教之闲诗书之气故士子一列武生谓之异途而学使亦厌其然凡一切校阅下文生一等而先事约束之条目不与焉今使者为国家収异材防竒士不复问所从来文生武生眎之一体无复异同但以自古豪杰未有不晓诗书不习礼譲而可为名将者若粗中刚暴尚气陵忽不惟官途不至亦且临事无谋误人委任国家何取于此而之学校董之师儒哉昔戴若思少无行检陆机劝之就学遂折节自励为晋名臣岳飞性好野战宗泽授之以兵法乃屈首授书为宋贤将诸生有志功名须以古人为期循使者之教诲而力行之慎毋以武人自豪也
　　江隂示诸生
