<!-- { "loadSidebar": true } -->
    奉进止：“当今百姓之困，众情所知。减税则国用不充，欲依旧则人困转甚，皆由货轻钱重，徵税暗加。宜令百寮各陈意见，以革其弊。”
    右，闰正月十七日，宰相奉宣进止如前者。臣以为当今百姓之困，其弊数十，不独在於钱货徵税之谓也。既圣问言之，又以为黎庶之重困，不在於赋税之暗加，患在於剥夺之不已；钱货之轻重，不在於议论之不当，患在於法令之不行。
    今天下赋税一法也，厚薄一概也，然而廉能莅之则生息，贪愚莅之则败伤，荩得人则理之明验也，岂徵税暗加之谓乎？自岭已南，以金银为货币；自巴已外，以盐帛为交易；黔巫溪峡，大抵用水银、朱砂、缯帛、巾帽以相市。然而前人以之理，後人以之扰，东郡以之耗，西郡以之赢。又得人则理之明验也，岂钱重货轻之谓乎？自国家置两税以来，天下之财限为三品：一曰上供，二曰留使，三曰留州。皆量出以为入，定额以给资。然而节将有进献以市国恩者，有赂遗以买私名者，有藏镪滞帛以贻子孙者，有高楼广榭以炽第宅者，彼之俸入有常也，公私有分也，此何从而得之？又国家置度支、转运以来，一则管盐以易货，一则受财以轻费。近制有年进、月进之名，有正、至、三节之献，彼之管盐有常也，受财有数也，此又何从而得之？且百姓国家之百姓也，货财国家之货财也，不足则取之，有馀则舍之，在我而已；又何必授之重柄，假之利权，徇彼之徼恩，成我之怨府哉？今陛下初临亿兆，首问群寮。诚能禁藩镇大臣不时之献，罢度支、转运别进之名，绝赂遗之私，节侈靡之俗，峻风宪之举，深赃罪之刑，精核考课之条，慎选字人之长，若此则不减税而人安，不改法而人理矣。
    至於古今言钱币之轻重者熟矣，或更大钱，或放私铸，或龟或贝，或皮或刀，或禁埋藏，或禁销毁，或禁器用，或禁滞积，皆可以救一时之弊也，然而或损或益者，荩法有行不行之谓也。臣不敢远徵古证，窃见元和以来，初有公私器用禁铜之令，次有交易钱帛兼行之法，近有积钱不得过数之限，每更守尹，则必有用钱不得加除之榜，然而铜器备列於公私，钱帛不兼於卖鬻，积钱不出於墙垣，欺滥遍行於市井，亦未闻鞭一夫，黜一吏，赏一告讦，坏一蓄藏。岂法不便於时耶？荩行之不至也。陛下诚能采古今救弊之方，施赏罚必行之令，则圣祖仁宗之法制何限，前贤後智之议论何穷，岂待愚臣盗窃古人之见，自称革弊之术哉。谨录奏闻，伏听敕旨。
    ●卷六百五十二
    ☆元稹（六）
    ○钱重物轻议
    右，臣伏见中书门下牒，奉进止，“以钱重物轻，为病颇甚，宜令百寮各随所见，作利害状类会奏闻”者。臣备位有司，谬总邦计，权物变弊，职分所当，固合经心，自思上达，岂宜待问，方始启谋。臣伏以作法於人，必求适中，苟非济众，是作不臧。所以夙夜怀，重难其术。伏奉制旨，旁采庶寮，臣实有司，敢不知愧？既不早思所见，上沃圣聪，今乃备数庶官，肩随奏议，无乃失有司奉职之体，负尸位素餐之责。况道谋孔多，是用不集，盈庭之言，自古所知。至於业广即山税徵谷帛，发公府之朽贯，禁私室之滞藏，使泉流必通，物定恒价，群议所共，指事皆然。但在陛下行之，有司遵守利害之说，自足可徵。若使将广引古今，诞饰词辩，有齐画饼，无益国经，恐重空文，不敢轻议。谨议。
    ○迁庙议
    谨按，礼官以顺宗至德大圣大安孝皇帝神主升，则中宗大和大圣大昭孝皇帝神主为代数当迁之庙。议者云：“中宗复辟中兴，当为百代不迁之庙。”台、省官等又议云：“则天为居摄，则中宗非中兴之主，不得为不迁之庙。”以愚所裁，皆非得礼之中也。
    案礼官与台省官等议，但以为中宗非中兴，故不得为不迁之宗。曾不知虽实为中兴，亦不得为不迁之庙。何则？祖有功而宗有德，荩谓始有功者为祖，始有德者为宗，非谓後代有功有德者尽为祖宗也。《礼纬》云，唐、虞立二昭二穆，与太祖之庙为五。夏不立太祖之庙，四庙而已，至後代以禹为宗，亦立五庙。其馀仲康复厥位，少康代寒浞，岂非嗣夏中兴哉，并无祖宗之号。至殷以契为始祖，初立五庙，後代以汤为宗，遂立六庙。太戊、武丁之徒，虽有中宗、高宗之名，荩子孙加之懿号而已，亦无不祧之说。周人以後稷为始祖，後代又祖文王而宗武王，遂立七庙。唐、虞、夏、殷、周，虽立庙之数不同，其实亲亲之庙，皆以四为准。《礼记王制》云：“天子七庙，三昭三穆，与太祖之庙七。”荩後稷、文、武三庙为不迁，其馀成、康已降，尽为祧庙。故《周礼》“守祧”注云：“先公之祧，於後稷之庙；先王之祧，於文、武之庙。”若以为後代有功、有德者尽为不迁之庙，则成、康刑措，宣王中兴，平王东周之始王，并无不祧之说，岂非有功有德哉？荩以为七庙之数既定，若亲尽之庙不毁，则亲亲之昭穆无所设矣，故不得不祧耳。至汉承秦灭学之後，诸儒不通大义，匡衡、贡禹之徒遂建议云：“高帝为太祖，孝文为太宗，孝武为世宗，孝宣为中宗，惠、景已下为迁庙。”适值汉祚不永，昭、成已降，德不逮於四君，向若汉有八百之祚，继德之君有若孝文、孝武者七人，尽为不迁之庙，岂可後代遂不祀其祖祢哉？不经之言，孰甚於此。又有以七庙之外，别立祖宗之庙为说者，以理推之，尤为不可。假如圣朝以景皇帝为太祖，神尧大圣大光孝皇帝为高祖，文武大圣大广孝皇帝为太宗，别列昭穆之庙六，合不迁之庙为九，荩以为积厚者流泽广，故以增亲亲之庙六矣。夫传无穷者，为万代计，国家以圣生圣，以明继明，无非有德之宗，尽为有功之祖，则百祖千宗，尽居别庙，於礼又可乎？必若俟其褒贬，然後定祧迁，则是臣子有轻议之非，万代无可传之法，考殷、周则无据，言情理则两乖，考古宜今，孰云可者？曷若削汉朝不经之说，徵殷、周可久之文，从亲尽则迁之常规，为万代不朽之定制，不易亲亲之祀，终无惑惑之疑，诚一王之盛典也。谨议。
    ○对才识兼茂明於体用策
    问曰：朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜“昌言”而嘉猷罔伏，汉徵“极谏”而文学稍进，匡时济俗，罔不率繇。厥後相循，有名无实，而又设以科条，增求茂异，舍斥己之至论，进无用之虚文，指切著明，罕称於代。兹朕所以叹息郁悼，思索其真，是用发恳恻之诚，咨体用之要，庶乎言之可行，行之不倦，上获其益，下输其情，君臣之间，欢然相与，子大夫得不勉思朕言而茂明之。我国家光宅四海，年将二百，十圣宏化，万邦怀仁，三王之礼靡不讲，六代之乐罔不举，浸泽於下，升中於天，周汉已还，莫斯为盛，自祸阶漏坏，兵宿中原，生人困竭，耗其大半。农战非古，衣食罕储，念兹疲氓，未遂富庶。督耕植之业，而人无恋本之心；峻榷酤之科，而下有重敛之困。举何方而可以复其盛？用何道而可以济其艰？既往之失，何者宜惩？将来之虞，何者当戒？昔主父惩患於晁错而用推恩，夷吾致霸於齐桓而行寓令，精求古人之意，启迪来哲之怀，眷兹洽闻，固所详究。又执契之道，垂衣不言，委之於下，则人用其私；专之於上，则下无其效。汉元优游於儒学，盛业竟衰；光武责课於公卿，峻政非美。二途取舍，未获所从，予心浩然，荩所疑惑。子大夫孰究其旨，属之於篇，兴自朕躬，无悼後害。
    对：臣方病近古之策不行，而陛下幸及之，是天下人人之福也，微臣其敢忍意而不言乎？且臣闻之，古者以言赋纳，岂虚美哉，荩用之也。是以益赞禹而班师，说复王而作命，斯皆用言之大略也。洎汉文帝羞不若尧舜，始以策求士，乃天下郡国有贤良之贡入焉，塞诏者晁错而已。至武帝然後董仲舒出，然而卒不能选用条对，施之天下。夫用其策不弃其人，以其利於时也；得其人而弃其策，又何为乎？若此则徒设试言之科，而不得用言之实矣。降及魏晋，朝成而暮败之不暇，又恶足言其策哉？我唐列圣君临，策天下之士者多矣，异时莫不光扬其名声，宠绥其爵禄，然而曾不闻天下之人曰：“某日天子降某问，得某士，行某策，济某功。”抑不知直言之诏屡下，而直言之士不出耶；亦不知直言之士屡出，而直言之策不用耶？今陛下肇临海内，务切黎元，求斥已之至言，责著明之确论，实命说代言之盛意也，微臣何足以承之？然臣所以上愚对，皆以指病陈述而为典要，不以举凡体论而饰文词，事苟便人，虽繁必献，言苟谐理，虽鄙必书，固不足以副陛下恳恻之诚，庶可以尽微臣体用之目耳。伏愿陛下以臣此策，委之有司，苟或可观，施之天下，使天下之人曰，“惜哉汉文，虽以策求士，迨我明天子，然後能以策济人”，则臣始终之愿毕矣。如或言不适用，策不便时，则臣有瞽圣欺天之罪，将於典刑，陛下固不得而宥之矣，亦臣之所甘心焉。
