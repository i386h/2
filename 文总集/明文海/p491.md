<!-- { "loadSidebar": true } -->
　　予友山隂陈君直夫能复其先业于破荡流窜之余又能创祠堂置祭田而使其父祖得复血食于丘园桑梓之间传所谓善继述之孝者直夫有焉西涯李先生记其祠堂谓直夫之所自尽可以教其子孙亶其然乎东白张先生书其记后谓直夫二兄继卒主其祭者次属直夫直夫尝以其子继伯兄律之宗法决所不可此则非予浅学之所能解也盖直夫立祠堂时其伯兄尚无恙固尝主其祭矣尝主其祭即宗子也按子程子曰礼长子不得为人后若无兄弟又继祖之宗絶亦当继祖礼虽不言可以义起此可见宗子之絶不可不为之立后以主祭也或谓祠堂由直夫而立则其祭自当直夫主之不必为其兄立后也予又闻吕汲公有言礼宗子为士庶子为大夫以上牲祭于宗子之家故今议家庙虽因支子而立亦宗子主其祭而用其支子命数所得之礼此又可见祠堂虽立于庶子而祭必主于宗子也东白先生以理学名一时其言必有所据惜予未及请问其详也因直夫出示此巻故识予之鄙见如此直夫试以予言质之倘别有所闻因风幸以告我









　　明文海巻三百
　　钦定四库全书
　　明文海巻三百一　　　　余姚黄宗羲编
　　序九十二
　　杂序
　　书玉晨观无梁殿落成碑【马一龙】
　　孟河子曰君子以体用之学修诸身而措之天下也凡可风世禆吾道皆当立言示教不必择其类耳若张道人全恩建玉晨无梁殿十方檀越助成之虽非儒者所乐道其能立志成大事轻财济美推之士君子务事功以周还天下闻其风有不兴乎此人者非有势权能制人死命又非有傒希欲张植誉望取世间长物其殿废兴及成创难易东桥顾公文中载之可考见然动费二十余万金一人之身集众方货财不过大其声号于都邑闾阎之间以善念感发其心使人乐施积三十许年人无所猜疑沮挠迨其落成皆由十方出钜赀施与不吝无他天下事要在立志定为虑逺用心公持力久固虽甚艰大蔑弗济矣使道人无所事志勤始怠终私货财作目前计求其膏饱緼燠而巳则取人尺帛斗粟莫不多之又安得聚二十余万轻弃千金如数定者哉凡人或志非逺大私货财止为其身谋以贻之子孙探其一钱纷校不舍又安肯轻弃千金不少顾惜道人志欲有为终事如始人各见其心无所私冀其成也惟恐不足而与其成也惟恐不多执此以论天下士君子据名位享重禄富贵加于民操威福大权指顾呼吸无不奔走受命天下事固有甚易易如此者每至偾事无功为天下大僇岂区区道人不如可以深长思矣凡人立志不定见可欲则乱因心不公因所蔽而迁为虑不逺则防来弗达持力不久必尼徃弗成四者为事大蛊故一人作之众人背而违之真机感应有非声音笑貌可伪为者人其与我乎不然仰而望之者且幸其在上有所统摄在下有所依归无有行而不与焉如张道人可以观可以风又可与言君子之道孔子曰有教无类
　　跋王右丞画真迹【祝允明】
　　嗟乎魏晋六朝之迹予不得而见之矣入唐固当以辋川为宗祖山西有摩诘四景山水石本四方方尺有只薛尚功辈题识徧其上绘事岂金石所能办亦存其骨肉大都耳可见在当时巳稀阔珍贵之至故谋及琢磨而况于今乎倘能见之非人生大庆快耶迩来闻有一轴在亲军黄君所昨者乃得捧阅大内后宰门有丹漆巨挺一以支北扉不知防何年矣成化间挺偶堕地破乃髹竹也中藏巻三其一即此事闻进御重瞳一阅明日左右请所归掌时亲军伯父司礼侍侧上遂以赐之亲军云尔图用细练髙尺二寸长四尺竒前后周完末下正书三言曰王维制
　　西园雅防集序【何良俊】
　　上海乔子启仁读书之暇搆一园以寓游息初在城外嘉靖甲寅嵗倭夷至燬于兵后重搆于城内皆在所居之西故总之名西园云园中有紫芝堂飞云栖香霞馆芙蓉池碧梧舘玉宇台孤竹楼梅花堂崇兰馆诸胜处乔子别号水心而水心亭者则又其景之所防处也水石映带竹树繁密盖仅仅不逾数亩而至者觉人情萧逺翳然有濠濮之想乔子有文章喜客客至上海者必造乔子乔子常欵之园中乔子善吟凡客之以善吟至者必相与酧唱角胜争竒珠骈玉比其他如署榜题帖皆出名人手笔故一时乔氏西园遂传播吴中以为名处盖不独以其地之胜尔也乔子彚而成编名西园雅防集间寓书于太史公牛马走何良俊俾序之良俊曩时尝从衡山先生游每至吴中先生必邀至曲室先生喜谈吴中旧事凡髙人韵士其竒踪胜迹皆亹亹殊有味乎其言之长竟日忘去一日出玉山名胜集见示玉山者昆山顾仲瑛氏也顾氏在胜国时为东吴望族仲瑛读书好礼其园苑之盛称甲于江南即所谓玉山名胜者是也一时名流如柯丹丘杨铁崖张贞居倪云林郑徳明辈乐与之游处诸名胜处皆经诸公品题即名胜集所载余颇能忆得之大率署榜题帖亦皆详列与西园雅防集不异嗟夫叔世之人好名善夸故凡家累千金垣屋稍治必欲营治一园若士大夫之家其力稍赢尤以此相胜大畧三吴城中园苑棊置侵市肆民居大半然不过近聚土壤逺延木石聊以矜于一时耳主人日惟问田舍丘金积镪其所重在彼不在此故未闻其欵一佳客作一胜防扃鐍不数启己为狐所保矣可胜叹哉可胜叹哉近代且不论即胜国末与仲瑛同时者在姑苏称陈氏緑水园在松江称瞿氏园苑之盛为浙西之最嘉兴有陈爱山园此亦较著者然不过散见于郡志诸书特其名仅存耳求如玉山名胜其地虽黍离巳久而名篇雅咏流布于世后有名徳如衡山先生者与余辈复相与歆艶而赏叹之旷古以来兰亭辋川之后不一一见也猗欤盛哉今观乔子西园雅防集其客既不减丹丘铁崖诸公其文与诗复可与之角立而主人赏防之致固可槩见则安知数百年后不有髙人如衡山者复相与歆艶而赏叹之耶余故乐为之序若夫兹园之胜诸公摹冩己尽余不容复着矣
　　书世泽隆思巻后【何良俊】
　　良俊自羁贯时每读书之暇则喜延见长老问先朝故实凡郡县政令施设与夫田农登耗里巻间财力赢缩之故皆取耳目闻覩不欲其勦説载记长老言国家自太祖成祖驱除残暴仁宗以后羣圣守文脩治中间虽更土木之变而景庙监抚英宗复辟时皆増脩文徳当时民力未耗朝廷犹恐震惊四方缉绥之使旁午于道中外臣工祗承徳意惟谨守科条不欲事激昻擅兴机宜故上下帖服凡朝廷有大政令但以文符下藩省藩省以文符下郡县郡县督之赋役长赋役长坐里门甲乙呼之众即集而事随办故百姓给衣食长子孙终身不识官府者盖什六今圣天子欲兴尧舜之治加意元元然民力日耗国用日蹙四方逋负日积郡县以赋役长为不足信籍编氓而戸列之条教日繁法网日密百姓什一在家什九在公鞭棰缨纆如凝脂秋荼有司日夜焦劳事竟不理夫先后固未尝易民而治也然而简者易循急者难安是诚何故哉有识者必能知其渐矣长老称郡太守之贤者有常山樊公稷山王公鄢陵冝春前后两刘公县令有髙安陈公临朐冯公及良俊之所逮事者郡太守则汶上路公顺徳前后两何公长沙熊公县令则永丰聂公石首方公夫樊公通练事机处官如家其所兴建所谓徳在生民百世之利也稷山以清直着鄢陵汶上后何公以长厚闻宜春与前何公以精敏称长沙以文教显若夫髙安在割能断茍其所持虽抚巡不能移可谓峻法临朐清谨絶俗纯心为民近代所无永丰志存功业有常山之风加以兴学劝士殆欲过之石首当事无所推避乃髙安之流亚此皆章章著称者也然方正徳以来监司之权渐重凡所巡歴之地藩省大臣虽白头老成皆拜起罄折惟谨郡太守以下庭趋长跽同于厮役长沙在郡时长揖而罢傲然平视御史不能堪竟以论罢又巡抚所至胥史之徒皆有常贿一不如意则抉擿捃摭无所不至而临朐在县时独毅然曰华亭之民我子弟也割子弟之肉以餧鹰犬岂长民者所为卒不与乃亦以调去夫临胊适当华亭水俭例得报灾华亭有东西两乡西畏水东畏旱民戸有定籍而产无常处一有水旱以开荒为名规避百出是时或有以开荒告者公曰夫开荒则民之利五而奸诡之百吾不能以百易五利为奸诡作囊橐遂不许遂大为巡抚张公所窘然良俊闻临朐被系时至不能自给邑中荐绅哀其贫苦为之办餐呜呼由今观之可不谓难哉古称亷吏不可为不虚也昔沈瓒之为丹徒令以廉洁不事左右浸润日至遂锁繋上方瓒之见天子自理曰臣坐清无以承奉要人所以得罪上问要人为谁瓒之以手板四面指曰此赤衣诸贤皆是上知其无罪复其官若临朐者近之后临朐事竟得白调萧县擢尚书郎累官按察副司以归有子四人皆以文章名海内两人举于乡两人擢甲科歴官有声绩则天之所以报公者厚也孰谓廉吏果不可为耶乃辛亥嵗华亭之民咸曰前令冯公以百姓之故受折辱不少畏避今数嵗逋负欲以一时并征百姓死者相枕籍苟有肯为百姓受折辱如我公者民命其可少苏乎遂谋于学校白于抚巡相与奉公于名宦祠嵗祀之呜呼夫仕宦者不难于获上官之誉而难于得下民之心不难得民心于一时而难系民思于身后我公去任己四十余年而民思之如一日何哉记曰桃李不言下自成蹊盖我公纯心为民亦诚之所动云耳我公履歴之详郡大夫士纪撰类能言之良俊第述政理变革之渐与公所以系民思之故以告于有位云
　　周莲坡荣封序【王慎中】
　　迹混而人殊庸者之所忽而智者之所明也今夫材不试于事而虚有其职之号食不及其禄而遥有其秩之宠上之人无所择而畀之以为是其子若孙所得之职之秩而还以与其祖父无所费吾之器与名而可以为其人之荣也下之人不必量而受之以为是吾之子若孙所得之职之秩而推以及吾之为祖父者非有得于贤且能而可以安享乎上之赐也是今之所谓封官者也且夫不试于事而不食其禄者岂必皆无能之人哉盖有懐藏道徳重其身而不出遗逸于世而不悯者矣亦有挟长负奇屡干于时而不一遇龃龉坎□无所发愤而敛志以穷者矣重其身者无所慕于外非虚职遥秩所得而荣之也敛志以穷者志在于効长见奇而不肯以虚职遥秩自荣为乐者也然而上之人以是畀之则不得辞故有召之而不至官之而不屈而无有封之而不受者是怀藏道徳与挟长负奇之人茍有其子若孙所得职秩推以及之则无异于无能之人之所防者也此非所谓其迹混而非庸人之所能知者耶吴郡昆山周莲坡公其子大礼君为兴化府知府天子嘉其久劳于外善于持身谨法以仁其民也优以褒典授公以其子官以慰其子之勤而且以为宠焉于是公亦为兴化府知府尊于家公之夫人晏氏尊为恭人乡人无不为公与夫人荣者公方澹乎其深藏冲乎其善下守其履素之原而忘夫外来之益重珪累组之华其躬曽不加于草衣芰裳之陋雕毂文茵之愉其体不以易乎穴居石卧之颛而漠然不知名宠之贵锡贶之羡也岂非其志欲以有为不以虚得其职秩为荣而其自乐之道有不得而荣之者耶虽然所谓有道者不敢过于自肆而傲上之赐有志者喜于继之有人而不必其身之自为公乌得无以为荣乎哉公之所以为荣者如是是所以为殊于人也兴化君之僚郡丞吴君节推章君严事其长之贤本其所自而幸其所防之盛也欲有以赠公而余为之序如此公其不以余为庸人之知哉其以余之言谓有以明之哉
　　左太仆赠别巻序【杨时春】
