<!-- { "loadSidebar": true } -->
　　穹崇明堂倚天开兮巃嵸鸿蒙构瓌材兮偃蹇坱莽【萧本作漭】邈崔嵬兮周流辟雍岌灵台兮赫奕日喷风雷宗祀肸蠁王化恢镇八荒通九垓四门启兮万国来考休徴兮进贤才俨若皇居而作固穷千祀兮悠哉【司马相如长门赋欝并起而穹崇李善注穹崇髙貌羽猎赋鸿蒙沆茫顔师古注鸿蒙沆茫广大貌巃嵸瓌材偃蹇俱巳见前注坱莽广逺寥廓之意上林赋过乎泱漭之野杜甫八哀诗征尘昏坱漭泱漭坱莽其义同也封禅书上畅九垓下泝八埏服防注该重也天有九重东都赋登灵台考休徴刘良注休美也徴应也张载劒阁铭作固作镇左思魏都赋虽逾千祀而怀旧蕴于遐年　古赋辨体太白明堂赋从司马杨班诸赋来气豪辞艳疑若过之论其体格则不及逺甚葢汉赋体未甚俳而此篇与大猎赋则悦于时而俳甚矣晦翁云白有逸才尤长于诗而其赋乃不及魏晋斯言信夫穹音芎从音宗瓌音规垓音该】
　　大猎赋【并序】
　　白以为赋者古诗之流辞欲壮丽义归博逺【萧本作达】不然何以光賛盛美感天动神【班固两都赋序赋者古诗之流也李善注毛诗序曰诗有六义二曰赋故赋为古诗之流也子夏诗序动天地感神莫近于诗】而相如子云竞夸辞赋厯代以为文雄莫敢诋讦臣谓语其畧窃或褊其用心子虚所言楚国不过千里梦泽居其大半而齐徒吞若八九三农及禽兽无息肩之地非诸侯禁淫述职之义也【司马相如子虚赋臣闻楚有七泽臣之所见葢特其小小者耳名曰云梦云梦者方九百里乌有先生曰齐东渚巨海南有琅琊观乎成山射乎之罘浮渤澥逰孟诸邪与肃慎为邻右以汤谷为界秋田乎青邱徬徨乎海外吞若云梦者八九其于胷中曽不蔕芥上林赋亡是公曰夫使诸侯纳贡者非为财币所以述职也封疆画界者非为守御所以禁淫也从此观之齐楚之事岂不哀哉地方不过千里而囿居九百是草木不得垦辟而民无所食也周礼一曰三农生九谷郑康成注郑司农云三农平地山泽也谓三农原泽及平地也左传子驷请息肩于晋杜预注以负担喻也】上林云左苍梧右西极考其实地周袤才经数百【上林赋独不闻天子之上林乎左苍梧右西极丹水更其南紫渊经其北文頴注苍梧郡属交州在长安东南故言左尔雅云西至于豳国为西极在长安西故言右汉书武帝广开上林东南至宜春鼎湖御宿昆吾旁南山西至长杨五柞北绕黄山濵渭而东周袤数百里师古曰袤长也袤音茂】长杨夸逺设网为周阹放麋鹿其中以搏攫充乐
　　羽猎于灵台之囿围经百里而开殿门当时以为穷【萧本作雄】壮极丽迨今观之何龌龊之甚也【杨雄长杨赋序上将大夸逺人以多禽兽命右扶风发民入南山西自褒斜东至农南驱汉中张罗网罝罘捕熊罴猪虎豹狖玃狐猫兔麋鹿载以槛车输长杨射熊馆以网为周阹纵禽兽其中令逺人手搏之自取其获上亲临观焉是时农民不得收敛雄从至射熊馆还上长杨赋李善注李竒曰阹遮禽兽围阵也扬雄羽猎赋帝将惟田于灵之囿虎落三嵕以为司马围经百里而为殿门吴都赋龌龊而算张铣注龌龊局小貌　阹音区】但王者以四海为家万姓为子则天下之山林禽兽岂与众庶异之而臣以为不能以大道匡君示物周博平文论苑之小窃为微臣之不取也【史记天子以四海为家汉书宣帝纪奉承祖宗子万姓陈书太建六年诏王者以四海为家万姓为子一物乖方夕惕犹厉】今圣朝园池遐荒殚穷六合以孟冬十月大猎于秦亦将曜威讲武扫天荡野岂荒滛【缪本作淫荒】侈靡非三驱之意耶臣白作颂折中厥美【西都赋耀威灵而讲武事周易王用三驱失前禽正义曰三驱之礼先儒皆云三度驱禽而射之也三度则已又汉书田狩有三禽之制顔师古注三驱之礼一为干豆二为賔客三为充君之庖也楚辞令五帝以折中王逸注折犹分也分明言是与非也赋意谓分之而求其中惟兹所颂美较胜古人也】其辞曰
