<!-- { "loadSidebar": true } -->
　　朝列大夫国子祭酒陈公有刚正之徳亷厚之行博之学竒伟之文祗事列圣扬厯几四十年表然为中外之望此其画像也宜有賛咏以垂永久公名敬宗字光世四明人賛曰有严辟雍天子所崇司成监之以奏肤公济济多士是效是则规员矩方凖平绳直以成其徳以逹其材出而用之邦家之基惟兹陈公当世之杰宠命自天乃跻朝列髙冠正裳如珪如璋从容进退与道翺翔肃肃其仪侃侃其色有程有经以引以翼惟教之行小大奋兴百职用宜百度用贞巍巍具瞻展也君子神明相之永钖蕃祉国家万年羣贤賛襄斯公之休斯文之光
　　东里先生真賛
　　肃肃杨公盛徳在躬只事三圣不易其忠文为国华铺张扬厉克阐大猷以辅于治朝夕左右是曰荩臣雍容庙堂正笏垂绅其行有常其言有则众人是瞻学者是式岂弟君子邦家之光天子万年永笃其庆
　　吴敏徳画像賛
　　海虞吴敏徳为都察院右佥都御史持敬慎之心秉亷直之节其议论举措葢有前贤之遗风视世之随俗变化方外而圆内者相去逺矣此其像也而予为之賛允毅吴公率徳自躬圣明御邦克跻显融豸冠峩峩邦之司直必诚必恭不诡不激雍容进退端笏垂绅小人所惮君子所亲维昔名臣始终一致神之相之福禄斯偹风霜肃物生意寔存愿厥施以畅皇仁
　　介翁彭公像賛
　　浩乎其气之刚也确乎其行之方也不矫矫为异而秩秩有常也穷四圣之书精六艺之章也学至于命而诗昌也纫兰借蕙抟若芳也施之政教令誉式彰也岂弟君子众之所望也我仪图之遗像在堂也乡邦之思愈久而不忘也
　　楚国程文宪公像賛
　　楚国程文宪公之事元有古大臣之风此其像也公五世孙太常少卿南云以示直为之起敬起慕乃述賛曰肃肃楚公道徳在躬奋于前元克尽其忠天为世皇笃生此杰有言有猷有劳有烈盛治之兴本于用贤育贤之方教学为先俊乂以庸经术以正惟公之功国是斯定公之在朝从容賛襄刚毅不回摧奸击强公之在外弥纶化理扶植善柔如保赤子奥博之学雄浑之文以启后来以耀前闻景星庆云祥麟威凤夫岂偶然应时而动解绶归来葛巾布裳泊焉以休天下之望遗像在堂瞻者起敬子孙之思以绵厥庆
　　薛尚书像賛
　　其气也秀而充其貌也泽而丰服诗书以成名遭仁圣以効忠始则任御史之雄进而陟司冦之崇克明慎于宪章亦嫺练于礼容葢肃肃其敬而翼翼其恭锵锵乎玉之和楚楚乎服之衷监视于圆丘之上对越于清庙之中用无适而不宜信有感而必通惟神明之相之肆福禄以来降
　　祭文
　　祭监察御史彭百链文
　　子有美才而负直气为名进士为贤御史出入中外厥闻四驰中休于家孝养是宜谁生厉阶陷此罪罟皇仁如天徳施斯溥再登显荣受福则那一疾弗瘳命也奈何亲朋之谊笃爱在昔今不可见怆焉心恻灵柩戒行祖奠一觞安以即路归于故乡
　　祭太师杨公文
　　呜呼天之生贤将以用世惟公之生天岂无意赋以令徳既厚而充发为文章玉振金舂永乐之初公在宥密煌煌帝制多自公出迨事献陵上下实亲言无不从尧舜是陈宣徳以来至于今日明圣相继眷倚如一公之纳忠匪私其躬经幄纶闱夙夜敬恭山岳不移泽施万物公亦如之谦退不伐四朝元老众之所资天复何心而不憗遗九重悼嗟恩礼加厚哀荣始终况乃眉寿直之先世道义相惇及我小子凡四通婚从防翰林情好笃至我老益愚不克终事虽不终事旧爱未忘今则已矣能不痛伤灵车南还千古之别奠此茗饮欲语反咽公有治命凡祭皆辞薄物荐诚公其鉴之
　　祭母舅欧阳先生文
　　呜呼维我母舅实有盛徳乡邦所尊才识超卓文章典雅世亦罕伦儒林之英州里之秀学者如云授业解惑开其善端博其见闻抟若袭荃纫兰借蕙郁烈其芬嗟我小子早失怙恃罹愍遘屯眇末童防如坠渊谷几不能存提挈以徃衣之食之剖击防昏诲我诗书勉我道义毋辱清门自是以来粗克有立维舅之仁我之见舅如见我母意苦情亲谓当百年得遂瞻依鄙念获伸今舅已矣呼天叩地欲见何因母恩莫报舅徳未酬感痛则均向风长号形留神徃泪下沄沄写此哀悃望拜灵筵敬侑一罇
　　祭姊夫杨行简文
　　呜呼先公之壻惟君一人于我兄弟实为至亲君家上园世号巨室克亢其宗善继善述展其才能绰有令名千金之赋万石之征官既无违民亦有頼逺迩懽忻小大称【阙】姻族归义乡党归仁既公且平其言恂恂自我不见今三十载我姊先亡幸君犹在林泉之乐君得其真尚兾来归与君为隣兹忽闻讣君亦先逝汗漫之游谁测其至七十八龄不为不多水逺山遥伤哉柰何崇酒于觞载肉于俎陈此薄奠泪下如雨
　　焚黄祭告文
　　维正统十二年嵗次丁卯某月某日孙资政大夫吏部尚书直谨遣苐三子稹昭告子祖母赠淑人李氏尊灵仰惟圣明笃念臣下推恩之典必及其先肆我祖母既赠淑人兹复追封夫人秩正二品祗奉诰命不胜忻喜谨录黄燎告墓下痛惟小子始生数岁慈母背弃严父遘屯家本贫空亲戚无助独赖祖母仁爱笃至辛勤抚养教使读书当此之时侵侮者众藐然防稚不至失所先业祖坟不至盗夺变卖得有慿恃以克成立本房之危而安坠而复振是我祖母再造之徳也今直忝备官使禄不逮养感念畴昔痛切于心幸防国恩累赐褒赠徳善之报昭然不诬伏惟尊灵服斯荣命尚隂佑子孙延于永世谨告男资政大夫吏部尚书直谨遣第三子稹昭告于先妣欧阳氏淑人尊灵恭惟圣朝笃念臣下推恩之典必及其亲肆我尊母累有褒赠兹复追封夫人秩正二品只奉诰命不胜忻悦谨录黄燎告于墓下痛惟我母生我劬劳行年数岁遽见弃背仰赖积徳深厚庇及不肖以克成人今幸有俸禄而不得养朝夕备寒暑罔极之恩愧不能报每一念之中心如割天地有极此恨无穷明命贲临益深哀感尚祈祗服永佑后人谨告
　　男直谨昭告于显考显妣尊灵曰直才行鄙薄不克肖似幸承天宠进秩宫僚皆我考妣积徳所致肆蒙恩典更益宠褒显考加赠荣禄大夫太子太保兼吏部尚书显妣加赠为一品夫人荣命下临已尝昭告然于神位尚未改题稽慢之愆实不敢逭今者饰兹旧主署以新函伏惟尊灵即安于此以歆时祀以佑我子孙于永久谨告
　　方外
　　送道士王贞白序
　　兴国县治平观普觉成炼丹之地也成仙去后人尊其道者为立观以祀焉地既竒胜故居者徃徃多俊拔之士王贞白其一也贞白常从今长春真人刘渊然学道造其阃奥县之人凡有祷祈禳禬者必请贞白贞白亦尽诚为之由是人多嘉礼焉兴国虽贑属邑而与吾泰和境相接故其邑之贤者刘君溪逸尝请予大父竹亭先生以道义训其子所尊事者甚至于是邑之名人秀士多以诗酒相徃来予大父与溪逸君相继没后十四五年予亦偶游其地过治平观识道士康自成王常清暨贞白访予大父所与游者仅一二在焉葢已不能无盛衰之感矣去之二十余年予备员近侍从幸北京过徳州见溪逸君之少子敬孚葢敬乎为百户管军在徳州大有才望与予道旧故相得懽甚问其昔之一二在者今亦已矣独贞白辈超然尘外故无恙相与嗟叹岂劳于物役者果易衰而离羣逸居真足以自养邪去年冬国家建黄箓大斋徴天下道流而贞白亦来既毕事受赏而归留徳州徳州之人因敬孚而皆重贞白为出钱作三清像以金涂之又为刻诸神位皆髹漆而金饰其字贞白将奉归观中敬孚领军营造来北京求予文以华之嗟夫予之去兴国也久矣所谓治平观者葢彷佛记其处而不能道其详矣因敬孚之请而嘉贞白之为人能精修以昌其教也故为文以赠之而并道予之所感者焉
　　送多寳寺僧古章南归序
　　多寳寺在庐陵曲塘里林木蓊然髙甍巨桷参差隐见于苍烟翠霭之中溪水出其西绕寺门涓涓流横以石桥作亭覆之以为行人憩息之所予舅氏家永和故予尝徃来过之爱其幽雅殊胜意必有清修絶俗者居其中然未暇徃游也向尝以内艰家居至永和适曲塘里刘君士英邀予外弟欧阳士则教其家子弟因陪舅氏徃过之遂一游寺中殿堂门庑虽不甚髙大然规制深靓夐无尘迹寺僧四五人具茗饮迎客甚恭与之语皆恂恂切实必依乎理庶所谓清修絶俗者也其后起复官京师去之又五六年当人事纷扰尘土轇轕之际追思昔游邈不可得然后知山林幽絶之处葢方外之人所乐非用世之士可得而兼也今年古章因省其师来北京遂以其学受知于慈尝【阙】禅师时禅师方受命主天界寺乃署古章为主藏然以禅师未即南也且告归多寳以俟焉将行谒予求一言为赠予不暇作而古章求之不厌嗟夫予学孔子者也孔子曰道不同不相为谋古章何求予言之深哉虽然有偶同者焉吾儒之为学者贵乎静盖不扰于外物故能専心一意以明道徳之奥究性命之源而为佛之徒者亦以静为主故常居乎深山宻林持其心如铁石漠然无求于世乃能究其说之所至道虽不同其所以求之之方则一也古章归矣其尚静以求道哉若夫佛之说予不能如古章就其师而问焉其所以求之之方当不易予言也故书以赠其行
　　赠太虚师为安庆都纲序
　　予仕翰林三十余年其居北京亦二十年矣每勤于职务罕与外人接间以暇日出游思得方外之人可与晤语者兾一浣尘抱尝过城西天王寺上翠微山造圆通精舎又过清凉僧院地虽殊胜然求其可与语者未之有也因窃自叹恵休文畅齐已亚西与近之来复辈皆人耳何卒无继之者岂皆奔走于俗务邪去年冬十二月有恵然造门者予接之乃报恩寺住持逹上人也上人安庆人初出家天宁寺既悟佛法又通儒书喜为唐人诗其意气伟然非其他俗师可比谓予曰昔先大夫寓居安庆时喜为尘外之游无事则过院中相与论诗或竟日夜不厌其后徃知琼州尝有诗送之因为予诵说实造语不凡予既闻其所学又重其与予先公相好且予向尝求之而不得者今乃得之心窃喜且敬焉觊一徃谢未能也未几上人复过予曰吾法属祖璬号太虚实能嗣吾道今受命为安庆府都纲敢求一言为赠幸以先大夫之故无用辞嗟夫予非能知佛者上人既悟其法而又通于吾儒自为言赠之何不可而乃以属予岂以予言可用邪夫都纲之职一郡之学法者皆统焉其律已守道而不俟乎表励者岂人人能然哉必有以整齐之然后其心一其业専而教兴矣故都纲者一郡佛教之兴替所系也儒释之道虽不同然正已以正人则一而已祖璬为上人所重能齐众以兴教无疑也予虽不能知佛姑用其所同者以为祖璬赠上人以为然乎
　　送有中师归上天竺序
