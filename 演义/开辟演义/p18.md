<!-- { "loadSidebar": true } -->
　　一日，往淮水边相度地势，见一水怪形如大木，长十余丈，身如黑漆，其声戛戛然，浮于岸旁，以身触岸，岸皆为之崩。禹召本地父老询之，老人曰：“此名支期巫也，当天阴则浮沉出没，涨怪浪高数丈，坏人家屋舍。”禹遂令兵数千，皆执强弓硬弩，俟其出现，登高射之。次日其怪果浮水而出，兵皆登山射之，箭密如雨，支期巫死于水中。禹见水怪已除，传令三军动工掘堑。只见水流澎湃，逾岸数丈。三军漫散而逃。见一兽行踏水面，往来如飞，耳目俱无，八首八足。禹询诸父老，皆不知何名。亦令兵射之，无一箭着肉。禹叹曰：“天乎是使我不得成功，盖愆斯民长从鱼鳖侣矣！”抱闷不已。
　　是夜复梦玄夷使者谓之曰：“此天吴也，不食不死，千岁乃毙。吾为汝召庚辛之神以治之。但须佐之以铁门四扇，各长八尺，阔四尺，厚一尺。铁柱十六根，长一丈，各重八百斤。铸成沉之水底，令千兵齐呼曰，‘雕其骨，刻其脂，戕锣戕锣，委渚为夷。’仍鸣金擂鼓，以助庚辛之威，波恬浪息乃止。”言罢而去。禹记其言，令军人如法铸成铁门铁柱，沉之水中，金鼓呐喊之声，闻百余里。只见阴云四布，怪风波浪拍击不绝。须臾云开浪息，禹令止金鼓，分拨疏通，旬日告成。
　　禹大喜，至岷山，疏凿江流。至白帝城，见其悬崖削壁，水门狭隘。令军人用火燔之，不开。工人曰：“不可为也。”禹曰：“岷山周回千里，惟此一道，若不安流，其害更有甚于淮河之水者。今暂劳，乃得永逸。汝等勿得阻难。”是夜梦神赐以九牛黄龙导水。次日兴工，岸崩如雷，上起西陵峡，中巫峡，下归峡止，三峡共七百余里，顷刻疏通。至今西陵峡壁岓，犹有影不灭。故人皆称神禹焉。一带江流底平。禹遂南登宛委山，取黄帝《水经》看过。然后南疏云梦、洞庭、潇湘、沅沣、长酉、资、溆、渐九江也，既治，遂东疏彭蠡、震泽、松江、娄江、东江三江。
　　当其东疏三江之时，三过涂山氏之门而不入。涂山氏自夫高后，生子四岁，名曰启。闻夫治水过其家，抱启出视，启呱呱而泣。禹皆不顾，弗以妻子挠乱其心，帷相度治水为急务也。在外一十三年，所在皆欢声载道，箪食壶浆以迎。禹呼百姓告之曰：“今洪水已平，粒食可兴，须辨土色以为耕艺，汝等自此安心矣。百姓感谢。禹遂回朝复命。
第五十回　舜南狩禅位于禹
　　却说舜帝设朝，聚集两班文武，拜舞山呼毕，问群臣曰：“朕命禹往治水，经今一十三年，未知功效何如？”皋陶出班奏曰：“臣闻禹治水，三过家门而不入，焦劳若此，岂不成功！”言未竟，传奉官奏禹治水回朝。帝急命宣入。禹至，拜伏殿阶，山呼毕，帝劳之曰：“卿去十三年，朕无时不在心。今卿治水，其功成否？”禹顿首奏曰：“赖圣上洪福，九州既正，臣治洪水颇得次第。自今以后，谅不至有受害矣！”帝曰：“卿可将制治之要，细言一遍，与朕识之。”禹奏曰：“臣辞陛下之日，自帝都起，遂先开九州，次通九道，障九泽，度九山。陆行乘车，水行乘船，泥行乘橇，山行乘檋。教民掘地而注之海，驱蛇龙而放之苴。水由地中行，江淮河汉是也。险阻之水既远，禽兽害人者消，然后人得平土而居之。百姓又得卑湿地以种五谷，而民从此得足食矣。”帝闻禹之奏，大悦曰：“皋陶前言卿治水勤劳，在外十三年，三过其家，不顾妻子，不入其门。朕思非盛心诚意，安能如此？自开辟以来，无如卿之功也！”帝顾谓群臣曰：“朕子商均不肖，朕欲立禹以代朕位，诸卿以为何如？”群臣奏曰：“陛下洞见甚明，臣等愚昧，伏乞圣裁。”禹闻帝及群臣之言，惊怖汗流，不敢应对，但只叩首而已。帝又顾谓禹曰：“卿宜勉成，毋负朕托。”禹不敢伸一言。帝曰：“卿等且退。”
　　一日，帝命排驾南行，巡狩至苍梧之野，忽身沾寒疾，一病不起，不能乘驾回朝。乃召禹及群臣至苍梧，后娥皇、女英亦至。帝见群臣皆至，召入卧榻前，各叩首问安讫，帝曰：“朕出南巡，陡沾风寒，不意沉重之甚，恐不能起与汝众臣再议朝务矣。朕子商均不肖，前曾与汝等言过，朕崩之后，众臣可立禹以代朕位。各宜遵守朕嘱，毋得外议。”又召禹曰：“卿德播于海内，名闻于天下，百姓咸得其欢心，代朕之位，卿其勉之勿辞。”禹只得唯唯受命。帝唤二后妃曰：“朕蒙失君不弃，授之天下，又妻之二女，此恩此德，无有报日。但朕承位，不敢偷安，今得天下安宁，皆赖二卿内助扶持。不想一病至此，自知无有起日，不能与二卿相随悠久。朕崩之后，天下授之于禹。二卿自爱。”帝言罢而崩。在位六十有一年，寿一百一十岁。娥皇、女英大恸，泪洒于竹，皆成斑痕。禹同群臣即行殡礼，葬帝于九嶷山。众臣随二后驾回朝。禹归家，即同妻子逃于阳城。众臣寻见，叩首而拜。禹曰：“某德薄对疏；何能以主天下？先帝况有子商均，某安敢遽承大位！”皋陶曰：“君命不遵，一罪也。以万民付之不肖，二罪也。今不奉命，致天下无主，三罪也。请明公熟思之。”禹曰：“蒙足下见教，某实不称其职。”皋陶曰：“不可太谦。天下不可一日无君，请上车驾。”禹见众臣立逼，只得而行，众臣簇禹车驾回朝。不知后事如何，再听下回分解。
　　胡五峰鉴断曰：读五帝书，而后知圣人泽及斯民之远也。后世有立功于一时，兴利于一邦者，人犹追恩而祀之。是数圣人者，有功于天下万世，皆不得推苗裔，立宗子，建庙庭，春秋四时而享天下之报也。噫！
第五十一回　禹王承位会诸侯
　　却说禹乃黄帝元孙，黄帝生昌意，昌意生颛顼，颛顼生鲧，鲧娶有莘氏之女名修已，见流星贯昴忧梦接而孕，怀十有二月，乃尧戊戌五十八载六月六日，生禹于僰道之石纽村，姓姒氏。禹为人敏给克勤，其德不违—，其仁可亲，其言可信，声音应为钟律，以身合为法度。行年三十未娶，行涂山寿春，恐时之暮，失其度制，乃祝于天云：“吾娶也，必有应矣。”乃有白狐九尾，造于禹前。禹曰：“白者，吾之服也。九尾者，王之证也。”于是涂山之人，闻其异，为之歌曰：
　　绥绥白狐，九尾庞庞。我家嘉夷，来宾为王。成子室家，我都攸昌。天人之际，于兹则行。
　　禹遂娶涂山之女，名曰女侨，生子启焉。
　　舜帝既崩，禹避舜子商均于阳城。群臣诸侯，不归商均而归禹。于丁巳年夏四月，受舜禅。禹以金德王，建都安邑，国号夏。仍有虞氏，乃去帝号称王。立涂山氏虞为后，立启为太子。以建寅为正月岁首，色尚黑，牲用玄，以黑为徽号。作大夏之乐。舜帝初分天下为十二州，自禹王即位，分天下为九州。收天下美铜铸九鼎，列分野以象九州。差田土之高下，定贡税之式度，立井田封建之经界，尽一时斯民养生之道。
　　禹王即位，众臣朝贺，山呼拜舞毕，王曰：“朕欲南巡，会诸侯于涂山，承唐虞之盛世，以立德教，以明朕心。卿等以为何如？”众臣奏曰：“圣意际盛，无有不可。”王悦，即命颁召南方各镇诸侯去讫。昔黄帝作车乘，少昊加牛引车，今王命奚仲加马为引，以别尊卑等级，王乘之以会诸侯。
　　王过江，舟至江心，忽然波浪掀天，见一黄龙负舟，舟中人皆惧。王见舟若将覆之状，仰大叹曰：“禹受命于天，竭力以劳万民，此天所以为我用也。夫生寄也，死归也，奈何忧龙焉！”视龙犹蝘蜒矣。王颜色不变。须臾龙俯首低尾而逝。王舟遂至岸。
　　一日到涂山，众诸侯排列，出接车驾。且说是那几镇？皆是南方，共二十四路，羲农封者：
　　有巢侯纪　燧人侯会　神民侯国　黄神侯直　猗帝侯勤　皇覃侯星
　　次民侯册　启统侯可　大敦侯东　大隗侯正　谯明侯登　黎灵侯仲
　　冉相侯大　空桑侯礼　涿光侯德　蜀山侯文　泰一侯官　弇兹侯方
　　吉夷侯阳　巨零侯灿　东户侯变　巫立侯春　钧阵侯远　稀韦侯静
　　禹王上了盟坛，随班文武左右侍立，众诸侯参拜已毕，王曰：“朕素无才德，蒙先帝付之以大业，卿等皆承前朝封爵，各宜遵守圣盛，务行仁德之政，无负先君之化。”众诸侯皆唯唯听命。王曰：“朕德薄才拙，不足统一天下，受先帝之命，众王推立，每不自安。朕今悬钟鼓磬铎鞀音逃，以待四方之士。
　　若有教寡人以道者，许击鼓而迸，寡人领教之。有谕以义者，许击钟。告以事者，振铎。语以忧者，击磬。有狱讼者，摇鞀。卿等亦宜置此物，以谕民众。”诸侯齐声领命。王大喜，命排筵席，酒用醴酪，款待诸侯。饮宴毕，各散。次日，众诸侯登坛，齐列谢宴。王命各归本国，众侯谢恩而去。王亦整驾回朝。南方自此皆依王化。
　　王巡狩回，见路上罪人，下车问之曰：“汝等何至于此？”众罪人奏曰：“某获某罪而受此。”王听罢，泣之。左右曰：“此等罪人不顺，该受此刑名，主上何为哭之？”王曰：“先代之人，皆以尧舜之心为心，寡人为君，百姓各自以其心为心，故遭此刑，是以痛之。”遂分付左右，以历山之金，与民赎罪，听其改过。罪人再拜叩首而去。不题。
第五十二回　禹恶旨酒贬仪狄
　　却说禹王自会诸侯回朝，一日升殿，群臣朝毕。有一臣姓仪名狄，生得头偏面陋，鼻勾耳薄，专一好沉湎留连之乐，出班奏曰：“臣思乳浆为酒，味甘而气臊，非所以奠神明养圣志者。臣于诸乐中，取其暖热甘苦者为未作麯，酿酒。以米热炊和麯，觉气味香芬，可以通和血脉，畅快肌肤，忧可以为喜，乐可以忘饥。”王命取来尝之，放于龙书案上，闻其香味，遂连饮数杯，不觉酩酊大醉，侍臣扶入寝宫。群臣皆散，俱到仪狄府求饮。仪狄出酒，众臣饮毕，皆曰：“此酒可以润皮肤，行气血，遮风寒，可为千古之宝。”各求酒方去仿造。
　　却说王睡至四更，醒来大惊，急出设朝，聚文武多官，拜舞毕，王宣仪狄，谓之曰：“卿昨进酒，果胜乳浆，少饮则血气通，多饮则心性乱，恐后世人嗜其甘香，饮之不节，必有因酒而亡国丧家者。速宜灭之，勿传天下，以害后人。”即当殴贬仪狄为庶民，禁止不许造饮。岂知革一弊，兴一弊。只知贬狄为民，怎知狄回家，暗造发卖。众臣得酒方，亦皆在自家造饮。王不之知也。俗云，家家造私酒，不犯是高手。信有之乎。
　　且说王一日登殿，欲会东西两路诸侯于会稽，命益领旨前去。益辞王先行，会东西二路诸侯。二十九位，乃伏羲、神农、黄帝、尧、舜朝封立者，不知姓名是谁，且看开列于左：
　　女皇侯　史皇侯　柏皇侯　无怀侯　昊英侯　辰放侯　阴康侯
