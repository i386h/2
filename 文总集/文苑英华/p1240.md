<!-- { "loadSidebar": true } -->
　　有唐赵郡李府君春秋四十三厯官十有二政以尚书郎柱下史分王命于江淮上元元年秋八月十三日遘疾终州官舎之次夫人范阳卢氏先府君三年而少六嵗至徳二年九月乙亥捐于呉兴郡长史之舘属以国难家窭靡遑还葬乃各于次而卜宅焉然其引也盖殡贞元三年嗣子腾世先人之文行仕殿中侍御史惟周公合祔之事得请于冬十有一月奉府君夫人之防至自呉楚粤明月五日迁窆于某原礼也府君讳澥字坚永京源宗冠盖功伐史氏志其大家牒详其细曽祖行敷皇朝曹州离狐县主簿祖懐一左千牛并州晋阳县尉父雍问虢州湖城县令代有令闻而无违徳府君生而博厚长而敏逹超特简厉中和直清著书属词居处执事非中道不蹈非圣言不闻天寳中擢进士调太子校书当时海内无事缙绅之徒以能赋为贤及门为贵其望登朝也如天之不可阶而升而言语侍从主文典宪之列充其选者必第一流府君以通书舎人转左补阙监察御史宗季年逆帅兆乱乱成于宠上莫得闻府君奉使朔陲复而露奏其后以直道不可得而亲踈为诛其不附已者所中配流卢溪郡至徳嵗起家宰江隂厯佐晋陵呉兴丹阳三郡或叅将府张公镐军事其佐郡也亷使輙移真守以避府君大率以古良二千石之理为之其佐戎也王师頼焉明年克复二京博求多士徴拜金部员外郎稍迁刑部郎中言逹于上而惠及于下者非一上元中帝念宗室大臣防东南节制时危任重咨忠贤以贰之诏加府君御史赐银印朱绂辍为其介府君方勤王侯伯之事啓其所奉道之将行也末如命何夫人皇朝刑部郎中瀛汝二州刺史怿之孙吏部员外郎汝州刺史僎之子年若干归于我孝友礼乐得之性命越自龆齓闻于家人率是道也移于夫族而夫族之长防内外受其厚者报亦如之惟府君才中公卿而位止下大夫爵冝难老而年夭强仕夫人慿善之积作贤之合天与之偶命与之违命也双劔相从万里同穴始者鳯凰之兆岂吉防类乎员辱命长僚托志卒葬而巳铭曰
　　仁夀才贵天之所大如何李公不卿不艾婉婉内子福孤具美徳丰椒兰年夭桃李似续惟贤永懐奉先成周还葬于万斯年
　　河南少尹裴公墓志铭　　　前　人
　　唐贞元八年冬十月二十有八日前河南少尹裴公讳济字庄时春秋五十卒于京师靖安里之旅舎明年夏四月朔葬于绛州闻喜县之故原从先公居礼也髙祖懐节皇朝洛州刺史生太府少卿昭昭生蔡州刺史刚刚生扶风郡雍县令防公则雍县府君之长子也生而頴秀长而博辩质如琼枝文如春林尤长记诵之学酷重许与之契耳目一厯輙在心口意气相合坐遗形骸天寳末学优艺全方登俊造之贡俄属国难家疚岖﨑险难以防徃事居之孝称于所至服阙襄阳节度使来琪表襄州叅军事属有势胜而理负与人争官者州府畏之公时摄功曹掾守文与直不为之挠琪嘉其所执升之賔介有疑焉【一作为】輙以咨之他日琪自相位获谴已而伏诛凡百门吏逃难觧散公与陈郡殷亮始冐危于保衞终毁家于葬防君子难之故司徒李公勉聆公之节辟以为属自江西入尹京兆洎节制广滑汴三府以公明可折狱利可拨繁权可赡给清可澄察而武可临戎官厯金吾掾万年尉三御史二尚书郎以至于御史中丞职更推官洎支度观察二判官以至于行军司马公之奉李公也若体从心李公之任公也若素受彩李公制用公为利噐李公翺翔公为羽翼厥后李公罢镇迁河南少尹故孜孜励精贰前后之政与我同志者必以呉公李膺之名归之其有所执頼于周人者非一贞元五年受代来朝上京燕息衡门咏歌卒嵗以俟道长末如命何初公之在滑也方属两河之惊不敢以非疾之忧贻于髙堂坚请退闲亦既终飬其在汴也有二千石结根贵幸怙宠傲慢収小惠于下隳大计于上公数其不供之咎请以去之言而未行拂衣自免未防彼果颠覆李公于是厚礼还公且有中军中宪之授盖进退终始不违于道多此类也母弟澄检校膳部郎中润大理司直泾前頴州刺史少失先府君之教入学入仕为郎为邦皆公之训诱也夫人陇西县君李氏故太子賔客翼之子有淑媛之美成公之家事公姑之孝闻焉奉叔公之友闻焉其辅佐之力由中及外者出处闻焉今也髽首泣血自雍及綘一号千里行者悲之子曰铤弱而有立毁遇成人谓员平生交亲见托为志其文曰猗欤裴公昭朗直清哭来发迹和李腾声处则全飬出能保贞蒸蒸穆穆为子为孙夭阏遐志摧頽壮龄哀哉哲妇为代之程
　　监察御史裴府君墓志铭　　前　人
　　呜呼有唐君子河东府君之墓公讳某字某先伯益之苖裔分秦封晋史牒详之元魏河北太守万虎兄弟三人时称三虎并仕于魏魏都河洛在天地之中故裴氏始有中眷之号公则万虎八代孙也曽祖某冀州都督府长史祖某温州乐城县令父某蔡州司田叅军初命左领军衞仓曹叅军倅商州刺史李佐戎事迁同官县丞李侯移镇桂林统师南服表公为监察御史介澄察之政至今二府思李公之美繄公是頼使罢闲于洛阳不幸遇疾以贞元六年秋八月庚申终于立徳里之第享年四十有五明年辛卯葬于首阳山之阳筮与人三者习吉有子四人男曰绰曰约长【一作次】方齓防能言女子孟少绰季少约母弟佐洪州南昌县尉充本道防使从事讣之未及河南夫人穆氏秘书监新安公之季女惟是一日二日洎逾月之事实弱妻主之吾闻之生也全其道没也全其素是之谓君子公性充天醇气与道冥行本忠恕文以礼乐可不谓全其道乎遘疠弥年待变弥月疾能销公之体而不能防公之和命能夭公之生而不能汨公之正可不谓全其素乎表之以君子言之者无愧铭曰
　　夀不与仁相防贵不与才相期福不与善相报命不与事相随何四者之乖剌而不并集于斯已矣乎非夫人之为恸而谁为
　　秘书监致仕穆堂志　　　前　人
