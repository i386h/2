<!-- { "loadSidebar": true } -->
    自古遭圣明而功不立，都卿相而名不称者，盖有之矣。其或荷丕构而继志不忘，在下位而能伸其道，克扬前烈，以承後昆，其唯徐君乎？君讳秀，（《唐书宰相世系表》作“”）东海郯人也。其先出於伯益，实掌舜虞，裔孙偃王，躬行仁义，遂因国命氏焉。厥後乐以文侍金门，犀以礼优尘榻，仙人寄傲於贤圣，伟长首冠於应刘，英达相仍，有自来矣。宋有中书侍郎逵之、司空羡之，兄秘书监钦之。钦之子尚书仆射中书令湛之，湛之生黄门侍郎聿之，聿之生齐太尉孝嗣，孝嗣生梁侍中绲，绲生陈五兵尚书君敕，君敕生丹阳尹温。自司空已还，四为上公，五降帝女。尹生隋民部侍郎唐赠秘书监讳恕，监生金紫光禄大夫右散骑常侍兼礼部尚书讳筠，尚书生库部郎中，万年令、太子詹事讳昕（《宰相世系表》云：“孝嗣生齐侍中绲，绲生陈常侍君敷，君敷生隋通事舍人荣，荣生尚食直长恕，恕生春官尚书枝江公筠，筠生昕。”），皆以盛德济美，垂於世家。君即詹事第三子也，幼而聪悟，笃学能属文，事继亲以孝称。十馀岁时，父友凤阁侍郎姚元崇示君五百字诗，一览便诵。姚公奇之，因谓纳言狄公曰：“徐子珠华玉洁，後但不知命何如耳？”年十五，为崇文生应举，考功员外郎沈期再试《东堂壁画赋》，公援翰立成，沈公骇异之，遂擢高第。调补幽都县尉，充相国尚书赵彦昭朔方节度判官。以事去职，又历蔡州参军，为御史宋遥关内覆囚判官。公锐精鞫讯，多所全活。宋公以为言，公正色谓之曰：“仆从祖父司刑卿天授中详理冤狱，振雪者七十馀家。今子孙犹困於襄陵，岂忍以束湿之事以自便也？”因顿首请去，宋谢而留之。无何，或讼冤於执事者，召公问状，则他判官之为也。宋欲别白旌公，公曰：“仆虽不材，岂可藉人之过以为已功乎？”论者休之。户部侍郎徐知仁请为招慰南蛮判官，奏课居最，转瀛州司法参军。侍御史赵颐贞辟宣慰判官，历湖州德清、长城、润州丹阳三县令。天宝二载春二月加朝散大夫，敕摄新安郡别驾，采访使齐汗、梁卿并奏为判官。六载秋七月拜临淮郡长史，加朝请大夫。九载夏四月除济南郡司马，加朝议大夫。十二载春三月拜信都郡长史，不幸感疾。天宝十三载秋七月九日，终於郡之官舍，春秋七十。公先世茔垅，宅於京师少陵原。詹事府君巡按河南，薨於洛，因葬於缑氏县西南大寇原。公启手足也，顾命其子今侍御史纟寅曰：“吾家代俭约，不欲华众。归全之後，其以布车一乘，虔先茔。”纟寅泣而奉之。及其葬也，茔小无便地，於次东马鞍山下得紫龙饮乳冈之原，龟筮从也。夫人南阳县君樊氏，户部尚书子盖之曾孙，袁州刺史文器之孙，庐江太守季节之女。仁孝柔明，於礼度，左右图史，雅善琴棋。中外孤弱，躬自收视，俾夫远近咸怀安之。春秋六十有八，弃堂帐於相州之安阳。天宝十五载秋八月十有四日，爰遵周公之典而合焉，礼也。广德二年春二月，皇帝有事於南郊，追赠君都督梁州诸军事梁州刺史、夫人南阳郡太君。盖以纟寅簪白笔於赤墀，董材赋於巴汉，是用有永锡之宠，纡[B14A]崇之命。哀荣之盛，不其至矣！
    君凡四为纲佐，六奉使轩，所至之邦，必闻异绩。举天下之政事，莫不资折中焉。性嗜清贫，室无长物，孤茕丛萃，皆仰於君。既婴沈痼之疾，绵历三载，纟寅请就上国之医，庶其逢吉。君曰：“阖门之资者寸禄也。今疾剧命也，吾不以一身易百口。”竟不从而殁，识者哀之。或谓君曰：“君奉养嫠姊，用度万钱；（阙一字）长诸姑，缣才五两。”姑见君（阙三字）笑而不答，退谓纟寅曰：“吾见其抚孤，不见其怨德。”教义之士，有以见其用心也。君恬淡寡欲，雅好摄生。在新安或指灵叟於洞，君斋心四日，弥入其阻而後觌之。讯其由来，陈思王东阁祭酒蒋凯也，说魏时事，历历可听。君稽首而蕲之，叟曰：“从我乎？必可度世。”君以王事靡盐，退而辞焉。比回顾，则为茅草矣。初君上计济南，展群祖之墓，松贾森然，微猷莫纪。留居论撰，时日以成，先德之不忘，ム是举也。呜呼！君体聪颖之上姿，恬旷之夷度，宽明足以济众，和义足以长人。口绝莠言，目无还视，立身先张仲之志，与朋服子路之言。内行可以质神明，清规可以励风俗。宜克享胡，荷天之龙，光辅乎汉之得人，高视乎周之列位。而道之将丧，命不偶时，屈舆骥於身前，堕岘碑於殁後。吁足叹也！《春秋》贵九世卿族，《汉史》称七叶珥貂，陪臣於下士卑僚，绝属於天潢戚里。岂比夫登台者四世，尚主者五人，於数朝之间，蝉联於百代之下，可同年而语矣？纟寅懿文懋学，峻节清标。天宝末，陷居贼中，为伪命连辟，辞疾不起。谋使家人与本朝通计，为部曲所发，遂遭禁诘，一日之中，议刑者数焉。俄而官军大至，贼党奔北，由是获免。乾元中，奉使巴渝，属段子璋构逆，流辈十人，皆被屠害。以纟寅高名，欲留同恶，期之以死，承剑不回。时诸道徵求，人不堪命，纟寅至之邦，必荷仁信，如期而毕，则（阙三字）将崇必复之矣，宁止当朝之望？碑铭功伐，敢坠斯文，其辞曰：
    益为帝虞，偃不异途。世表东海，其惟徐乎？或文或武，或哲或儒。休美後昆，厥德不孤。猗那都督，克懋远图。邦国四佐，轩六徂。树声长世，与道为徒。爰觌幽光，无宁集枯。（阙八字）仁义都尽，彭殇曷殊？所嗟人纪，莫展嘉谟。马鞍山北，龙乳冈隅。於焉崇，先志靡渝。丰碑崔嵬，宰树萦纡。（阙）沾濡（阙）
    ○中散大夫京兆尹汉阳郡太守赠太子少保鲜于公神道碑铭
    公讳向，字仲通，以字行，渔阳人也。其先出於殷太师，周武王封於朝鲜。子仲，食邑於于，因而受氏。汉有京兆尹[B14A]，[B14A]十二世孙康，後魏秦州刺史直阁将军武威郡公，忠於本朝，为齐神武所害。康元孙匡赞，隋冠氏长，义宁初通议大夫。匡赞生士简、士迪，并早孤，为叔父隆州刺史匡绍所育，因家於新政。士简、士迪皆魁岸英伟，以财雄巴蜀，招徕宾客，名动当时，郡中惮之，呼为北虏。士简生令徵，公之父也。倜傥豪杰，多奇画，尝倾万金之产，周济天下士大夫。与妻兄著作郎广汉严从Н殿中侍御史何千里俱以气概相高，不肯仁官，竟以寿终。天宝九载赠遂宁郡太守，广德元年又赠太常卿。
    公少好侠，以鹰犬射猎自娱，轻财尚气，果於然诺。年二十馀，尚未知书，太常切责之。县南有离堆山，斗入嘉陵江，形胜峻绝。公乃慷慨发愤，屏弃人事，凿石构室以居焉。励精为学，至以针钩其脸，使不得睡。读书好观大略，颇工文而不好为之。开元二十年，年近四十，举乡贡进士高第。二十六年调补益州新都尉，视事二十日，谢病去。二十七年，长史张宥奏充剑南采访支使，宥方谋拔安戎，独与公计画，幕中之事，一以咨公。司马章仇兼琼恶之，及代宥节度，乃移郡收公，月馀仍释之。俄令摄判使事，监越隽兵马，复奏充采访支使，尽护剑南军事。首尾二载，冒暑渡泸者凡一十八度。公秉操坚忮，吏人望而畏之。改授新繁尉，充山南西道采访支使。顷之，□南蛮动，琼请公往，以便宜从事。公戮其尤害者数人，蛮夏慑服。山南盗贼，旧多光火，公察其名居，悉倾巢穴，人到於今赖焉。俄拜左卫兵曹，例迁也。琼以两道采访节度使务，悉以委公。无何，摄监察御史，充剑南山南两道山泽使。迁大理评事，充西山督察使。天宝五载，户部侍郎兼御史大夫郭公虚已代琼节制，郭以庶务，一皆仗公。公素怀感激，竭诚受委，故幕府之事，无遗焉。六载拜监察御史。公诛羌豪董哥罗等数十人，以靖八州之地。郭公将图弱水西之八国，奏公入觐，元宗骇异之，即日拜尚书屯田员外郎兼侍御史蜀郡司马剑南行军司马。既略三河，收其八国，长驱至故洪州，与哥舒翰陇右官军相遇於横岭，鸣鼓而还。及郭公云亡，恸哭之曰：“公亡矣，吾无为为善乎？”初，郭公对攵天休，每荐公有文武之材，堪方面之寄，至是遂拜公为蜀郡大都督府长史兼御史中丞持节充剑南节度副大使，公当大任，既竭丹诚，射讨吐蕃摩弥城拔之，改洪州为保宁都护府，堑弱水为蕃汉之界，收户数十万，辟土千馀里。属恩敕命召，赴京师。至临皋驿，上令中贵人劳问，赐甲第一区，又锡名马，兼供御馔。俄拜司农卿，将不远而复。十一载拜京兆尹。公威名素重，处理刚严。公初善执事者，後为所忌。十二载遂贬邵阳郡司马，灌园筑室，以山泉琴酒自娱，赋诗百馀篇。俄移汉阳郡太守，下车闭阁，唯读《元经》以自适。不幸感疾，以十四载闰十有一月十有五日，终於官舍，春秋六十有二。十五载春正月，归葬於新政县嘉陵江之西岸先茔。宝应元年追赠卫尉卿，广德元年又赠太子少保。公凡著《坤枢》十卷、文集十卷，并为好事者所传。於戏！公负不羁之才，怀当世之志。方及知命，始擢一第，从宦十年，超登四岳。拔身巴江之下，自致青□之上。非夫璋特达，圣贤相遭，则何以凌厉沈浮，若斯之速？既而吉凶纠缠，庆吊相随，天卷排於贼臣，雄图屈於促景，有足悲矣！有子六人：仲曰：“赠左金吾卫郎将昊，随公陷於西洱河，力战而殁。季曰前乡贡明经晃，神清才秀，先公而卒，伯曰璧州刺史昱，克笃孝行，见称衣冠。公之捐馆也，万里迎丧，氵斥湍而皲瘃拔，段子章之称乱也，ト门逃贼，安亲而晨夕板舆。叔曰万州刺史炅，雅有父风，颇精吏道。肃宗之幸凤翔也，竭诚幕府，以佐公家。今上之命庶僚也，由华原之政，骤登省闼，作牧万州，政绩尤异，有诏迁秘书少监，寻又改牧巴州。幼曰青城尉晏，稚曰成都府参军景。皆保家之主，亦著令闻。公弟晋，字叔明，敦厚温敏，少以任侠闻。事公以悌称，与朋以信著。好读书而不为章句，精吏道而尤擅循良。再为法官，三秉天宪，二登郎署，一宰洛阳。从其兄之讨南蛮也，两军交战，仗忠信而必使其间；佐宁国之如回纥也，绝域奉辞，布皇明而皆得要领。肃宗[B14A]异，擢拜商州刺史。无何，超迁京兆尹。不十年而兄弟相代，论者伟之。永泰二年秋八月，有诏自太子左庶子复拜为邛州刺史兼御史中丞邛南八州都防御观察等使。真卿与公同在御史，亡兄国子司业允南、弟今江陵少尹允臧又与少尹同时台省，既接通家之欢，载敦世亲之好。以为徂谢永久，所存者徽猷；陵谷虽迁，不朽者金石。铭功篆美，敢坠所闻。其词曰：
