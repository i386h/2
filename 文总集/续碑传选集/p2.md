<!-- { "loadSidebar": true } -->
　　十二年九月回京，命管理户部三库事。十一月，补总理行营大臣，复充总谙达。十三年，管理户部事。十四年，命紫禁城内乘舆。十五年，以收受浩罕夷使土物，降四级留任，罢御前大臣及管理部务。寻命兼管理藩院，充崇文门监督。是岁上谒西陵、明年谒东陵，均命司留钥。十六年，复命管理户部三库事。十七年正月，赏穿四开禊袍。自道光二年至是五次京察，皆奉优诏议叙。七月，因病乞休，上未允；九月，复沥陈入告，慰留之。十月上亲视疾，赏尚方珍品，温谕有加。十一月，公八十生辰；诏晋一等威勇公，赐御书「纶阁勋耆」额及「嘉乃壮猷资劢相，锡兹蕃祉念戎功」联句，他珍物称是。 

　　十八年，薨；年八十一。遣疏上，天子震悼，诏人祀贤良祠，赏银二千五百两治丧；其一等公爵，俟桂轮百日孝满后承袭；孙麟庆，赏员外郎，俟及岁时当差。寻亲临赐奠，赐祭葬如礼；予谥「文襄」，诏入祀伊犁名宦祠。十九年，得旨：『嗣后每次谒陵礼成后，将原任大学士公长龄一并开列具奏，派员赐奠』。 

　　子桂轮，袭一等威勇公，官杭州将军。 

　　——见「续碑传集」卷三「道光朝宰辅」。 

　　史善载 

　　甘肃宁夏镇总兵署和阗办事大臣署甘肃提督史公墓碑钱仪吉 

　　公讳善载，字叔舆，别字松舟：姓史氏。其先，自京兆杜陵至壮侯，居溧阳；其后迁鄞，又迁余姚。明隆庆中，又寄籍顺天；今为宛平人。 

　　自壮侯至公五十八世祖考振常公，早世；祖妣节孝沈、庶祖母王，同心抚孤以有立，是为公考牧庵公讳谦。以闽凤山尉，遭林爽文之乱，城陷，不屈死之。时公妣陶前卒，公先奉父命慎护大母，曰：『以委汝矣』！赴难弗及，震恸不欲生。方是时，百姓为牧庵公义敛，殡于县堂；逸囚数十人枪刃翼蔽，奉太夫人、公子走台郡以免。寇烽鸱张，一日数警，又奉节孝之福州；粮绝，又从其族人于弋阳。 

　　贼平，诏褒死事之臣。公得荫云骑尉。及引见，故事当出隶督标；公独被高宗旨留京营学习。京营有世职，自公始。由守备，累官至南营参将；清操远度，不竞不絿，境治咸肃。大驾春秋岁事，常从属车。癸酉秋，畔民阑入宫禁；仁宗自行在旋跸，公先路清鏖，严捕匪党。九门方戒严，公言于步军统领索绰罗公，请开城便民，以安众心；仍徼巡密诇，匿贼者罔赦。如言事定，时论称焉。统领以是知公，数引荐；数年间，擢中营副将。军政一等。又以陆路总兵举。 

　　公德器凝定，每应变如平时。上尤稔知公，登极逾月，即拜宁夏镇总兵之命；至则严纪律、除戎器、补佚马、练部曲，而厚劝赏。抬炮之制，火器至捷，公创为之；遂以入奏，寻敕下各镇皆用其法。尤善恤士卒，因知其材否、良恶、怯勇，奖拔皆允其任。 

　　回疆五城陷，公以杨忠武檄，帅千人西讨。始扼守库车之沙雅尔；杨威将军至，调随营，统吉林索伦兵为前敌。继又以粮运将不集，委公为翼长，总后路督运，驻第九台巴尔楚之生地庄。冰澌泛滥，路绝；公于第十一台衡阿拉克迤北得沙冈处，伐木开道十余里，道通，运以无阻。和阗大臣死事，奏以公署理，并侦缉玉努斯逸匪。时所过村堡，大抵空无人；有获者，反复讯，无从逆迹，即释之。先，余帅步云斩所获者，将入告，邀公联署名；公谢曰：『子之功也』！固言之，卒勿署。公处事以诚而性仁让，虽悬军荒外，不易其素守如此。和阗城被焚，回民畏役，四遁。公先张示，具言使者所以劳徕安集之意，速归无恐；则葺垣墉、劝屯种、省征调，民闻风还业。岁适有秋，运面十万斤军中以继饟，又送絮袄裤各二万为冬备。寻奉命还镇，复得旨交部议叙。 

　　己丑春，署甘肃提督。是冬，引疾归。时长子致蕃官刑曹，公京居十年。致蕃出守福宁、调福州、擢官江苏常镇通海兵备，皆就养。 

　　公颀身广颡，为人厚重坦易。其论事，言尽而气益和。尚信义，一诺死生无变。喜为诗，工书法。嗜老子「道德」之旨，观物从容，萧然有以自乐。癸卯冬仲，书谕其子致昌大梁谓：『天寒不得游金、焦二山，但看医书遣日耳』。后数日病，遂卒。 

　　后二年，致蕃等奉公葬于山阴谢墅官山■〈山奥〉之阳。配李夫人，祔。既封，宜有外碑之刻；致蕃以属仪吉，不敢辞。铭曰：大忠之门，有浚灵源；笃生伟人，壹志谌亶。曰惟忠孝，厥本是竱。服事三朝，其政荡平；入奉京辇，出守边键。内清外谧，祗天子令；众处博爱，功成不言。茂德余位，施之后昆；伯仲科第，诸子皆彦。孙也代隽，■〈镸差〉分不闻。丰江沄沄，千岩峮嶟；东溟其，逝盘石长存。 

　　——见「续碑传集」卷四十九「武臣（二）」。 

　　丁朝雄 

　　武显将军福建海坛镇总兵官丁公神道碑铭龚自珍 

　　乾隆中，国家修大刑于闽岛之外，福康安公、海兰察公先后成大功以去，光于祀典；凡百戎臣，或有赏及后裔、名附史官之牒。其有官不过隅镇、名不挂勋籍，身历百战于狂涛巨鲸间，几为忌者挤，致之以无名之死而危以功名终，则有通州丁公。 

　　按状：丁氏出自齐太公之孙丁公，世霸营邱；末胃播迁，入本朝，家于江南之通州。曾祖某；祖应举，江南狼山营守备，父国升，苏松镇游击：皆封如公官。妣张、生妣陈，皆封夫人。公父官松江，遂家焉。公讳朝雄，宇伯宜。以松籍起家，由右科历数官，屡迁至福建副将。四十八年，岛贼黄在庄叛，公佐黄仕简讨平之，列军功一等。 

　　闽事之荄也，公诇知林爽文有谋，必屯兵东港以与凤山为犄角势。及凤山警，公方赴引见北上；半途驰还，白总督常青：『贼不足虑！请假某兵剿东港，且断其粮道，即凤山溃矣』。因进指画缓急状。常青不听，惟专意凤山，檄公偕总兵郝壮猷趋鹿子港。擒贼目杨朝派，克凤山；非公意也，人以为公功。贼果大炽，益蔓延；檄公守鲲身，又檄公守郡城。公于鲲身，则招土番千人，敌贼万众，矢石俱尽；而贼目潘猛伪乌龙旗不下，公命守备邱峦拔之。猛走，鲲身平。公于郡城，则战少守多；未至，先破贼中途，路始通。遂遍阅城楼、屯栅、池隍，不治者整之。时总兵柴大纪守诸罗；公守郡城三阅月，皆食豆饼，发触冠数寸，贼不得逞。诸将恃以成战功于外之数者，亦非公意也，人又以为公功。至是，而讨东港之命下矣。常青非公无可使，而以八百人与公；请益，则曰：『战不利，则守舟中；舟不可守，退而益兵』。公曰：『为国死，命也；大人即不发一兵，某亦往』！拂衣上马行。至东港，贼众且数万。先时，海中有淤浅，虽潮至，舟不通，贼以是不设备，伪军师吴豹、伪将军洪贺纵饮酒；天大雷雨，水暴长丈所，公坐艅艎指挥缚群酋，遂登其炮台。贼大惊，急近战；公曰：『我幸踞炮台，天也』！遂发大炮，诸火器继之，光尘蔽天，贼尸抛满崖澨；获伪将军李老合，逐北三十余里，乃倚山为营。夜半，忽有数百人大嗓过溪；公戒众勿出。少选，又有数百人直扑大营；公益不动。天明，尽掩之，军中不知其谁何；迹其尸，皆赤发而裸，盖番人乘间为声援者。公踞地势，故无恐。林爽文遣其党来援，公筑垒围之；贼溃围出，公料其必奔茄藤，先令守备郑其仁以步卒三百伏于路，而亲自中道追之。贼遇伏，卒败。余贼遁，将渡溪；公挤而溺之，遂获豹贺，东港平：时乾隆五十一年某月也。计大小七十三战，八百人扶伤痍以完，智勇无出公右；而常青蔽不以上闻，第令公摄海坛镇总兵官。福康安公至，始奏即真，公仍留台湾防御。比林爽文就擒，始莅任。 

　　海坛固雄镇，环海大盗时出；侦问斥候稍疏，即大为民害。公督率舟师，为游兵迎捕。盗林■〈髟上赖下〉舵、林明灼者，海之酋魁也；公得■〈髟上赖下〉舵于浙江洋，而明灼适以戕参将张殿魁。事闻，高宗纯皇帝震怒，严责总督伍拉纳。伍惧，以责公；公请身任。一日晨出，飓霿四塞；公喜谓诸将曰：『今日得报张公矣』！遂令众船齐进。果遇明灼于大麦洋，俟其近，力踞上游纵大炮，连毙贼头目。明灼知不免，跃入海；叶把总钩得之。功状始上闻，有旨召见；未行，而总督又调公台湾镇总兵官。渡台后，复还公于海坛，摄水师提督。 

　　五十八年，以捕会匪功，奉旨加四级。五十九年。循例入觐；途次病甚，乞两江总督苏灵阿代奏，乞骸骨。上方向用公，特旨令回籍调理，俟病痊即行奏请陛见。冬十有二月某日，甫入上海县境，卒于舟中；年六十有七。 

　　公轻财爱士。官闽时，有广东举人曾中文欠榖数千石，有司以军需不给，将置之法；公奇其才，代偿之。后曾为义民长，以战功赏巴图鲁，仕至理番同知。公配陈，封夫人；后公卒。公有丈夫子二人：廷珊，国学生；攀龙，武生，苏松镇左营守备。孙四：锺杰，武生，浙江千总；锺琪，国学生……。 

　　以嘉庆二十一年十月初二日，奉公暨陈太夫人合葬于松江细林山祖茔之侧。越九年，神道之文未具，锺杰等以公捍大患而世莫闻，愿文章之士发其光，则与载于官书者异日出入必互见，故来乞书于碑。铭曰：告下车者曰：是百战百胜者丁将军之墓；再告下车者曰：是百战百克而无炳炳于时者；三告下车者曰：是将军之孙锺杰、锺琪泣述功烈，有衋于其心。是为史之别子龚氏之言，用卒告阐烈之君子。今年实道光五年。 

　　——见「碑传集补」卷二十九「武臣（一）」。 

　　杨兆璜 

　　休致直隶广平府知府杨君墓表王拯 

　　道光二十五年冬，故广平府知府杨君卒京师。明年，其孤宝臣以丧归其族之新茔于浙江海宁州，待时日而后葬。既以君状，走求其乡陈御史庆镛为文铭幽；又寓书乞余文，将表诸石。惟余及宝臣交最久，故同官京师，以通家子见君。君昔从宝臣，得余所为文，独谓「此异日当为一家言」，尝以其乡文人朱梅崖相况许。今为君表墓，曷可不文辞！ 

　　按状：君讳兆璜，字古生。先世江南；至明有以功授邵武指挥同知者，家焉。祖春秀、父瑛，皆以君贵，赠大夫如君官，妣封恭人。 

　　君生异敏，读书数行下。弱冠，补县学。以古文词，受知郡教授吴先生贤湘。家贫，橐笔出游，尝一渡海赴人聘，修「台湾府志」；不合而归。读书邑万峰庵，励志勤苦。 

