<!-- { "loadSidebar": true } -->
　　谨案：杜子春注《周礼》云：「《归藏》，黄帝也。」《御览》六百九引《帝王世纪》云：「殷人因黄帝曰《归藏》」。《礼运》：「我得坤乾焉。」郑云：「其书存者有《归藏》。」《疏》引熊安生云：「殷《易》以坤为首，故先坤後乾。」《隋志》《旧新唐志》：「《归藏》十二卷。」《隋志》又云：「《归藏》，汉初已亡。晋中经有之，唯载卜筮，不似圣人之旨。以本卦尚存，故取贯於《周易》之首，以备殷《易》之缺。」按《御览》六百八引桓谭《新论》云「《归藏》四千三百言。」是西汉末已有此书，《汉志》本《七略》偶失载耳。《文献通考》引《崇文总目》云：「今但存《初经》《齐母》《本蓍》三篇。」《玉海》引《中兴书目》同。《文渊阁书目》不著录，盖三篇又亡于元、明之际。今辑群书所载，得八百四十六字，视桓谭所见本略存十二焉。
　　昔黄神与炎神争斗涿鹿之野，将战，筮於巫咸，曰：「果哉！而有咎。」（《御览》七十九，《路史。前纪三》，《後纪》四。）
　　昔者丰隆筮将云气而吉核之也。（《北堂书钞》一百五十。案旧写本每条删下半段以「之也」字代之，通部如此。《穆天子传》二注云，「丰隆筮御云，得《大壮》卦，遂为云师。」疑《归藏》之文。陈禹谟本作「虽有丰隆，茎得云气而结核，」盖臆改也，不足据。）
　　昔者河伯筮与洛战而枚占，昆吾占之，不吉。（《初学记》二十。）
　　昔常娥以西王母不死之药服之，遂奔为月精。（《北堂书钞》一百五十，《文选。月赋》注，《宣贵妃诔》注，《祭颜光录文》注，《御览》九百八十四）
　　羿请不死之药於西王母，娥窃之以奔月。将往，枚筮之於有黄，有黄占之曰：「吉。翩翩归妹，独将西行。逢天晦芒，毋惊毋恐，後且大昌。」（《续汉。天文志》上注引张衡《灵宪》，当是《归藏》之文）
　　鲧筮之於《归藏》，得其大明，曰：「不吉，有初亡後。」（《路史。後纪》十三）
　　昔者夏后启筮享神於晋之墟，作为台，於水之阳。（《艺文类聚》六十二，《文选。王元长曲水诗序》注，《初学记》二十四，《御览》一百七十七）
　　昔夏后启筮享神於大陵，而上钧台枚占，皋陶曰：「不吉。」（《北堂书钞》八十二，《初学记》二十四，《御览》八十二）
　　启筮徙九鼎，启果徙之。（《路史。後纪》十四）
　　昔者桀筮伐唐，而枚占於荧惑，曰：「不利出征，惟利安处。彼为狸，我为鼠，勿用作事，伤其父。」（《御览》八十二，又九百十二，《路史。後纪》十四）
　　武王伐商，枚占，耆老曰：「不吉。（《路史。後纪》五。）
　　昔穆王天子筮出於西征，不吉，曰：「龙降於天，而道里修远，飞而冲天，苍苍其羽。」（《御览》八十五）
　　穆王猎干戈之野。（《御览》八百三十一）
　　昔穆王子筮卦於禺强。（《庄子。大宗师》、《释文》、《路史。後纪》五）
　　《节》卦；殷王其国，常毋谷目。（《周礼。太卜》疏，《路史。发挥》）
　　《剥》，良人得其玉，君子得其粟。（《御览》八百四十）
　　鼎有黄耳。利得鲤。（《艺文类聚》九十九）
　　有凫鸳鸯，有雁（。《艺文类聚》九十二，《御览》九百二十五）
　　乾者，积石风穴之琴，亭之者弗亭，终身不瘳。（《北堂书钞》一百五十八）
　　君子戒车，小人戒徒。（《文选。颜延年秋胡诗》注）
　　上有高台，下有雍池，以此事君，其贵若化。若以贾市，其富如河。（《御览》四百七十二）
　　有人将来，遗我货贝。以正则彻，以求则得，有喜则至。（《艺文类聚》八十四，《御览》八百七十）
　　有人将来，遗我钱财，自夜望之。（《御览》八百三十一）
　　东君云中。（《史记。封禅书》《索隐》云：「见《归藏易》。」）
　　乾为天，为君，为父，为大赤，为辟，为卿，为马，为禾，为血卦。（《路史。发挥》。案此盖《说卦》文，殷《易》先有，非始《十翼》。）
　　已上二十五事，引见不著篇名。其云「黄神」至「夏后」「启占验」，当在「启筮篇」，而并及武王、穆王者，盖太卜增加。《北堂书钞》一百一引桓谭《新论》：「《归藏》藏于太卜，」故殷《易》有周事。凡繇辞外，皆传说耳。）
　　◇《归藏》启筮
　　太昊之盛，有白云出自苍梧，入於大梁。（《艺文类聚》一，《文选。谢新亭渚别范零陵诗》注，《初学记》一，《百帖》二，《御览》八，又八百七十二）
　　昔女娲筮张云幕而枚占，神明占之曰：「吉。昭昭九州，日月代极。平均土地，和合万国。」（《北堂书钞》一百三十二，《初学记》二十五，《御览》七十八）
　　共工，人面蛇身朱发。（《山海经。大荒西经》注，《艺文类聚》十七，《御览》三百七十三，《路史。後纪》二）
　　蚩水出自羊水，八肱八趾疏首，登九淖，以伐空桑，黄帝杀之於青丘。（《初学记》九，《路史。後纪》四。案《路史》又云：「蚩尤疏首虎卷，八肱八趾。」见《归藏启筮》）
　　空桑之苍苍，八极之既张，乃有夫羲和，是主日月，职出入，以为晦明。（《山海经。大荒南经》注）
　　瞻彼上天，一明一晦，乃有夫羲和之子，出於阳谷。（《山海经。大荒南经》注）
　　帝尧降二女，为舜妃。（《周礼。太卜疏》引《坤开筮》，坤是其卦名。）
　　滔滔洪水，无所止极，伯鲧乃以息石息壤，以填洪水。（《山海经。海内经》注，又见《史记。甘茂传》《索隐》，《北堂书钞》一百六十作「以堙洪水。」）
　　鲧死，三岁不腐。剖之以吴刀，化为黄龙。（《山海经。海内经》注）
　　鲧殛死，三岁不腐，副之以吴刀，是用出禹。（《初学记》二十二，《路史。後纪》十二。）
　　丽山之子鼓，青羽人面马身。（《山海经。西山经》注，《路史。後纪》四。案《西山经》又云：「钟山，其子曰鼓，其状如人面而龙身。」注云：「其类皆见《归藏启筮》）
　　金水之子，其名目羽蒙。乃之羽民，是生百鸟。（《文选。鹦鹉赋》注，《御览》九百十四）
　　羽民之状，鸟喙赤目而白首。（《山海经。海外南经》注）
　　昔彼九冥，是与帝辩同宫之序，是为《九歌》。（《山海经。大荒西经》注）
　　不可窃《辩》与《九歌》以国于下（《山海经。大荒西经》注）
　　◇归藏郑母经
　　昔者羿善射，毕十日，果毕之。（《尚书。五子之歌疏》，《左传》襄四年《疏》，《论语。宪问疏》，《孟子。梁惠王》疏，《山海经。海外东经》注。案洪兴祖《补注。天问》引《归藏易》云：「羿毕十日，」即此约文。）
　　夏后启筮御飞龙登於天，吉，明启亦仙也。（《山海经。海外西经》注。案《穆天子传》五注云：「嵩高山，启母在此山化为石，而子启亦登仙。」皆见《归藏》。）
　　明夷曰：昔夏后启上乘龙飞，以登飞天，皋陶占之曰：「吉。」（《御览》九百二十九案《路史。後纪》十四引《归藏。郑母经》：「明夷曰：「夏后启筮御龙飞升于天，」」与上文连为一条。）
　　◇归藏初经
　　初坤，初乾，初离，初坎，初兑，初艮，初，初巽。（《路史。後纪》五，又《发挥》。案《玉海》三十五引作初乾，初，初艮，初兑，初荦，初离，初，初巽。卦皆六画。即坤，荦即坎，即震。世有《归藏镜》亦作，作荦，作。）
　　◇归藏齐母经
　　瞿有瞿有，瓜宵梁为酒。尊于两壶两俞，饮之二日後稣。士有泽，我取其鱼。（《尔雅。释畜注》《释畜疏》云：「《归藏齐母经》之文也。瞿有，卦名。」）
　　◇归藏本蓍篇
　　蓍末大于本为上吉，蒿末大于本次吉，荆末大于本次吉，箭末大于本次吉，竹末大于本次吉。蓍一五神，蒿二四神，荆三三神，箭四二神，竹五一神。筮犯皆臧，五筮之神明皆聚焉。（《御览》七百二十七引《归藏》，不著篇名。《崇文总目》云：「今唯存《初经》《齐母》《本蓍》三篇。」知此为《本蓍》篇文。）
　　《左传》襄九年，穆姜梦于东宫，初往而筮之，遇《艮》之八。注：「《连山》《归藏》，皆以七八为占，故言遇《艮》之八。《疏》：「七为少阳，八为少阴，九为老阳，六为老阴，老主而少不变。《周易》以变为占，二《易》以不变为占。此筮遇《艮》之八谓《艮》之第二爻不变者，是八也。」
　　◇筮辞
　　谨案：《周礼。太卜》掌三《易》之法，一曰《连山》二曰《归藏》三曰《周易》，其经卦皆八，其别皆六十有四。秦焚书，唯《易》以卜筮存。《易》盖统三《易》言之。汉专用《周易》，而夏、殷《易》若存若亡，通儒不尽见之，後竟佚失，可异也。余编上古三代文既辑《归藏》一篇如右，而左氏所载或用《周易》，传必明明标出，其不标出者实兼三《易》，然亦有筮者临时推测，别撰韵语为象辞，复以韵语下断者，今辑一篇，题曰《筮辞》，附《归藏》後焉。
　　同复于父，敬如君所。（《左传》闵二年：成季之将生也，筮之，遇《大有》之乾云云。注：「筮者之辞也。」）
　　涉河，侯车败。（《左传》僖十五年，秦伯伐晋，卜徒父筮之吉，云云。）
　　千乘三去，三去之馀，获其雄狐。（同上：「诘之，对曰：「乃大吉也。三败，必获晋君。其卦遇蛊」云云。注盖卜筮者杂辞，以狐蛊为君，其义欲以喻晋惠公，其象未闻。）
　　土羊，亦无亡皿也。女承筐，亦无贶也。西邻责言，不可偿也。归妹之睽，犹无相也。震之离，亦离之震，为雷为火，为嬴败姬。车说其复，火焚其旗，不利行师，败于宗丘。归妹癸孤，寇张之弧，侄其从姑，六年其逋，逃归其国，而弃其家。明年，其死於高梁之虚。（《左传》僖十五年：「初，晋献公筮嫁伯姬於秦，遇《归妹》之睽，史苏占之曰：「不吉。」其繇曰」云云。注：「凡筮者用《周易》，则其象可推。」非此而往，则临时占者或取于象，或取于气，或取于时日王相以成其占。）
　　南国蹙，射其元王中厥目。（《左传》成十六年：晋楚遇于鄢陵。公筮之，史曰：「吉。其卦遇复」云云。注：「此卜者辞也。」）
　　◇卜颂
