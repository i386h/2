<!-- { "loadSidebar": true } -->
　　百花如锦扬晴空一片花飞便不同细叶怒生常带雨柔香狼藉易为风黄鹂日日啼清晓杜宇声声怨落红惆怅浮名浑未尽那堪人在别离中 

　　其二十九 

　　共把离觞洛木边残英况复夕阳前开来飘泊真堪惜落处飞扬不受怜尚以芬柏供丽句肯随莺燕鬬芳年须知四序关春令漫向繁华觅静缘 

　　其三十 

　　花开曾唤晓风吹此夕风狂花不遗自信高华绝世带人怜飘落有新辞枝头明月乌栖后天际轻阴日暮时应是花残春未尽个中消息有谁知 

　　○赐貂纪事用台翁叶相公韵 【 二首】 

　　温纶初下腊全消百万欣瞻赐紫貂鹅鹳陈成青海岸鹭鹓行对玉宸朝华颠老尽兜鍪重□首讙腾塞马骄拜罢明恩还手额不知何箸借筹辽 

　　其二 

　　遥向龙亭叩　帝阍威仪争识汉官尊韩公差可惊西胆冦凖应惭壮北门天覆华□浑布暖春回顶□尽知恩年来战士无哗久为讶丝纶竟日喧 

　　○阅操用程幕韵 

　　霜拂高牙日未移元戎初报六花齐壮余编具登金马老向钩钤冠水犀千里陈横燕市骏三挝声绝渔阳鼙凭君好作军中乐浃月频看下紫泥 

　　○和姜孝廉九日观射 

　　醉倚胡床羽自挥关山笳皷静生威黄花插帽军中乐白鴈随阳塞上飞雅会似怜如旧里风埃不分满征衣好将木叶同悬瓠櫜鞬应看雪夜归 

　　○殚忠楼阅雪贻马大将军沧渊 

　　关城五月一登楼万里晴光雪未收风杂鹅池堪问夜月寒鸭绿正乘流鬘云琪树新惊眼冷蕋疏枝正满头共拟跕鸢飞舞意伏波新钺待封侯 

　　○殚忠楼阅雪答幕中诸君子 

　　弄雪晴檐更上楼长安遥见浮云收鹤来华表怜人语蜃吐疑城遶塞流千里轻烟描白发万樯攒玉拥黄头据床忽下阳春曲挥羽谁堪傲武侯 

　　○殚忠楼阅雪示诸将 

　　行边特上最高头万里晴光雪未收蝶躞千羣同锦练陆离双剑若星流烽高遥辨三城戌月暗还明百尺楼闻道至尊临便殿念寒特解紫貂裘 

　　○上遣中使出内府甲仗万有奇缎百五十金十万命督师府酌发官兵臣宗特荷镠蟒异数恭纪二首 

　　孤剑初分鹓鹭班温纶频下五云间并时宠锡还金马满路光华又玉关散水偏承浓雨露新亭空对旧河山极知　圣德天同大可有涓埃抵报环 

　　其二 

　　恩华稠迭一身轻特遣双瞻日月明剑拥蛟螭劖暮气鼓翻夔鹭振天声诸君但饮黄龙酒汉室应新白马盟莫向蟠花怜旧战相看投袂报升平 

　　○平川营示诸将 

　　猎猎牙旌向晚分薄寒冲辔乱重云草枯平野疾鹰眼叶落霜枫过鴈羣羽檄乍惊当户报胡笳遥隔戌楼闻夜来偶读东秦语司马于今正策勋 

　　○殚忠楼同鹿干曜杜培亭宋园如程星海张起闲寗次田杜亦河有作 【 二首】 

　　高楼更上一层看四望浑开大将坛千里金汤横雉蹀万方车骑拥雕栏真人气接尘先静猛士云气胆亦寒却忆中山徐太傅独留兵法向平蛮 

　　其二 

　　槛外雯华手欲拈阵成鹅鹳鬬风帘山屏翠拥云横塞海带晴纡日绕檐有客筹边还借箸无眠警夜几投签莫须百尺元龙傲信美相看意未厌 

　　○宁远闻袁自如宪副至自中右 

　　与尔筹边再阅年东西烽火尚依然马头东下鞭须着生口西来数未还翠翡几时方入贡旃裘何地可呜弦知君定发黄公略自昔王师贵万全 

　　○春怀八首 

　　塞上春回风日清延耆山下雪花明催归澷听啼鹃血布谷先传贾■〈金危〉声一道官禆惊射虎两关节镇听鸣莺从来百舌原无■〈舌今〉尽趁东华弄晚晴 

　　其二 

　　石门南畔直鹰窝葆塞纷穪毳幕多一柱天檠看白塔两庭山界拥红螺平芜千里无芳草盘涧孤怀有硕迈都说近年王少傅行边投策向辽河 

　　其三 

　　满城灯火静胡笳大将谁堪问室家南北汛头重夹砦东西河口对浮槎霜凋木叶清威远日压扶桑映觉华却羡庭松饶古意虬枝不下暮栖鸦 

　　其四 

　　春游不踏藿蘼平大壑鱼龙夜未惊县古汤泉迷旧垒台高望海控新旌鹾花万灶歌三月宝气千山到五城寄语燕齐迂恠士休从徐福问长生 

　　其五 

　　猎火千羣向晓红凌河氷泮未全通枣龟有意戡灵武风鹤无人问八公属国貒弓弯汉月上林鸿帛系秋风黄公秘法人间少生口谁怜空大东 

　　其六 

　　一剑三年万里心天涯芳草又骎骎帷中胜决和戎策海外疑传奏凯音结市黄金消塞马放衙白发作书蟫春来玉宇寒应峭莫问孤臣半不禁 

　　其七 

　　边奏频年入大庭独怜未解与同醒襟披海色黏天碧斾拔山容插地青万顷氷花浸晓月半泓云叶护残星椒盘胜有家园酒箫皷谁堪塞上听 

　　其八 

　　春光随马度关东小队纵横意自雄大业古来轩较下辁材独向启胠中楼船百道谁先岸车骑千羣我既攻负托有怀浑未効好凭筹略待诸公 

　　○小阁 

　　小阁沉沉万事稀石榴瓦鹊竞芳菲香和嘲哳随声下影傍罘罳带雨飞霁后登枝欣有托南来绕树岂无依乱红扑地迷芳草却羡新泥燕子归 

　　○夏夜同诸君露坐 

　　高城孤鴈鬬飞霞五月秋风搅鬓华曲谢莫愁湖上月诗悭何逊阁中花翘材饱听三挝皷揖怒惊看一部蛙最是蒲牢声断续撞残归思满天涯 

　　○塞上寄许社丈紫垣兼怀陈冏卿冲然 

　　玄度别来岁月賖怀人清梦满天涯榆关自识真人气栗里谁同处士家千里云山闲虎落十年风雨忆龙华荀家上食饶惊座贯酒还堪醉菊花 

　　○张忠烈御史祠在辽城南谍者云杀忠烈时时见忠烈也为祠 

　　河山千里草离离忠烈人传尚有祠雨霁怒蛙陈部皷月明飞鹊绕南枝巫问云出乘骢马华表魂归听子规可有汉官频荐藻忍从遗像认威仪 

　　○九日一片石小集 【 二首】 

　　三年三地度重阳佳节东篱忆草堂黄石箧中经岁月青松岩下老风霜云飞猎骑秋潭净日落征鸿塞影长自笑调鹰双徤臂登高仍佩紫萸囊 

　　其二 

　　一片石城拥万家幔亭风雨乱悲笳愁心原自仝飞鴈诗思还因问晚霞北海尊前衔落日南山篱下见黄花登临此昌多词客澷说龙山有孟嘉 

　　○宁远督师府新成适朝命至鹿司马有作答之遂柬马大将军 

　　一年两度入宁阳千里重开建节堂几拊春松歌白雪还依秋菊傲清霜周家大业彤弓旧汉室元功带砺长最喜马隆饶意绪偏厢不独下西凉 

　　○抵宁远得马大将军报 

　　十万天兵渡海阳元戎开队更堂堂双鞬欲下鹅池雪列戟先清鴈阵霜一片痴肠堪自信九重筹箸竟谁长朝来漫渡延耆水几念征衣试夜凉 

　　○同鹿軄方善继程经幕仑携儿錀阅清凉寺以王参将家拣马游击爌先驱 

　　策马登临海上山到来拾级其跻攀石花漫灭残碑老木叶萧森野径斑万里长风初入幕十连精旅正当关投鞭自觉尘襟快况复清凉俯碧湾 

　　○阅中右所盐场 

　　牙旌西驻小沙河结队时联碧玉珂万灶晴烟云自减六花雄阵雪初多作盐漫笑和羹手拊髀谁挥指日戈匹马长呜应有意徤儿新挽武刚过 

　　○盐官说盐政再用前韵 

　　畧地东来几渡河颓檐文径罢鸣珂霜花半拭青萍落飞絮偏从细柳多海估巳看供贡赋灶丁仍自负干戈不知盐坂息车日可有孙阳向此过 

　　○中右城得魏道冲信 

　　□山秋尽鴈随阳鴈去人闲不下堂绝塞貒弓空抱月孤城画角自吹霜青天欲问云霄远白发还惊岁月长慢说安危浑注意可从国手试温凉 

　　○过大岭用左司马陈匡左韵有作寄王大司马岵云 

　　帝座雯华散紫宸风烟千里护征轮于今社稷劳明主自昔安危寄大臣插羽当关惊伏虎借筹开阁几图麟侧身东望揄山近似说旌旗气色斩 

　　○儿侄锵视予渝门其归也用韩韵为诗 

　　塞上风云更一天怀人渝水路盈千老臣奏捷连三月圣主兴平第四年巳信人归落鴈后且看别酒向灯前到家寄语同游侣夜夜同游缘墅边 

　　○孙儿之沆之泳旋里为诗仍用韵 

　　紫濠烽火动惊天上将龙城捷几千祗以拔刀看截玉顿令归斾又经年西园明月层楼上大海寒涛小榻前休讶北山猿鹤怨误将白发更筹边 

　　○过中前所 

　　手札十行下玉京敢从风雪问余生山川拟识新雄要草木仍怜旧姓名百万遗黎增几口半千残土痛三城重来急水河边过父老环车愿致声 

　　○乞归十上二首 

　　边城孤月影翛翛身世重看第六朝百里青山开绿野几茎白发更丹霄鹅池十万还惊雪犀甲三千不射潮逋客有章今十上敢烦猿鹤苦相招 

　　其二 

　　欲倩丹笻手自扶谁将魂梦破潜夫潮回射雪风前絮檈满秦箫月下芦拥剑敢惊身是胆抽簪休愧戟如须最怜野逸张忠定老觉临官气味麤 

　　○初抵里第有作 

　　三十年来白板扉避贤初向此中归犊庐差自遮风雨鹤表何人料是非客到重门随几个鴈还深树任孤飞夜阑秉烛饶佳话怕说霜华上铁衣 

　　○望■〈木咢〉严塔 

　　仙掌芙蓉片片鲜鹦林分缀布金田根盘大陆三千界影落长空万井烟浪说龙标还插地浑疑鳌柱可檠天不须近听风铃语万古兜罗一指禅 

　　○马蹄河 

　　十里马蹄水欲满一篙鹢首雨相随枳篱院静飞蝴蝶蛙灶人间饱肉糜宫柳飞来愁作絮女桑枯尽发为丝我来泛宅逃喧者不奈滩声搅夜思 

　　○圈头寺老僧僧蜀人故识黄太史 【 二首】 

　　江天渺渺独愁予卧檝来翻贝叶书到岸有航还一苇出门何地觅三车旧时梵员闻金马入夜涛声杂水鱼多少风波眼底过钵囊茗椀自如如 

　　其二 

　　布地中流胜布金波流面面绕婴林野航澷载红尘入经案偏嫌乱水侵降后蛟龙浑有□定中鸥鹭总无心夜深说法天花落散作青莲满碧浸 

　　○河决访文鳞于舟子怅然赋之 

　　美人遥在水中央几采芙蓉远寄将题处千花阿软后醒来一酌次公狂白波灼影吹华发明月论心醉碧香忽忆十年风雨夜长歌秋水向河梁 

　　○夜过蒲口 

　　暂解尘缨半日闲片帆小艇弄潺湲长裾调笑余金埒秋药翾飞鬬玉颜酒态偏从烟雨里诗情半在水云间不知万顷玻璃月何似蓬瀛供奉班 

　　○王华亭明府过舟中 

　　欹侧葛巾曳薜萝那堪车骑漫相过蟠空鳬鹢惊云舄彻底鱼龙避玉珂马踏横塘芳草腻舟维野渡落花多人怜茂宰崔秋浦白袷红颜映碧波 

　　○佩水亭四首 

　　灵光十里郁嵯峩狎鸟看云辍棹过签轴文华开二酉池塘风色带三河鱼牵弱藻浮香远燕蹴飞花落照多拟逐清溪寻旧赏无劳清梦绕烟波 

　　其二 

　　碧树青岚漾彩毫清酣聊复寄风涛天空气爽星河近野旷声闲皷角高梦枕乍醒山简酒醉琴初罢汉阴槔横塘日暮重回首首里龙津拥佩刀 

　　其三 

　　城西日脚空山平小憩孤亭暮景清三管好辞来雨夜四筵玅语挟风声松翻地籁惊涛壮河佩天神匹练明一饮百觚浑未醉虚檐铁凤橑人鸣 

