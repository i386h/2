<!-- { "loadSidebar": true } -->
　　白发郎潜旧使君【縯汉武帝至郎署见一老郎眉须皓白问何时为郎何其老也对曰臣姓颜名驷以文帝时为郎文帝好文而臣好武景帝好老而臣尚少陛下好老而臣已老是以三叶不遇上感其言擢为防稽都尉张衡赋厐眉而郎濳兮逮三叶而遘武】至今人道最能文只鸡敢忘桥公语【厚曹操感太尉桥知已及后经过墓自为祭文曰承从容誓约之言徂殁之后路有经由不以斗酒只鸡过相沃酹车过三步腹痛勿怨虽临时戏笑之言非至亲之笃好胡肯为此词哉】下马来寻董相坟【縯西京记胶西相董仲舒坟在长安人为致敬过者必下马名下马陵后人语讹为虾蟇陵非是】冬月负薪那得免【厚史记优孟传楚相孙叔敖知其贤人也善待之病且死属其子曰我死汝必贫困若徃见优孟言我孙叔敖之子也居数年其子贫困负薪逢优孟道其父之语优孟言之楚王云云庄王封之寝丘四百戸以奉其祀次公刘峻见任昉诸子西华等兄弟流离不能自振平生交旧莫有収防西华冬月着葛巾披练裙路逢峻峻然矜之此乃广朱公叔絶交论两事相类故用冬月负薪也】邻人吹笛不堪闻【援向子期思旧赋序云余少与嵇康吕安居正接近其人并有不羇之才其后各以事见法经其旧庐于时日薄虞渊寒氷凄然邻人有吹笛者发声寥亮追思曩昔游宴之好感音而叹故作赋云】死生契阔君休问洒泪西南向白云【縯狄仁杰赴并州其亲在河阳过太行山反顾见白云孤飞谓左右曰吾亲所居在此云下】
　　和孔周二絶
　　再观邸园留题
　　小园香雾晓防笼醉守狂词未必工鲁叟録诗应有取曲収彤管邶风【縯诗邶国风静女云静女其娈贻我彤管笺云彤管笔赤笔也后夫人必有女史事无大小记以成法尧卿尝闻高宻老儒之言曰邸氐有贤妇孀居不嫁其节甚高故公此诗用静女彤管有炜栢舟共姜自誓邶二风之事也云云】
　　观静观堂效韦苏州
　　弱羽巢林在一枝【次公柳子厚诗毎怜纎鳞游尺泽翻然弱羽上丹霄庄子鹪鹩巢于深林不过一枝尧卿李义府始召见太宗令咏鸟其末句云上林多少树不借一枝栖帝曰吾将全林借汝岂惟一枝】幽人蜗舍两相宜【縯蜗牛螺虫之有角者俗或呼为黄犊焦先杨沛并作圆舍止其中故谓之蜗牛庐】乐天长短三千首却爱韦郎五字诗【縯白居易吴郡诗有记言韦应物为苏州牧歌诗甚多有郡宴诗云兵卫森画防宴寝凝清香最为警防厚旧唐书白居易传云韦苏州歌行清丽之外颇近兴调其五言又高雅间澹自成一家之体今之秉笔者谁能及之然当苏州在时人亦未甚爱重必待身死后则爱之】
　　与舒教授张山人参寥师同游戏马台书西轩壁兼简颜长道二首
　　古寺长廊院院行【尧卿唐王建诗院院烧灯如白日】此轩偏慰旅人情楚山西防如迎客汴水南来故绕城路失玉钩芳草合【次公按桂苑丛谈李蔚咸通中自大梁移镇淮海见郡寡胜游之地命于戏马台亭西连玉钩斜道葺亭名曰赏心今云路失玉钩误用此扬州戏马亭事也】林亡白鹤古泉清【次公白鹤则山中故事也】淡游何以虞庠老坐听郊原琢磬声【次公礼记周人养庶老于虞庠也泗濵多磬石故云琢磬声】
　　竹杖芒鞋取次行下临官道见人情【尧卿刘梦得诗云安知从复道然后见人情】天寒菽粟犹栖亩【厚南史宋武帝曰余粮栖畆军无匮乏之忧】日暮牛羊半入城【次公诗日之夕矣牛羊下来】沽酒独教陶令醉【縯庐山僧惠远与陶濳游常沽酒饮之】题诗谁似皎公清【厚吴兴僧清画字皎然唐时有诗名于世仔皎然九日诗云重阳荆楚尚高防此难陪遇见登龙客同游戏马台风文将水叠云态拥歌回持菊还相问含情愧不才】更寻陋巷颜夫子【次公名长道为颜夫子故得使陋巷字】乞取防言继此声
　　书泗州孙景山西轩
　　落日明孤塔【次公僧伽塔也】青山绕病身知君向西望不愧塔中人
　　题织锦图上回文三首【次公囘文诗起于窦滔妻苏氏于锦上织成之盖顺读与倒读皆成诗句也第二篇千字锦第三篇回文锦皆用此事盖晋书列女传窦滔苻坚时为秦州刺史被徙流沙苏氏思之织锦为回文旋图诗以赠滔宛转循环以读之词甚凄惋凡八百四十字文多不録也】
　　春晚落花余碧草夜凉低月半枯桐人随远鴈边城暮雨映疎帘绣阁空
　　红手素丝千字锦故人新曲九回肠风吹絮雪愁萦骨泪洒缣书恨见郎
　　羞看一首囘文锦锦似文君别恨深头白自吟悲赋客【厚西京杂记曰司马相如将聘茂陵女子为妾卓文君作白头吟以自絶相如感之乃止】防肠愁是断琴
　　书李公择白石山房
　　偶寻流水上崔嵬五老苍颜一笑门【次公五老即庐山五老峯公择少时读书扵五老峯下白石庵之僧舍先生尝作李氏山房藏书记正谓此也】若见谪仙烦寄语山头白早归来【縯杜甫忆李白诗山读书处头白早归来】
　　题孙思邈眞
　　先生一去五百载犹在峨眉西崦中【次公峨眉山记载有僧逢先生者乃唐衣冠请僧转法华经西崦字林老有西崦人家诗】自为天仙足官府【次公神仙传曰石先生云天上多至尊相奉事更苦于人间耳而韩退之诗云上界眞仙足官府】不应尸解坐蝱虫【縯尝有仙人谓思邈着千金方多以物命为药以害物之故不获上升止于尸解其后思邈乃取草木药以代蝱虫水蛭作千金方翼三十篇】
　　归宜兴留题竹西寺三首【次公宜兴常州倚郭县也竹西寺在扬州此葢经竹西寺而徃常也尧卿杜牧诗云斜阳竹西路歌吹是杨州】
　　十年归梦寄西风此去眞为田舍翁【次公西风言欲归西川也田舍翁言有田在常州也宋高祖纪大明中坏上所居隂堂于其处起玉烛殿与羣臣观之牀头有土障壁上挂葛灯笼麻绳拂侍中袁顗盛称上俭素之德孝武不答独曰田舍翁得此以为过矣】剰覔蜀冈新井水要携乡味过江东【次公竹西寺山上有井其水味如蜀江号曰蜀冈故先生谓之为乡味过江东则江之东乃言常州也】
　　道人劝饮鸡苏水【尧卿本草有水苏紫苏假苏三种各异水苏一名鸡苏】童子能煎莺粟汤暂借藤牀与瓦枕莫教孤负竹风凉
　　此生巳觉都无事今岁仍逢大有年【縯春秋书有年次公唐王维和重阳节宰臣及百官上夀应制诗云四海方无事三秋大有年】山寺归来闻好语野花啼鸟亦欣然【尧卿王维因赦宥罪拜官诗云花迎喜气皆知笑鸟识欢心亦解歌】
　　惠崇春江晚景二首
　　竹外桃花三两枝春江水暖鸭先知蒌蒿满地芦芽短正是河豚欲上时【縯欧阳公诗春洲生荻芽春岸飞杨花河豚于此时肥不数鱼虾】两两归鸿欲破羣依依还似北归人遥知朔漠多风雪更待江南半月春
　　书皇亲扇
　　十年江海寄浮沉梦绕江南黄苇林谁谓风流贵公子笔端还有五湖心【次公唐人题韩信庙曰隆凖早知同鸟啄将军应有五湖心】次韵黄鲁直寄题郭明父府推颍川西斋二首
　　树头啄木常疑客【师贾岛诗时闻啄木鸟疑是敲门僧】客走而嗔定不然【厚韩退之剥剥啄啄有客至门我不出应客去而嗔】脱辖巳应生井沫解衣聊复起庖烟【任杜诗云厨烟觉远庖】平生诗酒真相汚此去文书恐独贤【援杜诗返遭诗酒汚何事忝簪裾】早晚西湖映华发小舟翻动水中天【颍州之西湖也】
　　寂寞东京月旦州德星无复缀珠旒【厚后汉许劭字子将与兄靖好共覈论乡党人物每月辄更故汝南俗有月旦评焉又陈寔从诸子造荀爽父子共讨论太史奏徳星聚皆颍川人也师汉厯五星如联珠】莫嗟平舆空神物【舆音预】尚有西斋接胜流【厚许劭兄防亦知名汝南人称平舆渊有三龙焉唐太子贤注平舆故城今豫州汝南县东北有三龙乡月旦里】春梦屡寻湖十顷家书新报橘千头【縯李衡于龙阳洲种甘橘将死谓其子曰吾洲中有千头木奴】雪堂亦有思归曲为谢平生马少游【援后汉马援传援谓官属曰吾从弟少游尝哀吾慷慨多大志曰士生一世但取衣食裁足乗下泽车驭欵段马为郡县吏守坟墓乡里称善人斯可矣致求盈余但自苦耳当吾在浪泊西里间虏未灭之时下潦上雾毒气熏蒸仰视飞鸢跕跕堕水中卧念少防平生时语何可得也今赖士大夫之力被防大恩猥先诸君纡佩金紫且喜且慙吏士皆伏称万歳尧卿公在黄州葢雪堂尝裁节陶渊明归去来为思乡曲】
　　刘景文家藏乐天身心问答三首戏书一絶其后
　　渊明形神自我【縯渊明有形神影三首序云贵贱贤愚莫不营营以惜生斯甚惑焉故极深形影之苦言神辩自然以释之好事君子共取其心焉】乐天身心相物【厚白乐天自题二絶句序云闲卧独吟无人酬和聊假身心相戏徃复成三章】而今月下三人他日当成几佛【厚南史孟顗事佛精恳而为谢灵运所轻尝谓顗曰得道应须慧业文人生天在灵运前成佛必在灵运后】
　　次王定国韵书丹元子寜极斋
　　仙人与吾辈寓迹同一尘【任退之诗下视寓九州一尘集毫端】何曾五浆馈【縯列子之齐中道而反遇伯昏瞀人伯昏瞀人曰奚方而反曰吾惊焉吾食于十浆而五浆先餽】但有争席人【厚列子杨朱之沛遇老子其徃也舍者迎将公家执席妻执巾栉舍者避席者避灶其反也舍者与之争席矣】寜极无常居【次公斋名宁极取庄子不当时命而大穷乎天下则深根寜极而待也】此斋自随身人那识郄鉴【次公纪闻载有段防従一叟入山叟自称孟期思至山中之室有曰老先生者防问叟曰老先生何姓名叟取晋书郄鉴传令读之曰欲识老先生即郄太尉也】天不留封伦【厚唐书魏郑公劝太宗行仁义封伦非之其后享太平之效太宗曰恨封德彜之不见也故唐人诗云可怜贞观太平后天且不留封德彛】误落世网中俗物愁我神先生忽叩戸夜呼祈孔賔【縯晋书祈嘉字孔賔夜忽牕中有声呼曰祈孔賔隠去来脩饰人间事甚苦不可谐所得未毛铢所丧如山崖旦而逃去】便欲随子去著书未絶麟【次公孔子絶笔于获麟又司马迁自言其书述陶唐以来至于麟止】愿挂神武冠【援陶景挂衣冠于神武门上表辞禄】徃卜饮马邻【次公苏州有饮马桥丹元子葢苏州人也伯恭苏州图经云饮马桥在呉县东南二里】王郎濯纨绮【厚前汉班固序传班伯以戚里出与王许子弟为羣在于绮繻之间非其好也次公濯纨绮言定国虽相家子而能洗去骄贵之气也】意与陋巷亲南游苦不早傥及莼鲈新
　　题灵峯寺壁
　　灵峯山下宝陁寺白发东坡又到来前世德云今我是依希犹记妙高台【次公德云比丘居胜乐国妙峯山之上事见华严经今南都有妙峯亭而子由诗云我登妙峯亭欲访德云师闰州金山有妙高台而先生诗曰中有妙高台云峯自孤起又曰何须寻德云即此比丘是则二山之亭与台所以得名者皆以其孤峯遂取胜乐之妙峯名之耳惟其得妙峯妙高之名故二公诗又遂用德云为事实耳】
　　题冯通直明月湖诗后
　　老衍清篇墨未枯【縯老衍谓冯衍也】小溤新作语尤殊【援马奉世之子野王当时谓之小冯君】呼儿洗浄涵星砚为子赓歌堕月湖闻道牂江空抱珥【南语有西珥河即古牂牁江也河影如月抱珥故名之西珥云尧祖事出鲁直水遗文】年来合浦自还珠【次公后汉孟尝君为合浦太守去珠复还合浦廉州也】请君多酿莲花酒准拟王乔下履鳬【见将徃终南和子由见寄】
