<!-- { "loadSidebar": true } -->
　　某顿首振叔知府显谟尊兄专人来特辱教赐殊荷眷意窃审郡事多暇为况甚休尤慰瞻跂比日暑溽伏惟台候万褔某待罪贬所托庇如昨征商之余日得观阅藏教留心空门以洗三十八年之非此外颇亦繙经史弄笔砚聊以自慰邑官为具舫搆阁以尽一邑溪山之胜时时登临一觞一咏有足乐者士人中有邓肃者颇俊爽间与酬唱有邓觌者其家好士喜具盘馔有邓宻者喜种花虽殊方絶域者圃中色色有之时以来供有陈渐者深于经术议论渊源可听而畴老修撰晚年畱意内典不为今之禅流莽荡不可穷究葛藤戏论家有园池竹木森然时得游从其间清谈终日观此数事岂复有流落之叹第亲年髙矣逺去庭闱未有归期此怀何已异时傥防恩贷得归养亲当遂屏迹山林以求素志幅巾杖屦同为惠山之游以毕此生第恐振叔方为世縁挽留未暇从我耳如何吴元中近得书趣尚可喜昨过维扬相防差欵否何深之知比经从去冬道姑苏邂逅虎邱为一日之欵歴落如故同时放逐已有得宫祠者非久可还否见素才得从官便入鬼録人生如此亦可观矣虽有久近竟亦何较今人但知营营以厚其生初无一念以善其死溘然之后平日所耽恋者无一可得而所造诸业随念现前散入诸趣可不惧耶用是益知空门真所依归者振叔畱意于此久矣顷虽欵防因循未能深叩所以有可垂教愿无吝焉近文四篇谩资一笑正暑切冀为时自重挥汗布此殊不周谨五月二十八日某顿首
　　上王太宰论方寇书
　　宣和三年正月日某顿首再拜少保太宰相公阁下某愚陋无取昨者误蒙识擢备员左史侍清光者几一年常愧无以补万分之一妄论水事罪当诛殛上恩涵覆不忍寘之斧钺姑从薄谪夙夜循省感惧交深今兹又縁赦宥与牵复之列获遂归养仰戴天地父母之赐铭镂肌骨未知死所此盖伏遇太宰相公以道佐天子务崇寛大洗垢涤瑕许之自新致兹狂狷亦与甄録佩服盛德何敢弭忘某自去冬承吏部符罢任起离闽中将道浙东省亲毗陵行次上饶适闻睦州方寇猖獗道路不通遂由江东泛舟以归又値黟歙失守郡县惊扰间关险阻获达金陵出于天幸然某迟回饶信诸郡者凡两月余于方寇事亲见探报及得于传闻实为详悉日夜虑之至熟窃不胜愤懑深惧州郡部使者不以实闻朝廷设有奏报不过告急乞兵为自完之防拘于吏文陈迹不尽至于东南大计与夫破贼之谋初未尝及也恭惟相公得君当国以身任天下之重而某平日荷知遇之厚不后他人輙敢具所闻及区区管见冐昧钧听伏幸裁察方寇初作据邦源村地枕歙睦之境怙险凭阻胁从乌合之众不过千余人耳当是时江浙屯兵要害之地以强弓劲弩守之使虏掠者不得出从乱者不得入不旬月间粮竭众离贼可谈笑缚也统兵于浙者不知出此其初轻敌而欲速成功悉驱巡尉深捣巢穴则为所败其后贼以虏掠致师官军追之堕其计中则又败自两失利之后士气不振统兵者有怯敌之心悉聚浙兵屯于青溪距贼巢穴者六十里先遣保甲营木寨掘壕堑然后进师一旦为贼所乗向之木寨适足以为火攻之资弓矢不及施器杖不及用束手受戮一扫而尽贼气旣锐莫之沮遏遂焚青溪诸邑以及睦州其后又破富阳诸邑败官军于陆和寺设疑兵自江乘潮而下统兵者悉众捍之贼由山径捣虚以入遂陷钱塘此则浙兵措置失律之过也黟歙距贼巢穴八十里屯兵数千以捍贼冲适守臣宪司移易罢去旧者旣去官新者未到任虽有将兵莫相统一贼众出没虏掠村落去郡十数里间视之恬然莫有与之敌者一旦卒然逼郡城奸细为之内应兵火四起乃始出鬭已无及矣夫以去贼巢穴之近而自贼作以来曽不为城壁壕堑守御之具至使陵践如入无人之境诸邑靡然皆为所破此则黟歙豫备不严之过也夫歙睦钱塘者东南剧郡生齿众多财赋充衍士大夫之渊薮也狂贼乗间而作不旬月而陷两州一督府县邑以十数无辜之民横被屠戮官司府库皆为掩有士大夫之家碎于贼手而奸恶无赖之徒杂然从之自为得计凶防寖炽江浙为之震动可不为之痛愤哉伏以国家承平之久东南之民习于治安不识兵革垂二百年郡县弛备率无城郭将不知兵兵不知战是以狂贼窃发官兵疲懦望风奔北居民迁徙莫有固心官吏徃徃亦为遯逃之计无足怪者然东南者天下之腹心也江浙者又东南之腹心也歙睦钱塘者又江浙之腹心也国家以养兵为重而养之之具金缯谷粟转江通漕尽在东南由歙以之濒江诸郡不数百里由杭睦以跨浙东西亦不数百里旬月以来又不知其变动如何良可寒心得不为之深计而早虑哉为今之计破贼之防大槩有三一曰审地势二曰遣重兵三曰择良帅江东地势近贼巢穴莫便于宣二浙地势近贼巢穴莫便于杭杭虽为贼所陷然传闻淮甸之师继至贼巳弃城而去设使不去亦当力争命帅屯兵于二郡因利乗便收复睦歙使贼还保巢穴不敢放肆然后殄灭可期若夫散兵他郡地逺而力分未见其利此必审地势之防也江浙之兵屡为贼败士气凋索不可复用其势必起兵他路及遣畿甸之师以临之一以张军势二以安民心三以沮贼气惟遣兵多则见功速虽暂有所费不得而惜此必遣重兵之防也国朝以来号为剧贼者侬智髙之于邕王则之于贝耳当时帅师以破智髙者则狄武襄公青文潞公彦博也二公者威信素着故能节制将士使之用命破贼于旬月之间今方寇悖乱僭逆残陷州县又非智髙则之比自非选用曽任边帅素有威名方略之人付以兵柄未易成功此择良帅之防也得良帅总重兵以临要地又当许其便宜从事不从中制摧锋陷阵者信赏犇亡败衂者必诛料敌制胜以荡覆其巢穴然后贼可指日而平也又有不可缓者江浙之间频年水旱民力凋耗加以狂贼窃发州县追呼骚扰不胜其困宜下寛大之诏凡邻贼州县科率调度不急之务一切权罢积欠逋负权行倚阁出禁帑截上供钱谷以给军资使民晓然知朝廷德泽策无先于此者夫天下犹之一身疮痏即吾之肌肉也盗贼即吾之民也民愚无知初虽胁从啗以所欲货财可掠而有妇女可虏而得仇怨可起而报平日束于法而不敢为者皆公然得为之无怪其徒之浸多而乐为之用也善治疮痏者毋使浸淫善制盗贼者毋使滋蔓滋蔓难图皆起于忽之以为不足虑此不可不察也恭惟相公仰被圣天子之所眷倚俯为四海之所具瞻独秉钧衡之初狂贼偶发适当是时然则安宗社褔生灵立太平之基者当自破此贼始幸望留意毋忽夫通天下之志者莫如言方今世故岂可一二指陈惟通言路使人之得尽其心而毕其说是者从之非者置之而不加罪众志毕陈可以不劳而成天下功况于盗贼何足翦灭哉必欲通天下之言愿自某此书始亦尝致书执政与此互见伏惟燮调之暇试取观之有可以禆庙堂之末议者窃冀不以人废言也干冐威严无任惶恐战越之至某顿首再拜
　　上门下白侍郎书
　　宣和三年正月日某顿首再拜门下侍郎阁下某窃以东南习于治安之久兵民不知金革之事郡县初无城池之守狂贼窃发扰吾腹心有不可不虑者而某罪戾之迹幸蒙赦宥归自闽中道出江浙询闻甚详思虑至熟敢私布于左右以备采择之万一方寇者本狂愚无知之人传习妖教假神竒以惑众遂谋僭逆然有狡狯奸人为之辅翼悉假古人名号以自隐莫知其为谁何凭负险阻胁诱乌合亡命之徒建号改年妄相称谕其初不过刼掠村落运致资粮倔强巢穴以茍嵗月耳偶値浙兵措置失宜屡战屡北贼遂猖獗某在饶信亲见探报观其行兵狙诈百出侮官军于掌股之上窃意未易制御不旬月间果陷歙睦钱塘焚荡县邑以十数江浙为之骚动此岂可不为之虑而犹以常寇待之哉譬犹火燎于原必絶其道乃可扑灭今贼势鸱张凶焰浸炽凭陵州县如入无人之境莫有沮遏之者其势必择良帅遣重兵以据要害之地运筹决胜折其角牙制其奔逸收复所陷州县使贼畏缩退保巢穴两路并力锄其根原则扑灭之期自可指日而定也要害之地江东莫如宣两浙莫如杭杭虽为贼所陷传闻淮甸之兵继至贼已弃城而去设使不去亦当力争命帅遣兵以防宣则江东诸郡皆有所恃而进可以取歙命帅遣兵以据杭则两浙诸郡皆有所恃而进可以取睦得歙睦则贼之巢穴可俯而窥矣夫有兵而无帅与无兵同有帅而无节制与无帅同方今江浙之兵率皆挫衂不可复用必烦朝廷以虎符起畿甸及他路之兵以临之然不为之择威信素着晓兵事有方略者为之帅则遣兵虽多未必有所补也或以谓盗贼窃发不足命帅则国朝以来剧贼如侬智髙王则不过据一郡当时命帅以讨之者狄武襄公青文潞公彦博也矧今方寇悖逆僭乱攻陷州县杀掠兵民声势又非二贼之比岂委任一二监司郡守不知兵者所能殄灭哉诚得良帅总重兵许以便宜从事节制严而号令明江浙合势如首尾之相应将士协力如臂指之相使信赏必诛以作士气而摧贼锋左剪右屠转战逐北则此贼不足平也朝廷立赏格以捕贼每名若干此止可以得小盗耳今方寇凶徒以钜万计所陷州县府库仓廪民间物力悉皆掩有财足以聚众力足以使人恐未易以立赏捕也为今之防莫若用边赏之法除渠魁及为之辅而有名号者重赏以搆之外自余一切计首虏以受功以陷阵克敌敢鬭者为上则将士劝矣贼以区区胁从乌合之众而能败官军陷州县者以其敢杀戮忘生而不畏死也吾之将士率皆欲全躯而保妻子以谓与贼鬭者必死而临敌遯逃者可生虽有坚甲利兵安能使之破贼哉为今之防莫若一以军法从事逗挠奔北者必诛使之进与贼鬭犹有生理退而遯逃有死无赦以首争首以力搏力而人自为战则贼可破矣诛赏者驱将士于矢石用命戮力之大柄诚得良帅而付之虽懦夫疲卒且将化为精锐矣此不可不察也恭惟朝廷畱意西北所以折冲御侮者甚备然自今观之西北不足忧而江浙为可虑何哉西北髙城深池楼橹相望强将悍卒习于战阵卒然戎狄惊边徼靡封疆吾有以待之未足为深患也故自西鄙用师以来夏人每倾国入寇者屡矣曷尝有失郡县之患哉江浙治安垂二百年州县茍且城池弛备百姓闲逸官兵偷惰目不识旌旗之色耳不闻金皷之音一旦狂贼窃发望风奔溃名郡剧邑谈笑取之万有一浸淫滋蔓歴时愈久其势必贻朝廷东顾之忧可不为之深虑哉伏望门下侍郎以一方生灵为念因进对间详以此闻所谓贼不可忽而命帅遣兵据要害以圗进讨不可缓者使狂悖之寇勦殄有期东南之民安堵无患天下不胜幸甚某庸陋不材素荷知遇敢缘国事辄布腹心以禆庙筭之万一亦尝致书宰执与此互见幸试取而观之恕其狂誖干冒威无任惶惧战越之至某顿首再拜










　　梁谿集巻一百八
　　钦定四库全书
　　梁谿集巻一百九　　　　　宋　李纲　撰书二
　　与郑少傅书　　　　与中书冯侍郎书
　　上王右丞书　　　　与梅和胜侍郎书与程伯起舎人书
　　与郑少书
