<!-- { "loadSidebar": true } -->
　　双江先生文集总十五巻为故太子太保兵部尚书贞襄聂公之遗文其从子仪部君子安手类辑之刻以传诸天下者也仪部与余同第进士友善自余徃侍游先生于京师特辱不鄙视每出朝相过从辄举所自复反复置论辨不极宻微不止意先生之文余或能一二稍得其深者故集方就即走书属余序之余念先生自壮齿以歴既耄之年未尝一日不孳孳于学其学也未尝一日不以古圣贤之道体悟约践于身俛焉蕲至之故天下学士大夫有闻先生之风者莫不愿得先生之文读焉非独所重其文也诚欲因文以求先生之学庶几得其自至古圣贤之道者以反诸身不谬所从事则余欲叙先生之文不推明其学之本要使天下咸知先生遗言之果足以信世也其敢为仪部君复乎乃今卒业斯集研穷后先辨难之旨始妄意先生之学殆据其成徳为训所谓身有之故能言之其体悟约践之微要未易为众人究说也夫先王之学以归寂为宗以致虚守静为入徳不易之极其所受虽有从出然自得于反验黙识之际以超然独契乎千载之上岂世之浅闻肤窥者所能遽渉其津涘也哉今天下学士大夫疑先生之学咸以为其趋髙矣然或卑之若有弃其致逺矣然或迩之若有遗其从入不诡圣人之指归矣然犹袭沿二氏之筌筏葢余徃事先生抑尝聆其教时犹私扞格于中炳炳焉怀不祛之惑至寤寐求之积之踰十年之乆乃始愯然于先生之说其类氷之凝释于水溢流江河无异浸者与顾今未深逹先生立言之奥犹以其归寂之宗出禅致虚守静之功出老氏而先生时时据引间不无出入于二氏之书则四方慕学之士其不蹈余昔之所疑焉寡矣夫先生之言寂本易大传之无思为其以生生之易出之为感应之神岂若释氏灭有求寂壒然自絶其生理至断肢体弃伦常不悔者之类与其言致虗守静本易咸之虗受艮之止所无失时其致大本未发之中以立天下之有岂若老氏主虗极静笃为归根塞兊专气致柔之摄用而私利其身至刍狗万物搥提仁义不顾者之类与其不深诋二氏之非而间据引其说相援证无亦探极性命之本以为视圣人特毫厘之差固无病乎其合而取之耳乃终之背违千里斯又不必智贤之能辨抑奚庸摭前闻以肆支说之呶呶者耶虽然先生立教凡于道之綂体悉备皆上逹之能事也其若下学之自卑自迩积小以髙大者多似未之详焉岂所谓先立其大者本具则末无不贯之推与故余妄意先生之学直据成徳为训凡辨难皆举所身有者着之宜非学焉未至者之足喻也昔程先生称圣人格言在论语微言在易中庸故虽以子贡之逹材犹不得与闻性与天道则先生之学其信否固宜俟后之作者于百世而余敢遂谓一二能得其深者乎哉先生孝友称家族忠节振朝廷功泽施列郡风猷动四方史必且述载之以标阐来世诸若文辞则信其才情所至要非平日所专志肆力者然光明峻洁之操雄俊迈徃之气周流乎撰叙辨质间抑足并穹壤长有矣兹天下所共睹识焉者也 

　　万安仓前周氏族谱序 

　　布政右使万安周仲含君往岁既修其族谱成以书遗余南都曰愿一言序诸首简俾族人知所诵法余时方抵怒权憸被嗾构弃仕归而君适持宪节督兵闽海上道阻逺不及趣相复也数歳君以觐事过家复缄所刻之编寄余山中余披读因知君谱在宋干道时先世尝一二创辑之入明正綂景泰间君世祖参政公特即徃谱纂治加详焉郡诸耄硕则咸为之序着矣故君所修者但增其世无改于其文间问序徳安何司寇迁麻城耿廷尉定向二君固昔游余而于君为同志友其论述徃徃举君问学相究切而要其指归于求仁有味哉其言之也余陋且衰愧何以益君虽然二君之言信美矣乃于君欲族人知诵法者厥义或未之竟余请绎二君求仁之说以广君治谱之意使读者咸忻勉相成可乎葢昔先王因生赐姓立宗法以管摄人心非特私智强使之也求人所自出于天即其本之一以协其心之同故建宗子而树之法使后世相维守于无穷则人可合诸天而孝敬由之兴矣故宗法者仁道之大端也天之生物也一本本一而分不能无殊故宗法举本之一则千万人之身其初固一人之身尔乃析分之殊斯世以服更而亲疎之等列位以世别而昭穆之伦辨仁道于是可序推矣故宗法有百世不迁者大宗之綂同仁贯于本之一也有五世则迁者小宗之辨异仁行于分之殊也故求人所自出于天则天不能违生之本求天所自本于一则本不能违心之仁而宗法无弗备焉是先王以仁合天之极则也夫天体物而不遗仁体事而无不在故先王仁洽之心其同也有恩以相比仁逹之政其异也有分以相制使民亲其亲长其长而天下平皆宗法之为导也后世宗法坏而先王仁天下之志冺慕治君子始思以其遗意教之家而推之天下则谱义之修具固仁道之不可废与夫谱也者普也普其仁于家而逹之乎天下故以斯文代行事而足与捄宗法之微是虽先王未之有犹可即人心之仁以起之而况外史小史之所掌既训之乎三代之兴也哉今君以求仁为学其施宜自家始则谱道非其要物耶余闻周氏之为族旧矣稽唐盛时业以闾右称巨于我郡虽岁乆谱牒放失而家之贸券尚守天寳之故藏则上下千年间其人之踔轶有尚而世逺磨灭不称者何可胜计独前数百年有悦舂陵之学受之以化其乡者其事尚足考泝也彼非所谓豪杰之士与周氏后先哲乂所表立其孰能过之今君复以其学中振举所蓄积抑且耀之家而昭灼乎四方凡周之族殆求之有余师已其奚以逺慕为乎葢余闻求仁莫切于近取诸身而生生之易流行乎四体百骸皆仁之所贯浃也故求人所自出之本不外斯心之仁求心之仁周流贯浃于一身不外生生之易兹君学所独至二君既亹亹究切其指归矣君之族士可不敬恪朝夕勉焉思有以企之繇之以正伦理笃恩义事物万变莫非生生之易之成象效法焉斯固君求仁于身之大效与夫今故家右族治谱者众矣大抵侈文献盛美章世泽乆长以徇时俗之矜衒而已间有举先王法教为训者又鲜能深识夫本之所在则君欲族人知所诵法其孰有加于求仁之说者周氏后人其尚观焉自考择毋忘君学所有事也哉 

　　送凤竹先生徐公赴南少司空序 

　　古今人材品不同事功亦因之以异其成也岂非能先致乎学哉葢材品之降受出于天古今人宜不甚相逺也乃其成则古易而今恒难夫非今之学异乎古耶繇是以甄材品而概事功古之视易今始邈悬是故学弗可以已也昔孔门论士之成徳举其凡要于弘毅焉止矣葢弘者以天下视一身恢乎常若有余毅者以一身任天下确乎未见其不足惟材品之能先成于此也故任重道逺举天下事功无一足尚其仁体之所推者兹三代之士所以俛焉日有孳孶不敢一怠乎学也吾求其人于周衰以后上下千数百年间若汉诸葛亮孔明宋范希文之二君子殆近斯伦之选与葢武侯以学广材以静成学所云庶几礼乐之本既非无所从出矣文正读书长白山中潜思中庸之义至苦奋五年不少懈其牖劝张子厚于少年论兵之日抑何见之独加人一等也夫学絶道丧之乆有能致力于二公所从事自濓洛以前未睹一二或似之者彼所谓豪杰之士虽无文王犹兴其风之感乎百世岂孑孑事功之慕者能拟其俦匹也哉乃余论友今世得中丞凤竹先生徐公可称追古士而独与稽非耶其贤信人所难及矣夷考学之所至抑既黜事功而遗材品进之成徳有余能焉公自起诸生即嵬然负经纶大志研穷六籍思以推着于行事故尝取琼山丘先生所补大学衍义摘其切于邦家大政务类为纂要一书学者多诵传之视文正在秀才日志尝先天下之忧以为忧不知孰伯仲也乆之筑室海虞山下黙坐澄心观天地万物之化反之身性若有合以为道在是可推行矣出而第进士擢袁宜春令入为南监察御史开诚布公集众广思睹势权趋竞一时公治其邑中蔑焉不一瞬及也强直自遂迄阽困阨迁谪无稍悔比诸葛武侯广材成学置利钝顺逆于无校不既黙信而允蹈之已乎今厘抚我江西列郡身处堂亷之髙虑周薮泽之逺视蒸黔疾苦不啻痒痾搔摩之恫切乎身而以所推见者亹亹日效之政猷甚于民之不能自朝夕也故以平赋敛则积深之弊革以攘寇虐则剧稔之憝除卒之不动意色而奠丽列郡于绸缪桑土之安其事功之成于材品何如哉葢学能蓄其宏毅之徳故任重道逺不违仁体之充廓泱泱然随所放而皆凖可谓无惭三代之士所树立已于是列郡吏民慕诵美周召分陜之休视洛西汉南所咏述若髣髴幸见于一时肆今南少司空之命下芾车促戒其将何以慰黔怀思耶于是在镇文武大吏自藩臬诸大夫而次咸邑然于公之行以予谬辱公之知予有年属文以导宣其勤志余惟公材品事功之过人天下士既共睹识之矣乃其学之所成致兼备弘毅之全徳不一二推本所从出则奚以为诸大夫复乎故聊述叙所肤窥若此公行矣天子将召公入佐新政责以一代治平鸿业公宜孰先与无亦务陈傅说始终典学周公学有缉熈光明之训以为大猷亶告庶乎交成并进于殷髙周成之隆日可竢之耳余知今在廷大僚必直于公斯焉考卜而胥以公为师师俊乂之首望余言非殆其先籍也夫 

　　送宫允范君竣试还朝序 

