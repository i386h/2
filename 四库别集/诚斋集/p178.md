<!-- { "loadSidebar": true } -->
　　奉议郎临川知县刘君行状
　　本贯吉州安福县
　　曽祖贯故不仕
　　祖京故不任
　　父遇赠承事郎
　　君讳徳礼字敬叔一字子深冑出晋安城太守遐八世祖徳言仕南唐归本朝为水部员外郎知制诰君幼警敏父遇为乡先生授徒数十百人程其业君必为之冠父累举不第试春官没于中都君徒步防防归母老家贫复以授徒为生再举于礼部一为首选淳熈二年第进士调常徳府司戸叅军事迎缕解外台及府中烦使必付有媢其能者欲穷之讽府曰胥与民为市赋租簿书罅漏千万将欲简稽非刘掾不可府以付君文书山则大抵今年为户者乙明年析而甲之今年为户者甲明年貤而乙之五年之后不可胜究君不三日悉与复初即白之府曰州家此意将欲逋租有归良民亡害乎抑欲以法从事以威取赢乎谓宜期以十旬许民自列可不可也太守赵公彦操喜曰仁人之言也即行之时临川吴仲权丞龙阳与君文辞炳蔚相辉名动荆楚称为二妙部刺史江公溥吴公焕吴公飞英江公作励皆一见而器之秩满用荐者陞从事郎授贺州教授丁母太安人忧终防造朝有诏求言君慨然陈时政十事其一谓古人之有志事功者其君臣上下议论详宻而制度纪纲攻之而无间夫是以所为而成也艺祖尝叹息于干徳纪年之失易以开寳当是时草创尚未足多罪乡者敌之熈宗盖思陵我髙宗居正体元中华之正统而袭用敌国陵名也可乎事下中书时宰怒不复改议授涪州教授防帅单公防赵公巩刘公光祖漕使张公彻马公震武始至皆具书礼招至防茹以先务至则必入幕为上客如损益盐法及外铨拟官法皆君建明至今用之单冯二公尝露章荐于朝今丞相京公制置四川倡宪漕同荐时京公犹未识君也改宣教郎得邑抚之临川转奉议郎邑名为江右之剧视事之初缿筩一日五百纸时摘一二谰辞者徐诘以理讼者噤不得对一邑传以为神不旬时狱讼顿清暇则与学者讨古赋诗沛然如闲居嵗饥富民蕴积饥民趋讙盗发其廪尉幸赏一日获十八人且具狱君一问得其情谓尉曰非盗也尉嗾富者讼之郡郡方移鞫而他所获真盗乃释之常平使者初议赈贷君叹曰富民闻此必遏籴是赈之者饥之也屏吏议一以诚意劝分得粟数万石民受实恵临川近郊无旷土官有丛冢之圃曰漏泽者甚隘凡小民之死者无所于常平使者居之以屋嵗中则以浮屠法火之君为买地数十畆且给以田命浮屠掌之乡正繇役分争吏得以卖君曰有赋斯有繇不在此必在彼民之争吏之喜也毎一乡有践更者则书其次十人下之俾族议其当为者来上其争遂息奸民有曰十虎者持官吏短长聚空舍醵金钱为讼费君尽取置于法毁其庐豪猾逺屏君持身有严奉法唯谨受俸必问令甲非令甲而曰例者辞之家人子数百指蔬食终日皆无愠见苞苴不入其门亲旧之具必报江西帅张公杓漕使赵公不迁太守曽公楷或以文或以政或以防力荐之予亦荐以文辞典丽宜备著述之科单公防来帅江西复帅诸司上其治最下中书书其姓名丞相京公俟其秩满将擢而用之更未尽六十日而君属疾以没闻者叹息实庆元五年五月也得年五十有五君于学博极而长于周官于文清新而精于四六有文集二十巻娶王氏【阙】阳丞化基之女再娶彭氏广东运判汉老之女男二人子渐子泰皆进士女二人长适崇仁主簿孙钥而卒次未嫁其孤肃巫咸焫偻句诹堋日暨竁地嵗得上章涒滩月得娵訾日得合璧邑曰庐陵乡曰髙泽原曰太湖云将辟君之弟徳性述君之言行谒予状之予与君游久且厚则哭而论次焉年月日具位杨某谨状
　　朝奉大夫知永州张公行状
　　本贯亳州谯县
　　曾祖言勅赐亳州助教
　　祖宰赠右散大夫
　　父允蹈赠朝请大夫直秘阁致仕累赠通奉大夫
　　公讳奭字叔保建炎南渡直阁挈其族自亳徙家庐陵公自幼警敏已如成人既长以文学名下笔有警人语枢宻王公庻器之归以孙女时直阁猝猝侨居生理草创有田薄少而季父永春主簿某继至直阁念其贫公乃请尽以田逊之而以其私室王氏之槖中装倾倒以奉父母兄弟乃立屋庐乃实仓箱以廪族亲以燕朋友中表咸喜绍兴庚午荐名礼部乾道六年以门子补将仕郎中吏部铨授廸功郎贺州临贺县主簿丁父忧淳熙元年循从事郎监隆兴府丰城县戸部赡军酒库酎金增羡诸部使者才之命摄丞分宁又移隆兴府决曹掾皆以最闻豫章自建炎兵余民多死徙赋租罅漏贫富倒植公私俱病公白府请检校冒料之田而实其主名有田此有人有人此有赋府以武宁新建之二邑命检校之朞月得实以报府下其法于诸邑郡赋始均邦民始有生意十邑绘公像而祠之武宁县令文纲为豪民条三十事讼之于朝事下江西常平使者郑公侨郑檄公亷问公为直之纲致餽谢公怒却之遂与之絶诸部使者交章论荐授衡州耒阳县循儒林诸部使者招公为衡州决曹掾时刑狱使者严急典狱者惟其风防公奉法持平无所左右每狱成必斋戒乃上具狱有不可争之必力词劲而气平有人士董其姓者于他狱已承杀人之罪録囚之官问之不承又以付公一问知其无辜时郡中将进士公请立赏捕正犯者而聴其就试宪使怒公请不已从之既掲榜而董为待补太学弟子员既而实杀人者亦就禽有卜者寓病目眚同行者以药防其瞳子乃漆也遂盲因窃其妻以遁盲者疑其仆之乱其妻而杀之也执而诉之官其仆不胜拷掠遂诬服诘其尸则曰杀之水矣邑上之州州以付公公再三审诘囚无异词公独疑曰杀人而夺之妻者古有之矣杀妻而存其人未之有也公以白郡守守曰宁有是哉就令有之邑令不坐失入无之公不坐失出乎公曰二事细故耳宪使虽严可以理解以非罪杀人某所不敢也明日白之宪使果曰公致狱好为异公固争曰其人未论决犹可以俟其真盗也已论决而真盗出则如之何未防其妻与为乱者自相诉于武昌移文至举郡惊异秩满用举主十三员改宣教郎知袁州萍乡县转【阙】直郎吏民交通持官短长旧令烦苛公用寛大辟庠序广生员期年旧俗尽革一夕霖雨江水骤涨夜半居民水将及檐公独秉烛集吏呼船具饷且食且载令曰活一人者赏若干迟明劳问无一人溺死者父老至今徳之富民有栁时习者以族人某无后而立子欲以其子后之而有其赀讼二十年不决郡以属公公立谈而决皆以为神萍乡湖广道所出士夫落南有死生不能归者公送迎赒助皆得平逹前后数十百云转奉议郎覃恩转承议郎锡服朱银除通判隆兴军府事绍兴五年至隆兴以考绩及覃防三转至朝请郎时赵公巩蔡公戡相继帅豫章事无大小一以属公帅毎阅文书公未书名则吏不得以进秩满诸部使者皆以最闻除知永州转朝奉大夫湘南名郡旧称甲永乙邵公至则帑庾赤立是嵗复蝗捐瘠载路公节浮费籴邻郡控于诸郡者得粟十万石博谕劝分活饥民九万有竒封公帑尘厨传觞酒豆肉一钱粒米必靳也有以客主礼望公者讟语谓永之荒政有实费无实惠常平使者李公楫闻而疑焉隂遣人微伺之又行部往省之饥民所廪其籍无浮常平所储其粟无缩媿且叹曰吾为不知贤矣乃同今漕使陈公研俱荐公于朝少傅丞相益国周公以书贺之曰过客责备动輙兴防若非陈公亲往观风岂能知行治第一氓謡蔼着也嗣嵗大稔公封公帑如初永之富复甲湘南云更未尽一月婴微疾州民徧走羣望以祈既笃命诸子曰我死棺敛与道里费皆勿烦官俸之未给者皆勿请千万致意周杨二公乞铭与行状我无憾言讫而终实六年九月五日也享年七十四州民哭之如哭所亲公为吏寛严得中材力敏济惟剧惟难弥出弥裕其仕差晩明习练达韫之之充发之之审而施之不穷为国爱材者惜之归路由萍乡空邑越数十里而迎哭皆失声明日又哭送公为文简严精粹而不愿人知中书舍人林公光朝与著作郎刘公夙尝相与叹曰张叔保佳士也恨不尽见其文牋记中亦可见其一斑矣夫人王氏封宜人先公九年卒男五人履贲随临观履迪功郎新辰州溆浦县主簿贲当以公之遗泽防补孙男七人长孙仲孙晋孙季孙卫孙同孙永孙女六人履与其弟防公丧返柩于家将以是年十二月丙午塟公于髙泽乡永和镇新庄宜人墓之左方万里与公同生丁未而公为长又同乡举于绍兴庚午且相好公又以行状命万里其忍不奉教庆元六年十二月十二日具位杨某谨状
　　中散大夫广西转运判官赠直秘阁彭公行状
　　本贯吉州庐陵县
　　曾祖士忠故赠朝请郎
　　祖衍故左朝奉郎累赠正议大夫
　　父合故右朝请大夫尚书戸部郎中总领湖广江西京西路财赋累赠特进
