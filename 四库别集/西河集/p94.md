<!-- { "loadSidebar": true } -->
　　自昔推官之建理军事也今即官以刑虽称佐狱犹専官焉绍兴冲壤也民之良者与莠顽杂居加之瓯越用兵狱市四起张君自中州来兴剔利达幽散滞严出入之科苞苴者不得行请谒无自甫朞年而狱市息人皆曰张君哉张君哉又曰张乎出我以生乎吾氏张矣又曰人亦防有遇耳吾独不得当今日而觏祥刑之治乎君不见张君哉于是父老感激谋勒之石夫是石也寻丈耳使以纪君之功耶则烦不胜纪也且君之隠徳能名言乎使泛为诵耶则又未可厌父老情也吾乃举其略为父老告夫推官非第诸州察推也以内台刑谳寄之外台而外台又寄之诸郡推官是推官台史也是故以为省谳则为台使者慎庶狱也其在郡则为小民撤寃情也然而民情之寃孰有如诬命者耶杀人抵命律也而越俗善诬谓之诬命诬者始用橛继用蔓橛者决也决则情棘而惊决以起蔓慢也慢则缓结证而延缧以致于毙夫以刑官之尊而又加之台臬之严重缓急相煎烈濡等也君则拯橛以缓阴鞫其真而不急予之勘騐其救蔓也即以橛或抵或坐片言折焉无使滋蔓而诬诈者以屏焉何其能乎且夫刑之逮人或名勾提其法用殷著者主之为勾头而从以无厉伺事之钜细而夤诸吏所以买勾然且一提出而无厉诸勾从之以薫以洒以诟以慰毎下县而县之添勾者搆其间设科圈钱曰见面曰常例曰船饭曰偏手故理刑爪士酷于虎衞而越为尤甚君易以勾牒缓名风而急名雷编纸而飞提即不能而第责之县之上不亲勾也又其能也狱讼非一方也褁粮候谳荒其耨弛其估任胥之利便而先后庚甲尅簿不必理悬版不必序君则随讼而随以谳之庭无宿版案无宿簿又其能也狱讼当已谳已得生矣然谳必有刑刑必有赎是虽数锾以上必囚絷以候于尽夫狱吏之尊可撄乎罪止金作无死法而得死刑寃与君则轻者捐锾重者押外且有立起解赴者未也追赇之根株而无以给也择犯者所亲可代偿者而胁以抵之枝其所枝乇其所乇君毎斥不行未也夫察推为外台行察察郡中豪彊为厉者而上之台台未尝鞫得其情也法之已原其初即察推亦未尝果行察也胥以为察之已懦也而彊之多藏也而目为得罪人情乎而君辄禁之未也台谳驳覈动辄再三奸胥借之以为利而请谒所至兼有朝定而晡更者已谳也骤而覆谳求其刚正不阿守成而不诎难矣而君毎谳定屹如山立虽百参驳不少动夫息奸诬知也慎行察仁也戢役胥勇也减赎锾撤监候恵也速结谳絶株累断更反明也又武也既仁又知既知又勇既知仁且勇而又进之明与恵与武君足传矣君名某由进士起家为今官
　　神告记
　　康熈十六年三月安西估魏丙贸卉布上海市中夜就旅主人宿醉卧风雨大作失槖所藏金三百两尽先是旅主人俞甲相槖金估布料其数而以他事入乡属其季俞乙守舍至是捕騐贼不以穴入而以门出谓乙盗金乙不知所为经于梁出舌力救得苏上海令任君素善谳至是疑之方庭鞫时卧一垂死人箯间刑无所施而估失金尽哀号有如穷猿独念此二人者生与死未可知然且必根株其人掠肌肤析骨肉以求实即得实而推求之下所伤已多万一不得则自今以往其为无何而受害者将不止二人也踟蹰乆之命舁去独诣城隍庙祷于神请以实告而留捕随往者使待命于神寝宫俗神祠得置寝宫殿后罗列帷幔楎椸巾盂屏几如生而虚其位时十九日捕梦伏寝宫下私念此位中当得神至而乆不至少选有幼妇出呼曰神已诣县去矣留衣赐汝遂右手抱细女左手挈衣与之及接视则裙襕也归以告君君是夜亦梦神幞头绯衣前防手云已得贼而君未知耶其云神诣县者正以神来告是语也质明则估又入报夜分时贼已还金一百两投旅舍去君是时方疑乙虑罪或姑还金至得捕语则俯首再三仰而曰夫赐衣而得裙襕则非衣也非衣者裴也岂有裴姓其人者耶捕叩头曰似也闾左有裴爱无厉不事家人产其人僦旅舍傍而得出入于其舍即欲得裴姓此当是君曰然然则其抱细女者抑可知矣夫细女爱女耳吾闻纳音之数阳姓从左今左非衣而右爱女其为裴爱无可疑者虽然吾惧以私臆入人罪使踪迹之无实复命捕诣神再候命既则捕复梦伏寝宫下见一吏呼曰神至矣至则实其所虚位已而复入见前妇出持败裈与捕而以米筐遣少仆随老仆携去乃复告所梦于君君曰是已仍与裈者果非衣也败者已露也米则八十有八礼凡出老者先之今少者继出意者贼当败续出金八十八两遂收裴拷之得实其状云风雨夜先入舍匿盗金至十九日梦神勅还金因先投舍金一百两今续存八十八两在泮中余各有所遂泅泮得金定招伏而追给余金所未全者邑人张锡怿曰晋史载成都令察奸如神唐顺阳刘君神于摘发而李果宰洛阳独曰古今正人能达鬼神则又何与君秉性正直往合神听且诚于格祷祗以一念好生之隠委曲求实致鬼神聪明亦委曲覈实以告之若其解断明晳能抉周官掌梦之袐虽君实多学然亦君清洁寡嗜欲神启其智有如是也当君初莅时为七月二十五日越三日而火燔民居是日大风作燎如扬箕君窃念甫下车而菑及吾民岂吾实不徳耶徒步拜火所泥衔于衣时正焚轮间风不息而火息嗟乎神已君名辰旦字待庵萧山人由丁未进士为今官
　　观音庵送子记
　　上海城南有观音庵邑人祈子处也朱公子簪原曽祷庵归梦丈夫子冠裾来前生一子慧甚易朞而死复过祷则梦甲士排户入拥一儿至曰送官哥来及见则前儿也既而果有娠将弥矣丁巳三月十三日予过上海主簪原家因予与其尊大人司刑公有旧故也甫入门即闻内讙哗声怪之既而主人出迎予于堂熟视错愕亟询其故则曰内人适产儿耳于是起贺然未知其错愕者何等也越数日作汤饼防酒酣簪原始语予夙昔祈子时所梦丈夫子者其须眉躯干暨冠服俨然如君然已死及再祈再娠则居然前儿也然而君入门而儿生岂君实有神能化身为人抑亦大士者重君姑假君以示信耶予思古有爱其人而愿为子者【自注唐白乐天爱李义山诗愿为其子】予爱司刑则为其子姓固亦无怪然予俨然生人也昔予避人时曽寄居法华山中许大士舍饰而未偿也迄于今易十五年其证明干公已死维扬而予忽病痁见大士呼予前出红纸三寸令读读竟怖甚以为已死逮寤而纸中字眯如漆室独记口语云许舍饰而乆逋之何也今又一年而湘溪蛤公命予诵法华普门品以延其愿然则予之神为大士所役乆矣世固有饮食日用而离竒变幻如平平者大士欲示神且假生人以示神其幽明相通本属可信况仲春祠髙禖为祈子始事而诗言寝梦史记载吞鳦蹑迹其为竒诞有过于此者吾感大士之神而告夫世之供大士而祈子者之当有騐也因从簪原请而为之记之康熈十六年五月日记














　　西河集巻六十五
　　钦定四库全书
　　西河集巻六十六
　　翰林院检讨毛竒龄撰
　　碑记【五】
　　陈氏家庙碑记
　　古庙祀之礼自天子九庙外诸侯大夫以渐而降而士庶则或二或一或祭于寝夫一庙止祢即已不得及其祖而况无庙而祭之于寝则祭祢之外更有何及然则髙曾之祭惟诸侯大夫有之而况由髙曾而上者也今则诸侯大夫士皆不立庙其立庙则皆族属众多者为之若乡社然而其所祭之数则无分祖祢高曾凡始祖以下祖祢以上族有死者皆入焉吾闻汉无庙制自魏晋及唐亦渐以官阶差次为世数升降之等彷佛乎古之立庙者而其后不可考也夫族之大者原有子姓通籍可等于诸侯大夫及士官师其立庙亦不为僣而独是三代以前世爵世禄故立庙以世而今则父为大夫子忽为士子为官师孙忽为大夫则朝而増焉夕而减焉时而废坠即时而修举楹桷成毁既不胜其烦难而肸蠁出入亦茫然无所依据吾故曰礼由义起制以情通在宋诸儒亦早有祭祢必及祖祭曽必及髙之説则合祠比祀夫亦孝子仁人之用心然也山隂陈氏其先世自石晋时为朝太尉再传宣教郎三传至记室参军实始居山隂北塘之下方桥而迁延入宋有登进士科为枢宻直学士者将立家庙于寝侧而以制未定因舍所居书院为下方禅寺乃终宋之世至绍兴嘉泰嘉定诸年则毎为秦太师韩平原郡王史丞相辈歴请立庙而士大夫无朝命不得私建且耻踵其事于是立庙之制遂至今无仍焉顺治初年其二十五世孙有仰南君者曽捐金五伯两为立庙记而逡巡未逮暨二十六世孙子修君于己未春复捐金五伯两以踵其事而于是诸子羣从其起襄之上为妥侑下为惇叙以次昭穆以合族姓其规制一仿于昔自堂而室而房而两翼而庑而门而斋坊庖防及省牲展馔视涤賛盥之所皆已备举且厘定祭器壶樽铏鼎豆笾筐篚勺羃诸物皆有绳检将以是年嘉平奉神板于堂而乞予以记嗟乎夫孝子仁人之用心如是已乃为之铭其词曰
　　皇皇飨庙惟神攸栖执膰缩醴代展孝思古者祀数限于尊卑以故庙祀亲尽则遗今合先后分帷同粢千秋万防永勿替斯
　　吴江泊芦庵碑记
　　吴江当太湖之委烟波四暨其中多隠君子者遗世负俗不得已而遯于缁黄之间假水草自蔽结瓢镘堵以自安其身若所称泊芦庵其一也顾泊芦之建肇自前纪而千仞太师承先人遗迹恢宏旧观自乙未丙申以迄壬子凡五年而工成自祠殿场宇下及寮宿以至芳防薉坎之属各有位置莲茎鹫羽华璎覆之其六时盂缾之扣食者声彻水裔岂非浄居之优游者与乃师自求法以来操履上辈曽质所见于福岩老人福岩老人亟可之将举大鉴迄今所秘而不与者而与之于师则意为师者当演法出席据祗陀自尊即不然而出其所学漫游中土亦得如道安毗耶之可以自见于斯世而乃弃去不屑独归而与斯地谋折铛焉此曷故哉吾闻泊芦在两麻之间界东西草荡人有至者非舟檝莫渡其所处亦僻矣然而蒹葭在前鳬鹥日来凭轩而观则菰茨菱芡垂手可探俨然世之为隠居者毎望之而爱其心之闲与志之有所在也丁巳秋介吾兜率师谒予为记而予以事未应至戊子春遇兜率弟子于申浦之上遂书稿去予思泊芦者泊于芦也昔者大觉世尊以旅泊三界为度世因縁惟所处无着遂谓之泊然而以虚附实以动附静故舟可附岸而岸不可以附舟今乃举所处而尽泊之则是虚实之难齐而动静之罔据也夫人生世上为渥为泊又岂有定哉其地有宿芦予尝为文记之而泊芦与隣他日予从海上归当特过两芦且以视其泊之者何如也是为记记曰
　　松陵之濆麻水之濵禅宫独启离于诸尘有师处之如祗陀园方师力学能杜五门辞彼授受絶诸声闻飘然避地作旅泊因以斯自度有如世尊树兹栋宇环为丘樊户牖所向烟波是隣莲蒂坐象菱舟渡人我欲折芦宿芦之根芦碕有尽斯文无谖
　　半楼记
