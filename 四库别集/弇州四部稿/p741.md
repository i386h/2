<!-- { "loadSidebar": true } -->
　　昨以不能挫情买舟趋杨家桥拟之郭生则近视逺公虎溪则逺矣老兄当此倥偬尚能具斋膳为浃日谈小奴子亦沾缗钱之惠别时幸有二公在彼此不复露酸楚察兄眉端隠隠心泪弟亦不免块结既别且三里忽有一叶装章生来知兄遣之破我孤闷也目前无所急惟急次公病良巳太夫人高枕而北兄亦小展眉头窃窥太夫人意欲就兄飬则内恋次公疾欲留视次公又恐兄因而有归思葢兄之归虽不为大拂兄以太夫人归则有所不安于心耳兄冝委曲相体为妙弟日夕窥兄欲求兄之所不足者以效箴规而不可得惟愿兄于一切善恶勿遽信勿遽发而巳前偶谈及诸生论命信口误下一语弟之不能出与不可出兄固信之弟之所最畏者世福所最不欲叨窃者虚名位也万一相知齿及幸以此意止之弟老且衰矣不敢望孤峯独宿若寻圎泽行径恐不便能相识言及怅然别后得排律二章书扇头请正庶几出入懐袖间如相觌也
　　又
　　别吾兄一月余而四得手书皆满纸叹睽离则多泣李之致感庭帏则动报刘之思念病弟则嗟鸰原之难避人块处欲于情字着力而读之一过未有不然者念无由缩地如何谂途中恳章业为太夫人力止之止之是也前者见兄称邸报止苑操召谪谏二事海内己加额诵圣徳又传上意悯旱躬自大内徒步谒南郊祈雨即成汤桑林之祷何以隃此兄既上受特眷下为朝野景慕要须有爱君忧民恻怛孚尹至意酧之若但以名节自砥饬避嫌避毁厪厪成就此身乃中士之节非所望于上臣大贤也迩来岩穴搜剔殆尽第恐衰迟勉起者不引身而思完晚节则杜口而苟窃重位果势壮往者不逞材而陵驾一时则易节而巧取防径此四端士何益人国哉利孔不可遽开开者见其利而当之受其害毋论青苖即近日丈量其名何尝不羙也江南灾伤比比而追较逋课民间怨咨尤甚然使一切从故则奸顽之民自托于荒区者益得志而良善不被泽非唯不被泽且中有所不平而混沌凿矣其要防莫若择良有司然良有司之弊亦自二端其以治办可喜希上人知者官事举而闾阎不胜其过为隠恻寛恤以収小民之心者使上収其怨而后之君子当其难兄如择得其人必以此意戒之俾以实心实政上为国下为民中为名节乃可耳各省试用翰林京僚甚善然须寛其禁令自创试録风檐寸晷之文不可用用之则闽浙四五省而外疵丑百出宁不贻笑天下又闻教官一二科防试者得与考官若尔则皆广西云贵人耳言官具如此识见而宗伯一切唯之何称为大臣庶吉士每嵗当考考取不得过十四五人留者不得过五六辈人材约畧等耳孰科不当储相也禁謟防抑奔竞戒虚浮节侈靡兄欲上此疏甚善莫须与元老商之否武弁不贿不得迁兄所素知宜以此意告元老及大司马可也近传武英中书多江南富势人子用贿少者亦三千金此岂尽入中贵人槖耶即尽入中贵人槖尚有考察可以惩于此处放过即无策矣又云云兄于此辈不必痛絶亦不必太吐情事惟劝其沈静高简以养将来之用且弥目前之谤弟徐察世事大抵有因必有果有业必有报必非在隔生也道体虽以劳思小违知不为累次公俟兄渡江即日归归后饮食似加而尰胀未尽消蹇君延京口医已至大较目下必无他若病根未除将来不免费力耳弟比粗安如常近料理宿障以毕六月决能洗笔砚作逍遥逰兄以滋味太薄忧我真骨肉之爱过仲冬生辰或后当小有所进今则未敢也
　　又
　　前有一札附使者去计当己彻览矣旬日前得邸报兄于季夏十二日见朝旋接手教知以事阻面恩又可得五六日始履任圣徳日新政府肃穆大法小亷千载一时所谕禁止趋承一疏此励风俗正人心大机栝诸老聮名尤更无迹弟乡意偶自同想辱见采矣御史赵大夫清公裁正即有耳者当不它而邉徼一台僚敢尔露章排诋不惟轻犯公议抑亦大损国体但弟尚未见疏辞一云颇齮及海少宰而昨得次公数行谓赵亦欠检防为彼所持贤者举动不可不慎也想当尔尔慈宁工兄避之是也昔日徐少师以万寿宫完蒙重陞赏为达者所讥其后当国于大朝殿及邉功一切不预可谓不逺之复次公初自京口归病甚使人徊徨无计后复彼医补剂尰消至尽日噉粥八瓯肉味称是一月前尰忽渐作粥减至二瓯足疲少力今渐定矣所喜脾气实而不燥不至作目前忧但复却彼医而延云间新者弟以临敌易将阻之且劝令就外室省家务似尚未转圜也郎君谡谡裁抑下人靡不叹服老成夷粹自是国器兄何虑之深耶弟近草得为先君乞恩疏具稿奉览中间遂及秋崖朱公兼念其清苦子弟无力援请且系部覆并称者故耳恐终非事体幸即裁定指示每作兄启不能不蝉缓又不能不及世事大损岩穴门面勿笑勿讶秋暑方溽加飡自爱
　　又
　　自李客部州太守北行相次以一信奉寄虽亦知其不可贪与兄相闻欲少致慰解之意耳避生泖塔中以八日抵家则得前一书虽以次公病为忧而颇及时事且叙主上勉留之意甚笃而严未易三请而道体似尚在汤药间寻又得一书则次公病状想已悉方寸乱矣虽反覆数百言而终始不离伤次公而虞太夫人次公之讣达而兄情事又当何如也然去人以卄七日发今五旬矣而兄之信未至岂老嫂不欲裂兄病膓姑讳之耶将无悲痛之极不能下笔也今忽己终七辰玉见谋暂杜门却吊检校遗槖颇井井有绪渠尚能饮噉容色不至过槁兄今所急惟太夫人及辰玉耳在天下则兄重在宗祀则辰玉尤重渠遘此大变而神色湛然事至能应逺到器也可以少寛兄内顾矣太夫人幸未归归则日见病者之狼狈与身后之凄楚必少生趣兄念太夫人之离隔亦必少生趣今得团栾目前且辰玉月杪赴云间了冯氏事献嵗后携而北上偕太夫人爱女左右寛譬尚可庶几无他也辰玉事弟初不敢预唯劝之于彼行礼尚可省议论耳兄之辟横议止新工又所减省民财力何啻百万迩者计吏垂槖小民按堵若更得一二年展布以为麟趾螽斯之地何深广也名者造物所忌归后隂徳未便如在事时而名转盛切为兄虑之弟儿女粗无恙六十之年虽神明不甚滞而齿落都尽不能如张丞相之啖乳若先师更不垂指示惟有枯骨而巳以故甲申二月之训时时在心即不借祝宗祈死实不畏死也
　　又
　　朱婿行后不四日而得老兄札且令辰玉见过问归计于我具悉至情弟戆拙无所识知窃谓太夫人不宜归归则但有伤痛耳兄不冝防太夫人归归则但有悬思耳亦不宜再告告必不得请且使人以卜君臣大义议兄后耳有如太夫人不便归兄嫂旦夕慰解寻辰玉携新妇北上使太夫人破涕而进杯匕兄忘亡而壹意谋国上防也太夫人即不肯留而嫂侍行小料理毕而尽室北上次防也太夫人归后四五月兄以太夫人疾毁告而乞侍养下防也度必不得耳得则亦上防也给假之説不必如尊虑记得本朝自洪熈元年金文靖公以省母假正统四五年杨文贞文敏文定以省墓假若正徳中二刘阁老省墓则内意己定归一月即上乞休疏耳此外未之闻也江陵假虽不同其事非逺兄能无小不安乎且上既为兄免至日朝度肯遂兄髙致国恩若此兄亦何忍遽言归哉此语不当出弟口香火一念弟亦宁便忘之顾事势有万不得不然者辰玉实同此识更自酌之何如余不具
　　又
　　弟赖庇色身颇固惟以城居役役酧应笔札之逋旋止旋开为计己穷惟有从鲁连之后而巳兄为弟推毂甚厪毋论初心不忍乆己作方外行迳柰何复出供人抚掌谓恬憺观六尺地如终南山也家弟之迁又几成而变张司马亦云弟意欲渠一得南除小简是非不知尊意何若赵汝师转宫庶故是元老调停处但渠不爱官爱其説之行耳责难任怨是其所长伐异好胜是其所短兄须防其短而収之太夫人至八月必须尽室而北主上必不许兄归兄必不得请而徒以公私两念交战于中未有战胜而肥者今者计吏囘询之云唯兄门如水耳二三大老亦有相慕者其他则筐篚如故稻田之説岂一人可办一时可成大抵生财不如节财兴事不如减事作书毕而一邸报至学使者极论海大夫此何意非海公欲有齮于使者而漏之耶
　　又
　　前送太夫人之使归有一纸附去计己彻记室矣今嵗不易得兄信闻之辰玉云家书亦自懒题近颇以脾寒服官桂附子后部有若痔者然趋朝犹若故当是未甚耳虽然桂附不宜多服多服未有不受其累者太夫人料理家事已毕寛严适剂贤女旦夕出閤北上之期在中秋前兄别意似不必更动国恩深矣又不废天伦之乐夙夜不寐乃事二人人间世何可多得哉外传吾兄在政真酷暑中玉壶氷第羊羔素丝亦只六七大老耳又闻新郎君敛兄门下使用人各九金兄固痛裁之而自家僮奉行约束之外余不尽然其他诸公更不相体京债何时可完莅政居乡又何能不纳赂不居间也老誖妄闻妄言亮之
　　又
　　昨浦进士归得书具悉近事六月唯朔日至七日热耳此外俱凉爽入夜则如深秋而燕中乃竒热了不可解岂南北气顿异耶数日觉有残暑雨旸时若更得半月无他吾州花稻可以全获唯水乡有十二淹没者耳而小民希望恩泽无巳至于坍防抛荒必须踏减抚按当言而不言使万姓觖望官宷不当言而言使九重见疑其失均也但恐此后在事之臣且未敢露章陈情两大老主张亦不易耳郡县存积赃罚己自单薄若搜括一空缓急何恃所赖诸老维持大珰隂挽随有天语勉从第于捐俸助工内发百余言圣意尚未平将来诚如兄虑兄乞休一疏幸而不上此等事只宜坚执不当便决去就也兄所谕诸防司大小赆币夫价一切辞之甚当辰玉亦自能斟酌大槩他处毋论即本地或受薄赆以荅其意其他以父命辞之何嫌于不恭更欲兄与二三大老谋必以此意喻台司郡邑勿厚行礼至于坊楔尤为有迹葢留赃罚事事既与上意防左万一所任耳目傍猎巷议以诸老之谏止为已地即圣明不聴而稍有所疑将益难执持矣近见防试诸巻多竒然亦不失名士而两京十三省多凢至于二三塲絶不成文理其咎在于学使者止出四书义而同考皆逺方教职此二端者多士之厄而吾两宗剥肤之灾也今进士数多而选壅戊子必有在部者窃意两京必当于今取用各省必间择二三司理至于教职却责巡按临时考校文理精通者勿论新旧勿徇请嘱庶几可望实才不大猥杂弟此身粗徤但城居不减邮驿宗戚排解之辞无不入耳骨肉公私之累无不入心乡居僻逺客多迹逐观处喧湫老怯寒暑安土和光四字有味而难噉可叹可恨房学使论海大夫事既可恠亦可笑房不少惩似为过寛然海不请归亦觉无味岂人之恶失官尤甚于死耶三进士之救海自是少年肠肥脑满意态责之太峻当必出自上裁非兄与大老意也近来综覈名实之意长而优借旁求之意短兄于此不免用一苦心为望
　　又
