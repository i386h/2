<!-- { "loadSidebar": true } -->
　　勑新罗王开府仪同三司使持节大都督鸡林州诸军事上柱国金兴光贺正使金碣丹等至兼得所进物省表具知海路艰阻朝贺不阙歳益忠谨日以嗟称所谓君子为邦动必由礼顷者渤海靺鞈不识恩信负恃荒逺且尔逋诛卿嫉恶之情常以奋厉故去年遣中使伺行成与金思兰同往欲以叶谋比闻此贼困穷偷生海曲唯以抄窃作梗道路卿当随近伺隙掩袭取之奇功若有所成重赏更何所爱适欲多有寄附实虑此贼抄夺不可不防岂资穷冦待荡灭之后终无所惜一昨金志廉等到缘事绪未及还期忽婴疹疾遽令救疗而不幸殂逝相次数人言念殊乡载深轸悼想卿闻此良以増怀然死者生之常固其命也固当理遣无以累情初秋尚热卿及首领百姓巳下并平安好今有答物及别寄少信物并付金信忠往至宜领取遣书指不多及
　　勑河西节度使牛仙客书
　　勑河西节度使牛仙客戎狄无义包藏祸心但当以兵威袭取此岂可常道论之突骑施顷者通和朕毎抚之如子行李来往不隔歳时赐与优饶非直君长而窥我边隙图陷庭川阙俟斤所以见诛天下孰云不当不思巳过仍敢我雠率其人民犯我城堡是其送死之日可谓天亡之时若不因其自来乘危决策一失此便后悔何追宜密令安西征蕃汉兵一万人仍使人星夜倍道与大食计防取叶防防达等路入碎叶令王斛斯自领精骑取其家口河西节度内发蕃汉二万人取州北高同伯帐路西入仍委卿简择骁将统率仍先与西庭等计防克日齐入比已勑朔方军西受降城定逺城及灵州兼取大家子弟并丰安新泉等军共征二万于州北庭招托就中简择骁健五千人先入直赴北庭从州宜给一月熟粮若至北庭粮贮可支五年巳上凡此诸道征发并限十二月上旬齐集西庭等州一时讨袭时不可失兵贵从权破敌灭仇必在此举卿可火急支计无失便宜今故使内侍程元宗催遣兵马一一口具秋气渐冷卿及将士百姓已下并平安好遣书指不多及
　　勑瀚海军使盖嘉运书
　　勑瀚海军使北庭都防盖嘉运及将吏军士百姓已下苏禄反虏敢为冦雠犯我邉城初闻蚁附投兵死地果自冰销朕始料之一不差也近得卿表知其狼狈而贼既不利众必携离犯顺回天招殃破国将在此举已见其征卿等坚守孤城赤心边徼言念于此嗟赏久之初解重围差有劳苦将士巳下并得如宜又卿表所云叶防被杀事势合尔殆非妄传向若安西出兵乘虚讨袭碎叶逋丑皆可成擒应为悬军未能越境逆虏漏刃莫不由兹今贼虽请和恃我张势以防大食之下以镇杂虏之心岂是真情此其奸数卿可与王斛斯计防伺其动静因利乘便取乱侮亡不以此时知待何日傥成功立事重赏高班信若四时固必然也近者所有效功一皆委卿甄録各据实状具以名闻初冬渐寒卿及将吏军士百姓并平安好遣书指不多及
　　勑安西节度王斛斯书
　　勑王斛斯得卿表知诸将接要亦有克捷是卿指麾获此凶丑苏禄背德敢兹冦雠自毙狂悖之羣我无毫厘之失闻其狼狈疲羸满道乘此剪扑势若摧枯张羲之等虽各行诛犹恨其少古之善用兵者不必在众能制敌者防在出奇狂贼此来真亦送死众既不整心且非一乌杂之虏持久气衰向有奇决破之必矣且如所奏亦足申威其将士立功擒杀有状各据实闻奏当加优赏顷来诸军奏请所患在于不实将既虚叙人则妄求如此相防自然挠法朕以信示下以赏劝劳岂于其间亦容有诡故委卿在逺所寄则深必取诚实勿令致此冬初已冷卿等及将士巳下并平安好遣书指不多及
　　勑幽州节度张守珪书
　　勑幽州节度副大使兼御史中丞张守珪渔阳平卢东北重镇匈奴断臂山戎扼喉节制之权莫不在此朕所以雅仗才识诚思逺图既膺此举当成本志今奚贼残破固不足言契丹余孽犹且为梗将遂扫荡悬赏须明至如冦抄之来邉境常事茍非大敌不劳我师顷者偏小邀功或亦附益其事言而不赏示信何归赏而有虚叙劳何劝适使贪嗜小利之辈不思剪灭大举之防则深谋重赏更待何人而革弊成功当在卿尔其有贼非大下因有擒馘灼然殊效者可量事奏闻其余防劳并任军中赏赐冀能自勉令有后图若信其茍为终若成事而纲纪不立夷狄笑人以卿之明固在目撃也秋气已冷卿及将吏已下并平安好遣书指不多及
　　勑幽州节度使张守珪书
　　勑张守珪安禄山两蕃自昔辅车相依奚既破伤殆无遗噍契丹孤弱何能自全复闻突厥征求欲有逃避传者纵其未实此虏终巳合然借卿运筹徐以计取况禄山义勇武用絶人谋帅得贤禆将复尔以讨残蕞势若摧枯仗顺而行何敌之有今者又云遇贼略有芟夷乘其数穷日向歼尽其灼然有功效者可具以状闻防取实劳以当优赏赵堪云卿见部勒欲以师行兵贵从权以时经略在卿临事一以委之效命输忠成名立事居今慕古千载一时卫霍之俦独何人也边事烦摠无乃为劳冬初薄寒卿及禄山并诸将已下并平安好遣书指不多及
　　勑劒南节度使王昱书
　　勑劒南节度副大使兼采访使益州长史摄御史中丞王昱蛮夷相攻中国大利自古如此卿所知之然吐蕃请和近与结约郡蛮翻附彼将有词卿可审筹其宜就中处置使蛮落不失望吐蕃又无憾词柔逺懐来在卿良筭所请入奏岂欲固违属诸蛮初降正有边要驰传以入不日遄归来去不遑殆为劳力卿当此重寄毎竭公忠言念逺情当亦想见义非获已来歳何迟冬初薄寒卿比平安好遣书指不多及
　　勑投降奚等书
　　勑新来投降奚等汝本小蕃不自存立顷年依我稍得安全而常持两端遽即背叛忘恩负义岂是人心今者闻汝复归亦应知过仍缘困蹙未免嫌疑汝若诚能洗心永以寄命便令处置汝等当一一听从即舍往愆更収来效官赏诸事皆如旧日各宜自勉勿不知恩比严寒汝等部落百姓并平安好遣书指不多及
　　勑契丹王据埓可突干等书
　　勑契丹王据埒及衙官可突干蜀活刺史郁捷等顺道则吉惟智能图逆节则凶岂愚所觉卿顷年背诞实养祸胎今而知之亦犹未晩固是转灾为福因败而成去百死之危保万全之计则昔者之去何其悖也今兹复来又何智也皆是卿素有筹略本于忠诚率先种人拔于死地自尔之后更有何忧朕于诸蕃未尝负约况于卿等更有旧恩闻卿此来豁然慰意一则兵革都息二则君臣如初百姓之间不失耕种丰草美水畜牧随之更无外虞且知上防人生自奉谁不求安保此永年一无他虑在卿所见何假朕言部落所归应须安置可与守珪审定务依蕃部所欲想其沃饶之所适彼寒暑之便无令下人有所不惬也冬末寒甚卿与衙官军吏刺史已下及部落百姓并平安好遣书指不多及
　　勑幽州节度张守珪书
　　勑幽州节度副大使兼御史大夫张守珪近有降人云虏骑东下其数稍众固宜有以待之仍闻两蕃亦有应接当是妄语终须审观若保无他便可信任也至于兵马权畧决在一时卿自审量不可悬料然虏骑驰突难与争锋防是乘其衰气然后邀击一战取灭或在此举顷者涅礼自擅虽以义责而未有名位恐其不安卿可宣示朝防使知无他也并便处置讫奏闻朕当即有处分比秋热卿及将士已下并平安好今令赵恵琮往一一口具遣书指不多及

　　曲江集卷八
　　钦定四库全书
　　曲江集巻九
　　唐　张九龄　撰
　　勑书
　　勑新罗都防金兴光书
　　勑鸡林州大都督新罗王金兴光贺正谢恩两使继至再省来表深具雅懐卿位摠一方道逾万里托诚见于章奏执礼存乎使臣虽隔沧溟亦如面防卿既能副朕虚己朕亦保卿一心言念恳诚毎以嗟尚况文章礼乐粲焉可观德义簮裾浸以成俗自非才包时杰志合本朝岂得物土异宜而风流一变乃比卿于鲁卫岂复同于蕃服朕之此懐想所知也贺正使金义质及祖荣相次永逝念其逺劳情以伤悯虽有宠赠犹不能忘想卿乍闻当甚轸悼近又得思兰表称知卿欲于江置戌既当渤海冲要又与禄山相望仍有逺图固是长策且蕞尔渤海乆已逋诛重劳师徒未能扑灭卿毎疾恶深用嘉之警冦安边有何不可处置讫因使以闻今有少物荅卿厚意至宜领取春暮已暄卿及首领百姓并安好遣书指不多及
　　勑契丹都督涅礼书
　　勑契丹都督涅礼往者屈突干凶恶无心忧矜百姓背叛于我终日自防丁壮不得耕耘牛马不得生养及依附突厥而课税又多部落吁嗟卿所见也李过折因众人之忿诛顽凶之徒诸部酋豪相率归我巳令随事当赐亦云且得安宁过折封王岂直赏功而已亦为百姓众意赖其抚存不知近日已来若为非理亦闻杀害无罪捧打又多众情不安遂致非命从来蕃民多无义于君长自昔如此朕亦知之然是卿蕃王有恶径杀为此王者不亦难乎但恐卿今为王后人亦常不自保谁愿作王卿虽蕃人是当土豪杰亦须防虑后事岂敢快志目前过折既亡卿初知都督百姓诸处分复得安宁与否张守珪先已往彼亦即令便就处置卿应有官赏即有处分夏中甚热卿及首领百姓并平安好今赐卿锦衣一副并细腰带七事至宜领取书
　　勑奚都督李归国书
　　勑李归国近得守珪表称奚倚官耨云辄构异谋携间部落兼藏突厥仍欲图卿知卿忠义一心纠逖无隠临危制变果获罪人此虽天诱其衷亦是卿诚效克着闻巳诛剪是自灭亡朕于诸蕃含养过厚忝预人类亦合知恩但百姓无识易为惊扰安危动静处之在人以卿才能自应率伏念加威惠勿使猜嫌既去乱羣当已宁贴所设官赏惟待有功茍能尽节何忧不赏各宜勉励以副朕懐秋凉卿及衙官已下并平安好遣书指不多及
　　勑奚都督李归国书
　　勑奚都督右金吾卫大将军归诚王李归国朕比闻突厥欲灭卿两蕃先勑守珪严为防防今闻涅礼已破凶徒仍虑其収合余烬复来掩袭卿可与涅礼相为腹背但突厥不尽后患终深卿可伺其归师乗其丧气与诸将计防逐要追袭时不可失宜自思之秋深极冷卿及衙官将士已下并平安好遣书指不多及
　　勑平卢使乌知义书
　　勑乌知义两蕃既已归我突厥仍敢犯边此其不顺诚可残灭适闻契丹及奚等并力合谋同破凶丑卿亦继进相与成功此之一捷使其丧气然鬭防困兽诱备羸师兵家之难慎在终始卿是宿将当自明之若见可则行务须尽敌固在临事难用速言必图万全不可轻举已勑守珪与卿计防可须观衅裁之秋凉卿及将士已下并平安好遣书指不多及
　　勑松漠都督涅礼书
　　勑松漠都督右金吾卫大将军涅礼得张守珪表知卿等破贼且突厥此来也其心毒害又甚轻敌人事之与神道可得不有伤残卿之忠诚加以义勇以顺讨逆自然必胜朕所悬爵秩惟赏有功况卿赤心复加戎防然狂贼自逺投于死地今其伤败必更有谋可须防之重不可失乌知义在彼宜与临事筹之若须邀截亦与之计防秋气渐冷卿及衙官首领百姓并平安好遣书指不多及
　　勑幽州节度张守珪书
　　勑幽州节度副大使幽州长史兼御史大夫张守珪北虏猖狂劳师逺袭朕巳成料知其破伤得卿上言果如前策然契丹恃我其心不携以逸待劳取之必也既有克防当更防之困兽犹鬭穷寇勿遏丧败之余其气不振乗此不取后悔难追熟料万全然可邀击蕃汉相杂使其莫辨此亦便不可失时不再来临事指麾在卿审防也事今若此得筭已多勿复怱怱致难于末路卿比疹疾今复何似宜善将疗不得自勤秋凉卿将士已下并平安好遣书指不多及
　　勑幽州节度张守珪书
