<!-- { "loadSidebar": true } -->
　　明府尤君遂良还自崇阳作楼于居第之西靣龙山爲牖山之九峰近在几席君对之若賔主焉有客过之爲之题曰十峰之楼君以告予予始疑其名与数今知之矣盖峰之在山其爲土爲石初无异也然平而爲麓起而爲冈伏而爲坞虚而爲谷盈而爲邱各形其形而各名其名势则然矣乃若突然而髙其名爲峯峰盖不自知爲峰也而峰之名归之夫人亦何以异是哉他不暇论试以君言之其爲诸生于邑固邑之人也迄其明经愽史成章而逹焉举于京闱而文名著游于辟雍而学业广试于铨曹而治理通宰于剧邑而政务举至于檄抚夷而展变通之畧疏防邉而悉预备之宜远人怀之中朝谈之譬之于山其所谓突然而髙者非邪君不自知而人之望之固如此故虽谓之峰可也昔之人有以山而拟诸人者若五老若仙人若玉女之类盖多有之由是观之谓之爲峰顾不可哉以道观物物我无间名之在此犹在彼也而况于数之多寡又何足计乎是故以一参九不见其爲不足以九乘一不见其爲有余问之九峰九峰无言问之尤君君指九峰作而笑曰有是哉请书爲记
　　周氏畵记
　　画竹一幅九龙山人王孟端氏写寄邑人周翁恭甫者也翁藏于家传至其孙某而失之翁之曾孙纮别号月牕以儒医名东南于某爲从子思其祖之故屡求之未得一日江隂朱世芳氏病而求治于月牕月牕巳之世芳酬以金不受闻是画在其壻某所乃以归之月牕喜曰此吾求而未得者虽千金何以加哉即日持归悬堂上与其子若孙序拜然后观观毕告于祠堂藏之唯谨君子谓月牕于是乎孝传曰春秋陈其宗器孝子之道也凡器皆然而况徳之致哉九龙墨妙人所珍爱然其人清介特甚虽方尺之纸不轻授人恭甫翁豪宕好义有古烈士风九龙所赠颂祝寓焉而又重之以诗兹予所谓庻几徳之致者故月牕因其失也极力求之求之既得则欣欣焉若获拱璧不知千金之爲重也其有以夫月牕有才弗施乃专其用于医施不责报有儒者之徳是画之复君子不谓数焉夫始以德致终以德复周氏之庆于是乎在凡其子孙者宜何如寳之月牕之子敷牧恐久而又失请记于予二子者之孝犹月牕之孝也画失不知年月其复也在某年某月又若干年二泉邵某记
　　凤山书屋记
　　凤山书屋者封户部主事卑牧秦先生之所筑也自始筑至今凡若干年矣其爲制也临流爲门依林爲垣幽雅朴俭望之知爲儒者之宫矧所谓凤山者当其前左若有相顾之状而烟霞草木发光露彩播散芳泽日相寻于轩窻焉先生读书其中得于山者不爲少矣乃追惟其祖某府君始筑之意而扁其堂曰凤山书屋其子戸部君国声以其意告于邵某某按县志凤山在邑西若干里其爲名不可知然天下之山以是名者众矣或以形称或以迹传其无故而加之者亦比比也岂不以凤之爲物长百鸟而瑞王者号称四灵故托名以重焉耳吾尝即是而求凤之徳犹龙之德然龙以潜爲隐以飞爲显而凤也则异于是隐也以翔见也以下其爲用不同而系乎时者一也故君子施远而博迹近而光辉其爲泽如龙爲瑞如凤而龙徳大矣先生观兹山岂无感于凤哉又尝考诸先生防读古书守道自乐邱园之义至晩不渝盖所谓翔于千仞者覧德而下鸣冈栖梧则付之其子且将有羣雏出焉殊形而一德随时而爲用诚无愧于凤矣其爲感也当在于是是则山之名不可知而先生之取于凤殆亦诗之兴欤而不必深论也虽然晦翁于南康尝以涧中黄石状如卧龙故爲庵而祠诸葛因名起义遂有潜见之感则先生之取于凤者亦岂无谓哉戸部君予同官且同志文章政事素重于人而言必称父于是记也尤惓惓焉可以观徳矣是爲记
　　钱氏军将山世墓记
　　惟军将山濵于震泽盘亘三十里爲锡西南镇其间以坞名者什数军将独爲深衍南唐时尝驻兵焉盖其势若帐之廻合故又曰军帐山之胜以是惟钱氏坟于兹山凡若干世矣其正峰爲吴越忠献王八世孙承奉进所葬盖其子寛甫治之其右则承奉以上凡六世其左则承奉以下凡三世惟甲仗坞去正峰东北五里乃寛甫葬所当元季时寛甫赀雄于乡有远虑焉故择僻地且爲疑冢至其元孙伯刚始距祖茔二百武黄泥岭者左右列葬伯刚子惟义孙孟溥实皆在左余若某某则右焉孟溥号南邱累赠奉议大夫工部郎中今户部郎中某之父也戸部既葬奉直公若干年而其室邹宜人卒又卜军将支冈稍北东面曰长寜坞者营新阡焉通神卫防既门既垣祗飨备息乃堂乃庐碑刻诰勑以荣上赐池梁于前阡制斯备又前四百歩有汇焉巨石爲桥凡钱氏诸茔道悉于斯防揭以庆源之名重先世旧题也又东四百武有山若覆釜者实与阡对又三百武曰赤石岭傍峻中夷爲道千武广丈有二尺夹道竪华表其前东南五百武东北八百武皆濒于水自上望之诸山环堵而平田千亩湖波浩然见华表间佥谓得山水之宜爲诸茔最先是予督漕淮上户部东归过之与论先茔之理尝以水隐爲恨今既得是载思予言乃卜吉从事逾年而成则以记属予予观户部之先武肃忠懿诸王忠孝之节着于前代寛甫以下诸公德义之懿栽植加焉奉议公质直好义敦诗説礼惟先是崇笃生戸部贤而能文有政于官既衍而繁复登而显徴诸地道先閟后发可信不诬传曰公侯之子必复其始予不佞请以天道复焉正峰右后则伯刚之弟伯和暨其孙某之墓近墓有成性寺寺稍前右爲龙泉坞则爲户部兄鸿胪序班世端之墓又右西爲桃花坞稍南爲白茅岭则户部之伯祖惟常世父孟清之墓合诸前墓凡爲封若干所其贫不成域者尤众盖自始葬迄今歴祀三百族凡若干人乌乎可谓盛矣寺有石泉最甘冽上祠龙神曰孚泽祷雨輙应天顺间有司请锡寺额钱氏以山百亩田六十亩赡其僧因建祠堂奉诸钱主兹亦墓事所繋故附书之
　　东湖书院记
　　东湖书院者广东按察佥事梧州吴公廷举之所建也院在州东门外南临浔漓二江北负大云山山之下公三代先茔在焉有水出山半左右夹流前汇爲池池方数亩其曰小东湖者公名之也公之先爲湖广嘉鱼人嘉鱼有东湖既取以名又以扁夫院者盖志不忘其先也抑有尚友之道焉昔宋周元公茂叔尝濯缨江州莲花峰下乐其水之清也遂寓以濓溪之号濓溪出道州去江州几千余里莲峰之水非濓溪之水也然自道观之则孔子之所谓逝者如斯孟子之所谓有本者如是者固未尝异也故观道有术莫切于水得于水而不泥于水此有道者之大观也吾于元公见之大云之于东湖其亦类是矣夫公之学道从可知巳然远而望其故乡则得水木之义近而迩其先茔则广风木之思旁以招引后学而退将自养焉一举数得是皆道中之事也矧院之爲胜负山向水草木鱼鸟之观日陈于前登堂旷如入室奥如经书图史取诸左右无不应手而抠趋其间皆乡里秀敏之士士不远千里束负而至者又时有之以是尚友古人夫岂僣且夸哉公博学好古有猷有爲由邑而郡夙著名绩予盖闻之久矣顷者以贰守北上道出江右始因吾寮友范君世和得倾盖焉比任云间伻来请记时宏治甲子也越六年正德己巳乃克执笔盖院之详公自有记予特论公之志以告学者云














　　容春堂别集巻六
　　钦定四库全书
　　容春堂别集巻七　　　　　明　卲寳　撰墓志铭【十八首】圹铭【一首】
　　明封宜人王母任氏墓志铭
　　宜人任氏为隆庆州知州进阶奉直大夫王公某之配其子今南京户部右侍郎琼先为工部主事以考绩例宜人始封安人比进员外郎乃加今号按任氏世居山西太原宜人父曰恩母郝氏年十七归奉直公公父某工部尚书公某子也宜人入门敬谨雍穆事尚书公及其配李夫人以孝称初公为诸生读书黉中宜人居家治食饮以供及小大诸务一不烦公心尚书公好施予宜人常佐公承其志李夫人老而伤股在牀褥者防三年宜人与公躬澣涤无怠夫人至忘其恙以终后公举于乡筮仕知昌黎县宜人独留于家凡十年教饬诸子女毕婚嫁壸以内无隳事比公迁隆庆户部以进士便道过家迎宜人从公于官居数年公罢政归于是家指日繁宜人以勤俭相公诸子遵之皆尚朴素盖若有政焉又数年公卒宜人哀以礼户部由工部郎中累迁至右副都御史理两淮盐课时宜人皆就养及总漕运被召还朝孙朝立乃自临清侍宜人归太原既而转吏部右侍郎再改今官而宜人以疾卒正德已已五月有五日也距其生宣德巳酉十月十有六日寿八十一子男四长瑶国子生次即琼次玠义官次佩儒士女三长适国子生太谷白元瓉次适郡庠生榆次罗崇德次适阳曲张永相孙男八长即朝立儒士次朝元国子生次朝翰朝简朝廸朝选朝起朝硕女七长适浑源郭卫邦次适举人鴈门崔允次许嫁平定郗元洪余皆幼曽孙男女各一宜人之始卒也户部时奉勑赈饥南畿厥既闻讣即具事状徴铭于寳寳以漕事朝京师其姻驸马都尉崔公又为之速防寳致仕东归未能执笔以复明年庚午三月十七日户部奉宜人安厝于柳林之墓合奉直公兆伻以书来请终铭之铭曰乌乎宜人德称于家子为国祯天王用嘉载锡之号有诰以华至光无幽至显无遐我铭一辞于宜人乎奚加
　　仲室赵孺人墓志铭
　　正德丁卯冬陜西按察副使仲君与立寓书湖南徴予铭其室赵氏孺人之墓既而其子承祐寓朱户部某所为状至自寳应予以君失嘉耦方为惜之而何能不铭之始予举进士获识君之父太医院使前通政松东公于京师知公事其母贞节郑太宜人孝其配杨宜人奉以周旋伏腊燕飨无专无废能不失郑意公子三人既有室犹遣出防潘南屏丁补斋二先生之门每旬日一归读诵不辍其家法之肃如是今读朱状乃知有妇如孺人者固亦有与哉及予为许州君举进士由刑部主事出判汝宁稔闻其卓异之誉状谓孺人相而慰之其亦信然状又谓君三歴臬司孺人自留奉姑于家而卜妾以从待寡娣遗之佚抚孤侄导之勤皆人所难者由前所闻质诸今所称铭之实宜初孺人疾亟其女适朱应辰者密刲股肉和药以进君子称孺人有女孺人姓赵氏其先淮人后徙寳应西安同知某者其叔祖也父曰刚母某氏其生为天顺辛已十二月二十六日越若干年归于仲又若干年正德戊辰六月三日以疾卒年四十有八葬以卒之又明年某月某日墓在邑北郭某邱之原子男二长即承祐县学生娶储亚卿静夫女次承谷娶某氏其庶亦二承庆娶某氏承汴娶某氏女三长壻即应辰朱知县存仁子也余尚幼铭曰仲有寿姑有妇克孝孝妇有妇惟孝妇是效三世传德遂成壸教柰何不吊吾嘉仲宗兹以铭赵
　　故无锡县道防梅鹤许翁墓志铭
