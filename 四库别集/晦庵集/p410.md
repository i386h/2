<!-- { "loadSidebar": true } -->
　　先府君讳松字乔年姓朱氏徽州婺源人曽祖讳振祖讳绚妣皆汪氏考讳森妣陈氏三世皆不仕考妣以府君故赠承事郎孺人府君生于绍圣四年闰二月戊申性至孝有髙志大节落笔语輙惊人政和八年以同上舎出身授廸功郎建州政和县尉承事公卒贫不能归因葬其邑而游官徃来闽中始从山杨氏门人为大学中庸之学调南劔州尤溪县尉监泉州石井镇税循左从政郎绍兴四年召试除袐书省正字丁内艰服除召对改宣教郎除秘书省校书郎迁著作佐郎尚书度支员外郎兼史馆校勘歴司勲吏部两曹皆领史职如故以史劳转奉议郎以年劳转承议郎丞相赵忠简公张忠献公皆深知府君未及用而去秦桧以是忌之而府君又方率同列极论和戎不便桧益怒出府君知饶州去赴请间差主管台州崇道观以十三年三月辛亥卒于建州城南之寓舎年四十有七所为文有韦斋集十二卷娶同郡祝氏处士确之女封孺人后二十七年卒男熹尝为左廸功郎差充枢宻院编修官女嫁左廸功郎长汀县主簿刘子翔孙男塾埜在女巽兑皆幼初府君将没欲葬崇安之五夫卒之明年遂其里灵梵院侧时熹幼未更事卜地不详既惧体魄之不获其安乃以乾道六年七月五日迁于里之白水鹅子峯下熹攀慕号殒痛贯心骨重惟先君既不得信其志以没而熹又无所肖似不能有以显扬万分敢次叙姓系官阀志业梗概刻而揜诸幽且将请文作者以表其隧昊天罔极呜呼痛哉
　　尚书吏部员外郎朱君孺人祝氏圹志
　　先妣孺人祝氏徽州歙县人其先为州大姓父讳确始业儒有髙行娶同郡喻氏以元符三年七月庚午生孺人性仁厚端淑年十有八归于我先君讳松字乔年姓朱氏逮事舅姑孝谨笃至有人所难能者以先君校中袐书赐今号及先君卒熹年才十有四孺人辛勤抚教俾知所向不幸既长而愚不适世用贫病困蹙人所不堪而孺人处之怡然乾道五年九月戊午卒年七十生三男伯仲皆夭熹其季也尝为左廸功郎差充枢宻院编修官一女适右廸功郎长汀县主簿刘子翔孙男塾埜在女巽兑皆幼越明年正月癸酉葬于建宁府建阳县后函天湖之阳东北距先君白水之兆百里而远不孝子熹号慕陨絶敢窃记圹中如此昊天罔极呜呼痛哉
　　知县何公圹志
　　君姓何氏讳镐字叔京邵武军邵武县人父讳兑左朝奉郎母陈氏刘氏林氏邓氏皆封安人而君刘出也以朝奉公致事恩补将仕郎更授右廸功郎泉州安溪县主簿辟江南西路安抚司书写机宜文字调汀州上杭县丞陞从政郎潭州善化县令未上以淳熈二年十一月丁丑晦卒于家年四十有八娶同郡李氏子男三人琰某某女三人长壻吴大同次冯栋季未行也君天资夷旷防静寡欲有过人者始朝奉公学于故殿院东平马公伸受河南程氏中庸之説笃信力行没身不怠而君又得其传培殖从容克笃前烈佐邑有惠爱著书数万言琰等将以四年三月某日葬君台溪东砀之原其友新安朱熹为识圹中如此且将叙次其详以表于墓上云
　　刘枢宻墓记【代刘平甫】
　　公讳珙字恭父姓刘氏世为建宁府崇安县人曽祖讳民先故任承事郎累赠太子太保妣黄氏彭城郡夫人祖讳韐故任资政殿学士银青光禄大夫谥忠显累赠太师妣李氏秦国夫人继吕氏韩国夫人父讳子羽故任右朝议大夫充徽猷阁待制累赠少傅妣熊氏福国夫人继卓氏庆国夫人公生于宣和四年二月十日卯时建炎三年以忠显公致仕恩补承务郎绍兴十二年中进士第调绍兴府任城都税务未赴改监潭州南岳庙十五年差主管西外敦宗院十六年磨勘转承事郎十月丁少傅公忧服未除而韩国夫人薨公以嫡孙承重二十一年服除差诸三宫大小学教授二十四年四月权袐书省校勘书籍官又权礼部郎官六月权中书舎人十二月磨勘转宣教郎二十五年五月罢二十六年差主管台州崇道观二十八年召赴行在除大宗正丞未赴二十九年磨勘转奉议郎改袐书丞三十年兼权吏部郎官四月除吏部员外郎改监察御史十月复为吏部员外郎三十一年正月兼权袐书少监六月除起居舎人九月兼权中书舎人十月兼权直学士院从车驾幸建康三十二年三月除中书舎人赐紫金鱼袋五月正兼直学士院八月以扈从恩转承议郎今上登极覃恩转朝奉郎借朝议大夫礼部尚书奉使大金上以公辟置官属公当特赐御札奬谕时始议与金人为敌国之礼未决以故未出疆而复隆兴元年二月磨勘转朝散郎十一月除集英殿修撰知泉州未赴二年二月改衢州乾道元年三月除敷文阁待制知潭州荆湖南路安抚使以平郴贼李金功赐御札奬谕又除敷文阁直学士三年正月召赴行在八月到阙除翰林学士知制诰兼侍读以郊祀恩封建安县开国男食邑三百户十一月除中大夫同知枢宻院事四年七月兼参知政事八月除端明殿学士在外宫观改知隆兴府江南西路安抚使五年四月除资政殿学士知荆南府荆湖北路安抚使六月被防措置荆襄邉面六年九月丁庆国夫人忧七年三月起复同知枢宻院事进封开国伯加食邑四百户实封一百户公再辞不允乂除荆襄宣抚使依旧同知枢宻院事差内侍省内侍殿头徐偁赐以御札宣押奏事公又四辞乃得终防八年十二月服除除知潭州荆湖南路安抚使进爵加食邑实封如前九年三月赴阙奏事进大学士以行淳熈二年正月除知建康府江南东路安抚使兼行宫留守未防复以恩徙封彭城郡开国侯加食邑三百户七月以修城功转一官公辞不受十月又以津发禁军教阅转一官许回受三年三月以庆夀恩加食邑三百户实封一百户六月又转大中大夫七月以赈济事毕赐诏奨谕十一月又赐御札鞍马器物四年三月以居守绩効显著除观文殿学士四月以三年郊祀恩加食邑三百户五年闰六月以疾再请奉祠不允遂乞致仕诏遣内侍省西头供奉官陆彦礼宣押翰林医痊诊御脉周昭眡治公痰未至七月三日薨享年五十有七转通议大夫致仕赠光禄大夫辍视朝一日诏建康府应副人夫津发又诏建宁府应办葬事身后恩数令有司具条取防公娶吕氏兵部尚书祉之女追封新定郡夫人继室韩氏魏国忠献公之元孙追封新兴夫人又娶其女弟追封淑人子男二人曰学雅承务郎曰学裘尚幼女二人长适将仕郎吕钦公所任也次在室卜以六年二月乙巳葬于瓯宁县慈善乡丰乐里显扬妙湛禅寺之南从公志也坪惟公平生大节显于朝廷传于海内固已不待夫记述而传矣然其谋猷行治曲折精微之际则又有不可不详载以俟后世者方将讨论撰次而请铭于作者顾又未及就篇而葬日已廹谨略叙公始终阀阅如右刻而纳诸圹中它所欲论著者尚见于隧道之碑云从弟从仕郎坪涕泣叙次
　　丁复之墓记
　　复之名尧姓丁氏建宁府崇安县上梅里人父名爱母某氏复之为人笃厚慈良深有志于为己之学从予游数年不幸早死朋友莫不哀之有子二人曰某某淳熈十有二年冬十有一月某日卒某月某日其父葬之某处友人蔡君季通实相其事新安朱熹记
　　亡嗣子圹记
　　宋朱塾字受之其先徽州婺源人大父讳松绍兴史官也父熹今为鸿庆祠官母刘氏聘士勉之之女塾于绍兴癸酉七月丁酉生绍熈辛亥正月癸酉卒娶潘氏生二男长曰镇次恩老四女归昭接满镇满皆天明年十有一月甲申葬大同北麓上实天湖其父为之志呜呼痛哉
　　陈君廉夫圹志
　　陈防夫名址莆田人故少师观文殿大学士赠太保魏国正献公之孙今朝请大夫新提举福建路市舶寔师是之子厚重明敏自幼即有志于学正献公竒爱之用致仕恩奏授承奉郎转承事郎差监镇江府户部大军仓未赴丁母忧再调监泉州南安县盐税庆元三年七月二十有二日卒享年二十有八娶兵部侍郎岳公霖之女女子一人师是将以庆元四年十一月三日袝防夫龙汲山正献公大坟之右以其尝学于余也使来谒铭余以老病久废笔札亦悲防夫之贤而不克就其志也不能文姑记其实请刻石纳圹中十月己卯既望新安朱熹记
　　晦庵集卷九十四
　　钦定四库全书
　　晦庵集卷九十五上　　　　宋　朱子　撰行状
　　少师保信军节度使魏国公致仕赠太保张公行状上
　　本贯汉州绵竹县仁贤乡武都里
　　曽祖文矩故不仕赠太师沂国公妣沂国夫人杨氏祖故任殿中丞致仕赠太师冀国公妣冀国夫人赵氏王氏
　　父咸故任宣徳郎赠太师雍国公妣秦国夫人计氏
