<!-- { "loadSidebar": true } -->
　　圣主恤民频有诏逺臣宣化岂无闻激扬自古闗王政表率于今仗使君淮水扬颿侵晓月楚皋飞斾拂秋云独嗟二十年相好复此匆匆惜袂分
　　送彭士扬归西昌【二首】
　　乡山南望飞云外万里还家防服成心事已同秋水浄宦情浑似晚烟轻亦知衰薄慙闾里且复欢娱慰父兄后夜光辉动牛斗书船应泝豫章城
　　故家独抱遗经在蚤有清名动缙绅致礼特烦东道主承欢常恋北堂亲龙洲晚色明红树鱼浦秋波漾白苹自是思归归未得可堪长日送归人
　　送罗知州还广德
　　蓟门二月栁初青未有长条折赠行逺道共怀覊旅意同乡不尽别离情花临河上家家发山过淮南处处清民吏桐川迎望久经游且莫滞双旌
　　陈颀佥事挽诗
　　早嵗贤科擢俊英明时宪府佐澄清常持风裁民皆畏独以寛平政自成万里趋朝淹客舎几人含泣送铭旌孤儿扶柩南闽路落月啼乌最怆情
　　周公明敎谕半竹轩
　　先生潇洒溪园秀与竹从来金石交作室不敎全代瓦隔尘还已胜编茅清宜帐下诸生咏俭任门前俗客嘲更傍石栏移数挺闲常风月听笙匏
　　赋得花园送梁主事
　　地近南城尺五天万家繁盛似云连花熏歌妓楼中勺栁暎行人陌上韀来徃纷纷皆驻毂别离欵欵更张筵知君过此频回首心恋彤墀玉陛前
　　寄思贻兄
　　兄弟分携总白头楚云烟树思悠悠每闻夜雨怀连榻屡看秋鸿独倚楼京国衣裳淹日月乡园梦寐绕松楸金盘原上青山下投老归田共饭牛
　　南山停云张澈郎中求赋
　　门对南山紫翠深白云长日抱山岑清连飞涧垂朝彩幽傍悬萝驻夕隂五色防看光捧日九霄终待出为霖松楸只在防茫下早晚从知系寸心
　　送萧雅容郎中归南京吏部
　　都门新酒郁金香窈窕筝弹陌上桑烟栁千丝牵别恨春花万防暎行装碧山近带金陵郭白雪清含粉署郎官府日长无一事寄诗频到五云坊
　　曽复铉雪舫斋
　　傍溪斋舎小于舟含素凝华曙影浮已喜虚明宜宴坐何妨安穏寄寒流檐前风絮疑翻浪窗外瑶林欲隠洲自有诗书可娱兴不消更向剡中游
　　送尤文度赴贵州防议兼寄武昌故旧
　　三十年前江汉上清风潇洒共襟期折兰闲咏离骚赋看竹频过孝感祠已幸两京重论旧何堪万里又分岐故人相遇应相问为道非才负圣时
　　送淮安刘千户致仕归吉水
　　二十承官累筞勲腰间寳劒动星文老辞淮水归文水闲谢青云向白云邻里应怀前学士【晃庵其故交】儿童争识旧将军芙蓉峯下沧洲曲时采林芳与客分
　　刘氏松筠轩
　　西昌城西松竹深开轩幽絶坐繁隂常疑白昼起雷雨还乐清夜闻璆琳一从蓟北淹覊旅十载天涯思故林亦有茅堂傍东郭白头南望最闗心
　　送刘生
　　客舎余春雨正繁怜渠万里到柴门相看已是诸孙行渐长能知大父恩共爱名驹轻道路又逢新雁忆乡园松筠轩里遗书在归约良朋更讨论
　　挽孙子充
　　金璧承家好弟兄至今乡里忆持平早逢兵乱眞能养晚避征书不爱名流水青山遗旧隠白云芳草閟新茔相思岂必曽相识一读铭文已怆情
　　李县丞之官临皋
　　小年闾巷共嬉游邂逅京华总白头奉使曽持巴郡檄之官又买潞河舟岭南翠雾含津树海上红霞暎县楼怀抱公余清似水题诗还忆寄中州
　　尹道冲八十受封
　　萧散春秋八袠髙少年曽署华州曹恩封初出麒麟殿宫锦新裁獬豸袍玉屑丹砂和石髓青山碧树暎林皋仙人自在烟霞外五色凌云有凤毛
　　送钱侍读
　　日上榑桑丽九天蓬莱髙阁五云连才华久在论思地明圣方需侍从贤归斾晓飞河济外文星夜暎斗牛边全家帝泽霑幽显锦诰翔鸾百代传
　　送彭毓敬【甞为政和令坐累被谪复起为学官】
　　临清小邑俯河濵学馆萧条迥絶尘谈道胜为百里宰开筵常接两京人风霜跋涉愁堪老乡里交游意独亲但有声华光帝命相逢不恨别离频
　　送龙公常之建宁驿丞
　　咸淳进士衡州佐异代风流见逺孙谒选三年依北阙承恩二月发南辕官程僻逺稀迎客廨宇清幽不闭门碧水丹山足闲暇频收书册玩微言
　　早入夭夀山候陪祭长陵【二首】
　　尘起山中失路蹊肩舆扶过石桥西夜深风露寒仍浅月转星河影渐低傍涧几人同驻马隔林何处屡闻鸡东方立待曈昽曙紫殿前头望不迷
　　万里苍梧去不还宫车千古閟桥山日华闲暎芙蓉殿云气深连虎豹闗扶病此时瞻玉几伤心何处望龙顔遗臣泣尽余年泪天上乌号不可攀
　　送袁止安太常受诰后还余干【三首】
　　清庙沈沈接泰坛十年斋洁领祠官奏章屡上红云殿赐服曽无白玉冠常有道心如镜浄由来公署带冰寒新承天上丝纶宠归及畨昜父老看
　　一鹤南飞自玉京江东人识步虚声色分玉井芙蓉秀气挹金茎沆瀣清道术不须丹液法仙家元住白云城还携龙虎山中侣共向蓬莱顶上行
　　萧散浮云流水踪少年湖海与君同岂知黄鹤楼前别又向苍龙阙下逢圭组有时还暇逸琴书随意共从容无应俱傍西江住独自蒲帆趂北风
　　送李永怀归东平
　　霜花初下雁南飞葭菼苍苍栁欲稀落日故人千里别寒风汶水一帆归盛年典郡民皆爱清代成名志不违几度都门聚还散何时同返故园扉
　　谒长陵
　　忆昔六龙升御日最先承诏上銮坡论思虚薄年华逺霄汉飞腾宠命多空有赤心常捧日不禁清泪欲成河文孙继统今明圣供奉无能奈老何
　　谒献陵
　　海宇洪熙戴至尊愚臣殿陛最防恩常依黼扆承清问每荷纶音奬直言万古兹山藏玉劔九霄何路从金根余生莫罄防埃报血泪横膺不忍论
　　晚同宗豫先归诣清河途中寄勉仁济
　　载书先发赴前营雨浥飞埃晚更晴人喜望家三舎近马知归路四蹄轻风飘防防溪花送日射行行野树明却忆今宵氊帐底翠壶红烛伴双清
　　送陈正伦御史赴南阳知府
　　盛时冠豸兼衣绣柏府霜台嵗已深宦达共嗟门似水家贫新赐带横金褰帷緑野观春稼拄笏黄堂对晓岑正已斋中有余暇青编还究古人心
　　酬张子俊中书惠画
　　不尽平生山水兴劳君徤笔写清幽流云欲送千峯雨飞瀑深涵五月秋玉笋匡庐浑在目天台秦望亦忘忧白头经济曽何补只好投簮约共游
　　太常丁博士陞工部员外赴南京
　　颂台迢递切红云博士官闲浄俗氛礼典曽陪青琐议仙韶常到紫坛闻蓟门栁暗欣簮盍潞渚荷香惜袂分此去陞迁展才用共谁时论考工文
　　送江御史兼寄林懋
　　十年冠豸侍明廷词苑编摩况有声不效防鹯驰世誉直将冰蘗重台评吴城霜下迎骢马浙水秋髙驻斾旌应共三山林宪使玉壶寒露烱双清
　　从游西苑
　　广寒宫殿属天家晓从宸游驻翠华琼液緫颁仙掌露金支皆挿御筵花棹穿萍藻波间雪旗飐芙蓉水上霞身世眞超人境外玉盘亲捧枣如瓜
　　送陈时显归南京兼简广哲【二首】
　　联官玉署多年别考绩金台两度逢徃昔知心成落落即今分手复匆匆蓟门雨挟风声急潞渚波连海气浓无限离情阻相送青山杳杳树蒙蒙
　　素襟不受一尘缁文苑英游共所知旧羡丰姿清似玉今看衰鬓亦成丝柏堂昼掩无公务竹槛春吟有妙辞想共东邻欧主事清谈常过夕钟时
　　寄胡若思宾客
　　乐静忘忧养性灵豫章城外一茅亭窗涵南浦千寻碧门对西山万叠青每羡林泉归倦翼独怜江海尚浮萍已知安邑浑无累犹有人求伏氏经
　　己酉元夕偕行俭学防公绪百链并携秫市中观灯遂过退庵小酌即席赋诗得谁字
　　貂帽藜筇信所之良朋稚子暮追随物情已觉春光好烛影还于月色宜一世缁尘空老大几人白首共襟期今宵且对灯前醉来嵗灯前知对谁
　　送刘参议赴广东
　　二十余年联近侍挥毫常在凤凰池每怜分署疎欢聚况及逢春又别离满地緑隂榕树合绕檐红颗荔枝垂时平画省多公暇预想清吟续隠之
　　早朝应制
　　天香初引玉炉熏日照龙墀防仗分阊阖九重通御气蓬莱五色防祥云班聨文武齐鹓鹭庆合华夷致凤麟【是日南夷贡麟】圣主临轩万年夀敬陈明德赞尧勲
　　从狩宻云早发次韵幼孜
　　鸡鸣沧海浴朝暾起换征裘倒别尊上马好音喧鼓吹逼人清气满乾坤旌旗云拥中军幄劒防霜明列校屯载笔从容侍田猎暮年有幸共承恩
　　驻跸峪口少师蹇公少保金公尚书胡公及予奉防先归道中风寒小憩洪胜寺
　　圣主深恩恤老臣赐归先渡白河滨御营昼日承三接驿路飚风共四人满地寒芜行雉谁家荒冢伏麒麟山僧颇解空王法延客焚香话六尘
　　送潘景昭致仕归永嘉
　　素节清名玉不如忽承优诏赐闲居青坊旧振郎官笔金匮新藏史氏书归槖人嗟一羽重悬车谁及二毛初黄花翠竹温州郭晏嵗髙情乐有余
　　送吴敏德南京佥都御史
　　九重图治任才贤白简凝霜载画船共喜芝兰出萧艾已知鸾凤异鹰鹯淮山飞云外蓟树亭亭落照前相好相违重相忆好音时听路人传
　　丹徒何彦澄皆春堂
　　百亩药畦春浩荡济人浑是太和心泉香橘畔苏眈井花满云边董奉林灵剂不须酬白璧丹砂自可致黄金南徐城下沧江水防比何家隂德深
　　送张嘉防赴封川
　　绣衣前日下台端百里清霜緑幕寒不恨逢人双眼白共怜为国寸心丹苍茫晏嵗迁除逺缱绻同乡执别难自有平生冰操在岭梅还似旧时看
　　过鹞儿岭巡检司悼萧长史【二首】
　　王门辅相真公选老病思归竟不归尽职总知行直道爱身翻见蹈危机山笼晓雾深迷戍滩响寒涛近绕扉白首来经迁谪地感怀惟有泪沾衣
　　万里边隅千叠山桑干河上閟榛菅向来物论嗟投玉至竟天恩未赐环早以传经重闾里曽看奏疏动朝班平生一片贞松色犹在交游梦寐间
　　送陈廷器通政
　　公材士行总推贤宪府儒宫近屡迁共识丹心明白日也应华髪叹流年芙蓉浦溆秋风后鸿雁汀洲夕照前此地相逢又相送交情长为别离牵
　　赐文渊阁五色菊一本应制
　　一簇秋香防锦屛聨芳竞彩自天成何须芝瑞矜三秀已似奎躔聚五星开处正当彤陛好赐来还称玉堂清世传此植能颐夀万嵗千秋祝圣明
　　绍兴王氏居竹轩
　　万玉森森翠作林王家清致自山隂开轩六月暑气薄闭门一迳秋云深晴当霄汉看鸾舞夜或风雨闻龙吟嵗寒栗冽不改色共矢平生金石心
　　庆行俭初度并赠礼闱校文之行【三首】
　　三朝冠绂殿东头人物当今第一流银汉奎文光午夜玉壶寒露炯清秋终知鼎鼐归台辅共待经纶阐大猷二月帝城春似海夀筵先醉紫金瓯
　　髙门奕奕县东西文献杨王自昔齐当代飞腾聨玉署半生华宠共金闺风霜樗散慙空老霄汉鹏搏望不迷未许明时慕丘壑须将旱嵗作云霓
　　三载兴贤选俊英九重宣诏付铨衡从来节操推公道况是文章擅老成春院下帘心独苦夜灯开巻眼偏明抡才为国真无忝预咏薹莱颂太平
　　送孙修撰
　　五色衣裁绣锦明三年归谒称深情芙蓉浪飐娟娟浄杨栁风生澹澹清颿影晓经扬子渡劒光秋望富州城词垣官俸堪多酿遥想髙堂聚德星
　　赐游西苑同诸学士作
　　东风御苑物华新吉日游观命近臣金瓮特颁千日醖玉盘兼赐八珍淳翠含杨栁桥边雾香泛芙蓉水上云鱼跃鸢飞皆化育须看海宇颂皇仁
