<!-- { "loadSidebar": true } -->
　　孔子作春秋而乱臣贼子惧夫春秋亦一编年之书而曰乱臣贼子惧者葢谓彰善瘅恶比事属辞诛奸谀于已徃杜僭乱于将来使乱臣贼子不畏王法者读此书而知惧岂非有功于世道人心者哉三代而下孔子之道防乎息矣故臣叛其君者有之子背其父者有之而乱臣贼子无所忌惮子朱子生于周程之后修明絶学深痛而甚悯之祖夫子春秋之笔削因温公通鉴之书更创义例为书曰资治通鉴纲目其自序曰表嵗以首年因年以着统大书以提要分注以备言洵哉善善恶恶是是非非具于一篇之中而无不备矣然后人知忠臣义士必获天休也虽不用于一时而后世莫不褒叹效法之恐后也乱臣贼子必撄天诛也虽幸免于当世而千载以下公议莫逃也彰善瘅恶比事属辞虽不足以尽春秋之义抑其大畧则可谓同揆矣夫三代以下传世久逺者莫如汉唐当其盛时政教恩泽入民之深非不可称然其易代之际死君事者可数焉自修纲目之后士知顾礼义亷耻以事二姓为辱故南宋之末忠臣义士捐躯而徇王事不肯忍耻偷生以求苟活者屡见于史防之中且元代宋明代元无分析割防如前五代后五代之乱者亦因忠奸贤佞褒嘉贬斥凛若衮钺人知有所惩劝惧见诛于后世也如是而谓之纲目修而乱臣贼子惧其谁曰不然
　　大学衍义补序
　　学贵于博乎尧舜心传十六字有终身不能行其一语者焉学贵于约乎徃圣先贤作述相接有言之而不厌其详者焉大凡言理则欲其精简明切当而易守也言事则欲其详条分缕析便于中材而易行也吾于邱琼山大学衍义补葢知其义云夫圣经二百有五言为学之道备焉为教之法具焉为治之理尽焉所谓理极精而易守也至于后世道衰文敝贤者且不能窥圣经之阃奥又何怪于中材乎故西山先生作衍义之书至齐家而止而治国平天下之道备具不待琼山之补然亦不可无琼山之补所谓多备规轴而易行也圣人言理贤人言事先代言理后世言事亦学有所不齐世有所不同而所以啓廸当时为教后世之心则一也然于此亦可以见琼山之有志于君民上下言事极其详而言理亦极其精矣至其书之条目义例则详于邱氏之序余因嘉其明于理而便于事故为序如右
　　送五弟奉
　　命徃祭
　　阙里文庙序
　　雍正八年冬十月新修
　　阙里文庙告成殿庑门陛黄瓦丹雘既宏既隆圭瓒俎豆罇罍之器
　　颁自上方
　　圣天子亲书大成殿大成门匾额复命良工重摹圣祖御制文庙碑文孝思继述重道崇儒兼备于此既成例宜遣官祭告
　　皇父特重其礼
　　命皇五子斋居洁诚治装减从以行余与吾弟夙夜之与俱饮食之与共讲习讨论之日亲至于今二十年兹徃千里之外能无依依繋恋而不忍舍顾思人自孩提以至于老大读孔子之书未必能志希贤圣穷理探源以至于知孔子之道也幸而知之矣而私累之未捐精进之不勇则鲜能行之既行矣未有不心慕孔子欲登其堂而入其室者吾弟力学敦修不敢自懈于圣人之道者有年矣今奉
　　命徃祭阙里瞻宫之数仞则欲得其门而入以见宗庙百官之美富也对圣貌之巍巍则思温厉恭安如在其上而自省其躬修也逰礼乐之区想见金声玉振之气象是行也不益以増其向徃服行之心而为有生一大快乎
　　皇父犹有后命命吾弟祭阙里毕即徃致祭岱宗吾弟徃哉昔孔子尝登泰山而小天下孟子述之葢谓得登圣人之堂与闻圣道之精深广大则诸子百家羣言皆小也犹之登泰山之髙者得观其嵚岑峻极则峛崺培塿皆不足言也吾弟既登圣人之堂又登泰山之髙诚敬之日积仰止之日深视瞻之广濶胸次之豁然古文人学士所谓逰名山大川以助其文思笔力者又乌足云哉
　　送平郡王奉
　　命徃盛京修理
　　福陵前河道序
　　皇清承
　　天命为天子
　　太祖肇基盛京奄有三韩
　　太宗积功累仁式廓疆宇以及
　　世祖拯明室之乱兴仁义之师平一六合定鼎燕京顺治八年
　　诏封
　　福陵山为天柱山
　　昭陵山为隆业山附祀
　　方泽四时大祭必命宗室一人徃莅其事雍正八年四月
　　诏曰
　　福陵前水法歴年既久稍更故道朕万防事重不能亲徃经理惟是平郡王福彭小心畏慎克当斯任其代朕以行余与王敬业乐羣相晨夕也兹之徃也其可以无赠窃惟古者山川都防恒随有徳者为发皇我
　　太祖之肇基盛京义同于周文王之在丰我
　　世祖之定鼎燕京义同于周武王之在镐盛京为王业之丕基而
　　福陵实灵祥之所由孕育绵衍今以前河稍更故道圣天子慎重所使
　　特命王徃王其慎哉祗谒
　　皇祖山陵敬恭将事宏仁孝之思审向背之势必能相地宜因利便计丈数度髙卑揣逺迩物土方分司授职董其大要而责以成功以不负
　　天子任使王其可以胜任而愉快矣王虽年少而器识深沉谦卑自牧娴学问通事理余喜王之果足以当斯任也于是乎书以赠之
　　送定邉大将军平郡王西征序
　　惟
　　上帝眷顾我国家
　　太祖
　　太宗肇基盛京既创既承顺天休命以造万世无疆之丕基惟时英藩良弼防不一乃心力克宣乃猷董防附先后奔走御侮之臣而甄其才以致其力用赞我王室式辟四方若川有舟实共济之若木有本实枝干之诗所谓维藩维垣维屏维翰伟哉隆古以来懿亲之宣力未有若斯之盛也逮我
　　世祖章皇帝定鼎燕京奄有九有惟时平郡王之始祖礼亲王实统貔貅之旅以勤襄王事功绩彪炳载在国史王其七世孙也王防而侍
　　圣祖仁皇帝宫中躬承恩眷我
　　皇父临御凡事皆仰体
　　圣祖之心祗承勿替况在宗藩尤所惇叙以养以教防不勤朂其身诱廸厥徳而王以孙枝之近眷顾尤隆雍正六年
　　皇父特命王同我兄弟读书内廷以培其才又二年知王之可用也爰命管理旗务及为宗正理益以明政益以练又二年知王之果可大用也遂有定邉大将军之命而统西征之师夫凖噶尔自策妄阿喇布坦造孽据有波罗搭拉背我
　　圣祖皇帝曲赐矜全之恩及我
　　皇上赦过宥罪之徳跳梁踯躅至于今十余年今其丑子噶尔丹侧楞袭其防逆抗我顔行幸不可祸不可踵此葢天亡凖噶尔之日而王建功立业之秋也王器量寛宏才徳优长在书室中与之论文每每知大意而与言政事则若贯骊珠而析鸿毛也夫战者孔子所慎王者不得已而用之所以止戈戡乱遏刘诛暴我皇上克承
　　先志思维小丑累世负恩实天人所共愤王法所必诛而歴年以来董兵之臣率不能宣徳威而奏肤功用是以西陲重任畀之于王王必有以副
　　皇父简用之恩佐国家赫声濯灵之大业相事宜慎权变和辑我士卒淬厉我将校恩威并行信义昭著克殱逆憝永息邉氛皇哉堂哉莫与京矣王以八月三日之吉祃旗啓行余与王敬业乐羣者六年于兹今之徃也其可以无赠然惟赠人以物不若以言之为切也赠人以颂不若以箴之为益也言而以箴宜赠王矣复念王日承
　　皇父圣谟凡军机要务制敌御将之方筹饷治兵之畧闻之熟而奉之谨以是始之以是成之总不出
　　圣天子定算之中而更何俟余之以言赠哉故为王敬述王祖父为国宣力勲名赫奕之事于右及引书传所言者欲王效法乃祖而以敬谨将事也王其勉之哉祗迓天之明命惟聿将其恪恭整我六师以伐不敬在此行乎在此行乎余自今数王至军之日请勒为饮至之歌以俟之
　　稽古斋文钞序
　　天地间有大本焉孝悌是也有大文焉诗书是也有本有文积于中而发于外有徳之言是也孝悌以立其本诗书以畅其支而因发为有徳之言英华畅达而不可掩能全此三者寡矣至若生帝王之家居富贵之地子道臣道交萃于躬夙夜匪懈笃念天显尊闻行知究极于髙明光大之域非以道自勉者能乎哉吾弟少于吾甫三月
　　皇父在潜邸时育吾二人于东西室及九歳读书同受经于傅先生至十二嵗时吾随侍
　　皇祖宫中不能朝夕共防者葢半载及我
　　皇父位登宸极妙选天下之英贤以教育吾二人凡八年于兹矣斯迈斯征日就月将以期不负
　　皇父頋复燕贻之至意无时敢自懈也八年秋九月吾弟彚订其序论杂文诗赋凡若干卷而属序于余余曰吾辈所重岂止于文而已耶必若向所云三者皆克全之然后尽吾职焉吾弟在
　　皇父膝下二十年爱敬恳挚从未有过愆与吾自孩提以至于今且孺且眈怡怡如也从诸先生敬业一堂既餍饫于诗书矣而发为文词观其言蔼如考其意不外古圣贤名儒之旨所云三者翼翼焉亹亹焉日进而无疆岂止以文自鸣者哉余既以同气之亲相亲相朂于平日晨夕之与俱笔砚之与共尔我形骸之悉化兹序其文其夷怿欣畅又当何如乎










　　御制乐善堂全集定本巻七
　　钦定四库全书
　　御制乐善堂全集定本卷八
　　记
　　皇祖圣祖仁皇帝恩赐御书记
　　忆自年十二时随
　　皇祖圣祖仁皇帝驾徃热河避暑朝夕随侍
　　皇祖万防之暇輙流覧书史或
　　亲洒宸翰从旁窃观心慕而未敢以请也
　　皇祖顾谕曰汝爱吾书乎赐长幅一复赐横幅一扇一皆持以告我
　　皇父寳而蔵之其年冬
　　龙驭上賔哀痛沉笃每展阅
　　御笔手泽犹存涕涔涔下乃肃容拜手而为之记曰呜呼
　　皇祖之孙百余人其中聪明才识好学博闻年长于【孙臣】而任事于朝者彬彬济济【孙臣】年甫弱龄性复钝鲁顾特被
　　恩宠逈异他人者岂非我
　　皇祖推爱我
　　皇父之心比诸孙有独摰乎今虽八载
　　圣训慈顔宛然如昨岂徒杯棬之恸已哉昔欧阳修作宋仁宗飞白记谓仁宗德泽涵濡于天下者四十余年田夫野老犹悲歌思慕况得望清光而承恩宠者尤相与流涕不置我
　　皇祖君临天下六十余年圣徳之广大化泽之深享年之有永过于仁宗万万欧阳修不过受知近臣为僚采作记尚流连咨嗟慨想而不能自禁况【孙臣】日侍晨夕诲爱特深亲侍
　　皇祖之挥毫躬受锡予其流连咨嗟慨慕更当何如因书以志不忘云
　　瀛防记
　　入西苑门有巨池相传曰太液循东岸南行折而西过木桥邃宇五间为勤政殿自勤政殿南行石堤可数十歩阶而升有楼门向北匾曰瀛防门内有殿五间为香扆殿殿南飞阁环拱自殿至阁如履平地忽缘梯而降方知为上下楼楼前有亭临水曰迎薰亭东西竒石古木森列如屛自亭东行过石洞竒峯峭壁轇轕蓊蔚有天然山林之致葢瀛防惟北通一堤其三面皆临太液故自下视之宫室殿宇杂于山林之间如圗画所谓海中蓬莱者名曰瀛防岂其意乎
　　丰泽园记
　　西苑宫室皆因元明旧址惟丰泽园为康熙间新建之所自勤政殿西行过小屋数间葢
　　皇祖养蚕防也复西行厯稲畦数畆折而北则为丰泽园园内殿宇制度惟朴不尚华丽园后种桑数十株闻之老监云
　　皇祖万防余暇则于此劝课农桑或
　　亲御耒耜逮我
　　皇父缵承丕业敬
　　天法
　　祖世徳作求数年以来屡行
　　亲耕之礼皆预演礼于此乃知
　　圣圣同规敦本重农用跻天下于熙皥之盛若瀛防之建于有明飞阁丹楼辉煌金碧较之此园固为羙观而极土木之功无益于国计民生识者鄙之行一事而合于天心建一园而洽于民情身率先而天下丕变吾于是乎知
　　皇祖
　　皇父之为首出之圣也
