<!-- { "loadSidebar": true } -->
　　红紫　红以白入赤也火革金以工器成焉凡色以糸染也紫以赤入黑也赤与万物相见黑复而辨于物为此而已夫有彼也乃有此也道所贵故在糸上工者事也此者徳也
　　白受采五采皆以白为质非特火革金为红也赤与万物相见黑复而辨于物为此而已不知为此者何义也
　　丰　丰者用豆之时
　　祭用数之仂丰年不奢凶年不俭用豆非特丰之时而已
　　崇髙　髙言事崇指物隂阳之义
　　崇髙无隂阳之义





　　龟山集卷七
　　钦定四库全书
　　龟山集巻八　　　　　　　宋　杨时　撰经解
　　春秋义
　　始隠
　　孟子曰王者之迹熄而诗亡诗亡然后春秋作春秋之时诗非尽亡黍离降而为国风则雅之诗亡矣雅亡而无政春秋所以作也故曰春秋天子之事诗亡适在平王之终而隠公之初春秋所以始隠
　　不书即位
　　天子崩嗣子为君则朝诸侯布命于明堂此即位之礼也康王之诰是已天子有天下诸侯有一国小大虽殊其所以承宗庙之重则同耳以天子之事考之则诸侯继世为君者其亦若此欤故春秋于诸公所以书即位也然隠庄闵僖不书即位何也谷梁曰继弑君不书即位正也继弑君而行即位是与闻乎弑也此説是已盖寝苫枕块终身不仕而耻讐之不复者人子之志也况先君不以其道终而嗣子遽可以行即位乎此不书即位所以为正也然隠非继弑君而亦不书何也以三传考之皆谓有让桓之志则不书即位者盖所以成公志也古者君薨而世子生则百官总已以聴冢宰隠之不敢为公也盖亦有冢宰之事乎奚必践南面而称公也不知出此而徒谓有让桓之志则其贻祸也不亦宜乎夫礼诸侯一娶而九女元妃卒则次妃摄行内事而已未闻有再娶之礼也用是言之则仲子非夫人桓公非嫡子隠何为而不敢为公也然则蒍氏之祸隠实为之也隠之不即位其失逺矣故春秋着之其有防哉
　　郑伯克段于鄢
　　不胜其母以害其弟弟叔失道而公弗制比其得众也虽欲制之反畏人之多言则克段非国人之志也故不称国讨而书郑伯以讥之夫为人君不能明义以善俗使不义者得众则郑伯之过大矣孔子曰我战则克克者胜敌之辞也书克以见段之盛彊也段不弟故不言弟所以参讥之也
　　秋七月天王使宰咺来归惠公仲子之赗
　　惠公仲子丧不见于春秋于此始赗不及事也
　　九月及宋人盟于宿
　　及者内为主也宋人外之微者也屈千乗之尊而与微者盟故不书公盖讳也
　　冬十有二月祭伯来
　　祭伯来不称使非王命也私来也书之者恶其外交也
　　二年春公会戎于潜
　　戎狄之道径情而直行非可以礼信结也与之会盟失之矣盖中国微然后戎狄始与诸侯抗与之会盟非得已也至是而王纲可知也
　　夏五月莒人入向
　　入者以兵入也公羊论得向不居是也
　　九月纪裂繻来逆女
　　讥不亲迎也以文王亲迎于渭诸侯不亲迎非礼也
　　三年春王二月已巳日有食之
　　日之盈亏有数存焉此巧厯者所知也何与于人事而先王为之恐惧修省者谨天戒而已盖于其常也賔饯出纳钦致其至所以若天道秩民事尤重于此则其有变也可不为之警戒乎故春秋日食必书之所以重其变也然或言朔或言日或不言朔日或朔日并书之史失之详畧异也
　　三月庚戌天王崩
　　王崩国之大事故书之不书鲁不会故也新王即位不书鲁不朝也盖以书考之则王既尸天子二伯各帅诸侯入应门左右礼也鲁之不朝则诸侯之不臣可知矣
　　夏四月辛卯尹氏卒
　　外卒皆名而此言尹氏者讥世爵也古者为臣不敢贰其君故非衔君命则束脩之问不出境所以致臣节也生无相问则其死也何讣告之有乎不书可也后世国乱君昏而为大夫者交政于中国故生或同盟死或相讣非礼也故春秋于其讣告而书之所以正臣子之分
　　秋武氏子来求赙
　　武氏子者未命也父死子将袭爵故称武氏子以讥之不称使王有丧未出命故也夫邦有大事而鲁不赙虽问罪可也徳不足以致之反求焉则天子微鲁之跋扈不臣可知矣求者谷梁谓得不得未可知之辞是也
　　庄元年三月夫人孙于齐
　　奔谓之孙内讳也文姜之于齐父母之国也虽父母亡无归宁之义犹不当以奔志之也盖文姜通于齐侯而杀其夫则于义有可絶而兄弟之伦丧矣故不书姜氏而以奔志之明其义当与齐絶也姜氏齐姓也独此不书姜氏者于其始奔正之也
　　夏单伯逆王姬
　　天子嫁女于诸侯必使诸侯同姓者主之礼也单伯大夫之命乎天子者也鲁君弑于齐而使之主婚姻与齐为礼则天子固失义矣仇讐之人非所以接婚姻衰麻非所以接冕弁则鲁之臣子亦不当受也故书曰单伯逆王姬以罪鲁之臣子不辞而往逆也
　　秋筑王姬之馆于外
　　王姬之馆于庙则已尊于寝则嫌于羣公子之舍则已卑为之改筑礼也主王姬者必自公门出则筑于外非礼也鲁之主王姬违义悖礼其恶大矣
　　王使荣叔来锡桓公命
　　桓公在所诛絶而反追锡之则王纲之紊甚矣
　　纪侯大去其国
　　大去者举国而去之之辞也纪季以酅入于齐事之以土地也犹不免焉故举国以违其难此智者之事畏天者所为也春秋善之书曰大去与夫书奔者异矣或曰世守也非身之所能为也故国君死社稷义之不得避也然则纪侯之去国无亦伤世守之义乎曰昔者大王避狄而去邠非择而取之不得已也孟子所以教滕文公者亦如是而已此古人皆然何独至于纪侯而疑之乎
　　诗义
　　将仲子
　　孟子曰取之而燕民悦则取之古之人有行之者武王是也取之而燕民不悦则勿取古之人有行之者文王是也文王之所为不违民而已夫共叔段缮甲治兵国人説而归之而诗人以刺庄公何也曰叔段以不义得众其失在庄公之不制其早也君明义以正众使众知义则虽有不义者莫之与也虽有僭窃者莫之助也尚何使人説而归之哉民説而归之则其取之也固不説矣故庄公虽以仲叔为可懐而终畏人之多言也夫取之而燕民不悦则勿取文王固尝行之矣叔段得众而民説则勿取不亦可乎曰彼其得众以不义也则民化而为不义不义则后其君矣勿取则危亡之本也
　　叔于田
　　仁且有礼矣而又有武焉固宜国人之所説而归之也虽使之一天下朝诸侯无不可矣而诗犹以为不义得众何也曰先王之迹微而礼义消亡政教不明而国俗伤败故人之好恶不足以当是非而毁誉不足以公善恶则其所誉而好之者未必诚善也所毁而恶之者未必诚恶也叔段不义而为众所説者亦以衰俗好恶毁誉不当其实故也然则所谓仁者岂诚有仁哉所谓礼者岂诚有礼哉所谓武者亦若此而已孟子曰未有仁而遗其亲者也未有义而后其君者也而礼者节文斯二者而已庄公之于叔段以仁言之则兄也以义言之则君也彼诚仁且有礼矣则孰肯遗而后之哉以是观之则俗之所好恶可知矣
　　狡童
　　不与我言兮是弗与治天职也不与我食兮是弗与食天禄也为人臣任君之事然后食君之禄者义也故弗与治天职则其忧至于不能餐弗与食天禄则不与贤人国事又甚矣故其忧又至于不能息也
　　孟子解
　　梁惠王问利国
　　君子以义为利不以利为利使其民不后其君亲则国治矣利孰大焉故曰亦有仁义而已何必曰利
　　贤者亦乐此乎
　　人君当乐民之乐台池鸟兽岂足乐哉
　　移民移粟
　　移民转粟荒政之所不废也不行先王之道而徒以是为尽心宜孟子之不与也夫有仁心仁闻而民不被其泽者不行先王之道故也自不违农时而下使民养生送死无憾者仁心仁闻而已未及为政也故为王道之始自五畆之宅而下至黎民不饥不寒此制民之产先王之政也如是而后王道成矣故曰不王者未之有也夫有仁心仁闻而不行先王之道是谓徒善徒善不足以为政行先王之政而无仁心仁闻是谓徒法徒法不能以自行二者不可偏举也故曰尧舜之道不以仁政不能平治天下其斯之谓也
　　仁者无敌
　　一视而同仁夫谁与为敌
　　无道桓文之事
　　齐宣王见孟子于雪宫曰贤者亦乐此乎而孟子对以晏子之言则霸者之事非无传也君子务引其君于当道则桓文之事不足为也已盖大匠不为拙工改其绳墨故曰无以则王乎
　　是心足以王矣
　　为天下举斯心加诸彼而已其王也孰御焉然虽有仁心仁闻而民不被其泽者不行先王之道故也故又以制民之产告之使民不饥不寒而后曰不王者未之有也
　　今乐犹古乐
　　魏文侯曰端冕而聴古乐则唯恐卧聴郑卫之音则不知倦则今乐与古乐固异矣而孟子之言如此者盖乐者天地之和也而乐以和为主人和则气和气和则天地之和应之矣使人闻钟鼓管弦之音举疾首蹙頞则虽奏以咸英韶濩无补于治也故孟子告之以此姑正其本而已
　　忧以天下乐以天下
　　忧民之忧民亦忧其忧乐民之乐民亦乐其乐出乎尔者必反之理之固然也
　　征招角招
　　角为民征为事巡所守述所职省耕敛皆民事也故齐景公作君臣相説之乐曰征招角招是也
　　王欲行王政则勿毁之矣
　　世儒或以孟子教齐宣王行王政为臣不忠与孔子尊王之意异盖未尝论世故也春秋之时名位未亡天下犹以为君也故孔子曰如有用我者吾其为东周乎至孟子时诸侯皆称王则天下不复有周也分为东西君之位号亦亡矣虽欲尊之尚可得乎圣贤之趋时合变各有所当也世儒不论其世而谬为之説失其防矣
　　好色好货
　　知仁勇天下之达徳也知知之仁守之勇行之三者阙一焉非达徳也则人君固不可无勇矣而齐王以是为有疾故孟子告以文武之事使廓而大之则安天下无足为者矣若夫好货好色则生于人君之邪心不可为训也然而孟子不以为不可者盖譬之水逆行中流而遏之其患必至于决溢因其势而利道之则庶乎其通诸海也故以公刘太王之事告之陈古之善而闭其邪心引之于当道也其自谓齐人莫如我敬王者以此易之睽曰遇主于巷亦斯之谓也
　　闻诛一夫
　　三仁未去纣非独夫也三仁去则天下不以为君矣是诛一夫也何弑君之有世儒有谓汤武非圣人也有南史之笔则鸣条牧野之事当书曰簒弑盖其智不足以知圣人而妄论之矣
　　姑舍女所学而从我
　　此皆好臣其所教而不好臣其所受教故其言如此
　　亦运而已矣
　　民之去燕犹避水火也故箪食壶浆以迎王师齐王又杀其父兄系累其子弟是水益深火益热矣民将复避之也故曰亦运而已运者反覆运转之谓也
　　君请择于斯二者
　　国君死社稷故告之以效死勿去正也至其甚恐则以大王去邠之事告之非得已也然君子创业垂统为可继亦在彊为善而已故太王去邠民从之如归市不知为善而去国则民将适彼乐土矣尚谁从之哉然滕文公未必能如太王也使其去国而遂亡则不若效死勿去之为愈也故又请择于斯二者
　　不遇鲁侯天也
　　孟子之遇不遇治乱兴衰之所系天实为之非人所能也夫何怨尤之有
　　尔何曾比予于管仲
