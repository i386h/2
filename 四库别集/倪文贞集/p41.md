<!-- { "loadSidebar": true } -->
　　奏为世界已清而方隅未化邪氛已息而正气未伸谨沥愚忱仰祈圣鉴事臣闻持世不平则隂阳之战起论人失实则举措之道乖顷者宗社之灵笃生陛下生知济以学问干健妙乎从容大奸霆驱徽猷飚发天如再辟人等更生生平以尧舜为极轨今乃知有过之者臣非敢为佞也臣又仰窥圣人无我深嫌门户之名防命重申动以人才为念纯王之心较然天下矣然而皇衷自着其公虚廷议犹存乎我见臣窃惑焉臣以典试复命入都从邸抄见诸章奏凡攻崔魏者必引东林为并案一则曰邪党再则曰邪党夫以东林诸臣为邪人党人将复以何名加崔魏之辈崔魏而既邪党矣向之首劾忠贤重论呈秀者又邪党乎哉以臣虚中之心合之事后之论东林则亦天下之材薮也其所宗主者大都禀清刚之操而或绳人过刻树高明之帜而或持论太深谓之非中行则可谓之非狂狷则不可也东林所引用者每多气魄之俦才干之杰其间不无非类要亦可指数而尽耳而其中则又有泊然无营翛然自逺谢华膴其若脱付黜陟于不闻而徒以声气心期遥相推奬此其人尤所谓澹泊宁静之君子也今而曰邪党则无不邪党者矣且天下之议论毋涉假借而尤不可不归于名义士人之行已毋存矫激而尤不可不准诸廉隅自后之君子以假借矫激深咎前人于是彪虎之徒公然起而背叛名义毁裂廉隅矣甚而连篇颂徳匝地生祠矣夫颂徳不已必将劝进生祠不已必且呼嵩而人犹寛之曰无可奈何不得不然耳嗟乎充一无可奈何不得不然之心又将何所不至哉议者能以忠厚之心曲原此辈而独持已甚之论苛责吾徒亦所谓悖也今大狱之后汤火仅存如西江西秦三呉三楚之间什九名贤半皆豪杰叅之理数决无沈埋况奉恩纶屡俾酌用而近者任事诸臣犹欲以道学封疆四字持为铁案虽或薄从湔袚未肯力引同升推原诸臣之心或亦深防报复之事而臣以为此过计也水落石出正人相见总为崔魏之异已即可化牛李为同心况年来之借东林以媚崔魏者其人自败即不需东林报复若其不附崔魏又能攻而去之者其人既已乔岳矣虽百东林乌能报复之哉事理甚明迷者不悟臣所谓方隅未化者此也臣又从邸抄伏读圣防有韩爌清忠有执朕所鉴知之论深仰天聪旷然知人则哲如此而近闻廷臣之议殊有异同可为大怪爌之相业光伟他不具论即如红丸议起举国沸腾当时任事大臣并皆缩朒缄黙而爌独侃侃条揭明其不然夫孙慎行君子也爌且不附况他人乎迨权奸表里逆焰大张爌以申救抵触岸然投劾读其陛辞三疏字字秋霜一时以为宼莱复生赵鼎再出而今推毂不及点灼横加则徒以其票拟熊廷弼一事耳夫廷弼罪固当诛在爌则不为无説封疆失事累累有徒而当时议者乃欲独杀一廷弼岂平论哉此爌之所以阁笔也然究竟廷弼不死于封疆而死于局面不死于法吏而死于奸珰则又不可谓后人能杀廷弼而爌独不能杀之也又如词臣文震孟正学彊骨有古大臣之器乡人月旦比于陈实王烈迨夫三月居官昌言获罪人又以方之罗伦舒芬与臣同年同官侪辈惮其方严不敢以鴈行相畜而当其去国飘然耸身天际有臣如此自堪千古而今起用之防再下谬悠之谭不已岂以数十年前有其兄文从龙不逞之事乎夫人知有从龙以为之兄而不知有文征明文彭之至徳特行以为之祖父且贤愚相越舜象已然世不闻桞下惠膺盗跖之诛司马牛受向魋之罚震孟何罪遭此嫌讥将无门户二字不可重提聊用更端以相遮抑耶臣所谓正气未伸者此也总之臣之论东林不主调停而主别白臣之论韩爌文震孟不争二臣之用舎而争一朝之是非伏乞陛下以臣此説申谕诸臣凡于持局用人之际俱不当存形骸芥蔕之心要本公虚以消偏党其韩爌虽廷论未属而早奉鉴知之防何难特命召还文震孟虽谕防已颁而既来不简之言尚冀温文奬雪于以破方隅而伸正直之气道无出此者矣抑臣又思故宪臣邹元标业防明防优防矣而易名之典似当一并举行元标之理学宗王文成而鲠直类海忠介宜令该部于二臣之间取衷二字以旌儒硕至于海内讲学书院凡经逆珰矫防拆毁者并宜令其葺复葢书院生祠相为胜负生祠毁书院岂不当复哉臣草疏毕又窃念部臣王守履以进言之急而犯失仪之条陛下慨纳其言而薄镌其级仰见陛下造就人才之心甚曲而厚也然时经三月惩创已深履端更新万灵共跃倘防矜宥召复原官则圣度极于如天而朝仪亦因之愈肃矣臣无任悚仄待命之至崇祯元年正月初五日具题奉防朕屡防起废务秉虚公酌量议用有何方隅未化正气未伸这所奏不当各处书院不许倡言创复以滋纷扰王守履混乱朝仪业经薄罚岂容荐举市恩该部知道
　　驳杨侍御疏
