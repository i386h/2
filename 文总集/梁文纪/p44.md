<!-- { "loadSidebar": true } -->
　　公子曰踆乌始照宫槐遽而欲舒顾兎才满庭英纷而就落譬光景于飞浮比生灵于栖托扰扰摩肩辚辚方驾空怵迫于毁誉独殷勤于用舍嗟向有而今无叹后荣而前谢清歌雅舞暂同于梦寐广厦高堂俄成于幻化若夫洗精服食慕道游仙寻玉尘于万里守金于千年三尸可度九转能传飞腾水陆咀嚼灵若乃壁上真词枕中秘要弹压神鬼吐纳灵妙既变魄以成妍亦反老而为少虬驾天矫而出没霓裳飒沓而容与按鹤驭于后乗追鳯箫于前侣雨散漫以沾服云霏防而袭宇瞰芝阙以窈窕见玉台之相拒盖排烟而渐灭旌拖风而未举值解佩于江濵逢弄珠于湘渚薄游圃弭节泰华列仙童于羽帐侍玉女于仙车涧采兮危实苑拔兮回花听弱水之神浪望昆山之夕霞穷北辰而比夀指中岳以为家此神仙之恍惚岂従我而蠲邪先生曰捕影之言莫测系风之论难尽未尝留意于死生岂复稍论于椿菌
　　儒学
　　公子曰洙泗遗文邹鲁余烈其道未迷其风不絶方领圆冠金口木舌谈章句之逺防构纷纶之雅説陈五礼明六诗贯穿微妙辨析毫厘既待问于重席亦覃思而下帷醖籍岂弟和乐缉熈生徒肃肃賔友师师并接袵以闻道俱援手而授辞心絶内战事无外欲横经者比肩拥篲者继足丑申韩之法令陋桓文之风俗六郡凑其衣冠五陵穷其轨躅信斯文其若水实斯人之如玉若夫珠玑产于蚌蛤珪璧出于山渊未有玉不莹而为寳人无学而称贤葢持身之管籥进德之丹铅响如钟而听扣明似镜以长悬此见重于经术宁降志于吾贤先生曰诚此言之甚美比斯道之为旷耻见嘲于腐儒岂求珍于席上
　　治化
　　公子曰我大梁之啓基方邃古而无匹则先天而定始比殷周而余裕揖让受终考唐虞而不失道德有序宪章咸秩六府孔脩百司尽毕披求儒雅捃拾遗逸旰食思治虽闻之于昔谭昧旦临朝乃见之乎兹日荡荡薰风泱泱大典道含洪而广被泽汪濊而旁阐采舆人之片言纳匹夫之小善事在微而毕昭物无幽而不显若夫下车布德伐罪吊民风无偃稼雨不破尘覩胜残于朞月见成俗于浃辰含羣生兮如海养万类兮犹春乡无豕食之野靡狼顾之民樵者目金而知耻耕者让畔以成仁何大庭之足竞岂栗陆之能隣璧水道庠序之风石渠啓珪璋之盛竒士辐辏而骋足异人间出而効命小大之狱无寃民翻飞之物无天性故能睦之以九世齐之以七政坦坦恢恢巍巍赫赫政德被于霜风敎义穷于足迹望云气而欵闗海水而重译所谓府不辍贡吏无虚帛天瑞磊砢而相寻地符氛氲而不少收六穗于征赋玩九茎于池沼三足应感而来仪一角知时而自扰映景星于初蓂聆鳯音于将晓若乃亭毒坱圠合天地而并施陶钧日月与造化而齐功故非言词之可具尽笔札之所能穷懐真独往之夫奔走而从事灭迹藏名之士颠倒而向风二汉有同于儿戏魏晋无碍于胸中言未毕先生摄衣而起曰子前所説似玉巵之无当徒费辞而难领譬犹背日而视秋毫却行而求鄢郢一闻皇王之盛则豁然神悟而理摅志无时而可巻邦有道而宜舒敢以浅智请从后车
　　王僧孺【字僧孺东海郯人仕齐治书侍御史入梁厯南康王谘议叅军】
　　辞府牋【僧孺为南康王长史兰陵太守行府州国事王典籖汤道愍用事府内僧孺每裁抑之道愍遂谤讼僧孺逮诣南司奉牋辞府　南史云初武帝问僧孺妾媵之数对曰臣室无倾视及在南徐州友人以妾寓之及还妾遂懐孕为道愍所纠坐免官】
　　下官不能避溺山隅而正冠李下既贻疵辱方致徽绳解箓收簪且归初服窃以董生伟器止相骄王贾子上才爰傅卑主下官生年有值谬仰清尘假翼西雍窃步东阁多慙袨服取乱长裾高榻相望直居坐右长阶如画独在僚端借其从容之词假以寛和之色恩礼逺过申白荣望多厠应徐厚德难逢小人易説方谓离肠陨首不足以报一言露胆披诚何能以酬屡顾宁谓罻罗裁举防禽先落阊阖始吹细草仍坠一辞九畹方去五云纵天网是漏圣恩可恃亦复孰寄心骸何施眉目方当横潭乱海就鱼鼈而为羣披榛扪树从虺蛇而相伍岂复仰听金声式瞻玉色顾步高轩悲如霰委踟蹰下席泪若绠縻
　　与何炯书【僧孺免官不调炯为王府记室致书以见意起为成王参军　艺文作与何逊误】
　　近别之后将隔寒暄思子为劳未能忘弭昔李叟入秦梁生适越犹懐怅恨且或吟謡况岐路之日将离严网辞无可怜罪有不测葢画地刻木昔人所恶丛棘既累于何可闻所以握手恋恋离别珍重弟爱同邹季淫淫承睫吾犹复抗手分背羞学妇人素钟肇节金飇戒序起居无恙动静履宜子云笔札元瑜书记信用既然可乐为甚且使目明能祛首疾甚善甚善吾无昔人之才而有其病癫屡动消渇频増委化任期故不复呼医饮药但恨一旦离大辱蹈明科去皎皎而非自汚抱郁结而无谁告丁年蓄积与此销亡徒切高价厚名横叨公器人爵智能无所报筋力未之酬所以悲至抚膺泣尽而继之以血顾惟不肖文质无所底葢困于衣食迫于饥寒依隠易农所志不过钟庾乆为尺板斗食之吏以従皁衣黑绶之役非有奇才絶学雄略高谟吐一言可以匡俗振民动一议可以固邦兴国全璧归赵飞矢救燕偃息藩魏甘卧安郢脑日逐髓月支拥十万而横行提五千而深入将能执珪裂壤功勒景钟锦绣为衣朱丹被毂斯大丈夫之志非吾曹之所能及已直以章句小才虫篆末议含吐缥缃之上翩罇俎之侧委曲同之鍼缕繁碎譬之米盐孰致显荣何能至到加性疎涩拙于进取未尝去来许史遨游梁窦俛首胁肩先意承防是以三叶靡遘不与运并十年未徙孰非能薄及除旧布新清晷方旦抱乐衔圗讼讴有主而犹限一吏于岑石隔千里于泉亭不得奉板中涓预衣裳之防提戈后劲厠龙豹之谋及其投劾归来恩均旧吏升文石登玉陛一见而降顔色再覩而接话言非借左右之容无劳羣公之助又非同席共研之夙逢笥饵巵酒之早识一旦陪武帐仰文陛备佚之柱下充严朱之席上入班九棘出专千里据操撮之雄官参人伦之显职虽古之爵人不次取士无名未有蹑景追风奔骤之若此者也盖基薄墙高涂遥力踬倾蹷必然颠匐可俟竟以福过灾生人指鬼瞰将均宥器有验倾巵是以不能早従曲影遂乃取疑邪径故司懔懔思得应譬悬防之兽如离缴之鸟将充庖鼎以饵鹰鹯虽事异鑚皮文非刺骨犹复因兹舌杪成此笔端上可以投畀北方次可以论输左校变为丹赭充彼舂薪幸圣主留善贷之德纡好生之施解网祝禽下车泣罪愍兹恚诟怜其觳觫加肉朽胔布叶枯株辍薪止火得不销烂所谓还魂斗极追气太山止复除名为民幅巾家巷此五十年之后人君之赐焉木石感隂阳犬马识厚薄圆首方足孰不戴天而窃自有悲者盖士无贤不肖在朝见嫉女无美恶入宫见妬家贫无苞苴可以事朋类恶其乡原耻彼戚施何以従人何以徇物外无犇走之友内乏强近之亲是以构市之徒随相媒蘖及一朝捐弃以快怨者之心吁可悲矣盖先贵后贱古富今贫季伦所以发此哀音雍门所以和其悲曲又迫以严秋杀气具物多悲长夜展转百忧俱至况复霜销艸色风摇树影寒虫夕叫合轻重而同悲秋叶晩伤杂黄紫而俱坠蜘蛛络幕熠燿争蜚故无车辙马声何闻鸣鸡吠犬俛眉事妻子举手谢賔游方与蜚走为邻永用蓬蒿自没忾其长息忽不觉生之为重素无一防之田而有数口之累岂曰匏而不食方当长为佣保糊口寄身溘死沟渠以实蝼蚁悲夫岂复得与二三士友抱接膝之欢履足差肩摛绮縠之清文谈希微之道德唯呉冯之遇夏馥范式之值孔嵩愍其流赁怜此行乞耳倘不以垢累时存寸札则虽先犬马犹松乔焉去矣何生高树芳烈裁书代面笔泪俱下【梁书　吁可悲矣书作呼悲可矣范式作范彧误见孔嵩传并従艺文邹一作郭顾惟作顾实谟作谈蹁跹作跰跣防作陛魂作魄具作万霜销作露铺匏而作匏瓜抱接膝之欢作抗首接膝道德作至道】
　　答江琰书
　　猥惠嘉音用蠲疾首发函伸纸朗若披云等嶰谷之清音比洞庭之高曲辞则美矣而拟其非伦譬享海鸟以醇醪嘉膳栖林狖以崇楹曽栱茍非其实立有惊怖况复以一离诉弃賔实漼然岂复能使一笥可轻八防斯引且登清汉乍弃黄污望影析支争涂再楫其或蹲林卧石借卉班荆不过田畯野老渔父樵客酌醴焚枯呜呜相劳羹藜含糗果然满腹宁有幡旗贵客车马大賔献书尽先贤之德作颂罄前皇之美岂不俯拾青紫坐享大夫况复咏高梧而赋脩竹背清淮而游长苑留东阁以従容登石室而高视岂与夫身没名陨同年而共毁誉哉
　　与陈居士书
　　云波遥夐燕越数千行云郁术征禽难使用隔巾车未能搦札引领南望怅矣心飞幸因劣薄懐章贵壤依然谷口觉子真之咫尺静睇严滩信子陵之非逺已入虚白之室用披蓬蒿之径禀纷纶之高论承希微之妙防虚往实归用祛尘惑
　　谢齐竟陵王使撰众书啓
　　伏惟殿下铜爵始成早摛従后之句柏梁初构首属骖驾之辞楚史所受曽不云述沛献斯陈良未足采徒以愿托后车以望西园之客摄齐下坐有糅南皮之游谬服同于鲁儒窃吹等乎齐乐【骖驾见柏梁诗作骏误】
　　为萧监利求入学啓
　　窃以矫首伺飞不如修弋踠足念逺莫若驱镳故朴斲成乎丹雘篠簜资于栝羽敢因莩末有志庠均为山资于一篑学海渐其微流
　　谢除吏部郎啓【僧孺出监呉郡还除尚书吏部郎参大选】
　　自一遇休明多逢渥泽出斯沟壤置之霄汉清涂华辙叨厠累仍显职名阶俄来倐至而智効必其无取尤怠忽焉已彰不意涵养更滋霶霈愈此始职枢华纷体恒选知非腆族必待俊民何言贱劣所或叨假循涯测限生所不胜瞻恩奉德死何能报
　　谢赐干陀利所献防榔啓【干陀利国在南海生防榔特精】
　　窃以文轨一覃充仞斯及入侍请朔航海梯山献琛奉贡充庖盈府故其取题任赋多述俞书萍实非甘荔葩惭美【并艺文类聚】
　　谢赐厯表
　　窃以龙驭不爽靡见侵薄鳯职是司曽无昃朓璧聨珠粲轮映阶平义实明时事惟均政固以先天候其余始执杓验其平分九瀛仰化万防依朔
　　吏部郎表
　　臣生轻飞箨品细疏壤寂寞州闾取沦窐窦不自求于善管宁许人以能官从班随牒自安疎逺岂望翰飞终知迹滞一蓬浸漉几闻昭晋假拙为心变奇成偶宁为天覆地长复与雨露相滋秋成春发必如暄寒无爽自变泥涂多超嵩邓屡考固其比越在累诚于可闻方愧朱紫永懵钧衡固惟许李终非王毕取其清尚同所经企求之碎密宁可庶防
　　为临川王让太尉表
　　臣闻一匹以长望千里而成累空轮易骋触三尺而不登茍曰违方难用适逺安车驷马望高阙而朝至绣服缇麾康衢而暮返行瞻画虎居对苍龙陛下海涵春育日镜云伸追大道之无私惜微臣之宜极
　　为南平王让仪同表
　　臣闻石瓠难剖用谢缾罍瘣木云庇事乖丹雘逢圣徼天一朝赏至非能声均河楚誉埒梁陈故以神梦紫霄心飞丹掖品同仪比媿莫殊
　　为南平王妃拜改封表
　　拜妾为南平王妃奉命震惭有灼丹寸妾瞻丝望帨且或多慙镜史观图是焉知愧以兹眇薄有俪蕃仪紃组不闻饘酏盖阙不悟造曲被徽渥愈臻改服递名事华品贵恩深外邸荣照下庭岂期輶弱所能胜荷
　　为韦雍州致仕表
