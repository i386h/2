<!-- { "loadSidebar": true } -->
　　曰有唐之建都兮葢法天而立象濬重门于北极耸双阙以南敞夹黄道而嶷峙干青云之直上岂一人之是凭抑万国之攸仰洎乎青阳戒节玉纪回天万戸闻漏以传响百寮执贽而献年遒人之木铎既徇天子之金章是悬观乎涣发大号孚崇圣德泽如春流义若泉塞公卿翼翼而仰化黎庶欣欣而无忒自皇明而播九重由京师而降万国美哉真盛代之圣明也尔其阙之为用也叶古典布新章积非烟之叠叠羃佳气之苍苍扣峻墉以龙峙屹中天而凤翔伯玊过而必肃子牟懐而不忘若乃盘礴国门巍峩穹昊覆瑶草于辇路接青槐于驰道亘玉斗而弥永半金城以处好既悦功于子来抑有符于灵造及夫霜天肃【一作廓】霁曙景涵风对岩廊而隠辚映玉树以玲珑既岌岌以嶪嶪亦穹穹而崇崇纵黄金与紫贝孰并美而传功童子何知谬膺邦政徒欲竭其鄙思谅难酬于嘉命且赋颂之作本乎情性虽杼轴而屡空聊髙歌以焉【疑作为】咏辞曰巍巍双阙兮岳立云峙政令因斯以绵有兮黎元赖此以获理敢颂美于一时庶流芳于千祀
　　第二【以双阙似云浮为韵】　　　　　　黎　逢
　　王者施令善人为邦法制惟明伊典章而有六象魏攸设信髙阙之以双故其政坦荡其教敦厐亦既悬之四方取则及乎瞻也羣心自降观夫立如建标旁异悬钀俯明庭之若砥夹驰道其如髪将欲朝百蛮之酋帅集九命之簮笏岂徒竞昆阆之瑶台象河宫之贝阙髙齐嵩华势比恒碣聚北斗之瑞云挂西山之落月令者政之端春者嵗之始非遒人之徇路陋秦伯之悬市取象则金牓为奢指字则银钩可似建中于下无或不美六官有成万姓允理惟精惟一道深黄帝之书不削不刋义合素王之史客有邹鲁之徒为之颂曰岩岩双阙上干青云明于着令焕乎成文万人承式九有来君彼驷牧与露寝曾何足以称云夫象者制法之流魏者大名之尤合二美以成德悬千古而为俦四门穆焉少正之诛何有大道行矣仲尼之叹焉求岂唯兴礼让息浇浮而已哉
　　花萼楼赋【以花萼楼赋一首并序为韵】　　高　盖
　　开元中岁天子筑宫于长安东郛有以眷夫代邸之义旧者中宫起楼临瞰于外乃以花萼相辉为名葢所以敦友悌之义也银牓天题金扉御阙俯尽一国旁分万里崇崇乎实帝城之壮观也是时海内賔荐之士咸游仙署驰神累日以待问于有司有司盛称兹楼并命赋之小子庸蔽敢同颂美词曰
　　惟唐六代盛德被于幽遐弥都暨丹穴奄扶海与流沙莫不推福祚之攸永极威灵之所加敦夲既同夫羲轩之日睦亲又比乎棠棣之花裂土苴茅以表庆锡珪分瑞以聮华信可以受无穷之祉而保乂我皇家者哉乃命有司濬池隍缮城郭将崇大壮之义载考方中之作缭垣墙以周旧宫设井干而为新阁既凖既绳以揆以度望驰道而通禁林走建章而抵长乐攒画栱以交映列绮窻以相薄金铺摇吹以玲珑珠缀含烟而错落饰以粉绘涂之丹雘飞梁回绕于虹光藻井倒垂乎莲萼信神明之保护亦列仙之凭托于是乗舆乃登夫翠辇而建华旒钩陈警道兮环卫周命期门使按跸将有事乎娱游六龙骧首以啓路八骏腾光而夹辀且肃肃以穆穆幸夫花萼之楼然后层轩四敞圣情周顾遥窥函谷之云近识昆池之树緑野物【疑作初】霁分渭北之川原青门洞开览山东之贡赋亦以崇友悌之德劝农桑之务岂止唯临鄠杜之郊空指邯郸之路而已哉且壮丽难匹光华匪一冯禁夜以孤明隠垂杨而半出赫昈昈以宏敞肃隠隠而静谧非匠氏之竒工梓人之妙术孰能至于是哉嵗如何其嵗之首花萼楼兮对仙酒愿比华封兮祝我圣君千万寿嵗如何其嵗始正花萼楼兮开御营愿同吉甫兮颂我圣君亿载声葢圣人去有欲反无名深宫皓素髙名【疑作居】穆清观羣材之乐业朝诸侯而向明即知华夷欣庆冠带混并均五气之善叶三光之精嗟乎时难再得嵗不我与迹已混于沈滞心未齐于出处此小子之所以瞻梁栋以自非仰云霄而失序
　　第二【同前韵】　　　　　　　　王　諲
　　我唐有国堑炎海而苑絶漠封日域而堤流沙生尧舜而开统诞文景而承家于兹百有二十载开元皇帝御极居藩符五马之兆在天岂一龙能加爱弟则淮南之仙术名王则临淄之才华朝有土阶之约宫靡瑶台之奢饰旧馆而纳景建飞观而临霞长公子之自薄塞主人之相夸非徒拟花萼之【三字一作于不壮不】丽盖取诸棠棣之华请循其始仍旧而作珍林自生灵池不凿下池塘之烟雾植夜【疑作掖】垣之花萼鳬鹥翕习而来止楼台嵼而相错雨日而云起澄潭霁夕而月悬髙阁归梁国于上苑通代邸于平乐洞复道而为临幸矗曾城而作垠堮于是于城之建此飞楼横逦迤而十丈上崚嶒而三休仰接天汉俯瞰皇州百之所回合九逵之所夷犹总万象之多少极二曜之环周为栋宇之殊观实崇髙之寡仇盖术【疑】者之不陋亦帝王之所游规模制度去奢维素方面曲折匠石所务浮栏郁律而却偃飞甍参差而前注连磴道而内属曳轩窓之横骛龙兽抚柱而相惊虹蜺亘薄而齐布涂椒兰以为馥衔明月而为炷牓题仲将之手颂登文考之赋六合清朗天地静谧明主垂裳贤臣屈膝龙舆亲览珠旗晓出言羽卫以清帐勅太史之择日防翠幕而夹道列云影而竟术万国争驰而骈防千官毕扈而咸秩宫阙迢遥其若浮郡国森罗以如一广宴颁大官之膳鸿霈寛司寇之律献春之望严更罗守月上南山灯连北斗鱼启钥于楼上龙衔烛于帐口帝城纵观而驾肩王官望瞻而仰首鼔吹更落琴笙夜久清歌齐升而切汉妙舞连轩而垂手张广乐以建和示至乐于羣有天子偃伯天下髙临穆清理国以道与代作程不纯俭以愆徳不徇奢而害盈建宫而丰其屋则遵求旧作室而节其用则示闲情其孝友也署为花萼之号其动【疑】人也则牓以正本之名何圣人之启意物与道而相并秦作阿房而穷侈靡汉宫未央以自尊荣由是展礼乐开塾序太学时荐列国奉举择仙郎为清选之官辟星台为明试之所顾无智士之知难而劳能者之虚伫
　　第三【同前韵】　　　　　　　　张　甫
　　粤若帝业盛惟皇家宅秦都雍枕梁通巴开别馆以对赫饰离宫而再华叙温恭之深爱沐棠棣之荣华当其代邸初构华池方凿鸿鴈新来潜龙未跃磐石利建维城固作授车东华【一作平】之门飞葢西园之乐升降五位周环四托维梓维匠爰谋爰度建彩楼规层阁栾栌跂翼以攒鬭枝掌杈牙【见灵光殿赋】而相搏凌兢云垂嶪岌星错风恬气隠雨霁烟廓中坐平望数香街之往来冯槛下观尽天京之郊郭厉丹凤陵白鹤浮网玲珑流光灼烁隂移翠伏影【一作摇】碧潭之清泠日上金题照锦林之花萼帝曰惟休顺豫而游跻攀初极眺览还周登万乐或歌或舞列千品乃公乃侯莫不倾赤县竭神州士女都集衣冠尽留悉【一作同】观圣防共仰皇猷掩宫扉则闻箫声之下汉卷珠箔则覩天人之在楼至若【此下一有恭惟字】乃趣是求室【一作立】喻政有光于听览事无妨于农赋邈以迥出花容玉质绮树纷映类仙台之下空天光照临若秦楼之上日列众窓以启扉防重门而夹室红尘昼敛则数之疑千緑云暮屯则望之如一理孝【一作孝礼】光大敦敬则友抚安戎狄调六合以为家敦睦友于冠百王而为首化猷方行土无不并演汤禹之仁惠洒唐虞之颂声士庶从而言曰观其壮则知至尊之攸处察其功则知万人之是与钦其号则知昆弟之相穆见其仪则知君臣之有序此圣情方在于邈岂小人之赋能举
　　第四【同前韵】　　　　　　　　陶　举
　　粤若稽古大哉皇家叶聪明于六圣敦孝友于四遐睦亲亲以相及乐韡韡以同华汉后龙宫建邸园之水树梁王鴈沼通禁掖之烟花【一有仍字】峻隅以立制葺重楼之可嘉嘉其谓何感物而作取诸棠棣目以花萼既揆日而爰谋亦占星而是度奢必去泰俭而匪薄素壁照曜以霜皜丹桂翕赩而霞错叠栾栌之夭矫绕轩槛之周流虽丽萼之不足实规模而寡仇秦皇祈年之观汉武井干之楼在纵骄而彼得岂兴竒而我俦若乃百寮望幸一人流煦君御下而观风臣登髙而献赋信布泽而昭德岂徒乐而是务术径直千闬如一察近逺而皆尽指纎防而匪失前巻珠帘后却疎牖分渭北之川光别终南之峯首千门回霁百陌防明翠幄凝烟暖青轩以霭映红荷浸水娇緑浦以萦盈咨谋景暇游务晨并爰居爰处载笑载语万人是察九族惟叙犹侧听于舆言或敢扬于君举
　　第五【同前韵】　　　　　　　敬　括
　　大哉神武四三皇而作主赫矣勋华一六合而为家莫不北荒于穷髪西极于流沙故得殊方效祥则黄金紫玉禁苑呈瑞则芝草仙花彼成康与文景又安足以道耶美夫一人有作庶品咸若以为不壮不丽无以彰至尊是用上栋下宇将以信景禄于是建百堵之崇墉起九重之层阁上郁律兮中窈窕灵煌煌兮神漠漠形直举而孤标势将飞而不却俯兰丛之长坂对旗亭之延郭銮舆屡降岂写望于桂岩金牓遄开遂兴名于花萼懿哉鸿纷以光宠夫何佳气之萧索洎夫氷开御沟春满皇州青气始霁旭日初浮皇帝乃被法服登兹楼罗防仗驻鸣驺开绣戸之银鏁巻珠帘之玉钩冠葢穆然而仰敬睟容端拱而倚旒将欲居北辰而观万国向南面而朝诸侯岂徒爰居爰处以遨以游而已哉邈邈陵云崇崇作固虹梁蟉而霞赩皓壁皛晃而月素亘以遐路近对东郭之门周以缭垣遥接上林之树流云冲牖而中断飞鸟拂檐而斜度贲育之防犹愕眙而不能跻扬马之才斯侍从而为之赋若乃雷雨作解乾坤得一泽布三春欢逢五日陈簮笏之济济耀威仪之秩秩皇帝乃臻夫此楼也若其旁倚凤城却瞻龙首帟幕伙以分布车徒纷以相輮奉常陈百戏之乐大官进千钟之酒巍巍天子南面上寿德洽苍生乐乎大有别有失路营营栖迟此情时哉未遇命也难并叅嵗赋兮徒延伫懐明君兮变芳序思入仕以尽忠怅良时而谁与傥仙郎之髙鉴冀夫鹓鹭而为侣
　　广达楼赋【以珠帘无隔露为韵】　　　　李　濯
