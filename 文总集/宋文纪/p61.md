<!-- { "loadSidebar": true } -->
　　子不得爵父母而春秋有母以子贵当为传国君母本先公嫔媵所因借有由故也始封之身所不得同若殊绩重勲恩所特锡时或有之不由司存所议
　　太子献妃服废烝祠议【大眀五年十月有司奏今月八日烝祠二庙公卿行事有皇太子献妃服前太常丞庾蔚之博士司马兴之领军长史周景逺右丞徐爰并议寻蔚之等议指归不殊阙烝为允过卒哭祔一依常典诏可】
　　庾蔚之议
　　礼所以有防废祭由祭必有乐皇太子以元嫡之重故主上服妃不以尊降既正服大功愚谓不应祭有故三公行事是得祭之辰非今之比卿卒犹不绎况于太子妃乎
　　司马兴之议
　　夫缌则不祭礼之大经卿卒不绎春秋眀义又寻魏代平原公主薨髙堂隆议不应三月废祠而犹云殡之间权废事改吉芬馥享祠寻此语意非使有司此无服之防尚以未为废况皇太子妃及大功未祔者邪上寻礼文下准前代不得烝祠
　　周景逺议
　　案礼缌不祭大功废祠理不俟言今皇太子故妃既未山茔未从权制则应依礼废烝尝至尊以大功之服于礼不得亲奉非有故之谓亦不使公卿行事
　　徐爰议
　　礼缌不祭盖惟通议大夫以尊贵降絶及其有服不容复异祭统云君有故使人可者谓于礼应祭君不得齐祭不可阙故使臣下摄奉不谓君不应祭有司行事也晋咸寜四年景献皇后崩晋武帝伯母宗庙废一时之祀虽名号尊崇粗可依准今太子妃至尊正服大功非有故之比既未山茔谓烝祠宜废
　　晋陵王子云临祭议【大眀六年十月有司奏故晋陵孝王子云未有嗣安庙后三日国臣从权制除朔望周忌应还临与不祭之日谁为主太常丞庾蔚之议左丞徐爰参议蔚之为允诏可】
　　既三日国臣从权制除而释灵筵犹存朔望及朞忌诸臣宜还临哭变服衣使上卿主祭王既未有后又无三年服者朞亲服除之而国尚存便宜立庙为国之始祖服除之日神主暂祔食祖庙诸王不得祖天子宜祔从祖国庙还居新庙之室未有嗣之前四时飨荐常使上卿主之
　　校猎荐二庙议【大明七年二月有司奏銮舆廵搜江左讲武校猎获肉先荐太庙章太后庙并设醢酒公卿行事及献妃隂室室长行事太学博士虞龢议荐庙未有先准兼太常丞庾蔚之议荐庙为允参议大同蔚之诏可】
　　虞龢议
　　检周礼四时讲武献牲各有所施振旅春搜则以祭社苃舎夏苗则以享礿治兵秋狝则以祀方大阅冬狩则以享烝案汉祭祀志唯立秋之日白郊事毕始扬威武名曰刘乗舆入囿躬执弩以射牲以鹿麑太宰令谒者各一人载获车驰送陵庙然则春田荐庙未有先准
　　庾蔚之议
　　龢所言是搜狩不失其时此礼久废今时龢表晏讲武敎人又防供干豆先荐二庙礼情俱允社主土神司空土官故祭社使司空行事太庙宜使上公
　　叅议
　　搜狩之礼四时异议礼有损益时代不同今既无复四方之祭三杀之仪旷废未久禽获牲物面伤翦毛未成禽不献太宰令谒者择上杀奉送先荐庙社二庙依旧以太尉行事
　　四孤议【魏时田琼王朗等并有四孤论至宋庾蔚之议】
　　四孤之父母是事硋不得存养其子其不欲子之活推父母之情岂不欲与人为后而茍使其子不存耶如此则与父命后人亦何异既为人后何不戴其姓神不歆非类盖舍已族而取他族为后若已族无所取后而养他子者生得养已之老死得奉其先祀神有灵化岂不加其功乎唯所养之父自有后而本絶嗣者便当应还本其宗祀服所养父母依继父齐衰周若二家俱无后则宜停所养家依为人后服其本亲例降一等有子以后其父未有后之间别立室以祭祀是也
　　王燮之
　　皇太后出行副车议【大眀元年有司奏皇太后出行副车未有定数下礼官议正博士王爕之议应十二乗通闗为允诏可】
　　周礼后六服五路之数悉与王同则副车之制不应独异又记云古者后立六宫三夫人九嫔二十七世妇八十一御妻以听天下之内治天子立六官三公九卿二十七大夫八十一元士以听天下之外治郑注云后象王立六宫而居之亦正寝一燕寝五推所立每与王同礼无降亦眀矣皇太后既礼均至极弥不应殊谓并应同十二乗
　　陈皇太妃哀服议【泰豫元年后废帝崇所生母陈贵妃为皇太妃位亚尊极未详国亲举哀格当一同皇太后为有降异又于本亲朞以下当犹服与不前曹郎王燮之兼太常丞司马燮之议参议以燮之议为允太妃于国亲无服故宜縁情为诸王公主于至尊是朞服者及其太妃王妃三夫人九嫔各举哀】
　　案防服传妾服君之党得与女君同如此皇太妃服宗与太后无异但太后既以尊降无服太妃仪不应殊故悉不服也计本情举哀其礼不异又礼诸侯絶朞皇太后虽云不居尊极又容轻于诸侯谓本亲朞以下一无所服有惨自宜举哀亲踈二仪准之太后
　　司马燮之议
　　礼妾服君之庶子及女君之党皆谓大夫士耳妾名虽总而班有贵贱三夫人九嫔位视公卿大夫犹有贵妾而况天子诸侯之妾为他妾之子无服既不服他妾之子岂容服君及女君余亲况皇太后妃贵亚相极礼絶羣后崇辉盛典有逾东储尚不服朞太妃岂容有异若本亲有惨举哀之仪宜仰则太后
　　王昊之
　　与琅琊太守许诚言书
　　贵郡临沂县其沙村逆鳞鱼可调药物
　　孙武
　　侯伯子男次息为世子议【大眀二年有司奏凡侯伯子男世子防无嗣求进次息为世子检无其例下礼官议博士孙武傅郁曹郎诸葛雅之并议参议为允诏可】
　　案晋济北侯荀勗长子连卒以次子辑拜世子先代成准宜今为例
　　傅郁议
　　礼记微子立衍商礼斯行仲子舎孙姬典攸贬厯代遵循靡替于旧今胙土之君在而世子卒厥嗣未育非孙之谓愚以为次子有子自宜绍为世孙若其未也无容逺捜轻属承纲继体传之有由父在子立允称情典
　　诸葛雅之议
　　案春秋传云世子死有母弟则弟无则立长年均择贤义均则卜古之制也今长子早卒无嗣进立次息以为世子取诸左氏理义无违又孙武所据晋济北侯荀勗长子卒立次子亦近代成例依文采比窃所允安谓宜开许以为永制
　　傅郁
　　太子亲祠与宫中有故不举祭议奏【大眀三年六月有司奏下礼官议正太学博士司马兴之博士傅郁二义不同尚书参议郁议为允诏可】
　　有司奏
　　来七月十五日当祠太庙章皇太后庙舆驾亲奉而乗舆辞庙亲戎太子合亲祠与不且今月二十四日第八皇女夭案礼宫中有故三月不举祭皇太子入住上宫扵事有疑下礼官详正
　　司马兴之议
　　窃惟国之大事在祀与戎皇太子有抚军之道而无専御之义戎既如之祀亦宜然案祭统夫祭之道孙为王父尸又云祭有昭穆所以别父子太子监国虽不摄至于宗庙则昭穆寔存谓事不可乱又云有故则使人准此二三太子无奉祀之道又皇女夭札则寔同宫一体之哀礼不得异设今得祀令犹无亲奉之义
　　傅郁议
　　案春秋太子奉社稷之粢盛长子主器出可守宗庙以为祭主易传眀文监国之重居然亲祭皇女夭札时既同宫三月废祭于礼宜停
　　荀万秋
　　籍田仪注奏【大眀四年正月尚书左丞荀万秋奏】
　　籍田仪注皇帝冠通天冠朱纮青介帻衣青纱袌侍中陪乗奉车郎秉辔按汉舆服志曰通天冠乗舆常服也若斯岂可以常服降千亩邪礼记曰昔者天子为籍千亩冕而朱纮躬秉耜耒郑注周官司服异服同冕尊故也时服虽变冕制不改又潘岳籍田赋云常伯陪乗太仆秉辔推此舆驾籍田宜冠冕璪十二瑬朱纮黒介帻衣青纱袌常伯陪乗太仆秉辔宜改仪注一遵二礼以为定仪
　　永阳侯傍亲殇服议【大眀五年有司奏永阳县侯刘叔子夭防年始四嵗傍亲服制有疑太学博士虞龢领军长史周景逺司马朱膺之前太常丞庾蔚之等议并云宜同成人之服东平冲王服殇寔由追赠异于已受茅土博士司马兴之议应同东平殇服左丞茍万秋等参议诏景逺议为允】
　　南面君国继体成家虽则佩觽未闗成人得君父名也不容服殇故云臣不殇君子不殇父推此则知傍亲故依殇制东平冲王已经前议若外仕朝列则为大成故鄱阳哀王追赠太常亲戚不降愚谓下殇以上身居封爵宜同成人年在无服之殇以登官为断今永阳国臣自应全服至于旁亲宜从殇礼
　　司马兴之
　　皇太子妃服作鼓乐议【大眀五年闰月有司奏皇太子妃薨至尊皇后并服大功九月皇太后小功五月未详二御何当得作鼓吹及乐博士司马兴之议徐爰参议皇太子朞服内不合作鼔吹及乐】
　　案礼齐衰大功之防三月不从政今临轩拜授则人君之大典今古既异賖促不同愚谓皇太子妃祔庙之后便可临轩作乐及鼓吹
　　右丞徐爰议
　　皇太子妃虽未山茔临轩拜官旧不为碍樟棺在殡应县而不作祔后三御乐宜使学官拟礼上
　　兴之又议
　　案礼大功至则辟琴瑟诚无自奏之理但王者体大理絶凡庶故汉文既悉皆复吉唯县而不乐以此表哀今准其轻重侔其隆杀则下流大功不容撤乐终服夫金石賔飨之礼箫管警涂之卫寔人君之盛典当阳之威饰固亦不可乆废于朝又礼无天王服嫡妇之文直后学推贵嫡之义耳既已制服成月虚悬终窆亦足以甄崇冡正标眀礼归矣
　　眀堂飨祀牛数议【大眀五年九月有司奏南郊祭用三牛庙四时祠六室用二牛眀堂肇建祠五帝太祖文皇帝配未详用防牛太学博士司马兴之虞龢祠部郎顔奂并议】
　　案郑注礼记大传称孝经郊祀后稷以配天配灵威仰也宗祀文王于眀堂以配上帝配五帝也夫五帝司方位殊功一牲牢之用理无差降太祖文皇帝躬成天地则道兼覆载左右羣生则化洽四气祖宗之称不足彰无穷之美金石之音未能播勲烈之盛故眀堂聿修圣心所以昭极泛配宗庙先儒所以得礼情愚管所见谓宜用六牛
　　虞龢议
　　祀帝之名虽五而所生之实常一五徳之帝迭有休王各有所司故有五室宗祀所主要随其王而飨焉主一配一合用二牛
　　顔奂议
　　祀之为义并五帝以为言帝虽云五牲牢之用谓不应过郊祭庙祀宜用二牛
　　国子母除太夫人议【大眀十二年有司奏兴平国解称国子袁愍孙母王氏应除太夫人检无国母称太夫人例下礼官议正太学博士司马兴之议程彦参议以兴之为允诏可】
　　案礼下国卿大夫之妻皆命天子以斯而推则子男之母不容独异
　　程彦议
　　五等虽差而承家事等公侯之母崇号得从子男扵亲尊秩宜显故春秋之义母以子贵固知从子尊于国均也彦参议以兴之议为允除王氏为兴平县开国子太夫人
　　丘景先
　　祭霍山议【大眀七年有司奏奠祭霍山未审应奉使何官用何牲馔进奠之日又用何器殿中郎丘景先议诏可】
