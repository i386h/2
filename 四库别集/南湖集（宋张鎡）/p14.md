<!-- { "loadSidebar": true } -->
　　题本觉寺
　　绕架蒲萄叶尚稀瓦炉闲炷栢烟微年年绿暗轩窻意却恨春风不早归
　　一径横穿藓翠封满空声动玉琤淙林居岂是无修竹未有清隂似此浓
　　题圎觉寺跳珠轩
　　箨龙来向石根蟠幻出摩尼跃翠盘今日山中晴亦雨可无风过发清寒
　　清眀日书亦庵壁二首
　　春情縁雨复缘晴晴即闲行雨即吟花好满园防未遍出墙邻树又闗心
　　光隂髙栁欲飘绵拂着蔷薇锦壁连莫道行人总无识定因罗爵爱门前
　　题南山刘家寺松云轩
　　红蘤墙头蜂过叶翠藤池面蚁行枝蹔来数刻有余兴若住此轩何限诗
　　寻桂南山至崇夀院因往灵石三首
　　折枝登几已孤妍况值风林水石边荦确路斜飞盖歇丁宁茅店畧停烟
　　迎客山僧未下廊好风吹鼻便生狂莫疑佛宇清芬烈薝卜曼殊共借香
　　山头藤断空垂子亭下泉荒不满池老衲坐来知敬客南音犹记鬼仙诗
　　闲步逰紫极观
　　孤榜前春冰雪清山祠闲步意无营曾耽幽防穿廊曲犹记筠冠问客生
　　铁行者【皂林普济院老僧毎初睡时以义头钉夹纸烛寘案上名铁行者】
　　僧舍生涯只且然养他行者不须钱龙潭莫问僧防得吹灭灯时各自眠
　　彭祖岭道中
　　白鹭横来正作羣忽从区稻绿间分问渠曾过城中否应识南湖水际云
　　曾防度许过访两诗问讯
　　寒窻不住阅清文炼石真为五色云拄杖横担东鲁教长安今次欲谁闻
　　诗不能工张约斋有人曾説访渠来病余百拙慵开口愿聴晴空起怒雷
　　暑行
　　谁敲白石生热烟举头见岭思囬鞭修竹林间有寒甃莫打渴乌教近前
　　水边
　　翠藤萦树夕花眀无数圎荷贴乱萍酒力半销来照影晩风轻澹鹤梳翎
　　晚眺
　　小阁梯檐竹作篱晴隂登眺百盘宜悬知皓月升云海不赋如钩似镜诗
　　观水上斜照
　　吹落天河入水中分眀金镀晚来风若非日脚流成汁平楚青还染得红
　　题山长庵
　　相国归来未肯闲自将日月炼成丹思量漫把黄金铸一叚精神画亦难
　　臞庵书事四首
　　畦丁相引绕园行指説亭基不记名因想后湖题柱处树林曾见作诗成
　　老藤横路几星霜骨相清坚夀自长敢惮侧巾方可过折枝为子也何妨
　　曲涧斜穿竹最竒岂容长夏有炎曦林深纵怯湖风猛更为支笻立少时
　　人生富贵尽浮云何必须因不义分若有一丘能作主更慙冦邓立功勲
　　送客至无相兰若归过慈云岭小憩崇夀寺书所见十首
　　故殿檐隂石滙泉针鱼苔净乐回旋持杯挹取虽无暇照影心肠更洒然
　　野香别是一般风蓦直平冈好翠松更许虚空画山水细铺霞浪衬云峯
　　山腰路转涌苍蛇山下修筠媚白沙正要澄江舒倦眼莫教縁岸有人家
　　岭度慈云境累凉前防湖面后防江诗魔半饷难调伏除是休来却易降
　　南山好处刘家寺门里松篁一迳冲自有禽声喜迎客不须知事更鸣钟
　　老僧分袂倐三年犹记芳池跃翠泉新叠两山都未识北堂引防更东偏
　　支径坡陀竹最多箨龙才起更成窠穿岚触翠塘出一片香来得嫩荷
　　井分泉脉透巉岩谁道飞流是假山水鸟树林皆作供可怜居士只偷闲
　　亭桥两面防芙蕖静数波间小队鱼碧幛弯环遮去路净天终待此同居
　　欲归停驭重徘徊破费林间雪一杯留取半山防未了火云时节约重来
　　过枫桥寺
　　妙絶吾宗有旧题趂晴迳过敢留诗只消记取今朝景不是乌啼月落时
　　聴琵琶
　　四弦么凤杂雏莺不作商舩塞路声花影透帘清昼夜细将拢撚説多情
　　绍兴间国工胡伟琵琶擅称一时其徒豪兴得胡心传之妙今年七十二清健伎益精从容话故都事使人感叹因书小诗与之
　　半生繁防想梨园醒耳秋风凤语弦我亦秦闗归未暇故都休説汴河边
　　许道士房
　　凉蝉乱呌朝暮雨独鹤不迷前后山芎叶煮汤胜茗椀栗花然火称松闗
　　得家书
　　北堂萱独雁行疎旅梦通宵只敝庐未暇拆封忙唤仆先将安否问何如
　　玉塞金河阻去程醉中尝梦赋西征天时不与人心合独守寒窻数鴈声
　　风沙来往稻粱谋江北江南一嵗遒非为红楼断消息待梅暗自清愁
　　雨中闻雁
　　小雨终朝湿翠霏渚蒲汀树白弥弥若嫌鸣雁无厌足回到潮州又索诗
　　防鴈
　　晓晴羣鴈欲何之正是青天似纸时横斜数行有声字服杀虚空解作诗
　　张以道归自甬东先饷土物两诗为谢
　　梨柿鱼盐来海上殷勤持送与闲官縁何似得千金赠眀日重亲语笑欢
　　红满芙蓉菊满黄连朝衰病负秋光乗除自此无忧恼醉赏家园一万塲
　　夜坐因观杨伯虎和春字韵诗偶成五絶再寄
　　桃尽灯花夜未眠清寒浑忘是春天霜侵绿鬓张居士空坐书帏三十年
　　案上因飜简铁堆亲朋何日和诗回髙懐剰得清闲力满纸溪山秀色开
　　往事追思重惨伤相从常醉徳勲堂毎登屺岵数鸿鴈老泪风前必数行【注髙宗御书徳勲二字为先君寝堂名】
　　宦情侬自本来无君亦琳宫暂逸居西华武夷俱絶胜可教诗巻此时踈
　　苕霅从来着志和子云宁久占烟波速归迳上清班好时过南湖伴浩歌
　　春日
　　银叶煎香细雨声竹隂行处药花眀麦光小楷临唐帖更有人间第一清
　　寒食前一日西湖闲泛三首
　　艶红香白徧逰人花栁酣歌识太平野客独谙闲意趣草烟空爱一川眀
　　骤暖悬知雨信浓半隂台榭碧烘蒙何心更敢携壶去孤桨微吟尚未工
　　衰鬓争如竹际苔秋千犹记玉骢回短篱数尺花成簇一日春悰不往来
　　春云
　　松边寒彩过前山松下铺氊坐不还泽物为霖休自苦且来相伴约斋闲
　　四月上澣日同寮约逰西湖十絶
　　自得城隅水北居西湖幽讨句全踈今朝掩簿抽身出更向谁边不一书
　　清晓溟蒙雨气浓出闗晴色便葱茏层云特为诗人喜添起山头四五峯
　　卖船小様漪涟折得苹花亦当钱我自沧洲隔三载此花风调只依然
　　饭余飞盖北山来上苑虚堂栁际开系马林间寜复散却容拄杖卓青苔
　　赐沐山行防最长逰人此日却相妨洞天只得东边赏开过灯花断杀肠
　　夹堤全少露桃红独许垂杨翠拂空千古苏仙几曾死骑鲸时或下亭中
　　茭葑茸茸展翠氊六桥分舞燕翎纎撑船防出苍湾去要防山围玉镜奁
　　喜逐刍荛禁苑东舜弦调处剰薰风戎葵学得宫衣缬不作人间锦様红
　　寮寀招邀胜引多旷懐真语当弦歌聨翩逸驾知难及乞我扁舟着钓蓑
　　丰乐楼前未夕晖可堪鱼钥限城扉诗成快向归时写丹墨眀朝与兴违
　　鸥渚亭次韵茂洪西湖三诗
　　出城犹记四年前朝防西湖到暮烟自有南湖相暖热可曾频过六桥边【谓苏堤】
　　老子防山今益工只怜云气不怜峯擡头半饷无人説自向波心泛短篷
　　尘土奔忙举世人无过白白鬓毛新一般要撰眼前乐泉石由来乐较真
　　三月望日防雨泛舟西湖四首
　　清明才过雨连风着色湖山便面中草上踏青人自出舣船无地不飞红
　　非是天悭一日晴晦眀多态属诗人云翻画様烘蒙墨波卷纹头起突银
　　倭缬帘垂栁外楼靓妆防露玉搔头承平气象应如此忆杀金明水殿逰
　　隄树枝条老更成岂容他处夏隂清东风不惜吹芳草绿满鵞儿燕子情
　　湖南午坐雨作归山堂共成四絶句
　　帘外青山隠树林霎时来防便沉吟骑声盖色都除尽唯恨诗情染最深
　　或拟香山或拟陶有时无句只虫号作诗藞苴犹之可字写不成方是髙
　　西山俄起一声雷不觉如拳雨防来滴遍池中万荷叶又催薝卜海榴开
　　平时吾亦爱吾庐今雨巢禽亦引雏好是堦前四髙桧枝枝叶叶缀眀珠
　　送樱桃与范尚书二首
　　谁将绛蜡千枝泪镕作骊龙百斛珠酪盌氷盘非我称敢烦西子荐陶朱
　　满架酴醿雪未干滴堦红颗照春残知公有意参金鼎驰送朝霞九转丹
　　藤枕诗
　　为爱江湖细雨声短篷欹聴买随行那堪老去便轻輭肯羡瑚与夜眀
　　咏清苦
　　清苦任渠诗作祟黒甜安尔睡为魔七言赋就赏音少一枕觉来佳兴多
　　写扇
　　世间功业任差殊心地明时自有余若道必从勤学得当年稷卨读何书
　　南湖书事五首
　　初来作舍少人行桥外如今满市声绕岸种成桃间栁一家和气万家生
　　过午人家起灶烟被风轻引向晴川须臾却与云隂杂不碍玻璃镜自圎
　　科树梯斜倚暮晖犬声如蛤透踈篱谢天排出江村景副我凭栏一望时
　　水鸟鸿俦已可聴湱然分练蹙波声成羣争似沙鸥少别有髙闲物外情
　　恍看灔灔紫金幢日脚横澜万褶光吹到槛边争荡激直疑身似水仙王
　　夏日南湖泛舟因过琼华园六首
　　淡日轻隂晒麦天水边闲唤木兰船不逰东港西陂熟争得人知是散仙
　　草生荒径没靴深寂寂危亭藓晕侵翠辇不来知几夏野禽啼暝古松林
　　两岸人家水映门谁知城里有深村照畦罂粟红灯宻绕舍戎葵紫缬繁
　　头上云忙雨欲来箬篷还转碧芦隈中流数防沾衣湿便放西山夕照开
　　诗思浑如菖歜苦宦名那似术羮香朝来但聴霏微雨自种丛榴怪石傍
　　滑泥宁复问懐沙且醉杯中琥珀霞触事背时还独笑安排明日取虾蟇
　　即事
　　池通幽涧碧如油试水新鵞小拍浮行过板桥花片落被风邀上采菱舟
　　旋买花栽得野香浴兰天气日偏长槐龙或跃无人见净扫风尘置竹床
　　竹院桥廊未放晴一凉生处绿交横隔林休厌荷池小风叶时传泼雨声
　　书叶轩
　　当处心安即洞天黄连一炷胜龙涎闲房幸自无人到谁放白云来枕前
　　正是桐隂雨乍晴隔笼黄鸟女儿声笔牀经笥闲家具物物皆从我太平
　　围绣亭
　　盘屈回廊靣靣同顶门开窍更神通非闗意匠玲珑巧示现圎融转物功
　　晨步西涧
　　日炙芹泥积渐融一湾新涨小桥通不因野鸭飞来喜忘却生涯书巻中
　　聴莺亭
　　墙头正对南湖栁湖栁迎风翠扫空最喜音声为佛事乱蝉赓唱夕阳中
　　晚步松下
　　人皆束防夘申时我独园居不必归最是苍寒堂下好乱松稍上防云飞
　　灵芝寺避暑因携茶具泛湖共成十絶
　　城里今年热异常出城萧寺未全凉髪毛吹尽人间暑除是芙蕖十里香
　　佳处湖山昔纵逰繁华常恨过清幽今朝莫入名园去只向风苹荡小舟
　　松竹孤山处士居髙风落落有谁如南湖放鹤能迎客景行先贤或未踈
　　西陵桥下最隂多花外山眀涌黛螺开遍酒楼人未上几声烟断采菱歌
　　临津台殿似蓬莱栁色荒凉锁翠苔萍港不知人事改通船如望帝尧来
　　白髪催愁酒量悭软尘盈袂饮尤难小童正对茶铛立堪伴先生入画防
　　一色琉璃碧簟横更无觞豆引飞蝇从渠日气如汤烈不碍盆中数尺冰
　　撑傍羮鱼宋媪家绿荷褁饭荐匏真受用非随俗尚欠风前雨笠斜
　　髙峯南北两浮圗桂隠相防四载余休怪出闗犹从我有诗处处是侬居
　　别浦归时卷钓缗蕉裳兰佩净无尘水葓秋晚重来赏只约舂锄不要人
　　园中杂书四首
　　因病经旬不赋诗无诗病思转难支今朝诗句未成了已觉全无病可医
