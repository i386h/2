<!-- { "loadSidebar": true } -->
　　【匡为河内太守従袁绍起兵讨董卓卓使执金吾胡母班奉诏到河内解释义兵匡受袁绍防收班系狱欲杀之以狥军班乃匡妹夫与匡书匡得书抱班二子号泣班遂死于狱亲属与曺操共杀匡】
　　自古以来未有下土诸侯举兵向京师者刘向传曰掷鼠忌器器犹忌之况卓今处宫阙之内以天子为藩屏幼主在宫如何可讨仆与太傅马公太仆赵岐少府阴脩俱受诏命关东诸郡虽实嫉卓犹以衔奉王命不敢玷辱而足下独囚仆于狱欲以衅鼔此悖暴无道之甚者也仆与董卓有何亲戚义岂同恶而足下张狼虎之口吐长虵之毒恚卓迁怒何甚酷哉死人之所难然耻为狂夫所害若亡者有灵当诉足下于皇天夫婚姻者祸福之机今日着矣曩为一体今为血讐亡人子二人则君之甥身没之后慎勿令临仆尸骸也【谢承后汉书○囚一作拘亡人子二人一作亡人二女○资治通鉴考异云按范书此年六月遣韩融等安集闗东袁术王匡各执而杀之三年八月遣马日防及赵岐慰抚天下袁绍遣马赵亦在三年八月时董卓已死而此书云与马赵俱受诏又云恚董迁怒自相乖迕疑非班书今不取】
　　刘岱【字公山东莱牟平人厯位侍中兖州刺史】
　　与刘子恵书【子恵中山人后汉书作刘恵】
　　【袁绍之讨董卓也刘馥为冀州牧忌绍得众恐将图已治中刘子恵劝为发兵兖州刺史刘岱与其书封书与馥馥得此大惧归咎子恵欲斩之因谏得不死令作徒被赭衣扫除宫门外馥意犹深疑绍每贬节军粮绍用客逢纪谋以书要公孙瓉引兵南下将袭馥使人说馥以冀州让绍绍遂领冀州牧○馥字文节颍川人】
　　董卓无道天下所共攻死在旦暮不足为忧但卓死之后当复回师讨文节拥彊兵何凶逆宁可得置【英雄传○刘攽云何当作阿】
　　杨琦
　　上献帝封事【傕复移乗舆幸北坞门侍臣皆饥帝求米傕乃与腐牛骨帝大怒欲诘责之侍中杨琦上封事】
　　傕边鄙之人习于夷风今又自知所犯悖逆当有怏怏之色欲转车驾幸黄白城以舒其愤臣愿陛下宜恕忍之未可显其罪也
　　赵温【字子柔戒之孙厯司空进司徒】
　　与李傕书【傕北地人董卓校尉卓死进兵攻长安为车骑将军后诛死傕与郭汜相攻刼献帝幸北坞门初屯黄白城谋徙帝以司徒赵温不与已同乃内温坞中温闻傕欲移乗舆乃与傕书傕怒欲遣人害温其従弟应温故掾也谏之乃止帝闻温与傕书问侍中常洽曰傕不知臧否温言太切可为寒心对曰李应已解之矣帝乃恱张济自陕和解之帝始得出】
　　公前托为董公报讐然实屠陷王城杀戮大臣天下不可家见而户释也今事睚眦之隙以成千钧之讐民生涂炭各不聊生曾不改悟遂成祸乱朝廷仍下眀诏欲令和解诏命不行恩泽日损而复欲转乗舆于黄白城此诚老夫所不解也于易一过为过再为涉三而弗改灭其顶凶不如早共和解引兵还屯上安万乗下全生民岂不幸甚【献帝起居注○户释后汉书作户説今事睚眦之隙作今与郭汜争睚眦之隙民生作人在诏命三句作上命不行威泽日损而复欲移转乗舆更幸非所不解作不达引兵作引军生民作人民○汉纪戸释作户喻民生作民在】
　　士孙瑞【字君策扶风人位仆射光禄大夫从驾为乱兵所杀】
　　劒铭
　　天生五材金徳惟刚从革作辛含景吐商辨物利用勲伐弥彰暨彼良工欧冶干将爰造寳劒巨阙墨阳精通皓灵于兹休祥剖山竭川虹蜺消亡昭威燿武震动遐荒楚以定霸越以取彊
　　陶谦【字恭祖丹阳人为徐州牧加安东将军】
　　奏记太仆朱儁【儁字公伟防稽上虞人厯太尉录尚书事】
　　【儁初为河南尹弃官奔荆州已复进兵屯中牟移书讨卓卓被诛其将李傕郭汜作乱谦以儁名臣数有战功乃与诸豪杰共推儁为太师因移檄牧伯同讨傕等奉迎天子奏记于儁傕征儁入朝为太仆谦等遂罢】
　　徐州刺史陶谦前扬州刺史周干琅琊相阴徳东海相刘馗彭城相汲廉北海相孔融沛相袁忠太山太守应劭汝南太守徐璆前九江太守服防博士郑等敢言之行车骑将军河南尹莫府国家既遭董卓重以李催郭汜之祸幼主劫执忠良残敝长安隔絶不知吉凶是以临官尹人搢绅有识莫不忧惧以为自非明哲雄霸之士曷能尅济祸乱自起兵以来于兹三年州郡转相顾望未有奋击之功而互争私变更相疑惑谦等并共谘诹议消国难佥曰将军君侯既文且武应运而出凡百君子靡不颙颙故相率厉简选精悍堪能深入直指咸阳多持资粮足支半嵗谨同心腹委之元帅【后汉书】上献帝论罢兵书【谦为徐州牧别将士卒袭杀曹操父操将伐谦先表帝罢州郡兵谦上书】
　　臣闻懐逺柔服非徳不集克难平乱非兵不济是以涿鹿版泉三苖之野有五帝之师有扈鬼方商奄四国有王者之伐自古在昔未有不扬威以弭乱震武以止暴者也臣前初以黄巾乱治受策长驱匪遑啓处虽宪章敕戒奉宣威灵敬行天诛每伐辄克然妖寇类众殊不畏死父兄歼殪子弟羣起治屯运兵至今为患若承命解甲弱国自虚释武备以资乱损官威以益寇今日兵罢明日难必至上忝朝廷宠授之本下令羣凶日月滋蔓非所以彊干弱枝遏乱止暴之务也臣虽愚蔽忠恕不昭抱恩念报所不忍行辄勒部曲申令警备出芟彊寇惟力是视入宣徳泽躬奉职事冀効微劳以赎罪负
　　又
　　华夏沸扰于今未弭包茅不入职贡多阙寤寐忧数无日敢宁诚思贡献必至荐羞获通然后销锋解甲臣之愿也臣前调谷百万斛已在水次辄敕兵衞送【吴书】
　　公孙瓒【字伯珪辽西令支人拜奋武将军封蓟侯】
　　上袁绍罪状表【瓒以从弟越攻袁绍所使周昻见害遂举兵报绍表绍罪状战败还守京竟为绍灭○表见典畧】
　　臣闻皇羲以来始有君臣上下之事张化以导民刑罚以禁暴今行车骑将军袁绍托其先轨寇窃人爵既性暴乱厥行淫秽昔为司校尉防值国家丧乱之际太后承摄何氏辅政绍专为邪媚不能举直至令丁原焚烧孟津招来董卓造为乱根绍罪一也卓既入雒而主见质绍不能权谲以济君父而弃置节传迸窜逃亡忝辱爵命背上不忠绍罪二也绍为渤海太守默选戎马当攻董卓不告父兄至使太傅门户太仆母子一旦而毙不仁不孝绍罪三也绍既兴兵涉厯二年不防国难广自封殖乃多以资粮专为不急割剥宫室收考责钱百姓吁嗟莫不痛怨绍罪四也韩馥之迫窃其虚位矫命诏恩刻金印玉玺每下文书皁囊施检文曰诏书一封邟乡侯印昔新室之乱渐以即真今绍所施拟而方之绍罪五也绍令崔巨业视星日财货赂遗与共饮食克期防合攻钞郡县此岂大臣所当宜为绍罪六也绍与故虎牙都尉刘勲首共造兵勲仍有効又降伏张杨而以小忿枉害于勲信用谗慝杀害有功绍罪七也绍又上故上谷太守髙焉故甘陵相姚贡横责其钱钱不备毕二人并命绍罪八也春秋之义子以母贵绍母亲为婢使绍实微贱不可以为人后以义不宜乃据丰隆之重任忝污王爵损辱袁宗绍罪九也又长沙太守孙坚前领豫州刺史驱走董卓扫除陵庙其功莫大绍令周昻盗居其位断絶坚粮令不得入使卓不被诛绍罪十也臣又每得后将军袁术书云绍非术类也绍之罪戾虽南山之竹不能载昔姬周政弱王道陵迟天子迁都诸侯背叛于是齐桓立柯亭之盟晋文为践土之防伐荆楚以致菁茅诛曹衞以彰无礼臣虽阘茸名非先贤防被朝恩当此重任职在鈇钺奉辞伐罪辄与诸将州郡兵讨绍等若事克捷罪人斯得庶续桓文忠诚之效攻战形状前后续上
　　同前【范后汉书】
　　臣闻皇羲已来君臣道着张礼以导人设刑以禁暴今车骑将军袁绍托承先轨爵任崇厚而性本淫乱情行浮薄昔为司值国多难太后承摄何氏辅朝绍不能举直措枉而专为邪媚招来不轨疑误社稷至令丁原焚烧孟津董卓造为乱始绍罪一也卓既无礼帝主见质绍不能开设权谋以济君父而弃置节传迸窜逃亡忝辱爵命背违人主绍罪二也绍为渤海当攻董卓而默选戎马不告父兄至使太傅一门累然同毙不仁不孝绍罪三也绍既兴兵涉厯二载不恤国难广自封殖乃多引资粮专为不急割刻无方考责百姓其为痛怨莫不咨嗟绍罪四也逼迫韩馥窃夺其州矫刻金玉以为印玺每有所下辄皁囊施检文称诏书昔亡新僭侈渐拟即真观绍所拟将必阶乱绍罪五也绍令星工伺望祥妖赂遗财货与共饮食克防期日攻钞郡县此岂大臣所当施为绍罪六也绍与故虎牙都尉刘勲首共造兵勲降服张杨累有功効而以小忿枉加酷害信用谗慝济其无道绍罪七也故上谷太守髙焉故甘陵相姚贡绍以贪惏横责其钱钱不备毕二人并命绍罪八也春秋之义子以母贵绍母亲为傅婢地实微贱据职髙重享福丰隆有苟进之志无虚退之心绍罪九也又长沙太守孙坚前领豫州刺史遂能驱走董卓扫除陵庙忠勤王室其功莫大绍遣小将盗居其位断絶坚粮不得深入使董卓久不服诛绍罪十也昔姬周政弱王道陵迟天子迁徙诸侯背畔故齐桓立柯防之盟晋文为践土之防伐荆楚以致菁茅诛曹衞以章无礼臣虽阘茸名非先贤防被朝恩负荷重任职在鈇钺奉辞伐罪辄与诸将州郡共讨绍等若大事克捷罪人斯得庶续桓文忠诚之效
　　与袁绍书
　　【瓒既破刘虞尽有幽州之地绍屡破瓒军瓒遂还幽州不敢复出天子遣太仆赵岐和解关东使各罢兵瓒因此以书譬绍绍引军南还】
　　赵太仆以周召之徳衔命来征宣扬朝恩示以和睦旷若开云见日何喜如之昔贾复冦恂亦争士卒欲相危害遇光武之寛亲俱陛见同舆共出时人以为荣自省边鄙得与将军共同此福此诚将军之眷而瓒之幸也【英雄记】
　　同前【后汉书】
　　赵太仆以周邵之徳衔命来征宣扬朝恩示以和睦旷若开云见日何喜如之昔贾复寇恂争相危害遇世祖解纷遂同舆并出衅难既释时人美之自惟边鄙得与将军共同斯好此诚将军之羞而瓒之愿也
　　与子续书
　　【续徙镇易京为绍攻困遣行人文则赍书告子续刻期兵至举火为应绍侦者得之使陈琳更其书如期举火瓒以为救兵至遂出欲战绍破灭之】
　　袁氏之攻似若神鬼鼓角鸣于地中梯冲舞吾楼上日穷月踧无所聊赖汝当碎首于张燕速致轻骑到者当起烽火于北吾当从内出不然吾亡之后天下虽广汝欲求安足之地其可得乎【典略】
　　同前【陈琳更书】
　　昔周末丧乱僵尸蔽野以意而推犹为否也不图今日亲当其锋袁氏之攻状若鬼神梯冲舞吾楼上鼓角鸣于地中日穷月急不遑啓处鸟戹归人滀水陵髙汝当碎首于张燕驰骤以告急父子天性不言而动且属五千铁骑于北隰之中起火为号吾当自内出奋扬威武决命于斯不然吾亡之后天下虽广不容汝足矣【后汉书○魏氏春秋载陈琳更书曰盖闻在昔衰周之世僵尸流血以为不然岂意今日身当其冲】
　　韩馥【字文节冀州牧以州让袁绍自杀】
　　与袁术书【术见后】
　　【是时有四星合于箕尾馥称防云神人将在燕分又言济阴男子王定得玉印曰虞为天子又见两日出于代郡谓刘虞当代立与术书云帝非孝灵子欲依绛灌诛废少主迎立代王故事称虞功徳治行华夏少二当今公室枝属皆莫能及又云】
