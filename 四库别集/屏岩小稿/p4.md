<!-- { "loadSidebar": true } -->
　　古画来从寳绘堂遗君敢惜旧珍藏貎存故国三公贵泽衍来孙百世芳家庙几年成阙典宗支此日倍增光当时种徳根苗逺分得槐阴到鹤乡
　　逰西湖次毛玉田韵
　　触目钱塘昨梦非行春载酒忆当时花间不碾香轮入柳外空鞭骏马飞落日荒山和靖墓断云流水子胥祠忘情鸥鹭闲干我应笑江湖尽未归
　　故国有懐呈任子宏提举
　　十年不作还家梦荒草深深锁竹扉无主落花随水去有情啼鸟劝人归儒冠寥落风流减客路凄凉故旧稀何日携琴赋归去踏云自采故山薇
　　寒夜即事
　　倚徧阑干更漏长柔髭捻断为诗忙清分梅影夜宜月寒入雁声天正霜怀古顿添孤客恨追欢难学少年狂读书牕下篝灯坐一巻离骚一篆香
　　谢章平惠笔
　　管城二子様尖新分惠山房胜与金淮兎扳毛夸匠巧鲁鱼正字见功深抄书未得纎毫力握管难忘一寸心挥翰玉堂无梦到雅宜茅屋写清吟
　　龙江馆舍
　　幽栖俗事不相闗家在青松翠竹间绕屋四围都是水隔林一片不多山诗篇陶写清秋景书册消磨白日间门外沙鸥如旧识忘机飞去又飞还
　　元日
　　睡眼朦胧撑不开鸡声唱晓梦惊回竹炉尚有残冬火栢酒初斟新岁杯身世百年如梦幻功名两事巳心灰门无贺客清闲甚自汲寒泉灌古梅
　　俞景仁教谕相过
　　江云舒巻弄阴晴新緑园林似染成花怯晓风寒蝶梦柳愁春雨湿莺声栖迟茅屋无尘事深闭柴门逺俗情佳客相过慰岑寂酒边闲把近诗评
　　修竹有楼名与造化游对秦望山五云门
　　秦望诸山隐几看仙居缥缈五云端天髙地迥三千界月白风清十二阑沧海气浸珠佩湿明河影逼玉箫寒超然身在鸿蒙上何必蓬莱跨紫鸾
　　修竹宴客广寒逰亭分韵得香字
　　银桥疑驾海天长金粟离离照玉觞影浸山河琼殿冷舞分风露羽衣香亦知广莫元无野却笑温柔别有乡闲折一枝惊昨梦素娥怜我授玄霜
　　酒边呈张景纯【能画山水】
　　蓬莱阁上笑谈余别后思君看画圗萍水相逢俱老矣家山自好盍归乎清风一榻庄周蝶明月扁舟范蠡湖此是达人真乐事客中何必叹穷途
　　江上客懐
　　镜里从渠白髪添吟边抵掌复掀髯十年为客甘清苦一枕忘情付黒甜短褐怯风绵未絮破牕漏月纸重粘梅花应念人孤寂寒夜吹香入竹帘
　　夜坐
　　香篆烟锁夜气清篝灯开巻遣闲情半牕月落梅无影三径风来竹有声乐道何须圗富贵读书元不为功名白云满榻便髙卧欹枕诗成梦不成
　　挽卫山斋
　　楹梦惊残忽告终儒林多士失宗工云间便觉无清气江上谁能继古风蕙帐夜阑孤鹤怨茆斋人去九山空我来岂为私情哭哭痛君亡吾道穷
　　武公后裔有仍孙徳望才名世所尊拟向山中专注易忽传地下趣修文月楼不复赓诗句春阁犹思共酒樽痛恨死生千古隔西风吹泪湿秋云
　　送任子敏司丞赴北
　　鞭影拖云入帝京少年正好作功名不辞驿骑三千里欲奋鹏抟九万程白玉堂中挥翰墨黄金台上被恩荣何须折柳送行色只写诗篇话别情
　　和俞教授见寄韵
　　天边日月似梭飞百岁光阴难预期有酒不妨留野客无钱何惜典春衣江山犹记登临处身世都非少壮时晚景清言宜学道黄庭一巻究玄微
　　任后斋池上有瑞莲命予赋之
　　芙蕖开处傍池亭花结双头媚晚晴两隗骈肩如欲语二乔并首似含情同心净植真竒种聨蔕腾芳以瑞名若使濓溪当日见爱莲有说恐难评
　　盐
　　同絺入贡载遗经分赐羣臣羡水晶润下作咸从海产熬波出素似天成享神洁白惟形似富贵珍竒以寳名此物可方为相事他时商鼎用调羮
　　缾笙
　　热中竟日自煎烹音调都从一气生缓缓煑汤才蠏眼微微聒耳忽蝇声频惊清梦愁无寐似诉羁情叹不平却笑书生那觧此聨诗石鼎羡弥明
　　书懐
　　杜门已与俗相违苔径荒凉辙迹稀自爱清凉忘世虑肯求富贵役心机隐居盘谷胜金谷耐着麻衣鄙锦衣百岁光阴皆梦境且看走兎与乌飞
　　和杜柳溪韵
　　安贫乐道岂卑微肯羡黄金带十围爵到三公今却有齿踰七袠古来稀满头霜雪客懐老过眼烟云人事非皎皎白驹在空谷好贤谁复咏缁衣
　　布金润玉隐废寺闲居
　　梵刹当年聚众僧丛林深处着禅扄金沙布地阶无土玉轴堆函藏有经云树千寻张翠盖烟萝一片展青屏星移物换今寥落古寺犹存栢子庭
　　和葺庐韵
　　地僻浑无车马喧禅房修饰称居安庄严固是由心造丹艧多应被眼瞒佛法不须身外觅世縁只作梦中看我来欲问无生话万顷西江一吸干
　　偶成简任肃斋教谕
　　百年光景易侵寻消遣闲愁只苦吟但觉笔头风雨湿不知鬓底雪霜侵冥鸿已负九霄志老骥空懐千里心富贵倘来应有命何须弹铗扣知音
　　百岁光阴一转蓬晚年不与少年同事因错处人方省诗到穷时句始工献赋未逢杨得意怜才难遇杜司空有时追忆承平事犹道繁华是梦中
　　贫病交攻久废诗萧然一室独栖迟酒钱巳尽琴将典瓶粟无储鹤亦饥豪杰不多陈仲举结交惟欠魏无知箪瓢钟鼎都休计毕竟穷通各有时
　　奉谢月山太守
　　太守相过庆诞辰贵能下贱见公心行厨鼎列双鱼美众客咸瞻五马临曲唱骆驼夸白雪杯传鹦鹉拥青衿宠颁束帛尤增感恩与沧溟一様深
　　夜坐即事
　　霜气侵牕冷客毡青镫白髪老堪怜光阴明日又明日世事一年难一年眼底江山元似旧胸中风月本无边道人不作阳台梦纸帐梅花伴独眠
　　和茅亦山先生杂咏
　　风柳吹花糁白毡莺愁蝶恨有谁怜不知春事又三月堪笑人生无百年清气长留诗巻里闲愁不到酒樽边山牕昼永浑无事一榻分云枕易眠
　　身世飘浮水上蓬闲中清事有谁同吟牕梦草添诗料画笔生花夺化工酒后乌乌时击缶愁来咄咄自书空园林寂寞春何处春在桑麻雨露中
　　破砚尘封懒赋诗晚年才思觉衰迟躭书自笑已成癖煑字符来不疗饥风月满懐诗可写雪霜侵鬓镜先知太公八十方荣遇把钓溪边更待时
　　端午月山主人酒边即事
　　牕外葵榴照眼明香蒲沁酒注银瓶自无量饮堪同醉非慕清名效独醒一日沈湘悲楚客千年吊古读骚经他乡记节聊随俗艾虎朱符挂戸庭
　　时序催人易白头端阳懐古客添愁朱符不写湘累恨角黍难包楚国羞记节何妨斟蚁酒夺标无复见龙舟髙歌思逺楼前路掩雨珠帘今在不
　　寄谢蔡松江路教
　　一别丰标又一旬尺书多荷寄殷勤交游满眼谁知巳契阔闗心独忆君蕙帐梦寒同夜月松江人逺隔秋云明朝便买扁舟去来访贞阳旧广文
　　和杜柳溪韵
　　白髪垂垂一老夫年来渐觉世情疎石床梦冷和云卧茆屋灯残共月居客至何妨賖鲁酒家贫不肯典唐书羡君种柳清溪上借我苔矶学钓鱼
　　和茅亦山秋感懐
　　老来吟拙自知羞好景无诗未易酬湖海愁看今夜月功名虚度十年秋清光偏照卢仝屋孤影自登王粲楼我欲乗风蟾窟去安能与世共沈浮
　　茅亦山相过
　　故人过我竹边居谭笑从容乐有余洗盏共尝春瓮酒挑镫对读夜牕书归来尚忆渊明菊髙卧谁知诸葛庐醉后达观今古事寥寥千载只须臾
　　上亷访分司官
　　行部巡荒察吏奸皇皇使节古刑官声揺天上星辰动清过云间风露寒肃政严持三尺法恤民特放十分寛香名巳覆金瓯底便作他年宰相看
　　和郑枢山竹夫人韵
　　玉环倾国起安兵有色终污后世名九夏专房何在貎一身空洞若为情宠名本自无心得妇节从来彻骨清愁见媫妤秋后扇共懐幽恨几时平
　　斑竹夫人
　　汗清书墨沁微凉李卫曾携近竹床眼孔盈盈看热客泪痕点点泣秋房湘纹冷淡宜湘簟玉体玲珑称玉郎秦虢疏封无梦到傍人空以睡为乡
　　逰虎丘山寺
　　浮生偷得片时闲古寺寻僧借景看楼阁倚云山气湿辘轳卷水涧声寒地埋呉剑痕犹在碑刻唐诗字未漫寄榻禅房不知晓起来松日已三竿
　　贾秋壑圃
　　不学苍龙卧浙东惊风吟佩堕青璁既无长策安江左空有名园似洛中危栈连云晴亦雨飞楼近海夜生风人间富贵皆尘土回首呉山落照红
　　闻鹤
　　寒蟾初上海云收何处仙禽过庾楼清夜照人千里月碧霄警露一天秋玉笙缥缈缑山去羽袂蹁蹮赤壁游回首女墙旧时事千年华表动新愁
　　和毛宣慰蓬莱阁韵
　　杰阁翚飞翠霭间蓬莱元不在人寰緑围城廓千村水青遍帘栊四面山华表鹤归辽海逺髙台鳯去夕阳间我来倚徧阑干月云锁重门夜不闗
　　送张按察移节江陵
　　满载琴书事宦游皇皇使节重咨诹蒲帆风饱三千里绣斧霜寒十六州荆渚行观新徳政越人共忆旧风流市桥衰柳难攀折只抝梅花送去舟
　　次郑朴国正见寄
　　云深红日出林迟晞发檐前力未衰老爱归田追靖节狂思入海访安期春风巷陌梅花后故国江山杜宇时一种闲愁无着处倚牕重读寄来诗
　　渔舍观梅寄修竹韵
　　寒云汉漠护墙阴潇洒梅枝出竹林影落荒矶和雪钓香浮老瓦带春斟几凭水驿传芳信秖许沙鸥识素心回首孤山千树逺扁舟乗兴梦中寻
　　赠大禅寺昉上人
　　佛屋参差傍水涯天然富贵属僧家油幢碧立当轩竹步障红围绕槛花隐隐磬声春昼永停停塔影夕阳斜白头道者留连客自汲山泉煑石茶
　　赠通玄观唐道士竹乡
　　通玄道士苦修行坐见桑田几变更云屋苔封烧药灶风林花落煑茶铛休粮剩有青松啖却老应无白髪生月满竹乡骑鹤去欲邀子晋学吹笙
　　夜宴
　　醉月飞觞兴未阑蓬壶影里漏声残碧浮金鼎香脂暖红闪银台烛泪干艳曲喜听催拍近狂歌自觉入腔难赏心乐事输年少一点闲愁了不干
　　隐居
　　编茆卜隐读书林门掩苍苔一径深当户晓山长识面临牕夜月独知心花围锦绣翻红影竹列琅玕舞翠阴别是一般清富贵何须满坞积黄金
　　见梅
　　孤根偷转一分阳枝北枝南次第芳照水晓妆氷镜冷横空雪树冻云香未成林实调金鼎先占春魁伴玉堂因忆西湖林处士年年觅句为伊忙
　　挽任宅云
　　方拟荣除上玉堂玉楼有召返仙乡才过贾谊同年少齿长颜回一岁亡师友交情从此絶死生异路寔堪伤云边宅在人何在肠断西风泪几行
　　寄王爱梅【塔下开馆】
　　诸生归去暮庭空塔下游观倚瘦笻千尺寳轮擎海月七层金铎话天风升堂尽可同僧饭持钵何须听寺钟好把新诗题旧壁他年应有碧纱笼
　　送人归洛
　　白眉公子气昻昻年少多才姓氏香腹饱儒书宗孔孟心传医学祖岐黄秋亭听鹤游呉会春馆看花忆洛阳老我自怜身是客江湖又送客还乡
　　上李承旨学士三首
　　儒林学海老宗师每恨闻名识面迟一部山川司马记百篇风月谪仙诗玉堂挥翰思当日金鼎调元定此时抱负大才应大用行看事业迈周伊
　　表表声名动缙绅金銮奏事旧词臣胸中千古渊源学天下十分端正人犹记演纶依日月行看听履上星辰枝南枝北云山异何日抠衣拜后尘
　　中朝人物总称贤恬退闲居又几年独抱丹心长恋阙因思緑野且归田未应隽軓淹东鲁行看文星照北燕见说君王思国老鹤书即下九重天
　　寄月山少监
