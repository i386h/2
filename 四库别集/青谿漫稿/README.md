<!-- { "loadSidebar": true } -->
　　钦定四库全书　　　　集部六
　　青谿漫稿目録　　　　别集类六【明】
　　巻一
　　赋
　　辞
　　乐府
　　巻二
　　七言古诗
　　巻三
　　五言律诗
　　五言长律
　　六言律诗
　　巻四
　　七言律诗
　　巻五
　　七言律诗
　　巻六
　　七言律诗
　　巻七
　　七言律诗
　　巻八
　　七言律诗
　　七言长律
　　巻九
　　五言絶句
　　七言絶句
　　诗余
　　致语
　　巻十
　　经筵讲章
　　巻十一
　　奏议
　　巻十二
　　奏议
　　巻十三
　　奏议
　　巻十四
　　奏议
　　巻十五
　　颂
　　表
　　赞
　　箴铭
　　巻十六
　　记
　　巻十七
　　序
　　巻十八
　　序
　　巻十九
　　序
　　巻二十
　　书
　　説
　　题跋
　　策问
　　巻二十一
　　碑
　　神道碑
　　巻二十二
　　墓表
　　墓志铭
　　巻二十三
　　墓志铭
　　巻二十四
　　传
　　哀辞
　　诔
　　祭文
　　臣等谨案青谿漫稿二十四巻明倪岳撰岳字舜咨由钱唐徙上元中天顺甲申进士歴官吏部尚书赠少保諡文毅事迹具明史本传岳父谦官至南京礼部尚书明代父子入翰林俱有文集传世者自谦岳始岳敏而好学居官不徇名誉铨政平允与王恕彭韶等俱为孝宗时名臣史称其为礼部长贰时礼文制度率待岳而决论事未尝茍同前后陈请百余事军国弊政剔抉无遗疏出人多传録之今集中疏议共五十九篇与所谓百余事者不合疑刋集时已有所删择然如正祀典陈灾异及论西北用兵诸奏皆建白之最大者已具在其中所言简切明达得告君之体颇有北宋诸贤奏议遗风他文亦浩瀚流转而不屑为追章琢句之习盖当时正人在位为明治极盛之时故岳虽不以文名而乘时发抒类皆经世有本之言如布帛菽粟之能切于日用亦可知文章之闗乎气运矣乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　青谿漫稿巻一
　　明　倪岳　撰
　　赋
　　桢陵雪霁赋【天顺辛巳】
　　桢陵之为地乃宣平之故疆居帝京之北鄙当朔漠之中央为十九卫之都会羌百万姓之保障池之深兮削数仭之峻岸城之坚兮连万雉于髙冈实国家之藩屏边陲之禁防者也予亲罹患远谪于斯嵗月云迈裘葛两移逝冉冉其秋候届烈烈之冬期颛帝主令元防布威日虽可爱寒则已祁惟十月之载廿正小雪之应时讶滕神之一驾俄浓云之四垂风声飒兮凛冽日色惨兮蔽亏天地复混沌之始乾坤张醖酿之机犬吠于户鸡栖于埘是则天时之向暮而雪意之先施者也顷之云既同风始息一白呈祥六花如席玊龙败而飞鳞盐虎卧而留迹光揺揺兮扑帘而下声簌簌兮縁堦以积万里飞璚顷刻盈尺予方拥布裯以髙眠觉天地之为窄既而钟声远度云影渐开惊谯角之一奏俄旭日之东来既晴景之可爱仍吟兴之满懐于是登镇朔之楼俯凌云之槛惊万物之不缁纵六合于一览以言其远也则洋河东逝白虹逶迤燕然南峙玊防参差望飞狐之口兮眇琳琅之委籍顾长城之垒兮积琬琰之崔嵬云中居其西兮皎白云之缥缈龙门居其东兮粲素练之离披以言其近也则粉堞栉比而有耀鸳瓦鳞次而生妍银为城兮辟重门以若璧玊为道兮夹万井而如是以三农鼓舞于穷櫩之下莫不占其为大有之年也呜呼是胡为乎然哉葢是雪之降既当小雪之节且値腊前之后土以之而润泽宿麦因之而畅茂蝗种灭兮诛遗育于泉壤民疫蠲兮获生全于宇宙衣食遂于饱暖田畴易于耕耨则夫是雪以时而降得非佳瑞自天而授者乎然而抚玩既乆寒威转恶盻旅舍以来归慨朔风之如割遂呼肴命酒举觞独酌围红炉拥厚貉俯仰无拘襟懐恢廓睹丰年之有征心乌得而不乐哉酒既酣乃捧腹而为之歌曰桢陵兮边城羽檄停兮时升平丰年呈瑞兮达旦而晴谅圣德之所致兮非一言之可名
　　耕借田赋【二月十六日内阁试题】
　　臣闻籍者蹈籍也人君躬蹈于田也或曰借者借也借人力以终之者也葢人君事神明劝农务礼之不可缺者焉粤昉于周有典有则然弄于汉昭废于晋恵礼其紊矣开元肆赦端拱锡爵礼其渎矣爰稽旧章夫何足取之肆惟圣皇以即位之明年改元成化采春分之令辰举耕借之大礼诚有以超往古而轶成周者也臣叨职明时躬逢盛美望朱纮之光听銮辂之音虽无雅颂之才以继载芟良耜之作然宣鸿勋推明效窃有志焉谨拜手稽首而献赋赋曰
　　钦惟皇明受天休命我髙祖乃御神龙而奋飞感民心之丕应挥天戈而九鼎归一戎衣而四海定于是创制立法叙礼和乐廼辑民生廼求民瘼式命耆宿朝以望朔天顔俯临诲谕谆恪念无逸稼穑之囏考周礼天官之制而耕借之礼所由以作也钦若太宗宣光重离拯頽纲以复振抚皇运以雍熈穑事惟重宪章是稽昭皇章皇善继于兹英宗当天务农不遗亦有事于千畆尝辍勤于万几迨我圣皇绍统率旧不愆鸿恩渗漉海隅覃延大明重熈成化纪元王正之吉礼崇祀天乃追五朝之着令开千亩之借田维时仲春土膏脉起东作方兴宜事疆理帝乃御前殿颁睿防将顺时以劝耕举先农之祀礼先朝致斋省心洁己于是冬官撰播殖之器则维耒维耜其制孔嘉维朱其柄维金其牙烜赫巧丽流耀生华锦衣列卤簿之驾则越象重宝宛马玊辂羽旄连空旌旗拂露飞盖方圆执戈上下肆缤纷而杂防备乘舆之服御维彼圉官耕犊谨饲角端领厚首巨形魁饱以刍粒络以青丝俟当举趾驱焉以随若乃师旅列卫都门戒严万骑骈驻兵矛利铦京师警肃耸乎具瞻是日也鸡鸣告晨尚衣盛服免视朝于百辟迎扶桑之朝旭帝乃出宫时暄景淑于是驾苍龙遵皇衢士女快覩臣工奔趋貔貅雷动而方驷骅骝鱼丽而前驱和鸾锵鸣剑佩陆离亦曰至止维田之墟驻皇辔以歴览睠畎畆之有制沟洫决乎四同疆埸连乎无际町塍棊布原隰鳞次甫纵观之方周俄陈涤之已备观夫巍巍青坛筑之东方奠祼既列执事雁行帝乃御衮冕铿珩璜秉圭璧将币筐以享以祀维牛维羊精诚通乎防防雅乐奏乎洋洋兾先农之歆格祈我田之既臧神曰不留雍彻以退帝降灵坛乃抚御耒绀辕既驾黄縚斯委青原俶载沃壤维融司农陈青箱内宰奉稑穜民耆相犁以先迈司徒执筞而后从乃举玊趾乃披防茸泽泽其耕南亩之中我疆我理必亲必躬展盛礼于三推效劳役于九农虽礼官之告止羌千亩之愿终载登于门于焉以憇侏儒効能乃陈百戏同斯乐于臣民召至和于天地尔其三公肃事九卿骏奔庶士御事进趋惟勤而五推九推之礼于是乎行焉庶民子来喜色忻忻乐于趋事荷锸成云而终畆之绩于是乎成焉羣臣辍耕帝心垂眷乃临齐宫劳之以宴良醖泻乎黄封大官供乎玊膳陈振鹭之万舞奏钧天之九变歌在镐之岂乐申既醉之祝愿礼成宴罢凤驾囘銮弥文阔典千古幸瞻其盛德大业实所以立生民之命而腾万姓之欢者也若乃黍稷彧彧丰年穰穰是割是获乃积乃仓精糳于以供粢盛刍藁于以饷牺牛或奉天地之献享或备宗庙之烝尝肆昭假于上下惟降福之皇皇绵子孙于不替延圣寿于无疆臣尝闻之周之立国本之于农后稷粒生民以开基公刘笃前烈而缵功文王九一行于岐丰武王有借诸侯朝宗成康继立越在幼冲方作诗以深勅重嗟嗟于臣工骏发尔私噫嘻勉终四夷宾服海内时雍蔼泰和之盛治致比屋之可封于惟圣朝与周方驾列圣相传一德流化帝初嗣服首务躬稼抑工商之末业兴农作于防防于戏盛矣哉嗟夫五礼之事惟祭为大用已力于勤劳荐神明以馣馤固有以昭孝诚致明赉矣然而万民以劝稼穯是亲弃末反本法于一人则田无闲旷之地国无游惰之民帛戋戋以在笥粟陈陈而相因由是衣食之计足亷耻之心生风俗由之而归厚礼义于焉而聿兴会极归极荡荡平平民日懐于远法治益臻于措刑若乃叶气融液蒸为休祥景星耀而泰阶平玊烛调而卿云光麒麟游于郊薮阿阁巢乎凤凰器车在山醴泉可觞则亿万斯年臣有以知皇图之固如日升而月恒帝歴之绵同地久而天长者矣复系之以辞曰帝乘六龙以御天兮协风囘春农祥躔兮瞻彼南郊开借田兮顺动法豫时行应干兮青坛致祀举趾长阡兮耒耜云释廻旌郊廛兮粢盛有备致孝防兮穑事用劝作黎元兮春生八荒大有年兮化行民勤力本专兮俗用丕变道平平兮载芟作颂播诗篇兮巍巍赫赫百世其传兮
　　炎暑赋【内阁试】
