<!-- { "loadSidebar": true } -->
天下所宝者躯命也所尊者面貌也所倚者手足耳目也躯命计其短长面貌角其妍女手足料其强痿耳目较其聪塞一支不治百里寻方一夫抱疴举族奔走至于觉明真常形神之蒂听其杌捏恬不知恠有言及者互相嗔笑指为异端噫何其顽钝昏劣抑至此耶夫天地之长且久者非以形气也草木之生生长长非以枝叶也人之视听操履含知秉耀非以手足耳目心也谓耳能听死者亦有耳何不闻谓目能视死者亦有目何不见谓手持足行死者亦有手足何不起谓心能思死者七窍具在何以都无知识空俄而有气气俄而有根根俄而有识杳者诸湿之偶聚如湿热之蒸而成菌也识者六缘之虗影如巴蕉之卷而成心也蕉落心空缘去识亡热谢菌枯湿尽形坏向非觉明真常客于其中一具白骨立见僵仆辟则无柱之宇无根之树其能一日立于天地间哉万物皆可为人是故得水者知得火者烈得金者强得木者理人皆可为万物是故值其生则生值其克则死值其骇则愚值其正则贤草木一生克也人持草木之有知者也瓦砾一水火也人持瓦砾之能动作者也嗟夫知与动作岂人之为觉性也今夫神之赴箕也密语则听是有耳也呈帖则知是有目也证事则书遇物则题是有思虑也夫其耳目思虑者岂箕之为哉神也神不以箕之成怀为已之存亡则人亦不当以壳之有无为心之忧喜明矣楚俗尚鬼其致鬼之物不一推之皆有至理肩挺之鬼摇兀不休所附者长而狭且直也瓮罂之鬼声如歌曲所附者腰大而咽细也兀丫之鬼剥喙如雷所附者短身长咮也斛桷之鬼厉声疾呼所附者阔口空腹也觉之在人如鬼附物因形发识虗实各异是故附其卷而纳者则为听附其漏而光者则为视附其劲而节者则为动履附其窍而出入者则为意识一切众生不深惟身心之所以百计爱惜以爱惜故牵缠紏缠促局如茧中之虫煎唧如在釜之蟹畜盗自刼家赀日销至于宝尽囊空犹爱盗不止可不大哀经云空生大觉中如海一沤发又云汝身汝心皆是玅明真心中物夫狂者尊古卑今尚能眼空一世糠粃形骸至人脱却浮沤通身是海又恶有净秽大小之见哉齐有优蛾者馆于泰山之逆旅龟蒙先生分室而寝夜半闻蛾谓弟子曰余初入俳场付叟有聚观者余面若涂血心若累石口嘘嘘不能终折已游三街六衢与诸少年狎视村叟之观者篾如也已又过达官贵人之家分杯连席谑浪终日归而见市井少年犹奴隶也已而入京师隶籍乐部出入掖廷声遍长安王侯公子争为侠筝负琴视达官贵人犹家鹜庭乌也今余出京又十年余高贤大士游公獧贾阅历既多处万人场有若幽室笼捻指拨随手而应歌喉盘旋不拘本腔人无不击节者何则不见已焉耳不见人焉耳龟蒙先生曰吾寝矣夫某甲行道四十年而惟恐置身之无所也隘矣夫彭祖之神与国殇相遇于道殇曰儿来祖怒曰余寿过若倍蓏何婴我殇曰儿所谓八百形骸也非儿也夫人伪而鬼真今与若较即真之日予寿先若久矣 

大宗师 

古今宗师未有不言生死者佛曰为一大事出见于世孔曰朝闻夕死老日死而不亡者寿夫释老之为生死人皆知之孔学之为生死虽巨儒大贤未有能遽知之者嗟嗟圣人之道止于治世即一修齐已足而沾沾谈性与天穷极微眇得无迂曲之甚夫天命者不生不死之本体也何言天非人是已天与人对非人者非耳非目非口鼻非心意识也既已非耳非目非口鼻非心意识矣我何在我相尽即道既已无耳无目无口鼻无心意识即天下之耳目口鼻一时顿尽矣人何在人相尽即教教之一字尤为吃紧位天育物总是教体心净土净曰位胎卵灭度曰育性如是故非是强为尔我生死了不可得噫金口未宣木铎先启湼盘玅路寔肇数仞天人导师非孔谁归庄去孔圣未远七篇之中半引孔语语语破生死之的倘谓蒙庄不实则中庸亦伪书矣天下皆知生死然未有一人信生之必死者囹圄之人一陷大戮寤寤寐寐惟脱死是求是故有一鏬可直不惜营营也有贿可脱居间可解不惜倾囊橐鬻子女赴之也何则信已之必死故也茫茫众生谁不有死堕地之时死案已立趋名骛利唯日不足头白面焦如虑铜铁之不坚信有死者当如是耶文章之士以立言为不死是故著书垂训呧毫吮墨仰面观屋神仙之士以留形为不死是故鍜精炼气留心龙虎坎离及诸大丹药物之术二乘之士以寂灭为不死是故耽心禅观趋向虚无远离一切幻垢无明夫文章之士无足论矣十种大仙寿千万岁报尽还堕一乘虽受三界外变易之身终属有为舍此趋生焉知大道嗟夫道何物也而可以已意趋舍之哉夫道天也趋舍人也天地之间无物非人即无物可与道凑□者道若可听是声非道道若不可听是塞非道道若可见是相非道道若不可见是暗非道道若可言是响非道道若不可言是瘖非道道若可思是忆非道道若不可思是忘非道道若可得是法非道道若不可得是空非道可听可见可言等即生不可听不可见不可言等即死可听可见可言等即死不可听不可见不可言等即生种种趋避皆属生死迫道愈急去道愈远夫惟圣人即生无生即生故不舍生无生故不趋生毕竟寂灭而未尝破坏有为常处一室而普见十方空界示与一切同行而不与一切同报尚无生死可了又焉有生死可趋避哉善我者无体善行者无时善因者无果金之坚也而火流之水之轻清也而风日销之有体故也圣无体一株之桃可分而千松子飞山成林莲实堕泥成藕者因能为果果亦能为因也圣无果子生于亥死于□此一时之生死也日生于朝死于昏此一日之生死也春生于冬死于夏此一季之生死也时为之也圣无时无时者古今一时是故伏羲神农至今犹在无果者无因非果仲尼表高子渊表深杏坛陋巷本无是事无体者诸法同体三教圣人末世众生同一眼见同一耳闻同一气出入此非识心分别可知智证乃见读儒书者尚以此意参之庶几圣门之嫡传哉 

应帝王 

矢不密鸟不高罗不繁兽不深法不多民不谲道不棼士不岐吾欲为网罟彼即为深穽网罟者深穽之始也吾欲为法律彼即为舞文法律者舞文之始也吾欲为仁义彼即为放弒仁义者放弒之始也道而触者彼曰无礼此亦曰无礼分辩不已遂为格鬬伪盟誓者亦假约束何也非约束无以为局骗资也嗟夫此岂制作之初意哉势使然耳文中子谓弟子曰余依先圣之言教民慈教民孝教民睦教民信讲业三十年而民之厉滋甚者今之人不逮古耶何训之难也弟子曰先生之教非也非民之难训也先生言慈而不类之子始以慈望其父先生言睦而不肖之卑幼始以厚责其长上先生言信而谛盟要约者始以信让其朋友故自先生立教以来父见子过子见亲过兄弟责望于家朋友谯让于野先生之教则然民之罪哉文中子愀然而退屏居深山终身不为人师邃古之初民物杂处有若族属患难不作迨其后世始有教民网罟渔猎者于是兽相率入于山鱼相率入于渊鸟相率入于深林人与禽兽既不相习是故人之强有力者遇兽则杀兽之强有力者遇人亦恣其食噉故夫民之无辜而不免于齿□之祸者智士之教也文王谓鹗冠子曰敢问诈之所始鹗冠子对曰始于一二文王曰一二奇偶自然之数也恶乎诈鹗冠子曰有一二即有千百有千百即有计王大有计王大即有文字有文字而天下之机变不可胜穷也记曰苍颉作字天雨血鬼聚哭愤大朴之漓奸巧之生也鬼神不得其所独人哉舜南廵狩至江汉之野遇一丈人披发而注舜曰天下熙熙然乐父老独悲何也丈人曰往者余钓于江朝出夜没垂六十年人无知者今江滨之人有以余为贤而亲之者矣是必止之人有以使之也夫以为贤而亲之不贤者将疏之矣余将目击夫百姓之相食而此地之为战场也是以泣也舜曰今天下何如放勋之时丈人曰嘻安可比帝尧之世九水溢十日出而民不为灾今则壤定日月调而□之繁庶不加于昔也帝尧之世四凶在位三留负固顽谗布野而尧不以其故贬圣今流者流格者格殛者殛而昭宣平章不倍于昔也夫帝尧之德去烈山氏一间耳今奚得比哉圣王之治何法曰法天天何法曰法婴儿婴儿何法曰法鹄卵天不以水之克火而去水天不以啮人之故而绝虎狼蚊蚋天不以地狭民贫而摧山镇海圣王亦然圣王者覆智愚贤不肖而因其自生自育者也故法天也婴儿激之不嗔誉之不喜太山摧于前而目不瞬天之至也故法婴儿也鹄卵无闻无见冥冥漠漠乐之不以为热濡之不以为寒蒙之祖也故法鹄卵齐威王令于国中有能善巧分别者赐千金三日而应募者三人一人曰臣能分别人之面貌万不失一齐王乃呼左右一色一衣者百人遍令阅之一阅而识其姓字三覆不悞一人口臣之术有过于此者臣能分别鸡鹜野鹊齐王乃呼啬夫笼孔雀翡翠百余私识其左右前后遍令阅之顷之发笼嘈唼庭下杂问其处一无所失一人曰臣之术又有过于此者臣能分别诸名花果齐王乃导入囿令观桃李诸花观毕苑令摘花试之枝叶柯亚怕记其处十问而十不失齐王大喜立赐千金西郭先生进曰此小术也奚足为恠臣之术有大异于此者因问首天人尔一日能分别几曰千余人次分别几鸟曰百余次分别几花曰不过六七树西郭先生笑曰陋哉臣之术能一时知赵魏齐鲁诸国雨点之数飞禽走兽皆洞得其情状临淄之中七万户起一心一念臣能悉知用臣之术可抚四夷齐王大骇斋戒七日庭设九宾进西郭先生于殿王三环进食跪而请曰先生之术可得闻乎西郭先生曰可霖雨臣知其可千里猛雨知其不数十里分龙之雨块云之雨知其不隔辙臣是以知雨点之数也翼者知其能飞角者知其能触逸者知其善走臣是以得鸟兽之情状也王之百姓贫者知其欲粟贱者知其欲爵鳏者知其欲妇晓起知其营业入夕知其宴眠臣是以悉知其心之所念也臣之术操者简而用者愽故得之可抚四夷威王怃然自失曰先生休矣 



【卷之十七 】
瓶史 

【瓶史 】
一花目 
二品第 
三器具 
四择水 
五宜称 
六屏俗 
七花祟 
八洗沐 
九使令 
十好事 
十一清赏 
十二监戒 



梨云馆类定袁中郎全集卷之十七 公安袁宏道中郎着 

古歙郑元勋超宗　 仁和何伟然欲仙阅 江都何士标霞建　 南雍周文炜如山镌 

瓶史 

夫幽人韵士屏绝声閊其嗜好不得不锺于山水花竹大山水花竹者名之所不在奔竞之所不至也天下之人栖止于嚣崖利薮目眯尘沙心疲计算欲有之而有所不暇故幽人韵士得以乘间而踞为一日之有夫幽人韵士者处于不争之地而以一切让天下之人者也惟夫山水花竹欲以让人而人未必乐受故居之也安而踞之也无祸嗟夫此隐者之事决烈丈夫之所为余生平企羡而不可必得者也幸而身居隐见之间世间可趋可争者既不到余遂欲欹笠高岩濯缨流水又为卑官所绊仅有栽花莳竹一事可以自乐而邸居湫隘迁徙无常不得已乃以胆瓶贮花随时插换京师人家所有名卉一旦遂为余案头物无扦剔浇顿之苦而有赏咏之乐取者不贪遇者不争是可述也噫此暂时快心事也无狃以为常而忘山水之大乐石公记之凡瓶中所有品目条列于后与诸好事而贫者共焉 

一花目 

