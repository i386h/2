<!-- { "loadSidebar": true } -->
山东道监察御史（臣）李奎谨题为褒崇忠节事（臣）闻忠节乃万世之大闲褒崇实朝廷之盛典自三代以迄宋元忠臣烈士淸风伟节足以感发人心千万载昭昭如一日者皆由英君谊辟举褒崇之典或立祠致祭或定谥追封不忍使之泯没无闻于后皆所以正人心厚风俗扶植纲常激劝士类为世道计也今考得宋忠臣谢枋得字君直号叠山系（臣）原籍江西广信府弋阳县人按宋史列传及集贤李道源所撰墓碑称其学通六经淹贯百氏寳佑丙辰举进士以直言忤权奸贾似道由架阁令谪居兴国军连以史馆秘书召不赴元兵至江南宋赵葵宣抚江东西辟为属寻授江东提刑江西招谕使督义兵守饶信抚三郡屡与元兵战甚力以兵少弗支宋运旣革徃隐于闽元侍御史程巨夫荐宋遗臣三十人以枋得为首承旨留夣炎累章荐之江西行省丞相管如徳浙江行省左丞蒙古台将旨召之俱不起累致书力辞忠义之语出自肺腑后福建行省叅政魏天佑欲以荐枋得为功枋得见天佑傲慢不为礼被拘执北行至大都乃不食而死妻李氏守节自缢于建康狱中长弟禹在九江以不屈斩于市季弟君烈君泽俱死于国事伯父徽明为当阳尉与元兵战死二子趍进抱父尸死子定之贤而文累荐不起一门之内秉忠守节视死如归皆由枋得身教于家使然也为文章史称髙迈竒絶汪洋演迤动关世敎所著易诗书三传及着解四书杂着诗文六十四卷节操孤峭微见于菖蒲之歌言论激烈复形扵漕运之策尝自诵曰淸明正大之心不可以利回英华果锐之气不可以威夺其自信率类此昔胡一桂甞称之曰斯文倚之为命脉衣冠頼之以纲维义夫节妇得所矜式而益坚乱臣贼子有所观望而羞愧道徳之兴废关系于先生之一身然臣弋阳自歴代以来擅道学忠节之名耸后学之景慕者独枋得一人而巳及求诸天下稽诸往古能如谢氏夫妇伯弟死忠死节萃于一门亦不多见妻李氏永乐初已蒙朝廷登载烈女传足以垂耀不杇奈枋得祠宇未立封谥未加后人无所称仰实为缺典钦惟皇上以节义风厉天下以忠孝植立纲常凡古今忠臣烈士义夫节妇有闗扵世敎者悉蒙旌褒况枋得为近代忠臣忠肝义胆与金石同坚高名峻节与文天祥相表里著书立言皆足发明正学羽翼六经推其道足以隆治而善俗闻其风可以立懦而廉贪诚一代忠节之表表最著者如蒙准言乞勑礼部照例将巳故谢枋得定谥褒赠仍行原籍有司创立祠宇岁时致祭如是非特慰忠义之魂扵九泉原冥漠之中尤见圣朝旌忠显良之盛典超越前古使海内之士得以赡拜祠下景仰风节莫不有所激劝兴起其扵世教岂不有补哉（臣）与枋得生同郷邑毎厪景慕今幸职居言路不容缄黙干冐天威无任战憟屏营之至

△重刻叠山先生文集后叙
事可传诸不朽而歆止夫人心者维文与行而巳矣传曰大上有立徳其次有立功其次有立言虽乆不废若叠山先生谢公者非所谓不朽者邪先生节义勋庸彪炳史籍传播天下莫不趯然思奋况弋邑又公之故乡余泽遗文流布未艾其渐渍感激将不益深矣乎贤幸承乏兹土莅政之初瞻拜公祠心窃慕焉旣而阅故籍得公遗集而讽诵之又窃慕焉欲广布于人人使因公之文以兴起其徳义爰购旧刻犹获有存者盖昔之里彦潭石黄公溥雅重公谊编辑梓行而藏诸其家顾年乆板多残毁磨灭弗可记识遂会县博士涂君勋福君应璧穆君旺参伍校雠鸠工飜刻之以公其传夫存遗集而世守者乡人景徳之诚也校刻而传之咸俾因文以淑行者有司任风教之责也贤不敏不敢以风教之责自诿而尤乐夫乡人景徳之诚不衰故相与翼励表章之振起乎乡邑以用光于前休于戏苟使兴起之善非止于一乡一邑达之天下皆若而人处则孝友成俗岀则忠尽事君平居则犯颜敢諌脱遇危难则伏节而死义不徒怙势衒文殉名灭性则兹集也庶几其不朽也夫嘉靖丁酉岁秋七月旣望后学古姚黄齐贤汝思拜书
