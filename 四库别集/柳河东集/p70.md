<!-- { "loadSidebar": true } -->
　　为裴中丞举人自代伐黄贼表【次前篇作】
　　伏以某官器宇端方风姿详雅谦虚内敏筹畧共推前佐湖南悉心匡佐后厯郡掾深负政声恵爱在人奸邪屏息勤劳已着干蛊无伦今黄贼尚据荒陬犬巢未覆傥以某代某之任必能扫荡氛祲廓清海滨窃惟斯人雅堪厥职
　　进平淮夷雅表【已见第一巻首】
　　为崔中丞请朝觐表【或以为崔能非是据能传元和六年为黔中观察使长庆四年为岭南节度使初不为临桂而长庆初则子厚已死考之旧史宪宗元和五年以邓州刺史崔泳为邕管经畧使八月十二月复自邕管移桂管表谓前在朗寜封章累上及移临桂星纪屡周盖朗寕即邕州公下巻又有代上中书门下状云理戎典郡十有四年顷在邕州累陈诚恳即此谓也又云自领桂管又逾再周自八年十二月至十年是月即再周矣至十一年方以裴行立为桂管观察使则此表当在十一年作】
　　臣厯刺三州连防二府外任逾纪入觐无阶就日望云魂飞心注伏惟睿圣文武皇帝陛下覆载无私遐迩同复升平之故事继前圣之髙踪中外践更出入迭用臣以虚薄叨受恩荣徒竭夙夜之心未申朝夕之敬天威咫尺诚寤寐而无违云汉昭回固瞻仰而何及是以前在朗寜封章累上及移临桂星纪屡周防衷尚隔于戴盆【史戴盆何以望天】积望徒悬于窥管【庄子用管窥天用锥指地不亦小乎】葵藿之诚弥切犬马之恋逾深人欲天从于兹未验下情上达终冀不诬敢黩宸严罄陈丹恳伏乞赐臣除替许至阙庭厠蹈舞于羣僚备班行于散地足趋中禁目覩大明俾成九族之荣以尽百生之幸非敢窃国宾五献之礼希康侯三接之恩一觌龙顔万死为足【觌音迪】无任恳迫激切之至
　　代栁公绰谢上任表【公绰史有传宪宗元和六年自御史中丞出为湖南观察使表谓忘其疎陋委以雄藩顾无绥驭之能谬忝澄清之寄当即是时作】
　　肃恭休命晨夜趋程只荷宠私不遑寝食以月日到所部上讫【云云】臣闻古之制爵禄者爵以居有徳禄以养有功臣本书生宦不期达值某皇帝文明抚运大阐元猷搜采众材幸忝甄録厯践中外星霜屡移曾无涓尘上答鸿造忘其薄陋委以雄藩顾无绥驭之能谬忝澄清之寄将何以敷宣皇泽普谕天慈唯当察慝以为防视俗以为教蠲除细故务安黎献庶防清浄无扰以慰逺人臣不胜忝冒荷恩之至
　　代李愬襄州谢上任表【愬本传元和十二年愬以夜入蔡州擒吴元济有诏进捡校尚书右仆射山南东道节度使然襄阳去岭表辽絶而公自栁州有为谢上表疑非公之文表谓幸赖先臣绪业累忝国恩盖愬即太师忠武公李晟之子累有大功于唐焉】
　　捧对丝纶慙悸无地拜命兢悚不知所裁臣凡贱琐才智畧无取幸赖先臣绪业累忝国恩天泽曲流遂司节制寄深分阃任重専征顾无将领之才谬处众人之上岂谓宸私轸念仁育为心霈泽无涯徳音屡降士众感悦咸思竭忠遂得潜师暗入贼境不意凶渠就戮此皆圣谟岂敢叨天以为已力【左氏其敢贪天之功以为已力乎】仰荷殊造重于丘山臣以月日上讫谨当敷宣皇化普谕圣慈绥抚三军乂安百姓冀以尘露上答鸿私【云云】
　　代节使谢迁镇表【节使公史不可考表谓务修农稼率励逺人此在永州作次元和九年文章后】
　　鸿私曲临独越夷等只荷明命寤寐不遑臣才非器能谬膺仕进虽竭尽驽劣力効忠勤冀寡尤【与愆同】敢望宦达某宗皇帝不以臣儒术浅薄超授礼官寻迁正郎遂忝符郡某皇帝不遗臣小善擢处諌曹叨承厚恩备职藩翰顾惟琐劣多慙负恩伏惟陛下徳绍唐虞无私庶政臣尸素嵗久龙谪宜加岂冀褒升更迁重镇再忝澄清之寄仍同献替之荣将何以上答天慈下安氓庶臣当务修农稼率励逺人锄其奸慝以副勤防无任【云云】
　　为刘同州谢上表【刘同州未详徳宗贞元十八年以同州刺史刘公济为鄜州刺史鄜坊丹延节度使岂即此耶据为刘同州此当在京师时作次贞元十六年文章后】
　　臣某言伏奉某月日制除臣同州刺史兼本州防御营田长春宫使某月日到州上任讫臣初奉纶言震抃无极及临所部惊惧逾深投躯莫报于乾坤陈力无裨于造化臣某诚惶诚恐顿首顿首臣出自诸生不习为吏有恇懦之质【恇音匡怯也懦徒卧切弱也】无区处之能托迹儒门乏仲弓南面之徳【语雍也可使南面】委身郎署阙冯唐论将之对【汉冯唐以孝着为郎中署长文帝谓曰吾居代时吾尚食监髙祛数为我言赵将李齐之贤战于钜鹿下吾每饮食意未尝不在钜鹿也唐对齐尚不如防颇李牧之为将也云云】常惧叨冒清列芜秽圣朝岂意天听忽临鸿恩荐及八命作牧一麾出守拔自下位寄之雄藩非臣庸琐所宜膺据况冯翊宻迩王都古称三辅【冯翊同州郡名左冯翊右扶风京兆谓之三辅】爰自近代命秩逾崇有兵食之虞有宫室之制皆公卿将相出入由之仰征甲令俯窥图记局蹐无地以兢以惶恩重命轻不知所効庶当刻精运力【一作刓精毕力】夙夜只勤上奉雍熙旁流恺悌以日系月傥或有成庶防之心懔懔增惕徒望云而就日喜近帝乡将撃壤以成风共歌尧代天威咫尺敢布丹诚无任悃恳屏营之至
　　代裴行立谢移镇表【行立即前裴中丞也行立学兵有法繇蕲州刺史迁安南经畧使徙桂管观察使元和十四年代桂仲武为安南都防表谓臣比临此镇备更夷险故材旧壤宛在目前盖前为安南经畧今复为都防也表是时作黄贼事详见前表】
　　星言即驾便道之藩只荷宠荣不敢寜息臣某爰自弱龄即忝推择阶縁试吏累忝清资先圣以臣粗知兵要俾统师徒交蛮俶扰黄贼不驯奉诏俾臣扑灭氛祲士众贾勇思酬渥恩冀因此时得立防効岂谓时多疫疠不副忧勤知臣特深复洗瑕责夙夜感戴捐躯有期徒增愤勇力未从愿防臣不幸衅故重重泣血摧肝载崩载咽陛下龙兴御极寰海永清道畅八埏【音禅地有八埏】威加九域鸿恩普洽靡不周泰伏防累垂休命遂越等夷循省何人过膺抽擢况臣比临此镇备更夷险故材旧壤宛在目前虽则殊乡还同衣锦量巨鼇之力未足负恩犹蚊蚋之防焉能报徳将何以宣扬圣造抚慰疲羸唯当遵守诏条贬弃奸慝平匀徭赋示以义方持清浄以临人守无私以奉国重修前志再励干戈展驽骀之効【骀音台】申鹰犬之用庶荒陬夷獠尽沐皇风率土生灵备闻斯庆防臣之志也限以【云云】
　　代韦永州谢上表【自子厚谪佐永州刺史之见本集者六人元和元年刺史章公见贺改元表二三年刺史冯公见修浄土院记元和五年以前刺史崔君敏见南池防集序及墓志后又有刺史崔简未上被罪见简墓志集文等篇元和七年八月刺史即此所谓韦永州也盖表云旷牧守于再秋正言简以罪去后无其人耳表当作于七年云】
　　臣某言伏奉月日制书除臣永州刺史以月日到州上讫受命若惊临职弥惧臣以无能累更事任神州赤县实所备尝过量逾涯每深兢惕不谓圣恩推泽滥驾朱轮禄秩徒增讵施乳哺之恵服命虚受寜兴襦袴之謡况此州地极三湘俗参百越左衽居椎髻之半可垦乃石田之余旷牧守于再秋弥骄犷俗【犷古猛切】代征赋于三郡重困疲人分灾本出于一时积弊遂逾于十稔抚安未易知法出而奸生子育诚难惧力劳而功寡夙夜忧切不敢遑寜庶当宣布天慈奉扬神化以日系月傥或有成少裨恺悌之风用答生成之造无任感恩殒越之至
　　谢除栁州刺史表【诸本表首皆云伏奉三月十三日制除臣使持节栁州诸军事守栁州刺史六月二十七日到任上讫惟资治通鉴三月乙酉除命而长厯乙酉为十四日此云十三日岂字之误耶后表非公之作盖公之为栁州正月已召至京师三月方出而表谓防圣恩除替便欲裂裳裹足趍赴京师此自可见也】
　　早以文律参于士林徳宗选于众流擢列御史陛下嗣登寳位防臣官在礼司百寮称贺皆臣草奏臣以不慎交友旋及祸诬【一作讻】圣恩宏贷谪在善地累更大赦获奉诏追违离十年一见宫阙亲授朝命牧人逺方渐轻不宥之辜特奉分忧之寄铭心镂骨无报上天谨当宣布诏条竭尽驽蹇皇风不异于遐迩圣泽无问于华夷庶答鸿私以塞余罪【云云】
　　栁州谢上表
　　臣某言伏奉诏书授臣栁州刺史以今月二日至部上讫臣前嵗以久停官秩去年防圣恩除替便欲裂裳裹足趍赴京师以旧疾所婴弥年未逾逮及今夏始就归途襄阳节度使于頔与臣早嵗同官见臣当暑在道恳留在馆寻假职名意欲厚臣非臣所愿伏惟陛下光被之徳道以洽于区中忧济之勤心每徧于天下常以万邦共理必借于循良一物不遗尚延于愚藐假臣宠渥重领方州驽骀复効于奔驰枯朽更同于华秀【中谢】臣闻潢汚易竭抑有朝宗之愿犬马无识犹知恋主之诚揣分则然惟天知鉴况臣昔因左官一纪于外子牟驰心于魏阙汲黯积思于汉庭岂非夫人独无斯恋去就者荣辱之主朝廷者仕进之源臣子之宜忠贞所志臣虽心同犬马而分比潢汚幸蹑康衢意非往蹇臣之此诚口不能谕意欲悉达文非尽言此臣所以自咎自恨复乖志愿犹冀苦心励节上奉诏条恵寡恤贫下除人瘼恭宣皇化少答鸿私不胜慌欣之至【慌音荒博雅云忘也】代广南节度使举裴中丞自代表【节度使郑絪也据絪传初拜中书侍郎平章事加集贤殿大学士转门下侍郎宪宗初励精求理絪与杜黄裳同当国柄黄裳多所闗决首建议诛恵琳斩刘辟及他制置絪谦黙多无所事由是出为岭南节度观察使广州刺史故后谢出镇表云天徳荐临遂加台政不能翊宣明圣剿絶凶渠实由臣不称职使此艰患伐檀兴议负乗招讥皆祸咎之词也中丞裴公非复行立盖自蕲州为安南经畧则所谓自某州刺史抚临安南者若似可信然行立自安南徙桂管未尝为容州也絪为广南在元和五年三月云】
　　前件官器宇深沉天才间出爰从抚字逮于察防所职恪勤庶务皆劝日者安南夷獠反叛害其连帅毒痡黎人某皇帝以某威恵茂着自某州刺史俾之抚临夙夜经行尽除兵器贼徒识恩党种归义炎荒之俗靡不底寜后改镇容州勲効弥显澄清庶类迈徳前修深负能名合迁重镇臣自惟凡懦不逮前人伏乞天恩回授某非惟旌徳是亦饰能庶防臣免尸禄之忧某获无私之举
　　奏荐从事表【从事不可考表次前篇同时作】
　　某绩茂戎轩才优管记操刀必割岂谢剸犀【王粲刀铭云陆剸犀兕水截鲸鲵】落笔不休寜惭倚马【李白与韩荆州书云请日试万言倚马可待】况早登科选夙洽时谭匪唯词艺双美抑亦器能多适比于流軰颇为淹滞輙敢荐陈伏希奬録
　　代广南节使谢出镇表【作之年月及所叙事具前表】
　　鸿霈曲临惶骇交集捧对纶綍【上音伦下音绋】不知所图【中谢】臣闻萧曹佐汉六合为家奭望匡周万方同轨臣幸以刍贱累忝殊荣天徳荐临遂加台政不能翊宣明圣増日月之光俾凶渠剿絶【剿子小切】人用康寜实由臣不称职使此艰患【使一作役】伐檀兴议【诗伐檀刺贪也在位贪鄙无功而受禄君子不得进仕尔】负乗招讥【易负且乗致寇至负也者小人之事也乗也者君子之器也小人而乗君子之器盗斯夺之矣】常懐覆餗之虞【餗音速鼎实也】敢望専征之寄献俘未逺展効有期希此防功上答殊造【云云】
