<!-- { "loadSidebar": true } -->
　　孝哉先生徳成诸身施于其家及其乡人所性在是进退两防以至于命曰寿而康汶水北原安此新宫刻诗幽石以昭无穷
　　朝奉郎致仕黄君墓志铭
　　君讳莘字任道姓黄氏自少竒頴有器识以文行知名一时皇祐五年登进士第为掦州天长主簿徙防州清河令前时黄河在州境而县并河嵗输刍茭后河去犹赋之至是积逋十四万于数十贫户都水督责鞭笞不巳六年无可入君条列于朝悉蠲之时遣使寛恤民力欲一切罢河北驿传之须于民者君言骚民故当禁而事系国信往来者亦何得废独可具民所劳费以其数当税朝廷行之至今公私为便使者吏卒过境少有夤縁为扰必按以法嵗饥部使者不肯赈遂发宁化镇仓人頼以活秩满改秘书省著作佐郎知曹州济隂县事神宗即位迁秘书丞广济河决势慼乃询邑人议破南堤以分水水去病邻邑君曰此于法甚重其可以累他人亟自劾韩魏忠献公吴正宪公暨御史台吏有论捄知冤句县事张复礼至请纳官以赎之朝廷亦嘉君意止夺一官免邑人绘君事之魏公留守北都荐教授国子监丁内外艰服除复前官直进奏院召对上犹以济隂事奬劳之除提举河北常平仓改东路转运判官徙西路水沴糓贵奏罢市易司増价以籴免民艰食继又赈之遂无转流迁陜西提防刑狱驾部员外郎汲逢坐市易事系秦州诏狱逮三百人乆未决主者幸有功惨覈巧诋先绐移逢病于州君方摄事亟遣医得逢无恙状乃檄问所以为不实者主者情见趣竟狱不敢少出入逢得无寃坐径诣君位谢曰获更生实君赐也官制行换阶奉议郎召入尚书省为职方员外郎转承议赐绯衣银鱼乆之求补外知汝州元丰八年今上嗣位迁朝奉郎以足疾请致仕十二月四日卒于州舍享年六十五前娶皇甫氏追封永安县君后章氏封武宁县君子三材婺源主簿枢睦州司法参军杞兴化主簿女二长适朝奉郎王续次进士蔡居厚君事亲至孝友爱诸弟与人交有终始性谅直勇于为义而亷于进退临事不惑所谓祸福利害不以动其心闻人善喜切切称道其不善亦不能隠必面告之使改常谓天下大分惟是非黒白尔要不可使淆见小不明则咄嗟愤叹其为治仿此故所至大有声而亦或以不得于人政事本于仁厚爱民为监司不事邉幅未尝置人于法布衣时闻舒州望江令丰有孚能吏以孚系狱即驰见转运使王素白其寃素立释之君故不识有孚有孚亦不知也晩年亦喜论事忧深思逺过于在位者尝上疏论免后钱不当及下戸大臣不禁宾谒与人语简雅有风致文章豪健洁齐源逺而气正自集四十巻藏于家曽祖元吉仕江南祖觉仕皇朝为殿中丞父孝绰号潜山先生以君仕于朝赠朝奉郎元祐八年十月辛酉塟君于郓州须城之望山其父墓次某识君三十余年潜山之塟实铭之于是诸子复以为请乃作铭曰
　　黄氏着姓江夏其初有避唐乱闽浦城居逮君皇祖爰徙于舒既没而窭遂塟大湖潜山子仕奉亲北方终飬又卜汶山之阳神灵安之迁徙何常有羙惟君志大气刚学以泽之蔚有辞章力善狥义其身可防谓逢文明腾凌颉颃谁斯所储屯闷弗张间出一二已韡其光老以一郡止于散郎才之不契由古则然有城有室附于潜山刻诗譔实以诒后传
　　太常博士彭君墓志铭
　　君讳慥字公谨世为潭之湘隂人祖晃考□皆以轻财乐施称于乡里君第皇祐元年进士除复州景陵尉丁母丧服除调复州司里举为江州彭泽令丁父丧服除入秘书省为著作佐郎知澧州石门县今上即位防迁省丞移知南仪州事改太常博士熙宁四年七月十三日以疾卒于官享年四十六君庄重而可亲乐易而有守心无曲思面无徇笑居乡有行义仕宦二十年有清槩未尝问其家有无至和中辰州起事蛮溪调诸州兵议所以穷讨君献策任事者以谓中国能使邉夷服者为有防信尔险穴莾谷其民类禽兽不可使而其土不可耕使吾得志正所谓石田者何事以为我劳今独宜有以绥懐之而已方是时喜事功名者皆以为击之是已而师老财困朝廷屡遣使者卒如君策彭泽有修山观唐狄梁公买田千畆与之于是观有堂以祠公大吏欲移其田他观君请留半奉公祠屡争不得至以其议闻于朝卒从之石门得民伪为印者法可以死情可以生死则得之者免逺官君戚曰杀人以自利欤遂傅生议交趾嵗贡所过郡皆以乡兵防送民病其骚独君南仪罢之君平生不乐为皎然者而厯宦多在偏州荒邑无事处故逡巡不大振作而其因物有作间见而时出之者盖如此嗟夫君之不得其寿也君升朝赠其考大理评事妣许氏孝感县太君娶戴氏封永安县君子男二子民子中皆举进士二女末嫁以六年二月甲申塟君于归政乡永宁里土塘之原子民尝从予防于荆州也于是来请铭廼为之铭曰
　　有幽斯宫崇阜兮万古一化孰夭寿兮不瑕其徳义不疚兮斯于博士为不朽兮
　　范圣涂墓志铭
　　君范氏讳遵道圣涂其字也士仕而不知其道也乆矣苟焉者固漫不省可否惟利之故及狷者又颇亢激以轻去就为事如圣涂防已得官不肯轻进方且博学深飬有以自得而后起既仕矣有所不合终不诡随从容洁身以去夫必欲自信其所飬吾知其非无志于仕者也不枉已以合人吾知其非有求于仕者也进不为苟得去不为矫亢岂不贤矣哉虽然抱其所有不少见于功用又不得寿而亾此古之人于天道报施所以致疑呜呼是可哀也圣涂康宣二年用从叔祖秘书监讽廕补郊社斋郎嵗十一而孤二兄故已夭独端饬自立事母李氏以孝谨闻飬孀姑于家而与其子防出处友爱人不见其为外兄弟也聚书延师友以名教为乐赒人之急亲朋多赖以济嘉祐二年始调郓州须城尉随改徐州司户参军未赴丁母丧服除调青州千乘县主簿令之政多不善君以忠道之又劘以理又争以义皆不听州察其然因从君刺令事君谢不知退而笑曰此岂我事而我亦安能狥物乎有去而已因鎻其廰举进士遂不复出乡里益治所居阙圉圃筑室庐水上超然孤往临流坐石吟啸其间世故一不以挂齿熙宁三年十二月十四日以疾终享年三十八君性寛厚静重寡言精识旷度有过人者读书不为蹊径务致其极为文章严简有趣尝两试礼部喜事多学至星厯气数皆通其术笃于朋友忠信乐易乆而不渝而与予相好也故其卒也姜先生潜自鲁来与其姑之子张君褒经治其丧而使来趣铭君之先自髙平徙河南后有官东平者今为东平人此部员外郎讳正顔者君曽祖也君娶故兵部员外郎直史馆梁公旧之女生二男徳方于是始十嵗徳恭三嵗二女长许归姜氏次防遂以明年二月甲申塟君于郓州平隂县安乐乡樊山原先茔之左铭曰大车六辔载鸾载斿不可以径宁柅而留往既艰矣又薪其辀嗟惟圣涂谁司诸幽北山磻固君卜先邱圣涂归哉閟此千秋
　　刘子中墓志铭
　　君讳常字子中嘉祐八年进士及第补祁州司理参军治平改元君上书言天下平治由先朝临御乆徳泽法度所以驯致之以遗今日今命元之意非是宜于本功所自来慎始昭孝若曰承之而已时韪其説治狱明以恕多所平宥数与上官相可否事未尝屈二年七月十七日享年三十八以疾卒君防喜读书长益自刻苦沈酣出入非若世俗口诵而肤取之者于寝食造次不辄废书以为天下之至乐在是而世所谓乐无以易其发为辞章清防有思尤长于引古以视今性和静而疏逹与人交忠信不渝乡人有过误者辄不较居官闲则与士子讲学所以教诱之甚厚人大向之以名节痛自砥砺欲求天下之善以身蹈之冀有见于世而志不就蚤死其不可悲也哉刘氏滨州渤海人曽祖讳应图祖讳为潍州昌邑主簿父讳庚河中永乐主簿世贫业儒至永乐滋贫流寓四方时为名公大人邀客之博学多识善教诸子而君弟防有文行故门内讲习自相为师友其后防被召试校书郎知唐州湖阳县以不合投劾去君既没十二年永乐及母夫人相继以逝又一年并防亦亾呜呼其不重可悲也哉自永乐徙河阳之温县于是君季弟颐复晋与君之配李氏及其孤弼直遂举诸丧并塟于王屋县玉阳乡之北原实元丰二年七月七日也君所着文三百篇一女前亾矣铭曰
　　嗟惟刘君其士之良涵茹探履学敏以彊骙骙天骥志腾八方踠足跬歩孰有而亾将槩诸理君乎何伤
　　国博陈防道墓志铭
　　公讳修古字防道姓陈氏自太丘徙东平曽祖某祖咸卿考肃赠吏部侍郎公少尝举进士以兄任为郊社斋郎调瀛州乐寿县主簿改润州司理参军丁母丧服除举监大名府酒迁定武军节度推官治平中用荐者改大理寺丞知防州安逺县以亲嫌自陈徙监海州税今上登极防迁太子中舍赐五品服监开封考城县酒转殿中丞知博州聊城县事未满罢乂知劒州尤溪县事不行转国子博士粜在京常平米坐法免归居七年以元丰四年六月十二日卒享年七十一公性孝谨少孤事母夫人无违及执丧乡人穪之精敏善治事在乐夀民大饥州委公赈之活者十九在大名课溢缗钱三十万在武定鞫正疑狱之乆不决者自聊城罢县人遮道乆不得去前后当路争荐之晩节失官退处里舍和易寛静以酒自娱亲戚故旧相对怡然无不足色虽老精力强壮絶过人临终授治命其子如无疾者呜呼公尚何所慊哉初娶梁氏封仙居县君生子二人男丙服儒女嫁国子博士聂伯坚而亾再娶何氏封福昌县君遂以其年七月十一日塟于郓州须城县南留村先茔之西某祖妣仙源夫人实公兄秘书监讳希古之子以是知公之详无若某者丙前塟又以状来谨序次而为之铭曰
　　物有得丧人用笑嘻彼自来去胡转而随公以是故失也安之既康既寿世考所诒
　　国博陈长孺墓志铭
　　公讳孝标字长孺姓陈氏曽祖讳咸卿祖讳肃赠吏部侍郎考讳希古赠秘书监公以廕补太庙斋郎调保州保塞县主簿光州司法以处州龙泉县令举监汾州永利西盐得眼疾所谓内障者求医以归又二年致其事除太子中舍英宗即位改殿中丞赐绯衣银鱼今上即位进国子博士熙宁五年六月五日以疾卒享年五十有九公性至孝防失母实鞠于祖母永安太君方氏及长而秘书公分务南都退居东平其所以奉亲自养礼宾友内外晏然无所不乐而防其身之疾者由公于子职尽也于是凡十余年既居丧而方夫人犹在寝及事二季父益以谨顺闻与诸弟友爱相与以安贫服礼为事嵗时防慎祀飨自始事迨卒祭朝服以俟酌酒馈食有数有序毎献再拜兴俯屏息于几筵如亲其声容而有所受命者至妇子侍御率以祗恪无敢跛倚与朋友乆而不渝和易以爱人虽贱夫遇之有礼自秘书公之亾于是三十年乡里之亟盛亟替朝誉而暮毁者凡几家至论清白有常能持其门户则人必指陈氏而称公曰吉徳君子也虽然临之以义利盖有不可动者保塞上官或属以私公谨对曰不可僚友诮之曰以是居卑非身谋也公曰士穷逹得失不有命乎而道固若是议法有守不可挠而本之以恕疑者必傅轻多所平宥汾洲课增衍于格当赏矣俄以疾废而至于亾乡人莫不咨嗟以善人不得报为惜公少举进士有声名善作诗晩读佛老书信事颇笃夫人李氏故崇仪使荣州刺史纬之女生四男昭早世熙煦黙皆服儒一女归郑儒继室夫人之妹封金华县君先三年亾生一女不育十年四月二十四日塟公于郓州须城县卢泉乡酅上里先茔之甲穴公某长舅也方不幸防孤实公字之又教之以俾成人于塟也其可以不铭铭曰
　　洵惟博士孝悌有仪惟蓄不施惟善不耆惟其命之是以顺之惟徳不疵何公之悲
　　陈仲明墓志铭
