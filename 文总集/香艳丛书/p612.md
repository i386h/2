<!-- { "loadSidebar": true } -->
　　岁戊寅端阳，适叔反，邀余赴珠江观竞渡。画船箫鼓，士女如云，其风景不亚离阳也。日既暮，饮于西河水榭。叔与阮皆在，妓出见客，内一妓鬟低敛雾，腰细惊风，年约十六七。甫睨叔，既逡巡，掩面奔入。叔尾之，少顷出，面微赧，意颇索然。诘其故不语，但呼“奇遇！”为间，耳余语曰：“此女子君识否！”曰：“未见一斑，安知全豹？”叔曰：“郎君诗所称‘东风飘白絮，春雨湿红襟’者也。”余初以为妄，既而疑之，急询之鸨，曰：“此妮子鬻自梧江，名绣琴。初来未谙见客，官人勿罪也！”阮在旁不解其故，诘叔不答，诘余亦不答，固诘再三，余微露之，阮大笑谓叔曰：“今使汝二人一叙旧情可乎？”叔仓皇急目瞪之，阮置不顾，强鸨招之。鸨曰：“是妮子大不可人，惯忤老身命。承官人见召，当捉来。”顷鸨出曰：“妮子害羞，怕见贵人，老身强之不来，想无福消受官人抬举也。”阮有愠色，偕余往，觉遇之，避，搴帘入，见其俯首拈带倚床，不语而已。屡命出，弗从，阮怒，形于词，鸨俱，挞之始出，俄而就席。时诸妓互相行酒，绣琴遍酌同席，不酌叔。酒数巡，阮谓琴曰：“当日与大相公情深如许，今日相见，不当一浮大白耶！”琴擎盏进，强叔饮，毕，绣琴倾余沥于地，细语曰：“如此薄情人，当奠九泉下！”阮曰：“琴大不情。”琴含泪曰：“人若有情，妾身胡为流落至此？”言下泪簌簌不止，余与阮为之怅然。 
　　初，绣琴少为叔家婢，名柳燕。稍长，秀慧绝伦。年十五，叔爱欲犯之，拒。伪订为侧室。亦不可。及笄，颇涉怀春，不能自持，竟与叔通。绸缪数月，父母不之觉。及父母为叔娶妇，妇防叔密，遂疏燕。然遇妇且归至家，犹不忘夙好也。后适邑人某为妾，得值三百余金。以其不贞，归之父母。母闻婢归，大骇，诘其由，燕伏地自投，以实告。询叔，叔讳。燕坚不移，叔羞愤成怒，杖之。燕痛泣，矢自尽。父母虽廉得其情，以素溺爱叔，故置不深究。父母欲留副叔，妇妒甚，不果。适媒温来，以贱价售去，年来音耗遂绝。今猝遇之，岂叔之夙缘未尽耶？余闻叔与燕事甚详，叔所云，‘东风’‘春雨’二语，余曩怜柳燕之无依而作也。 
　　久之，鸨闻其事，心耿耿，恐琴恋叔情，随叔逃，又惧叔以势胁。叔等每往招琴，鸨必善为说辞，不敢面叔。且余闻其姊妹云：“琴偶与叔交一语，鸨必挞琴。”故叔至琴必深匿。余尝怜之，恒至不问，不数月，鸨终不自安，竟携琴去，由是不知所之。 
 

　　沈秀英传　清　武林缪艮莲仙 

　　秀英，沈姓，维扬人。年二十许。自幼随其母流离转徙，旋入粤中。庚辰秋，友人王笠舫招饮，予始晤于羊城小东别墅。秀曼都雅，玉立亭亭，弱不胜衣，时有飞鸟依人之态，低鬟一笑，行酒数行，坐客皆为心醉。未几遘疾，僦屋而居，予访之，知其误投药饵，因凂友人蒋稻村诊视。旬余，疾少瘥，将移寓水南，依依话别，情若有独深者。予书“秀色如卿餐亦可，英雄失路病同怜”楹帖赠焉。后屡托友人赵小补传声邀予，久未践约。冬初，予匆匆作绥江之别，遂不复相见。一日友人王应干寓书于予，中有“青楼惜玉，才子多情，黄土埋香，佳人薄命”数语，反复披阅，犹未知秀英溘然朝露也。正疑虑间，适稻芗书又至，乃云“所不堪为君告者，秀英香消玉损，已返方诸，脱化时尚惓惓于君，以不能面别为恨。今墓于大姑山下，君锤情人也，曷不为之传，刊附集中，使千百年后，知有其人，钱塘苏小，不得专美于前也。”予览竟，泣数行下。嗟乎！心虽通于一点，缘未了于三生，徒以沦落天涯，惺惺相惜，而弥留之际，犹念鄙人，泉路茫茫，恨何如也！他日返棹穗垣，当与稻芗诸君，鼓兰棹泛珠江，挈榼提壶，访秀英之墓，招芳魂而酬之。将见白杨萧萧，愁云一缕，结于山巅水涯而不散者，其必秀英也耶？爰徇稻芗之请，而为之传。 
　　外史氏曰，曩者李顺娘死，病危时，恋恋故人，至有魂觅情缘之语。予抚棺一恸，以知己哭之。乃秀英死而亦不能忘情于予，非知己乌能若是？虽然，人方远别，玉已长埋，予又向何处哭耶？呜呼！半生知己，尚当于青楼黄土中求之耶？ 
 

　　南宋宫闺杂咏一百首　清　上海赵棻仪姑 

　　徽音曾说孟家贤，无罪缘何竟弃捐？劫火余生天意在，中兴艰鉅一身肩。 
　　〖《宋史?后妃传》：哲宗昭慈圣献孟皇后，金人围汴，城陷时，六宫有位号者皆北迁，后以废独存。张邦昌僭位，迎入禁中，垂帘听政。后闻康王在济，迎王即皇帝位，后以是日撤帘，尊后为隆佑太后。〗 
　　难浣金风绝塞尘，劝诛柔福岂无因。如何当日苏丞相，一见先知是贵人？ 
　　〖《宋史?后妃传》：韦贤妃，开封人。高宗母也。从上皇北迁。绍兴七年，遥尊为皇太后。十二年至临安。二十九年崩，溢曰显仁。《窃愤录》：帝遥见韦夫人同一长官潜行，从旁有一人，抱三四岁小儿，呼韦夫人为阿母，于是知韦夫人已为盖天大王之妻也。《四朝闻见录》：柔福帝姬自金奔归，自言于上，上遂以高士■⑴尚主，一时宠渥，莫之前比，盖徽宗仅有一女存，上待之故不忍薄也。及韦太后归自北方，持高宗袂，泣未已，遽曰：“哥被番人笑，说错买了颜子帝姬。”柔福死已久，上以太母之命，置姬于理狱，具诛之东市。或谓太后与柔福俱处北方，恐其讦己之故，文之以伪。京师颜家巷，髹器物不坚实，故至今谓之颜子生活。《南宋相眼》：显仁本会稽人，苏丞相颂致仕居丹阳，有老婢韦出家为尼，尝给事苏丞相，其妹即显仁也。初携登颂榻，通夕遗溺不已，颂曰：“此甚贵，非此能住，宜携以入京。”会哲宗择室女二十人，分赐诸王，显仁在选，入端王宫，暨即位，才一幸，而生太上。〗 
　　钱别穹庐泪满衣，生怜同去不同归。一杯相劝肠应断，羡尔笼鹦化凤飞。 
　　〖《宋史?后妃传》：乔贵妃初与高宗母韦妃，俱侍郑皇后，结为姊妹，约先贵者毋相忘。既而贵妃得幸徽宗，遂引韦氏，二人愈相得。二帝北迁，贵妃与韦氏俱。至是韦妃将还，贵妃举酒酌韦氏，曰：“姊善重保护，归即为皇太后，妹无还期，终死于朔漠矣。”遂大恸以别。〗 
　　车前苦语泪潸潸，予季谁知意不关。鸳侣雁行同弃掷，枉他绝域寄金环。 
　　〖《宋史纪事本末》：韦后将南旋，渊圣卧车前，泣曰：“归语九哥与丞相，我得太乙宫使足矣，他不敢望也。”后许之，且与誓而别。及归，始知朝议，遂不敢述渊圣车前之语。《宋史?后妃传》：高宗宪节邢皇后，高宗居康邸，以妇聘之，封嘉国夫人，从三宫北迁，上皇遣曹勋归，夫人脱所御金环，使内侍持付勋，曰：“幸为吾白大王，愿如此环，得早相见也。”〗 
　　亭署迎康梦亦灵，读书万卷佐彤廷。胭脂皂荚浑闲事，日费隃糜写石经。 
　　〖《谈荟》：高宗皇后吴氏父昊近，尝梦至一亭，曰迎康，旁植芍药一枝，独放一花，花下白羊一只。后以乙未生，高宗为康王时选入宫。按迎康，《宋史?后妃传》作侍康。《朝野杂记》：后读书万卷，翰墨绝人。《老学庵笔记》：高宗在徽宗服中，用白木椅子。钱太主人觐见之，曰：“此檀香椅子耶？”张婕妤掩口笑曰：“禁中用胭脂皂英多，相公巳有语，更敢用植香作椅子耶？”《书史会要》：帝尝书六经，赐国子监刊石，稍倦即命后续书，人莫能辨。〗 
　　虚位中宫十六年，情深故剑史尝传。若无好问纾忠谠，才鼓南风早改弦。 
　　〖《宋史?后妃传》：高宗宪节邢皇后，绍兴九年崩于五国城，金人秘之，高宗虚中宫以待者十六年。显仁太后回銮，始得崩闻。又潘贤妃，邢后北迁，妃未有位号，帝即位，将立为后，吕好问谏止之，立为贤妃。〗 
　　论诗读画侍宸游，绝艳清才说大刘。想见芝泥红沁纸，奉华小印擅风流。 
　　〖《辇下纪事》：德寿宫刘妃，临安人，入宫为红霞帔，后拜贵妃，又有小刘妃者，以紫霞帔，转宜春郡夫人，进婕妤，复封婉仪，皆有宠，宫中号妃为大刘娘子，婉仪为小刘娘子。《志雅堂杂钞》：李伯时卢鸿草堂图，曾收入高庙刘娘子位者，有“奉华”大小二印。〗 
　　内家善谱玉靴笙，敌国传闻想艳名。立马昊山缘底事？新词休怨柳耆卿。 
　　〖《德寿宫起居注》：太上召小刘贵妃独吹白玉笙，霓裳中序第一。《金小史》：金主亮曰:：“向者梁说尝为朕言，宋有刘贵妃者，天下之绝色也。今一举而两得之，所谓因行掉臂也。”又初亮遣施宜生往宋为贺正使，隐画工于中，密写临安之山湖以归，亮令图为软壁，而图己像策马于吴山绝顶。是时已有南窥之意，及闻人唱柳耆卿《望海潮》曲，皆钱塘景物，亮闻之大喜，遂决意南征。〗 
　　贤志名堂意自忺，暮年底事反生嫌？敕追告命非常制，此举当时似过严。 
　　〖《宋史?后妃传》：宪圣慈烈昊皇后，取《诗序》之义，扁其堂曰贤志。又才人李氏、王氏俱明艳，淳熙末，上皇爱之，及崩，宪圣后见二才人，每感愤。孝宗即追告命，许自便，盖非常制云。〗 
　　预择元良降德音，婴年调护孰堪任。婕妤招手天颜喜，默喻君王付托心。 
　　〖《宋史?后妃传》：张贤妃，建炎初为才人，有宠，进婕妤。帝欲择宗室子养禁中，辅臣问帝以“宫中可付托者谁也？”帝曰：“已得之矣。”意在婕妤。已而伯琮入宫，年尚幼，婕妤与潘贤妃、吴才人方环坐，以观其所向，婕妤手招之，遂向婕妤。帝因命婕妤母之，是为孝宗。〗 
　　郭琼琼与许柔柔，艳舞娇歌乐燕游。德寿起居留记注，南朝天子本无愁。 
　　〖《德寿宫起居注》：小刘婉容进自制(十色菊》、《千秋岁曲破》，令内人郭琼琼、许柔柔对舞，太上并以琼琼、柔柔两内人赐官家，上再拜谢恩。〗 
　　受册长秋翟茀膺，异光穿室记休征。最难介弟敦清节，劝易糟糠竟不能。 
　　〖《宋史?后妃传》：孝宗成恭夏皇后之生也，有异光穿室。又其弟执中，与其微时妻至京，宫人讽使出之，择配贵族，执中弗为动。他日后亲为言，执中诵宋宏语以对，后不能夺。〗 
　　慈俭先教减膳羊，故衣何异曳绨裳。崇谦远侈垂明训，令德端宜匹寿皇。 
　　〖《宋史?后妃传》：孝宗成肃谢皇后，性俭慈，减膳羊，每食必先以进御，服浣濯衣，有数年不易者。弟渊，后尝戒之曰：“主上化行恭俭，吾亦躬服浣濯，尔宜崇谦抑，远骄侈。”〗 
　　君臣鱼水乐相羊，良酝珍肴出尚方。纤手玉杯频酌赐，新歌重按聚明良。 
