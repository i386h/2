<!-- { "loadSidebar": true } -->
　　续大家之训顾息女之未能读东观之书羡名郎之有立縁防集一言之作戏偶谐和二姓以成欢某次女妙恭弱质幽闲苐守荜门之陋伏承令嗣秘读妙龄秀发早参蓬阁之华猥承致于雁仪岂特稽于鳯卜寮同三舘虽序龄齿之絶殊宴共一樽尚论文章之相益
　　回礼书
　　伏以世传鼎轴夙仰韦平之门好结丝萝慙非秦晋之匹屡勤敦谕不敢固辞伏惟某人秀发天资美由世济而息女某人维遵姆训未习妇容辱嘉币之相先拨寒宗而有腼玉台下聘获窥温峤之风流竹笥遣行苐愧叔鸾之清素有少薄物具如别牋
　　回礼书
　　言念礼本为昏是为万世之始人惟求旧实交二姓之欢荐辱好逑钦承髙谊某第几女含饴钟爱粗闻女诫之词伏承某人第几男禁脔称珍夙蔼士林之望袭吉占于鸣鳯追妙誉于乘龙嘉命难违欣悰増激
　　定亲书
　　言念愿听月评稔闻风范辱在美仁之契宜先嘉耦之求某第几男少习义方粗供子职伏承令长女小娘子防闲内则克着妇仪敢因媒妁之词遂缔婚姻之好仰遵慈训钦伫好音
　　定亲书
　　言念二姓之好盖重于婚姻四海之人孰非于兄弟惟是赘居之俗出乎覇世之余然义士防或非之故流风犹有存者某侄某防孤自奋结约忘奇几同蜀客之倦游屡叹冯生之无室伏承令女幽闲秉节孝养腾芳待冀缺以如賔谅谐素志嗣中郎而传业岂废初心敢托良媒愿闻嘉命
　　系臂书
　　字挟风霜坐愧传家之术业名知草木夙钦奕世之声猷兹实出于夤縁得遂申于盟好恭惟亲家将使团练令女小娘子早闲姆训式宜许嫁之剪笄而某侄孙初涉儒流行且成人而及冠肆媒斧之得请协占鳯之告从感佩之诚敷宣奚罄有少防币録在别笺
　　答求亲书　　　　　　　　欧阳彦成
　　鸡犬相闻多被亲仁之徳丝萝有托敢辞燕婉之求过防雁币之勤式叶鳯占之兆仰攀髙援卓哉韩乐之邦退省寒门曽非齐大之耦敷宣罔既感佩良多
　　送定书　　　　　　　　　　呉元吉
　　勤水寒乡浪继延陵之礼乐童山名族聿脩常得之公忠偶縁冰上人执斧以伐薪黙契月下老结绳而系足卜云其吉已叶鳯占礼不可虚用伸燕币有少仪物具载别牋专状启闻伏惟照察
　　送定书　　　　　　　　　　呉元吉
　　居聨里闬声华未齿于崔卢势隔崇卑匹敌敢当于秦晋岂意谐占于得鳯遽闻冒庆扵乘龙伏承颍川大中学士令女小娘子承顺多仪缡装已结小侄庭谆虽笃裀座未升偶资齐麯之和遂致楚萝之美谅非素知之可取方期辞大以图安深愿夤縁预告休于月老成兹嘉防爰有兆扵冰人虽曲礼之三千隆于合好湏纯白之五两用以将诚谨列敷陈殊増悚愧
　　送定书　　　　　　　　　欧阳彦成
　　里闬甚迩鸡犬相闻惟声气之相同故婚姻之敢议某以第几男某年将逾冠中馈尚虚伏承太厚亲家小娘子姆训素敦妇仪夙着既荷鳯占之诺用申雁奠之仪有篚筐箱委扵庭下谨奉状上闻伏惟昭察
　　送定书
　　枌榆甚迩鸣未隔于一牛草木本同馈因通扵双鲤不弃绵绵之瓞愿歌灼灼之桃某以某中馈久虚莫偕奉礼伏承令女小娘子内则素习宜遂有家谨卜良辰用伸言定有少防币具在别牋
　　送定书
　　族系延陵常恨孔门之未振望髙颍水毎钦虞侯之克昌方愧忝扵眷间敢希聨扵姻契况小男未能用于文史而令女已悉喻于训章岂非小郑之资获奉大齐之耦二姓合好重诺奚啻于千金六礼内成入币庸遵于五緉式涓谷旦恭致防仪
　　回定书
　　太伯封吴淑气久沦于寂寞混元指李僊源犹袭其芳芬合二姓以成亲结百年之眷爱恭惟某人长孙学诗学礼早通六艺之文某季女无非无仪素稔十箴之训既防采菲固愿依松契彼鳯占卜云其吉粲然雁币敢不拜嘉
　　请媒书　　　　　　　　　　汪元吉
　　丝萝弱质倚乔松而遂髙蚊蚋防躯附艮骥而能逺不愧蓬茅之陋輙攀阀阅之崇伏惟颍川大中学士令侄女小娘子夙亲姆训素着徳容窃睹椒花之颂词复觊桃源之晏遇念礼行于汉莫重知名而官设扵周犹敦判合尚期金石与结鸳鸾
　　请媒书
　　引线因针言闻信史伐柯匪斧永播风人事傥借于夤縁理必资于介绍某以第几男某方从外傅未卜嘉姻伏闻某人第几小娘子令徳中淳婉容外淑早佩闺门之训素闲苹藻之仪欲结潘杨二姓之欢必假媒妁一言之重輙于将命恭俟报音谨启
　　请媒书
　　伐柯须斧引线因针若匪千金之言曷结二姓之好恭惟媒氏八安人蕙兰育质氷雪流芳早归诗礼之家夙擅闺房之秀某小侄某虽逾壮室未克成家伏承某官十娘子绰着妇仪夙遵姆训既四徳之兼修谅五长之可称敢以衰宗仰扳髙援谨具启以闻伏惟照察
　　婚书
　　聚星旧族愧阀阅之已零观乐名家想风流之尚在輙縁乡里之好得议婚姻之求某以小侄学生某虽诗礼之粗闻奈苹蘩之乏助伏承令侄女小娘子婉容外淑懿行中纯吉既叶于鳯占礼用申于雁奠有少礼币具于别牋
　　婚书
　　居连一舍岂殊桑梓之阴心同二人雅契金兰之好庆夤縁之有自顾欣幸之何多某女素闲姆训无非无仪某男早就师模克岐克嶷正三星未在于戸适毖水肯流扵淇礼云礼云爰奉丝纶之五緉乐只乐只永坚盟誓之百年
　　婚书
　　一从攀附既叨邻烛之分岂料夤縁申以秦婚之好虽金兰之雅重视珠玉以増羞某长孙碌碌无能祗循弓冶伏承某官令小娘子喧喧腾誉独秀闺房辞已籍于蹇脩诺况防于季布卜云其吉固无俟于抵龟礼不可虚曷敢忘于进雁谨奉启以闻
　　婚书
　　摽有梅诗人所咏欲男女之及时咸其辅易卦之辞重刚柔之相感某几男某学诗学礼粗守师模而令女小娘子采藻采苹夙承姆训今早聨于亲契愿遂结于华姻媒妁通诚既钦承于重诺金兰讲好庶无负扵曩心輙有薄仪裁于别幅
　　婚书
　　声名无似已惭曲逆之长贫縁契有开复谓冶长之可妻重眷丝萝之结益増葛之荣喜托冰清愧非宅相某长孙某年逾志学幸逢系足之老人伏承令孙小娘子思妙组文许射画屏之雀目聨亲实旧讲好惟新二人喜荷于同心两喜无烦于溢美念信者言之瑞当不食言虽礼者币之将当先纳币用陈菲薄庶表悃悰
　　婚书
　　梅花示信岭头通交好之诚桐叶题诗楼角记合欢之事纳采虽由于邂逅牵丝尤属于夤縁伏承某人夙整闺仪词正工于咏雪某男粗遵庭训才莫擅于凌云偶逢柯斧之良幸缔金兰之好射雀漫夸于有中委禽窃愧于无仪未具鉴台曷追攀于温峤难寻玉杵敢希冀于云英深防季诺之曲从直指千门而征贡红缗既急犹嫌上钓之迟青虽遥尚想遗香之近
　　代姜寺丞回史丞相府定亲书　李汉老
　　相门出相方托身槐棘之阴丞壁负丞敢妄意松萝之附防以贵而下贱聘不腆之若人激福甚荣省心知愧恭承某官阶兰堪佩足继史鱼之风而某女涧藻可湘粗闲姜鲤之教屈礼百僚之重好合二姓之欢君子不施其亲已敬佩鲁公之训公侯必复其始愿益绵魏国之封
　　初婚回书
　　观书月下喜闻得妇于防年折栁门前幸获问郎于同里况龚黄并髙于地望宜朱陈亦缔于世姻令男已学吟龙茂着奇童之誉小女喜占鸣鳯愧无防妇之词虽嫁娶以长大为期然男女之婚姻贵早荷不弃长干隣近之陋愿早谐云郎年少之期好音速报鳯楼人此正嘉壻青春早作蟾宫客当继前脩






　　五百家播芳大全文粹巻八十六
　　钦定四库全书
　　五百家播芳大全文粹巻八十七
　　宋　魏齐贤
　　叶　棻同辑
　　赋　颂　诗
　　生辰
　　上文太师寿山赋
　　副墨之子游于揺荡之涂适夫轇轕之寓崇山巍巍平原膴膴仰观形势之嵯峨俯属品彚之繁芜怵心骇神悸莫能殚所以适遇诸先生而问之曰此何境也试为我言其崖畧先生曰唯唯子独不闻有所谓寿山者乎夫寿山之境也嵸巃防嶫嵣防盘纡旁接轩辕之土壤下临汪氏之龙鱼周回广袤曽不知其几千里徒见夫南极起轸六度有星扬辉而灿灿者正照乎其墟瑰琦昆阆巍蹑蓬壶丹丘崷崪以连镇天封屹而扶舆上平衍而广莫下峭崿而﨑岖瑶花爆濆其隈丹溪滂濞防其隅荡邪之泉毖涌而甍滴青岑之封涓涓而潄珠其植物则圆丘之竒木钟山之灵芝大椿擢榦而防防蟠桃结实而离离朱桂折茎而黝□丹荑布叶而芳菲鬰根茎之万种常耸干而葳蕤其动物则有游莲之龟栖松之鹤灵乌堤堤而三尺瑞麟彬彬而一角琴高赤鲤漾波而泼泼女仙白鹿走圹而濯濯竒毛翼羽之缤纷充牣林峦之緜邈其药物则有赩炽之砂郁毓之蜜石芝之流英玉膏之沥液昌永练色之蓬蔂安期固形之玊石集诡类之瓌竒想神农之未识其间则有银台金阙石室云宫文宇嶪嶪而动汉飞櫩防防而凌空视倒影之釱列浮蠛蠓之防茏游其门者踪希乎二老憇其宫者齿迈乎五龙乔松之俦雍容于其庑千嵗之孙孩嬉于其中吾子果亦有意窥其藩篱而一观乎于是相与排玊戸飏金铺开珠阁对绮疏偶列真之毕集获凝睇于踌躇莫不防灵夀之杖防不死之床履阜乡之舄居白蜺之堂或眉连而长睛或目方而乆视或炼形而有常或变色而无止或掌摩乎铜人或云生尧之丙子襂洒羽衣闯然填委名氏安能以周知仅识数人而已廼揖副墨子遥指而告曰彼垫然被髪而立于独者老也彼暠然戴胜而济万世者西王母也彼千二百嵗而形不衰者广成子也彼上及有虞下及五伯者彭祖也彼色若孺子者女偊也彼形若处子者藐姑射之神人也中有一人焉徳宇晬穆道貎轩昻气玉温而郁郁骨山峙而堂堂服衮冕曵绣裳执植圭佩玉章溢朱顔而不老揖仙客而徜徉者吾子亦曽识之乎副墨子竦然而观粲然而笑曰此非吾皇祐太师相公欤何其出类防萃耶敢问太师逰遨于此而不厌者岂无得而然哉先生曰亦知其故欤副墨子曰我其意者水虎火龙交结乎广廷之宫七还九返而葆其真乎奔日余圆光辉五色嚅哜日乆而光其神乎名标天防人天环仰逰于沙笼之邃逾乆而逾新乎先生曰此亦何足为太师道夫太师之徳业大矣羙矣孰穷其源髙矣逺矣孰议其捋如山之峻如地之方如海之量如云之章乗半千之运依日月之光作傅説之霖雨全姬公之斧斨运机衡于掌握制四海于一堂賛皇明于旁烛增光烈于焜煌放黜嵬登崇俊良礼乐着法度彰刑罚措纪纲张仁渐义摩春雨秋霜学校如林弦诵洋洋拯哀矜于无告渗漏择于茫视一夫之失所如已纳之于隍蛮夷畏威而懐徳四海奠枕而皇皇英华浮沉洋溢八荒巩邦基于磐石之固延皇祚于箕翼之长宜神灵之扶拥歴千载之弥康永安宁于祉福与国祚而无疆所以游兹山而放旷更古今而有常者矣厥有儒林文人适闻其语辗然而笑曰然则然矣岂防其所以然哉顾顾然惊賔賔然请愿闻至论以袪不敏丈人不答俄而歌曰夀山髙兮霭白云夀山深兮青春中有人兮契天真探希夷兮复昆仑超九有兮掲乾坤干造化兮如转轮月在天兮照无垠阅万世兮湛然存于是三人意彻心通眼如发防曰而今后乃知太师经邦之勲业执国之公忠膺济川之大任致纉绍之隆功有如宸章之褒列而旌宠者特一戯之从容而胸中落落洒然无累夲恬淡而真空相与再拜而超出誓时瞻咏无穷
　　上蘓国博生辰颂
