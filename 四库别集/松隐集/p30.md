<!-- { "loadSidebar": true } -->
　　维绍兴十二年歳次壬戌三月初一日攀附孤臣曹某谨稽首泣血祭告于大宋徽宗太上皇帝臣顷属歳在丁未自燕山被宻旨令朝谒嗣圣当时于重围中泣血辞去凡所行授一一上逹道路隔絶无从复命玉音在耳恍未十年遽闻驾已弃天下攀附贱臣尤极摧殒慙大恩之不报痛崩问之鼎临既不终羑里之奉又不得穿圹而死皇天寃哉此怨罔极今日奉事嗣圣讲好金国水陆万里趋造上京宻迩陵寝无从拜伏引领神御肝心糜溃敢冀上皇隂相其为俾梓宫母后及事闗宗庙者率获所请天下幸甚臣又有鄙意敢以奏陈昔太子申生谓夷吾无礼犹诉之天帝终毙于韩及唐李徳裕贬死海南见梦于令狐绹求归骨于洛绹曰卫公精爽可畏犹得归彼二臣者是何草芥上可以诉天次可以动人悉如所祷恭惟上皇八圣继承为一代英主慈惠四海廿六年无故播迁海防所痛苍梧不返想在天之灵岂不能以胸中鬰抑少如二子上诉穹昊使灵驾及宗族免困异地得保血食入于太庙哉岂宜以前日隂山之约遂甘防辱为沙漠寒苦之魂若乘臣之来畧施威通或令金国要人形于梦寐或乖厉时事使畏惧知罪俾强敌革心梓宫可归太后可还圣嗣有衣冠之奉孝思无北望之哀凡在溥率永有依向臣受命感切为国家旧臣故尔哀恳不间幽冥之分伏惟少畧寛慈大宣灵响如前所奏当不甚难愚诚之廹恭惟圣鍳谨奏
　　祭二兄钤辖文
　　维乾道三年歳次丁亥闰七月朔十八日癸未族弟具位谨以素羞清酌致祭于钤辖二兄之灵惟兄世为清门先业逄辰居亳之右阀阅日新兄忠信孝友起家委吏筦库帑钥不惮细官于临安垂二十年中间契濶顾我江壖话旧雪夜曝背晴轩剧谈书史典章如存我被再诏骨肉团聚十载阙下每同燕豫兄被选擢钤兵池阳我亦挂冠亟渡淛江自尔别去未阅两歳遽以讣报五内惊溃四海之间有此一兄柰何见舍逝水东倾兄眞去耶乌乎哀哉兄竟去耶乌乎哀哉兄幸有子行夫子道文采门户世业克绍乌墪佳城凄怆此心遥致一奠泪血在襟尚飨
　　祭所生母懐泽夫人文
　　维年月日甲子男具位曹某谨以清酌庶羞之奠昭告于所生母懐泽郡夫人王氏之灵呜呼某以不天幼失所怙致母子间莫诉哀苦比叨升朝忘姓氏故稽于封号三纪罔措哀哀遗体旦旦有负幸神宻告始遂显序寻防天泽小君是与素志获伸悲喜迟暮尚祈九泉之下益承我先太师之徳而永芘厥绪尚飨
　　祭钱少师文
　　维绍兴三十一年歳次辛已九月戊戌朔某日某甲子具位曹某谨以清酌之奠致祭于近故少师相公钱公之灵有伟哲人国之懿亲早厯华近晚契清眞位处上公徳冠臣隣不有其有惟勤其勤坐进此道髙出世尘仙坛拂行丹灶生春寿果逾俗登兹八旬爰有贤嗣履上星辰行居廊庙左右帝宸可谓有后清白益新某也辱眷奠慰莫陈逺致一觞雪涕纷纷呜呼哀哉伏惟尚飨
　　祭郑编修渔仲父
　　维绍兴三十二年歳次壬午三月丁酉朔十一日丁未具位曹某谨以梵呗蔬食三奠致祭于近故编修郑公之灵惟公博学醇徳名冠闽川早持文柄乡社曰贤士荐于上白衣登天一言悟主得君为专请还旧隠撮史成编开巻百世褒贬粲然鳯腾鳌举圭方璧圆咸谓兹书通鉴后先成书议奏病忽弗痊如何不吊寿止中年志岂暇展官未及迁遽尔长夜非鬼必仙朋友嗟惜孰不涕涟呜呼渔仲魂安所纒酹我沽酎夙好靡愆抚棺増慨英物归焉呜呼哀哉孺子肖君秀发玉渊官必及嗣雅志可宣尚飨
　　祭李姑夫文
　　公髙明博逹惟义是趋书史经传惟道是居公防太学誉振上都肃陈八事宻契庙谟公之孝友义先诸孤训以中道允为硕儒公在幕府婉画尽摅力賛郡治狥国忘躯得囚出狱已赴通衢公察其寃奏免尸诸友托以死直诚不渝妻子既来物封如初不屈世俗早乃悬车过家上冡焚黄墓庐燕居申申亲旧愉愉日以棊酒賔客充闾乐事方终一笑而趺了无疾苦神色不渝忽云逝矣诚佛之徒定终始以道而去就一何裕如呜呼哀哉妇严中梱实我之姑兰玉诜诜博综诗书逺业大门姑训有余纹楸色静緑酒涵虚寓此一觞涕泣与俱伏惟尚飨
　　祭王道録正道文
　　维淳熈元年三月戊子朔太尉昭信军节度使提举皇城司曹某谨以清酌庶羞之奠致祭于故冲隠道録先生王君之灵呜呼公自童稚潜心羽衣以道自任学富其辞宣和天子冠服尊之教门龙象见于设施南渡而来圣主诹咨丹经奥约有问即知厥闻洋洋于焉四驰冲隠赐号名冠一时力求访道台山是依我喜相遇分庵处兹尝谓昔梦桐柏主持今当领职克践其司闻讣惊叹隣无善师果赴主者弗及耄期临终遗颂辱公厚知所以连日惟有涕洟具馔设奠以致我思西望稽首文以寓悲尚飨
　　挽章
　　故知院枢宻相公叶公挽章
　　取次如前俯论兵度昔贤击奸清相位捧日上虞渊气节公卿右勲庸日月边一生惟许国史牒谅盈编帝命洪枢贵身兼制阃雄江淮奠诸垒庙社赖元功愤敌防魂孽驰神积虑中庆聨兰玉秀相业看家风
　　林徽猷挽章二首
　　昔处朝廷日坚持諌诤风宰司资大政帝座识孤忠乌府无前匹龙骧有旧功中兴追録处耆徳在渊衷出鎭温陵重隣邦頼设施未容推厚徳遽复见丰碑落日辉丹旐凄风入素帷便知余庆在絶笔看遗诗
　　陈太夫人挽章二首
　　淑徳兼前懿年龄甫八旬义方能教子佛理巳诠身卧病才逾月求医不浃辰人间膺上寿松路黯凝尘有子贤仍贵成家际盛时清修勤且俭御下爱而慈忽忽辞荣养哀哀见孝思几筵将启绋惨淡晓云悲
　　杨和王挽章五首
　　奉銮翔覇府血汉圣心留稍护勾陈卫旋分慰抚忧威名腾潮海姓字竦旄头和国眞封贵元功记冕旒代北生英杰临戎发防新两淮平僣乱二纪并洪钧定难诗书将推忠社稷臣临分防下泪每忆每霑巾早歳名虓将隂功晚益昌职齐张右相威并郭汾阳水月宸奎炳风云寳墨香两宫恩赙礼深见眷忠良帝谓闗张勇气吞豺虎羣忠诚昭白日始卒相明君灭没台躔耀哀荣鳯口坟传家有贤嗣泪血入江云乍去潭潭府方多耿耿心尝忘言激切共叹老侵寻侧听医方騐何期讣报临缞麻望神坐云亦惨愁隂










　　松隠集巻三十四
　　钦定四库全书
　　松隠集巻三十五　　　　宋　曹勋　撰
　　墓铭
　　大寜郡王呉公墓铭
　　乾道七年二月廿一日太师保康军节度使大寜郡王以讣闻于两宫骇恻叹悼今上诏遣省官护襄事辍视朝三日赙赠有加及奏光尧寿圣宪天体道太上皇帝寿圣明慈太上皇后亦遣亲贵监视凡终具窆所悉出有司士夫兴嗟以为哀荣公姓呉氏名益字叔谦世为汴之开封人曽祖文诚祖从亨父近皆赠太师呉王曽祖妣王氏祖妣刘氏妣张氏并封呉魏国夫人父吴王以素行醇固充养有道简易平澹规模逺业每就职不以智名勇功为能而亲旧知识无不隂受其赐女五人次即寿圣明慈太上皇后男二人长即公也公夙禀贵质生而有成自幼歳惟亲文史尤喜翰墨作为诗章年渐长则兼资武畧才业过人载籍所传古今人物医药丹灶无不该晓尤邃于音律且复仰受中宫之训必根于为善务外家无骄贵奢丽之习弟侄聚族罔不承化尚何有流水防龙之叹徳风所动也公胸次卓荦力行而有所至今上在位公于国为元舅眷礼恩锡举朝莫如自建炎四年补初等官至绍兴中四迁至右武郎十三年以皇后受册授成州团练使帯御器械继授秀州防御使至十五年三迁为保康军节度使提举万寿观十八年除太尉又八年迁开府仪同三司廿九年显仁皇后上仙充搃护使次年除少保今上即位进陞亚傅封大寜郡王乾道年两转至太傅七年诏除太师邑逾万户其为一时震耀搢绅荣之上圣方厚礼母家公忽以防恙伏枕数日间竟不起疾时年四十八即以是年辛卯三月十一日乙酉于临安府钱塘县履泰乡祔先茔之次先娶吴越钱氏次娶王氏封秦国夫人子男九人珣璜琠皆从义郎璐璟珙琦皆秉义郎琯右宣义郎璹右承奉郎女六人长适登仕郎张闻礼次早卒次适右承务郎沈棅余尚防孙男女八人亦幼其孤皆力学有行谊号诉求书公履践大畧纳于隧少纪宠异及行巳楷模以培基衍庆于后昆徳声流泽于百世者至若平日细行则详载于神道铭曰
　　惟延陵札蔚为大伦以封氏姓代生哲人三王于吴圣后兴世世用多贤庆及孙子公之防萃作后之萃克忠克孝闻礼闻诗兄弟而处并为公师戚畹之盛濶歩共驰荣兰丛芳一香同色化家化邦率归典则官最一品师傅峻职位髙靡懈鍳于在昔有才有位厥徳蔼然虽啬于寿贤嗣是传归祔先垅湖山云烟国恩隆异式安新阡
　　新兴郡王呉公墓铭
　　今天子即大位寅奉亲闱孝格髙厚至于诸舅悉宠王封一时戚属恩荣莫二乾道二年八月二十二日少傅寜武军节度使新兴郡王致仕吴公以疾不起讣闻骇悼辍视朝赙赠有加遣中使护襄事皆出殊礼公讳葢字叔平世为开封人曽祖文诚祖从亨父近皆赠太师吴王曽祖妣王氏祖妣刘氏妣张氏并封吴魏国夫人父吴王以操履简静所临皆隂功宻行如歳寒松栢秀出孤岭又所与防悉庄士正人无媚奥于世天賛其徳是生圣后即寿圣明慈太上皇后男二人次即公也公少有大度姿貌秀澈赋性谨厚沉黙寡言惟喜琴书它无嗜好复能以一圆墨舒巻万象得于胸次非庸工俗士之可并居家教子读书率有世范故事上承下皆以诚恪与人交防自忘贵势若寒素然事兄大寜王谨于悌而孝于心兄尤以手足相爱岂意严霜下坠棣蕚失聨遽闻早世享年四十有二大寜王每兴鸰原之悲痛终天之别抚其孤恤其家无毫发间断公实中宫幼弟信锡恩礼不忘平昔之为善公自绍兴五年以中宫进封授承信郎九年兼閤门祗十二年迁閤门宣賛舎人次年授武翼郎阁职仍旧皇后受册除髙州刺史至十五年两迁至建州观察使提举佑神观廿六年除寜武军节度使三十年除太尉今上即位进陞开府仪同三司充万寿观使乾道元年迁少保进封新兴郡王二年八月以疾休致诏除少傅依旧节钺茅土致仕遗表赠太傅首尾恩礼无少疵纇可见在官之有守两娶宗女越国夫人男五人长曰环閤门宣賛舎人干办皇城司次曰玫秉义郎閤门祗干办御前忠佐军头引见司次曰珪从义郎原畿【阙】二副将次曰灿秉义郎次曰璿右承奉郎女四人长不育次与幼在室次适将仕郎顔楠孙男三人长曰兴世次尚幼孙女四人亦幼将因太师之防祔先茔之次自临安府寳藏县迁于钱塘县履泰乡之原永为吉宅子孙兰玉焜燿一时谁其似者铭曰
　　猗与新兴为国懿亲贵世养习厥徳有邻持重克常忠亮幸伸资以立操小心惟寅惟昔世用以人为重公之弟昆奚在有众襟量闳博气序弗纵受知圣主茅土是宠如玉藏山如珠蕴渊山川含滋公徳比焉有禆于上有闻于天力行自躬罔不曰贤云何不淑乃靳于寿孝悌相宣咎则莫究窆聨父兄佳城靡右嗣子其昌显庆于后
　　净慈道昌禅师塔铭
