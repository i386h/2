<!-- { "loadSidebar": true } -->
　　东征始议士大夫竞曰灭此而后朝食曰使片□不返私心窃以为未易今兵挫饷艰当事者如骑虎不得下而向之言战者亦不敢辄变其说士大夫相与忧之未知所税驾也闽中远不能详闻是以负奇而思贾勇者翘然有吞鲸鲵之意耳 

　　○报梅衡湘 

　　东事茫无了期更啧有烦言将安所决筴乎弟之愚昧始终以为朝鲜不宜救夫救未必完也而我先敝不救未必亡也而我则完入井从人佐鬬自伤今直坐此耳丈以为何如 

　　○与史联岳 

　　白下故佳山水凉秋久霁风景可人日行九陌不异西山道也惟是同里寥寥同词林者独毅庵丈而复转去每感离索弥想清芬矣 

　　○报吴鳯麓 

　　仕宦固称畏途大才负诎造物寔为之然尝见敝乡张惺吾先生旧乌程令也后佥宪粤西大计以酷去而其人第介而严耳岂酷哉及其里居安贫守道非其人不见非其义不受殁而社之人相与塑像而尸祝之黉宫祀以乡贤粤西列之名宦繇此观之人品官评自有定论即诎于仕而伸于乡郁抑于生前而昭揭于身后吾辈惟有自修自检退而弥励穷而益坚如是而巳 

　　○报陈怀云 

　　不侒尝谓文体之正固在棘闱而尤悬于督学盖督学譬之场师也棘闱则求木者也藉令场师所树非楩柟■〈木巳〉梓求木者焉得楩柟■〈木巳〉梓而收之势不能空手归则所收必杂非不欲得羙材也所树者此耳 

　　○报周敬舆 

　　仕宦要清廉足下所处宜倍加刻苦仆为司成时国簿宋君始繇训导来任仆一见为尽言顷宋□别驾矣宁国颜照府亦瓜葛亲常与仆讲谈今□宁国大有廉声以亲老乞休而当道不忍其去安见廉吏之不可为也足下起家既非二君比诚砥砺何患不足以自见 

　　○与郑渭初 

　　门下为贵邑破荒今下车里门足称昼锦惟是吾郡日侈日浇在贵邑犹有未散之朴而郡中缙绅众矫枉为难贵邑耳目颛倡率易培其未坏而遏其将然在门下此行耳 

　　○报黄受我 

　　向覩鹾台荐章若弟先容不但渠撞了大岁□□掩别驾之美即今郄引退而当道不舍亦可见公心公论岂旁人所能庸力也然弟当丈始补姑苏为丈决策虽丈为仁繇巳而弟亦窃自附于赠人以言者矣 

　　○报胡葵南 

　　益都少激弟固知郡伯调停不能无费心留都郎署尚有欲抱薪救火者弟以为无益而重为　圣德累以不佞之言而止事有名美而寔不利于国者清议之所与而老成之所踌躇而却顾者也 

　　○报徐玄复 

　　承教岁办无阙则责有攸归矣礼部岁有拜裨出表湔除祭坟之需铺行称累者不佞一切取价自办今以为令而礼部与铺行绝矣他署如太学亦将行不佞之说此外未之知也然鹿兔非城市所有或谓不能不倚办于虞人万不得巳则取之无赔累收之无留难亦何病者高见别有处法更望见教 

　　○奉申瑶翁 

　　昨　上霈然从中降　旨选婚行取所为□□□遴台省周悉慎重其臣莫及而不以□聒得□□此矿店之罢亦将可冀惟是东师往而不返谈者援引淮蔡以数万人之命为小衂以数百万之供为小费以议撤兵为本兵之党为奸臣贼子老师睹此得无张目乎 

　　○报曲带溪 

　　战之难盖亦易知而轻言战者以英锐之气乘其好胜之心而藩篱之说误之也弟窃见中国不与异域为唇齿我之安危不系朝鲜之存亡朝鲜之存亡又不系于我之救不救而智钝才弱从来不敢易言天下事秦邮语次不觉吐其胸臆而长者以为知言过矣 

　　○与沈雷门 

　　留虞政剧其在今日尤须得老成为之调度专职一意自与代庖不同不独某有弛担释负之隐衷二三郎署有所禀承而百度得无丛脞此其幸在起曹者尤大耳 

　　○报杨止庵 

　　圣贤学术袛是躬行实践即讲学亦讲所为躬行实践者耳如夫子与顽子讲非礼□□听言□□仲弓讲出门如见大宾使民如承□□巳所□□勿施于人与樊迟讲居处恭执事敬与人忠与子张讲忠信笃敬如此等语至为笃实学者但当诵法孔氏佩服语孟检饬身心言行而以之齐家治国此之为正学乃近来学者专为空虗浮游之说置语孟不谈又或援语孟而傅会以空虗浮游之说及考其行则有背驰之甚者邪说诐行转相煽诱世道人心安得不壤某往岁北京见新进士言罗公子讲道而抽丰犹未识乃翁之学为何如昨读大疏备悉罗公生平此其人易知其学易辨与杨墨卿原似是而非无举无刺者不同而尚有为其所惑尊为圣人尸而祝之者何哉大疏盖不为文体直为道学而发正大严毅有裨于世道人心非浅鲜也 

　　○报杨止庵 

　　承翰教剖柝真妄而证之交际取与处巳处人之间实学笃论有益世道与不分真妄而槩指以为悟道者虗实相去远矣盖佛老入门勤苦过于吾道及其做就然后直捷快活而彼特了其一身如尊教所谓自私自利而巳使天下皆佛老宇□无人支撑将佛老亦不能自立然彼固自清虗洁净真真实实超出尘壒之表故谓之出世使人能为真佛老亦何病焉而今谈佛老者实汨没于声色势利而借无着不染以文其私则妓坊酒肆皆是般若玄关如此而称为易简直捷可以悟道入道人孰不乐而趋之盖名儒而学佛老名佛老而实声色势利不但儒伪并佛老亦伪也孟子辟真杨墨翁今辟伪佛老某所以读大疏而击节以为障川回澜不可无此疏矣名教所关何乡先达之拘又何伤嫌之有乎 

　　○启朱相公 

　　古称霖雨自天兴云自岳顷荷　温纶能忘所自不肖某荷　圣主高厚之恩感老先生国士之遇岂不思报効以去为高顾不得不去耳无庸某多陈惟老先生设身处之当去乎尚可未去乎老先生爱某放乎不放乎诚慨然放去可以伸言路可以息纷纭可以便廷推可以全某硁硁之节得比为人可以延某不肖之身不至客死即大僚之气亦因而稍稍振作人不敢以顽钝相轻夷此其所系良亦不少老先生谓放某恐失公论夫公论出缙绅今公论巳如此矣即放去而人有问者老先生但应之曰非我放之也非我放之也不将有任其责者乎小疏巳再上如蒙送拟万乞拟放即如故事病痊云云足矣仍求一揭赞决曲成某抚臆论报誓肌及骨未先朝露报效尚有期也至于朝鲜筵宴仍求别遣病苦中省得一辞少免累牍临楮不胜恳切之至 

　　○答何婿 

　　接来书具喜平安而所谓入潜入澹则圣贤工夫加于功名一等矣就贤婿而言一意勤学如董子下帷发愤潜心大业三年目不窥园之谓潜恬静自守厌繁华耻躁竞业之工拙反之巳试之取舍听之人即见有幸进有苟得而不以动其心之谓澹如是而遇试则赴得乃吾能自致青云之上不繇系援何其光明不得则或降才之殊或赋命之啬亦何愧歉盖功名之会何尝不当赴惟恶夫苟且以赴之者耳今世之子弟不恃巳而恃人而其父兄则不量子弟之敏钝敏者不教之勤学钝者不教之安分而为之请托甚乃为之作弊至有后来考败而为之求复当日弊露而为之营脱为子弟作牛马而教以穿窬彼皆做官有职之人家庭如此何以禁人请托何以禁人作弊风俗如此安得有贤士夫有佳公子来书言乡之亲友称主司滥听纳人士趋径窦诮吾婿不赴功名之会甘自暴弃此抽丰客佞媚者其说在公子之功名而其意在尊公之馈赠不然亦市井俗人语耳试问所谓功名之会操何术赴之而所谓暴弃者有才不学之为暴弃乎抑有势不使有弊不作之为暴弃乎吾婿胸中尽明白笔下尽清秀其为计袛当视师取友读书会课如尊公曩与仆及春谷一辈相与切磋故事以此进取亦自可望于尊公欲其携家跋涉数千里之长途寘之宦邸所见者案牍所闻者发放所与处者家人所陪侍者往过来续之抽丰客无师友无课程时亦披书而作辍多时亦作文而观摩少此其意似专为尊公管家陪客置功名于身外者抑或以科第难于世济陇蜀不再望熊鱼不兼得则仆常以语舍弟知止知足又一说也若以卤莾灭裂之学而又操功名进止之心直俟试期驰而赴之以父兄为介绍以尺牍代艺文兴言及此亦丁哂矣故慕功名则莫辞勤苦惮勤苦则莫谈功名惟有此两者此外即入监一节不愿吾婿为之吾婿中子但求尊公授产择其明白者食租衣税力本节用公赋不逋与人无竞于身让路不枉百步终身让畔不失一叚如此亦足以免矣因来书潜澹之说故辄极谈之今世俗家庭师友之间绝少此议论而来书所述亲友猥琐之语熏蒸汨没沦肌洽髓即有才子弟亦既与之俱化故荀子曰闻见之不众议论之卑耳如不肖此论窃以为世不可无而在骨肉至亲尤不可不以此示之 

　　○报宜春张大尹 

　　吏事亡奇亦秪是祷雨祷晴议赈议贷而归之洁巳爱民如来教而巳不佞荐士得贤者为国家尽力生民造福则不佞所为分耀割荣盖愆补过实在于此喜可知也 

　　○报吉安张太守 

　　南都风景甚佳百需皆便其相宜过蓟门苐值大计且辄代庖清闲之福竟为造物所靳耳腆贻袛拜泰和鸡四只医家言一只可疗一病今将次第属餍之令弱体□疆以彰二千石之赐 

　　○与窦淮南郡侯 

　　下车以来清操惠政播在人口幸哉吾郡有福星矣顾今矿税使出得无骚动势既不可止则所为调停镇抚之者良多苦心而至于以瘠薄椎鲁之乡而有繁华浇漓之习士寡廉靖民不俭勤此其患非矿非税而有甚焉力行教化旷然一大变其俗亦惟羔羊之大夫是赖耳 

　　○报王肃卿 

　　考语禀谢二节诚欠周全然公操守无瑕上官一访愈以暴白袛恐不能行取显陟若公之官可保无恙仆平居所以相戒勉者正防有此风波不易摇撼耳第安心如常守官奉法前程分定命里尚有某官未做几年仕路未了人无如公何即中谗以去亦何愧怍更不必向人求请也 

　　○报申老师 

　　某向读书至所谓以义为利何必曰利者犹以为圣贤之恒言及今见时事乖张海内骚然盖起于言利而其害至于如此顷临清之难窃意或可以有所感动转移竟亦未见则轮台秦誓更俟何日今惟有祝天祚宋而巳每卒业纶扉奏草始信老师经济遭逢之盛固不易及也某迂遇无当久在门墙老师所知蒙被栽培逾涯溢量更无厚徼之理惟是不敢倍违诲训隳玷身名则隐衷所自矢以酬　主德报师恩者耳 

　　○报申美中春元 

　　帖括虽日新日变然竟不离古雅既得手后袛是执此以往得时则驾耳若屡迁数易恐反失之不佞未子怜不佞者辄教以方不佞辄受之而未有验故曰大道以多岐亡羊学者以多方丧生是亦举业之喻也曩劳于摄官又劳于大察数月来始闲方蓄艾计顾其绝续有命存焉矣 

　　○报何师尹 

　　仆起家本贫归根复命亦不欲离贫之一字今俸薪外无他吃着外无余过此以往如是而巳鹤补非三品服不敢庋置之虗嘉惠 

　　○报保定汪太守 

　　大学言亲民古人下车问民疾苦盖惟与民亲而悉其疾苦之所存然后我得而为之地如医者问病审症药乃可施至于求取欲寡勿出票以生需索之弊关给欲快务面领以防侵克之奸而又时时召至案前询问有需索侵克否推此而行则亲民之说也不佞曾摄他署稍用此意人或以为失体不佞则谓宫体安在惟为国为民斯之为体苟于国有补于民有济吾不知其它矣 

　　○报松江张宿甫 

