<!-- { "loadSidebar": true } -->
　　蓟门在望塞上金皷旌旗犹然依稀耳目每窃意方今边境有久安长治之效而不烦士马帑藏之费者孰踰蓟边哉辽东时　奏捷矣而将士未免于疲困宣大通贡市矣而供应更烦于措处若蓟镇则有宣大通贡之利而无其费有辽东安攘之实而无其劳兵法所谓不战而屈人之兵善之善者也他日麟阁云台之图画计无有踰于　门下者非佞非佞某疏庸菲质往辱共事地方幸获荆识私心向慕视昔有加然区区伎俩难逃洞鉴不意误蒙　拔擢谬叨内转涯分已踰深切竦愧 

　　○荅傅龙岩书 

　　顷有借　重延绥之　命边镇得人长城可恃凡在缙绅靡不浣慰而况某辱在知爱之末喜起又当何如耶荣行在即光范日远握手又未识在于何时何地辱不鄙弃重承雅厚何以当之使回草布　谢 

　　○与陈瞻岳年丈 

　　曩　京邸给假南还重辱　高谊至今铭勒宣云借按丰采凛然塞下生色不谓风波潜骇危机密发遂令兰苣倾顿松栢移植斯昔贤所以??木惕于长衢按辔而叹息者又何怪焉小仆过卢阳知　老丈有亲之丧远弗能致慰私歉甚歉甚偶乘　沧源老先生来便敬勒数语奉　候西望　芝云临楮不胜翘首之至 

　　○荅许淮江年丈 

　　弟叨辱年末又追随　台从之后者岁余诸凡伎俩难逃衡鉴顷者误蒙　嘘植幸获内转实踰涯分深自惭恐更辱　瑶亟远颁诲谕曲至不肖如弟何以承之愧竦愧竦人回草率勒状布　谢诸不一一 

　　○荅武毅庵书 

　　往岁　京邸一晤幸得瞻承殊深浣慰自后音书阻隔无由奉　候通家情谊缺然抱歉弥甚　令兄老师一代名臣乃几不早断本不先定致令　君门受祸衅孽弥增柰何久之持议自定即　门下心迹自明又奚俟鄙人喋喋耶 

　　○荅游静宇书 

　　贵治近在　畿南虽不获亲承　左右然芳郑远轨素重舆评恭审报满及期忽忽三年捷如转盻勋劳茂着于边关才望夙轮于推毂即日当事者具　闻定有殊擢借临重地需次以待　督抚之寄匪佞匪佞弟碌碌庸流顷者叨冐内转实踰涯分过辱　记存重承　腆惠其何德以堪之人便肃状布　候诸不能一 

　　○荅王继翁书 

　　春间幸一捧　杖履得叙久阔伏蒙　垂念旧雅返承　欵厚感切心勒念　翁忠孝大节简在　帝心旧矣即不肖瓦?微音曾何足禆黄锺大雅之高韵哉乃辱不遗更烦牙颊愧甚愧甚方今　仕籍一清人惟求旧庙堂为　社稷至计必当为天下得人　东山之卧恐亦不能久也瞻望　台光临楮不胜依恋之至 

　　○荅王槐亭书 

　　往京邸匆匆奉别莫由一展私衷殊增愧赧奉违又将朞岁翘首　畿南企仰如何近读大疏三事皆　国家大计此可觇经济弘才矣敬仰敬仰　朝事俱彻邸报中不敢多嚽吾乡??尼运未除廖落为甚柰何远承　翰教深感　记存人回肃状布　谢诸不能一 

　　○荅陈我翁书 

　　往承　心膂至教铭勒在衷第自分疏庸安敢过望不谓谬辱　推及实处非其据也边事孔棘　尊体过劳然烽燧不惊生民乐业地方禆补良多矣　翁荣满在即资望独深内台风纪属望尤切瞻望宣云不胜翘首之至 

　　○与王华恋书 

　　敝府处省会最冲而土瘠民疲诸凡赋役颇费撑支以故条鞭之法公私穪便　老公祖洞烛民艰政成画一闾阎阴沐　德惠良多矣近览　奏揭知　宗室溷??卖清严殊为可异第不有密令何以彰伯起高风哉敬仰敬仰舍亲杨挥使讳应干盖家外母之亲侄也以袭职抵京业已领凭到卫本官青年美质志向不群向沐　台下作养且近日在京比试首列荐剡将来必有大用者百凡望　提携而玊成之万万临楮不尽所言伏惟　台亮幸甚 

　　○荅刘凝斋书 

　　某驽骀下乘年来荷蒙　庇策兹者冐叨一转自惭非分方切竦亥乃使来辱　手翰下颁顾某不肖何足以当长者之记存哉闻敝省年谷颇登盗贼自是衰少第改折近议大抵通行虽省起运之劳而折色似亦未易课督此在　台下自有斟酌又何事喋喋 

　　○荅穆龙峯书 

　　贵治当三吴出入之冲一切赋役人情最难调剂　老丈履任以来百废俱兴四民胥戴诚光掩前人而后来无继者此皆得之碑如此非敢以套语相謏也弟碌碌庸流难逃衡鉴顷者误蒙　嘘植滥叨一转风尘阻隔欲修　候无由人回肃状布　候诸不能一 

　　○荅詹鲁泉书 

　　昨岁　台从抵　京适不肖执役竣事之时方在杜门且维时更患背痛服药无效心绪靡宁精神疲困即沐爱如　台下亦弗获一躬承自知疏旷无所逃罪乃远辱　记存重承　翰教诚感激不能自喻顷叨嘘植幸获内转自揣实踰涯分知已何以策之 

　　○荅龚怀川书 

　　奉违日久殊切　瞻依顷读惩贪大疏诚足廉顽立懦景仰何如弟菲劣难逃　洞鉴席教庇叨冐内转方自惭竦乃远承　翰教感勒在衷匪言可喻 

　　○荅刘凝斋书 

　　承使抵京拜领　手翰知　台节已按洪都殊深浣慰江乡素称疲瘵更闻今岁多雨兹得　仁明兼至如　老公祖在上诚士民之福也敝省钱法闻已通行深为便益所虑者惟恐条鞭之法久而或变耳　老公祖轸念民瘼自能　洞烛又何俟不肖喋喋 

　　○荅张豫野书 

　　漷于都门最近最小诚所谓三家之市十室之邑也而　门下以名省魁伦文章巨擘暂淹于此以蕞尔之区为洙泗之境五云天畔南向每切依依弟菲陋何足比数顷者误蒙拔擢叨冐京华涯分已踰扪心是惧盛使回草率勒状布　候诸不敢一 

　　○荅梁鸣泉书 

　　蓟门内护京陵外控夷虏至重地也自顷节钺按临以来辽左之捷屡　闻而畿内之尘不耸安攘大业行当垂之青史永永不磨矣某往岁执役都亭诸凡罪状难逃　衡鉴辱　垂青庇覆感刻难忘所云勘报事节当时止据人言会同　抚院率尔一时共　奏其间情实容有未悉生何敢有成心哉承教尤感委曲两全盛意使旋草率附　谢诸不尽言伏惟　台亮幸甚 

　　○启刘凝斋书 

　　恭审　安车载起　朝野腾欢而况　福星首耀于江乡凡在　照临均怀省跃至某夙叨　爱厚其喜起尤有百倍于恒情者兹闻下车有日西山增色南浦扬辉某列齐民不得与父老子弟共迎廓外遥瞻　光霁翘企弥深小仆归谨勒短状启　贺伏希　仁慈垂鉴幸甚 

　　○荅胡玊吾书 

　　仰惟　台下经济宏才缙绅殊望顷者　宠命新颁江海巨防根本重地特资经畧朝堂倚藉弘深一时朝士靡不喜动颜色尚稽申贺深切歉怀乘便肃状布　候伏惟　台照 

　　○荅帅视吾书 

　　往　台从过衡山殊方简慢至今抱歉别来又一稔矣滇云重地按历为劳乃远辱　翰锡感佩何如弟碌碌西台九年于兹顷者幸叼内转实踰涯分人回肃此附　候有怀不尽伏惟　台亮 

　　○荅刘蓉川书 

　　门下弘才夙抱久着儒林顷者借　重金沙以仁明之良牧而宰礼让之名邦政通人和光前耀后又何俟鄙人喋喋往不摧乘便附通姓名实以先后有事地方之义不能亲炙乃辱　记存重烦　答谕礼遇勤渠益增竦感役回草率勒状布　谢诸不尽言伏希台照 

　　○荅万襟宇书 

　　奉违　台范又越岁余回首光阴闪焉如电徐淮多故持议纷纭　老丈三年于兹既有定见又有实效近阅　自翁奏留全疏必欲借　重利国利民在此一举仰藉仰藉弟窃禄西台虽积有年岁计迁转当只在目下苦后效茫然宦情寥落昨岁又半产男胎即新者又多气血未充良田难得鲁莾无成柰何柰何 

　　○荅周乐轩书 

　　某疏庸难逃　衡鉴过蒙　培植顷者得遂内转实踰涯分惶悚惶悚　台从出关曾未踰月即便报捷　先声所致远矣况一经大创虏且寒心此来五七年可保晏然也诸不一一 

　　○荅蔡总营书 【 春及】 

　　武场邂逅相逢乃　执事则联捷京闱真千里之足也兹喜授职总营从此翩翩直上仆所藉以为光者多矣诸不能一伏惟　自爱万万 

　　○荅傅总兵书 

　　别来　旌节渐远怀念　高情无日不在念虑盛使临备询塞下事情知虏方欲远行疆场无事　九重免西顾之忧　门下勋烈茂矣诸不一一 

　　○荅喻同宇书 

　　淮扬十余年来洪水为患而宿迁尤甚自老丈下车政先溺饥功收保障南来缙绅士夫靡不称颂交口方拟　内召而忽闻　太老夫人之变殊为可痛然　高年　荣赠九原亦可瞑目　老丈幸节哀顺变以全大孝其它荣进自有素定且不朽之绩与芳声令誉具有存者即异日如探囊盛使回草草附候并　慰伏惟　自爱 

　　○荅周乐轩书 

　　某每颂古人称韩范备边壮矣然其时尤且和且守且战今辽左独当虏冲而　旌节一出关便能击之塞外系单于之颈而空漠南之庭贤于韩范远矣敬仰敬仰菲才碌碌如昨无可为　门下道者人回肃此附　候书不尽言仰祈　崇照幸甚 

　　○荅赵见亭书 

　　恭审　荣廵将遍威惠并行江乡之倚毗弘深　帝心之简注优渥如某菲劣何足比数顷辱　嘘植滥叨内转实踰涯分方自惭恐荷蒙　手翰飞赐　温谕褒嘉不觉重增竦感诸不敢一 

　　○荅王春陵书 

　　某以菲陋叨执役于　台从之后者岁余诸凡伎俩难逃　衡鉴自顷过蒙　嘘植获叨内转实踰涯分深自惭恐每逢边使询　翁动定具悉安内攘外洪猷军民胥戴夷夏奠安固知大经济作用自殊浣慰兹便官回肃状布　候诸不能一 

　　○荷陈师云书 

　　贵治胡上舍持　尊翰枉顾具悉　荣任已三年及期且拳拳以　尊堂为念人子之心大抵皆然顾事机不便会遇不常郑君已面托之今已迁任耿君亦面语之尚未及期如房如唐皆旁支耳有无亦不足为恩典轻重且林云源君近日未有书柬下及是以稽迟不敢妄为之词也代房君者尚未有人及之未晚俟彼中承到即可预为之地近叨迁转之　命勿冗中不能详细草草具复书不尽言余容嗣布 

　　○与麻近平书 

　　往行役云中获领　教言至今铭勒夷盟未渝疆域宁谧　门下筹策居多兹喜　晋陟元戎保安三晋宅上父子兄弟世笃忠勇仆忝知已能不欣然偶乘令弟来役便附此奉候伏惟垂照 

　　○荅麻西泉书 

　　门下世笃忠贤家传义勇为塞下将门之望兹喜借　镇云中诚足义安夷夏仆忝知旧能不欣然但以　门下高才尚当大拜侯封奚有于是 

　　○启虞绍东书 

　　京邸中幸获共事追随　台从数月具领老丈忠诚笃爱此心铭勒难忘　荣行值勿冗不能送别　都门深用歉愧广陵当天下喉舌之冲适今时何患多事之际得贤明牧爱如　老丈者莅之固知游刄有余地也弟夙蒙　教植兹幸叨一转实踰涯分　沧源老先生行便附此奉　候翘首　畿南不任瞻伫之至 

　　○荅张敬庵书 

　　使来辱　手翰具知　廵行已遍四府当簿书扰扰之冲正劳心焦思之日更辱　念及鄙生何以堪之月之望日幸叨内转之　命藉　老公祖夙昔教植良多感切感切　朝事俱彻报中不敢多嚽承回肃状布　候诸不敢一 

　　○荅钱淑湖书 

