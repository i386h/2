<!-- { "loadSidebar": true } -->
　　古乐书琴主散声【左手不按弦惟以右手弹之】实音次之泛音郑声君子弗贵是以左手绰注吟猱右手疾徐轻重雅乐禁焉琴理虽渊雅音尚简指法大略可得而论右中指向内为勾向外为剔食指向内为抺向外为挑大指向内为托向外为擘勾挑同声为撮抺擘同声亦为撮上生下生逓互鼓之散实相应　按此虽亦有勾挑诸法而较之琴家为简其琴主散声之説细按従来琴谱虽至数十音而发手多作卄字盖散声为字之本音也【今中和韶乐皆用散声】至云雅音尚简足征緐声之非而一字一音之为古矣
　　宋史乐志杨杰言大乐七失今歌者或咏一言而滥及数律或章句已阕而乐音未终所谓歌不永言也请节其烦声以一声歌一言且诗言人志咏以为歌五声随歌是谓依永律吕协奏是谓和声先儒以为依人音而制乐托乐器以写音乐本效人非人效乐者此也　按此扵尚书依永和声之义为得解所云以一声歌一言即一字一音也今松弦馆琴谱以闗雎一诗八十字演为十叚緐至数百声未免蹈杨杰所讥矣
　　吴仪琴堂序今之为琴一切异古或一操而变用数律或一引而涉厯数徽其度曲之无制流声之不依永徒烦手摇音播美听而己　按此切指今琴异古之弊
　　律吕精义俗谱惟禁小指太古雅琴连无名指亦禁若夫左手吟猱绰注右手轻重疾徐古所谓滛声雅乐不用也　按吟猱绰注乃琴家俗谱所最尚者谱中亍即吟犭即猱卜即绰氵即注也朱载堉亦知其非但不免以郑乱雅耳
　　律吕阐微郑世子乐谱一字例引十余声平时操缦拈弄可也若用之燕享祭祀古人礼文甚緐如歌文王大明緜诗句又甚多若字字如此引长穷日之力不足以给矣　按阐微颇遵朱载堉之説而此条独加驳难殊为近理
　　通志乐略琴操所言者何尝有是事　按郑樵极贬琴曲之十二操并韩愈所拟十操非之以为为邪説异端所袭愚师瞽史所移考琴操晋孔衍所编吴兢谓其纪事好与本传相违朱子谓琴操一书载尧舜文武孔子之词尤谬智者可一览而悟也陈旸谓古琴曲有歌诗五篇曰鹿鸣周大臣伤时在位而作曰伐檀魏国女悲伤怨旷而作曰驺虞召国女伤失嘉防而作曰鹊巢召国男悦贞女而作曰白驹衰世失朋友而作以诗推之説皆不类岂好事者妄取其名而诡为之说欤今琴家所谱皆自为一种音声借古立名耳如松弦馆琴谱内涂山乃禹事渭濵乃太公未遇事安得有七弦琴而三人以为论音不论事且如闗雎十叚微特与赵彦肃所传一字一音者不同并与朱载堉所谱一字十六弹者不同然则载堉一闗雎严澂一闗雎岂得为古乐乎
　　仪礼经传通解唐开元乡饮酒礼所奏乐有鹿鸣四牡皇皇者华鱼丽南有嘉鱼南山有台闗雎葛覃巻耳鹊巢采蘩采苹十二篇之目而其声亦莫得闻矣此谱乃赵彦肃所传云即开元遗声也　按彦肃所传十二篇谱皆一字一音诸谱中仅见此耳朱子疑以为直以一声叶一字则古诗篇篇皆可歌矣夫乐与诗相比篇篇可歌何所致疑即朱载堉亦有周召二南一字一音谱而其他仍循俗乐何哉
　　琴史孔子之删诗也皆弦歌之三百篇皆可以为琴曲也至汉世遗音尚存者惟鹿鸣驺虞鹊巢伐檀白驹而已其余则亡近世琴家所谓操弄者皆无歌辞而繁声以为美其细调曲虽有辞多近鄙俚适足以助欢欣耳　按郑樵通志谓琴之九操十二引皆以音相授并不着辞琴之有辞自梁始至今琴家诸谱皆以无辞者为胜【松弦馆谱无辞皆古操名松风阁谱有辞且襍入同时人所作小词】朱长文谓三百篇皆可为琴曲诚为卓见然则以三百篇为琴曲断不可以琴家操弄及细调琐曲谱之明甚
　　琴防派别流传有曰中州曰吴曰浙曰闽吴又分为金陵虞山皆各立门戸互相诋諆　按撰松弦馆琴谱之严澂乃明大学士讷之子即虞山派之祖故其谱琴家以为师法琴防谓其刻意复古者仍属彼法非古乐也至松风阁琴谱乃襍抄前人叚数凡十一而以曹溶等赠彼小词附入真鬻技之人所为耳臣王杰臣董诰臣彭元瑞敬识
　　仲春瀛台即景
　　视朝讲学胥蒇礼三日犹迟斋坐迁有暇趯台试逰豫无何太液漾沦涟苔茵阳砌緑烘旭栁线横隄黄染烟瞥眼补桐读书处【补桐书屋为余少时读书之处庭有双梧其一为风雨所摧乾隆甲子嵗命奉宸补植之因顔以今名回忆当时典学緑阴中静观佳兴已六十余年矣】对来乔木古稀年
　　同豫轩
　　书轩同豫名豫义绎思精彰矣元贞嬗艰哉刑罚清合惟公以溥【谓同也】戒在满斯倾【谓诩丰亨豫大之説也】观象廑无逸遑云际泰亨
　　遐瞩楼有防
　　楼窻俯液池乆矣称遐瞩遐瞩岂易哉五字摅衷曲一指当乎前泰山不见目何况万里遥敢言胥洞烛遥蔽犹其可近蔽倍为毒循名益増慎讵惟赏春淑
　　春及轩口号
　　清逰必有清吟句春及犹怜春意悭题额偶同五栁逸对时祗切万民艰
　　植秀轩咏事
　　植秀昔名轩实因种修竹北方殊南方侵寻萎淇澳苑吏知其然易以松柏木兹亦茂成林秀色暎眉目因悟顺时气粤宛所为淑
　　虚白室口号
　　石缝之中得路脩三间老屋朴而幽如斯閟景真佳处一嵗无过一度逰
　　绮思楼
　　绮思楼顔嵗已深少年扵此学为吟【雍正二年予时年甫十四曽扵此处读书至乾隆辛酉嵗始题此额迄今亦四十六年矣】至今韵语虽无戒不向唐家温李寻
　　直总督刘峩奏报得雨诗以志慰
　　春正下澣逢微雨【正月廿七日京师得微雨不及寸】却喜膏霑南与东【前据刘峩奏保定防城扵廿七日得有微雨所属之满城东鹿二县各得雨一寸永平府属之卢龙抚宁滦州迁安宣化府属之宣化龙门西宁懐安正定府属之井陉大名府属之大名元城遵化州并所属之丰润玉田等州县均扵是日得雨二三五六寸不等续又据奏永平府属之临榆乐亭昌黎三县得雨三四五寸不等又顺天府属之宁河县得雨二寸等语】陆续披章真是慰麦麰继润更希同【京南京东州县同日得雨正当麦苗长发之时获此甘膏实为有益惟近畿得雨分寸略小欣幸之余不免又深颙冀耳】故知冬泽已称渥亟望夏收仍切衷昨每轻风即深惧自怜患失意无穷
　　咏和阗玉观泉图
　　移风颇有玉工俦俗様改为圗画售【向因玉工制器多俗屡扵题咏中及之迩来有改作圗画者虽未能仿古较近雅矣】髙士厜防骋望处飞泉真是玉为流
　　陆师道吉祥庵图即用其韵
　　追图旧迹偶乘闲【用师道识语意】坐对禅僧谈八还何必思师更忆友【师道并和文衡山刘协中二人皆此韵】试看不变者青山
　　河南巡抚毕沅奏报得雨诗以志慰
　　豫收一麦三秋谚【豫省农谚有一麦抵三秋之语】泛胜频霑渥泽殊春雨兹欣沐中澣新苗更报润连区【毕沅奏据开封归徳河南卫辉南阳陈州各府属禀报正月初九十七等日得雨二三四寸不等又委藩司赴兰阳查勘河工督缉逸匪报称经过地方均扵十七八等日连得雨泽二三寸去冬祥霙优渥宿麦蟠根深稳兹序入春和土膏萌动麦苖剡发渐见新青寔为丰稔之兆】灾余已庆昨年稔丰屡益希今嵗符不接青黄粮价减【毕沅又称河南各属腊尽春初乡城景色防之前嵗大已改观各处市粮充裕现际青黄不接价值有减无増小民生计展舒舆情欣庆等语览奏为之忭慰】南瞻额手幸民苏
　　咏古玉瑗
　　好倍肉为瑗抚无留手揩虚心银月朗通体绛云皆蒲谷制非匹璧刀序或偕循名忆蘧伯寡过亦吾懐
　　防雨【二月初九日】
　　四更报雨零不寐眼常醒问有霏防落听无飒沓聆达晨犹未止逮已遂云停劚地刚及寸畧欣敢即宁
　　仲春
　　社稷坛礼成述事
　　右祈应用戊排日值旬朝【初十日戊申】土徳逢申穰【农谚嵗逢中酉乞浆得酒】雪膏幸腊饶【上年自臈八日后屡得祥霙积至盈尺有余实为兆丰之庆】金炉钦以炷玉烛愿恒调防雨昨惟寸继霑心更翘
　　承光殿即景有感
　　春祈蒇礼
　　右方坛路便承光磐以桓黻冕入斋因易服栖迟据案遂传餐南瞻正切即闻防【上年冬底福建台湾彰化县大里杙等庄逆民林爽文等结党倡邪防谋为不轨总督常青驻劄厦门调遣官兵勦捕水师提臣黄仕简陆路提臣任承恩各带官兵已扵正月初四等日先后抵台湾节次据常青奏报黄仕简等连日用礟撃杀贼众数千人余党遁入内山已传防令常青渡台湾督率文武员弁务期捜捕浄尽不留余孽然黄仕简等抵台湾月余自己痛加殱戮而尚未报勦贼防音日夜切盻】北驾非闗欲问
　　安【向年以祭杞等事自御园还宫及事蒇则回御园诣畅春园恭问　　慈安是以庚辰承光殿诗有每还宫禁无非事亟往园亭切问　　安之句今　　右坛礼成回园扵此易服传餐而十年以前之事已不可复得能弗怆然】回忆十年无此事不禁抚景暗凄酸
　　西直门外
　　昨晨防雨刚余寸【据顺天府奏报初九日丑刻起至已初京师得雨一寸有余然更冀优渥为佳】今晓浓隂又放晴润浥郊原经廿里曰欣曰冀不胜情
　　再霈优霖意始安不知足过自难寛西山积素出城见恠底迎舆送薄寒
　　麦芽近逺緑抽芒簇簇都含晓露瀼屈指往来才十日倐看第一好春光
　　御园仲春即事
　　经筵祭
　　社礼成回十日春光尔许来黄重栁丝受风袅红薫桃朶向阳开隙驹诚迅惜应尔邮骑何迟望亟哉【黄仕简等带兵渡台湾已绖月余而勦贼防音尚未奏至南望邮章不胜廑切】那有闲情问佳景孤他韶冶待吟裁
　　长春书屋
　　人心小天地元为善之长四时本一春况正春之象已欣物熈怡翻惜景骀荡不息而存存体仁贵有养对时得静防讵宁恣逰赏
　　萃景斋口号
　　砌草墙桃意与融若为之緑若为红芸斋萃者似无尽原自不离方寸中
　　湛然室
　　十日前氷沼一时波湛然因之俯澄澈遂与悟流迁岂秪分当惜可知照匪縁偶斯相防合何必论媸妍
　　虚受轩有防
　　一室空空如因额虚受轩万物纷来投纳之岂辞烦而吾切已思应在受谠言然少长者众规少颂实繁是诚宜惧哉虞书训辟门
　　石帆室
　　室以石为基其式乃如舫因之名石帆无过出想像【叶】帆挂宜布席凿石那命匠梯几聊纵目湖舟过无恙是岂有殊哉一防冺万状
　　春雨轩口号
　　迩日春云常作隂副名霈复冀甘霖郊原润溽宜耕矣而我仍懐不足心
　　种松戯题
　　清明时节宜种树拱把稚松培植看欲速成非闗插栁【栁最易活折枝插地即成根亦易长种树十年计盖谓此若松柏二三十年尚不入观也】挹清芬亦异滋兰育材自合求贞榦絜矩因之思任官待百十年讵云逺童童应备后人观
　　土墙
　　苑西五尺墙筑土年矣昔习虎神鎗每尝临莅此【习鎗苑中速筑土墙以遮鎗子恐伤人也】木兰毙于菟不一盖已屡土墙久不试数典忍忘尔得新毋弃旧可以通诸理
　　仇英红树垂纶
　　意钓休言不在鱼既然其意又何如丹枫翠巘清溪暎泛宅何妨试寄居
　　咏汉玉五螭辋头
　　辋头多素者【辋头盖古之舁辇饰也本应素乃宜舆者肩或刻为文然亦秦汉以上物矣】何来刻五螭刻复经千年如一时所为螭实龙之子【见汉书注】飞见应有时而其数恰五干之爻象斯九五曰飞龙作覩君道宜遑弗朂体仁咏物兴惕思
　　题顔真卿祭侄文藁
