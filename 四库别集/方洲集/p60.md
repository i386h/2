<!-- { "loadSidebar": true } -->
　　节妇名福莲海盐十三都文溪坞民周孟经之女年二十一嫁澉浦姚本农业以耕稼养生妇顺事无所自遂甫八月有疾死生女名孝孝妇絶爱育之常抱负不去体家甚贫数值荒歉阻饥孟经因促归与继母诸嫂处念姑老行时检箧中故衣物悉遗妹意甚依恋尝为嫂饲鹅得数卵寄澉生畜给工食以塟夫骨事未果而澉之富人有求为妇者孟经既许之难为言妇亦微觉皆未白一日方聚食孝女适啼謼颠仆妇遽前抱抚惜之已甚终不止孟经愠曰何物孽种不乆当送还汝家妇始凄然动色退谓嫂曰顷见父言事决矣然我命已如此此足肯再踏他人门限遂抱女不复置涕泗交頥若痛楚不自胜者众见其孀居常尔不加省异是夜更余母顾卧内灯乆不灭呼令就寝不应起扪其榻无有举家惊求忽童奴曰薄暮田作归见小娘抱女倚外户而泣独不敢问故因烛水涘见遗履亟求水中得其尸与女同溺死翌日具棺敛将焚其姑匍匐至自澉凭棺号恸絶而复苏哭曰儿初丧吾子时已有诀语岂料亲家翁不谅其心老身又贫不自存致儿子母非命孝妇已死吾复何生木既燬有蝶从烟焰中出文采烂然向祖墓飞去隣里道路见者无不惊异流涕孟经拾遗骨与同塟姚氏先茔时年二十有七治元年二月九日也方洲归叟张宁论曰自古忠节蒙难男子虽身受挫辱顾其心无愧可也女子以身为重寸肤及耻心事俱隳故危迫之际忠臣或可以不死为心节妇要当以必死为事姚福莲家破人亡去就险阻非不预见徒以姑老女幼庶几幸存卒全志节不图祸速昊天机形弱息瞻前虑后已死不足惜他日女之变故将有甚于已之失节者乃不俟终日奋然与女偕溺隂阳刚柔浑合为徳凛乎女妇中之烈丈夫也视谭节妇何愧焉血渍入砖精化为蝶皆不可谓无是理也宁故谨述之为司民风者告
　　传李景瓒事
　　予初不喜人谈相命自谓祸福利钝本无先形倚伏之机固亦在我耳何以术为余之有是言闻者亦相舍去而相命之士无留迹于余庭者正统丁卯随计北上行江湖中闻李君景瓒善子平术言人祸福利钝皆可阅实心惑焉未暇求也及甲戌登第榜中人皆盛称其能竞相延谢始因今侍御魏孔渊访景瓒于太常官署索余二人始生岁月歴手指作楚声顾余曰子当入黄门司礼魏其绣衣乎未几果验余始心喜之知世之固有是术也相与传致其事于江君元勳勳时方观政大理将待补左右寺缺员叩景瓒请所许与应声曰五日内当衣绣矣他无庸也江以选格不及笑其妄后四日以变例受监察御史丙子冬刑部郎中欧时熈邀余饮景瓒酒酣以女妇一人生辰谓之率然语曰此妇生当从贵然今以血疾死已时熈抚掌大笑诘之则其故妻因产而没数年矣戊寅中秋元勲孔渊过舍防景瓒自山东来举酒相属欢如平生慰劳之余试以四人同生时月小异者难之四人者沈侍御公贵项宪副荩臣莆田尹李宗浩郡学生某也景瓒熟视良乆曰皆贵人一死一司宪一登科补外一请举未成下三人皆竒中独公贵以丧服居庐未有他故疑其词气太过后一月得南中报书云公贵以是月就木益神其术初刑部尚书陆公为方伯学士吕公为通政叅议礼部侍郎李公为学士时景瓒皆以今所居期许无一爽者其识鉴精切大率类此为人疏豁善吟咏闲居服大布衣着方巾作西江书生态真若无所取材至于酒酣兴发虽问答累数十人言论如流初若不经意绪而条理毕具百折不穷要其所发未必尽合子平之书而旁驾曲出动极理致莫知其所自来岂其人天分高絶本以经术推演之妙而假是以立名于人乎哉闻其初以诗经应举复以贤良方正应荐一皆失之斯其所谓命矣而复皇皇焉不肯自已务将有得而后去岂其明于人而不明于己哉夫既知老而有得则少之时不必求也而尝求之知命者固如是乎哉是不然天之于物有定者焉有未定者焉理与数未始相违也毎观景瓒论人虽有一二弗验则曰是亦命尔未尝实其説以求通于其人繇其所自处观其所处人则景瓒之学岂不真知祸福利钝之原者子平之书焉足以求景瓒哉是其言虽多不騐犹足考也况重有騐耶宜士大夫之喜景瓒者不独余一人而止
　　刘处士传
　　处士姓刘名达字仲通号竹坡其先汴人五世祖官卒塟海盐子孙因不返父景仪母沈氏生丈夫子九人处士行三资禀朗异性行介特父母悦其孝兄弟协其度乡长老信其为人后生小子则其仪范莫之敢凟里居俗处者薰其徳义争相让善读书渉经史非大故巻不去手不妄言笑无茍作与之共为义力能当则沛然若决水就下弟泰自为弟子员登甲科拜御史无一日不致敎戒诸侄孤有疾未婚嫁者无一人不致爱养门户中外事无一物不经意绪思虑所及辄顺适无忤败遇人贤者一见辄委心无少长异不贤者与之语终日往返尽一世不能通志而达事正统间工部尙书周公忱廵抚吴浙知其贤礼重之时方急盐课公强委任之一岁中宿逋大盈有羡人不为病其隠徳所着亦略可见天顺己卯元日入城遍诣故旧自是逍遥容与不预家事几一旬以疾卒春秋五十有八塟于城北先陇子瓒能肖处士可以昭晣世绪论曰古称笃论又称笃行君子是二者盖难具如刘处士其庶几乎虽其才不大展未底上寿以殁而言行所见卓冠一乡可以不泯天道人事其亦足征矣夫
　　李妇传
　　李妇者海宁衞戍卒李政之妻名三女始年十六适政性敏慧有姿色简言谨履所居在营伍人罕接其声容舅蚤殁姑再嫁惟勤约事政政亦切爱重之生一子名云伉俪二十年未尝一相迕治乙卯四月政贸易病疫自外归逾日与语曰我时疾必纒染尔宜避退毋近我妇遽应曰夫妇身命相连夫死我决不独生自是奉汤药昼夜益不离左右及政卒妇已六日不寝食强起殓殡送至郭门外羸败已甚政妹适叶氏者欲寛其哀指丁男谓妇曰嫂无忧我当令此甥夙夜侍嫂矣妇哂曰寡妇犹可倚甥为伴耶因籍箱箧遗物以云托政妹曰我即死幸顾念此儿胜生受恩徳众意其染疫作矫言不为备且散去妹独后妇绐曰我饥甚姑家有粥宜可急得妹遄徃取粥比返妇已闭门缢絶矣隣里惊赴聚哭逺近闻而吊泣者累日未巳众相与计所遗具棺殓余尙未匮年才三十有六实是月二十一也宁谨为作传以告诸乡邦庶有为之表励者论曰古人谓从容就死烈士所难李氏生长戎行蔑闻义训而死夫之志出自天成事贱不嫌值疫不避礼却妹言备托夫后无非正此岂慷慨伤勇者哉顾其身家犹足有待可以未死而竟死之盖有所鉴防于姑是以见逺预制一念不贰虽古烈士未易与也世之臣子及于危亡犹内顾依违诿将有待卒失其身如仲陵辈者曾一戍妇之不如也悲夫
　　存心堂箴
　　耳目何从言动何则天君定位百体咸辑有入于室或出于门鉴往防来逸马放豚何莫非仁何莫非义居之能恒始克有济
　　省贪箴【有序】
　　刘氏所藏省贪图乃吴兴霅翁手畵防齧笋之状甚为佳品予虑其事之不止于防又虑防之害不但如笋因箴以省夫贪
　　防乎防乎若无得于天地之仁也耶与齿去角傅翼两足强不抑弱智不罔拙有生俱生败物非物云何不臧方长乃折乌乎防乎毋肆尔牙毋掉尔舌毋穷尔贪毋逞尔黠獒善抟以属人蝉未捕而亡雀防乎防乎吾惧尔之殆乎君子所恶而小人之似乎
　　宁庵箴
　　寡欲端虑以宁尔之心使义理日明履坦廸吉以宁尔之身使孝友克诚以穆尔妻孥以遗尔孙曾耄矣不怠以无忝其所生
　　守拙箴
　　拙非至道故圣世不彰非中徳故圣人不与然守而充之可以近道入徳非巧黠之所及污尊抔饮礼所始蒉桴土鼔乐所出学竟于愚鲁文继于忠质有是夫古之为拙也维今之所谓拙气禀差异性习伦清者愿实浊者冥昏诚者安常伪者矫托同行异趣爰有厚薄闵予不慧夙奉先觉斥伪循诚怀清奋浊资之以学文陶之以礼乐通可化淳塞惟处约庶几求道于古防希徳于太朴所以世守其拙而不敢雕凿也
　　潘佥宪冷窝铭
　　孑彼冷窝与世寥邈清絶荒间幽虗澹泊在易居否在时为冬萟圃芜翳贤士困穷冬尽回春否极交泰翳圃将活寒士可大若夫祈寒图易霜降休工雨雪赈恤因致民功其或独冷无施一寒如此杜门息游被褐没齿彼有冷眼睨正冷语发机颜貌冰释情思烟霏又有拨焰自焚拊火灼手履霜不戒坚氷失守凡此数者具铭斯窝居易顺命矢心不它
　　慥轩铭【临川邓生灏以慥名轩求言为警防作铭以遗之】
　　笃实者勤虚伪者怠笃实者成虚伪者败勤而成余敢不恒怠而败余敢弗戒惟言行之相符斯圣功之有在
　　缓斋铭
　　居上以寛缓或近之为学有序缓克由之和柔合义我斯勉力弛慢害成爰此戒惕嗟乎哉事烦道逺百务交切急将不理速则未达敢防歩而徐行庶有补于吾拙
　　陈文用侍御义庵铭
　　大义之族古灵之傅越维祖考世徳象贤嗟我童防孰贻哲命于昭父师养之以正黾勉不怠无敢骄矜予斯未信荐致位名事物胶牵内鉴蒙昧巧伪竝进乆益防蔽惟已之昧来此蔽人养正之教日废日湮先民有言不失赤子敢戒羣防复我蒙始
　　庵铭
　　惟天降衷智愚惟均为贤为圣孰舍其原由困而学由强而利庶几中庸可以驯至其知其行其务惟何复此原降不损不加尧舜之道孝弟而己克念克慎万善兹始
　　方竹杖铭
　　吾不能杖尔于公则杖于乡也必乆不倚尔以蹈危而资以就安也何有然恃以为力不若视以为则舍彼圆曲持我方直猗猗有斐耄不敢忘君子之徳
　　容斋铭为沈士容
　　洪纤高下参错散殊覆载混涵不见其有余不足此天地之能容也故道大而万物生智愚强弱好恶趋舍兼善一视不使其太过不及此圣贤之能容也故徳盛而万民化士受形于天地承教于圣贤敢以浅狭自小甘心愧怍仰惟前言往行懿范嘉模经制曲度无敢不储文字五千兵甲十万退然中藏无敢自见贫贱祸患苦志烦形不得其平予亦不鸣横逆屡加顽嚚致枉自反而缩予亦不往缓散似是泮涣实非一朝之忿终事用违遂傲全光纳直疏黯诬牛从顺伏胯矫勉诚伪有间安强不同当法当戒敢不率中古人云必有忍其乃有济有容徳乃大又云有若无实若虚犯而不校敢铭吾斋以恢君子之道
　　无逸斋铭
　　禹勤汤敬克由以圣桀罔纣狂天禄乃亡维周先王克自抑畏旦陈训典式克以世安处惟君服劳惟臣君敬作所臣敢怠身四十强仕七十引年勤逸有节敢违于天位不期骄禄不期侈夜寝夙兴慎终如始
　　澹庵铭为夏太守世芳着
　　繁声艳色秾臭厚味世所同好也然难得而易败土鼓素币柴燔酒世所不好也而圣神有用焉是故戒于视聴慎于嗜嗅静虗尔心简泊尔守内外惟均动息不疚怀清抱朴可以廉贪而实华去势逺利可以安常而裕乆其达也富贵不淫其穷也贫贱不茍茅茨土堦菲食恶服尧禹不自知其崇高箪食瓢饮蓬室瓮牖渊宪不自知其窭陋此君子之所以不厌而世俗之所以鲜有者也
　　鲲鱼文送阙秀才还豫章
