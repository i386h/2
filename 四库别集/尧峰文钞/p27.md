<!-- { "loadSidebar": true } -->
　　昆山葛生悌明将合葬其父母于常熟虞山之西原来谒予而请曰灏中不幸甫四嵗而吾妣与吾府君相继即世至于今三十载府君之嘉言懿行其不获记忆审矣幸而入则侍吾祖父母之侧出则奉教于従祖祖父世父及吾父之执葢无不叙说府君轶事以督率灏中也祖父母之称府君曰善事我従祖祖父世父之称之曰少而克勤于学执友则皆曰其与人交也耿介而不谐于俗端方而不受怜于人者也徴诸家庭质诸乡党灏中以为信故敢乞铭予语之曰四民之穷无告者诚未有甚于孤子也人孰无父人孰无母而顾幼无以为依长无以为养家贫则力不能自存及其饶益也又将有外侮内难乘隙交讧之虞焉而三尺之童或不被鱼肉者少矣君子已孤不更名冠衣不纯采必终其身非独以志不忘也夫亦自伤其艰难劳瘁而有大不得已者于此也予之孤与吾子同言之而且刺心蹙额矣其忍为吾子铭其先君乎悌明复请曰灏中事先生乆敢卒以是累先生予乃曰昔孔子疑其父墓处殡其母五父之衢郰人曼父之母诲以父墓然后知之今吾子于先君之轶事也徴诸家庭而信质诸乡党而又信其胜于曼父之母也不既多乎夫显幽阐微亦后死者之责也予不可以固辞遂叙而铭之君讳云字方千昆山县学生卒于某年月日年二十有六娶戴氏先君一年卒曽祖某赠某官祖某万厯某年进士仕至某官父某某官子男一人灏中也国子监生考授州同知娶陆氏孙女三人铭曰
　　太常名卿泽流孙子文学蔚蔚而不永世卜彼髙敞虞山之趾郁乎佳哉墨食在此越惟后人克承遗祉既剥乃亨行复尔始
　　张府君墓志铭
　　府君之葬也其孤排缵事畧踵门请文为铭追惟予自童子时数従先仲父知县公获见府君府君丰上削下颀然长身间与仲父及予同里缪子长先生为文防其文最雅丽秀拔予昆弟在家塾中辄传相誊写以熟逮入
　　本朝缪先生先举进士最后予亦举进士为郎官于朝先仲父亦得浙东一县以去而府君独弃诸生服杜门不出以教督诸子为事葢府君有令子曰遇恩每以诸生试有司必与同邑诸名士互占甲乙尝诠次墨巻所谓介石堂选者徧走四方残膏剰馥沾溉后进借是取科第者甚众而遇恩屡见屏于省试府君恒为之叹息及遇恩之子如锦髙第始得大亢其宗而府君则捐馆舎已十余年矣康熈二十八年某月日葬于吴县十九都长山乡之先茔予少习府君而遇恩之室则又予中表女弟也故遂采掇事畧中语序而铭之府君讳明勲字元卿晩自号介庵张氏之先当孙吴有国时与朱顾陆竝为吴中着姓后徙长洲之阳城村者不知其何别也继又徙居郡城以封徴仕郎讳某者为曽祖忠义衞经歴讳某者为祖县诸生讳某者府君之父也府君少而孤露能自奋于学以致成立出应童子试受知学使者偕其同产弟明烈后先居诸生中俱善属文声誉籍籍称二难所结纳悉胜流名宿凡八试于乡不録中间一为本房首荐又以忤主考意报罢府君私自诧曰命也非战之罪乆而循例贡入南太学两司成有识府君氏名者劳之曰吾子犹蹭蹬未遇耶于是国将亡而府君亦不复措意举子业矣为人有至性以不及侍养为憾每值讳辰设享所居之东堂指示子姓曰此尔祖属纩处也尔曹其识之毋忘言未竟必澘然泪下世父饶于产而无子鞠明烈为子及世父殁人或谓府君乃大宗也质诸令甲吾子宜为后府君正色曰有治命在且亲昆弟相距几何而敢争哉居平事世父如父事庶母如母视诸从子悉如已子而与明烈友爱无间性素耿介晩节尤硁硁自爱故人有显者归里来谒府君拒不与相见招饮亦不赴有司闻其文行延致乡饮又却之由是为乡党所推重而府君讫不以此矜于众也既谢诸生扫除一室庋书数千巻坐卧其中日夜手钞口诵虽盛寒暑不辍屡遘外侮家产渐以中落犹夷然不屑也间为古文词喜学唐宋诸大家或遇风日晴美华月朗媚辄拈小诗一二首葢府君才甚髙学甚博非仅用举子业擅名者顾雅不欲以诗文自命也既成则削其槀今惟存介庵日纂若干巻藏于家春秋六十有九卒于康熈某年月日配吴孺人妇徳甚具治家俭勤中度拊媵妾臧获皆有恩意自少知书暇则阅通鉴纲目缮録古文小品诵之以为常春秋四十有六卒于顺治某年月日已前葬矣至是以府君合焉子男二人长即遇恩次次墀皆太学生女五人适廪贡生黄日华吴江学生吴森颖府学生顾扬钺及范君瓒吴诏孙男五人太学生如镜县学生如锡康熈某科进士如锦府学生如钰幼如鉽孙女五人适太学生王元震郑谊县学生顾三曽许时对一未行曽孙男一人女三人铭曰张故巨族世有哲人或隠或仕爰逮府君以学名家以善立身善积于身诒庆文孙庶承
　　天宠用大里门
　　貤恩所加贲及幽魂其形虽亡不亡者存如欲徴之眂此铭文
　　朱翁墓志铭
　　翁讳某字慎闇别自号润寰系出徽之望族曽祖存中始迁吴江祖行父文彬复徙着府城翁其季子也先世率居市阛间潜徳弗耀至翁昆弟始延名师劝诸子于学而其子姓遂有掇取科第仕宦于朝者吴中朱氏至是始益大为人倜傥不羣敦尚气义虽自少弃去举子业而喜观诸史与人论古今成败得失大畧若绳引珠贯娓娓不怠家庭雍穆阖门数百指翁养老字幼指防使令上下皆防防如也性好施予自三族以讫交旧若邻里若委巷老弱佣丏诸防嫁饥寒与夫疾病死丧悉惟翁是归翁赴人之急不以在亡为解亦不以逺迩戚疏为厚薄于是吴中人争颂说之素信释老氏之学晩节筑室邓尉山麓萧然孑居惟与方外士相游遨以缮性参学为务家政悉付诸子不问病将革始就医入城有问疾者即荅曰吾目中无翳吾胸中无碍来处来去处去而已识者知翁葢有得云平居尤有至性母夫人常患末疾辄中夜焚香露祷愿以身代无已遂刲股肉治糜以进母疾良愈翁不以其故语人乆而稍有知者或质诸翁翁蹙然曰此不得已耳岂吾本心欲为是乎由是众益叹息以为难予尝论之昔唐史言陈藏器注本草谓人肉治羸疾民间遂刲股肉以疗父母韩退之作鄠人对罪其毁伤肢体为不孝之甚予窃疑不然夫人子之事亲犹人臣之事君也人臣当国家危急之时虽肝脑涂地亦所不惜是以杀身成仁君子许之忠孝一也使刲股而非孝则比干之剖心屈原之沈渊顔鲁公张睢阳之身殉国难皆可谓之非忠乎贾生曰借父耰鉏有徳色母取箕帚有谇语葢自周末以来先王之教不作彞伦道衰父子之间如秦人视越人者多矣顾退之复作此对以佐之宜乎孝友之不少概见也予故特书翁疗母一事以风末俗至其他造梁甃衢赈荒已责俗流所称善事者率不及书以其事不胜书且在翁为细行故也夀五十有八卒于康熈某年月日元配陈氏继室以黄氏二男子曰霖曰霞皆太学生霞出继伯父后三女子适太学生邵言璋诸生裴起潜幼许李钧俱黄出孙男二人女三人其孤卜于某年月日葬翁吴县西南珍珠隖之原先事来乞铭铭曰
　　嵗在屠维日躔星纪爰诹良辰幽宫是启维是幽宫邓尉之阳梅华馥郁宰木郁苍翁安体魄越千万祀摛词着之不磨可竢
　　敕封徴仕郎翰林院庶吉士刘太翁墓志铭
　　太翁姓刘氏士壮名也穉公字也石庵其别号也先世豢龙氏之裔徙着宝应自宋南渡后始也县学生讳承宗者考也廪例太学生讳延祚者王考也县学生讳本者大王考也儒学训导翁所选者也徴仕郎翰林院庶吉士以子贵所貤封者也夀六十有一前明崇祯改元四月三日今康熈二十七年五月廿有三日翁生卒之年月若日也太孺人乔氏其室也曰国翼曰壬戌科进士由庶吉士累官刑科掌印给事中国黻曰丁夘科乡进士国扆曰诸生国藻为世父后者翁之三男子也曰诸生张丽微张易抒乔崇醇者翁之三女子之夫也翁自幼頴敏阅书一过即成诵尝治春秋研深索隠所撰録盈尺同学者莫能与抗虽老师宿儒亦皆惊叹以为国器也在诸生中数十年文词典丽学术醇深议论奥博锐欲以功名自奋辄为学使者所知拔置髙等然讫困于塲屋晩而以嵗贡应补师儒之官非其志也雅负至性室无一金之储而奉养母夫人备极丰腆有三兄一弟俱早世仲兄之子亦如之于是广陵大水邑中士庶濒于饥寒俱不能自存而翁顾独力送往事居支撑门户抚育孤嫠絶未尝告倦也为人恬静寡欲凡荣名宠利世所羣趋争骛者悉无求其间尤喜周人之急尝捐髙燥地一区为义冢又尝虑邻田乏水为废腴产濬渠以利之畧无纎毫顾惜故阖郡滋呼翁长者也晩既受貤封之
　　命然平居不衣章服不乗轩不张葢老屋数椽衣敝饭麤如故间屣步冯一童子出游初不以贵人自命邑中不相识者亦不知其为贵人也为人谦谨乐易见傔从衣好衣者怒曰汝衣若此势且忤我宗党邻里必累老夫诣门谢过矣急命褫之亦不谴责也最后叔子举于乡贺者填里闾翁独瞿然曰吾寒门得此过望非力为善事将何以堪尔曹其勉之翁之家训类如此故给事君号名諌官自叔子以下亦蔚有声誉推为邑中巨室众皆曰此太翁种徳绩学之报也先是邑中有御史乔先生圣任素称东林巨儒擅知人之鉴方为爱女择对翁尚童丱乔先生见而异之许适以女翁之考逊谢谓吾窭人儿不敢与女公子为偶乔先生不之聴所许即太孺人是也乆而翁坎坷不偶先生又慨然语其子侍读公曰刘氏名长者累世矣穉公且好学能文顾终不得一第诸昆季又不禄困极而亨将在其子吾欲以女孙许国黻为重姻故给事君复娶于乔不数年而乔先生言果騐当翁晩节给事君既大亢其宗子姓满前又率斌斌文雅谨守翁家法刘氏之兴信乎其未艾也二十八年春翁葬有日矣给事君邮所撰事畧介其外舅侍读君以书请铭予闻之曰先人无美而称之是诬也有善而弗知不明也今核给事君所撰类皆质而不诬可谓善称太翁之美者也乃作铭曰
　　维夘金刀盛于丰沛其别绵延爰及千祀翁之鼻祖南徙射陵奕世载徳犹不能兴翁也继之文行尤伟儒素之称溢于井里食报其子显名
　　王廷
　　天子汝嘉教子有成乃下
　　纶音赐之章服翁受是赐老益自朂生荣殁哀余庆绳绳尔炽尔昌后人其承之


　　尧峯文钞巻十七
　　钦定四库全书
　　尧峯文钞巻十八　　　翰林院编修汪琬撰志铭八
　　诰封陈母张淑人墓志铭
　　康熈十七年冬翰林院掌院学士子端陈先生将奔其母张淑人之丧所司以闻
　　天子为之恻然
　　诏遣学士屯泰公喇沙里公劳问先生于丧次
　　赐以乳茶挏酒四器且宣
　　上谕曰尔廷敬宜勿过哀以致灭性恩意有加焉已而复命
　　上又问先生动止容色如何两学士具以对呜呼休哉此皆
　　君臣相与之异数考诸故事惟满洲重臣始得之先生汉人也其官又甫及三品顾独防眷注优渥如此本朝三十余年未尝有也于是先生擗踊号呼几絶者数矣及奉
