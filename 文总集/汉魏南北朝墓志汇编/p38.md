<!-- { "loadSidebar": true } -->
【铭文】魏故使持节侍中骠骑大将军仪同三司尚书令冀州刺史江阳王元公之墓志铭」公讳乂，字伯俊，河南洛阳人也。道武皇帝之玄孙。太师京兆王之世子。派道天河，分峰日观，川岳合而」为灵，辰昴散而成德。清明内照，光景外融，标致玄远，崖涘高峻，皂白定于是非，朱紫由其标格。加以思极」来往，学贯隐深，奇文异制，雕龙未爽，枢机暂吐，讵越谈天。杨叶棘刺之妙，基卫未之踰，蛇形鸟迹之术，张」蔡熟能比？于是远近惟慕，藉甚京师。遭太妃丧，哀毁过礼，几于灭性。太师敦喻，乃更苏粒。年方弱冠，应物」来仕，掩浮云而止征，抟积风而鼓翼。初除散骑侍郎。尚宣武胡太后妹冯翊郡君。以亲贤莫二，少历显官，」寻转通直，迁散骑常侍光禄勋。职惟谈议，任实总领，选才而举，民无闲然。非唯获赏参乘，见知廉清而巳。」转侍中领军将军，领左右，寻加卫将军。虽秩班近侍，而任居时宰，朝权国柄，佥望有归。类公旦之相周，等」霍侯之辅汉，妙识屠龙之道，深体亨鲜之术。振纲而万目理，委辔而四牡调。人无癈才，官无癈职，时和俗」泰，远至迩安。田畴之谣既弭，羔裘之刺亦息。于时三雍缔构，疑议纷纶。以公学综坟籍，儒士攸宗，复领明」堂大将。公斟酌三代，宪章汉晋，独见卓然，经始用立。志性廉隅，非礼不动，虽涓人童隶，必冠而见。愠?不」形于色，虿介未曾经怀，积而能散，贵而能贫。湛湛然若沧瀛之靡浪，汪汪焉如江河之末流。深达癈兴，鉴」诫满覆，自以为大权不可久居，大功难可久树，周公东征，范蠡浮海，乃顿首归政，固乞骸骨。圣上谦虚，屡」诏不许。表疏十上，终不见听。夫任首三独，礼均八命，自非外着九功，内含一德，俞往之诰，未见其人。乃」诏解领军，更授骠骑大将军仪同三司尚书令侍中，领左右如故。公冲让恳款，烦于辞牍，既不获巳，复亲」庶政。翼亮王猷，缉熙治道，济斯民于贵寿，弼吾君于尧舜。春气生草，未足同言；夏雨膏物，曾何窃比？至于」异流并会，文墨成山，言若循环，笔无停运，商较用舍，曲有章条。文若之奇策密谋，清尘未远；伯师之匪躬」亮直，独亦何人？公仪范端华，音神秀彻，言称古昔，景行行止，多能寡欲，员中方外，孝为行本，信作身舆。运」斗柄而长六官，拥大珰而厘万务。一人拱己，无为百司，仰而成绩，正色危言，献替无殆，送往劳来，吐握忘」倦。论玉不由小大，求马忘其白黑。管库咸举，关析靡遗，犹如挹水于河，取火于燧者矣。至于高清临首，宫」征鸣腰，怀金挓玉，陟降墀陛，故以仪形列辟，冠冕群龙。信广夏之栋梁，大川之舟楫。岂唯一草之根，一狐」之腋而已哉？方赞玉鼓之化，陪金绳之礼，隆成平于天地，增光华于日月，而流言僔沓，萋斐成章。公乃垂」泪谒帝，逊还私宅。俄而有诏解公侍中领左右。寻又除名为民。公遂杜门奉养，曾无愠色。公少好黄老，」尤精释义，招集缁徒，日盈数百。讲论疑滞，研赜是非，以烛嗣日，怡然自得。邢茅之报未嘉，藏甲之谤已及。」孝昌二年三月廿日，诏遣宿卫禁兵二千人夜围公第。公神色自若，都无惧容，乃启太师，开门延使者，与」第五弟给事中山宾同时遇害。春秋卌有一。公临终叹曰：夫忠贞守死，臣之节也。伊尹不免，我独何为？但」恨不得辞老父，诀稚子耳。仰药而薨。天下闻之，莫不流涕。虽秦之丧百里，汉之杀萧傅，何以匹诸？所谓人」之云亡，古之遗爱者也。既而圣上追远，叡后伤怀，赠使持节侍中骠骑大将军仪同三司尚书令冀」州刺史。皇太后亲临哭吊，哀动百寮，自薨及葬，赗赠有加。遣中使监护丧事。赐朝服一袭，蜡三百斤，赠」布帛一千三百匹，钱卌万，祠以太牢，给东园?车，挽歌十部，赐以明器，发卒卫从，自都及墓。太师悼世子」之夙泯，愍孤魂之靡托，乃表让爵土，追授于公。朝廷义之，哀而见许，乃改封江阳王。粤七月戊戌朔廿四」日辛酉窆于成周之北山长陵茔内。丹青有歇，韦编易绝，铭兹琬琰，幽涂永晰。其词曰：」百世寥廓，非圣伊贤，资灵象宿，禀气河山。英哉上德，有从自天，百世随踵，千里比肩。仁为经纬，孝作终始，」学海不穷，为山未止。识同四面，辩非三耳，徘徊语嘿，优游宴?。人官奚宝，天爵斯贵，合信四时，齐明五纬。」斧藻川流，雕篆霞蔚，业通邹鲁，声高梁魏。畜宝待价，藏器须时，通梦协下，命世应期。三事俞住，百揆允厘，」鼎实斯属，盐梅在兹。方赖股肱，弼谐元首，缉我王度，永作先后。天鉴孔明，宜登上寿，岂云不吊，如禽度?。」暑往秋来，筮从龟袭，金铎夜警，龙?晓立。寂寂原田，萧萧都邑，逝矣何期，瞻望靡及。昔游国道，华毂生尘，」今首山路，回望无人。短生已夕，修夜不晨，唯兰与菊，空播余芬。」妃安定胡氏。父珍，相国太上秦公。息亮，字休明，年十一，平原郡开国公。息妻范阳卢氏。父聿，驸马都尉太尉司马。」息颖，字稚舒，年十五，秘书郎中。舒妻清河崔氏。父休，尚书仆射。女僧儿，年十七，适琅琊王子建。父散骑常侍济州刺史。北京图书馆藏拓
【志盖】阙
【铭文】魏故世宗宣武皇帝嫔墓志」夫灵曦垂曜，星月赞其晖；大人有作，椒庭翼其化。用」能德充四宇，泽沾八表，斯则阴阳之极数，人事之嘉」会。二仪以之成功，皇猷用之协畅。惟我先嫔，乃魏故」使持节冠军将军安州刺史固安侯赵郡李静之孙，」殿中将军领斋师主马左右续宝之女也。若夫体坤」元之厚德，禀南离之淳精，应期诞载，发自天真，圣善」之性，生而充备。爰在父母之家，躬行节俭之约，葛蕈」不足踰其懃，师氏莫能增其训。是以灌木之音遥闻，」窈窕之响弥远。遂应帝命，作配皇家，执虔烝祀，中」馈斯允。事先帝以成，奉姑后以义。柔顺好和，谠」言屡进，思乐贤才，哀而不伤。后宫有负信之音，椒掖」流恺悌之泽。若功建而颂不兴，德立而辞不作，则千」载之下曷闻？百代之后曷述？故简工命能，而作是颂」焉。其辞曰：星月垂晖，阴精降祉，诞生悫德，温柔克」己。爰在家庭，慎终若始，作配皇家，惠及媵矣。恭承」先帝，惠下慈仁，有道可钦，有德可遵。执虔烝?，翼」佐我君，均精守志，邵响远闻。何以表功，刊石后陈。」维大魏孝昌二年岁次丙午八月丁卯朔六日壬申」葬于洛阳景陵垣。北京图书馆藏拓
【志盖】阙
【铭文】大魏孝昌二年八月十八日故乞银曹比和真曹匹」纥曹四曹尚书奏事给事洛州刺史河南河阴丘使」君之长子威远将军太尉府功曹参军之命妇鲜于」氏墓志」夫人讳仲儿，渔阳人也。父镇远将军赵兴太守之女。」夫人敬善顺典，恭姬率礼，道慕二妃，德齐一妇。天玄」少惠，折我金兰，地广无心，不别珪璋。年五十有三，孝」昌二年丙午五月已亥朔廿八日丙寅薨于家。内外」悲恸，痛妇功之不遐；表里号悼，伤母道之中摧。立铭」墓门，终光宿志，刊石泉户，冀不朽道。其辞曰：」皎皎德躬，英英容止，动静靡靡，威仪伟伟。家范日新，」令问不已，道穆群宗，德矛娣姒。外协亲家，内和诸子，」敬祭如在，顺终若始。处上善谦，居先必退，操重关睢，」性和归妹。覆育家僮，温深春爱，信着群姻，言怡党辈。」义心是府，礼躬是佩，母绩有余，妇功无殆。慈母之惠，」子孙诜诜，凡我疏属，则百斯人。天高少鉴，碎没荆珍，」地厚无祇，不茂兰芬。悲满松风，痛结杨云，形迹虽湮，」声德犹新。
【志上侧】魏之
【志下侧】万年铭记。北京图书馆藏拓
【志盖】素面无文。
【铭文】魏故使持节镇东将军督青州诸军事度支尚书青州刺史崔文贞侯墓」志铭」君讳鸿，字彦鸾，齐州清河人也。发系朱襄，启邦青土，兹焉已降，羽仪世袭。」祖关内侯，器业远大，缙绅资以成谈。父梁郡，德政弘美，令名久而弥着。君」膺积善之余庆，体高人上〔注一〕美。理裁淹和，风寓清润。多识博闻，并驱刘孔；艳」藻鸿笔，埒名张蔡。于是狼藉之誉，置邮非拟；清徽令望，高绝当时。释褐彭」城王左常侍，虽位从委质，而礼均纳友。转员外散骑侍郎，寻除尚书三公」郎中。大小以情，片言无爽。五流三就，各尽其宜。除员外常侍，转中散大夫。」任城文宪王得一居宗，风猷峻邈，纳揆司会，论道执蕃。方导德齐礼，还淳」改薄，纲纪之选，妙尽一时。乃请君为右长史。从容上度，出言有章，虽文饶」之弘益五品，渊源之燮谐九德，不能珿也。除散骑常侍黄门侍郎。献替轝」扆，造次以之，切问近对，复同指掌。君伯父太傅文宣公，文宗儒肆，迈古轶」今，典策书言，年将二纪，继踵东观，岂直广平。杨窍群才，非君莫可。诏君」修续史事，兴公武旧，远未兹匹，子长世载，聊欲相视。方谓常与有征，栋阴」斯属，登三寿于华发，穷九命于上衮。不幸遘疾，春秋卌有八，粤孝昌元年」十一月壬辰〔注二〕朔廿九日庚午薨于洛阳仁信里。窀窆于黄山之阴。雌黄难」久，杀青易蠹，君子万年，冥之琴路。乃为铭曰：」非虎称师，穆伯高让，分邑命氏，世廷〔注三〕民望。峨峨奉常，桓桓郎将，梁郡聿修，」享〔注四〕鲜攸状。皎皎夫君，高蹈拔群，出忠处孝，外傥内淳。徘徊名理，栖息艺文，」渊淳峰秀，玉润兰芬。声擅琐闱，誉高粉璧，效彰助鼎，美敷执戟。肃肃晨兴，」干干夕惕，永怀自己，宜穷遐历。言登远算，空期仁者，会等亡羊，归同息马。」萧萧松上，幽幽泉下，陵谷若灵，德音非假。」君次弟鹔，轻车将军太尉记室。君第四弟鹍，奉朝请。」君妻清河张庆之女。父州主簿别驾齐郡太守。」君长息子元，为齐州主簿。次息子文。次息子真。次息子长。次息」子发。次息子房。」君长女元华，适河东裴蔼之。之为员外散骑侍郎。」孝昌二年岁次丙午九月丁酉朔十七日癸丑造。山东临淄出土。见《考古学报》一九八四年第二期《临淄北朝崔氏墓》。
　　〔注一〕原志上字上脱一之字。
　　〔注二〕孝昌元年十一月壬寅朔，此原志误。
　　〔注三〕原志作廷，疑为廷，即匡字别体。然廷有正义，亦通。
　　〔注四〕享，原志即此，当为烹字。
【志盖】魏故东莞太守秦府君墓志
