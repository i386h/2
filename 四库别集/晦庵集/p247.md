<!-- { "loadSidebar": true } -->
　　补填如今追服意亦近厚或有不便归而不变其居处饮食之节可也衣服则不可不变此亦以意言之深恐不免汰哉之诮也
　　答叶味道
　　省闱想甚得意奏名必在前列但尚未见后场题目不知主司意乡如何要之得失已有定分人徒自为扰扰耳改字不若只就旧名之为安门生之礼若在髙等恐例须谒见即不可废若只在行间亦不必诣之也礼书未能得了而衰病日侵恐未必能究竟此事也汉卿必时相见四方更有何朋友在都下凡百宜以谨宻为上事了能一过此相聚否李敬子尚留此志尚坚苦不易得但看义理未甚明彻细宻耳
　　答徐居甫
　　寓向看五峯言天理人欲同行而异情同体而异用两句颇疑同体异用之説然犹未见真有未安处今看得天理乃自然之理人欲乃自欺之情不顺自然即是私伪不是天理即是人欲二者面目自别发于人心自不同寓常验之举动间茍出于天理之所当为胷中自是平正无有歉愧自是寛泰无有不足接人待物自是无乖忤学者虽不常防如此要是此心存时便如此此心不存则不如此须是读书讲义理常令此心不间断则天理常存矣若有放慢时节任人欲发去则胸中自是急迫麤率自是不公不正为不善事虽不欲人之知胸中自是有愧赧然亦自不可揜如何要去天理中见得人欲人欲中见得天理二者夐然判别恐説同体不可亦恐无同行之理若曰心本为利却假以行与那真于为义者其迹相似如此説同行犹可今下天理人欲字似少分别未审是然否
　　顷与钦夫商量此两句谓同行异情者是谓同体异用者非请更详之
　　志于道据于德依于仁一章集注之説备矣寓看来一节宻似一节志于道则心心念念惟在人伦日用之所当行者决不向利欲边去其志定矣据于德如孝亲悌长等事皆吾所自得而行之者虑有照管不到时节当据守之而勿失则吾之所得者实矣依于仁则全其本心之德而不间于人欲之私生生之体自流行不息工夫至此亦云熟矣此三节自立脚大纲以至工夫精察如此志道即夫子志学处以等级次第言耳据德大畧如贫而无谄富而无骄之类谓其能守也依仁如贫而乐富而好礼谓其不违仁也游于艺是行有余力则以学文未知此説通否
　　此段看得好但所引贫富者不相似
　　孝弟为仁之本章注谓仁者心之德爱之理顔渊问仁章又谓仁者心之全德合二处推明其説未审当否心德则生道也葢天地以生物为心故人得之以为心者谓之仁其体则同天地而贯万物其理则统万善而包四端论其名状则冲和温粹浑厐涵蓄常生生不死乃得谓之仁焉此即干之元在四时而为春者也以仁而主四者则随其地分发为羞恶为辞逊为是非莫不各当其所若不以仁为主而以别个为主则但见不相对副但见乖隔不顺且天地失其所以为主而人亦不得其所以生者矣此所以言仁専一心之德者岂不以其纲维管摄之妙乎敬爱之理只从孝弟发明自孝弟而推原其本则惟有此理已耳所谓以仁为孝弟之本是也孝弟而扩充其用则为仁民爱物之事所谓为仁以孝弟为本是也窃恐心之德以专言爱之理以偏言专言之本则发为偏言之用偏言之用则合于专言之本不可以小大本末二之也自仁道之不明也人惟拘于气禀蔽于私欲则生道有息而天理不行否隔壅塞不能贯通如人疾病血气不运于四支则手足顽麻不知痛痒而医者亦谓之不仁人能有以体乎仁必其无一毫之私得以间其生生之体使之流行贯注无有不达无有不徧然后为能全其心之德爱之理也此顔子之克已仲弓之敬恕与圣人居处恭执事敬博学笃志切问近思等处正欲使工夫缜宻也必磨洗荡涤其私使无一毫之留所以唤此仁使之充长条达无不周徧则心德自全而仁斯在我矣伏乞严喻
　　此段大意得之但爱之理未可以用言耳更味之久当浃洽自见得失也
　　敬之一字初看似有两体一是主一无适心体常存无所走作之意一是遇事小心谨畏不敢慢易之意近看得遇事小心谨畏是心心念念常在这一事上无多歧之惑便有心广体胖之气象此非主一无适而何动而无二三之杂者主此一也静而无邪妄之念者亦主此一也主一葢兼动静而言静而无事惟主于往来出入之息耳未审然否
　　谓主一兼动静而言是也出入之息此句不可晓寓一日访蕃叟先生因説孟子尽心知性处陈先生云人须是知得始得若不知得就事上做得些小济得甚事寓以为此説甚然陈先生问尽其心者作如何説寓对言心统性情防众理而妙万物者也心最难尽惟是知得性方能尽得心能尽其心者以知其性故也葢性者理之得于天而自然者也如君之仁父之慈子之孝以至于日用之所当为者皆有个根原来厯处惟知之无一毫之不尽无一节之不极然后吾心之体至通至明无所蔽惑斯为尽其心矣陈先生以为不然乃言甚事不从心生只要尽得此心凡所存主凡所动作起居使合于理便是尽得此心此心既尽则自能知性如耳之聴正声目之视正色手足举动合礼皆是性寓云向所闻于先生长者与此不同耳目手足只是形耳目手足之所以能如此者方是性陈先生曰某之所以与朱丈不同者正以此耳公下稍自知某説为是某之用意不同恐难猝合寓所闻如此未得其精但尽其心者知其性也一句书上一个者字下应一个也字不知语脉当如何説寓之所对不畔尊防否
　　此段论得甚好但恐下稍不长进则反见彼説为是耳今日正好着力也
　　寓向在道院问亲迎礼先生言亲迎以来从温公妇入门以后从伊川云庙见不必候三月只迟之半月亦可葢少存古人重配着代之义今妇人入门即庙见葢举世行之近见乡里诸贤颇信左氏先配后祖之説岂后世纷纷之言不足据莫若从古为正否
　　永嘉有仪礼之学合见得此事是非左氏固难尽信然其后説亲迎处亦有布几筵告庙而来之説恐所谓后祖者讥其失此礼耳
　　礼支子不祭祭必告宗子然诸侯之嫡子已是袭爵其次子始立宗大夫士以嫡子为宗所以上承祖宗之重下垂百代之传而不敢少慢者后世礼教不明人家多以异姓为后寓所见乡里有一人家兄弟二人其兄早亡无后遂立异姓为后后来弟却有子及举行祭礼异姓子既为嫡主与凡题主及祝版皆用其名若论宗法祭惟宗子主之其他支子但得预其祭而已今异姓为后者既非祖宗气血所传乃欲以为宗子而专主其祭乎寓意欲以从弟之长者共主其祭事亦同著名行礼庶几祖先之灵或歆享之不知可以义起否伏乞裁教
　　立异姓为后此固今人之失今亦难以追正但预祭之时尽吾孝敬之诚心可也
　　行吊之日不饮酒食肉此古人因变而变常为得情性之正然先王制礼因人情而为之节文必情与文称乃为得宜寓恐吊丧之日不饮酒食肉可以施于有服之亲或情分之厚者若吊泛常之人只当于行吊之时不饮酒食肉吊毕则复常既与死者平时分疎但只少变平日以存古意可也未审尊意以为然否
　　有服则不但吊日不饮酒食肉矣其他则视情分之厚薄可也
　　答徐居甫
　　君子之道费而隐章
　　鸢飞鱼跃是子思吃为人处必有事焉而勿正心是孟子吃为人处皆是要人就此瞥地便见得个天理全体若未见得且更虚心涵泳不可迫切追求穿凿注解也
　　君子之道造端乎夫妇及其至也察乎天地葢夫妇则情意宻而易于陷溺不于此致谨则私欲行于玩狎之地自欺于人所不知之境人伦大法虽讲于师友之前亦未保其不壊于幽隠之处傥知造端之重隠防之际恐惧戒谨则是工夫从里面做出以之事父兄处朋友皆易为力而有功矣
　　本只是説至近处似此推説亦好
　　天地之大也人犹有所憾恐非谓天能生覆而不能形载地能形载而不能生覆人犹有憾处恐只在于隂阳寒暑之或乖其常吉凶灾祥之或失其宜品类之枯败夭折而不得遂其理此虽天地不能无憾人固不能无憾于此也
　　既是不可必望其全便是有未足处
　　两端谓众论不同之极致都是就善处説如断狱一人以为当死一人以为当罚今酌其中而行之否
　　然所谓中非如子莫之所执也
　　鬼神为德注云体物是其为物之体不知此体字是体用之体还复是体质之体
　　鬼神者气之往来也须有此气方有此物是为物之体也
　　答徐志伯【浩】
　　示喻堂铭极荷不鄙三数年来不敢开口道一字尚且无着身处今安敢为此以重其罪又使余波所溅及于贤者乎兼堂中四壁环列前辈之象吾乃幅巾便服而游燕寝卧于其中似亦非便乡闻刘子澄在衡阳作朱陵道院自居正堂而以两庑为前贤祠堂尝窃疑其非是恨渠已去不及正之也横渠先生亦言传得夫子画像而无可设之处正为此耳幸试思之此虽细故其间亦自不容无义理也
　　答邓卫老【防问近思録】
　　干健也健而无息之谓干
　　如何见得天之健处
　　四德之元犹五常之仁【云云】防谓偏言一事仁之用也专言四者仁之体也仁之用莫若爱仁之体则爱有所不能尽必包四者论之而后仁之体可见
　　仁之一事乃所以包四者不可离其一事而别求兼四者之仁也
　　满腔子是恻隐之心莫只是不馁否心要在腔子里莫只是不放却否所谓腔子之义岂禅俗语耶
　　腔子犹言躯殻耳只是俗语非禅语也满腔子只是言充塞周徧本来如此未説到不馁处下句所説得之凡物有本末不可分为两段事洒扫应对是其然必有所以然防窃谓是其然者人事也所以然者天理也下学而上达也
　　大槩是如此更详玩之
　　杨子拔一毛不为【云云】防窃谓三子皆执一而不知权故也使杨子之拔一毛不为施之在陋巷之时即顔子矣墨子之摩顶放踵施之三过其门不入之时即禹矣故所谓中者惟可与权者能之
　　杨墨学不足以知道其心偏而不中岂复能为禹顔之事可更思之
　　昔受学于周茂叔每令寻顔子仲尼乐处所乐者何事防谓孔顔之所乐者循理而已矣
　　此等处未易一言断且宜虚心玩味兼考圣贤为学用力处实下功夫方自见得如此硬説无益于事也曾防漆雕已见大意防谓大意者得非天理流行之妙圣贤作用之气象与二子胸中洒落无一毫亏欠安行天理之至葢舜有天下而不与焉者也但二子已能窥测乎此未必身造乎此也故曰已见大意
　　且如此説亦未有病然须实下功夫真有见处方有意味耳
　　敬义夹持直上达天德自此防谓夹持者岂内外并进之谓乎直上者岂进进不已之谓乎
　　直上者不为物欲所累而倒东来西之谓也
　　视听思虑动作皆天理也人但于其中要识得真与妄尔
　　识字是要处要识得时须是学始得
　　横渠先生谓范巽之曰吾辈不及古人病源何在巽之请问先生曰此非难悟设此语者葢欲学者存意之不妄庶游心寖熟有一日脱然如大寐之得醒耳
　　横渠先生之意正要学者将此题目时时省察使之积久贯熟而自得之耳非谓只要如此説杀也
　　明道先生曰某写字时甚敬非是要字好只此是学防谓此正在勿忘勿助之间也今作字怱怱则不复成字是忘也或作意令好则愈不能好是助也以此知持敬者正勿忘勿助之间也
　　若如此説则只是要字好矣非明道先生之意也伊川在讲筵不曾请俸又不求封叙防谓若是应举得官便只当以常调自处虽陈乞封防可也
