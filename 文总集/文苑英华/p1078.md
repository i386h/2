<!-- { "loadSidebar": true } -->
　　左史院迩【一作近】宸居之正地值日华之东偏俗尘不飞人意自逺閟防幽閴似次【一作非是】官曹有竹一丛翠接阶所其虚中防外之操隂【一作防】座祛烦之能紫微郎髙公尝赋之固以备尽然而嵗月滋久蔓衍浸滛大小相依髙下丛茂俾日光不透隂气常凝暝色为之早来阳春为之减煦四序不正一庭常昏蚊防曹飞雀鷃自遂披图散帙观览不快二年冬侍轩之暇载笔之余偶步庭除病其蔽翳因命斤斧将治其芜沉吟即时乃用申诫且谓其徒曰砺尔器用端尔瞻视谨尔操执慎尔区分有其质微而叶环苯防者去之从风而不能自正者去之大而倚者去之聚而曲者去之窍而不能备笙簧之用者去之挺而不能栖鸾凤者去之其有群居不乱独立自持振风发屋不为之倾大旱干物不为之瘁坚可以配松柏劲可以凌雪霜宻可以泊晴烟疎可以漏霄月婵姢可玩劲挺不廻者尔其保之既而芟剪成【一作毕】功繁芜立尽去者存者邪正乃分不浃旬扶疎一林歴歴可见有清风澡虑之效无蔽【二字一作噭】日萌奸之机檀栾风生韵合宫徴君子是以知竹箭之羙尚科别之功即其他不俟言而详矣或以斯为小可以伸之因记一时之妙广【一作笔】而述之
　　山【石附】
　　东山记　　　　　　　　　韦夏卿
　　自江之南号为水乡日月掩蔼陂湖荡漾防有鱼鳖翔有鳬鴈涉之或风波之惧望之多烟云之思自朱方逹于震泽三百里而遥惟毗陵地髙林麓相望丘陵塠阜隠嶙蝉聨虽有崖防之形终无峻极之状封域之内罕【一作穿】名山焉有唐良二千石独孤公之莅是邦也人安俗阜三【一作二】稔于兹文为宗师政号清浄有仁智山水之乐有风流遐旷之懐如独鹤唳天孤云出岫想见其人也公尝言谢公东山亦非名岳茍林峦兴逺丘壑意深则一拳之多数仞为广矣由是于近郊传舎之东得崇丘浚壑之地密林修竹森蔚其间白云丹霞照耀其上使登临者能赏逰览者忘归我是以东山定【一作之】号始于中峰之顶建茅茨焉出云木之髙标视湖山如屏障城市非逺幽闻鸟声轩车每来静见水色复有南池西舘宛如方丈瀛洲秋有【一作发】芰荷春生苹藻晨光炯曜夕月澄虚信可以旷髙士之襟懐发诗人之歌咏也自公之往清风寂寥野兽恒防山禽每萃不转之石斯固勿伐之木惟乔而继守数公实皆朝彦虽下车必理或周月而迁志在葺修时则未暇贞元八年余出守是邦迨今四载政成讼简民用小康永懐前贤屡陟兹阜芟荟蘙而松桂出夷坎窞而溪谷通不改池台唯杂风月东山之赏实中兴哉于是加置四亭合为五【一作四】所瞰野望山者位正背林面水者势髙笾斚区陈賔寮有位琴碁间作箫管时闻从我之逰者咸遇其胜也尝以水通舟檝陆阻车徒端径术于通津翦樛芜于廻野凡五六里抵于亭之南植山松以作门树官栁以界道蟠麾旄于原上骋骐骥于途中又有塞门垅坂之意也懿乎创物垂名俾传来者登山临水每想古人亦何谢石门林泉岘首风景而已矣为文斵石于彼山阿时贞元十一年嵗在乙亥九月九日记
　　慧山寺家山记　　　　　　李　濬
　　金陵之属郡毗陵南无锡县有佛寺曰慧山乃濬家山也贞元元和中先丞相太尉文肃公心寜色养家寓是县因肄业于慧山始年十五六至丙戍嵗擢第归寜为朱方强防之文肃公窥畏常警切于旦夕之间李庶人以反状闻尝召公草不顺章檄公语以君臣父子忠孝诚节别白自古道理者约千余言言既劲勇庶人畏敬又逼以狂卒围以兵刃促公下笔振叱数四髪皆见怒状庶人因令闭之于别所命许纵成之是夜张子良裴行立共义公忠赤果相与易圗庶人兵败公以忠节闻于天下新帅李公元素欲具事表于朝廷公三让之遂退归慧山寺僧房犹孜孜勤经史洎十年手写书籍前后约五百轴寺山之泉独称竒能发诸茗顔色滋味公僻居含饮虽崇贵未甞辄自优奉惟辇载慧山泉数千里不问其费耗公文学官业功徳濬谨纂叙制诏章表堂状类例其间不敢輙以文饰表至敬也为上下卷今藏史阁我家之盛甞二为相三为史官髙祖中书令谥文宪仪凤中为中书令如意中为鸾台副相【即濬髙祖叔】先公丞相赠太尉谥文肃防昌中为左仆射门下相仪凤在相监修国史防昌在相监修国史干符四年濬自秘书省校书郎为丞相荣阳公独状奏入直史舘防已亥嵗春有事白相府乞假东出函谷关数千里夏五月癸卯过家出覩旧刻石诗题别无碑版叙録惧年祀寖逺不得布闻于人谨以史笔条叙于寺之正殿内时干符六年夏五月十六日甲辰书
　　太湖石记　　　　　　　　白居易【集无】
　　古之逹人皆有所嗜晏先生嗜书嵇中散嗜琴靖节先生嗜酒今丞相竒章公嗜石石无文无声无臭无味与三物不同而公嗜之何也众皆恠之我独知之昔故友李生名约有云茍适吾意其用则多诚哉是言适意而己公之所嗜可知之矣公为【文粹作以】司徒保厘河洛治家无珍产琴身无长物惟东城置第南郭营一墅精葺宫宇慎择賔客道【文粹作性】不茍合居常寡徒防息之时与石为伍石有族聚太湖为甲罗浮天竺之徒次焉今公之所嗜者甲也先是公之寮吏多镇守江湖知公之心惟石是好乃钩深致逺献瑰纳竒四五年间累累而至公于此物独不防让东第南墅列而置之富哉石乎厥状非一有盘抝秀出如灵丘鲜云者有端俨挺立如真官神人者有缜润削成如珪瓒者有防棱锐刿如剑防者又有如虬如鳯若跧若动将翔将踊如鬼如兽若行若骤将攫将鬭者风烈雨晦之夕洞穴开若敛云歕雷嶷嶷然有可望而畏之者烟霁景丽之旦岩防霮防若拂岚扑黛霭霭然有可狎而玩之者昏晓之交名状不可撮要而言则三山五岳百洞千壑覼缕簇缩尽在其中百仞一拳千里一瞬坐而得之此所以为公适意之用也常与公逼观熟察相顾而言岂造物者有意于其间乎将胚浑凝结偶然而成功乎然而自一成不变已来不知防千万年或委海隅或沦湖底髙者仅数仞重者殆千钧一旦不鞭而来无胫而至争竒骋恠为公眼中之物公又待之如賔友亲之如贤哲重之如寳玉爱之如儿孙不知精意有所召也【文粹作耶】将尤物有所归耶孰不为而来耶必有以也石有大小其数四等以甲乙丙丁品之每品有上中下各刻于石之隂曰牛氏石甲之上丙之中乙之下噫是石也百千载后散在天壌之内转徙隠见谁复知之欲使将来与我同好者覩斯石览斯文知公之嗜石之自防昌二年五月癸【文粹作丁】丑日记





　　文苑英华卷八百二十九
　　钦定四库全书
　　文苑英华卷八百三十　　宋　李昉等　编纪事上
　　伯乐川记一首　　　郑驸马孝行记一首上元二年豫章冠葢盛集记一首
　　京兆府司録加秩记一首
　　宣州开元以来良吏记一首
　　土洑镇保宁记一首
　　伯乐川记　　　　　　　　孙　逖
　　太原元帅黄门侍郎李公国之宗盟朝之俊【一作唆】徳以元凯之忠肃兼桓文之节制戊辰嵗秋七月公以疆埸之事防幽州长史李公于伯乐川王命也公【一作以】驾四牡锵八鸾斾旌悠悠车轞啴啴乙未出于北京戊戌次于横野已亥至于防封人戒备军吏宿设立防表于髙阜僻辕门于大荒渔阳精锐太原材力驷介八百徒兵三千戈如林羽若月少长有礼宾主不悖蚩尤衂其五兵若敖慙其六卒洸洸乎信可以慑穹庐而震髙阙也于是地主致饩以昭飨宴之礼君子有仪以训上下之则歌蔓草之相遇笑投壶之失辞大庖既盈酾酒有藇胥乐周于卒乗属厌及于舆台慈恵之徳于是乎在夫幽州太原襟带之地自河以北幽州制之自河以东太原制之在两军之交当二境之上厥有弃地皆为旷林守之则表里之势全舎之则候【一作俟】望之路隔公料以古今度其川原献方畧而入觐于王议工徒而东为此防爰究爰度匪逰匪追蓐食无再舎之勤干诹【左传作干掫干胡旦切释文诹通用】为一夕之卫不愆【一作志】于素返斾而旋君子谓此防也能用典矣初公之始至太原也酌于人赋于事以为节用者国之善政于是乎减戌卒以寛其征修备者武之善经于是乎致秋集以襃其旅足食者人之所庇于是乎赏屯兵以丈其力近利者奸之所生于是乎禁和籴以惩其弊然后序山泽之险广亭燧之虞候骑出于长城爟火通于大漠画田定赋讲射训驺蓄信义为国寳修徳刑为战器行之一年军乃有节边鄙不耸龚黄之教也虽魏绛有和戎之利郤縠有敦诗之徳申伯之式是南邦韩侯之奄受北国曷云比议未足量力公之与幽州李公也义均伯仲芳若兰茝【一作蕙蕑】周诸侯以异姓为后晋大夫以同官为寮入亚六卿共行司马之法出膺九命俱受元戎之律诗曰维其有之是以似之其二公之谓矣不书所防将何述焉扬厥美于【一无此字】万斯年俾夫来世知二公相见在此川也
　　郑驸马孝行记　　　　　　独孤及
　　特进驸马都尉荣阳郑□潜曜其字睿宗外孙宗之甥代国长公主之才子也肤敏而文生知纯孝开元中长公主寝疾公年二十八觿燧【集本从内则元本作燧诗云容兮遂兮】侍左右带不解面不靧者累月尝药请祷忧恳备至而疾无瘳乃刺血濡翰书为荣【集作策】祝请命于上下神祗愿以身代亲之身乞灵祈死泣尽继血既而诚逹于神感而遂契彻夜俟命焚其章毕【集作草】独神道许三字在存于【二字集作乎】煨烬之中翌日长公主疾间公固命左右勿敢言其请天之章公之客尹灵琛之词也向微灵琛言之则人莫知之者矣君子谓天道逺人道迩其死生防运吉凶隂隲未尝与天同功也而孝子竭诚上为感神符灵贶来若响答乃知行或精至则幽防不能逃其应而况人乎郑氏之子其事亲也可谓孝矣惟武王周公与天合徳三坛之祝宜有丕应若公者地【集作也】在绮襦纨袴之中非有植璧秉珪之礼而精诚上逹神亦降福非徳性纯至其孰能致感如此其速者欤公开元二十八年尚宗第十二女临晋长公主主柔眀而贤辅佐以礼公力行好学处贵不骄防履夷险无替忠信歴太仆光禄卿嗣荥阳郡公佩金印列长防垂三十余载克荷大业而崇其家声善而必庆为不诬矣惧他日史氏阙疑也故着之于篇
　　上元二年豫章冠盖盛集记
