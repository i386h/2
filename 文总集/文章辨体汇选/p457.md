<!-- { "loadSidebar": true } -->
　　忠也者尽已之名也天以事物当然之理赋于人人尽其所当然者而无憾焉是之谓忠今语人曰臣事君以忠与忠恕之忠同则莫不骇然以为非而实然也或曰臣尽臣道于君忠矣子尽子道于父何独曰孝乎曰不然也礼所为内尽于已而外顺于道忠臣以事其君孝子以事其亲其本一也此即吾说也然则上尽其所当然于其下其名曰何曰尽有不敢不勉之义上下之间必有别也故尽之对为推推即恕矣程子甞谓忠恕一也事上之道莫若忠使下之道莫若恕后儒疑之未喻此也人生而静动与物接即有尽已不尽己二者出乎其间识者知其然固无一息而非吾效忠之时也是道也所以事君所以事天诗曰昊天曰明及尔出王昊天曰旦及尔游衍亶其严乎番阳杨玄翁有见于此久矣大父通守在轩先生当宋季官守以直闻难以死节着玄翁慨慕先志作忠史十余年成书于是上下数千年臣子大义粲然毕具微而一言一行茍无愧于尽已者悉録之又微而裔夷小邦妇人女子之操不遗也又极而心迹形似之间皆有以核其实是非枉直了然不缪于古人何其至公而当也呜呼自忠之为说不明士大夫平居无涵养省察之功莅事无鞠躬尽瘁之志立朝无直言敢谏之风至于临难死节能保其必然也耶呜呼宇宙间此道明即天地变化草木蕃不明即天地闭贤人隐甚可畏也余为国子慱士时职当校献书既表章之犹愳玄翁著书之志未白也故述忠说于斯呜呼是书果行于世也夫书之幸也夫世之幸也夫年月日具官欧阳玄序

　　右编序【明唐顺之】

　　古今宇宙一大碁局也天时有从逆地理有险易人情有爱恶机事有利害皆碁局中所载也古圣人经天纬地画野肇州设官分职正外位内幽明人鬼不相渎扰奸良淑慝鸟兽戎夷各止其所所以界碁局也至于奕数之变纵横翻覆纷然不齐虽其纷然不齐而至于千百亿局则其变亦几乎尽而其法亦畧备矣自三代之末至于有元上下二千余年所谓世事理乱善恶利害情伪凶吉成败之变虽不可胜穷而亦几乎尽经国之士研精毕智所以因势而曲为之虑者虽不可为典要而亦未甞无典要也语云人情世事古犹今也岂不然哉奏议者奕之谱也师心者废谱拘方者泥谱其失均也有见乎背立之说则以病背水之军有见乎死地之说则以置背水之军然而二说同出于十三篇中焉可泥也而焉可废也余之纂右编特以为谱之不可废而已而未及乎不泥谱之说也右编者古者右史纪言也

　　左编附序【唐顺之】

　　左编者为治法而纂也非闗于治者勿録也闗于治者则妃后外戚储宗宦幸奸簒方镇夷狄草莽之乱而总之将与相而总之君亦云备矣然周官治典所职曰师曰儒师儒何与于治典也君与相与将行之师儒讲而明之故云师道立则善人多而朝廷正言师儒之系乎治者重也故纂前史儒林道学诸传为诸儒传经生训诂文词笔札儒之别也故次之诸儒之后隐士不事王侯而志可则深处岩壑而龙光于朝英主亦徃徃尊礼其人以风世所谓以无用为用也故纂隐逸传至于前史有方技传葢巫史宗祝所以左右人君而星歴医药百工皆有国者之不可缺以汉一时论之东方之诙谐滑稽而要之引君于正丘子明之卜毛延寿之画与巫蛊之祸则其为奸不可穷诘其人所系殆者此故纂方技传三代而下儒术与二氏相盛衰亦世道之变也马迁传老子范史始纪西域沙门夫二氏之书各五千余巻其说侈矣则其人宜不可以无纪也且以观儒术之盛衰焉纂二氏传而总之为左编附云

　　竒女子传序【陈继儒】

　　陈子冬日居山中拥短褐偃曝于积薪之上执易学义一巻且读且睡齁齁然适也已童子扣扉投一缄索叙竒女子传余曰易称无成有终诗称无非无仪女子而以竒显非闺髽事也虽然河洛不载竒偶乎易不载兑少女离中女巽长女乎诗不载巻耳樛木乎春秋左国不载共姜共伯之母乎其它中垒之列女有传临川之贤媛有世说何独于竒女子而异之夫丈夫生而逄年或不得志以歾其磊砢光大之行或见于学士大夫之史书及逸民遗老之笔记犹庶几有一二存焉者独妇人女子生长深闺之中沦落于山陬海曲村墟草莽间无限虽有竒无闻即闻亦不过如野烧之迹流萤之火若隐若现若存若亡而已故长卿裒而集之小加评鉴其间有竒节者竒识者竒慧者竒谋者竒胆者竒力者竒文学者竒情者竒侠者竒癖者种种诸类小可以抚掌解頥大可以夺心骇目古来才子絶未甞一盘拈出何也男子如日女子如月日则亘万圆常圆而月则有盈有缺有晦其得列于二史者盈之象也其偶见于杂家小说而未标其大全者缺之象也泯泯汶汶晦之象也若本无指擿而不幸为绮语人所点缀其蚀于太阳翳于云雾风雨飞流伏匿于妖星恶曜者乎自长卿此书出譬如见月者或喜其新或美其满或乐其万里之清虚或快其重轮之华彩天壤间好月可废则竒女子亦可废也请无以六经解嘲矣

　　米襄阳志林序【陈继儒】

　　予读陆友仁米颠遗事恨其故实未备尝发意排纂江东好古收藏之家所遇襄阳书画小有题识者輙手録之而范长康多读异书搜讨米事尤丑类而详因题曰志林请予叙予惟古今隽人多矣惟米氏以颠着要之颠不虚得大要浩然之气全耳后人喜通脱而惮捡括沓拖拉攞沾沾藉米颠氏为口实夫米公之颠谈何容易公书初摹二王晩入颜平原掷斤置削而后变化出焉其云山一一以董巨为师诗文不多见顾崖絶魁垒有深徃者而公之颠始不俗两蘓黄豫章秦淮海薛河东徳麟龙眠刘泾王晋卿之徒皆爱而乐与之游相与跌宕文史品题翰墨而公之颠始不孤所居有寳晋净名海岳自王谢顾陆真迹以至摩诘玉躞金题几埓秘府而公之颠始不寒陪祀太庙洗去祭服藻火至褫职好洁疾淫性不能忍而公之颠始不秽冠带衣襦起居语黙畧以意行絶不用世法而公之颠始不落近代奉勅冩黄庭冩御屏奋毫振袖酣呌淋漓天子为巻帘动色彻赐酒果文具甚则跪请御前研以归而公之颠始不屈挫寄人尺牍冩至芾拜则必整襟拜而书之而公之颠始不堕狡狯呜呼米颠旷代一人而已求诸古今张长史得其怪倪元镇得其洁敷文学士与髙尚书得其笔滑稽谈笑游戏殿廷东方朔李白得其豪故曰米公之颠谈何容易公没于淮阳军先一月尽焚其平生书画预置一棺焚香清坐其中及期举拂合掌而逝吾视其胸中直落落无一物者其圣门所谓古之狂欤洙泗之时楚狂在接舆濓洛之时楚狂在芾其颠可及也其浩然之气不可及也

　　世说新语序【王思任】

　　读史记之后或难为汉书读汉书之后且不可看他史今古风流惟有晋代至读其正史板质冗木如工作瀛州学士图面面肥晳虽畧具老少而神情意态十八人不甚分别前宋刘义庆撰世说新语专罗晋事而映带汉魏间十数人门户自开科条另定其中顿置不安微博未的吾不能为之讳然而小摘短拈冷提忙点每奏一语几欲起王谢桓刘诸人之骨一一呵活眼前而毫无追憾者又说中本一俗语经之即文本一浅语经之即蓄本一嫩语经之即辣葢其牙室利灵笔颠老秀得晋人之意于言前而因得晋人之言于舌外此小史中之徐夫人也嗣后孝标劻注时或以经配左而博赡有功须溪贡评亦或以郭解庄而雅韵独妙义庆之事于此乎毕矣自弇州伯仲补批以来欲极玄畅而续尾渐长效颦渐失新语遂不能自主海阳张逺文氏得善本于江陵陈元植家悉发辰翁之隐黜陟诸公■〈扌东〉披各语注但取其疏惑评则赏其传神义庆几絶而复寿者逺文之力也逺文又精删何氏之补别具一帙使其堂庑具在而新语之事又于此乎毕矣嗟乎兰苕翡翠虽不似碧海之鲲鲸然而明脂大肉食三日定当厌去若见珍错小品则啖之唯恐其不继也此书泥沙既尽清味自悠日以之佐汉史炙可也

　　读史快编序【顾天埈】

　　自昔良史多而善读史者罕非罕也善读者因史自得而神妙于无穷若孔明别申生重耳之安危奚暇口说哉逮宋诸君子乃始喜论古人坚执名理饰以词辨是非褒贬不异绳之束坊之限后遂凛焉遵之而不敢易设有虚心黙黙细择全史以世观人以微观显以生平观一节回视所遵成说其果合否惜乎古人之深大都没于论者之浅矣予庚子岁典试北闱首録赵子无声无声故嗜史于累朝兴兆亡征兵机事要瑰言懿迹有契于中者亟録之久而成帙名曰快编时一翻阅欣然忘世而了不立论葢以古人娯已不以已见穽古人千载之上快在古人千载之下快在无声恶知其合恶知其不合岂不伟哉嗟夫无声于读史则快乃其遇则苦矣平生严于择友所莫逆仅四五人年来皆相次显贵即庚子同榜士徃徃跻清要登九列而无声犹然孝廉每试主司咸欲得以为重遇尚书巻极意揣度輙收其似而真无声莫识也家故食贫乃复一意独徃于世益枘凿或曰以子之才游诸侯拥篲筑宫良未足侈何自苦无声曰吾惟不屑歌鱼以至是而又奚猎较为自是人亦不复干以私闭户读快编而已矣

　　三注钞序【锺惺】

　　三注钞者钞裴松之三国志注刘孝标世说新语注郦道元水经注也序曰孔子云述而不作注者述之一端也虽曾子之于大学文王周孔之于易以至左氏公榖之于春秋皆注也凡注之为言依于其所注者也故离乎其所注者而不能为书离乎其所注者而犹能为书葢注者之精神有能自立于所注者之中而又游乎其外者也三注是也夫是以可钞也古人以书之力为注而后人不能以注之力为书则以古人重于视其述而后人轻于视其作也故予钞三注而重有感于述作之际也或曰水经经也三国志史也世说说也书宜首经次史次说子于三子世焉何居曰已离乎其所注者而直为注矣直为注则其次视诸注者之人之世焉可也

　　侠女传序【邹之麟】

　　举世儒也传侠侠丈夫事也传女不几剌缪乎曰儒其心侠其骨女其徳丈夫其行可也尝取儒者之成仁取义不忘久要求之侠者又取侠者之取予然诺修行砥名求之儒者儒之论说不啻详矣而侠者固未尝颂读也侠者徃徃合儒者徃徃离嗟乎是何说也闻之老氏上古之世甘食美衣民至老死不相徃来此真有道之世也失道后徳失徳后仁义蹩躠焉踶跂焉诗书发冡大儒胪传而世可慨也设财役贫朋党宗强比周古布衣之侠靡得而闻而世可慨也抗逊机云没而扶舆清淑之气不锺男子而锺妇人而世更可慨也孔明以巾帼遗司马仲达退丈夫为女子予图传女侠进女子为丈夫嗟乎世尽文夫予之愿矣若曰举侠而世已鲜儒举女而世已鲜丈夫则予岂敢则予岂敢

　　文章辨体彚选巻二百九十三

　　●钦定四库全书

　　文章辨体彚选巻二百九十四

　　（明）贺复征 编

　　○序十四【骚类】

　　离骚章句序【汉王逸】

