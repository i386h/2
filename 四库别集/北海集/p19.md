<!-- { "loadSidebar": true } -->
　　昭慈圣献皇后神御告迁赴温州景灵宫奉安祝文
　　维绍兴三年嵗次癸丑月朔日孝侄嗣皇帝臣伏为迎奉神御迁赴温州景灵宫奉安敢昭告于皇伯母昭慈圣献皇后伏以仙游已邈馆御斯崇将奉睟容徃从原庙俨衣冠之甫出肃仗卫之既陈载感平生但増永慕尚飨
　　昭慈献烈皇后改諡曰昭慈圣献皇后于温州太庙奉上册寳诣本室前行奉上礼前期奏告祝文
　　维绍兴三年嵗次癸丑月朔日孝曾孙嗣皇帝臣某伏为昭慈献烈皇后改諡曰昭慈圣献皇后将以月日奉上册寳谨遣某官敢昭告于僖祖立道肇基积徳起功宪文睿武至孝皇帝伏以更崇諡号图称慈徽既合议于搢绅尝请命于宗庙考六家之法斯极鸿名从三后之规聿彰圣徳爰登寳册徃对神灵盛礼既陈先期以告尚飨
　　温州景灵宫奉安昭慈圣献皇后神御奏告帝后祝文
　　维绍兴三年嵗次癸丑月朔日孝曾孙嗣皇帝臣某伏为月日景灵宫奉安昭慈圣献皇后神御谨遣某官敢昭告于宣祖绍武睿圣皇帝太祖启运立极英武睿文神徳圣功至明大孝皇帝太宗至仁应道神功圣徳文武睿烈大明广孝皇帝真宗膺符稽古成功让徳文明武定章圣元孝皇帝皇髙祖考仁宗体天法道极功全徳神文圣武濬哲明孝皇帝皇曾祖考英宗体干膺厯隆功圣徳宪文肃武睿神宣孝皇帝皇祖考神宗体元法古立宪帝徳王功英文烈武钦仁圣孝皇帝皇伯哲宗显天断道世徳扬钦文睿武齐圣昭孝皇帝昭宪皇后杜氏孝宣皇后王氏懿徳皇后符氏明徳皇后李氏元徳皇后李氏章穆皇后郭氏章献明肃皇后刘氏章懿皇后李氏皇髙祖妣慈圣光献皇后曹氏皇祖妣钦圣宪肃皇后向氏钦成皇后朱氏皇祖妣钦慈皇后陈氏皇伯母昭懐皇后刘氏伏以送终有既撤几席于东朝事徃如存游衣冠于原庙是严像设以奉神灵率循列圣之规【诸后祝文改作率从先后之仪】式序祠宫之次将陈盛礼只告先期尚飨【诸帝共一首诸后共一首】
　　温州告迁万夀观圣祖圣像于景灵宫奉安奏告宣祖皇帝祝文
　　伏以创业开基虽本贻谋之盛膺图受命岂无流庆之先惟世系之推尊实仙源之所出兴言寳像逺即海邦将迁次于行宫以并严于烈祖庶合神灵之意永延宗社之休尚飨
　　道场斋文
　　昭慈献烈皇后寒食节道场斋文
　　维绍兴二年嵗次壬子三月壬辰朔十日辛丑皇帝为寒食节于临安府浄慈寺使僧二十一人昭慈献烈皇后几筵前作水陆道场者伏以墦祭届期重起园陵之慕玊衣留御空瞻几席之陈恭即只园大兴法防普祫防阳之供用资先圣之缘榆燧既更感孝思而曷已具文可质超慧果以何疑更仗圣功永扶皇祚谨言昭慈献烈皇后几筵前寒食节水陆道场斋文
　　维绍兴二年嵗次壬子二月朔日皇帝为寒食节使僧二十一人于昭慈献烈皇后几筵前作水陆道场者伏以稽山东望再逢拜扫之期鹫岭西来固有追修之教怆园陵之莫展奉几席以犹新式当寒食之辰大启法筵之供隂功有托具存保祐之慈觉力可依用荐超升之果更推圣利普及含灵谨言
　　御前寒食节于昭慈献烈皇后几筵前建水陆道场斋文
　　维绍兴二年嵗次壬子三月壬辰朔十日辛丑御前为寒食节使僧二十一人就昭慈献烈皇后几筵前作水路道场一昼夜者伏以盛徳难忘想慈顔之如在孝心欲报惟象教之可慿嵗华甫觌于清明民俗争先于拜扫莫展栢城之域但瞻玉几之筵爰集缁流广陈法防合幽而普供宣秘宻之防言庶仗殊因获资圣地觉乗是证哀愿不违谨言
　　昭慈献烈皇后筵几前中元节道场斋文
　　维绍兴二年嵗次壬子七月朔日皇帝为中元节使僧二十一人赴昭慈献烈皇后几筵前开建水陆道场者伏以新秋凄怆方深霜露之思旧俗流传载感盂兰之节念母仪之欲报舍象教以畴依恭即几筵大陈寳供合天上人间之众徧水居陆走之殊若鬼若神或凡或圣普临法防同摄胜功慿最上乗以普资于福果生极乐国其皆仰于慈顔谨言
　　昭慈献烈皇后几筵前作水陆道场斋文
　　维绍兴二年嵗次壬子九月朔日皇帝为十月一日使僧二十一人赴昭慈献烈皇后几筵前作水陆道场者伏以阳月载临叹嵗时之晼晚东朝不御瞻几筵以凄洏广修殊胜之因用证超升之果式招浄侣恭启法筵慿大雄大力之神设无碍无遮之供仰资福俯慰孝心更分不尽之功普及无情之类谨言
　　御前为太上道君皇帝就内中道场斋文
　　维绍兴二年嵗次壬子十月戊子朔十日丁酉御前为太上道君皇帝天宁圣节就内中作祝圣夀道场一永日者伏以当阳月节纪诞辰仰瞻天徳之宁防祝圣人之夀广延开士恭启清场凴我觉雄出兹胜力推九龄之吉梦进衍昌期指七圣之迷途归安大养更资慈防永保皇图
　　御前为昭慈献烈皇后几筵前建水陆斋文
　　伏以献嵗发春感故年之载换慎终追逺怆永慕之何穷空瞻玉几之陈无复椒觞之举唯凴觉力用荐孝诚清供既周咸被法筵之施徽音不昧更延庙祀之休谨言
　　内中建轮结道场斋文
　　伏以火徳中兴应朱明之节天休申命祥标震夙之期延浄侣于只园启梵仪于中禁式假庄严之力具宣微妙之音庶格精防冀加慈防増隆夀祉保基祚以长新敷祐羣黎弭烖兵而永息
　　疏
　　功徳疏
　　伏以火徳方中适契兴朝之运天休申锡将临诞圣之期预申启请式陈洪供冀广裒于梵福用仰祝于帝龄皇帝陛下伏愿寳命惟新庆源有衍如山如阜永观基业之隆宜君宜王益茂本支之大
　　功徳疏
　　伏以炎正中兴允契诞弥之节真如最胜普归善祷之诚顾此防生久尘近缀欲报圣神之遇是资梵释之音皇帝陛下伏愿睿徳日新武功时定茂集自天之祐永膺申命之休同召虎之对扬载歌万夀效封人之请祝更诵多男
　　功徳疏
　　伏以绍灵长之宝祚圣有所生防覆育之深恩物无以报恭因诞节广集胜缘克成阅月之功仰祝后天之算皇帝陛下伏愿对昊穹之申命茂拥鸿休乗炎正之中兴系隆丕业夀考协万年之庆本支推百世之祥永庇含灵同依正觉
　　圣节功徳防文
　　伏以帝徳乗干载觌诞弥之日臣心报上仰伸善祝之诚集真如最胜之功资夀考无疆之祉敢祈大觉用证殊因孝慈渊圣皇帝陛下天祐至仁神归景福四方来贺同瞻法驾之还二圣同观永笃皇家之庆
　　功徳疏
　　伏以千龄在旦仰天徳之出宁四海倾心罄人臣之归报愿叨聨于法从宜加厚于常情防仗圣縁仰陈善祝太上道君皇帝陛下伏愿佛慈严防圣孝感通周室中兴归飨九州之养天子万夀永承二圣之欢
　　功徳疏
　　伏以天徳应期载及出宁之旦臣心上报敢忘归美之诚属诞节之将临叩真乗而有请顾晚尘法从已遥北岳之廵惟广集胜縁用致南山之祝太上道君皇帝陛下伏愿后天难老如日常升万福无疆拥百灵而荐祉四方来贺驩七萃以囘銮更赖觉慈俯资愿力
　　祈晴文
　　临安府上天竺寺开启祈晴文
　　维绍兴二年嵗次壬子四月辛酉朔日皇帝遣入内侍省东头供奉官睿思殿掌书管簿杨立本使僧四七人于临安府上天竺寺开啓祈晴道场者伏以民勤终嵗人力待时凡兹衣食之原视彼雨旸之愿念霖霪之久适当长养之期既蚕月之妨功且麦秋之告病饥寒之虑宵旰是忧爰叩佛乗庶从人愿亟扫积隂之沴尽还慧日之明谨言
　　中天竺启建祈晴文
　　维绍兴三年嵗次癸丑四月丙戌朔日皇帝遣入内侍省东头供奉官睿思殿掌书管簿杨立本使僧四七人于临安府中天竺寺灵感观音院开启祈晴道场者伏以时当长养雨或霖霪蚕将老而畏寒麦及秋而恐病惟生民所急孰先衣食之原而大士之尊实制龙神之命愿施圣力亟扫顽隂还天宇之清明副人心之归向谨言
　　下天竺寺启建祈晴文
　　维绍兴四年嵗次甲寅五月朔日皇帝遣某官于临安府下天竺寺启建祈晴道场者伏以公私之计既寡盖蔵水旱之虞动关念虑属兹苦雨害彼力田三日成霖乃逾期而未止六师仰哺则望歳之未知孰寛否徳之忧盖仗防仁之力式投浄宇恭唘清场愿回慧日之光亟扫积隂之沴谨言
　　越州圆通寺祈晴文
　　维建炎四年嵗次庚戌十月庚午朔十九日戊子皇帝遣某官使僧四十七人于越州圆通寺开启祈晴道场者伏以愁霖不止惧伤髙廪之蔵妙应无方敢叩普门之力维兹霖雨乃涉严冬云气益繁久妨明扵日月场工未毕将阙奉于粢盛愿回慧照之光尽扫积隂之沴鞭烛龙而衔耀茅檐惬献曝之忱驱石燕之飞翔编戸免祁寒之怨庻终穑事以慰人心谨言
　　内中讲筵殿祈晴文
　　维绍兴二年嵗次壬子五月朔日嗣天子臣命道士二十人就内中讲筵殿开建祈晴道场谨上启元始天尊太上道君太上老君混元上徳皇帝伏以农夫望嵗苦雨逾旬岂惟行路之兴嗟并与力田而告病敢伸精祷冀格至诚虽政事或乖时乃眇躬之责而粢盛有阙恐贻上帝之羞愿驱宿沴之灾还廓大明之照臣无任恳祷之至谨词
　　内中讲筵殿祈晴道场罢文
　　臣言伏为祈晴道场设醮一座三百六十分位者伏以积隂作沴久雨为淫百祀是供惧有粢盛之害六师在戌尤懐餽饷之忧仰觊天心俯矜民力趣扶桑之晨照收屏翳之余威庶使三农荐防一稔臣无任精防激切之至谨告
　　集禧观开启为民祈福祈晴文
　　伏以雨淫为菑民用愁垫式陈浄供以致诚祈冀格灵明遂防开霁惟防粢之无害仰休飨之有依谨告













　　钦定四库全书
　　北海集巻二十　　　　　宋　綦崇礼　撰进御故实
　　建炎四年八月十八日勑中书门下省尚书省送到通直郎试尚书吏部侍郎兼权直学士院綦某等奏准尚书吏部牒备准都省劄子于八月四日三省同奉圣防令侍从官一员具前代本朝故事闗渉治体者一两事进入者臣等备数从官无所禆补仰承圣问实深荣惧之至然臣等伏念自艰难以来私家书籍例多失散虽口耳之学粗能记诵一二深虑讹舛抵牾不足以上尘睿览伏见祖宗以来遴选儒学之臣以奉讲读若令从官一例献其所闻亦于祖宗朝无此体例况今侍读侍讲并有正官臣等若不揆荒浅奉承诏旨恐有越职之嫌伏望圣慈照察止命讲读官三五日供进前代及本朝故事以资圣学所有元降日令侍从官具故事进入指挥伏乞特赐寝罢庶使臣等不敢侵紊职守伏勅旨八月十八日三省同奉圣旨令讲读翰林学士两省官依已降指挥【按防此则集中所有进御故实俱系为翰林学士及兼侍读时所进兹特列此奏于巻首俾后之人亦可因此以考当时之制云】
　　论唐房龄创业守文对
　　唐书房龄传帝甞问创业守文孰难龄曰方时草昧羣雄竞逐攻乃降战乃尅创业则难魏徴曰王者之兴必乗衰乱覆昏暴殆天授人与者既得天下则安于骄逸人欲静徭役毒之世方敝裒刻穷之国由此衰则守文为难帝曰龄从我定天下冒百死于一生见创业之难徴与我安天下畏冨贵则骄骄则怠怠则亡见守文之不为易然创业之不易既往矣守文之难方与公等慎之
