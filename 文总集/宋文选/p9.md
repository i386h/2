<!-- { "loadSidebar": true } -->
　　秦论
　　孔子曰知及之仁不能守之虽得之必失之秦之谓矣善夫贾生之言曰秦以区区之地千乘之权招八州而朝同列百有余年然后以六合为家殽函为宫一夫作难而七庙隳身死人手为天下笑者何哉仁义不施而攻守之势异也
　　西楚论
　　世称项王不王秦而归楚故失天下观其拥百万之众西入函谷擅天下之势裂山河以王诸侯自谓可以逞其私心而人莫敢违安行无礼忍为不义欲以一夫之力服亿兆之心才髙者见疑功大者被绌推此道以行之虽得百秦之地将能免于败亡乎
　　前汉论
　　髙祖奋布衣提三尺剑八年而成帝业其收功之速如是何哉惟其知人善任使而已故髙祖自谓镇国家抚百姓不如萧何运筹防决成败不如子房战必胜攻必取不如韩信三者皆人杰吾能用之所以取天下韩信亦曰不善将兵而善将将斯言尽之矣吕氏之乱汉氏不絶如线然而卒不能为患者外有宗籓之强内有绛灌之忠也文景之时天下家给人足几致刑措后世皆称慕而莫能及之夫民之情何尝不欲安乐而富寿哉文景能勿扰而已矣孝武喜淫侈慕神仙宫室无度廵游不息穷兵于四夷严刑而重赋迹其行事视秦皇何逺哉正以崇儒重道求贤纳谏故其成败若此之殊也孝昭以童稚之年辨霍光之忠确然不可动何天资之明也然光犹专政而不归此则光之罪矣孝宣综覈名实信赏必罚使吏称其职民安其业方之孝武功烈优焉孝元优游不断汉业始衰孝成荒于酒色委政外家孝哀狠愎不明嬖幸盈朝陵夷至于孝平以幼冲嗣位王莽因之遂移汉祚莽恃其诈慝烦民玩兵罪盈怨积而天下叛之矣
　　后汉论
　　新室之末民心思汉如渇之望饮饥之待餔也是以诸刘奋臂一呼而逺近响应曾未期年元恶授首更始入雒之初天下已服矣而素无人君之器纪纲不脩诸将暴横不旋踵而亡固其宜也光武以仁厚之徳济英杰之志昆阳之役驱乌合之众扫防天之敌使海内飜然变而为汉宜阳之师不战而赤眉束手百万之盗一朝皆散皆希世之竒功也至于待刘盆子止于不死取良吏卓茂以为太傅戒冯异以安集闗中不务战攻取胜虽当草创之际可谓有帝王之逺畧矣天下已定不失旧物乃偃武脩文崇徳报功勤政治养黎元兴礼乐宣教化表行谊励风俗继以明章守而不失于是东汉之风忠信亷耻几于三代矣及孝和以降政令寝弛外戚专权近习放恣然犹有骨鲠忠烈之臣忘身以狥国故虽衰而不亡岂非建武永平之余烈欤至于桓灵而纪纲大壊废锢英俊贼虐忠正鬻狱卖君浊乱四海何进见杀袁绍不胜其愤遂燔烧宫阙肆行诛戮外召董卓以胁朝廷于是虺蜴虽除而虎防入室矣卓贪愎残忍废主迁都州郡奋然称兵以讨之卓死而天下大乱汉室遂亡哀哉
　　蜀论
　　昭烈以败亡之余覊旅汉南而能屈体英杰要结同志推沮勍敌因败为功颠沛之际不忘徳义美矣刘璋昩弱侮而兼之遂奄有巴蜀君临一隅安乐公材虽中下然委任贤相抗衡中国及姜黄用事而靣缚为虏宜矣
　　魏论
　　汉室不纲羣防麋扰乗舆播迁莫之收省太祖独奉迎而相之披荆棘以立朝廷则其名义固足以结民心矣加之英威明略过絶于人驱防贤豪奋除奸宄于是张绣屈膝吕布授首公路野死本初覆亡刘琮献地韩马遁逃中原肃清外域请服然则魏取天下于盗手而非取之于汉室也惜其狭中多诈猜忌贤能此海内所以不尽服也及文帝受禅明帝继业内绥外御不废前功而明帝于弥留之际为奸臣牵率嗣子幼弱寄托非人曹爽骄戅党与轻佻祸自内兴遂哀防不振以至易姓悲夫
　　吴论
　　孙坚破虏以孤逺之兵决忠愤之志首犯贼锋深蹂川洛汛扫陵寝有足多者讨逆以童子提一旅之众挥马棰而下江东耆儒宿将狼狈失据开地千里真英才也大帝承父兄之烈师友忠贤以成前志赤壁之役决策定虑以摧大敌非明而有勇能如是乎遂奄有荆扬骋于南海传祚累世宜矣侯官景帝皆明慧敢决有先世之风归命骄愎残虐浮于桀纣求欲不亡得乎
　　西晋
　　宣帝始以重望髙才荣名魏世西却诸葛东举公孙若以忠顺终之足为良臣矣遭爽晏忌疾乘间而发专制朝柄诛鉏异已平昔之美扫地尽矣及景文相继遂迁魏祚武帝席巻全吴纉禹旧服恃其治安荒于酒色以开基之始不为逺图崇尚浮华败弃礼法惠帝昏愚不辨菽麦譬如万金之寳委之中衢无人守之安得不为他人有乎祸生于闺闼成于宗室骨肉相残而刘石姚苻慕容争乘其剖裂中原韲醢生民积骸成丘流血成渊几三百年岂不哀哉
　　前赵论
　　刘渊以匈奴遗种乗晋室之衰奄有河汾天下蠭起之众辐凑而归之石勒王弥皆北靣为臣聪承其故业遂防両都执辱二帝矜夸淫纵残暴无亲幸以病终坟草未生家为屠肆矣曜以踈属屡建大功专制闗中遭靳凖之乱兴师讨贼遂承汉业及扬戈陇阪则陈安授首按甲西河则张茂称藩亦一时之雄俊也然始与靳氏约降则非义终灭其家则非信使石勒因而自絶则非智乃知二三其徳而能成功者鲜矣及乘髙堠之防以围金墉一战而跌生为禽虏虽其轻易以取祸亦不幸而天亡也
　　后赵论
　　石勒以渊聪贱崛起皂枥之间连百万之众横行天下斵丧晋室东擒苟晞北取王浚西逐刘琨南举兖豫皆如俯拾地芥刘曜席战胜之威长驱伊洛有并吞山东之志勒举鞭一麾曜惽然就防遂兼其国奄有中区氐咸服其才不有过人者能如是乎虎以悍戾之资济贪狡之志贼虐其孤而剽夺其位恃其诈力以凌人暴物穷奢极欲不可盈餍自以为非天崩地防则抱子弄孙无复后忧及夫父子相残兄弟相攻尸浮漳滨家无噍类积恶不已舍灭亡何适哉
　　前燕论
　　慕容氏世为君长深防海隅及廆始大属晋室板荡诸夏之民皆襁负而归之廆抚循劳来收其髦俊以賛国政逺奉王命以示大顺务农积糓秣马厉兵心窥邻国之衅故能斩将搴旗大启土宇承其遗烈恢大前功于是吞叚辽并宇文俘髙丽翦夫余蚕食幽并而与强赵为敌矣及石氏内乱儁乘时而动驱励精蓄锐之兵以扫离散土崩之众无不顺风而靡遂走王午服张平戮叚龛禽冉闵左萦右拂而幽并青冀悉定矣暐之立也太宰恪佐之内脩政事养士爱民外开封疆威行隣敌及评为政妒宗室勋贤之人逐之以资隣敌君闇臣鄙以当苻坚王猛之威安得不亡乎
　　后燕论
　　慕容垂以美才茂功不容于昏乱之朝自归于秦秦主以国士遇之淮南之役不乘人之弱亦足以小偿其恵矣垂之去燕燕人如失其父兄及其还也人向之如趋市故数年之间掉马棰从容而收故业自然之势也寳以不克负荷开门延敌坐而待攻又不能固守中山无故逃遁期年之间蹙国殆尽子弟亲戚剪为仇讐进退失据卒陨其身何其愚也盛以孺子孤穷自投于仇人之懐终踞其喉而刺其腹以成其志而复其位自非智勇过人能如是乎不幸遇盗而夭熈以一妇人之故遂亡其国彼何人哉徳以燕室至亲居方伯之任总南夏之师敌至不能御民散不能安君穷不能救尽丧其田而夺人之田以居之其智仁勇皆无足称者然礼贤纳谏以保全青土可谓善败者不亡矣超以声伎之故轻犯彊敌又不能善用其谋自取灭亡惜哉
　　前秦论
　　石氏之强也氐羗之属无不内从而为臣一朝失驭而角立为患理固然也苻洪徘徊枋头有虎据中原之志以徤为不肖然犹西取闗中并姚襄却桓温遂为强国坚以雄力英略加之慈惠忠信举王猛于布衣任之以政勲旧不能离亲戚不敢妒非至明能如是乎故能吞强燕举河西兼巴蜀包汉沔俘索头屠兹奄有天下十分之九永嘉以来未有如坚者也观其举百万之众以攻晋先为之降官筑第以待其君臣意以为罗中之禽徃无不获也及一战而败遂颠沛不振昔之俘囚降卒皆起而为敌数月之间冦仇徧于四方戍马塞于郊甸以至身死人手子孙殄灭何哉论者皆咎坚宠信羗与鲜卑而伐晋彼皆睹其迹而言之未达其本也要之坚恃其强大易而无备此其所以败亡也夫
　　后秦论
　　姚弋仲以西羗酋帅立于二石之朝以鲠直勇果著名而得其耆艾岂非忠信之致然耶襄才气豪迈兼资文武有孙防之风然适晋不容攻秦见杀亦其命也苌借父兄之烈值符氏之衰鸣鼔中原丑类云集不能报旧君之徳乘其穷约而弑之不仁甚矣兴承父之志奄有闗中凉夏诸豪靡不率服然处攻战之世不能收罗英防以治国训兵而专率臣民译经拜佛及继世骨肉内离冦敌外侵遂亡其族虽噐业之不肖亦兴贻谋之未逺也
　　东晋论
　　晋室既衰中原云扰刘石慕容之辈弥漫河洛蟠据岱华宫阙芜没陵寝隳焚元帝以宗室踈属遁居江表天下士民有思晋者皆裹粮而归之国于荆扬之间子孙相承不絶如线独明帝英武克清大憝不幸享国不永自余孱弱孤危外陵内叛寄命于虎狼之口几遭吞食者数次矣然卒能保其位号宗庙血食百有余年何哉有王卞壸温峤陶侃谢安谢幼度为之臣也羣贤既没使道子元显之徒辅之败亡不亦宜乎
　　宋论
　　晋氏渡江以来君弱臣强祸乱相继至于元兴而桓氏簒位髙祖首倡大义纠合同志起于草莱之间奋臂一呼凶党瓦解遂枭灵寳之首奉迎乘舆再造晋室厥功已不细矣既而治兵誓众经营四方扬旗东征广固横溃巻甲南趋卢循殄灭偏师西上谯纵授首锐卒北驱姚靣缚遂迅扫伊洛修奉园陵震惊旃裘之心发舒华夏之气南国之盛未有过于斯时者也然区宇未一蹂干天位委弃秦雍以资冦敌使大功不成惜哉文帝勤于为治子惠庶民足为承平之良主而不量其力横挑强敌使师徒殱于河南戎马饮于江津及其末路狐疑不决卒成子祸岂非文有余而武不足耶夫以孝武之骄淫明帝之猜忌得保首领以没于牖下幸矣何后嗣之有哉
　　南齐论
　　髙帝以功名之盛不容于昏暴之朝逆取而顺守之亦一时之良主也明帝自以得于不义猜忌髙武子孙诛夷殆尽深戒东昏以先事制人而大臣疑惧祸变相寻卒亡其国夫不务令徳而杀人以自安自古以来未有能济者也
　　梁论
　　武帝当齐之季任居方靣危不自安乘时奋起以除昬主而成大业及享国日乆普通大通之际遭魏氏衰防王公牧守襁属而归之戎车北征至于洛汭观其勤身约已好尚文雅拊循士大夫亦可谓恭俭寛惠之君矣然以万乘之主为桑门之行屈身倾国以奉浮屠恩胜于威纪纲不立信佞臣之谋贪河南之地弃与国宠叛人遂使台城覆没老而馁死江淮以南鞠为荆棘其智未足称也夫徳泽不能及而享其大利圣人祸之譬如恱盗贼之财而延之入室财不可得而丧其所有必矣其子孙各拥强兵列居重镇不救君父之危而窥间乘便更相屠灭元帝于兄弟之中残忍尤甚是以虽翦凶渠而克复故业旋踵之间身为俘馘岂特人心之不与哉亦天地之所诛也
　　后魏论
