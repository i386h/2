<!-- { "loadSidebar": true } -->
　　讲章进到圣情欣，玉儿旋摊披览勤。 
　　昨日经筵无逸毕，回宫犹阅尚书文。 
　　升天大祀旷多年，圣主精禋格上玄。 
　　始自致斋成礼返，祥云直到掖庭缠。 
　　贞静坤宁紫极俱，两宫贵姊亦规模。 
　　圣王风化从宫阃，不觅平阳卫子夫。 
　　缝蜡宵分跋几除，至尊永夜览文书。 
　　每逢水旱兵戎事，共睹龙颜惨不舒。 
　　宸极森严兼听全，刺奸密奏戒传宣。 
　　打来事件朝朝进，短纸牢封奏御前。 
　　文书识字缺常员，掌监循规也补迁。 
　　睿圣命题亲试取，抡才不使费金钱。 
　　大官玉食每从裁，茶饭难循往例开。 
　　近为恒旸忧侧席，青袍步祷外郊来。 
　　未容戚里斗繁华，请乞常裁望圣奢。 
　　御帕黄封恩泽重，时时宣赐到田家。 
　　尚衣三浣敢言劳，修省连朝又布袍。 
　　怪得苏杭频减织，水纨阿锡念民膏。 
　　宵衣每动鼓鼙思，重遣中军往视师。 
　　敕约频闻救水火，辔衔原不假恩私。 
　　御案琅函人览多，孝经小学日编摩。 
　　代言票拟仍涂改，那有闲情看舞罗。 
　　吾皇仍不语禨祥，忽诏因缘事阐扬。 
　　因感掌珠天籁语，依稀得见老娘娘。 
　　拜舞天颜喜气融，东朝册立出中宫。 
　　齐传列祖希闻事，千载元良迥不同。 
　　　　 

　　海鸥小谱　清　益都赵执信秋谷　撰 

　　自题二首 
　　落絮沾泥会有时，鬓丝禅榻最堪思。 
　　阿难一笑花偏着，合向楞严觅道师。 

　　晓漏趋朝梦已乖，日高和酒泥香怀。 
　　不教名辈轻挥扇，纵恋鲈鱼亦复佳。 
　　余放斥既久，不自检饬，浪游南北，多预花酒之筵。颇能谐笑，或杂缀诗词，或间为时人传诵。而实无所接遇。知交辈咸以介静之目归之。甲申岁，客津门。自春徂秋，狎游既数，矫激非情，如海客之于鸥鸟，不自觉其相亲近也。长日无事，戏为纪录，以志吾过，且诒好事者。 
　　蕊枝者，西郭人也。当戊寅、已卯间，名噪甚，寻常不可得一见。余以辛己之秋，始游于此，友人百计为致之。寒夕浓阴，红灯深屋，翩然而来，明艳夺目。蒲州老友吴天章先生，当代诗人也。方在座，一转盼间，顿失常度。乃相与为诗品题，杂以嘲谑。属和者，至成帙。时妓适有所避，于余有知己之感，情殊厚。会余遂东归，颇不能忘。今年再至，则已为有力者所主，不可复见矣。居久之，有为余传言者，乃相期于他所，叙旧伤离，数语而别。犹持余前时所书便面，容色憔悴，非复曩态。先是，有问于余者曰：“蕊姬何如？”余曰：“新荷出水，飞鸟依人。”闻者莫不惝怳自失。及是余又自失矣，为二绝句示客。 
　　鸟鹊秋前报好音，人间不信月终沉。 
　　如何两渡临沧海，不见轻泥蘸客襟。 

　　照水闲花偏有艳，先霜病叶已难支。 
　　三年好在游春梦，悔作重寻杜牧之。 

　　附便面留别词 
　　蝶恋花 
　　秋老家山红万叠，何意淹留，断送重阳节！醉裹情怀空自结，鸾环低尽湘帘月。　　总为相逢教惜别，明月风帆，乱落霜林叶。暮雨迷离天外歇，寒花付与纷纷蝶。 
　　天津之西，有村名杨柳青者。临漕河，人家皆曲折随水，比屋如绣，树色郁然，风景可恋。中多狭邪，而金钱、真珠者为其尤。北地诸姬以金、玉、珠名者，十七八，盖其俗也。真珠貌及中人，齿亦不插。然恬雅无嚣陵习，故人多称之。余始至即得妓，意不甚属。而妓乘余于醉，故余赠词有“醉浓不省欢娱”之句。后不再至，其妹玉珠则劣矣。 
　　柳梢青 
　　无计枝梧，病身陡顿春梦模糊。乱惹间愁，惊开倦眼，斗帐红珠。　　醉浓不省欢娱，晓镜里临窥画图。闻道门前烟波澹沲，杨柳萧疏。 
　　有玉素者，行四，人第称其行第，晋人也。小身常貌，色颇鲜好。至于手足柔纤，肤肌莹腻，时盖罕其辈矣。性尤慧利，工于应对。余始于初夏烛下见之，赠以《南柯子》词。又有句云：“何物比将娇与巧？燕子莺儿”，盖纪实也。然自待过高，意所不惬。虽竭赀力，百计媚之，不能得其欢。其当意者，即无所隐也。用是为雅流所赏，而市儿或嫉之如仇。金钱者反是，流俗艳称之，盖其性颇荡，举动佻急，不能自持。语亦敏给，而皆近俚。惟足趾与素相若。肤色风态，薄似吴娘，可暂见而不可久狎者也。 
　　南柯子 
　　引烛催行雨，排愁泥酒卮。春光不信去天涯，看取樽前楚楚海棠枝。　　瞥眼浑相识，瞢腾不自持。他年何处最相思，应是红酥着体欲融时。 
　　浪淘沙 
　　微雨过庭墀，新绿离披。玉人和笑近郎时，何物此将娇与巧？燕子莺儿。　　杯趁晚风移，漏鼓参差，云间细闪月如眉。灭烛解襟香泽散，一石何辞！ 
　　玉秀者，素之嫂也。春间为何人携往都门，余未之见。客有能道之者，放逸略似金钱，而姿首珠胜。顷闻在酒筵触忤醉客，以拳挥之，应手而殒，久乃复苏，犹病累月，士人传以为笔。余戏为长句，以调素妓。曰： 
　　君不见曲中宜润双芳妍，苦死愿得书生怜。 
　　蛾眉鸡肋不自惜，伤心不作移栽莲。 
　　又不见旧院声名马老三，琵琶一曲喧江南。 
　　一朝摧残值强暴，秋波变血云■鬖。 
　　情锺我辈古有语，磊落寒酸空自许。 
　　不及长安侠少年。傲睨当筵力如虎。 
　　绮罗红粉轻于尘，膝行匍伏擎金尊。 
　　醉中片语不称意，毒手半落消香魂。 
　　令我忽忆半臂忍寒宋使君，又忆五花杀马王学士。 
　　不辞白发映红妆，请卿试看风流子。 
　　余以康熙甲子有事太原，遂车下太行。中间宴会，多见妙丽。予时年二十有三，眼色所接，交相飞动。徒以简书可畏，强自检束。其后友人有知之者，赞讪相半，余亦时时自笑也。今适已二十年，余垂垂老矣。此间诸妓，往往迁自山右。问其年，大都二十年中之所生长者也。而余乃荒迷潦倒其间，有似补当时之所不足。信乎，有夙分哉。妓以玉名者，素、秀而外，有玉莲、玉葵。以金名者，有金仙、金香。仙妓最与余荏苒久，莲体貌似真珠，而肌肤腻洁。余曾于月下携其手，因醉后见其胸，殆素之流也。葵白晰多肌，齿甚少，而颇染市气。仙语余曰：“使是儿从我三月，当入雅流。”此言可以知仙之格调矣。 
　　仙姿貌中上，而修眉稚齿，风韵体态，近是上流。若其酬答敏慧，虽文士靡以加也。亦能为吴语，数往来余寓斋。余赋“不忘”十绝句，仿微之杂忆体。 
　　其一 
　　迢迢银汉事难期，冉冉朝云路易迷。 
　　不忘半窗闻小语，花阴袅袅独来时。（盖其时亦有所主竟能宛转自至也。） 
　　其二 
　　药炉烟袅鬓鬟愁，却月长频翠欲流。 
　　不忘娇多缘咽苦，各人强笑背灯羞。（盖妓有牙病，余强之服药，含燕甚艰，明日良愈。） 
　　其三 
　　朝光晃朗久侵奁，云影低迷作挂檐。 
　　不忘妆成心自赏，双持明镜映疏帘。 
　　其四 
　　微风吹月入窗棂，隐约兰汤沃雪声。 
　　不忘黄昏新浴起，隔帘低唤太凉生。 
　　其五 
　　玉盘的砾贮清冰，湿照云鬟亸枕棱。 
　　不忘搴帷窥午睡，雪肤欲向簟纹凝。 
　　其六 
　　晚凉新点曲尘沙，半月微明绛缕霞。 
　　不忘当筵索疆饮，春来初放小桃花。 
　　其七 
　　玻璃波影木兰桡，十里香风飐翠翘。 
　　不忘新妆间弄水，莲花妒面柳舒腰。 
　　其八 
　　绿云撩绕惹春衣，钗燕参差拂镜飞。 
　　不忘间庭梳结晚，月明风细发香微。 
　　其九 
　　高楼云尽月团圆，远水无声夜露干。 
　　不忘溪风袅衫袖，罗轻如雪厌阑干。 
　　其十 
　　新蝉嘒嘒送斜阳，小蝶翩翩过短墙。 
　　不忘临行还却坐，满头花映读书床。（皆即事叙述，无容溢语耳） 

　　附初赠三词 
　　谒金门 
　　肠欲断。昨暮酒阑人散。明月似知人恋恋，夜深教梦见。　　闻道高堂开宴，怅望行云一片。谁送暗香来枕畔？顿成新缱绻。 
　　女冠子 
　　薄酣枕上，月澹聪明，相各可怜生。风里纤纤柳，花前恰恰莺。　　新欢偏郑重，幽态更轻盈。酒醒寒近晓不胜情。 
　　清平乐 
　　晓窗晴曙，黯淡巫山雨。宝镜晶莹香一缕，故傍新妆耳语。　　轻衣乍褪夭红，微波暗逗春浓。坐久双蛾颦久，芳心更属谁侬？ 
　　金香者，仙之姊也。与仙名相埒，而仙每称之曰：“是我以上人。”方卧病谢客，惜不得一见之。素琴者，貌不扬，而能歌。好饮，得酒即不自制。或醉则呕吐狼藉，酒徒多与之善。又有素可者，年长矣，而色不衰，素妓亟称之。 
　　玉如者，秦人也，侨居真定。壬午之春，津有好事者，闻其名而致之。至则不合意，外间人亦无有顾之者。居久之，狼狈而返。明年，别有人携以再来，则声价大起。向之不顾者，皆争邀致。每宴会，以其来否为荣辱。居一年，衣裘鲜华，金帛充牣，而人又稍稍厌之矣。今春复返，客有从真定来者，言其困苦无生理，欲随客更来，而客辞之。昔时相识又无人肯为之地。余闻之友人云：“如妓眼色撩人，歌小词殊佳，余无可取。善饮酒，而必择人与地。性娇憨，不肯俛仰人，故人浸恶之。”嗟乎！一人之身，三载之内，非有美丑悬殊也。前之所弃，即为后之所争矣。且前之所争，而又为所弃矣。人生遇合，亦犹是耳。安得如妓立至，余为引巨觥而慰之。 
　　若青者，与蕊妓并时齐名。津中皆呼之为“小八儿”，似燕台妓品中题目也。辛巳秋，友人欲并致之，而适有据之者，卒不可得。壬午夏，妓避地之江南，逮今二载，匪惟余，其旧识者亦绝望矣。中秋日，有邀余饮月者，酒甫行而妓出，四座动色，迥非常观。细询之，附舟北来，才数日耳。余已倦客，戒行有期，仙、素杳然不可复踪迹，岂意晚得高流，且酬夙愿。赠以《夜合花》长调云云。余谓：青妓眉目姣好，放诞风流，似卓文君。至于轻纤柔媚，兼有众长，自非蕊妓，无能为辈，而蕊已若彼矣。美名难居，盛时易失，昔人所为感慨系之者也。 

　　夜合花 
　　天与温柔，人传娇小，几年思煞倾域。江波浩渺，断潮何处相迎？秋有信，月还盈，鹊桥边巧送新盟。刘郎前度，徐让未老，消得风情。 连宵雨暗窗棂，趁向云轻汉浅，掩映三星。龙须凤枕，黛眉几许低横？金不暖，玉无声，算瑶池独有飞琼。东阿才费，文园渴剧，端为卿卿。 
