<!-- { "loadSidebar": true } -->
　　勑某神自古盗贼凶荒有非人力所能独弭者故凡郡县之间天必镇以灵祠使视其不祥而祓除焉此利泽所以周施灾害所以不作也瞻言岩邑有赫北山庙食肇于唐余封爵加于昭代暨乎近嵗肸蠁弥张朕既嘉尔侯有庇民之功复眷厥配有赞成之助稽防故实增衍嘉名尚其内外交饬益着显效以图称上帝分命百神之意可
　　舒州宿松县小孤山恵济庙圣母已封安济夫人连年调发军马津运钱粮及舟楫经渉江湖军民逐时祈祷皆有灵应加封助顺安济夫人【十月十日】
　　勑某神书曰至諴感神矧兹有苖乃者犬戎盗边江淮云扰而兵民利渉漕运无虞迄慿天诛丑类自北此神母之隂相而太上之圣徳也予一人方承厥志经理中原相彼丛祠屹临冲要县用加崇位号赞以书命庶防因报功之典而徼福焉可
　　建寜军节度使士遗表男忠训郎不尨乞依士太男换文资特换右承奉郎【正月三十日】
　　勑具官某祖宗时以儒科易武弁者多矣近世一切反之将门戚里朱紫葢相望也岂于吾宗室之老独有所靳而不狥其遗言乎寘尔东班尚识朕亲亲之意可知内库齐安郡夫人奏主管文字承信郎刘泽转一官
　　勑具官某内命妇至于掌宫中之财启汤沐之邑则其更事多宣劳乆矣遗占有请其忍弗从进阶之荣遂及府史尚思幸得勤于在官可
　　武翼郎刘绩除閤门宣赞舍人
　　勑具官某故事官介诸使则解赞导之职惟寔上閤与夫显立战功者不夺焉尔甞有牧圉之劳兹用宠之申命尚图后効以答新恩可
　　从义郎江淮宣抚司提辖衙兵王寔招募神効军効用特转一官【十二月二十五日】
　　勑具官某朕观方叔元老克壮其猷然其车三千亦頼新田之士今吾枢臣集万弩于江表而为征伐玁狁之计视诗采芑异世同符兹览奏章丐麾下募兵之赏进官一等用答尔劳可
　　武功大夫马军司左军统领董遇供职满十年无过犯转一官与遥郡刺史【二月四日】
　　勑具官某尔为队帅十阅嵗华有统督之勤无旷瘝之咎肆稽功令荣假郡章朕方捐爵赏以待殊勲尔勿累年劳而应常格可
　　成闵御军无律黩货多私可落太尉在外宫祠婺州居住【二月十八日】
　　勑共惟太上皇帝徳威圣武大足以驾驭豪杰小足以照临将士故环列之尹充位可也朕以眇躬初陟元后正頼熊罴之士戮力一心内肃机枢外攘戎狄若祈父官非其人则小雅之刺兴矣废以驭罪恶可缓乎具官某奋身单防受国恩宠向为列校犹知趋事赴功冀幸爵赏及志满意得遽负使令议者擿其过愆多至数十虽更赦勿治而不可恕者二焉葢朕日御便殿厉师讲武别勇怯齐部伍尔则驭军无律咈朕之心朕俭于奉已优于劳军屡诏将臣毋剥下毋贪利非公事毋辄役一卒尔则黩货多私干朕之法此而姑息后复谁惩虽从罢免未塞舆议尉安之府非尔宜居其以外祠屏居近郡夫御将之道赏与罚而已赏当功则人劝朕无吝也罚当罪则人畏闵自取焉因着厥辜用儆有位可中卫大夫权发遣淮南西路兵马副都监御前后军统制顿遇陈乞淮西战功并暴露赏及覃恩乞依孔福例陞帯遥郡特转遥郡刺史
　　勑殿廷之班横阶为贵又况益以诸侯之组岂不为将臣之膴仕乎具官某勇可翘关忠能敌忾日缘苦战身被重创幕府第一功已加殊奬兹念宣劳之乆且覃纉服之恩升刺大州特为异数边虞未靖尔尚勉哉可吴璘奏收复秦州拥上城人各转两官数内将官左武大夫曹建转拱卫大夫【二月三日】
　　勑具官某异时秦亭控扼西陲号为大府中罹防乱城郭非其故矣然蜀师得之可为保障之助此吾大将所以必取也具官某禀承方略奋发勇功蝥弧既登雉堞随防因其版授进以横阶祗服异恩愈思自竭可右武大夫御前中军第七正将许章部押招抚及捉获敌兵一百一人并家小五百九十三人到行在转一官【二月五日】
　　勑古者诸侯有四夷之功则献于王今吾西师逺効戎防或降或执旅百于庭得春秋之谊朕甚嘉之具官某受命辕门归俘魏阙舟车万里寒暑逾时宠进衡阶用醻劳勚归语尔帅为我擒颉利而致之可
　　亲卫大夫常徳军承宣使主管建康府御前诸军统制职事邵宏渊缴纳逃亡事故人功赏告劄一千五百一道与除正任观察使
　　勑功疑惟重葢急于劝劳令出惟行固难于逆诈若乃绩弗成而思【阙】昔虽在而寔亡微良将言焉则吾赏僣矣具官某竒厐福艾沉鸷【阙】雄比提偏师独控六合有嘉宣力姑试统军乃于人诞谩成风之时首为忠忱体国之计尽以虚籍上之司勲谓六国之印当销而王成之侯或伪助吾责寔頼尔不欺将寓意于劝惩特正名于亷访申加宠命仍畀帅权夫兵称少多精则可用赏无厚薄当则为荣尚因见知善御而众可特授广州观察使
　　右朝奉郎新除秘閤修撰知阆州吴【犯御名】用前任四川宣抚使主管书写防宜文字功赏转两官
　　勑具官某尔父功在秦蜀朕心不忘命尔来朝曾未阅月而卿侍郎省许之践更紫文阶锡命稠叠进封之宠至下及其室家犹以为未也升之论譔之华付之蕃宣之寄兹稽功状复畀两官自朕嗣位推恩文武亦有如是之速且厚者乎归拜亲庭备言朕眷若夫忠孝在尔勉焉可
　　故武翼大夫秦州兵马都监赵辐特赠两官与致仕恩
　　勑具官某敌犯海陵尔捐躯陨命名编死事家被赏延庶防有知歆我恤典可
　　秉义郎韩敏特赠三官与三资恩泽进武校尉耿兴下班祗应许进进义副尉郑旺守阙进义副尉张福守阙进勇副尉崔谨刘进并赠承节郎与一子父职名更与一名进勇副尉并于今年正月二十在临淮县北曹家庄阵亡【癸未】
　　勑某人等边郡之士敌至而战固其职也抑朕不徳无以格强敌使汝曹肝脑涂地如憯怛何进秩録孤其无憾于泉穸可
　　武节郎成都府等路第一副将嘉州驻劄郑祥承节郎嘉州犍为县尉胡钦若降授保义郎嘉眉州廵检王忠各赠两官与一资恩泽下班祗应成都府等路第一队将嘉州驻劄王彦赠承信郎与一子父职名并于绍兴三十一年十一月在犍为县马囬山下与作过蛮人鬬敌阵亡推恩【癸未二月三日指挥】
　　勑具官某等夜郎中之蛮侵扰县道尔等触白刃冒流矢以尽人臣之节朕闻而伤之优进厥官赏延于世忠魂未冺尚知享哉可
　　吴璘军统领官武功大夫王玠转行右武大夫
　　勑西閤置使武阶之髙选也非有伟绩不轻授人具官某报国惟忠临陈则勇于堡之役伤甚而气不衰卒成厥功威震强敌其迁进秩以劝三军尚体异恩益思奋励可
　　前执政某人落职饶州居住
　　勑大臣法所以责小臣之亷表民在此前车覆所以为后车之诫贰过可乎虽欲废于官刑顾难违于公论具官某顷陪帷幄命使江淮军旅借曰未闻簠簋岂容不餙庶威夺货曽罔念于吉人盗器为奸忍自同于凶徳惟处心之甚拙何决胜之能知旋繇防諌之交攻聼解枢机而善去而乃尤悔复闻罪諐并案子孙贪墨不知遗杨震之清宗族慿依乃敢恣灌夫之横宜絶殿帷之籍俾迁江介之居噫礼义亷耻以遇其臣朕固当存于恩意节俭正直而化在位尔寜不体于忱诚尚惩既徃之愆思保有终之吉可
　　前执政子右承直郎某特降一资勒令随侍【三月七日】
　　勑具官某有司言尔贪暴有状既累乃父矣于尔安乎少朘禄秩徃奉诗礼之训夫惟家有严君尔必不戾吾法父有争子旧弼岂遽贬哉母尤人各思其过可武显大夫御前军同统制军马郑思亷绍兴前三十二年五月六日解围原州阵亡特赠六官与六资恩泽合赠拱卫大夫遥郡团练使【二月二十五日】
　　勑春秋贵偏战初不以成败计也况能捐躯狥国而可无褒乎具官某乆在兵间见称胆略原州之役视死如归朕惟廐焚犹恐伤人忠厚思及行苇今闻尔讣痛悼可知尽録孤児峻加勇爵魂兮如在尚识我心可起复武功大夫范旺王顺武功大夫胡成李玘并特转遥郡刺史翊卫大夫利州观察使刘鋭特转亲卫大夫右武大夫果州团练使秦祐特转式武大夫【十二月二十五日】
　　勑向者敌窥襄汉渉淮泗吾士卒敌王所忾竞欲先登而大将闵智不足以料敌恩不足以抚下使尔具官某等有奔走之勤而失恢复之机朕甚惜之虽然故疆无虞边邑略定众服劳而不怨则偏禆预有力焉其越邦彛赐之一转或横班弥峻或郡绂甚华勉图儁功以遂【阙】
　　忠翊郎閤门祗孙徳敦武郎刘广并为押马纲倒毙三十匹各降一官展磨勘一年
　　勑具官某等百金市骏骨设喻以求贤也若真质马而道毙之岂不伤财之事乎其诏贬秩如律可
　　右从事即国大同循右儒林郎
　　勑具官某前嵗闵以吾兵环荆襄陈蔡之郊阅时甚乆见功甚寡然不废吏士之赏者所以悯其劳也例迁尔秩尚识朕恩可
　　杨亨转遥郡刺史【亨系供内仪鸾御前祗应御前忠佐马歩军副都军头该徳夀宫转两资内一资于见今职名上转行合转御前忠佐马歩军都军头系碍止法为系随太上皇帝龙兴时一般随龙李进例转行遥刺请给等并依李进例支破依旧本宫祗应】
　　勑具官某周以下士为幕人所以重其事也况汝早共帷幄攀附太上比案赦令冠忠佐六资之例恩犹未巳遥畀郡章廪给加优复从近比徒以奉事吾亲之旧故于名器不敢爱焉上识朕心益勤乃职可
　　归正人营爕补承信郎
　　勑某人尔父舍逆归顺不幸功未究而继以死録孤之泽逾二十年虽阻隔畿疆而王命不坠兹能自防申畀前恩勿忘父寃尚勉国事可
　　贷命自効人前拱卫大夫文州刺史韩霖叙复修武郎【二月六日】
　　勑某人将而避敌在法当诛裁免汝官国恩甚厚防城之役焚敌刍粮既非儁功岂足赎过姑繇大赉稍复崇班念我再生之恩母忘九殒之报可
　　殿前司正将武功郎张珣昨提举廵警徳夀宫依赦转两官
　　勑具官某朕爱惜爵赏以待有功惟给事亲侧则无所靳尔甞率其旅徼廵周庐例进两官尚知荣遇可昭化军节度使嗣濮王士輵女夫司公度除閤门祗
　　勑某人传曰厚于仁者薄于义厚于义者薄于仁念我宗英老而无子间因赐对为壻求官本之人情宠以华职睦族固为仁矣合宜独非义乎厚薄之分朕所不取可







　　文忠集巻九十八
　　钦定四库全书
　　文忠集巻九十九【掖垣类藁六】
　　宋　周必大　撰
　　駮前余杭县知县蒋安定改正罪名状【时暂权给事中】
