<!-- { "loadSidebar": true } -->
　　【世故】

　　世故纷纷漫白头，欲寻归路更迟留。钟山北绕无穷水，散发何时一钓舟。

　　【邵平】

　　天下纷纷未一家，贩缯屠狗尚雄夸。东陵岂是无能者，独傍青门手种瓜。

　　【中牟】

　　颓城百雉拥高秋，驱马临风想圣丘。此道门人多未悟，尔来千载判悠悠。

　　【王章】

　　壮（一作志）士轩昂非自谋，近臣当为国深忧。区区女子无高意，追念牛衣暖即休。

　　【神物】

　　神物登天扰可骑，如何孔甲但能羁。当时若更无刘累，龙意茫然岂得知。

　　【文成】

　　文成五利老纷纷，方丈蓬莱但可闻。万里出师求宝马，飘然空有意凌云。

　　【读汉书】

　　京房刘向各称忠，诏狱当时迹自穷。毕竟论心异恭显，不妨迷国略相同。

　　【赐也】

　　赐也能言未识真，误将心许汉阴人。枯槔俯仰妨何事，抱瓮区区老此身。

　　【重将】

　　重将白发傍墙阴，陈迹茫然不可寻。花鸟总知春烂熳，人间独自有伤心。

　　【载酒】

　　载酒欲寻江上舟，出门无路水交流。黄昏独倚春风立，看却花开触地愁。

　　【楚天】

　　楚天如梦水悠悠，花底残红漫不收。独绕去年挥泪处，还将牢落对沧洲。

　　【江上】

　　江北秋阴一半开，晚云含雨却低回。青山缭绕疑无路，忽见千帆隐映来。

　　【春江】

　　春江渺渺抱墙流，烟草茸茸一片愁。吹尽柳花人不见，青旗催日下城头。

　　【春雨】

　　城云如梦柳亻欺亻欺，野水横来强满池。九十日春浑得雨，故应留润作花时。

　　【初到金陵】

　　江湖归不及花时，空绕扶疏绿玉枝。夜直去年看蓓蕾，昼眠今日对纷披。

　　【送和甫至龙安微雨因寄吴氏女子】

　　荒烟凉雨助人悲，泪染衣巾不自知。除却春风沙际绿，一如看汝过江时。

　　【与北山道人】

　　莳果疏泉带浅山，柴门虽设要常关。别开小径连松路，只与邻僧约往还。

　　【过外弟饮】

　　一日君家把酒杯，六年波浪与尘埃。步知乌石冈边路，至老相寻得几回。

　　【若耶溪归兴】

　　若耶溪上踏莓苔，兴罢张帆载酒回。汀草岸花浑不见，青山无数逐人来。

　　【乌石】

　　乌石冈边缭绕山，柴荆细路（一作径）水云间。吹（一作拈）花嚼蕊长来往，只有春风似我闲。

　　【定林】

　　定林青（一作修，又作乔）木老参天，横贯东南一道泉。六月杖藜寻石路，午阴多处听潺。

　　【定林所居】

　　屋绕湾溪竹绕山，溪山却在白云间。临溪放艇依山坐，溪鸟山花共我闲。

　　【台城寺侧独行】

　　春山撩乱水纵横，篱落荒畦草自生。独往独来山下路，笋舆看得绿阴成。

　　【游钟山】

　　终日看山不厌山，买山终待老山间。山花落尽山长在，山水空流山自闲。

　　【松间（被召将行作）】

　　偶向松间觅旧题，野人休诵北山移。丈夫出处非无意，猿鹤从来不自知。

　　【雨未止正臣欲行以诗留之】

　　纷纷应接使人愁，与子从容喜问酬。他日故将泥自庇，今朝欲以雨相留。 
　

　




　

　
●卷三十一
◎律诗（七言绝句）
　　【题张司业诗】

　　苏州司业诗名老，乐府皆言妙入神。看似寻常最奇崛，成如容易却艰辛。

　　【同陈和叔游北山】

　　春风荡屋雨填沟，东ト然拥裘。邻壁黄粱炊未熟，唤回残梦有鸣驺。

　　【次吴氏女子韵】

　　（吴氏诗云：“西风不入小窗纱，秋气应怜我忆家。极目江南千里恨，依然和泪看黄花。”南朝九日台，在孙陵曲街旁，去吾园只数百步。）

　　孙陵西曲岸乌纱，知汝凄凉正忆家。人世岂能无聚散，亦逢佳节且吹花。

　　【再次前韵】

　　秋灯一点映笼纱，好读《楞严》莫念家。能了诸缘如梦事，世间唯有《妙莲花》。

　　【即席】

　　曲沼融融泮尽澌，暖烟笼瓦碧参差。人情共恨春犹浅，不问寒梅有几枝。

　　【游城南即事二首】

　　神奸变化久难知，禹鼎由来更不疑。螭魅合谋非一日，太丘真复社亡迟。

　　【二】

　　泰坛东路绕重营，独背朝阳信马行。漫道城南天尺五，荒林时见一柴荆。

　　【寄沈道原】

　　城郭千家一弹丸，蜀冈拥肿作蛇蟠。眼前不道无苍翠，偷得钟山隔水看。

　　【哭张唐公】

　　堂（一作棠）邑山林久寂寥，属车前日驻鸡翘。冥冥独凤随云雾，（一作知何处）南陌空闻引葬箫。

　　【生日次韵南郭子二首】

　　救黥医劓世无方，断简陈编付药房。祝我寿龄君好语，毗耶一夜满城香。

　　【二】

　　寒逼清枝故有梅，草堂先对白头开。残骸已若鸡年梦，犹见骚人几度来。

　　【八公山】

　　淮山但有八公名，鸿宝烧金竟不成。身与仙人守都厕，可能鸡犬得长生。

　　【过徐城】

　　七年五过徐城县，自笑皇皇此世间。安得身如仓庾氏，一官能到子孙闲。

　　【送丁廓秀才归汝阴二首】

　　好去翩然丁令威，昔人且在不应非。淮云岂与辽天阔，想复留情故一归。

　　【二】

　　西州行路日萧条，执手伤怀不自聊。游子故乡终念返，岂能无意冶城潮。

　　【和惠思韵二首·醴泉观】

　　邂逅相随一日闲，或缘香火共灵山。夕阳兴罢黄尘陌，直似蓬莱堕世间。

　　【和惠思韵二首·蝉】

　　白下长干何可见，风尘愁杀庾兰成。去年今日青松路，亦自闻蝉第一声。

　　【送王石甫学士知湖州】

　　吴兴太守美如何，柳恽诗才未足多。遥想郡人迎下檐，白苹洲渚正沧波。

　　【怀钟山】

　　投老归来供奉班，尘埃无复见钟山。何须更待黄粱熟，始觉人间是梦间。

　　【江宁夹口三首】

　　茅屋沧洲一酒旗，午烟孤起隔林炊。江清日暖芦花转，只（一作恰）似春风柳絮时。

　　【二】

　　月堕浮云水卷空，沧洲夜溯五更风。北山草木何由见，梦尽青灯展转中。

　　【三】

　　落帆江口月黄昏，小店无灯欲闭门。侧出岸沙枫半死，系船犹有去年痕。

　　【寄碧岩道光法师】

　　去马来车扰扰尘，自难长寄水云身。碧岩后主今为客，何况开山说法人。

　　【省中二首】

　　万事悠悠心自知，强颜于世转参差。移床独卧秋风里，静看蜘蛛结网丝。

　　【二】

　　大梁春雪满城泥，一马常瞻落日归。身世自知还自笑，悠悠三十九年非。

　　【崇政殿后春晴即事】

　　悠悠独梦水西轩，百舌枝头语更繁。山鸟不应知地禁，亦逢春暖即啾喧。

　　【省中沈文通厅事】

　　竹上秋风吹网丝，角门常闭吏人稀。萧萧一榻卷书坐，直到日斜骑马归。

　　【吴任道说应举时事】

　　县瓠城南陂水深，春泥满眼路岖。独骑瘦马冲残雨，前伴茫茫不可寻。

　　【送河中通判朱郎中迎母东归】

　　彩衣东笑上归船，莱氏欢娱在晚年。嗟我白头生意尽，看君今日更凄然。

　　【寄题杭州明庆院修广师明碧轩】

　　明碧轩南竹数丛，别来江外几秋风。道人无复人间世，嗟我今为白发翁。

　　【夜直】

　　金炉香尽漏声残，翦翦轻风阵阵寒。春色恼人眠不得，月移花影上栏干。

　　【试院中】

　　白发无聊病更侵，移床卧竹向秋阴。朝来雁背西风急，吹折江湖万里心。

　　【二】

　　咫尺淹留可奈何，东西虚共一娥。阶前枣树应摇落，此夜清光得几多。

　　【三】

　　青灯照我梦城西，坐上传觞把菊枝。忽忽觉来头更白，隔墙闻语趁朝时。

　　【中】

　　萧萧疏雨吹檐角，噎噎瞑蛩啼草根。闲却荒庭归未得，一灯明灭照黄昏。

　　【人间】

　　人间投老事纷纷，才薄何能强致君。一马黄尘南陌路，眼中唯见北山云。

　　【后殿牡丹未开】

　　红ゎ未开知婉娩，紫囊犹结想芳菲。此花似欲留人住，山鸟无端劝我归。

　　【春日】

　　柴门照水见青苔，春绕花枝漫漫开。路远游人行不到，日长啼鸟去还来。

　　【寄韩持国】

　　渌绕宫城漫漫流，鹅黄小蝶弄春柔。问知公子朝陵去，归得花时却自愁。

　　【答韩持国】

　　知公尚忆洛城中，醉里穿花满袖风。花亦有知还有恨，今为红药主人翁。

　　【出城】

　　惯作野人多野兴，欲为时用少时材。出城偶与沙尘背，转觉溪山入眼来。

　　【涿州】

　　涿州沙上望桑干，鞍马春风特地寒。万里如今持汉节，却寻此路使呼韩。

　　【出塞】

　　涿州沙上饮盘桓，看舞春风小契丹。塞雨巧催燕泪落，吹湿汉衣冠。

　　【入塞】

　　荒云凉雨水悠悠，鞍马东西鼓吹休。尚有燕人数行泪，回身却望塞南流。

　　【书汜水关寺壁】

　　汜水鸿沟楚汉间，跳兵走马百重山。如何咫尺商于地，便有园公绮季闲。

　　【题北山隐居王闲叟壁】

　　荒村日午未开门，雨后馀花满地存。举世但能旌隐逸，谁人知道是王孙。

　　【和惠思岁二日二绝】

　　懒读书来已数年，从人嘲我腹便便。为嫌归舍儿童聒，故就僧房借榻眠。

　　【二】

　　沙砾藏春未放来，荒庭终日守陈ぼ。遥怜草色裙腰绿，湖寺西南一径开。

　　【赴召道中】

　　海气冥冥涨楚氛，汀洲回薄水横分。青松十钟山路，只隔西南一片云。

　　【江东召归】

　　昨日君恩忄吴赐环，归肠一夜绕钟山。虽然眷恋明时禄，羞见琅邪有邴丹。

　　【平甫如通州寄之】

　　北山摇落人峥嵘，想见扬帆出广陵。平世自无忧国事，求田应不忤陈登。

　　【寄显道】

　　舟约刀头止岁前，故人专使手书传。出门江口问消息，极目寒沙空渺然。

　　【和平父寄道光法师】

　　欲见道人非一朝，杖藜无路到青霄。千岩万壑排风雨，想对铜炉柏子烧。

　　【三品石】

　　草没苔侵弃道周，误恩三品竟何酬。国亡今日顽无耻，似为当年不与谋。

　　【和崔公度家风琴八首】

　　屋山终日信飘飘，似与幽人破寂寥。为有机心须强聒，直教悬解始声消。

　　【二】

　　帘幕无风起寥，谁悲精铁任飘飘。随商应角知无意，不待歌成韵已消。

　　【三】

　　万物能鸣为不平，世间歌哭两营营。君知此物心何欲，自信天机自有声。

　　【四】

