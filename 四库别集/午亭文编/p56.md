<!-- { "loadSidebar": true } -->
　　诸阳惟九四与初为正应然初隂性善牵与二相近与四相远初繋二而不他往即得贞吉不必定归四也二包有鱼四自然包无鱼夫阳之于隂犹君之于民四之包无鱼是君远其民而君无民也岂非起凶乎
　　此卦一隂始生由是而遯而否而观而剥而坤是姤卦为谨微之卦不可不讲也五居尊位而应之者二二五两爻之义尤不可不讲也
　　【坤下兑上】
　　萃于一之谓萃有二非萃矣彖所言利见大人是也是故五为萃主他不敢当也五萃有位位者天人共与歴数攸存未有运世无本功德不纪而能崛起在此位者也以是当天下臣民之聚无不孚矣无不光矣何咎何悔哉以九五之志则常若匪孚故反躬自省元永贞之德惟恐不能尽焉志若匪孚所以无不孚志若有悔所以悔亡志若未光位乃光大彖所谓利见大人亨聚以正也非九五元永贞之谓乎此卦四五两阳各得其应疑于不一然九四位不当居多凶之地有不正之嫌必大吉始可无咎大吉者近五之侧以身萃五自不敢当天下之萃故大吉也初六本与四应改而萃五是为有孚不终乃乱乃萃也前为二引若二号之也与二相得附二萃五一握为笑也勿恤往往于五也初之萃四似正而非正改而附二萃五似乱而非乱其乱也乃其所以正也夫何咎若二者居中应五又引众萃五中德不二但知引而不知他一孚之外无余事也彖言大牲爻言用禴者萃之时天子之享亲宜丰臣子之享上宜诚各有攸当也六三欲萃上六既萃如又嗟如者盖上六方赍咨涕洟不敢自安于上苦欲萃五而三又萃上六必无利矣惟往萃于五庻无咎耳小吝者戒其往五而不果也互防为进退上萃五欲其果于退三萃五欲其果于进也总之上下五爻不论有应无应皆萃于五是谓萃于一是谓萃之正萃岂非天下最盛之事哉虽然萃可喜也亦可忧也蘓氏曰五能萃二四能萃初近四而无应则四能萃三近五而无应则五能萃上此岂非交争之地哉大象泽上于地萃君子以除戎器戒不虞圣人之虑深矣
　　【防下坤上】
　　地至实者也亦至虚者也使地不至虚木之生将压遏而不得长岂能拔出地上干霄抉云哉惟君亦然使君不能下士则君门如天草茅贱士无由上达矣升卦六五居坤之中以顺为德顺故能虚此五之贞也五以贞为阶天下皆由阶而升用见大人勿恤者用此也六五所以为大人也五位西南防之至坤必歴南而后至故曰南征吉志行也天下之志行五之志乃大得所谓有庆者不独二之有喜若初之上合志三之无所疑四之顺事上之冥升皆有庆也彖传虽举九二刚中而应为释其实非九二一爻可专有也初六允升初为防主防与坤顺合志其升自可信也九二孚乃利用禴二有中实之德孚信于五虽外饰之靡丈去而不用可也木至九三渐入坤体虚而无碍故谓之升虚邑六四上由之以下达下由之以上通是为五汲引在下之贤人登于天子之廷者也贤人进而治功成王用此享于岐山矣故曰顺事也上六居卦之上木之升至此而极凡木之升在春夏人易见之至于冬则不见其升而实升而不息故谓之冥升谓之不息之贞消不富者以冬而言也使贤人之升至于不见而升升而不息岂非天下国家之大庆哉
　　【坎下兑上】
　　困卦彖曰困刚揜也刚指二五刚中之刚九四不预焉二五之刚为初与三上所揜又为九四所揜故曰刚揜而不曰柔揜刚使二五止为初三上所揜九四不预焉何以不曰柔揜刚而但曰刚揜哉能辨九四亦为揜刚之人而困卦之义明矣九四来徐徐凡自外而内者谓之来四之来以就初也徐徐者隔于九二而不得速也故曰困于金车然四之志岂须臾忘初者哉初揜二者也今四之志在下不止欲助初揜二且欲引初揜五矣而谓四非揜刚之人哉然四与二皆阳二又承五故又曰虽不当位有与也然则吝有终者此望四自新之辞也四互五三有防木象初与四隔故有臀困于株木象四至二互离初在下有入于幽谷象自初至四隔三爻有三岁不觌象此卦独初与四应凡卦以有应为吉今四反累于初小人之不可作縁如此三与上不相应据位本相应两柔又相应今隔于五五刚如石三不能转下又承二据二之蒺蔾三为其宫上为其妻入于其宫不见其妻凶何如之三之不见妻虽以隔于五故亦以上之悔故上为三所牵附困于葛藟也在卦之上势穷而危于臲卼也处势如此一动足辄危故曰动悔动悔者不可征也若能悔悟则可以征而吉矣此又望上自新之辞也此四爻者二五之刚所由揜也岂知二五本刚中非此四爻所能揜乎不能困刚徒以自困小人何乐而为小人哉若夫二与五真可谓之大人眞可谓之君子故能在险而说困而不失其所所者何贞也贞也者刚中之中也此二五之安身立命处也可以感人可以格鬼神可以无入而不自得又何不亨之有乎是故人以九二为困不知酒食之庆在中朱绂方来之庆在中利用享祀之庆在中虽征行非其时故凶而以九二处之自无咎矣九五者居尊位者也其时揜五者非敌国外患不过左右小人耳天子于小人怒则去之小人既去羣才效用此劓刖之象也困于赤绂之象也朝廷之上以刑法为敺除志之未得在此然事平而朝廷宴然亦在此矣乃徐有説也利用享祀意与九二同皆以刚中之诚心孚于鬼神故也夫二与五在险能説困而不失其所是说其所自有何至以口舌求说来尚口乃穷之诮乎圣人爱君子故用丁宁于不必丁宁之地也此卦兼为小人谋为小人亦所以为君子也所以为天下也圣人之为天下虑也盖详彖传困而不失其所为句或连下亨字读非
　　大象曰泽无水困君子以致命遂志夫致命遂志之人何人哉平日非志不在温饱非犯顔敢谏非以忠孝节义自期待临大节而不可夺者能致命遂志未之有也无致命遂志之臣则亦必无实心为国之臣必无有事为国守土之臣国家何利于此故培养节义是为急务也
　　【防下坎上】
　　井以养人犹君子之德能养人也初六之井泥九二之井谷二者皆无足取其惟九三乎三之井渫即九五之井洌寒泉盖九五能使寒泉之见食于人非九五自为寒泉也当其不食则行人徒恻一遇王明则并受其福九五之中正非明王乎甚矣九五之重也六四之井甃此作人荐贤之臣也上六之井收勿幕此用贤之臣不蔽贤之臣也四止无咎上且元吉者盖至上而寒泉之食无人不被井道于是大成矣是六四不可无上六尤不可无也虽然荐贤者赏蔽贤者戮有王明之九五何患无六四上六之臣哉王明并受其福者天下并受其福也生于其时者何其幸耶
　　【离下兑上】
　　国家一切改革无不有天人在焉非独革命大事也天运日变于上人事日变于下而天理人情必不可变能以天理人情为念此革而当其悔乃亡之本也是故革者不得已而为之革也不可革则不革初九之巩用黄牛也既革不可再革上六之征凶居贞吉也不可不革不可妄革其难其慎则九五主革之君二三四奉行之臣也人知君子豹变小人革面革之利也抑知顺以从君由于未占有孚为九五虎变之大人者实未易与合二三四爻象观之其辞兼劝与戒无一非体未占有孚之义而为辞者也即无一敢出于顺天应人之外者也世之因循规避而不敢革与轻躁执抝而妄革皆得罪革卦之君臣者也
　　【防下离上】
　　鼎卦六爻初六与九四相应初在下为鼎趾即四之所谓足也当未烹之时鼎顚其趾出其否恶未为悖理盖以小人畜小人亦小人所以无咎也九四不察悮授之以重任遂至鼎折足覆公餗九四之形容亦沾渥难澣矣至此人不责初之不胜任也而直责九四之不胜任平时过信初六今所信果如何哉九二与六五相应九二鼎有实宜六五之趋就恐后也反使二咨嗟于下曰我仇有疾不我能即何故岂非柔靡因循之过与四亦非太柔不可辅者故有鼎黄耳之象但为上九玉铉之臣为相而二五相应之常可以不失矣此五所以利贞而二所以得吉也九三与上九本宜相应以两皆刚故不相应三之有实与九二不殊以上不汲引不得升于五前故有鼎耳革其行塞雉膏不食之象使上九变其金铉为玉铉则刚柔相节而三庻乎鼎耳不革其行不塞雉膏见食矣此又三之所以方雨亏悔终吉也夫鼎之烹也以享上帝以养圣贤二与三是也人欲勿用天其舍诸今二三之实皆由上九见食于六五是上九以荐贤上当天心也大吉无不利何疑之有此卦之义在于大臣远阘茸而举贤人绎六五金铉之义则用大臣以用天下之贤人尤不可不加意也
　　九二虽有终无尤之喜犹未免有慎所之之戒何也贤人君子不见用于时或为权门牢笼因而失节故丁宁戒之宋杨时为蔡京所荐前朝吴与弼为石亨所荐至今犹有遗憾况其他乎
　　【震下震上】
　　洊雷亦不必指非时之雷如冬雷及无云而雷之类自二月发声之后八月收声之前凡雷皆雷也人亦无闻雷霆而不惧者当雷之时妄念尽空天良发惜乎雷过之后妄念又滋耳若能时时恐惧时时修省所谓囘天格天孰加于此乎
　　震来虩虩笑言哑哑文王用之繋卦周公用之系爻恐致福也后有则也孔子用之释彖既又用之释象此四语蔽震卦可也蔽全易亦可也
　　【艮下艮上】
　　彖辞艮其背孔子释之作艮其止艮其背即艮其止之象艮其止即艮其背之实义止其所又艮其止之的训也背也止也所也切实言之一理而已艮其止者止于理也凡人不过一身其与身接者皆人也不见理但见人与身则所以处身与人者失矣不见身与人但见理则所以处身与人者得矣故彖曰艮其背不获其身行其庭不见其人
　　艮止也此止非专属止非专属静行亦有止止亦有止行即是动止即是静行止动静无不有理止其所而时出之故曰时止则止时行则行动静不失其时其道光明然则凝心无为息缘住静虚寂之学必非艮止之学明矣
　　【艮下防上】
　　彖传进得位往有功也进以正可以正邦也其位刚得中也数语明指九五或曰天子不可以渐进言夫由储君而为天子非渐而何天子尚进以正进以渐天下何得幸进躁进哉使天下不幸进不躁进天子正邦之功莫大于此矣卦辞取象于女归六爻皆取象于鸿又取象于夫妇鸿不再配妇不二醮君臣之义也始进不正其后未有能正者也九五六二相应君臣之正也五鸿渐于陵妇三岁不孕二鸿渐于磐饮食衎衎五言其始也二言其终也虽终莫能胜而其始亦难矣则以九三六四故也三无应离初二而耽四之邪配是谓夫征不复以私而孕不敢举焉是谓妇孕不育私而得位盗思夺之故结四相保是谓利用御冦四亦无应故三渐陆四渐木皆非鸿之本性也四虽渐木或得其桷犹可苟安四之顺防异于三之刚躁故三不免凶四犹无咎与惟三四横据于朝故五渐于髙陵未能遽遂下接六二之愿然五刚中得位去此何难此五所以终得其愿而二不素饱之臣终得见用也初六鸿渐于干新进小臣未遽获上履危防讥诚所不免故曰小子厉有言无咎上九爵位不能系之如鸿之髙飞云路清风峻节足以励一时而师万世故曰鸿渐于逵其羽可用为仪此二爻亦无应者也比之三四则贤不贤相去远矣去幸进以清仕涂拔孤寒以开贤路奬山林以养廉耻孰非九五之事哉
　　【兑下震上】
