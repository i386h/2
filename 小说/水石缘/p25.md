<!-- { "loadSidebar": true } -->
　　梅萼每于盈盈之前念及柳丝。盈盈曰：“我非故置不问，且待石郎成名，留作一付贺礼。明年乡试，生领解元，家人甚喜。梅曰：“姊姊留下的贺礼好送他了！”盈盈曰：“还早。”遂遣采苹过见柳丝，告以明年春会场后来接。柳丝甚感。生至云家，密语柳曰：“自闭户一载，迟误佳期，方寸刻不能置，不久即当择日来迎。”柳曰：“石郎励志功名，妾心甚喜，何必以此为念？”遂告以盈盈来约之期。生悟朗砖诗内有“最喜青青汁染衣，春深还尔三眠足”二语，私心自喜，遂复中止。
　　试期近，云影谓生曰：“乘胜争先，必更有济。伫见传胪首唱，愚兄当身作天梯，送贤弟风抟九万！”生笑曰：“言虽如此，恐未能副吾兄之望！”既入都时，松涛以功封大夫，携翠微食禄京师。遂与生会，细询别后之事。生为言之，松涛称羡不置。
　　及放榜，生复得殿试第一。内廷召见，宠眷特隆。报至龙湫，举家大悦。生既辞恩，遂别松涛锦旋，涛率同列祖饯，大张供具，倾动一时。云影设宴，江亭命乐相迎。到家喜气充阖闾，欢声彻邻里。生当贫贱时，惟松、云二子情同骨肉，他人虽物色其风流，谁肯过而问焉？生虽居困乏，口不言贫，优游自得，有沁水乐饥之趣。其情柔，其骨傲，视一切龌龊者流，犹啖刍缚轭者尔。及登第，贺客之声聒耳难排。趋炎慕势之辈，此言弟与府上从某处排来，是何亲戚；彼云我和状元某年在某处会过酒席，还是旧交，口内排亲，袖中出帖云：“微物几种，奉申贺敬”；更有不但生平未识其人，抑且耳内亦未闻其名。石生笑语盈盈。盈盈曰：“世情大抵如此！”
　　梅曰：“我和姊姊也该做个锦上添花，贺他一贺。”盈盈曰：“虽有此心，身边无物。”生曰：“身边的物都有，若肯贺我，我便齐领。”梅笑曰：“只怕你收不迭。”盈盈曰：“我忘了，有一样礼贺他，只是太重些。”梅曰：“是了，如今准定要催姊姊上礼单了。”生问：“何物？”盈盈曰：“你饱看十里杏花红，我赠你一枝杨柳绿。”生揖曰：“愿拜登嘉贶。”梅曰：“状元好馋脸！”
　　盈盈遂告其姑，遣人迎柳。采苹谓盈盈曰：“一之为甚，其可再乎？郎之厚，姊之薄也！”盈盈曰：“余将欲愧天下之为妒妇者，宁肯学刘休妇卖扫帚、皂荚以取辱乎？”
　　柳丝到家，与生成礼。抵暮，生入盈盈房内。盈盈曰：“贺礼已经送到，还来则甚？”生抚之曰：“使贤卿寂寞，却难为情。”盈盈曰：“我不劳你安顿，快些去罢！免得身心两处。”推生出，乃呼梅进房云：“今晚他纳宠，我便纳了你罢！”梅曰：“愿天速化作男儿！”盈盈曰：“我和你将他二人来模拟模拟，明日取笑他一场。”梅曰：“这等拈个阄儿，谁作石郎？”盈盈曰：“让你做石郎，我做柳妹。”梅曰：“我要进房来了。”盈盈曰：“你来。”梅进前曰：“数年渴想，今晚和你细谈衷曲。”盈盈故作俯首无语。梅曰：“子恨我乎？”盈盈曰：“自你入秦盼到你回家，别绪填胸，恨无一屏人之地握手尽呈。谁料你合卺以来，置我脑后！”梅曰：“念念在心！奈去岁秋场，今年春试，都因文战劳人，耽迟佳信。”盈盈曰：“春花秋月，多少伤心！剔残几夜孤灯，听罢几回暮雨，暗想你鸳侣双双，断尽我柔肠寸寸！”梅曰：“凄凉语不堪多听，我罪诚不可逭，因长跪以请息怒！”盈盈曰：“你说非有心弃置，对灯盟了誓，我便不疑。”梅曰：“不难，我言若假，愿雌化为雄。”二人大笑就寝。梅曰：“好没缘，怎偏遇着你落红时候。”盈盈悄声曰：“这叫做马上相逢。”
　　次日见柳丝，二人笑不能止。再三诘问，始得其情。柳曰：“蒙姊姊收录，感戴不浅，其谁敢怨？”盈盈曰：“余虽惭四德，深服二南，愿与二贤妹同心合德，以事君子。”二女曰：“愿日诵《螽斯》、《麟趾》，以报吾姊！”
　　第二十九段　辞丹诏不涉宦海　隐桃源共作散仙
　　明年有旨，召生入京。生谓三妇曰：“我于朋友得松、云二君，于妻妾得三子，于功名得上第。三者之中他人求一不能。余备有之。所不幸者幼年失怙，为毕生大恨，且喜萱花晚茂，亦得尽事亲之心。‘功名’二字殊非余志，只因十年磨砺，不甘默默。且不如是，无以副吾母丸熊画荻之望。幸叨一第，愿已足矣！自度非用世才，若冒昧就禄，异日碌碌无所表见，恐贻朝廷羞。昔朗砖和尚曾言，我与二友皆具山林之相。余未到绣岭，其地先已入吾梦想之内。别来数载，虽仆仆风尘，未尝稍置。意欲谢使者，邀二友共隐彼中，做个鸡犬桃花里。当曹之意如何？”盈盈曰：“归真返璞，则终身不辱。君能高蹈林泉，妾独不能作莱子妇耶？”梅、柳云：“不知松、云二君之意若何？”生曰：“二友素怀遁世之心，量所乐从。但不识老母乐闻此言否？”遂同请命于母。母曰：“能如是乎，与汝偕隐。”
　　生甚喜，招云与语，云曰：“庶几不负夙昔所期，正愚兄所乐从者。但吾弟甫掇巍科，宁忍舍繁华而就岑寂？”生曰：“富贵非吾志也。”遂不应召。散人夫妇闻生欲隐绣岭，有故土重回之乐。
　　二子即致书松涛，招之共隐。松涛大悦，即日辞职。携妻回里。三子相见，各各称庆。松引妻见生母，母谢曰：“先生为吾儿跋涉千里，老身十分感刻！然先生功名姻偶亦皆老身迫而成之。”松亦致谢。生令三妇并出见松，陆离光灿，松为动容，退与生曰：“占尽英华，宁不为造物所忌？”生笑曰：“焉知非造物所独厚耶？”乃引松见散人。散人曰：“自绣岭识面，一别数载。先生种种得意不可胜贺！”松曰：“疏狂蒙公错爱，老先生切勿见笑！”翠微见盈盈，忆其父伪札谢亲之事，不免怀惭。盈盈与梅、、柳见之，握手甚欢，留住生家数日。
　　三子之志既定，各置田为祭产，付县官勒石，岁供其先人之祀，且以时修葺其坟墓。松与生作书报山公。生复遣人持礼往梅岭谢梅姑。云亦附书其岳。柳与梅语生曰：“召我园昔日遇朗之所，蝶使蜂媒也当一谢！”生曰：“非你二人提及，几乎忘了！”遂命置酒，令书带延松、云与散人前行。盈盈令采苹、采绿捧其姑与母。梅、柳令阿姥请碧娘与翠微同至园中。
　　时春光正茂，紫斗红争，较前倍胜。列酒于花屏前后，家童、侍女欢笑喧阗。松曰：“赏花旧事宛然如昨，混迹风尘倏忽数载。”欢饮多时，众各起席玩赏。石生转到屏后，呼梅、柳同到池边，低谓柳曰：“此非昔日临池照影，笑容相接之所耶？”因以酒酬之。翠微见之笑曰：“好不会做作！”生曰：“人贵不忘其初。我为姊媒，姊无以谢我，我不如此池！”梅曰：“待添了外甥谢你罢！”松涛亦至屏后，望见采绿站在盈盈身旁，指以语生曰：“那便是在绣岭晚上送书到房中的小鬟。”因呼而问之曰：“你家大官人的病可好了么？”盈盈赧然。生曰：“托庇，久已痊可了！”采苹掩口而笑。
　　众方欢噱，有乞丐夫妇入园求食。阿姥惊曰：“这乞儿便是当日的富豪。”乞儿认得梅、柳，且惊且愧。阿姥呼其妇问之，妇曰：“说也可怜，几年官司口舌、人命火灾撞个不了，弄到这个田地！”松曰：“我道这乞儿有些面熟，当日曾被吾一击，何遽至此？”云曰：“富而豪，宜其至此，此天道也！”生谓乞儿曰：“汝罪诚不可原，然吾终不汝较也！”梅、柳见之虽然快心，犹愠于色。盈盈谓梅曰：“非渠作祟，安得有瘐岭之遇？”梅含笑呼其妇近前曰：“你的好意却不可忘。”令撤筵中剩馔赐之食。
　　众人直玩赏至暮出园。纱笼夹路族拥回家。盈盈令乞儿夫妇随至家中，谓生曰：“得全梅、柳，皆其力也！”乃予之数十金。梅、柳亦曰：“当日所赂之物得其固有，此惠不可不报！”亦各有所赠。妇得金叩谢，回家曰：“从来妇人因妒伤和，我却因妒获利。这等看来，妒也有用得着的所在。若不是那时节甘骂醋瓮，今日这银钱从何而得？”夫妇遂得经营度日。
　　三子卜日别其乡里，携家就道。飘飘乎如鹏鹤之翔霄汉，悠悠乎如蛟龙之归大海。其去红尘，不知几万万里矣！既抵金坛，生恍然曰：“昔年从此迷入花源，不识舟人近在何处？”松曰：“我曾问他，他说只在村左右。”生正欲令人访问，忽一艇掉歌而来，乃前舟子也。松呼曰：“你不是载石船么？”舟子停桡熟视曰：“我便是。你这位客人是那年往绣岭去的？”那一位朋友可寻得见么？”松指生曰：“可认得他？”舟子曰：“认得！认得！这位就是这里一夜风吹去的石相公。”生喜曰：“正要来寻你，来得甚巧！”舟子曰：“如今往那里去？”生曰：“我们要仍往绣岭。”遂令鼓棹并进。松问曰：“你那扇子呢？”舟子曰：“藏在船里，新新的还不曾开摺。”生曰：“这也难得。”及到石钟山，众人同上山亭。见松涛前所题壁之句，皆赞曰：“狂士之笔，直与江山争壮！”遂各和韵而下。既至之日，石生望见绣岭，指以语众，众皆踊跃，各将所带绣岭图取出，一时五图并展，觉山灵生色，郁葱之气倍胜平时。
　　舟抵赛桃源，居民闻之齐来相接。或与散人话旧，或向石生道款。诸年少向生曰：“亏你那一年瞒了我们走了，叫我们宰了鸡的、开了酒的，都等了个空，好不老实！”生曰：“盛情俱已心领，如今到这里住家，慢慢叨扰，何如？”村中妇女拥至船边，见众妇登岸，争先携手，竟同熟识。
　　散人先至家，令人洒扫洁净，引众人入室。盈盈谓松、云二妇曰：“茅檐草舍，见笑大方。”碧娘曰：“正以此得清幽之致！”阿姥曰：“夫人莫怪我说笑话，茅草屋里出娇娘，怪不得夫人齐整。”众妇大笑，同入盈盈房内。梅、柳见壁间诗句墨痕犹新，〔曰〕：“数年尘扑，今应纱笼之。”盈盈含赧，忙令采苹拭去。
　　顷之，拈花下山来谒见。生与松各申契阔之怀，遂与云会。众人齐问朗砖，拈花曰：“家师犹未返锡。”散人曰：“为何这等耽延？”拈花曰：“倒不如老翁去来之速，那留别家师的尊札好奉还了。”生谢拈花曰：“室庐如故，皆上人保护之力也。”拈花曰：“蒙先生委托，敢不尽心？”舟子见拈花曰：“师父，久违！久违！”拈花曰：“你来三次了。”舟子曰：“我头次来，道这里冷静。如今来一次想一次，倒放这所在不下。明日搬了来，同石相公作邻舍罢！”云笑曰：“俗客见来犹解爱，益信乐天之言矣！”明日，舟子欲别，生复于其扇之背面书一绝云：
　　潇洒溪山迥绝尘，仙源一曲可通津。
　　小舟三弄桃花浪，笑杀当年迷棹人。
