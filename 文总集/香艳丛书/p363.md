<!-- { "loadSidebar": true } -->
　　忽家书至，言夫人因见北榜无公名，日夜哭泣。琛兄弟更揶揄之，故遣妇往贺，遂至相争。舒适贾申江，邻人公愤殴妇，妇受辱归。珍阴唆无赖何二以伪券索欠，劫夫人醮某姓，得身价瓜分之。夫人自缢死。公阅竟，一恸而绝。沈急救复苏，咎公卤莽。公曰：“山荆茹苦含辛，致有今日。若尔，富贵将焉用之，仍不如死。”沈曰：“且侯七日，当有好音。”公曰：“人已死，何能为？”沈曰：“仆非诳君者，乃不信耶？”公异其言，挥泪诘问，沈笑不言。姑俟之。果得舒信，略曰：“仆得电报，星夜遗归。知夫人死后，有沈姓少年至，自云能使复活，但须归尸舒家。某姓如其言，果活。少年遂去，濒行语曰：‘俟长至日，必有佳音。无自苦也。’出门旋杳，共疑为仙。某姓尚欲索人，适钟观察来访，并寄百金，某姓惧乃止。今夫人尚安然也。”沈曰：“何如？”公心大慰，然不解所为。曰：“救仆者，沈。救妻者，沈。事何甚巧？”沈窃笑，公愈疑，诘益力。沈曰：“君以为某，即某耳。”公曰：“君岂有分身术耶？吾辈交深，乞垂明示。”沈曰：“君以某为何人乎？某泰山狐也，已登仙藉。上帝怜汝诚，命某保卫。今后皆系坦途，前程远大，勉之。”公感甚，伏地叩谢。比起，沈已不见，嗟叹久之。 
　　明年联捷，以第三人及第，授职编修。报至家，夫人回溯遭逢，呜呜啜泣曰：“而今而后，可一吐气矣！”舒惊喜无措。明年开登极恩科，公主试广西。事毕，适福建学政以忧去，公奉旨接任，着就近赴闽，无庸入见。公告假两月，扫墓回里。时珍以夺妾酿命案羁囚狱中，银肆以亏用帑饷，密旨抄查，房屋被封。琛亦押追狴犴，妻惊忧死。大姑嫁后即寡，不能守贞，从人逸去。琛恐公报前怨，从夫人劝公，竟释然。琛托人介舒求公斡旋狱事，阳却之而阴为关说，得免追，出狱。珍末减充发，死于途。妻以家贫为伯所卖，流为娼。公购地重葬其母，并及岳氏，欲携舒之任。舒不从，乃报以万金，联姻娅焉。 

　　玉香 
　　长德，汉军也，以笔帖式升部曹。逆回金相印之变，公由户部郎中办理宁州粮台，以功保举观察。年六十，致仕归，侨寓荆州。无子，止一女，字毓英，甫九龄。秀外慧中，父母爱之甚。延师读，聪颖特甚。姑表妹玉香，亦附读焉。玉早失恃，寄养舅家，貌与英埒，而智慧过之。姊妹极相得，衣履易着，宛若同胞。夜则一榻眠，互相偎倚，类伉俪，几不辨乌之雌雄。两小无猜，曾戏语“吾两人将来同事一郎，不如约者，天降之罚。”女渐长，兼工绘事，乃舍读，习女红，描鸳绣凤，花样不穷。公顾而乐之，谓“此我家之薛夜来也，何输昔日之针神哉！”年十四，丰姿靡曼，顾影无俦，与玉香不啻双璧。远近乞婚者，日踵其门。公择婿甚苛，均未许可。 
　　邻有王生，湘中产也，流寓寄此。幼孤而孝。母病，思食燕窝，家贫力难购置，忧甚。乞贷无所得，乃以古砚向相识某铺质，得四两。及去，伙检之，缺一裹，疑为生窃，明日生诣铺，伙面诘之。生忿然作色曰：“此何如事？乃轻诬穷秀才哉！”喧争不已，观者如堵。生诉其故，众素念生品诣谨饬，咸斥伙之非是。铺主亦至，向生陪礼，另以四两馈生，生却不受。而母病亦良已。于是轻薄子群嘲生为“窃燕窝秀才。” 
　　一日，会二女小立门前，生适至，见亭亭双美，疾趋过之。生固美姿首，虽敝衣布屦，皎如玉树临风，二女不禁流目送盼。婢笑指曰：“此即王生，人诬其窃燕窝者也，真可谓冤矣。”女亦闻其语，相对默然。玉香若有所思，英笑曰：“妹痴耶？苟爱之，则从之，何故默无一语。”玉红涨于颊，纤手握英腰，笑曰：“妹去姊亦去。”英曰：“肩腕惫欲死，谁耐汝揉搓。”笑曳而入。明年，十五岁。公出英所绘《龙女侍观音像》、玉香《停针图》，索士林题咏，意在择婿也。生题诗献之云： 
　　七宝妆成粉本开，几生修到侍莲台。 
　　他时身化天仙女，愿向慈悲合掌来。　 

　　焚香斋拜祝真真，好脱尘缘结净因。 
　　安得杨枝飞洒遍，大千尽现女儿身。 
题《停针图》云： 
　　绣到鸳鸯转自羞，支颐无语蓦低头。最难位置是春愁。　 
　　懒坐珠楼情思柔，暗挑宝鼎篆烟浮，湘帘闲煞小银钩。 
公见之甚喜，以付二女，极赞其工。 
　　玉私谓英曰：“此生才品不凡，非长贫者。我二人不嫁则已，嫁则无如生者。姊曷隐告媒媪致意生，令向舅求之。”英笑曰：“妹颠矣！谁见女儿家求人作媒者？况旗例，汉人非位至侍卫提督，不能婚娶，妹不知耶？”玉固请试之，英不可，而心中颇似属意。玉潜以簪珥啖花媪，令转告生，谓事成重金不吝。生固心动，然念家徒四壁，谁肯以娇公子置泥涂中者，因疑其戏。媪正色言之。生曰：“小生困守青毡，身外无长物，止有相如犊裈，王章牛衣耳。安所得温家玉镜台，量珠作聘哉？彼即允，亦不能筑金屋藏阿娇。”媪曰：“姻缘天定，成否不可知。彼痴女子曲意相求，必非无所见，或愿舍膏粱而甘藜藿。姑试之，若不成，与官人何损？”生笑应之，即令媪往说。媪去见公及夫人，夫人笑曰：“姥近日大忙，久不至，今日甚风吹到？”媪笑曰：“好笑王家小秀才，痴虾蟆想吃天鹅肉。彼见公家英姑娇模样，令老身作撮合山，岂非败灰鸡结凤凰耶？”已又曰：“小郎虽贫，才品颇不碌碌，惟门第不相当耳。”公固贫之，且嫌违例。却不允。适玉香至，欲闻媪云何，依夫人肘下。夫人摩玉香肩，戏谓媪曰：“我家玉姑，喜嫁才人，甘贫食淡，不嫌穷措大也。寄语行聘来，当即过门也。”媪亦笑曰：“若玉姑肯嫁小郎，亦是大好伉俪。惜阿舅钟爱不肯舍，否则小秀才馋眼似猫，宁不爱鱼子腥耶！”言未已，鼓掌自笑。夫人亦笑，曰：“如此玉天仙，宁不值千金？渠若能致千金聘，便可将去。”女曰：“妙其卖我耶！”公曰：“勿尔。聘礼只需百金，花媪即往致意。惟煮字不能疗肌，玉姑他日啖糠秕，可勿怨我。”戏笑良久。适客至，媪去反报生，遂不复议。 
　　玉以公言诉英，英知其出于嘲笑，而玉则信以为真，日夕盼消息。而媪久不至，促之来，私询其故。媪摇手曰：“大难，大难。无论舅妗戏言，即使果尔，百金岂寒士所能办哉？阿姑勿作此梦矣。”玉怅然若失，遂病。饮食锐减，时昧时明，医祷皆穷，而病更转剧。公夫妇大忧，英涕泣无计。一月后瘦骨峻嶒，奄然待毙。未几，服药皆呕。英守其旁，呜呜啜泣。玉见无人，泣谓英曰：“妹孤身依阿姊，蒙爱逾同体，不图相聚十一年，半途死别。妹之病，姊当亦知之，今将死亦不必讳。王郎目下暂贫，后必大贵。姊倘能联姻娅，幸善事良人。本拟姊妹同事一人，今生已矣。姊其珍重，无念薄命人也。”言已，昏然瞑目。英哽咽哭失声。花媪至，探病，阴议以媒成之言赚玉，冀万一可痊。媪近榻抚之曰：“一月不见，玉姑何病至此？”玉启眸见媪，曰：“汝来送终耶？寄语王家郎，可来一吊。”媪曰：“老身以为何病，姑病乃为秀才耶？果尔，姑当瘳矣。昨秀才已摒挡百金，央老身执柯。老身特向夫人宛转说法，已蒙许诺。但顷在病中，须愈后受聘也。”玉闻言，心中顿爽。自此日渐痊愈，家中窃喜。英恐诡言漏泄，玉必复病，不如将情告之堂上。爰为缅述颠末，公笑曰：“痴婢子亦解相思乎？我前言戏之耳，何故轻信为。”玉闻之，怼曰：“此终身事，何可戏也。”英恐病再作，私出所蓄得其半，呼媪授之，转付生，令设法足百金。生知之欷歔曰：“玉香，我知己也，议不可负。”走贷戚友，足趾己穷，一金不得。忧惶无计，姑遣媒以五十金定聘。公果却之，生益窘。玉香闻之果病，绝粒十日而卒。夫人始悔，一室哀号，厚殓之厝郊外。生得耗一恸几绝，然亦无如之何，只于殓时往吊以报同心。 
　　玉死后魂飘泊无所之，但觉惨淡黄沙，天如晦暝。行人络绎相属于道，形状诡异，有长似侨如者，有短似侏儒者。足下似踏烟雾而行，不甚了了。已而至一处，市肆喧闻。力乏，暂憩一铺外。忽途人辟易，一贵官来，仪仗甚盛。玉视之，亡父也。大哭而呼。父见女，急降舆，问儿何为至此。泣告所以。父曰：“儿尚有四十年富贵，当送汝归。今且往见汝母。”即呼舆舁之去，入一署，径抵内舍。母见女失惊，父告之，相抱而泣。母谓：“我二人在此，颇思汝，只以幽明相隔，不能与人世往来。汝父现署氤氲使者，境尚从容。儿尚有尘缘，不能久羁于此，明日可即回，勿戚也。”玉曰：“父既掌姻缘籍，不知儿与英姊，究归何人。”父传吏稽查，俄呈一册，见女名下有四句云：“两表姊妹，同事一王。五年磨折，乃可成双。”玉窃喜，欲阅他处，父夺付吏曰：“天机不可多泄。”次日，命两隶以肩舆至。玉依依不忍别，母曰：“数定不可违。儿去后相见有日，无自苦。”遂泣挽登舆，匆匆而去。至一高山，壁立千仞，隶一失足舆翻，玉自壁下堕，大呼，遽然而醒。扪之，则身在柩中，气闷不可舒。适无赖子涎厚殓，刳棺盗财帛。女呻吟而起，无赖惊怖遁。 
　　时夜已半，星月朦胧。玉念死而复活，人必惊疑，不如逸至生家。幸素识途路，知距生家不远。因强起而行，步摇摇，屡颠跪。既至，生夜读未卧，闻叩门，询之，则女子声。疑邻人求火者，拔扃视之，则玉香也，大骇。玉告以故，始喜。急扃门入，白其母。母出扶女入，殷勤慰藉。旋煮双弓米进食，并易殓衣。与母同寝。次日，喧传玉香棺被盗而失其尸，已报官严缉。生商所处，玉曰：“姊赠之金尚在耶？”曰：“尚在。恐汝舅启疑，转酿别祸，故不敢还也。”玉曰：“君莫如且回原籍，再作别图。”生以为然，夤夜移去。 
