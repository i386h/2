<!-- { "loadSidebar": true } -->
　　忆昨此地相逢时，春入穷谷多芳菲。短垣冠翠岭，踯躅万树红相围。幽花媚草错杂出，黄蜂白蝶参差飞。此时少壮自负恃，意气与日争光辉。乘闲弄笔戏春色，脱略不省旁人讥。坐欲持此博轩冕，肯言孔孟犹寒饥。丙子从亲走京国，浮尘坌并缁人衣。明年亲作建昌吏，四月挽船江上矶。端居感慨忽自寤，青天闪烁无停晖。男儿少壮不树立，挟此穷老将安归。吟哦图书谢庆吊，坐室寂寞生伊威。材疏命贱不自揣，欲与稷契遐相希。天一朝畀以祸，先子泯没予谁依。精神流离肝肺绝，眦血被面无时。母兄呱呱泣相守，三载厌食钟山薇。属闻降诏起群彦，遂自下国趋王畿。刻章琢句献天子，钓取薄禄欢庭闱。身着青衫手持版，奔走卒岁官淮沂。淮沂无山四封庳，独有庙塔尤峨巍。时时凭高一怅望，想见江南多翠微。归心动荡不可抑，霍若猛吹翻旌。腾书漕府私自列，仁者恻隐从其祈。暮春三月乱江水，劲橹健帆如转机。还家上堂拜祖母，奉手出涕纵横挥。出门信马向何许，城郭宛然相识稀。永怀前事不自适，却指舅馆接山扉。当时髫儿戏我侧，于今冠佩何颀颀。况复丘樊满秋色，蜂蝶摧藏花草腓。令人感嗟千万绪，不忍苍卒回骖。留当开樽强自慰，邀子剧饮毋予违。 
　

　




　

　
●卷十四
◎律诗（五言八句）
　　【欣会亭】

　　数家邻水竹，一坞共云林。晚食静适己，独谣欣会心。移床随漫兴，操策取幽寻。未爱神锥汝，犹怜妙斫琴。

　　【东皋】

　　起伏晴云径，纵横暖水陂。草长流翠碧，花远没黄鹂。楚制从人笑，吴吟得自怡。东皋兴不浅，游走及芳时。

　　【岁晚】

　　月映林塘澹，风含笑语凉。俯窥怜绿净，小立伫幽香。携幼寻新的，扶衰坐野航。延绿久未已，岁晚惜流光。

　　【半山春晚即事】

　　春晚取花去，酬我以清阴。翳翳陂路静，交交园屋深。床敷每小息，杖屦或幽寻。惟有北山鸟，经过遗好音。

　　【欹眠】

　　翠幕卷东冈，欹眠月半床。松声悲永夜，荷气馥初凉。清话非无寄，幽期故不忘。扁舟亦在眼，终自懒衣裳。

　　【露坐】

　　露坐看沟月，飘然风度荷。珠跳散作点，金涌合成波。老失芳岁易，静知良夜多。陵秋久不寐，吾乐岂弦歌。

　　【山行】

　　出写清浅景，归穿苍翠阴。平头均楚制，长耳嗣吴吟。暮岭已佳色，寒泉仍好音。谁同此真意，倦鸟亦幽寻。

　　【题祠堂（在宝公塔院）】

　　斯文实有寄，天岂偶生才。一日凤鸟去，千秋梁木摧。烟留衰草恨，风造暮林哀。岂谓登临处，飘然独往来。

　　【定林】

　　漱甘凉病齿，坐旷息烦襟。因脱水边屦，就敷岩上衾。但留云对宿，仍值月相寻。真乐非无寄，悲虫亦好音。

　　【送张甥赴青州幕】

　　人情每期费，之子适予心。老饯城东陌，悲分岁暮襟。少留班露草，遂往隔云林。未觉青丘远，因风嗣好音。

　　【送张宣义之官越幕二首】

　　会稽游宦乡，海物错句章。土润箭萌美，水甘茶串香。今君诚暂屈，他日恐难忘。唯有西兴渡，灵胥或怒张。

　　【二】

　　谁谓贵公子，乃如寒士家。真宜举敦朴，已自胜浮华。洲荻藏迷子，溪篁拥若耶。相望只在眼，音问莫言赊。

　　【送赞善张轩民西归】

　　柴荆雀有罗，公子数经过。邂逅相知晚，从容所得多。百忧生暮齿，一笑隔沧波。早晚西州路，遥听下坂坷。

　　【送邓监簿南归】

　　不见骊塘路，茫然四十春。长为异乡客，每忆故时人。水阅公三世，云浮我一身。濠梁送归处，握手但悲辛。

　　【秋夜二首】

　　客卧书颠倒，虫鸣坐寂寥。残灯生暗晕，重露集寒条。真乐闲尤见，深禅静更超。此怀无与晤，拥被一长谣。

　　【二】

　　幔逗长风细，窗留半月斜。浮烟暝绿草，泫露冷黄花。独曳缘云策，仍寻度水槎。归时参夜半，邻犬静中哗。

　　【即事】

　　径暖草如积，山晴花更繁。纵横一川水，高下数家村。静憩鸡鸣午，荒寻犬吠昏。归来向人说，疑是武陵源。

　　【昼寝（甲子四月十七日午时作）】

　　井迳从芜漫，青藜亦倦扶。百年唯有且，万事总无如。弃置蕉中鹿，驱除屋上乌。独眠窗日午，往往梦华胥。

　　【过故居】

　　沂伐开新屋，扶舆绕故园。事遗心独寄，路翳目空存。野果寒林寂，蛮花午簟温。难忘旧时处，欲宿愧桑门。

　　【雁】

　　北去还为客，南来岂是归。倦投空渚泊，饥帖冷云飞。垣栅鸡长暖，沟池鹜自肥。怜渠不知此，更堕野云机。

　　【与道原过西庄遂游宝乘（元丰四年十月二十四日）】

　　桑杨（一作麻）已零落，藻荇亦（一作复）消沉。园宅在人境，岁时伤我心。强穿西（一作南）埭路，共望北山岑。欲觅（一作与）道人语，跨鞍聊一寻。

　　【二】

　　亲朋会合少，时序感伤多。胜践聊为乐，清谈可当歌。微风淡水竹，净日暖烟萝。兴极犹难尽，当如薄暮何。

　　【送陶氏归兼寄纯甫】

　　云结川原暗，风连草木萎。遥瞻季行役，正对女伤悲。梦事中千变，生涯老百罹。更惭无道力，临路涕交颐。

　　【自府中归寄西庵行详】

　　意衰难自力，扶路便思还。强逐萧骚水，遥看惨淡山。行寻香草遍，归漾晚云间。西崦分明见，幽人不可攀。

　　【赠上元宰梁之仪承议（梁多留诗在江宁僧舍）】

　　白下有贤宰，能歌如紫芝。民欺自不忍，县治本无为。风月谁同赏，江山我亦思。粉墙侵醉墨，怊怅绿苔滋。

　　【赠殊胜院简道人】

　　早悟耆山善，今为洛社豪。有生常寂寞，所得是风骚。露夕吟逾苦，云秋思共高。此怀差自适，千社一牛毛。

　　【怀吴显道】

　　南郭红亭冷，西山白道曛。江光凌翠气，洲色乱黄云。岁暮谁邀客，情亲故忆君。天涯独惆怅，归鸟黑纷纷。

　　【静照堂】

　　任公蹲会稽，海上得招提。净观堂新构，幽寻客屡携。飞檐出风雨，洒翰落虹霓。投老黄尘陌，东看路恐迷。

　　【重游草堂次韵三首】

　　垣屋荒葛ぱ，野殿冷檀沉。鹤有思意，鹰无恋遁心。禅房闭深竹，斋钵度遥岑。寂寞黄尘里，金身倚一寻。

　　【二】

　　僧残尚食少，佛古但泥多。寒守三衣法，饥传一钵歌。宽闲每迸竹，危朽漫牵萝。怊怅庭前柏，西来意若何。

　　【三】

　　野寺真兰若，山僧老病多。疏钟挟谷响，悲梵入樵歌。水映茅篁竹，云埋茑女萝。拂尘书所见，因得拟阴何。

　　【题齐安寺山亭】

　　此山无踯躅，故国有杨梅。怅望心常折，殷勤手自栽。暮年逢火改，晴日对花开。万里乌塘路，春风自往来。

　　【自白门归望定林有寄】

　　蹇驴愁石路，馀亦倦跻攀。不见道人久，忽然芳岁残。朝随云暂出，暮与鸟争还。杳杳青松壑，知公在两间。

　　【宿定林示无外（名务周）】

　　天女穿林至，娥度陇来。欲归今δ晚，相值且徘徊。谁谓我忘老，如闻虫造哀。邻衾亦不寐，共尽白云杯。

　　【宿北山示行详上人】

　　都城羁旅日，独许上人贤。谁为孤峰下，还来宴坐边。是身犹梦幻，何物可攀缘。坐对青灯落，松风咽夜泉。

　　【独饭】

　　窗明两不借，榻净一。栩栩幽人梦，天天老者居。安能问香积，谁可告华胥。独饭墙阴转，看云坐久如。

　　【草堂】

　　草堂今寂寞，往事翳山椒。蕙帐空留鹤，萝衣终换貂。生皆堕天帙，隐或寄公朝。叠颖何劳怒，东风汝自摇。

　　【示耿天骘】

　　挟策能伤性，捐书可尽年。弦歌无旧习，香火有新缘。白土长冈路，朱湖小洞天。望公时顾我，于此畅幽ぉ。

　　【光宅】

　　今知光宅寺，牛首正当门。台殿金碧毁，丘墟桑竹繁。萧萧新犊卧，冉冉暮鸦翻。回首千岁梦，雨花何足言。

　　【示无外】

　　支颐横口语，椎髻曲肱眠。莫问谁宾主，安知汝辈年。邻鸡生午寂，幽草弄秋妍。却忆东窗簟，蛮藤故宛然。

　　【北山暮归示道人】

　　千山复万山，行路有无间。花发蜂递绕，果垂猿对攀。独寻寒水度，欲趁夕阳还。天黑月未上，儿童初掩关。

　　【怀古二首】

　　日密畏前境，渊明欣故园。那知饭不赐，所喜菊犹存。亦有床座好，但无车马喧。谁为吾侍者，稚子候柴门。

　　【二】

　　长者一床室，先生三径园。非无饭满钵，亦有酒盈樽。不起华边坐，常开柳际门。漫知谈实相，欲辩已忘言。

　　【与宝觉宿精舍】

　　扰扰复翩翩，秋床烛屡昏。真为说万物，岂止挟三言。问义曹溪室，捐书阙里门。若知同二妄，目击道逾存。

　　【中书偶成】

　　忽忽馀年往，茫茫不自知。殷勤照清浅，邂逅见衰迟。辅世无贤业，容身有圣时。归欤今可矣，何以长人为。

　　【华藏寺会故人（得泉字）】

　　百忧成阻阔，一笑得留连。城郭西风里，园林落照前。共知官似梦，莫负酒如泉。兴罢重携手，江湖即渺然。

　　【求全】

　　求全伤德义，欲速累功名。玉要藏而待，苗非揠故生。未妨徐出昼，何苦急堕成。此道今亡矣，嗟谁可与明。

　　【秋风】

　　揪敛一何饕，天机亦自劳。墙隈小翻动，屋角盛呼号。漠漠惊沙密，纷纷断柳高。江湖岂在眼，昨夜梦波涛。

　　【次韵昌叔岁暮】

　　城云漏日晚，树冻裹春深。参密鱼虽暖，巢危鹤更阴。横风高广弩，残溜细鸣琴。岁换儿童喜，还伤老大心。

　　【次韵酬昌叔羁旅之作】

　　君方困逆旅，予亦误朝簪。自索东方米，谁多季子金。高门万马散，穷巷一灯深。客主竟何事，萧条《梁父吟》。 
　

　




　

　
●卷十五
◎律诗（五言八句）
　　【次韵唐公三首·东阳道中】

　　山蔽吴天密，江蟠楚地深。浮云堆白玉，落日写黄金。渺渺随行旅，纷纷换岁阴。强将诗咏物，收拾济时心。

　　【次韵唐公三首·江行】

　　材非当世用，毂有故人推。使节春冬换，征帆日夜开。南游取于越，东望得州来。试尽风波恶，生涯亦可哀。

　　【次韵唐公三首·旅思】

　　此身南北老，愁见问征途。地大蟠三楚，天低入五湖。看云心共远，步月影同孤。慷慨秋风起，悲歌不为鲈。

　　【乌塘】

