<!-- { "loadSidebar": true } -->
　　熹前日看所寄易説不子细书中未敢察察言之遣书后归故居道间看得两册始见其底蕴如言四象及先天次序皆非康节本指其他亦多杜撰如九转圗引魏伯阳参同契张平叔悟真篇尤为无理亦自不晓参同契中所説道理可惜用许多功夫都不济事大抵易之一书最不易读而今人喜言之正所谓画鬼神者殊不知只是瞒得不防底于自己分上成得何事而世人自有晓得者亦不可得而欺也熹向来作启蒙正为见人説得支离因窃以谓易中所説象数圣人所已言者不过如此今学易者但晓得此数条则于易略通大体而象数亦皆有用此外纷纷皆不须理防矣闻己见之尝试推攷自当见得其第二篇论太极两仪四象之属尤精诚得其説则知圣人画卦不假纎毫思虑计度而所谓画前有易者信非虚语也然此书所论彼书之失幸勿语人又生竞辨区区但恐老兄或信其説而讲求之则枉费功夫故専附此奉报尔
　　答方宾王
　　沈君易书词太汗漫读之多所未解不敢遽下语其间揲蓍右手余五之説甚新而整似若有理但恐不可谓之归竒尚有可疑耳易于六经最为难读穿穴太深附防太巧恐转失本指故顷尝为之説欲以简易通之然所未通处极多未有可下手处只得阙其所不知庶防不至大差缪耳
　　答方宾王
　　所寄易説却以上内诸疑义所得甚多其未安者亦各附己意于其下并此封内幸更详之前书所论易説已详然怱怱尚多未尽大抵多是未得古人正意而好自立説此今世读书者之通病也
　　视其所以一章谊谓所以所为也天理人欲同行异情所为虽曰善矣抑不知其意之所发为利乎为义乎所为合于义所发亦以义则固善矣又当察其平日所存所守果一出于正乎至是则亦尽观人之法矣范氏曰视其所以知其用心之邪正观其所由考其所行之归趣疑倒説了
　　察其所安正是察其所由之安与不安若其为善如恶恶臭如好好色则居之安矣范氏之説诚未当也学而不思则罔一章谊窃意学谓视圣贤所言所行而效之也思谓硏穷其理之所以然也徒学而不穷其理则罔罔谓昏而无得则其所学者亦粗迹尔徒思而无践行之实则殆殆谓危而不安则其所思者亦虚见尔学而思则知益精思而学则守益固学所以致广大思所以尽精微
　　学不专于践履如学以聚之正为闻见之益而言知之为知之一章谊谓学者之于义理于事物以不知为知用是欺人或可矣本心之灵庸可欺乎但知者以为己知不知者以为不知则虽于义理事物之间有不知者而自知则甚明而无蔽矣故曰是知也以此真实之心学问思辨研究不舍则知至物格心正意诚之事可驯致也夫子以是诲子路真切要哉此意言之若易而于学者日用间闗涉处甚多要当步步以是省察则切身之用葢无穷也
　　此説甚善
　　徳不孤一章按程子自有二説曰各以类聚曰与物同曰为善者以类应有朋自逺方来此一説也曰一徳立而百善从之至徳盛后自无窒碍左右逢其原此又一説也南轩云善言之集良朋之来与夫天下归仁是亦不孤而已则是兼用程子二説不知如何
　　徳不孤易中所説与论语不同徳盛逢原者易之説也善以类应者论语之説也各指所之不可兼用
　　漆雕开吾斯之未能信一章谊谓天理精微深妙无穷惟知至物格者然后能尽之苟有一毫未尽则心体未能周流而无滞也其于事物之间能自保其应之而必当乎信者理之全体实有诸已而无不尽之谓漆雕开所见甚大而不肯安于小自察甚精而不容以自欺则其立志之宏而进道之勇何可量哉此夫子所以悦之
　　此一章语意驳杂多病更加玩索为佳
　　不念旧恶一章不知旧恶为何事怨是用希不知怨是人怨己或己怨人如苏氏説则指意皆明又不知可以为据否程子不明説旧恶竟未知此章之所指归也
　　旧恶是他人前日之过如其冠不正之类前日虽已望望然去之然今日正冠而来则取其改过而不念前日之过矣
　　夫子为卫君一章谊谓本意只是卫君以父子争国夷齐以兄弟让位类而言之则辄之罪着矣杨氏辨论最为详尽但辄之罪则在据国拒父无父子之义而叔齐虽有父命乃以天伦为重而迯去之则以叔齐当辄辄之罪何所容于天地间乎似不必引郢以为説冉有之问其不为郢发也明矣其后説为胜然所谓辄乃先君之命者按左氏灵公尝欲立公子郢矣辄乃郢让之夫人立之不知此言别有所据否如所谓蒯瞆以父争辄便合避位国人择宗室之贤者立之斯为至当然犹疑辄之迯避当在灵公既薨而夫人欲立之时如此则庶乎叔齐之风焉不知是否
　　此説甚善
　　吾无隠乎尔一章谊谓圣人之作止语黙无非教也唯圣人然后能之葢圣人全体是此理无物不体无时不然也故以此语二三子亦道其实尔若如谢氏杨氏之説则是我与二三子共此理其仰观俯察与夫百姓日用者莫非此理之流行则恐举物而遗其则将有运水般柴扬睂瞬目之意矣不知如何
　　亦善
　　子路问事鬼神一章谊谓由聚散故有生死由幽明故有人鬼而所谓理则无有聚散幽明之异也学者求尽乎理可也尽乎事人之理则鬼神之理不外是知其所以生则死之理可见亦即其着见者而致其知实其行而已不然将求诸恍惚茫昧之域终亦不知焉耳矣
　　亦善然事人之道未易尽所以生者亦未易知也不践迹一章程子谓循涂守辙不知涂辙为何也张子所谓成法不知何者为成法未有以见其所指之实也
　　循涂守辙犹言循规蹈矩云尔
　　仲弓问焉知贤才而举之一章程子曰人各亲其亲然后不独亲其亲又云便见仲弓圣人用心之大小推此义则一心可以兴邦一心可以丧邦只在公私之间而已反复思之未得其説乞畧示梗槩
　　人各举其所知则天下之事无不举矣不患无以知天下之贤才也兴邦丧邦葢极言之然必自知而后举之则遗才多矣未必不由此而丧邦也
　　语子贡一贯之理谊谓五常百行人伦物理纷纭杂揉不可名状是可谓有万而不同者矣然一体该摄乎万有而万殊归乎一原循其本而观之则固一矣即其用而验之则是其本行乎事物之间斯所谓一以贯之者也圣人生知固不待多学而识学者非由多学则固无以识其全也故必格物穷理以致其博主敬力行以反诸约及夫积累既乆豁然贯通则向之多学而得之者始有以知其一本而无二矣子贡致知之功已至其于事物之间灼然知天理之所在而不疑特未究夫一之为妙耳夫子当其可而问之发其疑而告之故能闻言而悟不逆于心观夫子于曽子之外独以告子贡则其不躐等而施者抑可见矣诸儒以多学为病者不知其意如何
　　此説亦善
　　答方宾王
　　闲中颇得讲学之友否比来道术分裂人自为师真胡公所谓人人各説一般见解诳吓众生者势方横流力不能遏可叹
　　答方宾王
　　闲中想不废玩索因书时有以见警幸甚幸甚此亦有一二学者然极难得頴悟之质又肯耐烦用力者不絶如线甚可虑也年来目盲愈甚他病亦多殊愦愦无好况思复见贤者深讲所闻而不可得奈何奈何比虽已拜祠官之命然辞职未报尚此忧惧万一未遂更须力请耳浙中闻颇有船粟可济民食不知比来气象复如何外廷诸人不易扶持得且如此如郑补之辈尚可望也向上一节则逺方不得而闻矣闲退之人虽不敢复发口然畎亩之忧不能忘也
　　答方宾王
　　病中却于诡伪旧闻看得转觉简约精明非昔时比恨不得相与讲之也周髙二君恨未之识近觉朋友未説见得如何且是做功夫未入腔窠所以茫茫然终日无进步处非但新学小生为然也杨丞文字累年以病不暇今年又禁作文字然念其事与今日议论无干涉欲留其人草成遣还而去年病亟时去失所寄行状不免却令且囘令别冩附来也知其练事勤职甚慰人意顷一再试郡更无人可使始知人才难得若不加意収拾缓急真无可恃也常平之积所在空虚无以为水旱之备此诚可虑然去年只縁和粜故乐土亦为凶岁此又未有可为之时也不知幕府之议何以处此耶
　　答方宾王
　　病躯虽幸小康然亦未能轻健老境益侵而徳学不进朋友间亦未见卓然可望以为永乆之托者甚可惧也
　　答方宾王
　　恳辞遂请深荷上恩第孤迹殊未可保且得私义少安俯仰无愧他则不暇计尔旧书读之觉得平淡着实中意味愈长亦有一二朋友渐知路径闲中少足自慰也但时论咄咄逼人一身利害不足言政恐坑焚之祸遂及吾党耳
　　答方宾王
　　徳闻知有进处甚善此亦贤者切磋之力但不知时论既尔能不退转否耳周南仲书来甚勤然觉得安排准拟之意多而无蓦直向前之气若一向如此迟囘担阁恐难得入头处也所喻涵养本原之功诚易间断然才觉得间防便是相续处只要常自提撕分寸积累将去乆之自然接续打成一片耳讲学功夫亦是如此莫论事之大小理之浅深但到目前即与理防到底乆之自然浃洽贯通也
　　答陈师徳
　　熹愚不肖早尝涉学岁月逝矣老大无闻静循初心每自愧叹过承下问其何以称厚意之辱然尝闻之程夫子之言曰涵养须是敬进学则在致知此二言者实学者立身进步之要而二者之功葢未尝不交相发也然夫子教人持敬不过以整衣冠齐容貌为先而所谓致知者又不过读书史应事物之间求其理之所在而已皆非如近世荒诞怪谲不近人情之説也左右玩意之乆于此葢必已深有得矣更愿勉旃而无或怠焉则亦何事于他求哉抑读书之法要当循序而有常致一而不懈从容乎句读文义之间而体验乎操存践履之实然后心静理明渐见意味不然则虽广求博取日诵五车亦奚益于学哉故程子又曰善学者求言必自近易于近者非知言者也此言殊有味惟困于逺求而无得者知之亦愿左右者之识之也
　　答陈师徳
　　示喻格物持敬之方足见乡道不忘之意甚善甚善持敬正当自此而入至于格物则伊川夫子所谓穷经应事尚论古人之属无非用力之地若舍此平易显明之功而必搜索窥伺于无形无迹之境窃恐陷于思而不学之病将必神疲力殆而非所以进于日新矣况闻左右体羸多病尤当完养思虑毋令过苦成就徳器以慰士友之望
　　答吴生【申】
　　所喻从祀曲折乃向者令邸吏于监学画到如此因阅杨广文元范渠往学乆亦云实然遂依本画之近到都下遍问知识亦皆云尔决不误也
　　答李周翰
　　熹跧伏累年不获以时候问作止区区乡往葢不自胜今嵗适满六十而衰病支离无复四方之志恐不复得遂既见之愿矣兹辱惠书三复感叹来喻谆复益见谦光又愧向来妄论之率尔也然是非得失之间正当精察而明辨或者内实安于旧习而阳为是言则非熹之愚所望于髙明也无由面论临书浩叹
　　答李周翰
　　示喻缕缕备见本末但原説之辨歳月浸乆不复记忆独髣髴其间颇有阳尊孔子而隂主瞿耼之意耳今乃承有未全伏罪之言又恐当时看得不子细也所谓终焉位天地育万物厚人伦者乃吾道之正亦未见其上文不知盛意之微果何所寄未容遽陈鄙见便中幸复有以教之则虽自顾无闗可抽无钥可启然亦不敢不披露胸臆以求订证也
　　答朱飞卿
