<!-- { "loadSidebar": true } -->
　　君讳冀字尧京姓刘氏世居吉州之安福其为人倜傥简易不为小谨喜振人之急于财物无所顾计大抵重信义凡与之游者久而益亲莫不称其贤曾祖讳泳祖讳昱父讳彦直累世以好善闻于乡里自曾祖以来始剏书馆延师儒教子弟买书至万巻君防孤与叔彦弼皆頴悟同时试入县学升于頖宫试艺日有闻明年叔升补内舍势不可已君忽念母与祖母年高遂弃其籍以归使二老人安于寝膳无戚戚不满之意叔亦尽以家事委焉由是家产日益丰父殁与叔同居四十年无异殖里人钦慕之绍兴丙辰歳大旱米斗千钱君先倾廪下其值不增远近赖以活者万计或贷而不能偿君絶口不复问父老至今犹能言也君之所居当吉袁之冲径路也方艰难时东北士大夫奔荆湖交广者必取道于是忽盗贼并作持白刃突出草间阑官道刼行旅者所在蠭起君栅草屋于山间延北方流落之客赡以刍粟经年贼平乃得行后有去为显官者君初实不知亦未尝自言会前靖康宰相吴公来长沙闻北客谈君之美使人招置见君貌壮伟欲留君幕中补以官君不愿就乃荐其子暕与叔之子庭坚留吴公门下未几吴公罢去卒以遗表恩泽奏二子岂偶然哉君娶同邑朱氏子男四人长曰文炳早卒次曰暕曰昉曰晔皆业进士暕今为保义郎前抚州临川金谿县廵检君常勉以学问俾换文资暕亦自力获江西转运司文解未第上官诸司咸知其才多荐之不槩以武弁遇也女三人适李震亨王諲戴恕行皆进士也孙男三人孙女六人君得疾数年犹健饮绍兴辛已正旦日衣冠坐堂上与亲族相庆至暮饮酒如常明晨奄忽而化享年八十有七先是绍兴二十九年上以东朝寿考霈泽天下君以年逾八十特封保义郎致仕人咸谓君生平为善虽增广田业未尝有一毫欺于人与夫近世兼幷之家挟市道乗人之急而贱取之所以骤兴骤衰者异宜其天假以耆寿暮年复享官爵以劝乡闾之为善者欤诸孤以是年十一月十七日葬君于清化乡忠孝里书院之原异时永新刘楚公嘉祐间贤宰相也永丰董侍御元符间名御史布衣时尝读书于此乡人荣之名其处为书院原每每游息其间而想见其人今隂阳家以为吉地遂葬焉暕来求铭为之铭曰
　　急于好义良独难望之魁然伟衣冠无心梯云登广寒天予寿考仍赐官佳城郁郁山四环前贤读书山水间石上犹余屐齿斑埋玉于此万世安
　　故左奉议郎刘君墓志铭
　　吾邑乡贡进士刘承弼书其叔左奉议郎讳庭直字谔卿之行状世次来请铭曰刘氏故家宜春自七世祖丰城府君徙居安福丰城博学善属文尝有文集行于世其后未有显者君之曾祖玑祖知复皆隐居至父仕先家益富饶始置书舘教书聚书至万巻日延四方贤士以故诸子交游日广而学日新绍兴初以词赋取士君与兄禹锡尤勤敏自砺数月之间已崭然有能赋声是歳君几中魁选禹锡亦同贡于礼部明年禹锡登第厥后选举兼试经义君复以诗学被荐明年亦登第以归乡人荣之调鄂州司戸鄂于荆湖号攘剧屯兵数万司戸掌军食无一人呌詉者大将颇骄肆以疑似之狱属州院官使咸欲迎合其意君独执不从于是人始知君刚而有守转从事郎为鼎州武陵县丞旧无丞防君始创立前隔永泰渠因建大桥于其上州人皆便之未几甘露降于后圃海棠之上太守苏公籍见而喜之移植于新堂之南牓曰瑞露棠防教官陈元裕被召君典教事逾年讲训有方礼部侍郎辛公次膺国子祭酒杨公椿列荐于朝改宣教郎知临江军新喻县未赴而君已病转奉议郎致仕绍与三十年八月一日终于家君负材见知于当途方将显荣于时而天啬其寿悲夫君初娶伍氏蚤亡再娶向氏文简公之后也男三人宏中处中德中女二人家有文集二十巻又作易集传未成而殁绍兴三十有二年十二月甲申葬于清化乡黄田庙坑之原卢溪王某为之铭曰
　　一门丹桂起于白屋将大其家宜享丰福车行万里出门折轴万斛之舟望涯而覆君材亦然未究所蓄谁其尸之理必有复阶庭芬馨尚多兰玉
　　故弟才臣墓志铭
　　庭璋字才臣安成王庭珪民瞻弟也幼愽敏孝悌发于天性胸次明白尚气节自宗族闾里及其所尝与游之人寄托以事虽蹈白刃不移盖如古之立名义不侵然诺者也室中空虚而常假贷以赴人之急人见之外多事而中泊然实与事阔也少年在庠序其志亦轩然欲有为于世防某登第得官湖南当宣和天下极盛之时见公卿大臣其语偷知其将乱弃官而归庭璋亦即日裭举子服芒鞋竹杖相从于寂寞之濵为余艺修竹结茅堂草庵卢溪之上藏书数千卷弹琴赋诗日哦其间自先人捐馆三十余年共甘苦同衣防虽仓猝离乱之间相扶挟转徙未尝一日失也某不能治生身口所须悉倾给于弟而庭璋每视余意之所欲为虽甚劳窘不辄乱家事无细碎必身临之曰不以累吾兄由是某益得放志烟霞之外支頥散发而无朝夕之忧也近世风俗坏士或亲在而异殖争不平仅如毛发比而讼鬭于庭者于是乡党邻里聚而言曰昔鲁俗之衰也洙泗之间龂龂如也盖圣人恶风俗之渐靡于此之时能以一槩自脩于其乡者犹可掇而书之唐人或有取于闾巷刺草之民况尝为诸生而人多识之者哉于是从乡党邻里之言而书之呜呼天固夺余之助使是子也不克延于上寿歳止五十六以疾终于家绍兴十一年五月己未也娶刘氏男二人曰頴曰顗皆力学女一人归于进士刘翼卜以是年十月甲子葬于安福县东郊从先夫人之兆也某复系之以铭而为书之铭曰
　　卢泉之南秀岭之西各一牛眠马鬛封之
　　故弟汉臣墓志
　　庭珍字汉臣先君居安福之连岭生十日而从先君徙居城南稍长与羣从同学于里中志独轩然不喜龊龊为章句书生歳升于州益不乐欲假他技以自振立乃益治产趋权变以故赀独饶交四方賔客饮酒呌呼穷日夜不厌或探挈以去亦无所爱惜退而与闾里贱者游亦倾身令厌其意士之羇旅困穷不能自托与族姻之不能自赡者倾槖振之不为后日有无计也里人有争者尝面折其短人亦不以为忤而卒听之人爱其如此益附焉为人倜傥好义不事细谨初若豪放不自绳而卒劘理道亦不见其失也晚年始欲弃俗事乐闲旷得唐赵居士东湖近余竹林草堂不数十百歩地最幽胜与西湖安成太守读书斋相对而峙皆山水佳处莳花竹建亭宇泛舟湖中日夕上下不唯有以自乐实以待余之往来使忘其老而乐于此也其乐盖未始有涯而庭珍不幸以绍兴十二年腊月一日寝疾终于家寿五十有五娶萧氏生男一人颀业进士卜明年三月十日葬于县之翔鸾乡里湖之原葬之日里落族姻思之请余志其事余亦欲记卒葬之年月于墓故为之志兄王某书
　　故弟德庄墓志
　　余防弟庭玮字德庄夙敏慧渉猎书传百家之学试艺不得志从余隐于卢溪之上筑室号清隐堂旁建金兰馆聚书延四方儒者其居在穷僻陋巷之中不干预人事开竹径通草堂从余彷徉未尝不移日也享年五十有一绍兴十一年五月十七日以疾终于清隐子男三人初娶刘氏生颇再娶髙氏生颢皆业儒女三人长适进士刘可行次适承信郎刘暕季尚防庭玮性孝友工书有楷法风神瓌秀脩眉长髯絶类秦少游死之日画工貌不能似有以少游像置灵座遂逼真余乃哭其像而志之明年十二月二十七日葬于安福县翔鸾乡里湖之原卢溪真逸王某书
　　刘氏二妇墓志铭
　　卢溪居士王某之妻刘氏同县乡贡进士讳瑗之女卒于绍兴十三年闰四月三日寿六十有六一子名頔一女嫁将仕郎彭飞居士弟庭璋亦娶刘氏同居之女以绍兴十四年六月十日卒寿五十有九父讳成制亦尝贡于礼部二子曰頴曰顗一女嫁承信郎刘庭坚刘故于安成为望姓二父皆髙才硕学名动塲屋故二女幼孤皆习知礼义及筓而归于我家余兄弟方游郡学贡于京师幼弟未娶所以奉吾父母恪治闺屏甚肃使吾父母无晨昏忧而余因得优游取官以归荣其亲二妇黙有相焉先君子殁仅四十年余兄弟无异殖亦二妇恭俭和柔职馈防于内以佐之耳自为女至于为妇以至舅姑殁数十年饮食笑语相暖热无一日废也内外族亲异而伺之卒不见纎芥形于色岂释氏所谓宿因同于彼处没而来生此耶故其终也复相继而逝余妻先一年死后一年仲妇亦卧疾时家人有梦游石屋山二妇独留不返【缺】　　　日者卜地阅其图当宻湖石屋之旁岂偶然哉居士乃以绍兴甲子十月乙酉举二柩合葬而铭之曰
　　其生也二女同居及其长而有归也又相为姒以相其夫故其终也掩为一墟前瞻石屋旁临宻湖山苍水清宜卜此乎
　　故李夫人墓志铭
　　夫人李氏世为吉水着姓曾祖宗舜祖诚之父楙俱为儒生隐居田里夫人幼从父兄学通句读晓大槩稍长因观古烈女传辄能诵说始末谓其父曰今之为士而知名节者尚少古之妇人操履乃如此其节凛凛与秋霜争严可不畏慕之哉庐陵段公承议州里名儒闻而聘之于是夫人年二十有五归于段氏为承议公之孙妇讳永字伟长之妻夫人性恭慎自髫丱时乡党称其孝其归于段氏也奉舅姑如事其父母时不少异也舅既亡姑老矣阃内事悉夫人任之凡妇事之所宜职者靡有阙也段氏世以清苦立门戸子弟不务殖财唯心醉舌耕乎六艺之文由塲屋以取世资其效迂而多迟以故段氏未逹者常贫夫人独能安于贫而乐为勤俭自刻削不以滫瀡之养责其子而纵之使学至鬻笄发间物买书以延师友此其志大而所蕲不在于歳月之间也可不谓之贤哉绍兴二十一年闰四月十七日以疾终享年五十有四后二年四月庚申葬于吉水县中鹄乡北坑之原一子曰谔妙龄已预乡荐夫人幸及见之而恨不及见其成尔谔今才誉益进他日必显荣以为夫人积善之报二女长适进士李大圭次在室嗟夫余尝及识谔之大父行又与其羣从诸叔游故知段氏为详今伟长以夫人之状幷其弟世荣之书不远数千里至夜郎求余铭可不为之铭哉故为铭曰
　　古哲妇节磊砢能慕之自髫鬌身虽不丰后必伙我作如是铭其谁曰不可
　　故刘君徳章墓志铭
