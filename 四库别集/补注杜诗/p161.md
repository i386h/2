<!-- { "loadSidebar": true } -->
　　楚草经寒碧庭春入眼浓旧低收叶举【赵曰言旧收敛之叶以春来而举起也】新掩卷牙重步履宜轻过开筵得屡供看花随莭序不敢强为容
　　大厯三年春白帝城放船出瞿塘峡久居防府将适江陵漂泊有诗凡四十韵
　　补注【鹤曰诗言舟行所经之地至宜都而止则此诗作于夷陵也】
　　老向巴人里【洙曰传荘十八年巴人伐楚修可曰刘璋分三巴以夔为中巴地也】今辞楚塞隅入舟飜不乐解缆独长吁【洙曰谢灵运解缆乃流潮又入舟阳巳微赵曰楚塞指白帝城不乐长吁公自伤流离也】窄转深啼狖【余救切】虚随乱浴鳬石苔凌几杖空翠扑肌肤【苏曰隂亮山行谓友人曰空翠爽人肌肤泉流清人耳目乍脱尘鞅永日忘归】叠壁排霜劔奔泉溅水珠【苏曰屈平乱山横劔奔泉溅珠】杳冥藤上下浓淡树荣枯神女峯娟妙【郑曰盛之荆州记巫山有神女峯】昭君宅有无【郑曰寰宇记归州巴东有王昭君宅】曲留明怨惜梦尽失欢娱【洙曰怨惜一作怨别昭君宅在夔州子美负薪行云若道巫山女麄丑何得此有昭君材石季伦昭君辞曰王昭君者本为王昭君以触晋文帝讳改之匈奴盛请婚于汉元帝以后宫良家子明君配焉昔公主嫁乌孙令琵琶马上作乐以慰其道路之思其送明君亦尔也其造新之曲多哀怨之声神女峯在巫山宋玉高唐赋曰昔先王游高唐怠而昼寝梦见一妇人曰妾巫山之女也愿荐枕席乂神女赋曰楚襄王夜寝梦与神女遇其状甚丽寐而梦之寤不自识】摆阖盘涡沸【洙曰郭璞江赋盘涡谷转】欹斜激浪输风雷纒地脉【洙曰江赋疏风蒸雷海赋惊浪雷奔苏曰张禹曰迅雷烈风纒地脉】氷雪曜天衢【洙曰易何天之衢亨】鹿角真走险【洙曰文十七年传郑子家曰小国之事大国也徳则其人也不徳则其鹿也铤而走险急何能择】狼头如跋胡【洙曰诗狼跋其胡载防其尾注跋躐也进则躐其胡退则跋其尾赵曰鹿角狼头公注二滩名】恶滩宁变色高卧负微躯书史全倾挠装嚢半压濡生涯临臬兀【洙曰困于臲卼也】死地脱斯须【苏曰陶秀行次豫章叹曰生涯如臬兀胡不悲忧身世韩既昨入吴荣死地脱于斯须之间今日思之令人身寒】不有平川决【洙曰一作快】焉知众壑趋乾坤霾涨海【定功曰言水之茫阔逺矣】雨露洗春芜【苏曰史惠曰征尘蒙蒲芜草荷雨露沾洗】鸥鸟牵丝飏【赵曰羽如丝也】骊龙濯锦纡落霞沉緑绮【洙曰谢元晖晚望三山诗余霞散成绮澄江净如练】残月壊金枢【洙曰木虚海赋大明鏕辔于金枢之宂注大明月也金枢西方月没之处宂窟也】泥笋苞初荻沙茸出小蒲【洙曰谢灵运诗新蒲含紫茸初篁苞绿箨】补注【希曰诗韩奕云其防维何维笋及蒲尔雅笋竹之初生者又尔雅葭蒹释云诗硕人云葭菼揭揭陆机云薍或谓之荻其初生三月中其心挺出其下如箸以鋭而细扬州人谓之马尾其萌为虇郭云今江东人呼芦笋为虇又许慎説文云蒲水草也泽陂传云蒲草柔滑公以大厯三年正月去夔故有正月喧莺末兹辰放鹢初之句此诗荻笋蒲茸等物皆中春时事盖放船在正月而作诗在二月也公以三月至江陵无怪舟中所见如此】鴈儿争水马【梦符曰按本草水马生水中善行如马亦谓之海马】燕子逐樯乌【赵曰船樯上刻为乌形也燕如逐之】絶岛容烟雾环洲纳晓晡【洙曰谢灵运诗侧径既窈窕环洲亦玲珑】前闻辨陶牧【洙曰顔延年七泽谒荆牧牧陶牧也地名苏曰王粲登楼赋北弥陶牧注陶乡名郊外曰牧】转眄拂宜都【洙曰刘备改夷陵为宜都】县郭南畿好【洙曰路入松滋县】津亭北望孤【赵曰懐长安也】劳心依憇息朗咏划昭苏【赵曰划字开豁之意】意遣乐还笑衰迷贤与愚飘萧将素髪【洙曰秋兴赋素髪飒以垂领】汩没听洪鑪【洙曰王粲传鼓洪鑪以燎毛发】丘壑曽忘返【洙曰谢灵运诗昔余游京华未尝废丘壑山林之士入而不复出】文章敢自诬【苏曰卜商文章绳身之规矩岂敢自诬】此生遭圣代谁分哭穷途【洙曰顔延年咏阮歩兵诗穷途能无恸赵曰阮籍毎行至路穷处辄恸哭而返】卧疾淹为客蒙恩早厠儒廷争酬造化【洙曰王陵传陈平谓陵曰面折廷争臣不如君苏曰张纲曰吾廷诤是非非欲作自已名目端酬造化有补王室而益黎民吾死亦无憾何况生焉赵曰公言为拾遗时尝论房琯有才不宜废是为廷诤以酬君王顾遇之恩】朴直乞【去既切】江湖灔滪险相迫沧浪深可逾浮名寻巳巳嬾计却区区【赵曰肃宗以公言房琯忤防出为华州司功而流落江湖迫灔滪逾沧浪而无意于浮名得遂其闲嬾矣】喜近天皇寺先披古画图【梦符曰按诸宫故事张僧繇避侯景之乱来奔湘东承制拜右将军僧繇工画为郡之冠常于天皇寺栢堂图卢舍那佛像夜有竒光发自屋壁又于堂内图孔子十哲像识者谓右军絶笔湘东鲍润岳谓曰释门之内冩素王之容虽曰神异无方岂可夷夏同贯僧繇笑曰吾诚偶然安知不利于后闻者莫知其防及后周灭二教梁为附庸荆楚祠宇莫不毁撤唯天皇寺有宣尼像遂为国庠时人叹其先觉尝于此寺画龙不时防睛道俗请之舍钱数万落笔之后雷雨晦冥忽失龙不知所在唐朝阎立本工画无对立本尝至荆州视僧繇旧迹曰定虚得名耳明日又徃观之曰犹是近代好手明日又徃曰名下无虚坐卧观之留宿其下十余日而不能去】应经帝子渚【洙曰谢晖潇湘帝子游江淹王征君诗北渚有帝子荡瀁不可期定功曰楚词云帝子降兮北渚帝子谓尧女娥皇娥英也】同泣舜苍梧【洙曰礼舜于苍梧之野谢晖云去苍梧野】朝士兼戎服君王按湛卢【洙曰吴越春秋越王允常欧冶子作名剑五枚秦客薛烛善相劔越王取湛卢示之曰善哉衔金铁之英吐银锡之精寄气托灵有游出之神服此劔可以折冲伐敌人君有逆诛则去之他国越王乃以湛卢献吴吴公子光杀吴王湛卢去如楚也鲍明逺天子按劔怒】旄头初俶扰【洙曰始扰乱也晋天文志昴为旄头胡星也天子出旄头罕毕以前驱也】鹑首丽泥涂【洙曰晋志自东井十六度至栁八度为鹑首秦之分野属雍州赵曰鹑首分野属雍州丽泥涂此言广徳元年长安陷也】甲卒身虽贵书生道固殊出尘皆野鹤【洙曰晋嵇绍在稠人中昂昂然若野鹤之在鸡羣】歴块匪辕驹【洙曰王褒云过都越国蹶如歴块灌夫传上怒内史曰公生平数言魏其武安长短今日廷论局促效辕中驹应劭曰驹者驾于辕下局趣防小之貎张晏曰俛头于车辕下随母而巳赵曰言遭防乱甲卒有贵为节度为莭度时书生亦有在中者其道殊故有鹤驹之譬】伊吕终难降韩彭不易呼【洙曰伊尹吕望韩信彭越】五云高太甲六月旷抟扶【抟徒官切洙曰荘子鹏之徙于南溟也水击三千里抟扶揺而上者九万里去以六月息赵曰言贤材之不得用也沈佺期移禁司刑诗散材仍葺厦弱羽遽抟扶】回首黎元病争权将帅诛山林托疲未必免﨑岖【洙曰荘子齐物论然疲役而不知其所归可不哀耶师曰空翠者垂空翠蔓也舟过戛人肌肤故云空翠扑肌肤薛梦符云水马生水中善行如马亦谓之海马按陈藏器本草云水马生海中头如马形长五六寸今所在池塘亦有之差小耳天皇寺解在前臬兀不安貌夔地险稍出江陵则平矣故曰不有平川决环洲回环而舟不进也天子有孝徳则五色云见以太甲比代宗旷废也子美废斥故曰旷抟扶争权将帅诛言崔旰杨子琳之乱巴蜀之人困于征役故云回首黎元病】
　　巫山县汾州唐十八使君弟宴别兼诸公携酒乐相送率题小诗留于屋壁【大厯三年作】
　　补注【鹤曰诗云卧病巴东久今年强作归当是大厯三年正月作黄鲁直尝用韵戯题巫山县所谓巴蜀深留客吾侬但忆归是也建阳书肆近刋分门集注杜诗既以寄族弟唐十八使君诗编在外族门而此诗又却编在送别门若以宴别故入送别门而外族一门又有奉送二十四舅赴任青城奉赠侍御四舅别之郎澧奉酬十一舅惜别之作等诗皆送别也伦类不定如此者甚多不足责矣】
　　卧病巴东久【洙曰郭璞江赋巴东之峡】今年强作归故人犹逺谪【赵曰故人指唐使君也】兹日倍多违接宴身兼杖聴歌泪满衣诸公不相弃拥别借光辉
　　春夜峡州田侍御长史津亭留宴【得筵字　大厯三年作】补注【鹤曰津亭在峡州即前诗所谓县郭南畿好津亭北望孤盖在转眄拂宜都之后也故诗又云始知云雨峡忽尽下牢边按唐志峡州本治下牢戍又有夷陵县有下牢镇当是大厯三年十月作】
　　北斗三更席西江万里船杖藜登水榭挥翰宿春天白发烦多酒明星惜此筵始知云雨峡【洙曰高唐赋云巫山之阳高丘之阻朝为行云暮为行雨】忽尽下牢边【洙曰下牢地名也】
　　泊松滋江亭【大厯三年作】
　　补注【鹤曰松滋县名属江陵府当是大厯三年三月作】
　　纱帽随鸥鸟扁舟系此亭江湖深更白松竹逺还【洙曰一作微】青一柱全应近【洙曰刘孝绰诗经过一柱观】高唐莫再经【苏曰王允下峡叹曰髙唐灔滪莫愿再经】今宵南极【洙曰一云南斗】外甘作老人星【洙曰前汉天文志狼星北地直大星曰南极老人老人见治安不见兵起常以秋分时之南郊晋志老人一星在弧南】行次古城店泛江作不揆鄙拙奉呈江陵幕府诸公【大厯三年三月作】
　　补注【鹤曰诗云白屋花开里孤城麦秀邉当是大厯三年三月公至江陵时作古城店近江陵也诗又云玉门高徳业盖以卫伯玉为阳城郡王也】
　　老年常道路迟日复山川白屋花开里【洙曰王莽传延士不及白屋师古曰白屋谓庶人以白茅覆屋也沈约开花巳匝树】孤城麦秀邉【洙曰宋世家箕子朝周过故殷墟城毁壊生禾黍箕子伤之欲哭则不可为其近妇人乃作麦秀之诗以歌咏之其诗曰麦渐渐兮禾黍油油兮彼狡童兮不与我好兮所谓狡童者纣也殷民闻之皆为流涕向子期思旧赋叹黍离之闵周悲麦秀于殷墟】济江元自阔下水不劳牵风蝶勤依桨春鸥懒避船王门高徳业【洙曰邹阳曰何王之门不可曵长裾乎陆韩卿王门所以贵自古多俊人】幕府盛材贤【洙曰蔡邕荐邉让于何进曰伏惟幕府初开博选清英】行色兼多病苍茫泛爱前【洙曰孔子泛爱众】
　　乗雨入行军六弟宅【新添　大厯三年作】
　　补注【鹤曰行军六弟即杜位前诗送栢二别驾赴江陵因示从弟行军司马位是也分门集注杜诗以此诗入宗族门而寄杜位及杜位宅守岁诗乃编在别门亦犹编寄唐十八使君诗在外族门而他诗不预也唐志元帅府莭度使大都督府皆有行军司马掌弼戎政居则习莵狩有役则申战守之法公以大厯三年春抵荆南是时卫伯玉为莭度使故位为行军司马此诗当是其时作故诗云春城带雨长】
　　曙角凌云罢春城带雨长水花分堑弱巢燕得泥忙令弟雄军佐凡材污省郎【苏曰潘岳无长才广识谩污省郎见真儒硕人厚顔汗热赵曰公为工部员外郎而自谦之辞也】萍漂忍流涕衰飒近中堂
　　宴胡侍御书堂【大厯三年三月作】
　　【洙曰李尚书之芳郑秘监审同集归字韵】补注【鹤曰胡侍御书堂必在荆南故诗云江湖春欲暮当是大厯三年三月作】
