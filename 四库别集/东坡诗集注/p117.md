<!-- { "loadSidebar": true } -->
　　柏生两石间【援韩退之诗柏生两石间万嵗终不大】天命本如此虽云生之艰与石相终始韩子俯仰人但爱平地美【援退之又云柏移就平地柏有伤根容伤根柏不死千丈不难至】土膏杂粪壤成坏几何耳【厚国语虢文公谏不籍千畆有曰阳气俱蒸土膏其动】君看此槎牙岂有可移理苍龙转玉骨黒虎抱金柅【次公易姤卦初六系于金柅】画师亦可人使我毛发起当年落笔意正欲讥韩子
　　和王晋卿题李伯时画马
　　督邮有良马不为君所竒顾收纸上影骏骨何由归【师取燕昭王以百金市骏骨故骏马不逺千里而至】一朝见萦防蚁封惊肉飞岂惟马不遇人巳半生痴【次公晋王湛字处冲王济之叔初有隠徳人莫能知兄弟宗族皆以为痴济轻之济有从马难乘问湛曰叔颇好骑否曰亦好之因骑姿容既玅回防如萦善骑无以过之又济所乗马甚爱之湛曰此马虽快然力薄不堪苦行近见督邮马当胜但刍秣不至耳济试之而与巳马等湛又曰此马任重方知之平路无以别也于是试之蚁封济马果踬而督邮马如常济益叹异还白其父曰济始得一叔武帝亦以湛为痴每见济辄调之曰卿家痴叔死未及是帝又问济曰叔殊不痴因称其美】
　　戏书伯时画御马好头赤
　　山西战马饥无肉夜嚼长稭如嚼竹蹄间三丈是徐行【厚张仪曰秦马之良戎兵之众探前趹后蹄间三寻腾者不可胜数】不信天山有坑谷【援天山在匈奴即汉书祁连山也】岂如廏马好头赤立仗归来卧斜日【师唐李林甫居相位凡十九年固宠市权谏官无敢言者谓补阙杜暹曰君等独不见立仗马乎终日无声而饫三品刍豆一鸣则去之矣】莫教优孟卜塟地厚衣薪槱入铜厯【縯楚庄王有爱马病肥死欲以大夫礼塟之优孟闻之入哭于殿门请以君礼塟之王曰如何对曰云云王曰寡人之过一至此乎优孟曰请为大王六畜塟之垅灶为椁铜厯为棺斋以姜枣荐以木兰祭以粳稻衣以夜光而塟之于人服】
　　书林次中所得李伯时归去来阳闗二图后二首【梦龄林氏家谱大师嘉国公槩第三子名旦字次仲章衡榜登第终朝请郎直秘阁河东运使】
　　不见何戡唱渭城旧人空数米嘉荣龙眠独识慇懃处【师伯时自号龙眠居士】画出阳闗意外声【次公渭城朝裛轻尘客舍青青栁色新劝君更尽一杯酒西出阳闗无故人此王维诗也二十余年别帝京重闻天乐不胜情旧人惟有何戡在更与殷勤唱渭城又唱得凉州意外声旧人惟数米嘉荣近来时世轻前辈好染髭须事后生此皆刘禹锡诗也】两本新图墨寳香樽前独唱小秦王为君翻作归来引不学阳闗空断肠【次公小秦王曲即阳关遗声世传先生哨遍即此归去来引也】题李伯时画赵景仁琴鹤图二首【子功石林先生云赵清献公以清徳服一世平生蓄雷氏琴一张鹤与白龟各一所向与之俱始除帅成都公单车就道以琴鹤自随元丰间再移蜀以投淮中故其诗曰马寻旧路如归去放长淮不复来】
　　清献先生无一钱故应琴鹤是家传谁知黙鼓无曲时向珠宫作幻仙【次公清献先生赵阅道也黄庭内景太上大道玉宸君闲居药珠宫作七言琴心相叠舞胎仙变胎为幻未详】
　　丑石寒松未易亲聊将短曲调长人乘轩故自非明眼【师禅家以见识不昧为明眼人】终日僛僛舞爨薪【次公杜薛少保鹤诗低昻各有态磊落如长人左传卫懿公好鹤鹤有乘轩者诗屡舞僛僛呉人有烧桐以爨者蔡邕闻火烈之声因请而裁为琴果有美音名焦尾琴】
　　书王定国所藏烟江叠嶂图王晋卿画
　　江上愁心千叠山浮空积翠如云烟【宋仁张说有江上愁心赋孙倬延年应诏诗攒素既森蔼积翠亦葱】山耶云耶逺莫知烟空云散山依然但见两崖苍苍暗絶谷中有百道飞来泉萦林络石隠复见下赴谷口为奔川川平山开林麓断小桥野店依山前行人稍度乔木外渔舟一叶江吞天使君何从得此本防缀毫末分清妍【次公谢景重对天月明净意不如微云防缀】不知人间何处有此境径欲徃置二顷田君不见武昌樊口幽絶处东坡先生留五年【縯武昌樊口与黄州相对】春风摇江天漠漠【袒谦杜诗江天漠漠鸟双去】暮云巻雨山娟娟丹枫翻鸦伴水宿【倬禽经云凡禽林曰栖水曰宿】长松落雪惊醉眠【任杜诗晴雪落长松】桃花流水在人世武陵岂必皆神仙【次公李白诗桃花流水窅然去别有天地非人间】江山清空我尘土虽有去路寻无缘还君此画三叹息山中故人应有招我归来篇【师陶潜冇归去来词左太冲有招隠诗】
　　王晋卿所藏着色山二首
　　缥缈营丘水墨仙浮空出没有无间尔来一变风流尽谁见将军着色山【次公李成营丘人以画山水有名号李营丘南史张绪传从弟融斋酒于绪前酌饮恸哭曰阿兄风流顿尽尧祖名画记李思训画称一时之妙官至左武卫大将军子昭道变父之势玅又过之世言山水者称大李将军小李将军】
　　荦确何人似退之意行无路欲从谁宿云解駮晨光漏独见山红涧碧时【次公退之诗山石荦确行径微刘禹锡徭子歌腰斧上髙山意行无旧路又南海神庙碑云隂解駮日光穿漏又山石诗山红涧碧纷烂熳时见松皆十围】
　　王晋卿作烟波叠嶂图仆赋诗十四韵晋卿和之诗特竒丽因复次韵不独纪其诗画之美亦为道其出处契濶之故而终之以不忘在莒之戒亦朋友忠爱之义也
　　山中举头望日邉长安不见空云烟【縯李白登鳯凰台诗总为浮云能蔽日长安不见使人愁】归来长安望山上时移事改应潸然管去尽賔客散惟有马埓编金钱【次公晋王济买地为马埒编钱满之时人谓之金沟】渥洼固自千里足【沈汉志元狩三年马生渥洼水中作天马歌云天马徕厯无皁径千里循东道】要饱风雪轻山川屈居华屋啖枣脯十年俯仰龙旂前【李厚楚庄王有爱马置之华屋啖以枣脯】却因病瘦出竒骨盐车之厄宁非天【次公战国防汗明见春申君曰夫骥之齿至矣服盐车而上太行白汗交流中圾迁延负辕不能上】风流文采磨不尽水墨自与诗争妍【縯杜诗文采风流今尚存】画山何必山中人田歌自古非知田【厚吕后谓章曰顾乃父知田耳】郑防三絶君有二笔势挽回三百年【援郑防自书其诗并画以献帝大署其尾曰郑防三絶】欲将岩谷乱窈窕眉峯修嫮夸连娟【次公卓文君眉如逺山楚词修眉连娟荷汉武帝李夫人赋美连娟以修嫮注嫮美也连娟轻弱也】人间何有春一梦此身将老蚕三眠【次公李白诗呉地桑树绿呉蚕已三眠】山中幽絶不可久要作平地家居仙能令水石长在眼非君好我当谁缘愿君终不忘在莒乐时更赋囚山篇【桞子厚有囚山篇援管仲戒齐桓公曰愿君无忘在莒时】
　　书王定国所藏王晋卿画着色山二首
　　白发四老人何曽在商顔【次公商山亦名商顔李白诗白发四老人昻藏南山侧】烦君纸上影照我胸中山山中亦何有木老土石顽正赖天日光涧谷纷斓斑我心空无物斯文何足闗【縯周顗言其腹曰此中空洞无物】君看古井水万象自徃还【援白乐天诗无波古井水有节青琅玕】
　　君归岭北初逢雪我亦江南五见春寄语风流王武子三人俱是识山人【厚王济字武子尚常山公主尧卿公谪黄州五年定国賔州三年晋卿均州三年】
　　书刘景文所藏王子敬帖絶句【子仁先生尝云世传王子敬帖有黄柑三百颗之语此帖乃在刘景文处景文死不知今在谁家矣韦苏州有诗云书后欲题三百颗洞庭须待满林霜盖苏州亦见此帖也余亦尝有诗云君家子敬十一字气压邺侯三万籖见王立之诗话以今集考之差三字】
　　家鸡野鹜同登俎【援庾翼不伏王右军书曰儿辈厌家鸡爱野鹜】春蚓秋蛇总入奁君家两行十二字气压邺侯三万籖【縯韩退之邺侯家多书揷架三万轴一一悬牙籖新若手未触】
　　书刘景文所藏宗少文一笔画【共父名画记宗炳字少文南阳温县人善书画防冲图画见闻志张爱宾称惟王献之能为一笔书陆探微能为一笔画】
　　宛转回纹锦萦盈连理花何须郭忠恕匹素画缫车【次公郭忠恕善画歧有富人子喜画致匹素忠恕为画小童持线车放纸鸢引线数丈满之】
　　书浑令公宴鱼朝恩图
　　咸宁英气似汾阳【次公浑令公名瑊封咸宁王汾阳王即郭子仪也】夜饮军容出红妆不须纒头万疋锦【次公纒头锦所以赏舞者杜诗舞罢锦纒头】知卿未办作吕强【次公吕强字汉盛后汉人乃宦官最贤者有谏疏具本传】
　　次韵子由书王晋卿画山水二首
　　老去君空见画【子仁杜诗老去人间空见画】梦中我亦曽游桃花纵落谁见水到人间伏流【次公水有伏流者如黄河之源是也】
　　山人昔与云俱出俗驾今随水不回【次公北山移文云山人去兮晓猿惊又云请廻俗士驾为君谢逋客】赖我胸中有佳处一樽时对画图开
　　又书王晋卿画四首
　　山隂陈迹【次公越州山隂县有兰渚渚有亭焉王羲之与羣贤于此祓禊作兰亭记序中有俯仰之间巳为陈迹之语故云山隂陈迹】
　　当年不识此清真【縯李白诗右军本清真一洒出风尘】强把先生拟季伦【援王羲之传或以石崇金谷诗序此兰亭记羲之闻而甚喜】等是人间一陈迹聚蚊金谷本何人【縯金谷园石崇别业也退之云虽得一饷乐有如聚飞蚊】
　　雪溪乘兴
　　谿山雪月两佳哉賔主谈锋夜转雷犹言不见戴安道为问适从何处来【縯王子猷甞居山隂夜色初霁月色清朗四望浩然独酌酒咏左思招隠诗忽忆戴逵达时在剡便乘小船诣之经宿至造门不前而反人问其故徽之曰乗兴而行兴尽而反何必见安道邪次公元稹传或儒衘扇上蝇曰适从何来遽集于此】
　　四明狂客【次公明州有四明山贺知章自号狂客钦夫洞天福地记三十六洞天记第九四明山二百八十峯洞周回一百八十里名丹山赤水之天山有四门通日月星辰之光故名曰四明之山】
　　毫端偶集一微尘【縯退之诗下视禹九州一尘集毫端】何处谿山非此身狂客思归便归去更求勑赐枉天真【援贺知章仕明皇时为秘书监当病梦游帝居遂请为道士以宅为千秋观又求周宫湖数顷为放生池有诏赐铙湖一曲李白诗云勑赐镜湖水为君台沼荣】
　　西塞风雨【次公西塞乃湖州礠湖镇道士矶也】
　　斜风细雨到来时我本无家何处归仰看云天真蒻笠旋收江海入蓑衣【縯张志和自号真子防稽山隂人唐顔鲁公为湖州刺史大防賔客倡和为渔父词志和首唱曰西塞山邉白鹭飞桃花流水鳜鱼肥青蒻笠绿蓑衣斜风细不须归】
　　题王晋卿画后
　　丑石半蹲山下虎【鲁直前李广传广出猎见草中石以为虎而射之中石没矢】长松倒卧水中龙【次公王濬造战船伐呉时有謡曰不畏岸上虎但畏水中龙】试君眼力看多少数到云峯第几重
　　次韵子由书王晋卿画山水一首而晋卿和二首
