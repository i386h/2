<!-- { "loadSidebar": true } -->
　　赐镇海军节度使检校太尉同中书门下平章事判亳州陈执中生日礼物口宣【九月四日】
　　卿荣拥节旄出临蕃翰属兹诞日宜有宠颁当体眷怀克膺茂数
　　太平兴国寺开先殿开启太祖皇帝忌辰道斋文【九月八日】
　　伏以绍百王而开统昭著于祖功植众善之妙因爰慿于觉力循有邦之旧典稽讳日以先期载肃斋并延净侣瞻玉毫之具相诵贝叶【一作枼】之灵文仰依慈慧之仁遐荐清真之驭庻资祐式广孝思
　　太平兴国寺开先殿开启太祖皇帝忌辰道功徳防右语【九月八日】
　　伏以受命造邦耀无穷之丕烈以时荐福资妙用于能仁爰及讳辰式遵彛宪即神居之寳殿延法侣于祗园仰冀觉慈广敷胜利威灵如在助于真游运祚克昌永隆于卜世
　　赐西南蕃蛮人张汉顶等书【九月十二日】
　　张汉顶省所附进马并硃砂等事具悉汝世安边徼逺效欵诚涉道里以甚勤脩贡输而自逹载嘉忠顺宜有宠颁今囘赐汝红中锦旋襴一领八两浑镀银腰带一条衣着二十疋至可领也故兹示谕想宜知悉秋冷汝比好否遣书指不多及
　　増脩青帝朝日风师先蚕等坛祭告逐坛并当处土地祝文【九月十二日】
　　坛壝之严神明所格以时修旧式叶彛仪涓此吉辰用伸昭告
　　皇帝囘契丹皇帝告哀书
　　九月日伯大宋皇帝致书于侄大契丹皇帝阙下特枉使轺遽驰国讣不意凶变文成皇帝上僊载念久敦世好方睦隣欢闻问震惊抚怀感恻侄皇帝始兹缵绍深极哀摧兾节至情以遵典礼已差人使专持慰礼今右宣徽使忠顺军节度使左金吾衞上将军耶律元亨囘奉书陈谢不宣白
　　皇帝囘契丹皇太后告哀书
　　九月日侄大宋皇帝谨致书于婶大契丹仁慈圣善钦孝广徳安静正淳懿和寛厚崇觉仪天皇太后阙下不意凶变文成皇帝上僊方敦隣睦遽及讣音载惟慈慕之怀必极哀伤之念冀从顺变式副瞻言已差人使专持慰礼今右宣徽使忠顺军节度使左金吾卫上将军耶律元亨回奉书陈谢不宣谨白
　　赠昭信军节度使遂国公宗顔祭文【堂祭九月十三日夜】
　　维汝防而敏明长克有立胡谓为善而不永年奠斚在兹营魂其慰
　　赠昭信军节度使遂国公宗顔祭文【攅所九月十三日】
　　维汝禀质甚秀享龄不遐日月有期厝安惟吉陈兹奠酌实悼余怀
　　赐右领军卫将军克冲奬谕勅书【九月十五日】
　　朕览先帝之余文怆然増慕嘉汝志之专学期乃有成惟睿制之坦明合圣经之【一作而】雅奥传冩之善兹谓艺能诵习不忘是为寳训宜加褒朂以勉进修
　　吴王院上梁祭告土地祝文【九月十五日】
　　本支之盛栋宇有严吉日既涓脩梁始构冀神之祐永壮厥居
　　南京鸿庆宫开启皇帝本命道青词【九月二十三日】
　　伏以帝运开先建别都而雄壮神游钦奉肃真馆以邃严适临元命之辰恭按仙科之式荐兹嘉洁仰彼穹灵敢祈善应之祥永固无疆之寿
　　赐镇海军节度使检校太尉同中书门下平章事判亳州陈执中诏【十月二日】
　　卿近辞宰柄出守蕃宣方受署以云初效右牵而来献式彰诚荩深用叹嘉
　　赐知建昌军张贵和书【十月二日】
　　敦本劝农惟汝之职因时任土脩贡有仪载省勤诚用増奬叹
　　启圣禅院脩设故秦晋国肃恭贤正夫人林氏尽七大防斋一中斋文【十月二日】
　　伏以觉慈广被兼济于含生福所资必凭于慧力惟懿柔之秉徳享寿考而有终隆睿眷以不忘集胜缘而増备愿乗妙果【一作道】超荐真乗
　　赐吏部尚书同中书门下平章事文彦博生日礼物口宣【十月二日】
　　卿以名世之材当秉钧之任乃顾具瞻之重适临载诞之辰爰示颁宣用彰眷遇
　　西太一宫开启皇帝本命道青词【至和三年正月十五日】
　　伏以真游所集灵宇载严聿临元命之辰恭按仙科之式冀紫清之垂鉴感蠲洁以潜通百福来臻克彰于善应万龄増固永保于无疆
　　抚问麟府代州路臣寮口宣【二月五日】
　　【卿汝】等各蕴才猷出膺寄任绰着绥宁之绩克彰勤荩之劳宜示抚存用推眷遇
　　皇帝囘契丹太皇太后回谢书
　　三月日侄大宋皇帝谨致书于婶大契丹仁慈圣善钦孝广徳安静正淳懿和寛厚崇觉仪天太皇太后阙下向以讣音来告方深感怆之怀赗礼是将用继讲修之好岂期懿念复枉使车且承春之和克固寿康之福其于感慰罔罄敷陈今顺义军节度使左监门卫上将军萧佶等囘专奉书陈谢不宣谨白
　　皇帝囘契丹皇帝囘谢书
　　三月日伯大宋皇帝致书于侄大契丹皇帝阙下顷承哀讣尝遣使轺惟久睦于仁隣俾往伸于赙禭复防惠问仍示典仪方此春和克支福履其为慰悦奚既名言今顺义军节度使左监门卫上将军萧佶等囘专奉书陈谢不宣白
　　建隆观翊教院开启皇帝本命道青词【闰三月四日】
　　伏以道妙无方黙运清真之气日纒有次式临元本之辰恭按仙仪俾陈净醮伏愿苍灵昭鉴福嘏骈臻万寿无疆永隆于鸿筭羣生咸遂均被于余休
　　赐侍卫亲军步军副都指挥使泾州观察使王凯赴阙茶药口宣【二十五日】
　　卿逺戒戎车夙祗召节式及炎薫之候载惟道路之勤宜颁饮剂之良用示眷怀之厚
　　赐龙图阁直学士给事中施昌言已下为脩河了毕御筵口宣【四月四日】
　　卿等分庀工徒缮修提犍遽兹讫事嘉乃有成宜推宴犒之恩用奬劳能之効
　　赐镇东军节度观察留后知颍州李端愿赴阙茶药诏【八日】
　　卿出布诏条入祗召节属此炎歊之候深惟道路之勤宜颁药剂之良用示眷怀之厚
　　赐契丹贺乾元节国信使副生饩口宣【八日】
　　卿等式将聘币来讲隣欢载嘉道路之勤宜厚饩牵之品徃膺宠锡用示眷怀
　　赐文武百官文彦博已下于大相国寺罢防乾元节道香合口宣【八日】
　　卿等式因诞节祗率寀寮脩梵供以惟精罄臣诚而申祝载嘉忠爱宜示颁宣
　　赐文武百官文彦博已下于锡庆院罢防乾元节道酒果兼教坊乐口宣【八日】
　　卿等叶徳同寅爱君尽礼因诞弥之纪节申祝颂之常仪宜示宴私用彰优宠
　　大庆殿行恭谢之礼御札【五月二日】
　　内外文武臣寮等执珪璧以事神严祖宗而配帝虽有国之常典亦因时而制宜朕承三圣之丕基抚万邦之有众俭于已思天下之民丰劳于心致天下之民佚罔敢怠忽庻几治【一作洽】平而首春以来偶爽调适頼三灵敷祐百福来臻顺以节宣获兹康祐加以边隅不耸风雨以时虽庻物之咸和顾躬之【一作而】増惕是用稽先朝之成宪询故实于有司即广殿之翼严择灵辰之良吉式伸昭谢以格纯休宜示先期俾兹诞告朕取今年九月内于大庆殿行恭谢之礼其今年冬至亲祀南郊即宜权罢所有合行诸般恩赏并特就恭谢礼毕一依南郊例施行至日朕亲御宣徳门宣制仍令所司详定仪注以闻务遵典礼勿俾烦劳咨尔多方咸体予意故兹札示想宜知悉
　　东太一宫开启保夏祝圣寿金箓道场宻词【四月二十七日】
　　伏以风薫纪候阜庻物以蕃滋道妙无言集百祥而善应即琳宫之福地考金箓之秘文荐此令芳通乎肸蠁冀延纯锡保乃昌图资寿考于无疆均蠢生而咸被赐五台山十寺僧正知令等书【五月七日】
　　汝等并怀出俗之心而有爱君之志因王正之肇序遵佛事以脩严期申祝延来効诚献载嘉勤欵宜有恩颁
　　赐天章阁待制知州许元诏【五月七日】
　　汝以材敏班余诏条眷乃淮海之濵产兹草木之美以时采掇来効贡输嘉尔勤诚良深叹奬
　　天贶节谢内中露香表【五月七日】
　　伏以薫风应候滋阜于羣生嘉节纪时恭承于景贶已严净馆防奉秘祠仍假薫脩附通精意苍灵昭鉴纯祉来臻
　　抚问广南西路臣寮口宣【五月十七日】
　　【卿汝】等并以干能出分寄任顾此蕴隆之候载嘉宣布之勤宜示慰存用彰眷遇
　　除授陈执中行尚书左仆射充观文殿大学士依旧判亳州加食邑食实封余如故仍放朝谢制【六月十日】
　　门下爵禄之宠所以优老而崇贤退让之风所以励俗而敦化眷我元辅殿于近邦屡辞将相之荣备述君臣之遇虽重违恳悃之请而岂无恩意之隆爰告外庭以旌嘉尚具官陈执中质性刚直姿识敏明出于名臣之家早有时材之用自更中外之任实勤夙夜之劳出抚师徒宣威沙漠之外入叅机要竭忠帷幄之间至于两践台司首当国论杜门絶请善避权势以逺嫌处事执心不为毁誉而更守顾方深于倚信乃祈解于钧衡兼秉旄调鼎之荣资镇俗偃蕃之重所以优逸耆哲养頥精神而数形奏封每以疾告察其诚至良为恻然若夫中台之崇端揆是为于师长秘殿之职询访实思于老成推此茂恩俾如汝志仍广邑封之数即安屏翰之居于戏壹思虑以专心勤药石以自辅人实求旧予惟不忘勉期寿康徃服休命可特授行尚书左仆射充观文殿大学士依旧判亳州加食邑七百户食实封三百户功臣防官勲封如故仍放朝谢主者施行
　　宣召曽公亮口宣【六月六日】
　　有卿自辞职禁林班条近辅休有政绩播于民声既深简于予衷俾召还其旧物矧汝材望着于搢绅岂惟润色之文方伫论思之益
　　抚问河北路臣寮诸军将校口宣【七月二日】
　　卿等任膺委寄职在绥宁当兹灾沴之余备着劳能之効俾伸抚慰宜体眷怀
　　抚问枢宻直学士施昌言为患口宣【七月十日】
　　卿方委政条遽闻疾告致爽调和之理岂非夙夜之劳勉辅天真冀遵药喜俾伸抚慰式示眷怀
　　抚问澶州滑州卫州通利军梅挚等及存恤逐州军为水灾及防防堤岸口宣【七月七日】
　　【卿汝】等列蕃宣之重寄罹澍潦之时灾顾乃兵民载深隠恻尚赖班条之善克伸捍患之劳往道予怀俾伸慰抚万寿观延祥殿开启中元节资荐真宗皇帝道场青词【七月七日】
　　伏以道生万物运元气于无形节正三元纪清商之令序洪惟先圣邈矣真游贻睿业以嗣承増孝思之时感式陈净醮仰荐精衷伏愿灵驭在天愈资于祐寳图绵世永庇于羣生










　　文忠集巻八十四
　　钦定四库全书
　　文忠集巻八十五
　　宋　欧阳修　撰
　　内制集四
　　赐昭徳军节度使厐籍并武康军节度使韩琦龙神卫四厢都指挥使英州团练使郝质各进奉端午马诏【七月七日】
　　卿外分寄任方切眷懐属令节之纪时効骏足而来贡备彰勤荩深所叹嘉
　　赐溪洞进奉乾元节并端午书
　　汝夙被朝恩克绥种落属兹佳节来効贡仪省乃勤诚良深叹奬
　　赐外任臣寮进奉乾元节功徳疏诏【七月七日】
　　【卿汝】夙韫材猷出分委寄属兹诞节来効勤诚载详善祷之言弥见爱君之义良深叹尚宜体眷懐
　　赐外任臣寮进奉助恭谢礼毕银绢等诏【七月二十五日】
　　国有大事严祀以荐馨臣能尽忠因物而修礼【卿汝】分职居外乃心于朝载陈来助之仪深叹勤诚之至
　　赐武康军节度使韩到阙坐对口宣【八月五日】
　　卿徳着耆明时膺材任只趋召节方及国门宜示颁宣式彰眷遇
　　赐新授四方馆使依旧英州刺史马懐徳进奉谢恩马书【八月十日】
