<!-- { "loadSidebar": true } -->
　　翰林编修宁都董君尚规既丧其考文林公三十有五年始复丧其母孺人温氏予往吊之时君哀甚且答且泣咽不能成辞既数日得君所爲行状盖其事有诚足哀者爲之辞二篇以泄其情若公及孺人之贤已爲馆阁诸公所著者兹不复赘而亦不必赘也其辞曰大儿五龄兮妇三十君中捐兮百忧集执儿手兮属妇吾不儿父兮儿有母燠寒兮渇饥儿心兮母知壮无使游兮少不可使嬉敬尔如父兮畏尔如师岂不儿怜兮无禽犊尔爲儿官兮尔禄念遗言兮如夙昊天兮防极儿生有身兮岂其可赎卖田兮买椁然松明兮代烛擕孤儿兮墓哭泪班班兮石爲竹朝辟纑兮夜续我分劳兮婢仆父书兮儿读布衣兮虀粥悼吾人兮未亡非此辈兮安属儿得官兮归来烂高堂兮命服爱桑榆兮独茂嗟往事兮谁逐伤别离兮伊迩念归宁兮不复哀皇天兮茫茫胡白日兮太速慨吾生兮摧肝饮予恨兮终曲
　　余通判哀辞
　　南昌余鼎寔爲温州判官藩臬部使者交荐其贤获荷锡典成化丁酉述职京师道南昌卒于家君之继室娶于学士谢先生之子先生与君厚且亲谓其材行有余而位与寿皆弗称可哀也既爲文以传其家复属予爲之辞其辞曰油屏兮楘辀侯之来兮越州山川缪兮阻且修岁奄忽兮春复秋吏民歌兮拥道周侯将行兮不可留鸾书兮锦裳侯之归兮故乡入我户兮登我堂子列侍兮孙扶将志弗违兮身靡康胡爲中年兮罹此殃越之冈兮楚之阪魂朝驰兮暮返望东臯兮野色芳艸萋兮将晩慨时命兮不逢哀壮士兮中蹇渺巫占兮詹卜谁复问兮修短长绳兮落日苍天茫茫兮岂其可绾吉地兮良辰侯之輀兮两轮佳城郁兮彼原送者黕兮如云绋有防兮刻有文生弗逹兮死有闻九京兮可兴亦将感兮吾文
　　程襄毅公哀辞
　　繄程伯之在周兮粲华胄于南邦越襄毅之挺生兮气廓落而开张珠照乘以驰辉兮金跃冶而腾光铿鍧震耀极宇宙兮孰不知快睹之爲祥君门突其巍峩兮歴諌省而高步值国是之多疑兮抗英声乎言路分侯藩以来宣兮望辽海而东骛西略乎岷嶓之墟兮捣夷猺之巢户领太仆与内台兮载经营乎东鄙承黼命于先朝兮寔受知之所始歴南都而轶西曹兮命屡下而载庚朝涛居而暮陆处兮寝食惕焉其弗宁有夷猘于西南兮骇羣言之如沸皇授钺于大司马兮驾戎车而言迈陵嵚谷杳乎不可名兮曰豹尾与龙背驱防防于坤隅兮扫欃枪于天际歌凯奏而还朝兮六旅爲之増气纪名氏于太常兮册两官于一制身抱疾以思退兮疏屡上而弗俞賛留务于南都兮曰惟老成之是须物不可使过盛兮宠吾独可久居超一去其不复还兮皇轸念而莫予拘涉山川以遨游兮巾予车于歙之野制兰檝与芰裳兮作晴川之钓者敛予福以全归兮顾命服之在躬彼富贵之罔不崇兮独耆寿之不终维国有华兮公亦既有子也美弓裘之未艾兮公宁独憾乎此也抠予衣以登阶兮及公年之未衰发予棹于龙江兮曾岁月之几时颃父子以翺翔兮敢忘情于欣戚怅刍束之莫将兮遡长风而太息维瀛有洲兮维芝有山维公何归兮往来其间木经秋而改色兮鸟千岁而知还彼大化之无垠兮归万幻于一端孰冺冺其不忘兮孰耿耿其无存国有史兮家有乘嗟公之贤兮孰使予之多言
　　追封泾国公蒋侯哀辞
　　悲风飒其何来兮尘沙之蔽空奄西日之不我留兮叹川流之既东星夜陨而无辉兮剑秋沉于碧淙感时序之屡移兮哀壮士之不终公何归乎公将椉风而逺游四方上下杳不可名兮吾将巫阳之是求胡氷萃其崚嶒兮凛穹庐之不暖彼衣垢而食腥兮怅华风之日逺杂诸羌之异种兮语啁哳而不通烂鬼燐于沙塲兮倐昼昏而夜明陟蜀徼于西南兮僰道阻其如棘隩碉房以爲巢兮搆篁箐以爲室莽白骨之纵衡兮血溅溅而相射夔魖魍魉错然而成羣兮或睢盱而跳踯生秉节以周游兮魂髣髴而不止公乎归来兮胡爲独乐乎此帝阍兮九重粲瑶堂兮紫宫屹岩廊兮在望麟阁起兮层空桓圭兮衮衣公归来兮此中棘门兮幕府左幢牙兮右弓斧趋金章兮走朱组令之行兮莫予敢迕公不归兮何所甲第兮高堂绣爲桷兮雕爲梁曳华裾兮绮裳鬬防猎兮纷成章雕盘兮玉脍荐防酒兮芬芳吴歈兮越讴歌宛转兮何长公乐其归兮乐且无央泾之封兮扬之里地之灵兮桥木生梓河爲带兮山爲砺铁爲券兮金镂字国有臣兮公有子扬休光兮延锡祉家千年兮庙百世公不归兮竟何逝吹龙篴兮鸣鼓鼍揽余辔兮岩之阿铁兜鍪兮金盘陀驱绛毂兮椉赤騢遡灵颷兮泛僊槎公不归兮奈公何茫茫九垓兮不可以及山苍苍兮海増波
　　明故广西按察司副使致仕进阶中议大夫賛治尹刘公行状
　　公刘姓讳仁宅字广居其先山东东平州人宋南渡有都统制讳宝者从岳武穆岳鄂间始居华容大父讳必考讳行简赠监察御史妣周氏封孺人公生八岁日诵数千百言年十五能属文补县学生永乐庚子举湖广乡荐卒业国子正统庚辰拜江西瑞昌知县躬省田亩教其民始作织事深山中有流民千余家逻者往索赂不得与鬬不胜则妄言民反有司议兵事甚急檄公先往公单骑至山口招之民喜曰刘知县至矣争出自辨公返命曰无他请以身保兵遂息九江屯兵多侵暴土著公严立条令执其尤者一人杖杀之皆相戒不敢犯赤湖泛溢嵗祲多盗民困征纳窜死甚众公上疏请蠲其宿负若干而更始之瑞昌旧额荻课岁数十万而非其产每转易他所费数倍公请以所产栗薪代纳民称其便庚申岁大旱公祷于神大雨浃邑画境而止人甚异之辛酉述职京师廷选爲浙江道监察御史未几母忧去庐墓三年服阕调南京四川道奉勑治南畿盗地用大宁己巳诏大臣举可领诸道边务者公擢广西按察副使时岭贼蜂起柳庆路絶有司无敢议行者公率先藩阃抚顺诛逆羣党乃平景泰辛未守浔州都指挥黄竑杀其异母兄思明知府岗及其家七百人以灭口公与参政曾公翚往治之居月余尽得其迹竑乃使人持千金私二公于马平驿舍且约事定后其子当得府政则尽输其府藏若干而父子各拥兵数万于外以相挟挠声势甚炽公阳许之乃留曽公于浔爲约而去至南宁竑二子来迓公伏甲士缚之曽公亦诱执竑于浔以归论死竑穷蹙乃隂遣人上京师造奸谋以徼恩泽果得释罪且进位都督既益横乃使人捃摭他事陷公以报憾公亦上疏自陈事下有司未报公遽委政去天顺初今上既复储位竑饮药死其子政辈皆伏诛有劝公出者公不应成化戊子以子大夏恩授诰命进阶中议大夫賛治尹丙申某月卒年八十有一配严氏封恭人有贤行子三人长大中义官孝友克家次大夏以解元举进士翰林庻吉士歴兵部车驾职方郎中才谞识操蔚爲时望次大竒县学生某年月日塟公于某山公质直沉慤不事矫饰述职时杨文定公在内阁同乡皆往见贽奉甚厚文定弗悦公独后往且用礼贽甚见嘉奨爲御史文定尝过其家径造卧内见其服用简朴叹曰真御史也公去瑞昌三十余年大夏奉使过浔阳有父老数十人拜而告曰某等皆尊公所恤民也故来见君乃述公旧政数十事且问公齿貌起居状皆南望恋恋感慕泣下云窃惟公之盛德美政卓卓在人耳目宜刻之金石以诏后世而东阳与职方君爲知己闻公事爲详乃状其一二以备采择谨状
　　明故中顺大夫南京太常寺少卿掌尚宝司事夏公行状
