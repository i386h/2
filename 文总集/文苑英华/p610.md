<!-- { "loadSidebar": true } -->
　　臣伏见百司食利利出于人日给而经费有常日徴而倍息无已然则举之者无非贫户征之者率是逺年故私财竭于倍称【集作相非】官课积为逋债至使公食有阙人力不堪弊既滋深法宜改作且王者恶言求利患其不均况天下之钱一也谓之曰利曷若谓之曰征乎取之于寡曷若取之于众乎今者日计其费嵗防其用举为定数命曰食征随两税以分征使万人而均出散之天下其数防何故均之于众则贫户无倍息之弊矣入之有程则公食无告阙之虑矣公私交便其在兹乎
　　问议百官职田
　　对
　　臣伏以职田者职既不同田亦异数内外上下各有等差此亦古者公田稍食之制也国家自多事已来厥制不举故稽其地籍而田则具存考以户租而数多散失至有品秩等官署同而廪禄厚薄之相悬近乎十倍者矣今欲辨内外之职均上下之田不必乎创新规其在乎举旧典也臣谨按国朝旧典因品而授地计田而出租故地之多少必视其品之髙下租之厚薄必视其田之肥硗如此则沃瘠齐而户租均等列辨而禄食足矣今陛下求其典而典存焉索其田而田在焉诚能申明而举行之则前弊必自革矣
　　审官【量才受职则政成事举】
　　问官既备而事未举才既用而政未成将欲正之其失安在
　　对
　　臣闻夫官既备而事未举才既用而政未成者由官与才不相得也且官有大小繁简之殊才有短长能否之异称其任则其政立枉其能则其事乖故先王立庶官而后求人使乎各司其局也辨众才而后入仕使乎各尽其能也如此则官虽省才虽半可得而理矣若以短任长以大授小委其不可而望其可强其不能而责其能如此则官虽备才虽倍无益于理矣故曰任小能于大事者犹狸捕虎而刀伐木也屈长才于短用者犹骥捕防而斧剪毛也所以不相及岂不宜哉王者诚能量众才之短长审庶官之小大俾操凿枘者无圜方之谬备轮辕者适曲直之宜自然人尽其能职脩其要彛伦日序庶绩日凝又何患乎事不举而政未成哉
　　大官乏人【由不慎选小官】
　　问国家台衮之材防省之器胡然近日稍乏其人将欲救之其故安在
　　对
　　臣伏见国家公卿将相之具选于丞郎给舎丞郎给舍之材选于御史遗补郎官御史遗补郎官之器选于秘着校正畿赤簿尉虽未尽是十恒八九焉然则畿赤之吏不独以府县之用求之秘着之官不独以校勘之用取之其所责望者乃丞郎之椎轮公卿之滥觞也则选用之际宜得其人臣窃见近日秘着校正或以门地授畿赤簿尉惟以资序求未【集作不】商较其器能不研覆其才行至使顷年以来防官空不知所取省郎阙不知所求岂直【集作唯】乏贤诚亦废事且以资序得者仅能叅其簿领以门地进者或未任于铅黄臣恐台衮之才防省之具十年以后稍乏其人又顷者有司惩趋竞之流杜徼幸之路俾进士非科第者不授校正校正欠资考者不署畿官立而为文权以救盖一时之制非可乆之术今者有司难于抡材易于注拟因循勿改守以为常至使两畿之中数县之外虽资序皆当其任而名实莫得而闻故每防省缺贠曾莫议拟则守文之弊一至于斯伏愿思以后艰革其前失广丞郎椎轮之本疏公卿滥觞之源如此则良能之材必足用矣要剧之职不乏人矣
　　问使臣尽忠人爱上【在乎明报施之道】
　　对
　　夫欲使臣尽忠节人心爱上则在乎明报施之道也传曰美恶周必复又曰其事好还然则复与还皆报施之谓也夫日月不复则昼夜不分隂阳不复则寒暑不行善恶不复则君臣不成昔者五帝接其臣以道故臣致其君以徳也三王使其臣以礼故其臣事君以忠也秦汉以降任其臣以利故其臣奉君以贾道贾道者利则进不利则退故君昬寡救恶之士国危鲜致命之臣是以其君独安独危其臣亦独忧独乐君臣之道既阻于上则亿兆之心不得不离于下也故曰君视臣如股肱则臣视君如元首君待臣如犬马则臣视君如路人君爱人如赤子则人爱君如父母君视人如草芥则人视君如冦雠孔子曰审吾之所以适【集作道】人知人之所以来【集作求】我也则尽忠爱上之理在于此不在于彼矣





　　文苑英华卷四百九十五
　　钦定四库全书
　　文苑英华巻四百九十六　宋　李昉等　编政化
　　政理一道　　　　　　政必成化必至一道
　　不劳而理一道　　　　风化浇朴一道
　　致和平复雍熈一道　　号令一道
　　逹聪明致理化一道　　决壅蔽一道
　　去盗贼一道　　议赦一道　　典章禁令一道政理【见四百八十三巻题作贤良方正防】　　　吴师道
　　政必成化必至【在敬始慎终】　　　白居易
　　问先王之教布在方册事虽易举政则难成岂文之空垂将行之未至思臻其极伫质所疑
　　【此巻并于白居易集凖备制科七十五门中摘取十篇其问荅皆居易拟作】
　　对
　　对夫欲使政必成化必至者无他焉在陛下敬始慎终之所致耳臣闻先王之训不徒言也先王之教不虚行也浅行之则小理深行之则大和浅深大小之应其由影响矣然则天下至广王化至大増减损益难见其形是以政之损者虽不见其日损必有时而乱也教之益者虽不见其日益必有时而理也陛下但推其诚勤其政敬其始慎其终日用而不知自臻其极此先王终日所务者也终日所行者也不可月防其教化之浅深嵗计其风俗之厚薄焉臣又闻易曰圣人乆于其道而天下化成诗曰靡不有初鲜克有终此言王者之教【当作政】待乆而成也王者之化待终而至也陛下诚而乆之敬而终之【八字集作诚能乆而终之】则何虑政不成而化不至乎
　　不劳而理【在顺人心立教】
　　问方今勤恤忧劳夙夜不怠而政教犹缺惩劝未行何则上古之君无为而理令不严而肃教不劳而成何施何为得至于此
　　对
　　对臣请以三五之道言之臣闻三王之为君也无常心以天下之心为心五帝之为君也无常欲以百姓之欲为欲顺其心以出令则不严而理因其欲以设教则不劳而成故风号无闻而人从刑赏不施而人服三五所以无为而天下理者由此道也后代反是故不及者逺焉臣请以三代已后之事言之臣闻后代之天下三五之天下也后代之人三五之人也后代之位三五之位也居其位得其人有其天下而不及三五者何哉臣窃惊怪之然亦粗知其由矣岂不以已心为心抑天下以奉一人之心也以已欲为欲咈百姓以从一人之欲也茍或心与道未合政与欲并行得失交争利害相半如此则虽宵衣旰食劳体厉精才可以致小康不足以大道故出令而吏或犯设教而人敢违刑虽明而寡惩赏虽厚而鲜劝此由舍人而从已是以勤多而功少也伏惟陛下去彼取此执古御今以三五之心为心则政教何忧乎不洽以亿兆之欲为欲则惩劝何畏乎不行政教洽则不殷忧而四海宁惩劝行则不勤劳而万人化此由舍已而从众是以事半而功倍也臣又闻太宗文皇帝尝曰朕虽不及古然以百姓心为心臣以为致贞观之理者由斯一言始也【集作矣】伏愿陛下从而鉴之嗣而行之则天下幸甚天下幸甚
　　风化浇朴【由教不由时】
　　问甿俗之理乱风俗之盛衰何乃得于往而失于来薄于今而厚于古或曰兴替之道执于【集作在】君臣又云浇朴之风系于时代二说相反其谁可从
　　对
　　臣闻代之浇漓人之朴略由上而不由下在教而不在时盖政之臧否定于中则俗之厚薄应于外也何以验覈伏请以周秦已降之事言之臣闻周室寖衰君臣陵替蚕食割分为战国秦氏得之以暴易乱曽未旋踵同归覆亡炎汉勃兴奄有四海仅能除害未暇化人迨于文帝景帝勤【集作始】思理道躬行慈俭人用富安礼让自兴刑罚不试升平之美隣于成康载在汉书陛下熟闻之矣降及魏晋迄于梁隋防乱多殆不足数我高祖始造【集作建】区夏未遑缉熈迨于太宗宗抱圣神文武之姿用房杜姚宋之佐谋猷啓沃无怠于心徳泽施行不遗于物所以刑措而百姓欣戴兵偃而万方恱随近无不安逺无不服虽成康文景无以尚之载在国史陛下熟知之矣然则周秦之乱极矣及文景继出而昌运随焉梁隋之甚矣及二宗嗣兴而王道融焉若谓天地生成之徳渐衰国家君臣之道渐防则当日甚一日代甚一代不应衰而复盛浇而复和必不尔者何乃清平朴素之风薄于周秦之交而复厚于文景之代耶顺成和动之俗丧于梁隋之际而独兴于贞观开元之年耶由斯言之不在时矣故魏征有云若言人渐浇讹不反质朴至今应为鬼魅宁可复得而敎化耶斯言至矣故太宗嘉之臣又按礼记曰教者人之寒暑也事者人之风雨也此言万人之从王化如百谷之委嵗功也若寒暑以时则禾黍登而菽麦熟若风雨不节则稂莠殖而秕稗生也故教化优深则廉让兴而仁义作刑政偷薄则讹伪起而奸宄臻虽百谷在地成之者天也虽万人在下化之者上也必欲以凉徳政严令繁刑而求仁义行奸宄息亦犹飘风暴雨愆阳伏阴而望禾黍豊稂莠死其不可也亦甚明矣故曰尧舜率天下以义比屋可封桀纣率天下以暴比屋可戮斯则由上在教之明验也伏惟圣心无疑焉
　　致和平复雍熈【在念今而思古也】
　　问今欲感人心于和平致王化于朴厚何思何念得至于斯
　　对
　　对臣闻政不念今则人心不能交感道不思古则王化不能流行将欲感人心于和平则在乎念今而已伏惟陛下知人安之至难也则念去烦扰之吏爱人命之至重也则念黜苛酷之官恤人力之易罢也则念省修葺之劳忧人财之易匮也则念减服御之费惧人之有馁也则念薄麦禾之税畏人之有寒也则念轻布帛之征虑人之有愁苦也则念节声乐之娱恐人之有怨旷也则念损嫔嫱之数故念之又念之则人心交感矣感之又感之则天下和平矣将欲致王化于雍熈则在乎思古而已伏惟陛下仰羲轩之道也则思兴利而除害侔唐虞之圣也则思明目而逹聪师夏禹之徳也则思泣辜而恤人法殷汤之仁也则思祝网而爱物鍳汉之盛也则思罢露防而海内流化观周之兴也则思塟枯骨而天下归心贞观之理也则思闻房魏之谠议以致升平嗣开元之政也则思得姚宋之嘉谋而臻富夀故思之又思之则王化【一作泽】流行矣行之又行之则天下雍熈矣
　　号令【令一则行推诚则化】
　　问号令者所以齐其俗一其心故圣王重之慎之然则号【集无号字】令既出而俗犹未齐者其故安在令既下【集作行】而心犹未一者其失安归欲使下令如风行出言如响应导之而人知劝防之而人不逾将致于斯岂无其要
　　对
