<!-- { "loadSidebar": true } -->
　　群仙、圣母等大惊曰：“岂有此理？吾之诸徒在山淳诲已久，虽未潜心人道，并无傲视长上之理。况道友乃先辈尊师伯，且非下凡护唐与宋相抗，他众徒焉能敢斗胆骂辱以取犯上？深咎此事，想必令徒鸿、兆不愤死亡，要激恼道友下凡仇执各小徒耳。故挑弄唆言，何足取信？求道友勿为所蔽，事须三思以明辨，免错冤屈于人也。”赤眉一想，果然因兆一面之词，在诸女岂敢将此毒骂之言，以取罪戾？正要查问兆，又有金锭、冯茂二人，因陈抟、圣母带他来交回赤眉书剑，故跟随众仙在后。今见赤眉师言来，皆乃余兆谎惑的。二人下跪上禀师伯：“此唆言出余兆之谗谮也。岂敢弟子辈犯辱尊师，大罪难逃，敢出之于口？”赤眉又问余兆，见他言语支离，不似回山时对供，遂向兆大骂：“好逆畜！死不知自责幡悔，还敢唆唇弄舌，几至错责诸贤徒不几乎？！因汝唆谗又要与各师叔作对，岂不又要杀斗一番，有伤同道和气？”骂一番怒气小解，又立誓此后再慎施教门人法术，免得生事扰乱尘寰。众仙、圣母等皆以为然，所以古来一有变乱多有奇人法士出现，然自元明以后，遂罕有其匹。皆因赤眉感着鸿、兆闯祸，故后来绝不以法教授生徒。后世遂少了此种，此是世俗人所猜测，亦不得指此为实据也。
　　当日赤眉见明白此唆谗之言，怒气尽消，化仇为好，与各仙再谢，各各欣然。冯茂又呈献回神书、宝剑，赤眉接回收藏过。司马神收卷回盛世雄图，辞别众等，回天曹去了。众仙、圣母亦辞别赤眉祖出洞。赤眉对众仙曰：“道友，吾不到寿州了。且于宋太祖驾前，代山人一言回拜。此乃恶徒兆不顺唆谗，以至亲来唐突，仰宋君勿为介怀，是有劳代陈谢之。”众仙领诺，拱手驾云，一众回到寿州进城。自各仙去后一天之久，大宋君臣正议虑及此去未回，不晓其中有无变意否？一刻见群仙回城，太祖、文武众臣一齐急请问事体和安否？众仙将赤眉误信余兆谗言等说知。不知后来如何？且听下回分解。
第五十一回　询国运太祖求判　泄天机陈抟预征
　　诗曰：
　　君圣臣贤国运昌，不须迁务长生方。
　　天心应视民心见，奚必谆谆定末场。
　　再说，宋之君臣得众仙、圣母，又蒙司马尊神同往金鳌岛、明白了余兆谗激，赤眉赦罪诸女将，太祖并小五阳将父子妻儿一同拜谢。太祖又令人并列香案焚祷郊天，当空叩谢神圣，众女夫妻实乃死中得活，皆向神明祷谢虔诚叩礼，是理所当然。是日君臣喜色扬扬，又向众仙、圣母感谢搭救众人。太祖重命徒开素席与诸仙酬叙，且欲与众仙、圣母同班师归汴京城，共统山河数载。待再灭了幽州契丹，及太原天下，使天下复归大统，少享富贵，酬答恩德之万一。群仙曰：“山人等乃世外闲俦，慵惰成性，又不当久居尘土，有累清修。今不过为着陛下地基混一，只得纳闲冒罪劫下凡。岂容留恋富贵？不劳陛下念虑酬报也。”太祖又曰：“即如日前被余兆下毒水中，苟非得黄石公大发慈悲救援，君臣安有今日？况今天下割霸还有数州，后再遇着余兆，一统如何请得群仙扑灭？”陈抟曰：“赤眉师有言，以此后再不教生徒，斯世下便无此辈了。今虽太原、幽州尚未称臣，自有二王爷光义与陛下代劳。且高家英勇，曹国舅彬才智一般王侯无敌。文可安邦，武可定国。陛下何须过虑？自此征役颇息，主上自此肉食万方，只真应着：‘对酒当歌，人生几何？’之语可也。”
　　原来太祖自征南唐李煜以来，先着光义弟署国。不料这二王爷平日原是心多疑，不其爱敬其兄，不似宋太祖友爱心之宽大。故当日被困寿州，非有御札回朝，他实未曾持自起意，解一粮秣一兵前往救驾。太祖自此也略知他不臣不弟之心，遂有几分着恼他。今闻陈仙师说其日后可以代劳灭寇，心下还不准信。但属手足，况为天子之尊，当以襟胸宏度为忍之。原是陈抟此语有因，分明是预说太祖死期将近，故教及时勉乐，至于伐太原、伐幽州，至光义太宗登基后，乃行此事，太祖不及见也。故当日陈祖师谜语，实暗道着未来之事。太祖哪里得知，所以含糊答应过光义代劳之语。又问以国运长短之数，皇弟寿算如何？陈师又言：“自古主仁则兴，不仁则亡，皇天无亲，惟德是亲。故国运兴衰，寿数之长短，皆视仁德为定券。至于天定券人定数，非山人所能知。人定胜天是贤相谏君之美。”太祖念着自己半世倜傥，不过因时起事，意外遭逢，居然九五，安无天定之数，但恐陈希夷不肯明说耳。遂力叩不休，陈抟只得写下数句。
　　十八年前马上王，居然周武与成汤。
　　此回烛影摇红夜，过此皇龄万寿长。
　　此语乃是陈抟说出赤龙归天日期。过又写四句曰：
　　由来边寇最难降，王气将钟在土邦。
　　可喜忠良长倚辅，君臣相守到沧江。
　　陈仙师起句二语，分明道着继宋后而兴者。惟此尾结二语，又道着赵昺王真、陆秀夫君臣母子，在崖门猪县山坠长江而死。
　　当下未来之事，除了神仙哪人晓得？太祖也知陈希夷必不肯直说，泄露天机以取罪戾。旋亦不多盘诘再渎，将祸福一概撇下，听之天命而已。惟黄石公又言：“人生行事，惟本之理以定，而数亦随之。况人君有道，造命之权，自己操之。何必谆谆举问前定为言，反劳陛下龙心。况自受困三年馀以来，未免劳肝损及元神，又且余兆下毒虽解，犹恐残留脏腑，馀患未清，恐乘血气之良，有痈疽发作等症。此后深宫酒色两字，倍加节欲，方免毒从房发之患。”太祖大喜嘉纳：“黄仙师金石良言，应可佩服不忘，以为成守之药石，箴规训诲。”正是：
　　天下由来第一毒，只为桥色与酒肉。
　　此席之言，黄石公勉谏酒色二字，切中太祖生平毛病。实乃洞见肺腑，又且爱君之仙情见乎其词也。太祖安不动容受纳？一时饱德，庶几安有。入夜又盘旋多时，各仙师、众圣母召齐众男女门徒，勉励一番：在家尽孝，在朝尽忠，凡事要体天而行，不可恃才率意等故多言。然后与宋太祖告别，并各门徒留恋依依不舍，师弟情深。正是此一别，后会无期，各门徒男女皆下泪苦留。太祖亦然。群仙曰：“山人等知陛下情长大度人主，记念殊深，不胜铭感诸怀。并各门徒亦乃仙凡各别，尔等享受人间富贵，为师等情志超闲，不须效着世俗儿女态。况我们视百年为瞬息，万里若近途。朝廷若有事时，自有当缘再到，何优会晤无期？陛下不必费龙心相留，众门徒不须怀切，各宜自爱。”语毕，六朵祥云从空飞下，各仙师、圣母跨上飘然而去。太祖、各徒、各文武大臣道送，上观没云影方回。互相论及两番得仙师破阵解厄，方得成功，同说回京熔铸金躯以酬大德祀典之事。
　　随后杨业见南唐平服李煜称臣，亦请旨回山，太祖一想，喻令其父子同归汴梁封赐重爵，以报答军功。杨业再奏曰：“王恩浩荡齐天，理当遵旨送主回京，惟老亲风烛之期，寸心不欲远离。待诸异日，臣自当依旨来朝，以报陛下宠命之光也。”太祖点头，大加称赞：“将军忠孝两全，卿一心回山事父，朕亦不得强团。但征役尚无珠宝犒劳一军，且待朕回汴梁，自然命使臣少赍金帛到山，以酬赏多士。”杨业父子同奏曰：“区区微功何用陛下龙心念切，为国勤王正臣子义分当为也。”住语君臣交酬多话，果然次日杨业、佘氏、延平携妻花氏夫人辞别圣驾载道。自太祖以至众王侯、文武大臣三十馀人皆来钱酌送别，一班女英雄至刘、萧、艾、郁与花解语尤属姊妹情长，正以乍合忽离，殊难割爱。特因各事夫家，不得不分袂。惟五女珠泪汪汪情感而已。当日杨业夫妻父子一同出寿州城，五万大兵随后拥护。太祖亲身出关送别，自然请大臣无一人不出城十里之遥。杨业父子马上拱揖数次，请圣上各王侯请回。太祖只见远送，只得住驾，各文武随回入城。
　　是日见靖乱诸事务完备、择吉日就便奏凯回汴京。六军大小文武，一闻此信，人人喜悦欣欣，各各打叠行装。威威武武，将士文臣济济，鸣金进鼓。李煜君臣闻天子登程，早备白金四车，黄金二车，珠宝土产之业二车送行，俱出城候驾。一见天子出城，俯伏。太祖着唐主平身曰：“朕历此土三年，今方得平宁，与卿等共享太平之福。蒙贤王厚礼，不须远送，汝君臣守土和穆，上下一心，与国同庆，朕有望焉。朕回汴自当差官犒赏汝等君臣复礼。”唐主君臣揖拜：“陛下圣主赦罪，汪洋天恩，又劳圣驾远涉边隅，臣等之过也。”少不得相送远远而还。一路父老子民喜圣天子经临衢道，莫不香烟载道，结彩铺毡，香花扑鼻。一路大小官僚郊迎百里，说不尽肃静威严，龙颜喜霁：“众百官民土有此爱朕之心，真好百姓也。”实乃王者大兵所过，秋毫不犯，故只由故土省远远观瞻圣上威仪、护从，以及众王侯、文武、女将、大臣好不威扬。水陆之师过处，风景日殊，陆马江舟，人人归心似箭。不知天子回汴如何？下回分解。
第五十二回　平南唐太祖班师　赏战功二王惧罪
　　诗曰：
　　三载南征逆命诛，神仙凡将效驰驱。
　　总由太祖当昌运，从此不劳动六师。
　　再说宋太祖一程大兵水陆赶急，一天回归汴梁城。飞马早报，有署国君王二御弟，左相赵普以及守国文武大小官员，尽皆出皇城十里之外远来迎接圣驾。此乃礼之常，不须过述。当日座御金殿御榻、众文武朝恭过，二王爷贺喜陛下得胜，起居一番。太祖略言征役之劳，高王爷又将兵符帅令交还太祖，大兵发回兵部，所剩饷粮交回户部，已毕。太祖旨命：“各将士大小三军，且各回家见母，下抚妻儿，明日见驾论功赐爵升赏。”众文武大小三军，欢声谢主龙恩。天子回宫拜见杜太后娘亲，幸他远行几中妖道之手，今得王儿成功回来，实乃忧中变喜。太祖亦以远征久离膝下为咎，自责请安已毕。又有一众皇后，东西宫诸嫔皆来朝，恭请叩龙安。皆说久别喜回之话，此是一定常情。当日各文武大臣各各归家，父母妻儿膝下不胜欣悦。惟有史珪、石守信二人殁于寿州城，只得两棺运回。史、石二家不胜苦楚痛哭，何我家之不幸。住表史、石二府开丧超度亡魂。
