<!-- { "loadSidebar": true } -->
　　臣对臣闻帝王之御天下也有岀治之全徳有保治之全功文武并用岀治之全徳也兵农相资保治之全功也于并用而见其同方则天下之政岀于一而徳为全徳如日月之在天凡所以照临者胥天之徳也于相资而见其一致则天下之治岀于一而功为全功如手足之在人凡所以持行者皆人之功也由是聨属天下以成其身纲维其道以适于治体统相承而无偏坠不举之患本末具偹而无罅隙可议之疵放之四海而皆凖传之万世而无弊帝王为治之要孰有加于此哉臣自少读帝王之书讲帝王之道窃有志于当世之事然学焉而不敢言言焉而不得达今幸近咫尺之威立方寸之地制策所及者皆是道与是事也臣敢不罄一得之愚以为万分之助乎伏覩圣问首曰创业以武守成以文而又曰文武同方兵农一致果有异乎臣惟三代而上同一道也勘乱则曰武守成则曰文同一民也无事则为农有事则为兵初未始异也在易明两作离文明之象也上九王用岀征有嘉释之者曰刚明及逺威振而刑不滥斯不亦可见文武之同方乎地中有水师师旅之象也而释之者曰伏至险于大顺藏不测于至静盖寓兵于农之意斯不亦可见兵农之一致乎是故一张一弛号为善道刚克柔克协于皇极周公冢宰实兼东征毕公为公亦总司马武夫堪腹心之寄吉甫有文武之称以天保治内而未尝无武以采薇治外而未尝无文文武固未分也自秦不师古专以武勇立国语诗书者有刑斩首级者进爵民勇于战皆忘生好利之人士贱以拘废干戈羽钥之习至汉袭秦制立丞相将军而将相之职异唐宋以来置中书元帅枢宻而军国之权偏此文武之分出于三代之后也成周之制以田赋岀兵一同之田岀戎马四百匹兵车百乗一封之田岀戎马四千匹兵车千乗畿方千里提封万井岀戎马四万匹兵车万乗自五人为伍积而为两为卒自五卒为旅积而为师为军天子之六乡六军诸侯之大国三军次国二军小国一军而降杀有等焉一方有事则命将岀师迨功成献俘将归于朝即守职之吏兵散于野即縁亩之农兵农固未判也至管仲相齐欲速图霸业乃壊周兵于内政分国中以四乡使国中之民为兵鄙野之民为农兵不服耒耜之勤农不识干戈之具以至勾吴之水犀秦昭之鋭士成周之制变易尽矣此兵农之判出于三代之衰也载质之诗书所称古之帝王未有不兼文武之徳均兵农之功者称帝尧者曰乃武乃文四表之被即所谓文丹水之战则所谓武也舜之诛四凶禹之格有苖固可以武功名而亦文明文命之余事也布昭圣武见于伊训然圣谟嘉言谓非文武之全欤文谟武烈称于君陈然整旅伐崇下车访道二者正未始偏废也三代迭尚曰忠曰质曰文而不及武者盖言忠质文则武固在其中必以武言则是秦之所尚而非三代之治周列四民曰士农商贾而兵不与者即臣前所陈寓兵于农之说专以兵言是为后世之制而非成周之旧矣汉唐宋之君如光武之投戈讲艺太宗之身兼将相庶几创业而兼乎文其未备者如汉髙之不事诗书而规模宏逺盖其寛仁大度暗合乎道况能善陆贾文武并用之言乎孝武之封狼居胥宪宗之平淮西西蜀庶几守成而兼乎武其未备者如仁宗之时西夏猖獗而致四十二年之太平盖其深仁厚泽培植国本况能用韩范儒者之将乎陆贾之言曰天下安注意相则在承平时不可不修文徳故曰人君以论相为职又曰将特大有司耳非相比也司马法曰天下虽安忘战必危则在承平时不可不饬武备故曰君子以除戎器戒不虞又曰圣人贵未然之防是知兵以卫民民以给兵治兵乃所以销兵讲武即所以偃武治兵之与治民亦异而同也汉之军制以南北分南军主环卫王宫北军主巡绰京城有骑士有材官与夫西北之车骑东南之楼船临淄之弩手荆楚之剑客皆仰给于县官而不编于齐民识者惜其去古未逺而不能复此汉之治民与治兵异也唐府兵之立其制最善兵散于府将归于朝所以弭祸乱之原二十为兵六十而免而民无久役之劳三时耕稼一时讲武而兵无常聚之患器甲岀于民衣粮岀于民而国无养兵之费治民与治兵同而论者许其为近古良有以也宋之制有三衙四厢诸司緫管钤辖诸将然终宋之世国威不振者殆兵权失之轻而兵民分之过也由是言之文武者其名也兵农者其实也三代而上兵岀于农而文武不得不合三代而下兵判于农而文武不得不分夫苟知文武之所以同则所以治民与兵者不容以异矣洪惟我太祖髙皇帝独禀睿智首出庶物扫开辟所未有之污复帝王所自立之地武功之盛无以加矣整人伦于用夏变夷之余兴文教于拨乱反正之始文徳之隆又何如哉当时之建官也科目则有文举武举官聨则有文班武班部属则有文选武选当时之定籍也常产则有屯田民田户籍则有军籍民籍官署则有州县卫所干刚独断无威柄下移之失犬牙相制无尾大不掉之患有事则共与机密之谋无事则各掌兵民之寄在京有司马以提督军营在外有宪臣以緫制边务臬司有兵备之权县吏専巡捕之职名若分而实则相属职若判而任则相维保治之法盖与三代而符也至若太宗表章经籍而外清朔漠之尘宣宗崇重儒臣而出平汉邸之变列圣相继益懋益敦百五十年来固皆以文致治而庙筭无遗神武不杀伟烈宏功照耀简册寿国脉于箕翼安国势于盘石斯世斯民盖有由之而不知者恭惟皇帝陛下保富有之业思日新之图阅歴熟而见理明涵养深而持志定垂衣拱手而天下向风动颜变色而海内震恐疆场之虞扑之于方炽萧墙之梗消之于未形君子洗心以承休徳小人延颈以望太平而皇心谦冲谓承平既久玩愒随之臣伏读至此有以知陛下出治之全徳保治之全功可因此一念而举矣臣窃以为陛下求治之心甚至而奉行者或有所未至焉夫学校者风俗之首也程颢谓治天下以正风俗得贤才为本使主学校者皆得其人教之之法悉如阳城之在国学胡瑗之在湖学一道徳以明礼义尊经术以定习尚不荒于嬉而毁于随则淳厚之风可臻而士之失业者非所忧矣民者国本所系邵雍谓寛一分则民受一分之赐所以寛之者在朝廷而近民者莫切于守令使为守令者皆得其人养之之法悉如黄霸之在颍川张咏之在益州遵奉诏条宣布徳意不以茧丝先保障不以抚字后催科则殷阜之俗可期而民之告饥者非所忧矣流徙之余聚为盗贼亦由教之无法养之无素故也以人情言之盗贼亦人耳人莫不爱其筋力肌肤也莫不爱其父母妻子也莫不爱其田庐赀产也在上者不以无益之工役苦其筋力不以不中之刑罚残其肌肤不以流离病其父母妻子不以诛求损其田庐赀产则彼之所爱者皆为所有矣不幸而死犹不舍其所爱况舍所爱以蹈必死之地哉今潢池弄兵緑林称号者在在有之赋税之过春支秋粮馈运之弊十室九空农事在所当重也迩者出内帑银二十万两以济西蜀之军储爱民可谓深矣臣愚以为本土之蓄积宜自足用昔人有言兵务精不务多今为将者兵每务多而财馈毎患其寡兵既多则财馈不得不多财馈既多则民力不容以不屈是民以养兵而亦不可反为兵困也调发之伍动以千百战御之功十无二三兵政尤所当急也迩者发京营兵三千骑以平山东之反侧御患可谓切矣臣愚以为本土之壮士宜自可用昔汉击匈奴用六郡良家子盖其熟知险易力卫桑梓比之他方所调发一可当百况京兵一出既有行积居饷之劳亦有居重驭轻之戒固可权其宜于一时而非可继于旬月是兵以卫民而亦不可过为民驱也圣问又谓或者官非其人臣愚以为一代之才自足以周一代之用特患用之不得其道耳用之诚得其道则贪可使也诈可使也况藴徳行而志功名者乎选举之制公矣宁无腐儒而当事局歴济而投散地者乎黜陟之典当矣宁无冗食备员之辈隐贤遗才之叹乎赏罚之令明矣宁无滥竽而受赏戴盆而免罚者乎诚使官各尽其人才各尽其用人人有忘私之忠事事有爱国之诚彻桑土于未阴之时徙积薪于未火之日一郡有警则旁郡切震邻之忧一时有警则先时思噬脐之悔敌至不惧敌去不侮不因人成事而老吾之师不旷日持久而匮吾之财内修外攘之实必曲尽于条教之外文恬武嬉之弊必振起于玩习之余则文徳之敷云行雨施武功之建雷厉风行逺可以复帝王之善治上可以光祖宗之谟烈国家亿万年之歴可以配天地于无穷矣臣愿陛下益崇此徳益保此功存无怠无荒之心为可久可大之道惟万几之暇少留意焉则凡所以策臣者可次第而举矣何暇于多言为哉臣干冐天威不胜战栗之至臣谨对

　　嘉靖壬辰殿试策【林大钦】

　　制曰朕惟人君奉天命以统亿兆而为之主必先之以咸有乐生俾遂其安欲然后庶几尽父母斯民之任为无愧焉夫民之所安者所欲者必首之以衣与食使无衣无食未免有冻馁死亾流离困苦之害夫匪耕则何以取食弗蚕则何以资衣斯二者亦王者之所念而忧者也今也耕者无几而食者众蚕者甚稀而衣者多又加以水旱虫蝗之为灾游惰冗杂之为害边有烟尘内有盗贼无怪乎民受其殃而日甚一日也固本朕不类寡昧所致上不能参调化机下不能作兴治理实忧而且愧焉然时有今昔权有通变不知何道可以致雨旸时若灾害不生百姓足衣足食力乎农而务乎职顺乎道而归乎化子诸士明于理识夫时藴抱于内而有以资我者亦既久矣当直陈所知备述于篇朕亲览焉勿惮勿隐
