<!-- { "loadSidebar": true } -->
　　黄阁交章荐，红尘四牡驰。 
　　京华情话处，芳树有余悲。 　　 

　　《台城路》一阕和孟楷弟哀逝之作　　（震泽）赵函（艮甫） 　　 
　　工愁洗马吟愁句，空阶絮闻蛩怨。水咽秦淮，云薶白下，一霎昙花易散，灵香袅断。恨不共郎归，怕教郎见。撤手珠宫，几番留语玳梁燕。　　纫秋重到旧馆。记迎来画楫，低拥罗扇。宝瑟流年，寒簧待月，镜里轻鸾轻换。湘烟梦幻，算负了今生玉清仙眷。欲寄相思，碧天无早雁。 　　 
　　题小云司马《湘烟小录》后调寄《如梦令》　　（吴县）石韫玉（琢堂） 　　 
　　才子又逢才耦，不让女君独秀。替月是明星，谁料匆匆分手。希有希有！问胜影梅庵否？ 　　 
　　小云司马兄寄示《湘烟小录》，情文交挚，使人不忍卒读。才华衰减，勉题四绝，以博破涕之笑　　（昭文）孙原湘（子潇） 　　 
　　打桨迎来绝代姝，六朝山色作眉图。 
　　量珠未许论身价，只向郎君索慧珠。 　　 

　　匆匆小劫散鸳鸯，赢得全家为断肠。 
　　天遣文章新样出，班姬史笔传丁娘。 　　 

　　双飞鸟鹊独飞回，消息惊从白下来。 
　　第一人间难得事，若兰亲哭赵阳台。 　　 

　　一死争知络秀贤，情花泪叶满湘烟。 
　　朝云嫁得人才婿，诔笔何曾有老泉。 　　 

　　寄题小云司马《香畹楼忆语》后　　（ 昭文女史）席佩兰（道华） 　　 
　　夫婿专城坐上头，双鬟清影共银瓯。 
　　旧称才子如何逊，新得佳人字莫愁。 　　 
　　小病偶还桃叶渡，离魂先返稻香楼。 
　　影梅前梦凄迷甚，忍卷湘帘月一钩。 　　 

　　开到江南陌上花，更谁缓缓度香车。 
　　双飞乌鹊星前誓，一曲清溪梦里家。 　　 
　　缘注玉箫仍眷属，愁萦锦瑟促年华。 
　　郁金堂小寻行迹，凄泪弹红上碧纱。 　 
　　 
　　寄题朗玉弟《湘烟小录》后　　（金坛女史）吴规臣（香轮 ）　　 
　　金雁栖尘酹翠缸，玉虫炧蕊黯银釭。 
　　柳丝烟鏁愁凝水，桃叶春寒梦渡江。 　　 
　　花落余香犹恋树，月沉残影尚留窗。 
　　碧钿瑟瑟无消息，惆怅青琴拥凤双。 　　 

　　琼树经霜陨一枝，青溪残笛雨丝丝。 
　　簪花小影摹双髻，揽镜新妆忆十眉。 　　 
　　萼绿华来无定所，杜兰香去未移时。 
　　玉溪谶语分明在，记取湘烟本事诗。（事见《香畹楼忆语》） 　　 

　　题小云《梦玉词》后　　（吴江）郭麟（频迦 ）　　 
　　清润潘郎玉琢同，新词如水气如虹。 
　　如何才载松陵道，便对青春葬小红。 　 
　 
　　小劫匆匆八十过，自知绮语夙生多。 
　　老来黄九风情减，未要当场铁秀诃。（余自被焚词集，遂失不复作） 　　 

　　奉题《香畹楼忆语》后　　（吴县）钮树玉（匪石 ）　　 
　　空谷香方吐，琼楼梦已非。 
　　柔嘉良不易，婉娈孰能希？ 
　　竹泪迷湘浦，霜风卷素帷。 
　　一编传忆语，足以表音徽。 　　 

　　题小云司马《湘烟小录》后　　（仁和）钱栻（次轩） 　　 
　　惊心锦瑟感长年，司马情怀倍黯然。 
　　淑行应增贤女传，芳魂合证大罗仙。 
　　才工吟咏词编玉，性淡铅华佩撤钿。 
　　香畹楼空鸾镜缺，难教重觅再生缘。 　　 

　　从来慧业种瑶瑛，那识朝华每易倾。 
　　千古诗人同此恨，一家哀诔共怜卿。 
　　花残吴苑凄凉曲，潮落秦淮鸣咽声。 
　　莫谓红颜都命薄，天为贤孝播嘉名。 　　 

　　题小云司马《湘烟小录》后　　（永康）熊方受（介兹） 　　 
　　相随箫史住秦台，莫道天公不爱才。 
　　三十三番圆月夜，也曾双照玉人来。 
　　 
　　耐得闺中仔细看，杏花妍丽菊花寒。 
　　分明艳福兼清福，怪底诗人消受难。 　 
　 
　　非常贤孝更谁俦，凄绝人间香畹楼。 
　　何待遍征名士笔，一门哀诔足千秋。 　 
　 
　　公子悲秋欲问天，情痴并怕再生缘。 
　　此中多少伤心境，我已先尝廿二年。 　　 

　　奉题朗玉司马尊兄《湘烟小录》后　　（太仓）徐元润（少掖） 　　 
　　江芷江蓠悟梦缘，清商弹碎七条弦。 
　　蘼芜秋影灵均泪，一卷离骚欲化烟。 　 
　 
　　牙管双花倚玉台，秋池红叶感难裁。 
　　绝奇锦瑟锺情话，却费闺中织锦才。 　 
　 
　　两桨秦淮送别舟，风风雨雨秣陵秋。 
　　吴儿莫道心如石，不待言愁我已愁。 　　 

　　佳侠香名满色丝，江南吟遍诔花词。 
　　翻怜海外朝云墓，不乞晁黄本事诗。 　　 

　　题小云司马兄《香畹楼忆语》后　　（江都）吴椿（退旃） 　　 
　　优昙暂现亦因缘，肠断银河七夕前。 
　　 消得全家斑管丽，朝云才调本如仙。 
　　 
　　文章经济早知名，锦瑟华年怅月明。 
　　香畹楼头儿女泪，英雄本色是多情。 　　 

　　奉题朗玉兄《湘烟小录》后　　（钱塘）张之杲（东甫 ）　　 
　　一编记恨墨纵横，添得秋人雪鬓生。 
　　绝似当年白太傅，结之片石泐芳名。（白诗“太湖石上镌三字，十五年前陈结之。”结之，香山妾桃叶字也。） 　　 

　　最是高堂传一编，写来至性语缠绵。 
　　然脂谁续伤心史，读向秋窗绝可怜。 　 
　 
　　蛾眉福慧比朝云，大妇贤柔世罕闻。 
　　一自白门鸾信杳，泪痕先渍石榴裙。 　　 

　　返魂香少命如何，小劫情天一刹那。 
　　花上露偏难耐久，闲愁空自感宜哥。（宋黄子思哭爱妾宜哥诗：“恩同花.上露，留得不多时。”） 　　 

　　奉题小云司马兄《湘烟小录》后　　（江都）张鸿书（开虞） 　　 
　　石头城畔柳丝丝，梦断银湾七夕期。 
　　总为生前太贤淑，全家雪涕写哀词。 　 
　 
　　公子秦川对酒豪，江楼愁度可怜宵。 
　　侯嬴曾作氤氲使，应为良缘续玉箫。（谓青甫同年） 　 
　　 
　　仙山难得返魂香，羽士招魂亦渺茫。 
　　只有壮怀销绮丽，新词叠赋买陂塘。（梦玉词中买陂塘二闽极见经纶怀抱） 
　　 
　　流水沄沄唤不回，马蹄蹀躞上金台。 
　　为君惆怅占君贵，韩偓香奁宰相才。 　　 

　　寄题朗玉兄《湘烟小录》后　　（太仓）顾登衍（春洲 ）　　 
　　听雨听风万种愁，空江淼淼秣陵舟。 
　　蒲帆影待河干卸，环佩魂先月夜游。 
　　忆旧事过还剩梦，伤心人总不宜秋。 
　　剧怜乌鹊填桥夕，无复凭肩看女牛。 　　 

　　记随徐淑伴秦嘉，同奉兰羞咏白华。 
　　侍疾勤调琼杵药，翻书寒斗玉炉茶。 
　　朝云慧业由前世，络秀高风近大家。 
　　似此国香偏短命，神伤岂为六朝花。 　　 

　　应是弹璈王子登，暂完小谪便飞升。 
　　二分月冷云初散，一箭兰凋露尚凝。 
　　翠水何年逢玉女，青山终古黯金陵。 
　　弦秋孤馆凄凉夜，愁绝真真唤未譍。 　　 

　　诗谶无端应楚湘，红襟梦断郁金堂。 
　　何堪水国秋先到，从此天涯草不芳。 
　　姊妹花残怜最小，海山路阻恨尤长。 
　　檀奴自写伤心诔，可但芙蓉号断肠。 　　 

　　旧题《影梅庵传奇》《金缕曲》一词，曾为阆玉兄所赏，今用原调原韵，奉题玉兄《香畹楼忆语》后　　（上元）欧阳长海（药谙） 
　　别有伤心曲，抵多少锦裁千番，珠量十斛。叶叶瑶笺和泪写，寒透唾壶红玉，合早付参军苍鹄。香祖楼深空谷远，剩影梅庵里、悲重续。才子恨，佳人福。　　零星苦语何堪读？况对此风僝雨僽，断肠惊触。四载璇闺贤又孝，泪洒一家尊属。可也属修蛾颦绿。待擘生绡描不尽，叠长歌、卿当樽前哭。哀蝉赋，倩谁录？ 　　 

　　香畹主人于归玉兄，曾填《庆春泽慢》一阕，以纪艳缘。兹与玉兄话及旧词，类多语谶，石城桥畔，重送霓旌，感次前韵，以当薤露　　 前人 　　 
　　画鼓凄烟，穗帷霏雪，送伊如此归舟。君自凄凉，无端触我闲愁。兰桡亲见迎桃叶，到而今才几番秋。剩些些绮谶，重提燕子空楼。　　彩云莫惜轻飞去，便花残月阙，已算香修。昨夜红窗，有人絮泣纱帱。春风难遣罗敷恨，况频年罗隐狂游。道输伊四载银屏，百幅银钩。（昨自纫秋水榭归。过赏心庭院，见苕卿读《香畹楼忆语》，背灯拥髻，.凄然泣下。附记所言于此。紫君闻之，或当于金阙西箱间，破涕一笑也。） 　　 

　　奉题朗玉司马尊兄《湘烟小录》后　　（上元）周开麒（石生） 　　 
　　优昙容易陨秋风，金屋银屏昔梦空。 
　　添得千秋凭吊处，纫秋水榭水关东。 　 
　 
　　空谷幽芳品最幽，青溪花史艳香修。 
　　桥边红药谁为主？零叶飘花我更愁。 （谓蔻香事见《香畹楼忆语》）　　 

　　题朗玉兄《香畹楼忆语》后，调寄《一萼红》，即送朗玉之江北　　（华亭）改琦（七芗）　　展云蓝，伤剩心忆语，依约影梅庵。玉树南朝，粉郎东阁，修来艳福能兼。算消过傅红写翠，曳湘烟兰笑一开奁。脂盝罗纹，巾箱爪印，旁有遗簪。　　愁说落花生世，竟如丝如缕，抽尽春蚕。梵荚鹦提，仙裙蝶散，者番梦雨重帘。积万点相思清泪，向西风湿了旧青衫。偏又客舩听雁，回首江南。 　　 

　　又写《同心并蒂花》一帧系以此解　　前人 　　 
　　贴梅扇底小眉青，露折湘花晓梦醒。心力枉抛愁倚屏，画难成。一半儿香魂，一半儿影。 　　 
　　题朗玉兄《湘烟小录》后调寄《国香慢》　　（仁和）李堂（西斋） 　　 
　　写韵楼深，每佩声误听。屧响追寻，尘帘寂无人倚，昼自愔愔。曲折行穿花径，怕枝上犹挂遗簪。孤怀正多感。断续鸿过，细碎蛩吟。　　昔游浑似梦，记将残烛影，才逗琴心。渡江桃叶，传唱直到如今。不道兼旬小别，早暖消香散罗衾。谁怜沈腰减，倩女魂归，泪也难禁。 　　 

　　奉题朗玉兄《湘烟小录》后　　（吴县）曹楙坚（艮甫） 　　 
　　银云坠影商丝咽，兰露宵零桂蟾缺。 
　　香冷秋衾吊蟪蛄，一代红颜竟长别。 　　 
　　交枝簇蒂好韶华，长板桥东碧玉家。 
　　璚箫吹暖钿车路，二月垂杨三月花。 　　 
　　花鬟娇亸迎春髻，倾城为想颛房丽。 
　　密字芙蓉锦绣篇，真灵位业神仙记。 　　 
