<!-- { "loadSidebar": true } -->
　　嗟乎不游天下者安知四海之交不渉河梁者岂识别离之恨松枝【一作杖】薜衣琴樽为得意之亲临逺登髙烟霞是赏心之事有梁孝王之下客仆是河南之南孟尝君之上賔子在北山之北幸属一人作寰中之主倐【疑作翛】然四皓为方外之臣俱游万物之间相遇三江之表许度之清风朗月时慰相思王逸少之脩竹茂林屡陪欢宴加以恵而好我携手同行或登吴防而听越吟或下宛委而观禹穴良谈落落金石丝竹之音辉雅智飘飘松栢风云之气状当此时也尝谓连璧无异乡之别断金有好亲之契生平于张范之年齐物于恵庄之嵗三光回薄未殚投分之情四序循环讵尽忘言之道岂期我留子往乐去悲来横咽水而东西绪愁云于南北况乎泣穷途于白首白首非临别之秋【一作愁】嗟岐路于他乡他乡岂送归之地蓐收戒序少昊司辰清风起而城阙寒白露下而江山逺徘徊去鹤将别盖而同飞断续来鸿共离舟而俱泛古人道别动便经年今我言离防当何日山巨源之风猷令望善佐朝廷嵇叔夜之潦倒麤疎甘从草泽行当山中攀桂往往思仁野外纫兰时时佩徳人非桃李岂得无言子免【疑】箫韶当湏振响勉酌伤离之酒具陈感别之词各赋一言俱题六韵
　　感兴奉送王少府序　　　　前　人
　　八十有遇共太公晩官未迟七嵗神童与顔回早死何益仆一代丈夫四海男子衫襟缓带拟贮鸣琴衣袖阔裁用安书巻贫穷无有种富贵不选人高树易来风幽松难见日羽翼未备独居草泽之间翅翮若齐即在云霄之上鸟众多而无辨凤马羣杂而不分龙荆山防刖足之夫湘水闻离骚之客人贫才富罔窥卿相之门貌弱骨刚岂入王侯之宅王少府北辞伊阙南登湎山过我贫居饮我清酒一谈经史亚比孔先生再读词章何如曹子建山岳藏其迹川泽隠其形一旦覩风云千年想光景孔夫子何湏频删其诗书焉知来者不如今郑康成何湏浪注其经史岂觉今之不如古王少府乃可畏后生学问人也各为四韵共写别懐
　　江寕吴少府宅饯宴序　　　前　人
　　蒋山南望长江北流伍胥用而三吴盛孙权困而九州裂遗墟旧壤百万里之皇城虎踞龙盘三百年之帝国阙连石塞地实金陵霸气尽而江山空皇风清而市朝改昔时地险尝为建业之雄都今日太平即是江宁之小邑吴生俊宷辅佐烹鲜我辈良游方驰去鹢梁伯鸾之逺逝自有长謡闵仲叔之遐征欲逢厚礼临别浦枕离亭阵云四面洪涛千里帘帷后辟竹树映而秋烟生栋宇前临波潮惊而翔【一作祥】风动嗣宗高啸緑轸方调文举清谈芳樽自满想衣冠于旧国便值三秋忆风景于新亭俄伤万古情穷兴洽乐极悲来怆零雨于中轩动流波于下席嗟乎九江为别帝里隔于云端五岭方逾交州在于天际方严去舳且对穷途玉露下而苍山空他乡悲而故人别请开文囿共泻词源人赋一言俱题四韵
　　送李十五序　　　　　　　前　人
　　夫人生百龄促膝是忘言之契丈夫四海交頥非赠别之资然乃想山川之遽违送归将逺惜嵗年之不待行乐无时于是辍离骚以少留敞幽亭之多暇山芳袭吹疑居兰室之中水树【一作榭】含香宛似枫江之上御沟新溜近入离賔馆余花遥催别酒既而荣波东注灞防南登浮蚁倾而髙宴终飞鸟【一作踆鸟】落而离宫虽相思为赠终结想于笔滋而素赏无暌盖申情于丽藻人为四韵各赋一篇
　　送白七序　　　　　　　　前　人
　　天地所以间南北山川所以别风云阳舒隂惨觉造化之为劳日运星迥恨良辰之不定白七官天台杰气地乳【一作蘂】竒精当益友之龙头处通侯之鷰颔灵珠耀掌是琴酒之文人长剑横腰即风云之烈士属天象掩峻帝道徴竒吐【阙】　之珠玉作朝廷之鸾凤寰中握手得希代之英灵天下倾心尽当年之意气整秋驾驻春装背横溪之七曲对长亭之十里中情易感下调多愁送君当东陆之前逢我在北风之别嗟乎良友不追神交巳逺同人者少方见阮籍之眼青知我者稀不学冯唐之首白唯当逊游絶壑旅悲空山幽桂一丛赏古人之明月长松百尺对君子之清风既而花鸟争飞烟霞竞集青山髙而望逺白云深而路遥贵余以道谁能着后五千言赠子以言空有离前四十韵
　　送劼赴太学序　　　　　　前　人
　　今之游太学者多矣咸一切欲速百端进取故夫肤受末学者因利乗便经明行脩者华存实爽至于振骨鲠之风标报贤圣之言懐逺大之举盖有之矣未之见也可以深慕哉且吾家以儒辅仁述作存者八代矣未有不久于其道而求苟出者也故能立经陈训删书定礼扬魁梧之风树清白之业使吾徒子孙有所取也大雅不云无念尔祖易不云干父之蛊书不云【阙】　　　诗不云不如友生四者备矣加之执徳信道笃心则口诵废食忘寝涣然有所成望然有所伏然后可以托教义编人伦彰风声议出处若意不感慨行不卓絶轻进苟动见利忘义虽上一阶履半级何足恃哉终见弃于髙人但自溺于下流矣吾被服家业霑濡庭训切磋琢磨战兢惕励者二十余载矣幸以薄伎获蠲戎役尝耻道未成而受禄恨不得如古君子四十强仕也而房族多孤飦粥不继逼父兄之命覩饥寒之切解巾捧檄扶老防防今既至于斯矣不蚕而衣不耕而食吾何徳以当哉至于竭小人之心申犹子之道饮食衣服晨昏左右庻几乎令汝无反顾忧也行矣自暧游必有方离别咫尺未足耿耿嗟乎不有居者谁展色飬之心不有行者孰就扬名之业笾豆有践菽水尽心盍各赋诗叙离道意云尔
　　饯宇文明序　　　　　　　前　人
　　昔者王烈登山林泉动色嵇康入座左右生光岂非仙表足以感神真姿可以错物况我巨山之凛孤出升华之丽清峙羣公之好善下官之恶俗接霓裳于胜席陪鹤辔于中轩俱抜【阙】　之标各仗専门之气烟霞用足江海情多言泉共秋水同流词锋与夏云争长虽易庭载酒方趋好事之游而肆乐含毫请命升迁之笔同抽藻思共写离恨
　　秋日饯尹大官往京序　　　骆賔王
　　尹大官三冬业【一作悬】畅指兰台而拾青薛六郎四海情深飞桂樽而举白于时兎华东上龙火西流剑影沉沉碎楚莲于秋水金牌照岸秀陶菊于寒隄既切送归之情弥轸穷途之感重以清江带地间吴防于星津白云在天望长安于日路人之情也能不悲哉【集作乎】虽道术相忘叶神交于灵府而风烟悬隔贵申心于翰林请振词锋同【一作用】开笔海人为四韵用慰九秋云尔
　　秋夜送阎五还润州序
　　阎五官言返维桑脩途指金陵之地李六郎交深投漆开筵浮玉斚【集作白玉】之樽于时璧彩澄虚漏轻光于云叶珪隂迥摇碎影于风梧虽桂醑兰缸暂淹留于一夕而青山黄鹤将惆怅于九秋请勒四言俱伸五际
　　秋日饯陆道士陈文林序
　　陆道士将游西辅康【集作通】荘指浮气之闗陈文林言返东吴脩途走落星之蒲于是维舟镜【集作锦】水借兰叶【集作若】以开筵絏骑金隄泛榴花而【集作于】祖道于时赤熛纪节青女司辰霜雁衔芦举賔行而气寒蝉噪栁带凉序以怆【集作含】情加以山接太行耸羊肠而飞盖河通少海疏马颊以开津【集作澜】登髙切送归之情临水感逝川之叹既而嗟别路之难驻惜离樽之易倾虽防邑【集作漆□】筌蹄已忘言于道术而陟【一作渉】阳风雨贵抒情于咏歌各赋一言俱成【集作同为】四韵庻几别后用畅离忧云尔
　　登蓟城西北楼送崔著作入都序
　　陈子昂
　　仆尝倦游伤别久矣况登楼逺国衔酒故人愤胡孽之侵边从王师之出塞元戎按甲方割鲜卑之垒天子赐书且有相君之召而崔侯佩剑即谒承明羣公负戈方絶大漠燕山北望辽海东浮云台与碣馆天殊亭障共衣冠地隔抚剑何道长謡増叹以身许国我则当仁论道匡君子思报主仲冬寒苦幽朔初平苍茫天兵之气防防戍云之色白羽一指可扫丸都赤墀九重行欣防乐【集作伫观献凯】心期我愿斯遂【集作诚必愿斯我遂】君【集有之字】心共有策勳饮至方同廊庙之欢偃霸【后汉作伯集作武】囊弓借尔文儒之首蓟丘故事可以赠言同赋登蓟楼送崔子云尔
　　送著作佐郎崔融等从梁王东征序
　　前　人
　　古者凉风至白露下天子命将帅训甲兵将以外威荒戎内辑中夏时义逺矣自我大君受命百蛮蚁伏匈奴舍蒲桃之宫越裳重翡翠之贡虎符不发象胥攸同实欲髙议云【集作灵】台偃白天下而林胡遗孽蓬乱边甿驱蚊蚋之师怠雷霆之伐乃窃海裔弄燕陲皇帝哀北鄙之人罹其辛螫以东征之义降彼偏禆犹恐威令未孚亭塞仍梗乃谋元帅命佐军得朱邸之天人乃黄阁之元老庙堂授钺凿门申命建梁国之旌旗吟邉庭之箫鼔东向而拜北首【集作道】长驱霓旌【集作蜺旄】羽骑之殷戈翻落日突鬓防轮之勇剑决浮云方且猎火九都穷踏冐顿存肃慎吊姑余徬徨赤山巡御日域以昭我王师袭天讨也嵗七月军出国门天晶无云朔风清海时比部郎中唐奉一考功员外郎李回秀著作佐郎崔融并叅帷幕之賔掌书记之任燕南怅别洛北思欢顿旌节而少留倾朝廷而出饯永昌丞房思衣冠之秀乃帐蕙圃席兰塘环曲榭罗羽觞写中京之望纵亭之赏尔乃投壶习射博奕观兵叩【一作镗】金铙戞瑶琴【集作林】歌易水以慷慨奏闗山以徘徊頽阳半林微隂生【一作出】座思长风以破浪恐白日之蹉跎酒中乐酣防剑起舞则已气横辽碣志扫獯戎抗手何言赋诗以赠








　　文苑英华巻七百十八
　　钦定四库全书
　　文苑英华巻七百十九　　宋　李昉等　编饯送二
　　送麹郎将使黙啜序一首
　　送吉州杜司户审言序一首
　　晖上人房饯齐少府使入京序一首
　　饯陈少府从军序一首
　　送懐州皇甫使君序一首
　　送尹补阙入京序一首
　　三月三日于灞水曲饯豫州杜长史别昆季序一首
　　送裴五司法赴都序一首
　　袁侍御序饯永昌独孤少府序一首
　　邺公园池饯韦侍郎神都留守序一首
　　饯常侍舒公归觐序一首
　　饯宋司马序一首
　　景龙观山亭集送宻县髙賛府序一首
　　送李郎中赴京序一首
　　送李侍御之芳黔中掌选序一首
　　送张补阙归邺序一首
　　送蒋胄曹充陇右营田判官序一首
　　送裴叅军充大税使序一首
　　送遂州纪叅军序一首
　　送康若虚赴任金乡序一首
　　送窦侍御知河西和籴还京序一首
　　送王侍御赴剑南序一首
　　送麹郎将使黙啜序　　　　陈子昂
　　盖问北夷不羁之日久矣天子垂黙穆皇风而狼居革心蚁伏请职嵗一月上将恤戎乃以金革假麹公为司賔卿载驰锦车谕意云幕且欲顿单于之膝受呼韩之朝不逾青春复命紫阙其忠臣烈妇之节感激壮矣朝廷以逺赴【集作赴此】絶国追送郊邱【集作近郊】登熊山望雁塞黄云千里亭臯悠然佥曰赋诗絶句以赠
　　送吉州杜司户审言序　　　前　人
