<!-- { "loadSidebar": true } -->
　　予自云杜取道抵郧襄先一日李本宁太史觞予于甫栢台顾谓予曰子马棰且西西至襄阳襄阳据江汉上游环郡名山往昔名贤之迹往往而在襄阳守王君非子之里人耶子非不足糗粮也非不足屝屦车徒也第乏胜侣之与俱子盍往见冯生见之冯生负奇自喜雅游山水间子其访之襄城之埜予谢而颔之次日辞太史行凡四日至襄阳是为四月晦日乃往诣襄阳守予请以诘旦游习池公遣二骑以从予归僧舍适客有造予通剌知为冯生见之也把臂剧谈如平生驩遂订诘旦习池之约旦日昧爽荆门刘元善过访谈少顷谓予曰先生仆马在门将为习池之游乎仆故人刘伯子侠烈多节槩委蛇习池之阡墓草宿矣今且赍絮酒一酹伯子寻当追随杖屦于池上可乎予曰甚善遂逆见之于道见之复与王汝贤将军期不果汝贤快士也为之惘惘即并马出文昌门南行数百武夹道皆高槐绿阴交暎茅茨隐见便觉洒然再行二里许三径荦埆陂陀上下欵叚行乱石中益■〈敝〉■〈薛〉不前岸渐迫入江江流潆洄如带隔水鹿门南阳诸山依然如昔而贤者不可作矣道傍古冢累累断碣林立不胜悲风白杨之感复行里余沙中片石署曰杜甫故里予下马低佪久之髣髴往迹于残烟断草间核其遗踪旧趾巳茫然不可考为之一嘅复循江行二里地渐高山麓坟起松柏荟欝朱祠翼然为羊叔子祠祠前有亭中树御制穹碑肃皇帝起自潜邸尝经此地亲为撰文谕祭又五里折而西四山环抱若藩屏中隩而旷山皆蜿蜒不生草木一径循山趾入中汇为陂塘受众流菱芡荷芰田田水面亭抗其半予与见之解衣箕坐亭下四面皆高柳掩暎陂水水为缥碧于暑益快少选羽流??斗涧泉沦苦荈供客予辄尽数缶?仓笑谓见之曰此水甘冽固无减中泠惠山也惜烹法不按鸿渐火候耳为之一噱顷元善从刘伯子隧道携刘仲子同勋至同勋以元善往酹其兄墓夙亦庀酒榼至因坐共饮见之笑谓仲子曰伯子有弟豪爽乃尔何必伯子在也出亭循短垣转东拾级入门有堂三楹轩敞爽垲堂前有台广袤二丈许台心为高阳池旧迹池纵丈有只衡亦如之渊渟作蔚蓝色白石齿齿朱鱼千余头出没上下从容可狎池上有亭荫之堂右祀东汉郁习晋习凿齿山简唐杜审言及孙甫郁即习池所自始主人也是为五贤祠祠前有亭颇宏丽楣楯左右皆一时荐绅题咏予不暇读亭外山四垂飞青扑翠暎带远近予亟呼酒偕诸君分曹剧饮稍巳沾醉见之以谓兹亭不能尽领诸山之胜更命移尊户外藉草列坐高柳中柳下洑流自习池出■〈浖虎〉■〈浖虎〉走田塍间岸傍古柳横俯水上如渴猊状予乃箕踞濯足上流拂拂若泛贯月槎亦一快也见之因涧水为浮觞水浅胶杯见之命童子以草泥壅下流水浸溢因駈侍者于上游浮巨觥诸君争从下流攫饮以不得多釂为负于是予与诸君茗艼竟醉矣见之击石歌李供奉晋朝羊公一片石龟头剥落生莓苔清风明月不用一钱买玉山自倒非人推之句向予曰达生哉谪仙人之语也予曰古人寥廓陵谷变迁今之陂池台榭或异于昔乃睪如屼如为山为阜者固非有异于昔也今寓内邱壑若斯类者在所不乏乃独兹山声光列于图牒纪之咏歌至今千载而下骚墨之士过而歔欷兴怀若有不任其情者岂非名贤之迹耶因忆昔人有言曰西望隆中想卧龙之啸东眺白沙思凤雏之声北临樊墟存邓老之高南眷城邑怀羊公之风纵目檀溪念崔徐之友肆睇鱼梁追二德之迹夫芬芳起于椒兰清响生乎琳琅命世作佐者必垂可大之风高尚迈德者必有明胜之事嗟乎嗟乎古今同慨矣巳而暝色入林禽鸟相呼如趣归人遂驱马而去马上各占一诗阅明日予追纪其事 

　　○游武当山记 

