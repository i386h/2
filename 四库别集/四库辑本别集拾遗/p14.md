<!-- { "loadSidebar": true } -->
君讳侗，字成伯，姓陈氏。其先兴化军莆田县人。曾祖某，赠兵部郎中。祖某，官至工部郎中。父某，赠银青光禄大夫。君生十三岁而孤，从其母方夫人鞠于外家，居苏州。危心苦志，能自力学问。方夫人终，养育弟妹，辛苦家事。三十余，始以进士举登第，调河南府福昌县主簿。始至谒府，为人颀长伟厚，眉目广秀，衣冠整严，府吏惊相告曰：「亦有主簿若是其大也。」留守文太师潞公，一见与语，知其奇，厚待之，自尔遂往来门下。及丞相富公，亦爱重其文藻称焉。三年，以令举，为商洛县令。代还，用荐者言，还著作佐郎，知宣州南陵县事。潞公荐君宜在馆阁，召试学士院。而富公守汝州，求用君为从事自辅。必欲致君，请官满而后试，朝廷许之。会富公归执政柄，君即召还。既试，除馆阁校勘，判登闻鼓院，编修宗正司条贯，同知太常礼院，编修枢密院经武要略，兼删定诸房例策。初置二府属官，用人甚重。潞公时为枢密使，荐君充选。改太子中允，检详礼房户房文字。顷之，御史有言事不见从者，其在枢府，疑君梗之，作为非语中君，君不自辩。上亦薄其过，复徙判鼓院御史。后亦知非君意，忆而谢君。改集贤校理，迁太常丞，知礼院，更博士，赐绯衣银鱼，出知湖州。入辞，上问其所欲言。君论：「今祀五岳四渎，附于地祇方丘，不与周礼同，宜异为坛位，具礼仪乐章。」上以为然。始诏礼官讨定，如君言。君至湖数月，徙宣州。君于为政，爱民为先，可以济活人者为其方略，虽骫法，行之不疑。湖人因岁饥，以男女质钱，至有终约身为役者。公为契券，后虽十倍其直自赎，不肯付还。父子隔绝怅恨，吏不为察。有来诉者，君皆许赎之。男女得齿，平民婚娶者甚众。江南转运司欲以聚财媚上，然不能有它智略，徒举籍逋欠，峻期督索，州县 【知】  【如】 指，民不堪其求。君为分别之，曰：「逋负在元丰三年前者，赦书所当除也。」使者不许。付它吏议之，以谓宜如编敕，偿及七分，余乃可免。君请于朝，竟得蠲除，以及一路云。有二女子，父母死，其兄不能自立。家本富厚，未及期月，赀用荡尽。死者不葬，而存者饥饿，泣诉于府。君使按覆其所货鬻，皆在贱价，而构质甚多。录而卖之，既偿其所取，犹赢数十万钱，为之葬埋而嫁二女子。吏民感叹，为君立生祠。迁朝奉郎，还朝，拜少府少监。官制有馆职者，普迁一官以易之，用是改朝散郎，更卫尉少卿。上即位，泛恩迁朝请郎。辽使来吊，君往迎送之。明年，遂使北磨勘，迁朝奉大夫。是岁，元佑元年也。四月，君弟子雍终于知潭州，君求为郡以抚存其家，得知陕府。数月，加直秘阁，知梓州。君复申前请，乃复留陕。吏民闻君不去，莫不忻欢相庆者。夏县令刘霆果健善治县，民有与庭不相中者，此民狡猾喜讼，持吏短长，凌驾州县。会霆徙官，即上书告霆不法事。霆闻之，求得辩直。章下，府吏畏民巧诈翻覆，多欲迁徙，回避其情。君为明辩尽理，霆卒无一事。民坐上书不实，受刑不辞。寡妇诉其子为赘于蜀，三年不归。其妻家豪富，而妇寒饥寄食。君为移书呼其子，十反不至。君以义喻其郡守，守寤，乃械而送之，君将正其罪。母复泣告曰：「幸全度子，得以终老。」君怜而舍之。子亦知悔过，更为孝养云。潼关关出入商旅，吏缘为奸。商人以神事藏乳香一两者，吏论以为犯禁，没其资财且百万，贱价斥卖之，买以自入。君知其然，穷治其狱，党与皆流窜。行道莫不欣悦。君在陕且二年，朝廷既除代，会君疾，三年四月某甲子终，享年六十五。君初娶呼延氏，贤淑有操，与君同隐约，孝事方夫人，育叔妹者也。君在商雒，呼延卒后，以君贵封福昌县君。今夫人刘氏，封崇德县君。君四子，长彦方，国朝邑县主簿。次彦恭，是年进士及第，授郑州司户参军。次彦称、彦廉，皆读书为文，有成立。女四人，长嫁某官林定，次进士呼延发，次某官梁宽，少为吾儿怀州司户参军方山妇。君笃爱宗族而厚于交游，贫穷不能自存者，尤加隐恤。俸钱分割，十去八九。姑女适人而夫死，取而养视之，更配良氏。于人之婚丧不能举者，略皆为办之。《文集》十五卷，藏于家。夫人之丧，将葬卜地。或告曰：「南峰之下有吉穴焉，为浮屠主之。自誓不愿其与人也，有以二百万求一茔者，不得也。」君与子雍往询之。前夕，浮屠梦有贵客二求地以葬，浮屠异之。旦明设榻以待，而二人至。浮屠视其状貌，伟人也，先问曰：「将无求葬地乎？」应曰：「然。」浮屠以地与君，不费一钱。既葬，浮屠告众曰：「吾违誓言，不可复处矣。」拂衣而去。呜乎，其亦异矣。地实某县某乡某里，君葬去之凡若干里。呼延氏祔。某年某月某甲子襄事。铭曰：
再世以文，而官不达。蟠郁渟滀，谓将大发。至君兄弟，亦止于斯。华采足以耀世，利泽为民之思。是谓不朽，奚以多为。阙泉作宫，镵石譔词。铭乎铭乎，信焉弗欺。
 【《永乐大典》卷三千一百四十五「陈」字韵，页十八上引「刘攽彭城集」。(影印本第四十六册)】 
　　徐起墓表
。而不孝子还，为闾里患，暴乱不禁。会起至，阅视簿书，急发吏捕贼，案正伏辜。举郡称其为神。起治处州，州民有兄弟杀其亲者，郡恶其名，纵贼使亡，更易其文书，欲使无
 【《永乐大典》卷二千九百四十九「神」字韵，页二上引「刘攽彭城集」。(影印本第三十七册)】 
　吕陶：《净德集》三十八卷
吕陶，字符钧，号净德。成都(四川)人。宋皇佑中(一○四九——一○五四)进士。历官给事中，改集贤院学士，知陈州。徙河阳、潞州，例夺职。徽宗立，复官知梓州。卒年七十七。《宋史》卷三四六有传。四库馆臣自《永乐大典》辑《净德集》三十八卷。
现存《永乐大典》录：
吕元钧诗 【四条】 　吕元钧集 【一条】 
吕净德先生集 【二十二条】 
以上共二十七条，馆臣漏辑者五条。
　　 芙蓉 
剪取芳条便种成，只从秋后吐繁英。清霜难拒红光减，仰视松筠浪得名。
 【《永乐大典》卷五百四十「蓉」字韵，页十一上引「吕元钧诗」。(影印本第三册)】 
　　再咏芙蓉
一夕西风一度开，不须人力为栽培。化工何事存芽孽，长与炎荒作瘴媒 【(岭外此花尤多，中元后盛开，瘴疠渐作，土俗恶之，目曰瘴媒)。】 
 【《永乐大典》卷五百四十「蓉」字韵，页十一上引「吕元钧诗」。(影印本第三册)】 
　　相台道中
北道风霜老未谙，倦驱羸马亦骖驔。此行谁信游沙漠，心逐晴云万里南。
 【《永乐大典》卷二千六百五「台」字韵，页一下引「吕元钧诗」。(影印本第三十一册)】 
　　雄州村落
家家桑枣尽成林，场圃充盈院落深。九十余年事耕凿，不知金革到如今。
 【《永乐大典》卷三千五百八十一「村」字韵，页二下引「吕元钧诗」。(影印本第五十册)】 
　　和行金堂峡思云顶
山腰路转多临水，峡口天开又见山。疑是庆云曾结盖，故留仙境在人间。
 【《永乐大典》卷一万一千九百五十一「顶」字韵，页七上引「吕元钧集」。(影印本第一百二十册)】 
　刘挚：《忠肃集》二十卷
刘挚，字莘老，东光(河北)人。宋天圣八年(一○三○)生。登嘉佑四年甲科，官礼部侍郎、尚书右仆射。后陷党案，几经贬迁。绍圣四年(一○九七)卒。追赠少师，谥忠肃。《宋史》卷三四○有传。四库馆臣自《永乐大典》辑《忠肃集》二十卷。
现存《永乐大典》录：
刘莘老 【一条】 　刘挚诗 【一条】 　刘挚集 【一条】 　刘忠肃公集 【二十三条】 
《江阴志》引 【一条】 　《声画集》引 【一条】 
以上共二十八条，馆臣漏辑者五条。
　　路作茅斋成有诗次其韵
鬋茅坐东冈，心休境自适。丈室居士家，环堵儒者宅。常令小博山，一种袅余碧。燕雀来贺否，应笑檐牖窄。跬步是清溪，间可就泉石。庭花秋娟娟，窗月夜寂寂。灯火亦可亲，隐几对方册。不为寒辍冬，穷居忌矫激。可大亦可小，人或未知识。戏问广厦人，谁思万里客。
 【《永乐大典》卷二千五百四十「斋」字韵，页七下引「刘忠肃公集」。(影印本第三十册)】 
　　 【三老】 堂故殿中丞王公筑于别墅公自称逸老故太常少卿卿公称拙老兵部郎中士公称野老三老相与会堂上因名
，春三老非隐者，乡里道义人。缔交何绸缪，白首情益亲。进退小或异，归于重其身。逸老田北郊，筑堂北溪上。野拙彼二老，招邀日俱往。幽泉美清泠，平野得遐旷。谓近隔城市，谓远非山林。青岑落尊酒，白云贮衣襟。岁月付清醉，志缊还长吟。颓俗可以敦，偷风为之重。人生苦飘忽，事往真幻梦。但闻三人墓，萧萧木已拱。朅来抚陈 【衣】  【风】 吹我衣。墙边见残，屋角悬斜晖。雍琴感今昔，辽鹤惊是非。世故无足言，徘徊坏墙下。思人爱树木，况此岿然者。子孙固无忘，又将告里社。
 【《永乐大典》卷七千二百三十八「堂」字韵，页十三下引「刘挚诗」。(影印本第七十册)】 
　　石棋局
坚平宜荷明堂柱，方洁当函玉牒书。且拂尘埃伴君坐，一枰相与寄清虚。
 【《永乐大典》卷一万九千七百八十二「局」字韵，页一上引「刘忠肃公集」。(影印本第一百七十八册)】 
　　清明后一日下沙
微风吹 【【脱一字】 】 幸阴晴，笑侧吟鞭十里行。时节早蚕生谷雨，人家新火接清明。衮衣犊鼻均无物，篱鷃云鹏各有情。欲挹浮丘挽春驭，尊罍安得泻东瀛。
 【《永乐大典》卷五千七百七十「沙」字韵，页八下《江阴志》引「刘忠肃公文集」。(影印本第六十册)】 
　　 【玉堂集】 序 【张方平《乐全集拾遗》(《四库珍本丛书初集》本)卷一收本文题作《张文定玉堂集》，缺漏甚多，故辑录于此。】 
