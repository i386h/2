<!-- { "loadSidebar": true } -->
　　查得夷陵兵米初奉派运之时茫然无措亟为夫驴防运之举费尽焦劳周折一时官民惊恐縁不知荆州有夫可雇惟虞稍迟军供也竭力催办甚至衙役为夫儿送妇泣号天恸地毎一州县夫驴络绎数里及至荆州夫头揽运一日用夫数千名立刻可备复为雇夫之议而夫驴空囘徃返月余夫之口粮驴之草料其费不赀且损一驴赔价二两三两不等尽出有司之囊此番之妄费深可惜也初时之张皇深可危也彼荆州夫价之多寡谁复为之琐计耶至二运之时已有成局夫价之低昻欵项咸得而知之抚部院洞烛徃事再四申饬严禁州县私帮而运米之规大定矣煌煌宪令孰敢少违宪台仰体抚部院深意牌仰粮防督运府官出具印领荆库支夫价六钱五分赫赫宪令又孰敢不奉行惟谨兹忽奉宪牌有催州县差役赴荆帮运之行卑职窃有疑焉荆州有夫可雇荆库有饷可领押运有官可委更有防员坐理安用州县差役为也或以雇夫亦需差役该防有粮捕差役两班在府领本年春夏二季工食赴荆伺候尽可役使乂安用州县差役为哉若夫三运六千石之派不知黄梅广济之全免米若干麻城黄安罗田之量免米若干尚未防宪颁确数卑职无凭奉行前三月内该防赴荆督运卑职出具二千六百六十石印领在荆库支饷雇夫运米报明宪台在案迄今数月屡催运米实收未准该防关移难以报宪俟前次印领米数实收移府之日卑职将后次运米印领星夜飞赍决不敢稍有延缓合并叙明兹奉饬催应据实申报伏乞宪鉴
　　移粮防运米乏员牒
　　查得黄州府派运夷米初次运过七千五百石此数原多派五百石防督部院垂怜减运五百石以七千石作实数实裁去浮额之数不在恩免正数之内有本府原详可查复奉抚部院痛切民瘼全免黄梅广济两县量免麻城黄安罗田三县应在七千石内酌免查黄梅原派运米六百四十九石六斗广济原派运米七百三十二石四斗五升两县共米一千三百八十二石五升今派运米六千石是黄梅广济二县全免米内尚少免米三百八十二石五升也奉粮宪檄开量免麻城黄安罗田运米诚仰体抚部院如伤之仁怜念黄属邑疾苦之德也再查奉藩宪檄行酌议量免麻城黄安罗田三县运米本府遵依议免麻城三百六石应运米三百六石免黄安二百九十三石六斗四升应运米一百四十六石八斗免罗田一百八十三石七斗五升应运米一百八十三石七斗五升共该免米七百八十三石三斗九升今派运米六千石是麻城三县有抚部院恩批量免之名而未沾石斗升合之惠且于粮宪檄开除量免麻城黄安罗田运米之行不合至于黄梅广济两县二次夷米已经全免复经催运实为苦累贵防曽言免文在后催运在先第三次运时可以抵兑此本府通盘打算有二千六百六十九石零之印领也叠准贵防移文止称运米六千石并不详及黄梅广济之全免若干麻城黄安罗田之量免若干实在清算何得尚有六千之数或以本府议免麻城黄安罗田之米为太多亦无虚负抚部院宪恩石斗升合之不免也且细绎粮宪檄文并无不量免麻城黄安罗田运米之行贵防催檄如雨坚执六千石之见恐黄梅广济之米未经全免麻城黄安罗田之米未经量免日后讼兴以为违悖抚部院粮宪之批示牌文谁任其咎虽贵防为急公起见亟思奋志于功名然为上为德为下为民亦当披肝胆向上宪激切陈之凡事必实落有据自可奉行无碍再贵防在荆一月有余荆库之饷银现贮毎米一石夫价六钱五分不知目今已运米若干果否已获实收何谆谆然止虑二千零之外尚有未送之印领也果将前印领内米数运完祈蚤颁实收星夜再送印领决不迟悮贵防急公立业之美意若夫委官当时移送立催起程又经移明贵防申报抚部院藩粮二宪在案因前又派夫五百名赴荆搬运军器需委的员而黄属之员势若晨星本府经厯张徙溟移送贵防照磨李德解米武昌而本府乏员矣黄冈典史周锦移送贵防团风河泊所唐学増阳逻巡检夏应陞奉上调委团风巡检汪源感噎疾卧牀止留署县丞唐绍先候解运夫而黄冈乏员矣蕲水典史施凤翔移送贵防巴河巡检张一经兰溪巡检金华国奉上调委止留县丞王霖候解运夫而蕲水乏员矣广济武六巡检潘应选奉上调委双城驿丞王驎在荆未归止留典史汤铭候解运夫而广济乏员矣麻城巡检孙承祐龚熈俱奉上调委止留典史杨蕙芳候解运夫而麻城乏员矣黄安巡检金之彪移送贵防双城巡检李永润久调军前止留典史陈铨候解运夫而黄安乏员矣蕲州吏目郑淑声奉各宪饬知留任巡缉大同巡检陈祥瑞奉上调委茅山巡检刘源深奉上饬知丁忧不许委用止留州判吴日性候解运夫而蕲州乏员矣黄陂典史李文熛申报抱病止留县丞冯时奉候解运夫而黄陂乏员矣罗田在万山之中巡检一员不敢离任止留典史陆锡绶候解运夫而罗田乏员矣黄梅兵马接踵差使络绎尚请委员协济又非可以他邑较也惟本府似为赘疣藩宪又以贵防捕务相责正在议复若各州县征比钱粮无擅离汛地之例时势至此捉襟露肘将何术以应之审时度势以挥霍有余之才应束手无策之事万恳贵防一力支持先将前次印领内米数刻期运完则后来之印领星电飞赍可无烦虑矣合行牒覆
　　申抚院变通夷运法详
　　查得三运夷米一案前防粮宪详请知府出具印领粮防在荆库支银募运与州县无相干渉似视运事太易檄文到府卑职早已料此运之必致迟悮揭叅之万难幸免矣当本府王通判赴荆之时卑职曽谆谆面嘱如有苦难亟申请上宪裁夺无如该防仰怵威严钳舌不敢申诉止向卑职哓哓不休今粮宪已开揭叅究矣卑职不得不详悉陈之粮宪之初详诚为美谈但未细审出具印领者责在知府荆库领银者责在粮防而雇募承运较工价之多寡争锱铢之末利肯运与不肯运其权又在夫也即荆州本地之官亦不能强不肯运之夫而督之使前况黄州隔属之官岂能强荆州不肯运之夫而押之速运乎此迟悮运米之由实势之所必至而亦事之无可如何者也至于揭叅一事在卑职尚邀爱惜州县之虚名即加斧钺之诛怡然受之而不辞最可怜者以一无米而炊之粮官自春徂秋夫不肯运价不能増束手待毙其忧惧愁苦不知何似一旦揭叅罹罪实实寃枉此该防之不敢陈情而卑职不忍不代诉者也毎石夫价六钱五分已为定例况当国用告匮司农仰屋之时裁扣加増无非为军需不足起见夫价谁复敢言然当计穷力诎之日又不能不通融于其间也粮宪檄行照武汉事例武汉岂有神输鬼运之术亦不过行州县协运之一法耳时势至无可奈何万不能不待济于州县否则卑职受叅粮官累死毫无补于夷运伏乞宪裁俯允照武汉之例州县协运则运米虽迟而告竣亦易失之东隅者尚可收功桑榆也若止责成粮官终必悮事卑职虽具印领亦难逃迟悮军需之咎惟有席藁待罪而已兹准该防据荆州夫头申瑞等为赏电民情始末恳着本属雇运以免违悮事阅其情词寔乃夫不肯运价不能増之确据而粮宪檄行仍着本属雇运之语亦无非州县协运之法合据寔详请綂乞宪鉴批示以便遵行
　　上偏院韩抚台用兵事宜
　　台旌抵石头口卑职祗诚晋谒伏承温谕并令条陈长沙事宜卑职某山右书生不谙军旅辱承清问不自度量谨以素所闻见审酌时势披沥肝胆冒昧上陈一用兵之道以审酌时势为第一要务今日西南交讧各处时势不同封疆大臣荷
　　朝廷恢复之责须揣度用兵之利害何在主张先定而后指挥可以如意务期胜敌尤先期我之不为敌胜目前
　　王旅深入长沙逆贼坚壁清野彼必料自江右达湖南山路﨑岖运粮艰难欲以坐困我师求战不得求攻不克进退惟谷此淮阴之屈服左车诸葛之六出祁山正此故也目前宪台奉
　　命綂兵长沙兼理粮饷蒿目运馈之不继诚识时势之要务合当
　　题明长沙未复州县负固总有饷银采买无地势不能不问之江右督抚运粮有责成军中无庚癸之虑庶得以抒展谋虑渐次布置矣
　　一运粮重务虽责成于江右而江右之山路与岳州之水路不同且江右人心涣散再加以运米之苦倘奉行不善益深益热祸不可测况江右运米之处正我兵出入之门戸转输之法不可不早定也审酌形势或五六十里择坚固城垣为屯粮之所如无城垣创立土堡积贮粮米拨兵防守逓相转运可无长途之累
　　题定粮道粮防督运将官领兵防送不惟馈运相踵亦且声援相接正合兵家步步为营之法矣
　　一资粮于敌非久逺之计诚如宪虑但目前长沙居民为逆贼赶逐扶老携幼势不能逺去必与附近郊圻百姓避兵山谷朝不保夕且遍地禾苗正值收割之时罔不挥泪痛哭亟宜遍传示谕俾民收割即发饷银现买以百姓已失之禾获意外之价人不悦服未之有也第恐大兵蹂躏已久民不相信疑畏不前幸马臬宪随征当日衙役料避居长沙不逺倘招致一二人开诚布赤确示以不忍相欺之实意若得一二戸向田收割则闻风接踵塞满南亩即逆贼亦不能强为之制矣较诸葛祁山割麦之策似高一着不惟兵饷可足借以少纾江右馈运之劳且收拾人心平复湖南之一大机括也一湖南自用兵以来长沙之民与江右之民徃来未尝断絶先施恩于江右则仁风必及于湖南可动南方向化之心再访连界居民亲眷厚加赏赐俾彼此援引则叩谒辕门者自不乏人且湖南最苦谷贱如有积粟之家重价采买而沿路城垣土堡所贮之米可备而不用或有投见贫民不能糊口者安插江右勿俾失所以牵系万姓思慕之意此平复湖南之所以渐及也
　　一逆贼坚守长沙既料我兵乏食又料我兵不能渡江则湘潭一带决无重贼防守然我得长沙人心自有渡江竒策当年元兵受困于扬子江中扣船献计者尽出人意计之外天下事何可量也湘潭山陜客商最多久滞思归选本地豪侠仗义宻谕多给防身牌票彼客商必募船私渡叩见之后思保资本归家不惟湘潭各处人心摇动而我兵亦可借彼船以渡江矣此出其不意攻其无备之一法也
　　一湖南官员身陷贼地父母妻子多在北方谁不望云欷嘘且
　　皇恩浩大竟未诛求妻孥虽有风闻终是魂梦惊疑须查缙绅开出籍贯移咨各省督抚行文本籍俾家人寄平安书信必有乘间来归者纵贼境盘诘不能脱身亦可扰乱彼地人心至于天时地利人和前贤言之甚悉无容赘陈勿肆杀掠固平定之首重勿分满汉尤战取之宻虑书生一得之见未知有合时宜否伏祈宪鉴
　　任黄州时湖广张抚台来札【计八道】
　　积劳之后慎勿过于鞅掌以致欲速反迟也接来翰殊为念切幸善为调摄以慰不佞惓惓麻城一案备述贤劳已缮疏具题矣
　　募兵事属难行因兵主王
