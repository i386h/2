<!-- { "loadSidebar": true } -->
　　太古之气锺长白山鸿沦幽纷为圣为贤蕴蕴隆隆储为皇风权舆帝坟自我圣朝始制文字以代刻木之政伏羲氏所以造书契立人极也厥亦惟我世祖肇基王迹太祖太宗肃将天威燮伐辽宋用集大命于厥躬轩辕氏所以开帝图也天降时雨山川出云天佑大邦是生贤佐故其人物沉勇刚决光明魁杰勘功帝籍图形麟阁者不可胜纪其在熙宗时则有若辽王以至公定册周公所以相成王也其在世宗　章宗时则有若淄王正色立朝有霍光拥昭立宣之功焉忠义自将代不乏人谁其继之则我广平郡王其人矣贞佑二年王以都元帅行省事于中都左丞掾多副之委以军事王镇以德量总大纲而已既而援兵不至粮运既竭慨然约彖多以同死社稷而彖多有异议窃欲委城而南王面责之愧汗浃背经厯官完颜师姑左丞腹心也数其罪立斩之即起谒家庙召左右司郎中赵思文曰事势至此吾何面目以见主上惟有一死以报社稷授知管差除师安石遗奏一通归达朝廷遂与左右引饮神色自若顷之饮药而死呜呼临大节而不可夺不济则继之以死古之所谓大臣者欤王讳承晖字维明其先出自景祖之裔祖郓王 【八合八】 父郑家从海陵南征死之王性纯一既长志在行其所学世宗朝任近侍局直长谏幸老■〈广外枼内〉猎非其地已而果然上悔之章宗朝迁近侍局使隆庆宫妹夫吾也蓝得罪天朝上夜召之时宫门已闭王不受诏上嘉纳之兴陵复土幄次还常寝王奏宫■〈女监〉可出则出之以远嫌葢意有所在也其因事证救类如此知大兴府时阉人李新喜有宠借府之声妓王却之京师大猾争稻田不直系狱走赂宣徽使李仁惠以书营救即杖杀之卫绍王时驸马都尉谋烈与其父南平干预朝权大为奸利王面质其罪其守正不挠又如此故尝试论之孔子称有杀身以成仁无求生以害仁夫所谓仁者岂特立言践行循循醕谨而已哉必将有至诚恻怛忧国之心遇不可必行其志而己也夫以仲由之果不免为具臣周勃之忠不过为忠臣若汉之汲黯萧望之杨震李固杜乔唐之狄仁杰颜真卿段秀实招之不来麾之不去生以理全死与义合国存与存国亡与亡斯可谓社稷之臣矣初王留守北京某时为运幕熟王之为人以自托肺腑之亲以刘向抑王氏为忠以李世绩谀武氏为不忠又师司马光而友苏轼喜左靥张万公张暐与之相友善醉则酣歌伊吕两襄公词其志为何如决非偶然者故独着其大节而系之以铭将以志不朽非予言之重也铭曰 
　　维长白山肇发金源他山遥尊精灵气奔如彼枝叶附其本根其胤维何郓王之孙惟王广平奕世载德父殁王事勋在王室帝曰俞哉缵戎世职敢有不恪以玷前烈自始之学勇于必行刚而无欲公则生明莅官事君惟敬与诚力竭股肱加以忠贞不畏强御好是正直力抗黄门面斥贵戚平昔喜怒不形于色一旦遇患乃见大节翠华南渡留镇京城势穷力蹙义重身轻谈笑而绝如唐真卿王虽云亡凛凛犹生一时之酷万世之荣惟帝念功命秩是旌配食彝鼎颜段齐声凡百有位视予此铭 

　　○祁忠毅公传 

　　公讳宰字彦辅江淮人宋季以医术补官王师破汴得之后隶太医海陵朝续迁通奉大夫太医使自以数被恩遇欲自効会后宫有疾召宰诊视既入见即上言谏南伐其略言国朝之初祖宗以有道伐无道曾不十年荡辽戡宋当此之时上有武元文烈英武之君下有崇翰崇雄威谋之臣然犹不能混一区宇举江淮巴蜀之地以遗宋人况今谋臣猛将异于曩时且宋人无罪师出无名加以大起徭役首营中都民已罢困兴功未几复建南京膳治甲兵调发军旅赋役烦重民人嗟怨此人事不修也闲者昼星见于牛斗荧惑伏于翼轸已岁自刑害气在扬州太白未出进兵者败此天时不顺也舟师水涸舳舻不继而江湖岛渚之间吾虽有士马之众恐无所施是地利不便也言甚激切海陵怒命戮之于市籍其家产天下哀之强兵以逞诛戮谏臣固天所以开圣人也越明年世宗即位于辽东四年诏赠公资德复其田产泰和初诏定大臣谥尚书省掾李秉钧上言事有宜缓而急若轻而重者名教是也伏见故赠资德祁宰以忠言被诛至今天下慕义之士尽伤厥心是以世宗即位首赠之以官陛下仍录用其子甚大惠也虽武王封比干之墓孔子誉夷齐之仁何以异此而有司拘文以职非三品不在议谥之列臣窃疑之若职至三品方得请谥当时居高官食厚禄者不为无人皆畏罪淟涊曾不敢申一喙画一策以为社稷计卒使立名死节之士顾出于医卜之流亦少愧矣臣以谓非常之人当以非常之礼待之乞诏有司特赐谥以旌其忠斯亦助名教之一端也制曰可下太常谥曰忠毅医师之职视疾疢谨药石以决死生可也至于谏诤辅拂不济则继之以死此公卿大臣之所难能而公以一身易天下之患功虽不成亦志士仁人之用心噫非烈丈夫畴克臻此赞曰 
　　孔子称有杀身以成仁如公者可谓近之矣方海陵猜虐自用忍戕其母何爱于公而公区区纳忠以下劘上卒饵虎口身虽殁而名不朽谥曰忠毅不亦宜乎 

　　闲闲老人滏水文集卷第十二 

　　●闲闲老人滏水文集卷第十三 

　　记 

　　◆记 

　　适安堂记 
　　寓乐亭记 
　　磁州石桥记 
　　学道斋记 
　　种德堂记 
　　涌云楼记 
　　遂初园记 
　　双溪记 
　　宝墨堂记 
　　希夷先生祠堂记 
　　叶县学记 
　　商水县学记 
　　裕州学记 

　　○适安堂记 

　　许昌任君子山作草堂于私第牓之曰适安客过而问所以名堂之意曰子将无适而不安乎抑适意而安之乎子山曰今夫水适则流火适则燥鱼鸟之适则翔泳草木之适则条达腰适则忘带足适则忘履今吾名不隶于仕版身不涉于行伍足不迹于是非之场口不涉于是非之境未酉而寝过卯而起每兴极意会则登临山水啸咏风月翫泉石悦松竹手执周易一卷与佛老养性之书数册以适吾性而已吾安焉子以为何如客曰先生之为适则一其所以为适则异子以稽康之适于锻阮籍之适于酒与夫圣贤之适于道有以异乎苟以适性为事则斥鷃无羡于天池之乐桀跖无羡于颜冉之德其于适性一也而静躁殊途善恶异趣此向郭之失晋宋之流所以荡而忘返者也且夫礼以检情乐以导和人之胜不仁义之胜不义皆非以适性为事苟以采山钓水为适则忘其君声色嗜欲为适则忘其亲忘亲则不仁忘君则不义不仁不义子安之乎而且奚适哉子山曰请无以形适而以心适其可乎客曰心迹一也自心迹之判于是有清狂有白痴皆名教之罪人而非君子之正也记曰君子素其位而行不愿乎其外素富贵行乎富贵素贫贱行乎贫贱素患难行乎患难君子无入而不自得焉古之君子不以外伤内视贫富贵贱死生祸福皆外物也随所遇而安之无私焉譬之水升之则为雨露霜雪下之则为江河井泉激之斯为波潴之斯为渊千变万化因物以赋形及其至也推而放诸东海而准推而放诸南西北海而准故君子有取焉斯不亦无适而不安乎子山曰是吾心也请归而刊之石客为谁滏阳赵某也 

　　○寓乐亭记 

　　河朔之地沃野千里盘盘一都会大行西来大体如一身苏门奠其首隆虑据其脊雷首披其胸土门开其腹恒山枕其足注以横漳堑以滹沱锺以大陆其山川风气雄深郁律故其人物魁杰秀异有平原之遗风廉蔺之英骨下逮宋广平魏文贞皆河朔人传曰三晋多奇士其土风之然乎宁晋实赵郡之附庸而吾真定王君敏之栖棘于此越明年政成乃即城以为亭因隍以为池引洨水其中植以荷莲以为士民游观之地吾友邑令吴微公妙伻来以记请某曰今夫樵者乐于山渔者乐于水与夫其静如山其动如川此智仁者之所乐也其所乐同其所以寓者或异尝试与子登兹亭以四望其亦有得乎无得乎将为仁者静乎抑为智者动乎其动静交相养乎其亦动静兼忘乎不移一席之地而寓妙意于数百里之外皆兹亭之所助也若夫南驰巨鹿则主父之所困沙丘也北走恒山则简子之所得宝符也西挹井陉则韩信之所破赵壁也东接冀部则光武之所趋信都也自今观之葢世气尽化为灰尘忽焉如飞鸟之过空葢将访其遗迹但见孤城断址烟云草树而已方其寓世而不知其寓也沈酣于醉梦之场而驰骛于功名之会至于苶然疲溘然尽其亦知有不苶不尽者乎虽然物与我相为无穷而人之生有限山川如旧而四时之风月常新此吾人之所乐也既以寓吾乐且以名其亭 

　　○磁州石桥记 

　　北趋天都南走梁宋西通秦晋之郊东驰海岱之会磁为一要冲滏水西来距城四十里而近又五里东合于漳方春秋霖潦砯崖而下漳水汹怒则激流而上汇于观鱼亭下者三丈有奇吞长堤灭两涘平时有梁而舆有舟而方岁刓时复波荡水潏居者病绎骚行者叹滞留我惟识觉公和尚戚之乃代木以石易脆以坚踵洨水之制而梁之临终以命其徒善仙俾鸠厥功仙日而不笠毳而不褐风经雨营垂四十年仅克有成凡用石若工以亿计观其缔构隆崇砻嵌致密如山斯屹如月斯彀力拔地勍势与空鬬忽兮无楹何其壮也广容两轨高以十丈旁凿二空以泄水怒下洞九泉以镇地脉垩以白灰制以铁键标以华柱护以崇栏物鬼兽怪蹲伏腾掷变态百出屹若飞动嘘可骇也每夕阳西下大行千里明月东出二川合流徘徊近郊则铜雀之台西陵之树齐高石赵之所睥睨信陵平原之所驰逐山川兴废森乎目中信天下之雄胜而燕南之伟观也噫自有天地便有此川黄轩以来载祀亿千天秘神造弗度弗涓而是桥也葢经始于世宗龙飞辽东之初而断手于圣上凤集鼓山之年岂前修弗逮将俟昭代而启人谋哉非圣人先天格灵昭太平之应大雄遗身及物弘利涉之缘其何以臻兹仆忝乡梓逖聆颂声敢铭金石用昭厥成铭之曰 
　　于绎工妙天造地设窅神功兮杈插骈比楞平嵌鬬傶穹崇兮超崖截壑蹑赵跨卫亘长虹兮憧憧往来天下有道津梁通兮持斧衣绣褰帏凭轼观民风兮舆琛辇币鸟宿衡山入会同兮耽耽鳌负水涸石泐兹无穷兮 

　　○学道斋记 

　　余七岁知读书十有七举进士二十有七与吾姬伯正父同登大定二十五年进士第厥后余调安塞主簿迁邯郸唐山令是时年少气锐急簿书称宾客舞智以自私攘名以自尊葢无非为利之学使其干没不已将遂君子之弃而小人之归矣而吾伯正父心平气和以拊循其下养孤兄弟之子如其所生年四十余丧其配遂不复娶若将终身焉及任监察御史危言谠议滨死而不顾是其果有大过人者泰和二年春相会于京师亲其状义而不朋穷其心淡然而无所求察其私葢耻一物之不得其职是岂真有道者耶他日余问道于伯正父伯正父曰余何知道余但日食二升米终岁制一缊袍日旦入局了吾职不敢欺宾客庆吊之外课子孙读书而已余何知道在他人乃寻常日用事而伯正父行之乃有超然不可及者何哉吾侪小人于日用事外所为营营矻矻计较于得失毁誉之闲不过为身及妻子计而已而人情之所甚好者伯正父无之酒色人所甚好也正伯父无之绮绣珠玉玩好之物伯正父无之怒气之待人恃才以陵物伯正父无之非有道者能之乎或者不之信曰今之学者不如是且伯正父所学者何道也余笑谢曰子去矣有道人梵志者翻着韈尝曰乍可刺你眼不可隐我脚君当诣彼问之 

　　○种德堂记 

