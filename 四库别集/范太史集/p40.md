<!-- { "loadSidebar": true } -->
　　玉津园使大辽贺坤成节人使射弓例物口宣
　　卿等圭璋修聘既已展仪弓矢延賔亦将观德宜有珍华之锡用旌审固之能今差入内内侍省内侍殿头王端赐卿等弓箭例物兼差殿前副都指挥使武康军节度使刘昌祚伴射想宜知悉
　　赐泰宁军节度观察留后李珣以下罢散坤成节道塲香酒果口宣
　　卿等共修法供仰祝寿祺以迄告成无防嘉善特伸宠赉用示眷私今差内侍省内侍殿头王道赐卿等香酒果想宜知悉
　　赐马步军都指挥使以下罢散坤成节道塲香酒果口宣
　　卿等帅乘协恭人天修供祝南山之永寿集西竺之胜因乃眷忠勤爰加庆赐今差内侍省内侍黄门王备赐卿等香酒果想宜知悉
　　赐皇伯祖彰化军节度使判大宗正事宗晟以下罢散坤成节道塲香酒果口宣
　　卿等惟予懿亲与国同体修等慈之妙供祝难老于诞辰嘉此告成均其庆赐今差内侍省内侍髙品陈温之赐卿等香酒果想宜知悉
　　赐知太原府韩缜进奉坤成节金酒器并马诏
　　览所进奉坤成节金酒器一副马六匹事具悉载诞纪辰于蕃致贡心驰魏阙礼奉寿觞器陈三品之金马备六闲之骏眷言诚悃良用叹嘉
　　赐外任臣寮进奉坤成节功德疏勅书
　　省所进奉坤成节功德疏一轴银轴头事具悉诞弥纪节遐迩献诚眷惟臣工心在王室集人天之德善祝海岳之寿祺载省忠勤良深嘉叹
　　赐外任文武臣寮进奉坤成节马勅书
　　览所进奉坤成节马一匹事具悉载诞纪辰眷多方之来庆右牵修贡充上乘以思臧言念恪勤不防嘉叹赐五台山十寺僧正省奇等奬谕勅书
　　勅五台山十寺僧正省奇等览所进奉坤成节功德疏等事具悉节纪诞弥庆均漙率眷名山之寳刹祝万寿于华封言念精勤不防嘉叹今赐省奇等紫僧衣一对绢二十疋故兹奨谕想宜知悉
　　后苑华景亭开啓祈晴道塲斋文【二十八日】
　　伏以孟秋之月苦雨数来农失丰登民兴咨怨仰凭觉力祗建清塲庶竭精诚遄防嘉应时旸来若年谷顺成赐徐王罢散坤成节道塲香酒果口宣
　　卿亲贤莫二忠孝实兼祝万寿于慈闱集百祥于法防特加颁赉以答精勤今差内侍省内侍髙班黄昪赐卿香酒果想宜知悉






　　范太史集巻二十九
　　钦定四库全书
　　范太史集巻三十　　　　宋　范祖禹　撰翰林词草
　　班荆馆赐大辽贺坤成节人使回程御筵口宣
　　卿等使华复命郊馆留行临遣近臣特伸饮饯勿辞既醉用副眷懐今差内侍省内西头供奉官董温之赐卿等御筵想宜知悉
　　班荆馆赐大辽贺坤成节人使回程酒果口宣
　　卿等徒驭旋归山川悠缅抗旃首路柅辖颁恩加锡芳甘式昭勤厚今差内侍省内侍殿头王祺赐卿等酒果想宜知悉
　　相州赐大辽贺坤成节人使回程御筵口宣
　　卿等寿辰展庆瑞节言归聊息驾于近藩因肆筵于华馆式颁燕衎益示恩荣今差内侍省内侍殿头梁敦赐卿等御筵想宜知悉
　　赐资政殿学士守吏部尚书胡宗愈乞知扬州不允诏
　　卿昔在先朝素推骾直廼者辅政未几恳请守藩西蜀宣布流闻甚美以卿旧德宜在朝廷入长天官民望攸属夫贤人进退系国重轻而以私恤遽求外补春秋之义不以家事辞王事姑安厥位以副眷懐所请宜不允赐观文殿大学士集禧观使苏颂乞致仕不许诏
　　祖宗以来贵德尚齿鼎槐之老莫不眷留班于大廷表仪百辟卿向由省辖进涖宰司深执劳谦恳求去位置使祠馆勉徇雅懐巳退处于丘园尚何殊于田里矧卿筋力克壮聪明不衰中外所瞻足以重国体兹至意无或费辞所请宜不许
　　不允诏
　　古者三公在朝三老在学或坐而论道或就而咨谋身虽佚休不离王室降及后世则异于斯以蝉蜕轩冕为髙以屣遗禄位为洁卿多识前世之载雅意本朝之隆君臣之交礼义相与乞身之请姑务少安所请宜不允赐龙图阁学士知瀛州曽布乞扬州不允诏
　　卿昔在先朝服休侍从宣力中外靡惮勤劳南临长沙实济师役西控青海以威羌戎眷言老成付以北道疆场无事使传相望缓帯雅歌足以绥靖忽揽封奏欲求便藩尚当勉留以副寄委所请宜不允
　　赐宰相吕大防上劄子乞罢不允诏
　　省所劄子奏重任乆次今兹谴戒所加殆縁臣致伏望独罢事具悉朕恭闻仁宗皇帝因读前史尝谕侍臣汉以灾异策免三公莫若罪已以答天眚皇祖有训禹汤格言朕承宗祧敢不只服卿位上宰歴年于兹乃以谴戒之来独祈罢免移过于下非予所闻勉思消复之宜毋重朕之不德所请宜不允
　　赐宰相吕大防等为雨水乞降黜不允诏
　　省所劄子奏伏见雨水过常害及民物皆由充位无补致此灾谴伏望特赐降黜事具悉常雨为灾厯时不已虽竭精祷未防神休隂阳失和众庶被害侧席思咎殆天儆予实頼左右辅臣交修不逮卿等躬任燮理志同忧劳虽引责抗章义深恳恻而遽请避位予何倚毗惟先格王饬已正事不闻归罪股肱大臣当体至懐共图救政所请宜不允
　　赐苏颂第二表乞致仕不许诏
　　昔卫武耋老犹闻箴儆之言方叔壮猷实繄显允之德卿巳谦避宰席退领祠宫以时造朝精力未艾黄髪在位重于典刑虽嘉知止之风且异尚贤之意勉绥厥服以副眷懐所请宜不许
　　不允诏
　　辅弼之任体貌所隆进退之宜轻重攸系卿亮采三事施勤四方图任旧人乆劳于共政賔礼故老尚頼于咨谋而累抗封章愿还印绂于卿为美非朕所安所请宜不允
　　赐资政殿学士许将免知扬州乞便乡一郡不许诏
　　卿自仁皇之末首冠多士宣力中外服在近僚向觧机务出分边寄及此归戍改藩东南而累抗奏封恳祈乡郡过家上冢虽懐桑梓之至情忧国防私宜体朝廷之重委往即乃治无或故辞所请宜不许
　　不允诏
　　昔申伯于蕃用宁周室贡禹懐土终老汉廷盖邦家唯欲得贤则人臣岂可自便卿入位丞辖出总戎麾身虽侯方心在王室而近辞淮海逺请瓯闽求之故常未有此比只服成命以副眷懐所请宜不允
　　赐皇叔徐王辞免乘檐子至下马处不允诏
　　省所劄子奏许乘檐子至下马处伏望特赐免罢事具悉叔父秉德位冠宗藩入侍慈闱宜有优礼惟予冲人方以孝爱顺天下其敢弗钦肩舆造朝矧有故事深执谦退当体眷懐所请宜不允
　　大相国寺大殿上开啓谢晴道塲斋文【八月】
　　伏以常雨为沴下民其咨只竭精诚仰祈妙觉天地敛气山川收云清风时兴白日显照爰修法防庶答慈恩
　　上清储祥宫开啓谢晴道塲青词
　　伏以常雨为灾厯时不已肃将诚恳仰叩清虚隂沴廓消离明廻照顾惟南亩尚有西成只案真科用昭灵贶
　　又朱表
　　廼以霖雨害及下民夙夜不宁永思愆咎輙沥诚恳仰吁穹旻惟神降休时旸协应顾兹寡昧曷动髙明只建清塲上答鸿施
　　故赠开府仪同三司驸马都尉李玮堂祭文【十五日】
　　惟灵章懿近属仁祖副车王姬筑馆蚤膺选尚宠荣福禄累纪于兹旌节在门以侯就第奄终寿考深用防伤特设奠筵庶昭恩礼尚飨
　　又下事祭文
　　惟灵外戚藩侯奉车帝壻四朝宠遇遂拥节旄康宁考终奄及襄事褒赠之典视秩三公侑以奠觞慰兹幽穸尚飨
　　又举灵前一夕祭文
　　惟灵位为戚藩居列主第富贵寿考哀荣始终讣音初闻趣驾临奠葬期奄至遣使防防既啓菆涂将及祖载侑以肴醴慰兹营魂尚飨
　　太庙逐室各津漏及滴湿神帐奏告僖祖皇帝等祝文
　　伏以寝庙有严威神所宅歳时既乆风雨寖隳攸司庀工揆日只事敢不防告用昭孝诚尚飨
　　赐资政殿学士新除守户部尚书李清臣茶药口宣
　　卿夙賛钧衡久临蕃屏已趋召节入长地官行渉暑涂宜绥福履特加问赉当体眷懐今差入内内侍省内东头供奉官徐湜赐卿茶药兼传宣抚问想宜知悉内外神庙开啓消灾祈福道塲祝文【二十三日】
　　伏以崇庆至仁溥天共戴勤劳成疚治疗未平遍欵灵祠仰祈休应所冀祓除灾疾降集福祥永庇羣生益隆万寿尚飨
　　五岳开啓消灾祈福道塲青词
　　伏以天祚有德神享至诚太皇太后保佑眇躬焦劳庶政偶婴疢疾未底和平是以夙夜靡遑斋明厯祷惟神望于秩典庇此生民其克相于慈闱永绥安于寿祉太皇太后服药消灾祈福金箓道塲青词
　　臣夙以眇躬嗣膺大统实頼太皇太后保育冲菲扶持囏危厯年于兹其德惟一至静能乆大公无私天地之所鉴知华夷之所爱戴焦劳遘疾治疗未平臣氷渊战兢夙夜忧栗是用载涓秘殿申敕辅臣案金箓之真科祈琁穹之寳命伏冀三清教父众圣天宗敷佑宋邦介福文母勿药有喜获济于屯灾无疆惟休永绥于寿祉
　　又朱表
　　上帝景命既申钖于宋邦冲人眇躬实仰頼于文母自总临于庶政惟思济于羣生无毫发之私神天所鉴有恻怛之爱亿兆归心久积忧勤属婴疢疾臣夕惕惟厉啓处不遑是用请命皇穹呼穷元父仰惟福善助顺棐忱益谦拯其囏厄之虞降以康宁之吉
　　太皇太后服药奏告天地宗庙社稷祝文
　　伏以太皇太后拥佑眇躬敉宁方夏勤劳遘疾治疗未瘳心之忧危靡所底告谨择良日请命大神伏惟昭鉴精衷曲垂灵贶庶有感格以速和平尚飨【皇地只云请命大只　宗庙云请命宗祊社稷云请命于神】
　　故赠永嘉郡夫人王氏堂祭文【二十八日】
　　惟灵服在内庭奉循法度祗勤夙夜靡有愆违遽殒厥身乃加追命将殡之夕送以奠觞尚飨
　　又坟所祭文
　　惟灵序职宫闱其仪令淑生有礼秩没有恩荣遣奠菆涂致我诚恻尚飨
　　延福宫穆清殿开啓上祝太皇太后消灾集福道塲朱表【九月】
　　上神孚佑降监孔昭洪造何言至诚必应顾惟眇质获奉丕基仰繄崇庆之仁大庇羣生之命偶乖和豫实自勤劳是以惕厉薰心斋明涤虑告防净宇荐信穹旻延集福祥祓除谴咎所冀勿药有喜遄底康宁无疆惟休永膺寿考
　　赐诸道州府告谕敕书
　　敕真定府官吏军员将校僧道百姓等上天降灾九月三日大行太皇太后奄弃四海道扬遗命顾念眇躬摧毁荒迷未知所济咨尔有众务安厥常以副朕哀谕之意故兹告谕想宜知悉
　　崇庆宫开啓大行太皇太后初七水陆道塲斋文【八日】
　　伏以功被寰区登真不返法周沙界应供无边式陈哀荐之诚大啓等慈之防冀慿妙界仰奉灵防
　　皇帝为大行太皇太后成服祭告祝文
　　昊天降凶四海防妣攀号防极至痛无文初被缞麻式陈哀荐以今日成服不敢不告尚飨
　　赐文武百僚请听政第一表不允批答【九日】
　　旻天降祸大行太皇太后奄弃万方朕以眇末之身嬛嬛在疚充穷永慕未知攸为而公卿大夫遽以听事为请夫三年之丧方处苫庐未易缞服乃欲临便坐见羣臣其可得乎所请宜不允
　　赐文武百僚第三表请听政不允批答【十二日】
　　朕遭家不造早失先帝实頼太皇太后保佑眇躬勤劳囏难于兹九载大德未报奄及升遐悼心失图衔恤在疚卿等乃廹以遗诰夺其哀情虽一日万几理难乆旷而终天至痛力未能胜毋遽执于权宜庶获专于丧纪所请宜不允
　　大行太皇太后二七于崇庆宫设九幽醮青词【十五日】
　　伏以慈顔永隔飇驭不留欲报之勤追攀防极载严禁宇只建清塲觊慿真圣之灵上济仙逰之路愿回昭鉴深谅精诚
　　赐文武百僚请听政第五表不允批答
