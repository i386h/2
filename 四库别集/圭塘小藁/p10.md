<!-- { "loadSidebar": true } -->
　　彰德属州曰林俗淳讼寂号易治且山水可适髙唐孙君彻辰图由中书直省舎人来倅是州上官与其能小民安其政山水之适则未遑也州治西北有公明亭圮废已久金承安间朱黻记文石刻故在一日孙君洎其守若僚请曰亭故游息地今不能复其扁则可取然不若用其全句之该也因书公生明三字揭之州堂日视以为儆予喜为书之既又请抒其义以发其蔀请亟而切乃为之説曰公之为义大矣哉天无私覆地无私载日月无私照黄帝之治天下语其辅佐亦曰公而不阿而已周官曰以公灭私民其允懐説者谓以天下之公理灭一己之私情则令行而民莫不敬信懐服矣则是公之为用通三才而一之自天子以至于啬夫版尹不可须臾离者也人禀天地之中以生具众理应万事者心也虚灵洞彻无物不烛一蔽于私蒙昧昏错而其本然全体固自若也荀卿于是立公生明之説启人至矣盖公也者无私之谓也无私则净净则明明则如鉴照物妍媸黑白举无道形明也者公之发见者也而所谓生者谓有此公即有此明犹播种于地而必出焉以之扁堂触目儆省而又克己复礼以立其体应事接物以适其用不儌名以为公不任数以为明一毫私欲无自而入理之微地之逺莫不暸然在吾目中尚何覆暧之有哉若夫不下比以闇上不上同以疾下分争于中不以私害之荀卿所谓公士者诸君得之矣推公生明之极致尊君爱民物至而应事起而辨将不进为通士乎诸君其勉之
　　彰德路同知林州事孙丞事去思之碑
　　士一命可行志至哉言乎夫士之仕崇卑不必校也顾所行何如耳不屑下僚谓必长而后可以行吾志亦固矣夫苟吾行是地虽贰长能尼之乎苟吾行非地虽长贰独不能尼之乎若夫挟长以陵驾其贰者固有之为之贰者亦尽其诚而已果尽其诚信及豚鱼人有不孚者乎且利人泽物君子之志好德恶仇齐民之性君子因人之性行已之志凡吾之得为者尽为之其为利泽多矣尚何崇卑之校哉彼以州县为徒劳者又不知圣人抱闗撃柝虽贱必敬之义也至正戊子秋髙唐孙君由中书直省舎人来倅林州期月而颂声作三年而一致耆老佐义杨显牛恒善軰请曰孙侯惠吾林不一即人共知者若始至谒庙学易神门植松栢甓垣墉造礼器拓门径奨励学子急先务而知所本矣农桑文具躬责其实胥烦扰尽汰其冗善恶有籍使人自格宻货镬叶宿尤剧刮而去之除李玉地虚税十五家之害实惠民局使病者得药言夏税纳府病民而听纳于州唐宋粮输运劳逺而听输于府皆实惠切民今终更去矣将刻之石以永我林民之思且知公亦嘉其善辞必不靳敢迹其实以请予衰病虽深居而吏吾父母之邦者独不置泾渭胷中邪去年麦疸秋雨复伤谷今春大饥有鬻子女不售而弃之者府始告饥法预告灾后听告饥吾府未尝告灾而檄君驰传请赈省部难之君哀诉庙堂极力营度委曲百折而后得请使它使往既局于法人复懦缩吾郡一州三县一司之民有毙而已今孙君之惠不专其州而三县一司之民举受其惠是可书而可颂也昔有在官无当时誉去后人思者况有当时誉而去后人复思者乎世之去官而诟民不已知者民非不知也感之者未至耳观林民之知孙君而又思之不能忘则世之校崇卑而诟民不已知者亦可自力矣孙君名彻彻笃字可臣读书而施于政政有可观者若是故乐为之书
　　彰德路儒学营修记
　　彰德路儒学正燕九万学録许中行贻书有壬曰九万軰非才其何以承学事主领敦劝郡大夫是赖岁丁丑秋监郡荀公以上丁祀近献官行事待次有幕而兹簿帷裀几榻之需岁假于市不干没则褫败之人用怨讟大非所以事神也乃命録事任允中董役作屋不浃日而东西建各五间祀永有次人永无挠矣明年五月又以庙门木朽不任启闭仍命任允中撤而一新书阁之攲者正之周垣之缺者完之庙宫崇严士民改观六月总管杜公始殿谒而涂塈剥落容光穿漏亟命安阳县尹赵时敏填其罅圩其坠尚惧不宻复作承尘为板凡四百方士子安昔之翫异今之厪不敢小而畧也敢请有壬闻而喜曰善有小乎襮其小不益勗其大者乎国制有司主学风纪励其怠而天下主者视如其家一敝必修一坠必举者有几蔑教典习故常身虽至而目不一顾者众矣二公之善非【原缺】　其小矣而其大者可不勗哉诗人颂鲁僖公能修泮宫盖尝三复其辞以意逆志而窃有説焉诗曰穆穆鲁侯敬明其徳敬慎威仪维民之则又曰明明鲁侯克明其德又曰济济多士克广德心诗人因其能修泮宫而颂之不言其修而拳拳于德者其亦有深意乎敬明克明则上之人以身为教而进修之功至矣推以觉人人是效而多士则又克广是心充其所至皆去其旧染之污矣大学明德亲民之事也上之所以教下之所以学其备于是哉泮宫诸侯之学也今列郡之学是已学之学者乃学孔子者也孔子天也不可阶而升也而见诸诗书易春秋者皆学者所当致力可阶而升者也泮宫之诗明德之要其当致力之先者乎上以是为教则僖公不专美矣下以是为学非鲁之多士乎不是之求而或词华之是训功利之是趋作为以干誉缘饰以适径则虽高其闬闳广舎万间无益也相古名郡也宋则忠献韩公兴设有成金季兵燬国初兴修寻复隳圯至元六年己巳总管王遵重建继之营修者时有人焉惜其不得燕九万軰襮之也荀公名凯霖西域人杜公名德逺定兴人二公之有志于学士之归美其上可书也书颂也颂无规可乎其益勗其大者哉
　　辽山县儒学记
　　辽山县治万山中平原什一冈陵坡坂垦辟殆徧而民亦多窭以故环数百里内蒙不知学俗日以媮作县者率以供资粮屝屦为急于学校盖蔑如也延祐乙卯新河李行简来尹是县县以附郭属有事于州学营材董役李君力为居多既而慨然曰吾治虽下邑亦设学官以总乡校而使之僦民屋为苟且计是大不可于是命工求木即醖务废址构堂凡十二楹函文位中四筵秧秩师生有归人得矜式教谕冯成终征余辞记其实惟天朝龙兴列圣崇教天下郡邑莫不建学独县治之附所属者其为学则不一在江南则建设毕备越河而北附路府者且不两有而况于州乎今吾州二学乃独克备李君之力可知已遂呼其民而语之曰人之所以异于禽兽者以其有礼义也礼义根于心非外至也特不知学则物欲得以蔽之矣且人之于礼义犹饥之于食寒之于衣虽有智者能饥不食寒不衣乎饥寒切身必汲汲乎求其所以御之者固无待于劝之也于礼义而不知求是犹甘饥寒而死不求所以御之也朝廷崇学校设教官劝人以无待人劝者何哉诚不忍见其甘饥寒而死强聒劝其所以御之者此圣人之仁也闽蜀蛮徼一变为华辽故中土人性亦犹昔也顾乃抗倥侗而走颛防者盖以无启之者也今而邑长推上意建学以居尔教官奉常职执经以淑尔其忍闽蜀之不若耶闻吾言必奋然有以自力矣若夫视学校为干禄地修天爵以要人爵则非吾之所望也学也禄在其中有不期然而然者第黾勉进德已自有以处之矣呜呼尚监兹哉



　　圭塘小藳卷八
　　钦定四库全书
　　圭塘小藳卷九
　　元　许有壬　撰
　　碑志
　　勑赐推诚宣力定逺佐运功臣太师开府仪同三司上柱国曹南忠宣王神道碑铭【并序】
