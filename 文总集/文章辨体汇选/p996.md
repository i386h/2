<!-- { "loadSidebar": true } -->
　　惟兹阳公履道葆醇爰初隠声覆篑基仁徳充而形乃作谏臣抗志励义直道是陈帝求师儒贰我成均开朗蒙滞宣明徳教太和潜布玄机宻照羣生闻礼后学知孝进退作则动言是效匪躬之轨人用奚蹈麤厉贪凌待公顺之欺伪谲诈待公信之少年申申咸适其冝榎楚废弛尊严而威公褒其良俾升于堂癯者既肥荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天葢髙曽莫我闻青衿涕濡填街盈衢逺送于南望慕踟蹰立石书徳用扬懿则呜呼斯文遗爱罔极

　　髙陵令刘君遗爱碑【刘禹锡】

　　县内之大夫鲜有遗爱在其去者葢邑居多豪政由权道非有卓然异绩结于人心浃于骨髓安能乆而愈思大和四年髙陵人李仕清等六十三人思前令刘君之徳诣县请金石刻之县以状申于府府以状考于明法吏吏上言谨按天寳诏书凡以政绩将立碑者其具所纪之文上尚书考功有司考其词宜有纪者乃奏明年八月庚午诏曰可令书其章明有以结人心者揭于道周云泾水东行注白渠酾而为三以沃关中故秦人常得善岁按水部式决泄有时畎浍有度居上游者不得拥泉而颛其腴毎岁少尹一人行视之以诛不式兵兴以还寖失根本泾阳人果拥而颛之公取全流浸原为畦私开四窦泽不及下泾田独肥他邑为枯地力既移地征如初人或赴诉泣迎尹马而上泾之腴皆权幸家荣势足以破理诉者覆得罪繇是咋舌不敢言吞寃含忍家视孙子长庆三年髙陵令刘君励精吏治视人之瘼如瘭疽在身不忘决去乃修故事考式文暨前后诏条又以新意请更水道入于我里请杜私窦使无弃流请遵田令使无越制别白纎悉列上便冝掾吏依违不决居三岁距寳厯元年端士郑覃为京兆秋九月始具以闻事下丞相御史御史属元谷实司察视持诏书诣渠上尽得吏病还奏清规中上以谷奉使有状乃俾太常撰日京兆下其符司録姚康士曹掾李绍实成之县主簿谈孺直实董之冬十月百众云奔愤与喜并口謡力运不屑鼛鼓揆功什七八而泾阳人以竒计赂术士上言白渠下髙祖故墅在焉子孙当恭敬不宜以畚锸近阡陌上闻命京兆尹立止絶君驰诣府控告具发其以赂致前事又谒丞相请以颡血污车茵丞相彭原公敛容谢曰明府真爱人陛下视元元无所恡苐未周知情伪耳即入言上前翌日果有诏许讫役仲冬新渠成渉季冬二日新堰成驶流浑浑如脉宣气蒿荒沤冒迎耜斯释开塞分寸皆如诏条有秋之期投锸前定孺直告已事君率其寮躬劳徕之烝徒讙呼奋袯襫而舞咸曰吞恨六十年明府雪之擿奸犯豪卒就施为呜呼成功之难也如是请名渠曰刘公而名堰曰彭城按服引而东千七百歩其广四寻而深半之两涯夹植杞柳万本下埀根而作固上生材以偹用仍岁旱沴而渠下田独有秋渠成之明年泾阳三原二邑中又拥其冲为七堰以折水势使下流不厚君诣京兆索言之府命从事苏特至水濵尽撤不当拥者繇是邑人享其长利生子以刘名之君讳仁师字行舆彭城人武徳名臣刑部尚书徳威之五代孙大厯中诗人啇之犹子少好文学亦以书干东诸侯遂叅幕府歴尹剧县皆以能事见渉卒不时而迁既有绩于髙陵转昭应令俄兼检校水曹外郎充渠堰副使且锡朱衣银章计相爱其能表为检校屯田郎中兼侍御史干池监于蒲锡紫衣金章岁余以课就加中执法理人为循吏理财为能臣一出于清白故也先是髙陵人蒙被恵风而惜其舍去发于胸懐播为声诗今采其旨而变其词志于石文曰
　　噫泾水之逶迤溉我公兮及我私水无心兮人多僻锢上游兮干我泽时逢理兮官得材墨绶紫兮刘君来能爱人兮恤其隠心既公兮言既尽县申府兮府闻天积愤刷兮沉痾痊划新渠兮百畆流行龙蛇兮止膏油遵水式兮复田制无荒区兮有良岁嗟刘君兮去翱翔遗我福兮牵我肠纪成功兮镌美石求信词兮昭懿绩

　　唐故义武军节度使符阳郡王张公遗爱碑铭【权徳舆】

　　维唐十二叶皇帝纂大统建大中始初清明敷佑下土稽四征六服之理阅先正宗臣之籍流庆斯复遗风可懐繇是愽陵上谷列侯二千石元僚司武从事亚旅上其故府太师贞武公功徳请铭于碑以示厥后乃诏小司徒臣徳舆因地域之名物酌军师之宪令举而叙之云公讳孝字达忠其先燕人八代祖竒北齐右北平太守封右北平王齐季丧乱实开邉隙代有长技轶于外区曽王父靖乙失活部落节度使王父逊部落刺史父谧早袭先职来朝上京星环北极输君长之贽币鹏变南溟发邉关之导译拜开府仪同三司他日以公之勤累赠至户部尚书公雄姿正志沉毅英达传兵符于百胜袭王爵于九代年未弱冠入侍明庭才为异伦射必命中以日磾之信爱受秦仲之车服自他有耀至是来归时玄宗御天下四十余载习文事而去武偹人不知战恬于巳然幽陵首祸糓洛恇骇公迹染污俗心坚本朝岂求生以害仁将蹈难以明义史羯继乱犹居刼中质其所恃无路自奋间道旁午宻陈嘉猷俄而成徳军节度李寳臣锡姓抚封同信臣之任就义若渴推心于公综其都军以壮支郡乃策崇勲累居大官凡军师之禁令攻守之竒正成徳之重必咨于公邻师猖蹷皇赫问罪公出自上谷觇于具丘冦徒六万将犯中冀乘辕外向方阵而前公以驷介千数颷驰急击突入其阻夹攻其坚敌人力屈昏夜引去迁御史中丞封符阳郡王寻拜易州刺史加太子宾客以军之辑睦移于郡以郡之班制叶于军文理武毅交修四畅师贞人龢为列郡表仪初公于寳臣感慨于少年之场周旋于多难之际迎导善气切劘良规若骖有靳如热斯濯异时自代前定于公且曰舆师之心也勲力之冠也俄然寝疾瘖不能言犹以手指北瞠然注目既而恶子阻命阴交匪人因丧以干纪专地而图祸公骤諌不入飞章上陈请以州兵首遏乱畧优诏拜工部尚书兼御史大夫恒州刺史成徳军节度使一人注意四履专征纠合诸侯连収城县败之于东鹿走之于常山以至斩首且无遗策转兵部尚书易州刺史易定沧等州节度观察使锡军号曰义武时三分恒阳之地録功有差而群帅奓心或懐觖望太行而东疆埸日骇且有从约皆为假王公居其腹心守正持重玉立于磷缁之际鸡鸣于风雨之中静柯劲草在我而巳彼朱滔者以燕啖公夸大煽结诪张指斥公乃出和门以莅众援皦日以誓心义利之间死生不惑且曰县官之所以赋军宿兵下尺一之诏者在排难悍患而巳吾徒之所以乘坚驱良佩丈二之组者在毕力致命而巳碎首涂地吾无悔焉一心事君四面受敌俄属京师急变銮辂时廵时太师西平王以禁兵自魏来援于我于是与公决策赴行在所公素约以伯仲又申之婚姻分锐师选良将授以赴蹈使居颜行断金之契匪石不转定山东为巳任坐制羣疑清毂下为前筹行戡大憝赤诚相照血涕交頥西平繇是建大勲立大烈而公亦静深以制动贞厉以伐谋使其徒散约而无亾矢遗镞之费者公之功也前此拜尚书左仆射至是同中书门下平章事贞元元年就加司空凡受律行师十有一岁承宁诸侯咸黜不端动有节制人斯爱戴赡助其供飬赙补其礼丧拊循接礼劳徕安辑辅以正徳而不怵于邪济以守忠而不回于利章灼卓异有初有终其居凉国太夫人忧也手植松槚倚庐于墓感致瑞祉诏旌其门终身之哀加人一等不遗故旧皆以器使戟下多善吏庭中无留事虽古人之威懐无以过焉春秋六十二以七年三月感疾薨于位徳宗皇帝不视朝三日册赠太傅诏郎吏吊祠法赠有加其后累赠太师易曰贞武追封上谷郡王易之大有曰信以发志礼之中庸曰诚之不可揜惟公推本于是闇然而彰徳宇弘大色容厉肃长才经武竒表出伦乔枝戞云以直上雄剑发匣而耀颕始以天寳十载受诏即戎授范阳郡洪源府右果毅破九姓突厥改上党郡漳源府折冲干元初转左领军卫翊府左郎将实镇飞狐之地寳应中拜左武卫大将军加金印紫绶歴左金吾大将军兼太仆卿殿中监以至于专席宾护剖符建牙载居六官乃进左揆燮和鼎餁平理水土真食大封异姓而王积功伐以崇厚履信顺而光大壮武之后逺继公台冨平之门时推徳器岂徒然哉嗣子今司徒同中书门下平章事延徳郡王茂昭以全才休绩保大宣力戴翼天子抚征诸侯尝以工部尚书建旟博陵以刑部尚书循方伯之职特诏所理郡为大都督府经歴左仆射司空丞居代官南北军卫爪牙上将同气分职宠冒一时侯王则银黄相映子弟乃金埒对起流光贻训其信矣乎二十年延徳王以介圭四牡来朝京师徳宗沃心嘉叹宴喜蕃锡如韩侯申伯故事顺宗继明崇徳报功及居台宰进掌邦教敦谕还镇涕洟就途今皇帝以道御天下烛明理本间岁再入觐为守臣龟龙乞留京师以奉朝请坚若金石激以肺肝服勤王家丕赫宸睠感念勲节顾懐义方直以郑武公桓公汉韦平父子古先懿铄举集公门二邦幼艾千夫长百夫长沐洛风烈怵惕慕思是仪古式以永耀斯不朽之事也拜君命之辱而传信焉铭曰
　　天秉日星亦有风霆君用文徳亦资武力太师矫矫生我王国时或艰屯师惟壮直大蹇朋来其心不回好谋而成义路乃开博陵上谷地直析木既夷狡童则理长毂威谋抗厉命赐渥缛回回盗泉皦皦喜王凡我所履与之丰福士皆贾余人以仰足琱戈衮章裕此一方追锡吊祠礼优职丧司徒袭庆道叶仁圣三朝戴君皆受面命觐礼煌煌嘉猷洋洋湛露彤弓威仪有光甘棠蔽芾召伯所憇缁衣改为郑国之诗仍代洪烈邦人戴之永言寘懐乃刻斯碑

　　江西观察使武阳公韦公遗爱碑【杜牧】

