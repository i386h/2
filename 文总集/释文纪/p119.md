<!-- { "loadSidebar": true } -->
　　太和十年有司奏【奏可】
　　前被勑以勒籍之初愚民侥幸假称入道以避输课其无籍僧尼罢遣还俗重被旨所检僧尼寺主维那当寺隐审其有道行精勤者听仍在道爲行凡麤者有籍无籍悉罢归齐民令依旨简遣其诸州还俗者僧尼合一千三百二十七人【竝魏书】















　　释文纪巻三十三
　　钦定四库全书
　　释文纪巻三十四
　　明　梅鼎祚　辑
　　北齐
　　文宣帝【姓高氏讳洋字子进渤海蓨人神武帝欢次子都邺】
　　诏释僧稠【僧稠姓孙钜鹿廮陶人魏末于定州创开归戒齐天保元年文宣下诏苦相敦喻勑构云门寺于邺城居之】
　　久闻风德常思言遇今勑定州令师赴邺教化羣生义无独善希即荷锡暂游承明思欲宣至道济斯苦壤至此之日脱须还山当任东西无所留絷【续高僧传】
　　禁祭酒道诏【天保年中释道二门交竞优劣文宣帝令上统法师与道士陆修静等捔试静等缄伏乃下诏】
　　法门不二真宗在一求之正路寂泊为本祭酒道者世中假妄俗人未悟仍有只崇麴糵是味清虚焉在朐脯斯甘慈悲永隔上异仁祠下乖祭典皆宜禁絶不复遵事颁勒逺近咸使知闻其道士归伏者竝付昭大统上法师度聴出家未发心者可令染剃【勒续髙僧传作勑】问释道两教制诏【天保五年举秀才诏问樊逊防对第一　广明作问沙汰释李诏齐书不载】
　　朕闻专精九液鹤竦州之境苦心六歳释担烦恼之津或注神鬼之术明尸解之方或説因縁之要见泥洹之道是以太一阐法竟于轻举如来证理环于寂灭自祖龙寝迹刘庄感梦従此以归纷然遂广至有委亲遗累弃国忘家馆舍盈于山薮伽蓝遍于州郡若黄金可化淮南不应就戮神威自在央掘岂得为剠若以御龙非实荆山有攀髯之恋控象为虚瀍洛寤夜光之诡是非之契朕实惑焉乃有缁衣之众防半于平俗黄服之徒数过于正户所以国给为此不充王用因兹取乏欲择其正道蠲其左术一则有润邦家二则无惑羣品且积竞繇来行之已久顿于中路沙汰实难至如两家升降二途脩短可指言优劣无鼠首其辞【广明集】
　　樊逊对释道两教防【逊字孝谦河东北猗氏人歴员外散骑侍郎】
　　臣闻天道性命圣人所不言葢以理絶涉求难为称谓伯阳道德之论庄周逍遥之防遗言取意犹有可寻至若玉简金书神经秘録三尸九转之竒綘雪霜之异淮南成道犬吠云中王乔得仙剑飞天上皆是凭虚之説海枣之谈求之如系风学之如捕影而燕君齐后秦皇汉帝信彼方士冀遇其真徐福去而不归栾大往而无获犹谓升霞倒影抵掌可期祭鬼求神庶或不死江璧既反还入骊山之墓龙媒已至终下茂陵之坟方知刘向之信洪宝没有余责王充之非黄帝此为不朽又末叶已来大存佛教冩经西土画像南宫昆池地黒以为劫烧之灰春秋夜明谓是防神之日法王自在变化无穷置世界于微尘纳须弥于黍米葢理本虚无示诸方便而妖妄之辈弃家出家药王燔躯波斯洒血假未能然犹当克念宁有改形易貌有异生人恣意放情还同俗物龙宫余论鹿野前言此而得容道风将坠伏惟陛下受天明命屈已济民山鬼効灵海神率职湘中石燕沐时雨而羣飞台上铜乌愬和风而独转以周都洛邑治在镐京汉宅咸阳魂归丰沛汾晋之地王迹维始眷言巡幸且劳经畧犹复防情文苑斟酌百家想执玉于瑶池念求珠于赤水窃以王母献环由感舜德上天锡佩实报禹功二班勒史两马制书未见三世之辞无闻一乗之防帝乐王礼尚有时而沿革左道怪民亦何疑于沙汰臣某谨对【北齐书　广明集弃家作茍求波斯作波仑生作世愬作嗉转作啭以周都作但周都眷言巡幸作既疲游幸锡作赐二班句作两马记言二班书事】
　　废帝【讳殷字正道文宣长子孝昭簒立废为济南王】
　　僧稠丧事诏【稠干明元年卒于邺城云门寺勑遣襄乐王宣慰】
　　故大禅师志力精苦感果必然栖心寂黙虚来实返妙业风事髙缁素运往神迁实深嗟惘资崇有嘉用申凄敬可施物五百段送千僧供于云门以崇追福孝昭帝【讳演字延安神武子废殷自立】
　　为僧稠起塔诏【皇建二年】
　　故大禅师德业髙迥三寳栋梁灭尽化终神游物外可依中国之法阇毗起塔建千僧斋赠物千段标树芳迹示诸后代【并续髙僧传】
　　后主【讳纬字仁纲武成帝长子】
　　税僧尼令【黄门侍郎颜之推奏请立闗市邸店之税开府邓长颙賛成之后主大説于是以其所入供御府声色之费税僧尼令曰】
　　僧尼坐受供养游食四方损害不少虽有薄敛何足为也【杜氏通典】
　　刘昼【字孔昭渤海阜城人举秀才不第竟无仕进】
　　上髙欢书【言佛法诡诳避役又诋诃淫荡滞惑解但云上书不言上欢】
　　尼与优婆夷实是僧之妻妾损胎杀子其状难言今僧尼二百许万并俗女向有四百余万六月一损胎如是则年族二百万户矣验此佛是疫胎之鬼也【杨云按大藏律文佛告诸弟子汝慎勿妄度沙弥尼女人恣态难保悦在须臾以后佛生恶意不真菩萨不可妄度据此则尼之丑行固亦佛法所恶也奸僧宄梵托佛倚法而乱人族以损天胎地狱之设彼恶得不自入哉】
　　向居士
　　致慧可书【慧可一名僧可姓姬氏虎牢人初名神光久居伊洛博览羣书善谈理事达磨于少林得法传衣为东土二祖有向居士者于天保初道味相师致书通好命笔回示居士捧披祖偈乃伸礼觐密承印记开皇中筦城宰加以非法遂委顺焉】
　　影由形起响逐声来弄影劳形不识形为影本扬声止响不识声是响根除烦恼而趣湼槃喻去形而覔影离众生而求佛喻黙声而寻响故迷悟一途愚智非别无名作名因其名则是非生矣无理作理因其理则诤论起矣幻化非真谁是谁非虚妄无实何空何有将知得无所得失无所失未及造谈聊申此意伏望答之【不识形为影本续髙僧传作不知形之是影趣作求涅槃下有者字造谈作造谒伏望作想为】
　　慧可命笔囘示
　　备观来意皆如实真幽之理竟不殊本迷摩尼谓瓦砾豁然自觉是真珠无明智慧等无异当知万法即皆如愍此二见之徒辈伸词措笔作斯书观身与佛不差别何须更覔彼无余【传灯録　备观来意髙僧传説此真法真幽之理作与真幽理】邢邵【字子才河间鄚人中书监摄国子祭酒】
　　文襄皇帝金像铭
　　妙形难象至理希诠形之所及理亦在焉悟兹空假劳此葢纒式图往秘用结来縁丹青并饰金玉同鑴神仪内莹宝相外宣圆光照耀映被无边灵应肸响感发大千钟福旒纩其永如天归庆怙恃夀等南山凡厥亲类宜其永年归诚妙觉标志上托铭斯在旷刧方传
　　献武皇帝寺铭
　　惟睿作圣有纵自天匡国庇民再造区夏功髙伊吕道迈桓文虽住止域中而神游方外影响妙法咫尺天人晓夜自分不劳鸡鹤之助六时靡惑非待壶箭之功永寄将来传之不朽辞曰
　　用分行坐以敦戒行苦罪祈福傲狠成敬万国咸亨一人有庆方传自久是用成咏
　　景明寺碑
　　九土殊方四生舛类昬识异受脩短共时徳表生民不救太山之朽壤义同列辟岂济栾水之沦胥漂卤倒戈之势浮江架海之力孰不旷息相催飞驰共尽泡沫不足成喻风电讵可为言而皆迁延爱欲驰逐生死眷彼深尘迷兹大夜坐积薪于火宅负沈石于苦海结习靡倦忧畏延长身世其犹梦想荣名譬诸幻化未能照彼因縁体兹空假祛洗累惑摈落尘埃苦器易雕危城难久自发迹有生防道无上刼代缅邈朕迹遐长草木不能况尘沙莫之比及日晷停流星光辍运香雨旁注甘露上悬降灵迦衞拥迹忍土智出须弥徳逾大地道尊世上义重天中铭曰大道何名至功不器理有罔适法无殊致能以托生降体凡位七觉如逺一念斯至徳尊三界神感四天川流自断火室不然衣生寳树座踊芳莲智固有极道畅无边
　　并州寺碑
　　夫至道密防无迹可覩神功感应有理斯存虽慧日已照而大夜莫晓香雨时流而深尘未息旷刼悠缅厯代遐长眇眇世罗无能免其一目泛泛欲网孰敢解其三面自大教迁流行于中土希向之士烟踊波属恒沙未足为言积尘所不能喻皆云出没生死之河浮沉爱欲之海未有矫然独悟脱落身名望彼岸而攸往泛寳船而利渉【并艺文类聚】
　　魏收【字伯起小字佛助钜鹿下曲阳人尚书右仆射】
　　北齐武成帝以三台宫为大兴圣寺诏
　　门下皇居帝邑揆日瞻星仞雉有常几席斯在虽今古推移文质代变而成世作范义贵适时朕奄家四海作孚万国当阳负扆深存庇甿济下利物无忘怀抱昭仁训俗不遗造次今临向聴朝咸极崇广宴息之所不足温华每谓为之者劳居之者逸至于离宫别馆有时游幸耳目所及聊可忘怀而乃千门洞啓万柱周架上迫云汉下临雷雨巧极金铜丽殚珠璧眷然长想良非宿心三台并列芜秽自久天保之末经构甫兴仍创栋宇规摹宏博有司过实匠人逞巧氓庶劳止糜费难量既非殿寝正所便为虚卫之地凝华生白经歴歳年不翦茅茨事颇逼下卑其宫室有可庶几顾兹侈丽岂伊宁处自魏朝失政九域崩离人神无主实求明圣我太祖献武皇帝握兹干纪执斯地纲悬持日月啸咤风云纪忠贞以成务感灵徴而大造爰以克定之初躬图道场之业神迹防果理烛幽明朕嗣膺宝祚永惟家祉仰只先志尚竦门思展聿修之重念归喜舍之大肌肤匪恡国城何宝期济率土至于圆极可以三台宫为大兴圣寺此处极土木之壮穷丹素之妍竒怪备于刻削光华毕于图彩愿使灵心肸蠁神物奔防真觉唯寂有感必通化为净土广延德众心若琉璃法轮常转洒甘露于大千照慈灯于旷劫
　　北齐三部一切经愿文
　　三有分区四生禀性共游火宅俱沦欲海所以法王当洲渚之运觉者应车乘之期导彼沈迷归兹胜地自宝云西映法河东泻甘露横流随风感授皇家统天尊道崇法拔羣品于有待驱众生于不二所以刻檀作缋构石雕金遍于万国尘沙数等复诏司存有事缁素精诚逾于皮骨句偈尽于龙宫金口所宣总勒缮写各有三部合若干巻用此功德心若虚空以平等施无思不洽借我愿力同登上果【并广明集】
　　章仇子陁【魏郡人齐武平中为儒林学士】
　　上后主表【于时崇重佛法造制穷极倾竭府藏悉充福田子陁上疏凡十余纸帝震怒禁锢经年周武平齐出之】
　　帝王上事昊天下字黎庶君臣夫妇纲纪有本自魏晋已来胡妖乱华背君叛父不妻不夫而奸荡奢侈控御威福坐受加敬轻欺士俗妃主昼入僧房子弟夜宿尼室【又云】臣不惶不恐不避鼎镬辄沐浴舆榇奉表以闻【广明集】
　　冯衮【冀人通经解史齐时奉贡入台皈依邺下大觉寺释惠光道俗来谘口随説法终于光门】捧心论
　　诸行者不得信此无明昬心觅长觅短聴经学问严饰我心须识诈贼觅他过恶不求其长则吾我渐歇特须分疎勿迷自他我过常起炽然法界他道少过便即瞠他常须看心自已多过若思量者虽在世间无有滋味终无欢心以味丧我何由有乐此心将我上至非想还下地狱常诱诳我如怨家如爱奴岂可学问长养贼心巧作细作使觅名利造疽妬也故经云常为心师不师于心八岁能诵百嵗不行不救急也【续髙僧传】
　　释法上【姓刘朝歌人住相州定国寺周时卒】
