<!-- { "loadSidebar": true } -->
　　儒者或曰：「图王不成，其弊亦可以霸。」此言未是也。传曰：「孔氏门人五尺童子不言五霸事者，恶其违仁义而尚权诈也。」（《意林》，《御览》七十七。案：《意林》先引「三皇以道治」云云，后引「图王不成」云云。《御览》次第互易。今依《意林》。）
　　△求辅第三
　　治国者，辅佐之本，其任用咸得大才。大才乃主之股肱羽翮也（《意林》）。王公大人则嘉得良师明辅，品庶凡民则乐畜仁贤哲士，皆国之柱栋，而人之羽翼。（《御览》一百八十七。案：《北堂书钞》二十九引「桓阶子曰：『梁栋大臣』」，疑非即此也。桓阶，《三国志》有传，不闻成书，故附记于此。）
　　王者易辅，霸者难佐。（《意林》任子引桓谭云）
　　昔殷之伊尹，周之太公，秦之百里奚，虽咸有大（旧作「天」，依前后条改）才，然皆年七十余，乃升为王霸师。（《御览》四百四）
　　昔秦王（《御览》八十六作「秦始皇」）见周室之失统，丧权于诸侯，自以当保有九州。见万民碌碌，犹群羊聚猪，皆可以竿而驱之。（自以下二十四字，依《御览》加）故遂自恃，不任人封立诸侯。及陈胜、楚、汉，咸由布衣，非封君有土，而并共灭秦，遂以败也（「遂以败也」四字，依《御览》加。）高帝既定天下，念项王从函谷入，而己由武关到，推却关，修强守御，内充实三军，外多发屯戍，设穷治党与之法，重悬告反之赏。及王翁之夺取，乃不犯关梁厄塞，而坐得其处。王翁自见以专国秉政得之，即抑重臣，收下权，使事无大小深浅，皆断决于己身。及其失之，人（疑当作「又」）不从大臣生焉。更始帝见王翁以失百姓心亡天下，既西到京师，恃民悦喜，则自安乐，不听纳谏臣谋士。赤眉围其外，而近臣反，城遂以破败。由是观之，夫患害奇邪不一，何可胜为设防量备哉！防备之善者，则唯量贤智大材，然后先见豫图，遏将救之耳。（《群书治要》）
　　明镜，龟策也。章程，斛斗也。铨衡，丈尺也。（《意林》）
　　唯针艾方药者，已病之具也，非良医不能以愈人。材能德行者，治国之器也，非明君不能以立功。医无针药，可作为求买，以行术伎，不须必自有也。君无材德，可选任明辅，不待必躬能也。由是察焉，则材能德行，国之针药也，其得立功效，乃在君辅。传曰：「得十良马，不如得一伯乐。得十利剑，不如得一欧冶。多得善物，不如少得能知物。知物者之致善珍，珍益广，非特止于十也。」（《群书治要》）
　　朝九州之俊。（《北堂书钞》十一）
　　昔尧试舜于大麓。麓者，乃领录天下之事，如今之尚书官矣。宜得大贤智，乃可使处议持平焉。（《续汉·百官志》注，《北堂书钞》五十九，《艺文类聚》四十八，《御览》二百十二）
　　昔周公光崇周道，泽被四表。（《文选·石阙铭》注）
　　治狱如水。（《北堂书钞》四十四）
　　夫圣人乃千载一出，贤人君子所想思而不可得见者也。（《文选·刘越石劝进表》注，《三国名臣赞》注，《博奕论》注，《吊魏武帝文》注）
　　切直忠正，则汲黯之敢谏争也。（《文选·天监三年策秀才文》注）
　　前世俊士，立功垂名，图画于殿阁宫省，此乃国之大宝，亦无价矣，虽积和璧，累夏璜，囊隋侯，箧夜光，未足喻也。伊、吕、良、平，何世无之？但知人君不知，群臣勿用也。（《意林》）
　　捕猛兽者不使美人举手，钓巨鱼者不使稚子轻预，非不亲也，力不堪也。奈何万乘之主而不择人哉！（《长短经·是非》引《桓子》。）
　　传记言：魏牟北见赵王。王方使冠工制冠于前，台国于牟。对曰：「大王诚能重国若此二尺纟徙，则国治且安矣。」王曰：「国所受于先人，宗调社稷至重，而比之二尺纟徙，何也？」牟曰：「大王制冠，不使亲近而必求良工者，非为其败纟徙而冠不成与？今治国不善，则社稷不安，宗庙不血食。大王不求良士，而任使其私爱，此非轻国于二尺纟徙之制邪？」王无以应。（《北堂书钞》一百二十七，《御览》八百二十四）
　　凡人性，难极也，难知也，故其绝异者，常为世俗所遗失焉。（《文选·归去来辞》注，《王文宪集序》注）
　　薛翁者，长安善相马者也。于边郡求得骏马，恶貌而正走，名骥子。骑以入市，去来人不见也。后劳问之，因请观焉。翁曰：「诸卿无目，不足示也。」（《艺文类聚》九十三，《文选·蜀都赋》注，《御览》八百九十七）
　　夫畜生贱也，然有尤善者，皆见记识。故马称骅骝骥，牛誉郭椒、丁栎。（《艺文类聚》九十四）
　　贤有五品：谨敕于家事，顺悌于伦党，乡里之士也。作健晓惠，文史无害，县廷之士也。信试（官本作「诚」）笃行，廉平公（当有脱）理下务上者，州郡之士也。通经术，名行高，能达于从政，宽和有固守者，公辅之士也。才高卓绝，疏殊（官本作「竦峙」）于众，多筹大略，能图世建功者，天下之士也。（《意林》）
　　居家循理，乡里和顺，出入恭敬，言语谨逊，谓之善士（《文选·范蔚宗〈宦者传论〉》注）。言求取辅佐之术，既得之，又有大难三，而止善二。为世之事，中庸多，大材少，少不胜众。一口不能与一国讼，持孤特之论，干雷同之计，以疏贱之处，逆贵贱之心，则万不合，此一难也。夫踔殊，为非常，乃世俗所不能见也，又使明智图事，而与众平之，亦必不足，此二难也。既听纳有所施行，而事未及成，谗人随而恶之，即中道狐疑，或使言者还爱其尤，此三难也。智者尽心竭言，以为国造事，众间之则反见疑，壹不当合，遂被谮想（旧校云「想」恐「」），虽有十善，隔以一恶去，此一止善也。材能之士，世所嫉妒，遭遇明君，乃壹兴起，既幸得之，又复随众，弗与知者，虽有若仲尼，犹且出走，此二止善也。是故非君臣致密坚固，割心相信，动无间疑，若伊、吕之见用，傅说通梦，管、鲍之信任，则难以遂功竟意矣。又说多言，亦甚多端。其欲观使者，则以古之贤辅厉主（疑当作「之」），欲间疏别离，则以专权危国者论之，盖父子至亲，而人主有高宗孝己之设（疑当作「失」）。及景、武时，栗、卫太子之事，忠臣高节，时有龙逢、比干、伍员、晁错之变。比类众多，不可尽记，则事曷可为邪？庸易知邪？虽然，察前世已然之铲，可以观览，亦可以为戒。维诸高妙大材之人，重时遇咎（旧校云「咎」恐「合」），皆欲上与贤侔，而垂荣历载，安肯毁名废义，而为不轨恶行乎？若夫鲁连解齐，赵之金封，虞卿捐万户与国相，乃乐以成名肆志，岂复干求便辟趋利邪？览诸邪背叛之臣，皆小辨贪饕之人也，大材者莫有焉。由是观之，世间高士材能绝异者，其行亲任亦明矣，下主乃意疑之也。如不能听纳，施行其策，虽广知得，亦终无益也。（《群书治要》）
　　贾谊不左迁失志，则文彩不发。淮南不贵盛富饶，则不能广聘骏士，使著文作书。太史公不典掌书记，则不能条悉古今。扬雄不贫，则不能作《玄》《言》。（《意林》）
　　殷之三仁，皆暗于前而章于后，何益于事？何补于君？（《意林》）
　　谓扬子云：「如后世复有圣人，徒知其材能之胜己，多不能知其圣与非圣人也。」子云曰：「诚然。」（《论衡·讲瑞篇》。案：此条不言出《新论》，望文知之，故采之。）
　　△言体第四
　　凡人耳目所闻见，心意所知识，情性所好恶，利害所支流不，亦皆同务焉。若材能有大小，智略有深浅，听明有暗照，质行有薄厚，亦皆异度焉。非有大材深智，则不能见其大体。大体者，皆是当之事也。夫言是而计当，遭变而用权，常守正（当作「居常而守正」），见右不惑，内有度量，不可倾移，而诳以谲异，为知大体矣。如无大材，则虽威权如王翁，察慧如公孙龙，敏给如东方朔，言灾异如京君明，及博见多闻，书至万篇，为儒教授数百千人，祗益不知大体焉。维王翁之过绝世人有三焉：其智足以饰非夺是，辨能穷诘说士，威则震惧群下，又数阴中不快己者。故群臣莫能抗答其论，莫敢干犯匡谏，卒以致亡败，其不知大体之祸也。夫（当有「知」字）帝王之大体者，则高帝是矣。高帝曰：「张良、萧何、韩信，此三子者，皆人杰也。吾能用之，故得天下。」此其知大体之效也。王翁始秉国政，自以通明贤圣，而谓群下才智莫能出其上，是故举措兴事，辄欲自信任，不肯与诸明习者通共（有脱误）。苟直意而，得之而用，是以稀获其功效焉，故卒遇破亡。此不知大体者也。高帝怀大智略，能自揆度。群臣制事定法，常谓曰：「庳而勿高也，度吾所能行为之。」宪度内疏，政合于时，故民臣乐悦，为世所思。此知大体者也。王翁嘉慕前圣之治，而简薄汉家法令，故多所变更，欲事事效古；美先圣制度，而不知己之不能行其事。释近趋远，所尚非务，故以高义退致废乱。此不知大体者也。高祖欲攻魏，乃使人窥视其国相及诸将率左右用事者，知其主名，乃曰：「此皆不如吾萧何、曹参、韩信、樊哙等，亦易与耳。」遂往皮之。此知大体者。王翁前欲北伐匈奴，及后东青、徐众郡赤眉之徒，皆不择良将，而但以世姓及信谨文吏，咸遣亲属子孙素所爱好，咸无权智将帅之用，猥使据军持众，当赴强敌，是以军合则损，士众散走，咎在不择将，将与主俱不知大体者也。（《群书治要》）
　　动如雷震，住如岳立，攻如奔电，取如疾风，前轻后重，内实外虚。（《北堂书钞》一百十六）
　　周亚夫严猛、哮吼之用，可谓国之大将军。（《北堂书钞》未改本一百十五）
　　世有围棋之戏，或言是兵法之类也。及为之，上者远棋疏张，置以会围，因而伐之，成多得道之胜。中者则务相绝遮要，以争便求利，故胜负狐疑，须计数而定。下者则守边隅，趋作目，以自生于小地，然亦必不如。察薛公之言黥布反也，上计云，「取吴、楚，并齐、鲁及燕、赵」者，此广地道之谓也；其中计云，「取吴、楚，并韩、魏，塞成皋，据敖仓」，此趋遮要争利者也；下计云，「取吴、下蔡，据长沙以临越」，此守边隅，趋作目者也。更始帝将相不能防卫，而令中死棋皆生也。（《史记·黥布传》集解，《文选·博奕论》注，《长短经》二，《国权》，《御览》七百五十三，《意林》）
　　更始帝到长安，其大臣辟除东宫之事，为下所非笑。但为小卫楼，半城而居之。以是知其将相非萧、曹之俦也。（《初学记》二十四）
