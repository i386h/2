<!-- { "loadSidebar": true } -->
　　右奉宣令臣等商量奏来者臣等唤得王逢细问王逢云自领行营兵马便在榆社并不到仪州其渉县道路逺近山川险阻先不曾谙委又恐李克勤所通渉县多少未得谙实今请于仪州置军粮迤下寨兼侧近捉生勘问委知渉县无贼大兵镇守方可进军又云榆社河东怯弱终不堪用代山向北军马王逄曾经使用郎校精强今来是防秋时请委节度使除蔚州飞狐灵丘与幽州接界外代诸州军量抽二千人即得此二千人巳敌榆社五千人又向北烽子约有一千人敌巳来极劲耐辛苦一人敌十人量抽五百人将赴行营每队与十人五人令入阴偷城非常得力又云李克勤与一千二百人无【阙】三百人巳来堪用臣等商量且差中使押令李克勤赴榆社至晋州过日先召取李丕与李克勤面议机计审定入兵处所录取两本状一本封进一本将与义忠其所要兵马多少及进军时日并委义忠与行营大将及克勤审细商量奏闻如可决行须便应机速去不要更待进止即事得神速免漏军机如防允许望赐义忠李丕诏处分未审
　　魏城入贼路状
　　右伏以馈运支计本约至五月今若五月未平小寇即须便过盛暑臣等夙夜思虑切要改张石雄西面险阻须得王宰忠义深入方可进军榆社兵甲未足天井固难独入以此故遂成因循访闻魏城絶当要害向南十二里至狗脊岭虽有小山并无险阻二十五里便至武乡县直抵潞州便是平川臣等访问王逢须得一万精兵方可前进今侧近更无徴兵处逺处又不及事望降中使与石雄商量便将义武歩兵万人就义武马军兼沙陀马军五百就榆社沙陀此外于中武部兵及河中衙队共拣七千人通前似仅一万人并榆社宣武兖海义父马军都是一万五千精兵足得济事取魏武路直入旬月必见成功冀氏翼城犹有一万八千人但令保险又守城寨权差供奉一人监领待石雄得武乡后即令冀氏翼城诸寨兵马齐进与石雄合军仍委石雄与李丕同商量如此稳便即须排比今月中旬末赴魏城事贵神速不得漏泄
　　天井冀氏行营状
　　右昨者初夏频请进军所冀未热之时便见次第今炎毒巳甚廹促稍难殷宗伐鬼方周公东征皆三年乃尅淮蔡沧景亦三四年王者之师以全取胜急攻则狂贼得计稍缓则贼势日穷况出内库货财以资军食计量馈运必及冬间缘两道皆有供奉官非惟节将心不敢安难于择使亦恐营栅甚暑不易秖供望赐诏各令且回兼诏示王宰石雄亦不可稍缓之意但云时方炎暑恐供奉在彼有妨戎事任卿自择便利不得安闲请准兵部依开元二年军功格置跳荡及第一第二功状
　　开元格临阵对寇矢石未交先锋挺入陷坚【阙】灾众贼徒因而破败者为跳荡
　　右开元中酬跳荡功止于武官及勲比今日流例即事校簿其立跳荡功与格文相当者不问军将官健白身便望授监察御史者超两资授宪官巳至常侍大夫者临时别望优与处分其先锋第一功如有官者便授检校将军卿监累官至賔客者即授御史其第二功无官者授检校少卿监及中郎将累至賔客者即与御史开元格跳荡功破贼阵不满万人所叙不得过十人若万人以上每一千人听加一人其先锋第一功所叙不得过二十人第二功所叙不得过四十人
　　右三等立功人数请依开元格收叙如过此数并望落下
　　开元格招得一万人巳上其头首一人准跳荡功例一千人巳上准第一等例贼数不满千人量差等处分
　　右若依旧格虽有此例今望招得一千人便准跳荡例五百人准第一等例五百人以下节级处分
　　开元格每获一生酬获人绢十疋
　　右缘并无军将官健等第稍似不备今请获贼都头赏绢三百疋获正兵马使赏绢一百五十疋获副兵马使都虞候赏绢一百疋都虞候巳上仍并别酬官爵如是官健仍优与职名获贼十将赏绢七十疋获贼副将赏绢三十疋获贼赤头郎及刘稹新召宅内突将赏绢十疋获贼长行赏绢三疋如是土团练乡夫之类不在此例每获生口便望令所获人对中使防勘上歴不得令有虚妄其赏给时亦望令中使自对面分付
　　以前件开元格如前臣等商量缘比来大阵酬赏只是十将巳上得官其副将巳上至长行并是甄录今但与格文相当即便酬官所冀尽霑渥泽又缘每阵获生并有优赏今据开元旧格等级加恩如此则颁赏有名人心知劝如防允许望各赐诏仍封赏格令牓示三军未审
　　奉宣石雄所进文书欲勘问宜商量奏来状
　　右臣等商量贺意比因杨弁作乱之时巳渉贼中言语究其踪迹必非循良深知王宰不知为其诖误若不询问旬月后王宰的自知见朝廷隐忍必怀忧负又不一度明办石雄转有所疑望付封晋绛所进贼中文书诏示王宰及守度对王宰追贺意勘问如审有潜报踪由便就行营按军令如渉暧昧即令王宰差使押令送上都其游奕差替闻奏仍望诏示石雄未审
　　论赤头赤心健儿等状
　　右健儿等敢同元恶乆抗王师比屋皆诛未足塞责然以此军忠义未尝失节艰难巳后频立战功赤头赤心皆是贼妄立此名以张声势未必人皆敢勇生死一心所虑玉石俱焚善恶同弃诏王宰石雄义逸国亮许其自相糺出如是郓州父兄子弟及从谏处招到恶将徤等乘用兵后为刘稹出死力战图先犯官军毁骂行营节度使者任自推出即免累及平人伏料如此号令必不敢容蔽凶党其合诛戮者亦自甘心招示四方称朝廷吊人伐罪之意如防允许望付翰林约此意诏示未审
　　谕尧山县状
　　右臣等见镇州奏事官梁居简称城内并无礼于元逵凶恶头首推出二十余人并枭戮讫其余皆惧杀戮却闭城门伏以寇孽既平尽是国家城镇控制河朔须存垒垣岂可更令元逵穷兵攻取望中使赐城内将士勅书招遗各令安堵仍赐元逵诏便令抽兵归本道并赐卢钧诏亦令自遣使安存未审
　　奏磁邢州诸镇县兵马状
　　右件镇县兵马并准江淮诸道例割属本州收管所有觧补并委刺史自处置讫【阙】　如镇遏十将巳上是军中旧将兼有宪官不愿属刺史者并委卢钧道上驱使
　　潞磁等四州县令录事叅军状
　　右缘地贫俸薄无人情愿多是假摄破害疲甿望委吏部于今年选人中拣干济曾有绩効人稍优一两任注拟其俸料待勘数到续请商量奏闻
　　以前并是积久之弊且要改张所冀刺史得主兵权免受牵制官人皆由选择可委缉绥既无军镇干侵自然得施教化臣等商量如前未审
　　论邢州状
　　右邢州城门卢指称刘从谏安置昭义军额龙罡县安置邢州额刺史李行循见在县中安置伏以朝廷制置必在正名刘从谏曾不闻奏擅自移改臣等商量邢州额望依前于城安置刺史便勒移入州内如亭台有僣侈处并勒毁拆讫闻奏龙罡县依前充县令理所
　　巡邉使刘蒙状
　　右缘李囬等称黠戞斯使云今冬必欲就黑车子收回鹘可汗余烬切望国家兵马应接黠戞斯使回日巳赐勅书许令幽州太原天德振武各于路邀截出兵伏以控驭蕃戎最在诚信既有期约不可参差须遣使臣早为布置其刘蒙便望从灵武至天德振武取太原路赴京兵力素全畨人至众只要令先事拣练兼修整器械缘累年用兵计所先者最是兵仗早须为备拟仍令代北诸军镇添补逃亡官健及防检退浑沙陀等部落枞枞排比至防秋时且各令于把头烽内要害城镇屯集待知囬鹘指的消息即于山外邀截其天德自西受降城至振武穿隂山贼路如有要路削及添木石填塞处早令下手修缮仍于要路深掘壕堑多置陷马坑须防黠戞斯向北蹙逐回鹘入塞唐突缘天德振武两处兵力寡少恐须临时接借望委刘蒙与节度防御使仔细商量据下切要闻不得妄令申请其幽州兵马至多不得先令排比待冬至初续降中使赐诏如防允许望付翰林约此意各赐诏处分未审
　　昭义军事宜状
　　右今日见石雄报状卢钧因出城至斐村送兵马歩军遂囬旗劫掠以此知卢钧都不晓戎事从前发遣兵马节度使不合出子城诸城门亦合先布腹心把捉闻昭义军中畏惧石雄稍甚如军乱未定且要石雄提挈精卒自至泽州移牒索乱军头首如送出首恶其余不问计必当无事如指挥未定且要分五百人兼拣好将镇守端氏城其端氏城是刘从谏近年修筑非常牢固去年刘稹阻命安全庆军元在端氏所以敢扰西界今若分兵镇守端氏即翼城尽无可虞又恐乱军溃防于诸处劫杀河隂兵马切不可抽亦须稍加警备石雄忠勇思虑恐未周至伏望赐密诏处分谨录奏闻
　　请先降使至党项屯集处状
　　右伏以前代伐叛皆须先谕文诰倘未柔服则当临以兵威古人云眀其有罪敌乃可服缘党项自麟府鄜坊至于太原徧居河曲种落实蕃其间皆有善良岂敢尽为暴害况北有回鹘西有犬戎使其贰心终成邉隙切要存以大信示以优恩抚纳不悛然加显戮便须擒尽首恶永絶祸根如此则朝廷诛之有名彼亦无怨臣等商量望差给舎一人令邉镇出兵防送且至叱利镇城下密诏酋长喻以国恩问其屯兵事由有何寃屈既命亲王为帅又有巡院监察只合诣阙伸寃岂可便兴师旅残毁城戍焚爇村闾百姓何辜受此涂炭其首谋背叛及打破邠寜盐州界城堡罪人并须分别送出仍须是大族酋长不特是族内平人罪恶既分邉境宁静即且为容忍待之如初若不送罪人犹敢啸聚必当大兵诛讨他目不得有词如蒙允许臣等续拣择使臣闻奏仍望付翰林约此意撰敕书未审
　　论盐州屯集党项状
　　右党项久为劫盗须示严刑比者且务含容犹可待之恩信今者自知恶稔朝廷将欲翦除必恐转不自安更怀奸计出师则鸟防山谷抽兵则蚁聚塞垣日徃月来渐成邉患望使王钊士干诏及其屯集未防速令攻讨如巳退防则须乘此兵力驱出南山其打破城堡及于叱利镇屯集者即且驱出令于平夏放牧不得更过山险切须分别详审不得滥及无辜务令邉塞永清商旅无滞冀因此举尽殪凶残未审









　　会昌一品集巻十六
　　钦定四库全书
　　会昌一品集巻十七
　　唐　李德裕　撰
　　密状
　　论游幸状
　　人君动法于日
　　右臣窃见近日陛下畋游稍逺还宫近夜伏以人君动法于日故日出视朝日入宴息古人云将旦清风发羣隂伏君以临朝不牵于色日将入嫔妃侍君就房有常节伏望陛下深察古人之言向后游幸不至侵夜
　　人君动敬天道
　　古以人君天之所予常宜奉顺天道亦犹人臣之事陛下常须戒慎臣虽暗昧不知天道近频见中朝人说自秋已来五星所行稍失常度此皆天意慇懃儆戒陛下毛诗云敬天之渝无敢驰驱又古人云动人以行不以言应天以实不以文伏惟陛下稍节驰驱以顺天意以前臣伏蒙陛下自逺镇授之钧衡若畏避不言实负恩德不敢对诸宰臣论奏谨具密状以闻不任惶惧廹切之至
　　讨袭囘鹘事宜状
　　右臣频奉圣防缘囬鹘渐逼把头烽早须讨袭兼如何取得公主者臣乆经思虑非不精详囬鹘皆骑兵长于野战若在碛卤难与交锋虽良将劲卒无以制胜臣比闻囬鹘不解攻城则知除马上驰突其佗并不惯习臣料必无游奕伏道又未会斫营倘令石雄以义武马军一千骑兼拣退浑一千骑精选歩卒以为羽翼衔枚夜袭必易成功臣夙夜筹度无出此计如以为允伏望各赐密诏处分臣伏望留中不出
　　论幽州事宜状
