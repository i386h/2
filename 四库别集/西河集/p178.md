<!-- { "loadSidebar": true } -->
　　客又曰知行两事并无説合一者经书所説无一不以知行分作两件如言之不出耻躬不逮其言不怍为之也难之类于知处説得缓于行处更説得急从未有能知自然能行不行只是不知的説话惟佛家教外别传才有此等言语予曰子欲辨知行合一歴引言行相对者言之则以言属知以为属行此是书理未通之故不足辨也只知行合一四字予前已明言之矣孟子曰孩提之童无不知爱其亲也孩提知爱亲无所谓行也然而行矣且孩提只爱亲无所谓知也然而知矣故孟子前説知能此只説知以知能合一也此其义紫阳亦言之紫阳注中庸曰由不明故不行此非不行只是不知乎又曰顔子惟真知之故能择能守如此非能知自然能行乎然则阳明此言即紫阳之言而子妄谓教外别传何与往在史馆时同官尤悔庵题得王文成传总裁恶传中多讲学语驳令删去同官张武承遂希意极诋阳明予曰何言之曰知行合一圣人之学乎予曰知行合一有二説皆紫阳之言然紫阳不自践其言而文成践之其一説即予前所言者是也其又一説谓知是理必行是理知是事必行是事此即紫阳注中庸所云知所以知此也仁所以体此也知在此行即在此凡所知所行当在一处亦谓之合一乃其注大学于格物则所知在物于诚意则所行又在意在物少一行而在意少一知何也有人于此曰吾格礼节文登降所当习也吾格乐钟鼔考击所当事也知礼乐当行礼乐乃曰吾知在礼乐而所行在意可乎且知礼乐只知礼乐乃曰吾已知礼乐而凡吾心之所行更不必再知可乎是此知非此行此行非此知一知一行断港絶流矣此非合一之病不合一之病也此非阳明之言不合紫阳紫阳之言不自合也武承大怒愬之总裁归即作讦阳明一书将进之乃连具三劄一曰孝宗非令主二曰东林非君子三曰阳明非道学三劄齐进同馆官并起而哗之防徐健庵庶子方入都总裁咨之健庵大惊曰阳明已耳孝宗东林岂可令史馆是非颠倒至此傥在明代京朝内外共得以逐之矣总裁遽毁劄而罢其后武承不甘复与汤潜庵侍读争辨格物上书潜庵潜庵但致书于予竟不之答而武承已死既而文成一传馆中纷纷有言宜道学者有言宜儒林者有言宜勲臣者总裁断曰勲臣而已又曰前史无道学传惟宋有之今何必然请无立道学名但立儒林而屏阳明之徒于其中何如众皆唯唯独予不谓然然而不能挽也总裁尝召予曰闻子説知行右阳明而左紫阳有之乎曰无之从来论文成者皆谓其不合紫阳而予独曰否请试言之郑端简作今言云人但知阳明大学不合紫阳然平情以观恐不可便以宋儒改本为是以汉儒旧本为非王弇州题正学元勲巻云阳明直指心诀以上合周程之説所未合者朱子耳嘉靖中曽以新建从祀策山西乡试其议有云朱子训诂章句为不失圣人之统而已未必尽得圣人之心新建致良知简切痛快实有接乎孟子性善之説即其他训诂章句小不尽合朱子耳非不尽合圣人也万厯十二年诏申时行等定论新建从祀时行上言守仁致知出大学良知本孟子未甞禅也或者谓崇守仁则废朱子不知道固有互相发者且朱与陆并祀矣朱学不闻以陆废今独以王废乎时神庙得疏叹曰皇祖甞称王守仁有用道学国家能得一有用道学虽不合宋儒其又何疑【时有议进王端毅者曰今人疑文成而去端毅为其专事功也夫孔子不薄事功何也孔子辙环天下厯七十二君而不遇退而删述六经然犹曰我欲托之空言不若见之行事之深切着明也】然则旧儒论王学皆谓与朱学不合而独予则倡之曰知行合一实朱子言之而王子述之且朱子不自践其言而王子践之是右朱学者莫如予而反曰左之何也总裁推案起曰此事非吾辈所能定也他日总裁诸儒臣于
　　内廷供奉之次间论诸儒学术同异
　　皇上谕之曰守仁之学过高有之未甞于诸儒有异同也众皆俯首颂扬而退葢至是而文成之学有定论矣予尝观天童僧北游语録载
　　世祖皇帝称守仁之学有似孟子初不信其书今皇言大哉昭昭如此然则知行合一其幸为厯代帝王所许可岂易事乎
　　先仲氏甞云天下论理论学皆不可有为而发当时攻阳明不知何意总裁诸大臣皆抱虚公并无所为今则顿成时局矣往读郑端简集谓宸濠之变江彬许泰张忠辈既耻大功为文成所先必肆加罗织而忌功之徒又附和之反谓文成通濠功成诡遇当濠反时予年二十一应试杭州见诸路羽书皆不敢指名濠反或称兵变或称冦起或称南昌告警或称江西巡抚被害并不及濠一字何则恐事成后受族灭也及文成檄至直曰宁王反当是时文成直以全家生命授之濠矣小人有所为倡为邪説何足惑众王弇州史料亦云正徳实録翦抑文成功不遗余力虽今已暴白然未有摘发当时史官握笔之心事者葢实録之始为总裁者杨文忠【廷和】继之者费文宪【宏】而以副总裁专任者董文简【玘】也杨公与王恭襄【琼】有郄恭襄虽隂谲然能识文成而独任之在南贑时假提督军务之权便宜抚以故前后平贼及平濠之疏皆归功兵部一字不及内阁杨公切齿久矣费文宪久与濠忤文成平濠后未甞荐及费亦恨之董最名忮毒于乡里如王鉴之辈尽力巧诋又内忌文成之功而外欲以媚杨费作此诬史将谁欺乎后文成之天定复爵赠諡而董受不根之谤至彻圣听未必非鬼责也观此则阳明当时议论未定亦尚有名儒大臣洞心剔骨推见隠慝使谗邪之徒无所容蔽如此况近代陋学肺肝如见稍有所为即十目十手未有不知所自者嗟乎可不慎与当时策议文成者曰新建膺阃外之寄建百世之绩而婴权幸牙角爪距之锋柄在悍帅则悍帅攩防之柄在中贵则中贵揶揄之柄在辅相则辅相媒孽之皆极言受侮羣小之事并无一正人起为难者若同时诵扬则在朝在外比比而是皆属君子予尝略记明代实録其荐从祀者一则尚书舒化左都赵锦侍郎倪光荐右通政陈瓒大理寺卿曽同亨少卿何源谕徳呉中行都给事中齐世臣御史俞文炜龚一清陈遇文再则侍郎周子义洗马陈于陛三则大理寺丞罗应鹤四则给事中顾问其他万厯年诏议诸臣不可记数至若道学统宗则自余干新防而后凡海门周氏浮峰张氏诸学者俱以新建直接周程之统即崇祯末东林学长如念台刘公所在讲学立圣学统谱以周程张朱王五子相禅但録朱子晩年定论于谱中以示合一即
　　国朝学儒如容城孙钟元上蔡张沭辈纂圣学宗传道一録诸书其説亦然然则王学之在天壤昭昭如此况道学是非已定之
　　至尊圣鉴之中泾渭秩然譌言虽多不足摇惑吾愿子之且休也康熈丁丑闰月録














　　西河集巻一百二十
　　钦定四库全书
　　西河集巻一百二十一
　　翰林院检讨毛竒龄撰
　　答三辨文
　　【一孔氏三世出妻辨　一泰伯让天下辨一井地辨】
　　月日平湖陈佑以同邑陆琰卓【字蕴昆】三辨寄讯予耄病不能答已逾时矣犹子文辉见之谓此亦学术中事彊予口授解义且书之以便复去因存稿焉
　　辨
　　人道之大伦有五曰君臣也父子也夫妇也昆弟也朋友也五伦具而人道全矣圣人人伦之至也孔子三世出妻説不知作俑何人而家语附防之遂使万世圣人竟缺五伦之一程子以为出于汉儒谬説真知言也追厥所由祗误解檀弓不丧出母之出字始
　　答
　　方今士林有文人而无学人能作是辨鲜矣况辱逺讯焉敢不答苐有不能不直答者古五伦只父母兄弟子并无君臣夫妇朋友此在尚书春秋传凡所称五品五典五常五教皆然今之五伦是朱氏注中庸错认五达道为五伦以致沿误此不可不考正者
　　若以孔氏三世出妻为疑则其説出于檀弓家语诸书六经惟三礼最叵信家语出于王肃家大不足据但不当臆断堕宋人説经习气如谓圣人不宜缺夫妇一伦则在真五伦止五人也然而尧有兄挚有子朱而舜且父顽母嚚弟傲予商均不肖于五人无一全焉可曰尧舜非圣人乎
　　如程氏谓孔门出妻出于汉儒谬説则檀弓家语并皆战国人所作非汉人也明明有张罪而故刑李尤不可也若谓悮解檀弓出母之出字则檀弓自误容有之无悮解也
　　辨
　　不知出母云者谓所出之母犹今所云生母耳子思曰为伋也妻者是为白也母子上之出母庶非嫡妻故子思不使丧之厌于嫡也仪礼公子为其母练冠麻衣縓縁既除之不敢并尊于嫡也王子母死其傅请数月之丧可证也
　　答
　　古礼并称被出之母为出母并无以生母为出母者此并非误称且亦并无溷称也若以生母为庶母则尤不可生者就其所生而言之若庶母则嫡子之称犹言诸母尔几有为其所生而可称其母为庶母者且本文明云此原是伋妻故当为白母今已出非伋妻矣白安得母之则此不为妻从出母言若指妾则非伋妻者正是白母何则其生母也生母正其母而反曰不为白也母则又何説且生母之服未甞厌于嫡也古丧服礼袛屈于父而不屈于母父在则嫡母亦在所屈礼父在为母期是也若嫡母则何所厌屈惟朱氏注孟子杜撰无学谓厌于嫡母此千古笑话今袭孟子注并引仪礼公子为母丧服文而亦断之曰不敢并尊于嫡则岂可训且仪礼所称公子是诸侯之子一如孟子所称王子者与大夫士又不同故既除服若大夫则父在当为其母大功士则父在当为其母期子思士也能使其子弗服生母丧乎正惟子上之母是被出之母可服可不服故姑且已之此与子思丧嫁母郑志载张逸问答考核服制彼此未定一类若生母则父在服期父没三年礼文具在而子思独废礼而弗使服丧乱矣
　　辨
　　伯鱼之母死孔子使之丧生母之丧子思所谓道隆则从而隆也至期而犹哭则几于匹嫡矣故叹其甚而鱼遂除之
　　孔子十九嵗娶开官氏六十六嵗开官氏卒则孔子无出妻事
　　答
　　惟出母可服可不服故有隆污若生母服丧在礼不在道矣且孔子十九娶开官氏诸书有之若六十六嵗而开官氏卒则袛见阙里志系后人所撰不足据矣若史记家语则较可信于阙里志者然云孔子十九娶开官氏二十而生伯鱼向使伯鱼是庶母所生则十九所娶者妻也而期年所生又是妾子将孔子甫及冠而一年之间妻妾并娶岂有此理
　　辨
　　子思之母死于卫子思哭于庙门人以为庶氏之母不当哭于孔氏之庙其曰庶正所以别于嫡也故子思受过而哭于他室而解者以为伯鱼死其妻嫁于庶氏不知又何据也按伯鱼年五十而卒其妻亦应四十余矣四十余改嫁此在恒人犹无之而谓圣门反有是乎若以死于卫遂解为嫁于庶氏则子思甞仕卫其母独不得从其子而受养乎且既云嫁矣则与庙絶矣胡为栁若犹以四方观礼而欲其慎之也此皆自相矛盾不通情理之论而二千余年曽无一人駮正之者
　　答
