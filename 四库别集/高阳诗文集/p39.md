<!-- { "loadSidebar": true } -->
　　朕以冲龄缵承大统君临海内四十八年享国久长比于　皇祖乃兹弗起夫复何憾但念朕嗣服之初兢兢化王?厓期无负　先帝付托比缘多病静摄有年朝讲既疏政几遂废才贤尚郁于中林间左半残于征调念予初政殊切痛心方图改辙嘉与维新而遘疾弥留徒增愧恨盖愆补过允赖后人　皇太子聪明仁孝睿德夙成宜嗣皇帝位尚其修身勤政亲贤纳谏以永洪图　皇长孙宜及时册立进学瑞王惠王桂王各择善地令蚤就落大小臣工务协心辅理保又王家是皆朕惓惓之至意也巳点阁臣沈漼史继偕即入阁办事诸臣才望堪用者再简数员以资赞襄卿贰科道等官尽行铨补建言废弃及矿税诖误诸臣存者即酌量起用殁者恤录一切榷税及识造烧造等项劳民之民悉皆停止各衙门见监人犯俱送法司查审应释放者释放边臣告匮需帑甚急宜酌发以济军储其阵亡将吏并宜恤录丧礼遵旧制以日易月二十七日释服母禁民间音乐嫁娶宗室亲王屏藩为重勿得辄离本国各处总督镇廵三司官地方攸系不许擅去职守闻丧之日止于本处哭临三日进香差官代行卫所府州县并土官并免进香诏告天下咸使闻知 

　　○拟光宗皇帝登极诏 

　　惟我　祖宗圣圣相承鸿□大训启佑无疆暨我　皇考大行皇帝十龄负众四纪开人以驰王骤帝之谟建纬地经天之业方图久道遽尔弥留特厪凭几之言属以禆器之重念予永慕本不忍闻而文武羣臣下及耆老军民合词劝进至于再三辞拒弗获乃遵遗诏以日月祗告天地宗庙社稷即皇帝位以明年为泰昌元年顾兹茕茕之念敢忘栗栗之怀然而大命在躬大猷在训是用仰　祖宗垂剏之谟体　皇考继述之望永惟求旧嘉与维新所有合行事宜条列于后 
　　一自年月日昩爽以前官吏军民人等有犯除十恶至死与强盗人命事干边方夷情及侵盗官钱粮并贪酷枉法逆党左道煽惑人民为从营干钻剌指称诓骗濳住京师窥探为奸者俱不赦外其余巳未发觉巳未结正罪无大小咸赦除之敢有以赦前事相告言者以其罪罪之 
　　一国朝大统历遵行既久岁差未核以致交食不应及今不定将分至益讹甲乙益混该部察举精于历法无论在朝在野的有见闻督同该监详定勿泥旧法无持新见以称巿廷钦若至意 
　　一巳点阁臣沈■〈氵寉〉史继偕遵奉遗诏即恊同元辅入阁办事仍再推数员以资赞襄六部等衙门四品以上官及各总督提督廵抚官该部即日会推取自上裁京官五品以下及在外两司方面官有缺即补务在得人其散馆庶吉士及累次考选等官着各照原拟授职办事以后行取遵照成法不必零星差用 
　　一建言及矿税废弃诸臣遵奉遗诏酌量起用该部作速查开軄名议拟具奏其因事诖误人员奉依钦谴该衙门确□□复 
　　一近来有司急于京边考成遂□□粮或有将王粮抵京边以凑考满者致各处王府应得禄米缺少各该廵抚都御史督率所属上紧查催完纳如有缓比借抵者参来重治其郡王将军府子女有应请名请封选婚者本府即与保勘奏请承奉长史等官不许刁蹬其有年巳长成未曾婚配贫难无力者所在官司查照行止无碍量为助给 
　　一宗室日繁禄粮难继且千百同城佚居无事念多或易煽佚或易淫近闻庶宗中有入民学登乡举者其它隐匿姓名槩从生理亦复有之今后无名庶宗令其显从四民常业其有名封者情愿科举入仕可从王亲事例比照民间黜陟着该部从长计议来闻 
　　一宗室犯罪发高墙者除叛逆及内乱强盗人命不宥外其情罪可矜疑及身故而遗下妻妾无依者抚按衙门查明原犯情由开具奏请 
　　一国家典礼确有成规该部遇有合行大典查照大明会典酌从万历初年事宜其额外加增钱粮酌量停省内府监局毋得仍前指称横索以致典礼稽迟财用匮乏该部务守礼执奏酌量时宜不许漫狥人情阿奉准行违者科道官参奏 
　　一内库供应金银粟帛茶蜡颜料等项年来逋负甚多至起解侵克入京营揽该管官务尽法绳朿不许脱欠侵克及无籍棍徒代为揽纳入库各监局公平收入不许索求铺垫致累小民科道官仍查管收除在倘有嬴余便可酌量折征解部以济边储如有假缺少为名行文加派及该部阿奉准行者科道官参处其金花银两百万为额初年边境缓急取给其中近年每岁溢旧额二十万或借京边充之反令边储无计该部共该监局其酌议蠲除 
　　一光禄寺民运稉糯米豆及各省直官解果品厨料等项既苦侵欺又苦需索故岁办为艰向闻官解之苦有倾赀荡产数十年不能完报而内监传取无时多溢额外至于庖厨诸役夤缘影占半属空名糜饩尤甚今后该寺同廵视衙门酌量减损渐寻成额其冒名滥役槩从裁革该监不许执见行事例阻争廵视官亦不许阿顺塞责 
　　一仓场积聚蒭粟数常百万该部务择廉智官员精核夙蠹严防奸细即官攒甲斗时加毖饬至坝上马房草场地多至五万顷有奇近来该部征收既多积逋而修理所需及荒杂之半更有积弊嘉靖中曾一清理尚未尽见实効今后监督科道官可设法着实清理其非修理而捏作修理非荒占而捏作荒占者作何下落作何责成逐一明白酌议给军为屯以省粮刍仍备查马匹牛羊实在数目照数会计不许借民间畜牧以号充点闸不许横索商人常例军勇月钱及卖闲歇役冒其月粮监督官着实举行母沿积习毋为掣肘其有执不受理者参治 
　　一东事未宁边储匮乏遵奉遗诏发内帑一百万该部差的当官员陆续解赴辽东接济军需朝廷轸念边人不恡封桩尔等仰体　先皇帝挞伐德意尚其鼓率三军刻期灭贼勿忽勿忽 
　　一矿税繁兴商民交困朝廷轸念困穷尽拟罢遣但兵兴以来方尽行一切权宜之法而见行税务可助边储各该抚按官同该监查筭数目先将征收在官者解赴东镇其余陆续征解接济军前统待事宁之日尽数蠲除其各差内官姑准料理事竣回京 
　　一国家大计最重边疆　先皇帝圣神文武威振四夷年来用人用财百凡慎重独僴焉东顾不恡锡予一镇文武大吏以及参佐偏禆不下数十员至以三百万饷十万之师而一举覆败好生有负委托诏书到日各该官员务要通力合谋尽忠报国勿以乏饷而致援孤勿以足兵而致财匮其自偏禆下至行伍有长材大器胆智过人者许经畧镇廵官实时荐拔不次擢用尔文武羣臣抱有远猷可禆边计许具疏来闻 
　　一科道官軄当言路凡朝廷政事得失军民利病许直言无隐文武官员贪暴奸邪者许指陈实迹纠劾但不许借口风闻挟私妄言其题奏俱要明白简直不许以鄙亵渎听被言之人静听处分不许反唇相讥致伤国体其非系言官而事关重大有言官所不言者许各官直陈如事或猥琐不系职分即事虽重大所司既言乃不务本等軄业拾唾求名即官无瑕玷言无差谬亦着堂上官记过其自揣败坏妄言遮饬者从重处治 
　　一疆场多事边材更急当无事时人乐速化自以材雄而推毂者更众迩来地重时艰逡廵莫往故未任先许超迁纔拟便恐辞脱当事乏材莫此为甚该部务博审详求另立边材一科及明于海道屯田可使绝域者以待天下英伟雄杰之士即略未尽闲胆智可充地未尽谙才力可任无论在朝在野俱可照资储用待其见闻既熟猷谋既媡便可随地推用但朝廷设一法便有一等借途者进用尔部须精心行之不许狥情掣肘为游客便径 
　　一在外有司贪酷恣肆患苦小民两司官莫敢谁何皆由廵按御史寄耳目于有司一入荐牍居然台省即御史倚作它日门墙都察院又以考核为虚文以致体统凌夷每有劾奏但取举贡冗散充数其凭借势□及甲科虽羊狠狼贪不复顾问今后廵按御史务旌别臧否慎寄耳目使两司核州县勿使州县持两司都察院务要秉公持正严行考核但取实益小民无得徒采虚声如顾惜体面互相扶同该科实时紏劾该科扶同事发一体重究 
　　一朝廷设官莅事岂任躭延近来两司官假差回籍积资待转其经管事体多以代摄沉阁至使小民奔走千百里外听它道处分抚按官每称急缺司道若不可一日缺人至在籍延挨却顾惜体面不一参治今后两司官务着实任事其差计程远近为期违限者抚按官参来重治 
　　一抚按劾到官员前列赃私百千后借年资材略止拟降调此辈溪壑既餍即裭軄亦自快心况复临民更何顾忌方今小民贫困巳螙岂堪此辈今后劾有赃私吏部务行提问追赃以济边饷不许槩拟为民间住 
　　一安民全在有司其患苦百姓全在贪吏国家惩贪甚严而法久玩生其在外有司克剥小民以市结纳在内官员以苞苴多寡为毁誉故一登荐牍公行贿谢自今抚按官务要正巳率属不时察其贪黩者劾奏提问其五城御史兵马不时缉访外官馈送打点京官接受因而夤缘为奸者参奏重治 
　　一所在有司平时既不能拊循百姓以致饥寒迫为盗贼至劫掠公行却乃怯于捕捉或嗔失主呈报反加罪责或故坐失主亲识令其自求解免即一令缉捕更以富民为奇货今后廵抚守廵兵备及有司卫所掌印廵捕官务要操演人马团练保甲缉访奸盗杜于将萌如再容贪激变庇恶殃民廵按御史严行参论以凭重治 
　　一修理沿边城垣隘口每三年报阅升赏有差及一有小警槩称无备平时所报 
　　修理总属空文即届姰该科记着通不举奏今后边防八事着各该督抚道将着实举行廵按廵关各御史察其仍前忌违者劾奏其后有失疏并追究经管官员其曾经报完升赏者追夺重治该科及各御史勿得扶同不举 
　　一京师积猾借债贿办诸料冒领官钱以充私费及至负累千万徒以亡赖听比至殷实小民佥充商人所领价值不供塾费既贷办料又贷缓比其预支估值多从关请或至稽留数岁今后该部务绝请谒无令积猾干没为奸利事发务追究该司审派不严罪又须体念疲民见料给价旋发旋收廵视科道审派商人务择殷实不许狥情滥免以良弱为吏书奇货仍前怠违一体究治 
　　一频年征调物力为竭一切权宜加派俱非常法姑仍旧以济时艰至见行屯田盐钱诸法务期考成着实举行方今千头百孔总累小民闻惯连地方多系强有力者脱欠即今加派仍以小民为强力代逋法严考成逋者何与诏书到日抚按官责令久逋地方有司的举地方强力欠数姓名拿来治罪其田入官如尽数完纳不必追究又闻地方有完及七八分而长吏以未及免参之额乃更侵牟其中止以五六分上报故逋者既逋完者亦名为逋其敲体推筋止供结纳之具今后抚按官不时调其完欠册籍比照总散如有前项捏报情弊以侵欺治罪 
　　一在外地方官不务绥辑百姓往往阿承势要亦有武徤自雄者假借搏击以立风裁致令黠民鼓煽顽愚千百成羣毁人庐舍抢人财物使衣冠忍气衘冤抚按官却又党护遮餙不行明白具奏百寺科道官亦无一人紏劾法纪凌夷莫此为甚今后地方再有此等情形抚按官实时体察明白事起平民便拿为首重究如祻始有司须要根究源由勿以偏执致伤法纪以纵乱民如抚按官仍前遮护科道官扶同不举一体治罪 
　　一各府掌印官师帅一方全在清正严明无得温受词讼批付下司及滥受问遗以致曲狥体面府佐受寄上官耳目无得倚法作威傲上凌下各该州县官亦不得阿奉残民及称加派明暗添搭致灾困抑不上闻德泽壅不下究抚按官不时察访以闻 
