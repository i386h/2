<!-- { "loadSidebar": true } -->
    武帝身长七尺，垂手过膝，盖姚襄、刘备之俦也。惟宽以容物，明以知人，旷荡不羁，雄勇盖世，声振岭表，功济日南。属王室不纲，大难未已，江湖群盗，日寻戈戎，是以投袂而呼，夕不待旦。以梁大宝三年二月，会王僧辨於白茅湾。齐小白之合诸侯，以谋王室；臧子源之要天地，惟讨贼臣。故戮力尽心，有死无二；义声一发，其从如□。端居不言，神光满室，建牙将指，飞龙在天，其所志也。叛而伐之，伏而舍之，伐叛刑也。柔伏德也，德刑既举，人知其心，旦为仇雠，暮为宾友。文公指白水，萧王推赤心，不足加也。
    若乃侯贼将也，降无季布之疑；安都败帅也。归受孟明之任。重孝穆之义，待之如宾；释欧阳之囚，惟贤是用。故得群材毕用，众勇合威。荡遍地之横流，廓溥天之巨禄。脔侯景於竹町，执王伟於草间。爰其息归，瞻乌遂止。仍以新不间旧，疏不间亲，高让近臣，方求别统。昔魏推袁绍，汉谢项王，道贵能伸，理不嫌屈，及江陵不守，丧君有君，疆场无虞，群臣辑睦。足以摅三瞳（疑）之遗愤，歇万国之夙悲。既上宰变图，假立非次，晋出子圉，秦纳贞阳，陵谷迁移，对之长叹。君臣易位，但觉悲哉！
    况乃居汜不归，焉用方伯？在郑未纳，谁曰勤王？於是潜谋腹心，阴召武旅。囚杜陵於别室，告文帝於临时。舟乘旦潮，旗寝夜月。扫重氛於绛阙，反宸极於紫微。役不浃辰，区宇大定。加以北挫萧轨，西拒王琳，圣德日新，元勋渐茂。然後继宋齐之丕业，承舜禹之大名，坛而告上元，分以揖群后。大哉美哉！人无间焉。但□雷尚屯，边尘未弭；翌日告渐，缀衣在庭。楚之王孙，叹布衣之未返；燕之太子，践机桥而不归。悲夫！
    ○陈後主论
    长城公器识古人，承平嗣主。观其求忠谠之士，禁左道之人。淫祀妖书，镂薄假物；即古明哲，何以加焉？但强寇临边，南国斯蹙。礼义不举，苛刻日滋；邻好不敦，骄傲是务。嬖妾五十，尽有珥貂之容；丽服一千，咸取夭桃之色。加以贵妃夹坐，狎客承筵。玉貌绛唇，咀嚼宫徵；花笺彩笔，吟咏烟霞。长夜不疲，略无醒日。於时也。隋德甫隆，南被江汉。厚待间谍，羊叔子之倾敌人；不伐有丧，楚恭王之结邻好。加以贺若谋勇，应变如神，擒虎雄风，临机若电。莫不迎刃自裂，听鼓争奔。斩张悌之守迷，降薛莹之知命。紫殿正色，不用袁宪之言；白刃交前，但为无社之计。嗟乎！龙盘虎踞之地，露草г衣；千门双阙之间，风烟歇绝。临江离别之感，赴洛呜咽之悲。五百里之俘囚，累累不绝；三百年之王气，寂寂长空。一国为一人兴，前贤以後愚灭，其来尚矣。
    或问曰：“安乐公刘禅，归命侯孙皓。温国公高纬，长城公陈叔宝，并称域中之大。据天下之尊，或衔璧送降，或逃窜就系，必不得已，何者为先？”
    君子曰：“客所问者，具在方册，请为吾子陈之，任自择焉。若乃投井求生，横奔畏死，面缚请罪，膝行待刑，是其谋也。马上唱无愁之歌，侍宴索达摩之曲，刘禅不思陇蜀，叔宝绝无心肝，对贾充以不忠之词，和晋帝以邻国之咏，是其才也。纵黄皓，嬖岑昏，宠高壤，狎江总，是其任也。剥面凿眼，孙皓之刑；弃亲即雠，高纬之志。其馀细故，不可殚论。听吾子之悬衡，任夫人之明镜。”客曰：“入井，下策也。”
    ○隋高祖论
    昔孙资阴谋，晋宣入辅；郑译矫制，隋文受遗。自此而有魏人。从斯以迁周鼎，盖天厌乱德，神诱其衷。若妄指河冰，遂成王业；误击金鼓，仍启霸国也。况体貌奇特，特仪表绝人。周太祖之钦明，异其风骨；齐宪王之聪察，惮以非常。韦鼎一见以委诚，赵公闻名而进女。是以称刘季之灵怪者，不谋同词；说中兴之应谶者，往往偶语。属周多世故，祸难荐臻。始以后父之尊，遂受托孤之寄。骑虎不下，掎角是因。不利孺子，非唯管叔之言；社稷输人，宁止休公之对？所以尉迟举魏，从乱如□；王谦据蜀，其徒若市。遂能驱驾豪杰，委任忠良，不下庙堂，天下大定。然後讴歌允集，文物满庭，卿□晓聚，长星夜扫。拱揖而朝群后，坛而类上帝。绍舜禹之遗躅，光汉魏之大名。於是流旷荡之元风，浸淳古之膏泽，削秋荼之繁令革亡国之哀声。加之以恪勤，广之以质素。太阳满昆虫之穴，湛露垂行苇之苕。教人七年，亦可以即戎矣。
    俄属陈朝丧德，江海扬波，自绝于天，结怨于下。乃以开皇八年十月，承少昊之秋气，动文昌之将星。下蜀汉之舟，翩翩龙跃；集幽并之骑，萧萧马鸣。一苇而可以横大江，三令而可以陵汤火。蒋山苦战，子文之魂魄飞扬；建业大崩，叔宝之金汤不守。既遭岸上之虎，非复水中之龙。斩伯以谢陈人，礼陆机而慰吴士。
    春波暂洗，俗咸新；秋露一零，弊化斯改？乃下制曰：今率土大同，含生遂性，内外职位，遐迩黎人，家家自，人人克念。使不轨不物，荡然俱尽。此乃忧勤之心，见於动静。故使六合之中，观如晓日；八之内，若遇新晴。况复尽力於人，励精为政。躬亲以率下，因心以感物。烟火万里，风雨四时。野有击壤之歌，天无垂象之诫。元（阙一字）丹徼，烟燧不惊；玉槛金河，波澜久息。天子登□台而访道，实垂拱而无为；公卿指日观以推诚，愿升中而每竭。可谓尽美矣，未尽善也。
    然天性既猜，素无学术，意不及远，政惟目前。是以牝鸡司晨，谗人罔极。剖符罕山河之固，同盟多翦黜之悲恩不终於有功，罚每深於无罪。启阋墙之兆，借实沈之兵。杨素决其波，张衡注其隙。柳远草制，房陵尚遥穆子授戈，竖牛仍在。祸非天降，衅是人谋。是以知隋运之不永矣。
    君子曰：“昔陆孟知中兴之微，宣帝始重儒术；李通称汉家之命，世祖专信谶文。时好既行，其流遂广。故子□符命，尹敏伪言，即其类也。高祖少爱不经之谈，遂好迂诞之说。所以王劭顺旨，袁充取容。赏溢邱山，恩深江海，岂不弊乎？又祥瑞者，圣人之应也。至若八百集於孟津，六王至於陔下，周人岐山之北，晋众江汉之南，负乐就陈，携手适宋，牛马内向，群盗外奔，宗社安，黎民不散，此瑞之上也。若乃连珠共轸，的砾清汉之涯；合璧齐辉，光芒黄道之上。四时不爽，百谷用成，家有孝慈，人怀礼义，此善之庆也。至如白鹿朱雁，琼露卿□：鸠雀异毛，草木殊状，此并沐我皇泽，煦我帝春。圣人圆城之中，天子生成之物，岂足表太平之日，显休明之辰？而隋主好之，意不能尽，遂令巧伪相半，何其薄哉？近石虎之有中原也。膻胡臭羯，牧马驱羊。子女殁於淫昏，文物尽於锋镝。犹得厌六马，驾四麟，燃连理之材，煮白雉之肉。若天道不惑，应降以灾，由斯而谈，断可知矣。隋之眷眷，复何为哉？”
    问曰：“晋克金陵，功多者属吏；隋平建业，德俊者尤（阙一字）。岂争名於朝，事必须此？将廉耻道尽，莫畏简书乎！”
    君子曰：“晓兵之家，因敌变化。故有功成请罪之义，君命不受之谈。今者王乘风，贺若先战。苟有大利，何简细瑕？方知责兵士之宫闱，徵军司之隐玉帛，岂不ɑ乎？始知范变後入，孟侧不前，克有词，冯异不语。时无君子，斯焉取斯？岂与夫自伐无惭，奋髯直出，而相类乎？”
    又问曰：“王者初兴，必有佐命。莫不同声相应，同气相求。白□之郁应龙，清风之集雕虎。不以夷险易志，不以远近隔心。千载一时，其来尚矣。三代以前，缅邈无际，两汉之後，声名可寻。若乃庇俗匡时，体国经野，谋出心膂，政待股肱。但清济之入浊河，波澜莫辨；蚊虻之附骥尾，迟速罔知。既因论讨之馀，愿示悬衡之末。”
    君子曰：“神人无功，达人无迹。张子房元机孤映，清识独流。践若发机，应同急箭；优游澹泊，神交太虚，非诸人所及也。至若陈平、荀、贾翊、荀攸、刘煜、郭嘉、田丰、沮授、崔浩、张宾等，可谓天下之菁英。帷幄之至妙，中权合变，因败为功，爰自秦汉，讫於周隋。兰菊相薰，惟有此矣。如萧何之镇静关中，寇恂之安辑河内，葛亮相蜀，张昭辅吴，茂宏之经理琅琊，景略之弼谐永固，刘穆之众务必举，扬遵彦百度惟贞，苏绰共济艰难，高同经草昧，虽功有大小，运或长短，咸推股肱之林。悉为忠烈之士。若乃威以静国，谋以动邻。提鼓出师，三军贾勇；置兵境上，千里无尘。内外兼材，惟孔明景略也。故崔浩云：‘王猛是蔡坚之管仲，刘裕是德宗之曹瞒。’孙盛云：‘孔明善辅小国，子产之流也。’斯言中矣。”
    ○隋炀帝论
    炀帝美姿仪，性聪慧，少好学，善属文。故高祖献后，特所锺爱。矫情饰迹，有曹丕之钓名；倾承中使，若子楚之仁孝，况南平江左，北靖塞垣，杨素誉其贤，桑和说其貌。
    属青宫失爱，子掖流恩，遂映前星，乃升明两。衣冠虽伟，入朝少四皓之宾；公宴虽多，言谭止七子之客。但奸心未露，伪迹斯穷。沐猴而冠，轻薄之材不久；祝虎为善，爪牙之毒会施。故无道於大渐之晨，淫於易箦之夕。罕高宗之谅ウ，有丹朱之慢游。於时隋德在人，群生乐业。十十年之训聚，百万众之精︹。乘天下之有盈，骄海内之无事。乃自以土广三代，威振百蛮，恃才矜已，傲狠明德，内怀险躁，外示宽平。盛衣服以掩奸，饰词令以拒谏。更乃荒淫无度，法令滋章。人力尽於穿筑，杼轴空於聚敛。十室之内，思乱者一二焉。
    方始驭八骏，建五牛。穆天子之白□，更远瑶池之外；秦始皇之观日，方践石梁之前。或以衢路受刑，或以滋味被戮，死不可无罪而免，赏不可有功而要。相顾凛然，莫知攸止。十室之内，思乱者五六焉。
    於是斛斯外奔，元感内逆，兵陷辽水，粮断河黎。月晕七重，知髦头之犯毕；日光四散，觉兆庶之分崩。且选妖丽，恣朋淫。嘉群妪之慢言，乐少年之鬼秽。不轨不物，无威无仪。关梁不通，赋役断绝。更乃逆取五年之课，以充长夜之娱。十室之内，思乱者八九焉。
    当此时也，小人方兴，群盗孔炽。大者剽州邑，小者劫村闾。扰扰四人，俱靡息肩之处；喧喧九土，俱为斗战之场。天子乃幸维扬，泛舳舻，驱虎贲之骑，唱龙舟之歌，以大江为天堑，以长淮为地险。周章至於戏下，犹自未知；阎乐入於庑前，何不告我？昔为天下之重，今乃一夫所轻，岂不惜哉？
