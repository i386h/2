<!-- { "loadSidebar": true } -->
　　右中丞为大夫之贰缘大夫秩崇官不常置中丞常为宪台之长今九寺少卿及秘书少监国子司业京兆少尹等并省寺之贰皆为四品惟御史中丞官业虽至品秩未崇望升为从四品为大夫之贰令不隔品亦为丞郎出入迭用以重其选
　　以前臣等商量缘事闗朝廷典制须行之可久必在博尽羣议询谋佥同望令两省御史台五品以上尚书省四品以上太子太保太常卿叅议奏闻未审可否
　　论时政记等状
　　右长夀二年宰臣姚璹以为帝王谟训不可阙于纪述史官疎逺无因得书请自今以后所论军政国要宰臣一人撰录号为时政记厥后因循多阙纪述臣等商量向后每坐日圣言如有虑及生灵事关典替可昭示百代贻谋后昆者及宰臣献替谋猷有益风敎并请依国朝故事知印宰相撰录连署名封印至嵗末送史馆
　　起居注
　　右起居注比者不逐季撰录至有去官三五年后犹未送纳者伏以每度延英奏事后向外传説三事犹两事虚谬岂有起居注皆三二年后采于传闻一日巳隔固非实事向后起居注记望每季初即送纳向前一季文字与史馆纳讫具状申中书门下史馆受讫亦申报中书门下其起居改转便望以注记迟速为殿最如有军【一本有国字】大政传闻疑误者仍许于政事堂都见宰相等临事酌量如事巳施行非关机密者并一一向説所冀书事信实免有传疑
　　修史体例
　　右臣等伏见近日实录多云禁中言者伏以君上与宰臣及公卿言事皆须众所闻见方合书于史防禁中之语向外何由得知或得于传闻多出邪妄便载史笔实累鸿猷向后实录中如有此类并请刋削更不得以此纪述又宰臣及公卿论事行与不行须有明据或奏议允惬必见褒称或所论乖僻固有惩责在藩镇献表者必有答诏居要官啓事者自合着明并当昭然在人耳目或取舍存于案堂或与夺形于诏敕前代史书所载奏议无不由此近见实录多载密疏言不彰于朝听事不显于当时得自其家未足为信向后所载羣臣奏议其可否得失须朝廷共知者方可纪述密疏并请不载如此则书必可法人皆奉公爱憎之志不行褒贬之言必信矣
　　以前臣等伏见近日实录事多纰缪若详求摭实须举旧章谨件如前
　　论九宫贵神坛状
　　右准天宝三载十月六日敕九宫贵神实司水旱功佐上帝徳庇下民冀嘉谷嵗登灾害不作每至四时初节令中书门下摄祭者准礼九宫次昊天上帝坛在太清宫太庙上用牲牢币璧类于天地神祗天宝三载十二月宗亲祀乾元元年正月肃宗亲祀伏以累年以来水旱愆恐是有司祷请诚敬稍亏今属孟春合修祀典望至明年正月癸丑差宰臣一人祈请向后四时祭并差仆射少卿尚书等官所冀稍重其事以申严敬臣等去月二十五日已于延英面奏伏奉圣防令检旧仪进来者今欲及祭时伏望令有司崇饬旧坛务于严洁谨录奏闻伏敕防
　　论九宫贵神合是大祠状
　　右既经两朝亲祀必是祈请有徴伏以自太和以来水旱愆陛下常忧稼穑每念蒸人臣等所以上副圣心以修坠礼伏见太和三年礼官御史等状或言纵司水旱兵荒品秩不过列宿今者五星悉是从祀日月犹在中祀又云太一天一此九神于天地犹子男也窃观其意皆是以星辰不合比于天地曽不知统而言之则为天地而在天成象自有尊卑谨按后魏五均志大辰第二星盛而常明者为天皇露寝大帝常居始由道粤而陈变通之迹又天皇大帝其精耀魄宝葢万神之秘图与河洛之命纪皆禀焉此则上帝是星之明据也天一掌八气九精之政令以佐天极微明而有常则隂阳序而大运兴太一掌十有六神之法度以辅人极微明而得中则神人和而王道平又北斗有衡权二星天一太一参居其间所以财成天工辅相神道也若一槩以列宿论之实为乖谬又按汉书天神贵者天一太一佐曰五帝古者天子以春秋祭太一则列于祀典其来久矣今五帝犹为太祀则太一岂能降礼稍重其祀固为得所刘向言祖宗所立神祗旧位诚未易动又曰古今异制经无明文至尊至重难以疑説正也以刘向博通尚难改作况臣等学不究于天人礼尤懵于祀典妄为参酌恐未得中伏望更令太常卿与礼官详定庶获明据【太常卿等奏议合为大祀】
　　论冬至嵗朝贺
　　右伏以近例其日若遇有敕权停朝贺惟诣兴庆宫贺太皇太后义安太后积善太后不诣阙庭恐乖严敬臣子之礼实不遑安臣等商量向后冬至嵗如遇有敕权停朝贺者其日中书门下与百寮先诣东上阁门拜表称庆望内降髙品宣答百寮受宣毕然后赴兴庆宫庶为得礼仍望永为常式未审可否谨录奏闻伏敕防
　　请复中书舍人故事
　　右以见天宝以前中书舍人六员除机密迁授之外其他政事皆得商量宰臣姚崇奏云事有是非理均与夺人心既异所见或殊抑使雷同情有不尽臣既须先据经义其次取正史策故事不得自为意见言涉浮华如礼官学官才识出人议论精当者向后擢授台省官郎吏别与迁擢所冀汉魏之风复行今日
　　以前臣等今月二十五日巳于延英面奏奉圣防令条疏将状来者谨具如前
　　请改单于大都防状
　　右访闻塞北诸蕃皆云振武是单于故地不可存其名号以启戎心臣等谨详国史武徳平突厥后于振武置云州都督麟徳三年改为单于大都督圣歴元年改为安北都防开元八年复为单于都防其安北都防本在天徳自贞观二十一年以来移在甘州迁徙不定今单于都防望改为安北都防如此制置稍循故事未审可否
　　公主上表
　　右臣等伏见公主上表称妾李者伏以臣妾之义取其贱家人之称亦要别嫌因循旧章恐未为得臣等商量今日以后公主上表从大长公主以下并望令称某邑公主第几女上表仍不令称族所冀臣子之道因此正名郡主县主亦望准此未审【状不出】




　　防昌一品集巻十一
　　钦定四库全书
　　防昌一品集巻十二
　　唐　李徳裕　撰
　　杂状
　　论仪鳯以后大臣褒赠状
　　故中书令郝处俊
　　右仪鳯元年八月髙宗将传位于天后处俊对曰天下者髙祖太宗之天下也非天皇之天下也天皇只合谨守宗庙传之子孙诚不可持国与人有私于天后其事遂止处俊后子孙为酷吏所害
　　故文昌右相岑长倩
　　右天授初鳯阁舍人张嘉福与王庆之等率数百人连名上表请立武承嗣为皇太子长倩与地官尚书格辅元竟不署名以中宗在东宫不可更立武承嗣言词切直仍责上书者遣散为承嗣所害
　　故御史大夫同鳯阁鸾台平章事格辅元
　　右张嘉福请立武承嗣为皇太子天后问辅元辅元固称不可为武承嗣所害
　　故右卫将军李安靖
　　右天授年王公百僚皆劝革命安靖独义形于色及被收下狱来俊臣诘其反状安靖谓曰以我是唐家老臣须杀任杀若问其谋反实无可对为俊臣所害
　　故赠越州都督徐有功
　　右当天后革命之初宗室英贤将相旧老忠于国者相继受诛徐有功自司刑丞累迁至司刑少卿数议大狱务在平恕凡所济活者数百家前后奏雪枉破家者三经断死而执志不渝兼明宗外祖母厐氏之寃开元中赠越州都督就第吊祭赠物三百段一子官【兼明一作兼雪就第一作就家】
　　以前臣等伏见元和以来禇遂良狄仁杰张柬之等子孙累有恩制授惟此数家未蒙甄录望各访求子孙承嫡者特受一官如先未有谥者各令有司定谥如无子孙特与追赠所贵百代之下再振清风海内忠良无不感厉未审可否吏部状准制请复旧官爵
　　故循州司马杜元頴【二状】
　　右臣等商量杜元頴虽失于驭远致蛮冦内侵然握节婴城舍生取义围解之后惩贬不轻但以蛮夷之情不可开纵若为之报怨以快其心则是不贵王臣取笑戎狄汉景所以闻邓公之説恨鼂错之诛元頴长庆之初首居宰弼洁亷畏法忠荩小心虽无光赫之名颇着直清之称既逄昌运合与申寃望却还旧官阶等仍追赠右仆射未审可否
　　第二状奉宣令更商量奏来者
　　右臣等商量比闻外议皆以元頴不能绥抚南蛮又无备御责此二事以为愆尤臣等究其情由实有本末縁韦臯久在西蜀自固兵权邀结南蛮为其外援亲昵信任事同一家此时亭障不修邉防罢警若后人加置一卒缮理一城必有异词便乖隣好自武元衡以后三十余年戎备落然不可独责元頴蛮退后京城传説驱掠五万余人音乐伎巧无不荡尽缘郭钊无政都不勘寻臣徳裕到镇后差官于蛮经歴州县一一勘寻皆得来名具在案牍蛮共掠九千人成都郭下成都华阳两县只有八千人其中一人是子女锦锦杂剧丈夫两人医眼太秦僧一人余并是寻常百姓并非工巧其八千九百余人皆是黎雅州百姓半杂獦獠臣徳裕到镇后移牒索得三千三百人两畨送得与监军使于龙兴大慈寺防阅并是南界蛮獠缘朝廷宠待如旧从此蛮心益骄今西川节将惟务姑息臣等所以薄元頴之过谓合追荣频承顾问不敢不缕悉闻奏况元頴殁后五经大赦下位卑官皆得追复官爵倘圣防以赠与为优望只准赦文却还旧爵其赠官落下未审可否
　　论太和五年八月将故维州城归降准诏却执送本蕃就戮人吐蕃城副使悉怛谋状
