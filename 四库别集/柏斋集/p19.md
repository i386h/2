<!-- { "loadSidebar": true } -->
　　潞州东火乡宿幕仇时济氏徃年与其乡人举行蓝田吕氏乡约即乡之东岳庙行之既而以东岳非庻民所得祀乃遵太祖高皇帝里祖得祭土榖神诏命设五土五榖神主即岳庙之后殿祀之祀毕则藏主于岳庙之前殿扄其门不启由是岳神之祀遂废未几时济去世宗弟国宾时茂嗣主约事间谋于众曰祀礼有典吾侪祀土榖之神而不祀东岳于礼甚正顾岳神之塑像尚在今虽不祀安保他日不复其旧吾欲撤之以窒复祀之源如何佥曰可未果而时茂捐馆仲弟义官时淳以兄之志不可不终也恐礼未允乃令其季弟医官时闲来南都访于溪田马子泾野吕子并及于予二子曰东岳泰山也在鲁境内礼诸侯祭境内山川季氏以鲁大夫而祀泰山孔子尚以为非礼之祀神必不享况晋民而祭鲁之东岳神之不享也决矣且亵渎神明律有常禁而土榖神之祀则圣祖所许今撤东岳之像而修土榖之祀稽于礼而合稽于情而顺无可疑者以此窒东岳复祀之源甚善予曰所论正矣然东岳之祀徧天下其故则不可不知也博物志云东岳主召人魂魄其始不过谓东岳属木为魂盖以五行象类言之耳非有他也而立言无法昧者不察遂谓人死魂皆归东岳岳神将治其生时善恶而罪福之世之惑于其说者徃往立庙致祀冀以徼福而免罪故东岳之庙祀徧天下其来也非一日矣昔汉成帝废诸祀之不合典礼者其意甚正刘向乃谓诸祀俱有神灵不可废帝暮年无子惑向之言尽复诸祀夫刘向大儒也于鬼神之罪祸尚有所惑况余人乎东岳治人死后之魂而罪福之祀则可以徼福而免罪世之惑也久矣兹惑不解虽毁其庙将复设之犹反手耳况止撤其象乎以此窒其复祀之源恐未能也时闲蹵然曰为之奈何曰此不难也事之有无断之以理东岳治人死后之魂而罪福之万无是理借使有之乃縁是享人之祀而行私于其间则亦一渎货枉法之吏耳明明上帝岂肯容之乎诚有岳神必正直无私如世之清严官府且将恶愚民之败其名节而加之以谴怒矣况肯享其祀而福之乎由是而观则东岳享人之祀而私以罪福其无是理也决矣昔夫子谓泰山不享非礼已具此意特其言引而未发兹故反复论之世之惑者其可解乎二子曰解矣乃书之以授时闲俾归而刻之石以告夫后之人 

　　仇氏祭田记 

　　家礼之大者曰冠昏丧祭冠昏为人道之始丧葬为人道之终世犹知谨至于祭以追逺则非好古知礼之君子能留意者鲜矣夫祖先之祭上以重本始下以合宗族盖纪纲人道之大端也古昔盛时自天子以至于庻人盖未有不祭其先者当祭而不祭则有大僇其严如此而可忽乎哉然牲杀噐皿衣服不备则不可以祭是以后世知礼之君子有其志者或病其无财有其财矣又恐家之盛衰无常子孙无所依据以为世守之资也于是乎有祭田之设焉事虽义起盖亦依仿右人自卿以下必有圭田之法而为之也有其田矣又恐子孙之贤否不一或不能保守于永久也于是乎有训戒之辞焉呜呼其虑逺矣其用心于礼也可谓劳矣上党仇氏作为家范以训嗣人冠昏丧祭一遵古礼又拨常稔田一百五十畆别蓄其租专充祭祀之费复戒子孙永逺保守有言质鬻者以不孝论其有见于此乎宗子森谋欲勒石祠堂之右以示永久乃属瑭为记谨为述祭礼之所当重及祭田之所由设以归之呜呼仇氏子孙尚无忘先人之用心哉田一叚在阳堰计八十畆一叚在池西计七十畆 

　　南湖记 

　　桐城钱生君溥吾友宪长公溥之从弟也以其先君子水南居士去世思之不置计以水南之号亲之所以自命者也亲虽徃矣水南之地则犹在也已之号若仍乎亲则游斯地而耳斯号庻吾亲之常存乎顾以父子同号则他人莫辨乃自号曰南湖盖不忍逺乎亲而又不欲混乎亲也顷来南都语予以故予曰孝子之事亲也生则尽力没则尽思尽力可能也尽思则非纯孝者不能也古之孝子于亲之殁也声不忘乎耳色不忘乎目嗜欲不忘乎心故食杯圈则思口泽焉诵遗书则思手泽焉居宫室则思堂构焉履菑畬则思播获焉孝子之用心盖如此今生于亲所号之地思之不置因转为已号可谓殁能尽思矣不孝而能之乎孝则孝矣然生于是吾恐其道之未充也生瞿然曰是将柰何曰孝子事亲养其口体乐其耳目亲殁则皆无所及矣其尚可勉者不在于顺其心志乎立身扬名以显于世亲之心志孰不以此而望其子乎亦思之而已矣生复蹙然曰孝亲之道既闻命矣如南湖何予曰人之志茍有所思则随所见闻无不感发故志思草书则公孙之剑器亦草书也志思养生则庖丁之解牛亦养生也况亲所徃来钓游之地尝以自号者乎今夫南湖之水渊源有本焉会同有徳焉鉴照有明焉涵泓有量焉波澜有文焉蒸为云雨泽及万物则又有济时之用焉凡人子立身扬名以顺其亲之心志者南湖之道无不有焉是在乎思不思勉不勉耳孰谓其于孝无所发乎生欣然曰甚善开我请书以为记庶永无忘乎予既诺之遂书以贻之云 

　　栢斋集巻七 

　　●钦定四库全书 

　　栢斋集巻八 

　　（明）何瑭 撰 

　　温县知县王侯德政记 

　　懐庆所属六县温最小其地瘠其民贫故前后为令者多以煦濡慈惠治之因循翫愒俗益惰偷逮正德十三年山东王侯以乡进士选知县事下车以来一切以严猛从事凡氏之罹于法者慢期会者违教令者与吏之通请谒受贿赂者悉绳之以法又使人觉察四境民有酗酒者赌慱者强凌弱众暴寡者及光棍喇虎放火行刼为民患而莫敢谁何者悉捕而治以重典由是法令清肃苞苴不行良民寃抑者有所赴愬奸民凛凛然惧刑罚之及其身覩侯如雷电鬼神不可测度虽在私室亦不敢放肆出一语况敢呌呼横行以为齐民病哉纪纲既振乃修城隍治桥道植榆柳数万株以储材木筑河堤数百歩以防洪水积粟榖数千石以备荒年创养济院数十间以养茕独民有耕种而无牛具者婚娶而无聘财者皆量为资给流民而自外复业者皆量免差税时或捐俸设粥以济饿莩尤留意学校暇则试诸生学业勤惰第其甲乙而劝惩之以上司提学者乆不至县乃预选民间子弟之俊秀者百余名量免其户之差役俾之肄业以待収择河内举人范安侨寓于温亦为之树立坊牌使后进有所惩劝政声流闻当道交荐逮正徳十四年乡试取侯为帘内官品藻精当得士为多由是当道益知其能乃荐其才堪治繁改知开封府祥符县士民恋慕而不可留也乃述侯德政征言于予将勒之贞珉以示乆逺予惟昔子产之在春秋夫子称其为惠人而其授太叔以政也乃曰惟太上能以德化民其次莫如猛火烈民望而畏之故鲜死焉水弱民狎而翫之故多死焉吾尝疑乎是今以王侯之政观之子产之言葢自有所见而未可执一论也诗曰岂弟君子民之父母夫岂以强敎之弟以恱安之民斯尊亲之如父母矣何以猛为抑岂弟君子盖子产所谓太上能化民以徳者也太上不可得而见矣以爱为心而以猛为政如子产之所以授太叔者今盖亦不易得也王侯其贤乎哉侯名民表字道立山东登州府招逺县人 

　　浙省北新关户部分司题名记 

　　财者天下之大计也国脉民命皆系乎此故君子尽心焉太古之时上之用度甚节故取于民之法甚简中古用度渐繁故取于民之法渐宻观禹贡周官之所载大畧可知矣然方其盛时山泽之利与民共之商贾之征复时时有所纵舍民犹未甚病也降及后世山泽之利悉归于官农之税既不止什一而其从事商贾者则已税其货又筭其舟车缗钱可谓取之尽锱铢矣民之病可胜言哉议者多谓商贾诸税可罢宋儒范仲淹独谓上之用度既不可减与其取于农不若取于商犹不失厚本抑末之意固非谓此法之为尽善也盖有所不得已焉耳国朝之于商贾既已税其货又税其舟船盖亦依仿近代而为之者也浙省之物货甲天下故四方之商贾咸辐辏焉其货税船税之出入徃年止以有司治之当道虑有侵克之弊乃于弘治六年始请命户部贠外郎或主事来监临之周岁代去然财犹腻也近则污人故士之以洁廉自好者多以是役为嫌稍失慎防则徃往至贻物议嘉靖二年某月徽州潘君希平以主事被命至或以为虑君蹙然曰财者天下之大计也使人避嫌不理将委之谁哉亦处之有道而已矣乃令税课司局商税及北新关船税之所入皆寄于杭州府库已惟典其籍而钩稽焉是岁薄赋而税入视往年不啻三倍闻者佥谓君持廉革弊故能致此同声贤之君闻之愀然不悦曰此非予之意也税入之赢缩在商船之多寡近岁北方道梗商贾皆萃于浙而是岁江南大饥米商之来者尤众故税入最赢若不察其然遂以是岁为率而必取盈焉则贻害于后多矣乃具疏其故陈于当道闻者以君识高而虑逺非常情所及愈益贤之甲申之春君以瓜期将届念惟古人一登眺游览之适犹或题名以收感于后况监临于此经歴岁时而其人之贤否得失不无可法戒者而姓名不传后之人何所征乎乃稽案牍询故老得监临于此者凡若千人皆勒于石虚其左以俟来者而阙其不知间属瑭为文以述其意瑭非能文者也而财用之轻重本末则颇闻君子之论矣谨书以归之呜呼仁人志士其亦有感于此也夫其亦有警于此也夫 

　　王屋山天坛玉皇庙记 

　　王屋山者天下名山也在今河南济源县境内山形如王者宫殿故名王屋王屋之巅是为天坛图经地志以为第一洞天形胜景致灵踪古迹图志悉矣世传轩辕皇帝曾修炼于此其紫金岩御爱松迄今犹存故后世栖真之士往往归焉乃大明弘治六年道流张太素等由山西来结茅坛顶间叹曰山以天坛名玉皇上帝天神之主也三清有宇而玉皇无殿何以竭虔妥灵大不称名山本意遂谋构殿肖像以肃崇奉乃夷崄岨剪荆棘辟地数丈筑土为殿基崇二丈四尺广六丈纵七丈有竒又虑殿在坛乆必倾圮重建不易乃覆以铁瓦铸为铜像为永逺不动计经始于弘治十二年正月朔旦落成于正徳三年九月望日铁瓦殿计三楹铜铸玉帝像一真人玉女像四两廊为琉璃殿七楹中肖天将像复铸铜灯花瓶钟镜炉鼎皆极工巧其工用俱出门徒及四方施主并不用常住升米文钱方修建时其光变祥应甚众既成因吾内兄周溥周澄昆仲来请记呜呼天帝之尊在礼惟天子得祭虽诸侯王不敢僭太素等庻人也而崇奉玉皇上帝可乎吾何以记而周君昆仲之请不可辞无已则有一焉天地人之父母也人天地之子也而天子者独为父母宗子古礼父母之祭宗子主之支子不与故传云支子不祭明其宗也然则天地之祭惟天子主之诸侯不敢僭固矣然父母之祭虽不得与至孝敬之心则不以尊卑有间也太素等崇奉玉帝其亦可哉吾闻道家之学恬淡翛然独往天地万物俱不以经心太素等道流也乃汲汲于崇奉玉帝劳筋骨疲精神不恤其有见乎哉其亦报本反始之道有不得已者哉太素等设心之诚门徒趋事之劳施主相成之善皆不可没乃为之记而系以诗曰皇皇上帝监观四方巍巍天坛奠彼中央坛顶有宇以事上帝伊谁作之道流太素殿宇岩岩像设穆穆进趋拜跽孰不祗肃惟诚惟敬可以格天天福下民亿千万年 

　　重修三官庙记 

