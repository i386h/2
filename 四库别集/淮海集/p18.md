<!-- { "loadSidebar": true } -->
　　臣闻有善听无良谋有善谋无利势天下之势善谋之则无不利天下之谋善听之则无不良臣尝以为唐室方镇之患至于百有余年而不能觧者其盖始于天寳之际肃宗不用李泌之谋先取范阳而已何则夫范阳者禄山之巢穴也鸟焚其巢虽有劲翮无所归兽失其穴虽有絶足无所恃其势然也禄山帅范阳专三道劲兵不徙者十有四年矣其人视之犹子之于父也一旦举兵犯顺天下之人以为反虏切齿攘袂惟恐其不灭而范阳之人独以为主引领企踵惟恐其不兴此所谓家臣不知有国自古小人之常情故郭子仪李光弼自朔方起兵皆欲先图范阳而泌为肃宗言之最悉此盖天下之利势逺之不可失者也使肃宗能听其谋先诏李郭诸将掎角而取范阳贼失巢穴则其众自溃两京可以传檄而定兵亦遂息矣惟其不用泌谋是以庆绪思明相继复起至凶徒逆党乆稽天诛则偷为一切之计分渭北地以付之此方镇之患所从起也昔之取天下者皆以首事之地为根本故虽困败而能复振髙祖之保关中光武之据河内魏武之完兖州是也夫范阳者亦禄山之关中河内兖州也方其防两京所得禁府珍寳輙以槖駞载归其俗至谓禄山思明为二圣后十七年张洪靖欲惩其事发墓毁棺而众犹不悦以至于乱由是言之天寳之际若非唐之威徳在人忠臣义士乃心王室则天下之事可胜言哉栁玭称两京之复泌谋居多其功大于鲁连范蠡若以范阳言之泌之谋不见听者多矣其言王者之师当务万全图乆安使无后害又得两京则贼再乱巳而果然呜呼使泌之谋尽见听也岂有方镇之患哉
　　白敏中论
　　臣闻白敏中用李徳裕荐入翰林为学士及徳裕贬敏中为相抵之甚力或曰人臣事君公义而巳何以私恩为乎敏中之事未足深咎也臣窃以为不然人臣能尽私恩然后能尽公义敏中之罪不容诛矣孔子曰事亲孝故忠可移于君事兄弟故顺可移于长推此言之则背师卖友之人必不能以身许国何则于所厚者薄则所施无不薄也昔吕布为丁原主簿为董卓而杀原为卓之子又为王允而杀卓及兵败被执魏祖欲生之刘先主曰明公不见布之事丁建阳董太师乎于是杀布汉封陈平辞曰非魏无知臣安得进上曰若子可谓不背本矣乃复赏魏无知其后诛吕氏而安刘氏者平与周勃也夫以布之不忠于丁董也其肯忠于曹氏乎以陈平之不负魏无知也岂肯负于刘氏乎此魏所以诛布汉所以属平者也然则敏中之事盖可见矣虽然敏中所以负徳裕也亦有繇焉传曰盗憎主人主人何负于盗而盗憎之乎盖自度其事必为主人所恶故也白氏素与杨虞卿姻家居易又与李宗闵牛僧孺厚若敏中本无英气虽縁徳裕以进而不能无意于僧孺宗闵虞卿之徒自度其事必为徳裕恶也故因其势尽力以挤之耳夫徳裕忠臣也以非罪被斥天下皆知其寃使敏中素与仇犹当为社稷而救之况因之以进也然则敏中岂惟不忠于徳裕亦不忠于唐也臣故曰人臣能尽私恩然后能尽公义敏中之罪不容诛矣然则公义私恩适不两全则如之何以道权之而巳义重而恩轻则不以私害公若河曲之役赵宣子使人以其乘车千行韩厥执而戮之是也恩重而义轻则不以公废私若庾公之斯追子濯孺子抽矢叩轮去其镞发乘矢而后反是也夫公义私恩适不两全犹当以道权其轻重柰何无故而废之哉虽然逢防杀羿孟子以为是亦羿有罪焉以此言之徳裕之荐敏中亦不得为无罪也
　　李训论
　　臣闻天下无易事非其人则难于登天天下无难事得其人则易于反掌难无定势易无常形惟其人也昔汉有诸侯强大之患连城数十地方千里擅爵人赦死罪戴黄屋刺客公行景帝用晁错之谋始议削之法令未及行而七国合从而起矣何其难耶逮武帝用主父偃之谋令诸侯得推恩分其子弟诏下之日人人各得所愿法令不更疆境不变而尾大之患亡矣又何其易耶以此言之则知天下之事惟其人也臣读唐史至甘露之事未尝不为文宗而叹息何则欲除累世之奸而倚一区区之李训岂不防哉宦官之祸深矣自徳宗惩北军之变以左右神防天威等军分委宦官主之由是太阿倒持不复可取宪宗之贼歴三世而不能讨天下愤焉是时故老名臣如裴度李徳裕之徒皆在也向使文宗有知人之明委任二臣俾之图畵则刀锯之残岂难制哉何则以训之轻躁寡谋尚能杀王守澄则知度与徳裕可以制仇士良之属无疑矣惟其不用二臣而委之训与郑注是以事败谋泄害及忠良蹀血观阙之前不胜饮恨而巳非事之难不知人之祸也或曰注之帅凤翔也欲因宦者送守澄之防以镇兵诛之训忌其功乃先五日举事使注不为训所忌也庶其有济乎臣曰不然惟其训之事败则唐之祸在士良使注之功成则唐之祸在注矣何则袁绍董卓崔休朱温之事盖甞成矣其祸何如哉以此观之事败亦受祸成亦受祸祸在用小人而已矣徳裕甞曰举大事非北军无以成功此所谓天下之常势也又曰焚林而畋明年无兽竭泽而渔明年无鱼既经李训之猖獗则天下常势亦不用臣以为徳裕能不为于防昌之时也则知其能为太和之时必矣
　　王朴论
　　臣闻适用而不穷者天下之真材也材而不适用用而有所穷虽有髙世之名难能之行实庸人耳何有补于世耶臣读五代史见王朴为周世宗决平邉之防然后知朴者天下之真材也夫用兵之要在乎识序之先后而识先后之要在于知敌之难易天下之敌非大而坚则小而脆也其难易孰不知之所以不知者敌大而脆则疑于难敌小而坚则疑于易也昔汉兵围宛邱光武以别将徇昆阳王邑欲攻之严尤以谓昆阳城小而坚宜进击宛宛败昆阳自服邑不听尽锐攻之兵以大败邑之所以不听尤者疑于难而巳朴甞为世宗畵平邉之防其言曰攻取之道从易者始当今呉易图得呉则桂广皆为内臣闽蜀可飞书而召之如不至则四靣并进席巻而平之必矣惟并必死之防可为后图盖李氏虽据江南之地二十一州为桂广闽蜀之脊然南帯江东距海可挠者二千余里其人易动摇轻扰乱不能持乆号为大国实脆敌也刘氏虽据河东十州之靣与中国为境然左有常山之险右有大河之固北有契丹之援其人剽悍彊忍精急髙气乐闘而轻死号为小国实坚敌也是时中国欲取之也譬如壮士操利兵于深山之中左触虎而右遇熊不可并刺则亦先虎而后熊矣何则虎躁悍易乘熊便防难制举虎困则熊必畏威而逃困于熊虎将乘而至形势然也故朴以大而脆者为易小而坚者为难易者宜先难者宜后则所以先呉而后并也及皇朝受命四方僣伪次第削平皆如其策非所谓天下之真材而孰能与于此朴虽出于五代扰攘倾侧之中然其器识学术虽治世士大夫与之比者寡方世宗之时外事征伐内修法度而朴至于隂阳律厯之学无所不通所定钦天厯当世莫能异而其所作乐至今用之而不可改其五防之意彼民与此民之心同是与天意同契天人意同则无不成之功以此推之朴之所知者盖未可量也使遭休明之时遇不世出之主则其所就者将不止于此哉













　　淮海集巻二十二
　　钦定四库全书
　　淮海集巻二十三　　　　　宋　秦观　撰论
　　拟郡学试近世社稷之臣论
　　古之所谓社稷之臣者至矣忠足以竭才性之分敏足以应事物之变茍利社稷则遂事矫制虽君有所不从茍害社稷则伏节死谊虽身有所不顾夫人莫不尊于君莫不亲于身君与身也犹有时而忘之知有社稷之事而巳况其它乎此古之所谓社稷之臣者也子曰近世社稷之臣终之以礼乐可谓社稷之臣矣夫子之所以有取于四子者岂以运筹帷幄之中制胜于无形欤料敌制变筭无遗防攻城野战前无坚敌欤出入禁闼二十余年小心谨慎未甞有过欤果在乎是则战国之末士一介之庸人皆可以为社稷之臣矣岂子之意哉方髙帝之时天下初定诸将论功日夜不决子房辞齐三万戸愿封于留又劝先封雍齿诸将乃服及欲废太子子房乃行少傅事晏然处于叔孙通之下招致四老人者以羽翼之太子以安此其所以有取于子房者也髙后时诸吕擅权欲危刘氏平勃用陆贾之谋深自相结卒能诛诸吕迎文帝于代而立之此其所以有取于陈平綘侯勃者也后元元平之际汉室多故子孟拥昭立宣政繇已出前后二十年海内厌服此其有取于霍将军者也然光不学无术闇于大体死才三年宗族诛夷勃免相就国不逺嫌疑防于吏议防致颠覆平多隂祸至孙而废掌虽亲贵终以不侯子房虽无三子之过然不能为汉制礼作乐追迹三代之隆以圣人之道槩之皆未得为全人也故曰终之以礼乐虽然四人者或氏而字之或氏而名之或爵而名之或氏而官之何也此盖子之深意春秋之大法也春秋之法虽贵而不嫌同号美恶不嫌同辞然而州不若国国不若氏氏不若人人不若名名不若字字不若爵爵不若子因此等以寄褒贬焉氏者别其所自出也字以言其徳名以言其体爵以言其功官以言其业张子房以智盖言其徳也故氏而字之陈平以无悮盖言其体也故氏而名之綘侯勃以果盖言其功故爵而名之霍将军以勇盖言其业故氏而官之四人者子房最优故独字之綘侯勃为下故独不氏焉呜呼不如是何足以为法言
　　圣人继天测灵论
　　古之语道徳者未始不以圣人而论圣人者亦未始不以道徳盖舍道徳则无以见圣人而防圣人则道徳或几乎息矣何者其体相俱而其用无以异也夫物生谓之化物极谓之变变化而不可知谓之神神也者其合则藏于无为其散则寓于有得昔之命道者因其无为也故彊名之以天所谓莫之为而常自然者是已自其有得也故彊名之以灵所谓地得一以灵是已天者道也而于神为无体之体灵者徳也而于神为无用之用体则可以继用则可以测由此两者而不能知百姓是也知此两者而不能行智者是也行此两者而不能尽仁者是也由而能知知而能行行而能尽静可以继动可以测此圣人所以至也盖圣人者其聪无所不知其明无所不察积聪明而为渊则极天下之深尽聪明而为懿则竆天下之美夫人之所以丧已于物失性于俗而一切事变之来不能以明辨而应对之者以其质有不足而修所未至尔圣人既已具聪明之质而又加之以渊懿之修则尚恶徃而不至耶是以合而为体则于上与造物者逰而无以为散而为用则足以遂知来物之不穷而各有得夫合于无为则固以天也散于有得则固以灵也以吾之天而继天之天以吾之灵而测物之灵是犹操五寸之矩求天下之方其不合亦以鲜矣易曰无思也无为也寂然不动感而遂通天下之故夫无思无为寂然不动者所谓继天也感而遂通天下之故所谓测灵也盖灵与天其始也出于神其终也入于神而圣人与之俱焉故子曰圣人聪明渊懿继天测灵夫聪明渊懿者乃所以继天测灵也及乎天已至于可继灵巳至于可测虽聪明渊懿亦莫得而言矣何则极道徳之精则粗不足以尽之也彼百姓与仁智则不然其质与圣人未甞不同而其修与圣人未甞不异是以虽有存乎人之天而不能开之以物于有累虽有贵于物之灵而不能尽之以器于有穷夫以有累有穷之具而欲继无为之天测无不得之灵其难也可明矣呜呼于是知圣人之所以圣人也
　　变化论
