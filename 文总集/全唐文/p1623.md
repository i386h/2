<!-- { "loadSidebar": true } -->
    鸷禽之英，黑雕丁丁。钩缀八爪，剑插六翎。想入心匠，写从笔精。不卵不雏，一日而成。轩然将飞，戛然欲鸣。毛动骨活，神来（一作采）著形。始知造物，不必杳冥。但获天机，则与化争。韩干之马，籍籍知名。薛稷之鹤，翩翩有声。研工核能，较真斗灵。岂无他人，不如我兄。
    ○酒功赞（并序）
    晋建威将军刘伯伦嗜酒，有《酒德颂》传於世。唐太子宾客白乐天亦嗜酒，作《酒功赞》以继之。其词云：
    麦曲之英，米泉之精。作合为酒，孕和产灵。孕和者何，浊醪一樽。霜天雪夜，变寒为温。产灵者何，清醑一酌。离人迁客，转忧为乐。纳诸喉舌之内，淳淳泄泄，醍醐沆瀣；沃诸心胸之中，熙熙融融，膏泽和风。百虑齐息，时乃之德；万缘皆空，时乃之功。吾尝终日不食，终夜不寝。以思无益，不如且饮。
    ○佛光和尚真赞（并序）
    会昌二年春，香山寺居士白乐天，命缋以写和尚真而赞之。和尚姓陆氏，号如满，居佛光寺东芙蓉山兰若，因号焉。
    我命工人，与师写真。师年几何，九十一春。会昌壬戌，我师尚存。福智寿腊，天下一人。灵芝无根，寒竹有筠。温然言语，嶷然风神。师身自假，师心是真。但学师心，勿观师身。
    ○画弥勒上生帧赞（并序）
    南赡部州大唐国东都城长寿寺大刍（一作刍）道嵩、存一、惠恭等六十人，与优婆塞士良、惟俭等八十一人，以太和八年夏受八戒，修十善，设法供，舍净财，画兜率陀天宫弥勒菩萨上生内众一铺，眷属围绕，相好庄严。於是嵩等曲躬合掌，焚香作礼，发大誓愿：愿生内宫，劫劫生生，亲近供养。按本《经》云，可以除九十九亿劫生死之罪也。有弥勒弟子乐天，同是愿，遇是缘，尔时稽首，当来下生慈氏世尊足下，致敬无量，而说赞曰：
    百四十心，合为一诚。百四十口，发同一声。仰慈氏形，称慈氏名。愿我来世，一时上生。
    ○绣西方帧赞（并序）
    西方阿弥陀佛与阎浮提有愿，此土众生与彼佛有缘，故受一切苦者，先念我名，祈一切福者，多图我像。至於应诚来感，随愿往生，神速变通，与三世十方诸佛不侔。噫！佛无若干，而愿与缘有若干也。有女弟子宏农郡君，姓杨号莲花性，发宏愿，舍净财，绣西方阿弥陀佛像，及本国土眷属一部，奉为故李氏长姊杨夫人灭宿殃追冥佑也。夫范铜设绘，不若刺绣文之精勤也；想形念号，不若睹相好之亲近也。即造之者诚不得不著，感不得不通，受之者罪不得不灭，福不得不集。尔时莲花性焚香合掌，跪唱赞云：
    金方刹，金色身。资圣力，福幽魂。造者谁，宏农君。受者谁，杨夫人。
    ○绣阿弥陀佛赞（并序）
    绣西方阿弥陀佛一躯，女弟子京兆杜氏奉为皇妣范阳县太君卢夫人八月十一日忌辰所造也。五彩庄严，一心恭敬，愿追冥福，誓报慈恩。赞曰：
    善始一念，千念相属。绣始一缕，万缕相续。功绩成就，相好具足。金身螺髻，玉毫绀目。报罔极恩，荐无量福。
    ○绣观音菩萨赞（并序）
    故尚书膳部郎中太原白府君讳行简妻京兆杜氏，奉为府君祥斋，敬绣救苦观音菩萨一躯，长五尺二寸，阔一尺八寸，纫针缕彩，络金缀珠，众色彰施，诸相具足。发宏愿於哀恳，荐景福於幽灵，稽首焚香，跪而赞曰：
    集万缕兮积千针，勤十指兮虔一心。呜呼！鉴悲诚而介冥福，实有望於观世音。
    ○画水月菩萨赞
    净渌水上，虚白光中，一睹其相，万缘皆空。弟子居易，誓心归依，生生劫劫，长为我师。
    ○吴兴云鹤赞
    有鸟有鸟，从西北来。丹脑火缀，白翎雪开。辽水一去，缑山不回。噫吴兴郡，孰为来哉。宝历之初，三元四斋。天无微飙，地无纤埃。当白昼下，与紫□偕。三百六十，拂坛徘徊。上昭元贶，下属仙才。谁其居之，太守姓崔。
    ○北齐骠骑大将军高敖曹赞（并序奉敕撰）
    高昂字敖曹，渤海人也，姿体甚异，胆力过人，累经战伐，皆著功绩，官至骠骑大将军仪同三司冀州刺史。其勇敢忠壮，冠於一时，时称为名将。后竟以攻战死於王事，年四十八，赠太尉，谥曰忠武。赞曰：
    敖曹之容，好配子羽。生扬勋烈，死谥忠武。武不顾身，忠不忘主。诚哉选士，无以貌取。
    ○箴言（并序）
    贞元十有五年，天子命中书舍人渤海公领礼部贡举事。越明年春，居易以进士举，一上登第，洎翌日至於旬时。伏念固陋，惧不克副公之选，充王之宾，乃自陈戒於德，作《箴言》曰：
    我闻古君子人，疾没世名不称，耻邦有道贫且贱。今我生休明代，二十有六年，乃策名，名既闻於君，乃干禄，禄将及於亲。升闻逮养，ム公之德，公之德之死矢报之。报之之义靡他，惟励乃志，远乃猷，俾德日修，道日就，是报於公。匪报於公，是光於躬。匪光於躬，是华於邦。吁其念哉！其勖哉！庶俾行中规，文中伦，学惟时习罔怠弃，位惟驯致罔躁求。惟一德五常，陶甄於内，惟四科六艺，斧藻於外。若御舆，既勤衔策，乃克骏奔；若冶金，既砥淬砺，乃克利用。无曰擢甲科，名既立而自广自满，尚念山九仞，亏於一篑；无曰登一第，位其达而自欺自卑，尚念行千里，始於足下。呜呼！我无监於止水，当监於斯文，庶克钦厥止，慎厥终。自顾於箴言，无作身之羞，公之羞。
    ○绩虞人箴（元和十五年）
    唐受天命，十有二圣，业业惕惕，咸勤於政。鸟生深林，兽在丰草，春冬狩，取之以道。鸟兽虫鱼，各遂其生，君民朝野，亦克用宁。在昔元祖，厥训孔章：驰骋畋猎，俾心发狂。何以验之？曰羿与康，曾不是戒，终然覆亡。故我列圣，鉴彼前王，虽有畋游，乐不至荒。高祖方猎，苏长进言，不满十旬，未足为欢，上心忽悟，为之辍畋，故武德业，垂二百年。降及宋，亦谏元宗，温颜听纳，献替从容，及趋出，鹞死握中，故开元事，播於无穷。噫！逐兽於野，走马於路，岂不快哉，衔橛可惧。噫！夜归禁苑，朝出皇都，岂不乐哉，寇戎可虞。臣非兽臣，不当献箴，辄思出位，敢谏从禽。蝼蚁命小，安危计深，苟裨万一，臣死甘心。
    ○磐石铭（并序）
    太和九年夏，有山客赠余磐石，转於履道里第。时属炎暑，坐卧其上，爱而铭之云尔。
    客从山来，遗我磐石。圆平腻滑，广袤六尺。质凝云白，文折烟碧。莓苔有斑，麋鹿无迹。之竹下，风扫露滴。坐待禅僧，眠留醉客。清泠可爱，支体甚适。便是白家，夏天床席。
    ○续座右铭（并序）
    崔子玉《座右铭》，余窃慕之，虽未能尽行，常书屋壁。然其间似有未尽者，因续为座右铭云：
    勿慕贵与富，勿忧贱与贫。自问道何如，贵贱安足云。闻毁勿戚戚，闻誉勿欣欣。自顾行何如，毁誉安足论。无以意傲物，以远辱於人。无以色求事，以自重其身。游与邪分歧，居与正为邻。於中有取舍，此外无疏亲。修外以及内，静养和与真。养内不遗外，动率义与仁。千里始足下，高山起微尘。吾道亦如此，行之贵日新。不敢规他人，聊自书诸绅。终身且自勖，身殁贻后昆。后昆苟反是，非我之子孙。
    ○上元日叹道文
    道本无象，功成强名，生一气之先，为万物之母。吹煦寒暑，阴阳节而岁功成；辅相乾坤，上下交而生物遂。故能阜蕃动植，启迪雍熙，邦家保安，夷夏咸若。今以时殷献岁，节及上元，女道士某等，奉为皇帝焚香行道，敬修功德。伏愿声闻紫极，丕降元休，大庇群生，永康四海，流光垂庆，亿万斯年。
    ○刘白唱和集解
    彭城刘梦得，诗豪者也，其锋森然，少敢当者。予不量力，往往犯之。夫合应者声同，交争者力敌，一往一复，欲罢不能。繇是每制一篇，先相视草，视竟则兴作，兴作则文成。一二年来，日寻笔砚，同和赠答，不觉滋多。至太和三年春，以前纸墨所存者，凡一百三十八首。其馀乘兴扶醉，率然口号者，不在此数。因命小侄龟儿编录，勒成两卷，仍写二本，一付龟儿，一授梦得小儿嵛郎，各令收藏，附两家集。予顷以元微之唱和颇多，或在人口，常戏微之云：“仆与足下，二十年来为文友诗敌，幸也，亦不幸也。吟咏情性，播扬声名，其适遗形，其乐忘老，幸也；然江南士女，语才子者，多云元白，以子之故，使仆不得独步於吴越间，亦不幸也。”今垂老复遇梦得，得非重不幸耶？梦得梦得，文之神妙，莫先於诗。若妙与神，则吾岂敢？如梦得“雪里高山头白早，海中仙果子生迟”、“沉舟侧畔千帆过，病树前头万木春”之句之类，真谓神妙，在在处处，应当有灵物护之，岂唯两家子侄秘藏而已。己酉岁三月五日，乐天解。
    ○代书
    庐山自陶、谢洎十八贤已还，儒风绵绵，相续不绝。贞元初，有符载、杨衡辈隐焉，亦出为文人。今其读书属文，结草庐於岩谷间者，犹一二十人。即其中秀出者，有彭城人刘轲。轲开卷慕孟子为人，轲秉笔慕扬雄、司马迁为文，故著《翼孟》三卷、《豢龙子》十卷、杂文百馀篇，而圣人之旨，作者之风，虽未臻极，往往而得。予佐浔阳郡三年，轲每著文，辄来示予。予知轲志不息，异日必能跨符、杨而攀陶、谢。轲一旦尽赍所著书及所为文，访予告行，欲举进士。予方沦落江海，不足以发轲事业，又羸病无心力，不能遍致书於台省故人，因援纸引笔，写胸中事授轲。且曰：子到长安，持此札为予谒集贤庾三十二补阙、翰林杜十四拾遗、金部元八员外、监察牛二侍御、秘书萧正字、蓝田杨主簿兄弟，彼七八君子，皆予文友，以予愚直，尝信其言，苟於今不我欺，则子之道庶几光明矣。又欲使平生故人知我形体已悴，志气已惫，独好善身喜才之心未死。去矣，持此代书。三月三日，乐天白。
    ○补逸书（并序）
    汤征诸侯，葛伯不祀，汤始征之，作《汤征》。
