<!-- { "loadSidebar": true } -->
　　一、凡婢女年过十四以上，男子不得入其卧房。违者照夤夜入人家非奸即盗例，仗八十，枷号一个月。若系该婢勾引，依律减一等，婢发官卖。 
　　判曰：颠狂粉蝶，只防深入花丛。隐现金鳞，偏爱潜藏水底。彼已及破瓜之岁，尔或存啖蔗之心。须知贱列青衣，承恩最易。莫谓近连朱闼，越境无嫌。棒喝先施，枷惩不贷。或者态工狐媚，妄夸西子之颦。因而语学莺偷，思擅东君之宠。郎宜末减，婢定难容。速倩蜂媒，售充鱼媵。 
　　一、凡娈童兔客，以及年少优伶，概不准交接。违者照结纳匪类例，杖一百，罚倒马桶一个月，与文人往来，听。 
　　判曰：花阴解佩，私邀断袖之欢。席畔飞觥，遽密分桃之爱。别有兔园可入，居然鸟道能攀。洞许寻源，不顾阴阳颠倒。战夸背水，任教云雨掀翻。只因恋彼后庭，遂至虚侬前席。事同胯辱，罪合肉刑。既喜纳污，宜令涤厕。倘使交来文字，提尘谈诗。不妨款以壶浆，杀鸡为黍。无庸鼓瑟，速遣调羹。 
　　一、凡外间使令，皆用苍头，不得私蓄俊仆。违者无论有无情弊，俱照鸡奸例，杖八十，枷号一个月，该仆逐出。 
　　判曰：忍笞不去，难求颍士之收。饮水偏甘，谁似子渊之仆。只要履箱解捧，垢面何妨。但期诗料能驮，蓬头亦可。只是寻常之役，何须婉娈之僮。分明爱彼卯宫，遂欲藏诸甲帐。熏香婢周防有我，免尔探花。读书堂照顾无人，任伊钻李。既贪乌合，须置象刑。先挞尻轮，次加颈木。乱风必儆，祸水速除。 
　　一、凡婢女传送茶汤，不得牵拽衣袖，梭扼手腕。违者照强奸良家妇女例，杖八十，罚楼板上睡十夜。 
　　判曰：不是临歧执别，何须揽子之祛。并非拯溺从权，岂得援人以手。私递双眉之语，阴图一握之欢。婢子情多，定必随郎宛转。女儿肤好，岂容任尔摩挲。但教低捧金瓯，非供调笑。倘使频沾玉体，难免横陈。因萌染指之思，致取剥肤之痛。休嫌席地，不准同床。 
　　一、凡交游聚处，不许谈论他家妇女姿色及一切秽亵之事。违者照诬告平民例，批颊四十。与谈之人立即逐出，永不许往来。 
　　判曰：手挥尘尾，居然自诩风流。目艳惊鸿，辄欲共评月旦。妄议瘦肥之态，兼工淫亵之辞。言之若甚快心，闻者皆将掩耳。修肩广额，徒供谐谑之资。断雨零云，总属荒唐之语。君偏乐道，侬已私听。事涉闺帏，罪同诬蔑。姑从宽典，仅置薄刑。宜严逐客之条，永着绝交之令。 
　　一、凡遇闺人卧病，须终日在房料理汤药，并听使唤，不得托故躲匿。违者照罪人逃亡例，杖四十，锁禁内房，候病起释放。 
　　判曰：禁寒惜暖，全凭熨体之人。丸药和羹，较胜粗心之婢。欲识恩情之重，但看疾疢之时。如其怜我呻吟，当必为侬憔悴。岂意潜藏阃外，不管医来。翻因宛转床头，巧从郎便。匿迹只图安逸，捧心谁替摩挲。任教顣额颦眉，蒺藜久困。忍使呼浆索茗，鹦鹉空应。刑象难逃，圈豚立禁。待离鸳枕，始赦鸡竿。 

　　工律凡四条 
　　一、凡闺人遇事他出，房中扃锁箱柜，不准私自开动。违者照侵蚀公项例，拶一次，敲四十，再问有无偷盗情弊，依律重拟。 
　　判曰：守藏人虚，空有鱼键之设。洞垣术巧，忽来狗盗之谋。或因情急呼卢，思偷凤钏。岂是计图换酒，故索鹴裘。漫为荩箧之搜，竟等严关之夺。私开金钥，撩乱衫裙。重检香奁，抛零环钿。作贼断无空过，得赃那许终瞒。仅施敲扑之威，未蔽穿窬之罪。再从严讯，冀获真情。 
　　一、凡闺人委辨物件，须挑选上等精细之物充用，不得以低烂不堪者塞责。违者照承办工程不力例，笞四十，发回另办。 
　　判曰：翠钿珠环，只怕炉工欠巧。杏衫蓉带，总宜花样翻新。虽然粗蠢容颜，无须爱好。争奈娇痴心性，偏欲争高。缘何闺阁之需，必较锱铢之值。不是侬贪钱费，须知佛要金装。鬓添时式之钗，人因增媚。身曳旧裁之锦，郎亦无光。加以鞭笞，破其悭吝。再令适市，勿惜倾囊。 
　　一、凡闺人给予物件，如荷囊绣带等类，不许私自送人。违者照盗卖官物例，杖四十，原物追缴，给过之物，一并夺还。 
　　判曰：新挑锦线，绣成五彩之囊。巧度金鉴，刺就百花之带。中有同心之缕，暗藏比翼之思。只宜密系郎腰，岂得轻抛人手。捐同佩玦，徒为敝屣之遗。投并瓜桃，竟作弁髦之弃。传观尚可，脱赠奚甘。倘非索自丁娘，定必贻之子国。唾绒犹剩，枉教工费春纤。佩韘何存，不仅威收夏楚。须严杖比，务使珠还。 
　　一、凡婢女衣裙鞋膝及簪环等物，俱凭闺人赏给，男子不得私制擅与。违者照擅自造作例，杖六十，追赃入官。 
　　判曰：操来箕帚，何须体被罗裳。捧到盘匜，不配额安花钿。只要衣衫无垢，乌容环瑱生光。乃侬方高德曜之风，不嫌粗服。而郎岂有石崇之富，故遣华妆。分明爱彼丽娇，因欲投之香饵。倘更施其膏沐，直将宠以专房。法必防微，惩宜从重。仍令返朴，毋许诲淫。 

　　续艳体连珠　明　沈宜修　撰 

　　眉 
　　盖闻远山有黛，卓文君擅此风流。彩笔生花，张京兆引为乐事。是以纤如新月，不能描其影。曲似弯弓，可以折其弦。 
　　眼 
　　盖闻将军之号，乃喻其大。美人之容，实惊其艳。是以新柳之青垂垂，春风谁识。双凤之丹点点，秋水何长。 
　　腰 
　　盖闻楚宫饿死，因婀娜之难求。沈郎瘦时，知飘遥之有托。是以邯郸学步，此后无人。金谷衔杯，怜卿独我。 
　　脚 
　　盖闻白绫三尺，玉笋枝枝。金莲一双，沉香步步。是以回风曲罢，窅娘真是可儿。凌云态浓，飞燕呼为仙子。 
　　粉奁 
　　盖闻飘零致感，蝶翅飞来。涂饰何多，燕支湿处。是以何郎掩袖，不妨重数秦台。虢国扫眉，何必徒讥臣里。 
　　镜台 
　　盖闻光能照胆，一毫不逃其形。影每羞鸾，六宫辄悲无色。是以乐昌巧合，可以慰其流离。温峤深缘，可以结其痴想。 
　　玉钗 
　　盖闻遍结同心，频劳罗带。惊成折股，本是花枝。是以剔开红焰，飞蛾之救能传。贴上香钿，金凤之声欲坠。 
　　金环 
　　盖闻宝石垂金，风前玉立。明珠成串，月下人来。是以照见银灯，却等璜琮之价。听残夜漏，错疑骅骝之镳。 
　　真珠兜 
　　盖闻龙山风起，飘飘如仙。沧海波深，处处是宝。是以驴背访梅，名士与美人并重。蚌胎得月，闲愁与离恨同量。 
　　金烟袋 
　　盖闻紫玉何归，离魂天上。层台高筑，流水人间。是以术传吐火，考其源得自西方。异可辟寒，售其值却同连璧。 
　　雕毛扇 
　　盖闻新秋风到，何处迎凉。曲槛人归，频呼拾翠。是以纨扇见捐，班姬之辞太苦。风尘能出，谢传之望犹浓。 
　　花露水 
　　盖闻荷叶田田，香能彻骨。罗衣薄薄，冷太欺人。是以龙脑成灰，休唤海棠睡起。鲛人有泪，空随铜狄同流。 

　　胜朝彤史拾遗记　清　萧山毛奇龄大可　着 

　　卷一 
　　彤史者，后宫女官名也。其制：选良家女子之知书者充之，使之记宫闱起居及内廷燕亵之事，用示劝戒。而惜其书不外传，予幼时，得先子石阡府君教授所藏《宫闱记闻》一卷，自洪武至万历，凡十三朝，可谓小备，虽所阙亦无几。第载事未确，其文不雅驯。予承乏为史官，值修《明史》，常阄题起草，得顺、成、弘、正四朝《后妃列传》。因历探中秘，以为必有异闻畸事，可补疏略。而遍搜史宬，但得详册封年时，及后妃崩薨、丧葬诸礼节，而他无所有。乃不得己，仍取外史所记，与实录稍不符者，草成应之。而拾其余剩，归而杂之先子之所藏，复为斯篇。大抵事取可验，宁阙勿备，谓之“拾遗”。既无彤史，称“彤史”者，曰非史官之正史焉。 
　　〖太祖朝　洪武〗 
　　孝慈高皇后马氏，宿州徐王马公女也。马之先有宋太保默者，家于宿之新丰里，（一作闵子卿新丰里）数传及公，以赀豪里中，善施而贫。元至顺间，其母郑媪生后，卒。公杀人避仇，投所好友定远郭子兴，以后托焉。会江淮乱，子兴起兵据濠州，太祖在军中。子兴妻张氏，奇太祖，力劝子兴妻太祖以后。曰：“是人有异相非常，当藉此收之，且马公不可负也。”子兴以为然，遂赘太祖于其家。独子兴子三，与太祖不相能，数数构太祖，间以他事幽太祖别室，绝口食。后窃怀铛底饲之，值烝馍饠热，后乘热窃其一，怀之薄乳傍，乳为之糜。幸张氏怜后意，皇急阴解之（原评曰：“阴解”不属上一节，然急接此句，又急接下一段，则与后册后谕言照映。警切）。时诸军四出多卤献，独太祖无有，子兴怒。后密丐张氏婉转，且以枣脯荐子兴，子兴置不问。后善承人意，而知书精女红。太祖每出军，一切军状皆属后。籍簿井井，虽逾时询之不少遗。暇即率诸校妻缝纫衣裲，以备不给。至太祖渡江，后多智，恐元兵蹑其后，必相隔。不俟太祖命，急率诸校妻过太平，止繁昌陈迪家。而元兵果扼渡如后虑，后遂于迪家生皇长子焉。时吴汉接境，战无虚日。后时时赞太祖规画，尝谓太祖曰：“定天下在得人心，人心者，天下之本也。”又曰：“用兵焉能不杀人，但不嗜杀人，则杀亦罕也。”太祖深然之。 
　　洪武元年，上即皇帝位，册后。既册，谓群臣曰：“昔光武受命，尝回思滹沱麦饭以劳冯异。唐德长孙后，以其能周旋于隐太子构隟之间。今皇后同朕起布衣，阅历忧患，每不惮灼肌体怀热食饲朕，此不止麦饭也。至郭氏猜嫌，几罹不测，后卒能多方弥缝，以脱朕于难，其与长孙之周旋险易何等。语曰：‘妻者，齐也’。又曰：‘家贫思贤妻’。非后德齐一，安有今日？其敢以富贵忘贫贱哉。”群臣呼万岁，既而语后，后曰：“妾闻夫妇相保易，君臣相保难。陛下不忘妾，妾愿陛下尤不忘群臣百姓。”（原评曰：一段虽似《冯异传》，然文气直逼《西京》，与《后汉》稍异。）乃追封马公为徐王，郑媪为夫人，以无嗣，且不得公媪死所，乃瘗衮冕，置冢户，立庙新丰里，后岁时飨祀哀焉。 
