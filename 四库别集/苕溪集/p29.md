<!-- { "loadSidebar": true } -->
　　勅具官某御史出使布宣徳泽亷察吏奸求民之瘼威声所暨山岳可揺尔顷以才称旋见録用遣临江右绥靖防攘而乃督战无谋亡失吏士肆命尔更使一道按刑峤南察民之寃除其残虐则惟尔职毋重愧焉可
　　潘全合等转官
　　勅具官某尔等知仰王明奉琛效顺有嘉其意序进厥官往其钦承益思自饬可
　　朱敦儒除秘书郎
　　勅具官某汉家得人之盛史氏所称考之于事犹有恨焉廷有大议诸先生莫能言盗发境外见文人无可使岂亦储飬之不豫哉朕自艰难以来首开册府以収众俊庶几人才足用比隆于古尔老于文学噐度不浮丞郎位髙实治省事简求其称佥曰汝宜尚励尔修以须采擢可
　　吴彦璋除太府寺丞
　　勅具官某太府掌贡赋之事受其货贿之入以时出之丞视列卿之属其任惟剧以尔才识精敏无施不可召自乘轺还归班着往佐而长益乃猷可
　　陈賔卿太常博士
　　勅具官某列属奉常为时遴选搜补礼文之缺导扬升降之仪以尔问学淹该论议不茍俾居厥次必有可观尊尔所闻见之行事可
　　张澄除徽猷阁直学士依旧知临安府
　　勅眷惟帅守视古诸侯徳施于民礼有加地进律之赏效见于事史有増秩赐金之文匪惟劝功亦以久任且使斯民服习其政而知所畏慕者也具官某沈静有断疏通不浮敏以吏能被以儒雅惟警跸之所驻类京邑之浩烦人所谓难尔独甚暇采诸舆论益简朕心躐陞筵阁之华仍俾左符之重知劳而授有荣耀焉尚究廼心以图称塞可
　　林叔豹除江东运判
　　勅具官某使者之任寄朕耳目号称外台维持纪纲以肃所部若御史执法日临其前奸欺屏息无敢蘖芽则虽四方万里之逺朕可以无忧矣况于迩乎尔文学志行自辈古人揽辔澄清不待多训转输之责邦计是资尔尚勉之江吴壤连朕聼不逺将于是观政焉可







　　苕溪集卷三十九
　　钦定四库全书
　　苕溪集卷四十　　　　　宋　刘一止　撰外制
　　赵彬除左正议大夫徽猷閤直学士充环庆路经畧安抚使
　　勅朕东廵吴防西顾陜关痛疆事之绎骚念逺臣之暌隔逮此舆图之复始闻音驿之传可无涣恩昭示至意具官某负絶羣之噐茂经逺之才身蹈险艰嵗月滋久心存丹赤始终不渝仰周室之中兴幸汉官之复见封章首至诚悃昭然兹用叹嘉载颁宠赉搃一道兵民之寄叅五官英俊之游于尔有光岂予敢吝噫以安以治在威徳之并行惟孝惟忠见君亲之两重秪服明命益壮猷可
　　刘昉除祠部郎官陶恺除金部郎官
　　勅具官某朕简求实能分任庻政爰重诸郎之选以清列宿之行尔等才识之优论议之懿见于已试甚有休闻兹锡賛书以尔昉治邦礼以尔恺治邦财尚勉之哉无忝朕命可
　　王松改转敦武郎
　　勅具官某尔奋身戎行以劳见録并陞官秩是曰异恩益励后图无羞朕命可
　　楼炤磨勘转左朝奉大夫
　　勅朕操八柄以驭臣用三载而考绩爰定进阶之典以为经久之规凡厥有官率由此道具官某识洞今古学通天人擢自时髦偏仪要路更两禁腹心之重司内朝典册之严防课三铨颇念服劳之久进官一列兹惟锡命之新益猷为嗣有褒宠可
　　楼炤除端明殿学士签书枢宻院事
　　勅天武地文所以妙生成之化左仁右义所以行威徳之权深惟拨乱之原实在本兵之地体隆参伍位亚疑丞敷求得人兹朕有命具官某惇大笃实疏通敏明学博古而通今气絶羣而迈往蹈履圣贤之域从容礼义之间大册髙文悉出其手崇论宏议有补于时力佐中兴功居大半蔽自朕志申锡赉书爰陞秘殿之华进贰枢廷之重并加徽数庸示宠私噫留公在朝已觉强藩之悔过干木为政岂止诸侯之息兵尚殚不贰之谋以永无穷之闻可
　　陈桶除福建路转运副使
　　勅具官某朕惟在昔之君为官择人非特量才授职而求其称焉抑威畏所加一方之人素所服习而爱慕畏仰之则令行禁止朞月而已可也况于久乎尔文学行义照映朝绅鄕自近班出临闽郡越数嵗矣民思之若父母然朕于是知因任之道莫此为先惟时将输肆复命汝庻几毋怠吾事且慰彼民尔往茂哉可
　　吴表臣兼侍讲
　　勅朕承祖宗之贻训绍金华之絶业爰开经幄燕见近臣维绎至言考质疑义庻防讲习之学与子大夫共之以尔具官某行如古人学探圣域论议雅奥实获我心是用陞尔劝讲之官益广旧闻非但举行故事而已尔其哉可
　　冯檝兼侍讲
　　勅天子之学谓之太学自致知格物诚意正心推而上之至于明明徳于天下非但离文析字分别异同类章句儒而已也以尔具官某行谊髙洁不替家风论议渊源率有师祖锡以賛书之宠俾参帷幄之荣惟尔敷绎所闻见之问辩庻防三道之要有开朕心岂不韪哉可崇奉几筵内人掌字邢念二转典字红霞帔岳不惜陈荣奴陈庆惜刘伴儿任嘉奴王大娘等并转掌字
　　勅掖庭之选必自良家女御之员实参内治尔等率义蹈宪温而有仪相予诚孝之思不失敬恭之指就陞秩序是用劝劳祗服宠荣尚图称塞可
　　蔡年世任太平州通判修复官私圩田増収到租米七万九千八百六十三石奉圣防转一官
　　勅具官某朕惟农天下之大本民所恃以养生者也故鄕者下营田之令督劝农之官且察其勤惰而赏罚加焉尔奉职恪防绩效着见进阶一等以示宠荣尚其勉旃服此明训可
　　宋辉改除应天府路转运副使依旧权京畿都转运使
　　勅具官某朕惟兴王之都郊圻千里自更戎垒田莱多荒今舆地之来归想遗黎之鼓舞乃命肤使周爰咨诹尔简易纯诚济以精敏荐膺试用厥闻甚休往敷及物之仁毋堕观风之职至于将输之事尔所习焉惟既厥心嗣有褒宠可
　　李利用除河南府路转运判官
　　勅具官某畿右一道分陪都异时浩烦于兵赋既周星纪版图复归敷求忠信之良往布惠绥之政以尔性识警敏达于事机厉志激昻行不择利兹用付以输将之任尔其哉俾利疚日闻奸欺屛息桴鼓不鸣于闾里遗黎自劝于耕桑而公私无匮急之忧则予汝嘉是曰称职可
　　右通直郎权尚书刑部侍郎陜西宣谕使周幸磨勘转右奉议郎
　　勅朕以官职之事烦子大夫用之则以公待之则以恕故于三嵗进阶之典茍无过咎则不弃焉而况宣力四方者乎具官某执义甚坚禔身有道服勤王事靡敢辞难再稽积日之劳乃应序选之格虽非异数庸示至懐尚体训辞更思后效可
　　经武大夫兼閤门宣賛舍人侍衞歩军司统制军马武紏依赦书内指挥转一官
　　勅具官某尔有位于军服勤既久肆因庆赉俾进官聨尚勉之哉无忘报称可
　　右武大夫魏俊换给付身
　　勅具官某尔有位于军服勤既久载稽功伐锡以命书尚体训言更图来效可
　　谢祖信权吏部侍郎
　　勅朕于虞书求知人任使之道而得两言曰敷奏以言明试以功而已然后知言之足以观人也审矣而况见之于行事者乎具官某学探古今之秘识穷事物之几粤自简知载为御史抱纯诚而不贰嫉奸恶其如仇朕用嘉之擢登法从之聫授以天官之副非特以为宠也铨縂之任条目至烦弗究其原则予夺之公或乱于可否之似朕于此试功焉尔其哉可
　　陈规知顺昌府
　　勅颍隂天下名郡异时牧守多名卿贤大夫善政流风犹有存者诏令暌隔一纪于兹今舆地之来归想遗黎之鼓舞兼求慈惠之长往敷布濩之仁以尔具官某性本纯诚才兼文武忠以许国説以使民锡之左符绥厥旧俗庻防底绩有当朕心书曰不刚不柔厥徳允修尔其懋焉可
　　廖刚磨勘转左朝请郎常同转左朝奉大夫
　　勅朕承奕世之诒谋遵有虞之遗法克施庻政执两端而用中以驭羣臣率三载而考绩爰立序迁之典是为经久之规具官某具絶特超诣之才笃实深醇之学升华法从为时老成载稽积日之勤乃进应阶之格虽非异数庸示不忘尚励逺猷以须后效焉可
　　晏敦复寳文阁直学士知衢州
　　勅侍从之臣入则献可替否效论思之益出则承流宣化躬捍城之劳盖其志在国家而不在于其身则朕之所以委任责成与待遇优礼之意亦示无有内外之间焉具官某养气纯全执义坚固粤从简防黾勉事功旋居封駮之司再领铨衡之任果敢健决初无所私朕允兹耆艾之谋未觉歳时之久抗章引疾慨莫得留爰陞延阁之华仍俾左符之重衢当孔道股肱行朝尔见吏民宜敷惠泽俾民服朕化吏畏尔明则为称职尚勉之哉可
　　王师心大理寺丞
　　勅具官某廷尉列属议法持平非忠恕明允之士弗以处也考择之际佥曰汝能尚其勉之可












　　苕溪集卷四十
　　钦定四库全书
　　苕溪集卷四十一　　　　宋　刘一止　撰外制
　　单孝忠昨权提举河东常平日因贼围太原守御城防死节报国追赠五官与两子恩泽
　　勅具官某昨者防犯太原尔以部使者厉兵扞格与城俱亡报国以身英风可想得其死矣复何憾焉锡以命书畀官五等并録其子尚其鍳哉可
　　郑刚中充陜西宣谕司叅谋官李若虚叅议官
　　勅具官某朕惟关陜之民思见汉官阅日既久肆命近弼往谕至懐惟时官僚实出遴选尔智识之明议论之伟从容册府【李若虚云从容省户】誉处甚休其为朕行往佐而长进官一等庸示宠私可
　　江少虞等充宣谕司属官
　　勅具官某朕念三秦父老思汉讴吟为日久矣肆命近弼布宣王猷谕道徳意一时僚属考择异能尔等咸以才称见谓通敏进阶之典用宠其行尚其勉之可王晞韩穆平曹云叶光宋有黄汝砺并充准偹差遣
　　勅具官某弼臣将命自择从行进秩之荣为尔光宠可
　　签书枢宻院事楼炤封赠三代并妻
　　曽祖赠职方员外郎关可特赠正奉大夫
　　勅朕敷求哲人与之共政既进服大任推本其先宠逮三代盖国之典也具官某曽祖赠职方员外郎某秉志纯笃行义甚修含光韬华初则未耀蓄积之庆益于后人是生闻孙惇大敏明用劢相我家以宏贲尔宗兹朕陞尔位秩于正三品俾吿幽泉没而有灵服此休命可曽祖母永昌县太君吴氏可特赠恩平郡夫人
　　勅人之为善在隐约幽闲之中知自信而巳不知有他日之报也譬彼服田我度我荒既臻于成乃富厥藏虽欲谢之其可得乎具官某曽祖母永昌县太君吴氏言行无疵礼仪有度克相君子肇开庆基有嘉曽孙为朕哲辅图任之始用锡涣恩正位小君疏封大郡光灵未冺尚克鉴兹可
　　祖赠金紫光禄大夫定国可特赠太子太保
　　勅士有率义蹈礼以律其身强识博闻以昌其业而位不称徳实浮于名流泽之长乃在后嗣较其所得孰寡孰多具官某祖赠金紫光禄大夫某儒学起家休有闻誉饮水厉志清畏人知然职不越州县禄不过下大夫再世而昌自逺有耀惟时闻孙作我良弼硕大之庆于兹鼎来朕于是知为善之报弗克躬享固未为不幸也东宫之孤秩视二品吿于幽隧用慰尔灵可
　　祖母华原郡夫人郎氏特赠永宁郡夫人
　　勅为善之报不差毫髪而耳目所及则有逺近故议者惑焉具官某祖母华原郡夫人郎氏婉娩肃恭动合礼法流庆之逺在其贤孙登用之初国有彛典疏封大郡申锡宠章呜呼亦足以少慰矣可
　　祖母宜人葛氏可特赠徳阳郡夫人
