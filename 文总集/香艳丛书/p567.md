<!-- { "loadSidebar": true } -->
　　青衫著作，只宜命薄佳人；红粉品题，偏重文魔秀士。若果薛笺声价，足标艳美之编；何妨江笔平章，别撰群芳之谱。此吾友珠泉所由续《板桥杂记》也。原夫秣陵古郡，建业名都。秦凿新渠，血吹脂沭；吴营旧垒，燕啄香泥。软水温山，绮丽久沿往代；遗簪剩舄，风流犹袭前朝。美既擅于彼姝，情自钟于我辈。珠泉荃兰竟体，松柏为心。弹铗丁年，还入郄生之帐；抚弦雨夜，独登荀令之床。剑气初沉，琴心未寂。时则莫愁湖畔，少妇停梭；桃叶渡头，侍儿飞扇。挈紫髯之狎客，北里寻春；背赤脚之奚奴，东墙待月。纤腰苏小，争窥柳絮之帘；素面徐娘，闲伫梨花之院。君真好色，谁不为容？无何鞭镫斜阳，囊书蓬转；帆樯暮雨，奁镜萍飘。就中泣下谁多，今夜醉眠何处？桃花潭水，凄凉太白之诗；烟雨河桥，寂寞小红之曲。何必落梅窗外，梦始断于西楼？即此芳草堤边，魂已销于南浦。况乎蛾眉易老，骏骨焉求？归厮养者次之，属沙咤者已矣。若使海棠早谢，艳友名湮；不将沅芷先凋，骚人色减。遂乃重搜黛绿，如佥十二之钗；再校铅黄，应秃三千之管。虽付之游戏，有似稗谐；而出以雅驯，居然花史。永秘魏王之枕，常熏韩椽之香。嗟乎！侠妓自豪，原知慕义；儒姬尔雅，定解怜才。纵令伴共诸郎，仍可采同列女。试向伶工水榭，演就传奇；还从画士山房，描成绝代。行见星招驿舍，争传金屋之姿；云幕旗亭，咸重玉台之选。 
　　　　　　　　　　　　　　　　　　　　越州青阁居士拜题于竹西僧舍 

　　渡名桃叶，洵足勾留。里接长干，由来佳丽。风流东晋，骚人挥麈之场；旷达南朝，狎客分笺之地。歌楼舞榭，倡家俱白玉为樯；月夕花晨，荡子以明珠作楫。扬画帘于水畔，婉度轻歌；启绣户于花前，漫呼小字。芙蓉屏里，无非绿酒银镫；玳瑁筵中，尽是紫箫红笛。所以入青溪之曲，过客魂销；问长板之桥，羁人心醉者也。独是偎红倚翠，不乏绮人；刻烛分题，罕逢佳士。听鸡声之断爱，沟水东西；伤马足以无情，浮云南北。嗟尔纨袴，徒挥买笑千金；咄彼绮罗，未得解人一目。纵或寄情杂咏，注意闲吟，要皆风云月露之敷词，无复俊逸清新之雅韵。我友珠泉先生，鹏未抟云，豹还隐雾。王仲宣才华第一，依人在红莲绿水之间；庚景行品概无双，寄兴于檀板金樽之侧。皖江留顿，道出温柔，白下栖迟，人逢绮丽。潇潇暮雨，吴娘曲里新声；皎皎中天，扬子江头明月。缘赋情之特甚，致所遇之多奇。昔梦犹存，其人宛在。然而乌栖月下，已换楼台；燕到春馀，半迷门巷。重来渔父，垂髫黄发之全非；前度刘郎，紫陌红尘之小异。卿同断梗，侬是飘蓬。江淹之别恨依依，卫玠之愁肠脉脉。雪泥鸿爪，李师师兹在谁家；鬓影蝉钗，关盼盼今归别院。花迎旧路，抚今昔以神伤；鸟变新音，对湖山而心捣。因而谱花丛之烂漫，字字皆春；志柳絮之飘摇，行行似玉。缘欢寓恨，婉而多风，即色成空，华不为靡。编同玉茗，发函皆艳异之人；记续曼翁，载笔并后先之美。君非达者，玉钗金粉之遐思；于卜本恨人，榴帐薇裙之前梦。览新编而惆怅，触往事于依稀。雌霓吟文，佩服太冲之着；乌焉成字，效颦元宴之谈云尔。 
　　　　　　　　　　　　　　　　　　　　阏逢执徐圉涂月朔，清溪研香拜撰 

　　续板桥杂记弁言 
　　非遍览山川形势之胜，不足以宕心胸；非遍历美人歌舞之场，不足以言风雅。吾友珠泉，挟不世才，喜遨游，袖中诗卷，襟上酒痕，随处有焉。每当秋风白下，夜雨杨州，偶有所见，寄情而不腻于情。虽珠鲜玉脆，一顾犹怜，而流水行云，过焉辄化。非所谓入乎其中而超乎其外者欤？昔东坡与琴操湖上参禅，戏相答问，琴遂感而削发。由此观之，则斯记也，即从黑海惊波，唤醒青楼幻梦矣。如曰倚翠偎红，风流绝世，评花谑柳，歌咏宜人，犹浅之乎测珠泉也。 
　　　　　　　　　　　　　　　　　　岁在屠维作噩阳月上浣，海陵默堂主人拜题 

　　续板桥杂记缘起 
　　余曩时读曼翁《板桥杂记》，留连神往，惜不获睹前辈风流。迨闻丙申以来，繁华似昔，则梦想白门柳色，又历有年所矣。庚子夏五，枞阳观察招赴金陵，曾于公余遍览秦淮之胜。旋以居停罢官，束装归里，计为平安杜书记者，无多日也。辛丑春，重来白下，闲居三月，时与二三知己，选胜征歌，兴复不浅。嗣余就聘崇川，三年羁迹，青溪一曲，邈若山河。今秋于役省垣，侨居王氏水阁者十日，赤栏桥畔，回首旧欢，无复存者，惟云阳校书，犹共晨夕。因思当日，不乏素心，曾几何时，风流云散。安知目前之依依聚首者，不一二年间，行又蓬飘梗泛乎？爰于回棹余闲，抚今追昔，续成是记，亦类分雅游、丽品、轶事三卷。非敢效颦曼翁，聊使师师、简简之名，得偕江水以俱长尔。至于闻见无多，记叙谫陋，续貂之病，阅者原之。 
　　　　　　　　　　　　　　　时甲辰中秋望后二日，苕南珠泉居士书于雉皋舟次 

　　续板桥杂记（卷上）　 
　　雅游 
　　秦淮古佳丽地，自六朝以来，青溪笛步间，类多韵事。洎乎前明，轻烟澹粉，灯火楼台，号称极盛。迨申酉之交，一片欢场，化为瓦砾。每览《板桥前记》，美人黄土，名士青山，良可慨已！乃承平既久，风月撩人，十数年来，裙屐笙歌，依然繁艳。讵江左流风，于今未艾，抑山温水软，良由地气使然欤？ 
　　前明河房，为文人宴游之所，妓家则鳞次，旧院在钞库街南，与贡院隔河遥对。今自利涉桥至武定桥，两岸河房，丽姝栉比，俗称本地者曰本帮，来自姑苏者曰苏帮，来自维扬者曰扬帮。虽其中妍媸各别，而芬芳罗绮，燎亮笙歌，皆足使裙屐少年迷魂荡志也。 
　　自利涉桥以东，为钓鱼巷，迤逦至水关，临河一带，亦丽者所居。地稍静僻，每有名姬，心厌尘市，择此居之。然自夏初水长以迄秋中，游艇往来，亦复络绎不绝。由文德桥而西，为武定桥，迤西至新桥，亦有河楼。地处西偏，游踪暂至，故卜居者少。至白塔巷、王府塘诸处，室宇湫隘，类皆卑屑所居，不敢与水榭颉颃。闻亦间有丽人，余则未之见也。 
　　贡院与学宫毗连，院墙外为街，街以南皆河房，每值宾兴之岁，多士云集。豪华者挟重赀、择丽姝侨寓焉；寒素之士，时亦挈伴闲游，寻莲访藕，好风引梦，仙路迷人。求其独清独醒，殆什无二三也。 
　　秦淮河凿自祖龙，水由方山来，西流沿石城，达于江。当春夏之交，潮汐盛至，十里盈盈，足恣游赏。迨秋季水落，舟楫不通，故泛舟者始于初夏，讫于仲秋。当夫序届天中，日逢竹醉，（五月十三日，倾城出游，较端午尤盛。）游船数百，震荡波心，清曲南词，十番锣鼓，腾腾如沸，各奏尔能。薄暮须臾烛龙炫耀，帘幕毕钩，倩妆倚栏，声光乱乱。虽无昔日灯船之盛，而良辰美景，乐事赏心，洵升平气象也。 
　　秦淮河船，上用篷厂，悬以角灯，下设回栏，中施几榻，盘孟尊罍，色色皆精。船左右不设窗寮，以便眺望。每当放船落日，双桨平分，扑鼻风荷，沁心雪藕，聆清歌之一曲，望彼美兮盈盈。真乃缥缈欲仙，尘襟胥涤矣。 
　　青溪一曲，销夏最宜。而游目骋怀，春秋亦多佳日。至于冬令，朔风如刀，招招者绝迹矣，然促坐围炉，浅斟低唱，作消寒会，正不减罗浮梦中。 
　　茶寮酒肆，东则桃叶渡口，西至武定桥头，张幕挑帘，食物具备。而诸名姬又家有厨娘，水陆珍奇，充盈庖室，仓猝客来，咄嗟立办。燕饮之便，莫过于斯。 
　　院中虽各分门户，而去此适彼，转徙无常，是以姊妹行亦随时更易。间有亲生子女，一门团聚者，大概土著居多。若乃买雏教歌，认为己女，高其声价，待客梳栊，爱俏者其名，爱钞者其实。尝有一女而上头数次者，伧父大贾，无难欺以其方，使彼悭囊顿破也。 
　　河亭设宴，向止小童歌唱，佐以弦索笙箫。年来教习女优，凡十岁以上，十五以下，声容并美者，派以生旦，各擅所长，妆束登场，神移四座，缠头之费，十倍梨园。至于名妓仙娃，亦各娴法曲，非知音密席，不肯轻啭歌喉。若《寄生草》、《剪靛花》，淫靡之音，乃倚门献笑者歌之，名姬不屑也。 
　　日初过午，卖花声便盈街市，茉莉珠兰，提篮挈榼，不异曼翁前记所云。近更缀以铜丝，幻成鱼篮飞鸟，可以悬诸帐中，比及昏黄，则雪花齐放矣。酒醒梦回，芳馨横溢，和以气肌芗泽，如游众香国中。 
　　院中衣裳妆束，以苏为式，而彩裾广袖，兼效维扬，惟睡鞋用之者少。余见河房诸姬，咸以素帛制为小袜，似膝裤而有底，上以锦带系之，能使双缠不露，且竟夕不松脱也。其履地用方头鞋，如童子履而无后跟，即古靸鞋遗制，灯影下曳之以行，亦复彳亍有致。至于抹胸，俗称肚兜，夏纱冬绉，贮以麝屑，缘以锦缣，乍解罗襟，便闻香泽，雪肤绛袜，交映有情，此尤服之妖者。 

　　续板桥杂记（卷中） 
　　丽品 
　　秦淮名姝，首推二汤。二汤者，本郡人，以九、十行称，孪生姊妹也。态度则杨柳晚风，容华若芙蕖晓日。并翠眉而玉颊，各卢瞳而赪唇。乍见者如一对璧人，无分伯仲。注目凝睇，觉九姬靥辅微圆，左手背有黑痣一小点，可识别也。早堕风尘，从良未遂，阖户数十指，惟赖二姬作生涯，虽车马盈门，不乏贵游投赠，而缠头到手辄尽。居新桥之牛市，临流数椽，湫隘已甚。余曾于辛丑夏初邂逅一晤，今秋往访，适为势家招去侑觞，不复谋面。闻之桐城孙楚侬云，二姬穷愁日甚，虽年才二纪，而消瘦容光，较初破瓜时，己十减六七矣。然三分丰韵，尚堪领袖秦淮也。嗟乎！人美如玉，命薄于云，如二姬者，殆以奇姿遭造物之妒欤？楚侬又语余云，桐邑杨米人曾为二姬作《双珠记》传奇，情文并茂。惜尚秘之枕函，余未得而读之。 
