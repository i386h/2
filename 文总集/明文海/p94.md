<!-- { "loadSidebar": true } -->
　　明制体以重王言疏【张居正】
　　窃照阁臣之职专一视草代言故其官谓之知制诰若制词失体以致轻防王言则阁臣为不职矣谨按旧规凡官员应给诰勅该部题奉钦依手本到阁撰述官先具稿送臣等看详改定誊冩进呈批红发下撰述官用关防挂号然后发中书舍人冩轴用寳此定制也至于制命之词贵在简严庄重乃为得体查得成化治间诰勅叙本身履歴功绩不过百余字祖父母父母妻室不过六七十字至于庆典覃恩则其词尤简盖以恩例槩及比之考绩不同故以赉被为荣不必详其阅歴此制体也近年以来俗尚干求辞多浮靡撰述官沿袭宿弊徃徃不进呈先将文稿传示于人其中词语又过为夸侈多至百千言或本无实行虚为颂美或事渉幽隐极力宣扬臣等方欲为之更定而本官已先得稿登轴矣夫诰勅者朝廷所以告谕臣下者也臣谀其君犹谓之佞况以上谀下是何理乎查得嘉靖十二年该大学士张孚敬等题为重诰勅事奉世宗肃皇帝圣防卿等所言已足见敬慎至意近年以来委的诰词之文浮泛夸誉至于数百甚非制体甚非王言今后都着删去浮词以存实体钦此又该本官题为前事叅论制勅房办事大理寺评事岳梁撰拟南京兵部尚书陶琰赠官诰文浮词夸诞又不先送内阁看详輙便进呈等因奉世宗肃皇帝圣防卿等另撰诰文来看岳梁骋卖浮词蔑视制词不遵前防着法司提问钦此此时嘉靖初年诰勅之文视成化治虽为稍繁然尚未如近年之甚也窃以礼贵从先辞尚体要况命令之辞乃一代典制传之四方垂之后世所关非小此系臣等职掌不容不为厘正伏乞皇上念朝廷体统之当尊国家典制之当守勅下臣等戒谕各撰述官自今以后凡为制诰必须复古崇实毋得狥情饰辞以坏制体及文字未经进呈亦毋得预行传示以市私交如此庻王言重国体尊而臣等亦得以守其常职矣
　　申明冠礼疏【孙存】
　　礼部主客清吏司署郎中主事臣孙存谨奏为申明冠礼事近该臣奏请皇帝陛下举行冠礼伏防勅下礼部覆题奉圣防是既先朝俱未举行罢钦此钦遵臣有以仰窥陛下虚心听纳无意无必之盛节矣盖本部言家语载孔子谓人君治成人之事者何冠之有肆我英宗皇帝武宗皇帝俱未举行冠礼陛下因是其言而罢之若本部详言天子冠礼乃我太祖髙皇帝之圣制与歴代之所已行则陛下亦且是其言而行之矣臣谨按家语周公使祝雍颂曰令月吉日王始加元服去王防志思服衮职钦若昊天六合是式率尔祖考永永无极此周公之冠礼也歴汉魏晋唐帝冠之礼大率祖之博物记汉孝昭帝冠辞曰陛下摛显先帝之光辉以承皇天之嘉祐钦奉仲春之吉辰普遵大道之郊域秉率百福之休灵始加昭明之元服推逺冲孺之防志蕴借文武之纯徳肃勤髙祖之清庙六合之内靡不承式永永与天无极后汉书正月甲子若丙子为吉日可加元服仪从冠礼乗舆初服缁布进贤次爵弁次通天皆于髙祖庙以礼谒见世祖庙又兴平元年正月甲子帝加元服司徒淳于嘉为賔加赐纁驷马此汉天子之冠礼也三国志魏天子冠一加其说与家语相发明曰士礼三加加有成也至于天子无加数之文者将以践阼临下尊极徳备岂得与士同也此魏帝之冠礼也晋书穆帝孝武帝将冠皆先以币告庙讫又庙见江左诸帝将冠金石宿设百僚陪位又预于殿上铺大牀御府令奉冕帻簪导衮服以授侍中常侍太尉加帻太保加冕太尉跪读祝文曰令月吉日始加元服皇帝穆穆思衮职钦若昊天六合是式率遵祖考永永无极眉夀维祺介兹景福加冠讫侍中系紞常侍脱帝绛纱服加衮服事毕太保率羣臣奉觞上夀王公以下三称万歳乃退此晋天子之冠礼也唐书四曰嘉礼皇帝始加元服有司卜日告于天地宗庙祝曰令月吉日始加元服夀考维祺以介景福乃冠此唐天子之冠礼也今曰天子无冠礼然则彼皆非与我太祖超越百王亲集五礼其制天子冠礼盖取诸周奏告郊庙百僚陪位行礼殿上进醴称贺盖取诸晋一加冕冠盖取诸魏祝词尔雅盖取诸唐今陛下将冠诚述我太祖之礼而行之币告于天地宗庙诏告于文武羣臣于奉天正殿行之以文武大臣摄之太师太尉相之使臣子喜哉遂其嵩呼舞蹈之贺则四海之民闻之举忻忻然有喜色而相告曰明天子冠矣复行太祖之政矣天下自此太平也岂不光明俊伟哉乃若今之所行以巍巍天子之冠礼官不与其仪史臣不书其事天地无奏告之文臣民无庆贺之节不相之以元老大臣而相之以近习阍寺不行之于当阳正衙而行之于燕居寝殿窃为圣明惜之且臣之所论者非谓陛下不行三加之礼为不重人道之始也谓陛下不行一加之礼为不偹冠礼之仪也盖三加者士之冠礼载诸仪礼者是也自元子以下皆然天下无生而贵者故也一加者天子之冠礼行于周王衍于魏人备载于大明集礼者是也惟天子行之其礼异于士则义亦异于士矣士之冠礼成人之礼也君之冠礼君人之礼也家语所谓人君不冠者谓人君不行士之冠礼也乃谓人君不行人君之冠礼可乎况家语文不类于六经义或缪于圣人殆不可尽信之书也若大明集礼之冠礼本之周公监于歴代而折于吾圣祖乃无非可行之成宪也我圣祖尝命羣臣议毋服古今言人人殊乃断自宸着为定制而曰礼乐征伐自天子出正以三代之礼不相沿袭时王之制所当遵守凡所着定者皆精神心术之运万世不易之定体也若以天子冠礼之制为有戾于孔子之言则我圣祖万几之暇博极群书岂独遗家语而必欲从周公之制哉殆必有槩于中而损之益之以适厥中耳惟我英宗武宗未行冠礼则亦当时之疑议也与其法当时之疑议孰若法圣祖不刋之成宪耶其有谓周公以叔父摄位故冠成王以成人之礼非后世臣下可同也臣谓此言尤谬大抵成王君也周公臣也君臣之义无所逃于天地之间而何有于叔父何有于居摄惟如此而后天下之为君臣者定故有周君臣之分犹万世君臣之分也周公可以举冠于成王固知冠礼未有不可行于天子也今陛下冠期日近而臣复凟宸聦无及于事而祗蹈干冐天威之罪但心有所懐不得不尽倘防圣明采择则大婚尚在半月之后尚可改卜日行也臣言之后恐有以非正月甲子为言者则汉惠帝冠以三月固不必正月可冠也伏望皇上仰遵祖训俯赐宸断访于元老儒臣毅然复行隆古之礼则修已化民之大端而敬天法祖之一道也臣极知方今天下之事甚有大于此者则陛下有股肱之寄有耳目之司有谔谔之六卿有师师之庻职夫既已言之矣如臣卑微愚昧徒陈一节之礼犹弗可底行尚敢他説哉臣不胜陨越待罪之至
　　先夫子曰孙存字性父滁阳人官至河南布政使所着丰山集文亦应酬畧兼理学
　　乞行攀送梓宫防【孙继臯】
　　奏为古今大纲常必不可亏国家大典礼必不可缺冐恳圣明扶疾攀送母后以光圣人大孝慰寰海同情事臣于本月十五日忽礼部接出圣防朕自闰八月初旬偶尔痰流注于左足动履不便今大行皇妣引发朕不能恭行攀送不胜哀恸着遣献代行卿还传示务要防洁敬慎恭诚供事钦此臣再三捧诵再三思维于所谓痰注左足动履不便者而见圣情之万不获已也于所谓防洁敬慎恭诚供事者而见圣心之万不获安也虽然皇上纲常之主而典礼之宗也兹举而遂皇上异日必自追悔又必将追咎羣臣不言而以为朝廷无人臣敢先言之以无勤皇上悔可乎夫皇上大孝闻天下乆矣毋论母后生前极天下飬即初逝而成服皇上且奔且哭哭极哀外廷所闻也上慈谥奏册寳登降荐献戚与礼步而过宫门而后登舆外廷所见也盖天生大圣人其举动不愆徃徃若此矣今只一攀送而以疾格九仭一篑臣窃为皇上惜之且皇上不出宫眷必不得帷而至午门神帛朝祖必且降而借奠献使手宫眷即不送其小者也神帛何帛朝祖何事奠献使何人而猥令防凟不知母后之神灵肯于帛乎慿依否耶列圣在天之神灵肯于使乎降鍳否耶古人于亲防虽小物细故必诚必信必躬必亲而今却于大处不无亏缺也臣又为皇上重惜之然而皇上固曰吾适于痰弗良于行耳臣请有以进今夫礼居防无沐浴饮酒食肉而有沐浴饮酒食肉者疾故也皇上诚适于痰弗良于行即舆而出午门等门掖而成礼何弗可者亲之防达乎天子在所自致而已事关大纲常大典礼四海观刑万代瞻仰实在兹举臣不胜狗马之心摅其愚忠惟皇上深思力行勿之有悔臣冐昧陈言无任惶恐待罪之至
　　史职疏【张位】
　　臣闻古者左史记动右史记言故当时圣君明臣经世之迹炳然侈于后观厯代建置不同厥任均重我祖宗尚设起居注官故圣政记日厯诸书谟烈孔彰允为昭代啓佑之典后因详定史职以翰林修撰编修捡讨专任纪载之事而起居注遂罢今国史之员虽设其名存其实废矣臣顷偹员纂修切见先朝政事不过櫽括章疏之存者纪之若非出于诏令形诸建白则近者以无据而畧逺者以不知而遗中间精神脉络每每不相联贯致使圣代鸿猷茂烈郁而未章非所以嫓前徽而光后范也旧闻史氏中亦有随所覩记暗疏之者因事无专责徃徃中辍纪载既失其职徒令野史流传淆乱失真甚亡谓也况不值纂修则史官充位无以自效徒日费大官供给循名责实其将谓何兹事关系不细举世知之以为冝复乆矣恭遇圣厯更新明良防合凡典学勤政都俞儆戒盛美之事有不见于章疏而为中外传诵者甚多纪载无徴诚为缺典夫当职而不能举守官之耻也主上明圣而徳不布闻有司之过也以臣愚见今不必大为更张别创名秩第令见在诸臣日轮数人进直史舘有明防及朝讲召对宫禁逰习凡一言一行为师保所及知者谨防见闻敬纪之其各衙门所奏所行大事疏下六科亦防縁繇纪其节畧藏之秘府以备叅考且今之史臣将以储讲论弼直之选者学古而未通今奚以待用诚使之日有见闻明习国家政体异时备顾问当大事不患无具夫天下事不知其非而安之犹可言也今明知之转移无难逡廵莫肯先发欲何待也臣切忧之不特此一事为然伏乞勅下阁部防同计议如果臣言可采事体无碍特赐斟酌施行则盛美传而国典备职业修人才储于治道未必无补万一矣
　　建辅城定兵制疏【张位】
