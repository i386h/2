<!-- { "loadSidebar": true } -->
　　君讳琮元质其字也先世本抚州乐安人系出山谷后裔大父伯夷公有四丈夫子其季曰度浩君父也娶栁氏居乐安既生二子曰琼曰瑛成化间应闾右之役来南京观都会丰炽曰此弗宜居乎乃附籍上元已而曰吾忘吾乡乎仍号望云以见志故上元之黄氏自公始居六载而生君颖秀絶出逸而多韵补应天府学弟子员间作平蛮金陵二赋文誉腾起举宏治乙丑进士遣纂修湖省孝宗实録归拜青田令时逆瑾擅国秕政蔓作君举意髙逺不规规与俗俯仰遭忌谪长乐学谕划然叹曰所不足于县令者果予也夫教吾所乐也乃升堂讲授期以其学传诸弟子及瑾诛吏部檄君为郯城令时盗冦山东城恶弗可备君至二十日而堑成又三十有四日门圉完民恃无恐谓山东之困弊于马着马政二篇行于官作问官祠祀孔子及郯子自为记大抵欲学者知孔子之圣由问学至也升横州守益练牧惠之体民无隐瘼得秦少游海棠桥址于荒墟乃拓置堂宇以风起夷俗擢拜岷府左长史以栁夫人年髙再疏乞养侍奉之暇灌园艺圃泊如也及栁夫人卒致哀尽礼且痛望云公先丧时贫不得为悦合窆为若堂之封服阕值今上继统谓王傅宜重故君复有崇府之命方抉污振颓输其嘉猷昊天弗吊中道摧殒呜呼哀哉夫文与政弗兼久矣君抽思则藻展事则练其可谓通才者与然用不副才年不副用斯天之靳也唯文烨烨可以永世所遗诗文若干集曰宗说曰求志稿曰行义稿曰楚征日録曰青田稿曰谪逰稿曰郯城稿曰岭南日课曰续课曰东归稿曰乞养堂稿生于成化庚寅十二月十九日卒则嘉靖甲申二月十七日也配燕氏子二伯畊娶任氏仲牧娶丁氏能世其学女三孟适张昂仲适江铠季尚幼孙男二其子自汝阳奉柩还上元卜今年月日将葬君于夹冈祖茔之次乃持尉氏学谕丁孔章状乞铭于余余不得哭君殡葬而铭也奚其辞铭曰骏乎骏乎局靡驰衔以瑶珥为世仪斯名永嘉千祀垂

　　摄泉隐君许彦明墓志铭

　　彦明许隐君耿介沈黙处富不盈居贱不诎人鲜与合独与姑苏文征仲南都陈鲁南王钦佩及余四人为宻友四人者亦爱隐君无他乐为倾倒时时赋咏相酬和摅展情素不相较浅深工拙也其子榖从余游嘉靖乙未举礼部第一声动海内南都公卿贵人咸走贺隐君隐君唯唯无几微矜张色莫不拟其福量之逺乃丙申六月疽发之背却药安卧家人强之医则曰我命在天不在医数诚尽药将奈何比剧自制棺起卧其上曰床笫暂也依此为长召鲁南及余诀别但言负负无可报了不及他事遗榖书曰我亡如风月清明絶无罣碍居官当师古人丧葬从俭亦无他辞是月二十二日竟卒得年六十有八呜呼不昵生不戚死可不谓达也乎哉踰三月榖归自京师哀且定卜丁酉正月二十二日葬隐君于安德乡王家山祖墓之次持御史谢君少南状乞余为铭征仲书石鲁南篆题其盖并先好也遂不辞为之叙曰许氏本福建侯官人国初徙实京师始占上元县籍今为南都人父荣读书精医卜朴直成徳母黄氏生隐君克肖焉君名镗彦明其字也外龎中理事其父母能备色养堂室几杖必适所欲二老并寿与乐俱终伯兄不事生产积逋见困力为偿复略无顾恡寡姊贫迎归奉终厚其殓葬其它姻属赖以生死者尚众故终老无余赀平生不言人过虽遭侮谤不兢不怒谋事精慎不失人任雅好山水金陵名胜无不至乐与禅宿游清斋玄论坐以终日尝因事南游三茅虎邱以蹑武林泛西湖北渡淮涉沛厯齐鲁至燕览西山诸陵之槩赋奇吊古往往寄懐其间登摄山爱其泉因自号摄泉居士乐养生也晩乃买田东海上期扁舟往来效张志和陆鲁望之乐孰知一试遽止耶诗务道情不为奇怪语曰作室不固基而绣其棁节非吾所能有嘉会斋稿若干卷藏于家钦佩尝曰昔韦中有潇散闲旷之趣者仅一摄泉今亡矣吾党哀可知已初配汪氏继贾氏生子男一即榖初授户部主事旋改礼部女一适福建布政司经歴王君经之子延祚孙男四曰恒吉元吉贞吉逢吉贞吉三岁而夭铭曰唯仕匪易隐也亦难不亢不随居道之间有翘者男载振其翰泉室其永安

　　明故乡贡进士张唯忠墓志铭

　　张君唯忠讳翊本姑苏长洲人也洪武初易置海内编戸徙其先世于上元遂为京师人君以上四世皆善人不显父讳晟倜傥有风谊尝愤愤思大其家谓儒者取青紫在诗书非真天人也吾老矣责在儿辈乃大购古书藏于家君性沈逺知父志力修学业能读厯代史记及国朝典故居常非定省及父召不逾戸限或出过市里人不识为张氏子也家本在市凡俚语玩剧一切不通晓毎对客自寻奥义谩不知客语云何唯唯而已人多以为痴尝从司勲陈宗之受尚书宏治甲子以应天儒学弟子员中乡试再上礼部不偶其勤学在馆如家在舟如馆不夺于可欲及家家人问京国事与所过城邑皆不知也试事大理日取狱案勘详轻重曰用世贵知律否则腐学究耳其学虽天文地理星卜草木之书无不渉猎非以干禄为也今年夏梦神语曰金公请作调觉而愀然曰金秋气也调与吊同音秋人将吊我耶一日往别墅有自城中来者曰某坊火君曰吾里也恐毁吾万卷急驰马归马羸多顿逺得疾竟以九月六日卒生纔二十七年而已尝补苏伯修名臣事略缺遗纂定元名臣言行録四卷又采宋史临奠大臣之礼为一编曰临奠録示大臣宜厚也夫六籍道衰学者率汨意于利禄自子夏髙弟且曰出见纷华盛丽而喜况下者乎唯忠五岁露芒颕太常陈公师召呼为徳美而不名七岁属对过人十三知读书二十二举乡进士世所尝言聪明者易流而君恂恂谨愿如此岂所谓笃信好学者非邪惜乎未见其止也母周氏前母罗氏配郑氏与君居年久耳熟文义至能属辞男曰鹤龄女曰淑贤皆幼君疾革遗言属执友陈鲁南为状十月某日将葬君于建业乡张家山之原其弟翱持状来请铭铭曰颜氏好学以夭终也噫兹有同志夭复同也噫岂曰斯道不可宗也噫天乎天乎莫得而穷也噫

　　华亭何隐君墓志铭

　　余前耕秦淮之阳闻华亭柘林有两何生出曰良俊良传文词烂然如晋二陆氏四方惊且艳之余曰柘林下瑞安得生异材如此乎华亭人曰何氏故法家胜国末有名某者判雷州国初其弟广为御史有声殿中归徙去上海余子孙留华亭陶宅里传四世曰复者赘柘林李氏生泉以刚方见惮生二子长宗胤次宗本长君渊塞善谋画次君倜傥筹策有文理内外夹助腾起乡邑中为豪雄人然不获遇合展拓才抱故敎二子以儒发科非徒其资异也未几两生以文学优等拔贡入国子监朝夕过从吾庐知其贤益审今年二月良俊衰绖来见且乞铭其父墓余何能逆良俊实次君生而以为后于兄按状君讳嗣宗胤其字也兄弟相友爱初次君气轩举意狭柘林莫肯居君曰自曽大夫徙此虽未有恢廓世不坠义问兹土南负海北枕广原种艺不惮水旱且鱼盐可贾民俗椎鲁易兴事见功吾兄弟拮据其间何患不大于是殖丰美田产多买奴仆芟辟灌莾广其水利无风雨寒暑身自临视其下人人効功能生息遂十倍于昔乃构堂宇立庙寝参准古礼修丧葬嫁娶燕聚问遗之仪自是华亭人称柘林为仁里郡中贤豪及隐沦之徒闻隐君兄弟名争来内交贤者得合不贤者多见却谢亦不怨次君又好图史小学诸家好事者亦多游从时时具酒食相欢乐不倦咸为语曰人中磊砢有二何又曰仲子英英标出长公好顾养贫乏逺近待以举火者凢若干室举贷度不能偿辄毁其券尝督里中赋里中人称平见礼于郡公与县大夫时辈莫敢敌等年踰五十輙叹曰死生旦暮耳政使百年吾已过强半矣安能偪窄自苦以需短漏乎于是寳俭守黙或终日无一言自称曰讷轩老人惟种树养鱼自怡而已郡公延乡饮及奉诏加力田冠服皆不就兄弟未尝异财见子孙既长乃曰木大则支水溢则别吾不忍子孙他日有言乃营别室处良俊令良傅与其兄良佐居旧宅比疾剧遗令良俊曰施徳自亲广爱唯众善睦父母之族及姑姊妹之家母虐僮仆此外宾里邻敬长老不皎皎先物吾目瞑矣良俊涕泣拜承敎越数日卒实嘉靖乙未九月二十日享年七十有九配张氏不愧其俪生三女其婿为费勉俞介禇悦初育翁氏甥宾为子先卒良俊实母侧室卫氏又育次君一女适顾应録孙男五懋学懋才懋徳宾出玄白良俊出白继良佐之后即其家友睦可见已君以卒之年十二月二十八日葬于半冈东祖茔之次逮今丁酉春三月朔始克铭之铭曰不落落为奇居贱而身弗卑究其报视其儿墓前孔道何逶迤后若干岁石马施

　　陈府君亨父孺人主氏合葬墓铭

　　府君讳蒙字亨父其先汴人徙呉为呉县人以医鸣自从父太保公镒从弟按察僎贵屹为望族曽祖佶祖濙濙二子考榷妣张氏府君实生于伯校而为后于榷体貌魁岸夷朗有大度少孤生业中落弱冠后即拮据振起其家遭疾病讼狱与诸谗怨丛集拨捩排抵气益安裕里中长老人惊曰此陈氏巨栋既累资至万金乃笑曰吾分素薄安用厚藏以媒祸乎于是内修仁让外重交结不复以积贮为意布衣逶迤退然若儒生然好义重诺翩翩国士之风也没之日其从弟文艺状其行曰申严家庙祀规特建太保公祠刻其遗文饰闺门修先墓皆倾囷为族人倡沈毅善谋凡贤豪贵游乐与谈议守宰见之必礼至去为公卿犹问遗不絶尝监修郡县学并建金乡侯祠如营居室用阙辄自继之不言于官以故学士歌焉凿凿皆实録也俗敝无贤不肖皆有号殊厌人府君种梅别墅亦自称曰梅南主人呉及四方人则乐称曰梅南梅南不举其字即知为众所好矣素敬鬼神岁己丑往祠武当山病归十日卒若府君可谓善人矣乃死于祀将谓鬼神何哉孺人姓王氏同邑望族性严肃内政皜皜宾祭之奉不烦府君无不修洁先府君三年卒府君生于成化庚寅六月十四日以嘉靖己丑四月九日卒享年六十孺人生于某年某月某日以某年某月某日卒享年若干子男一曰鳌温良可继府君末岁复得一男命名曰垹曰鳌未有子善育之旋夭女一适钱帛孙女三长适刘管次受王科子有龄聘鳌今生男一曰实为府君冡孙初鳌于己丑十二月二十有二日葬府君于呉山上金村新阡即属余以志铭乃余忧病相仍今五年矣始克成诺所恃府君知心必不怏怏泉下也铭曰修于独闻于国宜于人惎于神维兹玄宅以永安乎二德

　　乐稼火君国用墓志铭

