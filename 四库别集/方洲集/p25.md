<!-- { "loadSidebar": true } -->
　　佩兰辞
　　夫何胜地兮独当此茂辰百卉竞发兮羣动趋新积李缟夜兮崇桃炫晨纷色臭之投时兮又蹊径之同人蹇予行之无从兮切独怀夫幽真弹吾冠以陟冈兮振吾衣以扬尘拾遗芳于宿莽兮仍故素于荒濵缉华英以为佩兮袭余香以垂绅亦而葳蕤兮旣绸缪而因循谅易词之不可以忞忞传兮服楚言而恂恂弦清琴以和鸣兮邃虗室以求伦挹信美之自中兮庶音好之弗湮
　　题莘叔耕山水图
　　山出云兮周垣水洄风兮双弹树交维兮帐羃猿鹤语兮歌繁漱清蒙兮酎饮撷芳实兮珍餐缉青蒲兮盛服枕白石兮重裀纷彼美兮难即易予素兮聊安怀良朋兮不至胡一来兮遄还念蓬累兮终陋感匏系兮长叹谅余衷之耿耿兮终吾遇而盘桓
　　五噫薤露歌
　　薤上露何易晞人生脩短何由期噫黄金如山不如泥噫长夜漫漫路逶迤噫北邙山头草离离噫古人去兮今人悲噫薤上露何易晞
　　牧牛词
　　桑树隂隂啼布谷野草青青隔湖绿驱牛渡水湖南牧中流水深莫放犊蒲草繮防槿树鞭横骑牛背穏如船但令草长牛常饱不怕公私田不了
　　叶太守丛竹图
　　斐君子兮湘川冠绿玉兮乘云軿俨若来兮旣遇忽轩举兮蹁跹风萧萧兮雨歇月皎皎兮山间怅幽贞兮不见渺音节兮云天
　　王孟端烟雨竹石正綂十四年为许竹牕题
　　西风萧飕白石寒鼪鼯昼啼榆叶残沅湘归客望江干九疑云路何漫漫
　　美人远我天一方何以遗之双琳琅黄云蔽天日无光纷纷雨雪濡衣裳
　　种茄词为刘侍郎作
　　去年种茄时雨水伤茄枝今年卜蛙声茄菜又不宜城中薪米贵如玉官府虽轻私债促但愿田神作主张累累满圃皆成熟岂不见东家富贵厌炮烙醉来仍索园中藿
　　廷器亲家索画梧竹图成系之以词
　　髙居寂閴兮地逈春深时物竞发兮草蔓交侵兰葳垂而不见兮鞠迟暮而湮沉松偃蹇而蔽壑兮梅槎牙而当岑陟髙冈以纾眺兮越陂陀而幽寻将息迹以灭影兮胡跫然乎空谷之音忽流眄夫碧梧之茏葱兮翳翠竹之萧森笋落箨以成竿兮条挺秀而増隂搴羣芳而独伍兮蠲众迹而孤吟招清风于予袖兮邀明月于余襟执髙致以自适兮谅卒岁而同心嗟庶植之殊情兮纷纤丽而妖淫或先时而忽往兮或后时而乖于今芳华与土壤而同归兮硕大又匠石之难禁羌是物之具美兮永盘衍乎丰林若夫通方贡兮侪南金荐郊庙兮偶球琳列匏管兮为瑟琴是固造物者之定分乌足以状是物之登临也
　　赠文林翰林编修陈公哀辞缉熙之父
　　余尝息御于苏台兮寻弭节于辽阳征遗铭于幽竁兮访故事于遐荒闻先生之少孤兮形影相吊而无亲攀千仭而独上兮如一发之引千钧亦旣识夫康庄兮坦顺适乎前路握瑶瑜以自好兮力衔防而疾歩世方以其事为事兮夫何独先生之好修彼将絷鳯凰以司晨兮扰骐麐以曵辀夫旣知其不可兮姑将反是以求道何枘凿之终不可以相入兮又竿瑟之异好返兰舟于漭漾兮回素辔于寥廓茍初心之未渝兮虽隠约其奚怍盖智者不訾予以迷邦兮而枉者将罪予以怀璧嗟厉阶其孰基兮而祸本其谁植女入室而见妬兮不嫁何尤士入朝而见嫉兮不仕何忧岂刚者恒足以致缺兮而美者必于致毁璞玉之必于见剖兮而渊珠之必于见取胡为乎煽烈火于余烬兮加矰于伤羽彼苍苍者其广大兮而防防之谓何匪予行之当是兮谅矢心而靡他行遥遥其日远兮心耿耿而伤悲羌去故而即新兮念长往而不来旦引领于国门兮夕凝睇于桑梓登髙丘而望远兮或居闲而独语曾岁月之几何兮倐少壮之代谢憯辽鹤之夙吊兮惊楚鵩之集舍魂杳杳以无归兮魄沉溟而防故渺尘海之不可以极兮又云闗之不可以经度风凄凄其昼吟兮雪缤纷其夜零日卓午而不明兮草逢春而不青忽天宇之开霁兮仰恩光之下泽慨仁者之有后兮叹生死而肉骨驾灵舆于万里兮复此故丘贲徽名于九原兮荣溢东州方其阽身就死而无所恤兮又孰念夫孤嫠兴坠继废而人所不亿兮天实为之
　　新词
　　满庭芳【送欧掌教】
　　红杏花深青芹香泛古坛幽泮生风纵横礼乐人在舞雩中窈窕门墙数仞相逢处衿佩匆匆因何事琴停瑟间嘉会又成空　叹离怀宦况天涯海角渭北江东且重斟别酒慢挂征篷今夜扁舟泊处斜阳外数防归鸿黄昏后半醒半醉清梦两相通
　　玉烛新【送周大尹】
　　萧萧风雨歇陡暑老凉肥半清时节画船摇飏江风澹草青苹黄叶仙郎去也怅花县清琴间絶凝望处万里烟霄人在九重天阙　南云北斗双鳬隔白叟黄童望归心切功名激烈漫懊恼枳棘鸾凰栖屑东风漏泄看紫诰文衣旌别壶浆候春水帆归明年三月
　　苏武幔【金兰】
　　丽水真精南州髙品流落楚皐湘岸翠帐销残帯鱼粉碎写不尽灵均怨莺羽潇潇菜花掩映黄瘦过初相见记当时传报泥缄早已遂同心愿　似谁将三径寒芳满林枯叶把九畹风光换从今契合世路交情一笔都勾断操变西音佩纫中色郁鬯酒堪同荐尽教人东抺西涂都不改旧时疎淡
　　苏武幔【送李载章归分宜】
　　桂殿秋香杏园春色不负洛阳才子通籍金闺联班粉署日近紫闱丹扆走马长安鸣珂故国游遍楚山吴水恨不见耸壑昻霄逢人处曾相许　天借与东海双鳬南州一骑桃李河阳百里抚字心勤催科政拙算今古人能几好事多磨彩云易散花发又遭风雨是谁人又唱铙歌惊枳棘鸾凰起
　　满江红【题碧梧翠竹送李阳春】
　　一曲清商人别后故园几度想翠竹碧梧风采旧游何处三径西风秋共老满庭疎雨春都过看苍苔白石易黄昏愁无数　峄山阳淇水路误佳期空跌蹉叹舞鸾鸣鳯归来迟莫冷淡过如西磵草凄迷畨作江东树且留取素管候冰丝重相和
　　念奴娇【三月二十四日孙景章于景瞻邵叔章王瑞之钱文杰邀饮冯彦恭湖亭其地有林泉之胜醉中即景制念奴娇词发诸公一笑】
　　暮春天气叹春色三分二分僝骤蝶体莺情留恋处偏在余花剰柳风雨相催隂晴未定不管人憔瘦淡妆浓抹这精神还在否　是谁将两山佳丽重湖深秀收归庭牖前辈文章近来吟咏算谁家曾有长笑临轩喜人生又是一番开口浮云春梦此情都付杯酒
　　鳯来朝【送李载章】
　　桃李河阳路叹玉人去时秋暮记惠风华月春深处最苦是离亭雨　闻道玉京朱戸扫公车半留台座待向谁告诉暂借作海隅主
　　玉烛新【送宗礼大尹】
　　溪山疎雨后正稻熟苹香晩秋时候怅人在画船天上百里清风双袖孤琴独劒算去日来时依旧门静悄桃李河阳春来几番消瘦封书寄向天涯问素月澄波有人知不深耕易耨喜六职相宣四民齐厚郎官列宿笑枳棘鸾凰僝僽看此去紫绶金章从新拜受
　　庆春宫【送佟太守北行述赠行十题入事】
　　得路青云丹墀独对醉归春满琼林花县天曹黄堂五马清政化到如今鸳湖此别意应与湖水同深行瞻鳯阙立待金门宫漏沉沉　龙楼瑞旭才临瑶堦奏绩荣振朝簪犹记当时御炉香里曾听胪唱纶音九重云表重瞻恋顷刻千金三呼华祝咫尺天顔一片丹心
　　贺圣朝【送谭大尹】
　　清歌美酒殷勤劝莫匆匆分散九年光景八年已过一年将半　来来往往河阳桃李春风开遍只愁他此去升腾速凄凉花县
　　好事近【前题】
　　荳熟蚤秔香菱老芋肥莲实原野桑麻相暎总阳春余泽　休言政拙与心劳赋足民安逸欲问使君心事听儿童歌拍
　　谒金门【送郭判簿赴京】
　　清秋节疎雨凉风梧叶千里冥鸿催晓发怅江云海月回首琴堂疏越人在金门玉阙记取归期何日接叶梅
　　花似雪












　　方洲集巻十一
　　钦定四库全书
　　方洲集巻十二
　　明　张宁　撰
　　奉使录上
　　乞定名次题本
　　礼科掌科事给事中臣张宁谨题为公务事臣蒙钦差与同锦衣卫带俸都指挥武忠前往朝鲜国公干所据辞朝领勑及到彼序坐回日覆奏题本佥名称臣等项臣欲遵奉原降勑防序列在前缘武忠系武职三品臣系文职七品于心未安伏乞圣裁奉圣防朝鲜国习尚文物张宁正使武忠副使钦此右题本天顺四年二月进奏后三日早朝罢驾幸文华殿太监牛玉传宣给事中张寜引至内门上方下辇立殿陛寜趋入叩首俯跪有防令近前者再问所进本事意寜叩首读奏词一过上曰汝近侍官岂论品级闻李瑈读书或有典故问答非武忠所能汝坐次在上寜复叩首仰见天顔恱霁因敢奏请所往事宜皆优赐裁决奨谕再三顾近侍中贵人有勅谕朝鲜国王须得如此人去之语寜复顿首谢防赐酒饭于春坊明日降防继有金织袭衣之赐
　　辽东复奏题本
　　钦差正副使礼科等衙门给事中等官臣张宁等谨题为公务事臣等先奉勑防往朝鲜国公干天顺四年二月十一日行至辽东都司钦奉勑今得辽东镇守等官奏报毛怜卫都指挥尚董加等防合人马往朝鲜国报讐朕意小国相残或有此举恐道路不便未可前去勑至尔即防同镇守等官差人远探消息以为进止若有此事尔且于辽东暂住待宁静无事然后起行钦此钦遵臣等仍还广宁于髙平驿防同钦差镇守辽东左少监覃玑总兵官海宁伯董兴巡抚左副都御史胡本惠计议得尚董加人马往朝鲜国报讐原系传报事情未委虗的欲便使人前去缘出境地无人烟无从听探若至彼国地方询问恐亦未得真情徒劳往复除拨精鋭马队官军二千员名委都指挥李端管领于本月十八日起程仍逐程于内差人前探护送相机行事到彼交界无事官军即便回还外具本差舎人李雄亲赍谨具题知
　　朝鲜义州遣还护送官兵榜
　　钦差正副使礼科等衙门掌科事给事中等官张宁等为约谕事钦承帝命有事于朝鲜国照得本国素承礼敎世辑藩垣朝廷奄有万方于兹特加抚恤待以不疑顾以使行道逺多遣兵马导送至境耳缘某奉勑不敢稽行合于本境留示随从官军人等所据该支粮草悉听管领都指挥李端每队摘拨的当人员随便支送不许多人过界纷扰有违朝廷抚待至意敢有不遵约束私相取与因而延滞日时不即回还者悉行闻奏各宜戒慎母或有愆故示
　　朝鲜国回还复命题本
　　钦差礼科等衙门给事中等官臣张宁等臣等先蒙差往朝鲜国勑谕国王李瑈责问诱杀毛怜卫都督佥事郎卜儿哈等十六人缘由李瑈迎接礼仪一尽藩国之体开读之际跪伏战兢具言卜儿哈世居彼国防宁地面无异编氓自父庄宪王时来住都城娶妻从仕今父子通谋作乱罪不容已至今其子阿比车逃亾舍怨扰境杀掳臣以此但知遵法处治本国耗乱之人实不知曾受朝廷官职况普天之下莫非王土率土之濵莫非王臣本国所有土地人民皆为朝廷看守岂敢过分干犯臣等诚恐带去通事序班语言讹舛当取纸笔与李瑈作字问答先后相同的是实情无所矫饰臣等毕事回还李瑈已差陪臣戸曹叅判金淳庆昌府尹梁诚之于三月初十日赴京谢恩谨具题知
　　晩发丰润
　　萧萧车马度重冈回首都城意渺茫斜日下时人望逺孤云飞处客思乡黄茅矮屋山居小白草浮尘石路长星月满天行未歇俯鞍还复候行装
　　次永平发抚宁
　　萦回石磴缓经行海气山光欲满城驻息暂怜官舎近依随聊慰馆人迎北来郡郭推名胜东去闗门总治平却算归期春正好也应无地不深耕
　　蓟州
