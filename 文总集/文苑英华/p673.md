<!-- { "loadSidebar": true } -->
　　臣説等言臣闻圣人者与天地合其徳故珍符休命不可得而辞鸿名盛典不可得而让陛下功格上【后篇作天】泽流厚载三五之盛莫能比崇登封告成理叶幽赞故符瑞必臻天意也书轨大同人事也菽粟屡登和平也刑罚不用至理也今陛下稽天意以固辞违人事以乆让是和平而不崇昭报至理而阙荐祖宗亿兆之姓【集作情】犹知不可况上帝临照神【集作祖】宗顾諟【后篇作托】其可止乎愿纳王公卿士列岳缙绅之众望廻命有司速定大典臣等不胜恳祷敢昧死再拜【集作陈】上言
　　此篇又载六百卷今已削去
　　明堂
　　代家【一作宗】奉御贺明堂成表　崔　融
　　臣某言臣闻昭昭【一作明明】上天五座列降神之府赫赫中国几筵开布政之宫自轩皇肇制帝尧嗣作歴虞夏而惟新在殷周而克壮斯在尊祖配帝从时统天节寒暑而吹律顺隂阳以班令降及有汉颇采前章虽年惟屡丰而日不暇给过此以徃寂寥无声伏惟天册金轮圣神皇帝陛下兴复旧邦光啓新邑万物睹而圣人作百寳用而神灵滋逺肃迩安功成道洽泥金刻玉纪脩中岳之仪乗銮驾龙更葺正阳之礼干防坤防具【一作是】禀宸聪左个右个亲承叡式朴畧淹中莫能言其制度﨑岖汶上畴克【一作以】効其规模土事不文木事不镂九柱自立岂借琅瑘之飞二石潜开宁烦谷城之采版筑星奔而化造斧斤风动而神助圣有通于上帝产无费于中人由是日抱红辉云丛紫霭霜毛下翥电翼羣飞夕见神光似对庄严之国昼闻仙响疑过数【一作妓非】乐之天匪日而成冲霄特起仰浮圎笠俯镇方舆金鸑鷟而将飞玉骊龙而若动三辰引曜相望于复道之间六气氤氲旁魄于重檐之半可以发大教陈盛容防百神朝万国比二仪而永固齐四序而偕行允所谓穆穆皇皇巍巍荡荡者矣防臣攀光日月荷防天休接五尚之隆班霑九清之下列方圆罕任叨重寄之【一作于】程材轮桷无施滥殊私【一作恩】于构厦仰之不逮虽谢于鹍翔成輙相欢窃同于燕贺手舞足蹈倍百恒情无任悚跃之至谨奉表称贺以闻
　　代百官贺明堂成上礼表
　　臣某以下文武官若干人等上言臣等闻上帝居髙悬太防之府先王建国阐宗祀之堂不有圣人谁其经始伏惟天册金轮圣神皇帝陛下尊祖祢严禋之徳再光统天顺时布政之道尤急亲纡睿思躬运模故能上合乾象下当坤防柱将扶而已立石未凿而悬开丹鷟踶甍似鸣岐而逺至苍蚪绕栋疑出河而欲飞神光熠爚【一作燿】于向晚仙乐清泠而方昼月惟孟夏时属正阳张文物于阙庭震声名于防县圣皇戾止诸侯在列穆穆焉颙颙焉交喜气于三灵动欢心于万类者也臣等进窥朝典既逢尝麦之辰旋顾野诚轻袭献芹之礼谨上礼若干轝如别项滋踈鹤鼎【一作反】味劣鱻庖何以延萐莆之凉契芝英之夀无任对恳之至谨奉表称贺随进以闻













　　文苑英华卷五百五十六
　　钦定四库全书
　　文苑英华卷五百五十七　宋　李昉等　编后妃
　　贺册皇太后表四首
　　百僚贺册皇太后礼毕表二首
　　郑尚书贺册皇太后表一首
　　贺册皇太后及徳妃表一首
　　中书门下请册贵妃表一首
　　太子
　　贺位于皇太子表一首
　　请册皇太子表二首
　　代宗让皇太子表一首
　　为杨州李长史立皇太子表一首
　　贺册皇太子表四首
　　贺皇太子知军国表牋二首
　　后妃
　　贺册皇太后表　　　　　　常　衮
　　臣某言伏见八月二十六日制册上皇太后尊号凡在生灵不胜庆幸臣闻天地之因【一作经】所由【一作因】者本圣人之徳无加于孝故绍休以受命荣号以归尊是用庆善奉慈因亲教爱也伏以皇太后法象太极是生两仪光昭上元以母万物涂山降瑞华渚呈符照临典礼示天人之庆【一作训】范裁成风化表戚属之宗师诗云思齐太任文王以圣则知祚我仁庆诞与睿哲穆穆明明有自来矣伏惟圣神文武皇帝陛下以皇道还淳以文明致理行三代之典【一作极】教备两汉之威【一作盛】仪逾年改元谒告清庙永言配命殷荐圎丘大孝通于神明至化被于寰宇瞻恋慈训尚未遑安处奉徽章以崇位号严恭前殿陈布外朝万国在庭千官执礼冕旒端拱翼翼烝烝【一作俟】金册以拜兴承瑞寳而俯受圣理之至其道大光朝野同欢臣妾有恃言念旧党遂及姻聮褒徳以殊荣推恩以序进华胄増贵外家益尊固可以感动灵祗懐服戎狄岂止徳教加于百姓仁厚及于九族而已冝其焕列青史昭播鸿猷亿万斯年以承多福臣所守有限不获称庆阙庭无任抃跃忻悦之至谨遣某官奉表陈贺以闻【一作皆唐类表】
　　同前　　　　　　　　　　刘禹锡
　　臣某言伏见制书以二月二十五日册立皇太后盛礼毕陈徳音逺被一人有庆万国同欢中贺伏以【集作惟】皇太后禀灵作合【集作配】诞圣表祥徽号极域中之尊至仁为天下之母陛下君临有国子道无违长乐宫中永献南山之夀濯龙门上再东汉之风率土臣子不胜欢【集作欣】抃
　　同前　　　　　　　　　　杨于陵
　　臣某言伏奉月日制书奉太上皇后尊号曰皇太后坤仪镇定孝徳昭升大义冠于人伦盛徳【类表作礼】光于史册凡在臣子不任抃跃中贺臣闻周室兴王文母同其经理汉皇嗣圣明徳赞其徽猷伏惟陛下阐睿圗诞膺昌厯皇太后宣明懿范超迈前脩家国庆灵慈孝交感尧门荐祉延寳祚于无疆长信頥神播欢心于率土由我爱敬致兹雍熈何幸万邦之人亲逢千载之运臣叨承奬任职守藩条阻拜彤庭虽违于常典载驰丹恳倍过于恒情
　　同前　　　　　　　　　　羊士谔
　　伏以某日诰命爰以令辰太上皇后光膺典册盛化既行中外同庆臣某中贺皇太后隂灵【类表作母徳】降祥坤仪垂训尧门诞圣时逢寳厯之典彤管纪言道光内辅之业九族承序万国乂安伏惟皇帝展礼南宫奉觞北极荣超简册庆浃寰区凡在生灵孰不倾戴臣以逺守藩镇不获称贺【二字类表作抃舞阙庭】
　　百寮贺册太上皇后礼毕表　栁宗元
　　臣某等言今月日太上皇后册礼云毕率土臣妾庆抃无穷臣某等诚庆诚贺顿首顿首伏以太上皇后着嫔虞【集作虞嫔】之至徳嗣母周【集作周母】之徽音表率六宫明彰万国陛下克脩理本以畅化源神道知事地之方人伦识尊亲之大岂为妇道【集作顺】斯备隂理【集作礼】用脩足以播正始于王【集作国】风致时雍于帝典臣等谬叨【集作尘】荣位获覩盛仪踊跃之诚倍万恒品
　　郑尚书贺册皇太后表　　　令狐楚
　　臣某言伏闻制册皇太后【七字一作臣伏奉五月二十八日勅防尊太上皇后】恩覃日下欢动中天【一作天中】臣伏以皇太后坤徳合符隂灵表庆化光宫职道赞国风伏惟皇帝仁圣宅心文明恭已遵承孝理严奉慈顔献寳绶于内朝宣玉册于中禁彰明顺徳知陛下就养之勤表正母仪见陛下归安之盛万国所系四方是刑人【一作召】臣之恳愿既申品物之欢心斯洽臣叨承寄任限守藩【一作方】隅不及【一作获】陪位阙庭抃舞称贺无任耸庆踊悦之至【一作皆唐类表】
　　贺册太上皇后及徳妃表　　栁宗元
　　臣某等言伏奉今月日诰良姊王氏册太上皇后良媛董氏册太上皇徳妃宜令所司备礼册命者母仪有光坤道克【集作成】顺隂教方行于万国内理克和于六宫臣某等诚庆诚贺顿首顿首伏惟皇帝陛下对若天休奉睿防长秋既登其品【集作正】位揄狄亦洽【集作被】于恩光奉养见三朝之安周旋有四星之辅岂徒配干称大事【集作助】日为明所以表王化之源知孝理之本冠映千古仪刑四方臣等捧戴施行踊跃无地无任蹈舞忻喜之至
　　中书门下请册贵妃表　　　常　衮
　　臣等言臣闻天文次星配以妃位帝宫内职守在【一作守于】王化视公卿而命秩思贤才以审官盖五礼之宗【一作定非】六义之本也伏惟寳应元圣文武皇帝陛下绍兴下【一作典文】武属当多难一日万务亲纡圣心初定羣凶尚多阙典紫庭分理顷刻未遑彤管记言因兹而缺然则【一作以】奉若天道以隂而助阳御于家邦由中而及外今既三灵叶泰四海永清冝举旧章以行盛礼窃承【一作以】壸制未正等威当熊之徳或闻于兰殿贯鱼之序无列【一作别】于椒房固以【一作已】叶周南之风参虞汭之化岂使坤仪旷其取法隂教阙而不修虽则简在宸衷安敢黙于诚请伏冀大明礼秩俾率宫庭以厚人伦以风天下庶得外朝均政羣望获从无任恳欵屏营之至臣某诚惶诚恐顿首顿首谨言
　　一作皆唐类表
　　太子
　　贺位于皇太子表　　　　庾　信
　　臣某言伏见二月十九日诏传位于皇太子昔者降居弱水登庸有优劣之殊来朝栎阳继体有君臣之异不得与夫天之两日日之再中并曜聮辉重明双照同年而语矣伏惟天元皇帝惟圣作圣惟亲尊亲降意于与能鸣谦于神器欲令百二相和先闻揖让之风天下无为早识吾君之子是以运独见之明行非常之事先天不违后天而奉皇太子身贞万国道照四门夙膺再命之符实允基天之命非闗复子明辟异于迁虞事夏既损既益尚或二天为离为火何妨两日且平阳蒲坂贤臣则二十五人颛顼髙辛才子则一十六族与此计事何遽无成鼚【丑艮切皷声】乎皷之轩乎舞之自当八风通庆云聚五老同逰三星运曜岂直双龙再赐九雉重飞而已哉皇帝藐然姑射正当乗云驭龙问道崆峒岂复先秋木落臣生预尧年时逢舜日覩惟新之庆实倍万恒情
　　请册皇太子表二首　　　　于　邵
　　臣闻立天下之本故受之以震明两承綂庆元有光期【一作斯】万国以贞而一人有庆也伏惟皇帝陛下受天明命尊祖严配圣谟广运礼秩咸若六亲承式而理六合不论而定伏以储宫未立人望犹勤奉天顺人事不可旷夙闻宣王天资孝敬训禀诗礼可以奉宗祧之重可以当匕鬯之主朝三命宰则以安亲前师后傅则以齿胄伏乞以时册命报庆天人然后啓承华以论道起博望而养徳天下幸甚天下幸甚臣等防迹枢宥【一作宻】倍万恒情谨奉表陈请以闻
　　二
　　臣炎等言今月十六日敢以古仪请建皇储伏奉恩命未垂允答受命竞怳然失圗臣炎等惶恐顿首臣闻帝王之理必先体统而后正百度以临四方修人纪以符天道则居震守噐重离继明是先代行于天下也况尊宗庙而奉君亲乎此而不先孰可先者陛下尚执谦徳方勤庻政畧至公之务慎翼子之私是何小嫌而废前训今臣等不敢以歴代为据且以国朝以来言之有若髙祖义寜二年五月即位六月立建成为皇太子太宗武徳九年八月即位十月立中山王为皇太子髙宗贞观二十三年六月即位七月立陈王为皇太子【按新旧唐书并防要髙宗永徽三年七月立陈王忠为皇太子】则祖宗垂范如示诸掌今抑而不立岂塞天下之望【十一字一作今抑而不奉而当何奉之伏乞考百代不刋之典遂万国元良之望天下幸甚】伏闻宣王以子则嫡以家则孝天姿玉裕雅性冲深足以奉粢盛之重视朝夕之膳然则行一物而三善皆得者建储之谓也臣等不胜大愿恳请之至
　　代宗让皇太子表　　　　　常　衮
