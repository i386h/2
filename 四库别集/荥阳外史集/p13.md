<!-- { "loadSidebar": true } -->
　　洪武十有一年春三月凤阳府同知德安洪公范九畴奉诰命知淮安府事公便道上官追饯者出朝阳门外二十余里为其僚友者曰守官至难也凤阳置郡以来通守别驾多以事去公独以才行兼济简在眷知甫及二载授以二千石之重君臣际遇可谓盛矣然舎此去彼一政一令之施何所谘谋乎为其士大夫者曰斯文不振久矣公摄守事时谋诸同志兴学校创礼殿释奠先圣与诸生落其成劝勉激厉拳拳焉自今以往复有如公之贤克继其终者乎为其父老民庶者曰中都天子故里大驾归幸亲王驻师馆榖供亿吾民甘心焉而公不亟不疾不鞭朴怒骂而事以集子育之恩不可忘也公今自此升矣其复有如公之抚柔吾民者乎相与执辔遮道欲留真忝以文学掾属在下风拱手肃容趋而解之曰诸公信厚矣而迁命涣颁公不得而辞也然公何以得众心所同哉有以见公恺悌君子宜民宜人者矣夫髙爵重禄君人者所以劝赏天下也圣主于公知之既明将用之天下大慰斯民之生非一郡所得淹而久也今自同知进为太守特其一阶一级之升耳自是入为三公入为丞相宁不先有汉故实乎然则公之不可留也谂矣淮安地包河海控制山东古今形胜昔者张敞郑弘之治民祖逖韩世忠之治兵枚皋之文章陈瓘之气节流风遗习犹有存者国家建都江左视淮安为股肱郡以公治行之着辍中都重地来为之守注意深矣公之为治其不以古人自期乎公之先在元世祖为开国勲臣世爵武弁佩金虎符镇云梦至公以儒业值兴运初知解州入谢日上亲抚谕再三自解州厯凤阳凡三转绾郡符至四品所谓公侯子孙克济其美者非公其谁也耶公其益励忠勤以报上哉于是众皆以为然酌酒赋诗而真为之序 

　　送知汝宁府事万公孟雅上任序 

　　圣天子在位之十一年春王三月诏以泗州知州万公孟雅升知汝宁府事公拜命趣装过临淮真迓诸道左为公贺公从容言曰民社之司国体所关孟雅藐焉晚进无能为役任以一县一州犹恐弗胜况二千石之重耶仰惟圣明在上抜擢至此惧陨越为斯文羞何以贺为真应之曰此足以见公敬谨之心至矣天子于公知之既明故用之亟而任之重也公其夙兴夜寐以图报上恩哉按公南昌府进贤县人自幼读书有竒气洪武甲寅以人材征至京师天官策以时务尽畧去问目直以已意荅之天官击节叹赏曰用世才也授侍仪司舎人进殿廷仪礼司副奏对详雅甚称上意谒告归拜家庆还奏江上徼巡不法事诸巡检皆杖责公遂授知凤阳府临淮县事临淮中都畿邑多谪徙之民使者往来冠盖相望置驿给马视以为重先时量其民之物力髙下十分为率以供其役奸民号金银王者与其徒十人恃郡太守亲契撰词行贿将变置损益售自私之计公慨然曰挠法乱政有甚于此者耶实封上言上命台府鞫治奸民悉服罪郡太守坐累至死公遂以言事得实升知泗州事泗民醇厚古朴公知其易治也莅以寛治其民大和以得公为晚士大夫之在学校者摭其事效汉魏乐府咏歌之报政上闻遂有今汝宁之命意非才且能其至是乎汝宁古为蔡州周蔡仲所封在春秋为要领之国齐桓晋定两召陵之师皆以蔡故炎汉以来袁安陈蕃许劭之流以名节相尚至宋上蔡先生谢公以伊洛正传启迪后进文物彬彬焉而自近世以降汝宁首为兵阶际今盛眀德化涵濡休养生息十有余年向之称干比戈昼战夕备者今则诗书礼乐道古昔而称先王恂恂乎礼让之风矣向之飞刍挽粟疲于奔命者今则优游田里以耕以稼养生送死各终天年无愁叹困苦之声矣而公以聪明清强之资当承流宣化之任所以抚安其民者其不以在上之心为心哉汉黄霸守颍川以治行第一入为丞相汝宁颍川密迩之地也公其有所兴起矣庙堂钧轴之任宁不有待于公乎真虽老犹及见之矣遂酌酒为别叙其事以赠公之父玉麟先生博学老成生公时尝感异梦公政治之善者多出庭训云时洪武十一年龙集戊午三月十有四日序 

　　送平凉崇信县主簿定海赵行逺复任序 

　　鲛川为明郡属邑有虎蹲山以为形胜溟波际天一瞬万里珠宫贝阙光怪朝夕蛟龙之变化鲲鲸之出没云烟风雨晦冥不测诚天地之伟观也去鲛川四十里曰慈峯为元放翁隠居之地有丹灶在焉山势峭刻林泉幽深灵芝瑶草琅玕之属丛生其间至其地者不啻上方丈而登蓬莱也邑大姓赵行逺者居之赵之先家襄阳在宋建炎时有扈从来南者遂占籍焉行逺少失所怙有母年八十余耕田读书从渔网家取海错以给奉养洪武六年夏以秀才征至京师试艺中选授安西平阳府崇信县主簿有能声三年考满入觐宴南宫俾复旧职谒告归拜家庆慈颜喜恱郷党咸以为荣毕事以来过中都求予文以赠夫士之出处一惟其时而已故在山林则以尊德乐义为心在朝廷则以济时行道为心行逺居海上初无意仕进也及出而任民社之重于是钱榖赋税政事刑名与夫簿书期会念念乎动静语黙拳拳乎举措设施不能以一息忘也国家用人取法唐虞三考黜陟久任责成有官守言责者盍亦慎重乎守之以公莅之以勤而行之以敏毋旷官失职以至于戾上以慰廊庙之望下以乐斯民之生前乎如是也后乎如是也斯其庶几哉昔先宋时文献萃于我明若黄给事龟年以谠直闻应参政徭以文章显沈国録焕以道学称皆在今鲛川昌国诸岛屿间行逺习闻其风其似而续之矣夫观于海难为水行逺家海上观海者也功名事业其必如海矣乎行逺行矣见庄浪县簿曰郑竒者予同母弟也其必以是勉之 

　　送国学生洪仲友授开封杞县丞序 

　　杞有夏之后也圣人书之春秋始以伯中以侯终以子有若不足乎杞者岂以其用夷礼失先代之旧欤毋亦以其甘心削弱不自齿于大国欤自秦置县以来有长吏治其民人遂并列于有司矣今观其地在梁宋之郊北入燕冀西出并晋四方宾客髙车驷马为仕宦而往来者肩相摩而足相踵也使者一介之命元戎十乗之仪王事勤劳不遑启处者冠葢骈集而旌旄聫属也原田广阜以耕以稼出赋税以给公上其民甘心焉然而供亿将迎驰驱奔命盖亦烦且劳矣非有清介勤敏之士抚柔而劳来之何以副国家赡养生息之盛哉严陵洪仲友好学能文由国学生分教临淮者三年天官奉命征入授开封府杞县丞丞贰令者也于其政事号令之施得以可否其间非阿顺以为同矫亢以为异也今夫令之与丞听治一堂之上吏胥抱成案鹄立有启其端者曰某事当然某事不当然署其当然者不署其不当然者一利之兴民望焉一害之除民望焉斯其庶几矣夫使依违茍且当署即署利之弗兴害之弗除焉用彼相哉仲友以学入政志乎民者也盍亦不负丞乎杞之令长黄原辅由翰林拜御史出膺兹选文章政事纲维于上仲友赞助而辅成之杞其治矣公退之暇问诸境内亦有道古昔而称先王者乎由是明礼义以正人心兴教化以厚民俗有夏之遗风千万载如一日矣使有学礼如尼父者过而观之曰文献足征焉岂非朝廷所望士君子为政之効哉 

　　送邳州睢宁县主簿何振纪朝京序 

　　春秋之学自左氏公榖氏以及文定胡氏之说天下家传而人诵之际今圣朝科举取士复増用宋直阁张主一氏胡氏得于伊川程子张氏得于考亭朱子大经大法前后一揆士君子取与之公固足以信诸天下后世矣有能因其学而见诸政其非眀体适用之士哉山西沁水县何君振纪世家儒素幼从乡先生胡关张公德彦游张公通五经元时累领乡荐后以上第厯任儒台爱振纪颖悟授以春秋凡王伯夷夏之畧所以明分义正名实着几微者无不用其至洪武四年之秋有司敦迫就试乡闱复征试吏部论楚椒吴札为一例吴札让国之贤不当以辞国见贬大宗伯见而异之奏为霸州保定县主簿未几以减汰冗员调睢宁县簿睢宁下邳属邑今为中都畿甸昔者黄石公张子房之知畧江革王祥之孝行遗风流俗犹有存者振纪居佐贰之职尽心周旋不惮劳勚阖境百里政教所行风动草偃由是盗贼屏息词讼简少治邮传而道路以葺修陂堰而水利以兴劝学校则诗书礼让之风蔼如也课农桑则禾麻丝茧之用裕如也振纪之政既为郡府所知遂檄命摄五河县复摄淮北岸税课分司事皆有能声复职睢宁益亷慎自持民以恱服既三年遂以考满入觐明廷矣振纪其贤矣哉夫穷经将以致用也惟春秋帝王传心要典君臣父子之道实备焉推而行之家可齐国可治而天下可平也岂徒一县邑间哉振纪以春秋学来佐睢宁设施举措之方本诸褒贬赏罚之要所谓明体适用者不在兹耶且夫三考黜陟唐虞盛典久任责成汉唐良法国家用人依效前代有如振纪之政献诸九重之上天颜对越恩言嘉奬不使之复政睢宁以慰其民之心哉传曰恺悌君子民之父母于振纪见之矣予以乡贡忝教临淮振纪尝以公事至郡府得与论同经之好故于其行取其为学治政之大者叙以为赠而凡聚散离合之琐琐者庸得而畧焉 

　　送凤阳府推官李公考满朝京序 

　　政事之重尚矣周礼秋官司冦掌邦禁以佐王而士师乡士遂士皆其属也汉有廷尉平司诏狱而部刺史郡太守各以其法律治境内自汉以下循名责实盖不一矣宋节镇府州置推官一人当时公卿士大夫名声在朝廷功业在民社如赵抃苏颂之流率由兹选不谓之得人矣乎钦惟圣朝混一海宇小大之任咸尽其才至于推谳之职尤不轻授盖欲刑期无刑致治平之効以比隆唐虞三代也嘻盛矣而为是官者其可不以在上之心为心而勤于厥事者哉吉安李公以儒世家初任河南陈留县丞以政绩着闻升授今凤阳府推官凤阳帝乡戚里中都重地簿书狱讼号为繁剧公之来也日与郡长贰坐堂上讲明治体凡一政之出一令之施相其可否阖境千有余里风行草偃无有后期至于刑狱置对则东厅独署洞究精察所属官吏贪赃狼籍者按得罪状或杖或流率媿服以去有先被鍜錬成死狱者公审其实有罪者至服斧锧无罪者为破械出之至于疑似之踪诡伏之奸必俟其发觉呈露逮捕系治而无有寃枉不伸者矣于是缙绅士大夫相谓曰李公其贤乎真闻之作而言曰公何以得诸众论之公哉帝尧之世伯夷折民惟刑孔圣之门子路片言折狱刑非不用也然非明而清者不足以任法之重轻非刚而勇者不足以寄人之生死公之治狱小大以情然后以其法施之生者非我能生之也死者求其生而不得则亦末如之何也夫其存心之正用法之公斯能伸其所学而不媿古人矣是宜人所羡慕而歆艳之者使天下为士师者皆如公焉刑措之効不其可致者乎昔者儒先君子有法律仁义之说盖法律本于仁义必有慈良忠厚之意存乎其间斯民固有观感动荡为善而不自已者矣公尝以仁义之道莫先于教化而教化莫重于学校每谒先圣庙下必进诸生讲明经史以济全体大用之要可谓知本者矣莅政之暇诗歌自适尝赋灯夕短歌行模冩太平风物之盛雍容揄扬郡博士以下皆属和焉今忽已三年矣考满朝京凡平日被公容接者能无情乎庸即九郡山川古迹形胜拈题为咏窃比古人赠出处之意云 

　　送怀逺县税课局大使樊先生牧斋考满朝京序 

