<!-- { "loadSidebar": true } -->
　　嵩高惟岳配天所以流称大啓南阳霸德所以光阐忠诚简帝番君膺上爵之尊勤劳王室姬公増附庸之地前王令典布诸方策长祚字甿罔不由此相国梁公体兹上哲齐圣广渊文敎内洽武功外畅推毂作藩则威懐被于殊俗治兵敎战则霆雷赫于万里道丧时昬防邪孔炽岂徒宗社如缀神器莫主而已哉至于兆庶歼亡衣冠殄灭余类残喘指命崇朝含生业业投足无所遂乃山川反覆草木涂地与夫仁被行苇之时信及豚鱼之日何其辽夐相去之逺欤公命师鞠旅指景长骛而本朝危切樊邓遐逺凶徒盘据水陆相望爰自姑熟届于夏首严城劲卒慿川为固公沿汉浮江电激风扫舟徒水覆地险云倾借兹义勇前无彊阵拯危京邑清我帝畿扑既燎于原火免将诛于比屋悠悠兆庶命不在天茫茫六合咸受其赐匡俗正本人不失职仁信竝行礼乐同畅伊周未足方轨桓文逺有惭德而爵后藩牧地终秦楚非所以式酬光烈允答元勲寔由公履谦为本形于造次嘉数未申晦朔増伫便宜崇斯礼秩允副遐迩之望可进梁公爵为王以豫州之南谯庐江江州之寻阳郢州之武昌西阳南徐州之南琅邪南东海晋陵扬州之临海永嘉十郡益梁国并前为二十郡其相国扬州牧骠骑大将军如故【帝畿一作畿甸】
　　禅梁策
　　咨尔梁王惟昔邃古之载肇有生人皇雄大庭之辟赫胥尊卢之后斯并龙图鸟迹以前恍忽杳冥之世固无得而详焉洎乎农轩炎皥之代放勋重华之主莫不以大道君万姓公噐御八纮居之如执朽索去之若捐重负一驾汾阳便有窅然之志蹔适箕岭即动让王之心故知戴黄屋服玉玺非所以示贵称尊乗大辂建旂旌葢欲令归趣有地是故忘已而字兆人殉物而君四海及于精华内竭畚橇外劳则抚兹归运惟能是与况兼乎笙管革文威圗啓瑞摄提夜朗荧光昼发者哉四百告终有汉所以高揖黄德既谢魏氏所以乐推爰及晋宋亦斯典我太祖握河受厯应符啓运二叶重光三圣系轨嗣君丧德昬弃纪度毁紊天纲凋絶地纽茫茫九域翦为仇雠溥天相顾命悬晷刻斮涉刳孕于事已经求鸡征杖曽何足譬是谷满川枯山飞鬼哭七庙已危人神无主惟王体兹上哲明圣在躬禀灵五纬明并日月彞伦攸序则端冕而协雍熈时难孔棘则推锋而拯涂炭功逾造物德济苍生泽无不渐仁无不被上达苍昊下及川泉文教与鹏翼齐举武功与日车并运固以幽显宅心讴讼斯属岂徒桴鼓堕地卿云丛天而已哉至于昼覩争明夜飞枉矢土沦彗刺日既星亡除旧之征必显更姓之符允集是以义师初践芳露凝甘仁风既被素文自扰北阙藁街之使风车火徼之民膜拜稽首愿为臣妾钟石毕变事表于迁虞蛟鱼并出义彰于事夏若夫长人御众为之司牧本同已于万物乃因心于百姓寳命无常主帝王非一族今仰祗乾象俯籍人愿敬禅神器授帝位于尔躬大祚告穷天禄永终于戯王允执其中式遵前典以副昊天之望禋上帝而临亿兆格文祖而膺大业以传无疆之祚岂不盛欤
　　玺书
　　夫生者天地之大德人者含生之通称并首同本未知所以异也而禀灵造化贤愚之情不一托情五常彊柔之分或舛羣后靡一争犯交兴是故建君立长用相司牧非谓尊骄在上以天下为私者也兼以三正迭改五运相迁緑文赤字征河表洛在昔勲华深达兹义眷求明哲授以蒸人迁虞事夏本因心于百姓化殷为周实受命于苍昊爰自汉魏罔不率由降及晋宋亦遵斯典我高皇所以格文祖而抚归运畏上天而恭寳厯者也至于季世祸乱荐臻王度纷纠奸回炽积亿兆夷人刀俎为命巳然之逼若线之危局天蹐地逃形无所羣凶夹煽志逞残戮将欲先殄衣冠次移鼎保衡周召并列宵人巢幕累卵方此非切自非英圣逺图仁为已任则鸱枭厉吻翦焉已及惟王崇髙则天博厚仪地镕铸六合陶甄万有锋驲交驰振灵武以遐略云雷方扇鞠义旅以勤王扬旍斾于逺路戮奸宄于魏阙德冠往初功无与二济艰难缉熈王道懐柔万姓经营四方举直错枉较如画一待旦同乎殷后日昃过于周文风化肃穆礼乐交畅加以赦过宥罪神武不杀盛德昭于景纬至义感于鬼神若夫纳彼大麓膺此归运烈风不迷乐推攸在治五韪于已乱重九鼎于既轻自声教所及车书所至革面囘首讴吟德泽九山灭祲四渎安流祥风扇起淫雨静息甲游于芳荃素文驯于郊苑跃九川于清汉鸣六象于高冈灵瑞杂沓符昭著至于星孛紫宫水効孟月飞鸿满野长彗横天取新之应既昭革故之征必显加以天表秀特轩状尧姿君临之符谅非一揆书云天眷厥德用集大命诗云文王在上于昭于天所以二仪乃眷幽明允叶岂惟宅是万邦缉兹讴讼而已哉朕是用拥琁沈首属懐圣哲昔水行告厌我太祖既受命代终在日天禄云谢亦以木德而传于梁逺寻前典降惟近代百辟遐迩莫违朕心今遣使持节兼太保侍中中书监兼尚书令汝南县开国侯亮兼太尉散骑常侍中书令新呉县开国侯志奉皇帝玺绂受终之礼一依唐虞故事王其陟兹元后君临万方式传洪烈以荅上天之休命
　　何逊【字仲言东海郯人歴水部郎庐陵王记室】
　　为衡山侯与妇书【萧恭见前】
　　昔人遨游洛汭防遇阳台神仙髣髴有如今别虽帐前微笑涉想犹存而幄里余香从风且歇掩屏为疾引领成劳镜想分鸾琴悲别鹤心如膏火独夜自煎思等流波终朝不息始知萋萋萱草忘忧之言不实团团轻扇合欢之用为虚路迩人遐音尘寂絶一日三秋不足为喻聊陈往翰宁写疑懐迟枉琼瑶慰其杼轴【艺文类聚】与建安王谢举秀才牋【逊起家奉朝请迁中卫建安王水曹兼记室】
　　州民泥涂何逊死罪即日被板以民充本年秀才民谢声【阙】　　非闗右月旦【阙】　　名谁録覩物托兴乏澹雅之才【阙】　　文岂飘然之作伏惟大王殿下令闻令望迈楚逾河好德好士云归海赴若夫选重雄州望隆观国必使声高后进德继前修逊学异扣钟辨惭炙輠将以允应贡选待问金门上第甲科既慙髣髴管窥锥画弥畏友朋恩荣忽贲固请无涯便当妄忝鲁服滥同齐吹战荷屏营忻惶共色不任下情谨奉牋以闻
　　为孔导辞建安王牋
　　士实涂泥美非竹箭昔逢际防忝申名质悠悠汉水独骛轻舟虽慕义如归而暗投多惧遂礼频上席爱比后车感此隆遇乆知轻死轩葢出内厯念陪游府朝升进随事多幸赐余论于顔色奉德音于宴私借此増荣遂延缪价今便除名复【阙】　足在寛身非木石恋同犬马虽朝夕曳裾无违接侍而职务一离有同賔客瞻阶下拜屑涕无从永言僚故载懐罔巳颉颃之禽惭悲于出幕蒙茸之兽结志于首丘
　　七召
　　假氏先生负兹劲挺状羣飞之丧侣似独行之迷径神忽忽而若忘意冲冲而不定监丹緑其无主闻钟鼓以失听至乃冬霰积庭室靡人声春花满野地无行者圜堵常闭曲突无烟同生刍之有束共死灰之曀然笃论公子闻而崛起虽道术之可忘亦切瑳之所耻命徒御以骆驿将有事乎岩中车煜爚而流氷马泮涣以追风乃逾汗漫入朦胧至深潭之澳溟有洞室之穷崇居隠磷而出没望嵚岑而下上竹距石以袤通水韵松而含响地不寒而萧瑟月无云而曭朗于是整容投刺屣履排门扬眉就席举袂而言曰若五秀禀其生灵六情通其爱恶憎共集于鄙老嗜同归于美乐今足下羣鸟兽以为娯处贫贱而不怍欲賔实于孤介乃贻讥于陨获至乃死于道边贸贸填于沟壑削松笔以画虎鼓铅刀而刻鹤身既劳而不勌事何感而莫惩欲模名于带索岂知命于泥绳何异走长衢而避影煎流水以求氷今欲导足下以卫生之秘术怡神之妙道譬愈我于沈疴若起尸于仙草寜愿闻乎先生曰有为之生已逼无益之虑常劳若见明于凝滞幸求教于盲膏
　　宫室
　　公子曰千门始构百常洞啓激渚开渠疏山抗址延袤水陆旷望东西下临江海上属云霓百丈杳冥以飞跨九层欝律以阶梯步三休而更迥涂中宿而方迷雕墙屈曲以交防网户周流以重积既隂岑而影响亦叫啸而辟易沙版金铺紫柱玉舄炜煌熻赩硱磳博敞圗云雾之蔽亏状神仙之来往璧珰自耀珠缀尝响蜉蝣动而昼喧熠燿飞而夜朗既临下以漻泬亦慿髙而泱漭闻疾雷于阶枒弄奔星于帷幌亘以曲堂周以洞房北负连闼南注长廊绮疏交映镂槛相望燕飞莲井日照杏梁阳乌骞其将动云鳯矫而欲翔若乃凌沼开源延石崇壤疑昆阆之郁岪侔沧溟之防瀁其中别有桂宫栢寝呉台柘馆复道耿介而连云阿阁穹窿而仰汉望虬栏之映水见丹鹤之出岸艳草妖色嘉树珍名长生灵夀男华女贞河栁垂叶山榴发英翫奇花之春满摘丹实于夏成此实宫苑之壮丽岂能从我而为荣先生曰多言返道辨口伤实惧遗蔽于蔀家且自求乎容厀
　　肴馔
　　公子曰铜缾玉井金釜桂薪六彞九鼎百果千珍熊蹯虎掌鸡跖猩唇潜鱼两味立犀五肉拾卵鳯巢剖胎豹腹三脔甘口七葅惬目蒸饼十字汤官五熟海椒鲁豉河盐蜀姜剂水火而和调糅苏蔱以芬芳脯追复而不尽犊稍割而无伤鼋羮流歠蜒酱先尝鲙温湖之美鲋切丙穴之嘉鲂落俎霞散逐刃雪扬轻同曳茧白似飞霜蔗有盈丈之名桃表兼斤之实杏积魏国之贡菱为巨野所出衡曲黄梨汶垂苍栗陇西白柰湘南朱橘荔枝沙棠蒲桃石蜜瓜称素腕之美枣有细腰之质并抗吻以除烦永咀牙而消疾于是三雅陈席百味开印玉虮星稀兰英缥润既夷志于坎亦忘懐于鄙吝此盖滋防之极珍岂従余而并进先生曰不贵媮食岂甘醇酒既深悟于腐肠岂自迷于爽口
　　声色
　　公子曰秦氏独立燕姬絶世如短如长不秾不细信耳目之珍冶乃古今之佳丽妍姿艳逸淑性闲华效施朱于宋里结堕马于梁家折纎腰以微步呈皓腕于轻纱临池正领拂镜看花观堵墙以飒沓倾城国以喧哗墨欲归而抽轸惠将返而回车至乃郑卫繁声抑扬絶调顿使风云变动性灵感召击哀响则春台之人怆然而雪泣起懽情则崩城之妇粲然而防笑嶰谷调鳯之管龙门独鹄之柯緑珠绛树宋腊韩娥青春婉娩上客经过开洞房以命赏召才人而合宴举轻幔以徐来隔珠帘而可见牀披象簟户垂罗荐听促柱之方遒闻度声之始啭步想象以顿足腕蹁跹而拂面托斜视于遗簮寄含情而举扇俄而夕鹜东返落日西悬绮霞映水蛾月生天解鸳鸯之绣被拂蛩蚷之长氊烛中帷而动烂香出帐而防烟愿横衾以自昵脱斜领于君前此乃声色之妖荡将不従我而流连先生曰淫声非笃论之防丽色乃余情所弃伐国不问仁人此言従何而至
　　佃游
　　公子曰嵗晩农收时闲务隙山火已燎野霜初白聊効杀于秋冬将从禽于草泽蜀郡五丁齐都二子气动山漂汗挥雨起渥洼流赪护兰泄血蹑飞影于未形奔流星于欲灭革车隠隠毂骑阗阗鼓噪喧而振地烝徒骇而聒天割玉之刀饮石之箭罝罗布其一目罟网周其三面犬号骧螭鹰名奔电暂离已合忽隠仍见赴逈趋危冲林跋险草随足起山従眼转跨蹑溪涧电举陵阪鸟不及飞兽不遑伏既前而后掎亦左排而右蹴跖实骇而自救腾灵乱而相扑视洒血之丹地见飞毛之暗目旁穷劫欹势极捜求文皮坐裂膬尾生抽手羁铁顶足批铜头象折齿而陵遽貊拉幽而夷犹擒髙楼之度索走大树之神牛鴈闻而站堕猿抱木而啾啁笑楚王之云梦耻汉帝之中流此武才之趫猛岂能従我而畋游先生曰驰骋伤仁好杀非勇幸广内之丰乐何禽荒之足重
　　神仙
