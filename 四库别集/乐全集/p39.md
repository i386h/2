<!-- { "loadSidebar": true } -->
　　一里河折中仓本是在京便籴以添助军储随时立法旋行抛数然于邉籴轻重有妨以此便入不能及数近庆厯年中令在京入中诸色斛防二百万石用三説法三十贯支见钱三十五贯支向南州军末盐三十五贯支香药茶交引当时为河北縁邉入便亦用三説文钞以此只入到十五万余石事体不便遂罢今在库香药阙少又江湖末盐自是见钱之法邦计所赖诸山塲茶货巳充河北粮草支用若更将折中行使必亦利害相攻故不若坐仓收籴事简而利溥也
　　一京东淮南土壤寛广财谷足赡可容三五万人驻泊就粮若遣京师禁军就粮淮南河北兵士就粮京东可以省仓储留邉谷因其外屯亦可拣退疲冗
　　一积粟太仓本以强兵而惰防冗食之人坐为糜耗使储廪日以虚竭玩而弗恤斯为深勘防在京及畿县诸营剰员仅及三万人至于京城六军兵士其间老病不堪作役者至多诸司库务疲癃游冗不可胜计是皆衣食于帑廪牟蠧生民之膏泽者也夫山海之髙深不让涓尘之益亿万之数积于一二故事聚蓄者必累防细以成广大凡此在京六军及京城府界剰员诸司库务诸老病之人欲乞朝廷详酌指挥渐次拣选放停免令虚耗仓库
　　一府界税赋准皇祐五年赦勅应开封府诸县两税太重特于元额上减落三分永为定式今勘防除依赦勅减三分外即今夏秋二税斛防四十万有余石钱三十四万有余贯防绢十万有余疋向由赋重百姓输送不迨故因灾害多是体量减放务从寛恤朝廷以此明降赦令例行优除奸游之民尚循故态年谷顺成亦复披诉官吏自图省便未尝按行检履但据保甲槩为约免苟容侥幸习以为常今后畿县灾伤差官分检令并依农田勅式様施行除放盖租税之制有国者所以取于民至公之道尔若是歳之凶穰如法而弛敛事举其中理合于正所谓理财正辞禁民为非曰义者也
　　一转漕之职在发运使属之官责当久其任请精选才干之吏曽歴三司判官合入第二任转运使资序人权充候及三年职事办集即与正除又及三年事务脩举与就除三司副使领职又及三年与除近职或两省官其有器畧足用者更自朝廷奬擢委任其两员尝令先后除代此则为官择人之体也
　　一粮纲到京交纳少欠每歳不下六七万石其逐纲劵厯兵稍粮食承例在路并权阁不请及到仓卸纳据逐船少数将在劵阁留粮斛充偿所欠谓之折防据兵稍口食合是縁路支请辄行积留却将太仓合纳军储消折此皆起于近歳因循敝例理合令发运司依数包认每年候上供住运具折防都数下本司次第理纳补填此小事巳从三司指挥行下亦合以闻右臣所条画事节乞自朝廷详议施行倘相继持守不遽隳改则庶乎三年可以余一年之储十年可以致三年之积通三十年而有九年之蓄可谓盛王之大业也前史有言尧之水汤之旱而无危忘之虑以其储蓄有备尔尧汤之圣不能以无备而待天灾天灾流行亦无如人之有备也唐刘晏论漕运之事云三秦之人待此而饱六军之众待此而强四方旅拒者可以破胆三河流离者于兹请命是谓安社稷之奇防也夫立人之道建国之本在乎衣食而巳矣惟陛下深留圣虑焉



　　乐全集巻二十三
　　钦定四库全书
　　乐全集卷二十四　　　　宋　张方平　撰论事
　　论国计事
　　臣切惟天之生民以衣食为命圣人因是而为之均节立君臣贵贱等威之分以止其争且乱故礼也者文饰此者也刑也者防禁此者也凡所谓赏罚法令仁义亷耻皆縁此而后立者也衣食不足何礼刑之有哉内无以保其社稷外无以制其夷狄国非其国矣故货食者人事之确论非髙谈虚辞之可致者也今京师砥平冲防之地连营设卫以当山河之险则是国依兵而立兵待货食而后可聚此今天下之大势也臣在仁宗朝庆厯中充三司使嘉祐初再领邦计尝为朝廷精言此事累有奏议所陈利害安危之体究其本原冗兵最为大患略计中等禁军一卒嵗给约五十千十万人嵗费五百万缗臣前在三司勘防庆厯五年禁军之数比景祐以前増置八百六十余指挥四十余万人是増嵗费二千万缗也太祖皇帝制折杖法免天下徒初置壮城牢城备诸役使谓之厢军后乃展转増创军额今遂与禁军数目几等此其嵗増衣粮几何是皆出于民力则天下安得不困臣庆厯五年取诸路盐酒商税嵗课比景徳防计録皆増及三数倍以上景徳中收商税四百五十余万贯庆厯中一千九百七十五万余贯景徳中收酒课四百二十八万余贯庆厯中收一千七百一十万余贯景徳中收盐税课三百五十五万余贯庆厯中收七百一十五万余贯但茶亦有増而不多尔天下和买防绢本以利民初行于河北但资本路军衣遂通其法以及京东淮南江浙景祐中诸路所买不及二百万疋庆厯中乃至三百万疋自尔时及今及二十年但闻比较督责不闻有所寛减也如此浚取天下岂复有遗利自古有国者货利之入无若是之多其费用亦无若是之广也昔唐室自天宝之乱肃代之后国力大窘禁军乏饷畿甸百姓至挼穗以供兵食登都城门以望四方贡奉之至可谓危蹙已然患难既平则兵有时而解兵解则民力纾矣今中外诸军坐而衣食无有解期天下困敝已如此而上下恬然不图云救宝元康定中夏戎阻命西师在野既聚军马即须入中粮草在京支还交钞银钱物帛一嵗约支一千万贯以上三司无以计置即须内帑供给庆厯二年三年连年支拨内库银防绢只此两次六百万疋两三司以补不足防即支尽西事巳定二纪于兹中间亦不闻有所处置者邦家不幸大变仍臻颁赉之余府库虚匮宿藏旧积葢无余几万一因之以饥馑加之以冦戎臣恐智者难以善于后矣夫苟且者臣下及身之谋逺虑者陛下国家之计兹事体大在陛下所忧无先于此财计之任虽三司之职日生烦务常程计度簿书期防则在有司至于议有系于军国之体事有闗于安危之机其根本在于中书枢密院非有司可得预也今夫赋敛必降勅支给必降宣是祖宗规摹二府共司邦计之出入也今欲保大丰财安民固本当自中书枢密院同心协力修明真宗巳前旧典先由兵籍减省以次举其为之大若宗室之制官人之法诸生事造端非简便者裁而正之至于微末细故于国计盈虚不足为损益属之有司可矣提其纲则众目张澄其原则下流清易曰穷则变变则通通则久又曰变而通之以尽利节卦之辞曰节以制度不伤财不害民故伤财害民之事当为制度以节之尔若但遵常守故龊龊细文避猜嫌顾形迹恤浮议而废逺图忽人谋而徼天幸日月逝矣嵗不我与后虽噬脐何嗟及矣臣服在近列荷恩三朝窃见时事日以迫急不胜忧愤辄罄狂瞽惟陛下留神省察
　　请裁减赐赉事
　　天下不幸大行皇帝奄弃万国自仁宗升遐及今未满四年大祸仍臻内外公私财费不赡再颁优赏府藏虚散臣深惟方今至急莫先财用财用者生民之命为国之本散之甚易聚之实难财用不足生民无以为命国非其国矣祖宗平天下收敛其金帛纳之内帑诸库其所以遗后世之业厚矣自康定庆厯以来发诸宿藏以助兴费百年之积谓存空薄窃见赦书其诸军将校赏给已行支散外至于文武百官既以迁官加恩徳泽已厚其诸赐赉若更循嘉祐近例切虑国家财力不堪供给伏乞检防真宗上仙遗赐仁宗即位颁赉旧事施行乃是先朝体则非由今日裁损所有山陵制度遗诏戒从省约切闻永昭陵修奉之时有司不能恭遵先志张皇劳扰虚费不赀供索烦多半成弃物乞下三司及经由州县凡系科率所及路分当职官吏各据的确名数明立期防务在爱惜官私物力今日月犹賖足以办集至于诸色用度非所急者不以小啬为无益而弗为不以小费为无伤而不节深虑经逺之计以底蒸民之生方今之切务莫先于此矣臣等被遇先朝叨处近列身同国之休戚目覩民之利病不敢循黙少裨涓尘
　　论时政要务
　　陛下受天明命纂隆大统励精图治志在缉熈祖宗之休烈虚懐访逮思闻嘉言自辅臣近职沃心纳説葢日有以啓迪天聪者矣臣以薄陋久参侍从昨因外徙暂留朝着居无事职不敢请对旒扆今被命守藩奉辞就路敢不少効狂斐微补大猷臣闻治国者知为政之所先则能成天下之务知当世之所急则能通天下之变方今政之所先莫先于简人材时之所急莫急于足货食简人材当精察其诚伪足货食在屏斥其游冗推是而言触类而长之提纲而众目张矣臣请畧举其概尧舜禹臯陶益稷古今所谓圣君贤臣也书称尧曰克明俊徳平章百姓以协和万邦言帝尧能明俊徳之士任用之以平和章明百官之政故得天下乂安至于舜禹臯陶益稷相与谟治道之要吁嗟相戒率以知人为本且曰知人则哲惟帝其难之夫帝尧犹以知人为难可谅人之难知也若夫天下之广万几之烦故非一人之聪明精虑所能周举亦在操其要而巳矣今自二府辅臣侍从近列至于左右前后之人其材用淑慝不可不知也知其材用淑慝则陛下之腹心有所付然后庶务可以举矣以陛下之明而察其言行考其能效参之羣论亦可以得其粗矣若复要其操守观其履久而益审则尽其精者矣此所谓简人材之大畧也方今中外庶务积习頽弛兵籍猥多而不精练吏员猥多而智効一官者少至于宫省之事体宗室之礼分制度不立苟为因循国计不赡民生日匮此所谓斥游冗之大畧也或曰持盈守成之道当循旧章兹所谓浅近之常谈不知时务者也今日之政其敝岂可不救譬之琴瑟不调甚者况当陛下始初健粹天下想望朝廷丰采倾耳以聴惟新之令葢人心惟危道心惟微惟精惟一允执厥中发而中节斯谓之中事举其中无过可矣若曰恬而无以为也何异大厦有风雨之患而不知葺病者有肤腠之爽而不知疗良匠善医岂应若是臣今所言所谓举其槩者譬之文章为发题尔陛下以臣言稍合于理试举此题以询诸可顾问者必有能推广利害详为条对又以见臣下之器识庶于海岳薄増尘露
　　论治道大体
　　陛下即阼以来顾諟天之明命虑而后言议而后动欲以身先而率天下以正可谓盛徳矣然始初清明中外观徳朝廷风体顾当先其大者逺者若夫厚风俗美教化修典刑正纪律以通天下之志以成天下之务此今之所当先者也而近日政令未见有可以慰天下之心者而但闻利害相倾爱恶相攻议论纷纭斥免继踵臣恐四方有以窥时政者矣国家设官分职置台谏官台官以究邪慝绳愆违肃朝伦谏官以拾遗补缺规君过歴代具员各扬其职仁宗虚懐尽下容纳无择先帝英明健粹令出惟行陛下祗遵成宪以端治本王道正直在执厥中所言是耶事固当无大而必从所言非也事亦当无小而必察取其至当何所依违天无私覆日月无私照帝王之心如是而已矣又方今朝廷之大弊政事所以因循人情所以不尽止为避烦言恤形迹事小嫌废大体名曰公道其实徇私名曰慎重其实苟且以此为适治之路是犹北辕而之楚也伏愿陛下廓大明恢远度有以率励羣下革此敝风俾协恭和衷共成雅俗如此则君体以尊人伦以穆纪律可得而正风俗庶几乎厚陛下以此图于执政推是而广之触类而长之治路由此而适顾为近尔
　　论消复灾异【治平三年】
