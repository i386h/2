<!-- { "loadSidebar": true } -->
　　某闻大礼废非至圣莫之兴大礼兴非钜贤莫之述明堂之礼其天下之大礼乎明以出政教幽以交神灵根萌于黄帝唐虞干枝于夏商周华叶于秦汉魏晋宋齐梁陈隋唐之间剪伐于五代苏培于今天下前曰大礼废非至圣莫之兴者此之谓也然而朝廷林薮臣子亿万举知大礼之兴鲜能述所兴之礼惟阁下既能知之又能述之作爲诗颂奏露天子若夫造化之工张列三辰罗布万物以文饰天地未足状其功也秋江夜涛春山晓雷浩浩轰轰犇震不絶未足状其辞气也孤竹之管云和之瑟圆丘六奏感彻太极未足状其音容也神仙之庭岳渎之藏阜积金玉渊聚珠贝未足状其富学也是以耸动旒冕特诏褒宠外藏之太史氏千万载后爲世盛事前曰大礼兴非钜贤莫之述者此之谓也某襟衣尘埃闻见寡隘阁下辞学敢望之乎二者不敢有望于阁下于阁下之功固不敢有所望也然而心胆壮鋭不甘无述故搜歴代明堂之制于经经不足以及乎传传不足以及于史其文虽得其象莫见廼索文而求象据所象而爲图图成而其篇二十歴代之制敢谓十得其八九矣其有辞枝义失世所不从则略而不取其所以不自赧缩逺从山林敢投献于门下者非徒然也欲乞阁下政余赐览损益差缪以足其心尔阁下不以寒贱爲却而从之则异日国家建明堂访古制某进所图无复畏慑矣非独爲寒贱之光抑亦使当世知阁下风化之致焉
　　上金陵知府书
　　杰无爲人以淮南方伯之召而客于楚闻南使过楚楚人有问之者曰尔不逺万里将有献于朝廷其何物耶使者曰炎海之濵有兽其神若兕匪兕若麕匪麕一角载义四蹄履仁行以中矩逰而不羣爲世之瑞命之曰麟楚人曰角之戴义义不足以尊尊蹄之履仁仁不足以亲亲行之中矩不足以为世法逰之不羣不足以为絶伦匪兕匪麕麕兕之邻瑞之来何所补于吾俗瑞之隐何所损于吾民世之治乱在乎人孰谓系于斯麟使者屈之黙然而去有士于此少而穷仁义之原长而得仁义之道非仁义之行不敢以行非仁义之言不敢以言不生于穷荒之地而生于中和之域不求知于犷俗而求知于大贤或遇其知而献之朝廷则非独使万目之骇其必有补于世而不玷乎大贤之知虽不足以爲天下之瑞而亦无愧于是麟也愿阁下少加意焉伏惟阁下富文老学天下宗师所黜所誉士林权鉴杰世族寒贱人所不顾今日之来不敢以谄言支説取渎大君子敢以所闻献于门下以俟进退




　　无爲集巻十一
　　钦定四库全书
　　无爲集巻十二　　　　　宋　杨杰　撰
　　碑志
　　故武信军节度使諡康简追封循国公神道碑
　　宝元二年秋七月辛丑宗室金紫光禄大夫检校礼部尚书使持节和州诸军事和州刺史充本州团练使兼御史大夫上柱国天氷郡开国公薨于秦邸之正寝上闻之震悼车驾临奠亲抚衾敛哀恸久之慰恤诸孤恩礼加等赠武信军节度使追封循国公特赐白金三千两缗钱一百五十万绢五百疋命使监护及遣内省夫人中贵防治内外事用度悉出于官太常用一品卤簿仪卫以送丧物窆于奉先佛祠诸子号慕过哀乞庐其侧至某年某月某日于某州某县某原礼也太常议諡以谓公质直重厚志尚敦雅下贤趋善素履安夷和柔之德中外推挹案諡法曰温良好乐曰康平易不訾曰简尚书省集官考覆舆论爲允乃諡曰康简易名之典兼二法之美也公讳承庆字祐之初名承宗宣祖皇帝之曽孙太师尚书令秦悼王讳某之适长孙护国军节度使兼中书令高宻郡慈惠王讳某之适长子也公天资忠孝才艺超卓器识宏逺信厚恺悌世以贤公子称之雍熈中随侍高宻王出判济州淳化二年奉宣补衙内指挥使每入贡至京师太宗必召至禁中询访州郡风俗山水应对详敏莫不称防因改今名乃授西头供奉官时济州囹圄屡空监郡刘防叟敷奏上喜顾左右曰承庆父子晓事尽心公家因赐金箱玉弓二宝带以宠之济州举人程文应格者多高宻王欲尽荐于朝有司以解额难之王曰贤者太平嘉瑞文王以多士宁周荐贤乃诸侯之职于是具奏尽数贡于春官至今济州荐送之数比旁郡爲优自高宻王始也公与有力焉孔子曰听讼吾犹人也必也使无讼乎书曰野无遗贤传曰孝子成父之美公父子见之矣真宗皇帝祥符四年扈跸汾阴改东头供奉官七年改内殿崇班恭谢天地礼成加银青光禄大夫检校太子賔客兼御史大夫骑都尉十八年上王皇尊号加金紫光禄大夫改内殿承制天禧元年合祭天地加天水县开国男食邑三百户二年秋八月立皇子升王爲皇太子授内园副使三年南郊加检校左散骑常侍进封开国子加食邑三百户干兴元年二月皇帝御正阳门加食邑三百户上因曲宴谓诸宗室曰汝等在先朝所歴事节宜各尽所见奏闻公曰先朝事节备于政要臣尝扈从车驾封太山祀汾阴朝谒陵寝幸亳社巡守澶渊以至大酺可谓盛事皆所亲见上曰更记内家甚事无所讳避切欲闻也公曰容臣退而编録上进旬日具所见闻进呈御札褒称仍许非时上章公于朝政所补非一而其藁不存于家其慎宻如此传曰古者造辟而言诡辞而出公之谓也车驾幸后苑赏花钓鱼翌日宗室入谢上曰卿等赏钓乐乎众曰甚乐公独曰臣一忧一乐左右皆愕然失色上曰大王何所忧曰臣昨日伏见御幄临渊侍从数百人侧立危栏之上臣不敢不忧既而龙舆回辕赏花宴集上下同驩咏歌太平时当丰稔和气充塞臣不得不乐上顾近戚曰大王爱我如此卿等可学即命取白罗扇御飞白书承庆祐之四字以赐焉夫危楼船以忠谏汉史称之宠华衮以褒字鲁史载之公有临渊之忧帝有书扇之赐忠以爱君褒以劝善君臣之道可谓尽矣它日宣射上曰先朝多以卿爲神射今日期必中鹄公曰臣实无能偶或有中公拜命发箭虽不出正然皆不敢近鹄上知公之谦抑乃索御箭连中鹄是时御双箭处中央公双箭在下正上下相向端直如防墨瞻者莫不叹仰帝甚恱赐对衣金带鞍辔马各二诏书褒异之诗云终日射侯不出正兮易云劳谦君子有终吉公得之矣仁宗皇帝即位授内藏库使加轻车都尉封天水郡开国侯食邑三百户天圣二年恭谢天地加上轻车都尉五年十一月南郊加护军食邑三百户七年九月朝廷敦叙昭武之裔优推宠命以公乃宣祖皇帝之曽孙秦王之适长孙高宻郡王之适长子故特持节蒋州诸军事蒋州刺史八年南郊加上护军进封开国公食邑三百户明道元年改宫苑使检校礼部尚书加柱国二年三月东郊籍田加上柱国食实封一百户是岁特授怀州刺史景祐元年公以足疾赐告调治二年南郊迁和州团练使加食邑五百户宝元元年南郊加食邑食实封二百户公养疾六载圣睠益隆既宣太医朝夕诊疗乂时遣内夫人至第抚问非常礼也章献明肃皇太后临朝时以公名下一字犯彭城郡王父名欲令改易遣近侍谕之不从一日召于帘前宣问公曰彭城王讳天下所共讳也臣不敢不讳彭城王父讳非天下所共讳也臣不敢独讳且臣名先朝所赐安敢私易以谄上识者义之公生平博览坟典翰墨精妙以至乐律丹术仙録莫不洞究尤善属文尝注易二十巻极天人性命之理天子览而嘉叹赐以金币又着家训三卷行于世国朝以来宗室著述自公始也因真宗违豫公刺血书佛经以进高宻王寝疾不脱冠带而养上闻之遣内人抚问厚赐以旌过人之行及扶护先王防徃汝州防天旱井涸公夜致祷明日乃水泉涌出赐诏称其诚孝之应经曰事亲孝故忠可移于君孝悌之至通于神明于公见之矣公享年三十有九夫人泾阳郡君乃中书令和凝之孙也継室永嘉郡君虞氏皆贤懿有辅佐君子之道子六人曰克悟右班殿直早世曰克继赠定武军节度使开府仪同三司建国公曰克绚赠青州观察使曰克孝今任越州管内观察使曰克肖赠右监门卫大将军曰克顾赠昭化军节度使女十人封号不同各归显族一早世一爲比丘尼孙防人曽孙防人任某官公教子不以爵禄爲重而重乎忠孝不以货财爲传而传以经术是以太宗朝诸王出镇藩郡以公父子爲才能真宗访政事公献忠言爲多仁宗试文翰诏称公子克孝秀出本支英宗立宗学教育亲族克孝首爲二宗师儒称荐而复中上科神宗朝克孝着孝经传上进赐诏称谕熈宁以来诏试宗室经术公孙叔敖叔彖叔某叔某相继登第元丰讲行祀典择宗子之无过尤者躬执事于明堂宗庙是时循国子孙与祭者爲最多议者以爲无是父则无是子无是祖则无是孙予观循国康简公家训三篇上篇述祖考昭穆之序陈忠孝礼义之端集古人法语以爲家世之传中篇笃励学问慎修言行重道义而轻富贵下篇言所慎在乎九思正心以正身正身以正家仁而尊贤恕以及物具善不善之积明德不德之效于今子孙不忘其训然后知义方之教泽流之逺何时而有穷已哉后四十年公子欲以公之善美昭示来世乃具行实请文以立碑于隧道铭曰
　　于戏循国宗室之英忠孝仁厚恺悌信诚博学多能秉彛典经左右先王政肃刑清进贤报国邦乂以宁锡以宝带父子宠荣谏章慎宻圣主从防劳谦终吉射不出正天旱井涸亲汝城精祷泉涌感于神明天子闻之诏褒以旌曰康曰简懿哉易名治家训言载之简编贻于后昆忠孝之源公子公孙世其称贤宠禄令问传无穷年
　　故右谏议大夫赠工部侍郎沈公神道碑
