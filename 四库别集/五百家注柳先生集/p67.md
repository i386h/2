<!-- { "loadSidebar": true } -->
　　子厚讳宗元七世祖庆为拓跋魏侍中封济隂侯曽伯祖奭为唐宰相与褚遂良韩瑗俱得罪武后死髙宗朝【髙一作中】皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所游皆当世名人子厚少精敏无不通达逮其父时虽少年已自成人能取进士第崭然见头角【崭士咸切】众谓栁氏有子矣其后以博学宏词授校书郎蓝田尉隽杰廉悍议论证据古今出入经史百子踔厉风发【踔敕角切】率常屈其座人名声大振一时皆慕与之交诸公要人争欲令出我门下交口荐誉之贞元十九年拜监察御史王叔文韦执谊用事拜尚书礼部员外郎且将大用遇叔文等败例出为刺史未至又例贬永州司马居闲益自刻苦务记览为词章泛滥停蓄为深博无涯涘而自肆于山水之间元和中尝例召至京师又偕出为刺史而子厚得栁州既至叹曰是岂不足为政邪因其土俗为设教禁州人顺頼其俗以男女质钱约不时赎子本相侔则没为奴婢【则字下一有许字】子厚与设方计悉令赎归其尤贫力不能者令书其佣足相当则使归其质观察使下其法于他州比一嵗免而归者且千人衡湘以南为进士者皆以子厚为师其经承子厚口讲指画为文词者悉有法度可观其召至京师而复为刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以栁易播虽重得罪死不恨遇有以梦得事白上者梦得于是改刺连州呜呼士穷乃见节义今夫平居里巷相慕悦酒食游戏相征逐诩诩强笑语以相取下握手出腑肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽负贩所不忍为而其人自视以为得计闻子厚之风亦可少愧矣子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒厄于穷裔材不为世用【一有而字】道不行于时也使子厚在台省时自持其身已能如司马刺史时亦自不斥斥时有人力能举之【能一作解】且必复用不穷然子厚斥不乆穷不极虽有出于人其文学辞章必不能自以力【一有致必二字】传于后如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十月五日卒年四十七以十五年秋七月十日归葬万年先人墓侧子厚有子男二人长曰周六始四嵗季曰周七子厚卒乃生女子二人皆防其得归葬也费皆出观察使【费一作资】河东裴君行立行立有节槩重然诺与子厚结交子厚亦为之尽竟頼其力葬子厚于万年之墓者舅弟罗遵遵涿人性谨顺学问不厌自子厚之斥遵从而家逮其死不去既往葬子厚又将经纪其家庶几有始终者【终字下一有焉字】铭曰
　　是惟子厚之室既固既安以利其嗣人
　　栁州罗池庙碑
　　罗池庙者故刺史栁侯庙也栁侯为州不鄙夷其民动以礼法三年民各自矜奋曰【石本无曰字】兹土虽逺京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋歩有新船【歩今本误作渉石本作步】池园洁修猪牛鸭鸡【牛一作羊】肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质久不得赎尽没为我侯之至案国之故【一作经国】以佣除本悉夺归之大修孔子庙城郭巷道皆治使端正树以名木栁民既皆悦喜常与其部将【常石本作尝】魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕梦翼而告曰馆我于罗池其月景辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也已作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰
　　荔子丹兮蕉黄【诸本作蕉叶黄或作蕉子黄石本作蕉黄】杂肴蔬兮进侯堂侯之船兮两旗度中流兮风泊之待侯不来兮不知我悲侯乘驹兮入庙我民兮不嚬以笑鵞之山兮栁之水桂树团团兮白石齿齿侯朝出游兮暮来归春与猨吟兮秋鹤与飞北方之人兮为侯是非千秋万嵗兮侯无我违【一有愿字】福我兮夀我驱厉鬼兮山之左下无苦湿兮髙无干秔稌充羡兮【秔音庚稌徒古切又音土】蛇蛟结蟠我民报事兮无怠其始【一再有始字】自今兮钦于世世
　　祭栁子厚文　　　　　　　　　韩　愈
　　维年月日韩愈谨以清酌庶羞之奠祭于亡友栁子厚之灵嗟嗟子厚而至然耶自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追惟凡物之生不愿为材牺罇青黄乃木之灾子之中弃天脱羁【音絷羁居宜切】玉佩琼琚大放厥辞富贵无能磨灭谁记子之自着表表愈伟不善为斵血指汗顔巧匠旁观缩手袖间子之文章而不用世乃令吾徒掌帝之制子之视人自以无前一斥不复羣飞刺天【飞一作非】嗟嗟子厚今也则亡【一作今有今无】临絶之音一何琅琅徧告诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有神宁敢遗堕念子永归无复来期设祭棺前矢心以辞呜呼哀哉尚飨
　　祭栁栁州文　　　　　　　　　皇甫湜
　　呜呼栁州秀气孤禀弱冠游学声华籍甚肆意文章秋涛瑞锦吹廻虫滥王风凛凛
　　祭栁员外文　　　　　　　　　刘禹锡
　　维元和十五年嵗次庚子正月戊戌朔日孤子刘禹锡衔哀扶力谨遣所使黄孟苌具清酌庶羞之奠敬祭于亡友栁君之灵呜呼子厚我有一言君其闻否惟君平昔聪明絶人今虽化去夫岂无物意君所死乃形质耳防气何托聴余哀词呜呼痛哉嗟余不天甫遭闵凶未离所部三使来吊忧我衰病谕以苦言情深礼至款宻重复期以中路更深愿言途次衡阳云有栁使谓复前约忽承讣书惊号大呌如得狂病良久问故百哀攻中涕泪迸落魂魄震越伸纸穷竟得君遗书絶之音凄怆彻骨初托遗嗣知其不孤末言归輤从祔先域凡此数事职在吾徒永言素交索居多逺鄂渚差近表臣分深想其闻讣必勇于义已命所使持书径行友道尚终当必加厚退之成命改牧宜阳亦驰一函于便道勒石垂后属于伊人安平宣英防有还使悉已如礼形于具书呜呼子厚此是何事朋友凋落从古所悲不图此言乃为君发自君失意沉伏逺郡近遇国士方伸眉头亦见遗草恭辞旧府志气相感必逾常伦顾余负衅营奉方重犹冀前路望君铭旌古之达人朋友制服今有所厌其礼莫申朝晡临后出就别次南望桂水哭我故人孰云宿草此恸何极呜呼子厚卿真死矣终我此生无相见矣何人不达使君终否何人不老使君夭死皇天后土胡宁忍此知悲无益奈恨无已君之不闻余心不理含酸执笔辄复中止誓使周六同于已子魂兮来思知我深防呜呼哀哉尚飨
　　重祭栁员外文　　　　　　　　刘禹锡
　　呜呼自君之没行已八月每一念至忽忽犹疑今以丧来使我临哭安知世上真有此事既不可赎飜哀独生呜呼出人之才竟无施为炯炯之气戢于一木形与人等今既如斯识与人殊今复何托生有髙名没为众悲异服同志异音同叹唯我之哭非吊非伤来与君言不言成哭千哀万恨寄以一声唯识真者乃相知耳庶防傥闻君傥闻乎呜呼痛哉君有遗美其事多便桂林旧府感激生持俾君内弟得以义胜平昔所念今则无违旅防克归崔生实主幼穉甬上故人抚之敦诗之各展其分安平来赗礼成而归其它赴告咸复于素一以诚告君傥闻乎呜呼痛哉君为已矣余为茍生何以言别长号数声冀乎畏日展我哀诚呜呼痛哉尚飨为鄂州李大夫祭栁员外文　　　刘禹锡
　　呜呼至人以在生为传舍以轩冕为傥来达于理者未尝感此昔余与君论之详熟孔氏四科罕能相备惟公特立秀出几于全器才之何丰运之何否大川未济乃失巨舰长途始半而丧良骥搢绅之伦孰不堕泪昔者与君交臂相传一言一笑未始有极驰声日下骛名天衢射防差池髙科齐驱携手书殿分曹蓝曲心志谐同追欢相续或秋月衔觞或春日驰毂甸服载朞同升宪府察视之列斯焉接武君迁外郎予侍内闱出处虽间音尘不亏势变时移遭离多故中复赐环上京良遇曽不逾月君又即路逺持郡符栁水之壖居陋行道疲人歌焉予来夏口忽复三年离索则久音贶屡传箧盈草架满文篇钟索继美班扬差肩贾谊赋鵩屈原问天自古有死奚论后先痛君未老美志莫宣邅回世路奄忽下泉呜呼哀哉令妻蚤谢穉子四嵗天丧斯文而君永逝翩翩丹旐来自遐裔闻君旅衬既及岳阳出门一恸贯裂衷肠执绋礼乖出疆路阻故人奠觞莫克亲举驰神假梦冀获晤语平生宻懐愿君遣吐遗孤之才与不才敢同已子之相许呜呼哀哉尚飨
　　祭栁侯文　　　　　　　　　　曹　辅
　　维绍圣二年嵗次乙亥十有一月癸已朔十二日甲辰朝奉郎权提防广南西路刑狱公事兼本路劝农提举河渠公事飞骑尉借紫曹辅谨以清酌时羞之奠敬祭于栁侯子厚灵文之祀惟天元之黙运兮初浑沦而絪緼惟万生之竝骛兮悉坏陶乎一钧物有小大之不齐兮人亦智愚之万伦何夫子之毓质兮独爽迈秀发而不羣其学也囊括今古而该百氏兮或参之駮杂而取之粹纯若大田之揫敛兮莫知其千仓与万囷其文也若秋涛之鼓雷风兮汹涌澎湃而无垠若八骏之骋通衢兮王良执防而造父挟轮老韩骇汗以缩手兮翶湜丧气而噤唇夫何天命之不畀兮亶遇蹇而罹屯三湘一斥之十年兮怅逺符之再分意冥冥以即夜兮志郁郁而不伸彼髙爵厚禄以夸耀于一时之人兮皆冺没而无闻惟夫子之名不可以既兮愈逺而弥新栁江演漾以清泚兮鹅山竒秀而嶙峋惟夫子血食于此千祀兮民至今而懐仁余幼服夫子之遗言兮不足以追逸轨而袭游尘刺岭峤之荒服兮吊苍梧之愁云奠桂酒之防洁兮荐兰肴之苾芬物虽至薄兮吾诚甚勤呜呼其来享兮灵文尚飨
　　祭栁侯文　　　　　　　　　　黄　翰
