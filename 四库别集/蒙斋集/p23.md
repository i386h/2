<!-- { "loadSidebar": true } -->
　　学有渊源人有传授逸平徐公自言其学得于萧先生萧先生得于山杨先生盖出于伊洛之学者也观逸平所著书渊源传授槩可知矣而余所深敬逸平者非徒以其言也以行足以副其言也记曰天下有道则行有枝叶天下无道则辞有枝叶夫言辞岂君子所贵哉枝叶之盛本根之衰平日躬行果无愧怍发而为言斯足贵矣逸平信其素学恬然不以仕进为意行孚于乡咸师尊之五峯胡公一时之杰往复书辞亦以先生称则其行卓矣岂徒言而已哉余既为逸平书其墓江山王令裒其遗藁又以序见属余遂得寓目焉中庸曰言顾行行顾言其逸平之谓乎
　　许主簿大梁集序
　　端平初天台许君以舒城簿领部兵粮自淮达汴凡经游之地感宗周之旧事睹黍离而兴嗟作为诗章以写其徬徨凄怆之意题曰大梁经歴集朝士遗之书曰东西道进师所向无前天府已入版图闗洛在目宜发为铙歌鼔吹之曲以鸣太平之盛噫今阅斯集所谓铙歌鼔吹者乃一转而为是耶但见周旋亳汴之间栗栗焉惧粮草愆期辠在不测何暇鸣太平之盛然士以职自见会计当牛羊茁壮长此吾之职分也又岂必择不劳且宂者始可以尽吾职耶已以不劳且宂者而自处则劳宂将使谁当耶若夫谲谏之体固诗人之常而此编非谲也君自谓曲而有直体且以玉川月蚀之作自况此其发于忠义岂非天性然耶以职则不辞劳以诗则不导谀君信可人矣抑又观其论淮西便宜五事得于亲歴最为详备至力言守江清野之失且以精间谍安淮民为急务惜其不得上达尔噫世之抱孤忠怀隠忧而不获上彻如君者盖多矣使有能表而出之虽未暇鸣国家之盛要亦伸草茅之气下言之上行之瘳民瘼而回生意是其鸣国家之盛也又奚必铙歌鼔吹之为耶君访我于里舍今告归遂书此以赠
　　无倦序示江东幕属
　　以期会不报为大故贾谊嗤之其务在于期会簿书王吉鄙之识者皆以是为格言虽然簿书期会非可废也顾所谓簿书期会者如何耳周礼曰以参互攷日成以月要攷月成以嵗会攷嵗成而特着于司会之职是则参互要会乃周人之簿书而日月嵗即周人之期防也彼其官僚之讲习渺然为治体深长之思朝夕之所图维隠然为民生悠远之计不以虚名事诞谩而书于载籍者皆实事不以光隂付等闲而攷其日月者皆实迹此周家所以励臣工修庶政非若汉世崇尚刀笔吏之比也由是言之如汉刀笔吏之簿书期会则不可如周日月嵗之簿书期会独不可乎某非才将指挥幸与诸兄日相周旋名虽寮寀实则友朋凡本司所以行于郡邑与郡邑所以复于有司者莫非凿凿惠利之实政而世之所谓趣办椎剥等事咸无之近以邮置往复多有稽违分委贤僚以疏壅滞且置簿立期而加缜密焉若可已矣然某以为渺然治体深长之思隠然民生悠远之计岂惟周人能行之尤吾儒所当孶孶讲求而不可蹔倦焉者是用重置此帙畧具其事如左　一赈荒之政自去冬迄今散财发粟为数浩博取会既阔类聚孔艰曰常平曰劝分曰献助曰济曰粜覈其数目稽其欺弊综理微密而后一局之事庶无罅漏自是以后民有囏厄官有施予又岂容以结局辞凡此等类上闗朝省下达州县劄状行移不付吏手非赖贤僚谁为我助一西成所望丰稔四十三县之内产米之有无粜本之多寡皆须审会得实斟酌合宜其招商也稽公凭之往复其和籴也察吏卒之奸蠧然后米舟辐凑而仓廪可充　一救荒除盗理实相通豫备不虞古有明训无事尚不可弛况多难之时乎锻乃戈矛备乃弓矢一事一物皆不可阙器既具矣尤贵阅习合本司所管衙兵教以射艺厉以旌赏可使人人精熟又市井间有所谓良家子近日军兵习射此徒欣然来集隆暑之月蹔令少休今凉飇防然可以寻故辙矣　一江西福建之寇退近铅山贵溪安仁余干诸邑贼徒动息所当周知官军利钝所当尽究报状盈箧彚辑未齐宜将各郡邑名色以类区分勿相淆杂继是旋报者亦随即归类使血脉源流了然在目诚近日急务也　一天下万事非财不办本司无生财之路惟有节财之政拘检柅责任必专外此则告命之桩留者劝富民以争鬻僧牒之给降者多委人以转售此皆所以厚足食之本为足兵之基一兵荒之祸固为甚惨而差役之苦亦如兵荒兵荒
　　之杀人也犹有时而止差役之杀人也则无时而休今总册防尾帐之置差似详整然亦未足深靠也恪意奉行最贵州县得人专心讨论尤在幕僚任责使役戸脱妄差之扰田里免破家之忧岂非仁政之大者欤　一古者先成民而后致力于神昭明灵祠多歴年所雨旸有祷靡不响答兹议更新庙宇鸠工度材岂容无提其纲者人谓神祠似非甚急殊不知为政之道顺民心而已阖城之人莫不尊敬信向正当因人心而为之况祭山川之在其地者古之礼也今之监司即古方伯连帅而可旷事神之礼哉举兹数条无非切务分委幕属各司其事但其间有脉络相联者又宜更相协一分中有合合中有分仿周官日成月要嵗会之意相与共惜寸隂戮力同心期底成绩今以三日为率某就此簿批问某事见作如何区处某事合作如何施行诸兄其各疏于簿始若烦细然积日而月而嵗功绪着见终始贯通此为政也亦为学也行之在尽心而已故名之曰无倦
　　赠钱融堂诗序
　　融堂自淳安来歙某延入郡庠讲书首论立志乃讲顔子问仁一章敷绎斯义最为的切夫志非他志于仁而已大哉仁乎充宇宙满六合接于耳目着于日用何往非仁之本心浑全通贯此心即仁不劳外索人患志不立耳某不敏请融堂入学讲书志于仁也融堂为学者阐明大旨志于仁也某帅官僚诣学以聴教授帅诸友咸聴志于仁也诸邑宰各勉邑之士子融堂之贤弟子自远方来聴济济洋洋有风雩气象志于仁也某乂欲帅邑士之继至者与同僚之子若弟屈融堂入学再讲志于仁也融堂训诱不勌复留以从兹请志于仁也融堂不但以言啓发之又将与诸友磨砻以求辉光日新之实言行相副无歉昔贤志于仁也他郡之闻风者将曰校官作成士类又能求广其学问郡僚不以此事为迂阔又能助成其教化遂使淳安之师友相从以至于歙歙之官若士相与慕而问辨讲贯焉二邦人士蔼然以道义为乐异时人才由此而盛志于仁也某违离膝下假守于兹自是以往孶孶勤求一念在民益勉其所未至庶以不辱朝廷之命而少慰老亲之懐志于仁也同僚自是修乃事敬乃职内不欺心外不虐民上不负君志于仁也士习既善推以化民凡尔父兄子弟乡党邻里转相讲授更相劝勉俾歙之民自是知学道之为急孝悌之当先顿革旧习还其本心礼义可兴风俗可美志于仁也故曰大哉仁乎充宇宙满六合接于耳目着于日用何往非仁学者勉之本心虚明常如讲书谛聴之时则庶几有志矣不动于意不累于欲兢兢以守之时时以习之无终食之间有违则仁常在我矣某嘉融堂善于发明圣人之旨于是诗以歌之
　　赠徐通甫【名士龙】序
　　三衢徐君为惠州校官将行四明袁某酌别而言曰君气貌粹夷威仪闲雅意其胸中必愉愉怡怡有自得者非余所及也其何以赠君虽然焉可以无赠昔吾夫子之言曰多闻择其善者而从之又曰回之为人也择乎中庸得一善则拳拳服膺而弗失之矣盈天地之间皆善也皆中庸也若之何而择之曰择之以心心即善也即中庸也以是择之以是得之以是拳拳服膺而弗失之顔子亚圣也尚谨所择况后学乎余与君论学犹未究精微也而窃窥一二矣圣经昭白真若日星传注之学愈多愈晦君其谨所择焉
　　赠东嘉刘君序
　　学者贵有受道之质甘受和白受采以其有美质也非甘非白则虽有五味五色亦弗能受矣色味尚不可无美质矧学者之于道乎质者何曰忠信而已矣忠信即人之本心外忠信而求本心者皆妄也东嘉刘君自婺过衢谓余曰吾就正于校书徐先生望其容貌未言而敬心自生旨哉斯言刘君观省此心常如侍校书时可以言忠信矣
　　赠王伯友【名埙】序
　　中庸援诗妻子好合如鼓瑟琴兄弟既翕和乐且耽宜尔室家乐尔妻孥子曰父母其顺矣乎呜呼好合之好岂世俗之好和乐之乐岂世俗之乐皆道也兄弟妻子顺道则父母无不顺斯可以言孝兄弟妻子一不顺道则不足为有道之好不足为有道之乐不好不乐则父母不顺非孝也事亡如事存父母无存亡之间岂可以为既亡而不思罔极之报哉子曰射有似乎君子失诸正鹄反求诸其身为人兄为人夫者亦可以反求矣风自火出家人反求之义也余读中庸有感于伯友之行也书此以赠亦因以自警焉
　　赠新昌俞君序
　　余卧疴里中新昌俞君惠然来访袖出长笺道所以来见者非他有为也援孟子反经一章其有志于正学欤七篇之终论自古贤圣见而知之闻而知之动经五百余嵗由孔子而来百有余嵗耳知者谁欤非孟子自许欤所见何见所闻何闻所知何知此难以言语形容尽也通前章反经之论观之同乎异乎孟子引而不发后学蔽而弗悟呜呼道其终晦也耶俞君归而求之有余师
　　赠王志叔序
　　志叔为齐安录事漫堂刘公既畀之箴难兄去非又为之跋矣某复何言然漫堂谓志叔防明不患不及惟虑迎长官意向耳志叔过秋浦为余言佩服是箴究心犴狱视勘防如家平心定气引囚亲问不施棰楚吏不得出一语由是囚莫不尽吐实情兹不亦明乎居官三年律己如一日洎秩满棹空舟归兹不亦亷乎尝有廵检司执盗闻之县县上之州及臬司志叔以赃不获疑之诘盗赃何在盗谓弃之水矣志叔愈疑白宪置盗三狱分鞫之宪如其言俱以非真盗告遂得释使志叔无特操决不能为此则其不阿长官不违斯箴信有证矣余每病世人诵善言而不修实事如志叔之不负漫堂及难兄之训几何人哉问学无穷志叔勉之继此闻一善皆能躬行以实其言古人可庶几也遂书以赠之
　　赠严坦叔【名粲】序
　　坦叔抱负才业有志当世以余耳目所睹记才如坦叔盖寡坦叔有诗名寓意推敲细入毫发似非磊落度越绳墨者及遇事挺身直前勇无与抗喜接雄豪士握手吐心肝相期功名人亦乐与共事余每与语深知其志向必不虚为一世人善谋能防密而通敏而耐坦叔之才其细麄易剧无施不宜者欤士固以有用为贵虽然遇不遇时也奚可有固必意余老矣同寮三年坦叔之助不可缕数一日别余去求书恱心二字语余曰吾未为参选计归而绎故书求吾心之真悦请大书将揭诸所居之室余曰是得之矣乃书而序之
　　赠赵君是【名韪夫】序
　　余与君是俱甲戌进士绍定己丑余持庾节江东君是实在幕中属嵗饥议赈贷政君是有助焉庚寅冬余领臬事仍司庾与君是偕来君是敏于事善斟酌三年之内发廪劝分地势濶而事情多实惠难下究选属检覈必先君是隆暑祁寒漕宪仓分郡县虑囚君是代余行雪寃寛系辄中理余始至畨则留君是于池余行部又以臬事留属君是弥缝罅漏劳矣哉会秩满将去因语及齐年今要官者若而人外庸者若而人已显而中折轴者若而人久踬而渐亨者若而人未通籍者又若而人得丧升沈天地赋分一定毫发不爽顾求其不丧不沈者在我而已君是奉板舆为禄养计安恬夷犹厥味甚长素守弗移聴其在天使后之观者曰甲戌科所得人如是兹其为显亲扬名也大矣敢以此言为君是赠
　　赠王次防【名与之】序
