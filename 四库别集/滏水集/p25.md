<!-- { "loadSidebar": true } -->
　　或问建侯置守孰为得曰皆是也抑皆非也何以言之曰三代封建则守在四夷而其敝也有尾大不掉之患秦罢侯置守则制在一人而其衰也有天下土崩之势此天下之所睹闻也或者惩尾大之咎谓郡县不必稽于古鉴土崩之失谓封建可复行于今二者皆一偏之弊未知所以救之之术也且法不能无弊弊不能无变三代之法弊而郡县之郡县之法弊而不思所以复之之术为得乎夫立国必有一家之制度制度必有所法列郡县隳名城销锋镝非秦之法耶秦之法弊而不以三代之法救之亦不为善变矣夫平居致养拔一毛以事无用壮夫不为也及虺蛇之螫断一臂以去所患怯夫为之何则所损者小而所利者大也方天下已定上有一尊下无异望当此之时复欲幅裂山河而瓜分之建侯树屏使诸侯各擅其地私有其民调其兵车入其财赋使更为肘腋互为唇齿生灵之患何时而息耶此拔一毛以事无用也故其势不得不郡县及太平日久内弛外讧夷狄肆侮社稷阽危人主有暌孤之势海内无勤王之师此断一臂以去所患也故其势不得不封建昔者议天宝之乱房管请割州郡以封诸子禄山闻之曰天下非吾有也既而太子阻之其议遂寝自后藩镇跋扈或治或乱然且垂百五十年亦藩镇相维之力也不得已而封建其利有三诸侯世擅其地则各爱其民爱其民则军不分修其城郭备其器械则人自为战人自为战则我众彼寡夷狄不能交侵一也夷狄无外侮则天下终为我有二也虽有强犷之徒大小相维足以长世三也或曰七国之难八王之祸皆封建为之也子尚忍言之乎曰吾之所言非谓郡县不及封建也为救弊不得已而言之也且郡县之治可以大治亦可大乱封建之治虽不可大治亦卒不至大乱人主权其轻重可也况罢侯置守非大乱之后不可卒变封建子弟非罢侯置守之难也何惮而不为哉 

　　○直论 

　　传曰正直为德诗曰靖恭尔位好是正直神之听之介尔景福然则直之为德且祥也明矣何以明之人之心莫不好直而恶曲其反是者有物蔽焉耳贪者怵于利而怯者避其祸尝试与之论人物评曲直应非而是者必其亲且厚也不然其权势足畏也应是而非者必其疏且怨也不然其势位足卑也自余议论无不公者弗与同其利也弗与同其害也则勇者必见于言懦者必见于色应非而是应是而非者否焉耳然则直之为德且祥也亦明矣然多有以直贾祸者古之人守道以为直后世徼名以近祸也吾非其父兄也非其师友也吾直焉此被发缨冠而救乡人之鬬也亲则父兄也义则师友也吾不直焉此端坐而视同舍之焚溺也其可乎是故言有当于分行有合于理吾直焉非直也吾守道也言有犯于分行有乖于理吾直焉非直也儌名也故道之所在直之所在也守其道而名从之名之所在利之所在也志于利而害亦从之直之名一而其别有四有直而陷于曲者有曲以全其直者有直而过于直者有直以遂其直者其父攘羊而子证之此直而陷于曲者也鲁昭公娶于吴孔子以为知礼此曲以全其直者也国武子以尽言见杀泄冶以谏死此直而过于直者也齐鲁之会孔子厯阶而进齐梁之见孟子不肯枉尺而直寻此直以遂其直者也可以辨是非而知所择矣或曰君子而有不直焉者其可乎曰未可也食其禄任其责君子杀身为之以直焉可也吾非众之首众非吾必从在君子亦完其力而已矣夫君子者动静语默不离其道者也 

　　闲闲老人滏水文集卷第十四 

　　●闲闲老人滏水文集卷第十五 

　　引 

　　◆引 

　　竹溪先生文集引 
　　法言微旨引 
　　道学发源引 
　　笺太玄赞引 
　　中说类解引 
　　贞观政要申鉴引 
　　尚书无逸直解引 
　　送麻征君引 

　　○竹溪先生文集引 

　　文以意为主辞以达意而已古之人不尚虚饰因事遣词形吾心之所欲言者耳闲有心之所不能言者而能形之于文斯亦文之至乎譬之水不动则平及其石激渊洄纷然而龙翔宛然而凤蹙千变万化不可殚穷此天下之至文也亡宋百余年闲惟欧阳公之文不为尖新艰险之语而有从容闲雅之态丰而不余一言约而不失一辞使人读之者亹亹不厌葢非务奇之为尚而其势不得不然之为尚也故翰林学士承旨党公天资既高辅以博学文章冲粹如其为人当明昌闲以高文大册主盟一世自公之未第时已以文名天下然公自谓入馆阁后接诸公游始知为文法以欧阳公之文为得其正信乎公之文有似乎欧阳公之文也晚年五言古体兴寄高妙有陶谢之风此又非可与夸多鬬靡者道也近岁寇攘丧亡几尽姑裒次遗文仅成十卷藏之翰苑云 

　　○法言微旨引 

　　扬子圣人之徒与其法言太玄汉二百年之书也汉兴贾谊明申韩司马迁好黄老董仲舒溺灾异刘向铸黄金独扬子得其正传非诸子流也予既整缉太玄旧闻法言有宋裒注亡之今世传四注柳李二注才释一二宋吴二注颇有抵牾其十二注中数家大抵祖临川王氏无甚发明又多诋忤而不中其失独温公集解徧采诸本微辨四家之得失断以已意十得七八矣其终篇详辨扬子得圣人之行藏为得其正实百世之通论也故今断以集解为定然法言之作虽拟论语不同门人问答先后无次乃扬子自着之书也不应辞意不相连属其命名自序思过半矣或先义而后问或后答以终义或离章以发微或终篇以明数旁钩远引微显著晦川属脉贯会归正道今所谓分章微旨者非敢有异于先儒也但使一篇之义自相连属穿凿之罪余何敢逃万一有得微旨于言辞之表者或有助于发机云 

　　○道学发源引 

　　天地闲有大顺至和之气自然之理根于心成于性虽圣人教人不能与之以其所无有疾苦必呼父母此爱之见于性者也有悖逆愧生于心此敬之见于性者也然愚者知爱而不知敬贤者知之而不能扩而充之以及天下非孝之尽也故夫爱亲者仁之源敬亲者义之源节文斯二者礼之源无所不体之谓诚无所不尽之谓忠贯之之谓一会之之谓恕及其至也蟠天地溥万物推而放诸四海而准其源皆发于此此吾先圣所以垂教万世吾先师子曾子之所传百世之后门弟子张氏名九成者所解九成之解足以启发人之善心由之足以见圣人之蕴今同省诸生傅起等将以讲明九成之辞传一而千传千而亿圣人之意庶几其有传乎某闻之喜而不寐抑闻之致知力行犹车之二轮鸟之双翼阙一不可学者苟曰吾求所谓知而巳而于力行则阙焉非所望于士君子也闲有穷深极远为异学高论者曰此家人语耳非惟不足以知圣人之道是犹诧九层之台未覆一篑欺人与自欺也其可乎愚谓虽圆顶黄冠村夫野妇犹宜家置一书渠独非人子乎至于载之东西铭子翚之圣传论譬之户有南北东西由之皆可以至于堂奥总而类之名曰道学发源其诸异乎同源而有异流者欤 

　　○笺太玄赞引 

　　太玄何为者也将以发明大易而羽翼之者也易有八物而五行万事在其中玄则列之以三才本之以五行表之以阴阳推之以律历而天下万事之理具要其归为仁义而作也卦用八蓍用七玄则首用九蓍用六五彰之也易有道义象数说易者言道义则遗象数言象数则遗道义玄实兼之其于圣经不为无助昔人讥屋下架屋不犹愈于章句一偏之学乎后之言数术者孰与张平子以平子不敢轻议太玄而后儒非之恐几率易顾仆何足以知太玄姑以范注之小悞以证本经之不悞范注以九首次九阳家阳画至十首羡之初一又为阳家阳尽则昼多于夜祸福殽乱故其说时有不通王氏已辨之矣揲法一扐之后而数其余王氏依之注本作两扐非经误也经云旦筮用经夕筮用纬旧注以旦用一五七夕用三四八日中夜中用二六九苏氏攻之以为中夕筮吉凶杂至旦筮非大吉则大凶是吉凶杂终不可得而遇也扬子大贤拟圣而作不应筮法尚悞此殆岁久失其传也及考玄数五为中央注土行所在经纬杂用且筮有三表一二三一表也四五六二表也七八九三表也表取其一以为占旦筮用一与七皆取其初遇至于四为纬五则经纬杂无已则用六矣一六七吉凶杂与日中夜中夕筮同况粹首一六七皆吉而唫首一六七皆凶亦有时而纯吉纯凶矣恐旦筮当用一六七夕筮用三四八日中夜中用二五九二为经九为纬五杂用之也筮有四星时数辞注星若干一度也时谓旦中夕也数谓首数之奇偶辞若九赞之辞也时若旦筮遇阳家其数多奇辞自多吉星时数辞皆同何以别之窃意星若二十八宿是也又有四方之宿各分配日月五星数有支干之数律历之数玄算之数与策数杂用之此扬子所以知汉二百载而中天平子所以知汉四百载玄其兴乎之验也其然岂其然乎玄有文告等十一篇道义象数之学宋陆二注及王氏辨之详矣兹不复云独首赞与昼夜不合及赞之辞与首之名义亦如六十四卦与卦义当相合 【如同人暌六爻皆言同人暌之类是也】 而注闲有不悟辄以他义释之恐有未安理当厘正使赞与首名义相合庶几粗明玄经之万一仆亦未能审于是非姑录以备遗忘以为学玄之阶耳俟得前人之注改而正诸 

　　○中说类解引 

　　文中子圣人之徒欤孔孟而后得其正传非诸子流也自唐皮氏司空氏始知尊尚宋司马公为之传其书大行大抵唐贤虽见道未至而有忠厚之气至于宋儒多出新意务诋斥忠厚之气衰焉学圣人之门岂以胜劣为心哉中说旧有阮氏注所得多矣某今但纂为三类一明续经有为而作二明问答与圣道不异三明文中子行事使学者知圣贤履践之实庶有助于万一云 

　　○贞观政要申鉴引 

　　书曰与治同道罔不兴孙卿子曰欲知上世审周道法后王是也近世帝王之明者莫如唐文皇天纵圣德文谋武畧高出近古而又得房玄龄杜如晦魏征王珪马周虞世南褚遂良刘洎为之辅佐朝夕论思日月献纳无非以畏天爱民求贤纳谏安不忘危为戒故能功业若此巍巍也其后明皇初锐于治用姚元崇宋广平韩休之徒致开元三十年之太平末年罢张九龄用牛仙客李林甫杨国忠旋致天宝之乱宪皇刚断初用杜黄裳韦贯之裴度削平僭乱末年用皇甫镈而不克其终治乱之效于斯可见史臣吴兢纂集贞观政要十卷凡四十篇为之鉴戒起自君道讫于慎终岂无意哉钦惟圣上聪明仁孝超皇轶帝而犹孜孜治道俯稽前训然一日万几岂能徧鉴谨撮其枢要附以愚见目之曰贞观政要申览文理鄙拙无所发明特于鉴戒申重而已昔张九龄因明皇千秋节进金镜录以申讽谕臣窃慕之谨以圣寿万年节缮写献上虽爝火之末不足禆日月之光区区之诚献芹而巳伏望畧纡圣览不胜幸甚谨言 

　　○尚书无逸直解引 

