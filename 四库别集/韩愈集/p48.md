<!-- { "loadSidebar": true } -->
　　（胡证也。《传》云河东人，元和九年党项屡扰边，证以儒而勇，由谏议大夫，选拜振武军节度使。诸本无奉字。）   
　　倾朝共羡宠光频，半岁迁腾作虎臣。戎旆暂停辞社树，（诸本作“弩矢前驱烦县令，”方从阁本云：“赵《因话录》曰：胡证建节赴振武，过河中时，赵宗儒为帅。证持刺称百姓入谒，献诗曰：‘诗书入京国，旌节过乡关’。若用今语，亦非胡公敬桑梓之意，阁本多出于公晚岁所定。”今按：方意甚善。但其言阁本为晚年所定者，为无据耳。）里门先下敬乡人。（诗意取《汉·万石君传》诸子弟入里门趋至家事。）横飞玉盏家山晓，远蹀金珂塞草春。自笑平生夸胆气，不离文字鬓毛新。   
　　【奉和库部卢四兄曹长元日朝回】   
　　（卢汀也。《国史补》云：“两省相呼为阁老，尚书丞郎相呼为曹长，郎中员外御史遗补相呼为院长，上可兼下，下不可兼上，唯御史相呼为端公。”然退之呼卢库部为曹长，张功曹为院长，则上下亦通称也。）   
　　天伏宵严建羽旄，（建或作树。《毛诗·出车》云：“建彼旄矣。”）春云送色晓鸡号。金炉香动螭头暗，（《唐会要》曰：“汉柏梁殿灾，越巫言，海中有鱼，虬尾似鸱，激浪则降雨。遂作像于屋，以厌火灾。”亦作螭字。唐制，起居郎舍人，分侍左右，直第二螭首。）玉佩声来雉尾高。（唐制，人君举动必以扇，雉尾障扇四，小团雉尾扇四，方雉尾扇十二。见《仪卫志》。）戎服上趋承北极，儒冠列侍映东曹。太平时节难身遇，（难身，或作身难。）郎署何须叹二毛。（《左》僖二十二年：“不擒二毛。”二毛，黑白相半。《选》潘安仁《秋兴赋》：“余春秋三十有二，始见二毛。”）   
　　【寒食直归遇雨】   
　　（唐本笺云：元和十年，公时以考功郎中知制诰。归作宿。）   
　　寒食时看度，（《荆楚岁时记》：“去冬至一百五日，即有疾风甚雨，谓之寒食。”又《先贤传》云：“太原旧俗以介子推焚死，至时一月寒食，不敢烟爨。”）春游事已违。风光连日直，阴雨半朝归。（朝或作晴。）不见红球上，（刘向《别录》曰：“咎鞠，黄帝所造，本兵势也。或云起于战国。”鞠，与球同。红球者，以红帛为之。）那论采索飞。（《古今艺术图》曰：“北方山戎，寒食日用秋千为戏。”采索，即谓秋千戏也。）惟将新赐火，（《周礼》：“季春出火。”即赐火也。）向曙著朝衣。   
　　【送李六协律归荆南】   
　　（李协律，翱也。公尝量移为江陵法曹，故此诗首言羁游处云。）   
　　早日羁游所，春风送客归。柳花还漠漠，江燕正飞飞。（《高斋诗话》云：“退之诗江燕正飞飞，盖取老杜清秋燕子正飞飞。”）歌舞知谁在？宾僚逐使非。宋亭池水绿，（杜子美诗：“曾闻宋玉宅，每欲到荆州。”荆州，即江陵也。公往在江陵，寒食出游，有“宋玉庭边不见人”之句。）莫忘蹋芳菲。   
　　【题百叶桃花】   
　　（公元和十年知制诰时作。）   
　　百叶双桃晚更红，窥窗映竹见玲珑。（窥或作归，或作临，今从嘉杭本。）应知侍史归天上，故伴仙郎宿禁中。（应劭《汉官仪》曰：“尚书入直台廨中，给侍史一人，女侍史二人。”唐人任郎官多称仙郎。白乐天所谓“仙郎静玩禁闱间”。）   
　　【春雪】   
　　新年都未有芳华，二月初惊见草芽。白雪却嫌春色晚，故穿庭树作飞花。   
　　【戏题牡丹】   
　　（段成式《酉阳杂俎》云：“前史无说牡丹者，惟《谢康乐集》言竹间水际多牡丹。成式捡《隋朝种植法》，初不说牡丹，则知隋朝花药中所无也。开元末，裴士淹奉使回至汾州，得白牡丹一窠，植于长兴私第。至德中，马仆射领太原，又得红紫二色者，移于城中。元和初犹少，今兴戎葵角多少矣。”）   
　　幸自同开俱隐约，何须相倚斗轻盈。陵晨并作新妆面，对客偏含不语情。双燕无机还拂掠，游蜂多思正经营。（正或作近。）长年是事皆抛尽，今日栏边暂眼明。）   
　　【盆池五首】   
　　（刘贡父云：“退之古诗高卓，至律诗虽可称善，要有不工者，‘老翁真个似童儿’，此真谐语为戏耳。”或云《盆池》诗有天工，如“拍岸才添水数瓶”，“一夜青蛙鸣到晓”，非意到不能作也。）   
　　老翁真个似童儿，汲水埋盆作胸。一夜青蛙鸣到晓，恰如方口钓鱼时。（方或作枋。方云：“唐属卫州，桓温败枋头，乃其地也。公此诗与《送李愿》诗，只作方口。”今按：公《盘谷》诗，因及方口燕川，则二处皆盘谷旁近之小地名耳。盘谷，在孟州济原县，孟州东过怀州，乃至卫州，而济原又在孟州西北四十里，则游盘谷者，安得至卫州之枋头乎？方说非是。）   
　　莫道盆池作不成，藕梢初种已齐生。从今有雨君须记，来听萧萧打叶声。（有雨，或作雨洒。）   
　　瓦沼晨朝水自清，小虫无数不知名。忽然分散无踪影，惟有鱼儿作队行。（惟或作为。）   
　　泥盆浅小讵成池，夜半青蛙圣得知。（圣或作听。）一听暗来将伴侣，不烦鸣唤斗雄雌。   
　　池光天影共青青，拍岸才添水数瓶。且待夜深明月去，试看涵泳几多星。（明或作乘。）   
　　【芍药】   
　　（公元和十年知制诰，寓直禁中作。）   
　　浩态狂香昔未逢，红灯烁烁绿盘龙。觉来独对情惊恐，身在仙宫第几重？（情或作忽。）   
　　【奉和虢州刘给事使君三堂新题二十一咏】   
　　（并序或无“奉新题”三字。刘伯刍以元和八年出刺虢州，白乐天有制词。）   
　　虢州刺史宅连水池竹林，往往为亭台岛渚，目其处为三堂。（三堂建于开元中，吕温尝记之。谓三者，明臣子在三之节；堂者，励宗室克构之义。）刘兄自给事中出刺此州，在任逾岁，职修人治，州中称无事，颇复增饰。从子弟而游其间，又作二十一诗以咏其事，流行京师，文士争和之。余与刘善，故亦同作。   
　　△新亭   
　　湖上新亭好，公来日出初。水文浮枕簟，（文或作纹。）瓦影荫龟鱼。   
　　△流水   
　　汩汩几时休？从春复到秋。只言池未满，池满强交流。（只或作祗。）   
　　△竹洞   
　　竹洞何年有？公初斫竹开。洞门无锁钥，俗客不曾来。   
　　△月台   
　　南馆城阴阔，东湖水气多。直须台上看，始奈月明何。   
　　△渚亭   
　　自有人知处，那无步往踪？莫教安四壁，面面看芙蓉。   
　　△竹溪   
　　蔼蔼溪流慢，（慢或作漫。）梢梢岸┠长。（或┠作竹。穿沙碧净，落水紫苞香。（少陵《竹》诗有“雨洗娟娟净，风吹细细香”。前辈尝云：竹未尝有香，而少陵以香言之。岂知公亦有“落水紫苞香”之语乎？   
　　△北湖   
　　闻说游湖棹，寻常到此回。应留醒心处，准拟醉时来。   
　　△花岛   
　　蜂蝶去纷纷，香风隔岸闻。欲知花岛处，水上觅红云。   
　　△柳溪   
　　柳树谁人种？行行夹岸高。莫将条系缆，著处有蝉号。   
　　△西山   
　　新月迎宵挂，晴云到晚留。为遮西望眼，终是懒回头。   
　　△竹迳   
　　无尘从不扫，有鸟莫令弹。若要添风月，应除数百竿。   
　　△荷池   
　　风雨秋池上，高荷盖水繁。未谙鸣ベベ。（《选》卢子谅云：“ベベ芳叶零。”ベ，所格切。）那似卷翻翻。   
　　△稻畦   
　　布畦堪数，（或作卦。布或作圃。，博局上方目也，字见《选·博弈论》。今按：博局当云棋局。桓谭《新论》：“守边隅，趋作，以自生于小地。”）枝分水莫寻。鱼肥知已秀，鹤没觉初深。   
　　△柳巷   
　　柳巷还飞絮，春余几许时。吏人休报事，公作送春诗。   
　　△花源（或作原。）   
　　源上花初发，公应日日来。丁宁红与紫，慎莫一时开。（莫或作勿。）   
　　△北楼   
　　郡楼乘晓上，尽日不能回。晚色将秋至，长风送月来。   
　　△镜潭   
　　非铸复非熔，泓澄忽此逢。鱼虾不用避，只是照蛟龙。   
　　△孤屿   
　　朝游孤屿南，暮戏孤屿北。所以孤屿鸟，与公尽相识。   
　　△方桥   
　　非阁复非船，可居兼可过。君欲问方桥，方桥如此作。（白乐天、皮日休诗，皆自注曰音佐。今按：《广韵》：“作，造也，将祚切。”而《荀子》“肉腐出虫，鱼枯生蠹，贪利忘身，祸灾乃作”，及廉范五之谣，皆已为此音矣。然读如佐者，又将祚切之讹。而世俗所用，从人从故，而切为将祚者，又字之俗体也。）   
　　△梯桥   
　　乍似上青冥，初疑蹑菡萏。自无飞仙骨，欲度何由敢。   
　　△月池   
　　寒池月下明，新月池边曲。若不妒清妍，却成相映烛。   
　　【游城南十六首】（十六诗非一日作，编者类次之）   
　　△赛神   
　　（赛谓祷。赛字本作塞，《汉书·郊祀志》云“冬塞祷祀，广陵厉王杀牛塞祷”是也。今作赛。赛，悉代反。）   
　　白布长衫紫领巾，差科未动是闲人。麦苗含オ桑生椹，（椹，桑实。《诗》：“食我桑ホ，怀我好音”。黔，即椹也。椹，食荏反。）共向田头乐社神。   
　　△题于宾客庄（于ν，字允元，元和八年为太子宾客。）   
　　榆荚车前盖地皮，（《释木》云：“榆荚，榆钱。”《尔雅》云：“白、车前，草名。”《释草》云：“一名莒，一名马舄。”郭璞云：“大叶长穗，好生道边，江东呼为虾蟆衣。”车，尺遮反。）蔷薇蘸水笋穿篱。马蹄无入朱门迹，纵使春归可得知？   
　　△晚春   
　　草树知春不久归，（草树，一作草木。）百般红紫斗芳菲。杨花榆荚无才思，惟解漫天作雪飞。   
　　△落花   
　　已分将身著地飞，那羞践踏损光晖。无端又被春风误，吹落西家不得归。   
　　△楸树二首   
　　几岁生成为大树，一朝缠绕困长藤。谁人与脱青罗帔？看吐高花万万层。   
　　幸自枝条能树立，可烦萝蔓作交加。（可或作何。）傍人不解寻根本，却道新花胜旧花。（傍或作游。）   
　　△风折花枝   
