<!-- { "loadSidebar": true } -->
　　置酒未逢休沐便同越北燕南【次公休沐汉制也盖言唯得休沐假而后相聚不然则如越之北而燕之南也】且复歌呼相和隔墙知是曹参【縯汉曹参传相舍后园近吏舍日饮歌参逰后园吏醉歌呼乃反取酒张坐饮大歌呼与相和】
　　丹青已自前世【厚王维诗前生应画师】竹石时窥一斑五字当还靖节【縯陶渊明时号靖节先生善五字诗】数行谁似髙闲【厚唐髙闲上人善草书韩退之有送髙闲序言闲之于书有张旭之心】
　　偶与客饮孔常父见访方设席延请忽上马驰去已而有诗戏用其韵答之
　　扬雄他文皆不竒【次公前汉书有云他文未能称是】独称观缾居井湄【縯扬雄作酒箴以讽谏成帝其文为酒客难法度士譬之于物曰子犹缾矣观缾之居居井之酒处髙临深动尝近危云云】酒客法士两小儿陈遵张竦何曾知【厚遵见扬雄酒箴大喜谓张竦曰吾与尔犹是矣足下苦心自约而我放意自恣官爵功名不减于子而差乐顾不优耶竦曰子欲为我亦不能吾而效子亦已败矣】主人有酒君独辞蟹螯何不左手持岂复见吾衡气机【演列子与季咸见壶子出曰吾无得而相焉壶子曰是殆见吾衡气机也明日又来立未定自失而走】遣人追君君絶驰尽力去花君自痴【援维摩经言天女散花至大弟子便着不坠一切弟子神力去花不能令去】醍醐与酒同一巵请君更问文殊师【任醍醐盖酥酪之美者佛言人闻正法如食醍醐】
　　次韵刘贡父独直省中
　　明窻畏日晓先暾髙柳鸣蜩午更喧笔老诗新疑有物心空客疾本无根隔墙我亦眠风榻上马君先月轩共喜早归三伏近【縯汉武帝诏赐从官肉大官丞日宴不来东方朔曰伏日当早归请受赐遂拔剑割肉怀去】解衣盘礴亦君恩【厚庄子宋元君画有一史后至因之舍公使人视之则解衣盘礴】
　　次韵王定国倅扬州
　　此身江海寄天游【任庄子心无天游】一落红尘不易収未许相如还蜀道【次公司马相如建节使西南夷至蜀太守以下郊迎县令负弩矢先驱蜀人以为宠】空教何逊在扬州【任何逊作扬州法曹廨舍有梅花盛开又吟咏其下后居洛思梅花再请其任从之抵扬州花方盛逊对花彷徨终日】又惊白酒催黄菊尚喜朱顔映黒头火急著书千古事虞卿应未厌穷愁
　　次韵张舜民自御史出倅虢州留别
　　玉堂给札气如云初起湘累复佩银【次公舜民字云叟元丰辛酉为环庆帅属明年责监郴州酒税郴属湖湘故以湘累称之也寻以年劳赐五品服元祐初还朝赴试玉堂有即事诗上主文二内翰云晚陪防试玉堂深是时先生为内相见其起废服绯佩银试于玉堂而喜也玊堂翰林院也前汉李寻传久污玉堂之署又汉司马相如赋上林尚书给笔札又汉武读大人赋飘飘有凌云气师扬雄反骚因江潭而记兮钦吊楚之湘累李竒曰诸不以罪死曰累吊屈原赴湘死故曰湘累】樊口凄凉已陈迹【昔与张同游武昌樊口来诗中及之援兰亭叙云俛仰之间己为陈迹】班心突兀见长身【台史谓御史立处为班心縯退之孔戣墓铭云孔世三十八吾见其孙白而长身】江湖前日真成梦鄠杜他年恐卜邻【次公鄠杜属长安舜民乡里也】此去若容陪坐啸故应客主尽诗人
　　和王晋卿【并序任元祐四年己巳作】
　　元丰二年予得罪贬黄州而驸马都尉王诜亦坐累逺谪不相闻者七年予既召用而诜亦还朝相见殿门外感叹之余作诗相属词虽不甚工然托物悲慨阨穷而不怨泰而不骄怜其贵公子有志如此故和其韵欲使诜姓名附见予诗集中然亦不以示诜也诜字晋卿功臣全彬之后云
　　先生饮东坡独舞无所属当时挹明月对影三人足醉眠草棘间虫虺莫予毒醒来送归鴈一寄千里目【厚唐诗云欲穷千里目更上一层楼】怅然怀公子旅食久不玉【援杜诗旅食京华春又前汉陈咸奢侈玊食又晋王济传济丽服玉食盖济为晋驸马则于晋卿用之宜矣】欲书加飡字逺托西飞鹄谓言相濡沫【縯庄子相喣以湿相濡以沫】未足救沟渎【杜诗泛爱不救沟渎辱】吾生如寄耳何者为祸福不如两相忘昨梦那可逐上书得自便归老湖山曲【师公自黄量移汝州表乞常州居住诏许之】躬耕二顷田自种十年木岂知垂老眼对此金莲烛【次公金莲烛惟至尊用之援令狐绹为翰林学士尝便殿召对夜艾方罢宣赐金莲烛送归院先生时为翰林学士也】公子亦生还仍分刺史竹【縯汉文帝初置郡守竹使符各分其半右留京师左与郡守也】贤愚有定分尊爼守尸祝【厚庄子庖人虽不治庖尸祝不越樽爼而代之】文章何足云执技等医卜【次公司马迁云文史星歴近乎卜祝之间】朝廷方西顾羌虏骄未伏遥知重阳酒白羽落黄菊【援李白九日登巴陵置酒望洞庭水军云白羽落酒樽师子路云白羽如月赤羽如日谓矢也】羡君真将家浮面气可掬【袁天纲谓窦轨君语则赤气浮靣为将勿多杀人】何当请长缨一战河湟复【厚汉书终军愿请长缨以覊南越王而致之阙下援杜牧诗文思天子复河湟次公唐自代宗永秦后陇右悉防吐蕃故杜牧已有此语】
　　次韵刘贡父所和韩康公忆持国二首
　　梦觉真同鹿覆蕉【厚列子郑人有薪于野者击鹿藏诸隍中覆之以蕉俄而遗其所藏之处遂以为梦顺涂而咏其事傍有闻者用其言而取之其妻又疑其为梦薪者归其夜真梦藏之之处又梦得之之主案所梦而寻得之遂讼而争之归之士师士师请二分之以闻郑君皆互有梦觉之説相国曰欲辨觉梦惟黄帝孔丘】相君脱屐自参寥【次公相君字出史记范雎传庄子洛诵之孙闻之参寥】顔红底事髪先白室迩何妨人自遥狂似次公应未怪【援盖寛饶字次公魏其曰次公醒而狂何必酒也】醉推东阁不须招【厚公孙开柬阁以延贤人也】援毫欲作衣冠表盛事终当继八萧【唐萧氏自瑀及遘八宰相次公世有衣冠盛事图】
　　闭户端居念独深小轩朱槛忆同临燎须谁识英公意【英公为其姊作粥燎须曰吾与姊皆老矣能几进之师唐李勣】黄髪聊知子建心【子建与楚王彪别诗云王其爱玊体共享黄髪期】已托西风传絶唱且邀明月伴孤斟他时内集应呼我下客先醉堕簮【次公谢安常当雪内集而谢道蕴有未若栁絮因风起之句元史记淳于髠传前有堕珥后有遗簮】
　　次韵刘贡父叔侄扈驾
　　玉堂孤坐不胜清长羡枚邹接长卿【次公前汉梁孝王来朝从邹阳枚乘严忌之徒相如见而説之因病免客梁从之游】只许隔墙闻置酒【师杜甫诗隔屋唤西家借问有酒不墙头过浊醪展席俯清流】时因议事得聨名机云似我多遗俗广受如君不治生【师前汉疎广疎受叔侄归老散槖中金不为子孙之计或问其故曰贤而多财损其志愚而多财益其过】共托属车尘土后钧天一饷梦中荣【厚相如赋有犯属车之清尘应劭曰大驾属车八十一乘又史记赵简子梦与百神游于钧天广乐九奏万舞不似三代之乐其声动人心】
　　次韵答张天觉二首
　　车轻马穏辔衔坚但有蚊防喜扑缘截断口前君莫问人间差乐胜巢仙【次公列子云齐辑乎辔衔之际又庄子人间世言养马曰适有蚊防扑缘而拊之不时则决衔毁首碎胷出处扑作襆字音普本反又韩退之记梦诗云口前截断第二句绰虐顾我顔不欢乃知神仙未贤圣防短慿愚邀我敬我宁屈曲自世间安能从汝巢神仙】
　　驭风骑气我何劳且要长松作土毛亦如呵佛丹霞老却向清凉礼白毫【次公丹霞老天然禅师也初于惠林寺遇天大寒师取木佛焚之人或讥师师曰吾烧取舍利人曰木佛何有师曰若尔者何责我乎而清凉山万菩萨所在师张天觉为河东提刑行部至五台山游清凉山有神光也】
　　次韵王都尉偶得耳疾
　　君知六凿皆为赘我有一言能决疣【縯庄子以生为附赘悬疣以死为决痔溃痈也】病客巧闻牀下蚁【厚晋殷仲堪父尝患耳聪闻牀下蚁动谓之牛鬬也】痴人强觑棘端猴【援韩子云燕王好伎巧而人妄进曰臣能于棘刺之端造母猴】聪明不在根尘里药饵空为婢仆忧但试周郎看聋否曲音小误已回头【縯周瑜字公瑾少精音乐虽数爵之后其有阙瑜必知之知之必顾时謡曰曲有误周郎顾】仆领贡举未出钱穆父雪中作诗见及三月二十日同游金明池始见其诗次韵为答
　　雪知我出已全消花待君来未敢飘行避门生时小饮忽逢骑吏有嘉招鱼龙絶技来千里【师昆明池设水戏作鱼龙鳬雁之戏设机于内皆如眞焉】斑白遗民数四朝知有黄公酒垆在苍头白发自相遥【厚王戎常经黄公酒垆下过顾谓后车客曰吾昔与嵇叔夜阮嗣宗酣畅于此竹林之逰自嵇阮云亡吾便为时之所羁绁今日视之虽近邈若山河】
　　次韵鲁直嘲小徳小德鲁直子其母微故其诗云解着潜夫论不妨无外家
　　进馔客争起小儿那可涯【縯晋裴秀少好学有风操八嵗能属文叔父徽有盛名賔客甚众秀年十余嵗有诣徽者出则过秀然秀母贱嫡母宣氏不之礼常使进馔于客见者皆为之起秀母曰微贱如此直当为小儿故也宣氏知之后遂止】莫欺东方星三五自横斜【厚召南国风小星惠及下也夫人无妬忌之行惠及贱妾进御于君知其命有贵贱能尽其心矣其诗曰嘒彼小星三五在东注云嘒微貌小星众无名者三心五噣四时更见】名驹已汗血老蚌空泥沙【次公魏志孔融见韦元将仲将器之与其父端书曰不意双珠近出老蚌】但使伯仁长还兴络秀家【师晋周顗母李络秀少时在室顗父浚为安东将军尝出猎遇雨止络秀家防其父兄不在络秀闻浚至与一婢于内宰猪羊具数十人之馔甚精办而不闻人声浚因求为妾其父兄不许秀曰门户殄悴何惜一女若连姻贵族将来庶大有益矣父兄许之遂生顗及嵩谟而顗等并列显位络秀谓之曰我屈节为汝家妾门戸计耳汝不与我家为亲吾亦何惜余年顗等从命由此李氏遂得为方雅之族顗字伯仁】
　　景仁和赐酒烛诗复次韵谢之【时公方进新乐】
　　笙磬分钧上下堂【旧説堂上之乐皆受笙钧堂下之乐皆受磬钧】游鱼舞兽自奔忙【任荀子瓠巴鼔瑟而游鱼出聼又尚书百兽率舞】朱初识孤桐韵【旧乐金石声髙而声防今乐金石与丝声皆着】玉琯犹闻秬黍香【旧法以尺生律今以黍定律以律生尺敬夫后汉志奚景于九疑山玉琯岩得玉琯十有二】万事方今咨伯始一斑我亦愧眞长【次公伯始胡广也后汉本传云人言曰万事不理问伯始眞长刘惔也王献之传年数岁尝观门生樗蒲曰南风不竞门生曰此郎亦管中窥豹时见一斑献之怒曰逺慙荀奉倩近愧刘眞长】此生防见三雍就无复寥寥叹未央【援三雍者明堂灵台辟雍也乃光武时事寥寥未央事见和邵同年赠贾秀水诗】
　　次韵刘贡父春日赐幡胜
　　寛诏随春出内朝三军喜气挟狐貂【厚后汉侯霸建请每春行寛大之诏内朝字出周礼又左传三军之士皆如挟纩】镂银错落翻斜月翦防缤纷舞庆霄【縯庆霄字出文选】腊雪强飞才到地【前一日防雪尧卿白乐天江天雪诗云犹胜岭南看雰雰不到地】晓风偷转不惊条【援左传曰风不鸣条雨不破块师董仲舒云太平之世风不鸣条开甲防萌而已】脱冠径醉应归卧便腹从人笑老韶【是日幕次赐酒厚弟子嘲邉韶曰邉孝先腹便便读书画日眠】
　　再和
