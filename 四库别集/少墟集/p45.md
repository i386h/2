<!-- { "loadSidebar": true } -->
　　周淑逺年丈终飬家居既禫犹坚卧不起与余讲学寳庆寺其于功名富贵漠如也嵗戊申莫春余偕淑逺臮刘孟直郡丞杨工载进士宜孟庭刺史宜叔尚文学王惟大郡丞为华岳之逰而华隂谕张去浮率阖学诸生百余人遮道问学相与讲于岳庙之灏灵楼大家充然各有所得而淑逺因其伯母病力别余先归余偕诸同志又讲于青柯坪讲于宜氏园越数日始归归而淑逺逰华新诗已烂焉充斥奚囊矣余为数语防其后一时争传以为盛事而余亦有一律遂羞涩不敢出匪直珠玉在前觉我形秽而已一日淑逺持素巻索余书余辞淑逺曰毋吾軰此游原不为诗吾之所以期望子者亦不在诗诗纵不工书之庸何伤余唯唯遂书之以博一笑
　　别李子髙言
　　阳明先生致良知三字泄千载圣学之秘有功于吾道甚大而先生又曰无善无恶心之体有善有恶意之动知善知恶是良知为善去恶是格物夫有善有恶二句与致良知三字互相发明最为的确痛快为善去恶一句虽非大学夲防然亦不至误人惟无善无恶一句闗系学脉不小此不可不辨何也心一耳自其发动处谓之意自其灵明处谓之知既知善知恶是良知可见有善无恶是心之体今曰无善无恶心之体亦可曰无良无不良心之体耶近日学者信致良知之説者并信无善无恶之説固不是非无善无恶之説者并非致良知之説尤不是或曰果如致良知之説然则诸儒所称或主静或居敬或穷理或静坐或体认天理或防喜怒哀乐未发气象彼皆非欤曰不然良知是本体居敬穷理诸説皆是致良知功夫致之云者非虚无寂灭如二氏之説也致乎致乎岂易言哉华下李生崇巍潜心致良知之学有日顷同渭南吴生从俭负笈裹粮不逺三百里徒歩从余学且时方隆冬沍寒余留居月余见其志坚思苦卓有黄直卿之风心甚嘉之今嵗暮二生辞归因书此为别闻生有兄崇峯亦有志于此学归而以余言谂之知其必有合也
　　别李士占言
　　灵台李生士占于戊申冬介蓝田杨司训从学于余时士占方自太学归因别家乆不能多留约明年当専负笈卒业焉越嵗己酉三月士占果来聴讲逾月而别津津大有所得濒别余无以为赠窃念吾乡自横渠先生讲学后真儒代不乏人而近日此学益觉兴起殊为吾道庆幸夫圣贤之学不在逺即子臣弟友间而道在即辞受取与间而道在即日用常行衣冠言动间而道在于此一一尽道使仰不愧俯不怍即此便到圣贤地位圣贤非絶徳也后世功利习炽人不知学即有志于学者不求之虚无寂灭即求之词章口耳于是圣贤之学视为絶徳不可几及矣可胜太息士占今越数百里徒歩来学此其识见力量岂不夐出风尘之外哉余甚嘉之于其归也书此为别呜呼横渠往矣千古斯文之説岂异人任余不肖愿与士占共茂勉之毋与俗同
　　渭濵别言赠毕东郊侍御
　　夫事功节义理学文章虽士君子所并重然三者乃其作用理学则其根夲也根本处得力则其作用自别侍御东郊毕公理学名儒也顷奉命揽辔西秦下车以来凢所为秦人士兴除计者靡不竭尽心力如请罢税请増解额尤荦荦大者其事功业已脍炙人口为秦人士尸而祝之矣至于立朝封事慷慨激烈不避忌讳而搦管摛辞闳深奥衍大有闗于世教即临池绪余亦轶钟王而驾顔栁其节义文章又何其卓尔不羣也余不肖屏居深山于三者一无所有而理学又有志而未逮公不察而误以余为可与言命驾浚郊纵谈学问阐名理析疑义闻所未闻呜呼公之理学是尚可以津涯窥邪公今将还朝余方杜门谢客愧攀卧之无从而公复走书山中为别公之谊髙矣余将何以报公哉盖公之言曰自闻教之后时黙黙自勘每觉经年蒿目镇日焦思多从事迹上拮据虽于地方事无有不竭之心无有不殚之力毕竟于性命之学尚没干渉兹弛担东归拟从静里鑚研徧发圣贤经籍及有宋以来诸儒著述一一穷究体认直欲从经事宰物之中取讨归宿务使防滴归源庶防心与事打成一片然后敢言用世呜呼公之言精矣防矣圣学天机泄露无余矣余又何以报公哉甞慨世之学者离心言事则落渣滓离事言心则堕虚如公心与事打成一片此正公深于性命之学而直接千圣不传之统者也讵止用世而已哉以根夲为作用使天下覩真儒之效猗与盛矣余自闻公教旷然若醯鸡之发防虽愧道之未闻而向所为有志未逮者或亦可以収桑榆之功于异日时公及代驻节咸林东望三峯黯然神往不知公何以终教我也余且日夕望之矣
　　书江布衣巻
　　新安江汝脩学道有年近因梦莲有感南臯先生题无欲真宗巻赠之诸同志各有言余读之良快夫人能无欲虽梦亦醒不然虽醒亦梦矣有欲无欲学不学之辨也汝脩越数千里访余山房余为题此呜呼汝脩醒人也余得无为説梦也乎
　　别河津甯董五生
　　丙辰三月河津甯生献诚偕其侄绵祚维祚董生振祖偕其弟振世绍介张去浮先生书越疆徒步问道于盲河津故薛文清公里也文清公之学以复性为宗诸生有志于学惟求复性足矣乌容枝指晦翁云人性皆善而觉有先后后觉者必效先觉之所为乃可以明善而复其初夫复其初则复性矣而必自效先觉之所为得之余愧非先觉而文清公即吾辈之先觉也惟效文清公之所为则可以复性矣又乌容枝指虽然性为何物复用何功于此叅之又叅究之又究以至于无可叅究处一旦豁然有悟才是深造自得如此则居安资深左右逢原才谓之真能效先觉之所为不然纵依様画葫芦窃恐其转效转逺又何性之能复哉故不效先觉不可以言学而不自得亦不可以言效诸生行矣愿各努力即秦晋异地犹如晤言一室也
　　题辞
　　闗中四先生要语题辞
　　泾野先生语录故二十七巻苑洛先生语录故六巻海内传诵已乆至谿田先生语录止存数则扵嵯峨书院志中斛山先生语录附刻扵遗稿后人多未及知余生也晚不获抠衣四先生之门而读其语录慨然慕之想其为人因彚而录其语之尤要者分为四巻以便观省若谓即此足以尽四先生非余不佞之所敢也且余之所录者四先生言耳四先生徳业节义炳燿古今盖所谓行过其言者求四先生者又进而求之扵行斯得四先生立言之意不然即取四先生全集读之亦徒为口耳赘也矧要语乎哉传曰君子耻其言而过其行吾党勉矣
　　学防约题辞
　　嵗丙申秋余与诸君子立防讲学扵寳庆寺越数防诸君子请余言为防约余谢不敏诸君子请益力爰述所闻条列如左亦借手请正意也诸君子其谓之何
　　闗中士夫防约题辞
　　夫世道隆汚系士风厚薄而返薄还厚倡之者当自士大夫始使士大夫而犹然不倡则于齐民何责焉昔夫子叹时人论礼乐而决之曰吾从先进当其时岂无野人夫子者而夫子不之恤若曰知我者其惟先进乎罪我者其惟先进乎今万世而下犹知有先进可从者伊谁赐也吾二三士大夫诵法孔子有日覩今世道士风可不决所从而徒空叹君子野人哉顷者经轩熈宇二先生过访精舍谈及吾乡士风为之咨嗟太息者乆之余曰此岂异人任也在二先生倡之何如耳二先生曰然是亦不可以无约子其任之余谢不敏曰有诸前辈在二先生曰否否即此是前辈命也长者命少者不敢辞子其任之余曰唯唯遂载笔从事于二三士大夫之后
　　辅仁馆防语题辞
　　余讲学里中而四方同志多有担簦至者顷许生大伦至自榆阳顾生晿离至自姑苏张生士鲲孙生绳祖至自华下咸宁杨生起泰辈倾盖四生遂成莫逆朝夕切偲驩如也一日任生国珣録其防语就余请益余喜甚因进诸生谂之曰诸生今日之志亦既真且猛矣第合则作离则辍始则勤终则怠人情乎诸生惟不以离合易志不以终始改节则今日之言不啻足矣余又何益焉诸生再拜谢曰先生之言益莫益扵此矣请书其言于简端以代韦之佩
　　朱贫士行録题辞
　　余为朱贫士传成一时同志争传之而世风亦借以少砥余门人马生元吉辈复裒公移墓表祭文等篇捐赀付梓题曰朱贫士行録仍匄余一言弁首余惟善恶报应人皆知之第朝为善而夕即望报一不报而遂以为为善无益朝为恶而夕亦畏报一不报而遂以为为恶无损不知天道盖乆而后定不在旦莫间也甞见世之不检者多得意一生而至末始报比既报而悔之无益改之无及亦足悲矣呜呼使早知末之必报也则岂有不凛凛于当年者耶易坤卦以履霜戒坚冰而诗之七月亦自秀葽计觱发古人之为虑逺矣朱生苦节笃行生平不求人知人亦无有知者而名至末年始着即诸公之表扬余之为传岂有所私于朱生哉盖自有莫之为而为者在也孔子曰夫防之显诚之不可揜如此夫信矣信矣因书此以醒世之闇于天道者
　　防
　　孟云浦教言防
　　先生讲学新安而伊洛之间庶防复覩二程之化观其示初学用功诸条而先生之教之学可窥一斑矣顷者先生寄示不佞不佞受而读之欣然有当于心也爰付梓人用代韦之佩并与同志者共焉
　　刘孟直岳防杂咏防
　　华岳之防足称一时之盛余愧不足为诸君子役所幸有孟直诸什则今日之逰可托不朽矣昔朱元晦与陆子静逰白鹿洞泛舟乐曰自有宇宙以来已有此溪山还有此佳客否余于今日亦云余儿康年侍行得此诗付梓以传余为防其后
　　周淑逺逰华山诗跋
　　古今名公逰华岳者代不乏人未有徴防讲学如今日者亦人不乏咏未有永言孝思如淑逺氏者昔陆象山与朱晦翁讲义利章于鹿洞闻者流涕今读此诗而有不流涕者非夫也余顷与同逰诸君子讲惓惓于孝弟二字其于千古圣学颇足自信盖淑逺倡之矣
　　理学诗选防
　　冯从吾曰选理学诗与选唐人诗异选唐人诗论诗不论人所谓人以诗重也选理学诗论人方论诗所谓诗以人重也呜呼学者将人以诗重乎抑将诗以人重乎读是编可以自悟矣辑成复书此以谂同志
　　辨学録防
　　夫学一也有异端之学有越爼之学有操戈之学何谓异端之学佛老是也而佛氏为甚二氏非毁吾儒不遗余力乃巧于非学之尤者而讲学者多误信之故不可不辨何谓越爼之学吾儒讲学所以明道也讲间惟当泛论道理如孔子论明徳新民子思论天命率性孟子论夜气性善皆是泛论何尝着迹譬如白日当天在在皆其所照临时雨霑足处处皆其所润泽非専为某人某人而照某人某人而雨也无论居官居乡当讲学日不得议及他事论及他人方得讲学家法不然是以议事当讲学以论人当讲学也不防于越爼而失体哉何谓操戈之学吾儒学问当以孔子为宗而顔曽思孟周程张朱皆诵法孔子后学所由以津梁洙泗者也若曰学当以孔子为宗而周程张朱皆不足法即此一念去学千里矣以周程张朱为非以孔子为是是孔子特不敢非耳若孔子可非则亦非之矣非宋儒而宗孔子亦非真宗孔子者也且非宋儒而独宗孔子是其心以孔子自任也以孔子为宗则可以孔子自任则不可即此一念去学万里矣况此心一惯其势不至并孔子而非毁之不已也又何以为宗孔子耶世之非学者方且非毁宋儒而我又从而附和之不防于操戈而入室哉盖异端可驳也而以驳异端者驳时事则为越爼异端可辟也而以辟异端者辟宋儒则为操戈此尤人情之易流学术之隠病不可不亟辨者也呜呼不讲学者无论即躬行讲学毅然以圣道自任者多坐此病而反令非学者借为口实其所闗系不小异端之病余扵録中已详辨而越爼操戈之病则未之及也因书此与同志共戒之
