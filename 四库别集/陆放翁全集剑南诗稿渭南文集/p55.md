<!-- { "loadSidebar": true } -->
十里西风吹帽裙，江城衣杵远犹闻。路如剑阁逢秋雨，山似炉峰钅巢暮云。原上老翁眠
犊背，篱根小妇牧羊群。百钱且就村场醉，舌本醇醨莫苦分。
舍西夕望
茆舍菱陂北，柴门药圃西。奇云去人近，澹月傍檐低。野迥羊牛下，林昏鸟雀栖。郊
墟少还往，父子自扶携。
题城侍者岘山图
汉水沉碑安在哉，千年岘首独崔嵬。平生不作羊公计，但欲无名死草莱。
题城侍者剡溪图
暮境侵寻两鬓丝，湖边自葺小茆茨。从今步步俱回棹，不独山阴兴尽时。
晚秋农家八首
老来万事懒，不独废应酬。门前即湖山，亦复罕出游。吾庐有真乐，一榻眠高秋。回
看世上事，得丧良悠悠。
又
秋雨无时休，令我双鬓缟。庭荒何由钅且，木落不得扫。遣奴入城市，寸步困泥潦。菰
首幸可烹，刍豢置勿道。
又
豢犬使警夜，畜鸡用司旦。彻警盗所窥，失旦固吾患。岂无糠粞费，施报不可缓。家
居亦为政，发我中夜叹。
又
东邻稻上场，劳之以一壶。西邻女受聘，贺之以一襦。诚知物寡薄，且用交里闾。努
力毕农功，租赋勿后输。
又
我年近七十，与世长相忘。筋力幸可勉，扶衰业耕桑。身杂老农间，何能避风霜。夜
半起饭牛，北斗垂大荒。
又
疏沟架略彴，拾瓦叠浮屠。既画菘韭畦，遂营瓜芋区。豉香吴盐白，饱计已有余。扪
腹笑自贺，无羊败吾蔬。
又
苦寒牛亦耕，甚雨鸡亦鸣。物物各有职，怠心其敢萌。我老返农圃，学业付后生。语
儿续膏油，勿辍读书声。
又
吾里贤长者，盖有万石风。少年以利迁，但可哀其穷。仁义亦何常，圣贤与人同。我
言不足取，汝岂忘乃翁。
湖上小阁
蒲萄初紫柿初红，小阁凭阑万里风。莫怪年来增酒量，此中能著太虚空。
苦雨叹
九渊龙公出忘还，瓦沟垂溜声淙潺。茫茫大泽北际海，潋潋平湖南浸山。吾庐四望路
俱断，蛙黾争雄乱昏旦。漏床腐席夜失眠，湿灶生薪朝不爨。今年十分喜有秋，岂知青秧
出禾头。老夫一饱复缪悠，听儿读书宽百忧。
遣怀
秋风策策冷吹衣，谢病经年昼掩扉。绝世本来希独立，刺天不复计群飞。细思万古名
何用，太息九原谁与归。葬近要离非素意，富春滩畔有苔矶。
道石三首
秋风袅袅雨班班，身隐幽窗笔砚闲。小试壶公缩地术，数峰闲对道州山。
又
林卢灵壁俱尤物，散落人间不复还。投老东归风味在，春陵小岫伴身闲。
又
误因禄米弃莼鲈，一落尘埃底事无。布革蔑青革奚虽兴尽，此峰聊当卧游图。
兰亭
兰亭绝境擅吾州，病起身闲得纵游。曲水流觞千古胜，小山丛桂一年秋。酒酣起舞风
前袖，兴尽回桡月下舟。江左诸贤嗟未远，感今怀昔使人愁。
小葺村居
昔我作屋时，趣欲庇风雨。茆茨寒自刈，条枚细相拄。庳湿生蚍虫不，得暖森翅羽。摧
挠自栋梁，朽败连柱础。邻父为我言，努力谋安处。士坚瓦可陶，步近木易取。岂知七十
翁，沉痼久未愈。身世如浮沤，家舍真逆旅。一床居易足，十岁敢自许。且当复其初，浩
歌卧环堵。
书陶靖节桃源诗后
寄奴谈笑取秦燕，愚智皆知晋鼎迁。独为桃源人作传，固应不仕义熙年。
有叟
有叟镜湖边，茆茨八九椽。凭阑秋万里，闭户醉经年。身外浮名小，胸中浩气全。此
生吾自判，造物恐无权。
不寐
老眼睡眠少，林居烟雨昏。百年归老死，万事付乾坤。熠熠萤穿幔，铮铮铁过门。欲
明闻漉稻，浩叹闵黎元。
遥夜
遥夜凛高秋，萧条念褐裘。烟江新雁下，竹坞暗萤流。旧友嗟谁在，初心恐不酬。一
尊桑落酒，聊得洗吾愁。
秋晚思梁益旧游三首
幅巾筇杖立篱门，秋意萧条欲断魂。恰似嘉陵江上路，冷云微雨湿黄昏。
又
忆昔西行万里余，长亭夜夜梦归吴。如今历尽风波恶，飞栈连云是坦途。
又
沧波极目江乡恨，衰草连天塞路愁。三十年间行万里，不论南北怯登楼。
绍熙辛亥九月四日雨后白龙挂西北方复雨三日作长句记之
长空黮暗如欲夜，白龙腾拿见云罅。鳞间出火光照江，尾卷风霆雨如射。老人百岁见
未曾，儿童闭门伏床下。发毛惨凛谁复支，性命么微不禁吓。登场已叹禾生耳，出户仍愁
泥没胯。皇天生民岂不爱，龙亦何心败吾稼。父老相看出无策，揽涕顿颡号枌社。移床避
漏我亦忙，秉烛题诗寄悲吒。
蔬圃
蔬圃依山脚，鱼扉并水涯。卧枝开野菊，残皌出秋茶。病骨知天色，羁怀感物华。余
年有几许，且灌邵平瓜。
农家
南亩勤菑获，西城谨盖藏。种荞乘霁日，斫荻待微霜。谿碓新春白，山厨野蔌香。何
须北窗卧，始得傲羲皇。
自喜
半生羁宦走人间，醉里心宽梦里闲。自喜如今无一事，读书才倦即游山。
重九后风雨不止遂作小寒三首
病躯剩喜即新秋，残暑无端抵死留。风雨扫除虽一快，凋年摇落已堪愁。
又
菊枝欹倒不成丛，井上梧桐叶半空。射虎南山无复梦，雨蓑烟艇伴渔翁。
又
夜长稚子添书课，霜近衰翁忆醉乡。尽道吴中时节晚，菊花也有一枝黄。
城南上原陈翁以卖花为业得钱悉供酒资又
不能独饮逢人辄强与共醉辛亥九月十二日偶过其门访
之败屋一间妻子饥寒而此翁已大醉矣殆隐者也为赋一诗
君不见会稽城南卖花翁，以花为粮如蜜蜂。朝卖一株紫，暮卖一枝红。屋破见青天，盎
中米常空。卖花得钱送酒家，取酒尽时还卖花。春春花开岂有极，日日我醉终无涯。亦不
知天子殿前宜白麻，亦不知相公门前筑堤沙。客来与语不能答，但见醉发覆面垂髟
沙
髟沙

甜羹之法以菘菜山药芋莱菔杂
为之不施醯酱山庖珍烹也戏作一绝
老住湖边一把茆，时沽村酒具山殽。年来传得甜羹法，更为吴酸作解嘲。
暮秋书事
暮秋风雨卷茆茨，砧杵声中过雁悲。枫叶欲丹先惨澹，菊丛半倒不支持。旗亭人熟容
赊酒，野寺僧闲得树棋。莫怪苦寻林下事，骇机满地只心知。
早自偏门入城晚出南堰门以归
早从偏门入，暮从南堰归。鲍郎山前路，空翠浮烟霏。秋令忽已深，病骨频添衣。向
来慕功名，常恐斯心违。乃今知其难，崦嵫迫残晖。伯鸾与幼安，尚友或庶几。到家亦既
夕，青灯耿窗扉。且复取书读，父子穷相依。
初寒
蚊蝇扫迹叶飞初，剩喜幽窗读我书。墙角短檠真耐久，手中团扇又成疏。百年作梦行
休去，九月无衣亦晏如。独恨故人消息断，寒江谁与倩双鱼。
小舟自红桥之南过吉泽归三山二首
霏霏寒雨数家村，鸡犬萧然昼闭门。它日路迷君勿恨，人间随处有桃源。
又
六月芙渠正盛时，画船长记醉题诗。世间好景元无尽，霜落荷枯又一奇。
得猫于近村以雪儿名之戏为作诗
似虎能缘木，如驹不伏辕。但知空鼠穴，无意为鱼飧。薄荷时时醉，氍毹夜夜温。前
生旧童子，伴我老山村。
昼睡
眼昏妨读书，不睡复如何。拥被新寒里，伸腰午饭余。断香萦倦枕，疏雨滴前除。未
竟华胥乐，茶瓯莫唤渠。
戏咏闲适
暮秋风雨暗江津，不下书堂已过旬。鹦鹉笼寒晨自诉，貍奴毡暖夜相亲。典衣旋买修
琴料，叩户时闻请药人。说与乡邻当贺我，死前长作自由身。
寓叹二首
荷戈常记壮游时，齿豁头童不自知。已分功名非力致，更悲文字与年衰。端居渐觉从
人懒，熟睡偏于听雨宜。自断归休君勿怪，一杯荠糁敌琼糜。
又
醉抚酒壶怜矲矮，卧看香岫爱嶙峋。旧时京洛尘埃面，今作江湖风月民。幻世界中均
起灭，太虚空里孰冤亲。可斋入定论千去刃，说与天魔任恼人。
独夜
独夜迢迢掩素屏，病怀羁思共立令竮。房栊十月寒初重，风雨三更酒半醒。繁杵有声时
断续，残缸无焰尚青荧。怳然唤起西征梦，身卧金牛古驿亭。
记九月二十六夜梦
海山万峰郁参差，宫殿插水蟠蛟螭。碧桃千树自开落，飞桥架空来者谁。桐枝高耸宿
丹凤，莲叶半展巢金蛙。和风微度宝筝响，永日徐转帘阴移。西厢恍记旧游处，素壁好在
寻春诗。当年意气不少让，跌宕醉墨纷淋漓。宿酲未解字犹湿，人间岁月浩莫推。叹惊抚
几忽梦断，海阔天远难重期。
梦海山壁间诗不能尽记以其意追补四首
碧海无风镜面平，潮来忽作雪山倾。金桥化出三千丈，闲把松枝引鹤行。
又
海上乘云满袖风，醉扪星斗蹑虚空。要知壮观非尘世，半夜鲸波浴日红。
又
一剑能清万里尘，谗波深处偶全身。那知九转丹成后，却插金貂侍帝宸。
又
春残枕藉落花眠，正是周家定鼎年。睡起不知秦汉事，一尊闲醉华阳川。
当食叹
黄鹌举网收，锦雉带箭堕。藉藻赤页鲤鲊，发奁苍兔卧。吾侪亦何心，甘味乐死祸。贪
夫五鼎烹，志士首阳饿。请言观其终，孰为当吊贺。八月黍可炊，五月麦可磨。一饱端有
余，努力事春簸。
睡乡
有酒君勿啜，入肠作戈矛。有书君勿观，到眼生君愁。不如睡乡去，万事风马牛。郊
墟无来客，风雨送暮秋。苔甃虫唧唧，霜林叶飕飕。是时一枕睡，不博万户侯。斗帐裁青
毡，重衾拥黄纟由。华山希夷翁，千载可与游。
晨兴
未旦鸡三号，将旦鹅群鸣。湖陂地旷快，颇乐闻此声。回首宦游日，铃索搅五更。未
言簿书劳，谗谤随日生。一饥百忧散，洒然怀抱清。雨后初得荠，晨庖有珍烹。岂不念加
糁，侈汰恐易萌。且当读古书，至味敌大羹。
初冬从父老饮村酒有作
父老招呼共一觞，岁犹中熟有余粮。瞡花漫漫浑如雪，豆荚离离未著霜。山路猎归收
兔网，水滨农隙架鱼梁。醉看四海何曾窄，且复相扶醉夕阳。
怀南郑旧游
南山南畔昔从戎，宾主相期意气中。渴骥奔时书满壁，饿鸱鸣处箭凌风。千艘粟漕鱼
关北，一点烽传骆谷东。惆怅壮游成昨梦，戴公亭下伴渔翁。
冬夜读书
霜雪纷纷满鬓毛，凋年怀抱独萧骚。房栊夜悄孤灯暗，原野风悲万木号。病卧极知趋
死近，老勤犹欲与书鏖。小儿可付巾箱业，未用逢人叹不遭。
余为成都帅司参议成将军汉卿为成都路兵钤
相从无虚日余被召出蜀汉卿坐法谪居于涪既得自便因卜
筑为涪人今年广汉僧祖成来山阴乃言尝至永嘉乐清县
柳市之广福寺有黄先生寓寺中炼丹及见则汉卿
也余闻之感叹不已为赋此诗
将军胸中备文武，铁马黄旗玉关路。羌胡可灭心自知，富贵有命才可与。夺官置之三
峡中，空山猿鸟同朝暮。道逢奇士握手谈，明日家人不知处。平生心事一丹灶，万里生涯
两芒屦。东嘉古寺卧高秋，时有巢仙来叩户。山中岂识故将军，但怪英姿凛不群。电眼猬
须长八尺，论丹说剑气凌云。
杂题六首
松肪酿酒石根醉，槲叶作衣云外行。指点人间一长叹，秋风又到洛阳城。
又
山家贫甚亦支撑，时抚桐孙一再行。朝甑米空烹芋粥，夜缸油尽点松明。
又
