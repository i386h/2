<!-- { "loadSidebar": true } -->
　　某窃闻朝廷得防更置江淮诸道发运使外议既不能深晓已半疑惑又欲以史正志者为之愚不肖不知其所自来但见其前后奸欺罔上无畏始谈攻守迄无一成请置水军徒为百费听其言则虚谲日进诘其事则诞妄日彰居常轩轩视正人如冦雠【王龄】指老成为儿戯【张魏公】若此异类长恶不悛积其宿奸愚弄国事自合为大膺诛戮小御魑魅者也丞相诸公前日每患台谏不知大体今日乃使小人欺蔽九重畧无忌惮幸而谏臣首发其事彼非深知谏体不能尔也然彼已三言而伎俩穷绅笏万口而恶言播丞相诸公为闻为不闻乎不幸大论竟亦不从则正士去亦不乆善类率以此为去就天下四顾而责将谁责也丞相必能处此矣且陛下命正志为蜀帅正志捍抗不行又惧其罪也则多方以求免求之未得也则谈利以迷踪叛命慢官莫甚于此昔唐太宗命卢祖尚守幽州祖尚不行太宗曰朕何以使人斩之庙堂不知正志今日之辞蜀有异祖尚之辞幽州乎一从其言遂堕其计又紊国纪甚可惜也况今日财物憔悴系生人之命歳月取舍系治乱之原正志欲脱一行乃复鼓舌妄发且学识如王安石一妄更张遗祸至今况是小子至庸无识者乎此物情所共骇者也某待罪三馆于一小人去留似亦无与然使国家无故而忽谏臣无事而委命令于不义可得黙乎前日王天觉以市井无頼蠧惑众听以汚清朝圣上觉悟去不容发今不阅月正志又前旬日之间训注相接此何理也愿丞相诸公审处焉夫庙堂者纳君于无过而台谏者正君于微过是或一道今不幸台谏以言事去于义得矣丞相诸公乃曰台谏言不行而去亦其常也假设成王或有过周召乃谓此史佚之责非我责可乎二三公何以处之伏望丞相与元台参政持是以审订之若乃以仆为狂为愚不合公议者亦并逐之若其不逐即留门下之辱是终玷丞相知人之明罪愈甚焉敬俟命
　　上转运陈度书
　　某防首比暑歊寖隆想燕居有宜弊邑蚕成麦登所收十八劳民少息粗无流亡非使台善化其孰致然老夫防幸甚深知免于戾前沐示谕故不渉便文即向来啧啧烦言又何防安服宠次报政多成余冀善舍多祉不宣





　　钦定四库全书
　　九华集巻十四　　　　　宋　员兴宗　撰啓
　　贺何舍人运使啓
　　光奉纶言荣跻计府传闻千里欢豫一辞窃以任官之难莫如将漕之重必资巨徳庶革原劒岭千畦极逺近赋输之困龟城一道当西南旱暵之冲非仁人起而救之其大势可以忧矣忽闻休命相遂逺图某官学企前修职通异贯名盛而实甚副论髙而用不疎词令最娴言语妙乎天下起居得体风彩耸于羣臣骤辍迩班来恩逺服重湖政举特披梦泽之云九顶化成再问峨眉之月惟留滞寒乡之乆宜从容温诏之颁爰陟使华行驱民瘼某闻道有自受知独深既见子云竒字可识获亲徳秀世利都忘偶縁寒饿之驱遂致典刑之逺穷懐易感抚敝槖以川流胜饯何时候归艎于日下
　　上王运使啓
　　猥以疎庸偶防器遇经品题于平子世不敢非承指画于柳州文皆有法勤书绅而自励念挥尘以不忘伏值某官道本周知仁无择物数区中之贤而名最着容度外之士而信不疑朅来谒大巫心共倾于髙论我亦轻余子公岂挟于是心遂使荒孱例防甄録谓其才踈意广不随世范以驱驰怜其志老学迂颇识古书之正伪特矫世俗屡形齿牙某敢不增益所不能敬修其可愿穷涂易感抚行槖以川流胜饯何期候归艎于日下
　　与孙侍郎啓
　　光被纶言外临藩服尽当世险易之节与时偕行得古人进退之风不可则止贵名甚白义路益清恭惟某官迪徳无私刚中莫屈懐慷慨素蒲之义处雍容从槖之班动必宣心居常造膝谓言之必可行也务在有余而道之将废命欤葢将有待方幸回天而展力俄因散地以均劳暂逺鹓行遂凭熊轼独当一面曽何蜀道之深虞入为三公行复汉家之故事
　　代上侍郎啓
　　伏审光奉纶言荣升禁从凡依庇赖共切欢愉遂称再世之能臣岂特当朝之盛事颁一札十行于中禁掌五材九范于左民恭惟某官学邃天倪心潜圣域外克询于王度上特选于世劳紫禁飞英青云接武讨论润色旧观麟阁之书厚重忠纯益峻象河之秩粤着经纶之效果膺亲切之除深惟少常伯之员进贰大司空之职谓万物雅资于缮治下综百官而六曹诚繋于枢机行跻两地某壮懐萧瑟倦翼低回幸复与于计台慙无功于利柄﨑岖末路敢期鹓鹭之行瞻望崇阑聊申鷰雀之贺其为欣幸莫究颂言
　　逺迎杨尚书启
　　某恭审尚书太学先生西乘鹢舫按临旧部之江山南指鳯城光显中朝之日月拭目载瞻于履舄究心预庆于钧衡拥篲直前望尘敢后
　　谢蒋参政啓
　　恭惟叅政相公徳望着世忠纯在人家三径以载清论万几而中病文章尔雅炳制作于西京门地推髙甲衣冠于东渡犹退托无轩冕之意每加意采蒭荛之言致兹孱愚亦预升进某敢不仰师余论益广前闻务推行畴昔之言以终究事为之志素贫贱而行贫贱忍自惭有守之初心知春秋而为春秋尚可纪无前之盛迹过此以往未知所裁
　　谢给事启
　　恭惟给事直院英辞溢世絶学师心庶几邹鲁之名家是葢渊云之故国谓朝廷择士宜兴孝以举廉使天下同风庻回心而向道齿牙所逮羽翼借成自愧愚顽亦膺登选某敢不仰思盛徳益励菲材臣所知者乡人乃防公举我当报之国士倍切私忱感激所深名言非悉
　　回朱知郡启
　　荣膺诏防进典侯藩公路惟清贵名愈白窃以国家择守先循良恺悌之人贤者报君无内外重轻之异若千里之牧视九鼎则万里之逺犹一家振古所难非才孰可恭惟某官天资最劭地望推髙文翰雍容葢出三陈之故里政术敏妙是诚两蜀之通儒所临擅一时之称誉者常四靣而至果见丝纶之出再膺符竹之分申咏袴襦有三峩之故事渐披荆棘化九陇于乐郊得众之欢非词所既某承顔最旧集忭惟深仰慙风貎之崇先枉云缄之辱尽出客下公深得古列侯之风或遗予言非所安愚不肖之分其为感激未既敷宣
　　上都大启
　　伏审光奉纶言荣跻延阁见吉士逺人之増气知盛徳大雅之可慿公路益清贵名逾白恭惟都运都大显谟先生受天间气为世伟人朝论推能臣而甚高逺方托明府以为命为善而不改其度岂间东西居官而无负厥心敢分内外果致庶工之荐宠致兹华职之延登列圣訏谟醇乎醇而诏后大君有命新又新而得人俊涂益闻公议交耸岂止守铅黄之旧葢将分朱紫之华渐迩天阍先银汉灵槎之泛行升秘殿焕青藜太乙之观某顾以非才幸叨下吏窃聆贤者之进退激懦夫之懐割席求知愿终始效任安之义登山见逺顾幽深愧裴令之言少答鸿私先伸燕贺其为庆抃未究敷宣
　　谢汤大卿都大啓
　　窃以郑舍无氊坐媿十年之困荆门有望甫传一纸之荣顾肺肝无丝发之能而笔墨重丘山之赐伏惟都大大卿先生才硕而敏气沉以雄多闻过陈子之三髙第压牧之之五【汤廷试第四人】贤关高歩葢诸老莫为之先禁殿程才举羣臣无出其右进司风宪旋试月卿以江东南之望人为帝左右之英选台言正众俨然望而畏之心计利民特立有如此者比因眷命出总行台防岭万纲浩浩起摘山之緑渥洼千骑骎骎飞逸足之黄虽上心倚重于西州然元老行归于中禁某沉迷圗籍防袭箕裘生平有孔文举之踈一日防郭有道之盼向曲承于防翰避不敢于循墙对先生而相与言愿师至道防夫子之发吾覆见笑畸人既頼埏镕愈増踊跃
　　贺王丈迁都大兼漕啓
　　伏审荣升计府申莅茗司千里传闻一词怿豫百吏共推于大手两川将至于息肩必着宏规永驱宿恭惟某官质摅异禀学企前修出乎忠孝之故家办若功名之余事一言一动无羣士篆刻之风百举百能守先朝笃老之论惟独蕴于天而絶异故所临之地而有声大盗惊心坐安西服小民引领卧治南充辟止辟而刑祥心格心而吏畏果跻峻职益简上心茗旂将撷于羣秀之中有遗味矣骥窟行空于万里之外无留良焉伫聆异最之升重见修门之入某受才实散荷顾特恩乆慙东閤之游退遂北堂之养既一生不得文字之力故百舍不免簿书之劳身留空山日对小吏盼穷涂而甚感望旧馆以衔防魂梦交驰典刑未遂骤闻好语岂敢赋十离之诗已振敝冠固将卜三沐之见其为忻祝莫究贺悰
　　与绍兴师相贺冬至啓
　　律移舜琯阳已肇于吹葭节次周正日初长于添线恭惟某官以民为念共庆暖律之回与国同休茂集纯禧之介某逺拘官守阻造賔闳展庆无阶颂懐增极
　　与王师贺冬至啓
　　土圭测正想天道之黙回官线加长欲人时之敬授日在斗而南至嵗守心而西穰君子哉若人先生者是事恭惟某官运筹合意辅政同心五经总于石渠四时和于玉烛风行属部奠白盐赤甲之区云望清朝扶紫葢黄旗之运善调鼎铉仰穆干文
　　与汪国史贺冬至啓
　　日在牵牛而至宜申庆贺之年人谓沐猴而冠未及威仪之着葢四时之序则固和于玉烛然五经之辞则寖选于石渠頼大贤靡所不容致小夫且以自立作为礼使以有礼仅知漫刺之懐尽信书不如无书尤愧空函之达幸贷顚狂之俗吏愿怜谬误之醉人永涤前愆实资巨庇
　　与成都倅贺冬至啓
　　元天黄道肇四时玉烛之调画阁红炉蕴千炬金莲之用名为厚徳若是其甚欤数仅平分得者或寡矣惠心益施幸叨寛假之恩道气复充宜庆绵长之福
　　代王提刑贺正与王显谟啓
　　四序更端春王谨一元之始三阳届候君子膺百禄之宜恭惟某官学造道源智周物表惟帝左右一时曾变于斯文莅川东西两蜀今受其隂赐既兼被乌台之荐岂乆淹马政之司适履人正定膺福祉既后陈于祝颂曾莫罄于悃悰
　　与路运使贺正啓
　　王政谨一元之始罔不若时君子顺百禄之宜膺受多福恭惟某官清时雅望奕世宏规衣冠耸京洛之余出乎其类襟韵挹岷峨之粹熙然似春既克阜于邦财宜渐膺于帝眷首乘嵗律备介春祺逺莫致于鄙悰庆徒深于善颂
　　与王制置贺正啓
　　履端于始朝廷谨受朔之元求福不回君子得乗时之义功由嵗积道与日升某官厚徳镇浮伟才经世典谟润色昔雍容为鸿閤之华屏翰藩宣今造次系雪山之重既纯乎纯而进徳故事无事以得民众望攸归春祺将介坐集寅正之祉时惟哲人渐符泰极之祥以兴嗣歳
　　与赵郡王贺正啓
　　爰纪夏正王人所谨载瞻魏阙治象惟新兹惟出滞之辰宜集迎祥之庆某官信能处已智不违时卫社一心亦庶几于金氏输忠万里夫何虑于玉门既祚之土以建邦又爵于朝以示逺永依乐土知塞草之长春敢祝新祺拟椒花而进颂其为庆贺罔既敷宣
　　与王钤辖贺正啓
　　三元肇嵗时纪建寅之初万寳回春人符交泰之象况备一时之舆望宜膺百福而鼎来伏惟某官卓然英才允矣世将传闻北地罇爼可以折冲暂总西兵藜藿为之不采适介人正之始茂膺天祉之多素着威棱若千里风雷之驶即期帝泽更一番雨露之新庆忭之悰敷陈罔既
　　回成都节推贺正啓
　　鸡声嘑旦肇元日之献图龙徳回春属新年之纳庆方颂椒而愧后致简竹以居先善其职而宜国人众僚钦仰为此酒以介眉寿五福繁昌
　　与普州知郡贺正啓
　　鲁经纪事正标五始之文汉厯颁常寅总三元之统泰幸交而迪吉履宜视以考祥恭惟某官月旦乡评阳春政术推诚賛化九天载想于玉龙治民奏功两地行瞻于金虎
