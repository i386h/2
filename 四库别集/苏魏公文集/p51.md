<!-- { "loadSidebar": true } -->
　　臣某言臣闻物壮则老盖天理之固然器满则倾在人情之攸戒矧夫齿发衰谢爵位隆髙倘犹昧于退藏行必招于颠覆恳诚所迫冒黩宁逃臣某中谢伏念臣禀赋无奇遭逢有素歴中外窃禄者逾五十年校量事功报国而无万分一迨兹羸薾尤切归休不图疲曳之躯简在圣明之眷擢由省辖旋正宰司每慙诵数之儒久玷訏谟之地木将腐朽难荷栋梁之材衡仅锱铢莫胜钧石之重不能者止自知甚明敢殚量力之诚再露乞骸之奏伏望皇帝陛下太皇太后陛下至仁恻隠盛徳包荒均委照于大明推曲成于全度使人以器方圆大小随其宜造物如天生长收成遂其性矜臣愚耄许臣便安七十传家俾克谐于私愿尺一归第获保养于頽龄虽处丘园敢忘朝阙欲乞守本官致仕臣无任
　　第二表
　　臣某言伏蒙圣慈以臣近上表陈乞致仕特赐批答不允者至诚上露丐还印绶之荣中防下颁洊降丝纶之语未从愿望敢重叩陈臣某中谢伏以委质清朝固念忘躯之义引年暮景盖思归骨之期矧既迫于耄龄实巳逾于礼制尚尸官秩益负腼顔伏念臣猥以孱虚久叨任使位崇三事职賛万几进无特立独见之明上禆国论退忘量力知止之分自为躬谋勉彊立于周行之中浸寻至于嗟耄之悔筋骸寖惫精爽弥昏悴质羸躯视簪缨而有愧孤诚小节议帷幄以何堪是用控布腹心之微干祈旒冕之听仰纡睿眷特谕褒言虽鸿造曲成未忍弃捐于陈旧而危心自揣固难贪冒于宠灵但虞覆餗之諐上玷知人之哲烦言喋喋中抱兢兢伏望皇帝陛下太皇太后陛下察见精衷灼知衰朽赐保全于晩节俾休逸于余年听解政机许归里第所冀游化国之日遂安养于天倪与击壤之民共讴歌于圣治臣欲乞守本官致仕臣无任
　　辞免郊礼加恩
　　臣某言礼行郊庙之祀庆浃绵区内出丝纶之函恩均近着顾备员于丞弼叨进律于戸封侧听明实増忧惕臣某中谢伏以报本反始礼经所以尊大神发政施仁霈泽由之逮黎庶内则公卿扈从之列外则方岳封疆之贤咸有来助之勤宜先赉善之锡讵期愚陋首被旌褒伏念臣樗栎材疎犬马齿耄误蒙二圣之眷擢在四邻之班位上中台之阶久尘显要讲南北郊之议靡有发明伏遇皇帝陛下逺法祖宗之谋躬严圣孝之享荐祼九庙弥尽时思之恭合祀二仪钦修昭事之敬烟燎云毕人神以交嘉与夷夏之间同均雷雨之施遽颁明制假宠非才增书社于千家衍真租于百乗虽官居衡轴推命数以惟优而効乏涓尘闻徳音而靡措量能揆已将恐且惊伏望皇帝陛下如日烛幽均天予禄慎假人之名器重为国之典常特徇愚衷听还前诏庶几在官逭无功受赏之讥勉慕古人尽以道事君之节兢凛之悃殚竭于兹臣无任
　　第二表
　　臣某言肆类圆丘靡有相祠之効贡章宸极愿还増邑之恩只被诏函尚烦敦谕顾迫难安之义敢辞再渎之尤臣某中谢窃以飨帝与亲非圣孝不能兼其事诏王以柄先爵禄所以驭其臣欲无虚受则当念量能可以勿予则或虞伤惠苟见得而忘义必近辱而招忧伏念臣学昧大方仕无小补幸遭时而取宠久充位而蒙讥方国家报本之初乃臣子竭诚之际既不获执豆笾而陈力又未尝陟坛陛而致恭徒防扈跸之劳敢有贪天之効例叨优渥深愧逾涯伏望皇帝陛下特轸睿慈曲从人欲许遂匹夫之志聴归千户之封不稼取禾庶逭伐檀之刺无能倍赋免贻鸣鼓之攻倾竢俞音俾安愚分臣无任





　　苏魏公文集巻四十一
　　钦定四库全书
　　苏魏公文集巻四十二
　　宋　苏颂　撰
　　表
　　谢郊礼加恩
　　臣某言奉大神之祀既协休成均率土之厘普沾庆赐顾备员而无补叨进律以加优虽罄牢辞靡谐诚恳臣某中谢窃以汉室疏封之制非有功而不侯周家大赉之恩惟善人而是富方上主智临之盛讲三年郊见之仪合祀泰坛陟配烈祖万灵感格四海骏奔湛恩浃洽于迩遐协气充塞于上下凡在臣工之列咸修职业之常賛彼上仪受兹介福如臣者幸遭时用滥厠宰司初无显相之劳首被畴咨之渥进加户邑増衍赋租居常畏于满盈义当知于止足令难反汗莫囘诞告之文赏弗值才坐愧食功之诮拜嘉有腼揣已何堪此盖伏遇皇帝陛下徳盛在躬仁渐无外诚着事天之实政先惠下之方礼行于郊周尽百王之能事命降于祖自得万国之欢心再惟顶踵之微莫报乾坤之造奏甘泉之赋既乏雄辞咏蓼萧之诗徒涵帝泽誓殚驽蹇上答生成臣无任
　　又
　　臣某言二仪并贶储厚福以浸黎元百辟在庭对茂恩而先众辅听制音之诞告赋食采以增多靡获固辞终慙虚受臣某中谢伏以郊祀国之大事用逆神厘封戸古之诸侯实崇命数周人以惠术而观政汉制非功臣而不封治世有贤官仪约古进加宠禄抑有故常虽縁祭泽之所颁固在爵名而尤重伏念臣早蒙圣眷擢预政几阀阅无可纪之劳股肱有不良之诮防两宫之讲祀举三嵗之亲郊主上躬荐于庙丘万灵咸秩攸司奔走于官次百职具修顾惟备员初无云补均被等功之赏并加多邑之封荐控囊章固难回于涣汗只膺纶诏良有积于厚顔此盖伏遇太皇太后陛下器使羣才天恢全度广上恩于率土推大赉于庶工近弼四邻特优隆于礼秩爰田千戸俾增峻于等威居懐尸素之惭重享便蕃之渥徳不称禄有凿址益髙之虞职掌建邦思徇国忘躯之义不渝晩节仰答鸿私臣无任
　　谢集禧观使
　　臣某言伏奉制命蒙恩特授臣依前左光禄大夫充观文殿大学士集禧观使者罢软不职致台议之諠腾溥爱无私冒君恩之过渥弛近司之重责加内殿之荣名方岳真祠特推置使之命路朝晨谒仍简造廷之期罢政礼优比年例寡循涯揣分被宠若惊臣某中谢伏念臣曲学鮿生逺涂暮景窃禄久污于华近议年早合于退藏屡控乞骸之章洊干黈纩之听伏遇皇帝陛下太皇太后陛下博求耆旧误逮疎虞省座禁林冠通班于迩缀左纲右揆预大政于中阶臣于此时窃懐感遇慕古人之行惟知持正而守文适当今之宜不能开物而成务自为谋拙动与时违果啧烦言上孤圣眷进而负四海之望其罪宁逃退而兼三绶之荣何名以称徬徨拜赐愧惧在顔此盖伏遇皇帝陛下太皇太后陛下旋运化钧擥收威柄咨辅弼丞疑之任賛枢机帷幄之谋校嵗月之勤则记其功而忘其过纳朝夕之诲则舍其短而用其长知臣本诵数之儒不责以经纶之业置臣于侍从之首仍使就闲燕之居悯老矜愚恤私从欲恩同造物自生育而至于成才礼越常均既罢免而犹如在事臣虽甚戆粗有所知假名器之益多非躯命之能报今兹去位犹叨职秩之优异日挂车尚有田闾之请恳诚所激夙夕不忘臣无任
　　乞致仕
　　臣某言臣闻驰驱休息盖壮老之异宜进退存亡实吉凶之所兆而况仕而陈力老而传家既逾蒙汜之年加有清漳之疾尚包羞而苟禄必招损以危躯敢控丹悰洊干渊听旁皇罔措颠越是虞臣某中谢伏念臣本无过人之才谬縁稽古之力误知二圣进秩三阶苛碎失名致人言之匪厌逡巡去位荷上眷之不移擢置殿涂宠兼真馆并优隆于异数罙愧负于素餐方今圣政日新贤才彚进居官任职人皆念夙退之劳责实循名臣独处燕闲之适校其勤怠宜有汰澄顾物理之推迁果天殃之逮及士安之久婴咳逆躯半不仁贡禹之私愿罢归死无所恨况累陈于奏牍犹坐玷于荣班寖迫衰迟益难安处伏望皇帝陛下太皇太后陛下闵怜耆耄深察疲羸推覆载之大恩广生成之至徳贷往愆于鈇质不责其终放散迹于丘园使遂其性倘获退安于衡泌亦将不逺于都畿庶旧疹稍瘳或残骸未殒与父老共歌于帝力冀樗栎得尽于天年陪三嵗羔裘之郊非所敢望遇仲秋鸠杖之赐庶或与存冒渎威顔必期开可臣欲乞守本官致仕臣无任
　　第二表
　　臣某言伏蒙圣慈以臣近上表乞守本官致仕特降诏书不允者犬马齿耋宜寄迹于丘园雨露恩深重敷言于纶綍顾恳诚之未聴由剖析之靡周罔避渎烦终期报可臣某中谢伏念臣散才濩落晩节摧頽望实不足以厌羣心谋猷不足以济逺略在言语侍从之地既无一日之长责辅相经纶之谟固乏万分之补退居闲佚上诿生成禄不值功讵止食浮于人之诮福微胜羽每懐鬼瞰其室之忧爰自累嵗以来屡贡乞骸之请仰纡异眷敢爱微躯徬徨求去而欲报主知举措失中而动贻物议寖迫桑榆之景愧防槐棘之班考之礼经谢事之期已过揆之人事求全之念都忘复何面顔苟贪爵位伏望皇帝陛下太皇太后陛下仁推恻隠明察幽微盖之如天冀俛从于人欲爱之以徳使粗保于廉隅亟降俞音俾谐素志轩裳解释免罹文豹之灾薮泽浮沈稍遂渊鱼之适倘残骸之未殒报洪造以宁穷臣无任
　　第三表
　　臣某言伏奉今月日诏书伏蒙圣慈以臣再上表乞致仕所请宜不允者七十余龄礼典自当于告老尺一中诏训言未赐于允谐虽渊衷笃念旧之仁而病体益负芒之愧内懐忧迫罔避僣逾再控危悰难逃大谴臣某中谢伏念臣憃冥不竞朴直寡俦误被圣知擢防几政以琐才预庙堂之论何取訏谟以腐木厠槐棘之班自招浮议寻罢归于里第仍留置于真祠役不受功空饱支离之粟人斯失望敢安旷废之僚常切挂冠犹稽上印伏况器名逾分年病交侵蒲栁望秋奚胜雨露之泽桑榆向晩难延晷刻之期尚愿丐于残骸冀克完于晩节伏望皇帝陛下太皇太后陛下天从人欲海纳污流谅不夺之至诚降曰俞之大命素餐尸禄免贻贡禹之讥居常守终觊遂荣期之乐获同黎庶歌咏太平臣无任
　　扬州谢上
　　臣某言昨奉勅差知扬州军州事已于今月日到任礼上讫者奉尺一诏以归第仅越三时假二千石以治民再膺八命固辞靡获趣办遂行黾勉临州徬徨向阙臣某中谢伏念臣才资不厚遭遇最深仕歴四朝晩登三事荷旒明之委照谓无他肠顾衮职之阙遗曽微小补卒致烦言之啧未从司败之诛伏奏引年屡丐上还于荣绂清衷恤老特令置使于真祠徼幸实多腼惭非一岂意衰迟之景尚蒙岳牧之咨挐舟利涉于安澜交印遂颁于寛诏只循宠渥益惧颠隮此盖伏遇皇帝陛下天徳包荒乾纲独运任人惟旧视逺斯明念犬马有守御代劳之勤老犹不弃谓州郡有职闲无事之地欲其少休因析左符俾藩要路矧兹陋族本占江干淮海奥区名在九州之列松楸故国地才一水之遥縁近嵗守臣之文有过江上冢之例营私至便责任奚胜平易近民敢豫言于报政中和乐职姑愿効于歌诗但虞筋力之疲终觊田闾之请仰酬洪造靡惜余生臣无任
　　乞致仕
　　臣某言臣闻老无能为难当壮者之食进不知退必有大耋之嗟矧巳迫于衰残尝屡陈于悃愊苟贪宠禄实腼面顔臣某中谢伏念臣生禀颛侗仕逢熈洽自一命而至于八牧累玷官仪歴二府而亚于三阶预闻国论年过七十効蔑毫分尚尘禁殿之近班仍藩淮海之要郡赋分至薄自知甚明福轻乎羽而莫胜颠防且久中结若轖而为病痎顿逾年虽黾勉以从公终陨越而是惧按礼经则久当谢事考职业则固合黜幽曲荷矜全敢图安佚伏望皇帝陛下隆恩荃宰运化陶钧照临如日之升诚明尽物之性念伏之疲马难恋君轩使垂翅之孤禽遂还林野倘未填于沟壑犹不逺于甸圻导引延年固靡希于汉傅讴歌乐圣终愿效于尧民防俟恩俞冀全晩暮臣欲乞守本官致仕干冒宸扆臣无任
　　第二表
