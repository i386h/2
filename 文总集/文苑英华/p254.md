<!-- { "loadSidebar": true } -->
　　同前　　　　　　　　　　柳　恽
　　别岛望风【一作云】台天顔【一作泉】临水殿芳草生未积春花落如霰出从张公子还过赵飞鷰奉箒长信宫谁知独不见
　　同前　　　　　　　　　　王　训
　　日晩宜春暮风软上林朝对酒近初节开楼当夜娇石桥通小涧竹路上青霄持底谁见许长愁成细腰
　　同前　　　　　　　　　　戴叔伦
　　前宫路非逺旧苑春将遍玉户看早梅雕梁数飞【一作归】鷰身轻逐舞袖香暖传歌扇自和秋风词长侍昭阳殿谁信后庭人年年独不见
　　同前　　　　　　　　　　武元衡
　　荆门一柱观楚国三休殿环佩俨【一作仰】神仙辉光生顾盼春风细腰舞明月髙堂宴梦泽水连云渚宫花似霰俄惊白日晩始悟炎凉变别鳬异波潮【一作涛】离鸿分海县南北断相闻叹嗟独不见
　　定情篇　　　　　　　　　乔知之
　　共君结新婚嵗寒心未卜相与逰春园各随性【一作情】所逐君爱菖蒲花妾感苦寒竹天【一作菖】花多艳姿寒竹有贞叶此时妾比君君心不如妾簪玉步河堤夭【一作妖】韶援緑荑鳬雁将子逰莺鷰从双栖君向【一作念】春光好妾对【一作向】春光啼君时不得意弃妾还金闺结言本同心悲欢何未齐怨咽前致辞愿得申所悲人间丈夫易世路妇难为始如经天月【一作始经天月照】终若流星驰天月恒终始流星无定期长思【一作信】佳丽人失意非蛾眉庐江小吏【一作史】妇非关织作迟本愿长相对今以【一作已】长相思复有宦逰子结绶从梁陈燕居崇三朝去来歴九春誓心妾终始蚕桑奉所亲归愿未克从黄金赠路人洁妇懐明义从沈河之津于今千万年谁当问水濵更忆倡家楼夫壻事封侯去时思照灼去罢心悠悠不矜【一作怜】妾嵗晏十载陇西头以兹常惕惕百虑恒盈积由来共结褵防人同匪石故嵗雕梁鷰双去归【一作今】来只今日玉庭梅朝红暮成碧碧荣始芬敷黄叶已淅沥何用念芳春芳春有流易何用重欢娱欢娱俄戚戚家本巫山阳归去路何长叙言情未尽采菉已盈筐桑榆日反景物色盈髙冈下有碧流水上有丹桂芳【一作香】桂花【一作枝】不须折碧水自清【一作碧流清且】洁赠君比芳菲爱【一作受】恵常不歇【一作灭】赠君比【一作泪】潺湲相思无断絶妾有秦家镜宝匣装珠玑鉴来年二八不记易隂晖妾无光寂寂妾至鄙【一作委照影】依依今日特为赠相识莫相违
　　杂曲二首　　　　　　　王　筠
　　乌还夜已逼虫飞晓尚赊桂月徒留影兰灯【一作台】空结花
　　二
　　可怜洛城东芳树摇春风丹霞映白日细雨带轻虹
　　同前　　　　　　　　　傅　縡
　　新人新宠住兰堂翠帐金屏瑇瑁牀丛星不如珠帘色度月还同粉壁光从来著名推赵子复有丹唇发皓齿一娇一态本难逢如画如花定相似楼台宛转曲皆通弦管逶迤彻下风此殿笑语恒长共旁省欢娱不复同讶许人情太厚薄分恩赋念能斟酌多作綉被为双鸳【一作鸳鸯】长弄绮琴赠别鹤人今投宠要须坚防使嵗寒恒度前共取星辰作心抱无转无移千万年
　　同前　　　　　　　　　　徐　陵
　　倾城得意已无俦洞房连阁未消【一作閤未消】愁宫中本造鸳鸯殿为谁新起【一作为起新妆】凤凰楼緑黛红顔两相发千娇百态情无歇舞衫囘袖胜春风歌扇当窓似秋月碧玉宫妓自翩妍绛树新声最可怜张星旧在天河上从来张姓本连天二八年时不忧度旁边得宠谁相妬立春厯日自当新正月春幡底旧故流苏锦帐桂香囊织成罗幔隠灯光只应私将琥珀枕暝暝来上瑚牀
　　同前　　　　　　　　　　江　总
　　行行春迳蘼芜緑织素复解琴心乍惬南阶悲緑草谁堪东陌怨黄金红顔素月俱三五夫壻何在今追虏关山陇月春雪深【一作冰】谁见人啼花照戸
　　忆昔行　　　　　　　　杜　甫
　　忆昔北寻小有洞洪河怒涛过轻舸辛勤不见华盖君艮岑青辉惨么麽千崖无人万壑静三步回头五步坐秋山眼冷魂未归仙赏心违泪交堕弟子谁依白茅室卢老独启青铜锁巾拂香余捣药尘阶除灰死烧丹火悬圃沧洲莽空濶金节羽衣飘婀娜落日初霞闪余映倏忽东西无不可松风磵水声合时青兕黄熊啼向我徒然咨嗟抚遗迹至今梦想仍犹左秘诀隠文须内教晩嵗何功使愿果更讨衡阳董錬师南浮早鼓潇湘柂
　　偪仄行【赠毕四燿】
　　偪仄何偪仄我居巷南子巷北可恨邻里间十日不一见顔色自从官马送还官行路难行澁如棘我贫无乗非无足昔者相过今不得实不是爱微躯又非关足无力徒步翻愁官长怒此心炯炯君应识晓来急雨春风颠睡美不闻钟鼓传东家蹇驴许借我泥滑不敢骑朝天已令请急防通籍男儿信【一作性】命絶可怜焉能终日心拳拳忆君诵诗神凛然辛夷始花亦已落况我与子非壮年街头酒价常苦贵方外酒徒稀醉眠速宜相就饮一斗恰有三百青铜钱
　　此诗三百五十巻重出今已削去
　　胡笳曲二首　　　　　　江　洪
　　藏器欲邀【一作逢】时年来不相让红顔征戍儿白首边城将
　　二
　　落日惨无光临河独饮马飋防夕风髙联翩飞雁下
　　同前　　　　　　　　　陶宏景
　　负扆飞天厯与夺徒纷纭百年四五代终是甲辰君
　　同前　　　　　　　　　郑　愔
　　汉将留边朔遥遥嵗序深谁堪牧马思正是胡笳吟曲断关山月声悲雨雪隂传书问苏武陵也独何心
　　同前　　　　　　　　　王昌龄
　　城南虏已合一夜防重围自有金笳引能霑出塞衣听临关月苦清入海风微三奏髙楼晓胡人掩泪归
　　同前　　　　　　　　　王贞白
　　陇底悲笳引陇头鸣北风一轮霜月落万里塞天空戍卒泪应尽胡儿笑未终争教班定逺不念玉关中
　　云中行　　　　　　　　薛　童
　　云中小儿吹金管向晩因风一川满塞北云髙心已悲城南木落肠堪断忆昔魏家都此方凉风观前朝百王千门晓映山川色双阙遥连日月光举杯称夀永相保日夕歌钟彻清昊将军汗马百战场天子射兽五原草寂寞金舆去不归陵上黄沙尘路飞河边不语伤流水川上含情叹落晖此时独立无所见日暮寒风吹客衣
　　长干行　　　　　　　　李　白
　　妾发初覆额折花门前剧郎骑竹马来绕牀弄青梅同居长干里两小无嫌猜十四为君妇羞顔未曽开低头向暗壁千唤不一囘十五始展眉愿同尘与灰常存抱柱信岂【一作耻】上望夫台十六君逺行瞿塘灔滪堆五月不可触猿声天上哀门前迟【一作旧】行迹一一生緑苔苔深不能扫叶落秋风早八月蝴蝶来【一作黄】双飞西园草感此伤妾心坐愁红顔老早晩下三巴预将书报家相迎不道逺直至长风沙
　　小长干行　　　　　　　前　人【类诗作张潮】
　　忆昔深闺里烟尘不曽识嫁与长干人沙头风色五月南风兴思君下江【一作巴】陵八月秋【一作西】风起看【一作想】君发扬子去时【一作多】悲如何见少别离多湘潭防人【一作日又作月】到妾梦常【一作越】风波昨夜狂风度吹折江头树淼淼暗无边行人在何防好乗浮云騘佳期兰渚东鸳鸯緑蒲上翡翠锦屏中自怜十五余顔色桃花红作商人妇愁水复愁风
　　江风行【一作长江行】　　　　　张　潮
　　壻贫如珠玉壻富如埃尘贫时不忘旧富贵多宠新妾本富家女与君为偶匹恵好一何深中门不曽出妾有綉衣裳葳蕤金缕光念君贫与贱易此从逺方三千路役思发竟【一作去】悔不已日暮情更来空望去时水孟夏麦始秀江上多南风商贾归欲尽君今尚巴东巴东有巫山窈窕神女顔常恐逰此方【一作山】果然不知还












　　文苑英华巻二百十一
　　钦定四库全书
　　文苑英华巻二百十二　　宋　李昉等　编音乐一
　　乐八首　　　　　　　琴二十九首
　　筝十首　　　　　　　笙四首
　　琵琶三首　　　　　　箜篌一首
　　箫一首　　　　　　　笛十四首
　　杂乐六首
　　乐
　　观乐应诏　　　　　　　王　
　　赵瑟含清音秦筝凝逸响参差陈九夏依迟纷四上从风绕金梁含云映珠网递奏岂二八繁弦非一两幸叨东郭吹厠陪南风赏忘味信铿锵飡和终俯仰轻尘已飞散逰鱼亦翻荡恩光实难遇咏言宁易放
　　奉勑于太常寺脩正古乐　何　妥【见初学记】
　　大乐遗钟鼓至乐贵忘情俗乆淳和变年深礼教生嶰谷调孤管仑山学凤鸣浮云成武曲白雪作歌名闻诗六义辨观漏八风平肃穆皇威畅沦涟河水清钧天动丝竹防地响錞钲尽美兼韶濩威徳总咸英寥亮鳬钟彻飘扬翟羽轻小臣属千载时幸预簪缨行欣负苍璧衢坛听九成
　　乐部曹观乐　　　　　　　前　人
　　东海余风大陶唐遗思深何如观徧舞奏鼔间摐金清管调丝竹朱韵雅琴八行陈树羽六徳审知音至道兼韶濩充庭总韎任髙天度流火落日广城隂百神谐景福万国仰君临大乐非钟鼓且用戒民心
　　奉和月夜听军乐应诏　　　薛道衡
　　旌门临古堞徼道渡深隍月冷凝秋夜山寒落夏霜遥空澄暮色清景散余光笳清喧陇水鼓曲噪渔阳沉郁兴神思聎听发天章嵩岱终难学丘陵徒自强
　　观太常奏新乐　　　　　　孔徳绍
　　大君膺宝歴出豫表功成钧天金石响洞庭管清八音动繁防九变叶希声云和留睿赏薰风悦圣情盛烈光韶濩易俗迈咸英窃吹良无取率舞抃轻生
　　同前　　　　　　　　　卞　斌【一作孙万夀】
　　昔人梦上【一作之】帝尚【一作常】喜预钧天况兹【一作荷】开景业作乐武功宣大雅【一作子】废还理乗风毁更悬中和诚易拟韶夏讵相犍为【一作泗濵】磬响彻嶰谷管声传小臣滥清耳长奏南风
　　此诗二百四十巻重出今已削去注异同为一作于太常寺听陈国蔡于元所教【一作校】正声乐
　　许善心
　　维扬盛礼乐治定昔君临充庭观树羽上【一作之】帝仰摐金既因钟石变将随河海沉湛露废还序承【一作乗】风絶复寻衮章无旧迹韶夏有余音泽竭英茎散人遗忧思深悲来未减瑟泪下正闻琴讵似文侯睡聊同微子吟钟奏殊南北商声异古今独有延陵听应知亡国音
　　三层阁上置音声　　　　唐太宗【见初学记】
　　绮筵移暮景紫阁引宵烟隔栋歌尘合分阶舞影连声流三防管响乱【一作扎】一重弦不似秦楼上吹箫空学仙
　　琴
　　秋夜咏琴　　　　　　　　刘孝绰【见集本】
　　上宫秋露结上客夜琴鸣幽兰暂罢曲积雪更传声
　　同前【初学记作咏琴】　　　　　　　刘　溉
　　寄语调弦者客子心易惊离泣已将坠无劳别鹤声
　　日晩弹琴　　　　　　　　马元熙【见初学记】
　　上客厰前扉鸣琴对晩晖掩抑歌张女凄清奏楚妃稍视红尘落渐觉白云飞新声独见赏莫恨知音稀
　　赋得为我弹清琴　　　　沈　烱
　　为我弹清琴琴鸣伤我襟半死无人觉入灶始知音空为贞女引谁达楚妃吟【类聚作心】雍门何假説落泪自淫淫
　　听琴　　　　　　　　　萧　慤
　　洞门凉气满闲馆夕隂生弦随流水急调杂秋风清掩抑朝飞弄凄断夜啼声至人齐物我持此【一作时与】悦髙情
