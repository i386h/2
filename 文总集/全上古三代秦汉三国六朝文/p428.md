<!-- { "loadSidebar": true } -->
　　夫贤人者，至德以为己心，行道以为己任；处则不求私名，仕则不求私宠；不为其身，不阿其君；积礼义于朝，播仁风于野。使天下之人，翼翼焉向戴其君之尊，欣欣焉歌舞其君之德。（《初学记》十七，《御览》四百二）
　　凤为羽族之美，麟为毛类之俊，龟为介虫之长，梗楠为众材之最，是物之贵也。（《初学记》三十，《御览》九百十五）
　　日月为天下眼目，人不知德；山川为天下衣食，人不知谢。（《御览》三）
　　木气人勇，金气人刚，火气人强而躁，土气人智而宽，水气人急而贼。（《御览》三百六十）
　　道德之怀民，如春阳之柔物也。履淙水而不寒，结木条而不折。（《御览》四百三）
　　以义事主，不私其己，以仁接人，不私其欲；火佚焚家，家不罪己，食过伤人，人不罪食：以其积之于仁义，无私害也。伊尹放太甲，太甲无怨心；管仲黜伯氏，伯氏无怨言：以其积之于公正，无私恶也。（《御览》四百二十九）
　　学所以治己，教所以治人。不勤学则无以为智，不勤教则无以为仁。（《御览》六百十三）
　　丹渊之珠，沈于黄泥。（《御览》八百三）
　　善阵者，徒众整一，如列宿之陈；部伍周回，如山岳之盘，是阵之体也。（《书钞》一百十七）
　　◎乐详
　　详字文载，河东人，建安中置郡文学祭酒，黄初中征拜博士。太和中加骑都尉。正始中以年老罢归。至甘露二年，上书理杜恕，时年九十余。
　　◇外祖母服依周礼议
　　周礼，王吊，弁，锡，礼有损益，令进贤冠，练单衣。（《通典》八十一）
　　◇忌月设乐议
　　正月旦受朝贡，群臣奉贽，后五日乃大宴会作乐。（《宋书·礼志一》）
　　◎陈矫
　　矫字季弼，广陵东阳人。建安中为郡功曹，司空曹公辟为掾属，除相令，征南长史彭城乐陵太守，魏郡西部都尉，入为丞相长史，复为魏郡，转西曹属，拜尚书。文帝受禅，转署吏部，封高陵亭侯，迁尚书令。明帝即位，进爵东乡侯，加侍中光禄大夫，迁司徒。景初元年卒，谥曰贞侯。
　　◇上言备蜀
　　往者贼亮缩藏窟穴，犹有忄希惧，而频岁三出，鸣鼓边垂，由此言之，贼未可忽。（《北堂书钞》一百五十八引《魏名臣奏》，尚书令陈矫仆射卫臻言）

卷三十六·魏三十六
◎卫臻
　　臻字公振，陈留襄邑人。曹公表为丞相参军，赐爵关内侯。文帝嗣王位，进散骑常侍。及受禅，封安国亭侯，迁尚书，转侍中吏部尚书，寻行中领军。明帝即位，封康乡侯，转右仆射，加侍中。寻为征蜀将军，加光禄大夫，迁司空，徙司徒。齐王时进封长垣侯。卒，赠太尉，谥曰敬侯。
　　◇止越职疏
　　古制侵官之法，非恶其勤事也。诚以所益者小，所堕者大也。臣每察校事，类皆如此，惧群司将遂越职，以至陵迟矣。（《魏志·卫臻传》）
　　◇奏拒蜀
　　宜遣奇兵入散关，绝其粮道。（《魏志·卫臻传》，诸葛亮《寇天水臻奏》）
　　◇祀天乐用宫悬议
　　圆丘宜用《大韶》乐，宜《宫悬》，宗庙之乐宜用《武始》、《咸熙》。（《通典》一百四十七）
　　◇答蒋济（太和四年）
　　古人遗智慧而任度量，须考绩而加黜陟。今子同牧野于成康，喻断蛇于文景，好不经之举，开拔奇之津，将使天下驰骋而起矣。（《魏志·卫臻传》）
　　◎李伏
　　伏，献帝末为左右郎将，入魏未详。
　　◇禅代合符谶表
　　昔先王初建魏国，在境外者闻之未审，皆以为拜王，武都李庶、姜合羁旅汉中，谓臣曰：「必为魏公，未便王也。定天下者，魏公子桓，神之所命，当合符谶，以应天人之位。」臣以合辞语镇南将军张鲁，鲁亦问合知书所出，合曰：「孔子《玉版》也。天子历数，虽百世可知。」是后月余，有亡人来，写得册文，卒如合辞。合长于内学，关右知名。鲁虽有怀国之心，沈溺异道变化，不果寤合之言。后密与臣议策质，国人不协，或欲西通，鲁即怒曰：「宁为魏公奴，不为刘备上客也。」言发恻痛，诚有由然。合先迎王师，往岁病亡于邺。自臣在朝，每为所亲宣说此意，时未有宜，弗敢显言。殿下即位初年，祯祥众瑞，日月而至，有命自天，昭然著见。然圣德洞达，符表豫明，实乾坤挺庆，万国作孚。臣每庆贺，欲言合验，事君尽礼，人以为谄。况臣名行秽贱，入朝日浅，言为罪尤，自抑而已。今洪泽被四表，灵恩格天地，海内翕习，殊方归服，兆应并集，以扬休命，始终允臧。臣不胜喜舞，谨具表通。（《魏志·文帝纪》注引《献帝传》）
　　◎许芝
　　芝，献帝未官太史丞。黄初中为太史令。
　　◇条奏魏代汉谶纬
　　《易传》曰：「圣人受命而王，黄龙以戊己日见。」七月四日戊寅，黄龙见，此帝王受命之符瑞最著明者也。又曰：「初六，履霜，阴始凝也。」又有积虫大穴天子之宫，厥咎然，今蝗虫见应之也。又曰：「圣人以德亲比天下，仁恩洽普，厥应麒麟以戊己日至，厥应圣人受命。」又曰：「圣人清净行中正，贤人福至民从命，厥应麒麟来。」《春秋汉含孳》曰：「汉以魏，魏以征。」《春秋玉版谶》曰：「代赤眉者魏公子。」《春秋佐助期》曰：「汉以许昌失天下。」故白马令李云上事曰：「许昌气见于当涂高，当涂高者当昌于许。」当涂高者魏也；象魏者，两观阙是也；当道而高大者魏。魏当代汉。今魏基昌于许，汉徵绝于许，乃今效见，如李云之言许昌相应也。《佐助期》又曰：「汉以蒙孙亡。」说者以蒙孙汉二十四帝，童蒙愚昏，以弱亡。或以杂文为蒙其孙当失天下，以为汉帝非正嗣，少时为董侯，名不正，蒙乱之荒惑，其子孙以弱亡。《孝经中黄谶》曰：「日载东，绝火光。不横一，圣聪明。四百之外，易姓而王，天下归功，致太平，居八甲；共礼乐，正万民，嘉乐家和杂。」此魏王之姓讳，著见图谶。《易运期谶》曰：「言居东，西有午，两日并光日居下。其为主，反为辅，五八四十，黄气受，真人出。」言午，许字。两日，昌字。汉当以许亡，魏当以许昌。今际会之期在许，是其大效也。《易运期》又曰：「鬼在山，禾女连，王天下。」臣闻帝王者，五行之精；易姓之符，代兴之会，以七百二十年为一轨。有德者遇之，至于八百，无德者不及，至四百载。是以周家八百六十七年，夏家四百数十年，汉行夏正，讫今四百二十二岁。又高祖受命，数虽起乙未，然其兆征始于获麟。获麟以来七百余年，天之历数将以尽终，帝王之兴，不常一姓。太微中，黄帝坐常明，而赤帝坐常不见，以为黄家兴而赤家衰，凶亡之渐。自是以来四十馀年，又荧惑失色不明十有馀年。建安十年，彗星先除紫微，二十三年，复扫太微。新天子气见东南以来二十三年，白虹贯日，月蚀荧惑，比年己亥、壬子、丙午日蚀，皆水灭火之象也。殿下即位，初践祚，德配天地，行合神明，恩泽盈溢，广被四表，格于上下。是以黄龙数见，凤皇仍翔，麒麟皆臻，白虎效仁，前后献见于郊甸；甘露醴泉，奇兽神物，众瑞并出。斯皆帝王受命易姓之符也。昔黄帝受命，风后受河图；舜、禹有天下，凤皇翔，洛出书；汤之王，白乌为符；文王为西伯，赤鸟衔丹书；武王代殷，白鱼升舟；高祖始起，白蛇为征。巨迹瑞应，皆为圣人兴。观汉前后之大灾，今兹之符瑞，察图谶之期运，揆河洛之所甄，未若今大魏之最美也。夫得岁星者道始兴。昔武王伐殷，岁在鹑火，有周之分也野也。高祖入秦，五星聚东井，有汉之分野也。今兹岁在大梁，有魏之分野也。而天之瑞应，并集来臻，四方归符，襁负而至，兆民欣戴，咸乐嘉庆。《春秋大传》曰：「周公何以不之鲁？盖以为虽有继体守文之君，不害圣人受命而王。」周公反政，《尸子》以为孔子非之，以为周公不圣，不为兆民也。京房作《易传》曰：「凡为王者，恶者去之，弱者夺之。易姓改代，天命应常，人谋鬼谋，百姓与能。」伏惟殿下体尧、舜之盛明，膺七百之禅代，当汤武之期运，值天命之移受，河洛所表，图谶所载，昭然明白，天下学士所共见也。臣职在史官，考符察徵，图谶效见，际会之期，谨以上闻。（《魏志·文帝纪》注引《献帝传》。）
