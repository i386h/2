<!-- { "loadSidebar": true } -->
　　臣伏读御制苏轼赞有曰手抉云汉斡造化机气髙天下乃克为之呜呼陛下之言典谟也轼死且九十年学士大夫徒知尊诵其文而未有知其文之妙在于气髙天下者今陛下独表而出之岂惟轼死且不朽所以遗学者顾不厚哉然臣窃谓天下万事皆当以气为主轼特用之于文尔赵普气盖诸国故能成混一之功冦准气吞契丹故能成却敌之功范仲淹气压灵夏故西讨而元昊款伏狄青气慑岭海故南征而智髙殄灭至于韩琦富弼文彦博之勲劳唐玠包拯孔道辅之风节大抵以气为主而已盖气胜事则事举气胜敌则敌服勇者之鬭富者之博非有他也直以气胜之耳今天下才者众矣而臣犹有忧者正以任重道逺之气未能尽及古人也方无事时亦何所赖此一旦或有非常陛下择羣臣使之假钺而董二军拥节而谕万里虽得贤厚笃实之士气不素养临事惶遽心动色变则其举措岂不误陛下事耶伏望万几之余留神于此作而起之毋使委靡养而成之毋使沮折及乎人才争奋士气日倍则缓急惟陛下所使而已且吴蜀闽楚之俗其浑厚劲朴固巳不及中原矣若夫日趋于拘窘怯薄之域臣实惧国势之寖弱也不胜私忧犯分献言恭惟陛下裁赦取进止
　　又
　　臣闻天下有无穷之变而有必然之理惟默观隂察能得其理则事变之来虽千态万状可以坐制而无虞矣天下之变最幽眇仓卒不可测知者莫如雷霆鬼物然雷霆冬伏而春作鬼物昼隠而夜见则其理之必然有不待智者而知之矣今朝廷内无权家世臣外无强藩悍将所虑之变惟一金金人劲敌也不时反覆虽其族类有不能测而臣窃以谓是亦有可必知者夫何故寛猛之相继如寒暑昼夜之必相代也故自金人强悍以来靖康建炎之间兵戈扰攘则有绍兴之和通和既久则有辛巳之冦冦而败亡则又有隆兴之和今边陲晏然枹鼔不作逾二十年与绍兴通和之歳月略相若矣不知金人终守和约至数十百年而终不变邪将如昼夜寒暑必相代也且金非他敌比也无狐伏之惧有虎视之凶惟制之以力劫之以威则粗能少定今力惫势削有乱而已其乱不起于骨肉相残则起于权臣専命又不然则奸雄袭而取之耳三者有一焉反金人之政以悦其国人且何为哉虽陛下聪明英睿自有所处然臣窃观士大夫之私论则往往幸敌之懦以为安不知通和巳二十余年如歳且秋矣而谓衣裘为不必备岂不殆哉大抵边境之备方无事时观之事事常若有余一旦有变乃知不足伏望陛下与腹心之臣力图大计宵旰弗怠缮修兵备搜拔人才明号令信赏罚常如羽书狎至兵锋已交之日使敌果有变大则扫清燕代复列圣之讐次则平定河洛慰父老之望岂可复如辛巳仓卒之际敛兵保江凛然更以宗社为忧邪臣世食君禄且蒙陛下省録姓名已二十余年念无以报天地父母之大恩故其陈于陛下者惟惧不尽而不知狂愚之为大罪也取进止
　　乞祠禄劄子【戊申四月】
　　照对某昨任主管成都府玉局观将满陈乞再任防恩差知严州于淳熙十三年七月三日到任郡政乖刺雨泽不时上劳宵旰死有余责赖防朝廷哀矜山郡瘠土之民重赐蠲放广行赈恤上格和气下安众心入秋得雨陆种倍收六县并无流徙人戸今春以来雨旸尤为调适二麦继熟民间亦以为所收倍于常年赈济讫事稍纾吏责某虽去替不逺实缘年龄衰迈气血凋耗夏秋之际痼疾多作欲望钧慈特赐矜悯许令复就玉局微禄养疴故山及天气尚凉早得就道实为至幸
　　上殿劄子
　　臣恭惟陛下躬圣人之资履天子之位而致养三宫承颜左右盛事赫奕冠暎千古尚何待尘露之増山海哉顾臣窃抱惓惓之愚不敢辄黙伏惟陛下圣孝纯至禀于天性昔在潜邸及登储宫以来夙夜孜孜何尝顷刻不以寿皇为心寿皇罢朝而恱进膳而美则陛下欣然喜动于色寿皇罢朝而不悦进膳而少味则陛下愀然忧见于色方是时徒能喜之忧之而已今则致亲之恱者责在陛下其可以不深念乎所谓恱亲之道非荐旨甘奉轻暖也非晨昏定省冬夏温凊也非千门万戸之宫钧天箫韶之乐也惟在陛下得天下之爱戴以宁寿皇之心而已鸡鸣而揽衣辨色而视朝必曰此昔者问安之时也今以万几之繁不能日朝重华歉然于懐岂有限极然阙问安之常礼之小也致天下之治孝之大也吾其力为其大者乎此固寿皇所望于陛下亦天下所望于陛下也治功已成中外无事陛下时备法驾率羣臣上万年之觞岂非天下之大庆不然太史或以灾异上闻四方或以冦盗来告寿皇闻之万分有一微辍玉食陛下虽居万乗之贵孰与解忧哉臣昧死愿陛下于进退人才罢行政事之际率以是为念自三思十思以至百思不为过也自一日五六日至于旬日不为缓也谋及卜筮谋及卿士谋及庶人不为广也一有小失岂独上劳宵旰寿皇亦与焉故陛下今日忧勤恭俭百倍于古帝王乃仅可耳譬如臣民之家上有尊亲则所以交四隣训子弟备饥馑御盗贼比之他人自当谨戒百倍何则彼亦惧忧之及其亲也犬马小臣贪于増广圣孝不知言之涉于狂妄冒犯天威伏候斧钺
　　又
　　臣闻诗曰上天之载无声无臭人君与天同徳惟当清心省事澹然虚静损之又损至于无为大臣不得而窥所好则希合苟容之害息小臣不得而窥所好则谄谀侧媚之风止不以从其所好而加赏则憸人伏不以逆其所好而加罪则端士进玩好无益之物不好则不接于目诙谐败度之言不好则不闻于耳大抵危乱之根本防巧之机芽奸邪之罅隙皆缘所好而生臣下虽有所偏好而或未至大害者无奉之者也人君则不然丝毫之念形于中心虽未尝以告人而九州四海已悉向之矣况发于命令见于事为乎且嗜好之为害不独声色狗马宫室寳玉之类也好儒生而不得真则张禹之徒足以为乱阶好文士而不责实则韦渠牟之徒足以败君徳其他可推而知矣昔者汉文帝及我仁宗皇帝所以为万世帝王之师者惟无所嗜好而已恭惟陛下龙飞御极之初天下倾耳拭目之时所当戒者惟嗜好而已无有作好遵王之道天之所以锡神禹也伏惟陛下留神省察实天下幸甚取进止
　　上殿劄子【己酉四月十三日】
　　臣闻王者以一人之身临制四海人情错出事变遝至惟静以俟之则心虚而明惟重以持之则体大而正无偏聴之过无轻举之失天何言哉舜何为哉后世士大夫学术卑陋识虑褊浅顾谓王者得位必有以耸动天下于是厌常喜新之论兴饰智骇俗之政作众人之所喜而君子之所深忧也臣伏见陛下自在潜邸以至龙飞御宇三十年间天下之事何所不习虽日出百令固亦易尔乃谦恭退托而安静无为沈潜渊默而聪明不作上则承寿皇之睿谟下则尽羣臣之公议及乎议有未决徐而防之政有当行从而举之理惬事允出臣下思虑之表有心者诚服有口者颂数则所谓静与重者陛下既得之矣呜呼一郡一邑之长视事之始尚且以新奇众以敏速钓名陛下有天下之利势而不用有圣智之絶识而不施超越羣伦奚啻万亿而或者方以耸动天下为献此固儿童之见而陛下所不取也窃恐羣臣献此说者寖多虽陛下决不取然臣不胜惓惓爱君之愚忠思有以坚圣心而广初政昔魏郑公忧贞观之政渐不克终苏辙亦谓但如元祐之初足矣若夫进锐退速能动耳目之观聴而无至诚恻怛之心以终之如明皇之焚锦绣徳宗之放驯象实陛下之鉴也故臣愿陛下图事揆策不厌于从容行赏议罚无取于快意兢兢业业常如此三月之间则成康文景之盛复见于今日矣犬马小臣出位妄言冒犯天威臣无任
　　又
　　臣闻天下有定理决不可易者饥必食渴必饮疾必药暑必箑岂容以他物易之也哉臣伏观今日之患莫大于民贫救民之贫莫先于轻赋若赋不加轻别求他术则用力虽多终必无益立法虽备终必不行以臣愚计之朝廷若未有深入逺讨犂庭扫穴之意能于用度之间事事裁损陛下又躬节俭以励风俗则赋于民者必有可轻之理缓急之备固不可无姑以歳月徐为之可也如是则和气浃洽必无水旱之灾驩声洋溢必无盗贼之警何虑国用之不足邪设使裔夷弗宾侵犯王略所谓率其子弟攻其父母直可舞干羽而格之尔顷者建炎绍兴戡定变乱之日一切赋敛有非承平之旧者髙宗皇帝宵旰焦劳毎欲俟小定而悉除之故诏令布告天下曰惟八世祖宗之泽岂汝能忘顾一时社稷之忧非予获已止俟捍防之隙首图蠲省之宜臣幼年亲见民诵斯诏至于感泣虽倾赀以助军兴而不敢爱旋属国家多故金敌畔盟虽所蠲已多终未仰称圣意寿皇圣帝临御以来所以节用裕民者皆继承髙祖蠲省之指也则陛下今日岂可不以为先务哉臣昧死欲望圣慈恢大度明逺畧诏辅臣计司博尽论议量入而用量用而取可蠲者蠲可省者省富藏于民何异府库果有非常孰不乐输以报君父沦肌浃髓之恩哉若有事之时既竭其财矣幸而无事又曰储积以为他日之备也虽恢复中原又将曰边境日广矣屯戍日众矣则斯民困弊何时而已邪渎犯天威罪当万死惟陛下裁赦取进止
　　除修史上殿劄子
　　臣伏见真宗皇帝至道三年冬修太宗实録至明年咸平元年八月而毕甫九阅月修书者钱若水柴成务宗度吴渊杨亿五人而已书成又诏重修太祖实録至明年六月而毕亦甫九阅月修书者王元之梁灏赵安仁李宗谔四人而已臣窃考之太祖讨泽潞取杨州平吴灭蜀定荆楚下五岭太宗抚有吴越荡定汾晋用师蓟门问罪夏台皆大举动业广事丛议论烦委兵机戎政攻守餽饷功罪黜陟之事可谓伙矣至于制礼作乐明刑治厯修废官举坠典革五季之复汉唐之盛侧席求治可谓勤矣宜其摹写日月形容造化虽累歳不成而奏书之速不淹三时上足以慰羮墙之思下足以厌荐绅之望非独此数人者毕精竭思之力也意者当时命令重刑赏必尊君体国之俗成凡史官防绎之所须者上则中书密院下则百司庶府以至四方万里郡国之逺重编累牍如水赴海源源而集然后以耳目所接察隧碑行述之谀辞以众论所存刋野史小说之谬妄取天下之公去一家之私而史成矣九阅月而奏书臣诚未见其为速也臣乞身累年忽防圣恩起之山泽之间使与闻大典既不累以他职又特寛其朝谒责委之意可谓重矣然臣之愚虑有欲陈者未敢遽以仰渎天聴而略具梗槩于前欲乞圣慈明诏大臣俟臣供职有所陈请择其可者出自朝廷主张施行如臣不能自力旷职守负圣知则窜殛之刑所不敢避取进止
　　乞致仕劄子【癸亥】
　　臣辄冒重诛仰干洪造伏念臣生逢千载仕歴四朝晚蒙旒扆之知爰锡弓旌之召滥司汗简擢长僊蓬曽未几时亟跻近列虽愿输于尘露顾已迫于桑榆记问荒疎文辞衰退重负夜行之责难贪昼接之荣又况与奏成书获经睿览时则可矣敢少缓于控陈天实临之冀俯从于恳款伏望圣慈许臣守本官职依前致仕
　　又
　　臣近缘实録院进书已毕具奏乞守本官职依前致仕准尚书省劄子奉圣旨不允者伏念臣学缘病废志与年衰步蹇弗支髪存无几出入鹓行之内愓然有腼于面颜追参豹尾之间观者亦为之指目岂容冒昧久窃宠荣敢干咫尺之威洊贡再三之请万籖黄巻怅已负于初心十具乌犍冀获安于故里伏望圣慈特赐开允
　　又【甲子】
