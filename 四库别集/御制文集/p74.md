<!-- { "loadSidebar": true } -->
　　有光以为易圗非伏羲之书乃邵子之学似矣然知其一未知其二有光不云乎八卦尽天地万物之理后之人苟以一説求之无所不通纳甲飞伏卜数只偶之类皆可以易言既如是则伏羲之卦何尝不具圗之义第不可以圗谓足尽卦之理可耳余谓易以传天道董仲舒云天不变道亦不变则可知易亦不变或曰交易变易正所谓变安得谓不变曰亦观之天而已四时行焉百物生焉一日而周三百六十五度其至变之中不变者存焉道如是易亦如是又谁能为圗以概之有光葢有见于圗之局但语焉而未详耳朱子恐人求易于虚无神竒而反失实理故定为卜筮之书而毎卦毎爻皆注之以占之者云云审如是则江西持筒卖卜者皆可以言易矣其然岂其然乎
　　读王应麟困学纪闻
　　应麟博学多闻著书颇富而议论皆出于正是编乃随笔考订理融辞达其説经具有渊源深合内圣外王之防偶披説易巻于凡修辞立诚阳大隂小防于未然恐以致福未尝不反覆而诵沉潜而思以为有天下国家者不可不熟读而切巳体察也独其论五阳之盛一隂生而引陈完之奔齐为亡齐者已至汉宣帝时匈奴来朝而王政君已在太子宫唐太宗即位而武氏已生于前二年宋艺祖二年女眞来贡而宣和之祸乃作于女真以为易者极深研几当勿用而知有亢履霜而知有战固亦戒将然凛消息之义耶而未免失之凿矣夫为君者虑泰否之几察盛衰之运朝乾夕惕持盈危明如是而已耳必举数世之前之事以为数世之后之兆或转疑于谬悠而不信则反懈其儆惧之心非此説有以基之乎且五世八世之説出于左传本属浮夸使景公聼晏婴之谏简公从御鞅之言平公拒田常之计宣公夺襄子之权则陈氏终不能为齐侯也至于王元后武则天之事皆因汉唐之帝不能自立亦人所共知者而女眞入贡于艺祖更去侵宋一百数十年使徽宗不用奸乱政及遣马政通使而复背盟金人又安能如之何哉葢祸福互倚伏治乱相循环为人君者不可不憬然悟而防然惧若如应麟所云智者必鄙而谓诞愚者将忽而不省等而上之尧举舜舜举禹之时谓之为失天下之机可乎虽然当天下极盛之时而为思患预防之想亦为君者所当知也岂可以小疵而弃其大醇
　　读礼记文王世子篇
　　文王世子记周公抗世子法于伯禽引仲尼曰闻之为人臣者杀其身有益于君则为之况于其身以善其君乎周公优为之郑康成训于读为迂迂犹广也大也后之説经者多傅防之孔疏则以为周公之益君于身优饶于徳广大而黄敏求陈祥道方慤则或以为周公委曲其身以正其君或以为迂身非直躬或以周公抗世子法为致曲是皆不于理夫周公摄政时成王巳为君成王不可挞故挞伯禽以警成王其理甚正而其道甚直初非有迂曲迁就之私孔頴达疏申引广大之释委曲烦言以致经义反晦偶因检永乐大典得陈懋赏集説云况止于其身以善其君乎此大人正巳而物正之事语较直截夫于诠为于义固当矣而身字觧尚未能亲切因考古篆身作□子作□二字相似疑或当时传写之譌若作于其子以善其君则与周公所行适合而于理于文皆无弗合康成葢未思及子字之误为身字遂强附训释后儒亦从而为之词使孔子之言周公之事皆不得其正夫强觧以误后学不可乃因强觧而误孔子并以误周公则尤不可是不容以不辨但经文沿诵日久无改正之理姑记余所见如是以俟后之考古者
　　读王充论衡
　　向偶翻阅诸书见有王充论衡喜其识博而言辩颇具出俗之识其全书则未之览也兹因校四库全书始得其全巻而读之乃知其为背经离道好竒立异之人而欲以言传者也夫欲以言传者不于圣贤未有能传者也孔孟为千古圣贤孟或可问而不可刺充则刺孟而且问孔矣此与明末李贽之邪説何异夫时命坎坷当悔其所以自致坎坷耳不宜怨天尤人诬及圣贤为激语以自表则巳巳犯非圣无法之诛即有韪其言者亦不过同其乱世惑民之流耳君子必不为也且其死伪萹以杜伯之为无而言毒萹又以杜伯之为有似此矛盾处不可屈指数予故辟而诃之读论衡者效其博辩取其轶材则可效其非圣灭道以为正人笃论则不可





　　御制文二集巻三十五
　　钦定四库全书
　　御制文二集巻三十六
　　杂著
　　读左传晋楚城濮之战説
　　城濮之战人皆知子玉之傲而愤以致败晋臣之巧而和以致胜予则以为其过不在子玉而在楚子也夫战国之大事也臣不聼君言冒徼幸以间执谗慝之口而君即从之一失也知其不可而少与之师以观其败二失也马且必乗其产乃以陈蔡属之右师惊虎皮而先奔三失也有此三失即楚子以全军临师亦必致败而况君臣之心先自致贰谬任其败以实已言而弃西广东宫及若敖之六卒与敌而弗惜是非以怨一臣而波及自丧其众军士之命乎且明知晋侯备尝险阻天之置允当应归矣何不令子玉全师而旋虽将在外君命有不受亦视其得失之大小何如耳未有明知其失顾以强臣一言而怒姑由其战置国势之兴衰人命之存亡于不计如越人视秦人之肥瘠岂理也哉予故曰其过不在子玉而在楚子也
　　读髙启威爱论
　　髙启着鳬藻集首章即威爱论读之卒篇叹其知一而未知其二也夫兵者非常用之事以仲康之贤讨羲和之乱承命者犹恐其威之不立而功之不成启所云好生恶死人之至情有威则怯者勇无威则勇者怯其言皆是也至谓使国君而知此则国可以治天子而知此天下可得而理则失之甚矣夫治国平天下非若用兵偶行之事也御众以寛寛则得众犹恐吾仁之不能广被焉孰谓徒作其威使下无容而可以治国平天下哉且自古亡国者多矣失之威者其亡速失之寛者其亡缓致亡虽同然缓速之间斯有别矣吾非谓当失之寛盖辟启谓宜威克之言示有君人之责者当体天心仁民爱物虽辟以止辟仍存哀矜恻怛得情勿喜之意非不用威而不可徒恃其威威者猛之类爱者寛之施寛以济猛威爱并行或者其庶几乎余故谓启知其一而未知其二读其论者不可不察也
　　读宋仁宗本纪赞
　　宋史赞仁宗曰吏治若媮惰而任事蔑残刻之人刑法似纵弛而决狱多平允之士斯言也人皆以为韪而余独以为非其亦有説乎夫吏治媮惰则胥役生心而小民隂受其害刑法纵弛则奸猾肆志而良善弗得安居葢不如吏治弗媮惰而任事蔑残刻之人刑法不纵弛而决狱多平允之士是为寛严得中上下均受其福虽然致此岂易得哉此吾以业业兢兢而不遑宁处者也
　　读史记儒林传
　　司马迁曰周室衰而闗睢作王应麟撰玉海因引扬子周康王时颂声作乎下闗雎作乎上习治也习治则伤始乱谓齐鲁韩三家以为康王政衰之诗又引杨赐传云康王一朝晏起闗雎见几而作夫康王晏起不见于经书是误用宣王之事实之也齐鲁韩三家之诗虽先出于史记然总出于夫子之后信三家不如信夫子子曰闗雎乐而不淫哀而不伤是诚王化之始岂有衰世之讥哉司马迁所云葢孔子伤周室衰微王道不行故即继之曰论次诗书修起礼乐云云闗雎作者周南之首章即删诗之义耳且如称尧典可以贯全书则称闗雎亦可以该全诗而于康王始衰乎何有况举守成之善者必曰周有成康亦不见其有荒政也朱子为诗传直以为文王后妃时作葢本毛苌之义可谓具有卓识而未言三家之失于传讹兹故申而论之
　　读宋史河渠志
　　予既问之往祭河源之侍卫阿弥达明悉河源在星宿海之西亦既系之诗而按以语矣因取宋史河渠志观之宋史元托克托等修也以防古人言防古地名尚有蹖舛失真者则以防古入不深明汉文宜其音韵弗合名不正而言不顺以致纪载失实也其译哈喇海齐必勒呼兰伊拉齐之类皆不合今蒙古语非不合也防古语犹是其音译汉文则差也兹姑弗论独所称统昆仑之南折而东又云复绕昆仑之北自贵徳西宁之后云云贵徳即元之贵徳州而今之河州之地也西宁则仍西宁此其间焉有所谓昆仑者乎夫昆仑自在回部离此将万里谁能移于此为河源细究其义葢修河渠志者或曾读汉书武帝纪因牵强为之辞不知以讹传讹益增人不信耳既又细阅康熙年间拉锡所具圗于贵徳之西有三支河其名昆都伦乃恍然大悟昆都伦者防古语谓横也横即支河之谓此葢元时之旧名谓有三横河入于河而修书者不觧其故遂阑入回部之昆仑山以证汉武之事耳然防古谓山横者曰昆都伦或者张骞曾到回部之昆都伦以及蒲昌盐泽谓为河源则是与予所云不约而同而要之究未明其入地伏流为星宿海上之河源也既觧其疑不可以不详志如是则陶渊明所谓不求甚觧者为可行乎为不可行乎
　　读熊廷弼传
　　明之晓军事者当以熊廷弼为巨擘读其陛辞一疏几欲落泪而以此尽忠为国之人首被刑典彼其自壊长城弃祖宗基业而不顾者尚得谓之有人心具天良者乎夫廷弼自田间召还日驰二百里待之何殷来之何速及入朝勅印不付亦弗前席引问若无事然是诚何心哉及姚宗文腾谤于朝刘国缙掣肘于外羣小党伐议论繁滋致志士扼腕无能为而明社因之以亡其谁之过欤夫天启騃童受制宦防固不足论若叶向髙尚为忠厚老臣徒以庇其门生王化贞而亦有憾于熊廷弼吁师生门户之害人家国如此之甚岂不可畏哉且军事岂迂濶庸流所当横议者横议已不可又加之以曲直不分门户是庇而其君复不辨其是非示之彰瘅因循引长颠覆随之此固
　　天厌有明抑以其季世之君有以自取也夫廷弼岂非与我
　　祖宗开创时作难者然各为其君理应竭力尽心数百年论定之后予且嘉之而怜其屈死然则彼时之为彼君者谓曰无人心而丧天良亦非苛论而已矣
　　读召诰
　　诗三百一言以蔽之曰思无邪予读召诰之篇求其一言以蔽之者莫若曰曷其奈何弗敬葢召公因成王始政拳拳致告蔡传谓究其归以諴民为祈天之本而又以敬徳为諴民之本一篇之中三致意焉则所谓奈何弗敬者非挈一篇之领要乎夫奈何者一唱三叹之意言有尽而义无穷奈何者更有不人之心以不人之心行不人之政则敬之施于外者也敬胜怠者吉义胜欲者从然必敬胜而后能义胜则又敬之存乎内者也内外交养诚实无祈天永命其弗基于此乎兹因谒明陵而思及受命保命之要必当以奈何弗敬为棘且君者
　　天之子也
　　天者君之父也父之于子无不亟其爱子之于父当无不亟其敬然及其失父之爱一再失其敬者犹示以警以训诲之至于训诲而弗改则父亦弗爱之而已矣呜呼可不惧乎可不敬乎歴代遥矣不可屈指数明之事则近可徴也如永乐之簒位大行诛戮应其亡也而天弗亡之正统之北狩应其亡也而天亦弗亡之正徳之荒淫失徳应其亡也而天尚弗亡之此非慈父之逭其罪而仍有顾惜乎必至万厯怠政天啓童騃崇祯有猜忌之失无恢复之能而后亡之读史而有受命保命之责者可不知惧知敬乎人莫不饮食鲜能知味也人莫不读召诰鲜能知要也兹举其一言以蔽之者于谒明陵之日后之揽者亦可以絜矩知吾意矣
　　读易系辞上传第五章书义
