<!-- { "loadSidebar": true } -->
张洪阳相公见《玉茗堂四记》，谓汤义仍曰：“君有如此妙才，何不讲学？”汤曰：“此正吾讲学。公所讲是性，吾所讲是情。”
谢尚
王、刘共在杭南，酣宴于桓子野家。谢镇西尚往尚书裒墓还，葬后三日，反哭。诸人欲要之，初遣一信，犹未许，然已停车；重要，便回驾。诸人入门迎之，把臂使下，裁得脱帻，着帽酣宴，半坐，乃觉未脱衰。
王子猷
王子猷徽之居山阴。夜大雪，眠觉，开室，命酌酒。四望皎然，因起傍皇，咏左思《招隐诗》。忽忆戴安道。时戴在剡，即便夜乘小船就之。经宿方至，造门不前而返。人问其故。王曰：“吾本乘兴而来，兴尽而返，何必见戴？”
王子猷出都，尚在渚下。旧闻桓子野善吹笛，而不相识。遇桓于岸上过，王在船中，客有识之者，云是桓子野。王便令人与相闻云：“闻君善吹笛，试为我一奏。”桓时已贵显，素闻王名，即便下车，踞胡床为作三调。弄毕，便上车去，客主不交一言。
张季鹰
贺司空入洛阳赴命，为太孙舍人。经吴阊门，在船弹琴。张季鹰本不相识，先在金阊亭闻弦甚清，下船就贺，因共语，便大相契。问贺：“欲何之？”贺曰：“入洛赴命。”张曰：“吾亦有事北京，因路寄载。”便与贺同发，初不告家。家追问，乃知。
殷豫章
殷洪乔作豫章郡。临去，都下人因附百许函书。既至石头，悉掷水中，因祝曰：“沉者自沉，浮者自浮，殷洪乔不能作致书邮。”
王敬弘
王敬弘尝往何氏看女，敬弘女适何尚之弟述之。值尚之不在，寄斋中卧。俄顷尚之还。敬弘使二婢守阁，不听尚之前，直语云：“正热，不堪相见。君可且去。”尚之遂移于他室。
冯道
冯道与赵凤同在馆中书。凤有女适道仲子，以饮食不中，为道夫人谴骂。赵令婢长号知院者来诉，凡数百言，道都不答。及去，但云：“传与亲家翁，今日好雪！”
风流学士
解学士缙访驸马，驸马不在家。公主闻其名，欲窥之，隔帘使人留茶。解索笔题诗曰：“锦衣公子未还家，红粉佳人叫赐茶。内院深沉人不见，隔帘闲却一团花。”公主大怒，遂奏闻。太宗曰：“此风流学士，见他做甚？”
李封公阴德
李封公豪迈有逸致。尝赴人饮，或问：“石麓公以大魁拜相，公又遐龄享福，平生必有大阴德。”公应曰：“大未也，小则有之。”其人再三叩问。公曰：“我无他德，但值人家招饮，不往必预辞，往则早赴，不烦人奔走。只此自信耳。”
合欢杖
佣书人蔡臣为子殴詈。屡诉张居士敉，固请鞭之。曰：“倘毙，谁任？”蔡曰：“父在。”因诱子入，密令钥户，命僮辈两杖齐下，效五代刘铢“合欢杖”，嘱以父请乃止。鞭至百，匍匐而出，自是少悛。张笑谓乡人曰：“是亦为政。”
争猫
唐裴谞为河南尹。有二妇人投状争猫，状云：“若是儿猫儿，即是儿猫儿，若不是儿猫儿，即不是儿猫儿。”谞大笑，判云：“猫儿不识主，傍家搦老鼠。两家不须争，将来与裴谞。”遂纳其猫。
 
矜嫚部第十二
子犹曰：谦者不期恭，恭矣；矜者不期嫚，嫚矣。达士旷观，才流雅负，虽占高源，亦违中路。彼不检兮，扬衡学步；自视若升，视人若堕，狎侮诋【讠其】，日益骄固。臣虐其君，子弄其父，如痴如狂，可笑可怒。君子谦谦，慎防阶祸！集《矜嫚》第十二。
负图先生
季充号“负图先生”，常饵菊术，经旬不语，人问何以，曰：“世间无可食，亦无可语者。”
此三代时仙人。必如此人，方可说如此语。
韩山石
庾信自南朝至北方，唯爱温子升作《韩山碑》。或问：“北方何如？”信曰：“唯韩山一片石堪与语，余若驴鸣犬吠耳。”
济阴王晖，称子升之文足以陵颜延之轹谢灵运，含任昉吐沈约，信北方之英矣。然天下尽有好驴鸣犬吠者，“韩山一片石”不会说话，如何如何！
福先寺碑文
裴度修福先寺，将求碑文于白居易。判官皇甫湜怒曰：“近舍湜而远取居易，请从此辞！”度亟谢，随以文属湜。湜饮酒挥毫立就，度酬以车马玩器约千缗。湜怒曰：“碑三千字，每字不值绢三匹乎？”度又依数酬之。湜又索文改窜。度笑曰：“文已妙绝，增一字不得矣。”
首冠
开成初，卢肇就江西解试，为试官末送。肇有谢启云：“巨鳌屭赑，首冠蓬山。”试官谓之曰：“昨恨人数挤排，深惭名第奉浼，何云首冠？”肇曰：“顽石处上，巨鳌戴之，岂非首冠？”一坐大笑。
考试无凭，赖此解嘲。
殷、桓相侮
殷深源少与桓温齐名，常有竞心。桓问殷：“卿何如我？”殷云：“我与我周旋久，宁作我。”殷尝作诗示桓，桓玩侮之，曰：“汝慎勿犯我；犯我，当出汝诗示人也！”
李邕
李邕尝不许萧诚书，诚乃诈作古帖，令纸故暗，持示邕，曰：“此乃右军真迹，如何？”邕看称善。诚以实告之。邕复取视曰：“细看亦未能全好。”
唐太宗学虞监隶书，每难于“戈”法。一日书遇“戬”字，招世南补写其“戈”，以示魏郑公，曰：“朕书何如世南？”公曰：“仰观圣作，内‘戬’字‘戈’法逼真。”
李邕眼力大逊郑公，说好说歹，一味忌刻耳。
三灾石
萧颖士尝至李韶家，见歙砚颇良，语同行者曰：“君识此砚乎？盖三灾石也。”同行者不喻，退而问之。曰：“字札不奇，一灾也；文辞不优，二灾也；窗几狼籍，三灾也。”
藏拙
梁徐陵使于齐。时魏收有文学，北朝之秀，录其文集以遗陵，命传之江左。陵还，济江而沉之。从者问故，曰：“吾与魏公藏拙。”
崔丞相聪明
韩愈常语李程曰：“愈与崔丞相群同年往还，直是聪明过人！”李曰：“何处过人？”韩曰：“共愈往还二十余年，不曾说着文章。”
郑元礼诗
郑元礼，崔昂妇弟；魏收，昂之妹夫。昂持元礼数诗示卢思道，曰：“元礼比来诗咏亦不减魏收。”思道曰：“未觉元礼贤于魏收，且知妹丈疏于妇弟。”
?选五凤楼手
韩浦、韩洎兄弟皆有文辞。洎尝轻浦，语人曰：“吾兄为文，譬如绳枢草舍，聊蔽风雨。予之为文，是选五凤楼手。”浦闻而笑之。适有人遗蜀笺，浦作诗与洎曰：“十样蛮笺出益州，寄来人自浣溪头。愚兄得此全无用，助尔添修五凤楼。”
郄方回奴
郄方回家有伧奴，知及文章，事事有意。王右军向刘尹称之。刘问：“何如方回？”王曰：“此正小人有意向耳，何得比方回？”刘曰：“若不如方回，故是常奴。” 
韩叔言
韩叔言性好谑浪。有投贽太荒恶者，使妓炷艾薰之。俟其人来，出而嗅之，曰：“子之卷轴何多艾气？”宋齐丘凡建碑碣，皆自为文，命韩八分书之。乃以纸塞鼻曰：“其词秽且臭！”又魏明尝携近诗诣之。韩托以目病。明请自吟。韩曰：“耳聋加剧。”
夔州诸咏
蔡子木酒后自歌其夔州诸咏。甫发歌，吴国伦辄鼾寝，鼾声与歌相低昂；歌竟，鼾亦止。
三分诗
郭祥正尝出诗一轴示东坡，先自吟诵，曰：“此诗几分？”坡曰：“十分。”祥正惊喜，问之。坡曰：“七分来是读，三分来是诗。”
祥正一日梦中作《游采石诗》，明日书以示人，曰：“予决非久于世者。”人问其故。祥正曰：“予近诗有‘欲寻铁索排桥处，只有杨花惨客愁’之句，非予平日所能到，忽得之，不祥。”不逾月，果死。李端叔闻而笑曰：“不知杜少陵如何活得许久？”
《六合赋》
刘孔昭昼缉缀一赋，以《六合》为名，自谓绝伦。曾以呈魏收而不拜，收忿谓曰：“赋名《六合》，已是大愚；文又愚于《六合》；君四体又愚于文。”刘不胜忿，以示邢子才。子才曰：“君此赋，正似疥骆驼，伏而无妩媚。”
文胖
茂苑文氏皆聪颖，尤工书，独一人号文胖者，亦诸生，文与书并拙。遇岁试，俞华麓力劝勿往。惊问何故。乃曰：“如子之文，虽有衡山之书亦无用；即王守溪文，而子书之，人亦懒看矣！恐黜不尽辜，是以忧之。”
贾岛
贾岛为僧时，居法乾寺。一日宣宗微行至寺，闻钟楼上有吟声，遂登楼，于岛案上取诗览之。岛攘臂睨之，曰：“郎君何会此？”遂夺取诗卷。帝惭，下楼去。既而岛知之，亟谢罪。乃赐御札，除长江簿。
柳三变
柳耆卿为屯田员外郎，初名三变。自作词云：“才子词人，自是白衣卿相。”后有荐于朝者，仁宗曰：“此人风前月下且去填词！”由是不得志，无复检率，自称“奉圣旨填词柳三变”。
按柳永死日，家无余财，群妓合金葬之郊外，每春月上冢，谓之“吊柳七”。子犹曰：“生虽白衣贱，死得红裙怜。北邙冢累累，白杨风满天。卿相代有作，谁复追黄泉。呜乎柳三变，风流至今传。”
罗隐
罗隐曾与韦贻范同舟。舟人告隐云：“此有朝官。”罗曰：“是何朝官？我脚夹笔，可以敌得数辈。”韦宣之朝，由是不复召用。
杜审言
杜审言将死，语宋之问、武平一曰：“吾在，久压公等。今且死，固大慰，但恨不见替人。”登封中，苏味道为天官侍郎，审言预选试。判讫，谓人曰：“味道必死矣！”人问其故，曰：“见吾判自当羞死！”
王稚钦
黄冈（旧版做岗）王廷陈，字稚钦，少负奇才，然好逐街市童儿之戏。父母挟扑之，辄呼曰：“大人奈何虐海内名士！”
王稚钦为翰林庶吉士。故事：学士二人教习，体甚严重。稚钦独心易之，时登院署中树上，窥学士过，故作声惊之。学士大恚。后出为给事中，以建言补裕州守，益骄甚。台省监司过州，不出迎，亦无所托疾。人或劝之，怒曰：“龌龊诸盲官，受廷陈迎，当不愧死耶？”
桑悦
海虞桑悦，字民怿，十九举乡试。春闱策有“胸中有长剑，一日几回磨”等语，为吴学士汝贤所黜。又《学以至圣人之道论》云：“尧以是传之舜”，云云“夫子传之孟柯，孟柯传之我”，为丘学士仲深所黜。得乞榜，年才二十三，籍误以“二”为“六”，用新例不许辞，遂有泰和训导之命。按察视学者行部抵邑，不见悦，乃使吏往召之。悦曰：“连宵旦雨淫，传舍圮，守妻子无暇，何暇候若！”按察久不能待，更两吏促之。悦益怒，曰：“若真无耳者！即按察力能屈博士，安能屈桑先生！为若期三日，先生来，不然，不来矣。”按察先受丘濬之嘱，竟不之罪。
丘学士慕桑悦名，令观所为文，绐以他人所撰。悦心知之，曰：“明公谓悦不怯秽乎？奈何令悦观此？”丘不之憾而反为先容，殆今人所难矣。
故事：御史出按郡邑，博士侍左右立竟日。桑悦请曰：“有犬马疾，愿假借之，使得坐谈。”御史素闻悦名，令坐，说诗。少休，悦除袜，跣而爬足垢。御史不能堪，令出。寻复荐之，迁长沙倅，再调柳州。悦意不乐往。人问之，辄曰：“宗元小生擅此州名久，吾一旦往，掩夺其上，不安耳。”，
