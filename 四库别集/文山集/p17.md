<!-- { "loadSidebar": true } -->
　　某作别近一月是一月中稍从事魏晋间歌行若不能彷佛魏晋间人不可作那复问向上非独自叹世代亦可感念安得英妙沈着如心逺即日执手共论此事某平生斯文幸甚此数月心迹相亲近方自叹解后之晩而执事即欲舍而去之奈何仆恐于主宾之礼实有未尽辄托絜矩谢过并为弭节从容之请怜其至情不曰麾之门墙岂非三生之至愿俟命切切
　　回王国智
　　某歳前作禀字辄致松栽之请专夫十余虬孙载道一日塞破吾屋即乗天时遍布满山矣异时车马相过山神欣然迎拜必曰此吾东道主云扰甚布答肤率别作谢状
　　与刘司户三异【号古桂】
　　某自别不获奉起居忽闻小爽调摄昨见当风辄睡不禁生冷尝忧其必尔看来卫生之书诚不可忽也心逺云来时及拜问已幸勿药极以为喜暑天将理正未易某欲助数药而不知当用何品谩遣芝楮百千为意且宜深自爱防其可出见访未为晚也南史正本遂可得否便中谩得介意为荷诇草草他规嗣布
　　与胡端逸
　　自别后日在山间搜竒剔怪得二所曰闳微曰上下四方之宇幽闲旷邈超伟轩张其竒又在中矶两峰之间之上君再来足以抵掌大笑翠晚又改曰浮岚暖翠钓雪改曰六月雪特立改曰至大至刚以直我非好怪地适足以当之君谓如何新昌弟一介至门馆谷之议谐矣专人导其来庭下请君盟江南春小天和景明山灵川后毕献万状欣然有应接佳客之意不逺二百里杖屦容与乎其间不亦可乎凌遽信笔未究欲言
　　与黄主簿景登【名瀛】
　　某辄有所请乡州有俊杰士曰胡君名天牖端逸其字也十年前学校定交意其旦夕猎猎乗青云而上尚迟决科葢其命然心甚敬且念之来山中聚首半月且留度重阳问其馆谷则未有所向也此君有能赋声于应用更髙好自修饬不为流俗足下若与处日从三益岂曰小补之哉其家事自好而严君主之端逸歳得百千上下则从人泰然矣万一賔庑无虚席则明年君创员以料理之多费以取友美徳也端逸留山中若蒙雅报见及相其受币而归是所至愿
　　与刘正伯【知瑞州日】
　　某江浒分携流光如驶毎荒城云合笛韵沈沈吾故人之思未尝不往来于懐也秃笔钳书曽无暇晷东风顺翼乃有飞笺如之何不喜执事垂光虹蜺濯髪云汉少须暇之驾秋涛而湘春锦矣烧尾光芒荐灵角尺山中猿鹤先侈光荣某痴事未了误渥徴行三辞弗俞防且俟代持其觚落不敏者如之何而任剧哉托爱宿昔不同他人何以教之因风驰泝
　　某久不交讯坐积尊仰忽防専价恵报寇事桑梓惊动南望恻然正具复间得乡里信来乃闻十六日破王山次日破新安吾乡必不免矣财物所未论屋庐所未论不知一乡人命是时得脱与否未有嗣音为之哽咽已作书控仓使乞兵灭某即日交臬事当以灭寇为第一事毋虑尊公朝议近况想安适谨附拜一忱郎君新功日富次者且联翩而上矣可庆可庆草草修染媿甚肤帅
　　回钟叔玉三帖
　　某杜门避影久矣出山一事不到梦寐间闻命误节湘罗笑人方循墙丐祠以安半菽倘拜俞音春昼花隂猿鹤饱卧亦五云之宻防也衮褒渠渠饩礼郁郁固不敢当亦不得不拜草此禀酧尚规裔谢
　　某昨承令嗣于京相过眉目森秀真可喜也承以至徳观牌为谕便笔偶已染就今谨封纳切希视至
　　伏拜寳翰宠有台餽涂抹无羊之诗珍重来牟之意我之懐矣我之懐矣亲戚往来本无所不可受独其名曰前日尝为某事也若然敢不重拜以辞吾党相与谊如一家缓急相赴情之所有而足言谢哉非曰不恭其所操挟如此薄言禀报未既由衷仰几台亮
　　与隆兴黎节判立武【探花】
　　某自大名震荡以来吾江西一佛出世引领愿拜实不知前此固尝坐下风而揖余光也去年汗漫一出道过清叠解后捧檄归省江皋草草相见道旧恍然惊喜过望至洪甚恨匆匆邮亭晤语外无从嗣集踪迹展转重见黄花所思天一方令人回首某恃气类之同辄以士荐漕闱新贡元刘君子俊吾乡清淑之英也所居门巷相接文学卓然可称逺器今年以登仕得举士者以为晩旦夕诣星台下谓一世龙门以未执鞭为耻敢告賔荣许其漫刺见所未见刘君归可以语人矣西雨南云临笔驰泝
　　与刘民章【子俊】
　　某自湘花别后其人如玉夜梦见之名网犹兔罝然不足以得横天之翼毎为咄咄三叹空同上得书乃知犹为修门客何留滞周南之甚耶诗云京洛多风尘素衣化为缁又云栖鸟恋旧林池鱼思故渊青山屋上流水屋下归来自有乐地乃欲以外物之盈虚为面顔之有无为执事者左计也乗兴而返万里足下可以逺道为诿乎某昨报舍弟令赞千骑之归为奉薄赆想已禀达归哉归哉临纸引领


　　文山集巻五
　　钦定四库全书
　　文山集巻六
　　宋　文天祥　撰
　　书
　　与梅制干
　　自去年沧浪使者归米氏真帖又三四往往多从景明便鴈来也洞门窈深云山千里骑黄鹄跨白鹤恨不得一日共君其间风雅比兴韶钧交作长轴大册一再寄意而不倦鬼神閟吾山数千百年今而后衣被云锦草木泽泽光价益倍章之三十二诗四时朝暮之变皆有其象独以一诗当一境则有不相似者混万颗珠玑作一片图画而江山无异辞矣谨顿首谢顿首谢子秀别三年渐成六考通籍金闺止争浮图一颖近书谓赴吏部铨将取一阙人豪如此犹落骰子选岂非朋友之责哉歳月易老功业宜壮早改官去即仗麾建节无滞碍男儿事庶几哉某当年间亦大参差江西代者激为波涛使人弹指剥剥赖君之庇天日皦然今可以适吾山水之陶陶矣比诗云日日骑马来山中归时明月长在地但愿山人一百年一年三百余畨醉君念我悉度欲知我近况不敢不白某惓惓故人之意岂一饭而忘顾数百日内不能専一价附书殷邮又不敢信以是契阔詹仰充塞懐抱而未有以发也李彪请假归道出琵琶亭下率然伸纸意之所至不择言语临书神爽飞动
　　与杜教授抑之【字伯扬号带溪崇仁人李梅亭髙第】
　　辱早春第一帖逺佩意真毎一念吾弟辄思老成吾弟一出幸无他微执事教训何以臻此不知菖蒲前后书琴得至山中否近来心思稍清颇得専意研讨亦时不废吟向尝令吾弟访问南史正本与晩唐百家诗想亦可得如未也执事试致意焉古桂留馆中日得诵习毛诗因知求选于选止可为选之子孙求选于三百五篇则选之兄弟可进也相见当为执事倾倒之偶遣一价信笔布露驰泝云表
　　回谢教授爱山四帖
　　虽块坐深山于时髙人韵士鼎铛独无耳乎载酒问竒道之云逺徒有是心而未之能也不图五盐道院屈居仙客阶兰砌玉与亭芝相照映毎思吾仲取友必端未尝不自叹独学之陋手书宠贻清扬流动虽未见犹既见矣何时簮盍慰此忡惙临风驰报书不尽言
　　寒檐积雨抖擞无悰得书而读之昏眼为拭某落落白云间一畴春緑自饭吾犊浮世荣辱事付之山外褒借所蒙君言过矣然醴露醲郁波及沟防企瑞芝而遐眺佩金兰之永好也美人一方书琴自适为诵停云三过日于仲氏便价得书振衣快读恍焉眉宇之迫吾睫可人不来苍苔满径得无忘把酒看山时约耶西风逼人桂香浮动天池鲲化抟扶摇而上之舍爱山其谁属魁巻纸一幅纳之文房衣被琳琅腾翥光景楮生辈亦将侈其逢矣薄言占复挂一漏万
　　山中度日如年落叶萧萧凉月堕砌起视寥泬安得知已握手长吟写胸中之耿耿以相慰藉耶杪秋余热犹壮二竖者虽相戏而不吾虐予亦纵其所为仓扁辈未尝屑屑然也久之不觉脱然去体是又不治之治有胜于剂饵者宠贻手札问劳渠渠故道其所以然而以复于执事
　　与庐陵刘知县庭荐
　　采山钓水饮食于大夫之境三年于兹门无公事得至于百里之室几于鱼游江湖而忘江湖矣伏谂解印西归扬舟东下昔者河阳之李今兹南国之棠诸父兄子弟服习长者教训恨不留镇此土虽然此一县之望也县私土子人无所不治是中都索包总有相道焉行矣仆将大其所观某山深闭门杳无城郭信风传令尹新旧之交未及驰庆乃承手书颛走告别江头折栁奈何不敏为之惭对将命四壁空寒一无可为载月助者知心天逺解后何年詹泝风防江空
　　与庐陵李知县訦孙
　　某邑人也闻令尹之来不能随父兄子弟迓千骑于郊外敢自讼以书惟髙明察之某兹审承命九天涖封百里初条甫下阖境争驩谅为庆惬某官气宇鸿明风猷骏厉脩程步武空万马以无前清水锋铓解千牛而不顿吾庐陵号壮哉县词讼虽繁而诗书之家众版籍虽广而期防之事省约之以清净揵之以平易以公之才恢乎有余地矣防成美锦遄趣温纶某肮脏一世之沈浮人也所占籍处在治所之南三舍而逺鸡豚可千户民淳俗厚仆也相忘于渔樵而今而后其得一防之托矣仆实何者首辱笺函以此事当路之尊贵则有矣区区何足以当之辄裁笺贺上并钟鼎大名归璧涓吏伏楮巻巻
　　与庐陵陈知县尧举
　　昨歳京华天作解后毎念晏公在陈欧公在颍二宋二苏千里往访竟日从容以某不才受知场屋且二十年良觌乃仅如此视子瞻子京诸公不知何地着愧匆匆汰去过荷逺将一目江空暮云如水渭滨之首宁为他人回哉兹者伏审肃持凤检出宰螺山车马实来旄倪胥舞伏惟驩庆先生闻多而学广事熟而心精笔力千钧捕龙蛇而搏虎豹云衢万仞骑麒麟而翳凤凰未秣马于天津乃着鞭于雷邑竹松林里不妨编简之寻桃李蹊边细数枝柯之长小纡盘错便起扶摇某闭门山中传来邸报忽覩先生为吾邦一来古人重师友至有涂窜片言只字以冀万分益者鸣千室中有老门生在焉知公不能用其恝然矣惟素性疎孏无城市踪迹谨避声利不沽借于公私自今以往隂阳和风雨时晓猿夜鹤左花右竹吾君吾相之恩亦吾座主之恵也剽闻前茅在郊谨具劄子迎临风驰往
　　回乐安唐知县元龄
　　深山中俯仰渔钓久阔时笺使者忽来计一往一返殆几千里君之厚我感无有极他人作县惊惴若不可以一日先生为之优游政声洋洋乎盈耳难易殊絶葢必有为之本者旦夕细满纶綍在道璧弟以斯文受知侥幸通政书来谓注邑当在春季继此望洋方新尚赖教诲庶几自淑刊晓寺记微奬予不及此惟平生于浮屠无所见非敢有所攘辟于其家数全不曽从事耳恃爱直布尚寛方命之诛嘉贶顿拜薄物非所以为报临风悚仄
　　回刘运使应龙【号实斋】
　　比承一介使人陟我山麓问外自梅外来执事恵绥一日之好其与人也重以周则既感激所蒙致其多谢之私矣未数日从驿吏取近报伏审升班西阁移节南昌提封不隔于故家父老相夸于盛事仰惟庆惬某官扬休山立玉润金相方其为御史也风采所撼闻者凛栗及其将指于楚越也满腔恻隠人所不满之处入麄入细之规模可以槩见归来麟阁还本等地位已窃迟之西江涸鲋延首福星谁为朕行防印未决公未至阙下就道相属亦曰此公乡里烦公歳月又将出少府节召公归矣某向者得节亦曰乡部后来召笃数月而不休尝试思之近年如宏翁矩翁未尝不漕本路而二老之所以镇压羣动者年徳位望自是过人而持斧之役旁午豪哗又非计使比也今执事继二老芳躅仁声贤闻之着于人久矣万无不及惟有过之此所以宜贺而仆之所以亟拜此书也前茅出岭闻已多日势必驰上巽书归钧山以俟命上方属意贤英亟疾其驱恵我江国临书不胜瞻依之至【宏翁包宏斋名恢矩翁曽矩堂名颖茂】
