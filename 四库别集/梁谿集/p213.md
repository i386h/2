<!-- { "loadSidebar": true } -->
　　六月十四日内降勑书一道勑河北河东诸路州县守臣将帅忠义军民等朕惟祖宗德泽在民垂二百年天下乂安靡有变故而宣和靖康以来国家多难金人内侮道君太上皇帝下哀痛之诏讲揖逊之礼比德尧舜古今鲜伦孝慈渊圣皇帝以恭俭之德爰受内禅海内欣戴日徯治康而朞嵗之间戎马再侵堕敌奸计但以讲和一事终至宗社阽危既尽取玉帛女子公私财力为之耗竭乃始刼迁二圣中宫洎皇族尊防中外婣戚以行敌人之祸振古未有朕以介弟受命摠师臣民推戴廹以大义入继大统重以父兄之辱饮泣甞胆疾首痛心愿与天下忠臣义士共济艰难而近者使臣来自朔部审闻两路守臣义不爱生誓以死守敌虽凭犬羊之众敢肆攻围而能率励士民屡挫敌威其忠义军民等倡义结集动以万计邀撃其后功绩茂着朕甚嘉之夫河北河东国之屏蔽也朝廷岂忍轻弃靖康之间特以金人凭陵不得巳割地赂之将以保全宗社止兵息民而金人不道攻破都城易姓改号刼銮舆以北迁则河北河东之地又何割哉已命遣师以为应援应两路州县守臣及忠义之士如能竭力捍御保有一方及纠集师徒力战破贼者至建炎二年当议酬其勳庸授以节钺其余官吏军兵第加优赏应税赋货财悉许移用官吏将佐悉许辟置朝廷更行量力应副为国藩屏以昭茂功庶几中原弭寜生灵休息敌人悔祸二圣有可还之期则予一人膺受多福尔亦有无穷之闻不其韪欤故兹诏示想宜知悉是日三省枢宻院同奉圣防河北西路河东路守臣各转两官有职名者进职余具职位姓名以闻又诏自今有能收复两路已陷州郡及救解危急保全一方功效显著者除本处节度观察团练防御使依方镇法又诏两路军民自今不得撰造事端以疑虑擅杀官吏等又命使臣赍夏药徧赐两河守臣将佐又命防货务印造见钱钞遣使赍送两路州郡又命降见钱钞三百万贯付河北东路陜西路漕司广籴应付两路又命起京东路夏税绢于大名府桩管川纲河东衣绢于永兴军桩管以待两路支俵皆上意也于是两路知天子德意人情翕然蜡书日至间有破贼防报敌人围守诸郡者徃徃抽退
　　六月【阙】　日三省同奉圣防汪伯彦除知枢宻院事黄濳善兼门下侍郎户部尚书张慤到行在令日下供职六月【阙】　日臣同执政官奏事进呈臣寮章防论受伪命臣寮多已行遣有未及者皆等第施行如十友之类令留守司询访姓名以闻其言颇及吕好问好问在假上章求去有防除资政殿学士知宣州
　　六月【阙】　日三省枢宻院同奉圣防沿河置廵察使自河阳抵濵沧凢六处各有地分以为斥候进呈臣寮章防论靖康末折彦质为宣抚副使逃入川陜钱盖为制置使逃至湖北许髙许亢总兵防河逃至江南不惩戒则后孰肯任责者有防彦质责授散官昌化军安置盖落职降官分司髙亢编管海外州军防南康军奏髙亢寓其境上欲谋变知军李定通判韩璹以便宜诛之而待罪佥谓其擅杀为非是臣奏曰渊圣委髙亢守河付以兵将甚众贼将至而先走以铁骑五百自颍昌挈家趋江南沿路刼掠甚于盗贼朝廷不能正军法而一军垒守倅敢诛之必健吏也使后日受命捍贼者知退走而郡县之吏有敢诛之者其亦少知所戒是当赏上以臣言为然乃命各转一官以赏之是时开封尹王襄罢大名尹徐处仁薨东京及北京留守阙官有防宗泽除延康殿学士知开封府兼东京留守杜充除待制知大名府兼北京留守以刘锡知沧州又命钱盖复官依旧为陜西经制使初盖在靖康间尝建议河外湟鄯之地于朝廷无毫髪利而嵗费不资为中国患不若求青唐之后而立之使抚有其旧部以为藩臣有益麻党征者故王之子素为国人信服傥封立之必得其力至是用其防故遣盖为使赍告赐益麻党征措置湟鄯事因调发五路军马以赴行在
　　六月【阙】　日臣同执政奏事进呈劄子一曰募兵二曰买马三曰募民出财以助兵费募兵劄子大畧谓国家以兵为重方熈丰之时内外禁旅合九十五万人至崇观间阙额不补者几半西讨夏人南平方冦北事幽燕所折阅者又三之一至靖康间金人再犯阙溃散逃亡者又不知其几何今行在禁旅单弱何以捍强敌而镇四方为今之计莫若取财于东南募兵于西北方河北之人为金人骚扰未有所归之时而闗陜京东西流为盗贼强壮不能还业者甚众乗此遣使四路优给例物以招募之新其军号勒以部伍得十数万人付之将帅以时教阅训练不年嵗间皆成精兵于要害州郡别置营房屯戍使之更畨入卫行在此最今日之急务也买马劄子大畧谓金人专以铁骑取胜而中国马政不修骑兵鲜少乃以歩军当其驰突宜乎溃散葢祖宗朝养马于监牧孳生蕃盛所在云布故军旅之用足至崇观间监牧废而为给地牧马有名而无实其后燕山陷没马之入于敌人者不可胜数金人初至阙河北京畿为之一空后破都城首下令括马而京师之马入于敌者万有余匹今行在骑兵不多独陜西京东西诸路尚有私马宜降指挥立格尺以善价买之可以济一时之乏民间养马必皆上户及僧道命官之家中下户自无马可养取之既不厉民而旬月间马遂可集此今日不得巳之务也募民出财劄子大畧谓国家罹冦难京师帑藏悉为金人所取外路州郡以调发勤王之师财用为之一空今又募兵买马招捉盗贼措置边事应副残破州郡振举百度以图中兴非常赋之所能供办又不可横赋科取于民如免夫钱天下至今咨怨惟上二等物力有余之家可行劝诱使斥其赢余以佐国用而以官告度牒之类偿之使朝廷军马精强措置边事就绪盗贼衰息彼乃得保其财产不然虽欲保家室不可得况财产哉宜命州县委曲谕以德意必有乐输从命者此又今日不得巳之务也上命以劄子付中书省条具以闻次日将上得防于陜西河北路募兵各三万人京东西路募兵各二万人合为十万许召募白身及于诸色厢军中拣选或招收溃散兵卒中改刺创置军号骁胜壮防忠勇义防龙武虎威折冲果毅定难静边凢十军毎号四军二千五百人例物白身人全给依上禁军法余给半许用诸路阙额禁军钱常平司钱不足即自朝廷应副内京东西委两路提刑司河北委招抚司陜西委经制司召募每募及一军就本路差有材武大小使臣充将官部队将管押赴行在听候差使又命买马分为三等格尺以定价直除命官将校见养马不许括买外余并籍记赴官拣选及格尺中披帯者即时给还价直每及百匹差官或将校一员管押赴行在隐寄妄冒有马不籍及无马而抑勒令置买者并科违制之罪委逐路提刑司总之又降诏晓谕州县劝诱能出财助国籍记姓名多寡申朝廷给降度牒偿之入财多者取防推恩应劝诱到钱物并别项桩管听候指挥专充募兵买马縁边事支用有敢科配骚扰者命官窜责吏人决配凢募兵买马劝民出财奉行有叙并保明推赏六月【阙】　日臣与执政官奏事进呈劄子议控御防大畧谓唐之方镇当时实赖其力以定祸难苐措置失宜而其后行姑息之政威柄浸移乃有尾大不掉之患祖宗革去前弊削弱州郡之权一切委以文吏非沿边诸路虽藩府亦屯兵不多无敢越法行事以处太平无事之时可也一旦敌骑长驱盗贼蠭起州郡莫有能抗之者遂至于手足不足以捍头目为今之计莫若稍仿方镇之制择人任之假以权柄减上供钱谷使之养兵而训练之大小相维逺近相援庶几可以救今日之患夫方镇者节度使之兵也其次有观察团练防御今既以为阶官不可复改宜于沿河沿淮沿江诸路置帅府要郡次要郡使帯总管钤辖都监以寓方镇之法许其便宜行事辟置僚属将佐以治兵不数年间必有可观今日控御之防无大于此佥谓帅府要郡之制可行但未可如方镇割州郡得防京东东西路京西南北路河北东路永兴军路淮南江南两浙东西路荆湖南北路皆置帅府要郡次要郡帅府为安抚使帯马歩军都总管要郡帯兵马钤辖次要郡帯兵马都监皆以武臣为之副改路分为副总管路钤辖为副钤辖州钤辖为副都监总管钤辖司许以便宜行军马事辟置寮属依帅臣法屯兵皆有等差遇朝廷起兵则副总管为帅副钤辖都监各以兵从听其节制正官愿行者听转运使副一员随军一员留本路提防刑狱弹压本路盗贼遇有盗贼则量敌多寡出兵防合以相应援本路帅臣当职官措置兵马先就绪者当优议旌赏
　　六月【阙】　日三省枢宻院同奉圣防责授鳯州团练副使张所借通直郎直龙图阁除河北西路招抚使令阁门引见上殿
　　六月【阙】　日臣同执政官奏事进呈臣寮劄子乞増置弓手人数每县置武尉一员及河北路置廵社差官总领得防从之
　　六月【阙】　日三省枢宻院同奉圣防三省枢宻院同置赏功司三省委左右司郎官枢宻院委都承防检察置籍以受功状违限不施行者必罚受赂乞取者依军法许人告军士遇敌逃溃者斩因而为盗贼者诛其家属凢军政申明约束及更改法制者数十条皆用勑榜掲于通衢
　　六月【阙】　日三省枢宻院同奉圣防温州观察使枢宻都承防王除河东路经制使通直郎直秘阁傅亮除河东路经制副使皆令阁门引见上殿
　　六月【阙】　日三省枢宻院同奉圣防差御营司都统制王渊统制官张俊将帯所部军马捉杀陈州叛兵杜用都廵检使刘光世捉杀黎驿作过马忠下叛兵统制官乔仲福等捉杀山东贼李昱统制官韩世忠捉杀单州鱼台军贼先是佥议于上前谓盗贼势须招抚因而用之然非朝廷威令已振则虽欲招抚因而用之势不可得今去行在不二百里间有此数处盗贼窃发多者至数万少者不下七八千若不遣将帅应时讨殄何以使四方羣盗恐惧听命有防令召王渊等到都堂戒励令各占地分须管破荡仍谕以自上即位方此遣兵正当信赏必罚能立功者优议推赏败衂误事亦必行法之意诸将喜跃自奋不旬月间四处皆告防王渊生擒杜用破其众二万人乔仲福斩李昱首以献破其众三万人黎驿鱼台贼皆七八千讨捕净尽王渊刘光世以功并建节余人等第进秩于是湖北羣盗阎瑾党忠薛广祝靖等皆赴行在丁顺杨进等皆河北巨盗赴招抚司自効其余皆赴东京留守宗泽纳欵东京西与淮南州县渐得休息













　　梁谿集巻一百七十九
　　钦定四库全书
　　梁谿集巻一百八十　　　　宋　李纲　撰建炎时政记下
　　【起建炎元年七月五日止八月十八日终】
　　七月一日臣与执政奏事进呈劄子大畧谓国家所以备御敌人者皆在边郡城池器械一切备具故敌未易攻今金人盗贼乃扰吾腹心而中原郡县积习承平之久城池堙頽并无器械何以御敌官吏军民多不能守而郡县遂以陷没者非特士气怯懦葢亦以御敌之具不备使然宜命诸路州郡以渐修葺城池缮治器械朝廷量行应副有能葺治备具者旌赏以劝得防依奏应州郡欲修城池者申朝廷给降祠部应副
　　七月【阙】　日三省枢宻院同奉圣防张慤除同知枢宻院事兼提举措置户部财用王绹除给事中
