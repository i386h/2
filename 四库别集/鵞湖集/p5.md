<!-- { "loadSidebar": true } -->
　　上饶旧学在府城西去城二里许元末燬废不存国初礼乐未兴不遑暇者又十余年乃洪武庚戌始诏天下郡邑兴学校置教官训导之员选民间俊秀子弟入学肄业维时上饶令丞多故未能作新于城西北隅草创学舍数楹卑隘殊甚后三年黓困敦春永嘉林从事永以经学充贡于朝来尹兹邑至学之顷顾瞻徘徊嗟叹乆之询于众曰庙可后乎曰不可非庙无以祀先圣曰庑可后乎曰不可非庑无以祀先哲复曰学可后乎曰不可非学无以善后进乃白之大府白之守御官府官某某守御官某某咸是之议以府治后之东度地经始焉庀徒鸠工出俸以给餽食抡材于麓陶甓于浒书夜弗休息期年而学建又期年而庙成于是师生有授受之地官僚有荐祼之所既完教谕汪珵美训导姜彛欧阳谟来请记岁月余曰古者家有塾党有庠术有序国有学皆所以明人伦也自三代迄今斯道不废良以是夫君以之歌颂太平臣以之尊君亲上庶人以之移风易俗所以振起纲常扶植世教者岂细故哉三代而下文风之盛莫宋若也徳祐之季武臣倒戈恬不爲异死难输忠无非学者载在青史厯厯可观由是论之学何负于朝廷哉吾党身任教职幸际明时惟当勉力不怠期无负圣天子嘉惠斯文之意其于岁月本末则不可不书
　　绕林廵检司新创廨记
　　江南地多险阻界乎饶信之间者曰文山其地山髙而崖谷深道隘而草木盛仓卒有变乡民率据险自固习爲故常往往拒命官府患之元末居民恃其要害反覆不常者二十余年本朝汛扫寰区削平奸宄华夏蛮粤系颈阙庭至洪武二年山之余蘖犹固守出没爲民害弋邑爲甚焉主簿潘某虽屡率丁民备御稍获平寜而盗之根本犹未防乃图状上闻议以邑之北乡绕林创置廵检司以扼其吭朝廷可其议庚戌以滁人孙茂夫来董斯任即其地置廵检司府县择民之强壮者验丁粮设弓兵百人以付之始至百务未集人皆难之未几贼悉悔过爲良民茂夫相地之势披荆棘畚土石鸠僝徒官舍鼓楼举合法制若固有之事不劳而集贼不殄而平且三年矣民皆德之咸愿勒诸石以识其美来徴余文因爲诗以美之皇朝受命奄有万方蠢尔山冦乃敢陆梁饶信之区古称厚俗不悍而刚不阿而睦文山逆党何独不然凭险负固爲乱之源弋邑在迩不遑宁处虽有良民谁能御侮州县上议设置徼廵谓此绕林据其要津首命茂夫职任斯称付以弓兵百尔强劲衔命斯来誓不俱生忠愤所激不殄而平芟其蔚蕃鉏其阻险樵牧耕桑一无旧染早衙夜鼓诘慝刑奸惟懐永图匪曰壮观吠犬不惊流移休息民咸曰嘻斯宰之德愿识厥美勒之坚珉刋此颂声以劝后人
　　许存衷归田记
　　余曩年尝识清漳许存衷于燕山于今二十有六年矣旃防单阏秋蔡君孔昭来尹上饶孔昭则存衷之外侄也首询存衷无恙未几漳郡冯广文性初以领荐还道兹邑乃得奉状问起居明年其嗣某来获复书慰答因索余归田之文余何靳一言以续乆要之好存衷漳之右姓也其居在龙溪郭外若干里有良田美池可耕可钓筑室种树决渠灌花自足终老之身无所事乎功名矣所以不远万里渉江泝河旅寓幽燕﨑岖海岱者盖将得禄以荣其亲也由是自定南砦徼廵官一再迁秩府县亲亦荣矣中值变故兵革屡兴存衷复倦于仕途乃翁以八十之龄垂白堂上不欲贻忧膝下一旦遂弃禄归耕盖将尽菽水之懽于晨夕也昔潘安仁尝曰太夫人在堂有羸老之疾尚何能违膝下色养屑屑从斗筲之役乎因赋闲居归田以自见今存之心殆彷佛乎安仁矣遂为之记而系以诗云清漳之滨龙溪之濆青洋之村有田一圩有宅一区许子之庐元运将穷漳民汹汹弄兵起戎城郭破残武臣怠官边郡胆寒许子靡寜倡呼白丁奋扬义声不日扫除诛其凶渠民奠厥居稂莠既芟锡爵实堪官于定南晚值抢攘职名屡更公论弗行严君耄期防甘或违翩然以归卖刀买牛易其田畴纾亲之忧青洋西东禾黍芃芃允为良农长稚檀乐岁时忻懽遗之以安乆阙赠言记其归田千里馈焉
　　南溪旧隠记
　　南溪旧隠者国子博士茶陵谭子发之别业也由其地在茶陵之阳故曰南溪以其上有先人退休之居故曰旧隠茶陵于湖南爲文献之邦谭于茶陵又爲礼义之族南溪得山川之秀擅丘园之美市尘无侵声利罕接诚负郭之佳处也元末兵革四兴故家大族悉爲丘墟南溪地廹闉阇去家宻迩谭避他邑辛勤来归故宅靡存改卜其上因复初元先生爲题南溪旧隠四字故名焉洪武壬戌冬余爲国子司业时谭适爲博士与之游者六七年屡以记爲请江右虽西接湖南余不及一亲迹其地昔弗及知今弗及见何以记为因谂之曰子之南溪也昔也必有茂树修篁竒花异石可以游目适情者固无恙乎曰无有也必有亭舘陂池髙堂广厦可以燕游止息者固无恙乎曰无有也曰若是则竹树荆榛池台瓦砾矣谓之旧隠者何哉然而兵燹之变四海皆然不特尔之茶陵也废兴之事古今皆然不特尔之南溪也纵不能保之于既徃独不能振之于将来乎改卜之説固其宜也近年以来附郭之地至难保也不见侵于官府则见夺于世家得仅存者亦寡矣今南溪犹爲青氊故物夫岂偶然也哉水光山色可以暎带左右者犹在也烟云巻舒可以怡悦旦暮者长存也池可以渔畦可以蔬肯堂肯构有其人矣可濯可湘有其地矣可以来清风可以招明月数椽之居万间之厦无不可者有志者事竟成也谭悠然而笑曰是未足以尽我之美也吾上世家藏经史图画及宋先辈所述遗文若干巻虽在羇旅危困间未尝阙失此乃非他族所可及先生其以是记之余既重其请复阅其书味其文賛之曰得其所哉得其所哉
　　墨池书屋记
　　墨池书屋者太学生潘奎读书之室也因其居之旁水色如墨故号墨池乃宋翰林罗孟郊之故居曰翰林堂者是也地在广东惠州之兴寜县生筑室于翰林之故基而以墨池自号岂将追踪古人耶古人以书名世者无过乎钟元常王逸少也余尝于兴国得元常之墨池矣复于临川得右军之墨池矣惠州东坡苏公谪宦之所坡之翰墨亦无愧于钟王斯池岂以苏而得名耶生今肄业于太学矣跻仕版有期矣茍能以钟王书法继美于苏公焉始有践夫墨池之迹吾知异日池水之墨又有甚于斯时者茍爲不然虽尽烈徂徕之松爲煤以泚之亦无补也生颇有志于学故记此以勉之云
　　风木轩记
　　人子养亲之日有限思亲之心无穷此人事有不齐非人心不相似也故有尽甘防于耆艾之年有夺供养于龆齓之日其所遭有幸不幸者存焉是皆天也非人之所能爲也存而养没而思或欢焉或戚焉但尽吾心举不失其爲孝矣永嘉涂君叔乗性至孝好读书自防不省恃怙但知有思亲之悲而不知有养亲之乐者每读诗至蓼莪篇未尝不掩巻涕泣此非其所遭之不幸者与辟轩数楹寝食其间因取吾丘子木欲静而风不止子欲养而亲不逮之説顔之曰风木轩以寓其孝思不忘之意轩之左右茂树蔚然时当卉木萋萋淑景将暮霜露既降枯梢号寒于斯时也风木之思愓然予懐若割创钜矣介其友人某徴文于余记之余曰悲夫叔乗果知风木之説乎大扺世人于亲之存也率不知事亲之乐也及其没而知焉则已晚矣风之未动木也亦不知静之爲美也及其呼号奋激揺撼不止而后知焉则亦末如之何矣借使涂君亲不亡养不衰不知其心亦知其爲乐否乎盖必知之矣余谓涂君之不幸又有甚于他人者世有处贫穷患难而不能尽其养者有之矣至于富贵而思焉每懐不自足之心如仲由者未如涂君之防孤一不能身亲其养其思慕之心当何如耶君昔爲胄监生见同舍有告归省谒者而不与焉今居官见同僚有以禄迎养者而不与焉宁不有动乎中耶由是而思亲之痛愈深而风木之悲愈切矣遂爲之记
　　兰竹轩记
　　尝思古人寓意于物矣或美其才或美其德二者固皆足以寓意焉然才之可取莫若德之可尚也上饶傅梦野以兰竹名其轩人皆以爲取其才吾独以爲取其德傅上饶故家居于玉水之湄旧宅燬于兵燹更卜数椽栖息其间艺兰盈堦种竹绕舍裵徊徜徉与之爲徒亦乆矣兰则怪石嵌空紫茎緑叶幽香旖旎可佩可纫露花葳蕤诚可以玩目而适情矣竹则叶如翠羽筠如琅玕晓月婵娟緑影满地隆景昼赫清风徐来诚可以湔尘襟而祛流俗矣此特其才之美也在他人观之则以梦野之所尚者在斯而名轩之意亦在于斯余则以爲不然古人有言曰与善人居如入芝兰之室则兰固善人之俦矣又曰竹存君子之操则竹固君子之行矣此乃其德之懿也梦野之在乡邦也乡邦称善人在友朋也友朋称君子善人君子固梦野之素履取以名其轩岂在此而不在彼与然则楚畹淇园举不足爲吾梦野之轻重矣
　　深造轩记
　　余爲胄监之明年昭武张原哲谓余曰吾乡三华山闽山之最佳处也冈麓之竒林壑之美有不可得而备述者焉泉清石白竹翠松苍掩映蔽亏干态万状骚人词客过之者莫不恱其竒胜终不能一朝以居岂天地鬼神所秘惜不轻以畀人耶吾乡吴定翁居之定翁自元末佐治建郡覩世事日变遂弃官晦迹于斯筑室种树引流凿池日与良朋益友徜徉其间或瀹茗清谈或斗酒相乐故邑之贤人君子亦往往乐与之游辟轩数楹顔曰深造盖有取乎孟轲氏之説也以书介原哲徴文于余余家信之铅山与昭武接壤室迩人逺未获一迹其地姑以原哲所称道者爲之记焉大抵求道之心人皆有之往往不能深造其域者由其剽窃绪余耳闻而道听以是欺世骇俗而曰我能深造吾未之信也盖必真有得于其心则居之安资之深而取之左右逢其原矣此穷理尽性工夫岂日用常行之道比定翁顔以是説必有自得之学矣余老矣奔走于圭撮之禄不能髙蹈逺引以相从于心宁不自愧它日或得遂余归老之愿青鞋布袜弗逺数舍陟岧嶤越岩谷一往观焉志愿足矣故乐书所闻以爲定翁记
　　夀萱堂记
　　夀萱堂杭州李愚若虚养亲之所也堂在仁和其地爽亢幽隠背郭面流有园池之美爲屋数楹树萱草数十本杂以竒花异石四时蔚茂南牕北牖凊温有其处焉山樵水渔防甘有其具焉顔曰夀萱良有以也尝读卫风伯兮之诗有曰焉得谖草言树之背由昔人乆别懐思视谖草以忘吾忧如见其人耳然情爱之钟莫切于子母也若虚之心岂不以出处不常恐贻线衣之念欲其亲视萱草无恚以忘其惟疾之忧而寓之斯耶谓之夀又若虚爱日之诚一喜一惧俾永其亲年以待它日鼎茵之养耳非萱之夀也亲之夀也李故家大梁父游宦于杭因侨居焉父早丧鞠于母孟氏孟氏今六十有九矣谓之夀萱也宜哉天朝文治大兴萃天下古今书籍板百万计将以同天下之文也简编错乱召四方文士繙阅之若虚应召以来晨昏铨次几一寒暑思亲之念常往来于懐屡请一言以爲夀萱堂记于是乎书
　　雪窝记
