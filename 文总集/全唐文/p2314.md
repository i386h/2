<!-- { "loadSidebar": true } -->
    爰考休徵，丰年是凭，麦两歧而能匹，茅三脊而徒称，固神仓之可贮，期郊庙之以升。欲荐尧阶，且闻扌至扌至之获；将登禹膳，遂入孚孚之。天道元默，瑞以表德。岂无沃土？而光於我家；岂无异方？而祚此王国。不有嘉生，孰谓宾荣？友朋之心，因取兴於连茹；兄弟之乐，遂作戒於分荆。伫闻唐叔之献颂，我後之升平。
    ☆张元览
    ○欹器赋
    夫阳鸟中而则谢，阴兔望而斯蚀，谅天道之常理，岂人情之能测！何此器之知机，体变通之消息。其形也菲陋，任其淳素之姿；其质也欹，无假丹青之饰。平而则正，满而斯侧，不平不满，无穷无极。夫盛衰共贯，倚伏多途，或始吉而终否，或前荣而後枯。才闻栖越，遽见亡吴，不知戒其盈溢，空有叹於姑苏。
    是知高而不危则治，操而有求则竞，见握以存诚，虏宵衣而致命。老氏贵其善建，大易崇其积庆，殷汤镂几以为虞，孔甲镌盘而自镜。尔其冥豫不止，怀足无厌，衅成山岳，祸起微纤。愚者已然而不见，智者未兆而斯瞻，圣人损之而又损，君子谦之而更谦。大禹惟圣，每殷勤於菲食；惟尧则哲，终眷恋於茅檐。然而默默如存，隆隆自绝，天且不能固西北之坏，地且不能补东南之缺。天地尚不能久，矧人道之不灭。勒兹器以为箴，庶作鉴於来哲。
    ☆张彦振
    ○指南车赋
    缅窥皇始，倾听巢风，时仪朴略，化迹冥蒙。结绳云谢，徽章渐通，乃服牛而乘马，爰斫木而观蓬。故圣人因象以制器，随物而兴功。北斗在天，察四时而行度；司南在地，表万乘之光融。尔其法制奇诡，神妙无穷。见其指而皆知其向，睹其外而莫测其中，轮须藉乎奚子，妙乃发於周公。观其作也，扃关脉凑，衡枢星设，烟萦电转，鬼聚神灭。离朱目乱，计然思绝，公输服其心工，王尔惭其手拙。虽词给而口敏，终难得而缕说。至如帝容顺动，王涂允泰。二月东巡，万国南会，羽卫出而天动，笳鼓鸣而雷磕。司南於是备属车，引行旆。候薰风而进指，仰卿云而承盖，超摇光景之中，缥缈烟霞之外。同夫越鸟，常有意於南枝；异彼鲁人，竟无情於殿最。惟皇明之远瞩，驱八骏以遐举，既访道於襄城，亦寻仙於海渚。岂须老马之智，宁藉小童之语，赖我司南，不迷其所。伊司南之用溥，逢国道之昌平，就日月於天路，闻《箫韶》於玉京。常使朝朝承北阙，何辞岁岁指南行。
    ○大章车赋（以“上方所造，问次羽仪”为韵）
    舜为君兮禹为相，七政齐兮八风畅。备礼容兮和乐章，同车书兮一度量。龙楼恭己，则无为以垂衣；鸾跸豫游，或有时而端望。伊大章之攸作，冠轮舆而为上。其始也，委材质於资斧，授规模於梓匠。其终也，援桴鼓於天街，动︼︷於霜仗。乃画界疏疆，正位辨方，候之以节步，先之以启行。象雷而鸣，曾不闻其霆击；如蓬之转，终不见其飘扬。遵彼坦途，违兹险阻，勿忘情而习静，殊不知其处所。类智者之行藏，同至人之默语。历代传宝，鼓车逾好，有异人谋，宛同灵造，行不由径，动能合道。
    向使贵贱混并，高卑不问，应无迷远之疾，讵有穷途之患。则是大章为器，国容之利，指方位於遥空，数田里於厚地。节六鼓以鼍骇，首五辂而鳞次。望尘不及，初非千里之遥；听响争先，终欣一日而至。夫然则可以式序秩宗，发挥乐府，扶持辇毂，隐翳干羽。以家刑国，何一二之能谈；自迩陟遐，虽万亿而可数。墨客何为？来攀桂枝。悬鼓待鸣，仰淳淳之风俗；克车就驾，识穆穆之威仪。伊可大而可久，谅斯焉而取斯。
    ○响赋（以“庭下云晚响轻”为韵）
    伊二仪之陶甄，览万物之生长，为随方而可见，独不测乎兹响。同夫道之无质，每凭虚而起象。既不睹其洪纤，亦罕知其尺丈。尔乃依声於发，有待而生，触万窍而皆异，会五音而共成。随人心之哀乐，因感召而重轻。至於惊激万变，高卑千转，临牝谷而悲多，因归风而去远。感华钟於霜曙，思孤雁於秋晚，触物类以成态，托空虚以运形。尔其细也，草虫鸣於潜穴；至其大也，震雷作於天庭。离朱拭目而不见，师旷清而可听。尔其响发乎器，必声有假。故器有盈虚，而响为高下，随之则不可究，及之如或可写。信造化之自然，亦焉知其为者。乃有厌处鸡群，穷栖海滨，垂六翮而未举，鸣九皋而不闻。愿托响於星骥，希可彻於高□。
    ☆张鸣鹤
    ○空赋
    造化不测，长空浩然，生於未有，物莫能先。故其走目遐甸，幽不可见；流听高冥，渐不可听。既从天而共色，又鉴水而同形，若乃变化随时，凭乎动止。韶容春遍，火云夏起，流电夺目，殷雷激耳，立绕树之千岩，广长风之万里。惊飙既临，彩虹破阴，雨尽天远，云空涧深。百尺楼头，见朝阳之赫奕；九重宫里，闻众鸟之喧林。何高秋之辽迥，至穷冬而不极，感在物之捐华，益穷人之叹息。惟长空之爱此，终生灵兮动植，歌和光以同尘，每因空以悟色。至人恬澹，既将元之又元。小智多非，岂斯文之果测。
    ☆张馀庆
    ○竹宫望拜神光赋（以“亲飨虔洁，灵报光烛”为韵）
    洪惟汉後，有事郊，感流光之委照，爰拜赐於上神。初自竹宫，睹殊祥之溢目；俄低玉佩，方致敬而俯身。有以见感而必应，孰谓其尊而不亲。徒想夫寰宇肃清，斋庭夜敞，辛日惟吉，明神是飨。德馨而祀事精悫，福降而祯祥归往。彼灵辉之自天，若有答於吉蠲，下□路而瞥尔，照祠坛而炯然。冥感而来，状如虹之炳耀；斋庄前致，配明火以昭宣。武皇自以为备物展礼，储精告虔，苟降鉴之不昧，宜受赐於上元。仰而望之，初夺目以烂烂；俯而见也，且鞠躬以拳拳。若然者，岂不以苍璧俨陈，圜丘宿设，帝心精一，祀物丰洁。天瑞圣而为光，委灵坛而不灭。不然，则何以煌煌荧荧，发自杳冥，於以表异，於焉效灵。临火以助耀，照俎豆而分形者乎？
    迹彼光临，实惟冥报，宜望拜以俯偻，表至精而恳到。是知君德允臧，天道孔彰，崇严祀而神降之吉，洁斋心而物效其祥，初电延以散色，忽星流以耀芒。降自彼天，岂惭於紫气；不资於水，且异於荣光。国家德迈炎灵，时称玉烛，拥神光而先敬，修祀礼而将续。有客观光，叹美不足，何待时而就列，庶馀光之可瞩。
    ○祀後土赋
    粤若盛唐，勃承天光，礼乐克备，典谟允臧。固以蔺轹轩昊，跨蹑尧汤，豚鱼信行於寓县，鹭才擢於岩廊。至於我後，招贲林薮，朗金镜於南面，运枢於北斗。总四灵为祯祥，以万物为刍狗。将以天之灵命，缵乎已躬，国之盛烈，在祀与戎。乃询访太史，总揽英雄，金门晓辟，御路横通。隔岁梅花，氛氲於帐殿；迎春杨柳，摇曳於离宫。戈横铁骑，旗掣长虹。叠灵鼓於流水，引繁笳於朔风，威单于而过代兆，祠後土而幸河东。故致虔诚，拣吉日，甸师清野，宗伯奉秩。端旒垂纟延，左辅右弼，修五礼之大道，酌千灵之故实。彩币藻耀，层坛Β。黄琮展前以备陈，白茅有藉而出，元酒式降以尚本，瑞不琢而贵质。繁缨藻带，灿烂於祭容；孤竹云和，铿锵於声律。郁人献爵，司干授器，据青野之雕阜，肃黄之神位。鼎气云，神光烛地，魏珠映天子之辇，汾雁入大夫之贽。薰风偃草以浃洽，迟景暄空而明媚，《河图》所以无隐，天宝由其不秘。於是湛露氵勿，群後徜徉，接武委贽，述职勤王。神具醉止，降福穰穰，包六合而布化，横万乘以腾芳。吾君终以守谦静，重贤良，其仪不忒，其言有章。岂比夫鲁蜡有乖，仲尼闻而发叹；汉祀多僻，匡衡陈其用祥。顾惟不才，宅生帝道，愿候□亭之事，素怀封禅之草。傥中人之见谈，赋上林之振藻。
    ○青玉案赋（以“报之贞亮，因物莹心”为韵）
    当群物之具陈，唯玉案而是珍，青莹自乎天产，追琢资於匠人。呈形而色有温润，成器而道无缁磷，由是功倍几杖，质殊琳珉。当施设之不倦，幸发挥而有因。顾瞻之时，爱苔色之增丽；拂拭之後，觉花文之转新。振彼高价，膺兹美名，洁其内而冰彻，虚其中而砥平。嘉韫椟之资，忽雕镌而有立；以出蓝之色，作治莹而斯成。美乎充玩好，守坚贞，小大合度，高卑有程。谅当人而可托，信在物之惟精。厕彼华筵，云母之屏边色丽；置乎虚室，琉璃之窗下寒生。玉貌宜临，丹心可莹，成其高而有足，历其远而有胫。将以表青骨，传素心，既捧执以来此，亦保持而在今。甘寝之时，虚色而空怜角枕；闲居之处，凝光而但对瑶琴。是宜君子之好，用资端操，质美而微瑕莫容，色净而纤埃不到。况能坦荡而为物，以俟依凭而寄傲。伊锦绣之段，诚可见投；此琼玖之珍，是宜相报。平居之时，中心甚夷，当卓尔而空承简牍，忽藏诸而遂映帘帷。见贤之眼，惟永日而观矣；比德之心，可终朝而用之。则知瑰丽之状，物无以尚，欲随时而共美，因体物而先唱。空附识真之人，将一鉴其浏亮，（不见“物”字官韵）。
    ☆张公
    ○竹宫望拜神光赋（以“亲飨虔洁，灵报光烛”为韵）
    祀之严者飨帝，德之盛者降神。不励精孰谓福之自己，非表异曷知天实无亲。武皇卜郊以元吉，祈灵於上辛。密命始传，光则未感；斋宫爰拜，神其有因。盖以穆尔精勤，凝然存想，属属乎苍璧既奠，煌煌乎太坛攸仰。委佩尽饰，庶无哗以端庄；秉圭展仪，（阙二十字）彼电破乎祥烟逮暗之时，员烛而明烂矣！遥望之处，拜起而容肃然。岂不以配合崇高，昭陈宿设。圜丘之上，将候其耿光；竹宫之中，以备其斋洁。既恍惚而有见，竟超遥而未绝。或左或右，通幽洞冥，照灼兮疑分辉於画烛，煌兮乍联影於低星。所以彰有德，赫炳灵，实见祠祈，周流福庭。望神之休，惟一人有庆；主日之际，必上帝是听。故天降德祥，人窥其奥。至德而感，岂元邈之不臻；至诚而祈，岂昭彰之不报？首兹祀事，实在阳方，望拜虽同乎手拜，神光且异乎萧光。人皆见之，孰不仰而栗？夜则艾矣！谅惟远之馨香。殷雉ず而称异，鲁郊牛而用伤，皆祈报之琐细，非昊穹之降康。岂比夫神祠太乙之灵，乐饮歌童之曲，虽望之而如在，惧敬之而不足。汉後之虔恭也如此，故景光而下烛。
    ●卷九百五十二
    ☆张纯如
    ○对遗腹袭侯判
    〈乙将袭祖侯，以遗腹无识，诉云：“生而有文，小同为字。”〉
