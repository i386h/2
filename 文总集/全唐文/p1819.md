<!-- { "loadSidebar": true } -->
    敕。朕据南面之尊，制一代之命，先讲百官之法，後行四方之政。若有罪不问，是倒持太阿；有顽不磨，是废去砥石，则拱视天下，何以为理？云麾将军起复检校刑部尚书兼右羽林统军御史大夫张直方，席其先人，任为边将，披诚向阙，执玉来朝。近臣劳郊，大匠理第，典兵於禁门之内，立侍於交戟之中，校其宠荣，无与等比。而乃每轻法检，恣为遨荡，擅去宿卫，潜游异县。有司问状，持舌不言，以至再三，姑引愆阙。古人有云：“语人必於其伦，观过必於其党。”念其生自戎旅，素不镌琢，既触法网，亦可矜容。加膝坠泉，予常自慎，小惩大诫，尔宜知恩。不失将军之荣，仍有兼官之重，足得湔洗，以俟甄升。可银青光禄大夫检校刑部尚书兼左骁卫将军御史大夫。
    ○朱叔明授右武卫大将军制
    敕。金紫光禄大夫检校工部尚书兼左武卫上将军御史大夫上柱国吴兴郡开国公食邑二千户朱叔明。司马军令，黄帝理法，兵家尚严，始可克敌。边将破虏，诈增首级，亦罪之小者，汉文时魏尚囚系，汉宣时田顺自杀。开元中幽州长史赵含章大破奚虏，旋坐赃贿，放流州，纵有功劳，不赎罪犯。是以拓土万里，垂功中兴。自长庆己还，益轻边事，选拔将帅，多非贤良，豪夺种落蹄角之畜，割削士卒衣食之赐。见利则往，见弱则欺，罔酬恩荣，不顾廉耻，积帛藏镪，邱累陵聚。是以战士离落，兵甲钝弊，积三十年，掷之不问。近者伐叛，益知其由，屡下诏书，诰诫深切，岂知顽昧，不可镌琢。嗟尔叔明，材惟朴，性命浅狭，其兄叔夜，以赃抵刑，不出私门，可视覆辙。忝据藩翰，已积岁时，料甲峙粮，既乏素效，事虏接战，不报寸功。而乃公欺降戎，乾没战马，归充伏枥，告以敝帷，人之无良，一至於此。昔曹刿请战，卜式输财，俱是匹夫，不与公食。尔乃贵拥旄钺，任倚边陲，何其用心，与古相万。谏臣拜疏，前罚未塞，尚为恩贷，不失将军，分务洛师，可以循省。可右武卫大将军分司东都，散官勋封如故。
    ○梁荣干除检校国子祭酒兼右神策军将军制
    敕。北落亲军，夹峙宫省，选忠勇者，为吾爪牙。右神策军奉天镇都知兵马使银青光禄大夫检校国子祭酒兼右威卫将军御史大夫上柱国安定郡开国公食邑二千户梁荣干，射必落雕，力能扼虎，自晦雄毅，益守谦恭。故能塞护长榆，兵分细柳，恩加士卒，名著勋劳。今日擢掌五兵，荣悬三绶，勉砺锋锷，上答宠光。可检校国子祭酒兼右神策军将军知军事御史大夫充马军都虞侯，散官勋封如故。
    ○吕卫除左卫将军李铢右威卫将军令狐朗除滑州别驾等制
    敕。忠武将军前左武卫将军兼沣州长史合川郡公赐紫金鱼袋吕卫等。卫为天骄之魁，来就诸臣之位，诚敬忠信，不失其常。铢、朗入仕岁久，阅官颇多，闻无尤违，是率理道。将军上佐，半剌之任，言於清时，皆为美仕。帖以禄秩之绶，用嘉慕义之心，慎无自轻，勉於敬畏。何依前件。
    ○张幼彰程修已除诸卫将军翰林待诏等制
    敕。翰林待诏昭武校尉前守左骁卫将军上柱国赐紫金鱼袋张幼彰等。幼彰、修已，鸿都奏技，攻於丹青，用志不分，与古争品。审以武进，晚能知书，屡以辞章，上干丞相。知实以谨良绾务，师儒以详练守职，或艺或劳，或迁或拔。将军佐僚，皆为宠擢，各守职秩，无忘专慎。可依前件。
    ○一品孙李明远授左千牛备身等制
    敕。一品孙李明远、三品孙韩锷等。立侍交戟，才能胜冠，出入见君父之尊，师资益忠孝之道。流离少好，骐骥老成，宜念聿修，慎无欲速。明远可致果副尉守左千牛备身，锷可翌麾校尉守左千牛备身。
    ○李除检校刑部员外郎充盐铁岭南留後郑蕃除义武军推官等制
    敕。前凤翔节度副使朝议郎侍御史内供奉赐绯鱼袋李等。五岭之表，地远京邑，吏以法制奉公，下以文律自持，盖亦寡矣。而盐铁榷束之籍，延袤万里，若当其才，非唯山泽之饶，归於公上，亦得以远人利病，闻於朝廷。今吾丞相揣摩亲规，改易旧制，以文学廉慎，当官挺然，尝ヘ贤侯，号为名士，以此委任，必有可观。蕃、瑾、嗣、闵，咸有才贤，佐蕃评刑，知已所请。各进官秩，皆为荣遇，宜思报效，无累荐延。可依前件。
    ○韦宗立授检校仓部员外郎知盐铁庐寿院等制
    敕。权知盐铁庐寿院事朝请郎侍御史内供奉韦宗立等。近者恢复河湟，训定羌虏，江湖之间，人安而不扰。供馈之费，财有馀而力不蹙，实由管榷，委之名臣。今者尚书休以尔宗立等上言，咸曰清白处已，勤慎奉公，予安能知，无不可者。暨颉与潜，皆称名士，自有丞相，为尔已知。守职佐藩，无忝新命。可依前件。
    ○房次元除检校员外郎充度支灵盐供军使等制
    敕。前知度支河南院事朝散大夫试太子司议郎兼侍御史上柱国赐绯鱼袋房次元等。有司臣各言尔等，或以科名文学，或以清白才用，列於荐籍，其辞甚美。分金谷榷运之务，无忘谨廉；佐诸侯将军之府，宜竭裨助。报知苟尽，能不达乎？尔其勉之。可依前件。
    ○李知让加御史中丞依前州刺史韦琼加侍御史充振武军掌书记等制
    敕，大中大夫使持节州诸军事守州刺史充兵马留後上柱国赐紫金鱼袋李知让等。以知让所理，杂以华夷，宜假霜台，用压戎落。琼、、观等，皆吾卿大夫之令子弟也，戎臣知之，请为佐理。夫幕吏之道，有事必言，知无不为，考於职分，亦无本局，各思报效，勿事依违。可依前件。
    ○崔彦曾除山南西道副使李诜山东道推官杨元汶京兆府法曹等制
    敕。朝议郎行郑州管城县令上柱国赐绯鱼袋崔彦曾等。戎臣请士，京兆求贤，披其荐籍，皆曰才能。彦曾左官非罪，理人异等。诜张王贤客，梁苑辞人。元汶官决平之司，无舞文之过。移为典狱，陟在宾阶，不累己知，惟有直道。可依前件。
    ○李承庆除凤翔节度副使冯轩除义成军推官等制
    敕。朝议郎前守太常丞上柱国李承庆等。以文学升名於有司，以才能入仕於官次。诸侯辟之，以佐於宾席，天子用之，以升於朝廷。次第等级，大小高下，亦与古之乡举里选，考德试言，无以异也。尔等皆吾卿大夫之令子弟也。清风素范，克肖家声，属辞雕章，能取科第。既有知已，皆为才人，贤观与游，达视所举。今尔宾主，两皆得之，义则进，否则退，无为美，以求苟容。可依前件。
    ○夏侯除忠武军节度副使薛途除泾阳尉充集贤校理等制
    敕。前昭义军节度判官朝议郎殿中侍御史内供奉夏侯等。以科名辞学，开敏多才，久游诸侯，常蕴令闻，周知吏理，兼能洁身。戎臣上言，愿为毗赞，既诺仕以委质，宜直道以酬知。途以文行策名，节趣清远，言於後进，实为秀人。延阁典校，丞相所请，勉循阶级，以至堂奥。可依前件。
    ○萧孜除著作佐郎裴之陕府巡官崔滔栎阳县尉集贤校书等制
    敕。在春秋时，晋为诸侯国也，尚立公族大夫，教育诸卿之子，富有贤哲，不假搜聘，召同列而会者三百馀年。况今天覆尽得，而禹画无遗，名卿贤相之家，清风素范之族，子孙森罗，髦俊并作，次第叙用，岂叹乏才。匦使判官将仕郎守国子监太学博士萧孜等，或以秀异得举，文学决科，或以行实立身，遭逢知已，皆後生可畏之士，为当时有才之人。东观著述，殿阁典校，参画幕府，开导献纳，清秩美职，二者兼之。不由阶级，安至堂奥，勉於修慎，以候超升。可依前件。
    ○杨知退除郓州判官薛廷望除美原尉直宏文馆等制
    敕。将仕郎前守京兆府蓝田县主簿杨知退等。国家荡定齐鲁，馀三十年，多用名儒镇之，以还古俗，其宾吏皆为秀彦。宏文馆四部群书，十八学士，详考理乱，铺陈王道，此乃贞观之故事也。若非名士，固不与焉。知退文行温雅，副幕府之求；廷望才学声华，膺丞相之选。当战伐之後，切於供馈，庠绩自以谨干，称於有司，予非能知，咸徇其请。各宜率励，无累所举，可依前件。
    ○白从道除东渭桥巡官陶祥除福建支使刘蜕除寿州巡官等制
    敕。度支东渭桥给纳使巡官将仕郎试大理评事兼监察御史白从道等。朕以国计出入，委於表臣，尚书郎当战伐之馀，财谷殚蹶，断长补短，以无为有。今者上言三吏，皆曰国才，校其智能，足应事役。暨守臣贻孙等，亦曰祥、蜕文学温慎，可在宾阶。才者得失之端，士者功名之本。勉於自励，无负己知。可依前件。
    ○卢籍除河东副使李推贤除殿中丞高除湖南推官薛廷杰除桂管支使等制
    敕。河东节度副使朝散大夫检校大理少卿摄御史中丞上柱国卢籍等。夫诸侯之任重矣，其行道也，得以阜俗变俗；其行法也，得以刑人赏人。若张政化，得以助业。某等上言，咸举可用。籍等或负才器，倜傥不群，或以文章，策名俊秀，或有干局，可佐囹圄。皆徇所请，予安能知。并州近胡，王业兹始，艰难已来，何战不会。长沙始安，颇闻旱耗，各宜良士，以佐贤侯。夫直道枉道，无他故也。取容尽节而已，勿虑後患，宜竭报知。暨殿省佐僚，县道为郡，岂曰虚授，亦当尔才。正霜台之旧名，班芸阁之初命，各服宠禄，勉於自强。可依前件。
    ○郑碣除江西判官李仁范除东川推官裴虔馀除山南东道推官处士陈威除西川安抚巡官等制
    敕。浙江西道都团练判官将仕郎监察御史里行郑碣、李仁范暨虔馀等，咸以文行，策名清时，诸侯知之，命为幕吏。少微四星，处士毗辅之宿也。天之布列，在轩辕前，此乃天意亲近贤良，先於妃後。威者吾能言之，耕延陵之皋，荷石门之┠，沉如鱼潜，冥若鸿翔，非吾贤相，尔不肯起。勉酬知已，以壮在野。并可依前件。
    ○裴诒除监察御史里行桂管支使等制
    敕。前郓曹濮等州观察支使朝散大夫试大理评事裴诒等。守臣有司，上请诸士，皆曰诒等，士族之中，有政事科名，清廉公谨，尝经职守，称有才能。古人於一饭之恩，尚有杀身以报，况於知己，得不勉之。可依前件。
    ○石贺除义武军书记崔涓除东川推官等制
