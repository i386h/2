<!-- { "loadSidebar": true } -->
　　近攷瘗鹤铭乃知爲右军龙爪书也予所藏唐中令张公嘉贞北岳庙碑其意韵骨气敦厖古怪如冲戈植劒特龙爪遗法爲正书之一变耳张公当开元初拜大将提重兵卧护北门其气固已雄一世矣及继璟而相以强敏风操闻然史臣称公性疏简与人交不疑内旷如也古人以书学爲心画故其笔不得不雄放奇伟象乎爲人然未免夫捧心效颦也如优孟抵掌谈话与叔敖俱化一一较之有不然者盖其严辨有余而高风絶尘爲少衰矣戊辰中元日书
　　跋麻姑坛记后
　　欧阳永叔云仙坛记有大小二本此大书者也其兴寄缥缈秾纤妍丽无不可人正如覩麻姑手爪令人背痒时不待搔已涣然冰释矣鲁公书大抵与两仪浑沦千态万状不可端倪因其人而爲变耳第记中皆戃怳不经之事公特爲书之岂王中令谢太傅文彩勲名凌跨百代未害登东山而有高世云霞之志也
　　题鲁公书臧氏碑后
　　鲁公书三原臧氏二碑所谓糺宗者作擘窠大字体端整而颇潇散如羽林垒壁横天作阵势相戛摩与众星争光而色正芒寒之气爲有间耳其怀恪神道铦锋劲画望之凛然挺植戈防一一较之不无利钝惜乎出秀岩临摹使千金骏足困伏皂间其超逸絶尘之想索寞无光惜哉乃知太师忠义之气发于笔端者谅非积学而后能也至元乙亥秋七月朔得此帖于参政李公
　　跋竹谿所题东坡墨戏后
　　竹谿书所见多矣未有若此帖之眞楷萧散者大似虞中舍谏猎奏状间以侧笔学坡之媚耳乃知公当大定明昌间不只以篆独步于玉堂金马矣辅之韫椟爱玩亦醉翁之意也可谓眞知赏音者哉
　　跋孙过庭书
　　太宗以英伟之气凌跨百代万机之暇游心翰墨故二王法书尽入秘府摹仿临搨然后以牙签玉轴徧赐诸王何好尚如此其笃臣下得不从风而靡过庭适当其时今观此书规模步骤一宗二王得飞鸟出林惊蛇入草之势然防画散落往往断而弗连盖体具二王而章草爲羽翼也东坡谓陶诗初若缓散不收反复观之乃得奇趣余于呉郡亦然但近代名公品题不到岂具眼者未暇及之邪予特表而出之至元辛未冬十一月二十四日与儿子孺重观于京师咸宁里之寓舎时雪霁气清率尔而作汲郡王恽谨题
　　跋荆公墨迹
　　予尝观寿国高公所藏心画水镜知此爲临川所书无疑虽风骨遒劲而笔势散落无绳削可据殆似公当轴时变新法调夸毗子青苗助役无所纪极噫一念之差至于笔墨间尚能髣髴其爲人如此后之学者处心择术当如何哉至元壬申重阳前四日书于平阳官舍
　　跋黄华墨迹
　　予观公书多矣曰黄华山主者盖公中年笔也其格调步趋要本二王气韵萧散得元章之胜劲厉初不逮之然如王谢子弟以生长见闻犹足以超人羣也殷溪云题黄华与李彦明太守一十三帖彦明系公同年友也
　　此数帖盖公官翰林时书也至有饥寒之厄近在旦夕又云收拾扈从秋山贫家至甚不易令人披读可胜叹惋当明昌向文之世公以文彩风流照映一时其窘迫乃尔岂官散禄薄未爲道陵所知不然贫乃士之常事造物者庸玉汝于成邪至于文翰之妙如荆金和璞自有定价不待称而后重也
　　跋任龙岩乌夜啼帖
　　南麓书在京师爲最多其擘窠大书往往体庄而神滞独此帖豪放飞动超乎常度而木庵师谓醉后兴逸妙能天成岂长沙率尔而顚字字圆转之意邪然古人得意处非一如去乖就合意居笔先乗其调利例多高风絶尘不只借步兵作气而能夺三军之帅也
　　跋任南麓所临潜珍阁铭爲大阳津张提举彦亨赋总一百八字提刑王子勉目曰数珠帖
　　南麓书在金大定间号称独步然擘窠大书往往体庄而神滞今观此帖笔势超逸气韵兼胜岂非抵掌谈笑善学叔敖者邪
　　宣圣小影后跋语【金正隆六年太学生马云卿笔袭封衍圣公孔元措题识】
　　宣圣肖像绘者非一凭圣仪四十九表儗之犹潢潦之于河汉培塿之于泰山也孔氏云家庙所藏衣燕居服颜子从行小影最爲真像此本盖再一传也呜呼尊其道践其迹是谓之恭敬不然天容日表虽参于前而倚诸衡是不几于黩乎至元乙亥夏四月命士人王友仁临写小子恽百拜敬书
　　跋周处府君斩蛟图后
　　役万物而君之者莫灵于人而处尤以气胜者也彼司马肜之虺鄙未若神蛟之变怪也老于莵之残猛不减氐万年之啸凶也处一旦视之犹尺蠖与孤豚耳乃知拥殳之际其气固已盖西戎矣然有憾无援受制于人卒爲二竖所害噫千载而下令人读临戎之篇凛凛然犹有生气其睨梁王不粪土若也云史笔之谅有激而云
　　跋陶缜生菜图
　　蔬果犹犬马然以其恒见而难爲工故生意彩色有郊圃水濵之异缜之笔不见收于御谱而爲金陵所题咏所谓一杯密云龙足以知名于当代也
　　跋范中立茂林秋晚图
　　中立初年本学营丘极平逺炯秀之状至于山骨郁茂林麓幽邃咫尺杳霭逺隔千里蓊然若太隂雷雨不可端倪兹盖居终南晚年之笔也故当时有弃墨如泥之目是知游艺虽宗匠前修唯其胷中自有一天乃能造微入妙
　　题王生临道子横吹等图后
　　书与画同一关纽唐贤善临书宋人工防本要之极形似而出神爽爲佳蒲江王生以读书余暇游艺丹青于临放爲尤能盖致思详雅不爲法度窘束笔与意会将天机所到近爲予防道子马融横吹营邱寒江晚捕爲可见昔龙眠作李北平射边骑图观矢之所直廼应毙也若向作着矢状则风斯在下矣知此则能造微入妙文甫其沉潜可也丙子清明日书于行馆之敬止堂
　　跋秦得真墨轴后
　　墨之名家者唐已来不数人其难工也若是如坡公尚煤松自剂放潘谷漆法至灶发舍焚曾无倦色宜乎秦君嗜之而不厌也盖将绍潘张之絶艺发潜德之幽光耶予近以沈烟宝剂就龙尾石试之其黑而能光清而不沍廼知精妙入神方驾前辈爲诸公所称道宜矣
　　祭霍山祠题名
　　至元九年冬朝廷以郡邑镇山大浸载诸典秩者所司三载一祀霍岳在河东实爲灵镇故事每嵗以仲夏土极之日用信报礼昭防度也明年癸酉夏六月二十二日恽行县北走霍邑前次洪洞雨不克迈越翼日抵赵城适严祀省牲之夕廼率霍州判官连汉臣监县事塔廸尹裴国用主县簿刘伟斋宿祠下将事之夕雾雨交作既祀之朝阴霾四开三献礼成冷风肃然神峰鹫岭轩豁呈露虽韩潮阳之礼衡岳孔广州之祀南海不足以喻其快也陪祀者府兵曹解祯县佐史高政税监张承庆邑人薛昌龄岳庙道士李志眞兴唐寺僧普光执事者吏王庭玉等一十五人遂相与餍饫神贶而退承直郎平阳路总管府判官汲郡王恽题记从行者闾山张思诚子翁孺
　　跋唐忠阼柘条白头翁图【忠阼前宋人宣和画谱有传】
　　前人称忠祚画不唯极其形似如花美而艶竹野而夭能状物之性爲好耳余尤爱其科条劲挺放笔而成得妙意于法度之外殆书家所谓锥画沙也乃知画与翰墨同一关纽岂虚言哉
　　跋杨息轩江湾渔乐图
　　予初不解画工拙非所知但开巻潇洒见渔家风味令人渺然有江湖尘外之思不知何时得带笭箵以驾船独聱牙而挥车去作西溪漫叟爲画家所传写似亦不虚负此生矣
　　跋藏春刘公东亭等帖
　　此太保刘公书也观其笔法若不作意故飘逸如此絶似长沙素苔矶静钓等帖识者当以予言爲不妄黄氏装潢者能爱之以爲珍藏岂性与艺习而相近然邪
　　自题所书草字后
　　今日午睡起偶作草字数行因悟笔势贵其神速要如李愬夜半乗雪出其不意乃能悬瓠城缚取元济尔
　　题丙博阳问牛图后
　　萧曹称汉贤相然未免有牛饮池汚之论岂狃于休息重夫更化者乎及博阳秉钧阔略细务毎以燮和爲心神爵五凤间蔚然有声爲中兴名臣以二公较之佐命外吉寅亮之功有足多者胡氏谓体元者人君之事调元者宰相之职信哉彼阖里门而消沴因淖车而被者坐享堂封无所事事曽不若丞相呕茵吏耳予适纂述调元事鉴友人敬之之子公让请题其后故书题王郎中国范所藏唐翰林供奉画宗幸蜀图
　　世知天宝之祸阶于九龄罢相政归杨李不知枉害忠良一言宗已爲声色蛊惑其明理乱顚倒莫知所从逮夫九县飚驰越在草莽方思曲江忠谏遣使祭墓嗟何及矣今观是图自驰出大内宫卫依然供顿咸阳父老进说次马嵬而六师不前痛九庙而太子北驾至犒遣扶风蹭蹬蜀道彷佛踯躅惄焉如捣之怀去五百余载按图思事如在目前令人动被髪伊上之感可谓画中有史其垂戒深矣
　　题坡轩先生诗巻后
　　予尝于鹿庵防席见老人数辈衣冠楚楚容止足观当时显宦有不复及者询之皆前朝酿官也而况坡轩者乎先生在大定间调监相酒其风流文采照映一世时贤与之不在明昌词人之下所存片言只字犹当享之千金自非笃好有睨而不顾者梦卿出将家喜诗学固能宝而藏之异时酾酒临江助吾横槊之气者不爲无得于斯文也
　　题李怀逺事系后
　　李镐字之京涿之定兴人父金大定间进士第终兰州刺史先生姿冲澹乐山水初兰州府君官凤翔府近山多胜槩公日登览怡说至乐而忘归自是画品日进北渡后留寓淇上仆犹及识之番番然一良士也尝作樊楼风雨春云出谷二图大爲东瀛子萧公所赏识曰士夫间不多见也以门劳官至怀逺大将军集庆军节度副使寿六十五卒于衞子师孟字希贤今年七十有五爲人质直好义无它肠精力强明饮啖不少衰时时尚能浮大白酣适簪花曳杖游行闾里予每遇诸涂更忙与从容抵掌谈平日心事初不以惸独而屑懐也然未免作句读师自给其日料焉复爲一慨然耳戊子歳端月上元日秋涧老人书且得载郡志寓居之列云
　　跋澹游先生诗后
　　黄华先生以海岳精英之气发而爲文章翰墨当明昌间照映一时惟其早世识者至今惜之余向客京师好事家屏围慎轴无非澹游诗翰廼知老成虽逺典刑尽见于是此幅公之老笔尤潇洒可爱岂神完守固气自清明虽耄而不衰者邪戊子冬阳生后日秋涧恽谨题
　　题云麾帖后
　　李北海书融液屈折纡余妍溢一法禊饮序但放笔差増其豪丰体使益其媚如卢绚下朝风度闲雅萦辔回防尽有蕴借三郎顾之不觉叹美东坡云予书初学李江夏后来自成一家及以云麾帖一一较之坡第按之稍扁而青出于蓝耳兰亭在古今爲真行之祖自太宗崈尚一代学者争师宗之然如徐季海辈尚未免结体之俗况余人乎公于斯时独能高视逺步造微入妙临池防勲固当爲右军忠臣矣有具眼者出乃知余言爲不妄戊子冬孟秋涧老人王恽谨题
　　跋米南宫书曽夫人墓志铭后
　　顔鲁公称殷成已雅善填书向见唐人作禊饮序每行特留二三白者使见其已者之功夫耳初观是帖即疑其神爽索然乏飞动缥缈之势再视之乃知爲成已法也縁襄阳出奇无竆虽凭轼纵观不无看朱成碧耽嗜者心慕手追岂不践迹终不入于室邪梦卿来托审定所见如此于戏梦卿其宝之安知飞电流云之骏不踵门而至者乎戊子歳秋八月二十七日秋涧老人题
　　跋香林先生老饕赋后
　　眞楷有常规而顚草无定态鲁公传长史之法东坡得鲁公之妙至于率尔而顚余未见能旭也今观此帖驰骋长沙气劘祷佛之垒耳鸣呼百年来人物渊源之盛槩可见矣先生姓田字信之前进士防城人学顔而至者也晚进王恽谨题
　　跋唐韦皋画像
