<!-- { "loadSidebar": true } -->
　　世降邃古太朴日雕天吏不作治教寂寥帝恫我民眷求有德世祖齐圣作其建极臣有许公身任斯道为仁肫肫制行慥慥昔公在野世难荐臻精义致用屈蠖之伸心乐则顔志任则伊朝思夕惟天将启之朋来逺方以辩以问防融一贯冰释理顺世祖居潜时号儒宗多士既归功德日崇召公起家斯世将泰灼知俊心天地正大旣握干符尊履五位利见大人乃在九二覃怀之居轺车十来屡进亟退求福不囘论议上所德容休休献可替否言直以遒上曰仲平汝左朕丞其悉尔学资朕股肱惟诚惟一以结主知惟明惟哲其止也时初问伐国对不以兵上逺公猷不在宋平官盛既禀公耻素餐敬事后食匪为茍难近臣贵胄世荷国宠我淑以道国收其用小学功隳大学陵节我教多术循循无越维圣有模载范其驱以步以趋畴敢侮予自古在昔气化推移仁人之兴为世盛衰凡今有生孰司荣悴惟道为大与天罔坠世祖继天惟天生贤道统有在民彛赖焉有德有言有子有孙皇命作诔贻厥永存至元元年嵗次乙亥冬十一月己夘朔二十六日甲辰第四子光禄大夫御史中丞师敬立石
　　昌初至怀庆府儒学还见一碑道侧大书深刻曰大元赠正学垂宪佐运功臣追封魏国公諡文正许先生之里遂下舆以趋才百步则公祠也肃拜而后登祠三楹中肖公像道德之光仪犹充然可挹公之逺孙伦时习业于官端凝朴实先贤之后此固其可重欤因其相礼于谒祠也示之诗礼庭殖殖见诸孙雅度依然似玉温二百余年遗泽在光风长满里中门天顺六年八月既望刘昌在河北道书
　　清化镇去河内四十里居民千余家前临沁水后倚太行山麓引泉灌田畴树艺丰美甚足也昌至之日有父老数十辈来迎且云里中有文庙昌遂趋谒则礼殿仅存殿中设宣圣像四配十哲皆具门有三碑一已断裂一剥陊惟一可诵乃许文正公子师可为懐孟路总管时所建昌因集里中子弟得警敏俊伟者百人置两师使读书其中且戒其父老完缮其门庑既逾年昌再至则焕然备矣又作讲堂于殿后以处其教者学者时昌所提学奚止百余区其庸俗吏虽督责犹视为迂缓弗加葺而清化之父老才一戒饬则完缮恐后文正公德化之逺不益有征于是哉三叹景仰用记于籍成化纪元之四月昌在修武昌修河南郡邑志令郡邑小学师求山镌野刻悉録之在河内得里社中庙学碑凡六七盖当时许文正公居河内乡人化之其建庙学以事教养者遂致多如此古谓贤者有益于人之国家岂虚语哉昌拜手题于河北道防壁
　　许文正公神道碑铭欧阳文公作碑髙丈四五广六尺厚及广之半四面皆刻文防五千言以世祖之明文正公之贤而得欧阳文公大手笔以发之此皆旷世所甚难者盖君圣或不得乎臣臣之贤或不遇遇矣其功业在朝廷德泽在民庶而作者或暗劣不能发其大以究其防使其俊伟之烈无以光史册垂后世此则可慨也而是碑既备矣不谓之三絶哉昌在周南驿书
　　遗书六巻大德十年安成尹苏显忠刻梓当时已谓残编断简多所失遗况昌所得者乃録本尤多缺误故重加订定为五巻复以制词神道碑为附録一巻其缺误之无考者并用畧去盖十之四云昌识








　　中州名贤文表巻六
　　钦定四库全书
　　中州名贤文表巻七　　　　明　刘昌　编姚文公
　　诗赋
　　乌木杖赋
　　去年史仲威得乌木杖大径咫髙可过颡尝析一杖遗余许为赋报之其秋仲威疾歴三时未勿药也今年余生朝使人肩木之半相夀且促曰吾疾所以婴绵者岂思不偿赋致耶不佞诚得一诵其辞或可释杖而起矣余勤其言而赋曰
　　或曰炎海之山珍木产焉金为之声石与其坚魋结伐荷投诸泷渊依居蛟蜃潄沫濡防嵗月俟之化而为要出人为非得自天此岛夷假以售利于中土之防权也抑斋闻而笑之曰昔贾鬻鞭栀蜡其肤市者一濯巳呈苍枯胥是黝材里表一如从可占知乃受形其本初者也胡子以由彼而然乎今夫中土之山有众其植斧取观之内各异色樟柞稠文杜枣栵赤檀柏柘黄蒲檭棫白与尔万里遐裔絶域泸巂杉紫儋黎沈褐罽宾鸡舌相半白黒一隅斯举三可反赜兹庶品之烂烂果孰沤以何泽况于两问滋雨嘘风敷吐华耀为白为红深浅浓淡万不齐同令人感之欣心悦瞳问谁为之能然皆着妙于化工夫其见诸柯叶之外者如此又何惑理质于其中哉且水火之赤黑不一其色者虽童子犹能知之至语其相贼而为用有戴白之老所未思维男丁之妇壬实雄黒而赤雌始若悍而难驭终为夫之所移今其色之幽幽乃昔赤之由基是何资于逺譬只炀灶亦可闚彼炎赩而烈者焰也其烟液为煤必黔而缁因以晓夫巧绘之弃铅朱亦惧其歴乆漫漶而为黟又以信道书坎盛之侵离也不然南服之洲祝融之宅也歊金石而焦流盖火炽之巳极非盛其水以灭之则物将不能以生活故伊人之睟面不渥赭而深黒示火色之索藏惟独见夫水德而已矣其木理之如漆者又足惑乎哉史防之孙其畏可象析而杖之奔走相饷辍矛庐于猛士配几屦于席上试扶衰以起防触爪甲而铿响思巻铁而含簧陋栁侯之为匠必求同于所异才黒蛇之佛彷噫物之变化不可期兮犹足以乗云雾而腾往也
　　姚嗣辉南桤堂
　　彼桤有土性生植惟峨岷栾栾干云姿才与樗散邻匠石过不睨炀夫取为薪所贵故山树寜计世莫珍一别十畆阴清溪俄防春笔名堂楣上如对故乡亲请事小弁诗桑梓亦惟寅盛德古自卑木恶何闗人不见樗里疾智囊终相秦君才负栋柱未许沟防均无以桤自期上孤明堂晨
　　寄畅纯父治中
　　欲闻真息耗无使梓潼来烽火平时报田畴乱后开徒歌王粲赋不直士元才遥忆牛头寺思亲日防回
　　舆病髙崖道中作
　　役役乾坤逺栖栖道路频五年三入蜀十梦九归秦疟鬼偏凌客山英定笑人无劳问前渡秖觉白头新
　　舟达黄溪
　　草木随寒暑殊方荣悴同苇花兼露白柽叶未霜红日月双飞鸟江湖一病翁晚来沙屿上愁坐独书空
　　发舟青神县
　　青神开百丈江岸转荒凉薜茘縁松起蒹葭并竹长深披豺虎径毒犯虺蛇乡何莫非王事牵夫可惋伤
　　感事
　　致位丞疑地防龙伯仲间星当朝北斗日巳薄西山取谤因讐恶贪权失丐闲此行虽铁甲未足比慙顔
　　畱别和杜紫微韵
　　身世支离似败衣有戈难却鲁阳晖不知此日公车召又复何时野服归花信正愁风骀荡麦苗还喜雨霏防分防江上休回首恐见樯乌作背飞
　　癸巳九日
　　去嵗君山孤棹游如今尽室石城州明年白髪桑榆日何地青山萸菊秋客气已为强弩末宦情空绕大刀头果成问舎求田防未让元龙百尺楼
　　次韵时中
　　多君闻道粗知归云雾何人识少微尔后骅骝终独步目前鸷鸟不羣飞淮南数日将寒食客里三春尚腊衣安得銮坡同给札不妨苜蓿对朝晖
　　别王良辅
　　只闻官罢尚荆州不谓相逢郢水秋如我避贤三退舎与君为客一登楼人才妄自金呜冶世事从渠劒刻舟明日分携武昌去应须南梦到沧洲
　　黄门飞鞚图
　　太平无有羽书尘局促龙鳞万里身不着圉人时骋骛天闲骄悍若为驯
　　赏花
　　出门京国事无涯虚掷东风五物华却谢病归催不起故园今见碧桃花
　　代言
　　至大三年十月赦
　　朕自嗣守丕基致孝太室奉上玉册寳加諡太祖为法天啓运圣武皇帝光献翼圣皇后睿宗仁孝景襄皇帝显懿庄圣皇后世祖圣德神功文武皇帝昭睿顺圣皇后裕宗文惠明孝皇帝徽仁裕圣皇后顺宗昭圣衍孝皇帝成宗钦明广孝皇帝贞慈静懿皇后于斯之时冝降德音诞告天下犹恐数赦或贼良民今因西北叛王不受正朔五十余年其子彻伯尔盖愆前人尽率部众归命阙庭及库库楚谋为非觊未忍置理刑以轻典与夫崇建大刹上为列圣报德冥冥下为生民祈福昭昭者亦既成功皆我圣母之德之致已于此月五日奉玊册至宝上尊号曰仪天兴圣慈仁昭懿夀元皇太后属大庆礼成冝敷涣号以新民听于戯凡在有司一乃心力以辅予治期厎隆平
　　即位诏【至大四年三月】
　　惟昔先帝事皇太后抚朕眇躬孝友天至由朕同托顺孝遗体重以母弟之嫡加有削平内难之功于其践阼曽未逾月授以皇太子宝领中书令枢密使百揆机务听所总裁于今五年先帝奄弃天下勲戚元老咸谓大宝之绳既有成命非与前圣宾天而始徴集宗亲议所冝立者比当稽周汉晋唐故事即正宸极朕以国恤方新诚有未忍是用经时今则上奉皇太后勉进之命下徇诸王劝戴之勤三月十八日于大都大明殿即皇帝位凡尚书省误国之臣先巳伏诛同恶之徒亦已放殛百司庶政悉归中书命丞相特们徳尔平章政事旺扎勒李道复等从新振治其可为今法程拯民急者具如左方于戯凡尔有官君子皆古所谓治天职食天禄者冝一心力钦乃攸司无替朕命
　　皇帝尊号玉册文
　　维至大二年正月乙酉朔越七日辛卯皇太子中书令枢宻使臣某谨率中外文武百僚顿首顿首谨言昔我世祖既平炎赵质之于书幅员广长振古无伦覆帱之下八纮万国莫敢不庭何独一王西北岸然凭道阻脩方命正朔德绥之而不挚威董之而不詟夫岂不能声罪致罚深入其地终以圣仁亲其宗亲包荒有年成宗继序愤久骜顽天鉴昭明于裕皇孙独异陛下授以太祖皇帝信宝抚军漠北是固以张足付神器之本时未及冠承命即行其视万里莽閴寒冽之鄕不逺不难如堂适庭至则奬厉诸军脩明法制简抜果毅均苦分劳解衣燠寒推食饫饥洸洸汔汔士气日作睿算伐谋得防嵗至夺人以先身践戎行霆驰电击大北其羣虚已不矜日慎一日始终十年不狃屡胜狂狡不惩悉鋭来加当以选锋伺间出奇尽袭辎重彷徨无归度不能军耄倪累累羣口百万致兹敉宁平四十年未靖之梗成两祖宗未究之志天下之人闻其风声思覩天光者颙颙翘翘九围一心握是干符归正宸极弛武事之夙习洽新化以文治立爱自亲曽未旬浃上尊太后问安以时下建储宫庶政是先又举列圣未遑之典钦崇元祀玉瓒黄流荐祼太室还跸龙兴徘徊太祖龙旂九斿劗金于斯肇基帝业为城中都又以孔子垂范百王将二千年而显諡未称加大成于至圣文宣王上立劳于军与凡庭臣悉大赉之间嵗不登既赈既恤虞施未博民罹罪罟再肆大宥至德难名赫赫巍巍惟天为大挂一漏万井观如斯求可尽臣下归美报上者惟是徽称谨奉玉册玉宝上尊号曰统天继圣钦文英武大章孝皇帝钦惟陛下立心天地立极生民茂对鸿名于亿万年
　　皇太后尊号玉册文
