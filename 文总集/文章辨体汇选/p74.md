<!-- { "loadSidebar": true } -->
　　臣前对七事要政急务宜于今者所当施用诚知愚浅不合圣听人贱言废当受诛罚怔营惶怖靡知厝身臣闻刳舟剡楫将欲济江海也聘贤选佐将以安天下也昔唐尧在上羣龙为用文武创德周召作辅是以能建天地之功增日月之耀者也诗云赫赫王命仲山甫将之邦国若否仲山甫明之宣王是赖以致雍熈陛下践阼以来勤心众政而三九之位未见其人是以灾害屡臻四国未宁臣考之国典验之闻见莫不以得贤为功失士为败且贤者出处翔而后集爵以德进则其情不茍然后使君子耻贫贱而乐富贵矣若有德不报有言不酬来无所乐进无所趋则皆怀归薮泽修其故志矣夫求贤者上以承天下以为人不用之则逆天统违人望逆天统则灾眚降违人望则化不行灾眚降则下呼嗟化不行则君道亏四始之缺五际之戹其咎繇此岂可不刚健笃实矜矜栗栗以守天功盛德大业乎臣伏见光禄大夫江夏黄琼耽乐道术清亮自然被褐怀寳含味经籍又果于从政明达变复朝廷前加优宠宾于上位琼入朝日浅谋谟未就因以丧病致命遂志老子曰大音希声大器晚成善人为国三年乃立天下莫不嘉朝廷有此良人而复怪其不时还任陛下宜加隆崇之恩极养贤之礼征反京师以慰天下又处士汉中李固年四十通游夏之艺履颜闵之仁洁白之节情同皦日忠贞之操好是正直卓冠古人当世莫及元精所生王之佐臣天之生固必为圣汉宜蒙特征以示四方夫有出伦之才不应限以官次昔颜子十八天下归仁子奇穉齿化阿有声若还琼征固任以时政伊尹傅说不足为比则可垂景光致休祥矣臣顗明不知人伏听众言百姓所归臧否共叹愿泛问百僚核其名行有一不合则臣为欺国惟留圣神不以人废言谨复条便宜四事附奏于左
　　一事孔子作春秋书正月者敬岁之始也王者则天之象因时之序宜开发德号爵贤命士流寛大之泽垂仁厚之德顺助元气含养庶类如此则天文昭烂星辰显列五纬循轨四时和睦不则太阳不光天地溷浊时气错逆霾雾蔽日自立春以来累经旬朔未见仁德有所施布但闻罪罚考掠之声夫天之应人疾于影响而自从入岁常有蒙气月不舒光日不宣曜日者太阳以象人君政变于下日应于天清浊之占随政抑扬天之见异事无虚作岂独陛下倦于万几帷幄之政有所阙欤何天戒之数见也臣愿陛下发扬干刚援引贤能勤求机衡之寄以获断金之利臣之所陈辄以太阳为先者明其不可久闇急当改正其异虽微其事甚重臣言虽约其旨甚广惟陛下乃眷臣章深留明思
　　二事孔子曰靁之始发大壮始君弱臣强从解起今月九日至十四日大壮用事消息之卦也于此六日之中靁当发声发声则岁气和王道兴也易曰雷出地奋豫先王以作乐崇德殷荐之上帝雷者所以开发萌芽辟阴除害万物须雷而解资雨而润故经曰雷以动之雨以润之王者崇寛大顺春令则雷应节不则发动于冬当震反潜故易传曰当雷不雷太阳弱也令蒙气不除日月变色则其效也天网恢恢疎而不失随时进退应政得失大人者与天地合其德与日月合其明璇玑动作与天相应雷者号令其德生养号令殆废当生而杀则雷反作其时无岁陛下若欲除灾昭祉顺天致和宜察臣下尤酷害者亟加斥黜以安黎元则太皓悦和雷声乃发
　　三事去年十月二十日癸亥太白与岁星合于房心太白在北岁星在南相离数寸光芒交接房心者天帝明堂布政之宫孝经钩命决曰岁星守心年谷丰尚书洪范记曰月行中道移节应期德厚受福重华留之重华者谓岁星在心也今太白从之交合明堂金木相贼而反同合此以阴凌阳臣下专权之异也房心东方其国主宋石氏经曰岁星出左有年出右无年今金木俱东岁星在南是为出右恐年谷不成宋人饥也陛下宜审详明堂布政之务然后妖异可消五纬顺序矣
　　四事易传曰阳无德则旱阴僭阳亦旱阳无德者人君恩泽不施于人也阴僭阳者禄去公室臣下专权也自冬渉春讫无嘉泽数有西风反逆时节朝廷广为祷祈荐祭山川暴龙移市臣闻皇天感物不为伪动灾变应人要在责已若令雨可请降水可禳止则岁无隔井太平可待然而灾害不息者患不在此也立春以来未见朝廷实録有功表显有德存问孤寡赈息贫弱而但见洛阳都官奔车东西收系纎介牢狱充盈臣闻恭陵火处比有光曜明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害粟麦若一谷不登则饥者十三四矣陛下诚宜广被恩泽贷赡元元若尧遭九年之水人有十年之蓄者简税防灾为其方也愿陛下早宣德泽以应天功若臣言不用朝廷不改待立夏之后乃有澍雨于今之际未可望也若政变于朝而天不雨则臣为诬上愚不知量分当鼎镬

　　谕宦官女宠书【刘瑜】

　　臣愚自念东国鄙陋得以丰沛枝胤蒙被复除不给卒伍故太尉杨秉知臣窃窥典籍猥见显举诚冀臣愚直有补万一而秉忠谟不遂命先朝露臣在下土听闻歌謡骄臣虐政之事远近吁嗟之音窃为辛楚泣血涟如幸得引录备荅圣问泄写至情不敢庸回诚愿陛下且以须臾之虑览今往之事人何为咨嗟天曷为动变盖诸侯之位上法四七垂文炳耀关之盛衰者也今中官邪孽比肩裂土皆竞立胤嗣继体传爵或乞子疎属或买儿市道殆乖开国承家之义古者天子一娶九女娣侄有序河图授嗣正在九房今女嬖令色充积闺帷皆当盛其玩饰冗食空宫劳散精神生长六疾此国之费也生之伤也且天地之性阴阳正纪隔絶其道则水旱为幷诗云五日为期六日不詹怨旷作歌仲尼所录况从幼至长幽藏殁身又常侍黄门亦广妻娶怨毒之气结成妖眚行路之言宫发畧人女取人复置转相惊惧孰有悉然无缘空生此谤邹衍匹夫杞氏匹妇尚有城崩霜陨之异况乃羣辈咨怨能无感乎昔秦作阿房国多刑人今第舍增多穷极奇巧掘山攻石不避时令促以严刑威以正法民无罪而覆入之民有田而覆夺之州郡官府各自考事奸情赇赂皆为吏饵民愁郁结起入贼党官辄兴兵诛讨其罪贫困之民或有卖其首级以要酬赏父兄相代残身妻孥相视分裂穷之如此岂不痛哉又陛下以北辰之尊神器之寳而微行近习之家私幸宦官之舍宾客市买熏灼道路因此暴纵无所不容今三公在位皆博达道艺而各正诸已莫或匡益者非不智也畏死罚也惟陛下设置七臣以广谏道及开东序金縢史官之书从尧舜禹汤文武致兴之道远佞邪之人放郑卫之声则政致和平德感祥风矣臣悾悾推情言不足采惧忤怔营慑悸上

　　荐谢该书【孔融】

　　臣闻高祖创业韩彭诸将征讨暴乱陆贾叔孙通进说诗书光武中兴吴耿佐命范升卫宏修述旧业故能文武并用成长久之计陛下圣德钦明同符二祖劳谦戹运三年乃讙今尚父鹰扬方叔翰飞王师雷鸷羣凶破殄始有櫜弓卧鼓之次宜得名儒典综礼纪窃见故公交车司马令谢该体曾史之淑性兼商偃之文学博通羣艺周览古今物来有应事至不惑清白异行敦悦道训求之远近少有畴匹若乃巨骨出吴隼集陈庭黄熊入寝亥有二首非夫洽闻者莫识其端也隽不疑定北阙之前夏侯胜辩常阴之验然后朝士益重儒术今该实卓然比迹前列间以父母老疾弃官欲归道路险塞无繇自致猥使良才抱璞而逃踰越山河沈沦荆楚所谓往而不反者也后日当更馈乐以钧由余克像以求傅说岂不烦哉臣愚以为可推録所在召该令还楚人止荀卿之去国汉朝追匡衡于平原尊儒贵学惜失贤也

　　讼朱穆书【刘陶】

　　伏见施刑徒朱穆处公忧国拜州之日志清奸恶诚以常侍贵宠父兄子弟布在州郡竞为虎狼噬食小人故穆张理天纲补缀漏目罗取残祸以塞天意繇是内官咸共恚疾谤讟烦兴谗隙仍作极其刑谪输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣当今中官近习窃持国柄手握王爵口含天宪运赏则使饿隶富于季孙呼噏则令伊颜化为桀跖而穆独亢然不顾身害非恶荣而好辱恶生而好死也徒感王纲之不摄惧天网之久失故竭心懐忧为上深计臣愿黥首系趾代穆校作

　　上献帝书【袁绍】

　　臣闻昔有哀叹而霜陨悲哭而崩城者每读其书谓为信然于今况之乃知妄作何者臣出身为国破家立事至于怀忠获衅抱信见疑昼夜长吟剖肝泣血曽无崩城陨霜之应故邹衍杞妇何能感彻臣以负薪之资抜于陪隶之中奉职宪台擢授戎校常侍张让等滔乱天常侵夺朝威贼害忠德扇动奸党故大将军何进忠国疾乱一心赫怒以臣颇有一介之节可责以鹰犬之功故授臣以督司谘臣以方畧臣不敢畏惮强御避祸求福与进合图事亡违异忠策未尽而元帅受败太后被质宫室焚烧陛下圣德幼冲亲遭厄困时进既被害师徒丧沮臣独将家兵百余人抽戈承明竦剑翼室虎叱羣司奋击凶丑曾不浃辰罪人斯殄此诚愚臣効命之一验也会董卓乘虚所图不轨臣父兄亲从并当大位不惮一室之祸茍维宁国之义故遂解节出奔创谋河外时卓方贪结外援招脱英豪故即臣渤海申以军号则臣之与卓未有纎介之嫌若使茍欲滑泥扬波偷荣求利则进可以享窃禄位退无门户之患然臣愚所守志亡倾夺故遂引会英雄兴师百万饮马孟津歃血漳河会故冀州牧韩馥怀挟逆谋欲专权势絶臣军粮不得踵系至使猾虏肆毒害及一门尊卑大小同日幷戮鸟兽之情犹知号呼臣所以荡然亡哀貌亡隐戚者诚以忠臣之节道不两立顾私怀已不能全功斯亦愚臣破家狥国之二验也又黄巾十万焚烧青兖黒山张杨蹈籍冀城臣乃旋师奉辞伐畔金鼔未震狡敌知忌故韩馥怀惧谢咎归土张杨黒山同时乞降臣时辄承制窃比窦融以议郎曹操权领兖州牧会公孙瓒师旅南驰陆掠北境臣即星驾席巻与瓒交锋假天之威每战辄克臣备公族子弟生长京辇颇闻爼豆不习干戈加自乃祖先臣以来世作辅弼咸以文德尽忠得免罪戾臣非与瓒角戎马之势争战阵之功者也诚以贼臣不诛春秋所贬茍云利国专之不疑故冐践霜雪不惮劬劳实庶一捷之福以立终身之功社稷未定臣诚耻之太仆赵岐衔命来征宣明陛下含弘之施蠲除细故与下更新奉诏之日引师南辕是臣畏怖天威不敢怠慢之三验也又臣所上将校率皆清英宿德令名显达登锋履刃死者过半勤恪之功不见书列而州郡牧守竞盗声名怀持二端优游顾望皆列土锡圭跨州连郡是以逺近狐疑议论纷扰者也臣闻守文之世德高者位尊仓卒之时功多者赏厚陛下播越非所洛邑乏祀海内伤心志士愤惋是以忠臣肝脑涂地肌肤横分而亡悔心者义之所感故也今赏加亡劳以携有德杜黜忠功以疑众望斯岂心腹之远图将乃谗慝之邪说使之然也臣爵为通侯位二千石殊恩厚德臣既叨之岂敢窥觊重礼以希彤弓玈矢之命哉诚伤偏禆列校勤不见纪尽忠为国翻成重愆斯蒙恬所以悲号于边狱白起歔欷于杜邮也太傅日磾位为师保任配东征而耗乱王命宠任非所凡所举用皆众所捐弃而容纳其策以为谋主令臣骨肉兄弟还为雠敌交锋接刃构难滋甚臣虽欲释甲投戈事不得已诚恐陛下日月之明有所不照四聪之听有所不闻乞下臣章咨之羣贤使三槐九棘议臣罪戾若以臣今行权为衅则桓文当有诛絶之刑若以众不讨贼为贤则赵盾可亡书弑之贬矣臣虽小人志守一介若使得申明本心不愧先帝则伏首欧刀搴衣就镬臣之愿也惟陛下垂尸鸠之平絶邪谄之论令愚臣结恨三泉

