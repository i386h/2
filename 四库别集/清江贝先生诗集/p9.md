<!-- { "loadSidebar": true } -->
　　中秋甲子无风雨吹笛星桥意最关七宝已修天上月三神不隔海中山故人此夜知何处狂客经年且未还小队羽衣新按曲广寒宫阙梦魂闲 

　　○钱塘秋夕 

　　残蜡无光小院幽梧桐一树更萧飕西陵风雨来清夜南国山河入素秋鸡唱四邻呼客梦雁回千里带边愁可怜季子貂裘弊迟暮何为赋远游 

　　○奉寄崔伯恭左丞 

　　武林城下捷书回郡县遥知次苐开一柱危擎南极正三江远阻北人来讴歌后见唐虞德匡济深期管葛才东阁几时陪笑语云间夜夜仰中台 

　　○无题 

　　楼台十二近蓝桥帘幙重遮半面娇洛浦有神通子建天坛无意会文箫仙衣雪皎裁蝉翼宝髻云松插凤翘月落红寒春梦断相思空寄海门潮 
　　锦瑟鸾笙恨总牵尚思华屋对婵娟春风豆蔻初含日玉女兰香未嫁年绡拆鸳鸯裁宝扇酒行琥珀泻银船蓬莱一别三清浅憔悴应知不及前 

　　○夜坐 

　　夜寒蟋蟀语秋根独客无眠忆故园天作穹庐笼四野月飞明镜照千门胡笳相应时时发戎马初生处处屯秉烛封书寄兄弟一身犹滞海西村 

　　○立春日燕西清高士沧洲一曲歌者李氏善胡琴者阮仲朋引觞奏伎宾主尽欢即席赋诗一首 

　　百花堂深香雾生将军燕客更多情春光已到篔筜谷客梦如在芙蓉城蛾眉八字远山碧凤尾双丝流水清金樽美酒敌秋露今日为君怀抱倾 

　　○别吕德常 

　　黄寉仙人道德尊少年曾记及龙门王山照座联兄弟白发升堂识子孙衰謉已知英气尽激昂犹喜赏音存不堪杜宇催归客明日扁舟出海村 

　　○姑苏 

　　城溃姑苏伯业终萧萧茂苑自秋风青丝白马来江表紫盖黄旗入洛中宫殿独留残月照绮罗应逐晓云空如何十万貔貅士不及吴陵一旅雄 

　　○陆景周宅槁梧复荣以瑞梧命之为赋首 

　　石上孤上百尺标凤皇枝老尚萧萧半身秋委龙虵蜕一气春回霹雳焦影薄未能遮月色声和犹待按云韶山童日夜勤封植莫使青青露叶凋 

　　○钱唐春日 

　　三月皇州望欲迷涌金门外草初齐满山云气不见日一两天街都作泥温室树移鹦鹉去玉津花落杜鹃啼断槁何日重携酒醉和儿童唱大堤 

　　○遣兴 

　　我住云间今四秋恰如杜甫在秦州赋诗黄耳冢前去打鼓白龙潭上游暮景飞腾如过翼此身浩荡一虚舟黄尘九陌绕车盖且年老翁随海鸥 

　　○春和铁崖先生水仙入韵 

　　千叶名花阆苑移浓香百和为重肌藻翘半脱春如醉翠袖轻扶夜更痴赋就陈王空自怨佩遗交甫至今疑承恩不向金涂立入道初将羽帐离步月有时羞素女行云无意妬瑶姬水边寂莫谁能赏林下风流搃未知肠断二生孤旧约眼明万槁出新枝朱弦五十闲瑶瑟黄九为君重赋诗 

　　○二月五日燕夏士文漪澜堂与者鲁道原马文壁冯困如赋诗一首歌者张宝童不至故及之 

　　漪澜堂上又东风报荅春光酒未空海鸟一双鹏尾白山花千朵寉头红水边列坐皆词客天上清歌少玉童不省日斜谁倒载从教拍手笑山公 

　　○浙江亭观潮 

　　山摧岸坼昼冥冥动地西风带蜃腥沧海倒流吞日月青天中裂走雷霆欲抬白马今无迹莫信神鱼尚有灵一气虚空自升降乾坤与我亦浮萍 

　　○嘉禾道中 

　　秀州城下雪漫漫一客东归更觉难雁度空江寒月黑马嘶畏路晓风酸吴趋欲赋知谁和漠节忘回不复看俯仰乾坤正萧瑟云间身寄一枝安 

　　○五月十一日过璜溪访马文璧时同门吕德厚具酒相邀犹雨夜归明日文璧有诗见寄用韵荅之 

　　因君怀抱未能开白寉矶头一棹来江黑坐看飞雨至酒酣催趁落潮回故人有约金重过野老无机不用猜明日山瓶犹未竭当筵更掷左慈杯 

　　○支子 

　　南风院落扫繁英薝卜无人也自荣五月六花开白雪何年三粒种青城已将色染天衣重那惜香分水殿清胡蝶梦回闻更好酒醒夜半月微明 

　　○绿阴轩夏日书怀 

　　锦水西头处士家深林无径绿阴遮窓前翠合书带草阶下红开旌节花本藉居亭苏老病屡从宴赏悦清华一双海鸟无机事日日飞来傍钓槎 

　　○客居 

　　移家处士桥西畔六月蒲莲暗野塘乳鸭成花能黑白风蝉隔叶自宫商买田不待沾微禄垂钓须教具小航自比成都浣花叟旁人应是咲清狂 

　　○风泾定光寺周回三里皆荷花彷佛有钱塘西湖之胜与筠谷高士同赋 

　　南风隔浦闻花气菡蓞红开十里花宫女三更环白帝洞庭千顷落明霞凿池不待烦灵运载酒浑疑过若耶何日与君追胜赏满船明日唱吴娃 

　　○题周伯昂水村图 

　　爱尔读书阳羡里。乔林古木五湖东。山如城郭铜棺并。水落田畴罨昼通。野老犹能说周处。仙人何许觅张公。园收橡栗霜初重。饭煮桃花岁屡豊。马队岂堪延祖企。草堂今复见卢鸿。已知贡赋随时给。还咲衣冠与俗同。一般微茫在烟浪。采菱歌断夕阳中。 

　　○题刘商观奕图 

　　日落青山未了棊两翁浑似海僧痴不辞虎口方争险曾取龙牙会出奇春在洞天应不老路经石室到今疑老樵若悟归来早物外神仙岂复知 
　　烂柯山头生白云烂柯人去世空闻楸枰有路纵横列石子如星黑白分寂寂中流方对垒迢迢出塞未成军当时一着安刘氏四老应宜策上勋 

　　○初冬口号 

　　朝来吉语觧离忧四海销兵战伐休地辟尧封皆内属江通禹凿已安流复见老生谈俎豆遂闻壮士脱兜鍪种瓜好觅青门地我亦为园学故侯 

　　○荅宇文仲美 

　　五两夜逐秋鸿徂十年辟兵无定居君今不奏子虚赋我亦终返班生庐蹲鸱如斗足野饭江鱼斫玉分王余更种南山豆一顷试看身子带经锄 

　　○冬日漫兴 

　　大阴十日犹未觧腊月荆扬气候偏两合树声来夜半风催花信立春前酒徒已老今何处狂客不归殊可怜山茶一株欲烂熳百壶留我醉新年 

　　○巳酉立春日 

　　今朝独酌黄柑酒海曲逢春且自寛老爱陶潜家栗里贫如杜甫客云安身轻不佩将军印髪短犹胜隐士冠试笔更题新帖子风光无处不宜看 

　　○正月二日偕邵篔谷过吕德常宅留饮 

　　东风十日消残雪溪上水生三尺高同舟为觅故人去闭阁不放老兵逃银甲弹筝促雁柱玉盘缕肉鸣鸾刀夜深更尽百杯淦惜淋漓宫锦袍 

　　○闻夏士文南归喜而有作特先寄之 

　　传闻正月楼舡发灵鹊先人到竹扉突厥残兵河外徙慕容诸客海边归山花两过红于酒江草春深绿染衣从此高歌太平日往来林下定无违 

　　○寄陈性天 

　　西岳云台陈处士移家秋浦四无邻光生虚室浑如雪梦在清都别是春捣药或闻林下鸟看花长悞世间人我来更乞胡麻饭为尔题诗满绿筠 
　　汛扫天坛事老君即从年少悟奇文青童汲井朝分乳玉女裁衣夜染云水上灻鱼还可驾山头白寉自成群遥知客去能长啸月冷天空半岭闻 

　　○三月五日饮于性天所有紫牡丹一本三花不意池馆丘墟之后复见于此为赋一首 

　　名花新剖麝囊开与客花时踏雨来越土一枝分阆苑春风三朵出瑶台朝云重压珊瑚树宿露低倾玛瑙杯重忆当时歌舞处五侯池馆锦千堆 

　　○雨中书怀 

　　汉苑秦宫迹已陈。金沙一簇为谁新山河有恨空怀古风雨无情只送春南国鹧鸪愁北客。东家胡蝶过西邻。尊前莫唱升平曲。白发秋娘也自颦。 

　　○过沧洲有感一首 

　　驷马桥南曲径賖可堪重过故侯家青袍杜甫从漂梗白发刘郎怨落花憔悴已看身似寉娉婷不见髻堆鸦野芳亭上春犹在独坐吟诗到日斜 

　　读胡笳曲 
　　雨夜独坐 
　　秋思 
　　红菊 
　　雨夜 
　　至日 

　　读胡笳曲 

　　百年已到甲辰终休倚山河百二雄八骏何劳廵海上一龙今见起江东専门学士空谈道仗钺将军竞策功忍听胡笳旧时曲此身飘泊叹秋蓬 

　　雨夜独坐 

　　天阴十日不见星蛰龙欲起驱雷霆大风五月忽动地急雨三更如建瓴剪烛西窓还独坐辟兵南国几时宁可怜骨肉求相隔满树秋声谁与听 

　　秋思 

　　两河兵合尽红巾岂有桃源可避秦马上短衣多楚客城中高髻半淮人荷飜太液非前日花落蕃禧又暮春莫上髙楼望西北逺山犹学捧心颦 
　　翠柳无枝拂御堤风来阊阖更凄凄玉笼别主鸳鸯拆金井啼秋络纬齐水上拾红韩氏女窓间织素窦家妻伤心又送韶华去直似黄河不向西 
　　帐望知音阻汉皋海门秋水欲成涛鹧鸪未肯随胡雁燕子长教辟伯劳锦绣莫酬青玉案琵琶空续紫檀槽可堪独闭帘栊坐花影铺阶月正高 

　　红菊 

　　日照东笼烂若霞误惊春色到山家宫人晓殢莆萄酒道士秋开踯躅苌莫擅鹅翎欺白雪未论寉顶餋丹砂霜中苦节知谁并两里寒香只自夸寂莫也羞彭泽陋风流还竞洛阳奢移樽九日来同赏插帽休讥老孟嘉 

　　雨夜 

　　寒夜悲吟似夜蛩银釭何事结花红愁听风雨三更尽梦在波涛一叶中神女佩环归楚馆鲛人机杼静珠宫连阴未解何由旦翅湿南飞万里鸿 

　　至日 

　　独客无家望转迷山空木落气凄凄愁催短发浑如寉病觉长身不称犀书断蓟门天万里禅经秦树雪千溪何由去学神仙术一鼎丹砂夜自泥 
　　日上扶桑晓色红。闭门慵似杜陵翁干戈送老甘人下江海生春尚客中雪尽南枝开大庾。天回北斗挂空同。试倾百斛芜城酒。未叹飘零两鬓蓬。 

　　○送桑子材归縻塘 

　　书囊未了复晨鸡岁暮扁舟出大溪司马倦从枚乘客伯鸾欣对孟光妻山通石屋风烟合海接天河日月低一路梅花千树雪春来约我酒重携 

　　○十二月十六日雨雪至十九日大雪次韵陈仲谋一首 

　　膝六春前试出奇三吴人贺太平时空山何处镵黄独半夜无风雨白厘梁苑一时宾客盛蓝关千里逐臣悲老夫坐看纵横落醉拥鸢肩日赋诗 

　　○十二月廿六日蔡叔庸至剪烛听雨一首 

　　水气昏昏接海边清江狂客系吴船天风十日河氷碎夜雨三更瀑布悬寂寂春光归柳上匆匆离色在花前故人着屐能相过剪烛西窓话昔年 

　　清江贝先生诗集卷之五 

　　●清江贝先生诗集卷之六 

　　七言律诗（二） 

　　◆七言律诗（二） 

　　元夕 
　　郊居 
　　红楳 
　　蜀山图 
　　庚戍中秋九思主人置酒予洎景囦副使子仁理问同会时风雨骤作抵暮旋止天无余滓华月东出相与联句千余韵皆大醉就寑遂忘所咏因复成一律 
　　归殳山一首寄杨德中丁一寉 
　　庚戍九日是日闻蝉 
　　水芙蓉 
　　寒夜忆梅拟西昆一首 
　　次韵陈仲谋 
　　次韵杨鸣寉 
　　发春试笔一首 
　　游硖石西山访逵上人坐天开图画所为设酒赋诗一首 
　　再用韵畣古道一首 
　　送王熙易奉使安南 
　　京师两夜一首呈宋景濂学士王子充侍制兼主事 
　　丁一寉病愈见寄然且戒酒次韵荅之 
　　送杨鸣鹤还鸿山 
　　题材上人遐观楼 
