<!-- { "loadSidebar": true } -->
恶发殿
钱武肃王镠所居殿，名“握发”。吴音“握”“恶”相乱。钱唐人遂谓曰；“此大王恶发殿也。”
麒麟楦
唐杨炯每呼朝士为麒麟楦，或问之。曰：“今假装麒麟，必修饰其形，覆之驴上。及去其皮，还是驴耳。”
两李益
李君虞以礼部尚书致仕。有宗人庶子同名，俱出于姑臧。时人谓尚书为“文章李益”，庶子为“门户李益”。
李尚书门地不薄，而以文章独伸。孰谓文章不值钱！
三不开相公
五代废帝时，马胤孙为相，时号“三不开相公”：入朝印不开，见客口不开，归宅门不开。”
三旨相公
王珪相神宗十六年，无所建明。时称“三旨宰相”：进呈云“取圣旨”，可否讫云“领圣旨”，退谕察事者云“已得圣旨矣”。
三觉侍郎
赵叔问为天官侍郎，肥而喜睡，又厌宾客，在省还家，常挂歇息牌于门首。呼为“三觉侍郎”，谓“朝回、饭后、归第”也。
《外史梼杌》二事
徐光溥为相，喜论事，为李昊等所嫉。后不言，每聚议，但假寐而已，时号“睡相”。
蜀韦嘏，唐相贻范之子。仕孟昶时，历御史中丞，性多依违，时号“软饼中丞”。
阁老饼
丘文庄自制饼，软腻适口。托中官进上。食之，嘉，命司膳监效为之。不中式，俱被责，因请之丘。丘靳不以告。由是京师盛传为“阁老饼”。
刘棉花
成化中，内阁刘吉丁外艰起复，百媚科道以免弹劾。弘治改元，侍读张升数其十罪，反为御史魏璋所劾，左迁。世以吉耐弹，目为“刘棉花”。
两字尚书
成化间，上患舌涩，诸司御前奏事，准行者苦答“是”字。鸿胪卿施纯彦请易“照例”二字，上答甚便，寻擢尚书。时人嘲曰“两字尚书”。
襄样节度
襄阳人善为漆器，天下取法，谓之“襄样”。及于司空为帅多暴，郑元镇河中，亦暴。远近呼为“襄样节度”。见《国史补》。
白兔御史
王弘义始贱时，求傍舍瓜，不与。及为御史，乃腾文言园有白兔。县为集众捕逐，畦蓏无遗。内史李昭德曰：“昔闻苍鹰狱吏，今见白兔御史。”
驮官人
曹钦谋逆，己杀寇深，又索王尚书翱。王正在一室，窘迫。一主事长大多力，遽负之逸。王后擢此人要津。时呼为“驮官人”。
杨仲嗣、魏伯起
《佥载》云：杨仲嗣躁率，魏光乘目为“热鏊上猢狲”。《北史》：魏伯起在京洛，轻薄尤甚，人号为“惊蛱蝶”。
李拾遗
周右拾遗李良弼奉使北蕃，匈奴以木盘盛粪饲之，临以白刃。弼惧，勉食，一盘并尽，乃放还。人诮之曰：“李拾遗能食突厥之遗。”
度宗榜
度宗崩，幼君谅阴。榜第一名王龙潭，二名路万里，三名胡幼黄。京师为之语曰：“龙在潭，飞不得；万里路，行不得；幼而黄，医不得。”
城隍墙上画
洪武间，有人画僧顶一冠，一道士顶十冠，蓬松其发，一断桥，甲士与民各左右立而待渡，揭于城隍墙上。朝廷见之，敕教坊司参究其事以奏。明日奏云：“僧顶冠，有官无法，道士十冠，官多法乱，军民立桥边，过不得。”自后法网稍宽，盖以滑稽而谏者。
朱勔
宣和间，亲王及戚畹入宫者，辄得金带、关子。得者，旋填姓名鬻之，即卒伍屠沽，自一命以上皆可得。朱勔家奴，服金带至有数十人。时云：“金腰带，银腰带，赵家世界朱家坏。”
师王
韩侂胄擅权日，一时献佞者皆称“师王”。参议钱象祖尝谏用兵，与有隙，史弥远因与合谋，既罢相，遂私批杀之。宁宗不知也。都下语曰：“释迦佛中间坐，胡汉神立两傍。文殊、普贤自斗，象祖打杀师王。”
十七字谣
淳祐间，史嵩之入相。以二亲年耄，虑有不测，预为起复之计。时马光祖未卒哭，起为淮东总领；许堪未终丧制，起为镇江守臣。里巷为十七字谣曰：“光祖做总领，许堪为节制。丞相要起复，援例。”
淳祐间，车驾幸景灵宫，太学、武学、宗学诸生俱在礼部前迎驾。有作十七字诗曰：“驾幸景灵宫，诸生尽鞠躬。头乌身上白，米虫。”盖讥其岁糜廪禄，不得出身，年年唯迎驾耳。
张士诚有养士之誉，凡不得志于时者，争趋附之。美官丰禄，富贵赫然。有为北乐府讥之云：“皂罗辫儿紧扎梢，头戴方檐帽，穿领阔袖衫，坐个四人轿，又是张吴王米虫儿来到了。”语本此。后城破，无一人死难者。
伪周用王敬夫、蔡彦文、叶德新三人谋国事，而抵于亡。丁未春，伏诛于南京，风干蔡、叶之尸于称竿者一月。先是民间作十七字诗云：“丞相做事业，专用黄、蔡、叶。一夜西风来，干鳖。”后竟验焉。
王婆醋钵
张士诚据有平江日，松江俞俊以贿通伪尹郑焕，署宰华亭。用酷刑朘剥，邑民恨入骨髓。袁海叟有诗曰：“四海清宁未有期，诸公衮衮正当时。忽然一日天兵至，打破王婆醋钵儿。”或者不知醋钵之义，以问叟。叟曰：“昔有不轨伏诛，暴尸于竿。王婆买醋，经过其下。适索朽尸坠，醋钵为其所压，着地而碎。王婆年老无知，将谓死者所致，顾谓之曰：‘汝只是未曾吃恶官司来！’”闻者皆绝倒。
落指君子
晋江刘明府震臣，先年令常熟，极有吏才，但法尚严峻。尝枉征财课，百姓瘐狱中、毙杖下者，十而九矣。又拷掠之惨，至于手足指堕。于是虞人歌之曰：“落指君子，民之父母。”
桑渐
桑渐为孟州佥判。或誉县长“明似镜，平似秤”。渐不然其言，抑之曰：“却被押司走上厅，打破镜，踏折秤。”
常州守谣
《马氏日抄》云：常州守莫愚巧于取贿，而纠察郡吏使无所得。郡人为之语曰：“太守摸鱼，六房晒网。”继莫者叶蓁，有廉操，而律下不严，吏曹得行其诈。又为语曰：“外郎作鲜，太守拽罾。”言劳而无获也。
近来贪吏，多与六房通气揽事。时又语曰：“六房结网，知县摸鱼。”
刘宠庙
一钱太守刘宠庙，在绍兴钱清镇。王叔能过庙下，赋诗曰：“刘宠清名举世传，至今遗庙在江边。近来仕路多能者，也学先生拣大钱。”
今日拣大钱者，必要生祠碑记。正为刘宠之有庙也。
杨太守、刘知县
成化中，有汝宁杨太守甚清，其附郭汝阳刘知县甚贪。太守夜半微行，至一草舍。有老妪夜绩，呼其女曰：“寒甚。”命取瓶中酒。酒将尽，女曰：“此一杯是杨太爷也。”复斟一杯，曰：“此是刘大爷。”盖酒初倾，则清者在前，后则浊矣。闻者赋诗曰：“凭谁寄语临民者，莫作人间第二杯。”
洪奉使
宋绍兴辛巳，葛王篡位，使来修好。洪景卢往报之，入境，与其伴使约用敌国礼。伴许诺。故沿路表章，皆用在京旧式。未几，乃尽却回，使依近例易之。景卢不可。于是扃驿门，绝供馈，不得食者一日。又令馆伴者来言。景卢惧留，不得已，易表章授之，供馈乃如礼。景卢素有风疾，头常微掉。时人为之语曰：“一日之饥禁不得，苏武当时十九秋。寄语天朝洪奉使，好掉头时不掉头。”
景龙嘲语
景龙中，洛下淋雨百余日。宰相令闭场市北门以弭之，卒无效。人嘲曰：“礼贤不解开东阁，燮理唯能闭北门。”
天竺观音
孝宗时大旱，有诏迎天竺观音就明庆寺请祷。或作诗曰：“走杀东头供奉班，传宣圣旨到人间。太平宰相堂中坐，天竺观音却下山。”赵温叔雄由是免相。
贩盐
贾似道令人贩盐百艘至临安。太学生有诗云：“昨夜江头涌碧波，满船都载相公醝。虽然要作调羹用，未必调羹用许多。”贾闻之，遂以士人付狱。
量田
成化初，邢公宥为苏州。以郡中久荒，陂荡起税，民心颇怨。有投诗刺之者，曰：“量尽山田与水田，只留沧海共青天。渔舟若过闲洲诸，为报沙鸥莫浪眠。”一作杨贡事。
尹翰林诗
宣德中，简太学生年五十以上，放归田里。而儒生应贤良方正举者，辄得八品官。尹翰林岐凤有诗曰：“五十余年做秀才，故乡依旧布衣回。回家及早养儿子，保了贤良方正来。”
修《续通鉴》
景泰间，修《续通鉴纲目》。开馆时，三阁下奏本院官怠缓，完期不可必，因各荐所知。于是丁参议珵等皆被召。聂大年教授扶病入馆，退食松林下，经宿物故。又章主事诹病，刘治中实老。时刘宣化讥之曰：“昔人云，生、老、病、死、苦，史馆备矣。”一日丁参议与宋尚宝怀尚气，失色忿詈。馆中陈缉熙成一诗，谑云：“参议丁公性太刚，宋卿凌慢亦难当。乱将毒手抛青史，故发伧言污玉堂。同辈有情难劝解，外郎无礼便传扬。不知班、马、韩、苏辈，曾为修书闹几场?”明日，二人悔恨，自解谢曰：“勿更贻斯文笑也。”
魏扶
大中元年，魏扶知礼闱入贡院，题诗曰：“梧桐叶落满庭阴，锁闭朱门试院深。曾是昔年辛苦地，不将今日负前心。”及碟出，为无名子削为五言，以讥之。
丁丑庚辰榜
万历丁丑，张太岳子嗣修榜眼及第。庚辰，懋修复登鼎元。有无名子揭口占于朝门曰：“状元榜眼姓俱张，未必文星照楚邦。若是相公坚不去，六郎还作探花郎。”后俱削籍。故当时语曰：“丁丑无眼，庚辰无头。”
徐干《中论》
正德某科士子，中场用徐干《中论》全篇而得高第。明年，海内之士，交相谓曰：“徐干《中论》，翰林先生所最重也。”于是购《中论》而读者纷然。京师为之语曰：“秀才好请客，徐干偶撞席。也只好一遭，良会难再得。”
吴伯通
吴伯通为浙省学道，取士专看工夫。时初学作文多不根，取者甚少，乃群往御史台求试。御史复发吴公。吴出题“鼋鼍蛟龙鱼鳖生焉”，论题乃一“滚出来”，文难措辞，而论又性理，甚为吴所辱。有嘲之者曰；“三年王制选英才，督学无名告柏台。谁知又落吴公网，鱼鳖蛟龙滚出来。”
被黜诗
天顺初，有欧御史校士，去留多不公。富室子弟惧黜者，或以贿免。昆山郑文康送一被黜生诗，末云：“王嫱本是倾城色，爱惜黄金自误身。”
倭房公
万历初，有房御史督学，以贿著。轻薄子改杜牧之《阿房宫赋》为“倭房公”以讥之。首云：“沙汰毕，督学一。文运厄，倭房出。横行一十三府，扰乱天日。”中云：“米麦荧荧，乱圈点也。枷锁扰扰，假公道也。湖流涨腻，苞苴行也。批挞横斜，门子醉也。雷霆乍惊，试案出也。人人骇忧，漫不知其所谓也。孔方先容，虽媸亦研。十目所视，而莫掩焉。有不可闻者，遗臭万年。”详载《戒庵漫笔》。
楚中二督学
嘉靖间，楚中督学昊小江有爱少之癖。冠者多去巾为髫年应试。嘲者曰：“昔日峨冠己伟然，今朝中角且从权。时人不识予心苦，将谓偷闲学少年。”其后曾省吾代之，所拔亦多弱冠。一生遂自去其须。及入试，居四等，应朴责。曾乃恕年长者，而责少者，此生遂以无须受责。嘲者曰：“昨日割须为便考，今朝受责加烦恼。头巾纱帽不相当，有须无须皆不好。”见《谐薮》。
童生府试
