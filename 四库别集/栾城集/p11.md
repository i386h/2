<!-- { "loadSidebar": true } -->

　　幽轩离纷华，惟有一丛竹。纤梢起余寒，紫笋散轻馥。擢干春雨余，挺节秋霜足。不知岁时改，守此娟娟绿。上有吟风蝉，空腹未尝食。翦伐非所辞，不受尘土辱。

　　○柏轩

　　筑室城市间，移柏南涧底。山林夙所尚，封植聊自寄。崎岖脱岩石，拥塞出棼翳。上承清露滋，下受寒泉惠。秋来采霜叶，咀嚼有余味。苦涩未须嫌，愈久甘如荠。

　　○巽堂

　　山前三秦道，车马不遑息。日出红尘生，不见青山色。峰峦未尝改，往意自奔迫。谁言幽堂居，近在使者宅。俯听辨江声，却立睨石壁。藤萝自太古，松竹列新植。暑簟卧清风，寒樽对佳客。试问东行人，谁能同此适？

　　○山斋

　　平地厌喧嚣，虚斋上山足。萧条远城市，坡ヌ富林麓。简书日填委，杖屦每幽独。岂无山中士，高卧白茅屋。逢人默无语，长啸响崖谷。此室庶可招，夜月相从宿。

　　○闲燕亭

　　登山稍已高，旷望良亦远。危亭在山腹，物景行自变。诸峰宿露收，草木朝阳绚。盎盎云出山，溜溜泉垂坂。徐行得佳处，永日遂忘返。此乐只自知，傍人任嫌懒。

　　○会景亭

　　亭高众山下，胜势不自收。冈峦向眼尽，风籁与耳谋。鸢飞半岭息，云起当空游。视身如乘风，超然忘百忧。暮归室中居，唯见窗户幽。视听随物变，恍谁识其由。

　　○宝峰亭

　　昔过益昌城，莫登君子堂。驾言念长道，未暇升崇冈。今闻宝峰上，缥缈陵朝阳。三休引萝蔓，一览穷苍茫。微云霭双剑，落日明故乡。奔驰迹未安，山薮意自长。漂摇万里外，手把新诗章。宦游不忘归，何异鸟欲翔。尘土污颜面，年华侵鬓霜。何时首归路，所至聊彷徨。樽俎逢故人，亭谢凝清光。为我具斗酒，宿恨犹可偿。

　　【次韵分司南京李诚之待制求酒二首】

　　世上升沉都梦里，春来强健斗樽前。公田种秫全抛却，坐客无毡谁与钱。春深风雨半相和，节物令人意绪多。中酒何须问贤圣，和诗今尚许羊何。

　　【送施历城辩归常州】

　　高人不受尘土侵，三年浙江藏河深。久闲物理有相复，历城官事森成林。乘时敛散逐十二，鞭挞逋负徒哀矜。一杯相属未尝得，百亩归去将安能。潜逃虽出知者后，黾勉尚见仁人心。归期忽告三月尾，强留不顾千黄金。河豚虽过鲈鳜在，粳稻正插风雨淫。酒肴劳苦罄邻里，期会迫隘思僚朋。山川吴越我所爱，扁舟佗日要追寻。滞留未用便相诧，半年岁月行。

　　【施君既去复以事还戏赠】

　　令尹西行去又回，西湖重把旧樽。吏民再见鸡栖乘，犹道吾公挽不来。

　　【和文与可洋州园亭三十咏】

　　○湖桥

　　湖南堂宇深，湖北林亭远。不作过湖桥，两处那相见。

　　○横桥

　　湖里种荷花，湖边种杨柳。何处渡桥人，问是人间否。

　　○书轩

　　绿竹覆清渠，尘心日日疏。使君遗癖在，苦要读文书。

　　○冰池

　　水深冰亦厚，荡铺寒玉。好在水中鱼，何愁池上鹜。

　　○竹坞

　　空陂放修竹，肃肃复冥冥。莫除坞外笋，从使入园生。

　　○荻浦

　　离披寒露下，萧索微风触。摧折有余青，从横未须束。

　　○蓼屿

　　风高莲欲衰，霜重蓼初发。会使此池中，秋芳未尝歇。

　　○望云楼

　　云生如涌泉，云散如翻水。百变一凭栏，悠悠定谁使。

　　○天汉台

　　台高天汉近，匹练挂林端。秋深霜露重，谁见落西山。

　　○待月台

　　夜色何苍苍，月明久未上。不上倚城台，无奈东南嶂。

　　○二乐榭

　　动静惟所遇，仁智亦偶然。谁见二物外，犹有天地全。

　　○氵党泉亭

　　泉来草木滋，泉去池塘满。委曲到庭除，清冷备晨盥。

　　○吏隐亭

　　隐居亦非难，欲少求易遂。有意未成归，聊就茅檐试。

　　○霜筠亭

　　林高日气薄，竹色净如水。寂历断人声，时有鸣禽起。

　　○无言亭

　　处世欲无言，事至或未可。唯有此亭空，燕坐聊从我。

　　○露香亭

　　重露覆千花，繁香凝畦圃。不忍日将，散逐微风去。

　　○涵虚亭

　　虚亭面疏篁，窈窕众景聚。更与坐中人，行寻望来处。

　　○溪光亭

　　溪亭新雨余，秋色明漾。鸟渡夕阳中，鱼行白石上。

　　○过溪亭

　　溪浅复通桥，过者犹恨懒。赖有沙上鸥，常为独游伴。

　　○披锦亭

　　春晚百花齐，绵绵巧如织。细雨洗还明，轻风卷无迹。

　　○禊亭

　　觞流无定处，客醉醒还酌。毋令仲御歌，空使人惊愕。

　　○菡萏轩

　　开花浊水中，抱性一何洁。朱槛月明时，清香为谁发。

　　○荼コ洞

　　猗猗翠蔓长，蔼蔼繁香足。绮席堕残英，芳樽渍余馥。

　　○谷

　　谁言使君贫，已用谷量竹。盈谷万万竿，何曾一竿曲。

　　○寒芦港

　　芦深可藏人，下有扁舟泊。正似洞庭风，日莫孤帆落。

　　○野人庐

　　野人三四家，桑麻足生意。试与叩柴荆，言辞应有味。

　　○此君庵

　　风梢绕檐匝，霜干当窗净。遥知素壁上，醉墨森相映。〈与可墨竹，冠绝今世。〉

　　○金橙迳

　　叶如石楠坚，实比霜柑大。穿迳得新苞，令公忆鲈会。

　　○南园

　　官是劝农官，种桑亦其所。安得陌上人，隔叶攀条语。

　　○北园

　　使君美且仁，遍地种桃李。岂独放春花，行看食秋子。

　　【次韵吴兴李行中秀才见寄并求醉眠亭诗二首】

　　○和见寄

　　才堪簿领更无余，赢得十年闲读书。宠辱何须身自试，穷愁不待酒驱除。故人归去无消息，佳句新来屡卷舒。前日使君今在此，不妨时复置双鱼。〈李公择自吴兴移齐南。〉

　　○醉眠亭

　　是非一醉了无余，唯有胸中万卷书。已把人生比蘧传，更将江浦作阶除。欲眠宾客从教去，倒卧氍毹岂暇舒。京洛旧游真梦里，秋风无复忆鲈鱼。

　　【和子瞻玉盘盂二首〈东武苏莒公家园中千叶白芍药子瞻新为此名。〉】

　　千叶团团一尺余，扬州绝品旧应无。赏传莒国迁钟ね，移忆胡僧置钵盂。丛底留连倾凿落，瓶中捧拥照浮屠。强将绛蜡封红萼，憔悴无言损玉肤。故相林亭父老知，出群草木尚何疑。无多产业残花药，几许功名旧鼎彝。丰艳不知人世别，佳名新换使君诗。明年会看花尤好，剥尽浮苞养一枝。

　　【寄题密州新作快哉亭二首】

　　车骑崩腾送客来，奔河断岸首频回。凿成户牖功无几，放出江湖眼一开。景物为公争自致，登临约我共追陪。自矜新作超然赋，更拟兰台诵快哉。槛前潍水去，洲渚苍茫烟柳匀。万里忽惊非故国，一樽聊复对行人。谢安未厌频携妓，汲黯犹须卧理民。试问沙囊无处所，于今信怯定非真。

　　【赠马正卿秀才】

　　男儿生可怜，赤手空腹无一钱。死丧三世委平地，骨肉不得归黄泉。徒行乞丐买坟墓，冠帻破败衣履穿。矫然未肯妄求取，耻以不义藏其先。辛勤直使行路泣，六亲不信相尤愆。问人何罪穷至此，人不敢尤其怨天。孝慈未省鬼神恶，兄弟宁有木石顽。善人自古有不遇，力行不废良谓贤。

　　【答文与可以六言诗相示因道济南事作十首】

　　远游既为东鲁，迁居又爱南山。齿发自知将老，心怀且欲偷安。舜井溢流陌上，历山近在城头。羁旅三年忘去，故园何日归休。野步西湖绿缛，晴登北渚烟绵。蒲莲自可供腹，鱼蟹何尝要钱。饮酒方桥夜月，钓鱼画舫秋风。冉冉荷香不断，悠悠水面无穷。雨过山光欲溜，寒来水气如。胜处何须吴越，随方亦有游朋。扬雄执戟虽久，陶令归田未能。眼看云山无奈，神伤簿领相仍。终岁常亲鞭朴，此生知负诗书。欲寻旧学无处，时有故人起予。故人远在江汉，万里时寄声音。闻道禅心寂寞，未废诗人苦吟。佳句近参风雅，微词间发离骚。窃欲比君庚信，莫年诗赋尤高。相思欲见无路，满秩西归有时。及君铃阁少事，饮我松醪满卮。

　　【次韵李公择寄子瞻】

　　青蒲一下复东来，拥扇西风满面埃。击柝自营何择地，糟同醉未须回。孤高振鹭瞻初下，淡泊婴儿及未孩。我亦漂流家万里，年来羞上望乡台。

　　【次韵李公择以惠泉答章子厚新茶二首】

　　无锡铜瓶手自持，新芽顾渚近相思。故人赠答无千里，好事安排巧一时。蟹眼煎成声未老，兔毛倾看色尤宜。枪旗携到齐西境，更试城南金线奇。〈金线泉，在齐州城南。〉新诗态度霭春云，肯把篇章妄与人。性似好茶常自养，交如泉水久弥亲。睡浓正想罗声发，食饱尤便粥面匀。底处翰林长外补，明年谁送溪春。

　　【和李公择赴历下道中杂咏十二首】

　　○泛清河

　　南北无多水，崎岖未舍船。何时好霖雨，是处有通川。坟垅看书卷，兴亡指道边。苍芒半秋草，犹复较愚贤。

　　○将至桃园阻浅且风不得进

　　卷帆倚棹浅河津，忆泛长江步步新。未免生涯寄风浪，不堪舟楫委埃尘。往来欲就沙囊堰，深浅时看举策频。一望云霓百忧集，应思平地隐居人。

　　○桃园阻浅将易小舟一夜大至复乘便风顷刻百里

　　此生与物妄相仇，欲往长嫌苦见留。浅濑何知向人恶，涨溪岂复为公流。雨痕忽到工催客，风信初来转打头。举目汀洲都未改，忽添清兴满行舟。

　　○下邳黄石公庙

　　圯下相逢南北人，三邀不倦识天真。十年却见谷城下，寂寞同收一梦身。

　　○宿迁项羽庙

　　尺西来垅亩中，驱驰力尽众兵冲。旧封独守君臣义，故国长修俎豆容。平日军声同破竹，少年心事喜摧锋。锦衣眷恋多乡思，肯顾田家社酒Ο。

　　○吕梁

　　出没悬流虽有道，凭陵险地本无心。未能与物都无碍，咫尺清泉亦自深。

　　○梁山泊〈次韵

　　近通沂泗麻盐熟，远控江淮粳稻秋。粗免尘泥污车脚，莫嫌菱蔓绕船头。谋夫欲就桑田变，客意终便画舫游。愁思锦江千万里，渔蓑空向梦中求。〈时议者将干此泊以种菽麦。〉

　　○梁山泊见荷花忆吴兴五绝〈次韵〉

　　南国家家漾彩灵，芙蕖远近日微明。梁山泊里逢花发，忽忆吴兴十里行。终日舟行花尚多，清香无奈着人何。更须月出波光净，卧听渔家荡桨歌。行到平湖意自宽，繁花仍得就船看。回头却向吴侬说，从此远游心未阑。花开南北一般红，路过江淮万里通。飞盖靓妆迎客笑，鲜鱼白酒醉船中。菰蒲出没风波际，雁鸭飞鸣雾雨中。应为高人爱吴越，故于齐鲁作南风。

