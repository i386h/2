<!-- { "loadSidebar": true } -->
　　昨承赐教谆谆真是药石之规捧诵之间不胜佩服至谓吾侪议论不当以同己者为是而不复察其非不当以异己者为非而不复取其是尤为透的虽然仆亦有鄙见不敢不就正之足下谓孟子断夷惠为百世之师而隘与不恭又谓君子不由鄙管晏为曽西不为而不召称管游观称晏又谓其有足取以是见其朗日晴空毫无凝滞似也独不曰距杨之无君墨之无父断断乎甚之为禽兽而畧不假借乎更何害于孟氏之朗日晴空毫无凝滞也盖异己之中自有差别取是之中亦有差别不可不早辨也今有人于此且为杨朱且为墨翟乃欲于无父无君之人而节取其有父有君之是正恐是未必得取而反陷于非也岂不惑之甚哉足下又曰激之为东京之节义而炎祚已促矫之为南衙之清流而善类竟殃分之为洛蜀朔之三党而绍圣之纷更遂起往弊如斯昭然可鉴而今之儒者复蹈之此正今世道学内溺于富贵利达而外附于道徳仁义者借此等口吻以便其私而禁锢为善之路仆方欲痛哭流涕于其傍而足下奈何复为此言且夫炎祚之促小人促之也善类之殃小人殃之也绍圣之纷更小人纷更之也今不归罪于小人而反归罪于君子是君子既不得志于当时之私人而仍不得志于后世之公论为小人者不惟愚弄其一时仍并后世而愚之也岂不与于小人之甚哉审如其言则将曰比干激而亡商龙逄激而亡夏孔子一矫而春秋遂流为战国孟子与苏秦张仪分为三党而战国遂吞于吕秦其亦何辞矣此说一行不至率天下而尽为胡广不已也若仆则曰炎祚虽促而终有不与之俱促者善类虽殃而终有不与之俱殃者绍圣虽纷更而终有不与之俱更者则诸君子一激一矫一分之力也大抵世之儒者率以成败论人物而不以是非论成败故其言往往蹈此不意足下亦为所乱仆于足下所称同己也仆亦何贵乎以同己者为是而不复察其非哉幸卒教之 

　　答友人论鲸阉 

　　承谕心迹之说弟实未有知弟之所知者天子孤立于上而背公死党之风日引于下病在膏肓恬不知怪可为长太息耳丈以吴赵之论楚张与近时言者之论鲸张迹而比之愿丈之无易由言也夫使今之柄臣事事欲反居正而举朝扶同以除君侧之所喜则其迹其心俱有可原也使今之柄臣事事欲庇居正而举朝扶同以除居正之所仇则其迹已非更何待推其心哉且本欲去鲸张者柄臣计也而马御史故袭呵佛骂祖之机愚弄圣明吁何其甚也丈一则曰尽其在我一则曰无以处之躬自厚而薄责于人至哉言乎抑弟不患丈之无处而患在我之难尽也夫尽其在我非可以虚辞借也必将正巳而不失独立而不惧者也设丈在位偶值鲸张之事举朝方如醉如痴为柄臣颐使丈纵不当先为逢而其长业已持之丈即署名则忍于欺君即不署名则敢于逆相不知丈何以尽其在我也推此类具言之则所谓我者亦大彰明较着而一切含糊笼罩之说自无安顿处矣弟一隅之见毎每如此亦惟可闻于丈而已丈曰吾軰且置之弟谓如弟軰可置丈軰恐竟不可置也幸再裁教 

　　复李见罗先生 

　　往元冲父母职述而南获承手札备悉门下引掖后进盛意方念不及伺候乃辱记存悯兹悲苦更蒙宠仪光贲慈灵哀感何已不肖幼从叔兄之后稍欲有所请事每见世之谈道者刍狗躬行野狐性命心窃疑之已而因元冲受门下大学古义巳又因澄海唐曙台受石经大学反复再四始信学问原自正平而依傍蹊径者似不免有碍于大路也门下多难殷忧动心忍性其于知本一义当有益臻其妙者且文王居囚而易作箕子为奴而范陈古来大圣大贤往往以一身之穷而开万古之通门下岂有让哉如天之福门下旷然荷被恩诏则剑水梁溪亦异时之邹鲁也会须负笈宫墙不止仅仅私淑云尔肃言布谢祗増悚息仰希照亮不次 

　　与徐孺东符卿 

　　门下仁心义胆冠冕人伦仆幸托于气类之末获侍下风诚千古大快奉别以还忽易寒暑有客从贵溪来称说门下方掩关参玄此意味大自可想仆辱爱诲不敢浪掷日月稍稍请事六经第心粗气浮苦不得其门而入念惟门下静中端倪直造先天何以发我瞶瞶也昨闻南皋邹公与门下有庐山之约今且何如邹公真正豪杰仆居恒视之若在九天之上世道人心所仰頼此公不小即此公亦必始终以天下自任断然不欲以万死一生之身轻为转移但仆向游京师有一长者为仆言邹公最不喜人以气节相目仆问其故似以节义为血气也夫假节义乃血气也真气节即义理也血气之怒不可有义理之怒不可无义理之气节不可亢之而使骄亦不可抑之而使馁以义理而误认为血气则浩然之气且无事养矣近世乡愿道学往往借此等议论以消铄吾人之真元而遂其同流合污之志其言最髙其害最逺以邹公之周于徳万万非邪世所能乱而复哓哓尔者正以敬邹公之深望邹公之至不觉吐露狂臆而不自知其过也门下于邹公知契极笃仆辄因而有请焉仆窃谓邹公但将当初一念自磨自勘倘发自血气乎当黙黙淘洗不可轻出诸口以槩义理之怒倘发自义理乎就此直养无害便是天下第一等圣贤第一等道学不必舎此而更求神化也门下以为然否率尔附候并布其私以就正于门下乞门下有以裁之 

　　答孟我疆比部 

　　屡承面诲时动深省乃者辱投赠言明以孔子相朂此门下肫肫不倦之仁也鄙人即不敏能不从事第门下之所主大段在委吏乗田之事而鄙人之所偏大段在春秋沐浴之义不知于此之际为一孔子乎为两孔子乎愿学孔子者将学其一乎将学其两乎一而两两而一门下自有独解非鄙人所能测也请卒教之 

　　与唐曙台仪部论心学书二条 

　　先儒有云王道本于诚意又云本心为万事根本传格致者乃独本修身何也盖经文齐家治国平天下紧贴修身说来故传者断自修身语势自当如此其实正心诚意在其中矣大抵修身有偏言者有兼言者八条目互举修身偏言之也格致传单举修身兼言之也故中庸曰齐明盛服非礼不动所以修身推此类可见若以其偏言者例其兼言者乃曰心意可匿身则难藏其不本正心诚意而本修身殆有精义不免穿凿附会且夫掩其不善而着其善人之视已如见其肺肝然心不在焉视而不见听而不闻食而不知其味彼心意岂可匿之物哉 
　　心学之弊固莫有甚于今日然以大学而论则所谓如见肺肝者也何尝欺得人来却是小人自欺其心耳此心蠧也非心学也若因此便讳言心学是轻以心学与小人也易咸九四不言心而彖曰感人心则咸其心之义也艮六四不言心而象曰思不出其位则艮其心之义其曰贞吉则道心之谓曰憧憧则人心之谓也艮其身亦犹大学之掲修身盖心在其中矣何讳言心之有夫身不能必其皆修必不可以不修身之故为身讳意不能必其皆诚必不可以不诚之故为意讳与其讳之而以妄废真孰若勿讳之而以真救妄也愿卒教之 

　　与郭希宇中丞 

　　向承门下问不肖于菰芦中此意殊不薄也尔时匆匆布谢未尽欲言嗣后不肖又为家慈衰病寻罹大戚无能申候其于髙义独心藏之而已方今世局推移向来建言巨公爵位日益闻望日损遂令当事以言者为易与转加诟斥所谓吾党有过未易专以尤人也门下不流不倚（阙） 

　　（阙页） 

　　别所谓毫厘而千里者苦不敏之资未知所入也足下有以教我敬引领以俟 

　　答李还素民部 

　　盖弟往从都门曽一再奉风旨私志大雅无日忘之乃客岁王玄庵来辱足下俨然懐之好音奬借盈溢诲劳肫恳何足下之臭味不约而同也足下迩日意兴何似弟为老母衰年多病方忤朝命天下事正有公等在耳昨足下来教云天下事尚可为于今为甚程伯子真圣人矣诵此三言具见足下忧时之思救时之用虽然有程伯子之志则可无程伯子之志则愿也若论吾軰下学规模则以鲁男子之不可学栁下恵之可毕竟所差不逺且眼前世局揆之往时益不堪论弟尝妄谓今世大患不在于敢为小人在于小人而敢自任以为圣人耳足下业推赤心置我腹中弟能不推赤心置足下腹中耶（阙） 

　　（阙页） 

　　公论收之于上邹大泽赵侪鹤诸君子相与协赞之于下壬辰之外计癸巳之内计甲午之廷推其赤帜也故政府积不能平多方齮龁二三耆硕赍志以去迨孙立亭为政始抱铨部之权一朝奉之于政府乙未外计亦其赤帜也故立亭在事而后政府有不曲护司官之奬有司官皆谨慎奉法之奬而后杨都諌明目张胆力攻其所异首发大难之端一时台省中风狂走迄于今牢不可破者凡以政府为之地也似不宜专其责于铨部而寛其责于政府也如何如何且年来不测恩威或出于圣明反本穷原实政府不便于异己百计逄迎之及其弄假成真乃欲以虚词饰语托于救解之迹笼络天下之耳目令恶声偏归于上争端踵起于下而已独处于无事朝廷与天下为蚌鹬而已且为渔人是可忍也孰不可忍哉 

　　答彭旦阳仪部 

　　足下谓我大体已得七八似未必然其以应用不足规我则弟生平大病也足下向言寻章摘句朝诵夕维终是经生近言调摄血气喜怒不着自有条理此知足下心得之深直透未发前气象即六经且为足下注脚矣但恐此意习惯将来任心太过不无走作其害非细足下必曰圣贤之学心学也吾任吾心何走作之有不知道心可任也人心不可任也道心难明人心易惑弟能不为足下重惧哉弟近来颇无径悟只信得六经义理日益亲切句句是开发我道心处句句是唤醒我人心处学问不从此而入断非真学问经济不从此而出断非真经济孔子所以好古敏求而恶夫何必读书者也故为足下者以调摄为主而以诵读为助则可以调摄为务而以诵读为仇则不可弟敢以此自効于足下足下无复曰经生之谈云尔 

　　又 

　　道学两字自是吾軰家常茶饭近来却被晓人做壊堕入鬼关昔贤谓人之求富贵利达者昏夜乞哀以骄人于白日弟则谓今之求道徳仁义者白日乞哀以骄人于昏夜世变转恶良足长吁要之吾軰姑务自镜无徒徙宅忘身为也 

　　与丁长孺中舍 

　　年丈春来意气何如以年丈识局大可有为山林事功愿早圗之也弟尚记往年请教于荆溪万履翁翁应之曰吾軰向来也只是撘过其言最便易最肯綮弟懐之二十余年竟不脱此两字今拈示吾兄当谓然否小草二册附博一笑别具家兄柬中者不更及答 

　　曾金简仪部 

　　沈祁阳归拜手翰之辱空谷足音喜慰曷似至以大学忠告见贻尤感年丈之不以戋戋而弃我也弟尝妄意阳明先生提良知似虚而实见罗先生提修身似实而虚两者如水中月镜中花妙处可悟而不可言真所谓会得时活泼泼地会不得只是弄精神者也今邹南皋全用扫法而年丈半用接法正不妨相与为春秋冬夏四时行耳如何如何 

　　与王澹生铨部 

　　时欲浮剡溪之棹时复不果恐君家子猷先生笑人耳闲居无事间寓目门下代庖录窃以为非有三代直道而行心胸未堪办此所以发我愦愦者多矣欣幸欣幸春和景明东林大有佳色未识文从能扁舟一过否不敢请耳固所愿也率言申候不尽 

　　答岳石帆缮部（武穆之后也向隠岳为乐今请复之） 

