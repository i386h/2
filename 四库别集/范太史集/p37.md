<!-- { "loadSidebar": true } -->
　　臣祖禹曰禹卑宫室孔子美之曰吾无间然矣周宣王初即位更为俭宫室小宗庙而致中兴之功诗人歌之萧何不能以道佐汉祖乃袭亡秦之奢侈创业之君一言一动子孙视效此乃武帝千门万戸所以兴也臣恭闻太祖皇帝诏宫殿之制准得赤白累圣遵守不敢有加俭徳之美过扵汉祖逺矣
　　唐太宗尝罢朝怒曰防须杀此田舍翁文徳皇后谓帝曰谁触忤陛下帝曰魏征毎廷辱我后退具朝服立扵廷帝大惊曰皇后何为若是后曰妾闻主明臣直今魏征直由陛下之明故也妾敢不贺帝乃悦
　　臣祖禹曰诗人美后妃辅佐君子求贤审官国家将兴必有淑哲之配儆戒以成君子之徳若长孙皇后感悟太宗其可谓贤矣
　　后汉建武初任延拜武威太守光武亲见戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也
　　唐太宗本以兵定天下虽已治不忘经略四夷也魏征侍宴奏破阵武徳舞则俛首不顾至庆善乐则谛玩无斁举有所讽切如此【庆善乐者文徳之舞】
　　汉武帝建元三年上始为微行尝以夜出自称平阳侯旦明入南山下射虎豕狐兎驰骛禾稼之地民皆号呼骂詈鄠杜令欲执之示以乗舆物乃得免又尝夜至柏谷投逆旅宿就逆旅主人求浆主人翁曰无浆止有溺耳且疑上为奸盗聚少年欲攻之主人妪覩上状貌而异之止其翁曰客非常人也且又有备不可图也翁不听妪饮翁以酒醉而防之少年皆散走妪乃杀鸡为食以谢客明日上归召妪赐金千斤拜其夫为羽林郎臣祖禹曰仁宗皇帝皇祐二年四月御迩英閤读汉书东方朔传至武帝微行数出仁宗曰帝王毎出须中严外办何容易如此侍读丁度对曰武帝以承平日乆借文景之资所以穷志极欲仁宗曰若安寜之时常思危亡之戒岂有后悔臣愚窃谓武帝以天子之尊而好狂夫之逰困扵逆旅几至为殆考其行事足为永戒仁宗皇帝特发徳音所以垂训万世也
　　唐肃宗为太子时常侍膳尚食置熟俎有羊臂臑【臂臑肱骨也臑奴到反】明皇顾使太子割肃宗既割余汚墁在刀以饼洁之上熟视不怿肃宗徐举而啖之上甚悦谓太子曰福禄当如是爱惜
　　臣祖禹曰明皇教太子爱惜福禄不弃一饼可谓知稼穑之艰难矣然扵其身穷极奢侈用财物如粪土卒致天下大乱何其明扵子而闇扵已乎书曰非知之艰行之惟艰明皇之谓矣
　　史记乐书君子曰礼乐不可斯须去身致乐以治心则易直子谅之心油然生矣【致犹深审也乐由中出故治心也易平易直正直子谅爱信也】易直子谅之心生则乐乐则安安则乆乆则天天则神天则不言而信神则不怒而威【若善心生则寡扵利欲寡扵利欲则乐矣志明行成不言而见信如天也不怒而见威如神也】致乐以治心者也致礼以治躬者也致礼以治躬则庄敬庄敬则严威【礼自外作故治身】心中斯须不和不乐而鄙诈之心入之矣【鄙诈入之谓利欲生】外貌斯须不庄不敬而慢易之心入之矣【易轻易也】故乐也者动扵内者也礼也者动扵外者也乐极和礼极顺内和而外顺则民瞻其顔色而弗与争也望其容貌而民不生易慢焉徳辉动扵内而民莫不承听理发诸外而民莫不承顺【郑曰徳辉顔色润泽也理容貌进止也孙炎曰徳辉明恵也理言行也】故曰致礼乐之道举而措之天下无难矣
　　臣祖禹谨案礼记乐记祭仪皆载此语司马迁取之以为乐书葢古之君子传先王之法言论礼乐之本而造扵道徳之精微孔子之门人祖述而传之亦犹大学诚意正心齐家治国之说也此学者所当尽心而人君所宜留意臣是以敢献之
　　唐明皇毎酺宴先设太常雅乐坐部立部继以鼓吹胡乐教坊府县散乐杂戏又以山车陆船载乐往来又出宫人舞霓裳羽衣又教舞马百匹衔杯上夀又引犀象入塲或拜或舞安禄山见而悦之后禄山反既克长安命搜捕乐工运载乐器舞衣驱舞马犀象诣洛阳司马光论曰圣人以道徳为丽仁义为乐故虽茅茨土阶恶衣菲食不耻其陋唯恐奉养之过以劳民费财明皇恃其承平不思后患殚耳目之玩穷声技之巧自谓帝王富贵皆不我如欲使前莫能及后无以逾非徒娱已亦以夸人岂知大盗在旁已有窥窬之心卒致銮舆播迁生民涂炭乃知人君崇华靡以示人适足为大盗之招也
　　史记吴世家呉王僚九年公子光伐楚拔居巢钟离初楚邉邑卑梁氏之处女与呉邉邑之女争桑二女家怒相防两国邉邑长闻之怒而相攻防呉之邉邑呉王怒故遂伐楚取两都而去
　　臣祖禹曰疆塲之事常起扵细微故两女子争桑而呉楚相攻由汉以来守邉之吏或忿争细故或徼幸功赏以怒邻敌至兵连祸结而国家受其败人君不知者多矣可不戒哉
　　汉光武建武八年帝自征隗嚣陇右溃嚣奔西城遣大司马吴汉征南大将军岑彭围之时公孙述将李育将兵救嚣守上邽帝命虎牙大将军葢延建威大将军耿弇攻之颍川盗贼冦没属县河东守守兵亦叛帝自上邽晨夜东驰车驾还宫勅彭书曰两城若下便可将兵南击蜀虏人苦不知足既平陇复望蜀毎一发兵头须为白
　　臣祖禹曰汉光武以兵定天下中兴汉室是时隗嚣据陇公孙述据蜀未得息师光武厌苦军事虽谋臣猛将众多犹曰每一发兵头须为白其忧畏如此葢深知百姓疾苦惩用兵之为天下害也
　　顺帝时灾异屡见阳嘉二年春郎顗上书其四事曰易传曰阳无徳则旱隂僭阳亦旱阳无徳者人君恩泽不施扵人也隂僭阳者禄去公室臣下専权也自冬渉春讫无嘉泽数有西风反逆时节朝廷劳心广为祷祈荐祭山川暴龙移市【董仲舒春秋繁露曰春旱以甲乙日为苍龙一长八尺居中央为小龙七各长四尺扵东方皆东向其间相去八尺小童八人皆齐三日服青衣而舞之夏以丙丁日为赤龙服赤衣季夏以戊巳日为黄龙服黄衣秋以庚辛日为白龙服白衣冬以壬癸日为黒龙服黒衣牲各依其方色皆燔雄鸡烧豭猪尾扵里北门及市中以祈焉礼记岁旱鲁穆公问扵县子县子曰为之徙市不亦可乎】臣闻皇天感物不为伪动灾变应人要在责已若令雨可请降水可禳止则岁无隔并太平可待然而灾害不息者患不在此也【不在祈祷】立春以来未见朝廷赏录有功表显有徳存问孤寡赈恤贫弱而但见洛阳都官奔车东西收系纎介牢狱充盈臣闻恭陵火处比有光耀【比频也时恭陵百丈庑灾仍有光耀不絶】明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害宿麦若一谷不登则饥者十三四矣陛下诚宜广被恩泽贷赡元元昔尧遭九年之水人有十载之畜者简税防灾为其方也【简少也方法也】愿陛下早宣徳泽以应天功若臣言不用朝政不改者立夏之后乃有澍雨扵今之际未可望也若政变扵朝而天不雨则臣为诬上愚不知量分当鼎镬书奏特诏拜郎中辞病不就即去归家至四月京师地震遂防夏大旱秋鲜卑入马邑城破代郡兵明年西冦陇右皆畧如顗言
　　臣祖禹曰天人之交相去不逺故汉世儒者各以所学推言灾异其言多验臣恭闻仁宗皇帝最深洪范之学毎有变异恐惧修省必求其端近世学者废而不习人君奉顺天道不可不留意也
　　汉文帝时贾谊上书曰三代之礼春朝朝日秋暮夕月所以明有敬也【朝日以朝夕月以暮皆迎其初出也下朝直遥反】春秋入学坐国老执酱而亲馈之所以明有孝也行以鸾和【鸾和车上铃也】歩中采齐【乐诗名也齐或作荠又作茨音才私反】趋中肆夏【亦乐诗名趋疾歩也凡此中者谓与其节相应也音竹仲反】所以明有度也其扵禽兽见其生不忍其死闻其声不食其肉故逺庖厨所以长恩且明有仁也夫三代之所以长乆者以其辅翼太子有此具也鼂错上书言人主所以尊显功名扬扵万世之后者以知术数也故人主知所以临制臣下而治其众则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之
　　臣祖禹曰贾谊之学本扵诗礼故欲人君知礼义鼂错之学本扵刑名故欲人君知术数三代之君以礼义治故下以诚应之秦汉之君以术数治故下以诈应之人主临制羣臣听言受事错皆以为术数而不知圣人之道无二唯一以至诚而已唐太宗犹耻以权数接臣下而况扵三代之主乎【阙】








　　臣祖禹曰自唐天寳之乱兵革不息讫扵五代后周显徳凡二百十有五年天下分裂为八九生民糜烂扵兵周世宗以雄武之才在位六年南征北伐以强中国虽纲纪稍振而大功未成太祖受命削平僭乱然后海内为一葢天将啓太平之运以授圣人世宗征伐之功实为有宋开创之基也观周显徳以前治少而乱多然后知本朝百三十余年中外晏安自三代以来未之有也可不兢兢业业以守之哉【阙】









　　臣祖禹曰古者至治之世麟凤在郊薮龙防宫沼河出图洛出书舜之时箫韶九成凤凰来仪文王之兴鸑鷟鸣扵岐山圣人在上则四灵为畜所以谓之瑞也汉武帝幸雍祠五畤获一角兽若麃然有司以为麟武帝博谋羣臣而终军上对宜因昭时令日改定告元苴白茅扵江淮发嘉号扵营丘帝甚异之由是改元为元狩臣窃考元狩之间有淮南衡山之狱坐死者数万人吏益惨急而法令察武帝方甘心快意结怨扵匈奴命卫青霍去病等将兵连岁出征匈奴亦数入为冦扵是天下骚然仓库空虚贫民流徙乃与公卿议白金及皮币以夺商贾之利取诸侯之财吏民犯法者不可胜数扵是酷吏用事多至公卿而绣衣直指之使斩断扵外当此之时生民如处扵鑪炭之上然则何以致天地之和气麟曷为出哉昔鲁哀公十四年西狩扵大野获麟以为不祥以赐虞人仲尼观之曰麟也然后取之麟扵鲁出非其时惟圣人识之故春秋书获麟武帝得一角兽而有司谓之麟终军因劝以改元封禅甚矣羣臣之谀也后世言帝王穷兵黩武严刑峻法者必曰秦皇汉武葢以始皇无道而武帝亦近似之矣考其行事岂独武帝之过哉其臣谀佞以成之也孟子曰长君之恶其罪小逢君之恶其罪大汉之羣臣岂不然哉





　　范太史集巻二十七
　　钦定四库全书
　　范太史集巻二十八　　　宋　范祖禹　撰翰林词草
　　赐翰林学士承防苏轼乞郡不允诏【元祐六年七月二十二日】
　　省所劄子奏近者四次上章乞除一郡至今未防指挥伏望早赐施行事具悉卿文学为时宗工名誉为国重器刚直之节足以消沮羣邪仁勇之谋足以折冲万里召自藩守入长禁涂譬如猛虎之处山林祥麟之在郊薮岂惟献纳之益实有荣懐之光而书筵未开坐席不暖奏封屡上引疾力辞中外所观进退岂易且用贤则如转石非朕所闻玉音而有遐心亦卿之戒姑安厥位深体至懐所请宜不允
　　赐新除宣徽南院使检校太傅依前太子太保致仕张方平辞免恩命不许诏【二十四日】
　　卿逮事仁宗蚤服近僚被遇先朝进司大政眷惟旧徳乆谢尘纷加徽省之隆名示里居之优宠矧安车就第尝参置使之华今行马在门尚有乞言之礼兹为懋典毋或过辞所请宜不许
　　又不允诏
　　朕惟五帝宪老三王乞言尚齿之风逹扵天下尊贤之礼简在王庭以卿防正服劳耄期称道眷言梦寐想见仪刑领使内徽惟卿旧秩鲁侯多祉以介于夀臧考父益恭尚勤于循走勉服休命毋为固辞所请宜不允
