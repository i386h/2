<!-- { "loadSidebar": true } -->
　　此巻载济王祭文一篇王葬湖州山水恶絶盖当时权臣为之昔朱全忠簒唐降昭宣帝为济阴王济邸之封取济水独絶之义又萧衍簒齐降和帝为巴陵王而济王亦降封巴陵公用心如此亦可谓无忌惮矣岂礼官承意为之耶夫巴陵之变踰五十年羣臣以济邸为言者皆斥去及天兵压境继絶崇赠之典始克为之踰年社稷为墟矣春秋祭祀之不享岂独王哉袁文清公曰吴夫人复封端平之初也复立济祀德佑之末也驯至于此其何可言于是窃有感焉因并録之吴夫人济王配云 

　　读臣僚请免不允批答诏 

　　臣僚请免不允批答七巻夫君子之仕也才不胜任则引分以辞荣老不堪事则全身以求退斯固大义所当然者宋至咸淳德佑间亷耻道丧文武小大之臣或偷安茍且为自保之计或纳赂请托为迁叙之资患得患失无所不至幸而得之乃假托辞免故事至于再三且烦词臣敝敝于文字之末君臣上下之间其矫诬甚矣哉今观所载辞免答诏不允者四十余人若王爚赵葵谢芳叔之考终马廷鸾叶夣鼎之善退所谓全始终之臣也江万里之死于井李庭芝之死于兵所谓守节义之臣也文天祥﨑岖患难至死不屈其扶天理而正纲常者乎至于吴坚谢堂则奉使祈请屈膝大廷矣陈宜中则展转无成弃身蛮貊矣留梦炎则奔走京师干求仕进矣若夫守封疆之臣夏贵以淮西降黄万石以江西降高达献江陵赵孟传献明越弃君叛国若敝屣然节义安在哉其它或遁或降或散其是非亦不暇计矣夫当天下幸安无事之时于一官之转一阶之升则假辞让以为髙及患难之来乃复偷生免死卖国献城贪取富贵回视前日之辞免果何为耶批诏谆复之辞君之所望于臣者又何如耶 

　　读史氏手书三朝政要 

　　右宋三朝政要载羣臣及三学生论丞相史嵩之起复事为详其言以为宋三百余年之天下必壊于史氏之手盖以史氏秉钧子孙相继春秋世卿之戒有国家所当谨者是诚有激而言也后贾魏公当国以家憾史氏不得与政至国亡卒无有一人献一城一邑者亦云幸矣其子孙读之细书其上而于后尤致意焉请抑之所以全之葢将欲释祖宗既徃之愆而昭示于无穷者其用心亦可谓厚矣为之后者乃不能诵其言以永其传而以鬻诸人焉是岂文献之足征哉 

　　记明庆寺化度碑本后 

　　此武林明庆寺化度禅师石本也旧货是本者得数十钱辄售自红巾盗奔突寺罗兵燹殃及此碑其间传诸人间者视之不啻金玉物其有幸不幸哉 

　　録乡先生词翰后题 

　　先祖蒙隠先生乐于称道人有一词之善必手録之夷考其人皆吾乡典刑后学模范数十年来衣冠故家凋丧零落问其子孙不知宗谱之传况敢望诵其遗文于残编断简之一二乎此原伯鲁之训当世君子深嗟重叹而不自已者也予于是窃有感焉词凡若干篇并録集后皆仿此庶使览者知吾乡文献所自云 

　　书谢黄牛地钤后 

　　地理之学尚矣汉青乌先生着为葬经昔郭璞祖之迨至唐杨筠松曾连口相授受于是龙穴砂水之法独以江西为宗宋大儒考亭朱夫子与元定蔡氏亦讲明之故其立朝论孝宗山陵事尤拳拳焉是格物致知之学固非止阴阳技艺之一偏也金溪谢氏精于葬法葢逺继曾杨而有声者也尝徃来台明间凡目之所经意之所营着为地钤其山川之趋伏踊跃横直弯邪髙下逺近聚散停伏所谓若龙若鳯若虎若象若马若龟鳖若麒麟若车若箱若玉印若金钗若明珠然者为图其形着其盖拈倚撞吊揷脱吐钳截之法复诗歌以赞咏之以为人得而阡之者公矦将相皆由是而出焉其开示后人可谓明矣然而二百余年以来人即其处而求之茫然莫之见者岂山川形势有时而变移耶抑山川神灵靳其藏而勿妄以畀人也耶不然谢氏岂欺后世哉吾闻有吉地者必待有德之人彼千金之家多行不义及其终也乃欲求富贵之地以为嗣续乆逺之利吾知其对面有勿能逢矣然则孝子慈孙之为祖若父窆竁之计者岂曰按图索骥而已哉此书得之姚江李师家命录以为家传云 

　　记俞氏春秋集传后 

　　予既辑春秋传适友人以此书见贻者其于去取多获助焉惜上二帙未及全尔夫龙泉太阿金鐡之精昔人得其一犹以神物乆当自合况圣人经邦大训穷天地亘古今者乎吾知其合也必矣因书以俟云 

　　记黄氏日抄春秋后 

　　褒贬论春秋三传祖之而诸儒和之至朱文公以为直书而义自见于是圣人公平正大之心有可得而推矣慈溪东发先生黄公着日抄一书其于春秋独能以朱子为宗而杂取木讷赵氏岷隠戴氏断以已意大抵多直致而无润色是以读者有不满焉夫当于理者不必工其辞而合于古者必有戾于今先生之言其当于理者耶其合于古者耶予尝辑春秋传多有取焉者既成乃追録而藏之此书得诸定海鳯湖钱氏其所刋板已毁于火云 

　　题沈氏春秋比事后 

　　凡例之学出于啖赵氏宋世大儒因事着词凡而会盟之好战伐之争朝聘祭祀之礼搜狩兵赋之制宫室之增修土地之与夺先后始终之详兴衰消长之异莫不备见则亦有功于学者矣沈氏比事之作其得于是乎但其言多指摘三传而其是非取舎徃徃有不得其实者又文字委靡不足以发之读者不无憾焉予近辑春秋集传集论二书取其善者録之庶几学者穷经之一助也此书旧传之张先生子西今将二十五年而已腐败不可检阅矣易世之后当何如哉予于是益有感焉兹不复辑而略记其后其小册者系奉川蒋良手笔不幸短命死矣 

　　记刘敞春秋权衡意林后 

　　予近阅袁文清公集其言宋乡先生楼宣献公尝为止斋陈氏序春秋传晚岁悔悟遂焚其藁且谓学者治春秋当于清江刘氏下手旨哉其为言也今观意林权衡二书既有以正三传得失复有以明圣人之归趣而凡世儒之名称爵号日月凡例褒贬之说有不待辨而知其非矣呜呼是岂非三传之忠臣也欤予于止斋传诵宣献之文知其为赞成一家之言而袁公所谓宣献晚歳悔悟之说犹可传信谨识于权衡意林之后 

　　记萧氏春秋辨疑后 

　　三传作而春秋散近世儒者有是言也夫三传虽未尽得圣人之意学者舎三传其何所据乎萧楚着春秋辨疑多抵牾三传至其所自为说徃徃有不得其事情焉者然所以传诸当时而行于后世则以胡公铨为之弟子也公尝以和议事上疏论宰相秦桧当斩金以千金购其文读之大惊其有得于春秋君臣之大义者耶暇日于此诵之数过而其言之精者附録春秋集传并记其师弟子传受之略于其后云 

　　识先教授墓铭后 

　　右临川云林先生左丞危公着先教授府君墓铭一通中讹数字葢公集中録本也先君文行公所素知身后之托见于易箦之际乡先生程公仲能舒公汝霖致书于公皆以为言其后公复书程公曰郑先生铭文谨当具藁复书舒公曰已撰定寄去幸有以教之时兵革繁兴中路阻絶竟杳沈弗之得歳在戊戌秋八月天兵克大都在朝之士皆遣南行而危程二公与俱入觐程为刑部侍郎危拜翰林直学士明年程公之弟季甫遣其侄彦中入侍复令以斯铭为请危公出以示之曰此吾在金合山时藁定南来忧患未尝为人作字但録去可也未几程得罪病死彦中奉丧东归遂以致之危公出处大节天下具有公论而先君平生大槩固有待于铭文而传者况临终之言在吾人子所当致力者乎今既得之其于存没之感为何如哉因缀辑家乘之末且识其所自后之人其敬守之哉 

　　书陈氏五节妇巻后 

　　予读同郡王君敬中论著长汀陈氏五节妇事既深悲之后深喜之夫世之逺近不同人之情亦不能以相一也陈孟雍家自五世祖暨髙曾祖考皆以疾夭其得祸诚已多矣使家室之中有变其初志翻然改适孰得而禁之而五妇皆能以节自着此有以见秉彛好德之良固人人所同者矣呜呼寿夭系诸天节义系诸人系诸天者所不能必系诸人者所当自尽彼夭亡者固非一世一人而守节者有如一世一人予安得不深悲之而复深喜之哉昔者莆田陈太史众仲作彰德李氏三孀传并其女之嫁者数之犹以为千百人中絶无而仅有者况陈氏五节妇之萃于一门者乎诗曰孝子不匮永锡尔类陈氏其有焉 

　　録乡先生郑公景尹擎天柱歌后题 

　　右擎天柱歌一章明乡先生郑公景尹父所著观其寄兴取义宏阔髙逺非其学之所至自为一家之言乎尝试推之其意以为至髙者天至厚者地人于天地之间所以特立不倚者以有理为之主也理既在我则虽极天下之骄悍皆将委然听命而去而郑公特于小孤山一柱峯发之是所谓不知反求诸已而窃比于外物者其非寓言以成文者乎夫先生之所以论公者如此盖公之文如长江大河澎湃浩荡莫可遏御诚所谓一代之杰然者然究其归大抵谀世之言多而埀世之言少是以道学之士徃徃议之诚有如先生之言者予自幼时尝好诵公之文而家贫无资乆莫能售乃假诸友人録而藏之以备一家之采择既成发故箧得先生擎天柱歌与其所以论公者用附诸末简乃若是非之实有公论在非予所敢知也 

　　録先祖为郡府告社稷风伯雨师文 

　　按此文先生旧藁自注既告而雨夫其哀恳直致无所隠避而当时为民牧者复能受而用之则其一念之间足以通乎神明矣而天泽之应见于俄顷岂偶然哉夫人事感于下则天变应于上天人相与之际甚微非直以应故事而已执事既多失而为之辞祝者又复委曲隠护而不敢尽其情焉其何足以消变异而以致休祥也耶以先生为郡长着吁神之辞如此録而传之固不以其文也 

　　録乡先生黄东发两朝政要 

　　按东发黄公着读通鉴其中兴大要本学公心传系年録与朝野杂记理度两朝则公在史馆多得于见闻者文约事详亦可谓良史矣理宗以支属入继大统四十余年君子小人更进迭用治乱消长固可为当时之一嘅矣至于度宗十年之政一则贾氏二则贾氏在朝之臣无有以国事为言者襄阳被围乆勿克救北兵骎骎近在江左帝也迄罔闻知焉使宫车晏驾少忍须臾宁不牵羊肉袒为燕蓟之俘囚耶何至于孤儿寡妇而卒撄其祸哉公之此书至贾氏既败而终其忧深思逺可谓至矣故其论宰相台谏专阃之非人所以致强敌之凭陵者尤拳拳焉夫公在咸淳德佑之际其所见所闻如此今之士大夫处于至正之朝者其所见所闻当有甚焉想夫社稷之亡河山之易未及百年殆无有今昔之异者遗民之痛其不至于痛哭而流涕者乎昔孔子作春秋昭定哀之间多特笔公于理度两朝其致意于世道之终也深矣斯其学春秋者哉因取而着之于此以为亡国之鉴而其它有不能尽録也 

　　跋于景贤文巻 

　　徃年业进士经义者谓之时文率皆拘于程度以求有司一日之合科举既废然后取唐宋暨两汉文章诸大家肄习之多有以古文鸣者于是文风为之一变夫文章何有古今之异哉世道之淳漓风俗之厚薄执业以时高下今之文不得不异于古之文矣且文之古者莫经若也学足以穷经则于为文何有予友于君景贤旧以举业自奋今观杂着一编遣言发声辄如其意之所欲出吾不知是果有得于经学否耶昔宋傅公景仁尝语西山真先生曰长袖善舞多财善贾子归取古人书熟读而精甄之则欝乎其春荣熏乎其兰馥有日矣予以景贤之文不敢以为已合乎古独取古人授受之言以告焉非独以勉景贤亦所以自励也 

