<!-- { "loadSidebar": true } -->

　　古之人所以传于其后者，不以其名而以其实，不以其天而以其人。以其名，以其天者，世人之所以为荣；以其实，以其人者，君子之所修而不敢怠也。晋生文煜，关中之通士也。名其堂曰贞烈，而请为之记。其言曰：「余之祖妣，临潼王府镇国中尉怀墀女也。归于晋，生余考及二姑。年十九而余祖考亡，余考方四岁，守节不二，迄六十有八而终。崇祯末巡按御史金公毓峒以事上闻，请行旌表。命未下而寇至，二姑死焉，故堂以贞烈名也。」余又读朝邑李君楷所为传，则二姑者，一适西安右卫昭信校尉王弘祖，一适临潼王府奉国中尉谊濋，并封安人。早寡，寇至之日，各自投于井。长姑之子寅年十三，从焉。盖三世而其节不陨，可无媿其名也已。史言郭昌娶真定恭王女，号郭主。主虽王家女，而好礼节俭，有母仪之德，生光武郭皇后。此特居室之常行尔，而当时称之，史册载之，其后郭后虽出，而东海恭王犹得保其余庆，以垂于后嗣。乃晋氏之先祖妣其治家如郭主，加以柏舟之节，其女与外孙守死不辱，有卓绝之殊轨焉。属当岸谷之变，门户衰微，无能光大其业，使声闻烜赫，传之彤管，而仅以一堂之名托之文字，以示子孙不忘，此又其遇之悬于天，「实命不同」，而可为悲悼者也！然君子之为教，于家有百世之规，而不以一时之所遇为兴替。易不云乎：「家人，利女贞。」自今以往，晋氏之为女者必贞，以宜其家；为子者必孝于亲，必忠于君，以显于其国；则受介福于王母以大其门者，不在其身，将在其子孙。而斯堂之名，永世弗坠，必有继中垒而修列女之传者焉。余濡笔俟之矣。

　　○杨氏祠堂记 

　　天下之事，盛衰之形，众寡之数，不可以一定，而君子则有以待之。所以抚盛而合众者，中人以上之所能，若夫为盛于衰，治众于寡，孑然一身之日，而有万人百世之规，非大心之君子莫克为之矣。古之君子，虑先人之德久而弗昭，于是为之祠堂以守之，其盛者及于始祖。古之君子，虑宗人之涣而无统，于是岁合子姓于祠而教之孝；奠爵献俎，毕而馂食，以教之礼。其子孙之众，或至于数千百人，此祠堂之所由兴，而祭法之所由传也。常熟杨子常先生，通经之士。于先朝之末，由训导除都昌知县，未任，以疾归，而遭国变，至于今，先生年七十有二矣。先有一子，年二十余以卒，晚得一子又殇，而其兄子亦中岁夭折。今其族孙之在者，不过二十余人。其先世自关中来，祖、父并为农，风尚朴质。高祖以上，不能举其讳字。自迁常熟以来，复无显者，及先生始仕宦。今白首老矣，无亲子孙。夫人之情，于身且若此，遑恤其后乎？而先生曰：「不然。吾父虽农，在里中颇能言民疾苦，以达于县吏，而除其菑，当不至于无嗣。以五服之间，得一二十人，以合其欢而教之以孝以礼；岂必其中无能学以大其宗者。以吾之年虽老且独，而幸有薄田之入，为先祖父所遗，可以举先人未行之事而传之其后人。」于是即祖墓之旁，建屋三楹，为祠堂，以奉其先人并诸父兄子姓之亡者。其下为田若干亩，以供岁时之祭。定其仪，秩其品，简而文，约而不陋。曰：「及吾身存，与诸孙行礼其中，使诸孙之继我，如今日焉，先德其毋坠已。」又于其墓之旁植木开河通水，凡世俗所为安死利生之法无不备，此非所谓衰而有盛之心，寡而能众之事者乎？易曰：「可大则贤人之业。」传曰：「人定能胜天。」吾以卜杨氏之昌于其后，必也。承先生之命而为之记。

　　○华阴王氏宗祠记 

　　昔者孔子既没，弟子录其遗言以为论语，而独取有子、曾子之言次于卷首，何哉？夫子所以教人者，无非以立天下之人伦，而孝弟，人伦之本也；慎终追远，孝弟之实也。甚哉，有子、曾子之言似夫子也。是故有人伦，然后有风俗，有风俗，然后有政事，有政事，然后有国家。先王之于民，其生也，为之九族之纪，大宗小宗之属以联之；其死也，为之疏衰之服，哭泣殡葬虞附之节以送之；其远也，为之庙室之制，禘尝之礼，鼎俎笾豆之物以荐之；其施之朝廷，用之乡党，讲之庠序，无非此之为务也。故民德厚而礼俗成，上下安而暴慝不作。自三代以下，人主之于民，赋敛之而已尔，役使之而已尔，凡所以为厚生正德之事，一切置之不理，而听民之所自为，于是乎教化之权常不在上而在下。两汉以来，儒者之效亦可得而考矣。自二戴之传，二郑之注，专门之学以礼为宗，历三国、两晋、南北、五季干戈分裂之际而未尝绝也。至宋程、朱诸子卓然有见于遗经，而金元之代，有志者多求其说于南方以授学者。及乎有明之初，风俗淳厚，而爱亲敬长之道达诸天下。其能以宗法训其家人，而立庙以祀，或累世同居，称之为义门者，亦往往而有。十室之忠信，比肩而接踵，夫其处乎杂乱偏方闰位之日，而守之不变，孰劝帅之而然哉？国乱于上而教明于下。易曰：「改邑不改井。」言经常之道，赖君子而存也。呜呼！至于今日而先王之所以为教，贤者之所以为俗，殆澌灭而无余矣！列在搢绅而家无主祏，非寒食野祭则不复荐其先人；期功之惨，遂不制服，而父母之丧，多留任而不去；同姓通宗而不限于奴仆；女嫁，死而无出，则责偿其所遣之财；昏媾异类而胁持其乡里，利之所在，则不爱其亲而爱他人，于是机诈之变日深，而廉耻道尽。其不至于率兽食人而人相食者几希矣！昔春秋之时，弒君三十六，亡国五十二，而秉礼之邦，守道之士不绝于书，未若今之滔滔皆是也。此五帝三王之大去其天下，而乾坤或几乎息之秋也。又何言政事哉！吾友华阴王君弘撰，邻华先生之季子，而为征华先生后者也。游婺州，二年而归，乃作祠堂以奉其始祖，聚其子姓而告之以尊祖敬宗之道。其乡之老者喟然言曰：不见此礼久矣，为之兆也，其足以行乎？孟子有言：「恻隐之心，仁之端也。」夫躬行孝弟之道，以感发天下之人心，使之惕然有省，而观今世之事若无以自容，然后积污之俗可得而新，先王之教可得而兴也。王君勉之矣。

　　○书孔庙两庑位次考后 

　　予居苏之昆山。崇祯初，先师庙东西两庑坏。予时为博士弟子，一日过之，见神位在瓦砾中，与同学二三生拾取，命工修完，奉之东斋，告于邑之长官。越二年，始复其故。因考史记、家语及今代阙里之书，多有不同，以大明会典为定。而友人归生庄作两庑位次考一通，受而藏之几五十年。来关中，得合阳宁生浤丁祭考义，亦崇祯中作，大略相同。然两庑位东西相对，以次列及门弟子毕，而后及左氏、公羊、谷梁三子暨汉以下诸儒，此旧制也。嘉靖九年，采诸臣之议，有黜者，有改祀者，于是东庑之弟子三十三，而西庑二十九。左丘明跻秦非之上，伏胜跻颜哙之上，孔安国跻谷梁赤之上，而自此以下，时代先后大率倒误。当日东西之位仍如旧次，虽有阙者而不复更移，盖亦知二郑、贾、服诸儒传经之功不可没，而有待于异日之重议，此秉礼者之微意也。予恐后之人不知，而欲循时代以正东西之次，又悲夫亡友之遗墨犹存，而不获共论此也，乃书其末，以俟后人。归生名庄，更名祚明，工草隶，为东吴高士。

　　○书广韵后 

　　余既表广韵而重刻之，以见自宋以前所传之韵如此，然惜其书之不完也。路史曰：「周有井伯，广韵曰：子牙后。」今井下无此文。又曰：「广韵云：汉有■〈崩阝〉城后。」今■〈崩阝〉字灰等二韵两收而亦无此文。又引■〈崩阝〉下云：「乡名，在右扶风。」而今灰韵注但「乡名」二字。困学记闻曰：「广韵以贲为姓，古有勇士贲育。」今贲下但「亦姓」二字。又曰：「广韵云：后蜀录有法部尚书屯度。」又曰：「广韵引何氏姓苑有：『况姓，庐江人。』」今屯下况下但「又姓」二字。礼部韵略引广韵佊字注云：「论语：子西佊哉。」轲字注云：「孟子居贫轗轲，故名轲，字子居。」今并无此文。又注鼮字云：「汉光武得此鼠，窦攸识之。广韵以为终军，误。」今亦无终军之文也。太原傅山曰：「宋姚宽战国策后序引广韵七事：晋有大夫芬质，芊干者著书显名，安陵丑，雍门中大夫蓝诸，晋有亥唐，赵有大夫户聿贾，齐威王时有左执法公旗蕃。」盖注中凡言又姓者，必以其人实之，而今书皆无其文。又史照通鉴释文所引广韵，其不载于今书者亦多也。十干皆引尔雅岁阳，而戊下不引着雍。又考之玉海，言广韵凡二万六千一百九十四言，注一十九万一千六百九十二字。今仅二万五千九百二言，注一十五万三千四百二十一字。则注之删去者，三万八千二百七十一，而正文亦少二百九十二言矣。又文献通考曰有陆法言、长孙讷言、孙愐三序，今止愐序。又言首载景德、祥符敕牒，今亦无之，则亦后人删去之矣。其幸而存者，天之未丧斯文也。呜呼，惜哉！

　　○读宋史陈遘 

　　吾读宋史忠义传至于陈遘，史臣以其婴城死节，而经制钱一事为之减损其辞，但云天下至今有经总制钱名，而不言其害民之罪。又分其咎于翁彦国，愚以为不然。鹤林玉露曰：「宣和中，大盗方腊扰浙东，王师讨之。命陈亨伯 【 宋人讳高宗嫌名，称其字曰亨伯。】 以发运使经制东南七路财赋，因建议如卖酒、鬻糟、商税、牙税，与头子钱、楼店钱皆少增其数，别历收系，谓之经制钱。其后卢宗原颇附益之，至翁彦国为总制使，仿其法，又收赢焉，谓之总制钱。靖康初，诏罢之。军兴，议者请再施行，色目寝广，视宣和有加焉。以迄于今，为州县大患。初，亨伯之作俑也，其兄闻之，哭于家庙。谓剥民敛怨，祸必及子孙。其后叶正则作外稿，谓必尽去经总钱，而天下乃可为，治平乃可望也。」然则宋之所以亡，自经总制钱，而此钱之兴，始于亨伯。虽其固守中山，一家十七人为叛将所害，而不足以偿其剥民之罪也。孔子述古书之文，凡纣之臣附上而雠敛者，虽飞廉之死，不得与于三仁之列。若亨伯之为此也，其初特一时权宜之计，而遗祸及于无穷。是上得罪于艺祖、太宗，下得罪于生民，而断脰决腹，一暝于中山，不过匹夫匹妇之为谅而已，焉得齿于忠义哉！知此，然后天下之为人臣者，不敢怀利以事其君，而但以一死自托于忠臣之列矣。

　　○汝州知州钱君行状 

