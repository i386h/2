<!-- { "loadSidebar": true } -->
　　一据丁志供本州有开字匠蒋念七名辉系婺州人事【人事疑当作人氏】因伪造假会断配台州防本州拘入书院同陈显开文字续婺州差人缉捉蒋辉为伪造官会知州令蒋辉家属具状经州陈论婺州差来人打折蒋辉手骨将差来公人送下州院禁勘勒令招伏放令公人囘归婺州自后令蒋辉在宅軃闪宿食事臣遂索本州元行遣婺州追蒋辉公案见得婺州义乌县差弓手刘兴贴司刘仪帯亲弟刘保及楼二赍县牒并申状前来台州及临海县与兵马司投下勾追蒋辉照勘见禁黄念五等伪造官会公事刘兴等恐蒋辉逃走先捉下蒋辉方敢投公文被蒋辉同伴周安先覆仲友令同蒋辉妄论被刘兴等打损伤骨仍令医人徐浩妄作验状称肩并背脊脇脚手并皆打损及伤骨蹉跌仍令蒋辉男亚徳具状称被打伤重人命难保仲友妄作差赵成忠抄劄口词虚立一重案巻却差狱子朱先追义乌县差来人刘兴等枷项收禁逼作打损蒋辉传铺押囘本县仍将临海县同追弓手金信张臯断罪勒罢妄作将蒋辉用药医治牢固知管却又作去年九月二十九日差兵士王张押蒋辉前去婺州义乌县交管其蒋辉即不曾发遣又诈作王张逃走并系假作行遣及义乌县申提刑司转运司及婺州囘牒到本州催追并不发遣止作根捉王张将帯家属逃走不见囘报臣昨令本州通判勾追乃就州治后门捉到蒋辉据供淳熈四年在广德军伪造会子四百五十道在临安府事发断配台州至淳熙七年十二月十四日同黄念五在婺州苏溪楼大郎家开伪印六颗并写官押及开会子留相人物造得成贯会子九百道与黄念五等分受于去年二月初囘归八月十二日婺州义乌县弓手前来追捉亸闪在府衙中藏隐是实臣照对蒋念七既伪造会子发觉乃是死罪亡命之人婺州义乌县前来追捉仲友币人夺囘却妄作打损收留医治仍假作兵士姓名管押发遣逃走藏匿州治不知仲友身为郡守乃敢蓄养此軰亡命造差奸人意欲何为其蒋辉臣已押送绍兴府司理院欲望圣慈特赐指挥严加鞫治必得其情
　　一据婺州东阳周大雅并许与供于六月二十三日前来叅谒仲友在王八家安歇周大雅送皱纱二匹许与送金条纱二匹与仲友作人事仲友差学院子李锡兵士叶旺当直时复出入州衙书院六月二十九日同仲友男十八宣教并侄三六宣教往王静家饮酒因外人嘱托关节七月内有狱子陈敦许钱二十贯文嘱托十八宣教出引往黄岩县追人及受外县弟子许韵等五名钱一百贯文放归本县并李锡许钱二十贯文嘱托亲情俞安败【败字疑当作贩】酒事李锡又许钱四十贯文托刺厢军二名并冯显因事被禁在狱冯显母许钱一十贯文及将钱二百五十文凭手分马澄就官库打供筵酒一十瓶往弟子施韵家饮吃逾滥供责是实
　　一据王定状诉书表司丁志抄写假会系蒋辉雕造及仙居县张应龙状论丁志取过见钱已行下本州令将丁志送司理院禁勘缘蒋辉先已发遣往绍兴府取勘丁志隐讳未伏供招旋据承认去年十二月因张应龙载糯谷二十石过浮桥捉住系黄勉嘱托丁志取受张应龙钱六十贯文九十六陌丁志告覆仲友遂得踈放丁志又曾同学院子叶薷等五人并擦浴兵士打嘱十八宣教刺打甲军兵一十名防送路分防保明内吴信招到九名丁志招到徐明一名得刺军关节二十贯文九十六陌衙前甘渊许丁志官会二十贯讨差充军资库专知供责是实
　　一据朱绰然供五月内同张将仕韩天与往弟子许韵家饮酒与石提辖交争追送当直司招伏仲友勘罪朱绰然凭表兄方礼将官会三十贯文托僧义玗过送与十八宣教并将官会五十贯文托手分陆侃送与高宣教得免断赎铜十八宣教又受道士李冲虚旧琴一面供责是实
　　一仲友非法科罚人戸追纳赃赏钱致令小民监系日久无可送纳遂追到财赋司人吏郭起张谔邓庄截日终具到有周念五等一百七十六戸未纳酒麴赏钱一千五百八十二贯五百六十二文有王十二等一百三十六戸未纳杂色赃钱四千五百四十七贯四百九十九文有诸军等一百八十六戸未纳赎铜钱一百三十六贯二百三十文正此歉岁委是不应监纳已具单名并出榜市曹尽行除放如官吏輙敢仍旧催索别容按劾闻奏
　　一仲友身为郡守当此歉岁不能存恤饥民乃促限催税以宁海县押录林仅拘催夏税迟慢断配本州牢城致得本县人戸流移至今不絶臣已于前奏具述又据本州通判赵善伋申据本州阿郑状诉夫邵文系院虞候今年正月抱患请假在家押番潘寅差院虞候林益往龙泉县追会公事因贩私盐走闪本州更不受理取覆在假被开折司人吏应褒什物库陆侃执覆知府雷例配本州牢城不当检照竝无论诉委是罗织罪名本州已给据付邵文改正讫又据妇人阿王状男卢宗系崇节指挥兵士六月内因与兵士张立作閙妄经三务陈首到家捉酒决脊杖二十断配严州不当阿王经提刑行衙番理被本州将孙卢杲又作受过仙居县兴石端三十贯文决脊杖十五配本州牢城不当臣遂送本州两通判根究据申追人吏萧籕等供招委是元断不当看详卢宗卢杲据干连人供证委无过犯彊勒供招遂致决配情实无辜本州已改正出给公据付卢宗卢杲照证着役仍移文严州放还卢宗又据临海县长乐乡人戸沈三四王细九张四八状各住乡下地名迹村江次取州五十来里即非禁地内人戸七月初九日蓦有船三只系酒务脚子杨荣等到家捉酒沈三四等为天旱雇覔人工车水虽有些少白酒吃用即不曾将出沽卖即被捉押及将各家衣物搬去拷打抑令供认罚钱三百八十贯缘无从出被酒务专匠林椿陈明等妄作沈三四等在州界内卖酒本州并从徒罪断遣监纳赃钱无可送纳乞行根究臣遂送本州通判赵善伋根究施行据申唤到酒匠林椿脚子杨荣供本务以课利沽卖迟细本州日拘纳钱二百二十贯文缘天气亢旱禾稻失收细民阙食遂致发卖酒货不行缘本州拘定额钱稍或违欠官吏得罪不免于在城造贩私酒之家搜捉罚令纳钱补趂课利本务探问有沈三四等家在禁界外逐人薄有家产当用工车戽田畆之时须有造下酒货是林椿同专知陈明前去捉获勒令逐人罚钱以助课利不纳解州作徒罪科断追犯酒赏钱本州通判赵善伋防对委是于州界外捉酒骚扰已从徒罪断遣目今尚行监系追纳赏钱当此荒旱百姓不得安业已将陈明等从杖一百科断内陈明勒罢又据临海县义城乡柯焕状因今年正月内争分被伯敦义计会开折司人吏林本传状入宅堂签押诬告焕令人力呉五七等行打女使及伯敦义被冐役推司萧籕迎逢判府私意枷絣栲讯勒令供招改送司理院勘结将焕及母阿童各断徒刑情实枉屈乞行根勘事臣遂送本州主管官根究依法施行未到今访闻柯敦义与柯焕父寿褀系亲兄弟已曾分戸年深缘柯敦义自行废荡复诬赖弟寿褀物产本州取受关节不与理断柯寿褀经省部及漕司陈诉仲友怒其番理缘柯寿褀未归故将其妻阿童并男柯焕非理鍜炼并科断徒罪阖郡之人莫不怜之按仲友在本州二年凡非理窘拾人戸用刑轻重尽出私意并不遵守法令不法不公莫此为甚闻者莫不切齿
　　一据本州通判赵善伋申七月二十八日据诸指挥众军等状自淳熙八年十月二十四日二十五日至目今支散五指挥军兵糙白米每名被专斗就厫里各减退八升以致军人缺少口食无处告诉不知上件减退米归着去处今来日下支散八月众军冬衣闻得街巷皆言本州尽将纳到堪好夏税绵绢担前去婺州换到麤绵纰绢各家老小委是狼狈重念众军等如有些小情犯到州尽被款司将本身家粮全分开阁以致老小缺食难以存活乞备申施行臣已牒两通判根究严行止约不得作弊
　　右谨录奏闻伏候勅防
　　按唐仲友第五状
　　具位臣朱熹
　　臣猥以疎贱叨被使令虽衰病之余精力不逮而驱驰劳瘁不敢顷刻自安者诚以陛下知遇之深而思有以仰报万分也今者不幸不得其职臣实有罪无所逃刑然有血诚敢勤天听臣昨在绍兴府道间闻得台州守臣唐仲友催税刻急民多流移即于七月十九日具状奏闻至二十三日入本州界又得其实再以状奏至二十七日又得其贪污滛虐蓄养亡命事状数件复具条奏窃谓圣明威断必不容贷雷霆震系将不旋踵而侧听两旬未奉处分仲友始者自知罪赃应死亦甚惶恐此数日来忽复舒肆追呼工匠言语诪张至以弟子严蘂系狱之故中懐忿切公遣吏卒突入司理院门拖拽推司乱行捶打其狂悖无忌惮之气悻然不衰及至本州结录引断蘂等罪案仲友又遣客将张惠传语通判赵善伋云已得指挥差浙西提刑前来体究未可引断窃详上件事理元系本司奏劾若有指挥合是本司被受本司既无被受仲友何缘闻知便敢传布意欲施行观此气象若非有人隂为主张擿语消息仲友罪人何敢遽然如此是则不惟臣窃惑之而此州阖境千里前日欢呼鼓舞之民莫不人懐疑惧懔乎如虎兕之将复出于柙也臣伏见仲友本贯婺州其亡弟之妻王氏见随仲友同在郡舎仲友近日又为吏部尚书侍御史所荐而其支党共为贪虐之人又皆台省要官子弟亲戚况仲友为人阴狡有素事穷势迫干求请托何所不为窃虑以此之故党援众多曲为掩蔽使臣孤忠无路上逹有以仰累日月之明兼衢婺明州灾伤极重而处州士民近亦告急臣欲自此遍走诸州计度救荒事务而台州之人以仲友未罢恐其一旦复出为恶邀留臣车不容起发臣遂不免申尚书省且住本州恭俟奏报窃虑违程日久按行迟缓有失数州饥民之望仰贻陛下宵旰之忧静言本末出臣愚闇见事迟晚既不能及早按劾致留天诛又不能阿狥权豪共为欺蔽有此二罪难以复居官次顾以本路饥民阽于沟壑未敢自劾谨复具此曲折昧死奏闻欲乞睿断先将仲友早赐罢黜付之典狱根勘行遣以谢台州之民然后申诏攸司议臣之罪重寘典宪以谢仲友之党臣不胜幸甚干犯天威无任恐惧战灼之至须至奏闻者
　　右谨录奏闻伏候勅防
　　贴黄
　　臣窃详今来所奏事理若果如唐仲友所得消息已降指挥委官体究恐亦止是文具盖其所犯非得清彊狱官严行根究无由见得情实其见禁人若行放出知在亦恐漏泄已勘狱情事属不便伏乞圣照别赐施行
　　乞罢黜状
　　贴黄
　　奏为恭禀圣训疾速起发及论纪纲頽壊乞留圣虑等事伏候勅防
　　具位臣朱熹
