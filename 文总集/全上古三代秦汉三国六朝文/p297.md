<!-- { "loadSidebar": true } -->
　　一事：明堂月令，天子以四立及季夏之节，迎五帝于郊，所以导致神气，祈福丰年。清庙祭祀，追往孝敬，养老辟雍，示人礼化，皆帝者之大业，祖宗所祗奉也。而有司数以蕃国疏丧，宫内产生，及吏卒小污，屡生忌故。窃见南郊齐戒，未尝有废，至于它祀，辄兴异议。岂南郊卑而它祀尊哉！孝元皇帝策书曰：「礼之至敬，莫重于祭，所以竭心亲奉，以致肃祗者也」。又元和故事，复申先典。前後制书，推心恳恻。而近者以来，更任太史。忘礼敬之大，任禁忌之书，拘信小故，以亏大典。礼，妻妾产者，斋则不入侧室之门，无废祭之文也。所谓宫中有卒，三月不祭者，谓士庶人数堵之室，共处其中耳，岂谓皇居之旷，臣妾之众哉！自今斋制，宜如故典，庶答风霆灾妖之异。二事：臣闻国之将兴，至言数闻，内知己政，外见民情。是故先帝虽有圣明之姿，而犹广求得失。又因灾异，援引幽隐，重贤良、方正、敦朴、有道之选，危言极谏，不经于朝。陛下亲政以来，频年灾异，而未闻特举博选之旨。诚当思省，述修旧事，使抱忠之臣，展其狂直，以解《易传》政悖德隐之言。
　　三事：夫求贤之道，未必一途，或以德显，或以言扬。顷者立朝之士，曾不以忠信见赏，恒被谤讪之诛，遂使群下结口，莫图正辞。郎中张文，前独尽狂言，圣听纳受，以责三司。臣子旷然，众庶解悦。臣愚以为，宜擢文右职，以劝忠謇，宣声海内，博开政路。
　　四事：夫司隶校尉、诸州刺史，所以督察奸枉，分别白黑者也。伏见幽州刺史杨熹、益州刺史庞芝、凉州刺史刘虔，各有奉公疾奸之心，熹等所纠，其效尤多。馀皆枉挠，不能称职。或有抱罪怀瑕，与下同疾，纲网弛纵，莫相举察，公府台阁，亦复默然。五年制书，议遣八使，又令三公谣言奏事。是时奉公者欣然得志，邪枉者忧悸失色。未详斯议，所因寝息。昔刘向奏曰：「夫执狐疑之计者，开群枉之门；养不断之虑者，来谗邪之口」。今始闻善政，旋复变易，足令海内测度朝政。宜追定八使，纠举非法，更选忠清，平章赏罚。三公岁尽，差其殿最，使吏知奉公之福，营私之祸，则众灾之原，庶可塞矣。
　　五事：臣闻古者取士，必使诸侯岁贡。孝武之世，郡举孝廉，又有贤良、文学之选，于是名臣辈出，文武并兴。汉之得人，数路而已。夫书画辞赋，才之小者，匡国理政，未有其能。陛下即位之初，先涉经术，听政馀日，观省篇章，聊以游意，当代博奕，非以教化取士之本。而诸生竞利，作者鼎沸。其高者颇引经训风喻之言，下则连偶俗语，有类俳优，或窃成文，虚冒名氏。臣每受诏于盛化门，差次录第。其未及者，亦复随辈皆见拜擢。既加之恩，难复收改，但守奉禄，于义已弘，不可复使理人，及仕州郡。昔孝宣会诸儒于石渠，章帝集学士于白虎，通经释义，其事优大，文武之道，所宜从之。若乃小能小善，虽有可观，孔子以为致远则泥，君子故当志其大者。
　　六事：墨绶长吏，职典理人，皆当以惠利为绩，日月为劳，褒责之科，所宜分明。而今在任，无复能省。及其还者，多召拜议郎、郎中。若器用优美，不宜处之冗散，如有衅故，自当极其刑诛。岂有伏罪惧考，反求迁转，更相放效，臧否无章？先帝旧典，未尝有此。可皆断绝，以核真伪。
　　七事：伏见前一切以宣陵孝子者为太子舍人。臣闻孝文皇帝制丧服三十六日，虽继体之君，父子至亲，公卿列臣，受恩之重，皆屈情从制，不敢逾越。今虚伪小人，本非骨肉，既无幸私之恩，又无禄仕之实，恻隐思慕，情何缘生？而群聚山陵，假名称孝，行不隐心，义无所依。至有奸轨之人，通容其中。恒（当作「桓」。）思皇后祖载之时，东郡有盗人妻者亡在孝中，本县追捕，乃伏其辜。虚伪杂秽，难得胜言。又前至得拜，后辈被遗；或经年陵次，以暂归见漏；或以人自代，亦蒙宠荣。争讼怨恨，凶凶道路。太子官属，宜搜选令德，岂有但取丘墓凶丑之人？其为不祥，莫与大焉。宜遣归田里，以明诈伪。（《后汉·蔡邕传》。）
　　◇谏用三互法疏
　　（《艺文类聚》六十作「幽州刺史议」）
　　臣闻国家置官，以职建名。臣愚浅小才，窃假阶级，官以议为名，职以郎为贵，智浅谋漏，无所献替，夙夜寤叹，忧悸怛惕，臣邕顿首死罪。伏见幽州突骑，冀州强弩，为天下精兵，国家胆核，（集本作「瞻仗」，从《北堂书钞》一百七《骑篇》、一百二十五《弩篇》改，《艺文类聚》六十改。）四方有事，军师奋攻，未尝不取辨于二州也。顷者已来，连年馑荒，谷价一斛至六七百。故护乌桓校尉夏育出征鲜卑，无功而还，士马死伤者万数，弓兵散亡几尽。生民之本，守谷之备，无一可恃。百姓元元，流离沟壑，寇贼辈起，莫能禁讨，长吏寒心，朝不守夕。卒有他方之急，则役之不可驱使，自为寇虏，则诛之不可擒制，岂非可忧之难？三府选幽州刺史，逾月不定。臣怪问其故，云避三互。十一州有禁，当取二州而已。二州之中，少素有威名之士，或拘限岁年，不应选用，狐疑迟淹，两州空悬，万里萧条，无所营系。每冀州长史初除，诏书治严，不过五日。今者刺史数句不选，诚非其理。愚以为三互之禁，禁之薄者，以陛下威灵，申明禁令，对相部主，尚生畏惧，不敢营辨，况乃三互，何足为嫌？孝景时，梁人韩安国坐事被刑，起徒中为内史；武帝患东越数反，拜故待诏会稽朱买臣，宣帝时患冀州有盗贼，故京兆尹张敞有罪逃命，上使使就家召张敞为冀州刺史。安国徒隶，买臣郡民，皆还治其国；张敞亡命，擢授剧州，岂顾三互拘官簿？得救时之便也，卒获其用，遗芳不灭。此先帝不误已然之事。三公明知二州之要，尤宜扌柬选，当越禁取能，以救时弊，而乃持畏避自遂之嫌，不顾争臣士人之责，苟避轻微之科禁，窃见日月拘忌，选既稽滞，又未必审得其人，则二部蠢蠢，将为忧念。愿陛下少蠲禁忌，上则三帝用三臣之法，任职相□故吏在家。若诸州刺史器用可换者，无拘时月三互，以差厥中。臣发瞽言，干非义，惟陛下留神，再省三省。（本集，又略见《艺文类聚》五，又六十，《御览》三百四十八。）
　　伏见幽、冀旧坏，铠马所出，比年兵饥，渐至空耗。今者百姓虚县，万里萧条，阙职经时，吏人延属，而三府选举，逾月不定。臣经怪其事，而论者云避三互。十一州有禁，当取二州而已。又二州之士。或复限以岁月，狐疑迟淹，以失事会。愚以为三互之禁，禁之薄者，今但申以威灵，明其宪令，在任之人，岂不戒惧，而当坐设三互，自生留阂邪？昔韩安国起自徒中，朱买臣出于幽贱，并以才宜，还守本邦。又张敞亡命，擢授剧州。岂复顾循三互，继以末制乎？三公明知二州之要，所宜速定，当越禁取能，以救时敝，而不顾争臣之义，苟避轻微之科，选用稽滞，以失其人。臣愿陛下上则先帝，蠲除近禁，其诸州刺史器用可换者，无拘日月三互，以差厥中。（《后汉·蔡邕传》，与本集小异。）

卷七十二
◎蔡邕（四）
　　◇日蚀上书
　　四年正月朔，日体微伤，群臣服赤帻，赴宫门之中，无救，乃各罢归。天有大异，隐而不宣求御过，是已事之甚者。（《续汉·五行志六》熹平二年日蚀注补引蔡邕上书。）
　　◇被收时上书自陈
　　光和元年，都官从事张恕，以辛卯诏书，收邕送雒阳诏狱。考吏张静谓邕曰：「省君章云欲仇怨未有所施，法令无此，以诏书又刊章家姓名，不得对相指斥考事，君学多所见，古今如此，岂一事乎？」答曰：「晓是」。吏遂饮章为文书。（《后汉书·蔡邕传》注引《邕集》。）
　　议郎粪土臣邕顿首再拜上书皇帝陛下。今月十三日，臣被尚书召，问臣从大鸿胪刘前为济阴太守，臣属吏张宛长休百日，为司隶，又托河内郡吏李奇为州书佐，及营获故河南尹羊陟、侍御史胡母班，不为用，致怨之状。臣征营怖悸，肝胆涂地，不知死命所在。臣邕死罪。台所问臣三事，其远者六年，近者三岁。窥自寻案，实属宛、奇，不及陟、班。凡休暇小吏，非结恨之本。与陟姻家，臣叔父卫尉质及邕岂敢属，申助私党？如臣父子诚有怨恨，故中伤，势所当因台问，具陈臣恨状所缘，不能受臣为覆蔽。内无寸事，而谤书外发，宜以臣对，与参验。臣得以学问特蒙褒异，执事秘馆，文学所著，列于御前，姓名貌状，简乎圣心。今年七月，召诣金商门，问以灾异，诏书褒谕，责臣喻旨，诱臣使言。臣实愚戆，唯识忠尽，出命忘躯，不顾后患，遂讥切公卿，内及宠近。臣实区区，欲以上对圣问，救消灾异，规为陛下延康宁之计而已。预知所言者当必怨臣。陛下不念忠言密对，多所指刺，宜加掩蔽，诽谤卒至，便用疑怪，岂不负尽忠之吏哉？每有灾异，诏书辄令百官各上封事，欲以改政息谴，除凶致吉，而言者不蒙延纳之福，反被陷破之祸。今群臣皆杜口结舌，以臣为戒，谁敢复为陛下尽忠者乎？臣季父质，连见拔擢，位在上列。臣被蒙恩渥，数见防问。言事者因此欲陷臣父子，破臣门户，非复发纠奸伏，补益国家者也。臣年四十有六，孤特一身，前无立男，得以尽节王室，托名忠臣，死有馀荣，然恐陛下于此，不复闻至言矣，臣以愚亢，招致祸患，自臣职耳。臣对问时，质为下邳相，不闻臣谋。今者横见逮及，使质恨以衰老白首，随臣摧没，并内坑陷。以快言事，厌副其言，诚冤诚痛。陛下仁笃之心，必不忍此，思之未至耳。臣一入牢槛，当为楚所迫，趣以饮章，辞情何缘复达？臣死期垂至，冒昧自陈。乞身当辜戮，免质不并坐，则臣死之日，更生之年也。唯陛下加餐，为万生自爱。臣邕死罪。（本集，《後汉·蔡邕传》。）
　　◇和熹邓后谥议
