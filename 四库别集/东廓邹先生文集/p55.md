<!-- { "loadSidebar": true } -->
乐安詹氏二生曰达、曰道、曰週，以年家之谊，咸从学于予，因书是俾归而察之。语曰：“贲育之狐疑，不如童子之必至。”贲育之视童子悬矣，而狐疑反不逮焉。其果由志耶？由才耶？生之同邑董氏、曾氏，及吾宗邹氏，咸有志于学者，其为我咸语之。
戚补之请书
气质用事，虽美必有偏，得力处与受病处便不相离。故谨朴者多不振拔，而爽敏者多不镇定。须是自易其偏，自至其中，方是礼乐成人之学。宣城戚生补之与贡生玄略别广德十余载，而毅然日砺于斯道，戒惧勿离，尚永言懋之。
路子循王德彰高同仁王东之请书
用兵如治病，除去苛邪，主于调护元气，虽割疽溃癰，所以保全躯命，方是一体之爱。故曰以逸道使民，以生道杀民，虽劳且死而弗怨。养气如练兵，日操月习，则弓马便利，技艺精熟，虽遇变故，素定而无惧，不是侥幸一旦，以取声名。故曰是集义所生，非义袭而取。
坐营王子道刘静之王长卿姚希召请书
宝身如玉者，可与事亲；忧国如家者，可与报主；爱士卒如赤子者，可与用三军。故缵先世遗泽，则思无忝矣；沐圣代世禄，则思匪懈矣；统士卒而操纵之，则思同甘共苦矣。古之道安不忘危，克诘戎兵，猝有变故，应之裕如，然后可以立忠孝之节。
黄生坤正请书
君子之爱身也以德，故其爱人也以德。细人之爱身也以姑息，故其爱人也以姑息。鸡鸣而起，天命自度。耳目鼻口，罔敢即于慆淫。非以好劳恶逸，诚不忍轻用其身也。若然者，以子事父则孝，臣以事君则忠。苟纵耳目之欲，取快一时，以小善为无益，以小恶为无伤，亦自以为适其身矣，而败度纵礼，自绝于天。若然者，子必至于陷父，而臣必至于误君。呜呼，发轫跬步，末路燕越！学者之审于自爱也，果将安从乎？
汉阳黄生应清业南雍，数过予论学，将归，请曰：坤正归侍吾亲，不得朝夕继见，愿闻所以终身者。因推曾氏之规以励之。
陈梓吾请书
闻诸父师曰：出门如宾，使民如祭，则真纯而无杂，精明而无翳。故己所不欲，勿施于人。亲爱贱恶，自犂然而中节。是之谓居敬行简，以临其民。子试察于躁暴之发，果见宾时乎？果承祭时乎？果出门使民时乎？是可以观敬玩之别矣。故有众寡，有小大，则其居也屡迁，而其行也自烦扰而弗靖。若毁谤之来，则亦可以自省矣。吾果真纯而无杂，精明而无翳，则人虽我非，固可以自快。若其杂而翳也，则人虽不我非，终不免于自疚。譬诸饥饱，审吾腹而已矣，而奚为戚戚于人之言？陈子欣然属其友刘生燧曰：必为我请其说，以为座右之儆。乃追书于钱塘舟中。

