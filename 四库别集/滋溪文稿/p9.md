<!-- { "loadSidebar": true } -->
　　方公之西行时，适作新堂于济南宣化里第，门生今翰林承旨张公名之曰七聘之堂，盖以着公之节也。至正五年，天爵来作宪使，公之子太庙令引求记其堂。昔先子与公同朝雅厚，故不敢辞。尝闻君子立身莫重于保守名节，大臣为政莫急于康济斯民。伊尹耕于有莘之野，汤三使往聘之，既而憣然改曰：「予天民之先觉者也，予将以斯道觉斯民也。」思天下之民匹夫匹妇有不被尧舜之泽者，若已推而纳之沟中。富郑公安抚京东，会河朔大水，民多流亡。劝民出粟十五万斛，益以官廪，随所在贮之。公私庐舍十余万区，散处其人，以便薪水。于是活流民五十余万。是古之圣贤其出而用于世者，皆所以为天下也。然则公之去就，庶几合于古人之道乎！
　　夫以公之文章传海内，德业具国史，斯不待赞而彰也。特发其出处大节，以为世之师表焉。士之登公斯堂，思其难进易退之风，审其度时合义之制，则立人之朝，必无贪位苟禄之耻矣。是岁冬十月癸酉，赵郡苏天爵记。

　　△新乐县壁里书院记 

　　古者学校之设，所以明彝伦而兴贤材也。盖彝伦不明，则不能以立教；贤材不兴，则不足以敷治。甚矣，学校不可一日亡于天下也。故于家有塾，于党有庠，于遂有序，于国有学。夫内外学制既严，教养之方又备，兹隆古治教之盛，后世有不能及者矣。我国家戡定中夏，治化斯彰，兴学之典屡颁于诏书，而山林清旷之地，亦有建立黉舍，以为藏修游息之所者焉。新乐永寿乡壁里书院者，赵氏兄弟作之以诲来学者也。初，赵氏仅有中人之产，其父孝弟力田，兼通阴阳五行之说，母亦贤明，延师以教其子。久之，乡邻从学者众，黉舍至不能容，始捐家赀修建书院。中为礼殿以祠夫子，颜、曾、思、孟、十哲列焉。前树仪门，翼以两庑。后为讲艺之堂。东西栖士之舍，合五十楹，坚完可久。割侠神里田三百亩，以廪师生。经始于至正四年三月，告成于七年五月。监察御史杨君俊民表以书院之号，郡县之宫既蠲除其差役，复言于朝，请设学官，欲其规制永久而弗替也。
　　尝闻先贤之言曰：善言治天下者，不患法度之不立，而患人材之不成。善言人材者，不患器质之不美，而患师学之不明。人材不成，虽有良法美意，孰与行之！师学不明，虽有受道之质，孰与成之！今海宇宁谧，法制具张，第患人才之不足尔。夫中国者，圣贤之教所由兴也，礼乐之用所由出也，远近之人所则效也。新乐虽曰小邑，近在邦畿之中，山川清淑之气，朝廷治化之隆，岂无豪杰出而为世用者欤！书院之设，岂苟云哉。盖善风教而淑人心，明礼义以厚乡党，莫大于斯。故其幽深寂寞之滨，朴野醇一之俗，讲诵乎诗书六艺之训，访求乎圣贤千古之迹，庶几作新其人，观感于善。不然，将见为狂为愚，伥伥冥行，无所依归，岂国家化民成俗之意乎！苟非读书好义之家，则亦孰知以是为重乎！呜呼，世有田畴连阡，岁收万锺，终岁不捐一钱，宁肯兴学作士以化其乡里哉！
　　天爵间尝行过新乐之境，瞻拜壁里先圣祠下，登堂以听诸生之讲习，盖亦彬彬有足嘉者。方今朝廷开设贡举，三年大比，旁求硕彦，聿修治平。他时壁里之士，将有经明行修以应有司之选，则中国文明之盛，人材长育之多，而远近皆有所则效焉，非徒以称观美而已。赵氏之兄曰恕，开元路教授。弟曰愿，好义，处士。孝友雍睦，为一方之楷范云。是岁秋七月辛丑记。

　　△新城镇东岳祠记 

　　真定之新城镇，汉新市县也，废于晋，复于五代，至宋省焉。镇有东岳祠，不知始造岁月。金明昌间，穹殿修廊，规制甚伟，毁于贞佑之兵。国初，我先祖尚书府君帅里中父老新之，今已百年，水旱疾疫祷焉。夫山川之神，五岳最大，而岱为之宗。古之王者，岁时巡狩，望秩以祀。后世人主登封降禅，礼文繁缛。民因一时之好尚，遂以成俗，兹东岳祠宇所以遍天下也。虽然，山川之灵，能出肤寸之云，不崇朝而泽及四海，其功利之博如此。矧今是祠有祷多应，民之报祀不亦可乎。

　　△浙西察院题名记 

　　世祖皇帝既一四海，诏立行御史台于大江之南，岁命监察御史六人分行三省及十道宪司，于以振肃纲维，省观俗化，察吏廉贪，询民利病。凡有闻见，悉听举行，省府藩方吏牍，又从而稽核焉，其任不亦重欤。江浙行省总闽、浙、江东三十余郡，地大人众，其狱讼之所兴，钱谷之所出，视佗省为剧，六察之官岁按临者，号称不易。至正八年，监察御史、承直郎、前进士高昌普公原理，朝列大夫海岱刘公廷干，以是秋九月由建业巡行，历浙入闽，周数千里。明年二月，复归至杭。凡所经过郡邑，留必旬余，民之诉讼者听之，事之废弛者举之，官吏材能者荐之，贪暴者黜之。孳孳奉公，无不尽心。耆老为之惊叹，官僚为之震悚。
　　先是杭有回禄之厄，察院既一新之，厅事犹未有名。二公于是表曰霜清，又将题名于石，征愚为记。尝闻自昔国家造邦之始，莫不抡材以任官，励已以图治。迨夫承平既久，法制宽简，人情不无怠■〈施，弓代方〉。而患得患失之徒，乐宴安苟且之习，天下之事日入于坏。故必登崇俊杰，修明宪度，肃清其政，作新其人，而治化之隆斯有望焉。惟我世祖皇帝肇建台宪，官秩之清峻，规模之宏远，任贤去邪，正民表俗，其为后世虑至深远也。今天子纂绳祖武，思致丕平，既尊耳目之寄，又严牧守之责，皆所以为民也。然地有远迩，吏有能否，政有美恶，故必遣风纪之臣，尽咨诹之实，世之治忽始能悉焉。盖上下之情通，则政平讼理，和气熏烝，年岁其有不登，民庶其有不被其泽者乎！士君子极一时之选，居清要之途，高明足以察奸，廉平足以服众，然后称所任使，天下之事可得而治矣。今二公践扬之久，名誉之崇，文学政术之美，来者以次书之，俾后人览观名氏，思慕风采，其克有以继之哉。通奉大夫、江浙等处行中书省参知政事苏天爵记。

　　△江浙行省浚治杭州河渠记 

　　至正六年十月，江浙行中书省始命浚治杭州郡城河渠。明年二月卒事。宰臣慎于出令，僚吏勤于督工，民庶乐于趍役，于是河流环合，舟航经行，商旅由远而至，食货之价不翔，稚耄莫不皆喜，公私咸以为利矣。又明年冬，天爵承命参预省政，幕府奥林请纪其事于石。
　　古者立国居民，则恃山川以为固。大江之南，其城郭往往依乎川泽，又为沟渠以达于市井。民欲引重致远，必赖舟楫之用。岁月既久，宁无湮涸，则加浚治之功焉。然劳民伤财，昔人所重。居藩省者，必得清慎之臣，知爱民为本，则能倡其众。官郡县者，必得廉能之人，知奉公为职，则能集其事。否则，克有成功者鲜矣。杭州为东南一大都会，山川之盛，跨吴、越、闽、浙之远；土贡之富，兼荆、广、川、蜀之饶。郡西为湖，昔人酾渠引水入城，联络巷陌，凡民之居，前通阛阓，后达河渠。舟帆之往来，有无之贸易，皆以河为利。或时填淤，居者行者胥以为病。在上者日理政务，有不屑为，长民者压于大府，不敢擅为。观望因循，天下之事日渐废坏。有志于当世者，可不为之长虑乎！
　　岁在乙酉，天子念东南贡赋之烦劳，闵民生之雕弊，诏命国王丞相江浙省事。王威仪有度，中外具瞻。又命翰林学士承旨达世贴穆尔为平章政事。公读书守法，不矜不扬。曾未数月，百度修举。乃询民之利病，众以河渠不治为言。丞相咨于官僚而允合，谋于宪府而佥同。平章公总其事于上，检校官李益、杭州路总管赵琏董其役于下，又以掾曹十余人分治其工。南起龙山，北至猪圈坝，延袤三十余里。寻以冬寒止役，春复役之。郡中郭外支流二十余里，共深三尺，广仍其旧，悉导湖水注之。为役四万二千五百工，用钞八万五千贯。复虑上出涂泥值雨入河，命诸寺载而积之江浒。又新木闸者四，石梁者一。其经营谋画，皆出平章公心计指授，钞则盐漕备风涛所 【 「所」原作「祈」，据李氏钞本、适园本、徐刻本改。】 储，工则僦诸庸保。恐民之不知，申以永久之利；防吏之为奸，严以烦扰之禁。公治事少暇，亲行河上以抚慰之，以故人忘其劳，事克以集。
　　尝闻自昔有天下者，皆立法制以维持之，又选材能以奉行之，下至封疆、城郭、河渠、津梁，各有官守，掌其厉禁。是以修治有方，启闭有时，小大得职，民物安堵。况治水者当行其所无事，则绩用有成。而卤莽灭裂之徒，或者力欲侥幸，觊一时之功，未有不为民患者也。观夫杭州浚治河渠之事，宰辅谋猷之贤，任人严谨，作事周密，诚足以为后世之法哉。故备述之，俾来者尚勿废前人之功，永为一方之利也欤。

　　△新升徐州路记 

　　至正戊子夏六月丙寅朔，诏升徐州为路，职从三品，割滕、峄、邳、宿四州隶焉。越六日辛未，乃命同知浙东道宣慰司事卜颜秃为达鲁花赤，海道府副万户雷好义为总管，都漕运司，副使塔海忽都为同知，江浙行省都事兀颜思温为判官，庐州路经历陈义为推官，云南廉访司经历哈剌不花为经历，赐印章，给乘传。既已莅事，颁布章程，敷宣政教，申画其封疆，版籍其民众，郡制凛然一新。明年，诸公以书属天爵载之于石。
　　古者建邦置都，以域兆民，典则修而治化兴，年谷登而人民育。殆夫承平岁久，任或匪人，姑息偷安，刑政日紊。民有嗟叹之声，灾异因之而作，甚则饥寒无以为养，盗窃羣起。当国者惧，作新政令，抚绥黎元，期于天下无事而已。我国家治平百年，海内殷富。迩者甲申之秋，有盗起于沂、莒之间，拥旗鼓，入城邑，掠人民，纂囚徒，共益其党，火庐舍，刼府库，争取其财。横行曹、濮、滑、浚、相、卫诸郡，西抵太行，由磁、洺而归。郡县■〈施，弓代方〉于久安，盗至皆相顾无可奈何。朝廷闻之，遣兵马使偕卫士发兵逐捕，老稚胁从多被诛夷，奸黠者或变姓名，潜匿隐处，伺官军还复出为盗。而徐、泗、陈、蔡之民，连岁惊扰，河、淮左右，舟车几不能往来，庙堂始以为忧。
