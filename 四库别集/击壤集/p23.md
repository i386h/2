<!-- { "loadSidebar": true } -->
　　圣人不作而士溺于成俗忽不自知日入于卑近有能奋然拔起追古人于数千百年之上独与之为徒者传所谓豪杰之士康节先生是巳先生之学以先天地为宗以皇极经世为业揭而为图萃而成书其论世尚友乃直以尧舜之事而为之师其发为文章者盖特先生之遗余至其形于咏歌声而成诗者则又其文章之余皆徳人之言郁于中而着于外故其所摭者近而所托者逺为体小而推类大其始感发于性情之间乃若自幸生天下无事饥而食寒而衣不知帝力之何有于我陶然有以自乐而其极乃蕲于身尧舜之民而寄意于唐虞之际此先生所以自名其集曰击壤也余尝读阮籍陶潜诗爱其平易浑厚气全而致逺二人之学固非先生比然皆志趣髙邈不为时俗所汩没事物所侵乱其胷中所守者完且固则其为诗不类于绳削而自工又况于正声大雅之什不为陶阮者乎先生其状退然其气和与人不为崖异初若可亲既而莫不起敬终以屈服岂所谓徳全之人哉其诗如璞玉如良金温粹精明而不见其廉隅锋颖如其为人浑浑浩浩简易较直薫蒸太和不名一体足以想见乎尧舜之时其行巳立言若使遭遇其时摅发其蕴则虽致其君为尧舜疑不难而道不小行人不易知故荜门环堵卒老于伊洛之间而行谊信天下名声动京师朝廷始以为试将作监主簿既又为颍州团练推官而以疾辞不起巳而道益尊称益显贤士大夫徃来过洛者必造其庐居守河南尹而天下莫不亲礼之愿见其顔色聆其语言四方英才好学之士皆愿质疑请益而受业焉其殁也守臣以为言诏赠秘书省著作郎加赙粟帛久之韩献肃公守洛又为之请諡于朝奏下太常赐諡康节盖自本朝有天下百四十年间隠逸处士名行始卒完具无玷缺而朝廷旌命及存殁赙恤赠諡无一或阙愈久而愈光者先生一人而已恕尝从先生学而奉亲从仕南北未之卒业然于讲闻其文章而次第其本末则或能之其子伯温裒类先生之诗凡若干篇先生固尝自为序矣又属恕以系其后义可辞乎元祐六年辛未夏六月甲子十有三日原武邢恕序












