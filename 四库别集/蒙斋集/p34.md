<!-- { "loadSidebar": true } -->
　　师王之生数闗乎天惟福惟量其大无边问王之福得君甚专斡旋元化独秉大权始终无二凡三十年其间变故何翅百千防疑履危雍容周旋固守矩方随机规圆无竭泉流不动石坚伟哉元勋洗日虞渊恭已委政倚王之贤王虽卧疾宠数蝉联再世王爵自昔莫先生荣死哀孙子緜緜福萃一门举兹以旃问王之量翕受羣言我所身尝知王裕然官虽疏逖有言必宣皇都郁攸物情喧喧我忠于王飞奏君前亟解机务君臣道全彗星谪见流言愈传我忠于王再腾奏篇亟逃天谴窒欲之原兹诚苦口谁谓我妍王量如海百川赴焉不辠我言察我心田心乎忠爱匪事佞便感王知已实惟勤拳闻王之薨职守攸牵缄辞写悲心旌翩翩
　　祭拙堂致政韩公文
　　惟天不轻畀人兮夀为九五福之首皓首朱顔婆娑林下兮信人间之稀有集兹福于厥躬兮又回顾夫我后后人命悬于天兮孰豫知肯堂与否伟韩公之独禀于天兮盖积善之素厚森堦除之兰玉兮何弟恭而兄友嵗在癸未兮二子双绾乎蓝绶耿名门之辉光兮誉喧腾乎万口咸谓儒家气味不比北平之有子兮鸾鹄停峙足以传诸不朽我未瞻公之典型兮先于长嗣焉定交体质金玉兮义理薫陶一见倾盖兮延诲儿曹我仕大江之东兮又王事之相遭长嗣迎公以来兮两脸有似乎蟠桃遂升堂以展敬兮情谊奚翅乎漆胶次嗣词学之竞爽兮泻万斛之波涛羌埙篪之迭和兮畅一翁之逍遥龙宾兮相邀浊酒兮山肴此乐何极兮知不知吾常嚣嚣人谓公才兮少时勇决遇事敢为兮志意弥烈晩年名堂以拙兮心如石铁敛锋锷于不用兮撄万变而不折陋流俗之锲薄兮遵道德之轨辙宁安已之分义兮奚顾彼炙手之可热倚长松以啸咏兮凛清风之高洁此吾拙堂之所赋兮昔公一览而击节谓知予心兮胜予自说次嗣通籍兮庆事不絶长入朝路兮出分风月天子有诏兮峻奉常之班列将整装而上征兮胡为乎求医问药而中辍呜呼嵗几两周兮拙翁言别每问讯兮忧心惙惙忽讣闻兮使我悲噎有子可托兮孙枝芽茁死生昼夜兮达人一瞥拙翁何憾兮兹理洞彻身有时而尽兮光明亘万古而不灭到此乃知拙翁之作计兮今而后其计非拙灵乎有知谅我远而不遑奔恸寓诚一巵千里对面其歆我词
　　祭程提刑文
　　立身大节出处行藏固守命义其道乃光猗欤程公温温春阳孰识其奥外柔中刚好善如渴汲汲皇皇覩彼不善真若探汤鸣怀玉厥闻孔事茍利民勇孰可当民曰父母遗爱甘棠夙驾箳篁来我鄮乡不为势屈守道之常清湘布政肯逊龚黄政最既闻使节煇煌奈彼妒贤巧言如簧公心坦坦不动毫芒从此赋归脱屣轩裳清斯濯缨志在沧浪我初识公谓我循良未知其学义理昭章我来东江簜节是将部有贤僚实公令郎辟宰番邑井井纪纲公时就养训之义方公每语我喜色洋洋吾儿知学温习靡忘愿使此儿志气日彊公与我别凡几星霜终始一心道义是蘉捐世俗累留晩节香闻公抱病我心已伤俄已讣至令我涕滂呜呼哀哉谁能知公疾恶刚肠虽老犹壮以礼自防索我大书中庸名堂爰及诸斋区处精详将淑生徒正学是倡推此规模浩不可量胡然一疾失孤凤凰慨念平生一往括苍病实尼之躬奠未遑姑写我心千里一觞幸哉有子世继芬芳公亦何憾虽死不亡
　　志铭
　　孙君墓志铭
　　余友人胡牧之遗余书曰吾学子有孙震者其先人功甫以嘉定辛未十有一月丁巳卒享年四十有八将以乙酉嵗十有二月壬寅葬于俞山之原功甫居天台阆风挹山川秀爽有异质美髭髯意气恢疎而笃于孝友昆弟六人功甫于次为四亲既殁凡室庐田产器物听伯仲所自取功甫不以介意好买书延良师以教子授孟氏天爵人爵之语亹亹训诱不勌临终戒诸子力学家事一不挂口故其子筑馆所居之西偏扁曰緑猗以尽琢磨之义先志也功甫不得志于时家庭事业大概若此子其序且铭之余叹世降俗薄较锱铢之利忘同气之亲遗子以籯金而不淑以诗书何如其知也识度如孙君而可无述乎君讳九叙功甫字也曽大父皓大父闉父璿妣张氏娶四明奉川胡氏子男三长即震也次雩霆女一适四明进士王劭孙男五恢孙恺孙悌孙怡孙忻孙孙女一铭曰行修于家是亦为政我刻铭诗后人兴敬
　　伍府君墓志铭
　　余求友于四方见有质茂美而志恢张者心甚敬焉朅来柯山得友曰伍清之挹其貌庄而和听其言平而实攷其行乡闾称为佳士叩其志沛乎勇决而莫之御也呜呼是余所谓质茂美而志恢张者耶是其门戸当兴而然耶一日清之泣请于余曰不肖孤将以九月甲申奉先考柩葬于东山之麓惟是德铭未立敬叙先世梗概敢顿首以请余览之拱曰积善之家也是宜有后按伍氏之先本楚人自英烈以存吴着伟节殁为明神大江以南往往立庙祀之子孙散处吴楚闽越间汉晋迄唐代有可录攷国朝登科记题名余五十人在临汀者独盛而占籍于衢者犹未着也君讳总字子夀世为西安人曽祖熹醇厚有古人风家雄于财然喜施与贳贷者率折劵曰积而能散义也祖侁考机俱以善人称退然自守与物无竞然生理视旧则不复振矣君奋自植立竭力以奉甘旨与人交笃于信义然耿介不茍合门无杂宾尤以教子为急家务靡密躬自任之不以累诸子闻四方有明师良友亟使就正焉已而清之预乡书入太学嵗率再归归必止之又三年补内舍生君遗以书且举山谷诗但得新年胜旧年即如常在郎罢前曰专而学业孝莫大焉以是清之得一意于学嘉定十有六年清之擢奉常第归拜膝下敎忠之训讫不离口时双亲在堂防衣团栾其乐无涯越二年而皇考殁又明年妣蘧氏殁积忧熏心号恸成疾六阅月而终宝庆二年四月二十有八日也夀才五十有二娶王氏子三人长维寅修职郎新衡州司戸参军清之也次维新后其叔麟孺维允先卒孙三人源孙还孙闻孙铭曰人谁不死而君有子人谁无子而子令只东山之阳吉人之藏子孙緜緜伍氏其昌
　　危君墓志铭
　　嘉定丙子余官金陵与临川危君讳和字应祥相好也后十年余守柯山应祥自中都过余与谭名理心若有契不知余识进耶应祥学进耶应祥主上元簿防府人物林薮挟才能争取上官知面嬉笑胸戈防应祥深藏若虚诸公器重之不挟书觅举举反先侪辈嵗大祲招籴旁郡走川陆不告劳受输务寛民不希意取赢摄校官士循规矩参鞫狱人称无寃漕檄同官虑囚府亦属以事莫知适从垂获谴应祥奋不顾白漕请代行有识义之就辟帅幕悉忠长官无巨细必啓告敌人来侵羽檄交驰制帅挽应祥参画以书生不知兵辞始终金陵六七年迄免讥谤簿舍明道先生旧游应祥悯正学湮芜大辟祠宇广养士员西山真公伟是举也为记其事改秩宰饶之德兴值嵗歉先诸邑条赈卹不待部使者迫之然后从事民赖以活诸所施行皆此类处闺门庄而不矫睦宗族恩而有义事闗风教力持之不变居官以廉洁称还里饭不足澹如也取陶靖节语自号闲静居士应祥十年间涉歴盖如此访我柯山风霜饱矣枝叶落矣方期晩节共进此道嗟乎胡夺之速应祥登乙丑进士科歴阶至奉议郎自德兴丁内艰再调隆兴之南昌未至官而卒实绍定己丑八月丙辰也享年六十有四曽祖巑祖能父必强赠承事郎母陈氏继许氏俱赠孺人娶罗氏封孺人子男三人璹先君三月卒琛瑀业进士女三人长适乡贡进士李廷龙次适从事郎常德府龙阳县尉赵税夫次适将仕郎赵必抚孙男四人孙女一人曽孙女一人始应祥筑书堂于临川东乡之蟾塘风景清旷环以脩竹读书竟日超然忘世平生著述有集若干卷藏于家应祥既殁葬未得卜一夕见梦其孤曰书堂即其地也尚何求琛等遂以某年月日奉君之柩窆焉谓余知君琛泣请铭铭曰言依乎是行逃乎毁不亢不媚孰信信已生兮书囊藏兮书堂余韵琅琅世载其芳
　　江夫人巢氏墓志铭
　　余持节江左志兴学校郡博士各思振职而秋浦校官江子远尤奋发帅先余固多子远而未知家风之自也一日子远奉亲命持祖妣夫人巢氏言行一编拜且泣请余铭余览之蔼然有古贤妃淑女风子远才固高然玉于成者夫人教也子远推家庭之敎敎庠序士士咸知兴起子远益自励不使才胜德则夫人之教入之深矣乃序次大略惟巢氏自尚之仕刘宋尝守新安繇新安还建业舟过东汇爱其江山卜居焉遂为南康都昌人至国朝熙宁间有名谷者仕蜀与东坡兄弟友东坡谪岭海谷访之握手道平生欢世服其高谊曽祖讳自牧祖讳勉父讳绍椿自号无我居士居士雅以先世风谊为法自拔流俗一女怜之择对惟谨知江君讳某端厚长者归焉夫人生于绍兴乙丑之十月终于绍定辛夘之七月夀八十有六两遇恩封太安人将以某年某月某日于县之新城乡伏牛山之右麓六男子煜煇炎荣华皆业进士丙戌奏名调峡州宜都尉四女俱嫁为士人妻孙男十人日新九万万里又新自新万顷万盈万全万龄万善九万太学生万里太学上舎生丙戌进士及第子远也夫人相夫子以礼春秋祀事必洁必诚阖门千指耄稚尊幼醇纇静躁不齐夫人调适其间略无长短憎爱语犹子或谓聚族久生产作业寖废不若各有归夫人愀然不乐曰此外物耳我奚较顾尔曹妙年盍力学光啓我门戸奈何以琐琐婴心闻者悚服久之不欲咈众则聴各以意取人人慰满遇人有恩意婢妾有过怒不形辞色嵗恶食艰虽居约推以食人尝买二羊备姻礼一夕盗取去有告者盗闻亟伏辜请偿夫人曰是为饥所驱奚可责偿好言谕遣之盗大感悟性节俭经时不制一新衣不以一钱供耳目玩至延师家塾倾囊箧无吝色诸孙满前聴乃祖讲论孟中庸大学夫人黙记要语时时申戒俾勿忘每教为人妇者孝而婉教为人妻者柔而正出语有典则宿学莫过也嗟乎是所谓有德者耶克登上夀子孙众多多而又贤非德之验耶余谓子远家风有自非虚语也是宜铭铭曰维夀母兮美无度家不裕兮德则裕维此德美流庆曷已何以占之视其孙子
　　胡君墓志铭
　　君讳谊字正之其先苕霅人五季避地徙丹丘后徙明之奉川曽祖啬祖仁考宗彝俱不仕妣王氏正之生于绍兴已夘殁于绍定壬辰夀七十有四娶陈氏继任氏先正之三年卒男三明镇明璧明奎皆习儒女一适进士袁润孙男二守成守本女一将以癸巳冬十月甲申葬于松林乡铜山之原明璧持其叔父牧之所叙言行泣请铭余为童子时见学徒负笈从先君子游常百数正之骨清神静笔端洒洒无俗气先君子尤爱之曰修谨士也自以不与时偶益读古圣哲书深求旨趣以自畅适晩嵗建聚书楼扁曰观省自号观省佚翁且作记曰青嶂当前翠竿在侧展卷与圣贤对语优哉游哉又述先君子之训曰修身为本谨行为先观于斯省于斯子子孙孙宝之永无忘正之殁半嵗一夕见梦明璧汝其卜吉于冬以葬我亟走江东乞铭且持观省楼记求跋于吏部吏部余兄也时谒告省松楸正之何自知之噫死生如一是真能观省者耶古人云毙而后已正之虽亡观省尚不已耶先君子以絜名斋每曰安贫乐道是谓洁白不遇而富贵污莫甚焉正之老于韦布乃能服膺师训观省此心死而不忘是宜铭铭曰癯儒精神乐哉一贫是为絜斋先生之弟子不辱师门
　　甘氏夫人墓志铭
