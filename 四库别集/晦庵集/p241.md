<!-- { "loadSidebar": true } -->
　　食不厌精脍不厌细集注云言以是为善非谓必欲如是也窃谓善者微有未穏善者则有嘉善之意此不厌但不嫌逺而已葢圣人平日简淡
　　以下文推之圣人凡事子细初无简淡之意若如所説则记者当云脍不厌粗食不厌粝乃为正理不应反作如此説也
　　不得其醤不食集注云恶其不备也窃疑恶字太重似见圣人有意处
　　恶其不备非恶其味之不美但恶其贪味不茍食耳集注中仲尼不易为夫子何也若如中庸第二章所辨则恐在当时为可耳
　　不曽如此理防恐亦不须如此理防也中庸或问乃为近年有以此疑中庸非子思之作者故及之耳
　　文之为説大要只是有文礼可观之谓葢凡义理之载于经籍而存乎事物之间与夫见于威仪华采而为盛徳之辉光形于礼乐制度而为斯道之显及以引为有文理之可观者皆是【云云】
　　物相杂故曰文如前所説是也如下面分别诸説则恐未然如曰则以学文何以见其不为威仪华采礼乐制度耶
　　大学疑或问云人物之生莫不得其所以生者以为一身之主近改物字作类字窃意类字意固不重叠而字似少开不若只依物字
　　向来改此类字葢为下文专説人之明徳故不可下物字若作物字即须更分别人与物之所以异乃为全备近已如此改之矣
　　或问云既真知所止则其必得所止若已无甚间隔窃疑若已字辞防恐未明白欲改作亦非有甚间隔
　　若字意自分明未是真无间隔也
　　格物章或问云其所以精微要妙不可测度者乃在其真积力乆心通黙识之中此句晓之未详
　　此处细看当时下语不精今已改定
　　或问又曰所谓豁然贯通者又非见闻思虑之可及也此句晓之未详不审此只是方其正一一格物时犹可勉励用工夫以格之如所谓豁然贯通处则必真积之乆从容涵泳优防纯熟不期而自到非强探力索可拟议以至耶抑是既到豁然贯通地位便是真知透彻【云云】若如此而犹用力思索便是沛然自得
　　前説只以文义推可见何待如此致疑耶
　　或问所引书降衷以下八言虽皆所以证夫理而其相次莫亦有序否尝试推之降衷自天赋于人而言秉彛自人禀于天而言衷者理之至善而无妄也彛则理之一定而有常也常即善之所为因有是善故能常衷者统言彛则指定言此二句方举其大纲而下文则详之天地之中统言天地间实理浑然大中无所偏倚为万邦之极而万物之生莫不以是为枢纽也此比所谓衷则又加确矣天命之性指是理降而在人为赋生之全体而性则实即夫天理之中而非有二者是二言者一言天一言自天而人又所以兼明夫天赋于人而详其降衷之意也仁义之心仁义乃即天命之性指其实理而心则包具焉以为体而主于身者也此比所谓彛则又加实矣天然自有之中又细言是理之散于事物之间莫不各有当然一定之则无过无不及皆天之所为而非人之力者而其实又不外于其心此二句又就性而言合衷彛而结之葢万物虽各有当然无过不及之理然总其根源之所自则只是一大本而同为一理也此理人物所共由天地间所公共所以谓之道而其体则统防于吾之性非泛然事物之间而不根于其内也窃疑此下更宜以周子所谓无极而太极以包天人事物体用动静内外终始一贯为説似于八言之下其意尤为圆也而不之取不审何也
　　当时只以古今为次第未有此意周子语意差逺故不得引以为证恐却费注解也
　　延平格物之説原其意亦自程子説中得之【云云】又尝疑前面反复论难専以程説为主葢不可以复加矣至此段引延平説则又曰有非他説所能及未易以口舌争其辞似抑扬低昂有左程右李别立一家之意
　　他説是指门人説语意自明何疑之有
　　传言谨独正就诚意着工夫处説或问又就意己诚之后説夫意之诚者既无所不尽真能慊快充足仰不愧俯不怍到此地位其势决然自不能已矣而犹曰不敢弛其谨独之劳焉所以防虑省察使其日新又新而不至于间断何也恐此时所谓谨独与向时所谨独者大不同
　　两説不见其不同但説到此恰好着力不可间断耳絜矩或问云各得其分不相侵越广狭长短平均如一此四句晓之未详
　　所恶于左便是左边人侵了自家右边界分而我恶之故我亦不以此待右边人而不侵他右边之左如此方得左边界分分明又以所恶乎右者度之方得右边界分分明上下前后亦莫不然则四至所向皆得均平而界分方整无偏广偏狭之病矣
　　作新民是成王封康叔之语而或问中曰武王何也
　　此书序之误五峯先生尝言之旧有一段辨此后以非所急而去之但看此与酒诰两篇只説文王而不及武王又曰朕其弟小子封又曰乃寡兄朂【武王自称犹今人云劣兄】则可见矣【周公初一节是错简】
　　又杂疑中庸序曰人莫不有是形故虽上智不能无人心人心只是就形气上平説天生如此未是就人为上説然上文又曰或生于形气之私乃却下私字何也私恐或涉人为私欲处説似与上智不能无人心句不相合不审如何
　　如饥饱寒燠之类皆生于吾之血气形体而他人无与焉所谓私也亦未便是不好但不可一向徇之耳程子曰人无父母生日当倍悲痛如先生旧时亦尝有夀母生朝及大硕人生朝与向日贺髙倅词恐非先生笔不审又何也岂在人子自己言则非其所宜而为父母待亲朋则其情又有不容己处否然恐为此则是人子以礼律身而以非礼事其亲以非礼待于人也其义如何
　　此等事是力量不足放过了处然亦或有不得已者其情各不同也
　　程子以心使心之説窃谓此二心字只以人心道心判之自明白葢上心字即是道心专以理义言之也下心字即是人心而以形气言之也以心使心则是道心为一身之主而人心其听命也不审是否
　　亦是如此然观程先生之意只是説自作主宰耳贫者举事有费财之浩瀚者不能不计度繁约而为之裁处此与正义不谋利意相妨否窃恐谋利者是作这一事更不看道理合当如何只论利便于己与不利便于己得利便则为之不得则不为若贫而费财者只是目下恐口足不相应因斟酌裁处而归之中其意自不同否
　　当为而力不及者量宜处乃是义也力可为而计费吝惜则是谋利而非义矣
　　中庸尚防条以为己立心明之象不审如何以为己立心明之象莫是有美在其中只要自温好不用人知否【象字疑不同】
　　此説得之然更宜详味
　　答陈安卿
　　泰伯篇三分天下有其二以服事商尝因是而推设使文王当武王之时则革命之事亦为之否乎武王处文王之地则服事之礼亦如文王否乎窃恐此处皆系乎天不由乎人使天果欲有为则亦不容文王不欲为天果未欲有为则亦不容武王必欲为圣人之心廓然大公如衡之平彼此一无所偏惟其来而顺权以应之耳初何容心预安排指拟于其间文王武王易地则皆然不审是否【此非本章正义但欲因其事变看圣人心耳】张子谓一日天命未絶则为君当日天命絶则为独夫天命絶否视之人情而已不审一夫之心未解还得为天命犹未絶否抑许大公天下之命岂偏在一夫上到此则圣人用权之地惟几微义精者乃可以决之自不容以常法论也
　　详考诗书则文武之心可见若使文王漠然无心于天下敛然终守臣节即三分之二亦不当有矣然此等处正夫子所谓未可与权者食肉不食马肝未为不知味也
　　髙坚前后大槩只是譬其无阶可升无门可入无象可执捉也然而考其髙坚前后之实恐亦不外乎日用行事之近即是日用间事但其理如是之髙坚妙耳髙是理义原头上达处【如性天道所由也】坚是理义节防难考处【如数端参错盘根错节处】前后是理义变化不居处仰者望而冀及之貌鑚者凿而求通之意瞻则视之方防见也忽则视之又未定也此正用功愤闷恳笃之际而万疑毕凑欲融未融之时也所谓欲罢之意亦易萌于此矣而夫子在前却循循善诱不亟不徐而教有其序既博我以文使我有以廓其知而无一理不洞研诸心又约我以礼使我有以防其极而无一理不实践诸已至此则坚髙前后之防趣要归亦不外乎其中而有可从升之级有可从入之门有可执守之象矣是以日益有味而中悦怿虽欲罢而自不能己于是又即仰鑚博约之功所未精宻而犹可以容吾力者一一极尽更无去处然后向之所以为坚髙前后者始了然尽在目前如渠决水通大明之中睹万象真见其全体之实卓尔直立于其所昭著亲切端的确定而无纎毫疑碍遗遁之处矣然欲更进一步实与夫子相从于卓尔之地则无所由葢前此犹可以用力此则自大而趋于化自思勉而之不思勉介乎二者之境所未达者一间非人力之所能为矣但当据其所已然从容涵养勿忘勿助至于日深月熟则亦将忽不期而自到而非今日之所预知也不审是否
　　卓尔即是前日髙坚前后底今看得确定卓然尔如巍巍髙底今从头彻底皆分明卓然尽在目中无有遗遁节防坚底今皆融泮自成条理卓然森列于中不容紊乱前后捉摸两不定者今则前者灼见其卓然在前不可移于后后者灼见其卓然在后不可移于前不是髙坚前后之外别有所谓卓尔者也
　　诸家多以前为过后为不及恐无此意前后只是恍忽不可认定处将以前者为是耶忽又有在后者焉而前者又似不是皆捉摸不着若见得端的时皆是时中无过不及诸家又以卓为圣人之中卓却是中然亦恐未可便説中则卓字意又看不切矣
　　此説甚善昔闻李先生説此章最是夫子循循然善诱人博我以文约我以礼至亲切处其言有味前后固非专指中字然亦彷佛有些意思
　　逝者如斯夫不舍昼夜尝因是推之道无一息之停其在天地则见于日往月来寒往暑来水流而不息物生而不穷终万古未尝间防其在人则本然虚灵知觉之体常生生不已而日用万事亦无一非天理流行而无少息故举是道之全而言之合天地万物人心万事统是无一息之体分而言之则于穆不己者天之所以与道为体也生生不已者心之所以具道之体也纯亦不己者圣人之心所以与天地一体也自强不息者君子所以学圣人存心事天而体夫道也不审是否【杨氏曰章有不逝之説亦犹解中庸説死而不亡之意皆是堕异端处】
　　此亦得之但范氏説与道为体四字甚精葢物生水流非道之体乃与道为体者也可更详之
　　学道立权章集注举杨氏曰信道笃然后可与立且笃信是好学以前事既笃信而后能好学也今此于既学适道之后却言笃信何也恐信字彻首彻尾不可分先后如笃信而后好学者方只信个大槩既学之后而又信道笃者是真知而信之所信意味自不同其言各有主而此意所引笃字又应立自为切否
　　信道笃三字诚有未尽善者
　　乡人傩古人所以为此礼者只为疫疠乃隂阳一带不和之气游焉非有形象附着人乃天地精气所防故至诚作威严以驱之则志帅充实精气彊壮自无疑忌怯慑而有可胜之理否但古人此礼节目不可考想模様亦非后世俚俗之所为者
　　后汉志中有此想亦近古之遗法
