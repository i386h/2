<!-- { "loadSidebar": true } -->
　　登州【元和郡县志古莱子国后魏置东牟郡寻废武徳初于文登县置登州太平寰宇记登州南至莱州界四百里西北至大海当中国往新罗渤海大路】海市【沈括笔谈登州海市时有云气如宫室楼观城堞人物车马冠葢之状或云蛟蜃之气齐乘云登州北海中有沙门鼍矶牵牛大竹小竹五岛海市现灭常在五岛之上或谓类南海蜃楼殆不然尝至海上访之每于春夏晴和之时杲日初升东风微作云脚齐敷于岛上海市必现凡世间所有象类万殊或小或大或变现终日或徧海皆满其为灵怪赫奕岂蜃楼可拟哉葢沧溟与元气呼吸神龙变化不测如佛经所云龙王能兴种种雷电云雨于本宫不动不摇山海幽深容有此理】孤鸟没【杜牧诗长空澹澹孤鸟没万古消沉向此中】磨青铜【本集蓬莱阁记所见云阁上望海如镜面与天相际】
　　奉和陈贤良
　　不学孙吴与六韬敢将驽马并英豪望穷海表天还逺倾尽葵心日愈髙身外浮名休梦中归思已滔滔三山旧是神僊地引手东来一钓鳌
　　贤良【宋史选举志有贤良方正科】
　　慎按此诗施氏原本不载新刻载续补下巻玩本诗结句当是登州作故移编于此
　　登州孙氏万松堂【宋刻本无万字】
　　万松谁种已摐摐半岭苍云【一作髯】映此邦露重珠璎【宋刻作缨】防翠葢风来石齿碎寒江浮空两竹横南阁倒景扶桑射北窗坐待夕烽传海峤重城归去踏逢逢
　　松堂【名胜志孙氏松堂在登州府城内】两竹【大竹小竹二岛名皆在登州北海中见齐乘详海市注】
　　过莱州雪后望三山
　　东海如碧环西北巻登莱云光与天色直到三山回我行适冬仲薄雪收浮埃黄昏风絮定半夜扶桑开参差太华顶出没云涛堆安期与羡门乘龙安在哉茂林秋风客劝尔麾一杯帝乡不可期楚些招归来
　　莱州【元和郡县志地在齐国之东故曰东莱汉置郡后魏分青州置光州隋开皇二年改莱州北至大海五十里东北至登州四百里】三山【太平寰宇记三山在掖县北海之南岸齐乘莱州北二千里有三山汉志秦祠八神四曰隂主祠三山顔监谓即三神山者非也三神山乃蓬莱方丈瀛洲之称在渤海中非海岸之三山也又名胜志三山岛在府城北五十里掖县城北又有三山亭】
　　遗直坊【并引】
　　富公之客李君讳常登人也故太守李公讳师中榜其闾曰遗直而其子大方求诗于轼为赋一首
　　使君不浪出羔雁亲扣门先生但清坐薤水已多言当时邦人化市无晨饮豚嵗月曾几何客主皆九原鲁经有遗叹楚些无归魂我作遗直诗过者式其藩
　　李常【慎按同时有两李常一为李公择建昌人一则登州人欧阳公集有读张李二生文赠石先生诗云先生三十年居鲁能使鲁人皆好学其间张续与李常剖琢珉石得天璞则李常不独为富公客亦徂徕之髙弟也】
　　鳆鱼行
　　渐台人散长弓射初噉鳆鱼人未识西陵衰老繐帐空肯向北河亲馈食两雄一律盗汉家嗜好亦若肩相差【公自注莾操皆嗜鳆鱼】食每对之先太息不因噎呕缘疮痂中间霸据关梁隔一枚何啻千金直百年南北鲑菜通往往残余饱臧获东随海舶号倭螺异方珍寳来更多磨沙瀹沈成大胾剖蚌作脯分余波君不闻蓬莱阁下駞碁岛八月边风备胡獠舶船跋浪鼋鼍震长镵铲处崖谷倒膳夫善治荐华堂坐令雕爼生辉光肉芝石耳不足数醋芼鱼皮真倚墙中都贵人珍此味糟浥油藏能逺致割肥方厌万钱厨决眦可醒千日醉三韩使者金鼎来方奁馈送烦舆台辽东太守逺自献临淄掾吏谁为材吾生东归收一斛苞苴未肯钻华屋分送羮材作【疑误当作乍】眼明却取细书防老读
　　鳆鱼【説文鳆海鱼名郭璞云蝮状如蛤偏着石本草鳆鱼甲即石决明一名千里光主明目去障后山丛谈石决明登人谓之鳆鱼】一枚千金【南史禇渊传时淮北属江南无复鳆鱼一枚直数千钱】蓬莱阁【名胜志唐神龙间析黄县置蓬莱县即蓬莱镇也昔汉武于此望海中蓬莱山因筑城以为名有蓬莱阁在城北丹崖山东西二面石壁巉岩】駞碁岛【欧阳公集作鼍矶岛在登州海中距蓬莱县百余里名胜志沙门在城西北海中其相连属者有駞碁岛紫翠巉絶出没于波涛之表】糟浥【本草吴越人以糟决明为美品】
　　慎按此诗施氏原本不载今据后山丛谈从新刻续补上巻移编
　　留别登州举人
　　身世相忘久自知此行闲看古黄腄自非北海孔文举谁识东莱太史慈落笔已吞云梦客抱琴欲访水僊师莫嫌五日匆匆守归去先传乐职诗
　　黄腄【史记始皇二十八年东行郡县并渤海以东过黄腄注引括地志云黄县故城在莱州黄县东南二十五里古莱子国也十三州志云牟平县古腄县也】
　　慎按此诗施氏原本不载新刻本载续补遗巻中以题考之乃登州作今移编
　　次韵赵令铄
　　东坡巳报六年穰惆怅红尘白首郎枕上谿山犹可见门前冠葢已相望故人年少真琼树落笔风生战堵墙端向罋间寻吏部老来专【一作惟】以醉为乡
　　赵令铄【王明清防东坡真迹云英宗潜龙日居穆亲宅与宗属淄恭宪王世雄厚善庆歴八年戊子两家各生子同年日月时其后英宗入继大统所诞即神宗恭宪所育乃太仆伯坚也为本朝宗室登进士第之冠易文阶最先伯坚令铄字也施氏原注赵令铄字伯坚熙宁中以诸衞将军对防学士院改职方员外郎佥书南京判官侍祠郊丘对垂拱殿言青苗不当立俵散赏格恐希功生神宗然之元祐初为光禄少卿将作监终太仆卿赠寳文阁待制】
　　【慎按赵令铄字伯坚赵令时字景贶东坡为改字徳麟集中有字説可证明明两人也吴中新刻本于注中忽増一云字景贶五字乃施氏原本所无自佥书南京判官以下一叚原本所有而新刻则妄为删削今为补録全文紏摘缪讹一览昭然用为轻改古书之戒】
　　次韵王定国得颍倅二首
　　僊风入骨巳凌云秋水为文不受尘一噫固应号地籁余波犹足挂天绅买牛但自捐三尺射防何劳挽六钧莫向百花潭上去醉翁不见与谁亲
　　三尺【石林诗话唐彦谦题汉髙祖庙诗耳闻明主提三尺眼见愚民盗一坏语皆歇后如三尺律三尺喙皆可何独劒乎子瞻诗买牛但自捐三尺射防何劳挽六钧亦与此同病六钧可去弓字三尺不可去劒字也○慎按髙祖纪吾以布衣提三尺取天下人韩安国传髙帝曰提三尺取天下者朕也陈书髙帝诏提彼三尺賔于四门三尺下何必更着劒字耶】百花潭【当在颍州失考】
　　滔滔四海我知津每愧先生植杖耘自少多言晚闻道从今闭口不论文滟翻白兽尊中酒归煮青泥坊底芹要识老僧无尽处牀头牛蚁不曽闻
　　次韵赵令铄惠酒
　　神山无石髓生世悲暂寓坐待玉膏流千载真旦暮青州老从事鬲上非所部惠然肯见从知我憎【一作困】市酤开瓶自洗盏肴核谁与具门前聴剥啄烹鱼得尺素玉膏【酒名鲜于枢游臯亭记载先生此诗题云伯坚惠玉膏两壶且枉佳篇次韵戏答云云】洗盏【杜甫诗洗盏开尝对马军】
　　附赵伯坚原唱【此下二首从鲜于枢记中采出】
　　古人醉以酒葢亦有所寓一饮百忧忘陶陶朝复暮公欲醉为乡瓮间寻吏部惜取青铜钱浊醪安足酤敢窃好事名聊资子云具巧手斧鼻端此情知有素
　　附伯坚再和一首
　　登州与仪曹到官如旅寓螭陛凤凰池翺翔未云暮氷雪照人清黄色盈中部譬如千日酿一宿陋清酤载笔无多辞公真济时具叹息贺德基尤知我尸素
　　【慎按元鲜于伯机游臯亭山记畧云元贞元年送客临平镇晚宿广严院僧普闻出书画夸客中有东坡与赵令铄唱和真迹一巻令铄有诗声集不行世因録之其序云子瞻和余致斋诗有端合罋间寻吏部老来惟以醉为乡之句因送薄酒兼成斐章冀发一笑也诗云古人醉以酒云云东坡和诗神山无石髓云云伯坚人有诗云子瞻辞免起居之命令铄复用前韵以勉之登州与仪曹云云赵伯坚诗世不多见亟録以附先生集中一时赠答风流犹可想见也】
　　送范纯粹守庆州
　　才大古难用论髙常近迂君看赵魏老乃为滕大夫浮云无根蒂黄潦能须臾知经几成败得见真贤愚羽旄照城阙谈笑安边隅当年老使君赤手降于莵诸郎更何事折棰鞭其雏吾知邓平叔不鬬月支胡
　　范纯粹【施氏原注范纯粹字徳孺文正公之季子元丰初检正中书五房公事与同列不合谪知徐州滕县东坡时守徐为作公堂记后转运陜西神宗遣髙遵裕等将兵伐西夏徳孺从军给饷遵裕无功而还神宗鋭意大举再伐中人李宪先为帅以失期当坐惧罪遂进疏以逢上意关陜不堪科调汹汹
　　将乱徳孺屡疏危言甚力防中人李舜举奉使归告上以再举必乱帝意悟始知其忠　　　　删哲宗即位以直龙图阁京东转运副使代其兄忠宣公守庆请弃所侵西夏地曰争地未弃则边隙无时可除于是还四砦而夏人服绍圣后以弃地故又坐党锢屡起屡仆终龙图阁直学士此诗着其为国尽言之实卒言文正公在仁宗时元昊叛命讫以计降之徳孺守庆州竞如先生所期云】庆州【元和郡县志关内道庆州顺化都督府古西戎地秦属北地郡隋为合川镇后割宁州归徳县置庆州九域志陜西永宁军路中府庆州安化郡去东京一千九百里】当年老使君【东都事畧范仲淹传元昊反仁宗知仲淹材兼文武令知延州时议诸路进兵仲淹独守鄜延不从后徙庆州为环庆路经畧安抚招讨使寻拜陜西四路安抚缘边招讨使居三嵗士勇边实乃谋取横山复灵武宋使仲淹在庆州筑大顺城于州西北当后川桥口以断夏人侵冦之路】诸郎【按史神宗朝文正公次子纯仁以直龙图阁知庆州哲宗朝幼子纯粹以直学士继守是州】
　　【慎按任渊山谷诗注引实録元丰八年八月直龙图阁京东转运使范纯粹知庆州是时先生方赴登州其冬十二月始还朝岂徳孺至是乃西行耶山谷亦有送范守庆诗年谱以为元祐元年作】送范徳孺【一本作过范县访徳孺】
　　渐觉东风料峭寒青蒿黄韭试春盘遥想庆州千嶂里暮云衰草雪漫漫
　　慎按此诗施氏原本不载新刻本载续补下巻今因题附録于此
　　次韵王震
　　擕文过我治平间雾豹当时始一斑闻道吹嘘借余论故教流落得生还清篇带月来霜夜妙语先春发病顔诗酒暮年犹足【一作得】用竹林髙防许时攀
　　治平间【按年谱英宗治平乙巳丙午间先生自凤翔还朝召试秘阁直史馆】吹嘘借余论【王定国闻见近録云六侄震尝谓予曰子瞻贬黄州神宗每怜之一日谓执政曰国史大事欲俾苏轼成之执政有难色上曰非轼则用曾巩其后复有旨起苏轼以本官知江州中书蔡持正张粹明受命震当词头明日改承议郎江州太平观提举又明日命格不下皆王禹玉之力也】竹林【王震为定国之侄故云】
　　【陈鹄耆旧续闻东坡谪黄元丰末移汝州制词云苏轼谪居既久念咎已深人才实难不忍终弃葢王子发词也元祐初坡入掖垣与子发同僚和子发诗云清篇带月来霜夜妙语先春发病顔葢为此故也】喜王定国北归第五桥
　　白露凄风洗瘴烟梦回相对两凄然雀罗廷尉非当日鸠杖先生愈少年世事饱谙思束手主恩未报耻归田谁怜第五桥边水独照台州老郑防
　　慎按诸刻本此诗题止第五桥三字今从外集补録全题改编于此
　　次韵王定国谢韩子华过饮
