<!-- { "loadSidebar": true } -->
　　吴湘，字筠仙，浙江石门人，嘉定诸生许锡曾室。着有《贻清阁诗稿》。 
　　采莲曲 
　　雨过银塘夜色凉，摘来莲子怕空房。 
　　风回欲采还停手，为有鸳鸯叶底藏。 

　　许德瑗，字素心，号竹轩，福建晋江人，许石泉女，何某室，早寡。着有《疏影楼稿》。 
　　酬胡卧云姊见赠元韵 
　　年来无梦到尘氛，祗有情牵向卧云。 
　　杨柳风微春试茗，梧桐月冷夜论文。 
　　莫言回首东西别，且喜联床上下分。 
　　拥卷每嗟知已少，半生深慰得逢君。 

　　黄璞，字石辉，浙江钱塘人，陆艾山维新室。着有《棣华诗草》。 
　　吴夫子 
　　桃李正秾华，暄风亦和畅。 
　　琴五静且好，钟鼓乐且壮。 
　　幸已见君子，将何以为贶。 
　　愿持双玉环，殷勤结指上。 
　　温润已如斯，举止恒相傍。 
　　名兮人所贵，学兮名所仗。 
　　云霄自有阶，何必劳怅望。 
　　丈夫有大志，襟怀当倜傥。 

　　丁瑜，字静娴，浙江长兴人，进士庄眉锡室。着有《皆绿轩诗集》。 
　　西湖秋感 
　　忆别西泠怅远游，疏烟淡月梦中留。 
　　一声断雁云中落，数点轻鸥水上浮。 
　　拨草漫寻苏小墓，挑灯重赋水明楼。 
　　东风转眼年年恨，此日风光已破秋。 

　　纪琼，字蕴玉，湖北汉阳人，陈鹤订继室。着有《绣馀草》。 
　　重阳后一日作 
　　节过重阳冷，情牵别绪长。 
　　愁来惊落叶，老去恋秋光。 
　　白蝶萧萧过，黄花淡淡香。 
　　倚阑还独语，谁信九回肠。 

　　商可，字长白，浙江会稽人，太守商宝意盘女，早卒。着有《昙花一现集》。 
　　斗蟀蟋作 
　　谁教嚄唶两争雄，白帝馀威到草虫。 
　　可惜旌旗兼壁垒，指挥都是小儿童。 

　　戴俶，字联珍，江苏常熟人，闺秀席兰枝女。 
　　怀赵絮庭表姊 
　　疏帘月影上迟迟，画阁挑灯有所思。 
　　最是令人忘不得，相看欲别未行时。 

　　鲍之兰，字畹芳，江苏丹徒人，鲍步江皋长女，何桂桥沣室。 
　　久不得都中书 
　　帘帷风暖暮春初，与古相亲与俗疏。 
　　几卷残编陈短榻，半峰晴翠落衡庐。 
　　愁同溪水流难定，心似蕉窗卷未舒。 
　　沙鸟群飞空惹恨，何时钓得锦鳞鱼。 

　　鲍之蕙，字仲姒，号茞香，鲍步江次女，张舸斋铉室。着有《清娱阁合稿》。 
　　扬州湖上迟月 
　　试灯风细夜潮平，曲岸维舟待月生。 
　　垂柳和烟欹水影，乱鸦如雨入林声。 
　　山轿客散车尘定，画舫灯红鼓吹清。 
　　却忆板舆花下过，湖光应识旧时情（乙己秋，侍先慈都门归经此）。 

　　鲍之芬，字佩芳，号浣云，鲍步江三女，广文徐秀亭彬室。 
　　秋日病中寄怀骆佩香夫人 
　　忆人何处赋登楼，风雨蕉窗黯客愁。 
　　世外容君轻似鹤，霜枫江上又吟秋。 

　　屈秉筠，字婉仙，江南常熟人，赵子梁室。着有《蕴玉楼集》。 
　　残菊 
　　忽忽重阳后，飘零又一年。 
　　独留高士节，不受俗人怜。 
　　荒径下斜日，破篱生野烟。 
　　自怜憔悴影，相对暮秋天。 

　　覃光瑶，字玉芳，湖南武陵人，覃咫宸女，着有《玉芳诗》。 
　　幽居用贾岛韵 
　　滚滚红尘外，闲闲绿树村。 
　　月生花印榻，风动竹敲门。 
　　好鸟夸山色，寒泉诉石根。 
　　萧然人境远，相对欲忘言。 

　　戴兰英，字瑶珍，浙江嘉兴汪某室，早寡。着有《瑶珍吟草》。 
　　春日杂兴 
　　苔痕一望绿初交，新茁兰芽课婢浇。 
　　得句怕忘随手录，消闲无计借书钞。 
　　海棠带雨含红泪，乳燕寻泥补旧巢。 
　　细响忽惊春梦醒，隔窗铁马听轻敲。 

　　卢元素，字净香，江苏江都人，钱玉鱼东侧室。 
　　同仙霞女史虹桥春泛 
　　隋堤柳色最堪怜，绿到扬州三月天。 
　　双桨红桥桥下路，数声啼鸟一溪烟。 

　　卫融香，字绀雪，江苏长洲妓，着有《绀雪诗草》。 
　　秋日怀韦生 
　　江城秋气入萧森，碎尽相思两地心。 
　　岁月无情催黑发，关河有泪哭黄金。 
　　薜萝争乱芙蓉色，络纬愁兼蟋蟀吟。 
　　寄语君平情未断，章台杨柳尚阴阴。 

　　范云，字双玉，江苏甘泉妓。 
　　泛湖 
　　轻桡沿碧渚，泛泛得幽寻。 
　　款语微花笑，新凉荐夕阴。 
　　歌从邻舫至，酒向故人深。 
　　莫讶归途晚，前溪月满林。 

　　尤瑛，字锺玉，江苏上元妓。 
　　秋思 
　　月昃墙阴粉蝶回，一双新缔海棠开。 
　　芊芊细草休重绿，秋遍天涯人未来。 

　　郑如英，字无美，小名妥娘，江苏江宁妓。 
　　雨中送期莲生 
　　执手难分处，前期问板桥。 
　　愁从风里长，魂向别时销。 
　　客路云兼树，妆楼暮与朝。 
　　心旌谁复定，幽梦任摇摇。 

　　乔容，字云生，江苏江宁妓。着有《落霞词》。 
　　步韵答所赠诗 
　　憔翠妆前梦未消，春风处处傍君轺。 
　　自怜弱质和花瘦，且喜同心向月标。 
　　未许白头吟司马，岂堪红袖舞双乔。 
　　巫云一片江干远，留却愁眉不忍描。 

　　赵彩姬，字今燕，江苏江宁妓。 
　　燕来 
　　独坐掩罗帏，愁看双燕飞。 
　　思君不如燕，一岁一来归。 

　　陈素素，江苏扬州妓，着有《二分明月集》。 
　　和天水先生见赠韵 
　　临邛曾爱酒家图，得见相如果甚都。 
　　岂惜琴心通一笑，不知曾聘茂陵无。 

　　沈雅，字倩扶，江苏华亭妓。 
　　题破水道人梅花书屋图 
　　闲凭鸟儿耽幽僻，想见高人静坐情。 
　　窗外梅花窗内月，与君心事一般清。 

　　沈稚，字偏红，倩扶妹。 
　　题破水道人梅花书屋图 
　　春天小阁梅开日，绣幙轻风月上时。 
　　想是满身花月影，夜扶残醉起题诗。 

　　锺清，字素娘，江苏仪征人。 
　　赠吴生鹿源 
　　红豆教歌似馆娃，可怜今日在天涯。 
　　郎船若打真州过，八字桥边妾有家。 
　　傍着桐阴种绿蕉，望江楼下曲阑招。 
　　他时闺阁无人见，好谱新词吹玉箫。 

　　林秋香，小名奴儿，江南人。 
　　题画扇答讯 
　　昔日章台舞细腰，任君攀折短长条。 
　　如今写入丹青里，未许东风再动摇。 

　　冯香，字静容，江南昆山妓。 
　　次韵答尤西堂大史 
　　扫眉才子忽停车，鹦鹉传言到妾家。 
　　三日名香留坐褥，五云彩笔照窗纱。 
　　青山肯惜红颜薄，翠袖容扶乌帽斜。 
　　珍重春风数相访，小庭新树枇杷花。 

　　湘烟，姓未详，江苏上海妓，诗见《上海诗钞》。 
　　送别 
　　丹凤楼头新月明，黄龙浦口暮潮生。 
　　赠君一掬无痕泪，常作红蕤枕上声。 

　　王丽娟，小名金儿，山东济南妓，着有《香国小草》。 
　　寄人 
　　别后容光瘦似花，无聊独自倚窗纱。 
　　萧条门巷从君去，春色何尝到妾家。 

　　徐翿，字雪翾，浙江嘉兴妓。 
　　秋怨 
　　〖独处善怀，凉秋易怨，兼以病骨支离，而永好中绝。彤管在御，聊代萱苏以写幽忧云尔，非敢议盘中作也。〗 
　　自许恩情百岁同，哪堪弃置任秋风。 
　　开帘见月还羞月，似笑齐纨笥箧中。 
　　露华点砌舞衣单，人在空房怯倚栏。 
　　记得与欢相傍处，夜来风雨不知寒。 
　　枕接啼痕两自知，空床无语只疑痴。 
　　鹦歌不解伊人远，只管窗前唤画眉。 
　　锦簟孤栖灯灺青，熏笼斜倚漏三更。 
　　西风欲破人愁寂，吹入芭蕉作雨声。 
　　萧瑟还同落叶蝉，输他吸露饱风烟。 
　　乍拚身试相思昧，检点腰肢足可怜。 

　　蔡闰，字小秋，山西代州妓。 
　　送别 
　　银灯焰短金垒歇，欲语离情舌如结。 
　　今夜萧萧一阵霜，明朝马上看黄叶。 

　　许玉筠，字畹珍，号玉峰女史，江苏昆山人，着有《花晴阁吟草》。 
　　清明 
　　扫尽梨花独掩门，深沉院落自黄昏。 
　　小楼厌听纷纷雨，不是行人也断魂。 

　　朝霞，姓未详，江苏上元妓，后为尼，名曙光，着有《红于词》。 
　　送人 
　　秋风江上送君舟，落叶江枫总别愁。 
　　解缆不知人去远，凭栏犹倚夕阳楼。 

　　陈翠云，江南无锡妓。 
　　呈座客 
　　小驻华轩日欲斜，论心且尽一杯茶。 
　　多君情似桃潭水，可肯殷勤戴落花。 

　　文娥，江南华亭妓。 
　　赋答沈上舍南疑 
　　几缕炉烟荡晚风，敛衣闲立小庭东。 
　　生憎蝴蝶偏多事，拂落山樱满地红。 
　　绿窗无事嫩搊筝，小卷虾须又听莺。 
　　客到不须鹦鹉报，隔溪吹送踏歌声。 

　　洪梦黎，字蕊仙，号白云道人，江南江阴妓。着有《白云遗稿》。 
　　我我斋赏梅 
　　愁来万事压眉端，忽睹梅开意自闲。 
　　我欲问花花问我，相逢夜半不知寒。 

　　陆瑶仙，□□□□妓 
　　寄所知 
　　料峭春寒夜，相思寐不成。 
　　鸟声如话旧，花影最关情。 
　　密意凭谁寄，闲愁逐草生。 
　　愿君早怜取，相与订深盟。 

　　〖注：■⑴，艹＋强，jiāng，俗作姜。■⑵，忄＋尉。（无读音）■⑶，木＋敕。（无读音）■⑷，衤+肖，音稍，衣纴也。■⑸，縠之纟改鸟。（无读音）■⑹，火+阜，音妇，炽也。■⑺，殻之几改王，kū，■⑻，上雨下禹，yǔ，音羽，雨貌。〗 



　　■母传　明　吴县王鏊济之　撰 

　　■母，蜀之蚕丛人，后徙于湖。自洪荒时，孕月精而生。生凡二种，其一曰禾公，宅于土，负谷，泊泊然，自长自化，人拾而吞者充饥。日三四进，不能舍，至倚为命，后稷氏主之，一宅于树，■■然，有头目，嘴微黝，多足而肉身，上下浑圆，邻于长桑，因食其叶，号曰■母，黄帝氏主之。方生时，纤细而裸，数甚繁，亦随人意，听其多寡，性不喜风，坐密室加暖则滋蕃育。旬日间三觉三眠，觉则食湪叶，细细环转至尽，昼夜不少停，薨薨有声，独避其梗，久之肥白，状如水晶。 
