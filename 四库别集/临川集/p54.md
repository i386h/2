<!-- { "loadSidebar": true } -->
　　敕某：古之爵赏，与士共之，虽有众誉而功实不副焉，亦不可以幸而得也。此吾所以阅称举之众，而又稽历试之劳，然后命尔以丞于大理也。夫去吏部之选，而有录于审官，能祗慎不懈，以免于文吏之议，则虽高位尚可以循而至，可不勉哉。可。

　　【郑民表韩烨大理寺丞制】

　　敕某：尔服劳州县，才见称。甄序厥功，使丞于理。往祗休命，惟既尔心。可。

　　【吴太元大理寺丞制】

　　敕某：审官之法，三岁一迁。尔尝有罪，故使序于大理，四年而后迁以为丞。赏诛黜陟，吾无私焉，皆尔自取也。施于有政，可不勉哉。可。

　　【奏举人刘公臣白贽并大理寺丞制】

　　敕某等：今吾大吏举非其人，有坐斥废。其于举人，岂顾不慎哉？然而坐斥废者时时有之，此殆求举者不一其始终以负之尔。今尔等皆以众举，故吾命以京官。勉思一其始终，以无负于举者。可。

　　【国子监直讲编校集贤院书籍钱藻大理寺丞制】

　　敕某：朕设科以招方正之士，而尔应其求；置局以储俊于之材，而尔充其选。有司会课，当得进官。若尔之谅直多闻，方且善其行以为时用。往祗厥位，可不勉哉。可。

　　【段叔献大理寺丞制】

　　敕某：以尔典京师之狱，满岁于此矣，而未尝有失。丞于卿位，以懋尔劳。维朕哀矜庶狱之有不辜，尔所知也。守尔常操，尚无误哉。可。

　　【奏举人于观大理寺丞制】

　　敕某：方今漕频海之盐以食东南，而收其息以佐有司之急。仓庾之官一失职而至于耗恶，则足以匮国而伤民。故称举能吏而待之厚赏，所以劝也。尔从其事，能有成劳。丞于理官，往践无懈。可。

　　【冯翊辛景贤大理寺丞制】

　　先帝使大吏推举常选之士，以补省寺之属。尔能修其职事，而举者众多。率由旧章，命尔以位。往祗厥服，以称甄升，可。

　　【试大理司直兼监察御史朱柬之大理寺丞制】

　　敕某：尔以干□谨洁，能举其职事，而屡为在位者所举，岁满序功，法宜有赏。理官之属，其往懋哉。可。

　　【陈确大理寺检法官制】

　　敕某：朕制中典以刑四方，非惟不失天下之奸，亦以使人无犯有司而已。今明试尔才之可使，而后以为属于理官。尔其知恤庶狱之不辜，而求所以出之，以称朕哀矜元元之意。可。

　　【魏大理评事制】

　　敕某：尔备属奉常，亦已久矣。序进厥等，以旌有劳。夫三岁一迁，虽厚禄可以驯而致。欲为善者，亦如此矣。能积智累勤而不已，则亦何所不至乎？在尔勉之，以求为可进也。可。

　　【石祖良大理评事制】

　　敕某：士之有籍于审官者，皆三岁而一迁。今尔岁满，故吾进尔位、加尔禄。夫禄以等功而不以志，位以序德而不以劳。尔世厥家，其知勉矣。可。

　　【应才识兼茂明于体用科守河南府福昌县主簿苏轼大理评事制】

　　敕某：尔方尚少，已能博考群书，而深言当世之务。才能之异，志力之强，亦足以观矣。其使序于大理，吾将试尔从政之才。夫士之强学赡辞，必知要然后不违于道。择尔所闻，而守之以要，则将无施而不称矣。可不勉哉。可。

　　【何景先何景元并大理评事制】

　　敕某：《春秋》之义，以贵治贱，以贤治不肖。今天下人民之众，贤者不为不多。尔得列于京官，其贤于人，宜如何也？今尔累日之课，又当迁序，其位亦云不贱矣。其为贤也，亦可以勉哉。可。

　　【张会大理评事制】

　　敕某：吾推恩大臣之子，尔得列于祠官，能任事而有劳，其以备士官之属。尔父起于闾巷，以能大其家室者，岂一日之力哉？尔惟积勤累善，法象而不违，则岂特有庆于而宗，又将有赏于而国。可。

　　【前乡贡进士许将大理评事签书昭庆军节度判官厅公事制】

　　先帝亲第进士于廷，而以尔为第一。尔于艺文，可谓能矣。所以施于政者，朕将有所试而观焉。夫士之遇时，不患无位，患所以立而已。往其励勉，以副柬求。可。 
　

　




　

　
●卷五十二
◎外制
　　【孙大理评事制】

　　敕某：尔名臣之子，能饬身慎行，强学自奋。而有司会课，当以序迁。其进一等，以为士官之属。往共尔职，其克懋哉？可。

　　【韩铎试大理评事充天平军节度推官知遂州遂宁县制】

　　敕某：尔用荐者为令，又以修治见称，试职士官，序于幕府。字人之任，其愈懋哉。可。

　　【王任试大理评事充节推知县制】

　　敕某：尔任举者为令，而能修其职，以见推称。命尔以为幕府之官，而又试以字人之事。夫南面而听百里，岂轻也哉？维能强恕以求仁，然后副吾置吏为民之意。可。

　　【徐瑗试大理评事充保信军节推知梓州射洪县制】

　　敕某：有百里之地，而人民社稷之事系焉，其任岂可以轻哉？尔尝试矣，见谓辨治，故又任尔以吾所重，而宠以幕府之官。往其勉哉，无慢予训。可。

　　【王梦易试大理评事充永兴军节推知遂州青石县事制】

　　敕某：朕尝命汝以幕府之官，使长百里之民。而汝以丧自解，今除之矣，其就故官。有社与民，往其思勉。可。

　　【县尉廖君玉太常寺奉礼郎制】

　　敕某：尔职在追胥，有功中率。故褒序尔，使得列于太常之属。朝廷庆赏之信如此，尔其可不勉哉。可。

　　【陈周翰太常寺奉礼郎制】

　　敕某：尔久于职事，能以有劳，命课于朝，当得迁叙奉常之属。其往钦哉。可。

　　【太常寺太乐署副乐正李允恭可太常寺太乐署太乐正太常寺摄乐正耿允恭包文显可并太常寺太乐署副乐正制】

　　敕某等：太常上其属有阙，而以尔等闻。惟尔等皆善于修声而任职久矣。其迁副正以为署长，而使摄正署副正。往励厥官，无敢豫怠。可。

　　【英宗即位覃恩转官龙图阁学士至龙图阁直学士制】

　　敕：永惟左右有能有为之臣，皆先帝遗朕以熙众功者也。方惟大赍，以劳天下，其可以忘而不及哉？具官某，惠和敦大，明允忠笃，列职近侍，实为名臣。褒序有加，往钦乃服。可。

　　【发运转运提刑判官等制】

　　先帝享国四十馀年，内外晏然，克终天禄，岂非献臣才士助之力哉？不及班命以劳功，而朕承厥志。尔奉将使指，久以才称。膺此宠章，往其思劢。可。

　　【卿监馆职制】

　　敕：朕初即位，奉行先帝故事，以劳天下。其施及于疏远，而可以忘于近者哉？具官某，序于书林，伐阅多矣，率德迪义，有称于时。膺践宠荣，往其思毖。可。

　　【京官馆职制】

　　先帝弃天下，朕初即位，纂修故事，以劳群臣。尔等序于书林，皆以才选。褒进有典，往其钦承。可。

　　【分司致仕正郎以下京官等制】

　　敕某等：朕初嗣位，敷锡庶工，非特劳在事之勤，亦以礼天下之贤者。尔等以才出仕，登序王官，或就里居，或分留务。往膺宠数，咸懋厥修。可。

　　【诸司使副至崇班内常侍带遥郡不带遥郡制】

　　敕某等：朕初即位，奉行先帝故事，大赍四海，阻深幽逖，无所不及矣。又况朝廷之近臣，岂可以忘哉？尔等能以忠力靖共职事，进位一等。往其钦承。可。

　　【皇兄叔大将军以下制】

　　先帝顾哀宗亲，德念至深厚矣，在后之侗，其可以忘哉？具官某，躬执义行，序于属籍，承休席宠，亦既显荣。褒进有章，往钦无ル。可。

　　【皇弟侄大将军以下制】

　　敕某：朕大赐于天下，虽疏以远无遗者矣，又况于宗室之近哉？尔序官内朝，克有善问，绳绳之庆，协于声诗。褒命有加，往其祗服。可。

　　【覃恩昭宪杜皇后孝惠贺皇后淑德尹皇后孙侄等转官制】

　　敕某等：予大祭于庙祧，而哀夫先后之家浸替而不章，乃诏有司博求其世。尔等名在戚里，序于王朝，各因其官，增位一等。冀以上称神灵之意，岂特慰予追远之心。可。

　　【中书提点堂后官制】

　　敕某等：朕大赍于天下，有政有事者，皆得以序迁。尔等各以选抡，备官宰旅，增位一等。往其钦哉。可。

　　【李端卿等旧官服阕制】

　　敕某：孝子之悲哀思慕其亲，岂有穷哉。然丧以三年而止者，圣人之政也。尔以丧致事，日月既除。其就故官，以听新命。夫人之行莫大于孝，而孝亦在乎事君能至其身，而不愆于义以辱其名，然后可以为孝子。此宜尔之所知也。其勉矣哉。可。

　　【前太常寺太祝张德淳旧官服阕制】

　　敕某：丧三年亦已久矣，而人子之志无穷。故欲为不善，则思贻父母恶名，而终于不果。不如是，则不足以为人子。复尔禄次，维时勉哉。终于立身，可谓孝矣。可。

　　【前屯田员外郎任<辶向>旧官服阕制】

　　敕某：汝有列于朝廷，而以忧去位。人子之事亲终矣，则君臣之义其可以忘乎？夫移于君而忠，移于官而治，然后可以为孝。往共尔服，惟是勉哉。可。

　　【前太常寺奉礼郎宋辅国等并旧官服阕制】

　　敕某：尔以亲丧去位，日月既除。其来造朝，复就官次。终身之孝，可不勉哉。可。

　　【前太理寺丞刘辩前卫尉寺丞孙公亮并旧官服阕制】

　　敕某：尔服去位，顺变当除。三年之丧，亦已久矣，君臣之义，其可废乎？趣还于朝，使即旧秩。勉思移孝之事，以就显亲之名。可。

　　【前大理寺丞王忠臣旧官服阕制】

　　敕某：御史言尔以丧释位，日月当除。故吾下命书于御史，以俟尔之来见。尔虽旧官，吾命维新。其加劝勉，求合于以孝事君之义。可。

　　【前太子中舍张讽旧官服阕制】

　　敕某：丧三年，天下之达礼也。尔能率礼，以至终丧。其来造朝，复尔禄次。事君之义，尔实知之。无违厥初，是谓能孝。可。

　　【前职方员外郎元居中旧官服阕制】

　　敕某：尚书郎位三等，而尔方以劳序于前列。乃以丧去，三年于家。今既礻覃除，其还禄次。维尔才美，有称于时，移孝事君，当知勉矣。可。

　　【前太常博士张诜旧官服阕制】

　　敕某：尔去位里居，三年于此。既除丧矣，其就故官，忠以事君，是为孝子。尔惟知义，可不勉哉。可。

　　【前将作监主簿张扶旧官服阕制】

　　敕某：尔遭齐斩之丧而去位，释祥礻覃之服而还朝。班吾命书，授尔禄次。孝子之事，终于立身，施于有官，可以勉矣。可。

　　【前驾部员外郎李安期前殿中丞张德淳并旧官服阕制】

