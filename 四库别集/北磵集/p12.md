<!-- { "loadSidebar": true } -->
　　尽已以尽物物斯应物应则虚受已则冲然漠然游于孰已孰物洞表里一边幅之地振大方之辔允蹈于其间胸中天地无复畛畦而备于我者眇中边背乡之殊盖道之所在而已因作而言曰反观匪内遐眺匪外而我与物等此大块嘉熙戊戌北磵书
　　石楼序
　　一炷清香满石楼大觉焚龙香应量器后乞还山林进颂诗于庆歴天子末后句几二百年潼川普明比丘摘石楼二字以见志石楼得非岑楼之谓欤仙好楼居抑有慕焉则莞尔而作曰攩谷成隂去作金銮上客黄太史序忠国师也不知风叶拥趺同叅先谶岂岩间半芋付深夜读书十年宰相可同日语圆通却万乘诏遣弟子行或以为尊法有体未若一举万里勿以累大觉之为愈也当宁虚心方外将搜岩剔野可无蕴经济甘隐约者出其治岂四十二年而已哉石楼自名盖惜圆通不知出此而大觉归山林之晚书其言使后世知石楼之自










　　北磵集巻五
　　钦定四库全书
　　北磵集巻六
　　宋　释居简　撰
　　玉铭
　　碧云庵在洪崖西云峰东近唐处士陈陶故庐址多石坚而难攻嘉定十一年季秋九日四明僧如洁落庵之成得泉于坚址中翰林直院留公元刚适来自匡庐名之曰玉方不逮寻深半之旱涝无盈缩甘可饮浄可镜于茶为尤宜莫原其自或曰人与泉感闻者辄笑噫是诚可笑也卓锡而得泉久矣为诞拜井而水涌久矣为信信与诞相寻于无穷而莫之或辨岂忘言者所以不言有待于知言者耶铭曰坚方方碧漪漪云生隅月剪规凿而得之或稽或疑然则是泉也固在兹固不在兹
　　泉禅师髙原铭
　　或谓水出髙原曰髙原则万斛泉源不择地而出又何谓也或曰髙原陆地不生莲花此弹偏击小之辨皆非吾之所谓道为之铭铭曰峻极兮层棱岿不可登吾非云颠逈閴兮坎窞杳不可瞰吾非九渊虽然彼习夫崇深曷尝舍旃兮不扳不援直兮砥平哀今兮匪中而边正因兮急难思鹡鸰兮在原
　　彰教石云板铭
　　两朶云峙中可贯考之清越而浑圜刻诗五十六字曰莫翁题不书姓名寺无耆宿可访访诸野曰建炎初云居隆藏主来住此山过湖口得于民或曰徐氏旧物二説未知孰是寺盖李氏有国时徐魏惠王墓田王温第六子名知证字义明距寺七里有江南翰林学士常梦锡所撰碑太庙令王崧所书屹立驿路傍元祐元年龙图学士蒋之竒制置江淮荆湖时所作碑隂则在寺物之隐显固有数嘉其瘖而复震铭曰切坚兮采英剪云兮赋形在县兮审厥声声闻于人人惟闻闻寂寥兮归根尘消兮不痕
　　张公井铭
　　由彰教而东一百三十九弓曰张公井公不知何代人当时奚为者缺甃瓴甋不古疑其去今未甚逺深不及丈冽而甘宿不滓宜茶宜墨宜酿嵗大旱十里仰给病者投一钱煑药辄瘉旧有亭樵牧躏蹂既弊不复理丙戌仲夏望住山人北磵淘井勺泉而铭之铭曰泉瘉疢人以泉信信必孚相与为命余病愚泉不瘉曰余弗信泉弗余予潄而瀹以乐其乐
　　慈感寺蚌珠罗汉铭
　　某年月日苕溪渔者剖蚌得珠而侧视左袒应真肖象契神僧兆梦之徴也临流忽坠渊涸珠明水齧檐趾嵌空嵚岌岌欲压示人以颠济之急也传记隽永声诗清越皆南渡第一流珠璧照耀俾嗜割烹养口体起恻隐之仁知大徳曰生也为之铭铭曰精洞太隂是孕厥灵灵应不虚现如是身涎液不濡长揖鼎俎云沉方广弗入众数彼渔伊何箕裘在渔先获援手梦仍合符潢洿漫流朣朦印蟾汩汩自浑棱棱弗潜澄澜弥碧甃空洞半肩伽黎万目神竦
　　明无碍铭
　　明无碍吾孤云权之子以诸父事余与朴翁兄铦朴翁称之曰无碍属余着语后十九年始克为之铭铭曰毫忽不透物则碍膺泮然物消伏膺以惩惟其拳拳此病始大夫何能然碍蔕独在畦空畛虚欲万籁瘖只益自劳直寸枉寻地窄天遒拘窘跋防必也逢源此外无地
　　幻庵铭
　　达上人曰幻庵文昌乔公行简为书之请铭于潼川北磵某铭曰有觉有幻的生箭集诸幻消亡觉尚焉立八窗玲珑十虚内充惟一精明复何所容以无所容故无所却知幻即离自急其缚我説有觉与无觉对是则名为如幻三昧
　　福圣昙禅师通庵铭【法门行诸父】
　　通之为道常不在君子或曰人众者胜天天定而后胜人余则曰天不可胜而未尝不定作通铭铭曰君子固穷故通小人反是通而终穷是故君子守道而谨终
　　临川王正叔啸隐铭
　　懐壮图啸长舒自乐蘧庐中之天地岂特以天地为蘧庐学道兮自娱饮水兮饭蔬是谓立天下之正位兮居天下之广居
　　檐隙铭
　　顾余最古屋老不支涂垍阤剥檐隙庋器用者数板下设小榻开数櫺纳月疏风作于斯息于斯非醻酢事物于外亦必于斯铭曰适斯陋陋吾愉愉安斯隘隘吾舒舒善斯独非吾所谓道正斯立昌吾居乎
　　瘗獒铭【般若作】
　　某之仲氏有獒黧文名黧狞而警不以善吠为良夜声先羣昼食后众仲用恕体柔黧化之季之狸虎文曰斑以轻翾捷疾嬖季畜之经年狡穴洗空挟宠以暴非其类他獒磔之血溅黧首季勇复讐击黧首而毙之仲趣援黧噬脐矣彻食终日瘗以弊帷盖过余道所以然曰吾伤焉吾伤者三斑化暴死暴也斑死暴益季暴也黧化吾恕盍死于恕乎予曰何伤乎吾敢贺而不以吊也恕本仁一物不得其所若已推而纳诸沟中闵焉闵深则愈恕广而充之仁不胜吾用暴虐之惨甚于燎原虽自已有所不暇顾于黧何有黧死恕得死所矣仲氏矍然而作曰然则不可以不铭铭曰黧与斑化其主暴死暴恕死恕恕有光暴自取系襟裾不遄死
　　白牛铭【思谿作】
　　施力养人惟牛为能负力于牛惟人寡恩故君子不忍觳以小易大饮以清泠逺洗耳处比及后世王泽寖息淫祀肆作椎击屠割享非其鬼滥觞岭海荡汩中土靡然成俗蚩蚩之氓老羸易少壮堂堂驰駈使就锋刃壮者既羸亦复若是当其贸易之时其死已兆不见旧主徨徨欲诉苦不能语谓其不语是自欺耳视大白之塜岿然榛棘中抑有感焉某年月日圆觉寺造僧伽方塔十一级以尺计者顶踵拔地三百六十塼甓土木之运縁半天微大白孰能举之塔成而毙嘻殆于此矣某年月日也寺之隂不越大界相得爽垲营其葬而筞勲焉后若干年某来住山闻诸故老为之铭铭曰舍尔畊劳尔生弗践青金地行牟然鸣中黄钟頽然卧蟠玉虹忘其劳食其力成浮图十一级身溘然功岿然与浮图相永年
　　佛手岩善住禅院钟铭【般若隣封】
　　扣无书应无竭持寸筳致其噎惟洪其撞厥闻乃鈜声沉响消反听絶闻闻性斯泯听亦超莹是故此钟寂而常震
　　浊港东襌寺钟铭
　　大扣大鸣吼鲸震霆弗考弗击云胡弗闻闻性常住湛水不痕由一精明见六用根淮山崇崇谷虚有神于昏晓间互应迭陈繄尔大器晩而后成独山笵金使北磵铭
　　布衾铭
　　衾而布俭而易营或曰诈不得已而去于斯二者何先曰诈俭也者吾师也左袒公孙右袒司马
　　卭竹杖铭【卭端歙尺为竹岩先生钱常熟作】
　　心贵虚受节贵不露尔窒而露君子所恶维其持危相与却歩无党无偏遵王之路
　　端研铭
　　非华池不竭非干将虞缺璞少文玉方切
　　歙研铭
　　沉云升津颖也筞勲如新发硎
　　界尺铭
　　恶圆曲尚方正直而刚重以缜
　　小庵铭
　　庵以小名志其大也大而不可容故小之小之为用大矣至大至刚浩然之气也充塞天地而莫测其际寓诸寻常而莫得其眹养之至也不然涣散乎其大必乖离争犯诡谲颠倒而无所不挠胶轕乎其小则促缩拘局窒碍窘束而无所不触乱小大之宜而失诸寻常之中何自而知夫小而得夫用哉故曰小之为用大矣为之铭授住庵人使由吾言而志其大铭曰泉溅溅火始然或浮天或燎原匪微兮曷着焉
　　肖岩铭【竹岩长子】
　　清明在躬羣妄停扰斡旋一气飕飗众窍事存万变理絶双兆削平畛畦强名曰肖
　　纸箑铭
　　流金燎天其酷无敌于天下劲节廪姿独当柄用百其身如缕不憝楮生夹辅尽绵薄为犄角虽未即殄其炎炎奉扬仁风亦足以慰彼黎庶
　　竺源铭【昙蔵主】
　　一滴曹溪发于中天迤逦于江西一十八滩余波弥弥襄陵懐山窒何有于滥觞障何有于頽澜云何心乎故岑水何心乎旧囦九河奔湍渺然毛端吾故曰统之有宗兮会之有元
　　胜叟铭【潼川定首座】
　　目定曰胜取人众胜天之胜为之张本则谓之曰苍苍而穹者天也无声无臭品彚以亨四时以成享之以诚应如谷神总总蚩蚩其类实繁汩序乱常天纪妄干嘲春哳秋嘈杂喧啾喙息弗停拟万窍号气革变金行既肃族类窜匿惄然皆瘖迹絶景消泯黙至死天籁常鸣无从闻闻于戱天乎不战而胜凡所以贺战胜者冠盖相望虽愚夫愚妇知必之天而不必之人吾故曰天不可胜而未尝不定则又谂诸其众曰天何言哉
　　物初铭【四明观书记】
　　寸田镜空荡然十虚云沈翳消其应无外道之所在而已夫道未始有物物亦恶乎有夫道道之所载惟物之灵神而明之存乎其人万生纷纶汩乎吾前莫不了厥端绪于毫忽未兆弗祈先物而物莫我先吾固曰道之所在而已铭以订其説铭曰混且殽纷以纶曰无蔕何从生生无从去冥际动中灭静中起微退思与却顾当云何洞化母全者天天地先观物初如是观
　　无尽铭【潼川藏知客】
　　典吾賔者曰藏号无尽为之铭铭曰此灵觉性太空同受十虚无垠均量齐寿凡厥有生天地共尽先天后地独存者性外取风月用虽不竭畵蛇着足既着复刖身椰子许曰小天地求诸吾身是谓直指
　　紫岩铭【日首座】
　　芝生于岩岩以芝得名曰芝岩芝泽而紫又得名于色善毗尼者日取紫岩扁其居且托其宗着其学侈其别称何扰扰其名之多乎或曰一法千古应縁立号子本家兵法何自畔而作是説扰乱我边陲俾我岩间风烟云物不得宁将不战而屈之申之以誓吾旅云峭者岩紫者芝芝名岩岩不知日之隐此岩下【音户】娄斯名振厥嫮名匪实嫮亦空如何其贵徳充徳日新岩益髙徳不修芝如蒿伊紫岩式芳武懋厥功永终誉
　　彞斋铭
　　龚某曰彞斋有取于民之秉彞好是懿徳问彞于予为之铭铭曰彞民之天民之秉彞天常卓然惟帝降衷于此下民两忘党偏守之以正谨而不移其归则贤习与正违遂遵别岐小人之归千里之失始于毫厘岂不尔思思而来复不移一丝夫何逺而
　　旧扇铭
　　畴曩旱三伏港弗澌物不滋尔宣风而暍者醒炎炎今如昨图任旧惟尔谐思濯清泠者具尔瞻嗣乃绩长使奉扬之柄在掌握
　　晦岩铭【昺知客】
　　振耀而九乌毙潜伏而九渊照息隂以居洞窥焕若日中疾归戃恍杳邈是故君子用晦而守约
　　石门铭【智上座】
　　垝垣勿逾匪穹即嵌循垣得门惟石岩岩罔辟其孰快斯覩愤悱在余发机转枢
　　仲举铭【徳侍者】
　　徳輶如毛民鲜克举孰能举之惟仲山甫古往可复仲也岂无睎顔之人亦颜之徒
　　晦岩铭
　　为衡台之学者曰慧明强记览知名于众号晦岩为之铭铭曰智烛也烛诸理遐隐无或遗善用智者罔不若是智其智弗时其用过则罔不殆离娄子所以弗若罔象之为愈也
　　檀木白衣相赞
