<!-- { "loadSidebar": true } -->
河南汝宁府固始县，有民范齐，娶妻韩淑贞，极有贤行，年登三十无子。姑唐氏年七十，偶沾重病，百医不治，卧枕半载。韩氏左右侍奉，未当离侧。夜则陪卧，扶持起倒，形虽劳瘦，怡色承奉。入灶房，则默祷灶君曰：“愿姑病早安。”夜则视天曰：“愿姑病早安，愿损我年，以增姑寿。”既而姑病愈危，医者皆云不起。则日夜焚香祷天，愿以身代姑死。哭泣悲痛，不胜忧惶。适有一道土来化斋粮，见韩氏拜天哭泣，问其故。韩氏以姑病危笃告。道士曰：“凡不治之病，惟得生人肝少许与食，无不愈者。”韩氏曰：“人肝果可医病乎？”道士曰：“我曾见二人了。卫弘演、安金藏，以肝医好两个主人。此岂谎你？”韩氏当天祈曰：“人言肝可医病，若医得我姑，愿得圣，我便割肝医之。”遂掷得圣。韩氏信之。乃入厨下，以剃刀从腰间割开，鲜血迸出，难忍伤痛，晕倒在地。取不得肝，乃挨入房中，倒于床。顷间，复入厨下祝灶神曰：“愿灶君来助我，取得肝与姑食，我死无恨。”又以一手入刳，一手持刀，割得一小块，切作三小片，煮与姑食。姑问曰：“此甚物这脆美？”答曰：“鸡肝也。”接碗置桌上，复去睡。少顷，范齐归，见有血从厨下起滴，一道入房中去。则妻死在床，其血从妻腰间一孔而出。疑是被人所刺，大叫曰：“谁人谋死我妻？”姑病忽然自愈，遂起来曰：“才煮鸡肝我食，碗尚在桌，何谋死这快？”去看妇伤，从腰孔中见肝。问儿曰：“今日宰鸡否？”齐曰：“并未。”又入厨下去，见灶后血多，锅盖切肝微有血迹。乃大痛曰：“想媳妇割肝我食，因致身死。”不胜伤悼。齐急来扶母曰：“媳妇舍身成孝，正要得母身安宁，若痛哭伤母，反非媳妇之心。万勿伤悲，保养自重，我去买好棺柩来殓之。”　　　　范齐见妻虽死，却得母愈，一悲还复一喜，急去问棺木买。遇一道士问曰：“你买棺木贮何人？”齐曰：“妻也。”道士曰：“令正以何病死？”齐曰：“以割肝奉姑，重伤而死。”道士曰：“死几日矣？”齐曰：“恰才未久。”道士曰：“我医神损最高，虽死一日者，皆可治。试为你医之。”齐曰：“有此妙方乎？”即引去看时，肉已冷，惟心头尚暖。道士曰：“尽可医得。你将一筐子来盛药去，把药敷伤痕中，身渐回暖，便将生矣。”齐以药敷讫，立觉身暖。道士曰：“你将此筐置灶心中，待令正复生，我要你一筐土撇子。”范齐曰：“倘拙荆得生，自当厚谢。但我家没有土撇子。”道士曰：“恰才见一妇人，满筐装过，我去叫他回来。你买些真的谢我便是。”道士去了一饭顷，韩氏渐渐醒来，觉伤痕痒，以手搔之，曰：“我才割开，便合疮口，取不得肝矣。”夫曰：“你取肝婆食，婆病好矣，更取做甚？”韩氏曰：“我割开取不得肝，忍痛不过，挨在床处，只梦中托灶神代我取出肝奉姑。又灶神以药代我敷疮口，此是梦中事。我并未起来，那里婆食我肝，病何缘好？”夫再看地中血迹，只一道滴入房中，再无半点到母房，乃疑是妻之灵魂所为。急去看灶中筐子，却有一纸金字诗云：“孝妇刳肝甘杀身，满腔真孝动神明。灶君岂受人私谢，祗显英灵动世人。”范齐方悟道士乃是灶神，其云“满腔”者，心也；“真土撇子”者，真孝也。自是母病既愈，妻伤亦痊，人皆以为孝感所致。乡之众父老及坊里长，以韩氏孝德呈于府曰：“连佥呈为乞旌孝德以隆风化事：窃惟圣世重伦常，首崇孝谊。圣侯端化本，急赐褒扬。维民范齐，厥妻韩氏，服劳尽瘁，侍药亲尝。老姑之病逾半年，小心以事如一日。炊爨则祷灶，乞沉疴之早痊；静夜每吁天，愿捐躯而代死。诚能格帝，示之割肝以医；孝不顾身，甘于剜腹以死。以至灵魂不昧，犹奉肝肉以献姑；致感灶神显灵，来授良剂以救醒。满腔真孝，已征于神明之诗；万恳旌隆，尚待于牧侯之德。则善者以劝，四郊遍尔德之风；而民益知，方比屋成可封之俗。为此具呈，须至呈者。”顾知府通详曰：“参看得孝妇韩氏，叨章妇道，怡奉姑颜。药必躬亲，历半年心如一日；死祈身代，祷静夜神格九天。剜腹镂肝，甚于割股。诚感灵应，何况人称。安金藏之忠不是过也，卫弘演之义宁有加乎！不意女流，有此纯孝。何无奖励，用维世风。”李大巡批申曰：“孝妇韩氏，剖肝奉姑，至孝感神。比隆古之孝谊尤胜，於圣世之妇道有光。应支无碍官银，立孝坊以旌表。仍着该府赍匾，亲送赠以褒崇。范齐有孝妻，可卜身先之化，授之冠带，以养慈母。唐氏有孝妇，料应齐家之功，赐之肉帛，以礼高年。此缴。”顾知府承大巡明文，即委官督建孝妇坊，亲送大巡“孝孚神明”之匾于范齐家；又自赠之匾曰“满腔真孝”，人皆羡其荣。后韩氏生三男，皆登科；娶三妇，皆克尽孝敬，人以为仁孝之有报。此可以为积善孝亲之劝夫。

