<!-- { "loadSidebar": true } -->
　　夏殷以上后妃之制其文略矣周礼王者立后三夫人九嫔二十七世妇八十一御女【善作女御】以备内职焉后正位宫闱同体天王夫人坐论妇礼九嫔掌教四徳世妇主知防祭賔客女御序于王之燕寝颁官分务各有典司【善曰礼记曰舜于苍梧之野葢二妃未之従也郑曰帝喾立四妃矣象后妃四星其一明者为正妃余三小者次妃也帝尧因焉至舜不告而娶不立正妃但立三妃而已夏后氏増以三三而九合十二人春秋説云天子娶十二即夏制也以虞夏及周制差之则殷人又増以三九二十七合三十九人周人上法帝喾立正九妃又三九二十七为八十一以増之合百二十一人其位后也夫人也妇也嫔也女御也五者相参以定尊卑周礼曰九嫔掌妇学之法教九御妇徳妇言妇容妇功各帅其属而以时御叙于王所世妇掌祭祀賔客防纪之事女御主叙于王之燕寝以嵗时献功事女史掌王后之礼职掌内治之贰以诏后治内政也　铣曰夏殷以上略其礼制不载此文　向曰闱宫中门也四教谓妇徳妇言妇容妇功序理也言此百二十员布官分事各有典掌颁布务事也】女史彤管记功书过【善曰毛诗曰静女其娈贻我彤管毛苌曰古者后夫人必有女史彤管之法女史不记其过其罪杀之　济曰皇后有女史之官彤管赤管笔】居有保阿之训动有环佩之响【善曰列女传曰齐孝孟姬者华氏之长女齐孝公之夫人也孝公游于琅邪华姬従后车奔姬堕车碎孝公使驷马载姬以归姬曰妾闻妃后逾阈必乘安车辎軿下堂必従傅母保阿进退则鸣玊佩环今立车无軿非敢受命也曹大家曰玊环佩佩玊有环　良曰保养也阿倚也所谓养母及倚之以为法则者而教训之环佩玊为之以节行歩】进贤才以辅佐君子哀窈窕而不淫其色【善曰毛诗序曰闗雎乐得淑女以配君子忧在进贤不淫其色哀窈窕思贤才　翰曰后妃之徳当辅佐君子求贤审官哀思也思得淑女以配君子使不滛其色也】所以能述宣隂化脩成内则【善曰魏帝典论曰欲纳二女充备六宫佐宣隂教聿脩古义又礼记有内则篇　铣曰皇后主隂政也内则礼篇名主教妇人法则也】闺房肃雍险诐【善本作险谒】不行者也【善曰毛诗序曰王姬犹执妇道以成肃雍之徳又曰后妃内有进贤之志而无险诐私谒之心　向曰肃敬雍和也险诐谓不行险诐私谒之心】故康王晩朝闗雎作讽宣后晏起姜氏请諐【善曰列女传曰曲沃负谓其子如耳曰周之康王晏出朝闗雎预见虞贞节曰其夫人晏出故作闗雎之歌以感诲之列女传曰姜后者齐侯之女宣王之后也宣王尝夜卧而晏起后夫人不出于房姜后既出乃脱簪珥待罪于永巷曰妾不才妾之淫心见矣至使君王失礼而晏朝济曰闗雎诗国风之首讽刺后君諐过也康王晩朝内人诵闗雎诗以刺王宣王晩起姜后待罪于永巷曰】
　　【妾不才使君王失礼晏朝以见君王乐色忘徳也】及周室东迁礼序凋诸侯僭縦轨制无章【善曰史记曰平王东徙雒邑周室微诸侯以强并弱　良曰东迁洛邑言王室微弱诸侯无尊卑之别章别也】齐桓有如夫人者六人【善曰左氏传曰齐侯之夫人三王姬徐嬴蔡姬皆无子齐侯好内多宠内嬖如夫人者六人长卫姬生武孟少卫姬生恵公郑姬生孝公葛嬴生昭公宻姬生懿公宋华子生公子雍公与管仲属孝公于宋襄公以为太子雍巫有宠于卫恭姬因寺人貂以荐羞于公亦有宠也公许之立武孟管仲卒五公子皆求立齐桓公卒易牙入与貂因宠以杀羣吏而立公子无亏孝公奔宋　翰曰齐侯好内嬖如夫人者六人也】晋献升戎女为元妃【善曰左氏传曰初晋侯欲以骊姬为夫人卜之不吉筮之吉公曰従筮立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城自缢而死　铣曰骊姬戎人之女元大也】终于五子作乱嗣遘屯【善曰五子齐武孟等冡嗣晋太子也　向曰五子齐桓公五子也桓公死五子争立为乱嗣晋骊姬譛太子申生奔于新城自缢也冡长遘过屯难也】爰逮战国风宪愈薄适情任欲颠倒衣裳【善曰毛诗曰緑兮衣兮緑衣黄裳郑曰今衣緑而黄裳谕乱嫡妾之礼也　济曰爰于逮及也战国谓周秦之间也宪法愈益也诗曰东方未明颠倒衣裳刺为淫乱失明暗之节】以至破国亡身不可胜数斯固轻礼弛防先色后徳者也秦并天下多自骄大官备七国爵列八品【善曰当秦之时凡有七国秦并其六国故内职皆备置之而爵列八品焉汉书曰汉兴因秦之称号正嫡称皇后妾皆称夫人又有美人良人八子长使少使之号焉　良曰以乱宠爱妾破国亡身者不可胜数也弛废也防备也言皆轻礼废备重色之所由秦之时并六国兼秦七也多自骄大备置内职之数八品谓皇后妾美人良人八子七子长使少使之号】汉兴因循其号而妇制莫厘【力之切　善曰孔安国尚书传曰厘理也翰曰汉因秦号内制皆循理也】髙祖帷薄不脩孝文祍席无辨【善曰汉书曰髙祖时戚姬爱幸常従吕后年长常留守希见大戴礼曰古者大臣坐汚秽淫乱男女无别者不曰污秽曰帷薄不脩汉书孝文窦皇后景帝母也上幸上林皇后慎夫人従其在禁中常同坐桓子新论曰文帝慎夫人与皇后同席以乱尊卑郑周礼注曰衽席单席　铣曰帷薄谓闺房也谓幸戚姬而轻高后也文帝慎夫人与皇后同席是尊卑无辨衽席卧席也】然而选纳尚简饰玩少华【善本作饰玩华少】自武元之后世増淫费至乃掖庭三千増级十四【善曰班固汉书賛曰汉兴因秦之称号至武帝制媫妤元帝加昭仪之号凡十四等　向曰简少也武武帝元元帝也言至二帝更増淫逸之费掖庭宫名三千宫人数也武帝置媫妤娙娥容华充衣各有爵位而元帝加昭仪通前八品为十四】妖幸毁政之符外姻乱邦之迹前史载之详矣【济曰言妖丽取幸毁败王政符乱国之迹者前汉史详悉矣】及光武中兴斵雕为朴【善曰汉书班固曰汉兴破觚为圜斵雕为朴　良曰言斵斫雕镂却为朴素也】六宫称号惟皇后贵人金印紫绶俸不过粟数十斛又置美人宫人采女三等并无爵秩嵗时赏赐充给而已汉法常因八月筭民遣中大夫与掖庭丞及相工于洛阳乡中阅视良家童女年十三以【善作已】上二十以下姿色端丽合法相者载还后宫择视可否乃用登御所以明慎聘纳详求淑哲【善曰应劭风俗通曰采女按采者择也常以嵗八月筭民遣中大夫与掖庭丞相工阅视童女年十三以上二十以下长壮妖絜有法相者载入后宫　翰曰筭计也谓计人口多少聘问纳取也详审淑善哲智也】明帝聿遵先防宫教颇修登建嫔后必先令徳内无出阃之言权无溺之授可谓矫其矣【善曰礼记曰外言不入于阃内言不出于阃铣曰令善阃门限也言后妃之权无沉溺政教而授与者矫正也可谓正前后之弊也】向使因设外戚之禁编著甲令【善曰如淳汉书注曰甲令者前帝第一令向曰谓因明帝之法编为甲令】改正后妃之制贻厥方来岂不休哉【善曰毛诗曰贻厥孙谋　济曰制法贻遗厥其休美也言作后妃俭约之法以遗后世岂不美哉】虽御已有度而防闲未笃【善曰毛诗序曰鲁桓公不能防闲文姜　良曰笃固也言明帝御已虽有节度为防禁不固故使后代变奢丽也】故孝章以下渐用色授【善曰范后汉书曰肃宗孝章皇帝讳炟显宗第五子也炟丁达切　翰曰授与也言章帝之时渐以色与宠幸也】恩隆好合遂忘濇蠧自古虽主幼时难【善作艰】王家多衅委成冡宰简求忠贞未有专任妇人断割重器【善曰重器神器也　铣曰好合谓志意合也濇秽蠧虫宰大臣也重器天子位也】惟秦【名尔】太后始摄政事故穰侯权重于昭王家富于嬴国【善曰史记曰秦武王取魏女为后无子立异母弟为昭襄王襄王母楚人姓芊氏号宣太后又曰穰侯之富富于王家魏人范睢説秦昭王言穰侯擅权于诸侯　向曰芈太后襄王母穰侯秦相魏冉也嬴秦姓】汉仍其谬知患莫改东京皇统屡絶权归女主外立者四帝临朝者六后【善曰范后汉书曰孝安皇帝讳祐父清河孝王庆殇帝崩邓太后与兄骘定策禁中立之又曰安帝崩阎太后与兄显立济北恵王子北乡侯懿又曰桓帝讳志父蠡吾侯质帝崩梁太后与兄冀立之又曰灵帝讳宏父苌解渎亭侯桓帝崩窦太后与父武立之又曰章徳窦皇后和帝即位太后临朝和熹邓皇后立殇帝太后临朝安思阎皇后立少帝太后临朝顺烈梁皇后立冲帝太后临朝桓思窦皇后立灵帝太后临朝曹节等迁太后于南宫云台家属徙北景又曰灵思何皇后帝崩皇子辩即位太后临朝董卓迁于水安宫　济曰仍因谬误也外立谓非正嫡也四帝谓安帝桓帝灵帝和帝也六后谓邓太后阎太后窦太后章徳窦太后梁太后何太后此六后皆执权势立闇弱之主临朝称诏卒见亡灭】莫不定防帷帟委事父兄贪孩童以久其政抑明贤以专其威任重道悠利深祸速身犯雾露于云台之上家缨缧绁于圄犴【岸】之下【善曰范晔后汉书谢弼上封事曰窦太后幽隔空宫如有雾露之疾陛下何靣目以见天下论语子曰公冶长可妻也虽在缧绁之中非其罪也毛诗曰宜犴宜狱　良曰帟帐也孩童小儿也言皆贪久长执政故立小儿为帝抑却也任重谓任国事悠逺也享利之深则祸败速至缨绕也缧墨索也绁挛也圄犴狱名】湮灭连踵倾辀继路而赴蹈不息燋烂为期【善曰运命论曰前鉴不逺覆车继轨王隠晋书曰汉武商货继路嵇康与山巨源书曰禽鹿长而见羁则赴蹈汤火袁崧后汉书朱穆上疏曰养鱼沸鼎之中栖鸟烈火之上用之不时必见燋烂也　翰曰踵足也辀车辕也连足继路以喻专权覆亡者多也赴蹈谓奔竞也言奔竞势利不止卒至燋烂也】终于陵夷大运沦亡神寳【善曰汉书张释之曰秦陵夷至于二世天下土崩史记作陵迟汉书哀帝诏曰尚书曰考终命言大运一终也　铣曰陵夷微也沦亡灭也神寳喻国位也】诗书所叹略同一揆【善曰毛诗曰赫赫宗周褒姒烕之毛苌曰烕灭也尚书曰古人有言牝鸡之晨惟家之索　向曰言此叹与汉略同一理耳揆理也】故考列【五臣作烈】行迹以为皇后本纪虽成败事异而同居正号者并列乎【善作于】篇【济曰行迹谓所行之事正号谓嫡后】其以恩追尊非当世所奉者则随他事附出亲属别事各依列传其余无所见【善有则字】系之此纪以缵西京外戚云尔【善曰私恩谓桓顺外立即位以私恩尊其母后似此者则随他事附出不同此篇　良曰追尊谓生非经奉宗庙祭祀而死后追尊者他事谓不随皇后之事也系系也言外戚无别事者则系皇后而追之缵继也谓继前汉外戚传也】














　　文选卷四十九
　　钦定四库全书
　　文选巻五十
　　梁　昭　明　太　子　萧　统　编
　　唐李善吕延济刘良张铣吕向李周翰注
　　史论下
　　后汉书二十八将传论【翰曰光武用二十八人同计议以定天下至明帝时
　　思念文武将帅之臣皆画形于云台脩汉书作此论】
　　范蔚宗
