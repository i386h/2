<!-- { "loadSidebar": true } -->
　　某恃仁者宿昔之照钧阃崇严敢冒言之某向多困踬非惟自怜虽蜀学公论亦或有相悯者今毛髪种种矣其业履颇亦近古且欲持是安归乎使乡来不第尚欲兾幸当世名达有推振者如张愈苏洵一时荐録为文韩所知是已某且久叨第复为西蜀稍见题品自循其中未必尽出洵愈下也又特膺大贤之知故相公于某久懐悼屈之叹今者入秉机政器足运力足施苟复畧而后之则亦无告耳矣昔韩退之保籍湜之不畔去故韩之道日尊而籍湜获为其徒不然后世何有籍湜哉伏望相公兴念于此则大恩大徳岂归他门某所述外史于幽人豪士稍有着见似于国朝大训不无寸补非敢愚诬自赞也
　　某孤露艰棘之余心驰徳门无由即造有不自聊北辰斗星恭惟外身勤国定劳万里天相神辅钧候万福敢几为眷注之重保链至粹以究光复之勲钧播万类下悰不胜叩叩
　　某比因兵留南者輙伺其归归即询以诸军声势敌人消息诸将勇怯虽细人不足以权大事然即其言类皆拱手稽首称道两淮荆襄自魏公及先生皆抚摩安慰懦习渐革国威渐立虽无险塞若荆襄为甚而今声势亦见矣诸军幸甚又某官先生醲赏给均劳逸日夜亲抚士卒如此则上下气势不隔矣气势不隔则利害均利害均则驱东而东驱西而西虽蹈水赴火皆为吾用者故曰令其一信将仁以勇士选以饱胜之道也况先生已负海内之望将帅无前之功事适机宜而政兼畏爱跬歩登两地乃余事耳然区区有懐非门下肺腑之事不敢以禀韩退之为李尚书深之曰藩维虽重閤下居之似稍外若虑有所及宜宻以上闻不宜以居外自待接过客俗子不宜泄时事务崇深以拒止嫉妬之口亲近医药以致和宣滞此三言者皆退之诚于李公之言而亦门下今日之龟鉴也李公不鄙退之之词卒为名相况先生盛徳重望倍万于李哉故借韩之词以为请幸澄亮之
　　某属者多辱手书存记自念摧頽多难之余疲神古书星霜余四十矣曲折不遂其槁项空山岩居藿食固当不谓某官累畨之墨渠渠慰勉不忍俾之贱等瓦砾同弃于道似欲论举使少伸眉于世自谓庸陋何挟何能而可报称先生虽达士遴才不间亲外而某日抱玷知之恐一味感惧而已某七月初终不子之愆日月飞流尚安所视息哉独懐扬名之念异时勉之可奉丘垅而某非其人也伏惟某官先生出忠入孝为世所推愿推锡类之意挂名言端使曲学俚音粗有所立以偿亲志则如何其为感为慕也伏惟特赐亮察进之誉之翼而致之幸甚幸甚
　　某惟门下数膺大赐情倍夷等若三山之髙莫可言喻州榜得刘季髙侍郎一纸遂成伟观山川以人物重轻字画亦然王公之流字非不劲丽然有如时花旋落旋弃独鲁公乞米帖千载俨然此义可察也钧谕以刘公名节文章徳齿俱髙谨已达之冯守矣志修字亦有法式宜为一方所钦重耳
　　某窃食三馆遽已数月每推省大恩崇防相望万里无以酬称比于乡人及去兵道襄汉者皆连上起居之问盖自九月末轮对之后天语甚渥不免有忌恶之者小臣知悉心事君而已其余进却皆不能计朱尧俞人行已令面禀曲折度恩屏未之知也往日在汉中见义士为诸将所贱甚困故前日劄子专及之劄中指弊病盖已十七八此先生素所知悉且欲大有所矫革者也今得志得位不为则何以慰西人之望况幕賔如王能父必能为先生同力区置祖其先人之故智也此劄已下使司多时见黄仲秉说先某劄子一日前使司亦申明事目相符如此盖利病灼然彼巧者以为有心言之耳可发一笑某自秋后连以胃疾在假迩来彊扶头体弱颇费支梧先生逺我谁念之者又旅地私挠百出仓卒未可立具念赦邮最迅故寄心一纸匆匆叙瞻仰不宣某自长江鹢首瞻违俯仰之顷周流半嵗矣羁情逺意与日增结即日庚火俱流恭惟颐防作止天相神休钧候万福某冒顔三馆日费俸钱虽首末荷仁贤识擢之举然才下官微未能努力不知补报之所仰恃英明必赐照念耳近闻屡遣旌车相公今日出处又关人代兴衰不可不重也昔唐肃代能惩大难化理清明独李泌为之经营至矣身着白衣不受职故士不忌不离香案而待君命故谗不行两河叛贼随其手而举之泌之所为有以至此也若谋之不坚已复自外职相聨而士必忌君多疑而谗易入虽才若太公何以善其后一日黾勉彊为之首尾衡决前日魏公是已愿相公纎悉此义蒙徳思报不计轻重务罄其诚故輙出此言不赐督过幸甚
　　某窃闻事君有量而后入无入而后量先生决于中必素尽量入之说矣其他人情物态事势险易子渊子辅必具言之子辅之去甚髙某怅然无侣他事对面荆棘未易宣心若尔相公即为言之不久能为先生再出否端人未易得也子渊详明又故客能盘桓侍钧鉴俱来乎都下有他委异日敢不敬承
　　某比于蜀兵王宣处具曲折之记度以次凂钧座矣心旌控薄无顷不在门下有懐瞻溯与日俱流大冬又薄恭惟藩翰之间外控湖海钧候动止集福蜀固天逺国大事此不当传传之或未信耳闻迩者凡尊主庇民勤边外身者已皆为首拔此举也甚休甚伟乡士有鲍朝卿秀爽有立久从仆游乡行甚敦即获第到天阙参部同辈中最寒约念勲徳名世者近自家山谊当执贽于前耳若有艰棘处望为提撕不胜僣越之祝敢以为请逖听崇亮
　　某秪奉劄命畀职承明实惟君相早夜急才推择至此然某浮食三馆讫无他技重以生平多难积忧成疾弥月在枕退惟清朝优选大典所寄动流无穷安可令病弛者冒焉居之伏望钧慈特与敷奏改畀望士庶几公言得伸而亦某退安职分之一也炯炯孤诚伏乞明照某自惟弱植所以培拥而霜露其英华咸自徳门发之旦旦敕励此志犹惧不能千一报也今又辱丞相先生周泽之渥分仁寿之原委以祝其赋形之初借名徳硕大之老二书畀焉羁人非独有感亦有慙也敬再拜以致悃臆之谢诚蕴微悰黙付言外
　　与直阁虞宫使
　　某伏自江上寒涛中论列遽此两周嵗所矣每因乡使三拜恳欵之记矣万里凭尺楮固亦可笑然非此莫能宣心也某于徳门父子辱知最深殊愧无毫铢补报但处南州班列间彊项不回一絶声利以此不慙于天地间是乃所以报知己也伏想必为一笑暑候有渐敬承即日琳宇超适神守泰定台候万福提宫必须侍夫人尊亲来益昌人生父子天属团聚之乐万钟之富贵其可敌乎某旅梦三年矣二子方丱中人之习易流每一思之胷趣亦为扰扰自度力微亲戚无可倚未能般出蜀耳时中尚兾以门下亲賔时赐教饬不胜日夜之望
　　上绍兴师相洪文惠公
　　即日春暖恭惟耆明迪哲卧防疲民神天荐祉钧履向用全福某职縻学省尽出钧镕何当服勤崇屏仰奉鞭靮亲履絇也曷胜依咏
　　某违去崇馆几跨嵗矣疎憃之迹不自齿于俗静居坐忘而已独于门下诚有饥渴之勤然奏记布问时作时旷亦恃大君子神融道照不以苛礼为拘拘也比承相君每接人士常形牙颊有存恤憔悴之意相君于士始得其文不特爱其能又忧其身至于切切如此相君真乐士哉冥顽毫髪未有补报门下但思处下陈颂义觌教为终身荣也企仰企仰
　　某向尝论相公先生徳爵之重当有与国俱隆者前此畧出绪余选用百吏张持纪纲勲名髙世天眷久渥姑藩翰抚摩之寄然均逸之久与其福一方曷若再践台鼎遂福天下耶舍人之装旦晚可趣不佞不佞
　　某束髪志古道常以不合近世绳度为病自分不登众目相公先生乃形于余论发于教诱咨以笔墨古始其言奥矣书教枉及三复凛然此退之所谓不以时人见待之情而以古人见待之意直重臣所以敦奬薄俗而后虚名者也某不佞何以处此但钧问辞严义宻及众碑所出何地何里不敢以不详对缓于申答用是故也其纎悉具见于书伏望钧慈特赐亮察更为指授其何贶如之钧阁仙集之眷发祉川增矣都不使令敬三沐以承
　　伏以孟冬之月恭惟某官偃藩卧防神明扶持钧候动止万福谨具短启仰尘记府申候之仪谨列右楮即日冬律告新霜风初戒不审钧用何似载惟一代儒宗两朝元老勲徳所备何福不除更乞仰副倚毗妙遵时序即闻涣号入冠鼎司以慰苍生之望云
　　某伏审茂膺天奬来镇藩辅方面得贤中外称庆恭惟庆慰窃以防稽巨屏宻衞行阙实为东诸侯之长自非耆徳莫宜任其责者其间以礼絶之尊暂屈临之往往为之假途侧闻皇上图旧之念寤寐不忘衮席久虚人谓有待区区之悃得之舆论非敢谀语也
　　恭以某官躬大受之资起中古之治以阿衡纳沟之耻为己任以龄救时之术为未优而道大不容暂兹去国熙天之绩郁未得施彼都人士莫不引领倾耳以伫大老之归鼓舞钧播将天下实赖伏自违去光范再阅寒暑矣虽尝三贡庆牍三奉诲问足以少慰恋慕之诚犹以不获一望履舄为恨比者旌纛来临复以职守无从修敬遡风翘馆邈在霄汉下情瞻仰日益惓惓所幸扬庭不久即有依归预以欣抃仰乞融照
　　冬候纪极恭惟偃藩卧防神相忠嘉台候动止万福谨具启仰尘记府修问兴居谨布前楮即日春事伊始散凛余劲不审钧用何似载惟盛徳元老神物呵防敢蕲惠令之余精调饔寝嗣有涣号以宠公归区区诚情不胜睠睠
　　某伏审自膺天纶夹辅行阙股肱之郡储贤得隽中外隠然恭惟庆慰窃以丞相先生深纯徳履一世誉处故又为东诸侯之长久劳于外天下日望锡衮之期钧轴又且虚矣非公其谁任敬再述荐绅公祝云
　　某窃伏三馆覃精穷思器任有极夙夕依仰恩地志不足达言不足殚也自惟何修何饰而蒙钧座勉以正大之学可参古昔自省孱虚百念灰冷何为得此于公哉何当宻侍左席启发防端为大君子正类之依临风重有悁企
　　与泉守王龟龄状元待制
　　某不良时学岩居积数十年晚得一第自度于天下事何等可为者正俯仰不怍以瞻识大君子也退念久糜中都之禄无尺寸以报陛下何面而西乎故迩者归附之摇摇嬖臣再入皆三馆言语议论之职所宜吐口者也何长之可名比观答宋秘校书乃辱以为今日朝阳之鸣此岂所宜蒙哉前日魏处士元礼亦四三上书及此是公不愧泉石可敬也所可深怪者平时以儒冠自名从而下石以挤斯人名义至此尽矣待制年丈闻此必一浩叹也某虽留然中间飘抑沮动亦风中之叶耳今犹未敢穷日而去以张丞相二三子尚或一意王家兼待制年丈蹈义纯明造次不忘吾君也终夕兾旋朝以壮清班耳祈望之诚黙付言外
　　与元章大卿
　　某比者劣病相仍矣怪事万绪何独燕麦轻摇东风乎老兄视仆此态此抱尚何等可为者如兄涵负乃复散署外缩袖旁睨之余吾庸知免乎此仆所以每赞诸公摘垂天之翼而敛置道侧者独兄矣知罪知愧元章子辅能甫绍祖同荐入而反覆得防先二公岂非命哉子辅渡泸端自不恶一部鼓吹孰与雪雨而待漏兄声问将为之次矣兄其少安
　　与范伟明运使
　　某违教谊逆数之三年于此矣每念崇才伟度振绪余则有以惊世继闻手一道之节百城肃畏今世快士有以超人者果然必公也钦仰殊甚凛冬如许伏惟澄按余暇神具荐祉台候万福未瞻晤间丏为修途珍谧以前四辈之招至布至请
　　某自别崇屏艰苦百罹坐暌老成之教侵寻而髪苍苍矣独笃道著书不敢替前九哥机宜学士闻宰一邑书邮定络绎耳久亦不得记月题风驶大发不掩当有朝燕晡越之功耳钦颂钦颂少请乡士鲍朝卿字宋卿力学敏劭久从仆游既得第欲参使部凡有可以提撕者度不待某再三之布也伏纸不胜祷幸之私
