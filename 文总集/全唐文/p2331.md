<!-- { "loadSidebar": true } -->
    散幽情於曩昔，凝浩思於典坟，太初与其太始，高下混其未分。将视之而不见，欲听之而不闻。爰及寥廓，其犹橐，轻清为天而氤氲，重浊为地而盘礴。尔其动也，风雨如晦，雷电共作。尔其静也，体象皎镜，是开碧落。其色清莹，其状冥寞，虽离娄明目兮未能穷其形；其体浩瀚，其势渺漫，纵夸父逐日兮不能穷其畔。浮沧海兮气浑，映青山兮色乱，为万物之群首，作众材之壮观。至妙至极，至神至虚，莫能测其末，莫能定其初。五石难补，九野环舒，星辰丽之而照耀，日月凭之而居诸，非吾人之所仰，实列仙之攸居。尔乃遗尘俗，务遐躅，养空栖无，惩忿窒欲。陵清高而自远，振羽衣以相属。七日王君，永别缑山之上；千年丁令，暂下辽水之曲。别有怀真俗外，流念仙家，抚龟鹤而增感，顾蜉蝣而自嗟，乃炼心清志，洗烦荡邪，凝魂於秘术，驰妙於餐霞。□梯非远，天路还赊，情恒寄於绵邈，愿有托於灵槎。
    ○观铸钟赋
    阴阳作炭兮天地为炉，陶甄庶类兮品物昭苏，上法下象兮智者纪图，终宵尽日兮工人制模。图之如何？情专思苦；模之若何？聚沙凝土。金坚以为样度，窕瓠而成规矩，设机关，立扉户，凭虚无以蹙凝，疑橐之有主，尊凫氏之宏规，铸龙宫之信鼓。青莲妙果兮苍生所怙，檀施如山兮纵观如堵，回禄用事兮烈气激扬，飞廉呈巧兮炽声赫怒。沸沸渭渭，夺於日光，霍磷乱，青荧苍黄。元穹之星夜落，焉可侔象；赤城之霞朝起，无以比方，疑昆仑之飞烁，吸晴天之太阳。聚徒侣，走匠石，煎金膏，炼铅液，青白之气畜，精粗之气适。伶人奏乐以先噪，法侣焚香而接迹，愿观者攒眸以奔腾，畏者连袂以辟易。开窦泉注，归模电射，固倏忽而成功，乃踟蹰而方辟。攒锸开，长绳曳，众力拔，群扛制，归禅关之清净，乱埃[
VDC]之堙瘗，礼含禀说之文，旋起熊龙之势。悬於ね，鼓於宫，气凌厉，声冲冲，清尘浊，警昏蒙。惟良匠之铸，尚其如此；况鸿钧之陶冶，行乎至公。
    ○天行健赋（以“天德以阳，故能行健”为韵）
    大哉乾元，神不可测，其内也刚，其外也直。直所以保合太和，刚所以运行不息，故王者奉之而垂化，君子体之而进德者也。原夫天者乾之形，乾者天之名，用九以则，得一而清。名也者纯阳之经，形也者太无之精，语其动兮，孰知其动，语其行兮，孰知其行。得不详其所由，稽其所以，历土圭以穷妙，因浑仪而探理。左出右没，不行则何以变三辰之度；上腾下降，不动则何以为万物之始？履柔兮居常，配坤兮秉阳。笠也谁覆？亏也谁张？四德虽具，未足以拟议；“十翼”虽广，未足以披攘。微乎哉！得於幽者道，盛乎哉，得於道者王。绵绵若存，户枢不蠹，较之则火井易灭，当之则金尼难固。持刚靡失，既兼柔克之资；用壮罔亏，亦取易知之故。是以为君为首，为金为冰，杳冥兮不虑乎盈缩，寂寥兮何於骞崩。喻彼成形，是显飞龙之象；旌其致远，且推良马之能，且夫天也者阳，乾也者健。窥之於里，则其象历历；瞻之无表，则其容。不言非涉於可名，不拔方知乎善建。大道非物，岂容娲後之功；小说惑人，何伤秦宓之论？皇家恩流品物，礼达上元，垂文明画一之令，秉神武不杀之权。推之荡荡，守之乾乾，儒不知其易（一作异），信所谓亲上而法天者欤！
    ☆林虑山人
    ○锺期听伯牙鼓琴赋
    天赞厥德，惟伯牙与锺期，一则能清师旷之耳，一则能调园客之丝。惬《易象》断金之义，应诗人《伐木》之词，审尔律吕，不尔瑕疵，何千载之见遇，使二妙以同时。且琴者所以纳正禁邪，弄者所以协情和性，必藉其手敏，亦假其心静。使音无所容於奸，声安得惑於郑？若然者，信可谓能弹而复思乎善听。能弹奚若，播於往古；善听伊何，奏难莽卤。所以协律之六，应声之五，故将中感於天地，岂惟外合於匏土。不尔，何贵锺期之听？何尚伯牙之鼓？缅想二子，徽音不瑕，冥合匪惭於郢匠，绝艺方超於瓠巴。赖尔能听，知予有嘉，苟解挥宫以按徵，岂劳树羽与崇牙。乃若被褐怀珠，当年入赋。合丝桐之响，希尔促柱；有金石之音，思君惠顾。以声韵当於清弹，以诗书同乎雅琴，顾惟小人之述，得回君子之心。傥能顺听，欲仰诉於知音。
    ☆雁门公
    ○元解录序
    余少抱甚疾，专意修养，至於金石服饵，亦尝勤求。窃见时之好事者，不顾货财，大修炉鼎。谓河车立成，可变土石；谓金砂立化，可壮筋骨。然而往往有为药所误，医救莫及，何哉？岂根源不正欤？师法不明欤？致终始不相副，如此之甚也。余因览道书，偶见九霄刘泓《丹药要诀》，乃喻俗徒都未窥至道之毫末，而妄自夸，诳诱时人。凡所施为，无非自伐之捷迳，能无悲乎？真仙之言，定不诬矣！余久怀滞惑，方困於是，今故抉其要语，书之座隅，目之曰《元解录》。冀观览之时，疑挠尽释。虽未达金液守身之术，当必免毒丹伤命之虞，亦天年之幸也。如有同我斯志者，固愿攻其未悟耳。大中九年乙亥岁五月十七日甲子纂。
    ☆（阙姓）几元
    ○汝南公主墓志铭跋
    故祭酒崔十八丈绰，尝与寇章贺拔皆以赏鉴相寻。每称服膺虞书，多历年所。自会昌以来，时观斯帖，因致其真隶有加。顷年崔丈每送予兄弟下第东归，必云此去获见汝南帖，亦可减於第邪！所惜者阙其铭文耳。咸通二年春，於存神室辍献子凝，良足啬爱也。
    ☆归耕子
    ○三元宝照法序
    归耕子者，士之不遇所称也。余幼习文武之艺，好奇异之术。洎乎立身之年，过梁适郑，游嵩少之间，憩於大树下，遇一老叟，年八十许，眉目疏朗，神气闲静。因揖坐石上移时，与语多话虚无出世之言。谓余曰：“叟居不远，可一往焉。”余唯唯同之，见所居皆古木修竹，门迳阒寂，室无人矣。余因徵黄帝天、及战蚩尤使风後铸铁照法。叟曰：“子闻神仙炼丹点铸三元天地人宝照否？”曰：“未曾闻也。”遂稽颡再拜，愿先生指陈幽赜，以去尘惑。曰：“观子骨气，异常人也，可以教授。”乃於囊中出其文，皆古篆也。曰：“此非子之身之事，乃太平天子之所为也。若遇道德淳素，合天地心，四海晏如，民有讴谣之咏，可依法铸之。”余禀是诫，叩首再拜。俟来旦，叟曰：“此非子久处，宜去也，後三纪复相见。”余告辞再拜之洛，秘之肘腋之间，未敢轻传其非人也。时唐天复二年仲春月。归耕子述。
    ☆强名子
    ○真气还元铭（并序）
    余幼亲坟典，长慕烟霞。比跳龙门，欲攀蟾桂，著锦衣於世上，骑跃马於人间。置立机关，开张造化，荣沾父子，福及子孙。体仁义为当代之楷模，用礼智作将来之规矩。梦未同於傅说，钓不遇於姜牙。而遂灰心志，求仙道，诗书陡罢，笔砚顿抛。见寰区之多少是非，睹朝市之无限得失，荣如石火，贵似浮沤，不假高低，瞥然聚散。尸行鬼步，非圣哲莫可知之；动肉活尘，非贤良莫能分别。迩後专寻幽洞，遍访名山。历登危，二十年矣！自梁贞明岁，游於泰山顶，高松之下，忽见一人，形容异俗，言语非常。惟称万代之师，道九天之主。余遂稽首长跪。谓余曰：“汝有仙相，方得遇吾。付汝学仙之门，汝能受否？”余又长跪感谢形言。又曰：“吾请汝翦插血为盟。与汝屈伸吐纳炼形之术。”又曰：“两纪之内，辄莫传人。传之非人，彼受谴责。”余又长跪，忽然不见。余自後尝依次第，不辍功夫，但是微言，无不神验。余既承师命，合秘天机，两纪将终，许传人世。而乃重修旧则，翻作新经，写之市朝，藏诸山石。後来学者，得之幸哉！
    一气未分，三才同源，清浊既异，元精各存。天法象我，我法象天，我命在我，不在於天。昧用者天，善用者延，气和体寂，守一神闲。灵芝在身，不在名山，反一守和，理合重元。精极乃明，神极乃灵，气极乃清。清气为神，浊气为形，因气而衰。因气而荣，因气而灭，因气而生。喜怒乱气，情气交争，拥隔成病，神形岂宁？炼阳消阴，其气自行，其神自灵。以正遣邪，其患自平。乾坤澄静，子後午前，闭目平坐，握固溟然。纳息庐中，吐息天关，入息微微，出息绵绵。以意引气，腑脏回旋。然後呵之，荣卫通宣。但有不和，遣之踵前，呵五六度，无疾不蠲。凡欲胎息，导引为先。经脉不拥，关节不凡。或如射雕，侧身弯环；或举腰背，如蟾半圆。交指脑後，左旋右旋，胫手足气，出於指端，摆掣四肢，捉搦三关。熟摩尺宅，气海亦然，叩齿集神，合眸固关。冥心放骸，任气往还，觉气调匀，拥塞喉关。拥塞则咽，三咽相连，转舌漱入，咽下丹田。以意引气，令声汨然，一咽三咽，再咽如前，三十六咽，胎息成焉。大道无为，而无不为。若能无为，是名“无思”，若能无思，万物是归。法象无二，不假施为。不寒不热，不渴不饥。妙中之妙，微中之微，恬然无欲，以道自怡，怀道君子，铭之佩之。
    ☆徐（阙名）
    ○（上阙）兼左骁尉大将军知内侍上柱国虢国（阙）像铭
    （上阙）之师（阙三字）来亚如来之圣（阙）莫不心（阙二字）寂果示人缘（阙四字）六（阙二字）除三有窥法门（阙三字）肇苦海之津梁，则虢国公（阙三字）其人也，立身干蛊，英谋骏（阙一字）横行边徼，追马援之功，（阙二字）庭（阙一字）尽曾参之养。自保厘（阙五字）心扬名显亲，忠孝（阙一字）矣（阙二字）浮（阙一字）禄位深镜真如觉五蕴（阙二字）空（阙二字）非实知三世之（阙一字）法（阙一字）相何（阙一字）虽迹混朝伦，而心（阙三字）以为（阙一字）ぬ之饰点风尘（阙七字）涉岁月而先朽。（阙九字）日奉为烈（阙八字）先（阙二字）先妣（阙二字）夫人（阙四字）凿石龛造十（阙三字）世（阙四字）藏菩萨各一躯，（阙五字）好（阙一字）就真容俨然。（阙三字）幻（阙一字）绀（阙一字）垂璎珞以严身，（阙三字）城耸莲（阙一字）以承（阙七字）神足周於尘（阙九字）名而（阙四字）於戏（阙七字）忽向非抗迹崇高宗（阙二字）胜曷能成就丕业，福佑无穷。（阙一字）以镂功，实以敷德，重宣此义，而（阙一字）偈云：
