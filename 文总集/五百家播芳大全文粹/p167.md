<!-- { "loadSidebar": true } -->
　　向承出按淮甸不即具贺幅者以吾兄素性亮直而此职多有可愧者计非所乐耳然仁者于此时力行寛大之政少纾吏民于网罗中亦所益不少比中常赋之外徴敛杂出而盐禁繁宻急于兵火民既无告吏亦仅且免罪益苟简矣向闻吾兄议论颇与时辈不合今兹躬履其事必有可观者矣令兄佳士久淹诸君自亦知之
　　与康叔朝议帖　　　　　　　苏子瞻
　　近日随例纷冗有疎上问不审起居何如两日来武昌如闻公在告何也岂尊小不佳乎无由躬谒左右但有驰系冬间身寒浅尤宜慎防谨奉手启不宣
　　再辱手教承起居清胜今日风大明日禁江皆当走见适防侄婿后日行来日已约数客酌饯咫尺不得一往愧负深矣所要重写诗已一依来命别写去不知中用否大字写未及恕察
　　与吕龙图帖　　　　　　　苏子瞻
　　某西蜀之鄙人幼承家训长知义方粗识名敎遂坚晚节两登进士一中茂才科故当世名公巨卿亦尝赐其提挈爱怜之意故欧公引之于其始韩公荐之于其中今又阁下举之于其后自惟末学辱大贤者之知出自天幸然君子之心以公而取士某小人之志终荷恩以归心但空省循何由论报比者止于片言只字谢徳于门下而其诚之所加意有所不能尽意之所至言有所不能宣故其见于笔舌者止此而已惟髙明有以容而亮之不宣
　　前以拙讷上尘聴览方惧获罪于门下而无以容其诛又辱荅教言辞欵宻礼遇优隆而襃扬之句有加于前日此不肖所以且喜且惧而莫知所措珍函已捧受讫谨蔵之于家以为子孙之美观蔀屋之陋复生光采陈根之朽再出英华乃阁下暖然之春有以妪育成就之故也择日斋沐再诣阁下临纸澁讷情不能宣伏惟恕其愚不宣
　　久以局事汨没殊不获觏止窃惟应得疎絶之罪于左右不意寛仁含垢察其俗状之常情恕其简畧之小过光降书辞曲加劳问拜贶之际益増厚顔旦夕诣賔次盛暑伏惟为朝廷自爱上副注倚之心下慰舆人之望谨拜启不宣
　　与韩昭文帖
　　违逺旌棨忽已数月改嵗缅想台胜常边徼往还从者殊劳日望马首但迂拙动成罪戾恐不能及见公之还而去耳余寒伏冀为国自重因任秘校行谨奉启防不宣
　　与毛泽民帖
　　公素人来得书累幅既闻起居之详又获新诗一篇及公素寄示双石堂记居夷久矣不意复闻韶濩之余音喜慰之极无以示谕久废笔砚不敢继和必识此意防合无期临书惘惘秋暑万万以时自厚不宣明守一书托为致之育王大觉禅师仁庙所旧过尝见御笔赐倡颂其畧云伏覩大觉禅师其敬之如此今闻其困于小人之言防不安其居可叹可叹太守聪明老成必能安全之愿公因告欵曲一言正使凡僧犹当以仁庙之故加礼而况其人道徳文彩推重一时乎此老今年八十二若不安全当使何往恐朝廷闻之亦未必喜也某方与撰宸奎阁记旦夕附去公若见此老且与致意千万千万
　　穷居粗浅本带一幼子来今者长子又授韶州仁化令冬中当挈家来此某又已买得数畆地在白鹤峯上古白鹤观基也已令斫木陶瓦作屋二十许间今冬成去七十无防矧未必能至耶更欲何之以此神气粗定无足为故人念者圣主方设科求宏词公傥有意乎某再拜
　　新居在大江上风云百变足娯老人也有一书斋名思无邪斋闲邪之意也
　　寄示竒茗极精而丰南来未始得也亦时复有山僧逸民可与同赏此外但缄而蔵之耳佩荷厚意永以为好秋兴之作追配骚人矣不肖何足以窥其粗遇不遇故自有定数然非厄穷无聊何以发此竒思以自表于世耶敬佩来贶传之知音感愧之极数日适苦壅殆不可堪强作报灭裂死罪
　　与蜀帅李元纯帖
　　邑子每来谂闻岂弟之政西蜀泰然不肖与受赐多矣小侄千之初官得在麾下想防教诲成就也曽拜闻眉士程遵诲者文词气节皆有可取不知曽请见否冗中不尽区区
　　何朔尔后纷纷不获继问左右蜀本易治而或者扰之公既深识民情而民亦素服公政窃下车以来谈笑无事行春之乐无由托后乗陪賔客之末但深想望舍弟锁宿殿庐未及奉状
　　张房助教陵井人本治儒学已而为医有过人者识病通变而性极厚恐欲知之某宠禄过分碌碌无补以为愧近屡请郡未获若获埽坟墓遂得望见岂胜厚幸但恐政成促召在旦暮耳冗中不尽区区
　　与枢宻侍郎帖　　　　　　苏子瞻
　　违去门下已八年愚鲁罢殆书疏缺然怠慢之罪冝在谴絶比承柄用又不以时随众脩贺益疎懒愧缩日复一日不知复怜恕之否即日履兹寒凝台万福某去替止数月而贫困难以赴阙相次乞浙江一郡若幸得之拜见未可期惟冀为国自重谨因人便奉手状起居不宣
　　与滕达道帖　　　　　　　苏子瞻
　　罪废之余杜门省愆人亊殆废久不脩问亦非怠慢舍弟来具道动止甚详如获一见移守安陆日问首耗忽防恵书承已到郡具审起居康胜初不知轩斾过黄陂既是州界一走见亦不难此甚可惋叹也云旅寓凡百粗遣不烦忧念咫尺时得别书亦可幸也苦寒万乞为时自重谨奉手启上谢不宣
　　辄有少恳甚属率易惟寛恕自得罪以来不敢作诗文字近有成都僧惟简者本一族兄甚有道行坚来要作经蔵碑却之不可遂有变格都作迦语贵无可笺注今録本拜呈欲求公真迹作十大字以耀碑首况蜀中未有公笔迹亦是一阙若幸赐许真是一段竒事可否竢命见有一蜀僧在此旦夕归去若获便可付也
　　阙人写公状乞矜恕示谕邸报下京东保明此初不见乞録示可否所问未押字亦不得其详但云为呉兴典田千余缗田主欲卖不许为人所言耳亦不知的否契章亦自与之熟罗汉堂雄丽之极或与旁作四字记之亦无害但副团御位不称其意如何如何此书到后乞递中畧示数字贵知达耳
　　与监宫帖　　　　　　　　苏子瞻
　　逺枉书教存问甚笃审比来起居佳胜感慰兼集寄示石刻仰佩至意何时会合少发所懐临书但有慨然秋冷更望以时自重
　　早嵗荷先公深知至熈宁中相见都下得闻其约论所以上补君相者非一但人不知耳不然者某岂敢骤以一书深言哉近见朝廷推恩赐諡则先公忠诚已自表见于后世若此书不出可也然因此以知足下存心如此则先公为不忘矣览之悲喜适防有少冗作书不能尽区区非久当别上问也
　　与郑运使帖　　　　　　　叶道卿
　　暌索以来凝想何极郡务繁冗徳履康靖自呉郡泊南徐并维扬三曽寓简必冀悉达浄几舟行今日抵泗濵皆平善勿忧轸也沿路州县并借及兵士相送知幸知幸后月半间必至辇下司封雅无恙应时常相见切宜劝勉寛中加爱是祷
　　与曹士衡殿丞帖
　　河水相去朝夕可航末由瞻风日以懐吝数赐大牍颇越常仪裁答既愆震惶无已比奉来教托铭太夫人之窆夙眷有素义不敢辞草土之中别无称目辄欲窃借子文屯田名爵以光芜累不胜大愿书石未审属之何人宜择楷法善者随石大小以纸先裁白本分布行道试写一通平空之间疎宻贵中文字或有未穏早希开谕书石或着长洲都官之御甚雅不然陆太丞亦在此近者朝旌之来频枉车驭有慰穷困不任铭戢旋阻风徳忽逾朏相望数舍问信不数冬序増凛想惟神宇恬畅邑政脩举民誉播流稽之于前殆无其比甚善甚善想在期月别奉陟恩嵗隂天寒深愿珍厚
　　与丘道源帖　　　　　　　刁景纯
　　昨日比期面奉承辞以少劳不敢固辞请辱诲知赴僧蓝之期诘朝方得拜见矣示及体仁堂名熟思之其义包括尽矣但虑涉人君所行之事耳如无疑即作一记可敷演其义有所劝矣至如干明寺前小阁及池上水亭亦为留意冀得佳名以掲之也如有所得幸乞示下心经序纳上乐道谢上表请一观封示范氏祭仪写讫纳上
　　昨日承临况小奉髙论殊警懵闻幸甚幸甚防亲之行且缓数日甚善何苦忙也当涂诗牵强也谕及之仲求意近有一篇来已和讫方待寄去旦夕面奉以罄区区
　　与呉学士帖　　　　　　　蔡君谟
　　春和燠不审徳履佳否计庭日以繁冗沉迷故于书縢寔为旷阙自初至省副使判官迁移不可悉数今特王公和旧人而已三期之内流转如此来日畧知案分则又置之欲事日脩举难矣及夏便即解去剧任不可以久处也末由展对但极瞻跂
　　与李观察帖
　　昨日防手教见招乃素所愿然前朝暴暖省中解衣晚为风邪所侵至今犹未甚解夜来并服饵明日料可出来得且那后时可否惜此春物已阑私心殊不快也
　　与王学士帖　　　　　　欧阳永叔
　　春暄伏惟尊万福某自去年闰月东都禄养幸如所欲惟僻陋日益愚鄙耳在都下时承兄舟行不及攀送其后送者还颇知留客甚欢而饮酒差多亲族皆以素羸奉忧不知其后复饮否子野善能摄治犹能絶荤血甘淡薄况于酒也一别顿尔南北阙于问惟冀自重以慰区区
　　与蔡省副帖
　　公私忽忽久阙致诚辱教方承已登舟遂不复得一叙别可胜瞻恋短景日暮还家客已盈室寝食殆废习以为常以此久不奉问慙罪慙罪汝隂君子久处疾少间当来归未见唯寛中自爱审耳药饵余不尽区区
　　与太博帖
　　罪逆余生逺屏郊外特承顾访感咽何穷仍沐宠恵雄篇俾遂荣览虽在哀迷亦知闻警如嘉州清井之作有以见仁言之利溥而非文字之空言也钦熟才誉固已有日粗窥髙蕴益用叹服以衣制不能谒谢
　　与呉谏院帖
　　思奉清论不可得徒用企想夏热承体气佳裕某此者忽有尹命殊出意外不惟才非所长加以他虑不浅昨已恳辞庶可得免如其不获恐难坚避志文鄙拙岂足当之苐以欣慕忠义乐于纪次因得附名于石末遂不敢辞尔惶恐惶恐鄙懐区区不能具道
　　与陆秘书帖
　　人至辱示长书及古今杂文十轴其研穷六经之防究切当世之务与其辨论文词之际如决壅塞辟通渠以写浩渺之无穷御驵骏而驰骋然则君子之所能与其所用心者不待相见而可知矣某衰病废学多难于时常幸得空门之处苟乐于自弃而吾子独不弃之恵然见及何以当之欣慕悚愧聊此为谢
　　与刘舍人帖　　　　　　欧阳永叔
　　适归自外捧恵佳篇岂胜欣感偶然之防虽草率而于文字聊为他时故事兹敢不勉也然西斋素患寂寞近方稍葺而原父去此稍逺此俗所谓事无恰好也承置得懐州牛膝更有尽乞之衰病者遂得取济于兹物深所望也漏舍冀得奉见以尽区区
　　与王学士帖　　　　　　欧阳永叔
　　京师区区自朝及夕无益于公私而思接贤者之论亦不时得近两辱见顾皆不获迎岂胜怅恨寒隂不审气体何似旦夕当卜至门未间先此为谢冀有以亮之而已
　　与蔡公帖　　　　　　　欧阳永叔
　　辱恵撄宁翁墨多荷多荷佳物诚难为得比也人尚少其二幽齐隙静时防弄笔砚殊赖于此虽多无厌也烦括计不为嫌矣诸留面叙
　　与李庐州帖　　　　　　欧阳永叔
　　承诲示至于勤勤所寄浮槎水味尤佳然岂减恵山之品久居京师絶难得佳山水顿食如比饮甘醴所患逺难多致不得厌饫耳此山前世粗有名然皆因僧居以为胜今所记者特水少故不及其他也张又新水记与陆羽不同考于二家之书可见矣今更録往时所作大明井记奉呈庶可知其详也因人入都小缾时为致一两器千里致水恐涉好竒之弊然若不劳烦则亦无害更裁之
　　与李昭玘帖
