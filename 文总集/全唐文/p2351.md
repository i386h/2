<!-- { "loadSidebar": true } -->
    擒盗贼并斗行斗殴人等，被奸恶所由与府县人吏同情欺罔，因缘卜射，求取恣为，不顾典刑，隐藏愆犯。臣见今推鞫，须立条科，应府县所由，辄因事取钱，及恐吓平人，遣重囚典引坊市人户，推问得实。赃至十贯以上者，从今後伏请集众决杀。十贯以下者，即量情科断。如捕贼所由捉搦贼赃至五十贯，请赏三十贯文。如赃至一百贯以上，取本赃一半以上充赏，庶赏罚必行，奸欺止息。
    ○请更定应举保人例奏（会昌四年十月中书门下）
    朝庭设文学之科，以求髦俊，台阁清选，莫不繇兹。近缘实不在於乡闾，趋名颇杂於非类。致有跋扈之地，情计交通，将澄化源，在举明宪。
    臣等商量，今日以後，举人於礼部纳家状後，望依前三人自相保。其衣冠则以亲姻故旧，久同游处。其有江湖之士，则以封壤接近，素所谙知者为保。如有缺孝弟之行，资朋党之势，迹繇邪径，言涉多端者，并不在就仕之限。如容情故，自相隐蔽，有人纠举，其同保人并三年不得赴举。仍委礼部明为戒励，编入举格。
    ○毁佛像奏（会昌五年七月中书门下）
    天下废寺铜像钟磬，委盐铁使铸钱。其钱像委本州铸为农器。金、银、石等像，销付度支。衣冠士庶之家，所有金、银、铜、铁之像，敕出後限一月纳官，如违，委盐铁使依禁铜法处分。其土、木、石等像，合留寺内依旧。
    ○勒令僧人还俗奏（会昌五年七月中书门下）
    僧尼不合隶祠部，请隶鸿胪寺。其大秦穆护等祠，释教既已厘革，邪法不可独存。其人并勒还俗，递归本贯充税户。如外国人，送还本处收管。
    ○请修缮东都太庙奏（会昌五年八月中书门下）
    东都太庙九室神主，共二十六座。自禄山叛後，取太庙为军营，神主弃於街巷，所司潜收聚，见在太微宫内新造小屋之内。其太庙屋室并在，可以修崇。太和中太常博士议，以为东都不合置神主。车驾东幸，即载主而行，至今因循，尚未修建。望令尚书集公卿及礼官、学官详议。如不要更置，须有收藏去处。如合置，望以所拆大寺材木修建。李石既是宗室，官为居守，便望令充修东都太庙使，勾当修缮。
    ○论韦宏质奏（会昌五年十二月宰臣）
    臣等昨於延英对，恭闻圣旨，常欲朝廷尊，臣下肃，此是陛下深究理本也。臣按《管子》云：“凡国之重器，莫重於令。令重则君尊，君尊则国安。”故国安在於尊君，尊君在於行令。君人之理本，莫要於出令。故曰：“亏令者死，益令者死，不行令者死。”不从令者死，又曰：“令行於上，而下论可不可，是上失其威，下系於人也。”自太和已来，其风大弊。令出於上，非之於下。此弊不除，无以理国也。
    昨韦宏质所论，宰相不合兼领钱谷，臣等辄以事体陈闻。昔匡衡所以云：“大臣者，国家之股肱，万姓所瞻仰，明王所慎择。”《传》曰：“下轻其上，贱人图柄，则国家摇动，而人不静。”宏质受人教导，辄献封章，是则贱人图柄矣！萧望之汉朝名儒重德，为御史大夫奏云：“今首岁日月少光，罪在臣等。”上以望之意轻丞相，乃下侍中御史诘问。贞观中监察御史陈师合上书云：“人之思虑有限，一人不可兼总数职。”太宗曰：“此人妄有毁谤，欲离间我君臣。”流师合於岭外，贾谊云：“人主如堂，群臣如陛，陛高则堂高。”亦由将相重，君臣尊，其势然也。如宰相奸谋隐匿，则人人皆得上论。至於制置职业，固是人主之柄，非小人所得干议。古者朝廷之上，各守其官，思不出位。宏质贱人，岂得以非所宜言，上渎明主！此是轻宰相挠时政也。昔东汉处士横议，遂有党锢事起。此事深要惩绝。伏望陛下详其奸诈，去其朋徒，则朝廷安静，制令肃然。臣等不胜感愤之至。
    ○请详定庙制升奏（会昌六年五月礼仪使）
    武宗昭肃皇帝庙并合祧去旧庙等事。伏以自敬宗、文宗、武宗兄弟相及，已历三朝，昭穆之位，与承前不同。所可疑者，其事有四：一者兄弟昭穆同位，不相为後；二者已祧之主，复入旧庙；三者庙数有限，无後之主，则宜出置别庙；四者兄弟既不相为後，昭为父道，穆为子道。则昭穆同班，不合异位。
    据《春秋》“文公二年，跻僖公。”何休云：“跻，升也。谓西上也。惠公与庄公当同南面西上，隐、桓与闵、僖当同北面西上。”孔颖达亦引斯义释经。又贺循云：“殷之盘庚，不序阳甲。汉之光武，上继元帝。”晋元帝、简文皆用此义毁之。盖以昭、穆同位，不可兼毁二庙故也。《尚书》云：“七世之庙，可以观德。”且殷家兄弟相及，有至四帝不及祖祢，何容更言七世？於理无疑矣。
    二者今已兄弟相及，同为一代。矫前之失，则合复代宗神主於太庙。或疑已祧之主，不宜更入太庙者，按晋代元、明之时，已迁豫章、颍川矣。及简文即位，乃元帝之子，故复豫章、颍川二神主於庙。又国朝中宗已太庙，至开元四年，乃出置别庙。至十年，置九庙，而中宗神主复太庙，则已迁复入，亦可无疑矣。
    三者，庙有定数，无後之主出置别庙者。按魏晋之初，主多同庙，盖取上古清庙，一宫尊远神之义。自後晋武所立之庙，虽云七主，而实六世。盖景文同庙故也。又按鲁立姜原、文王之庙，不计昭穆，以尊尚功德也。晋元帝上继武帝，而别享惠、怀、愍三帝，时贺循等诸儒议，以为别立庙，亲远义疏，都邑迁异，於理无嫌也。今以文宗弃世才六年，武宗甫尔复土。遽移别庙，不齿宗祖。在於有司，非所宜议。
    四者添置庙之室，按《礼论》晋太常贺循云：“庙以容主为限，无拘常数。”故晋武帝时庙有七生六代，至元帝、明帝庙皆十室。及成、康、穆三帝，皆至十一室。自後虽迁故新，大抵以七世为准，而不限室数。
    伏以江左名儒，通赜睹奥，事有明据，固可施行。今若不行是议，更以迭毁为制，则当上不及高曾未尽之亲，下有忍臣子恩义之道。谨备讨古今，参校经史，上请复代宗神主於太庙，以存高曾之亲；下以敬宗、文宗、武宗同为一代，於太庙东间添置两室，定为九代十一室之制，以全臣子恩敬之义。庶协大顺之宜，得变礼之正，折古今之纷互，立群疑之杓指。俾因心广孝，永烛於皇明；昭德事神，无亏於圣代。
    ○请定祝文称号奏（会昌六年十月太常礼院）
    祝文称号穆宗皇帝、宣懿皇後韦氏、敬宗皇帝、文宗皇帝、武宗皇帝，缘从前但序亲亲，以穆宗皇帝室称为皇兄，未合礼文。得修撰官朱俦等状称，礼序尊尊，不叙亲亲。陛下於穆宗、敬宗、武宗祝文，恐须但称嗣皇帝臣某昭告於某宗以下四室，敕旨今礼官同商量闻奏者。臣与令博士闵庆之修撰官朱俦、检讨官王同考《礼》经。更无别议，请依前状。
    ○增诸州刺史俸料奏（会昌六年十二月中书门下）
    应诸州刺史，既欲责其洁已，须令俸禄稍充。但以厚薄不同，等级无制，致使俸薄处无人愿去，禄厚处终日争先。应诸中下州司马军事俸料共不满一百千者，请添至一百千。其紧上州不满一百五十千者，请添至一百五十千。其雄望州不满二百千者，请添至二百千。其先已过者，即得仍旧，并任於军事杂钱中，方圆置本，收利充给。如别带使额者，并仍旧不在添限。
    ●卷九百六十八
    ☆阙名（九）
    ○请令婚田诸讼先陈府县奏（大中元年四月御史台）
    伏以御史台临制百司，纠绳不法，若事简则风宪自肃，事烦则纲纪转轻。至如婚田两竞，息利交关，凡所陈论，皆合先陈府县。如属诸军诸使，亦合於本司披论。近日多便诣台论诉，烦亵既甚，为弊颇深。自今已後，伏请应有论理公私债负，及婚田两竞，且令於本司本州府论理，不得即诣台论诉。如有先进状及接宰相下状，送到台司勘当，审知先未经本司论理者，亦且请送本司。如已经本司论理之平，即任经台司论诉。台司推勘冤屈不虚，其本司本州元推官典，并请追赴台推勘，量事情轻重，科断本推官。若罪轻即罚直书下考，稍重即停任贬降。以此惩责，庶免旷官。臣今月三日已於延英面奏，令臣将状来。
    ○交替职田合计闰月奏（大中元年十月屯田）
    应内外官请职田，陆田限三月三十日，水田限四月三十日。麦田限九月三十日，已前上者入後人，已後上者入前人。伏以令式之中，并不该闰月。每遇闰月交替者，即公牒纷纭。有司既无定条，莫如所守。伏以公田给使，须准期程。时限未明，实恐遗阙。今请至前件月遇闰，即以十五日为定式。十五日已前上者入後人，已後上者入前人，据今条其元阙职田，并限六月三十日，春麦限三月三十日，宿麦限十二月三十日，已前上者入新人，已後上者并入旧人。今亦请至前件月遇闰，即以十五日为定式。所冀给受有制，永无诉论。
    ○请禁屠牛奏（大中二年二月刑部）
    牛者稼穑之资，邦家所重，虽加条约，多有违犯。今後请委州府县令并录事参军严加捉搦。如有牛主自杀及盗窃杀者，即请准乾元元年二月五日敕，先决六十，然後准法科罪。其本界官吏，严加止绝。
    ○请宣示涌泉瑞应奏（大中二年十一月中书门下）
    右，伏以川竭既为时否，泉生必表政成，况近灵祠，实彰圣德。因风涌出，当风化之所资；遍地澄清，诚地经之载理。近者柏树复荣於李观，蒙泉亦发於神州，考其祥经，皆合理代。臣等商量，望付史馆，书为国华。谨具如前。
    ○据三司推勘吴湘狱罪状奏（大中三年十一月御史台）
