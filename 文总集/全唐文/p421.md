<!-- { "loadSidebar": true } -->
    下官者，康衢之贱耳。尝闻阙里之言，颇挂平舆之目。岂不知尘形俗状，游水镜而多惭？抱鼓援鼙，过雷门而自失？而欲刻鹄饰凫，唐突扃钥者耶！徒以登山泛海，庶测高深；执炬传萤，希增日月。三奔九合，下官闻管仲之风；千载一时，君侯受鲍卿之托。是以敢陈其迳庭。不然，则秋风明月，西江留独往之因；桂峤松岩，南山有不群之地。矧区区者，而重高明之阃阈哉？
    君侯极天分构，振琼树而韬霞；带地疏源，握珠胎而冠月；鳞轩羽殿，瑶台降卿相之荣；鹊印蝉簪，金社发公侯之始；青皋独唳，望鸿渐而翻霞；丹穴高鸣，对池而矫雾。严助以贤良待诏，未厌承明；汲黯以方正拾遗，终荣卧理。藩维克振，既参来暮之歌；邦国不空，自有康沂之相。加以雄材广度，散琬玉於胸怀；逸气遒文，运风霜於掌握。迫青霄而构舍，烟霞之涯莫寻；振沧渤以流谦，江汉之波澜未测。耀灵於赵席，垂棘知归；辩群籁於庄轩，悬匏自托。宾阶夕敞，清河销骥絷之虞；虚榻晨披，元礼得龙驱之地。方当翊赞宸极，羽仪台屏，岂徒偃仰州县，劳事藩庭而已哉？
    借如仆者，言不满於乡党，声不出於堂阈。东海取乐於箪瓢，南山异志於文史。餐花佩叶，入兰室而谈元；挹露攀霞，坐松扃而啸逸。扬子□之澹泊，心窃慕之；嵇叔夜之逍遥，真其好也。未尝露才扬已，饰小智以惊愚；假势凭时，托中人而树迹。遍游天下，寒心於将相之门；独守太元，侧身於名利之境。尝谓奉琴卮於北牖，咏诗礼於南陔，坐商洛而折□英，临江湖而采烟液，生愿毕矣。而属鸾扃停逸，频虚不次之阶；鹤板徵贤，累发非常之诏。天下有道，吾岂匏瓜？承达人一顾之荣，辱公车再辟之礼。平津侯之博物，终屈奉常；贾大夫之才名，犹逢绛灌。况庸者而可免於此乎？君侯要津先据，图海盛於当时；下官覆篑方勤，为山始於今日。虽陵深谷变，终非入室之宾；而昼咏宵吟，敢预升堂之列。夫以幽明不测，尺标见天下之心；巨细相倾，寸管合羲舒之度。岂非道存斯贵，理在必亨？霸略近发於舆歌，皇图不隔於刍议。故有荣枯绝等，奉推毂而欣然；年势不侔，受分庭而罔愧。风规可接，惟君侯体之；今古未殊，则下官愿矣。常恨霜松列涧，万寻无罩月之期；露草滋山，寸茎有捎□之望。斯则声实困於兼济，才位难於俱立。况乎地势不足以夸俗，容貌不足以动人，遑遑薮泽，安足以奉高明之咳唾也？所冀蝇阶贱质，附□足而追飚；蚋序轻姿，托霜毛而绝海。委名励已，蛟镡申独断之能；偶迹当仁，骊珠鲜ウ投之惧。天衢可望，指鹏程而三休；巨壑难游，伏龙门而一息。勃死罪死罪。
    ○与契将军书
    昊天不忱，哲人终否。毕公逝矣。伤如之何？敬想情则懿亲，义惟良执，非夫人之为恸，其谁为恸乎？仆与此公，早投交契，夷险之际，终始如一。常思并建忠孝之绩，共申家国之雠。壮志不就，古人所悲，何图一旦长诀？呜乎哀哉！管仲不存，叔牙空在；子皮已丧，子产何依？兴言追昔，良增痛悼。适得韦四郎书，具承大郎雅意，知欲以此公碑志，托之下走。夫抚今怀昔，理寄斯文；旌德叙功，事属知已。是以子期幽思，感叔夜之形言；伯喈雄藻，待林宗而无愧。下走虽不敏，幸托深期，此而不为，谁当为者？但恐位卑先达，才非拔萃，虚承厚眷，不副高闻，谨遣舍弟勋往，面取进止，临书啜泣，惨惶不次。
    ○为人与蜀城父老书
    盖闻天地作极，不能迁否泰之期；川岳荐灵，不能改穷通之数。岂非圣贤同业，存乎我者所谓才；荣辱异流，牵乎彼者所谓命？是以龙骧凤峙，伊周成翊赞之功；含糗羹藜，颜冉困栖迟之病。或先号而後笑，或始吉而终凶。事不可量，功未必定。则知洪涛未接，长鲸多陆死之忧；层风未翔，大鹏有□倾之势。池酋井鲋，亦将鼓鳞而轻之；田鸠野，亦将骞翮而侮之，及其衡溟渤，接扶摇，吹波则江汉倒流，腾气则虹霓掩彩，摩赤岸，负苍天，然後知其力焉。吁，韩信之无津也，昌亭之一饿夫耳；马卿之失路也。临邛之一食客耳。武不足以服众，文不足以动时，长剑屈於无知，洪笔沦於不用。洎乎雄图蹑运，至尊纳背水之谋；丽藻朝，天子尝凌□之作。威加海岳，声振廊庙。彼淮阴之侠少，成都之遗老也，又焉能知远近哉？是以鉴物於肇不於成，赏士於穷不於达。是知卞和之得玉也，精存於岸谷之间；张华之得剑也，气发於星辰之际。夫岂琢磨成器，然後知其宝；断为能，然後知其用哉？
    仰惟乡耆等，并玉山高族，金堤胜侣，列子弟於千城，耀衣冠於百代。或以风□去国，公孙跃马之年；钟鼎从王，诸葛攀龙之日。门庭相接，雕薨将绮栋连陈；机杼相和，凤镊将虬梭交响。金浆玉馔，食客三千；绿帻青裳，家僮数百。冲襟涉识，人多江汉之灵；丽藻华文，代有□渊之气。北斋开敞，南馆虚闲，诗酒同归，琴书合契。忘机得意，耻嵇阮之交疏；虚席延宾，恨原尝之客少，实烟霞之薮泽，风月之津梁者乎？刘仲文之远识，不以乾没诣梁城；闵仲叔之高风，不以口腹累安邑。虽共已没，生气犹存，况乎属宇宙之明，当天下之泰，不能俯拾青紫，高视绅？攀北极而谒帝王，入南宫而取卿相。胁肩侧足，求哀锺釜之间；低首俯眉，取济斗升之未。嗟乎！诚下官所以仰天汉而郁拂，临江山而慷慨者也。但时可以未遇，道可以未行，志愿可以未成，功业可以未就。古之才足以辅王业，蹑迹屠钓之门；功可以济巨川，藏身版筑之下。百里奚之负贩，陈汤之丐贷，而况於庸者哉？此仆所以骏奔於顾盼之馀，自致於恩光之末也。
    且夫精诚所感，尚动神明；意气相交，岂惭车马？倘能投心季子，遥存素之恩；援手应侯，先立绨袍之赠。岂人之情也，无报乎？方今白藏绍序，朱律谢期。天高而林野疏，候肃而江山静。轻蝉送夏，惊晚吹於风园；旅雁乘秋，动宵吟於露渚。丝纩成於南亩，亢黍被於东阡。时计有储，愿履多福。下官薄游绵载，飘寓淹时，欢踬相仍，忧虞自积。陟梁鸿之峻岳，何暇长谣？临阮籍之长途，惟知恸哭。庶凭给，以济飘危。轻诉短怀，伫流嘉耗。
    ○为人与蜀城父老第二书
    蜀都广镇，岷墟奥壤，山分玉宇，水向金陵，景贶有期，英灵间出，荣问休畅，幸甚幸甚！夫神有可迫，渌波惊七柱之音；道有可符，元霜扣九钟之节。岂道穷精秘，妙听察於无声；理实杳冥，元应通於不测？波流柱响，波无入柱之因；霜落钟鸣，霜非扣钟之具矣。况乎言忘意得，臭味相求；目击道在，神明已接。郑侨之逢吴札，无谓殊方；阮籍之对嵇康，自然同气。仆虽不敏，尝从事於斯矣。尝谓薰莸不共器，枭鸾不比翼。是以类乎方者，接风□於千里；乖乎类者，起山川於一面。
    抑尝闻之：士之生也。其迹可摈而道不可藏，其身可辱而志不可夺。其有拂衣投臂，遁形沧海之隅；裂裳裹足，独立高山之顶。量腹而食，度身而衣，以钟鼎为刍豢，以衣冠为缧绁，方欲策鸾凤而抚□英，鞭虹霓而采烟液。其次排玉阙，指金门，成贾谊之谟，树终军之策。因机入务，怀素将相之门；沐露沾霜，拥公侯之室。然则拾青紫於旦暮，取功名於俄项，演文物而动寰中，腾声名而振天下。若下官者，可谓惭二途矣，而敛手长揖，强颜高视，低心於蹇踬之辰，忍耻於ゐ惶之日者哉！渭滨留钓，鹰扬之业未萌；淄源滞牧，鸿渐之资盖寡。及其攀穹运，接灵期，乘□雷而清八极，和阴阳而调万品。则知冥机所运，吉凶於倏忽之间；元命所移，飞伏於斯须之际。以日月自至，聊复尔耳。
    方今炎飚谢节，爽候开辰，风高而宇宙清，霜下而亭郊肃。归□止雁，流曙响於东津；落照开鸿，写晴规於北岸。萤疏夕砌，蝉促朝林。感序缘情，登高寄赏。仆一违秦陇，再革炎凉，戒征轴而无因，指归途而有倦。故乡超旷，层山重复。吴宫尚远，频惊去燕之心；楚峡犹赊，已下闻猿之泪。徒以风猷未隔，道义相存，幸承知已之心，稍缓他乡之思。昔者虞公再见，悬光白璧之前；季布一言，犹定黄金之诺。况乎交已成於杵臼，道已茂於金兰。希照穷途，远流嘉贶。若使恩裁口腹，空留安邑之宾；惠阙始终，取恨昌亭之客。
    ●卷一百八十
    ☆王勃（四）
    ○上从舅侍郎启
    某启：一昨弟勋至，奉命以宪台诗十首垂示。气横霜署，彩洞□扃。绣衣兼藻肆之华，白简控元机之奥。仙骢在驭，践文路而驱神；冠獬下临，望词林而直指。某质惟茅艾，名隔绅，虚г自出之荣，每愧诸甥之列。恩华曲被，诲诱傍临，识谢知音，荣深睹奥。虞韶忽奏，听律吕而忘疲；楚匣遥开，仰光芒而不暇。昔孔融之逢元礼，罕睹高文；王粲之谒伯喈，终惭懿戚。援今企古，议德畴恩，荷栗兼储，悲欣两集。但才非酷似，攀宅相而多惭；慕切如存，临渭阳而增感。不胜荷戴屏营之至。
    ○上武侍极启
    某启：某闻元螭掩耀，光销赤堇之芒；白鹤摧辉，影灭青胡之宝。由是紫氛霄耿，指牛汉而忘归；丹水神迷，道骊泉而罔悔。其有龙文已远，轻图兕之功；鱼目滥持，自拟灵蛇之色。循荣览分，朝闻夕可。君侯缔华椒阁，席宠芝扃，粲貂冕於金轩，藻龟章於玉署。月开鸾镜，怀精鉴以分形；霜湛虬钟，蕴希声而待物。吞九溟於笔海，若控牛涔；抗五岳於词峰，如临蚁垤。驰魂雾谷，忻逢紫岫之英；驿思霞邱，伫接青田之响。某北岩曲艺，东皋下节，攀翰苑而思齐，亻素文风而立志。迹疲千里，未陪丹毂之游；叶契三英，尚隔黄衣之梦。谨凭洪贷，辄录旧文，轻敢上呈，列之如右。涓波有托，望日谷以驰诚；钟鼓无施，伏雷门而假息。谨启。
    ○再上武侍极启
    某启：一昨不缘媒绍，轻承盼饰，祗宠相惊，俯仰无地。何则？循方极弊，尚亏风雨之间；抚翼濡鳞，犹失江湖之上。况乎九天鹏术，一代龙门，荣枯舛致，山川在目，而可以追腾白日，忘言於咫尺之书；干突青□，投迹於寻常之境？徒以北林增秀，弱翰知归；东壑流谦，纤鳍未已。神交道合，君侯昭片善之荣；千载一时，下走得长鸣之所。是用谬凭高奖，曲撰芜音，游海无际，过雷自。虽黄金激愤，指秦路而方穷；苍璧惭恩，伏焦原而未远。谨启。
    ○上李常伯启
