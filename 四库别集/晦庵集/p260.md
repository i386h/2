<!-- { "loadSidebar": true } -->
　　某谓春秋为圣人褒贬书【上一作】某读春秋至翚帅师防宋公陈侯蔡人卫人伐郑处畧窥见圣人所以作春秋之意僣易録呈伏乞指教
　　洪范中【云云】窃以为【下一作】此犹易中取象相似但可以彷佛看而不可以十分亲切求也庶徴虽有五者大抵不出于隂阳二端而已雨寒隂也【云云】
　　旅人不易物【下一作】惟德其物诸家皆读易如字某窃意当作去声读葢此二句接上文无替厥服与时庸展亲之意谓人不敢轻易其物惟知徳其物知德其物者谓以所赐之物为德也至下文德盛不狎侮却自是别生意不与惟德其物相接诸家往往以惟德其物之德接下文德盛不狎侮之德而不以接上时庸展亲之意故以易作如字读未知是否
　　时庸展亲诸家多训展作信谓信其亲亲之意某窃意只作展省之展自是平直未知是否
　　尔无以钊冒贡于非几【一作】思夫人自乱于威仪尔无以钊冒贡于非几几字多训危某窃谓几即事也犹万几之几冒贡于非几谓冒进于非所当为之事未知是否
　　康王释丧服而被衮冕受虎贲之逆于南门之外且受黄朱圭币之献诸家皆以为礼之变独蘓氏以为失礼使周公在必不为此未知当此际合如何区处
　　所谓古尺【上一作】程先生文集中主式与古今家祭礼中主式长短濶狭不同不知此二书开时皆曾经先生校过否
　　易传爻象云【无则字】




　　晦庵集卷六十
　　钦定四库全书
　　晦庵集卷六十一　　　　　宋　朱子　撰书【问答一本作知旧门人问答】
　　答林徳久【至】
　　示喻进学之意甚善甚善从事于此自当有味但畏间断不接续尔然续与不续其机亦在我而不在人也
　　答林徳久
　　收敛之喻足见信道之勇然湏博约相资方有进歩处而读书之法又只是要专一久自见功难以歳月期速效也易说大槩多与启蒙相出入但后数条旁通众说亦有功俟更徐攷奉报然既知其无取自不必深究王辅嗣所谓纵或复值而义无所取此一言切中事理中间亦尝有数语论之后便写寄也向在玉山道间见徐彦章说离为龟故卦中言龟处皆有离象如颐之灵龟损益十朋之龟以其卦虽无离而通体似离也颐六爻损自三至上益自初至五此其求之巧矣然颐犹取龟义而无取于离损益则但言其得益之功而义亦不复系于矣今乃不论其所以得益之故以为求益之方而必穷其龟之所自来亦可谓枉费心力矣大学归来不暇整理盖此等多因朋友辨论间彼此切磨説得细密今无事时自作文字却有搜索不到处因暇试为追记前日所论便中示及或便可用也昨在玉山学中与诸生説话司马宰令人録来当时无人剧论説得不痛快归来偶与一朋友説因其未喻反复晓譬却说得详尽因并两次所言録以报之试取一观或有助于思索也
　　答林徳久
　　殿记正以病思昏塞不能有所发明为愧斯逺书来疑一两处已报之矣恐更有未安且更商量未可便入石也彭书荷留意此公之去深为可惜今外廷尚得诸人扶持未至甚有过事但本根之虑外间无由知其深浅令人忧叹耳所喻日用功夫甚慰所望但云一着力便觉多事此恐未然此心操舍存亡只在瞬息间本不湏大段着力然又不可不着力如此久之自然见效若如此论窃恐非晚定湏别求捷径矣穷理亦无它法只日间读书应事处毎事理会便是虽若无大头段增益然亦只是积累久后不觉自浃洽贯通正欲速不得也易象説似未条畅所论小过中孚先儒之説却似未为过也熹所论别纸録去然其大意不过欲姑存而未论耳后书所疑不知后来看得晓然未耶熹尝爱韩子説所以为性者五而今之言性者皆杂佛老而言之所以不能不异在诸子中最为近理盖如吾儒之言则性之本体便只是仁义礼智之实如老佛之言则先有个虚空底性后方旋生此四者出来不然亦説性是一个虚空底物里靣包得四者今人却为不曾晓得自家道理只见得它説得熟故如此不能无疑又才见説四者为性之体便疑实有此四块之物磊块其间皆是错看了也湏知性之为体不离此四者而四者又非有形象方所可撮可摩也但于浑然一理之中识得个意思情状似有界限而实亦非有墙壁遮栏分别处也然此处极难言故孟子亦只于发处言之如言四端又言乃若其情则可以为善之类是于发处敎人识取不是本体中元来有此如何用处发得此物出来但本体无捉摸处故只可于用处看便省力耳所引程子之言乃畅潜道本前辈疑其间或非先生语以今观之诚是不精切也所论春不可以包夏秋冬亦未然若如所论则是元字是总説下面湏更添一字与亨利贞别为四徳矣岂理也耶礼智二字当时只是漫説初无要然亦不可不理会得今但以四时观之即自可见也中庸游杨説得不精切不必深求中庸对高明而言是就事物上説各要得中而平常正是三千三百底事安得不谓之小凡此类更熟味之自见意思也目盲作此数纸已极费力未能尽鄙意如更有疑递中附数字来子细反复此处正好剧论也
　　答林徳久
　　目盲益甚它疾亦浸剧辞免未报且尔杜门无足言也新斋已畧就而学子至者终少难得颖悟可告语笃信肯用力之人兀坐殊愦愦耳贤者斆学之功当日有绪见读何书有可商量者便中示及一二为幸
　　答林徳久
　　新斋虽就而竹木未成阴学者居之多不安然今岁适有科举之累来者亦无多人又病中无气力不能与人剧论甚觉负其来意也疑义两纸各已奉报鬼神之説只且如此涵泳圣贤诸説久自分明不必穿凿彊作见解也持敬之云诚如所喻此是最切处大病之余又苦目昬读书不得兀坐终日于此甚有味也界限之説亦是要见得五行之在性中各有体段要得分辨不杂不可説未感时都无分别感物后方有分别也观程先生冲漠无朕一段可见矣徳脩王丈逝去甚可惜虽其所讲未甚精到然朴厚诚实今亦难得此等人也
　　答林徳久
　　所示疑义各附鄙説于其后近觉向来所论于本原上甚欠工夫间为福州学官作一説发此意欲写奉寄以斯逺亟欲附家报未能办俟后便也中庸章句已刻成尚欲脩一两处以或问未罢亦未欲出次第更一两月可了大抵日困应接不得専一工夫今又目盲尤费力尔不知天意如何且留得一只眼了些文字以遗后来亦是一事今左目已不可治而又颇侵右目矣
　　伊川曰性中只有个仁义礼智而已曷尝有孝悌来事亲从兄虽人之良能论性之体则仁义礼智所谓孝悌乃仁之发见者未知是否伊川所以谓仁主于爱爱莫大于爱亲
　　伊川先生固曰仁性也孝悌用也此可见矣
　　夫子温良防俭譲伊川以为盛徳光辉接见于人者也学圣人者其徳性当如何涵养恐是持敬为先否
　　持敬固是本原然亦须随事省察去其不如此者因不失其亲二程先生谓信恭因不失亲近于义礼横渠先生谓不失亲于可贱之人当从何説
　　横渠得之但全章文意却微有病
　　吾十有五而志于学一章伊川以为且为学者立下一法所以勉进后人横渠以为行着习察则皆圣人进徳次序二説不同未知孰是今读集注是其日用之间必有独觉其进而人不及知者因其近似以自名所谓近似之説未能尽晓
　　此三説未湏理会只且就自己分上防检
　　不思而得不勉而中中庸皆以为诚之事初无节次以耳顺为不思而得不逾矩为不勉而中所谓不思不勉有十年工夫未知如何
　　同上
　　欲是圣人作用处否妄意圣人所谓从心所欲盖自志学至此则纯是义理心之所欲即道体流行自不逾乎天则庄老猖狂妄行蹈乎大方立脚处义理皆差彼所谓大方岂真法度也未知是否
　　欲字分明圣人作用处却难晓如此解经转见迷昧矣猖狂妄行便是不依本分了
　　上蔡曰圣人未尝无思故有所欲未尝放过不逾矩圣人之心澹如止水体用未尝相离窃意无思收与放恐是学者分上事
　　上蔡语无病
　　四十而不惑伊川曰明善之彻又曰言不惑则自诚敢问不惑已至诚之地位否若横渠言不惑则于功用上见二説如何
　　二先生之言未尝有异更宜玩索
　　由诲汝知之乎窃意子路勇于进其于学问恐欠深潜密察之功故夫子诲之者如此上蔡谓死生之説鬼神之情状为学者当知千岁之逺六合之外为学者所不必知死生鬼神之所以然非穷神知化者不足以与此夫子尝告之以未知生未能事人正子路从事于功用之间岂强其所未易知者恐非诲其务实之意
　　不必如此説上蔡之説且以文意论之已自不是也巧言令色鲜矣仁诸儒皆以为其心未必不仁志在于善而失其所习与若实之以君子之徳虽巧令未为过窃意巧令者务悦于人失其本心甚矣若如诸説恐离心迹于二而容悦于外者曰吾心不如是也可乎
　　诸説盖为鲜字所惑又为词欲巧令仪令色所牵皆以词害意之失故伊川先生直截説破云谓非仁也知巧言令色之非仁则知仁矣此足以破千载之谬矣伊川曰心具天徳心有不尽处便是天徳处未能尽何缘知性知天观诸先生议论皆谓尽心而后知性知天而先生尽心第一章以谓知性而后能尽心与诸先生议论不同如孟子教人皆从心上用功不知先自知性始当从何处实下工夫敢告指敎
　　以文势观之尽其心者知其性也言人之所以能尽其心者以其知其性故也盖尽心与存心不同存心即操存求放之事是学者初用力处尽心则穷理之至廓然贯通之谓所谓知性即穷理之事也湏是穷理方能知性性之尽则能尽其心矣
　　至大至刚以直养而无害若直字絶句则直仍论气之体若刚字絶句则直是养气矣二者未知孰是如杨遵道録伊川语与山语録嫌将一物养一物之説则直为絶句至常思之人心平气定不为私欲所诱气之本体觉广大不可屈一为私意所挠则便有歉所谓直养而无害者是全义理去私欲否
　　以直养而无害即上文自反而缩之意人能集义则无不直而气浩然矣
　　配义与道伊川谓以义理养成此气合义与道又云既生得此气语其体则与道合语其用则莫不是理义配义与道自养气者而言或自养而既成者也山谓气无声之可名故难言之也而以道义配之所以著名也一似气道义各为一物姑借此以明彼尔尹和靖谓其为气也至大至刚以直其体则名曰道其用则名曰义学者能识之然后能养之则三者皆一事而气为之主两説未知如何集注谓合而有助之词亦未能尽晓并告开发
　　集注説得分明更宜深攷当见不敢曲从杨尹之説必有事焉而勿正二程多主于敬一説湏当集义是承上文是集义所生者而言所谓必有事则积集众善工夫否
　　孟子上下文无敬字只有义字程子是移将去敬字上説非孟子本意也集注亦可细玩
　　有子以孝悌为仁之本孟子分事亲从兄为仁义之实义主敬或主于事之宜也
　　以宜为主而敬在其中
