<!-- { "loadSidebar": true } -->
　　原议以博望侯为五月榴花之神，盖以其使西域始得此种也。然考《博物志》张骞西域所得，尚有胡桃、蒲桃诸种，非止石榴，未可专之。按《旧唐书》孔绍安传，因侍宴应诏咏石榴诗曰：“只为时来晚，开花不及春。”时人称之，此事见正史，且是榴花，而非榴实。又其诗意，盖以自喻，非泛赋一花一果者比也。然则榴花之神，似宜移祀孔君。 
　　六月莲花　王俭 
　　原议以周茂叔为莲花神，然茂叔从祀尼山，未可以花神事之。《南史?庾杲之传》：王俭用杲之为卫将军长史，安乐侯萧缅与俭书曰：“盛府元僚，实难其选，庾景行泛渌水、依芙蓉，何其丽也。”时人以入俭府为莲花池，故缅书美之。韩偓《寄河南从事》诗云：“莲花幕下风流客”，赵嘏《寄桂府杨中丞》诗云：“一从开府芙蓉幕”，并称述此事，以为美谈。然则，莲花之神，无以踰俭矣。他若谢灵运有“初日芙蓉”之目，然是论诗，非事实也。至于六郎狐媚，远公缁流，虽有涉于莲花，亮无关于祀典。 
　　七月鸡冠花　陈后主 
　　原议七月秋葵花，而以鲍明远为之神，因明远赋此耳。按：谢灵运有园葵诗，亦秋葵花也，则鲍、谢似宜并祀，然于鄙意皆未甚协。考《枫窗小牍》云：“鸡冠花，汴中谓之洗手花。中元节前，儿童唱卖以供祖先。”则鸡冠花，古人所重。世传鸡冠即“玉树后庭花”。苏黄门鸡冠花诗云：“后庭花草盛，怜汝系兴亡。”《碧鸡漫志》非之。然其云：“吴蜀鸡冠花，有一种小者，高不过五六寸，目为后庭花。”则仍与黄门诗合。今拟七月改用鸡冠花，而以陈后主为之神。后主以风流亡国，词克怜之，奉为花神，或鸡口犹胜牛后乎。 
　　八月桂花　郄诜 
　　九月菊花　陶渊明 
　　十月芙蓉花　石曼卿 
　　三者均如原议 
　　十一月山茶花　汤若士 
　　原议以石季伦为山茶花之神，未为允协。拟改用汤临川，虽名辈较晚，然玉茗风流，回胜金谷繁华也。 
　　十二月蜡梅花　苏东坡　黄山谷 
　　原议允协。蜡梅本名黄梅，其改今名，由苏黄始也。 
　　总领群花之神　迦叶尊者 
　　原议无之。按：既有群花，应有总领之者。昔迦叶尊者，于灵山会上百万众前，因世尊拈花，迦叶独破颜微笑，世尊遂付以正法眼藏。今以总领群花，色空空色，一以贯之矣。 

　　议之下 
　　尝读《淮南子》，书称有女夷之神司天和，以长百榖草木。草木有神，其说古矣。然其神必曰“女夷”，意者琼苗玉树，固女子之祥乎。夫娇花宠柳，虽吾辈之闲情；而访紫寻红，实闺人之本色。设有东都丽娟，南国佳人，椒糈兰香，以时致祭。则迎神送神之曲，当易阳律而为阴吕矣。因亦就养闲翁原议，参酌之。以唐宫十眉图，当罗虬九锡文焉。 
　　正月梅花　寿阳公主 
　　原议以梅妃为之，允符公论。考《海录碎事》，宋武帝女寿阳公主，人日卧含章殿檐下，梅花落额上，成五出之花，拂之不去，自后有梅花妆。其事甚艳，然则移祀寿阳，亦公论也。 
　　二月杏花　阮文姬 
　　原议二月梨花，而以谢道韫为花神。未为允协。拟改用杏花，《钗小志》云：阮文姬插鬓喜用杏花。今以为杏花之神，红粉轻薄，占断风流矣。 
　　三月桃花　息夫人 
　　原议允协。 
　　四月蔷薇花　丽娟 
　　原议允协。丽娟事见《贾氏说林》。黄金买笑，诚韵事也。 
　　五月榴花　魏安德王妃李氏 
　　原议以石醋醋为之，事出《博异志》。所谓处士崔元徽春夜独处，忽有青衣引入杨氏、李氏、陶氏。又一绯衣小女，姓石名醋醋者也。然石醋醋止是寓言，并无其人，亦犹杨氏、李氏、陶氏，止是杨柳及桃、李耳。今以石为榴花之神，然则李氏可以为李花神，陶氏可以为桃花神矣。此议之未协者也。考《北齐书?魏收传》，安德王延宗，纳赵郡李氏女为妃，妃母宋氏荐二石榴于帝，诸人莫知其意。收曰“石榴房中多子，王新婚，妃母欲子孙众多。”帝大喜。今以安德王妃为榴花之神，洵吉祥善事矣。 
　　六月莲花　晁采 
　　原议以西子为莲花之神，以吴下锦帆泾有西子采莲古迹也。然自梨园传唱其事，久化雅而为俗矣。考唐大历中有女子晁采，小字试莺，少与邻生文茂约为伉俪，及长茂寄诗通情。采以莲子达意，坠一于盆，开花并蒂。母闻之叹曰：“才子佳人，自应有此。”遂以采归茂。此事绝艳。 钦定《全唐诗》载之，而世罕知者。今奉作花神，不特为莲花添一佳话，亦且搜贤采逸之盛心也。 
　　七月玉簪花　汉武帝李夫人 
　　原议允协。玉簪得名，由夫人始也。又按：原议以凤仙为六月花，然六月既有莲花，无庸兼及凤仙。或移祀于七月，宋光宗李后讳凤，宫中呼凤仙为“好女儿花”。若七月改用凤仙，而从原议以李后为之神，于理亦协。又考花史云：李玉英秋日采凤仙花，染指甲，于月中调弦，或比之落花流水，亦韵人韵事也。附登荐章，用备采菲。 
　　八月桂花　唐太宗贤妃徐氏 
　　原议以嫦娥为桂花神。然嫦娥乃“常仪”之转音，实无其人。即如俗说嫦娥为月中仙人，则亦不得即以为花神也。考《唐书?太宗徐贤妃传》，八岁晓属文，父孝德使拟《离骚》，为《小山篇》曰：“仰幽岩而流盼，抚桂枝以凝想。”然则小山丛桂，不得专属淮南矣。以妃为桂花神，无忝焉。 
　　九月菊花　晋武帝左贵嫔 
　　原议九月茱萸，以贾佩兰为花神，用《西京杂记》事也。然九月不及菊花，终有遗憾。拟改用菊花，而以左贵嫔为神，菊花一颂，允宜俎豆九秋也。 
　　十月芙蓉花　飞鸾　轻凤 
　　原议允协。事见《杜阳杂编》。所谓“宝帐香重重，一双红芙蓉”也。 
　　十一月山茶花　杨太真 
　　原议允协。山茶花有一种名“杨妃山茶”，不嫌牵合也。 
　　十二月水仙花　梁玉清 
　　原议以洛妃为之，稍嫌附会。按《瓶史》云：水仙神骨清绝，织女之梁玉清也。宜即以梁玉清主之。 
　　总领群花之神　魏夫人 
　　原议无之。今补焉。南岳魏夫人为女仙中最贵者。《南史?邓郁传》称：神仙魏夫人忽来临降，则事见正史矣。《庶物异名疏》曰：花神名女夷，乃魏夫人之弟子。今故以魏夫人为总领群花之神。万紫千红，归其统摄。何惧封家十八姨乎。 


　　清溪惆怅集　清　悔盦居士　辑 

　　自序（集唐用黄■⑴堂骄文句） 
　　湔裙水上，拾翠岩边，有美一人，亭亭独处。产耶溪而濯质，弄药争花；索皓月而按歌，调丝擫管。丛台妙伎，本是无双；天水仙哥，素推第一。糅初梅而委色，伴秾李以表年。始预风流，自然飘荡。妍妆袨服，降于巫峡之阳；雪肤花颜，藐然姑射之上。则有长卿消渴，始诣临邛。饯斜光于碧岫之前，选丽质于绮罗之列。经过款洽，幸无折齿之惭；朝夕窥临，多值敛眉之日。春山历历，暮雨沉沉。命妖侣于石城，留姓名于金谷。时则金釭二等，犹隔琐窗；牙管一双，新调铅粉。写琼毫而洞色，巧借丹青；把芳酒以留欢，会谐丝竹。能书善画，岂吟纨扇之诗；曲榻温炉，自夺鸳衾之价。香风乍度，斜领全开。揽明镜于怀中，坠纤腰于掌上。含情愈惑，不邀结而自亲；握手将违，尚殷勤而未已。 
　　 既而暖风习习，兰圃多暄；瑶草萎姜，长亭欲别。公子去而忘返，王孙游兮不归。梦佳期于北方，赠灵修于南浦。浣纱见影，尚悄悄以在眸；挑锦停功，亦伥伥而度日。惜流光之不驻，弦管相催；叹欢会之难寻，琴棋间作。斜窗印月，谁怜此夜之情；彩槛临风，已极伤春之目。辞红楼之婉娩，落絮飘花；登绮席以逶迤，丹莺紫蝶。 
　　尔乃遇河间之姹女，骇汾水之佳人。托芙蓉以为媒，指兰■⑵而可掇。金铺月坠，已无为雨之期；锦席夜陈，复认吹箫之侣。云靡绿鬓，竞饰明珰；花艳丹唇，来窥皎镜。引臂替枕，楚襄之梦宜然；斜身引帏，洛水之灵非匹。花有情而独笑，月未仄而先阴。衾被罔留，膏铅不御。形单影只，同销地媪之魂；目断意迷，自有湘妃之泣。于是绕霞廊而转步，弹云璈而答歌。暂疑王母之台，近接天孙之馆。涨鹊桥之远岸，动影南棂；扈鸳砌之仙游，陪欢北诸。方且霓裳凤髻，云帔花冠，一袭轻衣，九茎仙草。双珠绝价，疑佩响于风余；四照灵葩，洗镜光于月夜。 
　　讵料重扃驻燠，长庑生寒。问凉暄则芳树无情，观媚丽则瑶房有寂。誓山海而长在，良会不恒；与珠玉而俱灰，五情空热。长烟冉惹，爱罗幌之春风；余馥葳蕤，漱玉池之灵液。泛素波而径去，不觉魂销；剪瑶带而犹欷，初疑梦觉。嗟乎！芬芳九酝，荏苒百龄。逮花落而春归，竟月同而地隔。犹忆瑶台吐镜，银烛掩花。绡縠参差，绮罗回薄。捧金炉而入侍，兰察氤氲；抗璇闼而同嬉，管弦呕哑。仙凡阻越，去也何缘。非梦寐而不通，郁予怀其谁语。虽复圆珰月聚，佩以幽襟；颓鬓云垂，题于团扇。亦何能使华笺五幅，顿华履以自持；琼树一枝，伴琼椷而不去也哉！ 
　　仆文非绮组，学乏缣缃。时阅瑶签，常持缥帙。思齐宋玉，庶几申骚客之情；犹赋陈思，仿佛入神仙之境。精灵忽恍，乃为抚掌之资；梦想徒劳，粗得捧心之态。缘情不忍，与影俱游。修蛾再睹，无忘欢好之时；匣镜重窥，更伫丹青之玩。一盼一睐，一肌一容，靡弗长短侔形，秾纤合度。顾我则笑，忽欲去而中留；望之若仙，似将翔而复倚。琼台易接，是耶非耶？然而断章摘句，寻耻雕虫；散藻摛华，希声刻鹄。淫文艳韵，劣近于讴歌；丽质冶容，尚惭于风雅。藏之幽房密寝，殊不类其为人；刻乎贞金翠珉，岂敢传诸作者。有欢有戚，且叹且言。仿佛烟光，依稀仙躅。倩徐陵作序，终传郑国之香；为逸少装书，真谓羽陵之蠧。岁在元黓敦牂，如月朔日，悔盦居士纂于三十六天长雨花室。 

　　悔庵银河吹笙图序 
　　银河吹笙图者，悔庵追悼镜娘之所作也。瑶瑟停弄，湘天空而雁啼；琼箫罢吹，秦月冷而凤咽。树色秋晓，鹊飞何年；楼头夜明，蟾挂今夕。镜脉脉而无影，烛幢幢而不晖。合欢之房已芜，姗佩之幄何黯。縠薄于雾，寒衬五铢之衣；裾轻若霞，瘦销一把之玉。榭碧凝恨，委丛花于曲廊；墙红界愁，交冻藓于文甃。梧桐半死，宿露犹翻；杨柳长眠，清霜未歇。蜀客魂断，听三更之杜鹃；缑仙梦归，怆千载之辽鹤。伤心之事，谁能遣乎？ 
