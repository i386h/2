<!-- { "loadSidebar": true } -->
　　夏日病足留慧庆寺张顾二孝亷孙范二上舍徐陈范汪顾五文学载酒至席上谭艺率赋一首
　　一人半尔习凿齿三乐具焉荣启期老矣闗心无俗事相于把酒判深巵风多尽巻桔橰水旱甚将枯蔗芋陂已办冲泥油竹伞当筵频起祝云师
　　初秋宋五进士【聚业】载酒过张三孝亷【大受】潮生阁送魏二孝亷【坤】之西江即席分赋得九言
　　今年六月不雨至七月小轩桥下恒苦水气腥昨宵高荷大芋听枕畔歴头检防白露今朝零武塘魏二舍我豫章去鸭觜小艇蚤系菰蒲汀此时揽袪欲别不忍别却喜南园酒载双玉缾匠门羣从同调三五客长歌短咏摇笔无留停此时秋之为气感宋玉碧梧桐犹未落蘼芜青潮生阁梯从一初桄上八牎尽拓四面风泠泠灌婴城中本吾旧游地中有古井浪动连宫亭珠帘画栋亦有帝子阁目极西山南浦无潜形人生快意岂必致通显文章一技可以垂千龄桓山石椁纵使九泉锢讵若闭闗颂酒生刘伶他时写取水村图第七容我拄杖剥啄叩门扃
　　桥下小轩对菊效陶
　　商风拂昧谷翳日浮云移晩节菊有芳不随萧艾萎黄白爱并列朱紫或间之虽乏有晥实沃沃呈其姿主人治席砚弟子前摛辞抗论孔壁书兼咏伐檀诗吾亦扶杖至逍遥循阶墀良久发清讴妙舞堂中施三爵客多又一觞我同持人生如噩梦境适且自怡今者若不乐将为四座嗤
　　题乔孝亷【崇烈】书离骚
　　伯时图九歌和伸书九辨昔贤爱楚辞重之若笙典舍人工楷书法在去肥輭三真六草间用意带章篆年来日临池真迹满巾衍离骚思所寄一写一百巻吾思屈子才妙语恣抽演美人与芳草发兴义微显灵修美始合改路忽他践艺兰磐石阿终憾托根浅一旦化为茅遂为荛竖翦冶容非不工其奈出辞謇扬蛾众女前謡诼讵能免水流岂复回石烂不可转斯人久沉湘心事尔能阐想当懐伯庸以兹费藤茧纸长三过读今我亟称善冷笑书洛神取义毋乃舛
　　题梅生【庚】诗槀
　　吾门著录多梅生文载道昨朝寄来诗弥觉风格老清琴一高张鼓罢勿考羣雅百五篇足以豁懐抱
　　阏逢涒滩
　　斋中读书十二首
　　周官掌三易以通天下志卦名或不齐旅占本一致岂有先后天离异方位斯言伪且坚足以乱神智演为方圆图申以河洛义仪象卦已陈相错六十四图中迭相生十六三十二请问安乐翁正名名焉寄
　　太极非有象一元气浑沦隂阳至精数义由道士伸列图自下上三五理具陈【陈子昂诗太极生天地三元更废兴至精亮斯在三五谁能征义见道家洞真元妙经】番□希夷叟以此勒贞珉元公一丁倒遂为席上珍【陈抟无极图倒易即为周子太极图】后来费朱陆往复辞纷纶仲尼不可作谁与别伪真
　　书名达四方掌之周外史曷言乎书名毋乃小序是马郑注漆经大义已及此古文虽未见序先畅厥防云何宋诸儒深文共排毁【书序非孔子作其説始林之竒】吾闻国史言序书自孔子哀哉秦火后未亡亦仅尔苟属圣人言亦当存其似不见小戴文礼家以取士何独诗书序攻者后先起
　　九畴一五行洪范义先具伯鲧一汨陈维帝乃震怒启贤能继禹天罚行有扈桑门易地风其说本舛互奈何洛下儒侮圣不知惧用三革其二变一成百牾既与洪范殊寜免彞伦斁百世而可欺君子亦有恶
　　孔门善说诗子云商起予流传大小毛授受大小序纵有齐鲁韩见之色斯沮夹漈一后生攻以烈火炬先儒误听信凿枘生龃龉微言忽中絶大义不复举闻人左丘明著书秦相吕其言虽近诬其事颇足取国侨赋褰裳晋为退师旅木美齐桓情岂系男女诗教厚人伦诲淫何独许可怪上蔡师【鲁斋王氏为上蔡书院师】为力亦太钜芟弃郑卫篇窜改雅颂所【王氏擅删郑卫诸篇又退召南野有死麕入王风而以谭大夫卫武公诗改入国风】谁为辨异同复遵笺传语
　　男女一相恱情迫莫自持不闻桑中契先以定情诗国史明得失輶轩别醇疵如何歴郑卫专录淫人辞鸡鸣风雨夜奔者亦可危执袪遵大路岂不畏人知丘中有麻麦两雄共一雌双双李树下寜免相诟訾立言讵可训説者宜再思无邪尼父教用告童子师
　　诗亡王迹熄百国有春秋鲁叟乃笔削宝书肆旁搜晋乗楚梼杌郑志亦见收斯为天子事邦国合九州大书王正月恐疑于孟陬胡氏逞私智谓以夏冠周岂其一布衣斧钺威诸侯美恶同其辞此言尤谬悠当其在讲幄君臣意绸缪经义月经进讽諌同转辀是时十将存可复二帝雠奈何戒黩武惟知安是偷得毋桧所荐知已士当酬流传误后学乖舛难悉纠曷不废其书述事准左丘
　　素王六经外论语其緫纪者六十四义取春秋辞同门有不善一一具书之由求予亢寮言失不可追揆诸朋友义情得徇其私寜形弟子短但以尊先师试观孟子徒克丑亦若斯后儒不晓事吹毛务求疵倡论辍从祀平反者为谁不若郷愿人非刺无可施瞽宗祀此辈众口庶不訾吾思屋上乌爱由丈人推云何七十子一眚罢其祠何年复旧典俎豆勅有司
　　汉士守一经其义或駮蹖真儒起北海卓哉郑司农博综六艺防叩之等木钟于时内外学罔不罗心胸用以释仪象明堂暨辟雍初非尚怪异专一谭鱼龙【纬书河图鱼龙最怪】至于五帝名亦惟祀典从徳业既日尊弟子争扳逢黄巾拜车下后儒翻不容一朝辍栗主俎豆何由供嗟彼黎丘鬼【谓王通也】乃以祀瞽宗
　　秦延君说书敷文太支蔓尧典仅一篇为言且三万博士卖骑驴亦费三纸券吾思吉人辞终与躁人逺辞苟足以达其义自缱绻勿狥买菜求第抒心所愿不见陆士衡才多反为患
　　诗篇虽小技其源本经史必也万巻储始足供驱使别材非关学严叟不晓事顾令空疎人著录多弟子开口效杨陆唐音緫不齿吾观赵宋来诸家匪一体东都导其源南渡逸其轨纷纷流派别往往近粗鄙羣公皆贤豪岂尽昧厥防良由陈言众蹈袭乃深耻云何今也愚惟践形迹似譬诸艻蔗甘舍浆噉渣滓斯言勿用笑庶无乖义始
　　羣雅日凋谢后起靡有涯竒觚累百人各自名其家吾衰尚有志道古闲诐邪有明三百禩揽秀披春华青田与青丘二美洵无瑕吾郷数程贝双珠握灵蛇自从永宣来其辞正且葩洎乎嘉靖季七子言何夸钩金纵可拣莫披黄河沙一咻众楚和是后尤卑哇先公闻鴃舌顿生亡国嗟【先太傅初闻袁中郎钟伯敬论诗叹曰安得此亡国之音惨然不怿】吾欲返正始助我者谁邪
　　雨中从销夏湾泛舟泊石公山麓
　　缥缈峰头雨飞来销夏湾舟停给孤寺路转石公山吹浪神鼋老迎人吠犬豩七樯帆百幅最乐是鱼蛮
　　林屋洞二首
　　洞天传第九林屋是吴根地戸真官守涂泥太古存杂花春琐细仙鼠昼飞翻二客思深入囊衣换犊禈【谓冯孝廉念祖胡上舍期真】
　　出谷衣争曝盘坳炬已灰仙居无路到石扇几时开题壁思前事【洞口有亡友周筼题名】穷源诫后来不如神景观松下且徘徊【时携沈生翼徐生惇复息道院中】
　　太湖罛船竹枝词十首
　　村外村连滩外滩舟居翻比陆居安平江鱼艇皮小谁信罛船万斛寛
　　具区万顷汇三州防防青螺水上浮到得石尤风四面罛船打鼔发中流
　　黄梅白雨太湖棱锦鬛银刀牵满罾盼取湖东贩船至量鱼论斗不论秤
　　几日湖心防趠风朝霞初敛雨蒙蒙小姑腕露金跳脱帆脚能收白浪中
　　湾头茱茰红十分湖中鹭鸶白一羣侬船纵入采蔆队不湿青青荷叶裙
　　十嵗痴儿两髻梳渔娃不放柁楼居新年判费金三镒聘取村夫子说书
　　櫂郎野饭饱青菰自唱吴歈入太湖但得罛船为赘壻千金不羡陆家姑
　　东溟大艑也嵯峩灭渡桥头衔尾过一様风波湖海别黄鱼争比白鱼多
　　船头腥气漉鱼篮船尾女儿十二三染就纤纤红指爪新霜爱擘洞庭柑
　　莫厘峰下鳯舟回望见高帆六道开传语羽林郎莫射渔翁元为进鲜来
　　题杨【賔】浮瓠图
　　栁条邉兮不知几千里有懐二人兮游子戾止松花江兮不可方思浮以五石之瓠兮胜一苇之杭之嗟世兮崄巇投吾足兮安施仰瞻兮厜防惮赤豹兮文貍遐眺兮崇期车或殆兮马隤遵陆匪安兮溯流匪危竹杖乍释兮羽扇斯麾我览四方兮孰是周才若济巨川其防也哉
　　题文处士【防】山水
　　去年金侃亡今年文防逝谁修遗民传念彼宰相系旧游章君存早结侨札契示我水墨踪岩壑最清丽髣髴黄鹤樵浮岚转澄霁僧楼架木杪想见旧所憩下有宛转桥得非寒山澨陶陶永夕话叹息何由继竺坞瑟既辍山阳垆已闭对此神黙伤寸心实凄戾题诗巻还君藏之永勿替君自挂君图吾亦制吾泪
　　同徐吉士【昂发】陆上舍【稹】沈秀才【翼】过普贤僧房
　　茶坞山根寺经营景定年尚存行在牒未改梵王筵竹覆空池冷松排老树圆天平知不逺留酌白云泉
　　谒韩蕲王墓
　　蕲王墓近古梧宫暨六夫人祔同尚有石羝眠宿草更无宰木动悲风朝端弹事慿汪藻身后碑文付赵雄输与丧师张魏国史家具状得徽公
　　明瑟园杂咏三首
　　黒云堕地晩风号赖得山栖置屋牢不特高梧新乳落吹残皁荚认刀
　　石桥夜夜雨倾盆茶坞云多不露根检防牛宫与豚栅莫教新涨入蓬门
　　竹外秋葵黄浅浅池南夏木绿隂隂日斜爱客桐至翻恨山蝉处处吟
　　八月十五夜陆上舍【稹】招同张孝廉【大受】徐吉士【昻发】顾孝廉【嗣立】徐上舍【惇复】沈秀才【翼】翫月石湖席上作
　　海涌东西寺笙歌闹梵台陆郎呼小艇且喜石湖来七十二桥月流光上酒杯浦禽鸣不去劝客莫先回
　　逢庐州守张【纯修】四首
　　州东廨彻离筵并坐空江赤马船君去我归京口牐春鹒秋蟀十三年
　　潭柘山游旧侣稀每逢邻笛一沾衣懐君千骑庐江郡日对东南孔雀飞
　　伍胥门外泊斋舲话旧纒緜客共聴几度相逢秋水曲黄花篱落白莲泾
　　四百南朝寺错连借君一榻坐萧然龛中弥勒应微笑太守输他布帒钱
　　同曹叟话旧三首
　　斜街深树早凉生树厎娑拖伴我行犹记书堂酒醒后月中吹笛到天明
　　长定花时鬬酒筹周郎三爵足风流纵然红藕红蔷在【二人皆周郎中侍儿叟授曲女弟子也】谁复孀居燕子楼
　　防府沙隄路渺茫十年踪迹寄沧浪白头再过僧庐坐共话中山猎后狼
　　旃防作噩
　　咏白杜鹃花应　东宫教
　　银牓璇题一道通仙花移植冠芳丛色殊李白宣城见状比嵇含岭外工照水影齐红踯躅巻帘香动玉玲珑梯航万里来何幸采入瑶山　睿藻中
　　方干木莲花图为铁夫上人作
　　少日诵九歌芙蓉搴木末得非三闾大夫本寓言岂有江花树头掇壮年草木多识之乃知黄心之树产自西北陲母丘道士曽作画醉吟先生亦有诗传闻虽久虚増羡腻粉轻红几人见黄山山后铁头陀示我生绡图一巻叶如青桂身青杨花开朶朶青莲香天都方干染初就拒霜不数滕昌祐我思此图更百年定有好事争流传老夫为题诗一篇卷还头陀须爱惜慎勿轻汚飞蝇防墨牛涎
　　题黄山铁公小像
　　铁公黄海至曽占最高峰山后一茅屋阶前万壑松禅心离怖畏诗卷阅春冬不信岩居乐君看冰雪容
　　戏题汪上舍【缺】　拓盋小像二首
　　世无乞食僧天女随其后莫是摩登伽巧把阿难呪欢喜阿罗汉精蓝舍卫城山僧少拘束恣意蹋花行
　　焦山剔铭图为王副使【煐】作
