<!-- { "loadSidebar": true } -->
　　熹目益盲而中庸未了数日来不免力疾整顿一过势须作三书章句或问粗定但集畧觉得尚有未全备处今并附去烦子细为看过记辩并往册头有小例子可见去取之意但觉删去太多恐有可更补者可为补之或有大字合改作小字小字合改作大字者烦悉正之早遣一介示及为佳章句或问中有可商量处幸喻及
　　答李守约
　　中庸看得甚精章句大槩已改定多如所论但致中和处旧来看得皆未尽要须兼表里而言如致中则欲其无少偏倚而又能守之不失致和则欲其无少差谬而又能无适不然乃为尽其意耳葢致中如射者之中红心而极其中致和如射者之中角花而极其中又所发皆中无所间防近来看得此意稍精旧説却不及此也
　　答李守约
　　熹向来所苦只是劳心所致寻以般移应接内外劳扰遂不药而愈乃知君逸臣劳真养生之要诀也
　　答李守约
　　所喻庶母之名亦未正庶母自谓父妾生子者士服缌麻而大夫无服若母则仪礼有公子为其母之文今令甲其下亦明有注字曰谓生己者则是不问父妻父妾而皆得母名矣故注中则有嫡母之文又以明此生己者之正为母也至如封叙封赠亦但谓之所生母而不谓之庶母也通典之説未暇检但以公子为母练冠麻衣既塟除之为比则承宗庙社稷之重者恐不得为父所生之祖者母持重矣更俟病间续攷奉报数日因人説琴谩为考之颇有条理然不能琴不识其声但以文字求之恐未必是亦须面论
　　答李守约
　　所问丧礼乆以病势侵廹无复心情可以及此又见所説皆己失其大体而区区于其小节若随宜区处则恐亦自失其正而陷于以礼许人之罪故一向因循不能奉报今又承专人以来不免以属刘用之令其条析其如别纸又不知能行否也大率平日见得贤者乡学之意虽力而终不免多有世俗之心凡事必生宛转回防遮前掩后之意常不快意今乃悉见于此葢其处已处人无不然者不知亦尝内省及此否耶
　　答李守约
　　王子合过此説失解曲折甚以为恨此等事迟速自有时节若防置得下则自与我不相干矣上蔡于此发明甚有力正好于实地上验之也前书所问诚字之説大槩已得之禽兽于义礼上有见得处亦自气禀中来如饥食渇饮趋利避害之类而已只为昏愚故上之不能觉知而下亦不能作伪来喻上文葢己言之不知如何又却更疑着也大中之説不记向来所论首尾此亦只是无事之时涵养本原便是全体随事应接各得其所便是时中养到极中而不失处便是致中推到时中而不差处便是致和不可説学者方能尽得一事一物之中直到圣人地位方能尽得大中之全体也仁包五常之説已与令裕言之大抵如今朋友就文义上说如守约尽説得去只恐未曽反身真个识得故无田地可以立脚只成闲话不济事耳
　　答李守约
　　前日所喻举世皆谓当然熹亦岂敢以为不然但恐祸福之来亦有定分非智力所能免不欲枉作此怱怱耳若谓与时消息固并行而不悖也
　　答李守约【一本作答李时可】
　　所论克复工夫甚简洁知用心之精切也但依此用力更加讲学之功则必有所至矣前所寄者今答于后史论大槩亦甚正也
　　好仁恶不仁章某窃观之人之资禀固有偏重如此如顔孟之事亦可见矣顔子嫉恶不仁之事罕见于经可谓好仁者于孟子则辨数不仁者之情状无一毫少贷可谓恶不仁者
　　此説得之
　　斯仁至矣至若来至之意
　　昔者亡之今忽在此如自外而至耳如易言来复实非自外而来也
　　君子所贵乎道者三正之为言犹有待乎用力之意非如动容貌出辞气文意自然
　　言君子所贵于道者在此三事而笾豆之事则其所贱也动出非是全不用力正亦非是大段用力惟正之而非伪饰所以为可贵耳更详集注以解经文自见曲折骄吝章集注曰骄矜夸吝鄙吝某窃思之似谓夸其有于已骄也不以其有与人吝也然又载程子之言曰骄气盈吝气歉夫自以为有余则气盈自以为不足则气歉似于集注之説不同
　　吝之所有乃骄之所恃也故骄而不吝无以保其骄吝而不骄无所用其吝此盈于虚者所以必歉于实而歉于实者所以必盈于虚也
　　执御章集注谓然则吾当执御矣则以为夫子真执御至于末后载尹氏之説曰吾将执御矣则以为夫子之设词某窃以后説于上下文意为顺
　　党人之称孔子如此不知孔子当以尝执贱事告人而辞其无所成名之大耶当故为自屈之词以显其所称之失耶二者气象之大小必有能辨之者
　　沽之哉哉之为义以常例言之则为疑辞集注直曰固当卖之而不以为疑词何也
　　哉本叹辞其或为疑辞者亦叹以疑之也此言沽之哉而继以待价则不得为疑辞矣
　　巍巍乎舜禹之有天下也而不与焉伊川曰舜禹之有天下也而不与求焉集注不取何也
　　有字与与字相应若为不与求则有当作得矣恐不然也
　　不忮不求不嫉人之有故无害人之心此之谓不忮不耻已之无故无贪欲之心此之谓不求则是以一人而兼二病然末后载吕氏説曰贫与富交强者必忮弱者必求似非此意而于本文不明如何
　　不嫉人之有不耻已之无正是吕氏意不知更有何疑更详言之
　　不得其酱不食酱者当是鲊醢之物
　　如鱼脍不得芥酱麋腥不得醢醤则不食谓其不备或伤人也
　　孟子口之于味章言人之性命有此二端自口之嗜味以至四体之嗜安逸形气之性君子有弗性焉自仁之于父子以至圣人之于天道道义之性君子性之犹舜所谓人心道心之在人特要精别而力行之耳
　　看得尽好
　　答李时可
　　中庸非自成已而已也章求之章句曰诚虽所以自成然在我者无伪则自然及物矣若仁皆性之徳故在内外无二道所以时措之而各得其宜也审如是説则是以仁知为合内外二道而非以诚为合内外之道恐于合字有疑碍
　　唯诚为能尽仁知之徳而合内外之道章句语有未莹处耳
　　中庸不见而章章求之章句则曰不见而章以配地言不动而变以配天言何也且观上下文虽先言博厚次言髙明先言配地后言配天然继此而论天地山川则又以天为称者是葢错综而言之耳不必以地为先也
　　此等处不须深求只是随文赞叹大畧看过可也中庸喜怒哀乐未发谓已中正万物育焉窃谓中也者言性之体也此属天命之谓性和也者言道之用也此属率性之谓道致中和者言教之推也此属修道之谓教伏读章句或问则致中和专言自己之事恐欠推以及人数句【已字疑之字误正字疑止字误】
　　既曰天下之大本天下之达道则只是此个中和便总摄了天地万物不须説推以及乎人也
　　前章今承先生曲赐指教思之大槩有二説能推致中和之极而又得时得位以行之则道民以徳齐民以礼以吾之先知觉彼之后知以吾之先觉觉彼之后觉使中和之化浃于天下然后中道之所感格天地以位万物以育此以事言者也虽不得位以行之而既以全大中之极致即天地之所以定位者也既已全至和之极致即万物之所以育者也此以理言之也
　　所论中和两叚大意皆是但前叚説得新民意思太多致和处犹可如此説若致中却如何得天下之人皆如吾之寂然不动而纯亦不已耶只是自家有些小本领方致得和然后推以及人使人观感而化而动天地感鬼神耳自其已成而论之则见天地之位本于致中万物之育本于致和各有脉络潜相灌输而不可乱耳诚者物之终始章【云云】
　　凡有一物则其成也必有所始其壊也必有所终而其所以始者实理之至而向于有也其所以终者实理之尽而向于无也若无是理则亦无是物矣此诚所以为物之终始而人心不诚则虽有所为皆如无有也葢始而未诚则事之始非始而诚至之后其事方始终而不诚则事之终非终而诚尽之时其事已终若自始至终皆无诚心则彻头彻尾皆为虚伪又岂复有物之可言哉此即向来所説之意但章句或问説得都不分明故读者不能晓今得时可反复问辨方説得到次第两处皆须更定此可并以示守约也
　　答李时可
　　所喻子文事大槩得之但专以爱言似未尽耳尝闻延平先生説三仁事云当理而无私心则仁矣今以此语推之则子文合下便有未仁处不待语其爱之不广然后知其未仁也三仁之心只欲纣改过而图存比干之杀身葢非得已箕子亦偶未见杀耳非有意于为奴也事势既尔防子自是只得全身以存先王之祀皆理不得不然者使其先有杀身强谏之心则亦不得为仁人矣
　　答李时可
　　示喻执中之説程先生云惟精惟一所以至之允执厥中所以行之明此中字无过不及之中初非未发之中也向于中庸章句序中曽发此义今谩録去
　　答李时可
　　所论大学之要甚善但定静只是知止之效不须言养之以定静又别做一项工夫也所引孟敬子章集注中语有余云者恐是有素岂印本之误耶然庄敬诚实涵养亦非动容貌正顔色出词气之外别有一叚工夫只是就此持守着力至其积乆纯熟乃能有此効而不费力耳鲁秉周礼葢于是时地丑徳齐之中犹能守得旧日礼乐文章耳若三纲九法之亡则当时诸侯之国葢莫不然亦非独鲁之责也
　　答李时可
　　诸家説见今方寻检元祐説命无逸讲义乃晁以道葛子平程泰之吴仁杰数书先附去可便参订序次当以注疏为先疏节其要者以后只以时世为先后可也西山间有发明经防处固当附本文之下其统论即附篇末也记得其数条理防防句及正多方多士两篇可并效之
　　答李时可
　　所寄尧典以目视颇难又有他冗未暇讨究已付诸朋友看俟其看了却商量也书序不须引冠篇首但诸家所解却有相接续处恐当作注字附于篇目之下或低一字作冩而于首篇明着其谬亦可但恐诸家元无此説即且阙之以俟书成别加订正也王氏书义序中明言是雱説然荆公奏议却云一一皆经臣手今但以序为正可也余未报者并俟后信
　　答李时可
　　所喻固知孝思之切于此不能自己者然风色如此不论也人虽贤昆仲宁能保其不漏露于三族之间耶此须他日面见子细商量亦为未晚但恐衰朽风烛不定则是天之命也亦无可奈何矣书説縁此间礼书未了日逐更无余功可及他事只畧看得禹贡如冀州分为三段颇有条理易照管而诸州皆只作一段则太濶逺而丛杂矣恐皆合依冀州例而逐句之下夹注某人曰某地在某州某县其古今州县名不同有复见者亦并存之以备参考段后低一字大书右某州第几节以圈隔防而先儒有辨论通説处即亦大字附于其下【如逾于河过九江等处今所取程説只有辨而无解大是欠阙须更子细补足】若今日自有所疑有所防则更低一字冩之【如治梁及岐恐晁説为是其余固草草程泰之最着力説然亦不通葢梁山在同州近河犹可言河流波及若岐山则在今鳯翔府自京兆府西去犹有六七百里观地理图可见其地势之髙且逺河水何由可及耶此类须载其本説而防以非是则读者晓然矣】如无此两项则各留一二行空纸以俟恐后有补入者其导山处须以四列为四叚导水则一水为一叚叚后亦如前例云右导山第几节右导水第几节其通论疑防亦如之如此则庶几易看矣所寄册子今却封还请依此格目作一草卷便中寄及也
　　答刘定夫
