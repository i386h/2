<!-- { "loadSidebar": true } -->
　　右故相宋李忠定公答李提刑帐緑亭诗而其后裔今承事郎知呉县事曰焕者之所藏也演饰成巻请某言识之弗敢以无文为解因诗之所及疏而归焉其云昔我列中着识君自南方盖公自政和间由进士累官起居郎兼国史编修宣和初言水烖责监沙县税则时论可知矣靖康初除右丞亲征行营使责授保静军节度副使髙宗即位首召为相时金人方炽在廷之臣争为割地请和之说公独不然以必守中原必还二圣为计而髙宗畏懦恇怯正不胜邪由是谗间蠭起公在位甫七十五日罢为观文殿学士提举洞霄宫再论鄂州居住移沣州论责单州团练副使移万安军次琼州放还自便此帐緑亭所由作邪其云苍官俨成列青史立欲僵则公虽托兴松竹而偷安非所志故开新帐緑克嫓旧藂香又不以贵贱得丧贰其心亦可知矣方其宴安之时在常人之情孰不私便其身圗而公乃有立国叹邾小仰闗畏秦强之言乌乎爱君忧国之心公盖不忍忘于一饭使思陵能用其言则中原必复二帝必还不共戴天之雠必报夫岂使大业偏安于海陬而为茍活之计哉读公之诗求公之心忠义犹凛凛不待读乐毅书贾谊策而后掩巻太息也其称提刑院判者宋制诸路提点刑狱公事以朝臣充而六院判皆得转对故例为察官之选即诗而观则其人才故非泛泛者卒章翱翔将坛之意所以拟之亦所以自慨之也且公之书别见鳯墅续法帖中为世所称重而此幅体势刚方韵度深穏如桧栢峥嵘气凌霜雪公之心画于是乎着至若公之始末具信史固不待赘然公殁不数年国势日蹙以至社屋而此纸独存于三百年后笔墨如新不失为李氏故物岂非天相忠良而有以诒其后人乎则凡后之阅是巻者又当感奋思慕为臣尽忠为子尽孝砥砺名节以不沗前人毋徒视为宝玩而已也 

　　止足亭 

　　老氏云知止不辱知足不殆盖为我之学也犹未免乎孟氏之讥嗟夫天下之理有得必有失得于此者失于彼得于前者失于后审夫得失之几而能不失其正者其吾圣贤之道乎圣贤之道明德为体新民为用体用兼备物我无间则知止于至善以自快足于已也嗟夫吾儒体用之学非老氏为我之学吾儒圣贤之学明体以适用体无不备故用无不周则可以措之于天下行之于后世以致隆平之盛雍熈之和而唐虞之化三代之治将可复也今歙南朱永迪氏世居环溪之上不坠家声其先尝以止足名其亭儒林之士咸歌咏之复求予言诸老之文已尽乎山水之趣余何说焉夫止足之义不在乎彼而在乎此也彼者山水之乐泉石之美而此者身心之间意趣之际固有内外之殊当知其要而审处之则止足自得而无殆辱之患矣余故以是说复于永迪俾知自警遂书归之 

　　兰溪渔者诗跋 

　　洪武九年先君白云翁为兄伯和述兰溪渔者序时伯和以人才举铨兰溪湖官其地据黄州上游荆湘之汇郡志以地产兰故名苏文忠公居黄时尝游览于是则其溪山之胜景物之美皆见于吟咏矣吾兄公务之隙观烟波之溔浩舟■〈舟风〉之出没持竿以钓月披蓑以罾雪闻沧浪之歌皷枻而和之不知身之在宦海而心己结于鸥鹭之盟矣故号兰溪渔者姑因其所寓之地托以是名殆为他日归隠之先兆也后四年得返故乡以遂初志结屋表城门内或风日清爽则携童子具丝纶坐练溪苔矶而渔尚羊容与翛然而有出尘之想昔之兰溪心迹未忘于渔也今之练溪心迹俱忘于渔也地无逺迩之殊心有彼此之异渔者之号谓之兰溪可也谓之练溪亦可也其张志和陆鲁望之徒欤儒林硕士为文为诗联成巻帖文鳯才谫学肤未敢有所著姑僣书于后 

　　跋诸葛武侯像赞 

　　予闻蘓长公称武侯出师表与说命相表里自三代以后岿然王佐才惟武侯一人而已侯之平生出处大节诸先正论之详矣后学岂能容喙于其间哉今观此像丰姿神俊意气闲雅手把如意肘支圜枕纶巾垂带氅衣披袂欹坐匡床脱履露足注目凝想而游心于祁山褒邪之逺犹若指麾三军时也传者谓宋刘子驹家藏为唐阎立本笔而临摹出于卢谧之手巻题张南轩先生之赞而我紫阳朱夫子跋之盖南轩为宋中兴名臣张忠宣公子也蚤闻濓洛之绪论功在王室名播强邻实开家学之传其于忠武侯之遗畧或有得其二三者而其成功虽不可侔亦当时之杰也而朱子与南轩同时倡明理学以续道脉大有功于名教故其心之同而道之同不自知其情谊之相孚意气之相合也故朱子于著书立言凡用南轩之语一则曰亡友张敬夫二则曰张敬夫盖不没其善而推重者如此呜呼朋友道丧安得起二公而论斯文也哉朱子以谓敬夫语简意到闻者叹服非深知武侯心事者不能道也又谓王齐贤俾之题赞后二十九年齐贤诸子出示俯仰畴昔三君子皆不可见为之叹息而朱夫子之所感者深矣悲夫然而武侯之事业朱张之道德盖不可尚已而阎卢之手笔亦不可复得也其赞跋乃紫阳鲜于必仁书元鲜于郎中伯机遗腹子也字法亦得家传之妙并识于后观者庶知其详幸恕予之僣也 

　　书上歙尹程公德芳书后 

　　洪武三年吏部符下令天下府县开设学校是岁正月同知何公翔卿知县程公德芳举荐家君充歙县儒学教谕时抱患未痊逼迫就道文鳯虑奔走千里旧患愈加将有不测之忧是以哀号县庭通书于程公又匍匐府厅再陈情于何公二公感而怜之遂已于行乡先生周石泉谓文鳯曰昔原诚在前元至正间潘择可县尹举充学职得月米四十余石予辞不受师山郑先生闻之诣门告曰众皆竞求月米而不可得尔独当得而固辞可谓有光于儒林矣玉敢不下拜于是使人掖原诚坐先生四拜讫今三十五年矣尔辞父之荐使得居家养病而免道途之苦可谓孝且贤矣原诚亦以郑先生之拜而拜吾友焉后程公复举先生及文鳯同职训导居岁余县例设二名先生以疾辞洪武四年起赴京中途以疾笃免是岁先生卒洪武十四年先君亦卒检阅故箧得此书旧藁因思先生汲引后进之言并述其始末命次儿家祯录之一时父师俱已澌尽不觉清涕之交頥也 

　　题墨竹图 

　　墨竹始于唐萧悦因观竹影遂为冩真其后王维益臻其妙至今鳯翔石刻为世珎玩迨宋盛朝文与可得乎天趣胸中有渭川千畆遗墨流滋人间不啻拱璧同时若蘓子瞻极意模仿虽不得湖州之矩范而儋耳道中见风竹急归命官奴秉烛冩之亦可以发一时之竒思耳前元赵子昻李仲实柯敬仲辈皆称名笔寥寥千古文物凋谢继今以往擅能者谁欤大尹刘公得歙人郑子明为作是图暇日示予俾缀语于其端大抵古人文章图画非特玩好而已今观夫九疑之遗迹足以壮公吊古之懐有虞之至治足以广公爱民之政竹之劲节不渝足以励公确守之操竹之虚中自持足以表公精白之心公所以寓目而警者意有在矣岂画之云乎哉予故歴叙其说以复命览者知不徒贵于画以为玩好而已也 

　　题钱舜举瓜图 

　　呉兴钱舜举锺苕霅之秀寓意于丹青凡天地间品彚形肖之类皆为冩生而能逼真葢深有得于没骨图之遗法其视黄筌赵昌相伯仲宜世人与松雪公翰墨并称为湖州之絶也此图植南园之竹蔓西域之瓜有圑其实有瓜其花于以见造化生物之巧同里汪彦章氏购得之俾予缀语观其所尚可以知其为人也当永葆之 

　　题郑斗庵墨迹后 

　　歙西长林之郑为衣冠望族世有文人郑君彦斌号斗庵为教授希贤公之子雩都县尹之从子御史彦昭公之从弟幼服礼义之训侍父兄间耳濡目染固有异于庸常者前朝至正中登参政全公子仁之门以儒雅推敬使之亲炙于左右给文墨之役一时省府僚佐尊而严惮之诗词翰墨人争宝蓄遭壬辰兵变隠居故乡慕子真之髙致无何驸马都尉王公子敬镇徽礼罗为馆宾执师道甚不以威怵不以贵謟甘淡薄而乐道义与六安郑士恒笃交友之契吟哦紬绎反复论难知其学之有得而才之有成也及王公移戍绍兴又镇抚南闽尝掖以自随而不忍朝夕舎其好之宻脗合无间古道之仅见于今焉以病痿弱不能久客异土归岁余卒于家呜呼惜哉君之才学宜用于时而弗克有所施设使如马周之遇常何条疏而荐于朝曰臣客马周之笔也则其见用为何如哉岂不重可惕也夫君之次子询早失所天而长兄谦相继倾弃凡君之墨迹放失不存询拳拳求访而未得予毎闻之先君子白云翁而知缔交于彦斌之祖父殆若李唐通家也犹记辛丑岁江西权伯文都事留歙君与之偕诣先君于槐塘三峯精舎读天台丁仲容秋江送别图长句喜而和之君亦欣然挥笔偻指歴数已廿又七年矣检阅故箧偶获此纸君之手泽尚新虽字画之微而生平精神心术之所寓流风遗韵有足观者为子若孙一注目之顷孝思之心岂不油然而动于中起敬起慕恶可已也予故叙君履歴之详以跋于后而归于询俾珎袭之以传永久询谨饬好学今读书邑庠将有以昌阜其宗而无愧于显扬也 

　　跋张小山所书乐府 

　　前元全盛之时海内升平几八十余禩人才猬兴比隆唐宋休明之运淳龎之气见于文章散于篇什率皆光华俊伟一扫衰世委靡之习当时所尚乐府新声至于文士才子讲治正学之余往往嗜好矢口而成挥笔而就于琼筵绮席间度以歌喉协以声律亦可谓快意矣昔之所称者北有闗汉卿马九皋辈语意雄浑殊乏纎巧态南有张小山自呉盐集一出流传京师宠书于奎章脍炙人口珠玑璀灿锦襭青红新竒而工致艳丽以清腴论浑厚之气则有间矣小山张公聪明过人博闻广记推其才究其所藴殆不止于是惜乎以乐府之名掩其所长今汪景荣氏购得此巻乃生平亲洒字画虽不拘于草法笔势翩翩自成一家也展玩之余輙题其末当永葆之 

　　跋叶宗懋训子诗后 

　　右叶使君所作训子诗一篇时使君谪寓京口当丙午之中秋日也后二十年乙丑使君之季子大同示予俾跋于右方予曰古人之诗皆所以述其志也非特流连光景而已身虽有穷达之殊而志则无以异也方使君脱离乱之厄而跻荣显复窜谪以居覉旅而此志不为之变其诗大旨首言弟兄之友爱而欲其勤学事亲次言祖业之艰难而欲其谨身保家盖思祖所以知本务学所以成业养亲所以致孝皆惇德励行之言也流离颠沛之中尚拳拳于训诫以淑其子而不变此志可谓守道之士矣后使君役版筑工巨长子大年上书叩天阍获免今大同亦不忘父训思立身以光大其宗又知使君之化素行于家子能尽其孝父能成其教庻不戾此诗之谆切矣予故不辞遂书以归之 

　　跋朱大同草书 

　　昔风林先生讲道于棠樾予尝侍先君白云先生过从之极谈经史子志百家之说至于字学谓自篆隶分楷之后变而为草趋简便之极甚少于其即多于卿无复存六书之遗法学者何必劬心以求之及观欧阳文忠公跋懐素帖以魏晋诸贤逸笔余兴初非用意后人乃弃百事以学书为务盖与先生之意合矣大同先生嗣子也聪明才俊而多艺能虽异于家学然临池清趣笔势纵逸亦可少发胸中之竒思耳同里沈彦华得此幅如蛇惊鸟迅初无定迹犹可想其挥洒时也呜呼大同往矣惜其才而推其学感叹久之遂以闻先生之言疏于端非故异论于父子间也俾览者慎所择焉 

　　跋从兄伯和刺股诗后 

