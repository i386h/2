<!-- { "loadSidebar": true } -->
　　照对本司先准淳祐十一年十二月空日枢宻院劄子节文十二月十八日宰执奏事恭奉玉音边事未息武备当严五兵所先莫如弧矢之利昔种世衡守青涧城毎于平居暇日教民习射羗人畏之不敢近塞其法具在可以推行令本司遵照上件指挥讲明区画仿种世衡之法详议激厉仍湏行以不扰不调遣不科抑各令自衞乡井弓弩箭只听其自便所有边江边淮县镇乡井劝谕乡豪令各任责区处劄付本司关牒施行本司遵禀指挥除已于正月二十一日备劄各郡遵照施行去讫续于二月初二日再准枢宻院正月空日指挥节文大意欲令沿江边淮之人习弧矢之利各防乡井不调遣不科抑弱者贫者不必强之其强壮者不可幸免自郡城之外县镇乡村却在州郡劝谕乡豪给以文牒各令任责习射内沿江州郡所管属县去江靣太逺者不必施行其置弓矢或角弓或木弩或手弩各从其便专在太守留意讲明行之有方使事集而民不以为扰谁不乐从所有激厉旌奬之方却在推行青涧城之法条具以申劄付本司遵照已劄事理疾速措置讲明不得视为常行劄到限一日具遵禀申本司除已恭禀指挥于二月初四日囘申枢宻院仍遍劄诸郡催促施行外又于二月二十日再准枢宻院捡防前项指挥照得自劄下虽间有申到遵禀尚未见条具合行事件再议劄付本司遵照已降指挥疾速条具申枢宻院本司除已于二月二十二日恭奉指挥又行遍劄诸郡催促条具遵禀囘申外今来截日缘未见诸州申到所合恭奉庙谟先自本司讲画推行条陈于后
　　一弧矢之利边民之所当习而况荆楚素多奇才劒客方当用武之际谁无赴功之心今者恭闻圣上埀意忧边教民习射必知踊跃以思奋本司今当镂榜徧行晓谕俾令生业之暇相与从事于此异时推行之久阅习之精在城者足助守于城壁在乡者可自衞于乡井其于边防委非小补所有镂榜务要边民通知上意辞不容繁谨以一本缴奏伏乞睿照
　　一恭诵玉音以种世衡守青涧城日有教射之法令效以行臣谨考世衡初在青涧廹近敌境教吏民习射虽僧道妇人亦习以银为的中者輙与之以至争徭役者以射中则优有过失者以射中则释由是人人能射继而世衡守环以教土人以守夏戎不敢动眞良法也本司未奉指挥之前自前政以来至臣任内日设银的于武观教塲听军民吏士从便自射中的者与之行之累岁不废此正仿青涧之规也今益当推广是意以劝诱能射之人添设射垜银的于夲军教塲止许百姓习射如优役免过之事亦当与官属将校商确随事区处并当徧劄诸州讲明施行矣
　　一伏读宻劄指挥既令行以不扰不调遣不科抑止为自衞之计又令贫弱者不必强彊壮者不可免弓弩箭只则从其便而自用与夫责劝谕于州郡给文帖于乡豪凡是数条概已讲明详而区画尽矣臣敢不遵奉以此意谕之民间以此法责之郡守乡豪有能劝率者当假以名目勉以事功士民有精于材艺者当随其艺能给以赏犒当推行自江陵始所部州郡嗣当一体施行
　　一江陵旧来士人习射则有弓防民间习射则有义士义士中间久废弓防至今犹存月季按试春秋教阅率有添给有犒赏今恭奉朝廷训习之意当益告谕弓防诸生精加留意捡举义士元籍更当施行已先劄江陵府日下措置照旧来体例委官提督其余诸州俟条具到区处
　　一照得鄂州制置分司亦有士人弓防系前制帅孟珙任内曾申朝廷将京湖向来残破去处中补士人仿军伍之法分为左右部名曰育才弓防每月一次捐赏习射立为定额三百二十三人于义防崇信等军逃亡人内刷塡名次后来又改拨付虎翼诸军幇放见系荆鄂都綂制提督因循歳久颇闻名籍虽存往往艺不精而廪徒耗今来并合申严晓谕已劄令鄂州分司逐月校试别立赏格以示激观其屡射不中者落籍以射中者充补
　　一京湖所部诸州恭奉指挥本司已屡次催趣条具俟其申到事理容本司逐一更加斟酌择其説之有便于民有益于边防者又当从而报行并俟类聚奏闻
　　囘奏置游击军创方田指挥
　　淳祐十一年十二月十四日准枢宻院当月空日劄子恭奉御笔指挥本司除已先具遵禀囘申枢宻院外今开具下项
　　一恭奉御笔近闻敌骑之来往往储糗粮立寨栅以为因利乘便之计守臣边将方欲婴城退守则有老师费财之患方欲开关接战又有兵连祸结之忧今朕欲于两淮沿江令各立一项游击军以备不时调遣设有缓急随宜应援使大军持重偏师捣虚此正李广纵部曲逐水草号飞将军之遗意也
　　此项所准御笔指挥臣窃惟置游击以备应援此实今日御戎之长策圣谟逺虑及此三边岂胜幸甚所有江淮间近事臣不能尽知但闻江上连年招幕策应精鋭诸运比之臣守维扬以前兵籍已增此在各阃自能条具臣职在京湖夷攷兵籍则端平以前未暇逺论只以嘉熙间兵颇犹及十三万人自淳祐初拣汰之后惟以九万为额今总所见幇口劵已是溢数十数年间京湖边面不过只守江陵一城及上流江面余多寓治顷自前年城郢去年城襄樊又如戍武当戍汉东之类未免以向来一块兵力厘而分之此表实里虚中外之所以交惧也襄樊兵屯之事臣方将别具条画外所置游击一军使之张耀声势上下应接其视仓卒请援调师千里之外先事而具与缓而不及者大不侔此委目前所当亟作区处者但以总所管认熟劵制司管认生劵岁有成额受给之官犹且凛凛有乏兴之忧今若创置一军湏用朝廷令项科拨钱粮如淮东忠义制勇军淮西义士军之类乃可窃见鄂州节制司见行陈乞添招水军三千人正未有阙额可补臣窃思襄樊既复将来势用移屯内地之军以实边垒其在内地却必用增益兵力以补不及节制司三千之招未为多也臣愚欲望圣慈宣谕大臣且从鄂州节制司之请今日下措置招募强壮五千人效金陵逰击军例立为逰击水军科降身子钱每名且以十八界京交四十贯为率军装在外发下鄂州节制司措置招募每人日支劵钱三百米二升半计算每岁合科米四万五千石钱五十四万贯径自科拨付鄂州节制司任责管饷专一充作逰击应援调用不许调入边城守御庶几上荆下鄂气势联络缓急足以制敌非特小补
　　一恭奉御笔又闻边疆之外皆平原旷野敌骑奔突边臣每有迅雷不及掩耳之患今朕欲令极边州郡开浚水道去城百里之间三里一沟五里一洫使敌骑不得长驱而入边民亦可为耕凿之计此正古者立方田开沟浍以限戎马之遗意也边防二事久注朕懐兹与卿等共筹之条上便宜以寛忧顾故兹劄示想宜知悉
　　此项所准御笔指挥臣窃惟浚沟洫以遏敌骑此实今日制敌之一策圣训丁寜俯及边臣所当奉行臣所职京湖窃观部内形势有依山以为险有阻水以为固江湖涨潦未涸则武骑无所用其长亦有山隘险扼马不可以并驰者此等去处边民随地设险措置寨栅无事则散而耕种有警则自为保守往往虽不借此亦可其如襄枣至郢荆如安复至汉阳无山无江湖去处平田旷野茅苇弥望敌骑东西飘忽去来如风雨若仿方田之制遵行沟洫之规以防农耕以限边界此诚不可不作措置者但京湖自端平以来边民流防十年生聚气力未还往年制司不许农民逺出拶边尽拘诸濒江之屯又幸値连岁敌不入边三时不害诸屯仅见功效数年以来因措置江北经理边民襁负复业防入诸山寨水溢等处随其地之所有以自食生理可想官司欲行结集势如团沙稍急迫之即且奔窜今若以此事资耕农措置恐无力可办惟当于官屯去处逐旋举行然上下地势延袤工役浩穰人力事力不可不预为之计本司地在泽国农田以隄为命两年以来困于一水江汉湖防渺成巨壑濒水隄岸十决五六去岁费尽工力皆成虚设不敢赘及矣见今自江陵管下直至汉阳江南江北两岸合修之隄何啻千里自去冬分委总管钤路诸头目人起集义勇丁夫措置修筑以工计者近三百万见役夫一万九千余人因其饥荒济之口食以用其力约用物斛十四万三千余石钱以十八界交二十八万五千计目前仅能了毕四十二万余工劳民费财役未及半而仓廪竭春水生矣凛然方惧堤岸之未济而从事沟洫委是力所未及今只得遍牒沿边诸州郡本司诸军屯令遵照宸谟一面条陈方畧各就耕种之所随事力之多寡为规模之广狭任责头目竭力措置由近以及逺先易而后难各合开到沟洫绘图具申如此行之加以岁月必享其利但本司事力诸州事力皆非余裕人夫服役畚锸即要食用大抵官司欲兴一役非钱米不行更望圣慈宣谕大臣候江淮条具申到并赐一体裁酌或与科助庶可责诸州之实效谨录奏闻
　　申朝省乞以和籴转官加赠先父
　　照对某准尚书省劄子以某淳祐十一年分和籴七十万石四月十五日奉圣防某特与照例转行一官某沓被隆恩感惧交集敢布蝼蚁之悃上干雷霆之威伏念某妄一缪庸误应烦使恩荣已极分量已盈载思昔者先父某艰难效官劬劳鞠子素严教忠之训每授从政之规某今更两镇之除忝八座之列退而自揣曷克臻兹有如先臣粤由初筮即以征官而在安陆力赞守将而当金围以弱卒数千人捍孤城百八日一时之士宣劳独多而口不言功赏无异众制臣尝采众论闻之中朝属当讲解之初仅升名次而止尔后荆淮渉歴州县驱驰多在倥偬之冲备尝险阻之事嘉定末年受任饷蜀时连政每以匮乏告不啻岁科一千万之有奇先父始以打算行继而减作七百万以为率五年于役一赋弗加其视前官不但费省至于去替又以羡闻平生姓名不玷简牍虽在归里之后常懐报国之心微臣不天无禄即世官不过元士位仅至亚卿赖漏泉之恩叠加意结草之知未泯顾某何者乃位过之今者籴赏一官用是未敢祗拜虽囘授止许及于后嗣而愚意拟用答于前人迫于蓼莪之私为是草茅之请惟恐旧无典故不敢上凟圣明伏望朝廷轸念眞忱特赐敷奏将上件转行一官恩命特与于先父某见赠宣奉大夫上加赠一官非特有以广圣朝孝治之泽而某一日溘先朝露亦有以见先父于地下实维莫大之赐
　　申宻院照戎司兵额
