<!-- { "loadSidebar": true } -->
　　西阁集者四明阜法师之诗集也法师清谨博雅温厚有持传天台旨于息庵孜公兼通内外典有能诗名往主钱塘之广惠予尝访之师坐予雪堂谈论诗篇体裁清古词意冲粹有风人之思心窃爱之比侨居上虞师移幢余姚之明真相去一近舍时得往还闻问以相资倡和以相酬春容乎大篇幽悠乎短章唯见其温柔不廹流丽和平风度闲整志趣深长为可喜也未几以行业高等被命入觐竟以疾终于南京人莫不为之嗟悼一日友生赵撝谦诠次其平日所为诗凡若干巻来嘱予序予惟天地间光岳之气融而为清淑锺而为仁贤至发乎声闻着之事业皆其秀也为释为道往往又得其秀而最清者胸次悠然飘飘物外不为世尚俗累牵引风朝月夕吟啸嘲咏出人意表有非经生学子所能及者如晋唐以来诸名僧称誉当时传诵来世虽所得各有造诣然要其适乎情性寓意幽逺则同归也自予所见冲澹如支遁丽藻如汤休深粹如灵彻清婉如皎然高逺如贯休沉识如齐已超絶如无本思致如希昼滋腴如道潜槩不可企矣今法师以清粹之姿寄迹释氏且闲雅温润宜其陶冩哦讽之间追古作者其诗有不传者乎予非知言重以撝谦不忘所受姑为之序法师名如阜字物元

　　白云稿巻五
