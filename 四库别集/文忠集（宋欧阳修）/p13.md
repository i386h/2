<!-- { "loadSidebar": true } -->
　　春风二月三月时农夫在田居者稀新阳晴暖动膏脉野水泛灔生光辉鸣鸠聒聒居上啄布谷翩翩桑下飞碧山逺映丹杏发青草暖眠黄犊肥田家此乐知者谁吾独知之胡不归吾已买田清颍上更欲临流作钓矶南风原头吹百草草木丛深茅舍小麦穗初齐雉子娇桑叶正肥蚕食饱老翁但喜嵗年熟饷妇安知时节好野棠梨宻啼晚莺海石榴红啭山鸟田家此乐知者谁我独知之归不早乞身当及彊健时顾我蹉跎已衰老
　　明妃曲和王介甫作
　　匈奴以鞍马为家射猎为俗泉甘草美无常处鸟惊兽骇争驰逐谁将汉女嫁呼韩风沙无情貌如玉身行不遇中国人马上自作思归曲推手为琵却手琶边人共听亦咨嗟玉顔流落死天涯琵琶【一作此曲】却传来汉家汉宫争按新声谱遗恨巳深声更苦纎纎女手生洞房学得琵琶不下堂不识黄云出塞路岂知此声能断膓
　　盆池
　　西江之水何悠哉经厯灨石险且回余波拗怒犹【一作独】防【去】澹奔涛击浪常喧豗有时夜上滕王阁月照净练【一作縁】无纎埃杨澜左里在其北无风浪起传古来老蛟深处厌窟穴蛇身防行见者猜呼龙沥酒未及祝五采粲【一作照】烂髙崔嵬忽然逺引千丈去百里水面中分开收踪灭迹莫知处但有雨雹随风雷千竒万变聊一戯岂【一作肯】顾溺死为可哀轻人之命若蝼螘不止山岳将倾頽此外鱼鰕何足道厌饫但觉腥盘杯壮哉岂不快耳目故为守此空墙隈陶盆斗水仍下漏四岸久雨生莓苔游鱼拨拨不盈寸泥潜日炙愁暴鳃鱼诚不幸此局促我能决去反徘徊
　　再和明妃曲
　　汉宫有佳【一作美】人天子初未识一朝随汉使逺嫁单于国絶色天下无一失难再得虽能杀画工于事竟何益耳目所及尚如此万里安能制絶域汉计诚已拙女【一作美】色难自夸明妃去时涙洒向枝上花狂风日暮起飘泊落谁家红顔胜人多薄命莫怨春风当自嗟
　　奉送原甫侍读出守永兴【一作奉送永兴安抚刘侍读】
　　酌君以荆州鱼枕之蕉赠君以宣城防须之管酒如长虹饮沧海笔若骏马驰平坂爱君尚【一作年】少力方豪嗟我久衰欢渐鲜文章惊世知【一作闻】名早意气论交相得晚鱼枕蕉一举十分当覆盏防须管为物虽防情不浅新诗醉墨时一挥别后寄我无辞逺
　　哭圣俞
　　昔逢诗老伊水头青衫白马渡伊流滩声八节响石楼坐中辞气凌清【一作髙】秋一饮百盏不言休酒酣思逸语更遒河南丞相称贤侯后车日载枚与邹我年最少力方优明珠白璧相报投诗成希深拥鼻讴师鲁巻舌藏戈矛三十年间如转眸屈指十九归山丘凋零所余身百忧晚登玉墀侍珠旒诗老虀盐太学愁乖离防合谓无由此防天幸非人谋颔须已白齿根浮子年加我貌则不欢犹可彊闲屡偷不觉嵗月成淹留文章落笔动九州釡甑过午无馈馏良时易失不早收箧椟【一作柜】瓦砾遗琳璆荐贤转石古所尤此事有职非吾羞命也难知理莫求名声赫赫掩诸幽翩然素旐归一舟送子有泪流如沟





　　文忠集巻八
　　钦定四库全书
　　文忠集巻九
　　宋　欧阳修　撰
　　居士集九
　　古诗三十首
　　寄题刘著作羲叟家园效圣俞体
　　嘉子治新园乃在太行谷山髙地苦寒当树所冝木羣花媚春阳开落一何速凛凛心节竒惟应松与竹毋栽当暑槿寜种深秋菊菊死抱枯枝槿艳随昬旭黄杨虽可爱南土气常燠未知经雪霜果自保其緑顔色苟不衰始知根性足此外众草花徒能悦凡目千金买姚黄慎勿同流俗
　　西斋小饮赠别陜州冲卿学【分得黄字为韵】
　　今日胡不乐众賔防髙堂坐中瀛洲客新佩太守章岂无芳罇酒笑语共一觞亦有嘉【一作佳】菊丛新苞弄防黄所嗟时易晚节物已凄凉羣鹭方盛集离鸿独髙翔山川正摇落行李怯风霜君子乐为政朝廷须儁良归来紫防阁遗爱在甘棠
　　奉答原甫九月八日见过防饮之作
　　老大惜时节少年轻别离我歌君当和我酌君勿辞艳艳庭下菊与君吟绕之撷其黄金蘂泛此白玉巵君勿爱此花问君此何时秋风日益髙霜露渐离披芳嵗忽已晚朱顔从此衰念君将舍我车马去有期君行一何乐我意独不怡飞兎不恋羣奔风谁能追老但伏枥壮心良可悲
　　予作归鴈亭于滑州后十有五年梅公仪来守是邦因取余诗刻于石又以长韵见寄因以答之【一作和滑州公仪龙图归鴈亭长句】
　　风吹城头秋草黄仰见鸣鴈初南翔秋草风吹春复緑南鴈北飞声肃肃城下台邉桃李蹊忆初披荒手植之雪消氷觧草木动因记鸿【一作欲记南】鴈将归时尔来十载空遗迹飞鴈年年自南北台倾余址草荒凉树老无花春寂厯东州太守诗尤美组织文章烂如绮长篇大句琢方石一日都城传百纸我思古人无不然慷慨【一作感槩】功名垂百年沉碑身后念陵谷把酒泣下悲山川一时留赏虽邂逅后世传之因不朽
　　寄题洛阳致政张少卿静居堂
　　洛人皆种花花发有时防君家独种玉种玉产琅玕子弟守家法名声耸朝端嵗时归拜庆闾里亦相欢西台有道气自少服灵丸春酒飬眉夀童顔如渥丹清谈不倦客妙思喜挥翰壮也己吏隠兴余方挂冠临风想髙谊懐禄愧盘桓
　　鬼车
　　嘉祐六年秋九月二十有八日天愁无光月不出浮云蔽天众星没举首向空如抹漆天昬地黒有一物不见其形但闻其声其初切切凄凄或髙或低乍似玉女调玉笙众管参差而不齐既而咿咿呦呦若轧若抽又如百两江州车回轮转轴声哑呕鸣机夜织锦江上羣鴈惊起芦花洲吾谓此何声初莫穷端由老婢扑灯呼儿曹云此怪鸟无匹传其名为鬼车夜载百鬼凌空游其声虽小身甚大翅如车轮排十头凡鸟有一口其鸣已啾啾此鸟十头有十口口挿一舌连一【一作十】喉一口出一声千声百唱更相酬昔时周公居东周厌闻此鸟憎若雠夜呼庭氏率其属弯弧俾逐出九州射之三发不能中天遣天狗从空投自从狗啮一头落断颈至今青血流尔来相距三千秋昼藏夜出如鸺鹠毎逢隂黒天外过乍见火光惊辄堕有时余血下防汚【乌卧反】所遭之家家必破我闻此语惊且疑反祝疾飞无我祸我思天地何茫茫百物巨细理莫详吉凶在人不在物一蛇两头反为祥却呼老婢炷灯火卷帘开户清华堂须防云散众星集夜静皎月流清光
　　感二子
　　黄河一千年一清岐山鸣鳯不再【一作载】鸣自从苏梅二子死天地寂黙收雷声百虫坏户不啓蛰万木逢春不发萌岂无百鸟解言语喧啾终日无人聴二子精思极搜抉天地鬼神无遁情及其放笔骋豪俊笔下万物生光荣古人谓此覻天巧命短疑为天公憎昔时李杜争横行麒麟鳯凰世所惊二物非能致太平须时太平然后生开元天宝物盛极自此中原疲战争英雄白骨化黄土富贵何止浮云轻唯有文章烂日星气凌山岳常峥嵘贤愚自古皆共尽突兀空留后世名
　　读书
　　吾生本寒儒老尚把书巻眼力虽已疲心意殊未倦正经首唐虞伪説起秦汉篇章异句读解诂及笺传是非自相攻去取在勇断初如两军【一作兵】交乘胜方【一作多】酣战当其旗鼓催不觉人马汗至哉天下乐终日在几【一作书】案念昔始从师力学希仕宦岂敢取声名惟期脱贫贱忘食日已晡燃薪夜侵旦谓言得志【一作意】后便可焚笔砚少偿辛苦时惟事寝与饭嵗月不我留一生今过半中间尝忝窃内外职文翰官荣日清近廪给亦丰羡人情慎所习酖毒比安宴渐追时俗流稍稍学营办杯盘穷水陆賔客罗俊彦自从中年来人事攻百箭非惟职有忧亦自老可叹形骸苦衰病心志亦退懦前时可喜事闭眼不欲见惟寻旧读书简编【一作编简】多朽断古人重温故官事幸有间乃知读书勤其乐固无限少而干禄利老用忘忧患又知物贵久至宝见百錬纷华暂时好俯仰浮云散淡泊味愈长始终殊不变何时乞残骸万一免罪谴买书载舟归筑室【一作室】颍水岸平生颇论述铨次加防窜庶防垂后世不黙死刍豢信哉蠧书鱼韩子语非讪
　　鹎鵊词【効王建作】
　　龙楼鳯阙【一作閤】鬰峥嵘深宫不闻更漏声红纱蜡烛愁夜短緑鹎鵊催天明一声两声人渐起金井辘轳闻汲水三声四声促严妆红靴玉带奉君王万年枝软风露湿上下枝间声转急南衙促仗三衞列九官放钥千官入重城禁籞鎻池台此鸟飞从何处来君不见颍河东岸村【一作春】陂阔山禽野鸟常【一作时】嘲田家惟聴夏鸡声【鹎鵊京西村人谓之夏鸡】夜夜垅头耕晓月可怜此乐独吾知眷恋君恩今白髪
　　初食鸡头有感【一本无冇感字】
　　六月京师暑雨多夜夜南风吹芡觜凝祥池鎻防灵园仆射荒陂安可拟【京师卖五岳宫及郑州鸡头最为佳】争先园客采新苞剖蚌得珠从海底都城百物贵新鲜厥价难酬与珠比金盘磊落何所荐滑台拨醅如玉醴自慙窃食万钱厨满口飘浮嗟病齿却思年少在江湖野艇髙歌菱荇里香新味全手自摘玉洁沙磨软还美一瓢固不羡五鼎万事适情为可喜何时遂【一作益】买颍东田归可结茅临野水
　　双井荼
　　西江水清江石老石上生茶如鳯爪穷腊不寒春气早双井芽生先百草白毛囊以红碧纱十斤茶养一两芽长安富贵五侯家一啜犹须三日夸宝云日注非不精争新弃旧世人情岂知君子有常徳至宝不随时变易君不见建溪龙鳯团不改旧时香味色
　　赠李士寜
　　蜀狂士寜者不邪亦不正混世使人疑诡谲非一行平生不把笔对酒时髙咏初如不着意语出多竒劲倾财解人难去不道名姓【一无上六句】金【一作千】钱买酒醉髙楼明月空床【一作清风】眠不醒一身四海即为家独行万里聊乘兴既不采药卖都市又不防石化黄金进不干公卿退不隠山林与之游者【一本四字作世之人】但爱其人而莫【一作不】见其术安知其心吾闻有道之士游心太虚逍遥出入【一本二句止作逍遥太虚】常【一作动】与道俱故能入火不热【一作爇】入水不濡尝闻其语【一作吾虽闻其语矣】而未见其人也岂斯人之徒与不然言不纯师行不纯徳【一作表】而【一本无而字】滑稽玩【一作傲】世其东方朔之流乎
　　明妃小引
　　汉宫诸女严妆罢共送明妃沟水头沟上水声来不断花随水去不囘流上马即知无返日不须出塞始堪愁
　　感事四首
　　老者觉时速闲人知日长日月本无情人心有闲忙努力取功名断碑埋路傍逍遥林下士丘垅亦相望长生既无药浊酒且盈觞
　　空山一道士辛苦学延龄一旦随物化反言仙已成开坟见空棺谓已超青尸【一作或】解如蛇蝉换骨蜕其形既云须变化何不任死生
　　仙境不可到谁知仙有无或乘九班虬或驾五云车朝倚扶桑枝暮游昆仑墟徃来防万里谁复遇诸涂冨贵不还乡安事冨贵欤神仙人不见魑魅与为徒人生不免死魂魄入幽都仙者得长生又云超太虚等为不在世与鬼亦何殊得仙犹若此何况不得乎寄谢山中人辛勤一何愚
　　莫笑学仙人山中苦岑寂试看青松鹤何似朱门客朱门炙手热来者无时息何尝问寒暑岂暇谋寝食彊顔悦憎怨择语防仇敌众欲苦无厌有求期必获敢辞一身劳岂塞天下责风波卒然起祸患藏不测神仙虽杳茫富贵竟何得
　　新春有感寄常夷甫
