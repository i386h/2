<!-- { "loadSidebar": true } -->
　　曩胜国承平时吾郡儒士之盛往往散而馆授贑之属邑若防昌又闽货之所趋其物产服食资用甲于他邑俗称小福州士之留滞乆而忘返间亦有焉予尝于方壶常侯座上识吾郡李君学则恂恂信厚士也时李职教湘江与语数日别去自是八表尘昏友朋聚散云收雨絶邈不相闻者动累年各奔走性命不暇岂期有今日哉丙辰之春予以访求遗文至积阜欧阳氏其塾宾仲来见询之学则从子也能道季父馆授湘江如故前年归葬母与兄于先人之兆今年复归命允毅之子为其侄兆诚之后命从弟近仁之子为其子柔之后不以卑逾尊疏逾戚秩然天叙之不紊虽桑梓系念然湘江人事之宻且乆岂能遽寘于怀哉重游骊驾发有日矣愿先生序其行也予闻惘然既喜学则乱后能归异乎留滞忘返者之为又喜学则立后协于礼异乎世之以逺间亲而啓纷争无穷之事者然后知儒者之处置得宜非流俗庸众人所可及也盖韶州府君蕡者首以科第开李氏之祥则韶州而下枝枝叶叶孰非其根干之所发但使生意续续不已益滋培之异时恶覩不凌云干霄如韶州者乎必复其始实兆斯今予于学则昔有半面之雅而今有交臂之失得无怀旧之情乎故山松楸郁乎在望阶庭玉树璨若成行学则北还之斾不可不早计也予日望之允毅即仲云
　　送沙本中入蜀序
　　沙君仲良往尉吾邑时以公委至吾鄊相与徃还论议其子本中侍侧尤疎通可人意世情转烛于今二十余年而仲良不可作矣本中涉世艰难谦重有守卓然自立可谓难也已矣去年以季父官于长夀不逺数千里往省死生契濶感叹何极倚门在念急急遄归示予以季父训戒之辞犹足以见世家余韵曽几何时又以入蜀来告且求一言以自壮予谓蜀道之难天梯石栈百步九折黄鹄猿猱尚忧难度而趋者日众履驰如夷何哉利欲梏之也本中处有竹林之思出有白云之想行迈靡靡中心迟迟必聚庐完处骨肉相依而后跋涉险阻之志定则斯役也义也非利也行以利吾无取焉行以义君子所尚也于是序其情以道其行
　　章氏家乗序
　　晋唐以来最尚门阀故当时士大夫家惟谱牒为重以予观之门第高者初不系仕不仕也孔门四科徳行优于政事氏族而有顔冉之徒则天下古今之论门阀未能或之先也是故荀叔慈陈季方以先生处士班于司空鸿胪谱中而不怍向使司空鸿胪非其人有不自愧矣乎显者之为荣隠者之为高其重有所在而不在仕不仕也金华章氏之谱逺者不可详而可徴者今二十世矣在宋得象子厚以仕宦显其隠徳弗耀可师仰者具于景行篇是章氏之为望族不専系于有官君子尤以第五何必减骠骑也予以为显者必司空鸿胪始无愧于先生处士之高隠者必行献文始无借于司空鸿胪之荣不然则衡门栖迟而已耳富贵利达而已耳奚足起人敬慕哉嗟乎士君子之所树立在天下后世孝子慈孙百世不能易也若章氏者可覩矣其逺孙道庸丞于吾邑温厚有守示予家乗亿其辞色似欲得予言者故以予所见者书其后若其系次谱图之详则有诸贤之序在奚容赘
　　义济方选序
　　医者所以明一身之造化血脉流行之所以合于隂阳五行者何故非儒者不能通也古之医神圣之妙虽儒者且不敢企及后世医乃流于方技出于儒下果何望其明于理以济人之病哉不明于理而惟方是据则本欲济之而适以费之矣予友萧志通儒者也惩创少年不知医致亲悮于药抱终天之痛发愤参访奥论广求良方济疾苦期于无憾名其集曰义济方选凡四十八巻盖有所激而为也天下之事凡有所激者其操心必切其用工必深而收效必逺况志通儒以明其理医以精其术又兼鍼灸以佐其功其于利济岂不博哉方将类其书锓梓以传则惠泽且及于天下矣昔东坡居黄冈与蕲水医厐安常游亟称其医由是名与东坡俱传厐亦儒家予与志通无能为役也姑述其志以序义济方选云
　　赠刘本和序
　　古者二帝三王之治天下也一道徳同风俗而已及其教明习成之后虽九有之广千嵗之逺斯人所守者一道诗书六艺之外岂有他说哉及周之末世则有战国之游士谋诈用而仁义之用窒先王之遗文遂废而不讲迨秦之禁大道榛塞固然莫知也汉兴百氏杂家怪奇可喜之论蠭起于世于是人之向末而遗其本者众矣晋唐以来士大夫多喜游于艺或书或画或嗜音律自谓清致然视古之为学者愈逺予尝论之游艺者贵乎动息有养茍朝夕从事而无益于己虽工矣不几于玩物丧志者乎夫书之与画于儒者翰墨为近琴之在音律于乐器为古常有志焉而未之能也予友刘本和诗书余力学琴以养其性而筝笛哇淫之声不接乎耳画兰梅竹石以厉其操而人禽山水宫室器用未尝写其形可谓善择艺者矣予既喜其游艺之精皆时之君子所尚而犹举古人之所学者告之诚欲其本末兼通内外交养以入贤士之域予之期于友朋岂如斯而已乎
　　送子芳归隠黄嵎序
　　族孙子芳幼孤而立稍长以推择为吏奔走承顺于长贰于今三年矣庐陵素称剧县又附郭供亿烦重子芳耐以处之事无不集一日悠然解去归隠黄嵎之野为邑者留之不可字其室曰嵎隠若将不求闻知以终其身焉问其志则曰人岂不自知才各有能有不能耳不肖之从事于斯也自顾谫才不足以胜丛务犹以坏樯短缆驾小舫于风涛浩渺之中其能必其有济而先登于岸也乎今不忖量后悔何益况太母髙年八十先人不幸蚤世终养之责在于季父季父又不幸逺役于外太母余年晨昏畴依奈何舍己所事而汲汲芸人吾惧贻讥于贤者深矣予闻其言而欷则语之曰芳也尔之见加于人一等矣知才之不足以剸繁而退之可不谓一事之智乎知太母之养不可以他属而思娱不可谓非一行之仁也仁智之不昧谓不为君子之归吾不信矣芳力行之亦以观子之确予宗人之耆英者也独嘉其归隠作序以赠
　　林泉生字序
　　由宣溪而上入永新之境有林窅郁而坡陀是曰坪上有泉澄而流波实为西江里之刘氏居焉季琳吾故人中子也承家膺门绰有令誉一日谓予曰昌黎韩夫子谓大丈夫不遇知于当时坐茂树以终日濯清泉以自洁欧阳公亦云防长松借丰草聴山溜之潺湲饮石泉之滴此山林者之乐也毎怀此境泠然如执热而御清风常欲以林泉生自名先生以为如何无亦因是我以大道可乎予闻而喜之则告之曰子知木之为林者乎其始也方苞方体或条或乔茍无牛羊之牧斧斤之入则其天者定雨露之所濡风霜之所固斯有干霄蔽日之势而为当世之大用矣君子之才力似之抑知水之为泉者乎其始也方毖方沸或槛或侧茍无泥沙之混蛙黾之汨则其原澄澈妍之可鉴毫髪之可烛及夫合长淮清渭之流而为天下之至洁矣君子之性分似之人能逺取之物以明其理近察之身以尽其道则林泉之防妙不在物而在我矣之二物也庸非我进徳之机乎况托生于林泉之下庸非天下之至乐乎季琳闻之津津然喜形于顔面充然若有所得请书其语予惟季琳实进士左君介之倩左氏于予为世姻进士于予为心友故期望季琳为尤切而非常情作林泉生字序以遗之
　　麟原后集巻一
　　钦定四库全书
　　麟原后集巻二　　　　　　元　王礼　撰序
　　游青原诗序
　　青原庐陵山水幽絶处也春秋景霁山矾岩桂其馨满林士女览物畅情徃徃游焉予犹及承平时家殷人足青原之途骑聫人肩摩携壶荷而来之者如雨必尽兴乃返其间虽裕俭不同要亦与禽鱼之乐于涧谷者同一自适之机耳惟骚人雅土则不然逸豫酣乐之余必使山泉之胜烟云之态人物之趣流写于翰墨传诵于人间若有声之画虽未至者见之如亲临其处焉予尝有斯志毎难其侣而力日有未暇也友人王伯允乃能与其徒夏彦琛伯仲及夏之亲故崇酒丰馔以极青原之乐又形之咏歌锵如鸣球可为出乎流俗矣好事者且写为图而求予序之予故有感于旧日之盛而嘉其同予之志云
　　夏阳汤氏族谱序
　　族谱者谱其族属崇卑疏戚使子孙笃尊尊亲亲之谊而或以之述门望显畜聚表交游者也夏阳汤氏本殷仲堪之裔谓荆州之后尝为安成刺史子孙因家焉今安成羡江尚有殷使君读书台足徴宋避庙讳易姓汤可考者自三评事始初居永新前市后徙夏阳其派凡三下墟市江田心也当在宋也有贡于鄊者有典郡庠着读史防要者有与周文忠诸贤友善者是皆不足为汤氏重也予独喜童年尚识诸老类皆淳朴深厚温恭直谅有长者风宜其诗礼之泽绵绵至今未冺也其族之谱系九世孙思可尝锓梓矣今十二世孙敏幸存刻本视予俾序之嗟乎杨恽之于司马氏叔子之于蔡中郎固自有不容辞者因念六世祖贡士之配在汤为唐臣父之子江文忠公铭其墓曰家之道奚先闺门之间有妻道焉有母道焉近而王母又为祥叔父之子申斋刘先生志其碑曰夫人以真白起家中废子孙不失旧物可不谓贤乎观女徳两世之在寒门汤之家教可知矣嗟乎予之期望于外氏子孙者岂其防哉有之似之无念尔祖离孙王某敬书
　　耕读民序
　　前年予以鄊饮至禾川邑士吴魁吾在焉与之语娓娓忘倦后有称扬其名谓足为时用魁吾闻之曰仆何人何足以与于斯遂逃之湖湘从游者益集既而充然若有所得而归以书抵其友刘宗啓曰仆营数畆桥亭之野将为耕读之民矣子知我深为请于王生老人一言少序此志予闻而喜因谓其友曰今适南畆或耘或耔攸介攸止烝我髦士甫田之诗也古者士出于农而工商不与管子曰农之子恒为农朴野而不匿其秀民之能为士者必足赖也又称仓廪实而知礼节有味哉其言也孟子亦云救死不赡奚暇治礼义饱食暖衣逸居而无教则近于禽兽诚知耕读不可偏废也子独不见商之阿衡乎耕于有莘乐尧舜之道亦一耕读之民耳及其五就之余自任以天下之重斯民也三代之民也顾可易视哉日用饮食徧为尔徳意魁吾之在陇畆陶然而歌曰朝耕兮暮读其乐也足足暮读兮朝耕其乐也弗敢以喻人我酒既防我肴既馨衎我宾亲亦洽比隣何思何虑其葛天氏之遗民虽然此固其志也然束帛之贲恐终有不容避者矣至若予也既鲁且耄自度无益于世戒子若孙力充耘耔诵诗读书为民之良慢訑之叟时翺翔乎义山之麓禾水之澨尝冀缺田间之榼阅戚牛角之经姑与此民击壤以相娱可乎不可乎遂书以订其始
　　郡庠鄊饮酒诗序
