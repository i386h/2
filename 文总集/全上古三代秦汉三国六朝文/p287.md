<!-- { "loadSidebar": true } -->
　　臣闻治国之要，得贤则安，失贤则危，故舜有臣五人而天下治，汤举伊尹，不仁者远。陛下即位之初，未能万机皇太后念在抚育，权时摄政，故中常侍苏康、管霸应时诛殄。太傅陈蕃、大将军窦武、尚书令尹勋知中官奸乱，考其党与，志清朝政。华容侯朱知事觉露，祸及其身，遂兴造逆谋，作乱王室，撞蹋省达执夺玺绶，迫胁陛下，聚会群臣，离间骨肉母子之恩，遂诛蕃、武及尹勋等。因共割裂城社，自相封赏。父子兄弟被蒙尊荣，素所亲厚布在州郡，或登九列，或据三司。不惟禄重位尊之责，而苟营私门，皮剥小民，甚于狼虎。多蓄财货，缮治第舍，连里竟巷。盗取御水，以作鱼钓，车马服玩，拟于天家。群公卿士，杜口吞声，莫敢有言。州郡牧守，承顺风旨，辟召选举，释贤取愚。故虫蝗为之生，夷寇为之起。天意坟盈，积十馀年矣。故频岁日食于上，地震于下，所以谴戒人主，欲令觉悟，诛Θ无状。昔高宗以雉ず之变，故获中兴之功。近者神启悟陛下，发赫斯之怒，故王甫父子应时馘截，路人士女莫不称善，若除父母之雠。诚怪陛下复忍孽臣之类，不悉殄灭。昔秦信赵高，以危其国；吴使刑人，身遘构其祸。虞公抱宝牵马，鲁昭见逐乾侯，以不用宫之奇子、家驹以至灭辱。今等并在左右，陛下春秋富盛，以不忍之恩，赦夷族之罪，惧惑佞谄，以作不轨，奸谋一成，悔亦何及！臣为郎十五年，皆耳目闻见，之所为，诚皇天所不复赦。愿陛下留漏刻之听，裁省臣表，埽灭丑类，以答天怒。与考验，有不如言，愿受汤镬之诛，妻子并徙，以绝妄言之路。（袁宏《后汉纪》二十四，光和三年。又见《后汉·曹节传》）
　　◎刘洪
　　洪，字元卓，泰山蒙阴人，鲁王宗室。延熹中，以校尉应太史徵，拜郎中，迁常山长史，父忧去官。后为上计掾，拜郎中，检东观著作，迁谒者、谷城门侯，会稽东部都尉，领山阳太守。
　　◇上言王汉月食注之失
　　推元汉己巳元，则《考灵曜》旃蒙之岁乙卯元也，与光、晃甲寅元相经纬。于以追天作历，校三光之步，今为疏阔。孔子纬一事见二端者，明历兴废，随天为节。甲寅历于孔子时效。己巳《颛顼》，秦所施用，汉兴草创，因而不易，至元封中，迂阔不审，更用《太初》，应期三百改宪之节。甲寅、己巳，谶虽有文，略其年数，是以学人各传所闻，至于课校，罔得厥正。夫甲寅元天正正月甲子朔旦冬至，七曜之起，始于牛初。乙卯之元人正己巳朔旦立春，三光聚天庙五度课两元端，闰馀差自五十分二之三，朔三百四，中节之馀二十九。以效信难聚，汉不解说，但言先人有书而已。以汉成注参官施行，术不同二十九事，不中见食二事。案汉习书，见己巳元，谓朝不闻，不知圣人独有兴废之义，史官有附天密术。甲寅、己巳，前已施行，效后格而已不用。河平疏阔，史官已废之，而汉以去事分争，殆非其意。虽有师法，与无同。课又不近密。其说数，术家所共知，无所采取。（《续汉·律历志中》。）
　　◎朱
　　，沛国人。桓帝时，庐江太守。永康初，为尚书。建宁初，拜司隶校尉，寻复为尚书。遭党禁下狱死。
　　◇为司隶奏单安徐盛
　　此等皆宫宦昆叔，刀锯之馀，横蒙恩私，剖符三河，不能思展命力，以答天地，敢张豺狼之口，吞噬百姓之命，罪深衅重，人鬼同疾。臣衔命操斤，翦其凶丑，辄考核贼罪，事皆伏上。（袁宏《后汉纪》二十二，「延熹八年膺起家为司隶校尉。河东太守单安、河内太守徐盛，中常侍单超、徐璜之弟也，凭宠干纪，渎货害政，沛国朱尝为司隶校尉，奏安、盛。」）
　　◎牢修
　　修，一作顺，师事术士张成。
　　◇上书兴党狱
　　司隶李膺、御史中丞陈蕃、汝南范滂、颍川柱密、南阳岑至等相与结为党，诽谤朝廷，迫胁公卿，自相荐举。三桓专鲁，六卿分晋，政在大夫，《春秋》所讥。（袁宏《后汉纪》二十二，「李膺为司隶，收河内张杀之。侯览等教成弟子牢顺上书」。）
　　赦者，天子所以布大德于天下，苏枯解难者也。而膺等公于赦后，论杀无忌，方命为虐，行其私威。且膺等养太学游士，交结诸郡生徒，更相驱驰，共为部党，诽讪朝廷，疑乱风欲，不可长。（《后汉·党锢传序》，「河内张成善说风角，推占当赦，教子杀人。膺案杀之。成弟子牢修因上书诬告膺等」。）
　　◎刘瑜
　　瑜，字季节，广陵人。延熹末，举贤良方正，拜议郎。灵帝初，为侍中，与窦武谋诛宦官，被诛。
　　◇延熹八年举贤良方正上书陈事
　　臣瑜自念东国鄙陋，得以丰、沛枝胤，被蒙复除，不给卒伍。故太尉杨秉知臣窃窥典籍，猥见显举，诚冀臣愚直，有补万一。而秉忠谟不遂，命先朝露。臣在下土，听闻歌谣，骄臣虐政之事，远近呼嗟之音，窥为辛楚，泣血涟如。幸得引录，备答圣问，泄写至情，不敢庸回。诚愿陛下且以须臾之虑，览今往之事。人何为咨嗟，天曷为动变。盖诸侯之位，上法四七，垂文炳，关乎盛衰者也。今中官邪孽，比肩裂土，皆竞立胤嗣，继体传爵，或乞子疏属，或买儿市道，殆乖开国承家之义。古者天子一娶九女，娣侄有序，《河图》受嗣，正在九房。今女嬖令色，充积闺帷，皆当盛其玩饰，冗食空宫，劳散精神，生长六疾。此国之费也，生之伤也。且天地之性，阴阳正纪，隔绝其道，则水旱为并。《诗》云：「五日为期，六日不詹。」怨旷作歌，仲尼所录。况从幼至长，幽藏殁身。又常侍、黄门，亦广妻娶。怨毒之气，结成妖眚。行路之言，官发略人女，取而复置，转相惊惧。孰不悉然，无缘空生此谤。邹衍匹夫，杞氏匹妇，尚有城崩霜陨之异，况乃群辈咨怨，能无感乎！昔秦作阿房，国多刑人。今第舍增多，穷极奇功，掘山攻石，不避时令。促以严刑，威以正法。民无罪而覆入之，民有田而覆夺之。州郡官府，各自考事，奸情赇赂，皆为吏饵。民愁郁结，起入贼党，官辄兴兵，诛讨其罪。贫困之民，或有卖其首级，以要酬赏，父兄相代残身，妻孥相视分裂。穷之如彼，伐之如此，岂不痛哉！又陛下以北辰之尊，神器之宝，而微行近习之家，私幸宦者之舍，宾客市买，熏灼道路，因此暴纵，无所不容。今三公在位皆博达道艺，而各正诸己，莫或匡益者，非不智也，畏死罚也。惟陛下设置七臣，以广谏道，及开东序金滕史官之书，从尧、舜、禹、汤、文、武致兴之道，远佞邪之人，放郑、卫之声，则政致和平。德感祥风矣。臣忄空推情，言不足采，惧以触忤，征营慑悸（《后汉·刘瑜传》）
　　◇太白出西方上书皇太后
　　太白犯房左骖，上将星入太微，其占宫门当闭，将相不利，奸人在主傍，愿急防之。（《后汉·窦武传》）
　　◇与窦武陈蕃书
　　星辰错谬，不利大臣，宜速断大计。（《后汉·窦武传》）
　　◎刘琬
　　琬，瑜子。灵帝时，举方正，不行。
　　◇马赋
　　吾有骏马，名曰骐雄。龙头鸟目，麟腹虎胸。尾如雪彗，耳如插筒。（《御览》八百九十七）
　　◇神龙赋
　　大哉龙之为德，变化屈伸，隐则黄泉，出则升云，圣贤其似之乎！惟天神上帝之马，含胎春夏，房心所作，轩照刑角尾规矩。（《艺文类聚》九十六）

卷六十七
◎襄楷
　　楷，字公矩。平原漯阴人。延熹末，上疏谏用宦官，下狱论刑。灵帝时，举方正，又以博士徵，皆不至。
　　◇诣阙上疏
