<!-- { "loadSidebar": true } -->
　　臣某言今月日得辽东都督高仇须等日月破逆贼契丹孙万斩等一十一阵露布并捉得生口一百人送至军前事三军庆快不胜踊跃臣闻天之所弃虽暴必亡人之共雠在逺弥戮况防羯遗丑未及犬羊固作孽以招诛自辜防而取灭伏惟陛下威加四海子育百灵【集作蛮是】鬼神尚不敢欺【集作违】防狡岂能逃罪逆贼万斩等天夺其魄生自爲殃仇须等谨奉庙谋逺慿国讨短兵才接群逆销亡又云反风廽烟熏晴掩日此乃天威潜运神道宻周岂止人谋仰由灵助今尽灭殃病婆固折股【一作婆目折股】饥灾兼至凋弊日滋未加天兵已【集作应】自糜烂臣训励士马今日【集作月】尅行大军一临防冦必殄献俘在即拜阙有期预喜承恩不胜庆贺无任抃快之极
　　爲韦右相贺平贼表　　　　崔　融
　　臣某言伏奉某月日敕逆贼等并己传首都市幕庭拜受旌门宣告凡预军司孰不庆悦中贺臣闻恶禽惟兽有以彰普覆之仁乱臣逆子不能损盛明之徳故三监作难周王未寝于颂声七国爲灾汉帝克臻于刑措伏惟圣母神皇陛下象天之运法地之安泽浸河海光悬日月以忠信爲甲胄以慈惠爲干戈所向无前何人不服举神兵如电扫破凶党若氷离数月妖氛一朝清荡斯实皇威逺肃圣化傍霑故能市不改肆人皆安堵臣滥承天泽忝预戎麾闻逆命而憎愤聴枭悬而累抃庆快之情倍百恒品不任悦豫之至谨附某官奉表称贺以闻
　　贺贼自相诛灭表　　　　　张九龄
　　此篇当在六百三十七卷贺状门今已移入姑存其目
　　贺章仇兼克捷表　　　　李　邕【开元二十八年】
　　臣邕等言伏见中书门下章仇兼奏称吐蕃数万围逼于城皆遵奉九重决胜万里臣闻雷之震者可以破山风之威者可以荡海伏惟陛下允答天地丕应鬼神吸之而百川却流吹之而万物倒植是以蹔劳貔虎一扫戎羗高屋用【疑】于建瓴铦戈申于破竹岂云懐县独有获嘉何止绛城复称闻喜光风动处草树爲之欣荣晴天转时日月爲之融朗臣等分官寄切报国身轻蹈舞徘徊恐门庭之地窄咏歌踊跃贺邦家之庆深无任欣悦豁快之至谨奉朝堂奉表陈贺以闻
　　爲宰相贺檀【一作坛非】州界破奚贼表
　　孙　逖
　　臣等今月二十五日于易州所奏事陛下顾谓臣曰朝夕之间诸军当有捷书至臣等愚浅莫测天心不逾数日张守珪果奏副将安禄山于檀州界破奚贼擒生斩级并获马计至数千定期不差于晷刻指事有同于符契圣惟广运神以知来防妙之言自成于系象通之术不假于蓍精义难名前古未有臣等何幸亲覩明徴惊喜之诚抃跃交集伏望宣示朝列兼付史官式昭徳音永用垂范无任喜庆之至谨奉表陈贺以闻
　　爲宰相贺破吐蕃并庆云见表
　　前　人
　　臣等比见吐蕃举国徴兵向二十万掘壕置栅攻逼定戎城顷因奉事陛下谓臣等曰吐蕃虽众当即破亡计日之间捷书必至昨见皇甫惟明奏破定戎城下吐蕃贼二十万众并斩获大将论莾布支头随状奉进又初与贼相遇西风甚急及交锋之后便至风廽既扫妖氛兼有庆云见者臣闻天之讨【一作罚】罪俟盈贯而方诛圣无不通匪常情之所及伏以一戎凶丑久负恩信敢逾絶漠来犯边城举国兴师二十余万经时固守八十余日蚁聚蛇伏狼顾鸱张防便地之井泉逼悬军之堑垒虽逆顺曲直本无敌于王师而众寡安危难预卜于人事自朝及野能不忧虞陛下神算无方睿谋先觉料此狂冦必合败亡决秘策于禁中落竒兵于天下应期扑灭万里廓清天声所振己詟【一作闻】于四海虏将之首又悬于北阙事均符契理絶名言况合战之时则返风破敌决胜之后则卿云霭空大块资其杀气轮囷表其休色实惟圣感讵测神功凡在庶寮不胜抃跃况于【一作在】臣等倍万恒品【一作情】无任庆快之至谨奉表陈贺以闻
　　爲宰相贺九姓斩送突厥首表
　　前　人【天宝三载】
　　臣等伏见王忠嗣奏九姓防悉宻等斩突厥可汗首送至朔方军者伏以北虏孔炽其来自久慿险恃逺干纪乱常虽圣徳抚和约爲父子之国而野心凶犷不改豺狼之性既盈稔贯自速天诛顷嵗已来频贻丧败酋豪向化虽己归降黙啜迷恩尚爲潜窜苟合余烬偷安絶漠陛下圣虑先觉神谋独防使其种类自至携离咸革面于塞垣遂传首于军垒以狄攻狄寜劳六月之师有征无战岂待三年之克永罢邉柝遂清虏庭斩蚩尤而莫俦戮防风而何有岂惟率土无外用表于昌期固亦先天不违更彰于睿算凡曰士庻不胜庆悦况在臣等倍百恒情无任抃跃之至谨奉表陈贺以闻
　　爲宰相贺匈奴来降表
　　臣等伏以匈奴患邉其来自久顷虽朝廷示信约爲父子之国然而戎狄无亲常畜豺狼之志陛下圣谋广运睿略通至道昭感神明叶賛不劳一卒不顿一兵使其种落自相携贰今叶防败亡殒命漠北妻子缧系为俘阙下巢倾席巻瓦解云散万里无事二庭遂空旷古不賔尽爲臣仆普天所覆皆入封疆谅由负徳背恩自速天亡之祸固亦休兵偃甲用彰海晏之期实有无方之神寜惟不战之胜求诸载籍所未尝闻臣等幸遇昌期欣逄大庆忝居近宻实倍恒情无任抃跃之至谨奉表陈贺以闻仍望宣付史官兼示中外
　　爲宰相贺陇右破吐蕃表
　　臣等先在城中因奏事陛下谓臣等曰朕料至重阳已来诸军必频尅捷臣等钦承圣防讵测神功近者陇右果奏斩获莽布支并生擒苏毗王及銮驾将廽劔南节度使章仇兼又奏西山将士分爲五道破吐蕃城保镇栅等四十余所四镇节度马灵察又奏破吐蕃不可胜数并闻防宻识慝等数国共爲邉捍者数旬之间【一作内】三方告捷应如影响合若符契禁暴如武尽决于宸衷知来似神更超于系表斩级获丑防阵隳城分南方之五将举无遗防道西城之诸蕃仍爲外蔽百战百胜以夷攻夷髙居九重悬料万里所以彰睿略之天賛知犬戎之日蹙臣等忝陪廵幸预奉徳音踊跃之诚实倍恒品无任欣庆之至谨奉表陈贺以闻
　　李采访贺収西京表　　　　常　衮【至德二载】
　　臣闻夏厯其昌羿何逃罪汉维既振莽亦伏诛伏惟皇帝陛下恢正皇纲光膺帝业日月照其明略雷霆发其英防极横流而方割扑燎火之己焚顷者胡羯乱常崤函失守暴殄天物慿陵帝京上皇兴避狄之仁陛下有蒙尘之难頼宸衷果决睿算昭宣愤陵寝之樵苏悲黎元之涂炭必将尝胆誓使然脐不有殷忧何以启中兴之盛业不有患难何以彰拨乱之英哲步自郇邠至于朔漠抚巡城邑招致甲兵诏命俯临三让而登九五师徒走集一呼而逾百万设坛拜将虚左迎师临朝有怵惕之容率土下哀痛之诏六军之号令既肃万人之赏罚且明汤火不辞矢石何惧及清秋戒节太白方高爰整军容顺乎杀气恭行天罚扫彼妖氛千里貔虎之营百里龙蛇之阵沸若云海聚如雪山垒掲终峯堑廽渭水阚军声而丘陵簸荡炀兵气而天地晦冥蠢兹凶徒犹敢旅拒皷噪白刄来聚犬羊之群旗靡黄尘旋就鲸鲵之戮渠魁不漏噍类无遗枝梧者面缚中军颠背者头悬后殿败苻融于肥水自可铭功破王邑于昆阳未云快意遂封尸于京观旋振旅于王城启辟千门扫除九陌防羶腥于宫阙洗毒螫于闾阎耆艾欢迎久思周徳衣冠雨泣还覩汉仪讴吟变噢咻之声气象回严凝之惨廓册霄以瞻羽卫肃黄道而复銮舆正寳位于北辰道光主鬯迎上皇于西蜀欢展奉亲永惟宗社之灵实荷乾坤之庆臣忝陪宗室喜万恒情无任踊跃欢抃之至谨奉表陈贺以闻
　　爲江淮都统使贺田神功平刘展表
　　独孤及【上元二年】
　　臣某言得田神功等状称官军以正月二十六日过江大破贼众擒元恶于蒜山之下凶残扑灭江介无事臣某诚欢诚喜顿首顿首臣闻四时成嵗秋实【集作爲】司杀圣人则之以作五兵盖奸宄冦贼或乗衅而起干戈弧矢亦有时而动自陛下率遏乱略再造区宇欃枪旬始竹破瓦解蕞尔狂狡敢干天诛作爲豕虵荐食江汉乃诬矫我诏【集作天】命攘窃我王师暴殄我城邑俶扰我邉鄙荆吴之人若坠泉谷万姓业业云我【集作奔走】无所陛下神聪不测睿算无方将欲擒之必固纵之先侈其心而厚其毒然后制胜两楹之下授略千里之外使神功等一战而防阵甫战而逐北三战而擒其渠魁系颈以索覆巢倾卵【集作子】刮野扫地如洌风之破骇浪严霜之坠【集作陨】落叶浃辰之内平阳州定淮南下东方収三吴流亡者复故业涂炭者返夀域扇以皇风与之更始遂令东土耆旧复见汉官威仪非陛下乃武乃文之洪烈日用不知之化孰能隂隲圣功如此神【集作其】速臣无任庆抃之至
　　爲江淮都统使奏破刘展兵捷书表
　　前　人【上元二年】
　　臣闻圣人之生不能使大盗不起故唐虞【集作尧】之代时则有四凶之【集作在】列王制所以诛不恪讨不庭小者市朝大者原野奸宄草窃何代无之刘展包藏祸心爲日久矣【集作固久】敢恣奸慝乗间阻兵长驱防徒掩臣未备以伪言乱众谓天命在己于是有豕食淮泗鲸吞荆楚【集作吴】之心使黎庶播越人神愤怒臣职司靖难敢不戮力将【集作当】凭庙略以殄冦讐谨遣副使少府少监摄侍御史臣李藏用屯兵杭州伺隙进讨且分防隘害以遏其唐突贼众狃于初役骄舞轻脱【集作师轻而骄】不虞我军能折其鋭也乃以今月三日使其伪将军张翰朱徳裕【集作法云一作徳容】等领歩兵【集作卒】七千马兵六百径入杭州东门焚烧闾阎皷噪而进藏用引其精卒设伏险【集作于】途羸师张之使入死地然后整堂堂之阵以薄其垒使左厢兵马使前泽州长史李澄爲左军左第【集作弟字】一将张岩光先锋将李强李陵等佐之都押衙高干爲右军左押衙杨履和都虞候魏守寂佐之左第【集作弟字】二将皇甫山栖左三将梁朝康承寂左四将吴季之李楚玉顔光等督游军之骑以弥缝其阙表里合战竒正夹攻以将帅之余勇因黎元之积愤奋皆敢死登必争先赤羽交而三军风生金皷鸣而万夫气作自卯至午覆而败之神扶电扫雷落山破噍类无余只轮莫反锋镝之血朱殷长江甲齐崇山尸作京观实頼陛下聦明齐圣与日月合照故能虑圗发于罇爼而威灵加于逺方使臣等尽敌如拾芥成功如抵【集作指】掌恶气沴祲扫荡无日海隅苍生比屋何幸无任庆快之至
　　爲江东节度使奏破余姚草贼龚厉捷书表
　　前　人
