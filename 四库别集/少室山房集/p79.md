<!-- { "loadSidebar": true } -->
　　艶舞娇歌向月明金罗袜鬭轻盈何縁饱听花卿曲今日钱塘是锦城
　　幼识歌者何生一别廿载相对怃然为题一絶
　　囘首高阳二十年何戡重对各澘然渭城是处殷勤唱遮莫明朝送画船【俗传有渭河边倚画船一曲】
　　忆以修挐舟饯别至魏湾执手恋恋闻某直指垂至乃发迄今令人怅然偶値清源鸿便輙题二絶寄苏并讯易惟效蔡景明
　　脉脉盈盈一水头何须七夕笑牵牛秋来两地如相望夜色天街万里愁
　　四倍平原饮酒期牵衣犹自恨临岐遥知送客河梁后不向襄阳倒接防【余曩在清源三君旦夕谈燕今易擢关市蔡归闽中矣】
　　寄亭四絶为邑文学祝宗旦题从其子树勲请也
　　缥缈千峯列翠屏八窻云气透疎櫺遽然一枕南华梦别有乾坤在草亭
　　科头箕坐一亭空白眼青天送断鸿几许豪华驹隙内何人先觉大槐宫
　　高峯攒翠落精庐五斗頺然不愿余举白持螯应自快着朱骑马定何如
　　风潭百顷和沧浪坦腹遽庐万事忘睡起秋山扪虱坐不知斜照堕胡床















　　少室山房集巻七十六
　　钦定四库全书
　　少室山房集巻七十七
　　明　胡应麟　撰
　　七言絶句八十首
　　武林送吴山人北游
　　雪里钱塘一棹孤送君寒色满长途黄金台馆三千尺曽伴荆高作酒徒
　　哭李惟寅太保十二首
　　大将星沉易水头五陵城阙暮生愁那堪落日临淮第珠履三千覔故侯
　　笙鹤遥天拥上才何年华表一归来黄金惨淡名流絶落日隂风满坏台
　　秋色辕门照大旗塞垣金柝夜迟迟危楼十丈中天月尚忆司空坐啸时
　　细栁营中柝夜停衣冠朝野惜精灵无烦更树中郎碣潮海千山尽勒铭
　　露洗长空散郁蓝无穷秋色庾楼南胡床寂寞珠帘闭不见征西月下谈
　　羽扇纶巾白纻袍声名华貊羡人豪不知累代凌烟上若个如椽擅彩毫
　　梵宇金银簇画梁湖山晴色遍奚囊鱼龙寂寞仙槎去四百楼台挂夕阳
　　十万貔貅静不哗青门归熟故侯城头一夜飞霜急落尽桓伊笛里花
　　百尺层台近潞河琅琊二美数经过华阳座上谈天客强半追随入大罗
　　燕子矶头落叶黄秦淮南去是金阊分襟最忆河桥畔明月千山堕屋梁
　　忆共春宵禁籞东玉鞭驰骤两花骢六街明月天如水谁唤词人碣石宫
　　国士提携最少年青衫联袂洛城前重来恸哭西州路万树棠梨咽暮蝉
　　哭曹子念六首
　　厯落嵚嵜赴九泉伯通椽下最堪怜扶风何处归妻子恸哭梁鸿废冢前
　　乘风先到鳯麟洲二舅星冠话昔游树树棠梨娄水上殡宫何处问曹丘
　　一病相如困茂陵玉楼魂梦夜飞腾亦知鹤背难胜汝应逐齐谐跨大鹏
　　三尺须髯十尺躯便便大腹定谁如莫言饱食曹交粟七步才华四部书
　　缧絏宁当罪冶长当年书记羡邹阳只今何处寻遗草无限春风属野棠
　　避地金阊岁不遥荜门萝径晚萧条钟声送客寒山寺恨泊吴枫第二桥
　　送谢文度还武夷二首
　　长江天际一帆开拂袖离歌下越台君去幔亭囘首望霞光犹似赤城来
　　凄风残月大江濆送尔津亭见白云摇落万山秋色里何人同谒武夷君
　　过齐东不及持斗酒酹鸣臯墓二絶寄怀
　　满眼寒山卧北邙修文人去尚为郎无劳更下杨朱泣曽共斋头种白杨
　　殡宫遥锁石门寒浅土齐东寄伯鸾惆怅棠梨飞欲尽乱山无语夕阳残
　　天香馆
　　缥缈孤根立翠峦扶疎晴影拂仙坛瑶台十二金风起吹送天香出广寒
　　空翠亭
　　翠葆林林夹画墙万株寒玉锁烟霜闲来此地堪逃暑满榻清风伴上皇
　　红蕖沼
　　徙倚清香动曲池赤栏亭榭午风迟红妆半掩青鸾扇疑是温泉罢浴时
　　来鳯冈
　　百尺亭亭翳紫苔清隂长夏满楼台风前漫作琴声听白昼天池鳯鸟来
　　断桥斜照
　　夹防轻风上栁条桃花晴逐杏花飘游人不道春光晩箫鼔楼船入断桥
　　漳塘霁月
　　明月娟娟漾碧沙银塘秋水浴蒹葭凉风忽逐双鳬起零乱中流白藕花
　　天井平原
　　古木寒林四望幽经过麋鹿共淹畱翛然不起红尘念坐占平原十亩秋
　　鹤阜清风
　　何年孤鹤此徘徊引步僊风拂岛来永夜月明秋万里满空零露湿瑶台
　　灵鹫峰怀童子鸣二首
　　行尽天台三十峯春烟重叠锁芙蓉孤云不作还家梦卧听僧堂雨后钟
　　翠拥千林路不分夕阳囘首一钟闻天南词客畱题处惆怅西岩满寺云
　　忆同俞羡长张元春何主臣吴德符游宿湖上弹指隔岁孤坐小园横塘烟雨甚思四君挐木兰飞白堕共之輙题一絶便面寄吴生传致三子
　　好风凉月大堤傍何限秋光扑画墙回首乱山飞鸟隔一林烟雨满横塘
　　王山人希曽记室戎行廿载矣归武林寄止穷巷门庭萧然余偶过啜茗其中为题此絶
　　老傍东林学种当年投管事龙沙胡床独坐秋风里门巷无声落荳花
　　忆与王生酣眠小玉馆中迄今垂三十载武林邂逅纵谈畴昔则同事酒垆者什九岱宗矣把臂澘然輙复赋此
　　三十年前宋子侯名花倾国烂溪头箫声断絶秦楼闭何处重携弄玉游
　　送徐茂才
　　竹窻萤火记当年心折兰陵系酒船纵是相逢犹有恨西风憔悴菊花前
　　送王生之白狼幕中二首
　　不逐游闲抱隐囊翩翩结束事戎行闺中秋夜长如许莫遣音书断白狼
　　廿载封狼忆旧筹悬腰霜色粲吴钩殷勤脱赠秋风里五夜飞餐日逐头【时方有事日本】
　　病卧旬日焚香小斋偶扶杖过墙东则池上芙蓉尽放矣秋色三分倐忽强半捉笔聊赋短章
　　肺病寒窻卧緑纱竹床支枕诵南华不知湖上秋多少帘外芙蓉尽落花
　　王生希曽以文犀琥珀贽余序其滇游诸稿余诺之未暇也防生有事白狼戏成二絶句柬之
　　灿烂文犀粤岭来竹皮冠小正堪裁异时牛渚休然却畱伴温郎玉镜台【右犀导】
　　一寸寒光万里心怀中明月梦中寻莫将玉盌移相傍看作兰陵旧鬰金【右琥珀杯】
　　少与徐文学同馆万松别去二十四载一时诸子邈如晨星今秋邂逅武林因各举大白为寿题小絶以纪之
　　一氊犹记共钱塘举白持螯思未忘二十四年弹指过莫教容易赋河梁
　　祝生如华旧从余学诗溪上一别三载余是秋余羇寓武林忽棹扁舟来谒投我七言律四章风骨崚嶒殊可喜愕于其行也走笔五絶勉之
　　一枕梧堂乱叶飘新诗何处掷琼瑶数篇风骨崚嶒甚可道青衫业未消
　　寸管纵横白雪飞夜光前乗簇珠玑从他赤帜收全赵斟酌登坛在布衣
　　尽道寥天跨赤虬那知深狱闭吴钩自知匣底千秋在无奈寒光逼斗牛
　　騄駬飞黄并絶尘太行高坂骨嶙峋君看异日登台客可笑于今伏枥人
　　一棹河梁系白沙芙蓉江上未开花十年句践罗倾国投老西施学浣纱
　　再送汪山人兼寄余督学君房六絶句
　　玉舄双飞大海晴河梁斜日断云平凉秋试蹑青莲蹻一问黄冠到四明
　　一曲君王赐鉴湖苍生能起谢公无云门寺口青山色忆对金陵旧酒徒
　　悬圃层城碧海头何烦徐市説瀛洲月明天姥三千仞对挟飞鲸梦里游
　　回首南皮旧迹存当时词客半销魂由来笔札君房妙一柱灵光镇海门
　　洞壑潮音阿耨前金银楼阁太空悬三生大士容听法净洗军持供白莲
　　望气频过大禹陵甬东城郭近西兴天风万斛潮声起人倚浮图第一层
　　看花湖上人家覩闺中四时障子为题乐府四章
　　绣户重重闭緑苔桃花一树晓风来罗衫乍试娇无力淡扫春山上玉台
　　一枕相思梦未成银屏珠箔画楼明石栏杆畔橊花发相对貍奴坐晚晴
　　万户寒砧接暮笳征夫何处未还家相携女伴瑶台上五色金盘弄月华
　　窻外寒风正袭衣流黄那复理残机鸣筝炽炭围炉畔高卷珠帘看雪飞
　　栁枝词二首【湖上作】
　　湖上春风万万条纎枝长学汉宫腰凭君莫奏清江曲无限情人忆板桥
　　嫋娜轻盈拂画楼佳人金络控骅驑同心何处真堪结树树青丝緑水头
　　衢陆君七旬矣而嗜奕靡倦过余茒堂竟日索诗为别一絶
　　蚤岁巴卭遇橘仙枯棋三百思通何当戏叱羣羊去独占青霞洞里天
　　楚余生千里过访乞诗四絶以赠其行
　　握手新知话未央狂歌深夜舞鱼肠兰陵百斛犹堪醉莫指宜城忆故乡
　　车骑翩翩瀫水头朱弦彩笔羡风流元龙豪气今余几为汝重登百尺楼
　　零雨萧骚滴夜眠送君愁上木兰船征途不为南风恶何限黄鹂碧树前
　　皓齿明眸照玉台清帆濒发更徘徊凭君小适山隂兴明日溪头挂雪回
　　题扇
　　满空飞雪堕阑干长信宫中夜不寒自是寿阳妆额蚤错教人拟落梅看
　　中秋夜小亭对月独酌四首末首怀邦相明府
　　危阑十二倚长空寂寂楼台露气中吹断碧箫天似水玉盘初上海门东
　　玉露无声桂宇高小亭孤坐一挥毫百篇斗酒聊今夜斟酌骑鲸欠锦袍
　　万家秋色武昌楼楼上霜华静不流好踞胡床成独坐几人年少解悲秋
　　楼阁嶕峣练影开遥知仙令亦含杯不因桂树飞香满真作山隂夜雪来
　　戏赠相者吴生
　　痴絶平生顾虎头只从丘壑擅风流由来寸管千秋在莫诧当年万里侯
　　题叶太学防心处
　　四面青山防草堂芙蓉万朶浴银塘黄庭一巻焚香罢散发胡床坐晚凉
　　送赵明府之同安
　　新捧铜章下瀫川同安百里候朱弦飞鳬慢忆双龙阙少驻仙家十六天
　　送郭生游金陵二首
　　瀫水兰隂不耐游飞帆遥入帝王州石头城上花如绮为覔长庚旧酒楼
　　满载金华百斛春青袍緑鬓紫纶巾珠帘半卷长安道争唤投壶郭舍人
　　赠章生从龙
　　緑鬓红顔学楚狂看花携酒过溪堂生涯莫笑扬雄拙老挟经不下床
　　小憩长春圃作
　　谷口云深防翠峦科头长日对盘桓一声山鸟夕阳堕满榻长松生夏寒
　　送陆孝亷
　　玉匣丰城劎气重暮山重叠照芙蓉应知洛下诸词客彩笔分行待士龙
　　吴之卫过访迫行不及徃报率尔寄怀
　　邂逅吴郎曲水头吴天霞色照吴钩孤航不奈明朝别千树寒枫尽作愁
　　安二席上重听轻红歌作
　　深夜西林棹雪过一尊其奈故人何宁辞大白千钟醉饱听轻红百遍歌



　　少室山房集巻七十七
　　钦定四库全书
　　少室山房集巻七十八
　　明　胡应麟　撰
　　七言絶句八十五首
　　夜饮郭金吾斋头同韩刘两生奕达旦归寓则晨餐久熟矣戏走一絶柬郭君并韩刘二文学
　　谈棋説劒更呼卢绛蜡烧残白玉壶痛饮不须愁禁夜主人曽是旧金吾
　　病目初起汪象先太学以玉簪十二餽我即取小军持承露分贮几上觉茅斋秋色种种撩人报以口号二
　　双眼婆娑病色含不禁秋梦绕江南风流最是王公子满把霜林赠玉簪
　　荏苒秋光遍六街玉妃聨袂到空斋军持满揷文园露何似华堂十二钗
　　夜饮仁夫馆大醉吐顿因借所服緑衣归诗谢之
　　五斗醒来恣所如幕天席地坐蘧庐酒阑人静披衣出满路晨钟下玉除
　　马上望天宁寺浮屠作
　　十层珠瓦乱云齐百丈金身落日低几许慈恩高刹上千秋惟覩少陵题
　　登玉华峰寺西山絶顶处余夜宿其中题此絶于岩石
