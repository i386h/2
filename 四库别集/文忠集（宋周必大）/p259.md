<!-- { "loadSidebar": true } -->
　　某闻爱其息女人之常情也况以万乘之主天下之冨独不能厚一女子资送而尽其亲爱之道乎魏徴于此犹以不当倍于长主为谏可谓有责难之恭矣虽然帝用其言迫于理也彼皇后深居宫中知爱而已今能本乎礼义抑其私情不特称徴之贤又请捐金帛以奨之此贞观之治所以庶几三代也欤关雎序后妃之德曰思贤才而无伤善之心卷耳序后妃之志曰辅佐君子求贤审官知臣下之勤劳内有进贤之志而无险诐私谒之心是则正始之道王化之基不在乎他在乎后妃而已太宗与后其知此也哉
　　二月十二日
　　实録韩维传神宗封淮阳郡王出就外邸以维为王府记室叅军神宗圣性谦虚眷礼宫僚遇维尤厚毎事谘访维悉心以对至于拜起进趋之容皆陈其节神宗尝与维论天下事语及功名维曰圣人功名因事始见不可有功名心神宗拱手称善诵书有言逆于汝心必求诸道有言逊于汝志必求诸非道以为听纳之戒某闻古者太子既冠则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语夫然后习与智长化与心成尚安有过举之患哉三代所以长久者用此道也逮至两汉浸不及古然元帝为太子则萧望之授论语礼服明帝章帝为太子则桓荣张酺传授尚书载在史册当时以为美谈孰知我神宗皇帝天资髙明圣性谦损其初就外邸也年才十有六七已能与韩维论天下之事拱手称善而维亦纯明亮直练达古今有所咨访悉心以对至于拜起进趋之容皆陈其节逆心逊志之言力进其戒视三代辅翼太子之道庶几无愧彼两汉君臣区区于传授之间者又何足为圣朝道哉
　　二月二十五日
　　汉文帝时有献千里马者帝曰鸾旗在前属车在后吉行日五十里师行三十里朕乘千里马独先安之下诏不受
　　某闻武王之时西旅献獒召公作训曰犬马非其土性不蓄珍禽竒兽不育于国又曰不寳逺物则逺人格所寳惟贤则迩人安孔子载之于书以诏万世今汉文帝当天下初定躬行节俭虽有千里之马却而弗受可谓不寳逺物协召公之训矣二十三年之间海内安寜家给人足南则尉它上书称臣北则匈奴通好保境是故逺人来格之効也彼武帝则不然大宛有善马在贰师城至令万里出师伤财害民而不恤马虽得而中国耗矣是故圣人贱畜而贵人笃近而举逺
　　三月十七日
　　唐明皇开元二十二年夏上自于苑中种麦率皇太子以下躬自收获谓太子等曰此将荐宗庙是以躬亲亦欲令汝等知稼穑之难也因分赐侍臣谓曰比嵗令人巡检苗稼所对多不实故自种植以观其成且春秋书麦禾实古人所重也
　　某闻周公作无逸其述商周享国长久之道固非一端而必先之以知稼穑之艰难者葢以人君有无尚之贵无敌之冨虽不期于逸乐逸乐有时而自至惟能知稼穑之艰难夙夜自儆然后治民祗惧不敢荒寜是乃长久之道也唐明皇生长深宫英断多艺手平祸乱身致太平其于稼穑疑若有所不暇今乃俯为农夫之事种麦苑中至率诸子躬自收获非深明无逸之义安能若此宋璟为图以献抑有由也又况荐之宗庙所以展奉先之孝垂之子孙所以尽贻厥之谋大书简册可谓美矣近观本朝真宗皇帝当祥符五年之六月尝与诸王观麦于金华殿同赋歌诗以示羣臣囘视开元若合符节然而真宗之治始终如一明皇之政有始无终兹又不可以不鍳
　　五月十四日
　　栁芳唐歴载明皇诏集贤学士徐坚等纂经史文章之要以类相从欲令皇太子检事缀文上赐名为初学记开元十四年三月撰成以献赐坚绢三百疋
　　某观大戴礼保傅篇论周室传三十余世最为有道之长及考其説乃专在乎储君之德夫所谓德者何也乐以修内礼以修外礼乐交错于中发形于外其成也怿恭敬而温文者是也故文王受命九年召太子发曰吾与汝所保所守之哉厚德广惠忠信志爱人君之行不为骄奢不为汰靡不淫于美括柱茅茨为民爱费大哉言乎是乃经史之要防人君之先务又何必检事缀文然后为博哉今明皇不择三公三少以圣贤之事业政治之本原助成储德而徒使章句陋儒纂集文章之要其术盖已疎矣昔三国时孙权铨简秀士为四友于东宫以诸葛恪为左辅张休为右弼顾谭为辅正陈表为翼正书之史册足为美谈夫以区区之呉固不敢望成周之典则其视明皇殆庶几云
　　六月三日
　　欧阳修五代史唐六臣传賛曰呜呼始为朋党之论者谁欤甚乎作俑者也真可谓不仁之人哉予尝至繁城读魏受禅碑见汉之羣臣称魏功德而大书深刻自列其姓名以夸耀于世又读梁实録见文蔚等所为如此未尝不为之流涕也夫以国予人而自夸耀及遂相之此非小人孰能为也汉唐之末举其朝皆小人也而其为君子者安在哉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然后唐从而亡夫欲空人之国而去其君子者必进朋党之説欲孤人主之势而蔽其耳目者必进朋党之説欲夺国而予人者必进朋党之説夫为君子者故常寡过小人欲加之罪则有可诬者有不可诬者不能遍及也至欲举天下之善求其类而尽去之惟指以为朋党耳故其亲戚故旧谓之朋党可也交逰执友谓之朋党可也官学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉称誉则谓之朋党得善者必相荐引荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之説也一君子存羣小人虽众必有所忌而有所不敢为惟空国而无君子然后小人得肆志于无所不为则汉魏唐梁之际是也故曰可夺国而予人者由其国无君子空国而无君子由以朋党而去之也呜呼朋党之説人主可不察哉传曰一言可以防邦者其是之谓欤可不鍳哉可不戒哉
　　某恭闻主上宣谕辅臣大畧谓朋党之名起于主听之不明而其原始于时君不知学若能进贤退不肖则党论自消且举唐太宗去朋党难之説而嗤之可谓尧舜禹汤文武缉熙光明之学而同符本朝仁宗之治矣仁宗时吕夷简为宰相范仲淹为侍从仲淹危言正论多议朝廷得失夷简怒而逐之士大夫徃徃直仲淹而罪夷简夷简则指以为党或坐窜逐而朋党之论遂成赖仁宗圣学高明力排羣议擢仲淹参贰政事于是党论不攻而自破当是时欧阳修盖尝为夷简指为党仲淹者故其为谏官也首着朋党论以谓尧之时小人共工驩兠等四人为一朋君子八元八凯十六人为一朋舜佐尧退四凶小人之朋而进元凯君子之朋尧之天下大治反复盖数百言犹以为未足也又于五代史賛极言小人欲空人之国而去其君子者必进朋党之説欲孤人主之势而蔽其耳目者必进朋党之説欲夺国而与人者必进朋党之説又反复数百言嗟乎前代人君不知羣臣邪正故难于破朋党本朝仁宗圣学足以进贤退不肖故太平之功天下至今诵而歌舞之今主上圣学如仁宗进贤退不肖如仁宗兹又恭读圣训所谓一言可以兴邦者欤故备载欧阳修之賛以备观览
　　六月二十二日
　　汉景帝为太子时召上左右饮而中郎将卫绾称病不行景帝立嵗余不谯呵绾绾日以谨力景帝幸上林诏中郎将骖乘还而问曰君知所以得骖乘乎绾曰不知也上问曰吾为太子时召君君不肯来何也对曰死罪唐李晟之子听为羽林将军有名马穆宗在东宫令近侍讽听献之听以职总亲军不敢从及即位择太原帅宰相进拟上皆不允曰李听不与朕马是必可任以为河东节度使
　　某闻人君之取人与人臣之取人不同人臣取人不过曰是与我者也是亲我者也故顺己则喜拂己则怒人君则不然有言逆于我心必求诸道有言逊于我志必求诸非道夫然后可以得不二心之臣为缓急之用观卫绾不从景帝召饮李听不以名马献穆宗自常情观之二臣冝得罪于二君今乃不然一则使之骖乘一则擢帅河东是非察忠实之心图社稷之利者能如是乎昔本朝太宗在藩邸以田重进忠勇给以酒炙而重进不敢受太宗嘉焉及即位以为永兴军节度使五代周太祖时张美掌金谷于澶州世宗毎有所求美曲为应副其后世宗即位不以公忠待之呜呼我太宗之爱田重进则有臣如卫绾者当在所取矣周世宗之薄张美则有臣如李听者亦在所取矣古今虽殊其理一也
　　闰六月十六日
　　汉髙祖纪项羽数侵夺汉甬道汉军乏食与郦食其谋挠楚权食其请立六国后以植党汉王刻印将遣食其立之以问张良良发八难汉王辍饭吐哺曰贱儒几败乃公事令趣销印
　　某闻人君临利害之际莫难于听言甲以为当听之固善矣乃乙至又以为不可则将奈何曰听言在广取于众可也断之在独则必有智畧忠信之臣动而咨焉然后无过举而有成功惟高祖天性明达好谋能听故提三尺剑定天下凡一言可取未尝不用至于取信而必行者惟张良耳故闻郦食其请立六国后则欣然从之及谋之于良发八难高祖即知郦生之失计此所以卒有天下者信其所可信也后世如晋武帝听羊祜张华社预之言而伐呉一时大臣如贾充等皆以为不可已而卒成混一之功其视高祖盖庶几焉又符坚大举伐晋朱彤谓千载一时若可信矣独权翼以为不可坚曰筑室道旁无时可成吾当内断于心已而竟有淝水之败嗟乎均听言也一成一败相逺如此盖符坚不能知权翼之可信又不察朱彤之不足信是以致此然则人君必先有知人之明然后可以果断而行其言若乃智不足以知人而信夫不可信之人临事乃曰断在必行其能免符坚之失乎
　　月　日
　　唐髙宗永徽三年御安福门楼观百戯上谓侍臣曰昨登楼欲以观人情及风俗奢俭非为声乐朕闻胡人善为击鞠之戯当一观之昨初升楼即有羣胡击鞠意谓朕笃好之也帝王所为岂冝容易朕已焚此鞠冀杜胡人窥望之情亦因以自戒
　　某闻王者履崇髙之富贵操可致之势力所欲苟形于外则逢迎将顺四面而至圣人知其然也言动不敢轻嗜好不敢萌是故防酒人所共爱也禹则恶焉饮食人所大欲也禹则菲焉夫岂乐为是苦节而与众独异哉正以上心所向从之者众大则侈靡成风小则伤财害民塞其源所以清其流谨于初所以杜其后也善乎苏轼之论曰鹤之为物清逺闲放超然于尘垢之外易与诗以比贤人君子隠德之士狎而玩之宜若有益无损乃卫懿公心偶好之宠以乘轩其害遂至于失国为人上者好尚之难如此哉今髙宗方启击鞠之意羣胡即献技以投所好幸而永徽之初能谨辨早防防之戒卒莫能惑不然上有所好下必有甚焉窥望之情杂然并进不可得而察矣
　　七月十一日
