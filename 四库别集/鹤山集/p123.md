<!-- { "loadSidebar": true } -->
　　潼之通泉蹇氏系出浔阳伏羲时曰修秦穆时曰叔世久莫可考唐僖宗时曰元盛扈驾为排顿使后居盐亭之白马葬射洪之果园山则入蜀之始祖也五世祖隽民生二子长曰颀次曰頥颀举元丰五年进士第二人掌武信军节度书记四传曰享父生五子其三人举绍熈元年进士后以陞朝恩累赠奉议郎頥以文学补官是生常通常通生利用利用生南运累赠朝请郎逾冠而卒治命以奉议之季子为后是为君讳君章字晦卿方十嵗执丧哀甚事母王安人孝谨未几安人卒孤苦自持垢衣粝食澹如也庆元元年以词赋擢四川类省试髙等明年视进士乙科赐第调青石县尉歴渠州司法参军利州路提刑司检法官凤州司法参军以举主改宣教郎知温江县通判南平军重庆府知茂荣二州荣未上逆曦之弟晓时安抚利东察君非附已者临之甚威卒无瑕可指为检法官朞年曦叛晓据兴元衔前事停检法奉君将去之防本生母卒乃行在凤日宣抚司经量闗外田受命者率加赋以为功君徃贞符索夏秋嵗输之数以田均税毫发无所益民至今利焉治温江府督宿逋甚峻君从容干理宁其稽令不以病民谕学积颓巴县亦久不治君以节缩浮费府有余财各发粟二百万助之茂之属县曰汶川当威茂之冲土人汤彬豪扵财啸呼夷獠武断豪夺铁邪蕃虽威而市扵永康必道汶川彬父子数御之为二州患君调军禽而戮之繇是徼外无敢哗者节用丰储率以春夏之交损粜直以赈贫夙有胃疾既去郡行至汶川明窄馆而卒语不及私唯曰贫者士之常死者人之终吾何求哉当寳庆三年八月庚午年五十有九娶刘氏东谿先生伯熊之孙也男森之举嘉定十年进士前为蓬溪县丞女适髙斯得举绍定二年进士授文林郎利州观察推官森之既以母命卜遂宁府长江县甲山以今年十月己酉举君之丧即窆前之月以君之同年进士冯君邦佐所状事实属铭扵靖防斯得亦自都城来靖申其请呜呼余知晦卿已久冯公辅余所善也斯得吾之同产兄之子也况又以知晦卿居家涖官之实余曷敢曰不可铭曰
　　人莫已信唯贵是师防升为能画攫为竒孰知古之人为吾分所得为虽所居无赫赫名而所去见思吾晦卿父其尚有闻扵兹
　　知文州主管华州云台观安君墓志铭
　　嘉定十有四年知文州安君蕃以比嵗劳勚请致王事而归诏主管华州云台观行至利州得疾延朞月乃卒实十五年四月戊子也年五十有一其孤如埙等跣护还里厥十七年夏五月癸夘以治命葬岳池县施为乡龙旋下干山之原先是君居郡日遇玺霈以弟之子如渊奉表入都如渊过余于休沐舍曰吾伯父之葬未有以识竁如埙兄弟奉母命将以请扵公顾杖而即次弗敢违也防某匄去已七八疏未允方阖门俟遣辞焉亡何如埙复以书请益力乃为叙而铭之君字叔衍其先本太原八世祖琼为后唐检校太傅出为遂州刺史以王孟之乱不能北归因家扵遂刺史之子景泛为通州从事赠太保东游浓洄镇爱其江山之秀润家焉皇朝开寳中升镇为军遂为广安着姓四世祖处厚以崇宁二年为同知枢密院系之详具载扵邵公济博所为铭曽王考祁荆湖北路转运判官王考燮尝与乡举考宿君本朝奉郎夀域之子贡士早世张夫人器之请以为己子教之力学读书习春秋三传有声校官开禧初与平吴曦少傅安丙上其事曰进士安蕃丙之族人也遣之兴元谕都统制孙忠锐合谋诛逆葢曦已遣其母弟晓为利州东路安抚使不得不豫为之防蕃与忠锐既共诛晓亦有微劳丙巳假将仕郎权兴元府茶马司茶帛库诏特授承务郎凡四人并命其书曰吾下密诏讨贼曽不逾时克成隽功虽吾帅臣竭忠诸将効顺顾所以徃来其间合异为同非可泛然诿诸人者则夫族党之助安可诬也尔君玊能得其亲近之情尔坤辰同任夫结约之责尔焕尔蕃分谕诸军晓譬祸福一朝唱义逺近翕然载披奏函良用嘉叹锡之京秩布列幕属士孰有起家而得此乎益用勉厉以称所防君拜书奋厉图报茶马司檄兼秦司佥防府尹刘清惠公申召置幕下少傅自新沔移治兴元又辟君为属天水县旧成州大制置司以道逺表升为军既又即军复县兵火之余入睨视莫敢向君佐幕才数月自请试县或犹谓毋以家往君曰是示人畏缩也召故老而谓之曰县当险阨之冲者中原数扰此最要道或治米谷或治榆林或治兴州坪或治沙川虽迁徙不常而迭遭焚蹂今不一劳其后不安将迁邑扵赤丹堡缭以险固实以谷粟使民得奠居其亦可乎众皆诺乃白制阃行之官寺民庐以次毕具秋毫无所扰制阃发缗钱五千君复上之忠义士兵故有春秋二阅君更用农隙因其力以筑县城民不失业官不滥费凡樵楼守具旋观而毕置之民自离兵戈有田者亦弃去君大书鸿鴈三章扵堂壁卧兴图之从帅阃拨借耕牛种具量所垦田散给皆翕然归耕防嵗大亨欢呼被野始期以秋输无钱迨君之去率多逋负又为贷偿主管成都府路转运司使者刚褊自用君随事救正理寃释滞人不知其功至扵推援人才尤所用意制置使聂侯子述至蜀以果州守安侯癸仲为元幕俾君摄州事属时多事民赖以安寻谒帅府白事其一核实茶马司所积暂以买马钱助边用养马牵马之粮给军储竢【阙】自如旧制约一年可得百万计其二今北边未静忧在西南夷宜谨择边吏其三赏罚所以劝沮也今大败者未即就刑而小捷者遽加醲赏聂侯大说辟君通判永康军防兴元卒叛转掠果阆密迩乡邑君念八世祖太傅尝出家赀以平贼思所以继先志防少傅为之倡君喜曰是亦吾志也亦纠合宗族佃丁数百人往运军粮且躬临贼垒毅然以公事为己任未几朝廷起少傅为宣抚使治利州州自乱后气象荒索少傅改辟君为州贰君请增米价以来商运为军民利且旧例商就官交米则有出纳之弊军就仓禀给则有陈腐之弊使皆就船出入则二弊皆除总饷者是其策继以君兼主管文字兼粮料院职并事丛靡微不究初西夏永好扵我自嘉定七年赍书者络绎竟上至十二年冬十月岩昌寨以夏招讨使子宁忠翼书来宣阃委安抚司报之适东军郭威等焚戍庵遁去宣阃移金州军帅陈立将东军辟君充随军练运置司西和君闻命引道未至令曰比嵗冬夏之交寇乘间再入民未复业餽饷用艰今日使指非招集忠义按视营屯惟先劝谕流民各归土著乗春耕种且检视仓廪督促移运务以实边备安人心民闻之喜凡漕运物料糗粮茭藁夙夜尽瘁漕四十二万三千七百六十石防户不该封桩并由子不到等钱四十三万六百劵有竒籴二十万一千二百石以置口漕至西和鱼闗至白环每石且以费钱一十七劵米一斗七升之约为总所省三百四十二万六百五十九劵米三万四千二百六十五石初出边仅有两月之积未几可支半年嘉定十三年秋夏书再至宣阃未敢深然之俄遣使至巩城以书督期宣阃姑管师应之以利东路安抚丁公焴节制诸路军假参议官同措置副戎司边事君酌酒饮诸将愿毋杀戮毋焚毁以诞布我国家不嗜杀人之意皆闻命感慨自丙申出师己酉饮至不料三路丁直不起利路全夫则君密赞之力也宣抚茶马二司举君知文州郡逾年百废具修然自是精力耗矣得年五十有一积官至通直郎娶陈氏姑之子也男子五人如山如埙如川如愚华孙如山尝与賔贡为伯父士龙后华孙先夭今附茔焉女子二人长适将仕郎杨季衡幼未行孙男女一十三人君资厚而气夷与人交有终轻财重义不计家之有无庆元三年嵗荐饥极力赈贷全活甚众其后年谷屡登折劵不复责尤嗜书自经子史传百氏小説医卜方伎一览终身不忘嗟夫其才若此其用卒此士闻而惜之铭曰有劳扵国有徳扵民俄兴忽化位止専城未为不遇弗究弗宣弗振弗延年其在后之人














　　鹤山集巻七十五
　　钦定四库全书
　　鹤山集巻七十六　　　　宋　魏了翁　撰墓志铭
　　朝请大夫利州路提防刑狱主管冲佑观虞公墓志铭
