<!-- { "loadSidebar": true } -->
    规逾璧水，彩艳兰釭。销兵汉殿，照胆秦宫。龙生匣里，凤起台中。桂舒全白，莲开半红。临妆并笑，对月分空。式固贞吉，君子攸同。
    ○唐满月回文镜铭
    明逾满月，玉润珠圆。鸾惊钿後，凤舞台前。生菱上璧，倒井澄莲。情虚应态，影逐庄妍。清神鉴物，代代流传。
    ○八卦菱花竟铭
    忆彼菱花，万形惟肖。无迎以将，有明而照。余曰反视，惟公何负。嗟呼虚心，媸者忘怒。
    ○唐素月竟铭
    光流素月，质禀玄精。澄空鉴水，照迥疑清。终古永固，莹此心灵。
    ○唐透光镜铭
    透光宝镜，仟传炼成。八卦阳生，欺邪主正。
    ○唐鉴心镜铭
    貌有正否，心有善淫。既以鉴貌，亦以鉴心。（《金石索》）
    ○大唐故骑都尉濮州濮阳县令于君之碑
    君讳孝显，字犀角，河阴河南人也。肇自赤雀柄户，白鱼跃舟，时经百代，岁逾千祀，崇基缅邈，与嵩岱而齐高；华胄芬芳，共兰荪而并馥。廷尉以阴□□□，名播汉朝；将军以陷陈扬麾，声流魏室。自此琳琅接耀，轩冕连阴，虽张汤之七叶珥貂，郗鉴之四世台鼎，方之蔑如也。曾祖提，魏孝文以敕勒地居□□，气接幽都，陆梁狼望之前，掘强龙庭之外，遂授公节钺，奉使宣威。公喻以存亡，示其祸福，敕勒犁颡树颌，献马称藩。主上嘉使乎之功，授以征北将军、陇西太守。自魏历将终，周图已兆，先臣旧佐，咸加爵赏，蒙授使持节太傅柱国大将军，封建平郡开国公，从班例也。祖瑾，周太师、三老、尚书右仆射、柱国、燕国公，谥曰文。巨川舟楫，鼐鼎盐梅。燮理阴阳，寒燠无急舒之变；弼谐王道，政令有清净之歌。父礼，周使持节大侯正大将军、赵州刺史、安平郡开国公。周武帝亲御六军，问罪东夏，躬麾九伐，爰整西师，乃以公为大使，总知兵马节度。申□居鼎臣之□，齐王处帝弟之亲，咸皆禀其英谟，谘其进止。公牙思十计，闲出六奇，或飞书下城，或搴旗陷阵，犹冲飙之卷寒，旭日之泮春冰，曾未浃辰，伪都平荡。□武平齐之日，总集伪官，谓高阿那肱曰：“平卿国者，由此人也。”昔吕子牙之佐周，号鹰扬而灭纣；王士治之翼晋，歌龙骧而殄吴。隔代相望，□无惭德。
    君禀川岳之灵，膺星辰之气，角立杰出，高翥独翔，括百行之枢机，轶九德之轨躅。一室不扫，陈仲举之生平；万里封侯，班仲升之意气。发严岩电於神彩，韫荆玉於胸怀，てて如积风之运鹏，昂昂如箫云而<辶世>骥。开皇十三年，起家任右亲卫，非其好也。阮嗣宗之傲诞，屈以步兵；马犬子之文词，登之武骑。俄而文皇晏驾，炀帝嗣兴，划刮旧章，草创新政，璇室瑶台之制，迈辛癸之宫；车辙马迹之行，越姬刘之幸。公乃告归托疾，养素邱园，不事王侯，凿坏而已。於是亲宾断问，庆吊不通，保周陂而访三姜，依蒋径而寻二仲。甘乐山薮，木石为邻，樵歌唱而白云凝，邱琴奏而元鹤舞。读张衡之赋，且说归田；讽宋玉之词，甯忧失职？
    逮隋风已替，率土分崩，九服移心，三灵改卜，天星骤落，海水□飞，万姓嗷嗷，瞻乌靡所。太上皇龙跃晋野，凤举秦川，挥宝剑而斩素灵，拥神兵而膺赤伏，群雄毕凑，众善咸归。遂仗剑辕门，投□献款，蒙补左武候录事参军，于时义甯元年也。皇图ㄈ落，帝典权舆，王世充叛换洛川，窦建德凭陵河朔，蚁聚蜂扇，狼顾鸱张，驱掠我黎元，违拒我声教。眷言经略，理资英杰，乃授元帅府铠曹参军。於是破入阙堡、清城宫，□太阳门，陷阵先登，获勋第一，蒙授骑都尉。武德四年，授雍州录事参军。处神州之要，居辇毂之下，五方杂沓，四民设阜，纠レ奸伏，思若有神，不待赭汗之权，讵芝钩距之诈。同观元年，又授朝议郎行濮州濮阳县令。君下车布政，除烦去瘼。而移风易俗，不待三年；俗富刑清，才逾期月。还牛恕米，是表於深仁；驯雉移蝗，弥彰於善政。岂止沈丕邺县，留神灌坛而已哉！水积归塘，竟滔滔而东注；日沈昧谷，遂黯黯而西徂。辰巳之梦忽锺，膏肓之祟便及。以贞观十年四月四日寝疾，卒於濮阳官舍，春秋六十四。陶潜琴酒，对彭泽而谁欢；言偃弦歌，临武城而莫奏。呜呼哀哉！
    君器宇淹凝，风神秀逸。襟怀肃穆，与寒松而并劲；志气萧条，共秋天而竞爽。履仁为度，蹈义成基，不以富贵骄人，常以谦处待物，可谓淑人君子，邦家之彦者欤！爰以贞观十四年岁次庚子十一月壬寅朔十日戊子，迁窆於雍州三原县洪寿乡之原。夫人李氏，平昌县主，皇帝堂姑。王姬下降，作嫔君子，四德□□中馈，六行懋于闺仪，婉[A148]驰声，幽闲表德。既而于君长逝，守志孀居，同穴之义莫从，异路之悲奄至。抚育遗稚，皆遵礼度，虽享豕存教，断织贻训，曾何足云！嫡子正则等，并学禀箕裘，德齐颜闵，竭忠贞以事主，极爱敬以安亲，列鼎切季路之怀，从车轸曾参之叹。乃询诸古老，考之前代，纪素誉於元石，列遗范於幽埏。庶感风树之悲，以慰寒泉之思。文曰：
    逖矣洪源，遐哉峻趾。崇山亿丈，长河千里。陆离英彦，森梢杞梓。缨冕递承，琳琅间起。（其一）
    乃祖英果，懔懔申霜。乃父诚绩，谔谔勤王。雄图独运，逸气孤翔。东征献凯，北使归疆。（其二）
    笃生君子，风神特达。□侍丹墀，警巡紫闼。腰负羽，横戈戴。骥既驰，湛卢方割。（其三）
    有随道丧，沧海横淹。知机体命，卜筑林邱。一人御物，六合承休。翻然筮仕，佐府参州。（其四）
    参州伊何？绳违纠恶。佐府伊何？崇弓砥锷。奸魁息讼，边隅静柝。衢路风生，戈矛霜落。（其五）
    一同出宰，百里□风。霜威狡猾，露惠厘穷。庶期永锡，如何不终。武城弦绝，彭泽樽空。（其六）
    人事浮促，生□□脆。孙楚长埋，韩□永逝。朝思馀藻，野悲遗惠。先秋刈兰，当春翦桂。（其七）
    □□□□，□□□□。俄悲谷徙，遽叹舟藏。松风厉（下阙）（《精语堂碑录》丁《金石续编》四、《唐三家碑录》）
    ○唐越州都督于德芳碑
    （上缺）开国男（缺）军事（缺）好贤爱丕（缺）大中大夫行（缺）年□□银青光禄（缺）曳之□□使（缺）郡（缺）都督原庆□□四州诸军□□□□史。永徽元年，授□□□。三年，（缺）能官逾於邓训。显庆三年，授金紫光禄大夫使持节陇州诸军事行陇州剌史。任□北畿□以□□□肃□□化洽华夷。公志在县车，□敦止足，（缺）恩诏矜遂庶，侍听政於阳馆，陪展籴於石闾，未膺礼於上庠，遂归全於长夜。以龙朔三年岁次癸亥二月乙酉朔二十六日庚戌，遘疾薨于隆庆里之私第，春秋七十有七。其年五月癸丑朔二十日壬申，葬于三原县万寿乡，谥曰定公，礼也。 
    惟公禀荣河之纯粹，降仙掌之英灵，类邢禺之堂堂，芳齐往哲；比周舍之谔谔，□冠前修。案牒披图，以信顺而为本；敦诗悦礼，用忠孝以成基。譬虞代五臣，将稷契而并骛；若轩朝六佐，与风力而竞驰。意在恤冤，甚张季之折狱；情存周急，同鲁肃之指菌。囊括五车，惠施惭其博物；游□百氏，胥臣愧其多闻。体物缘情之篇，遒文光於翰菀；擒藻□鞭之笔，符彩丽於词林。摄□名藩，黎献於焉咏德；式遏寇虐，亭障于是无虞。对彼安仁，时称连璧；偶斯元礼，俗号仙舟。追电伏辕，县知骏骨。孙枝入爨，便识琴音。开ト以接名流，置驿以招英彦。慕疏广之解印，仰魏舒之抽簪，抗表陈情，遂蒙昭允。角巾私第，杖策丘园，或追梓泽之游，时习兰亭之赏。但四序不止，千月难终，倏敛魂於穷泉，俄沈照於悲谷。嗣子前荆州大都督府录事参军事代州司马护军昶，居忧之礼，殆不胜丧；至孝之情，几将灭性。以为桥元三鼎，腾茂实於祠堂；杨震四碑，飞英声於神道。庶金生翠碣，长标贾氏之坟；剑挂贞松，永识徐公之墓。乃为铭曰：
    三山崇构，九水鸿源。将军树绩，相高门。服衮调饪，书社开藩。祉袭前叶，庆锺後昆。风云蕴气，圭璋表质。据德依仁，衔华佩实。博咏金匮，学穷石室。辩轶谈天，诚深捧日。束发肆业，弹冠入仕。道属时屯，生逢运否。黑山雾结，白波浪起。戟指望夷，兵兴新市。九五应期，千年启圣。殄此元恶，戡兹放命。地纽克平，天保大定。荣名委质，濯缨从政。秩宗著称，恒岳扬声。漳滨讼息，晋水□清。□□□誉，□□□□。□流□□，名高郢城。荣显五都，光照千里。照耀金玉，芬芳兰芷。誉超四佐，德高八士。贵盛丹毂，声传青史。横海鳞摧，磨霄羽戢。森沈松贾，苍茫原隰。金铉未调，玉棺奄及。东都驻马，南阳下泣。摇落宰树，荒凉夜台。坟修燕集，茔空鸟来。凤箫嘹唳，熊轼徘徊。玉人不作，泉扃讵开。（《非见斋碑录》、《唐三家碑录》）
    ○大唐故左监门大将军襄城郡开国公樊府君碑铭（并序）
