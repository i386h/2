<!-- { "loadSidebar": true } -->
　　记曰：「人者，天地之心。」心出於天，天无内外，心亦无内外。有内外，非心也，非心也者，不足以合天也。是故或失则内焉，或失则外焉。或失则过焉，或失则不及焉。内与外离而不全，有存焉者寡矣。过与不及，背驰而愈远，则禽兽夷狄之祸至矣。惟圣人之心同天，故能中天地、普万物、包宇宙，而极其至。贤者希之，众人离之，不有所过，则有所不及焉；不有所甚过，则有所甚不及焉。过生於偏内，不及生於偏外。甚过生於过，甚不及生於不及。甚不及而外则墨氏之兼爱也，甚过而内则杨氏之为我也。为我无君，兼爱无父，无父无君，禽兽也。夫杨氏学义，墨氏学仁，而至於禽兽者，岂其本心然哉？易曰：「臣弒其君，子弒其父，非一朝一夕之故，其所由来者渐矣。」故心法不可不讲也。夫无内外者，心之本体与物一也。内则离物，离物则高，高则虚，虚则寂灭窈冥之说兴，后之释、老则杨氏之流也。外则滞物，滞物则卑，卑则暗，暗则功利刑名之说兴，后之管、商，则墨氏之流也。夫心也者，体天地万物而不遗者也；性也者，天地万物一体者也。心也者，与人俱生者也；性也者，与心俱生者也。人生则心生，心生则性生，故性之为义，从心生者也。夫心至静而应，至动而神，至寂而虚，至感而通，至远而不可御，包乎天地万物之外，而贯乎天地万物之中，中外非二也。人者天之生理也，心者人之生理也，性者心之生理也，道者性之生理也，天不能不生人，人不能不生心，心不能不生性，性不能不生道。故道与天地同用，性与天地同体，心与天地同神，人与天地同塞。心也者，其天人之主而性道之门也。故心不可以不存也，一存而四者立矣，故能为天地立心。心法者，存其心之法也，夫心自我有之，自我存之，师不能以授之於弟子，弟子不能以受之於其师，孰传而孰受之？故传者非传心也，传心之法也。夫中庸何为者也？程子曰：「孔门心法也。」其始也，须臾不离道，至约矣；不睹不闻，戒惧至矣；隐微慎独，纯其精矣；大本达道，中和一矣。其卒也，闇然日章，不外慕矣；淡简以温，近自微矣；内省无恶，潜伏昭矣；不动不言，敬信恒矣；不显笃恭，怀明德矣；无声无臭，天道彰矣。若是乎主於内而离物者矣，岂其心之本体也乎？然而求之不见其过也。其中也，夫妇能知，人伦备矣；天地鸢鱼，上下察矣；体物不遗，鬼神盛矣；五达九经，天下政矣；尽人尽物，化育参矣；博厚高明，覆载成矣；三千三百，万物育矣；制礼作乐，文同度矣；天时水土，不害悖矣；经纶化育，浩其天矣。若是乎主於外，而滞物者矣，岂其心之本体也乎？然而求之不见其不及也。子曰：「道之不明不行也，我知之矣。知者贤者过之，愚不肖者不及也。」曰：「此中庸之指乎！无过不及，其中庸之心法乎！心包乎事物之外，事物行乎心之中，内外合矣。此其法也。故无内无外，无过无不及，无助无忘，则一矣。」曰：「心自有而自存之，何有於法？」曰：「夫公输子不授人以规矩，则方圆不传；师旷不授人以六律，则五音不传。夫六律，五音之法也；规矩，方圆之法也。昔者孔子论仁、论敬、禁意必固我，非语内而遗外也。论政、论治、论事君亲、论天地鬼神礼乐事物，非语外而遗内也。及谓师也过，商也不及，过犹不及，曰『吾道一以贯之』，而后内外之合一，而心法见矣。噫！此中庸之本指乎！斯理也，子思得诸孔子，孔子得诸文、武、周公，文、武、周公得诸成汤，成汤得诸禹，禹受诸舜，舜受诸尧，曰『允执厥中』，舜亦曰『允执厥中』，中，其心之法也。其授禹曰『惟精惟一』，精，其无过不及也；一，其至也。无过不及所以归於一至也。是又执中之法也。其在成汤，亦曰『执中』，文、武、周公亦曰『建极』，极亦中也。子思传之孟轲，轲亦曰：『杨子取为我，墨子取兼爱，子莫执中。执中无权，犹执一也。』孟子者之心，其通於法乎！夫八圣二贤，相授一法，其在兹乎！其在兹乎！易曰：『夫大人者，与天地合其德，与日月合其明，与四时合其序，与鬼神合其吉凶。先天而天弗违，后天而奉天时，天且弗违，而况於人乎！况於鬼神乎！』此合内外之道也，大哉中庸，斯其至矣。」癸未 
　　
　　泉翁大全卷之三十二 
　　
　　文集 
　　
　　门人邵阳陈大章等校刊 
　　
　　杂著 
　　
　　初莅太学谕诸生吏皂 
　　
　　予恭承上命，来与尔诸生为师长，日惧有弗克胜。虽然，尚当与诸生同勉之，以恩义相与，礼义廉耻相期。夫师生如心腹之於四肢，其有痛痒，固宜相关，何有疑忌！若有所使，固宜从令，何有扞挌！如有疑忌扞挌，即非一体。予意欲使诸生人人力学，俛焉孜孜，不待法制，乃称大愿。其不率者，绳愆厅不得已以法从事，虽父母之爱子，当挞亦所不免，其勿有悔！自今除去一切苛察猜疑之法，尔有旧习，咸与维新。往闻一生初到，堂长、友长、吏人、舆皂公索贿赂，或坐酒馆须饮食。取者固无人心，而与者亦非志士。夫诸生衣冠礼义之流，安得下比舆皂之贱？及闻外方主教者，或俾舆皂与访过失，得以谗诬士人，非实或将签而往，因索钱财，否则斥辱谗窘将至。士率望而避之。夫如是，久则习而化之，因恬而不悔，此非所以示人礼义廉耻也。予欲钦依洪武学规，各堂每班选重厚勤敏者充斋长，凡堂友长，素非上等方正之士，则亦不以为。夫堂友长，师长之次，其义主承上教以达下者也，信宜慎选。凡诸生有显过，惟堂友长得以白之监丞加察，以朴刑从事，不俾舆皂之贱得辱衣冠。若有仍前需索，送法司核实其罪，其亦勿有后悔。甲申 
　　
　　介庵赞乙酉六月 
　　
　　黄生纶也，从甘泉子游於壁水之阳，归请介庵赞，以为家君之光。甘泉子叹曰：於乎！荒哉！於乎！良哉！匪介乎道，而介於狷，其过等於狂。是介也，何足以臧！匪介於守，而介於道，是谓「介於石，不终日贞吉」；是谓「知柔知刚，知微知章，万夫之望」。於乎！黄氏之子，立身行道，莫大乎显扬介庵主人。良哉！良哉！永永休於无疆。 
　　
　　期蒋生 
　　
　　蒋生从甘泉子於金台越二年，来游太学者又一年矣。闻圣贤天地万物合一之学，丙戌孟夏，将归常德。甘泉子曰：「吾道西矣。」门人疑焉，曰：「夫子之道，其有方欤？」甘泉子曰：「吾无方也。吾将以励夫东者、南者、北者尔。」蒋生请益於甘泉子。甘泉子曰：「夫圣人之道，天地万物一焉，至矣。又何益之加！一尔志焉，斯可矣。」又问，曰：「尔之期於道也，与尔之期信於吾也，一心也。定尔期焉，斯可矣。且尔之来也，其期维何？」蒋生曰：「在冬之中。」甘泉子曰：「定尔期，一尔志，又焉往而不至乎？昔者文侯，君也；虞人，臣也。与之期猎，犹然不以雨而或爽，而况於生乎！而况生之於予乎！而况期以复来，修天下之大业，而非猎之比乎！吾知蒋生其不爽也已矣。是故移斯志也，期贤则贤，期圣则圣，期天地万物合一之道，是亦与天地万物一而已矣。蒋生去此，其勉之哉！吾观子所以期於我者，而其所学从可知也已。」丙戌四月二十日 
　　
　　偶书送操长史 
　　
　　助教操君迁岷府长史，问於辟雍先生。先生曰：吾之与尔体认天理也，曷往而不然哉！孟子曰：「古之贤王，好善而忘势，古之贤士，何独不然！乐其道而忘人之势。」上好人之善，下乐己之道，故上下恒相成而相遇也，谓之协天。上有其势，下有人之势，故上下恒相背而相违也，谓之戾天。天也者，理也。上下相遇，而德业不成者，未之有也；上下相违，而德业能以有成者，亦未之有也。操君勉乎哉！系乎其所遇尔矣。 
　　
　　语章生诏 
　　
　　章生以忧行矣，乃易麻而跪见曰：「诏改北而南，为求学也。今不幸如此，终乞教言。」甘泉子曰：「夫吾子易麻而来见，以学重於孝也。即孝子之真心而充之，其学也夫！即学而充真心，立身行道，以显父母，其大孝也！夫吾子之归，即庐而求焉，有余师矣。」 
　　
　　示李生珍 
　　
　　衡山李生席之不远数千里来，从予於南雍观光之馆。初至，即悟心性图意。一旦告我归衡山，衡山有胡康侯父子兄弟住处，生至，为我访其优游之地，玩心神明之境，问今犹在乎否？有居之者否？不落莫否？予将归老焉。生其以时报我也。 
　　
　　答问 
　　
　　某生某官某，将行，问政於甘泉子。甘泉子曰：「尽分[焉]尔矣。」「何谓尽分？」曰：「尽心焉尔矣。尽其心而分不尽者，[未]之有也。尽心者莫如家，太上家天下，其次家一省，其次家一郡，其次家一邑。故卿大夫百执事，以君相之心为心，如一家焉，则天下治矣。参藩而下，以方伯之心为心，如一家焉，则一方治矣。府佐而下，以太守之心为心，如一家焉，则一郡治矣。丞簿以令尹之心为心，如一家焉，则一邑治矣。诚使天下之丞佐视其君长如家长，则德意下布，下情上达，上下交通，惠泽流行，虽欲不治可得乎？子也其勉之哉！将无感不应矣。」 
　　
　　政学说赠刘连山 
　　
　　或问政。甘泉子曰：「政也者，事也。学也者，心也。子谓事则事，谓心则心乎？」或问要。甘泉子曰：「理。是故莫学非事矣，莫政非心矣，莫政莫学非理矣。理达而体用浑、心事合，而政学一矣。然则虽措之天下，其可也。而况一郡一邑乎？」刘生慎令连山，连山，荒邑也，无学宫，无听政之所。刘生独浩然以往，曰：「吾将建厅事而行政焉，建学宫而兴学焉。」甘泉子叹曰：「壮哉！志士也。」为政学说赠之。 
　　
　　题北山书屋 
　　
　　黄生纶观光壁水，将归卒业於北山书屋，请益。甘泉子曰：「夫道，中焉止矣；夫学，求致乎中焉止矣。子居北山，则知北矣，将不知南乎？不知东乎？西乎？无北尔思，无南尔思，无东西尔思，合北南西东而立中焉，斯学耳矣。子里象山，象山子曰：『东海有圣人出焉，同此心，同此理也。西海有圣人出焉，同此心，同此理也。南海北海有圣人出焉，同此心，同此理也。』」或曰：「陆子於是乎知道矣。」甘泉子曰：「然。然而隘矣。曷不曰：『东海、西海、南海、北海之人，同此心，同此理』乎？记曰：『中心无为，以守至正。』黄生之归书屋也，中心而思焉，得之矣。」嘉靖丙戌秋九月 
　　
　　跋范文正公家书墨迹后 
　　
