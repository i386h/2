<!-- { "loadSidebar": true } -->
　　臣某言臣伏奉正月九日制书郊禋礼毕改元为某大赦天下者既事虞郊【书舜典肆类于上帝礼记祭法有虞氏禘黄帝而郊喾】复新尧厯【书尧典厯象日月星辰】天潢防润【史记天官书西宫咸池曰天五潢张衡思赋垂天潢之泛泛兮浮云汉之汤汤】日观扬晖【应劭汉官仪泰山东南岩名日观日观者鸡一鸣时见日始欲出长三丈所】普天率土【见诗】罔不庆幸臣某【中贺】臣闻君人之孝莫大于尊祖【诗序生民尊祖也后稷生于姜嫄文武之功起于后稷故推以配天焉】王者之敬孰逾于事天故必用因髙之仪【礼记礼器曰为髙必因丘陵注谓冬至祭天于圜丘之上也隋牛郊祀歌辞因髙尽敬扫地推诚】申严配之礼【见上表】百神【集有攸字】序万灵昭【集有苏字】乃可覃殊恩涣大号礼成而徳备恵敷而庆然而秦尚武功【战国策鲁仲连曰彼秦者弃礼义而尚首功之国也】先祈禳之事【汉郊祀志秦并天下令祠官各以嵗时奉祠唯雍四畤上帝为尊春以为嵗祠祷因泮冻秋涸冻冬赛祠案雍四畤谓鄜畤吴阳武畤好畤密畤皆在雍所以郊上帝也】故柴燎萧芗未必飨【礼记祭义燔燎羶芗见以萧光以报气也郊特牲既奠然后焫萧合羶芗详见前】汉称文物【左传文物以纪之声明以发之】重神仙之道【汉书武帝纪元鼎五年立泰畤于甘泉天子亲郊见礼乐志武帝定郊祀之礼祠太一于甘泉就干位也乃立乐府以正月上辛用事甘泉圜丘昏祠至明案甘泉太一祠坛武帝用方士公孙卿立之故曰重神仙之道】故云门太簇未必和【周礼大司乐圜钟为宫黄钟为角太簇为征姑洗为羽云门之舞冬日至于地上之圜丘奏之】既不讲于礼官【汉武帝纪元朔五年诏令礼官劝学讲议洽闻举遗兴礼扬雄剧秦美新礼官博士巻其舌而不谈】终致讥于儒者【汉郊祀志元帝好儒贡禹韦成匡衡等相继为公卿成帝初即位衡奏言甘泉泰畤河东后土之祠宜徙置长安下羣臣议博士师丹等五十人以为甘泉河东之祠非神灵所飨宜徙就正阳大隂之处违俗复古循圣制定天位从之】伏惟皇帝陛下与春生育【班固答宾戏其君天下也养之如春】并日照临【书惟我文考若日月之照临】究三代之质文酌百王之损益定午位【庾信周祀员丘歌丙午封坛肃且圜】卜上辛洁齐之诚【易齐也者言万物之洁齐也】先扫除而遐达【礼记至敬不坛扫地而祭】孝思之志【诗永言孝思】协气臭以升闻【礼记至敬不飨味而贵达气也书徳升闻】然后推作解之恩【易雷雨作解君子以赦过宥罪】降惟新之令【书旧染污俗咸与惟新】设科以招谏诤【新书选举志制举有贤良方正直言极谏科】宥过以务哀矜【书皇帝哀矜庶戮之不辜】已责既恤于三农【左传晋悼公即位施舍已责注施恩惠舍劳役止逋责周礼三农生九谷】録勲无遗于十代【左传范宣子囚叔向祁奚曰社稷之固也犹将十世宥之以劝能者】颁粟帛而养耆老【汉文帝纪有司请八十已上月赐米肉酒九十已上加帛絮长吏阅视丞若尉致】走牲币而遍山川【见为汝南公表】举皇王之废官尽古今之能事臣当时集军州官吏丁宁告示讫况臣尝奉恩光【江淹杂体诗宵人重恩光】叨居华显当太史撰日之际【周礼大史职曰大祭祀与执事卜日曹大家东征赋时孟春之吉日兮撰良辰而将行善曰郑礼记注云撰犹择也】犹立汉庭【汉陆贾传贾以此游汉庭公卿间】及宗伯相仪之时【周礼大宗伯凡祀大神享大鬼祭大示诏相王之大礼】已辞魏阙【周礼县治象之灋于象魏注阙也庄子魏牟身在江海之上心居魏阙之下】怊怅郡印【汉朱买臣传视其印防稽太守章也】徘徊使车【汉萧育传以三公使车载育入殿中受防】徒深倾藿之诚【曹植表若葵藿之倾叶太阳虽不为之回光终向之者诚也】实积悬瓠之叹【诗匏有苦叶匏谓之瓠瓠叶苦不可食也疏陆玑云匏叶少时可为羮又可淹煮极美八月中坚强不可食故云苦叶瓠匏一也故云谓之瓠王粲登楼赋惧匏之徒悬兮畏井渫之不食翰曰匏为物系而不食者也仲宣自喻】召公邑内敢思棠树以追踪【诗序甘棠美召公也笺召公聴男女之讼不重烦劳百姓止舍甘棠之下而聴断焉国人思其人敬其树春秋公羊传自陜而东周公主之自陜而西召公主之注今农陜县】尹喜宅中惟望灵符之复出【旧书天宝元年陈王府参军田同秀上言元皇帝降见于丹凤门之通衢告赐灵符在尹喜之故宅上遣使就函谷故闗尹台西发得之地理志灵宝本桃林县以掘得宝符改名】臣不胜庆幸踊跃之至
　　为汝南公以妖星见贺徳音表【笺旧书武宗纪会昌元年十一月丁酉朔壬寅夜大星东北流其光烛地有声如雷山崩石陨其彗起于室凡五十六日而灭新书武宗纪会昌元年十一月壬寅有彗星出于营室辛亥避正殿减膳理囚罢兴作天文志十一月壬寅有彗星于北落师门在营室入紫宫徐坚初学记妖星曰孛星彗星玉海大赦者不以罪大小皆原其或某处有灾或车驾行幸则曰赦某郡已下谓之曲赦复有递减其罪谓之徳音者比曲赦则恩及天下比大赦则罪不尽除案汉天文志天鼔有音如雷非雷音在地而下及地其所住者兵发其下天狗状如大流星有声其下止地类狗所坠及望之如火光炎炎中天千里破军杀将旧书所谓大星东北流其光烛地有声如雷者盖即天狗之类】
