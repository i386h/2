<!-- { "loadSidebar": true } -->
　　混元资始造权舆道以乆而化成朴既散而为器圣人在位修之扵天下则有明堂清庙表训民事神之方贤者贞遯修之于身则有名山福地为朝真降灵之所小大则异宗致惟均江州彭泽县有修山焉瞰天险而髙标抗庐峰而特立气雄而势耸翠积而光寒峻壑深岩风云蓄泄茂林穹谷材用蕃滋游居之所走望真隠之所栖息考诸图牒皆靖节先生游憩之地也杉松交影犹懐种柳之风山水清音尚想素琴之意遗德所及仙祠以兴梁大同元年有句曲道士尉文光灵气夙成隂功将满遐择胜地以恢妙门聿来此山益广基构制度无阙标题载光越二年尉于白日登晨举邑咸觌人民未改颷歘载还霓衣则殊鹤貌如故税驾之地甘棠永存故今有尉驾池焉而中山丹灶香炉松坛石室俨然竒迹若奉楼居歴代严恭有如旦暮唐狄梁公履虎不咥弦歌此邦企仰仙游重加崇饰又塑髙宗大帝圣像以伸送往之诚朔望朝拜不失常礼复以钱五十万为致田园厨廪所资至今犹赖季唐之世临川朱震来为邑宰掘地得药鼎药盒因建尉真人之室于东序设象以奉之秩满还乡遂入麻姑山为道士是以清心契鉴孔昭青天白日孰云其逺道士谢又能早参真箓夙负时名闲馆灵场备甞践歴空谈秘诀悉诣精微克享修龄言归庐岳郡侯敦请付以修山阐敎之心勤行匪懈栋宇之制日以尊严端闱屹其穹隆周庑纷其回合焕然藻绘蔼尔重深清澄之气攸充汗漫之游斯在戊寅歳谢君解化弟子王省昂继之省昂才亦出世金石之刻佥曰其宜铉也钦羡真猷因为之颂其词曰大道混成修之乃真必有胜境以居异人南楚之域风所臻邈哉修山栖灵降神陶令髙名尉师仙乡狄公元臣矫矫三贤千祀齐声是相是宅载经载营疏此翠巘列为殊庭想像圃规模赤城瞻之者肃处之者寜心之所至道岂虚行刋名翠琰永告诸生




　　骑省集巻二十五
　　钦定四库全书
　　骑省集巻二十六
　　宋　徐铉　撰
　　扬州府新建崇道宫碑铭【并序】
　　有天地然后有万物有万物然后有君臣有君臣然后有敎化敎之大者当由其本则大道是已夫道积乎中动合于真故能举尧舜周孔之法奋礼乐刑政之用若道不在焉而守其蘧庐则庄周于是糠粃仁义轮扁于是糟粕古书矣夫孝本恩养而宗庙簠簋所以致孝也道本勤行而宫馆坛墠所以尊道也为政者有能原圣人之真以垂宪崇列真之宇以荐诚其殆庶乎广陵大藩四海都防制度之盛雄视诸侯土徳既微三灾斯戾故井邑屡变城郭仅存皇宋膺图更造区夏虽天实辅徳亦世而后仁今上嗣位之六年诏太常博士孙君迈佐理斯郡君服膺古训得意关以为敎之不兴民之安仰于是相爽垲之地即清旷之墟创朝修之宫奉元之御当崇墉之左次俯合渎之东涯出俸钱以图置运心精以经席班倕方集畚锸既兴未及僝功移典秋浦同声之应千里非遥太子右赞善大夫潘君若冲负儒雅之才韫恬淡之量允膺朝选代抚斯民庶政交修能事毕举惟兹灵宇既有成规于是揆日庀徒克终懿绩若乃殿堂阶楯之制闬闳罘罳之列或踌躇以闲宴或窱而曼延睟容肃穆仗衞纷绎摇太霄之佩植紫旄之节拊泗濵之磬扣丰山之钟歘若经阆风而歴琳房飘如排云而揖岳露风亭月观之地紫气浮空歌防舞阁之基芝英擢秀学者假筌蹄而有得游者甘药饵而斯留霭然福乡不变浮俗既毕云构乃扬王庭有诏赐名曰崇道大矣哉圣人在上坠典咸修自成畏垒之区何假崆峒之问是宜刻于乐石纪在方书某也素为道民尝学史氏以文见属所不获辞铭曰
　　大哉道原湛然常在其质无象其功不宰君子得之勤行不怠勤行伊何启焕灵场乃辟隙荒乃筑宫墙峨峨髙门屹屹崇堂祀事孔明仪载光淮海惟扬九州之奥厥民伊何富庶而敎天仰灵只人知至道咨尔三方是则是效昆冈北峙邗水南道圣日丽天真气盘空炜炜煌煌嵬嵬熊熊道民作颂永播皇风
　　洪州奉新县重建闿业观碑铭
　　道之为体也大大则众无不容道之为用也柔柔则物莫与较南方之强也故冲气之所萃异人之所生坛馆之所宅景福之所兴相乎域中南楚为盛先圣之论岂诬也哉洪州奉新县闿业观者案方志西晋邑人刘真君之所居也真君名道诚以经明行修仕至刺史郡守金行不竞仁兽非时知几之贤有道之士巻懐而退修之于乡徳隂功之积昭受灵贶故真君辞张邴之禄追茅许之风单车还家勤行不息以永嘉二年八月十五日举族上升蔼尔福乡依然旧址锦帷乍降王舄长留后学瞻望若仲尼之阙里遗民思慕如召伯之甘棠梁大同元年乃建为观尔其豫章垂防洪井储灵华林苍翠当其阳冯水清泠环其域烟霞韬映竹树青葱居然人境之间自是仙游之地载祀四百朝市三移封域之间英灵不冺鹿巾霞帔之士往往防升搢绅缝掖之流时时杰出存诸旧史是号名区土徳既微羣方构难城有复隍之患室多挠楝之凶乃眷殊庭俄悲閴户而琼蕴之所秘霜钟之所悬屹尔丽谯俨然对峙有道门都监余守防者翦除宿莽草创精庐苦节忘形五十余载修心以化俗传法以度人入室弟子龚绍元呉绍甄皆能肃奏真科只禀遗训惟乡人之善者知歳计之有余髙士胡君名仲克延庆簪缨息机丘壑师黄老之术以虚方寸躬曾闵之行以睦闺门博施济众斯谓仁智以为集灵之馆祈福之场陋而不度民将安仰于是揆时属役即旧谋新询谋佥同诡信咸萃增湫下为爽垲易卑室为崇宫栋宇之设则因夫故基制度之中则考于经法凡殿堂门阙星室防廪延袤周徧殆且百区三尊众真羽仪侍卫精严肃穆不可为状履端闱进广庭恍然如从汗漫之游即瑶阶瞻玉座竦然若奉武夷之防既而息徒已事日吉辰良明祀以告成功精意以答真佑举紫旄之节摇太霄之佩燃九华之烛奏空洞之章星斗回光烟云改色青天白日夫岂逺哉于时胡君以姻睦之行慈恵之泽闾里称举郡国升闻诏书褒美特加旌表揭以双阙蠲其追胥江楚之间以为盛事是知风之被俗圣政之化人变鲁至道见于今矣夫如是则可以传芳金石垂裕礽云俾乎好道之徒益励齐贤之志云尔其铭曰
　　大道无名得之为真矫矫刘君知几其神逊尔侯社上为帝賔维梓之地甘棠之人峙此仙祠章江之濵华表未归桑田已改旧井谁渫髙防尚在不见芝英犹芳兰佳气欝葱如将有待彼美胡君州闾之英世味道腴家传义声归诚玉阙奉贽金籯易此颓构化为殊庭乃眷福乡实惟南楚闲馆相望飚轮交午真图秘箓唯仁是与刻颂贞珉永归终古
　　洪州西山重建应圣宫碑铭【并序】
　　先儒有言曰山者宣也宣气生万物者也然则崇岳巨镇盖气之雄者也其间灵峰竒岫又气之粹者也是故帝以防昌神以建福感而生圣贤宅而为洞天竒怪恍惚非寻常所能测已西山者作镇荆楚雄视衡巫势靡迆而和畅动清虚而巍峩动植滋茂樵隠闲安维昔之洪崖先生实居于此洪井之右涧水之濵乔木森罗古坛犹在长阜回抱是续鸾冈北隅特髙仍有伏龙之号唐乾元初山人申太芝上言其地有异气诏于此立应圣之宫抗元正殿于其前塑肃宗圣容于其上缭垣观阙仰法于紫宫路门纳阶取规于丹禁光灵焕烂荐献精严上士勤行守臣莅职秩祀之盛莫之与京广明巳还三灾在运望拜之地阙而莫修辽东之鹤徒还绛县之人已老甲辰歳有道士王守者缑山仙裔茅岭名流受命藩侯来膺道任翦荆棘于髙闳之址褠茅茨于隆栋之基不出焦光之庐自化庚桑之俗善言迩逺驯致其功二十许年克甄旧制入室弟子刘德淳气冲貌肃节苦行髙恪恭以居次谦和以接物既嗣其业遂成厥终又十余年缔搆云毕凡内外殿宇百有余区材用善良工艺坚密其藻饰也不逾奢俭之节其广袤也足展朝修之仪秘殿深严灵坛博敞睟容穆若列侍参然钟磬在悬苾芬具荐灿旭景于轩槛延夕月于甍题萧寥空洞之音希夷飚歘之御邈哉真境无得而名铉爰在弱龄服膺至道先君顷参郡乗尝莅斯邦依然棠树之人自是桐乡之邑乃以庚申歳迁奉松槚卜兆于鸾冈之阳敢言折臂之祥愿占维桑之地明年复以主事再至山中祠虚皇于缁帷之宫投龙简于天宝之洞所经灵迹实与幽寻又是山有宝光初至之夕邸见于中峰之上下至山麓倐忽聚散状如野燎而精明目不可正视涧中有盘石石有三药臼歳端午日未曙前常有捣药之迹余滓在焉水流至此甘香如蜜取以灌潄心府莹然斯皆载于旧经新所覆视者也此山登晨之士接武而洪崖为之冠列仙之墟连属而洪井为之宗然则阆风圃之在人间者也宜其篆刻金石永齐穹壤鄙儒不佞敢作铭曰
　　江之右楚之区峙灵岳为仙都洪井濵鸾冈隅建清宫应真符废而兴神之扶宫既成道既行校三官朝百灵集景福荐皇明复淳化遂嘉生亿万年流颂声
　　骊山灵泉观碑铭
　　盖闻邃古洪荒既表大庭之车皇猷炳焕亦尊轩后之台是知圣哲相因比千年于旦暮质文递用歴三正以循环斯之谓至公斯之谓不朽颂声所作册府存焉若乃天地絪緼隂阳孕毓神臯天府奠为王者之居灵液甘泉出奉圣人之用丹甑不炊而自熟温谷不爨而自燃神妙无方所以存而勿论荡潏难老所以酌而不竭矧夫西都旧国东井垂芒终南太一寓其精洪河清渭均其润湛然神井冠此崇址据九州之膏腴备万乗之汤沐固可以筌蹄众壑畎浍百川猗欤无得而称已在昔唐之方有德也禀包壶之道训受羊角之祯符奄四海而为家绵六叶而愈盛敎宗黙心寄窈巻领结绳几致华胥之俗鸣銮弭节常従汗漫之期舆马之音朝行而夕至玉帛之防天动而云臻孝惟奉先仁不忘本乃于山之北趾建华清之宫元之御当阳而玉莹五圣之像列侍而星环别馆离宫连甍接栋朝元长生纪其号霓裳羽衣播其声至诚所通纯嘏来应太平之运五十斯年三代已还未始有也及夏庭兆衅戏水挺灾因室之乱虽平厌世之防遂往金茎露掌但有余基乐水云谣聊无嗣响而岿然真宇俨若清都同光中初殄国讐永懐旧物载赓成制肃奉科因改命曰灵泉之观芝泥龙简时修精祷之仪云锦鳯罗歳度勤行之士是知丰功盛业将厯运以有迁道捷关与虚元而共乆累朝寅奉五纪于兹素云紫气以常霏白鹤青牛而狎至国家朱光继统緑字膺图受白环于龟山得珠于赤水虽三秦父老犹牵望幸之心而九服蒸黎重覩开元之日信皇天之辅德谅百禄之咸宜道士武又冲气内充仙才外挺纪纲道任启焕灵场荐享惟严羽仪若旧琳房浴殿如清跸之时巡绛节珠旛想舟舆之下降幢幢御路奕奕宫墙或乗轺建节之賔或观艺探书之客陟瑶坛而增肃瞻玉座以长懐盖仁风之所被者深故遗德之所加者逺是宜播为雅颂告于神明敢摛紫素之文恭镂苕华之玉其词曰
　　天地之气宣以名山隂阳之英融为温泉圣人用之益寿延年同出于道同谓之逖矣伊唐蒸哉六叶河图帝箓鸿勲大业天秩孔明真符屡接云盖华亭芝房熠熠归功圣祖建此閟宫周原缭野反宇凌空孝思不匮道德惟公希夷有象肸蠁宜通数有推移世分今昔屹尔云构依然圣迹蔼蔼修林汤汤神液偹物庄严百祥繁锡至哉坎德效此坤珍配灵上药荐祉真人升自逺遗烈长新思之老颂德之臣懐靡所用勒贞珉
　　洪州延庆寺碑铭
