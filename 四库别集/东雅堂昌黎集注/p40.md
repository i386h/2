<!-- { "loadSidebar": true } -->
　　蔼蔼溪流慢【慢或作漫】梢梢岸篠长【篠或作竹】穿沙碧簳浄落水紫苞香【少陵竹诗有雨洗娟娟浄风吹细细香前軰尝云竹未尝有香而少陵以香言之岂知公亦有落水紫苞香之语乎】
　　北湖
　　闻説游湖棹寻当到此廻应留醒心处凖拟醉时来【凖或作准俗字】
　　花岛
　　蜂蝶去纷纷香风隔岸闻欲知花岛处水上覔红云
　　栁溪
　　栁树谁人种行行夹岸高莫将条系防着处有蝉号
　　西山
　　新月迎宵挂晴云到晚留为遮西望恨终是懒廻头
　　竹迳
　　无尘从不扫有鸟莫令弹若要添风月应除数百竿
　　荷池
　　风雨秋池上高荷盖水繁未谙鸣摵撼【选卢子谅云摵摵芳叶零　摵所格切】那似巻翻翻
　　稻畦
　　罫布畦堪数【罫或作卦布或作圃罫博局上方目也字见选博奕论　今按博局当云棊局桓谭新论守边隅趋作罫以自生于小地】枝分水莫寻鱼肥知巳秀鹤没觉初深
　　栁巷
　　栁巷还飞絮春余几许时吏人休报事公作送春诗
　　花源【或作原】
　　源上花初发公应日日来丁宁红与紫慎莫一时开【莫或作勿】
　　北楼
　　郡楼乗晓上尽曰不能廻晚色将秋至长风送月来
　　镜潭
　　非铸复非镕澄忽此逢鱼鰕不用避只是照蛟龙
　　孤屿
　　朝游孤屿南暮戱孤屿北所以孤屿鸟与公尽相识
　　方桥
　　非阁复非船可居兼可过君欲问方桥方桥如此作【白乐天皮日休诗皆自注曰音佐　今按广韵作造也将祚切而荀子肉腐出虫鱼枯生蠧贪利忘身祸烖乃作及廉范五袴之謡皆已为此音矣然读如佐者又将祚切之讹而世俗所用从人从故而切为将祚者又字之俗体也】
　　梯桥
　　乍似上青冥初疑蹑菡萏自无飞仙骨欲度何由敢
　　月池
　　寒池月下明新月池边曲若不妬清妍却成相映烛
　　游城南十六首【十六诗非一日作编者类次之】
　　赛神【赛谓祷赛字本作塞汉书郊祀志云冬塞祷祀广陵厉王杀牛塞祷是也今作赛赛悉代反】
　　白布长衫紫领巾差科未动是闲人麦苗含穟桑生椹【椹桑实诗食我桑黮懐我好音黮即椹也　椹食荏反】共向田头乐社神
　　题于宾客庄【于頔字允元元和八年为太子宾客】
　　榆荚车前盖地皮【释木云榆荚榆钱尔雅云白枌车前草名释草云一名芣苢一名马舄郭璞云大叶长穗好生道边江东呼为虾蟇衣　车尺遮反】蔷薇蘸水笋穿篱马蹄无入朱门迹纵使春归可得知
　　晚春
　　草树知春不久归【草树一作草木】百般红紫鬭芳菲杨花榆荚无才思惟解漫天作雪飞
　　落花
　　巳分将身着地飞那羞践蹋损光晖无端又被春风误吹落西家不得归
　　楸树二首
　　几嵗生成为大树一朝纒绕困长藤谁人与脱青罗帔看吐高花万万层
　　幸自枝条能树立可烦萝蔓作交加【可或作何】傍人不解寻根本却道新花胜旧花【傍或作游】
　　风折花枝
　　浮艳侵天难就看清香扑地只遥闻【只或作可】春风也是多情思故防繁枝折赠君【拣或作折折或作将】
　　赠同游【诸本无此篇杭蜀本皆阙唯唐本有之且属在此】
　　唤起全曙催归日未西无心花里鸟更与尽情啼【鲁直云吾儿时每哦此诗而了不解其意自出峡吾年五十八矣时春晓偶忆此诗方悟之唤起催归二禽名也古人于小诗用意精深如此催归子规也唤起声如人络丝圎转清亮偏于春晓鸣江南谓之春唤复斋谩録云予尝读唐顾渚山茶记曰顾渚山中有鸟如鸜鹆而色苍每至正二月作声曰春起也三四月云春去也采茶人呼为唤春鸟然则唤起之名唐人説矣豫章不举为证何也】
　　赠张十八助教【张十八籍也时为四门国子博士助教】
　　喜君眸子重清朗【籍尝病眼故云】携手城南歴旧游忽见孟生题竹处【公与孟郊尝游此有城南聨句至是郊死矣】相看泪落不能收题韦氏庄【城南韦曲在唐最盛名与杜陵相埒当时为之语曰城南韦杜去天尺五杜子美赠韦賛善诗所谓时论同归尺五天也是时庄已衰矣故诗意有云】
　　昔者谁能比今来事不同寂寥青草曲散漫白榆风架倒藤全落篱崩竹半空宁须惆怅立翻覆本无穷【须一作知】
　　晚雨
　　廉纤晚雨不能晴【蜀本作晚雨廉纤于律不谐今从诸本】池岸草间蚯蚓鸣投竿跨马蹋归路才到城门打鼓声
　　出城
　　暂出城门蹋青草逺于林下见春山应须韦杜家家到秪有今朝一日闲
　　把酒
　　扰扰驰名者谁能一日闲我来无伴侣把酒对南山【对或作谢】
　　嘲少年
　　直把春偿酒都将命乞花【乞音气与人物也汉乞扬生师公调张借诗云乞君飞霞佩亦与此乞字同】秪知闲信马不觉误随车
　　楸树
　　青幢紫盖立童童【蜀先主传舍东南角有桑树童童如小车盖童童茂盛貎　幢传江反】细雨浮烟作防笼不得画师来貎取定知难见一生中【貎或作邈犹少陵貎得山僧及童子之貎　今按貌音邈】
　　遣兴【遣或作逺】
　　断送一生惟有酒寻思百计不如闲莫忧世事兼身事须着人间比梦间









　　东雅堂昌黎集注巻九
　　钦定四库全书
　　东雅堂昌黎集注巻十
　　律诗凡八十首【诸本作七十九首今从蜀本】
　　送李尚书赴襄阳八韵【得长字季逊也逊字友道荆州石首人元和十年十月分山南东道为両节度使以逊检校工部尚书为襄州刺史充襄复郢均房节度使以右羽林将军高霞寓为唐州刺史充唐随邓节度使逊赴襄阳廷臣送者三十余人分韵赋诗太常卿许孟容为之序按逊本传迁戸部侍郎为山南东道节度使又按襄州石本题名衔云检校工部尚书李逊时逊盖自尚书而出史略之】
　　帝忧南国切改命付忠良【先是山南东道节度使严绶讨呉元济无功罢为太子少保乃以逊为节度故云】壤画星揺动旗分兽簸扬五营兵转肃千里地还方控带荆门逺飘浮汉水长赐书寛属郡【或作部】战马隔邻疆纵猎雷霆迅观棊玉石忙风流岘首客【羊叔子尝与客邹湛豋岘山曰自有宇宙便有此山】花艳大堤倡【大堤地名在襄阳宋隋王诞为襄阳郡闻诸女歌因为词曰朝发襄阳城暮至大堤曲大堤诸女儿花艳惊郎目】富贵由身致谁教不自强
　　和席八十二韵【席八或以为席谦非也当是席□按讳行録席□行八贞元十年进士】
　　绛阙银河曙东风右掖春【应劭汉官仪中书为右曹称西掖正门之両旁曰掖】官随名共美花与思俱新绮陌朝游间绫衾夜直频【汉官典职仪曰尚书郎入直供青绫白绫被】横门开日月高阁切星辰庭变寒前草天销霁后尘沟声通苑急栁色压城匀纶綍谋猷盛【礼记王言如纶其出如綍音绋李本校谋作谟然阁本只作谋考之周书作谋为是但谟古字作惎李涪刋误曰旧作嘉谟今作嘉谋犹沈浮二音通也】丹青歩武亲芳菲含斧藻【扬子吾未见斧藻其德若斧藻其楶者斧与黼同】光景畅形神傍砌看红药【谢朓中书省诗云红药当阶翻】廵池咏白苹【栁恽为呉兴太守有江南曲云汀洲采白苹日落江南春】多情怀酒伴【怀或作怯】余事作诗人倚玉难藏拙【玉或作市】吹竽久混眞【齐宣王好竽南郭先生不知竽而滥进见韩子】坐惭空自老江海未还身和武相公早春闻鸎【武元衡也元衡以元和八年三月自西川节度使拜相公此篇与所和孔雀皆元衡拜相后追和其镇蜀时作】
　　早晩飞来入锦城【华阳国志成都万里桥南岸有锦城】谁人教解百般鸣春风红树惊眠处似妬歌童作艳声
　　太安池【阙　唐长安有太安宫太安亭而太安池未尝载见岂安乐公主所凿定昆池耶景龙中请昆明池中宗不与主怒自凿定昆池延衺数里岂即此池耶】
　　游太平公主山庄【诸本无此题唐本太安池下増阙字而别出此题云晁本李谢本所校并同】
　　公主当年欲占春故将台榭押城闉【押或作压】欲知前面花多少【或作处】直到南山不属人
　　晩春
　　谁收春色将归去【将归或作归将非是】慢緑妖红半不存【慢或作漫】榆荚秪能随栁絮等闲撩乱走空园
　　大行皇太后挽歌词三首【此宪宗母庄宪皇后也樊本云诸本脱太字非是韦昭云大行者不反之辞天子皇后崩未有谥故称大行】
　　一纪尊名正【后以永贞元年尊为皇太后崩于十一年故曰一纪】三时孝养荣【礼记文王之为世子朝于王季日三　养移亮切】高居朝圣主厚德载羣生武帐虚中禁【虚或作空汉霍光传太后被珠襦盛服坐武帐中】堂掩太平【齐谢眺敬皇后哀册文曰翠防舒阜堂啓扉】秋天笳鼓歇松栢徧山鸣
　　威仪备吉凶文物杂军容配地行新祭【汉光武中元元年上文帝母薄太后曰高皇后配食地】因山托故封【汉文帝治霸陵因山不起坟皇后合葬丰陵故云故封】鳯飞终不返【列仙传秦穆公女弄玉吹箫随鳯凰飞去】劒化防相从【晋张华劒化延平津事有天生神物终当合耳之语王介甫曰此非君臣所宜言近于黩也】无复临长乐【叔孙通传惠帝东朝长乐宫汉皇太后所居宫名】空闻报晓钟【报晓或作晓暮】
　　追攀万国来警卫百神陪画翣登秋殿【礼防服大记画翣二注云汉制以木为筐广三尺高二尺四方两角高衣以布　翣所甲切】容衣入夜台【防大记饰棺君龙帷三池振容注云青质五色画之于绞绘而垂之以为振容容衣盖谓此也】云随仙驭逺风助圣情哀【助方作动非是】只有朝陵日妆奁一暂开【汉明帝谒原陵见太后镜奁中物感动悲涕】
　　广宣上人频见过【广宣蜀僧元和中住长安安国寺寺有红楼宣有诗名号红楼集】
　　三百六旬长扰扰【百或作十】不冲风雨即尘埃久慙朝士无禆补【慙一作为】空愧高僧数往来学道穷年何所得吟诗竟日未能廻天寒古寺游人少红叶前有几堆
　　闲游二首【元和十二年春作公自中书舍人降右庶子云】
　　雨后来更好绕池徧青青栁花闲度竹菱叶故穿萍【故或作乱杜诗潜龙故起云江上燕子故来频皆用此字】独坐殊米厌孤斟讵能醒持竿至日暮幽咏欲谁听
　　兹游苦不数再到遂经旬【到或作至经或作兼】萍盖污池浄藤笼老树新林鸟鸣讶客【鸟或作鸎】岸竹长遮邻子云秪自守【杨子云传安帝时丁传董贤用事雄方草太元有以自守泊如也】奚事九衢尘
　　酬马侍郎寄酒【马总】
　　一壶情所寄四句意能多秋到无诗酒其如月色何和侯协律咏笋【侯喜也　或云公意专以讥时相自得时方张王至蛇虺首掀掀大扺言其挟势植党苞藏奸慝之状如此岂李逢吉之谓耶是时裴度欲讨蔡逢吉引其党令孤楚萧俛等阻之公亦坐忤宰相意自中书舍人降右庶子】
