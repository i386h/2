<!-- { "loadSidebar": true } -->
    往岁兄之尉匡，德刑成，礼义举，比政社，紊纲缉。人曰：“莅民如此，其达必大。十四年春王正月，再命於元城。元城地雄人悍，土壤赋错，处宋、卫、中山、燕、齐、赵、魏之都会，三川辐凑，四术毂击，兄方以德举，吏此大邦，则千里之迹，兆於是矣。彼徒劳者，其骞翥之滥觞乎？岁物已春，泰山日绿，亦既选吉，驾言徂东。岂不知常棣之诗废，则和乐之好缺？盍使伯氏仲氏偕咏歌之，以赠行迈。
    ○送广陵许户曹充召募判官赴淮南序
    冉ζ不庭三年矣，王师戒严，将问罪荒服，於是上将分职，慎选乃僚。以许公有持斧旧名，断犀馀地，故授以戎政，俾发卒於东。夫三河之人豪，全齐之人武，荆吴之人悍，藉其馀勇，可以尽敌，信以致之，ム公是赖。然则谕王命，敦师律，度程以料民，徵骑以济众，歌事以遣役，辑谋以定功，在是行乎？高天晚秋，杀气动地，靡靡岐路，悠悠旆旌。送离如之何？赋小戎以为好。
    ○仲春裴胄先宅宴集联句赋诗序
    先是先清明一日，右金吾仓曹薛华，陈嘉肴，酾清酤，会河东裴冀、荥阳郑裒、河南独孤及於署之公堂。引满举白，自午及子，促席於花阴，赋诗於月波。乐极不醉，夜艾而罢。後清明三日，二三子春服成，思欲修好寻盟，选胜卜昼，裴侯是以再有投辖之会。是会也，郑不至，吾兄惠然而来。堂有琴，庭有条，芳草数步，落花满席。中和子冠乌纱帽，相与箕踞け噱，傲睨相视，称觞乎其间。趣在酒中，判为酩酊之客；家本秦也，能无呜呜之声？其诗云：“上天垂光兮熙予以青春，今日何日兮共此良辰。与君觥浊酒而藉落英兮，如年华之相亲。蹇淹留以醉止，孰云含意而未申？”歌数阕，裴侧弁慢骂曰：“百年欢会，鲜於别离。”开口大笑，几日及此，日新无已，今又成昔。不纪而赋之，如春风何？其演为连珠，以志此会。
    ○郑县刘少府兄宅月夜登台宴集序
    夏五月，小暑至矣，吾兄方幕夜天，扫月榭，有酒如乳，醑我乎城隅。城临近山，俯瞰平隰，秦郊汉苑，相错如绣，且有颢气，足以娱人，故数君子称觞焉。其谁同之？有若功曹陇西李华、参军荥阳郑洵、琅琊王休、河东裴贶、郑尉京兆韦造，皆卿材也，声同而形骸相忘，道契故机事不入。是以有高会远望，危言浩歌。或心惬清机，寓兴於物；或语及陈迹，盱衡而笑。於是初筵而惠好修，中饮而意气接，既醉而是非遣。夫彭泽采菊，隐侯临风，谓之盛矣。况高城古台，深夜朗月，芳樽良友，佳景胜事。今夕何夕，八者俱并，盍亦皆赋於此乎？观二三子之志。
    ○华山黄神谷燕临汝裴明府序
    黄卢子灭景上汉千岁矣，留碧峰白□，以贻後世，故清机胜事，未始有极。余吏於华之明年，道侣裴冀，亦再命为临汝令。夏六月，假道敝邑，税鞅此山，思欲追高步，诣真境。於是相与携手，及二三友生、童子将命者六七人，挈长瓢，荷大壶，以浊醪素琴，会於黄神之谷，兴也。桉谷之西，顶实三峰。东面石壁丛倚，束为洞壑；乳窦潜泄，喷成盘涡。雨崖合斗，若与天接。二三子将极其登探也，至则系马山足，披榛石门，入自洞口，至於梯路。蹋连嶂与叠，度岖而蹑凌兢，夤缘绝磴，及横岭而止。澡身乎飞泉，濯缨乎清涟。想夫君俟我於花峰，下碧空而婵娟，爱而不见，搔首空山。然後靡灵草以为席，倾流霞而相劝。楚歌徐动，激咏亦发，清商激於琴韵，白□起於笔锋。是日也，高兴尽而世绪遣，幽情形而神机王。颓然觉形骸六藏，悉为外物，天地万有，无非秋毫。亦既醉止，则皆足言，以志仙迹，且旌吾友嘉会之在山也。
    ○建丑月十五日虎邱山夜宴序
    方今内有夔龙、皋伊，以佐百揆；外有方叔、召虎，以守四海。江海之人，高枕无事。则琴壶以宴朋友，啸歌以展霞月，吾党之职也，吾是以有今兹虎邱之会。岩岩虎邱，奠吴西门，然如香楼金道，自下方而踊，锁丹霞白□於莲宫之内。会之日，和气满谷，阳春逼人，岩烟扫除，肃若有待。余与夫不乱行於鸥鸟者，衔流霞之杯，而群嬉乎其中，笑向碧潭，与松石道旧。兕觥既发，宾主醉止，狂歌送酒，坐者皆和。吴趋数奏，□去日没，梵天月白，万里如练，松荫依依，状若留客。於斯时也，抚□山为我辈，视竹帛如草芥，颓然乐极，众虑皆遣，於是奋髯屡舞，而叹今夕何夕。同者八人，醉罢皆赋，以为此山故事。
    ○冬夜裴员外薛侍御置酒宴集序
    二公以大司马之命，领浙河东西十有三州之政，相与周爰咨度，平均邦赋者三月矣。当割而游刃无间，临机而舍拔则获，由是在薄领之际，无江海而闲。冬十月辛未，徵会於此堂，宴朋友故旧也。贤豪毕会，升降有序。逢衣浅带，十有五人，声同故穷达不，意得而鄙吝皆遣。肴芳酒浓，夜寂琴畅，慷慨言志，络绎举白。盱衡抵掌，哑哑大笑，三爵耳热，万念如洗。不复计名身之亲疏，忧患之去来也，况他累乎？既醉，余以箸击唾壶，扣商而歌。其词曰：“簿领日盈机，知君傲烦嚣。饮和自忘渴，况以初筵招。道契迹自亲，谁为列宿遥？何用结同心，绿琴复长瓢。日月若走马，炎凉催斗杓。一年解颐笑，几日如今宵。奉君千金寿，莫使岁寒凋。”是日礼成於易，欢生於同，滞愤积惨，彗扫汤沃。方今溟海始波，世屯未康，二公克壮其猷，以立事为己任，行当自致青□之上，不复与适莽苍者群矣。吾侪浮湛其间，与风水俱，它日或潜泉唳天，一离一合，□动雨散，然後知今日尊酒，未易再得。将子无金玉其音，姑偕赋以卒贶。
    ○送宇文协律赴西江序
    复周正之年，天子以润州刺史张公林（本集作休）为豫章太守。豫章之人，既庶且富，部从事、县大夫缺而不补。先以檄徵协律於会稽，时人皆贺豫章之得贤、协律之遭遇君子。则曰：“夫子刃有馀地，不啻切玉。割小鲜而用其，无乃不可乎？”夫子曰：“不然。盖其不患秩卑，而患已素餐；不患国士之不我遇，患遇之而不答。苟有用我者，吾其为执射乎？”於是举帆西陵，是日于迈，然後知大丈夫之感义而不私其身也。於越长路，江皋暮春，沈吟秦山，凄怆镜水，岂不知今日斗酒，明旦不共？顾怀安败名，无勇也；怨别伤离，非丈夫也。苟将申其道而成其务，则万里咫尺，少别何有？二三子其咏歌之，以代杂佩。
    ○送贺若员外巡按毕归朝序
    今年春，上以富人侯为丞相，百揆时叙，九州赋错。方欲齐职贡之法，崇底慎之典，使六府修，九叙成。谓尚书吏部郎贺若公贞明直躬，特达公器，才足以茂功藏事，政足以宏道救物。故俾绣衣持斧，巡抚江介，分王命也。公电发神机，霜淬智刃。其始至也，问谣俗，省疾苦，命司书示年数之上下，削郡县之版图，且为之实其多与寡，以差等井赋焉。然後劳之来之，安之集之，俾其有宁宇而族聚，以宣天子之宏恩而煦之。於是乎民之乐矣，如饥者之得以食也，寒者之获以纩也。乃使苞茅之贡必叙，而杼轴之诗亦不作。冬十一月，爰命郡吏致事，言旋於京师，且将捧府檄於南陔，侍版舆以西上。事有成而功不伐，以是觐扬天子，以尽考绩之事，礼也。夫其由家以及於国，资事亲以事君，甘旨之未遑，勤於王家；奔走之不暇，以显亲身。斯真能奉慈训不废陈力，将君命不违色养，忠孝之大者，又人子人臣之所难及也。而况奸宄已弭，干戈将戢天子方以律令章程，责成三府。然则操六辔，骤四骆，周爰咨询，以成天下之务，在是行乎？翰飞方骋，瞻望何及？唯献酬东阁，弼成大猷，使人粒海水静，农夫高枕。及亦预焉，凡执手於路者，请偕赋《鸿雁》，取“之子于征，劬劳于野，爰及矜人，哀此鳏寡”，以为善颂。
    ○送长洲刘少府贬南巴使牒留洪州序
    曩子之尉於是邦也，傲其迹而峻其政，能使纲不紊，吏不欺。夫迹傲则合不苟，政峻则物忤，故绩未书也，而谤及之。臧仓之徒得骋其媒孽，子於是竟谪为南巴尉。而吾子直为己任，愠不见色，於其胸臆，未尝虿芥。会同谴有叩阍者，天子命宪府杂鞫，且廷辨其滥，故有後命，俾除馆豫章，俟条奏也。是月也，舣船吴门，将涉江而西。夫行止者时，得丧者机，飞不抟不高，矢不激不远，何用知南巴之不为大来之机括乎？由图南而致九万，吾惟子之望。但春水方生，孤舟鸟逝，青山芳草，奈远别何？同乎道者，盍偕赋诗，以贶吾子？
    ○送王判官赴福州序
    松梓便冉，茂於深山，不能逃匠石之顾；贤士君子，晦其言迹，不能使人不已知，其势然也。之子言忠信，行笃敬，以文雅丽，则括而羽之。而世皆观颐，我独俭德，吾固知长风六翮，必有时而去。及御史大夫李公之命介也，辟书四下，果以嗣宗为首。岁二月，载骤四骆，脂车而东。闽中者，左溟海，右百越，岭外峭峻，风俗剽悍。岁比饥馑，民方札瘥，非威非怀，莫可绥也。议者共谓君匡戎幕以义，佐师律以礼，报国士以直，道罢人以德，使安危悬於指掌，胜负决於谈笑，则咨谋之道宏矣。岂椎髻殊俗，覆车畏途，足为志士之怵惕哉？凡吾与之出祖者，亦既偕赋之。
    ○送薛处士业游庐山序
    薛侯敦於诗，固於学，敏於行，时然後言，言而寡尤，口弗言禄，禄亦不及。识其真者，以为永叹，而薛侯居之淡如，君子哉若人也。方以城市鄙於邱壑，倦游不如嘉Т。是月也，拂缨上之尘，西游庐山。山上有峰顶大林，下有东林、西林、化成、遗爱六寺。惠远、道生二公，昔尝眷恋於斯焉，履痕屐齿，遍满崖谷。神期，恒若对面，之子之往，获心契矣。苟藏器於身，时行则行，大之将来，隐显一致，彼安贞者，其或为利涉之枢机乎？赵补阙骅王侍御定、张评事有略各以文为贶，记行迈之所以然。余亦持片言，用代疏麻瑶华之赠。
    ○送韦员外充副元帅判官之东都序
