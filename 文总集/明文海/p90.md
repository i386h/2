<!-- { "loadSidebar": true } -->
　　题为进乐律效愚忠以图补报事祠祭清吏司案呈奏本部送礼科抄出太常寺典簿防典簿李文察奏闻等因奉圣防礼部看了来説钦此钦遵抄出送司案呈到部臣等窃惟古者圣王治定制礼功成作乐其治辨者其礼具其功大者其乐备故礼乐者所以整齐上下谐和民物见天地之情通鬼神之德治道所急不容偏废者也昔我太祖高皇帝之既定鼎也首命儒臣修大明集礼而乐附焉其见于圣论有曰治天下之道礼乐二者而已若通于礼而不通于乐非所以淑人心而出治道达于乐而不达于礼非所以振纲纪而立大中必礼乐并行而后治化醇一此以见全智独禀超然远览观昭旷之道察化理之原其所以昭示将来何盛哉夫昔人谓礼乐百年而后兴识者尚窃迟之以为不忠不恕之论况今圣代重熈累洽垂二百年则夫礼乐之兴其不在兹乎洪惟我皇上绍统御极执中葆和德泽洋溢施乎方外延及羣生治功隆赫伦制全尽祀天地禋日月礼先农享宗庙诸凡礼制巍然焕然斯已昭一代之大典垂万古之宏规而庙乐犹有未备者则经之不传而教之不崇所谓心达者求知而无师知之者欲教而无徒故兴之为尤难也葢尝庄诵御制圜丘乐章天机流动道妙呈露仰窥圣心之于乐有神防焉数年以来德化涵育风声感召一二臣工稍稍能言其义尝有奏请古乐以裨盛典者矣又有请复古乐以裨圣政者矣然而其説犹畧今太常寺典簿文察奏前因进古乐筌蹄青宫乐调等书即所撰述较为详宻臣等看得其书生黄钟述有补觧者以取声也大司乐六变八变九变有推明者以和调也文武行列有分属者以定舞也箫管钟镛之属有诸虞青宫之乐兼仿虞周而用之皆据经考传贯穿载籍法有得于徃古论不诡于前贤庶几哉能用心之勤而闻乐之教矣但中间大报一节欲移于冬至后九日使縁是改厯则享祀受贺不容以失序均之未见其可而其他亦或有泥而未融偏而未举葢以乐之义既为难知而气之亦未易考固不得以一二之谬而并废之也所据前项奏进等书请下太常寺等衙门取其用宜于世者选能歌舞童防肄习每季终赴本部按试以别勤惰臣等又查得嘉靖十七年六月间先该本官奏进乐记补説补注等书该本部题奉钦依委本官恊同恊律郎昝议金司乐王重卿陈文铎等官教习待声律和谐气应验奏进另议擢用近该臣等面试粗已可观兼此撰述详宻亦见职业之修合无命下之日本部移咨吏部并查年资应否擢用施行外仍委照前教习使之益殚心力益职业则所以考定中声章宣和气当更有进于此者而礼乐并隆此其防也再照本官条陈九事以发挥书中未尽其意虽未必尽当类如前议要之义在尊君志在华国相应一并议处谨具前件分别可否上请伏乞圣裁縁系进乐律効愚忠以图补报及奉钦依礼部看了来説事理未敢擅便谨题请防计闻
　　一曰博稽古乐以兼众善臣考周礼所载周家之礼乐兼用乎前代之制如舞云门以祀天神兼用乎黄帝之乐也舞咸池以祭地祗兼用乎尧之乐也舞大夏以祭山川兼用乎禹之乐也舞大濩以享先妣兼用乎汤之乐也葢乐各有所宜而兼用之乃能全盛故曰周监于二代郁郁乎文哉臣伏读太祖高皇帝谕礼臣曰近代乐流已乆究之甚难卿等宜究心于此庶几可以复古人之意是知太祖髙皇帝当时拳拳以复古乐为急而未及也今臣于昭代圣乐之外编撰古乐筌蹄九巻以备皇上兼用之盛伏望圣明采择则或损或益于二帝三皇之乐皆兼其大成矣前件看得周礼载周家之礼乐兼用前代之制大明集礼尝述之乐篇矣本官所称葢出于此非无所据依而漫云也但本朝祭天地社稷宗庙制定雅乐用之几二百年殆难遽变夫五帝不相沿乐孔子亦曰乐则韶舞未闻必兼前代也乐之用不必兼不必于不兼惟其善美焉已矣合命下行令本官与本寺官通知音乐者议处如必兼八代为全盛即督令乐童等另行演习如或不然姑与仍旧但务精熟以应用
　　二曰备全律吕以正乐器臣伏读太祖髙皇帝谕礼臣曰古之律吕恊天地自然之气后世之律吕出人为智巧之私大哉圣谕深得乎轩辕氏制律吕之本意故令恊律郎冷谦定合声为黄钟宫四声为太簇商一声为姑洗角尺声为林钟征工声为南吕羽臣听之与管子之所谓宫如牛鸣窖中商如离群羊角如雉登木以鸣疾以清征如负猪豕觉而骇羽如鸣鸟在树者脗合而无间矣不待飞灰积黍而天地之气自恊惜当时礼臣未能扩充圣祖五音之妙以成六律六吕之管故钟县磬县虽有十六而七音之外闲置不用皆因律吕不全七音之外无以正之也孟子曰师旷之聪不以六律不能正五音况非师旷舍律吕其何以正五音耶臣今依太祖髙皇帝所定合声为律吕之原声约为九寸广三分由是损益相生以成律吕之正管者十二又倍九为十八倍三为六以为律吕倍数之管者亦十二合正管与倍管而对吹之其声中和纯粹可用以正五音以和钟鼓以制笙箫实太祖髙皇帝所定全声非臣之愚所敢妄作伏望皇上勅下太常寺收贮凡有遇制八音用以和之则乐器之音皆得其正矣前件看得钟悬磬悬虽有十六而七音之外间置不用皆因律吕不全无以正之斯弊之来已乆自秦而下旋宫不用厯代所存黄钟之宫一调而已十二律中惟用七声其余五调谓之哑钟唐太宗时祖孝孙张文收周世宗时王朴一再尝正之在悬之器才无亚者自后因循旋复壊缺今官能依太祖髙皇帝命冷谦所定合声为正管伍管而对吹之使全声之盛复见明时似为有见合命下行令太常寺官收贮凡有遇制八音取以和之不得视为虚器不见实用
　　三曰攒奏五音以备育德臣考虞舜命防典乐教冑子则知东宫不可以无乐也东宫之乐与郊庙朝廷之乐小有不同不可不辨而用之也葢大君至尊乐以黄钟为主皇太子次尊乐以太簇为主取黄钟十二律之父而太簇为黄钟之长子记曰宫为君商为臣角为民征为事羽为物有君斯有臣有臣斯有民有民斯有事有事斯有物故大君之乐全用宫征商羽角以着统官分职治民理事备物之义也宫僚之官皆统于大君而不敢専民则未治事则未兴物则未用故乐惟用本宫而商角征羽之宫皆隐集于本宫之内有其音而未底其宫所以尚德浑然在中而未发以为他日功业之本也臣已备觧在古乐筌蹄第一巻中颇为明白而可据矣臣本此理此数编撰三巻名为皇明青宫乐调以偹东宫之育德伏望皇上采而用之则直温中和之教日闻忠孝聪明之德日成而我皇上之盛德大业悠乆无疆与天地而同流矣前件看得有虞教胄子之乐曰律和声又曰八音克谐无相夺伦神人以和未闻主于太簇者也大君之乐以黄钟为主皇太子之乐以太簇为主斯言也始自本官发之然而縁察正音遂明大礼虽不必出于古人似亦为有见矣但考之国朝之制朝防宴享皆用大乐而今者所进青宫乐调则雅乐也夫至尊次尊虽当有辨而大乐雅乐岂应有殊臣等窃以谓乐无分于大之与雅使词正曲淡而节防大乃所以为雅矣此我朝所以酌古今之宜而成一代制作也昔子贡称古之德音有曰示后世有尊卑长防之序夫既至尊次尊有辨则已得制乐之本即以大乐行之无不可者孟子曰今之乐犹古之乐也其斯之谓欤合命下行委教坊演习备用
　　四曰预调琴瑟以足八音夫乐之有八音犹天地之有八风也缺一风天地无以成其化则知缺一音不能成乐也明矣况琴瑟声清以合人声故曰琴瑟虚器而少鼓虽鼓而少得其声之正葢因琴瑟乆贮内器临祭而后领出其弦有朽多不可调瑟柱或因临鼓而仆故鼓琴瑟者不求其声之正惟不絶仆以免罪耳夫弦絶柱仆偶然失礼失之小者也琴瑟失音恃为故习失之大者也岂可以其小而犯其大者乎伏望皇上命各坛今后近祭之期预择其弦之精致新美者而蚤调之庶临时可免弦絶柱仆之患偶或有之亦畧恕其罪而不尽究则司琴瑟者乃可尽其能而于丝属为备音矣前件看得琴有大琴中琴小琴七弦琴瑟有大瑟中瑟小瑟次小瑟大明集礼载之已备葢皆堂上之乐取其声之轻清与人声相比本官所引琴瑟以咏是也周汉相承歌者在堂不设钟鼓宫架在庭不设琴瑟亦犹有虞之遗制也而八音之不可无琴瑟旧矣故我朝尚之比年贮乆而弦腐而柱仆而但求免罪不复求声之正其弊葢常相因本官习见既乆故言之详悉其用心亦谓勤矣合命下行令神乐观今后各坛近祭之期务要精择新弦预先调习如有仍前因循以致误事者听本部叅究
　　五曰备正钟磬以节五音夫钟磬所以节五音之上下犹兵家之金鼓所以示进退之方者也今各坛钟磬其音多不正葢因始铸取者不明用之日乆渐变其初则钟磬不足以节五音惟凭歌工以为髙下其不合于律吕者葢亦多矣且我朝旧制钟鼓各县十六夫既县之则当均用之矣今虽有十六之数而取字之音惟七余皆虚设而无字无音何以备大成之乐乎恐非旧制意也伏望皇上若遇再造郊庙钟磬悉当用律吕之管和之以全旧制十六之音则器备而调正矣前件看得大明集礼载钟之属有八磬之属有三本官此论本为编钟编磬而发葢小钟大磬编而县之其数十六各应律吕郑康成所谓十六枚同在一簴谓之堵者也其始未尝不欲均用而徒为虚设也特乐工因循遂致取字之音惟七余皆无字无音诚非备乐但既未均用则始铸之时取音明否尚不可知今遽难议铸即今议铸铸者之能亦遽难便得胜前始铸人也然本官亦曰若遇再造则固自迟疑之矣合假命下始令督率演习均用十六之数如果不应律吕另行奏请定夺
　　六曰考复排箫以助箫籧夫排箫旧制十二管自长而渐短以应十二律所以助乎箫籧之音者也葢箫籧各六窍中含十二音是一窍兼二音兼音之中恐其难正故以排箫助之取排箫与箫籧皆竹为之故以竹助竹其音可正近年本寺前任卿张鹗不知旧制之音取排箫而更造之状如山峯吹之全不成音所谓可观而不可用有同儿戏今当悉除其制复如国初之旧亦以律吕之管和之排箫十二管之音皆正而箫籧乃有助也前件看得排箫即大明集礼所载防箫葢所以助箫笛虽十二管而有正倍之数以应十二律正倍之声即郭璞所称二十四管无底而善应者也臣管尝验视太常寺旧藏者其制小本新造者其制大尔雅曰大箫谓之防小者谓之筊则旧藏者已讹为筊而非防矣况新造者取而吹之其音果有可听似合古防箫之制合命下令该寺今后作乐用此以助箫笛其旧藏既不成音置勿用
