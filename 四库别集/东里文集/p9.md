<!-- { "loadSidebar": true } -->
　　臨川吳景南先生南窓吟槀四卷吳故臨川儒家先生當元治平無事之時既高蹈不出用其精力於詩以自適夫幽遠靜貞之趣其授受有自又有吳文正公序之是以其詩之傳也久矣而刻皮既廢於元季之兵洪武初其孫思明得刻本於金溪以歸于兄思清思清傳之其子今國子司業漙司業君之徒鄉貢進士吳克彰為重刻以傳余嘗過司業君獲拜先生之遺像嶷乎其山之立也粹乎其玉之純也溫乎其春之和也翛翛乎其出於塵埃之表也夫其見諸外如此於其中之所存者可量哉盖又聞諸司業君先生履善蹈義其介凜然必擇而後交而見諸言與行者藹然一由於忠厚至於所以植具家■〈衤谷〉其後者惟詩書德義焉耳嗚呼所以為先生獨在於詩乎而至於今司業君四世矣篤實剛介之操持之愈久而愈固盖考其源流之正而君子之澤深且遠矣孟子曰誦其詩讀其書不知其人可乎故為引諸卷末使讀詩者併得之 

　　○康氏族譜序 

　　西昌東南五十里曰深溪溪之上有世家曰康氏其文獻繇宋至今承續不絕其初本□氏仕南唐為蘄州剌史曰稠者歸宋避諱遂易為康稠之孫抃英宗朝舉進士為南昌尉抃之孫訓為國子助教以直言為秦檜所惡遂棄官歸訓曾孫景材仕理宗朝為鄢陵今弟景明度宗朝為桂林府同知景材孫時可元皇慶初為廣東儒學提舉景明之孫宗武從學吳文正公明三禮為天臨路慶洲書院山長其從弟宗正國朝洪武第一科進士官至丹陽知縣宗濂舉明經由教官改常州魯橋廵撿而族之人脩儒術持行義者猶多盛哉康氏之宗乎泝其先唐貞觀中有諱冑者為吉州判官過西昌之祁洲樂之遂留家焉冑二子琬珏琬之後徙安成珏之孫曰常五子垻坊坎垍圻始徙深溪則稠之曾祖也祁洲在今淘金驛東□里有匡家坊余前四十年嘗過之臣□合哉而居尚百數十人皆珏之後也亦皆謹愿敦樸務農乘而詩書禮樂之風視深溪邈乎懸絕矣豈其漸習之異歟抑如木之有本其生意發達獨厚於一支□凡物莫不有本人之所以貴於物者能敬其本也□氏出魯匡宰句湏以邑為氏康出衛康叔以謚為氏不可以殽也夫屈於勢而去之苟可伸亦可復□今祁洲無氏康者矣深溪世多聞人君子於致敬其本之心吾知其惓惓也而至今未有宣言復之者豈其猶有所屈乎先大父兄弟皆與慶洲君相交莫□伯父吏部公於丹陽君有同年之契宗濂又嘗於余往還仲矩則余姑之夫也故巽初之續為此譜也以世好求序披閱再四余安得不景仰其先而重節□□其後哉 

　　○送歐陽允宣序 

　　吾邑故家亡慮數十姓若今合族而居有數千指之聚旦暮堂上下會集有數世尊卑之列有漁稼之樂有園林山水之趣有祭祀賓客伏臘之資詩書禮義之有襲賓興仕進之有繼者數十年來盖曰歐陽氏歐陽氏與宋文忠公同出唐率更令詢初由廬陵徙萬安又由萬安徙泰和之蜀江於舍二百餘年矣余弱冠交允堅允清繼與允賢往還相求麗澤之益今又與允俊好也允堅初領鄉薦為學官又嘗佐邑有民社之任允清亦舉明經為學官允賢領鄉薦兩為郡教授今助教國子允俊登第為庶吉士于翰林歐陽氏之兄弟盛矣他姓兄弟有盛者不皆出於合族而居不皆以經術發身也盛哉歐陽氏兄弟乎今年春允宣以運賦來京師間從允俊過余觀其色知其厚也聽其言知其通也問其所治則飬親慈幼以及公私之百務皆其事也夫歐陽氏之家處者固有所恃而不慮乎外而使仕者有所恃不慮乎內非為有允宣乎允宣雖不仕譬諸材木之用行之為舟輿居之為室屋較其功要皆日用不可無者豈得以彼而知此哉允宣將歸允俊求余贈之言故為書此 

　　○送禮部侍郎儀公致事序 

　　禮部侍郎高密儀公以清德正學洪武中自教官為寶慶知府永樂二年　詔選東宮官遂陞通政兼右春坊中允無幾又陞湖廣布政使三年入為禮部侍郎又奉　詔侍　皇太孫講讀公之為郡為藩也惓惓宣上德咨民隱寬平忠厚有仁人長者之風其□□□□詳於典故達於政體雍容直諒有大臣之度其為□導也端莊嚴重非聖賢之道不陳懇懸老成忠愛之意今年八十奉　敕致仕　天語褒嘉龍章輝煥□□之賜也我　國家用賢使能而凡任大職膺重寄者必付諸惇實端重之賢如其材德既足以勝事而稱任則禮遇之加逾久而逾盛考公平生本之為德行施之為事　君治民之實一皆君子之事則所以迓承　天寵者豈無所自哉今歸榮於鄉日與故人賓客懽聚譚詠以樂太平之世導其子孫及鄉人後學讀書明道以成德器皆將為　國家之用閒暇臨清流蔭茂樹睇春榮於綠野招青山之白雲公之樂何其超然物表哉於是尚書夏公暨諸搢紳大夫皆賦詩贈之余謹述國家所以優老敬賢之實與公之厚德盛福不徒以為其鄉之榮而可為天下後世道者引諸卷端 

　　○陳氏族譜序 

　　西昌陳氏有二族其一五代時諱暉者自金陵徙其一宋季諱雲仲者自廬陵之武岡徙自金陵來者子孫為盛盖於今二十世其居已久積而發之也多自武岡來者裁八世其居未久積而發之也遲遡武□之先出漢文範先生六世孫逵仕晉為長城今因家吳興吳興之後有諱洽者仕唐為秘書郎徙閩之劍浦劍浦之後諱貞者稱栖衡處士又徙溫州之平陽處士十二世至迪功郎崇忠生渙齡宋郴州桂陽主簿入元改吉州路儒學教授其子浚源家廬陵武岡之陽遂為廬陵人浚源子四人仲子雲仲贅西昌羅氏遂為西昌人雲仲生文勝文勝五子仲子原壽號碧潭碧潭生民燾觀定民燾生一敬洪武中舉孝廉為荔波及賀縣丞觀定生彥和彥和生德遜德遵德遵名循永樂乙未進士第一人及第為翰林脩譔西昌科第自宋至　國朝彬彬乎盛矣而第一人及第實始於循發遲而弘者理之固然也武岡而上其譜見於文勝之孫觀瑞所傳一敬始斷自雲仲以下著西昌之譜至是德遜俾德遵以西昌譜求序余與陳氏宗族同里閈一敬忠厚樂義其卓識遠畧度越羣輩佐治兩縣皆得民心德遜溫雅惇行德遵履操端潔皆余所敬愛者也第念一敬平生故人少之時相輔以學有莫逆之契其罷官家居也約余買田築室東皋之上將耦耕以終老既先後皆以徵起不得如志而在京師相聚處半歲公務之暇相與譚詠酣德 

　　東里文集卷之四 

　　●東里文集卷之五 

　　序 

　　◆序 

　　鄭氏族譜序 
　　玉雪齋詩集序 
　　貧樂詩序 
　　送張鳴玉序 
　　送李永定經歷序 
　　送林正行序 
　　送樊參政序 
　　楊氏家乘序 
　　許幼道輓詩序 
　　送史志靜郎中詩序 
　　五清詩序 
　　慶楊伯升七十詩序 
　　蜀江歐陽氏族譜序 
　　西昌梁氏續譜序 
　　贈大理寺丞張宗璉詩序 
　　送宗老季琛詩序 
　　對雨詩序 

　　○鄭氏族譜序 

　　泰和澄江之南有鄭氏其先出榮陽再徙金陵宋端明殿學士穀之子新通判吉州遂家泰和邑中又四世至叔文徙江南之五塘莊其譜紀自端明之父西京節度副使自強盖節度至今十有五世子孫久而愈盛蔚乎邑之鉅族也端明當南渡孔棘之時毅然以國事為己任鞠躬盡瘁無所不致莫誠殆天佑忠義而以昌其後世耶雖自徙泰和未嘗有顯者然抱仁秉義世篤善行所見孚於人人可質之鬼神者盖或顯者有未能也吾家距所居半舍吾少及見其鄉大疫不間貧富老壯困憊狼狽相連属彌望十數里旦暮不見炊烟獨鄭氏一姓食飲起處泰焉如平時三四十年來江鄉譁訐之風□民倚法嫁禍其所怨惡富家巨室為所困辱者十八九獨鄭氏無一毫之干此豈聲音咲貌之所能為哉入國朝鄭氏之仕者昉宗顯再見於庭賓今庭重居太學十餘年繼而大之未□量也而宗顯於余最善其□歷三縣一為幕再為時所至民戴其寬惠如父母仕三十年無纖芥過舉□甚貧持□如鐵石比侍臣之賢者屢薦之不報恬然安其命觀於今酄氏如此可為遠不忝端明者矣宗顯今復改連江簿將行出此譜求序於是翰林諸君子序之詳矣余特著鄭氏之行之可稱者以示其後云 

　　○玉雪齋詩集序 

　　詩以理性情而約諸正而推之可以考見王政之得失治道之盛衰三百十一篇自公卿大夫下至匹夫匹婦皆有作小而兔置羔羊之詠大而行葦既醉之賦皆足以見王道之極盛至于葛藟碩鼠之興則有可為世道嘅者矣漢以來代各有詩嗟嘆詠歌之間而安樂哀思之音各因其時盖古今無異焉若天下無事生民又安以其和平易直之心發而為治世之音則未有加於唐貞觀開元之際也杜少陵渾涵博厚追蹤風雅卓乎不可尚矣一時高材逸韻如李太白之天縱與杜齊驅王孟高岑韋應物諸君子清粹典則天趣自然讀其詩者有以見唐之治盛於此而後之言詩道者亦曰莫盛於此也余竊有志斯事而材質凡近徒勞而無成間或一遇能者未嘗不歆豔嚮往之居兩京二十餘年所得公卿大夫之作今此理卿京口虞公伯益盖其傑然者也近得觀其玉雪齋集古近體總若干首皆思致清遠而典麗婉約一塵不淬如玉井芙□天然奇質神采高潔又如行吳越間名山秀水而天光雲影使人應接不暇者而皆得夫性情之正虞公盖將上追盛唐諸君子之作而論今公卿大夫之非足以鶴　國家之盛者亦鮮有過於虞公者焉公學優才■〈衤谷〉生當治平熙洽之運洪武中以儒發身歷事四聖出入中外者三紀所治皆要職更事多而精斯其詩之所繇昌歟今公以明刑為上所信任下則四方視以為平盖古皋陶之職也夫明良喜起之賡歟皋陶所以弼成有虞之□者吾何幸尚於公晚歲見之乎輒書諸簡首而歸之 

　　○貧樂詩序 

　　廬陵明有初家文江之上泊然布素而謹於義利之辨非其所當得不苟取遇人富貴不本於仁義者率草芥視之其為人慷慨豁違不務榮名所居逮城市車馬之塵喧囂之聲不相及有薄田躬耕足以自給又有雲林泉石之勝日與幽人棄士相羊山水之間飲清茹澹翛然自得也自號貧樂其從子中書舍人■〈氵靚〉求縉紳君子為之賦詩又稡以求余序人恒情所處率易於富貴而難於貧賤處貧而能樂此其志豈苟然哉然古之君子其樂乎貧也非恃貧以樂槳而忘其貧耳盖天理具於吾心吾奉而行之無所違以至于仰不愧俯不怍其中泰然將無往不樂矣富貴貧賤自外至者惡足以動其中也故孔子之飯疏飲水顏子之簞瓢陋巷豈樂乎是哉樂乎在己者之無違於天也苟在己者梏亡之矣雖有趙孟之貴晉楚之富將其中汨焉膠膠擾擾憂虞之不暇况有於樂哉又况於貧賤而能樂哉有初之貧樂必樂而忘其貧可也樂而忘其貧古之人所以為至也吾以是進有初故書諸卷首卷中自鄒侍講至陳脩譔凡詩六篇皆出翰林亦皆出於廬陵云 

　　○送張鳴玉序 

