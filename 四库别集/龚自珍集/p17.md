<!-- { "loadSidebar": true } -->
夫心灵之香，较温于兰蕙；神明之媚，绝雩乎裙裾。殊呻窈吟，魂舒魄惨，殆有离故实、绝言语者焉。鄙人禀赋实冲，孕愁无竭，投闲簉乏，沉沉不乐。抽豪而吟，莫宣其绪；欹枕内听，莫讼其情。谓怀古也，曾不朕乎诗书；谓感物也，岂能役乎鞶帨。将谓乐也，胡迭至而不和；将谓哀也，抑屡袭而无疢。徒乃漫漫漠漠，幽幽奇奇，览镜忽唏，颜色变矣。是知仁义坐忘，远惭渊子之圣；美意延年，近谢郇生之哲。不可告也，矧可疗也？为铭以写之。铭曰：熨而不舍，袭予其凉；咽而复存，媚予其长。戒神毋梦，神乃自动。黯黯长空，楼疏万重。楼中有灯，有人亭亭。未通一言，化为春星。其境不测，其神习焉。峨峨云王，清清水仙。我铭代弦，希声不传，千春万年。

纸冢铭
龚子瘗其所弃之言，三千七百九十一纸，既筑孺干以封之，并为玄石之辞曰：一言一魂气上纵，大光下泣万星动。心界续续内无空。百朔望血勿汝恸。埋汝恃汝积者众。李氏云：“当其无有车之用。”

定庵七铭
表所居以辅名字，古未之有也。虽然，古文变而篆，大篆变而小篆，小篆变而隶，则若是已矣。余犹为之，且系以七铭：枕之铭曰：以蛇而去蛇，安眠者如是耶？

灯之铭曰：如擎油满中，不动无所弃。砚之铭曰：十二烦恼汝志之，烦恼俾汝志也。眼镜之铭曰：溃者利逼，心光之则。盂之铭曰：惜于水，渟于盂，不渟汝智，孰惜汝智之枯？

坐之铭曰：天九万，渊九万，尼汝于一纻。一切处之铭曰：不送汝，矧逆汝，烦恼身，亦委蛇而毕汝。

金钏铭（回文）
腕生兰，卷袖纨，款所欢，干与寒。

石言
群山之松五百岁死，摄山之松千岁死，包山之松二千岁死，黄山之松三千岁死。鬛死肉死，液死干死，芳香亦死。有不死者，化而为石，五牛胜一枚。石自言曰：予肩天之戕，冬雷夏霜，予要姒王，不识姬昌。今何世矣，升共工氏之堂。



江子屏所箸书序
嘉庆中，扬州有雄骏君子，曰江先生。以布衣为掌故宗，且二十年。使仁和龚自珍条其撰述大旨，以诏来世。自珍径求之，纵横侧求之，又求其有所不言者，而皆中律令。其杀也，为《易》也；其详也，则中《春秋》恩父、恩王父之义。海陬小生，瞪目哆颐，敢问九流最目之言伙矣！子胡张江先生之囗书？且子所谓律令，谁之为之也？作而告之曰：圣人之所为也。《传》不云乎？三王之道若循环，圣者因其所生据之世而有作。是故《易》废《连山》、《归藏》；诵《诗》三百，而周《诗》十九；《春秋》质文异家；《礼》从周；皆是义也。孔子没，儒者之宗孔氏；治六经术，其术亦如循环。孔门之道，尊德性，道问学，二大端而已矣。二端之初，不相非而相用，祈同所归；识其初，又总其归，代不数人，或数代一人，其余则规世运为法。入我朝，儒术博矣，然其运实为道问学。自乾隆初元来，儒术而不道问学。所服习非问学，所讨论非问学，比之生文家而为质家之言，非律令。小生改容为闲，敢问问学优于尊德性乎？曰：否否。是有文无质也，是因迭起而欲偏绝也。圣人之道，有制度名物以为之表，有穷理尽性以为之里，有诂训实事以为之迹，有知来藏往以为之神，谓学尽于是，是圣人有博无约，有文章而无性与天道也。端木子之言谓之何？曰：然则胡为其特张问学，得无子之徇于运欤？曰：否否。始卒具举，圣者之事也，余则问学以为之阶。夫性道可以骤闻欤？抑可以空枵悬揣而谓之有闻欤？欲闻性道，自文章始。有后哲大人起，建万石之钟，击之以大椎，必两进之，两退之，南面而挥之，褫之予之。不以文家废质家，不用质家废文家，长悌其序，胪以听命，谓之存三统之律令，江先生布衣，非其任矣。曰：江先生之为书，与其甄综之才何如？曰：能进之，能退之，如南面而挥之，如褫之予之。曰：请言江先生平生。曰：生于典籍之区，少为方闻士，乾隆朝，佐当道治四库、七阁之事，于乾隆名公卿老师宿儒，毕下上<齿奇><齿乞>，万闻千睹。既老，勒成是书，窥气运之大原，孤神明以緌往，义显，故可以纵横而侧求；词高，故可以无文字而求。今夫海，不有万怪不能以一波；今夫岳，不有万怪不能以一石。饮海之一蠡，涉华之一石，如见全海岳焉。砖瓦之所积，塈茨之所饰，风雨乍至，尺青寸红。纷然流离，才破碎也。江先生异是。曰：敬闻教矣。古之学圣人者，著书中律令，吾子所谓代不数人，数代一人，敢问谁氏也？曰：汉司马子长氏、刘子政氏。江先生书，曰《国朝经学师承记》者如干卷，迁之例；其曰《国朝经师经义目录》如干卷，向之例。小生降阶曰：有是夫！虽臒也，犹得搴掌中原，于我乎亲命之。

钱吏部遗集序
钱吏部枚卒且八年，遗诗始写定，是为辛未岁。越丁丑，钱廷烺走访龚自珍海上，属之曰：先人诗出又七年，未有最录之言，将惟天下善言文章之情者是属。自珍悄然不能辞，乃涤笔而称曰：今天子始亲政之岁，举己未科会试，主者大兴朱文正公；榜出，省贡士之邃于经、雄于辞者，雅治一艺者毕在，可八九十人，而吾浙二十一人。其以文采妙当世者，哗哗以十数，嫭矣哉！先若后未之闻也！君实以是科成进士，气文而身颀，黝然黑，谡然清，仿佛如有思。诸君先后跻九万里之上，君意善感慨，又清贫甚，浮湛卒。文正惋叹，杭州以为失方闻士。诗十卷，无嚣浊俚窳俶诡之言，如坐杭州山水间，重山二湖，孔翠鸾之属，往来鸣叹，天清日沈，风起卉木，泠泠乎琴筑语而竽笙鸣，是其可状者也。小乐府一卷，幽窅而情深，言古今所难言，疑涩于口而声音益飞，殆不可状。前哲有言，古今情之至者，乐器不能传，文士不能状，意者然乎？嗟嗟！感前修之易沦，眷华士而踵起，名满天下，才啬于命，情又啬于才。是集也，宜吾微吟焉，寂听焉，低徊独抱焉，弗可已矣！

太仓王中堂奏疏书后
皇清故太子太保、文渊阁大学士太仓王公掞，字藻儒，《奏疏》一卷。我圣朝受天大命，以圣传圣，家法相诒不立皇太子。纯皇帝尝申命曰：万世子孙之朝，有奏请册立太子者，斩毋赦。以数大圣人之用心持识，敻然前后千万岁，不但汉、唐、宋诸朝不足以为例，即羲、炎、顼、喾以来，统祚之正，气运之隆，岂有伦比！掞区区抱蝼蚁之忠，逞隙穴之窥，于康熙五十六年、五十九年、六十年，奏请册立皇太子，疏前后十余上。圣祖始优容不报，掞疏不止，自撄震怒，然犹扩天地之量，垂日月之鉴，湣其愚忠，怜其髦昏，廷议以远戍上。其子奕清请代父往，竟曲从之，革职，有旨不开缺。元旦行大贺，章上。谕内阁：王掞何故不列名？诸臣以革职对。有旨令列名大学士次中，如在任时。以世宗即位之二年，薨于京师，年已八十有六。呜呼！为人臣子如掞，遭遇君父如我圣祖、世宗，可以观矣，可以观矣。恭读圣祖谕曰：“王掞敢将国家最大之事妄行陈奏。”又曰：“朕心深为愤懑。”又曰：“王奕清代父谴戍，伊等既自命为君为国之人，著即前往西陲军前效力。”是故君父之慈臣子，无所不容，教诲委曲，至夫斯极。王氏世世万子孙，宜何如感泣高厚，以塞罪过者哉！高宗皇帝临御六十年，如尧倦勤，乃兢兢付托，为百神择主，为先圣择后圣，为兆民择父母。诞以我皇帝册立皇太子，明年行授受礼，尧坐于上，舜听于下，重光叠照者且四年，且不徒如前史册太子事。则固出于一人之断，而岂待夫奏请之者？可见至大至深之计，圣明天纵之主，又自能运于一心而成之，固不必区区儒生，抱蝼蚁之忠，逞隙穴之窥，自命忠孝，始克赞夫景烈与鸿祚也。惟是夷考掞上疏之年，亦恭值仁皇帝倦勤之际，与高宗六十年时，时埒事均，又值废太子理密亲王锁禁后。老臣衰惫，其愚忠近似于不得已者。意者纯皇帝读实录之暇，俯见掞之私忧过计，默思仁皇帝不加罪之故，翻然以泰山而取尘，以东海而受勺，故卒有是至大至深之显休命耶？未可知也。信若斯，公虽一时触忤君父，而其言且大用于七八十年之后，为神圣师，公顾不荣也哉！

（此嘉庆丁丑夏在海上作，越七年癸未始理箧存之。自记。）

徽州府志氏族表序
龚自珍始为徽州府表氏族也。先王以人道序天下，故氏族肇焉。我大清文物备布，山川穆清，濒海而东，置行省者一十有八，其县一千三百有奇，县之民籍皆亿万；民皆能言所姓，而姓以世德家行，及勋贵之迹有述者，谓之大。自珍所至县多矣，皆诹而记之。夫以大姓雄于县而诎于府者，有之矣；以大姓雄于府而诎于一行省者，又有之矣；以大姓雄于一行省，而诎于总知天下掌故之宗所记闻者，又有之矣。曩者家大人知徽日，命自珍任征讨文献之役。徽之大姓，则固甲天下，粲然散著，靡有专纪，是故削竹而为之表。其义例曰：载大宗，次子以下不载。夫宗法立而人道备矣，次子之子孙，官至三品则书，不以宗废贵贵也。其有立言明道，名满天下则书，不以宗废贤贤也。自今兹嘉庆之世，推而上之，得三十世以上者，为甲族，得三十世者，为乙族，得二十世者，为丙族。义何所尚？尚于恭旧。遂着录洪氏、吴氏、程氏、金氏、鲍氏、方氏、汪氏、戴氏、曹氏、江氏、孙氏、毕氏、胡氏、朱氏、巴氏，凡十有五族，其余群姓附见焉，弗漏弗滥。书既成，阅六年，嘉庆庚辰之岁，则开箧而最录之如此。若夫齐、梁之浮谭，江左之虚风，侈心膏粱之名，诡言氏族之学；朝之失政，野之失德，作者何师焉？

蒙古像教志序
