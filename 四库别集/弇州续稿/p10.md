<!-- { "loadSidebar": true } -->
　　蹑屐穿云根怳见双明星下有百尺泉辘轳破泓渟出没沿涧帻向背临溪亭老树何年植郁作虬龙形逗云拥芊眠蔽日结沈冥广池无烦暑曲槛有清泠何必平泉石憇此酒亦醒
　　
　　自分胜亭沿留鱼涧度玢碧梁
　　
　　孤亭介林端隠显表异岐髙树上干霄万卉发华滋絶涧若修蛇屈曲复逶迤微飙激清波鳞甲忽叅差游鱼迷故径落英恋回漪絶壑架飞梁可以探翠微所至与目谋焉知足力疲
　　
　　由玢碧梁踰险得九龙岭
　　
　　涧穷路欲絶兹梁忽中亘下当舍身壑上当侧足径虽尔踸踔中悠然见宏胜偃蹇九丈夫相观易为劲晨露被膏沐夕颷发清听生不愿秦封但愿不违性
　　
　　傍广心池为敛霏亭与振屧廊相对
　　
　　夕景无不佳此亭有余姿紫翠在诸峯回光弄涟漪倦鸟将趋宿犹复念渇饥鯈鱼惊隙照羣跃不支持虽尔近昏黄呼酒且自怡为乐当迟暮兹意将告谁
　　
　　登来玉阁俯广心池与西山对下为振屧廊
　　
　　昔我栖兹阁兹阁临广池澄月激文波滟滟破帘帷揽衣起彷徨怳然见三垂皎镜中天悬万玉正叅差下有振屧声故人谼中来屧声一何厉语笑何柔怡为我标来玉比德良不亏
　　
　　文漪堂临广池前为小浮玉
　　
　　崇轩俯朱栏修廊耸层观文漪縁飔起鯈鱼时泮涣近岛如覆敦遥岫若层案聊携二三子相与同兹翫青山入我屋素壁光凌乱书以赏心辞咏言仍三叹
　　
　　穿竹径度知还桥入文漪堂
　　
　　遥冈织丛翠导我穿羃歴鸟倦亦知还况乃游人屐窈窕得平桥夷犹坦缃席相慰目已饱相劳足初息有酒故可呼无酒茗亦得
　　
　　先月亭后拥竹前俯广心潭
　　
　　初日固自雄不如初月色诸岭犹黯■〈雨上黮下〉此亭最先得微辉现眉宇潜颖窥间隙丛筱玉破碎澄波金融液呼杯一受之晶荧若珠珀使我肺腑间廓如广寒宅
　　
　　答寄屠长卿
　　
　　人固未易知知人亦未易之子非倾盖兴辞逺相媚谬以良璞珍入眼岂为贵余本﨑嵚者失身堕文艺龙卧苟不坚奔走成晩岁雕虫不利人浮讥满天地昌歜栖江沚谬中圣贤嗜愧无琼玖报赠言或可继一念百里间春荣与秋悴范生始文苑班公仅循吏毋以簿牍烦此中有精意
　　
　　为张叟题听庵
　　
　　山神饶伎俩时时恶声进吾子既庵居不闻亦无尽云胡以听名徒然扰方寸自言百不入一唯天是信既传天听卑复道天语近五十命已知六十耳当顺自此从心年的应无悔吝我语君莫听君听我当论何以絶听根悠然空五藴
　　
　　张山人寓侯先生适园得诗廿二首见示因留宿我弇州园五日而赠以此诗
　　
　　读君适园诗留君弇园住试拈弇园景何如适园趣徃徃清夜游亦有曹刘句所少但乳柑乞栽三百树
　　
　　题三笑图
　　
　　苏子瞻题三笑图不言为何人后人引以为虎溪故事而谓为陶靖节逺公陆修静者或是宋元嘉初陆修静非梁普通中陆修静也吾尝游东林寺其前一小沟潺潺流一石桥踞界之僧指以为虎溪然太近恐非故虎溪也其面为香垆峯苍翠拂天此画景不甚似而人颇古雅戏题一诗
　　
　　逺公白莲社郁若人天师破戒饮陶令违誓过虎溪逺方一大笑陶意竟攅眉乃知病维摩不受弥勒窥何物陆道士千载亦传疑
　　
　　王鸿胪同瑴乞归以养母也黎惟敬内翰合燕中诸名士以诗送之而题曰靑山招隠属不佞次焉
　　
　　昔读招隠篇白云栖桂树矫首望白云吾亲在其处是以夕上书朝即挂冠去陋此介推怨龙蛇安所慕笑彼东方达朝薮终何据躬耕慧山麓菽水足旦暮身隠竟焉文吾诗耳当污
　　
　　安履山房二章为醉梦生赋上言感下言适也
　　
　　吾闻天池生宏览周九舆踯躅公交车门生不与愿俱委骨傍要离虽侠非所愉顾瞻长山址可托千载躯玉树埋土中谁能废欷歔有子不逮养兹焉恒结庐喟此泉下悰毕力共扫除慨彼尘中观委懐在诗书悠哉复悠哉成子山泽癯
　　
　　其二
　　
　　丙舍依墓田丁年托林薮平湖址吾前崇山障其后苍翠日夕滋时能逗牕牖梅花及桃李谷量若升斗造物使之奢何必皆已有主人不恒出出则呼顾叟缓步以当车信足足不负是故安履名无妨狥俗口益以废丘瘠与室长相守
　　
　　答汪子且志规也
　　
　　和璧不易采骊珠诚难摘当其入手时天地为动色岂无秦廷念所戒在一失重襺戢其光惧为狙者识是以希世宝往往韬山泽
　　
　　其二
　　
　　峩峩岩桂芬因风来拂鼻冉冉谷中兰幽芳当自媚受质宁有殊畴能违势地今人贵钱刀古人贵意气韦布而千秋黙成乃为贵
　　
　　其三
　　
　　东家炼凡铅将用给其贫西家富丹砂鼎鼒杂然陈未窥先天旨安能妙形神彼妄固已妄此真讵云真彼妄特误人此真将误身
　　
　　明卿以古诗见贻谓同日得吾兄弟书且感子与之讣辞旨酸楚仆所倚和几不忍读矣
　　
　　北风摧雁行一飞一栖止虽不罥网罗相距数千里噭噭双鸣声何当堕江泛赖此同心人征弦寄流水俯仰天地间慨焉数知已晨宿次第沈夕照易迁晷毋为往者叹来者孰离此生味日以漓代舍日以圮抱此百世知有涯谁为纪荆棘旦暮长幸其当涂轨寄声勉加餐相将保田里
　　
　　孙节妇寿言
　　
　　髙材孟坚妹节烈孙竒妇心将髪共素影与灯相守玉润王家郎再拜前称寿右挟彤管书左操叵罗酒试读五贞篇畴能如母否
　　
　　张芝罘孝廉来请大司马公志铭成一诗送之因订后约
　　
　　汉有张释之贤声腾九棘长公乃不然一官即成掷清朝视三釜永昼躭六籍长者多造请公子敬爱客髙义薄云天谁能不披怿今晨孝廉舩系我祗园侧布帽笼悴姿欲请复摧抑天子所赐茔先公将就穸片言借华衮千秋垂金石搦管辞不惭终篇泪潜拭庶几王生语少酬廷尉德挂劔倘有时共饱东湖色
　　
　　为范母题晩节寒香巻
　　
　　离离涧傍竹英英篱边菊芬不逐众卉荣不依凡木凡木岂无阴众卉先竞馥畴能傲霜霰谁欤安幽独中色比黄金清心映碧玉所以范母贤挺然范闺淑天泽岂不广晩施意仍笃嘉命播中州清风蔼然郁太师倘有陈彤管将见録
　　
　　奉和诸真有待无待篇
　　
　　翔龙曜金景灵旗逗珠树廓落兆里遥和飔蔼然度有待不即来无待来何遽无待有待间或来仍或去强作无待观内深有待趣聚幻如聚真真往幻常住翘盼玉清阙太上不我顾回首方寸乡灵真不我驻是以无待门长繇夸者误
　　
　　寄顾山甫
　　
　　山甫山泽癯也岁杪见过新诗斐然近间客谢都尉所成二章寄之
　　
　　君是吴阊人不踏吴阊迹野菜佐蒸藜一饱枕白石岁邸偶相见眉宇寒山碧却笑柴桑叟被人唤彭泽名者果何物于身了何益新诗不杜机终难辞物色
　　
　　其二
　　
　　晨起便无营宁为晩饔计青山不碍人藜杖信所憇酒半双颊红徃徃吐豪鸷譬彼咏荆卿毫端劔光至调笑主人公侠儿谢都尉但作蓬户观朱门岂为累
　　
　　何仁仲鸿胪千里枉驾杯酒论文甚适也亡何乞一诗以别余感其意聊为赠之
　　
　　楚产日以良千里申所向谈锋永嘉后词格黄初上吾爱次道真几欲倾家酿榜子语潮生翻令结惆怅
　　
　　其二
　　
　　之子通隠流乃僻千载慕不爱叔夜鎗携余一诗去却愁沅江阔风波日云暮余光久以沦蛟龙不成妬
　　
　　苦魔娆
　　
　　我昔魔宫■〈尸外立内〉所作无不获魔事偶然止亦得暂休息今我厌魔乐皈心向空寂魔仍不时至分我清净席我自忽为魔魔岂强我即但令一切空无縳亦无释魔当住魔天我当安我宅
　　
　　和苏长公南华寺韵
　　
　　身自祖戒来未识祖戒面偶然赖拈出一见不再见紫马白玉堂所得等露电鲸海人鲊滩厥药始瞑眩悔不先师禅荡荡一白练濡首六欲尘惊心九重谴云胡岭外归绮语纷如霰但使能所空何烦焚笔研
　　
　　和苏长公妙髙台韵
　　
　　佛印老秃翁片言拄苏子禅床咫尺间忽掷千万里不解弦中调如风过牛耳却望妙髙台嵳峩揷天起俊鵰摩空没波平四如砥意气稍得舒归来对隠几巻我广长舌避汝坚利齿初若锥遇锤契则针投水欲识苏子谁长爪梵志是不向无智生宁向有智死
　　
　　遇故将军袁泽知其为太常栁庄先生裔也因出洪武永乐中诸贤所贻先生诗文示之且赠以五言长体一章
　　
　　汝家老天纲逆旅识马周鸢肩复火色腾上不久留人主狎片言车前呵八驺耳孙曰庭玉间行至幽州文皇薄朱邸钓竒出旁搜环卫十二介一一雄貔貅中有天人姿胡髯挺如虬太华压千岩海王朝万流再拜献祯符契若钵水投老官太常丞不爱鸣雌侯象贤如客师宛尔绍箕裘邂逅覩之子倜傥非常流自云少衿裾亦晓攻坟丘献书光范门十上九不酬是以飘然去立挟南夷酋金印垂入腰弃之若蜉蝣落魄宇宙间耻与鸟鼠俦晩知太常裔令我慨前休示汝巻一编汝当思聿修七尺长彪躯燕颔仍虎头未审投笔时亦曽揽镜否吾闻公侯始其后必见收七叶鸣珂巷带砺等河丘徃徃靖难勲昔受若祖谋勿孤人相编貂蝉在兠鍪
　　
　　张幼于舍别墅为言子祠敬用志媺
　　
　　句吴诚佳丽其始未雕朴三让道故尊居然一鱼服人文萃东鲁垂晖耀南陆言游遂北学与商获偕目以彼弦歌化革此诸离俗遂令大江表儒林被膏沐洵美张仲生尚友一以笃家有五亩宫傍托素王宿愿言祀言子寒泉配幽菽窃陋法护施庶希范氏躅文学千载标沾沾意良足俎豆乎其间非子谁当属
　　
　　题沈启南画林居图和韵专诸要离
　　
　　春风荡乡国徧地成小草岂不养浮名末路难自保清泉激幽赏长松托遥抱念彼先达迹空为后人悼青山一见属方知此图好便欲移住之与山长不老絶胜中书堂二十有四考以为黄鹤樵此樵叶图早是故必隠沦白石翁所造
　　
　　即事
　　
　　夜雨■〈氵虢〉■〈氵虢〉来与漏相终始不惊少年卧偏滴老人耳陆沈渐相迫天漏犹未已西邻晓炊罢白粥清映底今年犹自可明年饮寡水东舍得顺风号呼应鞭棰可怜征求骨共作鱼鳖饵忽逢黄冠客叩门谈玄理烧金事已谬辟榖谋可耻那能一身活坐看羣黎死
　　
　　弇州续稿巻五
　　
　　●钦定四库全书
　　
　　弇州续稿巻六
　　
　　（明）王世贞 撰
　　
　　○诗部
　　
　　△五言古
　　
　　奉题师真十札后
　　
　　圊溷游蛆虫爽然谓清泠即且甘其带了不悟腐腥扰扰蛮触间忽已迫颓龄和璧点来多无地不青蝇幸遇慈悲母悯念我顽冥洒以甘露津挽我胎气零授以黄冠绦系我垂解形宻契托盟辞彷佛梦乍醒累纸皆小隶煜若周天星至寳杂流沙谁能简其英缃缥白玉轴奉之同六经月窟骊龙居所至必服膺得鱼良世觊忘筌岂余情
　　
　　答帅礼部机
　　
