<!-- { "loadSidebar": true } -->
    先君殁又十四年矣，稚者日壮，壮者渐老，独向之先生长者，邈然不可以复作。至于衣冠宾从，燕好游娱之迹，追忆儿童时，盖恍然若昔梦矣。於戏！自高祖以至于玄孙，所谓其初一人之身也。尊祖敬宗而收族。宗法之废也久矣，岂或今世！吾家之流风本俗，可谓美矣。其于古所谓族坟墓、联兄弟之遗意，犹有存者。吾家自高、曾以来，孝友之德，表仪宗门，其源深而本厚，有若是耶？深州之李氏，浦江之郑氏，以敦睦著闻者，率是而行，其又何愧？於戏！其不可不念也矣。君之葬也，谦贞仿古石表之制，属余为之文。恭惟君之生平，备于我先君之圹志，而志行之抑没而未章者，嘉定唐叔达已志而铭之矣，余不敢以再告。而吾家之流风本俗，不可使其美而弗传也，谨而书之，以示后之人，俾勿忘。天启三年闰十月，从父昆子谦益谨述。 

◎明旌表节妇从祖祖母徐氏墓志铭 
    万历三十四年，巡按御史杨廷筠言：常熟县故民钱顺理妻徐氏，寡居苦节五十余年，乡老列其状，按验不妄，请得旌表门闾，如会典。礼部覆核以闻，制曰可。三十六年四月，符下所司行事，旌其门于所居之虞山里。是年十月某日，节妇卒，享年七十。崇祯十二年十二月，葬于顶山，其夫之兆。 
    初，我曾王父赠郎中府君，讳某，娶赵太宜人，生五子，长为我祖侍郎府君，讳某；次为我叔祖宪副府君，讳某。而节妇之夫讳顺理者，其叔子也。节妇，故工部侍郎讳恪之孙女，积习礼教，嶷然殊异。年十九归于我，未期岁而夫卒，遂以死自誓。越三载，父母微风之曰：“夫死而无子，则奈何？”节妇曰：“忍死以待应为后者。”曰：“待之而不得，则奈何？”节妇曰：“待之而不得，我则死之；待之而得不得未可知，而或有异图也，我则亟死之。”父母知其志决，乃不敢复言。又十四年，宪副府君生中子世显，出后节妇。节妇抱世显于襁葆。世显夭，复抱其子谦贞。今谦贞实克葬节妇。呜呼艰哉！我曾王父闺门之教，肃若朝典。节妇虽寡，视涤濯，羞腆洗，劳以待旦，靡敢后焉。当是时，昼哭不敢，而况于夜乎？曾王父没，依宪副府君以老。又岂知其子之无年乎？夫死而嗣子未生，毁容截发，茕茕顾影，十四年之内，皆死日也。子死而藐孤未立，单妻稚子，再世一息，十余年之内，又皆死日也。守节五十年而旌，旌未逾年而殁。五十余年之内，节妇之为生日者无几。节妇之所为，方诸凡为节者极难耳。节妇长身竦肩，面如削瓜，门为 门与宗人言，音节琅琅，听之者皆曰：“丈夫也。”晚而好浮屠法，长斋礼佛。遇内外亲疏，皆有恩纪。谦益之娶妇也，为纳采焉。其没也，群从皆有分，曰：“吾先姑之后也。”其敬顺睦知道理如此。铭曰： 
    曲房幽室，白昼寒灯。五十余年，节妇不生。乌头绰楔，漆书青史。后千斯年，节妇不死。顶山之巅，墓木有拱。堂堂白日，照此孤冢。 

（陈孺人钱氏墓志铭） 
    钱氏五王远条叶，吾祖偕弟起经术。从祖副使二子殁，有孙谦贞仲不绝。是生长女应一索，归于颍川宜尔室。皇舅太守登大耋，既馈欣喜加餐食。维虺再梦兰未茁，长怀似续心逼塞。嫁时十七今逾廿，容华嫣然初日出。谆谆怀忧语啾唧，如老成人古所恤。崇祯戊寅七月七，中庭露坐星月白。非雨非雾衫袖湿，举火视之殷朱血。此为何祥兆非吉，低回自伤钩挂臆。明年盛夏病中热，庸医索命助鬼伯。老祖母徐趋视疾，犹问匕箸顾啜泣。归来夜半扣门急，呜呼哀哉永分背！炎高郁蒸焚赤日，余阁之奠蝇恶集。清扬端好不可识，木匪狸首敛仓卒。二女继殒血胤毕，悍者不歼淑不福，皇天老眼嗟失职。癸未嘉平甲子吉，卜葬祖茔唯墨食。霜天颢颢寒凝凝，祖母扶将叫临穴，从伯牧翁铭幽宅。昭女贤明命奄忽，埋石千年永不泐。 

初学集卷七十六 
    ○谱牒（三） 

（文林郎湖广道监察御史钱府君墓表） 
    钱氏之先，自吴越有国，至文僖公惟演，传七世而千一公玄孙始渡江居常熟。又四世曰镛，其小宗曰珍，公与余自是始分。公讳岱，字汝瞻，镛之第八世孙也。公抱淳禀和，钟美丰物。具既醉之五福，极生死之荣哀。登进士高第，授书州府推官。秩满，召为侍御史。入践台阁，出按齐、楚，子孙趾美，再世制科。服《诗》《书》义府之训，袭青油毂之盛。是其贵也。壮岁服官，强仕解组。不试故艺，推以治生。高台曲池，丹青错迕。琳宫仙馆，黝弥望。榱桷焕乎先庙，石被乎水涯。是其富也。享年八十有二，坚悍不衰，度曲饮酒，移日分夜。天启壬戌五月廿二日，其弥留之夕也，犹与客燕笑对奕。饰巾就寝，形神已离。康宁考终，夫又何愧？惟公明允沉塞，弘亮端庄。其在闺门也，正容率物，动有恒常，而必以岂弟为德；其在公门也，斧劈刃解，举无秕政，而必以求生为仁。自同气以至于九族，无弗恤焉；自旧故以迄于嫠，无弗收焉。贵势熏灼，而户堂不绝夫饥寒；年齿笃老，而礼貌不衰于寡稚。五福之本，曰攸好德。所谓惟其有之者与？呜呼！公长才伟节，骋足仕涂，中年牵累，一斥不复，以座主江陵公之故也。公为御史八年，未尝有不次迁拜。其在山东，岁所决囚不满额，江陵恚之，顾亦以此知公。江陵故急才，得公所上封事，辄反复称善。江陵未为不知公，公故未尝附江陵也。夫不附江陵者，公之义也；江陵之能知公者，公之材也，江陵之察也。江陵功在社稷，久而著明矣。以江陵牵累者，虽不获伸于生前，亦可以白于身后矣。蔡中郎之叹卓也，柳子厚之附叔文也，君子犹深原之，而况于江陵乎？而况于公乎？公间与余言：“江陵默然终日，能一言徐定是非，如昔人所以称王魏公者。一日朝会，中都留守司官不候引奏。御史欲纠之。江陵曰：‘留守不引奏也。’视朝仪果然。都门木中出火。台臣欲上闻。江陵曰：‘朽木能生火也。’言者遽止。”公酒间与余语万历初事，娓娓不休，以此知公有心于当世者也。由此言之，谓公附江陵，不知公者也；讳公为江陵所知，又岂知公意哉！公之子湖广副使时俊卜葬公于湖桥之新阡，既食，属为石表之辞。余谨书其大略，而三致意于仕止之际，辞繁而不杀焉。不惟以信于后世，亦公之志也。 

◎郑令人墓志铭 
    令人姓郑氏，吴郡之{山昆}山人，族兄监察御史汝瞻之侧室也。裔出显肃，本椒房之华胄；祖惟文康，有林下之风气。丽水饶珠，山多玉，飞华落藻，是生令人。幼有异姿，若簪珠而衣；弱不好弄，羌习礼而明《诗》。秉简赠药，国风谢香草之词；并宿双飞，家集咏《竹枝》之什。年十有四，归于吾兄。宜其家室，克受成福。实命不犹，无复小星之叹；以弗无子，载征大国之祥。瑶碧生阶，旋珠在掌。花冠锦，罗拜岁时；绿帻傅，趋风左右。徽华播于生前，高朗称于身后。呜呼美矣！初汝瞻乞身乌府，乐志丘园。壮心未灰，余年欲耗。令人妙选二八，广征殊丽。长袖短，尺寸合度。薄鬓轻红，庄点应图。新歌《子夜》，旧舞《前溪》，靡不教以屈折，得之指授。事昔治酒，洗腆供具。烹羊い羔，以享宾客；残杯余沥，以逮胞。客赋《既醉》，主称未。令人身杂佣保，躬亲庖氵。庀治信宿，供帐至旦。至乃亲朋契阔，饮博流连。卜夜为欢，弃日未厌。碧绫委地，氍毹满堂。丝奋肉飞，钗挂袖拂。令人巡徼有常，传敕不绝。缃帘绣幕，膏火参差；突厦曲廊，柝铃周匝。机杼轧轧，与歌版而下上；裙布垂垂，杂舞衣而迕错。所谓虽富不骄，能劳有继者与？令人服事汝瞻，自壮逮老，寝食饱安，疾病诊视。尝自誓千秋百年，必诚必信。然后下穿黄泉，亲拂蝼蚁。及汝瞻康强寿考，而令人寝疾弥留，顾影而叹：“吾其已矣！幸得殁于主君之手，不幸不获信其妇孺之志。白骨旋枯，丹诚不沫。惟有长依魂魄，矢报穷尘耳。”泪承于睫，视不受含。年才□十有□。呜呼忄希矣！拥髻视烛，通德之永夕悲凉，无关存殁；方幅齿遇，络秀之余年告诫，但为家门。岂若易箦之顷，终恋所天；如结之心，携之入地。斯可谓上流妇人，贤明贞顺者矣。时维玄月，礼当大归。指舜华之艳，永谢青阳；掩玉树之青葱，长埋黄土。益也忝居南阮，叨燕西园。酒后耳热，感余论于绿衣；送客留髡，诧狂言于红粉。数峰江上，如闻湘瑟凄清；六曲屏前，空见思公惆怅。不辞授简，敬撰刻文。用以相哀，匪徒献吊云尔。铭曰： 
    椒风兮分华，兰蕙兮遗响。须女兮斗旁，张星兮河上。秋风急兮白杨，送美人兮北邙。青溪水兮繁霜落，鱼山祠兮春草长。朝云兮暮雨，诒明珠兮雒之浦。歌余诗兮浩倡，长芳菲兮终古。 

    （族子纯中秀才墓志铭） 
    纯中，讳文光，与余同姓，于世次为族子。纯中之父曰虞江翁，年十八，居海上，为倭人虏去，福船俘之以归，反接坐纛下，翁大呼敫天曰：“我常熟鹿园钱氏子也。”主者讯得实，牒而归之。出赘于江阴徐氏，依女家以居。生纯中。所居乡曰杨舍，去缪詹事西溪家二里而近。西溪年少负盛名，不可一世。闻纯中孤贫好学，延与同砚席，长相优也。纯中亦用西溪有闻于时。纯中攻于举业，其视科第，犹掇之也。博闻强记，为叙记哀志之文，于当世所称文章家，往往能割剥驰骋，与相下上。为博士弟子员，垂五十年，生产日挫，资卖文以为活。其子姓食指日繁，与其兄之孤嫠，衣食百须，皆仰给于十指，以故其穷益甚，志气日益无聊赖，竟加老病风以死。呜呼，可悲也！纯中深目多髭，意气岳岳，见贵人，未尝相下。奕棋争一子，至推枰揎袖不已。口所欲言，视人有讳避之色，故大声出之。其人头面赤肿，弗顾也。天启丙寅，西溪以奄祸死。纯中叹曰：“吾与西溪俱生嘉靖之壬戌，今六十有五年矣。彼已得死所，吾不幸以不材全其天年，将安归乎？”病风剧，手足奇右，使其子扶掖见余，语不可了。时以指画几，其子传道其意，以为不独自悲其穷，盖亦伤余之不遇也。后西溪之亡三年，崇祯己巳十月卒。后三月，妻周氏亦卒。辛未二月，合葬涸冈西之祖茔。余少侍先君，与纯中相识。比上公车，西溪语我曰：“纯中孝友笃至，今之壹行人也。”归而质之先君，先君以为信。铭曰： 
