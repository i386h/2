<!-- { "loadSidebar": true } -->
　　庆厯八年夏五月天子以河朔地大兵雄而节制不专非择帅分治而并抚其民不可始诏魏瀛镇定四路悉用儒帅兼本道安抚使而定以不肖辱其选既让不获命至则竭愚修职尚惧不能称上所以付与之意退而思迹古名臣之轨躅以自策励且患其汨于多务而志之弗虔会郡圃有坏亭岁久不葺于是广之为堂既成乃摭前代良守将之事实可载诸图而为人法者凡六十条绘于堂之左右壁而以阅古为堂名夫古犹今也古之人为屏翰授鈇钺而能成异政立竒功而今或不能者何也盖其待已也不贤而足其报禄也必利而安持是以望政成而功立不其难哉如曰古人能之予反不能之日夜以勉焉又安有不至者耶今予之所为也诚以已之道未充而君之禄殊厚任重途逺惟仆踣之是虞故在燕处之间必将监古以自勉其未至也则虽纷肴觞竞笳吹四时之景交见于前予方仰而愧俯而忧孰知夫乐之为乐哉其少进也则虽吏文之扰懐边责之在已予固得其道而处之至于幅巾坐啸恬然终日予之所乐恶有既乎若其宾客之于斯僚属之于斯不离几席如阅旧史俾人人知为治者莫先于教化用兵者莫贵于权谋而俱本之于仁义功名一立不独身享富贵而庆流家宗其余风遗烈可以被于旗常传于简策邈千万世而凛然如存咸有耸慕之意不以酣歌优笑之为乐而以是为乐则予也岂徒已之为益是将有益于人知我者其以我为喜爽垲遂娯赏而已乎后来之贤与我同志必爱尚而増葺之宜免夫毁圯圬墁之患矣谨记

　　度支副使厅壁题名记【王安石】

　　三司副使不书前人名姓嘉佑五年尚书户部员外郎吕君冲之始稽之众史而自李纮已上至查道得其名自杨偕已上得其官自郭劝已下又得其在事之岁时于是书石而镵之东壁夫合天下之众者财理天下之财者法守天下之法者吏也吏不良则有法而莫守法不善则有财而莫理有财而莫理则阡陌闾巷之贱人皆能私取予之势擅万物之利以与人主争黔首而放其无穷之欲非必贵强桀大而后能如是而天子犹为不失其民者葢特号而已耳虽欲食蔬衣敝憔悴其身愁思其心以幸天下之给足而安吾政吾知其犹不得也然则善吾法而择吏以守之以理天下之财虽上古尧舜犹不能毋以此为先急而况于后世之纷纷乎三司副使方今之大吏朝廷所以尊宠之甚备葢今理财之法有不善者其势皆得以议于上而改为之非特当守成法吝出入以从有司之事而已其职事如此则其人之贤不肖利害施于天下如何也观其人以其在事之岁时以求其政事之见于今者而考其所以佐上理财之方则其人之贤不肖与世之治否吾可以坐而得矣此葢吕君之志也

　　滕县公堂记【苏轼】

　　君子之仕也以其才易天下之养也才有大小故养有厚薄茍有益于人虽厉民以自养不为泰是故饮食必丰车服必安宫室必壮使令之人必给则人轻去其家而重去其国如使衣食菲恶不如吾私宫室敝陋不如吾庐使令之人朴野不足不如吾僮奴虽君子安之无不可者然人之情所以去父母捐坟墓而逺逰者岂厌安逸而思劳苦也哉至于宫室葢有所从受而传之无穷非独以自养也今日不治后日之费必倍而比年以来所在务为俭陋尤讳土木营造之功欹仄腐坏转以相付不敢擅易一椽此何义也滕古邑也在宋鲁之间号为难治庭宇陋甚莫有葺者非惟不敢亦不暇自天圣元年县令太常博士张君太素实始改作凡五十有二年而赞善大夫范君纯粹自公府椽谪为令复一新之公堂吏舍凡百一十有六间髙明硕大称子男邦君之居而寝室未治范君非嫌于奉已也曰吾力有所未暇而已昔毛孝先崔季珪用事士皆变易车服以求名而徐公不改其常故天下以为泰其后世俗日以奢靡而徐公固自若也故天下以为啬君子之度一也时自二耳

　　邢州尧山县令厅壁记【沈括】

　　地方百里听事于庭者万家上不得专达于天子下不得宾养国中之善士其官谓之县令其秩不得齿于天子之下士静牵动违势如槁毛士能得志于斯亦可谓贤矣其选既轻故民未尝厚望于吏吏之自期亦以此则因谓之治岂所谓治者耶吾王君圣美之为尧山不以其轻者入于心而犹为其所难剥槌断裂之故不得行皎明察深矫厉之名不立而下皆有以相先不暴而争肆耕而饱食事益不至县令之庭县既已空无事乃治其所居之堂凡前后之共为此邑者不忍其人没而不彰则又纳其壁中以县令之题名予客过赵魏之郊问其故家旧俗皆慨然喜言三晋战国之事自七国之时赵数窘秦人于两河之间秦方强天下所惮独在赵故赵常受兵为天下劲国其后四分以为代魏燕赵踣漳南蹶上党肩凥顿偾不能相支而邯郸巨鹿穿裂摧坏兽惊鸟决独当四方之锋其人生而知有战斗攻掠之备习闻而成风者已久而不可迁虽当积安无事之日其天性固以异于他俗此宜治之甚难而圣美摩抚调养之既成则又推之于前后之人若无心于得失者宜乎民安之不难矣圣美以嘉佑六年得尧山于其将去使来求记于予则治平元年也

　　新修东府记【陈绎】

　　中书政事本也宰相三公官也官不必备唯其人匪其人不居且体貌大臣礼重而庄物采显庸宜备而称岂曰私其人哉葢所与坐而论道不下席而致太平之功者二三执政而已国朝以来尚袭唐故大臣多不及建里第而僦居民间至距城数里之外东西南北回逺不相接也四方奏书缓急报闻吏卒持走徧歴诸第一有漏露稽违失亡其可逮乎而又暑寒雨风晨趍暮还舆卫驺呵导从前后搢绅士大夫造请纷驰于里巷坊曲之隘甚非尊严体貌之观也今禁卫三帅率有公廨庶官省寺亦或有居而独大臣不列府舍每朝则待漏阙门之次入则议政殿上退即听事羣有司公见请白可否少休吏史抱文书环几案左右颉颃以进至日下昼数刻始归夫以王城辇毂之大其制度之阙如此乃出圣画新剏二府亲遣中人度地于阙之西南轮广方制房皇钩折绘图以闻即刋定于禁中申命三司饬吏诸司计工程材役不妨时费不病官自熙宁三年秋七月兴作东西府凡八位緫千二百楹明年秋八月东府四位成诏知制诰臣绎为之记臣拜手稽首以书十月工实之次谨按三代盛王繇礼义之政至于周而大备文章典刑物采位叙炜然见于朝廷之表公卿内外居有室宅上不为过侈下不为茍约出则宠之淑旗龙章钩膺之驾入则具之列鼎蒲筵粉纯之居仰而视其宫则有榱题之砻密俯而摄其衣则有衮舄之严丽且谓不如是不足以待其人非其人不足以相天下之政故其取予屈舒厚薄等衰一谓之天秩先王之泽既竭能道古人之言者起以其私学蔽尚迷谬世俗虽有志之主厌然而所慕者不过耳目之所习呴呴而望其下者益卑西汉去治世未逺开丞相府四出门无阑不设铃不惊鼓深大宏逺无有限节郡国守长吏得以岁上计事国有大议车驾亦亲幸而临听焉然其议不过军功武爵期会督责之故至于东汉仍建公府苍龙阙东偏其制度虽存而称号不复于当时葢用人授位出于一切其烦文虚器隆杀存亡者亦无足以系政事之重轻宋兴之初平定四方烜耀神武遂一宇内颇用战勲伐阅将帅之人浸久而安生民乐嬉百年之间轨迹运行将臣相臣夜寐夙兴罔敢有懈皇帝临位躬揽权纲显白训义图惟先王治理之实置府设属大放古制文武弛张名器有等大小尊卑靡不遵序夫名者礼之分也位者处其名之器也名既正然后任责之理得而百事修明名不正则任责之理废而百事隳必使望其器可以知其职可以知其人书曰股肱喜哉元首起哉百工熙哉是繇天子任大臣以道而率作兴事罔不喜乐赓歌卒起乎治功之隆葢君臣会遇千载之甚盛德也若乃圣作物覩宣耀典训垂万世之丕则考不磨之斯文其不在二府之制而在道德之意乎

　　新修西府记【陈绎】

　　唐初典兵禁中出于帷幄之议故以机宻名官开元中设堂后五房而机宻自为一司其职秘独宰相得知舍人官属无得预也贞元之后藩镇旅拒重以兵属人及中官分领左右神策军而枢宻之职归于北司然尝寄治省寺庑下延英会议则屏立殿西势犹厌厌传道宫省语而已至其盛时其贵者号中尉次则枢宻使皆得贴黄除吏唐末既除北司并南北军于枢宻使遂总天下之兵五代以来多以武人领使而宰相知院事国朝复置副贰签书直学士之名大畧文武叅用间以宰相兼领之故得进退大吏预闻机政其任职葢重矣古之公卿入则相与谋于朝出则相与谋于家家宰膳夫之政不至于耳目而天下四方之事每得于燕处之际故其为之不劳而日常若有余今未明而入进见请决于陛席之前退而百执事叩阁禀事吏持书奏周走闾巷终日不得与二三大臣谋求若古人之舂容有余势固不行也熙宁三年诏营两府于掖城之南其任枢宻使者为西府于是有司知上之所以优隆大臣将以修天下之政于堂陛之下莫不率职底功士献其能工致其材不周岁而吿成臣谨按枢宻司马之职事而周制属于夏官秦汉曰太尉亦冠将军之号禄比丞相置官属掌兵武夫善用兵者使之至于无兵善治兵者治之于无事然后天子之威刑震耀偃然憺折于万里之外噫非二三大臣曷以哉若夫仰而登则恩见于榱梠俯而宴则礼见于阶陛周旋指顾无非上之致隆于已者是则其所以享宠而居是者可无思乎

　　咸平县丞厅酴醾记【张耒】

　　咸平五年诏以陈留之通许镇为咸平县先是章圣皇帝幸亳祠老子道通许筑宫以待幸既为县即以宫为令治所主簿居中书府而枢宻府为尉舍熙宁某年始置丞于是迁县尉于外而丞居焉丞居之堂庭有酴醾问之邑之老人则其为枢宻府时所种也既老而益蕃延蔓庇覆占庭之大半其花特大于其类邑之酴醾皆出其下葢其当时筑室种植以待天子之所必有珍丽可喜之物而后敢陈是以独秀于一邑而莫能及也每思唐自天宝以至于周歴岁数百天下未尝无战其治安仅足以小康而祸败尝至于大乱自安史以来蕃镇四据而天下无完国降及其末分裂攘夺至五季而中原正朔之所加仅止门阀之中惟我艺祖神宗受天休命神武四达马首所向破灭摧伏于是斸百年之蟠据合歴世之分裂数百年间祸根乱源薅剪堙塞大扫而无余矣肆我章圣皇帝诞承祖武以无忘大功寛赋薄征顺天养民四方无虞休养滋息如人之疾病蛊败医者既已击逐钩取其累年之蠧矣而后为之调利抚养安居美食以使之丰腴而坚强也由是观之自开元以来至于章圣而天下之人如复见大治之全国呜呼亦可谓盛矣于是封泰山禅梁父祀后土祠老子徜徉四方以明示得意闻之古者天子巡幸所至郡国必建原庙所以广孝示后世而况当太平之盛时讲一世之大礼八鸾之所经六龙之所驻可以昭后世示子孙以为歴代大训成法者宜如何哉是宜一草木一瓦砾皆当护守保藏无敢弃壊以无忘祖宗骏功成烈而使知夫百余年间地平天成养生送死无憾者谁之力也酴醾之生当是时葢尝沾雨露之濡近日月之光与夫旄头属车皆为一时之物矣可不爱哉

　　文章辨体彚选巻五百九十六

　　●钦定四库全书

　　文章辨体彚选巻五百九十七

　　（明）贺复征 编

　　○记三十八

　　阜民楼记【明崔铣】

