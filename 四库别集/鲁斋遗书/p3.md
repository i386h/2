<!-- { "loadSidebar": true } -->
　　大圣大贤本末具举极其规模之大尽其节目之详克勤小物而后尽于大事降此一等亦豪杰之士然举其大则遗其细尽其小则昏于大材具稍大便不谨细行所以有材大便踈之语谨于细小者多不识大体不能谋大事用人者宜知之后世功名之士到礼乐制度便进不去葢到此稍细密亦精力有所不及故须别用一般人物
　　传记中人材杰然可观以道理观之只是偏才圣人则圆融浑全百理皆具古今人材多是血气用事故多偏圣人纯是德性用事只明明德便自能浑成不偏恐害己者必思所以害人也岂知利人则未有不利于己者也至于推勘公事巳得大情适当其法不旁求深入是亦利人之一端也彼俗吏不达此理专以出罪为心谓之阴德予曰不然履正奉公嫉恶举善人臣之道也有违于此则恶者当害之而反利之善者当利之而反害之显不能逃于刑赏幽不能欺于神明顾阴德何有焉
　　每临事且勿令人见喜既令人见喜必是偏于一处随后便有弊葢喜悦非久长之理既不令人喜亦不令人怒便是得中
　　地力之生物有大数人力之成物有大限取之有度用之有节则常足取之无度用之无节则常不足生物之丰歉由天用物之多少由人
　　天地间为人为物皆有分限分限之外不可过求亦不得过用暴殄天物得罪于天
　　或问天变曰胡氏一説好如父母嗔怒或是子妇有所触渎而怒亦有父母别生忧恼时为子者皆当恐惧脩省此言殊有理天变常有无应时此何理也
　　天下事常是两件相胜负从古至今如此大抵只是阴阳刚柔相胜前人谓如两人角力相抵彼胜则此负此胜则彼负但胜者不能止于其分必过其分然后止负者必极甚然后复各不得其分所以相报复到今不已若三代盛时分别君子小人各安其分所以大治后世不及也












　　鲁斋遗书卷一
　　钦定四库全书
　　鲁斋遗书卷二　　　　　　元　许衡　撰语录下
　　心之所存者理一身之所行者分殊
　　为恶者气为善者是性
　　尽其心者知其性也若能明德都总了尽心知性静时德性浑全要存养动时应事接物要省察
　　知其性是物格尽其心是知至也先知其性然后能尽心非尽其心而后知其性
　　问朝闻道夕死可矣曰圣人之道也
　　问一元之气变于四时在人亦然人生四变婴儿少壮老耄死亡先生曰此是邵先生所言岂止人万物皆有四变
　　贪字有合贪有不合贪读书穷理学圣贤做底是合贪声色臭味发于气人心也便是人欲仁义五常根于性道心也便是天理
　　圣人之心如明镜止水物来不乱物去不留用功夫主一也主一是持敬也
　　大哉乾元万物资始是天赋以德性虚灵不昧人皆有之所以物我皆得求之即与之所得深浅厚薄分数在人而其始本同是理一也云行雨施是施恩泽也在乎理主乎气者是命也不在彼来求取与不与在乎天天者君命也此説分殊也
　　心统性情者也性者心之体情者心之用也
　　人于患难间只有个处置放下有天之所为有人之所为合处置者在乎人之所为以有义也合放下者在乎天之所为以有天命也先尽人之道义内省不疚然后放下委之于命也
　　浩然之气所以当养者盖説不动心由于无疑惧而惟浩然之气乃是集义所生心无愧怍内省不疚自无疑惧不是强排遣
　　人与天地同是甚底同人不过有六尺之躯其大处同处指心也谓心与天地一般又曰天下事只有二不是自己事便是他人事学者当先己后人成巳成物是也人将好物绫锦段子收敛入库藏若遇攴出来的却是元收敛入去底好物怎生攴出陈谷烂麦来在人学亦然
　　问邵康节先生诗云欲要为男子须要十分真须要先了身曰十分真者尽其本然之性学到真实无人伪是先了身者大学所谓明明德是也
　　问乐善所以乐天也贫贱患难不忧所以知命也曰天赋与万物无不尽善譬若父母养育幼子少与饮食衣服多与饮食衣服皆是爱惜固是嗔责教训使之成人亦是无不是底父母无有错了的天自古老天造化岂有错了处只有人错了天与富贵福泽教人行善天与贫贱亦教人行善是天降大任之説若父母爱之喜而不忘父母恶之劳而不怨顺性一于为善此是乐天者也乐天者乐性中之善也知命者是天道流行之命不知命无以为君子也知有天命不敢违虽得贫贱患难亦不为忧可谓以顺受也乐天便是知命知命便能乐天此説君子之事也孔子五十而知天命穷理尽性以至于命圣人之事也
　　问开物成务传云物凡物也务事也开明之也成处之也事无大小不能明则何由能处曰此是圣人之事也在大学开物是知也成务是行也非但开发自己要开发他人只要开发得是
　　问穷神知化曰圣人之事也在大学穷神是知也知化是行也穷尽天地神妙处行天地化育之功
　　问精义入神以致用也传云精义积也致用施也曰精微义理入于神妙到致用处是行得熟百发百中可以为万世法者当学孔子虽学不至亦无弊也象数莫过于邵先生义理莫过于程先生
　　尽其心者知其性也知其性则知天矣在大学所谓物格知至也是知到十分善处也存其心养其性所以事天也在大学所谓意诚心正是也行到十分善处也存谓操而不舍养谓顺而不害事谓奉承而不违也常存养其德性而发为恻隠羞恶是非辞让之情不使少有私意变迁夫如是乃所以事天也或夭或寿一听天之所为不敢有二心此则尽心知性之功至脩身以俟之则事天以终身此之谓立命也
　　率性便是循理循理便是率性又曰圣贤以理为主常人以气为主
　　小学内明父子之亲此篇言凡为人子为人妇幼男与未嫁女子皆当尽爱尽敬不敢自专事亲之道也天下皆以阳者为天为君为夫阴者为地为臣为妇阳尊而先下求于阴天先乎地君先乎臣夫先乎妇者合乎理也其在下阴求乎阳止有二焉一则为臣在遭难中不能自保者一则童防求师发防者除此皆不可言求也
　　人处贫富贵贱如天之春夏秋冬天行春夏令人有春夏衣服天行秋冬令人准备秋冬衣服冬裘夏葛即其义也天有命人有义虽处贫贱富贵各行乎当为之事即义也只有一个义字都应对了随遇而安便是乐天知命也
　　问学者当学顔子入圣人为近有用力处学得不错须是学顔子曰从自己身上用力克巳复礼是矣
　　人欲分别人之是非须先用等秤称盘自己所忧处是孔子所谓德之不脩学之不讲闻义不能徙不善不能改是为这几件为忧所乐处是孟子所谓父母俱全兄弟无故仰不愧于天俯不怍于人得天下英才而教育之而王天下不与存焉是为这几件为乐如此得同然后能辩人之是非也常人虽有父母昆弟俱存不似如此乐自己差谬处极多怎辩得他人是非
　　问常人求进务要在人之上先生曰清者宜在上浊者宜在下岂不见水清在上水浊在下虽挠之不分清浊不多时必又清者在上浊在下更有易见者天清在上地浊在下
　　合虚与气有性之名虚是本然之性气是气禀之性又曰仁义礼智信是明德人皆有之是本然之性求之在我者也理一是也贫富贵贱死生脩短祸福禀于气是气禀之命一定而不可易者也分殊是也又曰性者即形而上者谓之道理一是也气者即形而下者谓之器分殊是也
　　祸福死生脩短虽有一定之分然其中有正命有非正命正命者尽其道而不立乎岩墙之下脩身以俟之乃天之所命非人所为非正命者行险儌幸桎梏而死乃人所自取非天所命也
　　人禀天命之性为明德本体虚灵不昧具众理而应万事与尧舜神明为一但众人多为气禀所拘物欲所蔽本性不得常存或发出一件善念便有被气禀物欲之私昏蔽了故临事对人旋安排把捉未临事之前与无人独处却便放肆为恶故中庸教人存养省察葢不睹不闻之时戒慎恐惧以存之所以存天理之本然而不使之须臾离道此所谓致中也存养之事也人所不知而已所独知者一念方动之时也一念方动非善即恶恶是气禀人欲即遏之不使滋长善是性中本然之理即执之不使变迁如此则应物无少差谬此所谓致和也省察之事也
　　问克已复礼此一句有似闲邪存诚先生曰也似为人臣者常存心于君以君心为心承顺不忘愿国家之事都得成就即是至公心可谓仁也于自己为臣之分各有所当职常保守其分不教亏失可谓义也为人子者常存心于父以父心为心愿一家之事都得成就即是公心可谓仁也于自己为子之分各有所当职常保守其分不致亏失可谓义也仁义之心不存非臣子之道也或曰此即是心之所存者理一身之所行者分殊否先生曰便是仁者以天地万物为一体都知得痛痒方是仁也
　　格物是知底头诚意是行底头又曰醉者不是本性是乱性
　　问一心可以宰万物一理可以统万事先生曰是説一以贯之
　　问推已及人恕也以已及人仁也曰推字譬之身上有些痛从上至下遍身寻觅掜着所谓推已犹自用工夫仁者便知身上痛痒处不须寻觅
　　问不迁怒曰是圣人境界之事也如何便到得且自忿思难为始
　　问胆欲大而心欲小智欲圆而行欲方曰胆欲大者勇于义也心欲小者事事谨慎也智欲圆者知者乐水如水之周流无凝滞齐人归女乐膰肉不至孔子行见几而作是也行欲方者如君止于仁臣止于敬父止于慈子止于孝各得其所止之道
　　天下皆有对惟一理无对一理太极也尧舜君天下所命也德为圣人所性也故曰故大德者必受命受命天也贤不肖人也然贤可学而命不可必
　　思虑未萌鬼神莫测鬼神无形而思虑尤无形
　　毎事须要成人之事在己者虽不得可也今人只是成已虽稍知自克终不能克也只要成已事他人事虽坏了不恤也已欲立而立人己欲达而达人成已便成物圣人所为又全别
　　茅愈锄治愈旺不治三年则塞死物有此理人之心力亦然心常思则义理出力常运则百事可作
　　天下有道行有枝叶天下无道辞有枝叶愚谓有道则人皆脩行无道则行实既不克必脩饰言辞圣人所谓巧言鲜仁者与
　　前人谓得便宜事莫得再做得便宜处不得再去休説莫得再只先一次已是错了世间岂有得便宜底理汝既多取了他人底便是欠下他底随后却要还他世间人都有合得底分限你如何多得他便宜万无此理愚鄙之人妄意寻便宜处做是无义命也又人道得便宜是落便宜实是如此所得便宜无几而于天理人心欠阙不可胜道天理也不容汝人心也放你不过外面事不停当反而求之此心歉然于义理所欠多矣如何得安稍能自思自反者此理不难见也其反报甚速大可畏也可为爱便宜者之戒
　　茍志于仁矣无恶也志于仁则事有本故能立人而不仁如礼乐何礼乐无所措矣无本不立
　　临卦大象君子以教思无穷容保民无疆教之使知道理容养保防使之安乐父母之于子不过是矣诗云恺悌君子民之父母以此临民其有不安者乎
　　爱之能勿劳乎忠焉能勿诲乎忠与爱当如此乃可世间只两事知与行而已诲之使知劳之使行其忠爱无穷焉爱焉而勿劳则骄易流于恶忠焉而勿诲则妄行犯于过咎反有害乎忠爱矣为子为弟者当知父兄所以忠爱之道
　　天下人类中有出众者便是第一人如碁博亦有国手但不是大义中第一人似此等类何足效
