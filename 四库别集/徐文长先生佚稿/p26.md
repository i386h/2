<!-- { "loadSidebar": true } -->
　　楚将子发攻秦其母教之曰越王勾践之伐吴也客献醇酒王使人注江之上流使士饮其下流味不及加美而军士战自五也异□有献糗糒者王又以赐军士甘不踰嗌而战自十也于是子发承母教遂为楚名将其后魏有房氏者抚子缉有母仪法度善诱严训缉后守济阴去之日吏民立碑颂德金紫光禄大夫高闾者为文称其贤今我吴公之判绍也始自会稽史提兵御东夷能与战士同甘苦外攘内守吾绍赖以保全于是士民相与立碑颂公德往往遍郊墟城市间虽多以纪其战功然抚民听断之间廉靖惠慈熏积于人心而并着于金石固若兼发与缉之勋名而不少让焉者岂母夫人之训所以益成公之德者固不异于发与缉之母欤夫北堂之教行诸闺帏士民者不得以与闻而公之为将与守与发若缉者相似且尊人州判公舍母夫人而往也久矣非母夫人之益成公德而谁成之哉今年跻八十九月某日实其生某辈感公之德而遡其所由相与告语曰公为吾越人之寿者多矣而母夫人实成之今母夫人之寿越之人固咸相颂也而某辈间得侍公受教深而为日久其于母夫人则曾玄分也不可以无颂顾谓某曰子号能文而齿差弱于诸君宜効其劳某既不敢辞则操笔以缀曰甚哉发与缉之似公也然二君者远矣独可想见之耳而又况其母哉若公则固数望见者也美角?页而雄视精悍气见于眉间伟然福寿人也意必有特禀以成之而尊公之年既如彼谓非母夫人之独厚而何哉夫不知其矿视其金金粹而矿必良也不知其璞视其玉玉美而璞必完也则夫占母夫人之厚者亦占诸公而巳矣公尚强力茂龄有为功德不可以量而母夫人就禄加飡且日益康胜今兹之寿也盖为之恒升云尔某辈莞然而前曰是或可以为母夫人寿矣某拜手敬书以献

　　○胡志甫生日赠篇

　　子志甫生三十其族昆弟侄某等若干辈嘉其人也必欲有所举而难于祝谋于徐子徐子曰凡寿并非古况三十哉无巳则有说焉其勉以言也众应曰诺徐子乃进志甫而谓曰山蕳古名人也父涛为吏部号称水鉴而不知蕳当其时蕳生三十年矣方以此自叹及蕳守襄阳风流儒雅为晋名臣父知不知无损也由此言之人在自力耳志甫尊公以进士起家位九列忤权贵絷诏狱者十有二年志甫方弱冠巳抱经为诸生乃徒步走京师为尊公讼冤上书　阙下　天子怜之又载其副本呜呌馆阁省寺诸公间尊公赖以释尊公其知志甫也久矣始无吏部之蔽而后垂襄阳之名吾愿志甫之力之也敢以是为勉然志甫文采溢出好排难解纷拯人急重信义散金麾帛而不顾有类于史所称翩翩公子若平原君之为者即不守襄阳于蕳奚让焉又即使拓志甫之所骛不巳虽下视蕳可也兹因其三十而众昆请祝也故聊举蕳事以志之客有善绘者在坐予有风致令作山蕳守襄阳醉习家池图

　　○赠王翁七十序 【乐山】 　暎染自佳

　　苏长公言曹魏时毛玠崔季珪用事士皆变易车服以求名而徐奕不改其常故天下以为泰其后世俗日以侈靡而奕固自若也故天下以为啬君子之度一也时自二耳始吾之为生于县之学也大夫巳先我名学中当其时大夫为生作为举子业有声名又谓青紫指日可拾取又御史大夫公后也气亦凌振于时辈即生其衣履无不裘葛鲜好即出当暑雨无不挟盖随童子及高会召客亦无不腆其圆方遇乡里事直曲之无缩恧及大夫长公既振渐解于乡而大夫春秋亦稍高矣乃弃学中生奉　制得被学官品服其后长公成进士历刑部郎大夫大夫即得被其品服然其为衣冠也犹裘葛而巳其召客也犹曩时三五方圆而巳至暑雨值佣作或不挟盖随童子遇事或不敢曲直特手自挈一鸱夷登高泛深哦咏终日兴尽则拂衣而起耳夫人固有冬则寒夏则骤燠者此固龊龊不足道亦有故温其冬凉其夏则尤不免于有意以改其常皆所谓内不足而与时二三也惟大夫于此既能一之矣而又不出于意不知于苏长公所称徐奕之事何如耶噫殆不足远矣今夫物善变者则不长故得水为??匹者倏忽而为蛴螬为蝴蝶为程为马为人一时未周而巳失其故金投于水如是也投于火亦如是也故历劫而不能毁其大夫之谓矣乎大夫今年为七十长公之友某以颂属予故予及其宜寿之道盖如此然大夫当四十而鳏至今三十年帷中无一侍者力可以为而不为也此于寿不弥宜耶

　　○贺季母吴孺人序

　　季母吴孺人者山阴州山文学士吴翁讳圭者之女会稽诸生子见甫讳卓者之妻布衣称长者讳东者之子妇御史公讳骏者之孙妇而吾师长沙公讳本者之侄之妇其姑则兼宫阁礼书谥恭僖张翁讳景阳者之女其子则以少年明经起为诸生以文高廪再荐于乡而偶再落之名岱英字有毓者也始母自吴归季当盛时宅火珠里处诸大人及娣姒少长间随所直无一不慊当事后往往得羡且叹晚而家稍落及徙目连里与余家并僦而栖门相对几十年所既五十岁而孀乃宾友时时集有毓书舍未常得闻母一高语一笑谑声诸党中尊者爱慕之如女卑者严事之如母直内外近服辈过造宜送迎亦不使裙裾曳堂阈其貌象端饬即坐深帷中霜气遥逼人泠然若在只尺今其年七十知有毓者多其敛买羔雉及请名人文以祝母而余不及厕也至是有毓乃用酒渍一鲤盐渍两凫勺酒于瓮此等可想见文长须眉可半斗许一童子担之氐卬而来索余言余告之曰夫以母之德之长殆若天授之然者天既长其德宁忍短其年若是而人犹曰吾将取祝以长之也是谓诬天诬天愚不敢乃母德种种如右者愚所亲知于他日者也敢聊书以代祝

　　○寿王翁五十序

　　老子曰至治之极邻国相望鸡犬之声相闻然民则各甘其食美其服安其俗乐其业自少至老终不相往来而吾越之所产之需于衣也者曰苎曰葛曰麻曰木之绵曰丝之布曰绢曰绵之紬巳矣而诸罗若诸纱与绫若诸织丝若诸他出蚕之口入织工染工之手者多在他方未可以指数也重利而轻生计岁而忘月以客为家不远数千万里甚或侥其幸于百蛮之乡重译于诸大海之舶者不少也况在区区九域中何所不蹄且帆乎吾乡王翁字少南者吾所好许君字怀秋者姻家也业以蚕口物入织染手用回易以起家金巨千其将回易也每持数日粮渡江而西不越百里而止更西而南抵吴会不越二百里而止一夕或三数夕而归舍且寝于其家矣畜其回易于彼乡蚕若织染者以应贵富者之求耳而巳则多布素里朿其衫袴即吾越之诸所产稍精如上文所列者亦未必尽裼且袭之盖庶几于老子所云安其俗美其服者欤今年齿始五十许君丏予言以寿之夫古今称寿者莫老子若而道德经要旨贵廉与朴趋利不过三百里廉也自所裼袭不取奇异朴也居其夷不涉其验翁之天资殆一二默契于老氏者欤吾以此卜其寿矣

　　○寿胡母序（代）

　　古今称子之才贤者多详于父而略于母其择径路取功名者多右经术而左刑名然西汉时有赵禹杜延年禹虽急于始而不能缓于终至以平称有杜延年发霍氏之隐东汉时有丙吉有仇览皆世称长者也无不佩刀笔起曹史卒致九卿三公此四五公者何负经术之士哉而母之于子也如烈女传所称下迨欧苏母氏无劳其□而□其子且无论若娠也□必肃而食必忌日不视□□□不听恶声名曰胎□择良妇以提抱之慎乳妇以煦哺之名之曰保母此又何说耶今夫天地之于万物也生之者天而成之者地天一施而其功毕矣地受其施其以朝夕若周岁而成者无论也乃若豫草必七年而始芽母之于胎子而成之之难也亦焉得不如是由此观之子未必皆成于父而不闻成于母经术固不可不右而刑名亦不可以尽左亦彰彰矣胡母子凡六其四一以乡荐起一以国子生待荐于京人知皆右而不知四子刑名者之不可以左也知父教而成其子者矣不知母教而成者之隐而不彰也吾故于胡诸宗丏吾文以寿母之五十特举世之左者与略者以寿母而所谓母之子一以乡荐名某乃与予为同年其可谢不敏蕲不寿以文耶

　　○寿张滦州朱宜人序（代）

　　同知汉阳府十峰张先生者越之隽伟人也其次公今守滦州曰太初者少而以慧称先生奇之将卜婚焉而感诸梦乃得望族朱氏巳而物色之笄朱氏女称淑也太初遂婚焉时先生巳谢汉阳归矣廉而乏朱宜人则倾其所归奁以给斧爨上奉翁妪中备戚友下饱暖其臧获被祈祈僮僮然于羹戞蚤暮间汉阳公若滦州了不知其乏也于是汉阳公得一意以教滦州而滦州亦一意于父师之教学既充遂中高选司铨者复奇之始仕辄守滦州滦州廉如汉阳公而乏亦不减汉阳宜人损减于巳所当御不琐细于滦州而滦州不知有乏亦如汉阳公之不知有乏也乃少割其嬴以教其二男子二男子甚英伟迩乃擅文誉于太学中犹汉阳滦州之在畴昔擅名于郡邑也噫妇道至此亦可谓婉而尽其大目矣苟枚举之数纸不胜也今某年月日为宜人若干岁矣其某亲某客燕京以某汉阳人汉阳公某祖也汉阳公之弟内山公曩为楚文宗某师也而内山公子阳和又与某同官翰林则两世兄弟行也而太初阅考时封诰又某撰也有如是之分故于是请也不敢以不敏辞乃若宜人之寿覩德而可卜其长矣又何庸取辞于不敏

　　○寿某州守某君序（代）

　　夫学生之以隽称者以岁荐而屈矣谒选得令长伸矣令长而陟郡判屈伸之间矣然今之例非乡科及甲以岁荐而得是者亦不可不谓之申也以郡判得守于州则大夫矣得大夫即甲亦以为尊而荣非有廉干惠泽及于县之令于府之判则不能越次以超而州守者陟阶非部郎则宪佥最次者则部贰并大夫而尊且荣者也外举者不能抑内者不得以非乡非甲而抑之而滇之某君自岁荐而长联自县而判府又自府而长州其阶上则将部中则将佥最下亦不失府贰矣乃恳退者屡屡百姓闻之如失考妣州士闻之如失师模士大夫闻之如失良伯仲不约而闻并恳留于郡大夫郡大夫宣言曰三公九卿易百姓一口难勉慰而留之顷某年月日初度迨五旬矣而州目某者予之　　也使来索予文以贺夫以予观于某君以岁荐三仕为县长无间其于仕进者也非退者也于当进而数求退是恬者也非躁者也恬而非躁可以卜其于民也善受而养其于士也善教而循于乡大夫也善久交而敬郡长留之亦可以卜其善别贝与否目之索予文以贺其寿也亦可以卜其善事长官而非谄盖一举而五善兼之矣五善者五福之征也五福者以寿为首也某君之寿奚待于某祝

　　○寿诸左泉序（代）

