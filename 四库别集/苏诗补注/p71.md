<!-- { "loadSidebar": true } -->
　　自笑平生为口忙老来事业转荒唐长江绕郭知鱼美好竹连山觉笋香逐客不妨员外置诗人例作水曹郎只慙无补丝毫事尚费官家压酒囊【公自注检校官例折支多得退酒袋】员外置【唐书百官志初太宗省内外官定制为七百三十员然是时巳有员外置其后又有特置同正员至于检校兼守判知之类非本制也又魏元忠传令州牧县宰割削自私而更员外置官古谓之十羊九牧宋史职官志隋唐以来以省台寺监府卫分庶务以品爵勲阶别羣才复有员外之置有检校试摄判知及诸使之名歴五季不废唐赵谦光诗惟愁员外置不应列星文】例作水曹郎【瀛奎律髓何逊张籍孟賔于三诗人皆水部】
　　陈季常所蓄朱陈村嫁娶图二首
　　何年顾陆丹青手画作朱陈嫁娶图闻道一村惟两姓不将门户买崔卢
　　朱陈邨【事详白氏长庆集】
　　我是朱陈旧使君劝农曾入杏花邨而今风物那堪画县吏催钱【一作租】夜打门
　　陈季常【名慥自号方山子陈公弼之少子】杏花邨【名胜志朱陈村距萧县东南百里杏花村与朱陈村相连】
　　少年时尝过一村院见壁上有诗云夜凉疑有雨院静似无僧不知何人诗也宿黄州禅智寺寺僧皆不在夜半雨作偶记此诗故作一絶
　　佛灯渐暗饥防出山雨忽来修竹鸣知是何人旧诗句已应知我此时情
　　【慎按潘阆夏日宿西禅寺诗此地絶炎蒸深疑到不能夜凉如有雨院静似无僧枕连云石窗虚照佛灯浮生多贱骨时日恐难胜全篇见宋文鉴方回瀛奎律髓亦载之今附録】
　　定惠院寓居月夜偶出
　　幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如泻巳惊弱栁万丝垂尚有残梅一枝亚清诗独吟还自和白酒已尽谁能借不惜青春忽忽过但恐欢意年年谢自知醉耳爱松风防防霜林结茅舍浮浮大甑长炊玉溜溜小槽如压蔗饮中真味老更浓醉里狂言醒可怕闭门【一作但当】谢客对妻子倒冠落佩从嘲骂
　　定惠院【名胜志在黄冈县东南】
　　【慎按施氏原注此诗墨迹在临川黄掞家尝刻于婺倅防但当谢客墨迹作闭门谢客此段新刻本删去今补録】
　　次韵前篇
　　去年花落在徐州对月酣歌美清夜【公自注去年花下对月与张师厚王子立兄弟饮酒作苹字韵诗】今年黄州见花发小院闭门风露下万事如花不可期余年似酒那禁泻忆昔扁舟泝巴峡落防樊口【公自注在黄州南岸】髙桅亚长江衮衮空自流白髪纷纷宁少借竟无五亩继沮溺空有千篇凌鲍谢至今归计负云山未免孤衾眠客舍少年辛苦真食蓼老境安【一作清】闲如啖蔗饥寒未至且安居忧患已空犹梦怕穿花踏月饮村酒免使醉归官长骂
　　附子由次韵二首【栾城集题云次子瞻夜字韵作中秋对月二篇一以赠王郎一以寄子瞻】
　　平明坐曹黄昏归终嵗得闲惟有夜已邀明月出墙东更遣清风扫庭下城上青鬟四山合门前白练长江泻谁家髙防吹参差邻妇悲歌舂罢亚二年忧患今巳过一夕清光天所借西京诗句出苏李南国风流数王谢巳随孤棹去中原肻顾新科求上舍读书本自比嵇锻学劔要须问曹蔗清觞滟滟君莫违佳句骎骎余已怕狂夫猖狂终累人不返行遭亲党骂
　　十年秋月照相思相从只有彭门夜露侵笳鼓思城阙寒迫鱼龙舞潭下厌厌夜饮欢自足落落襟怀向人泻秋深河来巨野溢水干楼起滕王亚北海孔公虽好客河内防君那得借是非朝野忽纷纭得丧芳菲一开谢明月多情还入户流水何知空绕舍晨餐江市富鳣鲂夜宿山邨足梨蔗坐隅鵩鸟不湏问墙外蝮蛇犹足怕娄公见唾行自干冯老尚多谁定骂
　　附李端叔次韵二首【姑溪集题云常爱东坡去年花落在徐州二诗因即其韵聊记目前】
　　老来不惯离家久独卧一床今八夜抓搔十爪垢巳满降伏千魔心未下荧荧病眼日更昏皎皎孤怀谁与泻恨无蛮帐与睡俱独有笻枝伴身亚华严性海毎深味兠率陀天聊复借平生好书陋顔栁近日作诗几沈谢百年旅梦行将觉万事家园犹未舍妄缘倘或未尝胆佳境安能如食蔗从来少味燕偏知早已忘机防休怕行当遂作重屏图阘茸凡材任讥骂【自注世图白老谓之重屏图】
　　良宵明月为谁好记得初来正今夜城头火客咯不断花下鹊栖惊欲下更深未觉单衣怯风细只疑清露泻漂流南北心已老绵歴间关身自亚伤心黄卷不相契过眼青春难更借那知交臂辄深扁骤学问【缺一字】谁与谢家书杳邈隔重岭客饭酸醎真传舍殷勤儿女到双鲤璀璨肴蔬胜木蔗定知何日遂能归却忆今朝真可怕解衣就枕已多三喘咄多言翻自骂
　　安国寺浴
　　老来百事嬾身垢犹念浴衰髪不到耳尚烦月一沐山城足薪炭烟雾防汤【一作旸】谷尘垢能几何翛然脱覊梏披衣坐小阁散髪临修竹心困万缘空身安一牀足岂惟忘净秽兼以洗荣辱黙归毋多谈此理观要熟安国寺【本集黄州安国寺记云城南精舍曰安国寺有茂林修竹陂池亭榭寺僧曰继连寺立于伪唐保大二年始名防国嘉祐八年赐今名堂宇斋阁连皆新易之严丽深稳悦可人意至者忘归】安国寺寻春
　　卧闻百舌呼春风起寻花栁村村同城南古寺修竹合小房曲槛欹深红看花叹老忆年少对酒思家愁老翁病眼不羞云母乱鬓丝强理茶烟中遥知二月王城外玉仙洪福花如海薄罗匀雾葢新妆快马争风鸣杂佩玉川先生真可怜一生耽酒终无钱病过春风九十日独抱添丁看花发
　　王城【指开封也王氏注谓洛阳者谬】玉仙【孟元老东京梦华录玉仙观在开封城南苕溪渔隠丛话玉仙观在宣化门外八里仁宗朝陈道士所修葺花木亭台四时游客不絶东坡诗所谓玉仙洪福花如海是也】洪福【汴京遗迹志洪福寺有二其一在开封城西金水河北其一在城东北沙窝冈】寓居定惠院之东杂花满山有海棠一株土人不知贵也
　　江城地瘴蕃草木只有名花苦幽独嫣然一笑竹篱间桃李漫山总麤俗也知造物有深意故遣佳人在空谷自然富贵出天姿不待金盘荐华屋朱唇得酒晕生脸翠袖巻纱红映肉林深雾暗晓光迟日暖风轻春睡足雨中有泪亦凄怆月下无人更清淑先生饱食无一事散步逍遥自扪腹不问人家与僧舍拄杖敲门看修竹忽逢絶艳照衰朽叹息无言揩病目陋邦何处得此花无乃好事移西蜀寸根千里不易致【一作到】衔子飞来定鸿鹄天涯流落俱可念为饮一樽歌此曲明朝酒醒还独来雪落纷纷那忍触
　　【慎按魏淳甫诗人玉屑云东坡海棠诗辞格超逸不复蹈袭前人平生喜为人写葢人间刋石者自有五六本生平得意诗也】
　　附赵次公和韵【次公名防此诗载南宋人陈思海棠谱中】
　　化工妙手开羣木酷向海棠私意独殊姿艳艳杂花里端似神仙在流俗睡起胭脂嬾未匀天然腻理还丰肉繁华増丽态度逺婀娜含娇风韵足岂惟婉娈彤管姝真同窈窕关雎淑未能奔往白玉楼要当贮以黄金屋顾虽风暖欲黄昏脉脉难禁倚修竹可怜俗眼不知贵空抱容光照山谷此花本出西南地李杜无诗恨遗蜀髙才没世孰雕龙后辈补亡难刻鹄貂裘季子客齐安相逢忽慰覊人目当年甫白君可继为花重赋阳春曲把酒因浇垒块胸搜句輙倾空洞腹多情恐作绛云收儿童莫信来轻触
　　次韵乐著作野步
　　老来几不辨西东秋后霜林且降红眼晕见花真是病耳虚闻蚁定非聪酒醒不觉春强半睡起常惊日过中植杖偶逢为黍客披衣闲咏舞雩风仰看落蕊收松粉俯见新芽摘杞丛楚雨还昏云梦泽吴潮不到武昌宫【公自注黄州对岸武昌县有孙权故宫】废兴古郡诗无数寂寞闲窗易粗通解组归来成二老风流他日与君同
　　乐著作【宋史乐京荆南人在乡以行义闻用荐为校书郎神宗初知长葛县不奉助役法乞去坐夺官经十年乃复监黄州酒税后以承议郎致仕○慎按先生初至黄正乐京监酒税时也校书郎与著作郎同秘书省故得通称】楚雨【李商隐诗楚雨含情皆有托】武昌宫【名胜志吴王城在武昌县东一里周四百八十步有五门北临大江城内有安乐宫宫前有御沟水流出为牧马港宫殿故基今为天王殿相传南楼即安乐宫端门即今谯楼也】易粗通【粗上声先生在黄州着易传九巻】
　　二月二十六日雨中熟睡至晩强起出门还作此诗意思殊昏昏也
　　夘酒困三杯午餐便一肉雨声来不断睡味清且熟昏昏觉还卧展转无由足强起出门行孤梦犹可续泥深竹鸡语村暗鸠妇哭明朝看此诗睡语应难读
　　雨晴后步至四望亭下鱼池上遂自干明寺前东冈上归二首
　　雨过浮苹合蛙声满四邻海棠真一梦梅子欲尝新拄杖闲挑菜秋千不见人殷勤木芍药独自殿余春髙亭废已久下有种鱼塘暮色千山入春风百草香市桥人寂寂古寺竹苍苍鹳鹤来何处号鸣满夕阳四望亭【名胜志四望亭在雪堂南髙阜之上○按濠州亦有四望亭唐太和中刺史刘嗣之所立李绅作记曹学佺讹引此条不足据也】
　　雨中看牡丹
　　雾雨不成防映空疑有无时于花上见的皪走明珠秀色洗红粉暗香生雪肤黄昏更萧瑟头重欲相扶的皪【上林赋宜笑的皪】
　　明日雨当止晨光在松枝清寒入花骨肃肃初自持午景发浓艳一笑当及时依然暮还敛亦自【一作似】惜幽姿【慎按施氏原注午景发浓艳集本作浓丽今从墨迹】
　　幽姿不可惜后日东风起酒醒何所见金粉抱青子千花与百草共尽无妍鄙未忍污泥沙牛酥煎落蘂【慎按施氏原注此三诗墨迹在玉山汪氏尝摹刻之后题云黄州天庆观牡丹三首新刻删去今补録】次韵乐著作送酒
　　少年多病怯杯觞老去方知此味长万斛覊愁都似雪一壶春酒若为汤
　　汤雪【后汉书皇甫嵩传折枯消坚甚于汤雪】
　　次韵乐著作天庆观醮
　　浊世纷纷肯下临梦寻飞歩五云深无因上到通明殿只许微闻玉佩音
　　天庆观【本集先生在黄州与秦少游尺牍云谪居无事借得本州天庆观道堂三间冬至后入此室四十九日乃出自非放废安得就此】
　　王齐万秀才寓居武昌县刘郎洑正与伍洲相对伍子胥奔吴所从渡江也
　　君家稻田冠西蜀捣玉扬珠三万斛塞江流柹起书楼碧瓦朱栏照山谷倾家取乐不论命散尽黄金如转烛惟余旧书一百车方舟载入荆江曲江上青山亦何有伍洲遥望刘郎薮明朝寒食当过君请杀耕牛压私酒与君饮酒细论文酒酣访古江之濆仲谋公瑾不湏吊一酹波神英烈君【公自注杭州伍子胥庙封英烈王】
