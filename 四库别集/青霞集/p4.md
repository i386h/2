<!-- { "loadSidebar": true } -->
　　余少读书于世道兴衰及士大夫智愚贤不肖之际未尝不留意览观深思其故云是以稍稍得其梗概虽心术之密微殆可以得之于千里之外矣今之汚坏世道者不过二三人而其流风余习足以鼔荡一世其立心最薄而其操术为最邪也示之以奉谀之路道之以自便之私自中人以下少无骨鲠未有不云从而雾靡者故其未事之时某人贤可以知其必去某人不肖可以知其必留以其心之有相违顺意之有便不便故也然则余乡之诸君子于峯泉大夫之行当以为荣不当以为辱大夫产中州发贤科魁梧硕大謇謇谔谔视当世之士鲜足以当其心者其始至郡进诸生而训之曰若等为学从仕当以古之贤豪自期无若今之若人今之若人其所指斥皆当世之显融宦达者于是当路之人切齿矣余独闻而心壮之及为郡专事击强刓以抚绥疲民不以一毫之财货徇于当道况可自为其囊槖者余以为大夫之风谊当以夷齐比论其不能容于今之时必矣已而人竟挤之而去城守李君乡大夫及太学生蘓葛诸生托于弟子李思得以书币属余为文赠之余曰大夫之行光明于日月而仆之文辞窃自比于春秋微诸君子之言仆且黾勉为之矣而况于嘉命乎序之如此云
　　送别驾濵刘君考绩序
　　记曰大司马辨论官材书曰三载考绩夫考绩之与论官异矣论官语其心术之邪正考绩记其功庸之多寡然惟有道者能知之自秦汉而下政理衰而官方敝学士大夫之出处莫有通于君臣之义其视诗书记载之言曾不比于丝竹之悦人耳也日夕之所持论皆不过全躯保妻子奉头鼠窜者之所为极其所往遂至于欺君父若婴儿杀生民如草菅僴然自以为得计而人莫予知也殊不知自高明者观之譬若日月心术之坏至于糜烂天地凋落万物有何功庸之有耶故夫有豪杰之士能奋然于百世之下以是而知濵君之于考绩之为难也余以言事谪边陲且三载每阖户不欲见长官及闻濵君之风烈所愿握手论交而恐不得焉班孟坚曰痛乎风俗之移人也黄金之贵贵于泥沙松栢之贞贞于桃李言植之不易也君以佥判之官当钱谷之任而处于边境驿骚之时固非不知流俗之迁转而抱其体国忧民之具融雍而行之屹然如磐石缙绅先生语亷明之吏者非濵君无称云非其心术之正不可得而乱乌覩其难之若彼易之若此所谓豪杰之士奋然于百世之下者非耶故闻君之政不言而阴化者多矣此其为绩岂特簿书米盐之间而已哉叅军毫水君与余为金石交因君之将以考绩行而属予文以为赠余固不辞而序之亦惟毫水君知余言之非谀也
　　赠冯叅军学道序
　　青霞子之谪居于保安也进二三子而讲学焉青霞子之言曰二三子之谓道也何居高明而覆者天也故知人之谓知博厚而载者地也故爱人之谓仁仁固周于天下而有等知故别于万物而无方然则闇而不分者流于愚隘而不溥者陷于不肖其必小人为之也小人者之于天地逆矣君子顺天地而与天地俱昌小人逆天地而自取灭亡使后世而有作也舍孔孟何之矣二三子既有闻于是学者日归焉北桥子于叅军繘井以救陷散粥以赈饥有爱人之仁二焉青霞子亟称之于是北桥子贽而学道于青霞子二三子曰某子之贤也夫子之所珍也而又知来学不将扬励之乎青霞子曰然今夫仕者之以为无用于学也其于上官也谄谀以为能其于下官也掊克以为事其闻人之为善也方且逌然笑之流汚下而习鄙俗圣贤之言益逺而无闻究其所往将日入于灭亡而不能返也岂不哀哉北桥子志定而气和有学道之才质直而好义有学道之器居官而任职有学道之资故曰君子学道则爱人又曰一日克己复礼天下归仁焉充北桥子之志日与就而月与将由是功立于当年名垂于后世而富贵寿考轶出于等伦其与今之仕者逺矣乌在其官卑而禄薄哉昔者老子仕于柱史而学慈俭庄子仕于园吏而学清虚荀卿仕于邑令而学王道故君子之仕也所以为学也非以章服也学也所以为仕也非以呫哔也求仁而得仁天地照焉万民服焉克念焉而已矣是故法象莫大乎天地立极莫大乎圣人垂训莫明乎孔孟体道莫先于爱人爱人莫切于从仕从仕莫先于致知致知力行穷神知化莫大乎克念书曰克念作圣此之谓也
　　陈氏族谱序
　　余行方域之内见衣冠之士輙考问其世胄云夫昔君子之造家浚明基绪也莫不欲流布于奕世昭明于四海然使嗣续之弗振而典法不修声名文物坠如云雾将安所览观焉故家之谱牒等于国之记载所以标扬先业而垂信后裔譬之水道之源委纪之图经将沿流而可得曾复漫漶离析之忧乎顾自周以来虽有氏族之志而其书不传至唐中叶有之如叙述崔李诸族不过追其赐姓之源纪其着望之大者若所谓谱牒则往往又起于后世祖轶而为之其流灭而不传者亦多矣岂不惜哉孔子曰文献不足徴也乃余读陈氏族谱而有感焉夫陈氏之先始于虞思而其后流散于天下其世系岂能具一二疏明之今之谱则自荩斋君据宣德旧草而增定之者乃其述金紫公疗康妃之疾愈承恩赐宫扇事甚焴爚后世之子孙因遂刻木记之钱塘之陈氏实权舆于此矣故缙绅韦布里巷之人咸称之曰陈木扇云葢以其近世擅专门之业其名誉光照而嗣续之贤又能修其典记故撰述之如此若自唐以前则荩斋君虽欲一二具疏明之有不可得也余尝及见荩斋君其衣冠言貌彬彬然博雅君子也其医术能奋九世之遗烈恢明廓大之著书见于诸家乃又为此谱什袭而藏之斯亦以竒矣昔子云述扬侯之绩孟氏纪豕韦之功而马迁追周室之轶皆发明其先胄俾其姓字悬诸日月有不灭之光曜然则如荩斋君之推明宫扇以章鸿藻斯岂独里党之贤豪而已哉君以其子贤命嗣守之而从余游余为序其大较如此
　　刻五花判语序
　　五花判语者山阴陆君子健之所撰次也观古典礼于读法之际详矣大者以岁其次以时以日夫先王之心固昭昭象魏之设而孜孜于族党之训者何也非曰疏文以尚弼捐德义而任刑诛也所以敎导乎百姓者不可得而置与敎之以礼而俾民知从敎之以刑而俾民知禁世率疑晋铸刑书而孔子讥之以为政理之本在寛而科条之未可废不知圣人之意徒恐流辟滞于金石鞭笞束于文字而民不知变也然则学士词人考览于载籍而不通乎法律之意亦防于墙面矣隋唐以来置律学又断狱者多为判辞以剖析疑狱决定名法而本朝乃以校士于是陆君采集诸髦俊之所作而撰以成篇夫学于政而入官习于法而知道余固以为得乎先王之遗言而有取焉乃若道以博成辞不以寡废而况于示民乎故非引类不足以徴大义非比偶不足以成令辞非章法不足以蔽名罪观于兹篇而三者备矣宜刻之以传学者陆君子健名乾元博综有才藻其声称着于黉校间暨余有姻连云
　　送朱县丞赴尤溪序
　　余表弟北桥朱子候选曹者数年今得除为尤溪县丞将行问计于余何以丞尤溪者余讵知尤溪之所以而告之其道乎哉昔人之言曰一年之计在于树谷十年之计在于树木终身之计在于树人皆诩张其辞説以为名言谠论可以服行而有余播流于无极余以为不然人皆贵自树也夫托根蓁莽之间振起山林之表至于枝叶扶疏参青霄而蔽白日物莫能御之者草木犹然而况于人乎故古之君子其生而饮食居处与百姓同及其久也德泽加于海内功名流于千载岂其夙行禀受若是哉其所以自树于人者异也能自树而后可以树人不能自树者人将仆之矣如之何其树人也哉夫自布衣起家而为丞裒衣束带矜庄堂序之上百里之民瞿然而望之此其于树立必非碌碌者矣余知子之心不以其丞自足也则固不以官府为营家之资而汲汲于妻孥者国家张设官师以其赤子而付之抚摩之而人固惟其妻孥之是恤此其于中心忍乎哉然后上贱而下慢之矣上贱而下慢之则仆之者至矣然则非人仆之自仆之也君子固惧夫人之贱且慢乎我也而自尊且贵之自尊且贵之者则莫如不以家自营而尽其心于民事拒絶苞苴之门而垂意于鞭笞之际上下之人莫不凛然重之矣然后德泽流而功名章虽欲以丞自足岂可得乎此其为营家之道固有大于彼者故能自树则抱关之徒荣于柱国不能自树则公卿之贵不如匹夫朱子少穷经能达于世务者必以余言为可服也
　　送朱梅泉赴东乡县博序
　　太史公曰余读功令至广励学官之路未尝不废书而叹也葢余亦然夫学官博士官不至轩舆禄不逾百石周旋俎豆之际而蹑足黉序之间其修明怠弛算効而计功离于民事远矣而天子以陈诸诏令学士大夫之所以搤腕而太息者何哉夫人之薄识浅见谓学校之疎于郡县官司之散于守令而章缝之士之不如耒耜之徒也而不知先王之意微农夫之在猷亩手足之胼胝而耳目之不精明也何以率导哉故学校者先王之所以导民之耳目也班固叙述儒林传其所着记大率多明于经术居博士之官其时博士如髙堂生夏侯父子郑孔安国之徒弟子率数千人鼔箧而问道用能至大官名秩建着勲业而诸公亦名声垂于竹帛赫然至今可谓光荣矣何则庠序之尊而校官之分置重也梅泉先生余乡之笃行有道君子也弱冠明春秋敎授于乡四方之来学业者戸外之屦满焉顾久不第以岁贡士赴京师乃领乡荐乞恩为学职于是将赴东乡也诸所遨游缙绅冠带之流相与出而饯之或为先生不满余固惜先生之别而乐先生之有兹行也夫豫章之材不必以建明堂施宗庙然后能尽其用骅骝緑耳之马不必厯险阻驰峻坂然后能致千里也士固有遇不遇然遇而骄凌不如不遇而震奋况未为非遇者哉琴而讽诵锋镝之端消弭于道路揖让之雍容五官之政令从之而顺序校官分置之重亦以昭明矣先生之往东乡也诸弟子释菜而后见鴈集鱼贯朝而升诸堂序之间相与研六艺之指归究三坟之大道极天人之分际显皇王之正谊令典章而道业焕然光明如日月之在霄汉由是风敎行于诸俗羣材显于大庭珪璋令猷而显饰王路民事之要领孰大于此则先生之功名节槩固且与游夏并驱况孔安国之徒哉夫不易时而进德者志义之士也不越位而成名者通达之材也诗曰多士克生王国之桢惟先生防之矣
　　寿赵孺人七十序
