<!-- { "loadSidebar": true } -->
　　楚襄王既游【五臣有于字】云梦使宋玉赋高唐之事【善曰高唐赋序曰楚襄王与宋玉游于云梦之台望高唐之观王曰试为寡人赋之　翰曰此假设楚襄王宋玉之事以为赋端也云梦楚泽名髙唐观名】将置酒宴饮谓宋玉曰寡人欲【五臣作觞】羣臣何以娯之【善曰左氏传曰栾盈觞曲沃人杜预曰饮酒于曲沃　向曰觞酒噐也娯乐也觞羣臣谓欲与羣臣饮酒问宋玉曰何以乐也】玉曰臣闻歌以咏言舞以尽意【善曰尚书曰歌永言孔安国曰歌咏其义以长其言毛苌诗序曰言之不足故嗟叹之嗟叹之不足故咏歌之咏歌之不足不知手之舞之足之蹈之説苑曰声乐易良而合于歌情尽舞意】是以论其诗不如听其声听其声不如察其形【善曰谓言之不足故咏歌之咏歌之不足故手舞足蹈也　济曰形谓舞也】激楚结风阳阿之舞【善曰张晏曰激楚歌曲也列女传曰聼激楚之遗风结风亦曲名上林赋曰邬郢缤纷激楚结风文颖曰激冲激急风也结风回风亦急风也楚地风既自漂疾然歌乐者犹复依激结之急风为节楚辞曰宫庭震惊发激楚淮南子曰足蹀阳阿之舞髙诱曰阳阿古之名倡也良曰激急也楚谓楚舞也舞急萦结其风阳和亦楚人曲也】材人之穷观天下之至妙噫【衣】可以【五臣无以字】进乎【五臣有也字　善曰孔安国尚书传曰噫恨辞也　翰曰穷极也噫叹声谓上楚曲材人极观天下至妙叹其美可进为羣臣之乐】王曰其如郑何【五臣无此一句　善曰乐记曰郑卫之音亡国之音也恐其同于郑舞当如之何楚辞曰二人齐容起郑舞王逸曰郑国舞也】玉曰小大殊用郑雅异冝【善曰韩诗曰舞则纂兮薛君曰言其舞应雅乐也　翰曰小谓小雅大谓大雅郑谓淫声也】弛【式氏】张之度圣哲所施【善曰礼记孔子曰一张一弛文武之道　翰曰弛废张用度法也谓雅郑之乐废用之法圣人所施也故用雅废郑者昌用郑去雅者亡也】是以乐记干戚之容雅美蹲蹲【七旬】之舞礼设三爵之制颂有醉归之歌【善曰礼记曰干戚羽旄谓之乐郑曰干楯也戚斧也武舞所执也毛诗小雅曰坎坎鼔我蹲蹲舞我一本或云旌旄之舞礼记曰君子饮酒也礼三爵而油油以退郑曰油油恱敬貌毛诗鲁颂曰鼓咽咽醉言归于胥乐兮铣曰干戚斧也武舞所执容饰也小雅蹲蹲舞我者雅曲也礼云凡臣宴君礼有三爵一所以示慈惠二所以训恭俭三所以行孝敬盖不取其荒淫也爵酒盏也】夫咸池六英所以陈清庙恊【五臣作叶】神人也【善曰乐动声仪曰黄帝乐曰咸池帝喾乐曰六英宋均曰能为天地四时六合之英华也毛诗曰清庙祀文王也尚书曰八音克谐神人以和　向曰皆雅音陈于清庙以叶和神人也清庙天子祖庙也叶和也】郑衞之乐所以娱密坐接欢【五臣作驩】欣也余日怡荡非以风民也其何害哉【善曰余日聼览之余日也怡荡怡恱放荡也尔雅曰怡乐也毛诗序曰风教也　翰曰密坐相从而坐也接引也余日谓常日也郑卫之音于密坐为时可用之若常为怡悦荡心志非为风化下人今日用之其何害也】王曰试为寡人赋之玉曰唯唯
　　夫何皎皎【五臣作皦】之闲夜兮明月列以施光【五臣作烂以舒光】朱火晔【五臣作煜】其延【寅践】起兮燿【五臣作曜】华屋而熺【虚冝】洞房【善曰古诗曰明月何皎皎楚辞曰夜皎皎兮既明古诗曰朱火然其中青烟飏其间广雅曰熺炽也楚辞曰姱容修态絙洞房　向曰皦皦静貌朱火烛也烛盛煜光延散曜然熺明也】黼帐祛而结组兮铺首炳以焜煌陈茵【因】席而设坐兮溢金罍【雷】而列玉觞【善曰司马相如美人赋曰黼帐周垂祛犹举也长门赋曰张罗绮之幔帐兮垂楚组之连纲汉书曰铺首鸣説文曰铺着门□首郑礼记注曰茵蓐也毛诗曰我姑酌彼金罍玉觞玉爵也　铣曰黼绣祛帐裙也组锦也言绣为帐裙结锦为帐带也铺首门扇鎻处也炳以焜煌谓月色与烛光相合于门首也茵褥也金罍樽也以金饰之玉觞玉杯也言布陈褥席而设坐位溢满置酒于金樽而行列玉杯也】腾觚【孤】爵之斟酌兮漫既醉其乐康【善曰仪礼曰腾觚于賔又曰小臣请腾爵郑曰今文媵皆作腾礼记注曰凡觞一升曰爵二升曰觞毛诗曰既醉以酒楚辞曰君欣欣兮乐康毛苌诗传曰康乐也　济曰腾酒行疾也酒爵二升曰觚斟谓量性多少以酌与之漫多康安也】严顔和而怡怿兮幽情形而外扬【善曰尔雅曰怿乐也　良曰严顔君王严整之顔怡怿和色也幽深之情皆扬于外盖言醉也】文人不能怀其藻兮武毅不能隐其刚【善曰左氏传曰致果为毅　翰曰皆酒酣也懐藏藻辞藻也文人之醉不能藏其辞藻也武毅之人　醉则不能隐其刚勇谓密坐去君臣之礼也】简惰跳【狄聊】踃【消】般【五臣作盘】纷拏【女如】兮渊塞沈荡改恒常兮【善曰言失度也简惰踈简怠惰也埤苍曰踃跳也先聊切纷拏相着也毛诗曰其心塞渊毛苌曰塞实也渊深也　向曰此言醉而失度跳踃动足貌盘乐也此言乐而手足相加着也渊深塞满也谓君王乐情深而且沈醉放荡改恒常性也】于是郑女出进二八徐侍姣【绞】服极丽姁【许于】媮【俞】致态【善曰楚辞曰二八齐容起郑舞姁媮和愉貌铣曰郑国出女乐而进二八谓十六人也徐谓缓步谓侍君王而顔色和好也态质也】貌嫽【了】妙以妖蛊【五臣作冶】兮【五臣无兮字】红顔晔【五臣作煜】其扬华【善曰毛苌诗传曰嫽好貌理绍切妖蛊淑艳也扬华扬其光华良曰妖冶美艳也谓郑女妖好美艳而红顔暐煜发扬其光华也】眉连【五臣作防】姢【伊去切】以
