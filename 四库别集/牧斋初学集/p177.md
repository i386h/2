<!-- { "loadSidebar": true } -->
    《前汉　儒林传》：鲁人申公为鲁《诗》，齐人辕固生为齐《诗》，燕人韩婴为韩《诗》，赵人毛长传《诗》，是为毛《诗》。毛《诗》传自子夏。《隋　经籍志》谓《毛诗序》子夏所创，毛公及东汉卫宏所润益。先儒相承接受，如是而已。子贡之《诗传》，传之者三家耶？大小毛公耶？古书之沦亡而晚出多矣。齐建武中，得《尚书舜典》于大桁。晋太康中，得《纪年　师春》于汲县，此书何从而得之？孟喜从田王孙受《易》，得《易》家候阴阳灾变书，诈言田生且死时，枕膝独传喜。梁丘贺谓安得此事。喜之诈伪曲说，史犹为证明其非，安有端木之《诗》，传与西河，比肩并出，而自汉及隋，不著《经籍》者乎？近儒尊之者曰：“传《鸱》则知《金》居东为避鲁，而孔书致辟管叔之说妄，传《楚宫》则知《春秋》城楚丘为内词，而三传封卫之说妄。”夫周公之诛管、蔡也，齐桓公之存三亡国也，载在经史，炳如日星。信斯言也，六经、《尚书》、三传，皆当束之高阁，燔为劫灰，而左氏、公、、司马迁、毛、郑以下诸大儒，皆千古眯目瞽听[B178]言狂易之人乎？诞诬不经，莫此为甚，而去病不以为异，何也？以《中庸》九经分配《小雅》诸什，而以《鹤鸣》一章配修身，冠《小雅》之首。程、朱表章《中庸》之后，委巷小生，无知杜撰，自纳败阙，首尾毕露，其陋尤甚于丰坊之伪《石经》，以去病之高明淹雅，老于斯文，不肯一笔抹扌杀，顾为称量比拟，曰《诗传》《毛传》，孰异孰同？孰得孰失？此不亦劳而无功，用心于无所用乎？譬之有遗矢于此，一人逐而甘之，以为觥饮也。又一人从旁正之曰：“是有择焉。其可嗜者五谷之精英，其他则粪秽也。”甘之者可谓大愚矣，从而正之者，亦未可以为智也。引喻不经，聊以发去病一笑耳。六经之学，渊源于两汉，大备于唐、宋之初。其固而失通，繁而寡要，诚亦有之，然其训故皆原本先民，而微言大义，去圣贤之门犹未远也。学者之治经也，必以汉人为宗主，如杜预所谓原始要终。寻其枝叶，究其所穷，优而柔之，餍而饫之，涣然冰释，怡然理顺，然后抉レ异同，疏通疑滞。汉不足，求之于唐；唐不足，求之于宋。唐、宋皆不足，然后求之近代。庶几圣贤之门仞可窥，儒先之钤键可得也。今之学者不然，汩没于举业，眩晕于流俗。八识田中，结晦蒙，自有一种不经不史之学问，不今不古之见解。执此以裁断经学，秤量古人，其视文、周、孔、孟，皆若以为堂下之人，门外之汉，上下挥斥，一无顾忌。于两汉诸儒何有？及其耳目回易，心志变眩，疑难横生，五色无主，则一切街谈巷说，小儿竖儒所不道者，往往奉为元龟，取为指南。此无他，学问之发因不正，穷老尽气而不得其所指归，则终于无成而已矣。呜呼！有欧阳公之才，然后可以黜《系辞》；有朱子之学，然后可以补《大学》。然而君子犹疑之，以为如是则不足以辟王充之《问孔》，诛杨雄之僭经也。若近代之儒，肤浅沿习，缪种流传，尝见世所推重经学，远若季本，近则郝敬，春驳支蔓，不足以点《兔园》之册，而当世师述之，令与汉、唐诸儒分坛立，则其听荧《诗传》，认为典记也，又曷怪乎！孔子曰：“述而不作，信而好古。”吾以为今人反之曰：“作而不述，疑而好今。”何也？以其疑于古，不疑于今，知援今而证古，不知援古而证今也。又曰：“学而不思则罔，思而不学则殆。”吾以为今人又反之曰：“学而不学则罔，思而不思则殆。”非不学不思也，学非其所学，而思非其所思也。 
    仆少不通经，长而失学。今老矣，亲见去病专勤愤悱，从事于经学，白首纷如，不知老之将至，以为今之经神儒宗，非吾所逮及也。又不自满假，虚心下问，故因论《诗传》而放言之，以求正焉。身虽懵于经学，不知一二，犹冀百世之下，得吾言而存之，可以箴俗学之膏盲，而起其废疾也。去病其终有以教之，无以为狂瞽而舍我焉，幸甚幸甚！谦益再拜。 

    ※跋语 
    式耜编纂先生文集，诸体略备，而书牍犹寥寥数章。盖先生少而高简自命，无投知自炫之启。壮而登朝，所言大抵关于国是人材，不欲以先觉居己，不欲以私恩示人，故概从削稿。 
    式耜亦编辑末繇也。犹记戊辰首夏，闻式耜掖垣之信，喜而寓书长安，谆谆勖勉。其略曰：凡人立朝，先于布局。有为数十世之局者，有为数十年之局者。递而降之，有为不终朝之局矣。欲速见小，进锐退速。无论营身家保妻子之徒，即果有志于功名气节，而见不出目睫，志不在久远，亦所谓为不终朝之局者也。今幸遇维新之朝，事不世出之主，不以此时为国家持数十世之局，其何以副清时、报圣主乎？足下今日既当事，当以辨别人才邪正为第一义：某朴而忠，某材而奸，某讷而贤，某辨而佞。大都忠国家利社稷者必忠，不忠国家不利社稷者必奸。忠者必真，奸者必伪；真者多攘多拙，伪者必佞必巧。以此衡之，百不失一。苟其不忠国家，不利社稷，则虽营三窟之巧，借百足之助，口舌澜翻，心力翕张，必当锄而去之，剪而之。若其他不关宗社利害，不系善类消长，有可以功名驱使，可以名义摄持者，一一当涣群散党，引而归之大道。如此则仕路日清，人才日富，元气日厚，此为国家持数十世之局者也。新咨中贤者蔚起，幸以此意真切商量，必有同声同气，群起而应求者，太平之期，可立而待也。即此一篇，先生立朝之概，不可想见乎？ 
    盖先生平生持论，一味主于和平，绝无欹帆侧柁之意。特忌者不知，必欲以伐异党同之见，尽力排挤，使之沉埋挫抑，槁项山林而后快。假使先生得乘时遘会，吐气伸眉，以虚公坦荡之怀，履平康正直之道，与天下扫荆棘而还太和，雍熙之绩，岂不立奏？而无如天心未欲治平，人事转相挠阻，岁月云迈，白首空山。徒令其垂老门生，闭户诵读，共抱《园桃》之叹，此式耜于编纂之余，而窃不胜世道之感也。因并述之，以缀于后。崇祯癸未八月，门人瞿式耜谨跋。 

初学集卷八十 

    ○书帐词（复阳羡相公书） 
    两年频奉翰教，裁候阙然。屏废日久，生平耻为陈子康愿蒙子公力得入帝城，此阁下之所知也。兵垣邮中，复蒙手教，具知存念簪履，不遗一物。感诵之余，继以永叹。一二门墙旧士，频烦传谕，谓阁下援引，不遗余力，亲承天语，驳阻再三。则罪废孤臣，不可扌文拭之状。圣主业已洞若观火，而阁下欲息黥补劓，求播种于焦芽，问秋驾于病颡，不已难乎！ 
    谦益衰年残生，日甚一日，视锋车祖道之时，更复颓然笃老。以迂愚顽顿之身，费回天转日之力，万一滥尘启事，必致颠踣道涂，偃蹇朝命。进无补于时艰，退自隳其晚节。不若因仍永锢，长放山林，庶可以上顺天心，下安愚分。此亦操化权者万物得所之一端也。恭闻督师北伐，汛扫胡尘，台席戎旃，旷世为烈。衰迟枯稿，不能执殳前驱，载笔后乘，凯旋之日，规韩、柳，作为诗雅，用以赓元和之诗，嗣《皇武》之雅。柳宗元有言：思报国恩，独惟文章。此则病夫退士之所有事，而亦所以酬知己于百一也。谦益谨再拜。 

    （寄长安诸公书（癸未四月）） 
    谦益衰颓晚，放弃明时。春明之梦已残，京华之书久绝。此执事之所知也。顷者一二门墙旧士，为元老之葭莩桃李者，相率诒书，连章累牍，盛道其殷勤推挽、郑重汲引，而天听弥高，转圜有待。窥其指意，则以为元老此出，补浴之勋已成，伊、周之颂无忝。惟是陈人长物，尚滞菰芦，则格天之业，尚欠分毫；吠日之徒，或滋拟议。必欲描头画角，宣播其虚公；拭舌膏唇，补苴其罅隙。又谓谦益狂奴如故，倔强犹昔，从此当拆皮为纸，刺血为墨，涕泪悲泣，归命投诚。庶几平生之黥刖可补，晚岁之桑榆可冀。其词诚急，而其情诚可哀也。嗟乎！果若所言，则元老之于我，心已尽矣，力已殚矣。主上以师臣待元老，言无不信，谏无不从，独难此一人一事，不啻如移山转石。谦益之冥顽颓放，终不可扌文拭齿录，主上固已知之深而见之确矣。主上，天也。圣意，即天意也。天之所废，谁能兴之？而元老假此以徼回天之力，诸人借此以市贪天之功，不已难乎！群公以圣上为天，诸人以元老为天，其为所天，区以别矣。谦益虽老钝无似，其肯附诸人之末光，移群公之所天以事元老乎？假令从诸人之言，包羞忍耻，摇尾乞怜，元老亦怜而与之以一官。则此一官者，非朝廷之官而元老之官也。拜官公朝，谢恩私室。呈身识面，廉耻扫地。生平须眉皎皎，颇思孤撑另立，自竖颐颏于天壤之间。迨乎崦嵫景迫，栈豆恋深，遂一旦颜俯首，希邻女之光，而附乞儿之火，静夜扪心，清晨引镜，能不哑然而一笑乎！分义决绝，事理分明。掷粪不得不避，食蝇不得不吐。右军《誓墓》之文，中散《绝交》之论，业已宣布简牍，流传长安，而复为执事谆谆道之者，诚恐执事伐木相引，积薪见怜，不深惟孤臣去国之本末，不精求当路柄国之风指，徒以一世虚名，半生交谊，交口而效推毂之力。此辈阴阳其心，丹青其口。虞门果辟，必将以吐哺握发，归其德于一老；汤网犹张，又且以激聒喧呶，卸其咎于众正。在谦益不退不遂，咸为绝地；在群公或默或语，皆为过端。执事而不知谦益不爱谦益也则可，如其知而爱之也，则必思所以处谦益，且思谦益之所以自处矣。为谦益今日之计，惟有一意入山，永绝仕进之局，进可以收拾晚节，退可以保全残生。执事今日为谦益之计，则当仰体圣心，俯察时尚，令得管领山林，优游齿发，则谦益之自处，与执事之处谦益，斯两得之矣。去年鸿宝馆丈入都门，诒书属之曰：“寄语诸君子，当为我安顿一身，勿但为我料理一官。”斯言也，岂遽忘于群公之耳乎？天日具在，要誓凛然。如其言不繇衷，上欺君父，下欺朋友，则狗鼠不食其余，何面目见鲁、卫之士乎！伏望执事矜其恳恻，恕其狂愚，力告冢宰诸公，断绝启事，屏除荐牍。庶几生平之微尚得全，末路之葛藤可斩。此没齿之幸，多生之感也。《诗》不云乎：“我虽异事，及尔同寮。我即尔谋，听我嚣嚣。”我言虽服，勿以为笑。以谦益之得幸于执事也，山林廊庙，虽曰异事，其谊固不敢自后于同寮也。谦益之即谋于执事，不以干进而以求退，执事者勿以为笑，使凡伯嚣嚣之刺，复作于今日，则厚幸矣。谦益再拜。 

    （答凤督马瑶草书） 
