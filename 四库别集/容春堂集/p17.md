<!-- { "loadSidebar": true } -->
　　正徳已巳秋贵溪徐君盈以行人擢南京福建道监察御史既上之三月其僚任君贤王君鼐皆有使事出徐君署焉政暇阅故牍得前政氏名之悉乃谋诸二君立石于堂序书而刻之书来请记岁月惟我朝制天下十三道道设监察御史数员入则廷规出则方按凡天下事皆得言之是谓风宪与百司体异其在留都务若少简而建官如故封章驰达人评物议亦徃徃为公论所属凡诸君子衔系官署而名在天下亦何必指议于碑刻间而后知之也哉然论人者必原其初必究其必徴于终三者非久莫深非深莫悉夫然故在一时亦有遗论焉而或輙为别白曰此忠此佞此正此邪乌乎可哉必也时移地改生乎后者厯指而叅稽然后其论可得而定此名之有题所以汲汲于前辈也君子犹以为未尽者谓有乡评焉有墓碑焉有风謡焉有史传焉而不止乎是虽然非兹石则氏名不聚氏名不聚则辩论乌乎施况彼数者皆有词于笔洵武或失之叔叚穷奢或失之子仪而随且隐者又常情所不免也今是石也氏名之下字书贯书出身书厯官书而不书政行若将阙疑以起问设问以待对者而天下之公出焉前监后观而中以自考于方人得律已之道古之所谓官箴者亦何以加于此哉诸君之名于是乎可徴矣
　　观草记
　　正徳壬申春二月予奉诏摄总督事莅太仓公舘舘之堂后甓砌间有隙土二方皆蓬然枯荄子指而问焉舘人曰草也今司徒孙公为总督时实种之予曰是何为者舘人曰公尝言春夏之交草长数寸碧色可掬晨露既晞微风泛之移牀近焉心目之间不知天下之有名园竒卉也予笑曰有是哉司徒公之好竒也昔濓溪翁尝以草寄意至今传之公将袭其迹乎不然书曰尔惟风下民惟草公民曹之长也将以是观民焉虽然草一也亦有以喻夫臣者臣民之分不同而君子之论于是乎异然则公将自观乎公岂徒玩物者哉越三月草果长如所言舘人请观子既赋观草之诗呈司徒公复次第前语为记
　　观水轩记
　　观水轩者二泉邵子所乘舟也邵子既得请归每出则与客泛之客谓邵子曰子所谓观观浅深以渉乎观顺逆以济乎观清浊以濯乎三者何居邵子曰此皆观以人者非大观也夫大观以天观以天者必于水之逝也之澜也之涣也而后可以见道也故逝可以观体澜可以观本涣可以观文天下之大观不在是欤客曰涉也济也濯也谓之人可也若夫浅深顺逆清浊非天其孰为之而谓之人乎邵子曰天人同道而异用者也故涉之于浅深济之于顺逆濯之于清浊有心则人无心则天夫唯天也则体之在逝也本之在澜也文之在涣也斯不为徒观也而天下之大观毕矣客曰夫观则既闻命矣然轩者车之制也昔人葢有以命夫室者舟而室名其室安在邵子曰盈天地间皆道也人唯无见茍有见矣则凡目之所接安徃非逝也澜也涣也乎身之所处安徃非涉也济也濯也乎由是观之吾在吾舟犹在吾室也不然何足以为大观哉客唯唯而退邵子遂笔之舟中以待再问者
　　户部题名记代作
　　惟我圣祖稽周官司徒建户部设尚书一人左右侍郎各一人以率其属乃永乐七年已丑文皇帝北狩于是有行部户曹之设十五年丁酉复设行在户部至正统辛酉睿皇帝始定都邑去行在之名葢户部之有今署也更累朝若干年尚书暨侍郎凡若干人后以京储事重特设侍郎以理之又若干人矣虽典籍具存然卒欲指数其名氏且不可得况其出处履厯之详乎某承乏尚书后惧自今将益散灭无所纪用是谋诸侍郎呉公原佀公钟及黄公杰繙阅故牍备録以刻诸石年序而阶列名揭而迹防之且各虚其下方以俟来日某窃惟公署之有题名固将考徃昔垂无穷以备文献之传抑所以起问者定品评而劝戒之意实寓乎其中葢物聚则妍丑形焉事比则得失着焉人并则贤不肖判焉由数十载之后览数十载之前爱憎既公诚伪亦着是是非非固有不能以毫髪爽者至于时有丰约势有难易而舒缩之间或有异论然知徳者观之亦自不可得而诬也夫君子之为善固不为名而没世不称圣人犹以为可疾名之所系亦大矣况与贤同道则名罔不昌而身享天下之荣与不肖同迹则名防不隳而身受天下之辱此岂待后世而后定哉是故夙夜兢惕鉴观前人则所以殚吾职而熈眀天子之绩者于是乎在矣凡我同事越后之君子宜有所儆焉某不佞僭为之记
　　品士亭记
　　予昔为许尝作品士亭于学宫葢取其郡先儒靳裁之氏之説将与诸生共戒勉焉每当贡举必觞于亭以相其志时予虽有学责然未专也比者奉命督学江西视前举如为之兆者及莅南昌分司顾其东隅有一亭而未名予谓是可以名品士矣遂名之惟许亭之始作也太史义兴吴先生实为之记而予复书其碑隂谓士之品二道徳其上功名次之而富贵云者宜斥不与大抵予之为説取诸靳氏而稍自异君子不以为过且妄也今之于士也又何道以品之哉葢亦要其上焉而已矣而次焉者亦与焉虽其初终表里未必一致若难乎为品者然心诚求之不以毁誉不以利钝不以隠显操圣贤之律而槩之于其言行其殆所谓不中不逺者乎夫天下之须乎士者大矣士无他成物之徳经世之猷忧时之虑三者备焉然后随其所处蕴为道徳发为功名异其用而同其体此皆所谓上也惟体不同而用有同者所谓次焉此之谓矣古称才难正在于是而吾乃欲百一求之以答明诏此夙懐所存非今日为然也岂徒品之云哉成者品之其未成者激昂之策励之陶养之必欲登其上品焉顾虽次者且不可自画而况其下乎予与诸生固当自省也于乎元气不息才无古今盛世名邦于斯为最予虽疎陋愧于师道而所以副吾之望者必有其人矣作品士亭记
　　独对亭记
　　治辛酉夏六月寳奉诏视学至南康白鹿书院是院也胜在五老闻于四方乃负而弗乡虽无大闗系然亦若缺典者故周覧之余欲为亭以对之属时暑雨未暇相度葢越一年而后再至步自南冈厯于东厓得地丈余其平如砥其崇如坛仰而西望五老当前若拱若揖若陟若降若在咫尺可延致与语者窃意亭宜于此诸生从者曰此文公先生旧游也俯观崖石有风泉云壑四字寳乃欣然喜曰此先得吾意乎不于此亭乌乎为宜虽然五老之胜有目者共覩而非公莫之能当故以独对名亭重公迹也或谓峰以老称不独以秀以竒而以其夀是五老者天始与始地终与终夀孰对之谓公独焉何居寳闻诸孔子仁者乐山山以气凝而理行其中泉石土木无所非仁惟仁故静惟静故夀凡山皆然况其高且大者乎公仁者也纯博中正徳与山协为镇为岳五老之对固其所哉君子观其进退语黙从容暇豫既得公之静矣则其化逺功深表仪流泽与孔孟无穷其为夀对诸五老必有能信之者况公前后代有寓贤何莫不具一节至要其大孰与公比非公独对其谁偕之是以危登极眺覧天下之至竒雄词动笔发天下之至秀彼以其五公以其一出象入神形于赋咏斯固公之余事而所以作对者亦有在矣抑岂惟是哉公仁且智登斯台也必尝反而东顾深湖长江至于沧海皆公之大观也寳生也晩幸读公书见公所对如从公焉敢用窥测记于亭中九原可作不知公以为何如耶
　　新喻县孔子庙门记
　　新喻县孔子庙门坏治癸亥郑知县瓛新之其材取诸淫祠其工取诸逸卒其杂物取诸羡役有显大之观乆逺之规考成之日用祭菜礼告于圣灵退燕于学学之师生咸谓是役不可无记谓寳典在教也则来请文惟孔子王祀万世庙用王制为门者二其在外曰灵星灵星内有门谓之大成坏而新之有司者常事耳在春秋鲁复閟宫不书修泮宫亦不书为常事也而閟泮二颂犹存于诗诗春秋皆孔子笔也今庙于孔子莫非是式由诗所载是门之新邑人自宜颂焉岂吾书之宜哉虽然庙为学立学也者风敎之源也有司者之政实于是观其兴有庆其废有譲宪典具在而寳则奉诏専其事今于是役既率作省成以从良规又为图诸不朽则凡有学之寄者于其敝缺也能不起而图之乎以吾之书学春秋之不书葢志也非颂也抑有风劝之道焉嗟夫吾夫子道在万世其神在天而主与像则在庙主与像之所在神之所在也神之所在道之所在也是以贵自王公贱至甿庶逺望其宫乗下歩趋无敢少忽乃若进而门焉又当何如邪志美富之观者于斯加悦修孚颙之容者于斯加敬寳尝身亲之矣于是执笔焉葢不惟励乎有司而又以见是门之为重也出入是者请敬诵之门坏于治某甲子而甚于某甲子今之新也始以春季某甲子终以秋仲某甲子凡三阅月而成瓛应天江宁人由进士来为县清敏而文知政所先而力能为之县丞某主簿某典史某皆与有力敎谕某训导某诸生某等则请记者也
　　一峯书院记
　　一峯书院者为故南京翰林脩撰罗公作也公以文章节行高天下天下之人莫不贤其为人其生也思诣其庐其殁也思造其祠者葢十人而九也然永丰既居山中公之故第在水心去县又若干里其墓在某地又去其第若干里若其旧游所谓金牛书院者则又去其墓若干里而人迹益逺矣故凡至永丰者每以瞻拜无所为恨予督学江西之三年始一至焉欲为文以吊其墓而雨雪载途不能徃乃遣教谕某代以致之继而歩自学宫西偏得隙地若干丈遂属吉安守张宗厚作堂三间中设公像题其门曰一峯书院俾人之苦于瞻拜者于此得少展焉虽然公之旧游而诗书弦诵之地固公所以仰前修而廸后学者也时知县郑濬主簿某方勤修学之役吉安遂以委之不三月而告成某与训导某请为之记惟公天资刚毅守道不回而充之以博养之以正蚤贡于乡已负重望及宪庙之初亲擢进士第一其所对策虽制举之常然援古证今指切本要词严义正诵者起敬故程文未行而海内已録传之人之视公有汉董贤良之风焉既而入翰林为修撰未及数月即有扶持纲常之疏上忠于君以及辅相新进儒臣能为天下大计逺虑如此固非寻常摘劾之比论者方之唐子方其事似同而义则逺矣至其改官南都时忌者已去以公之望少假岁月公卿可待而竟以疾归葢公之仕在行其道而不以位为荣王曽之志钱若水之节公寔有之观于其退而其进可知也乌乎道之在人有正大之体有曲成之用自圣人以下多患不能兼之葢其体不能协天下之一故其用不能周天下之殊即使幸有所成而正大者或病矣岂曲成之谓哉故观士于今宁正大而有过毋宁曲成而无尤是则公之进言人曰太讦君子曰忠公之去位人曰太激君子曰介固非诬且过也虽然公之心如青天白日公之徳如高山大川此天下之同称也而才艺弗与焉则世亦不可谓不知公矣寳自童年游于庠序即知慕公及宦游中外知公为详诚有所谓愿为执鞭而不可得者则于斯举亦乌能后哉吾闻公晩癖金牛山水而忘其瘴厉竟以是终人之为天下惜公者或以是为公病公而有知其亦以为然欤故予既为之记复为招魂词二章俾并刻焉吊公于斯者或一歌之庶乎公之来归也词曰公归来兮金牛不可以居幽阻丛翳兮以魅以魑毒雾中人兮朝弗夕虞什或一存兮虎豹之余公气则正兮神明祓除彼伻从公兮将无避而【句】归来归来兮公有乡闾　公归来兮泮水傍泮水源源兮溪流孔长拜者在庭兮衣冠在堂或羞而爼兮或醴而觞人歆公兮未央公不归来兮诵吾章
　　瑞州府名宦乡贤祠记
