<!-- { "loadSidebar": true } -->
　　臣闻有尧舜三代之君而法尧舜三代之治则超过唐宋而大平千万世者理道之必然也钦惟皇帝陛下德侔天地城尧舜三代之君而今之治尚未及唐宋此臣所以日夜有望于陛下也况臣蒙陛下之恩至深至厚刻骨铭心思所补报是以思当今之急务王政之大端不过十事而已一日参井田均田之法二曰兼封建郡县之制三曰正官民四曰兴礼乐五曰审辅导之官六曰新学校之正七曰省繁冗八曰薄税敛九曰务农十曰讲武谨条陈以献名曰大平十策惟　陛下悯其愚忠少加采览焉一曰参井田均田之法本无难事但以为江南地狭田少不可井治沟洫劳民而不易成且一时动摇令民失业故历代纷纭莫知适从唐太宗固有意矣而无其臣周世宗亦有志矣而无其时则大平万世之法固有待于今日也为今之计参井田均田之法而行之不以拘拘于方里而非劳民动众没沟治途而事事合古也宜令户部会今天下丁口若干田亩若干令民二百丁为一里里同巷过失相规出入相友守望相助疾病相扶持中为堂右有塾左为庠推其父老年高德厚一人处于中堂朝夕告谒而取正焉择有文行一人居于右塾民年八岁者入焉教以洒扫应对礼乐射御书数之文一人居于左庠民年十五者入焉教以诗书礼乐修己治人之方毌敢纵逸每丁受田若干亩庐舍邑居池井畜牧山林蔬菓之地若干亩树艺各随其土之所宜一里之人各治其私田若干亩而共耕公田若干亩山林畜牧之地亦如之民年二十受田老免及身后还田卖买田地则有重刑朝而毕出各事其事暮而毕入习学左庠后为中堂妇人相聚以治女工有地狭人稠土地硗瘠之乡有司资以舟车给其衣食徙之江淮之间闲矌之地孰不欢然以相从哉如此贫富何患其不均词讼何患其不息天下何患不治大平万世理有必然也一先将古人井田均田小宗之法及小学朱子家礼颜氏家训吕氏乡约女教及今义门郑氏家范等书类聚考订刋行天下长幼习读有亲族异产者务要实时同居共爨如有不遵迁于化外二曰兼封建郡县之制夫众建诸侯而少其地此万世不易之论周家以是长久天下之所共知也世儒议论纷纭不足稽考为今之计异姓不可封也惟诸王所封之地宜以一县令主治之一循古者诸侯之制择贤以辅惟世于袭爵其庶子十岁以上者□于水陆都会山川要害□处别封以一县择贤能之人辅之如此则岁有封建不过五六十年之间州县将尽为侯国而天下诸候皆陛下子孙矣岂不万年盘石之固哉一惟　帝子封王王之嫡子袭王爵庶子定封侯九年考其贤者封王次贤者封公其有过降为伯子男封地广狭并同有无子者他国庶子继立务要亲疏昭穆得其至当　一先将古者侯国制度考定成书刋行天下通知先给一本诸王一古人削地之法不可行盖削地益地后致强弱不同三曰正官名今之六部即古之六官而尚书之官本汉朝内臣如尚衣尚宝之类而以为六卿名实不相符矣侍郎之名亦自不通宜改从古四曰兴礼乐一今天下祭祀无乐宜详定颁行天下一古者庶人皆通音乐今天下和平宣令百姓并习音乐一宜令天下访求精晓音律通究礼典者条陈尽图以进一天下生员每间日习礼乐如出榜画图晓示之后无能通晓者或选乐生往教或令自求师如是数年之后今大常乐舞生及教坊司皆可罢斥矣一禁天下胡琴羗笛一应俗乐禁庶人不可作圜社一京城及天下官路宜分为五级广若干步中为　御道高于地若干丈其左官员儒士路一农啇行路一其右工人行路一妇人行路一使四民不收之人无自出焉古人男女异路亦此意也并以栏墙隔之墙高及肩于上印刻禁戒不许参越其士农工啇之人异其衣冠使四民不收之人无容其身士缁布冠鸟纱深衣漆为之骨簪履袜以白皮布任用黑质白缘其常服许戴今之头巾及　大明帽圆领衫丝绦皂靴等生员并同农王啇贾不许农台笠棕草任用上衣稍长下及于膝布裳履袜以布布草任用色以皂工帽以皂皮为之布褶履袜以布布草任用以皂啇台笠以行直领衫履袜白布布草任用以白　五曰审辅导之官夫辅导诸王宜择方正之士以佐王王必敬而礼之朝夕谘访今后凡王府官宜审试之一教世子之法及左右前后之官今皆未备宜先令搜求古法及贾谊之策而行之六曰新学校之政一每县学生员三十人府学百人每岁春秋二季县之儒士试于学试中曰俊士始入县学县设公宴迎榜至其家县官亲送二年各县之生员试于府以八月试中曰选士始入府学莫迎之礼亦如之三年乡试会试殿试如今制始曰进士每岁府学贡十人于国学曰贡士试中县官传榜名至其家府县滥取并有重罚　一开制科取士不用大臣保举余从宋制宜少取数名并赐进士及第前进士及三甲者许应　一宜今天下投进诗书著述官为刋行令福建及各处书坊今国学见在书板文渊阁见在书籍参考有无尽行刋完于　京城及大胜港等处官开书局就于局前立牌刻详书目及纸墨二本令民买贩关津免税每水陆通会州县立书坊一所制度如前一法帖本亦宜求善本类聚刻石一木　七曰省繁冗　一州县地方民户大小不均宜均平之官员繁冗不足为治州县繁要去处止用正官一员首领官一贝僻远去处止用一员若所用得人一人为之有余矣　一各处卷宗长幅大卷常有遗失令后每年一县将簿十二本赴　京用结勘合回县书写案卷其名衙门行移状词等项删去繁文止用小纸勘合一张广狭随文多少务要与簿相等立卷随即粘上于簿岁终六本觧赴　京六本收本处　一后堂设案六只橱六个吏当官前写办文书一置一柜于公厅专收文簿朝则官启之暮则官封之　一如事多未一年而卷簿满者许奏添　一以里长代吏胥禁子一年一更此亦绝奸吏之良法也　一各宜立铸钞库　一伪造钞者滋多刑之不绝宜于钞上置半印勘合流派字号盖一贯一号两贯同号真伪可辩矣　八曰薄税敛一宜令天下钱钞金银谷帛金银使用　一啇贾之利有盈亏都会之地有兴废今税有定额民必受害宜令各处税课随时多少从实征收或令百姓各人户上先行补纳官收税钱至冬均给还之则众轻易举官民俱利百姓无廵拦之困矣　九曰务农　农者天下之本而食者民之天故蓄积多而备先具兵荒岁旱诚不足忧也及　今天下丰岁正宜于天下要害之处每岁积粮若干民乐近输而国受长久之利计之善者也　一每一里设由畯一人以今之者宿为之专一廵察以警勤惰以农桑集要等书教之　一先将农桑集要齐民要术及树艺水利等书类聚考订颁行天下令各家通晓　一义仓之法宜悉讲求即令天下民自建立则虽有水旱不足忧矣　十曰讲武　一宜依唐宋旧制开武库盖郭子仪之徒亦出于是也　一古令通患郡县无城器械不完刍粮不备□贼长□所在风靡　今太平之世正宜于各处州县皆立城池令民冬月修筑就各处立武学　一各处夜则击柝守城各处生员尤当讲兵书习武事文武并用久长之术也　一□器木石草谷宜于武学之后各置仓库每岁成造时时检阅务要坚良　一武举凖科举之制　一国学宜高大其制环之以水春秋教以礼乐冬夏教以诗书早则升堂一揖退而会食各处其所听其自相讲贯学门之内听其自然止禁其戏言戏动无故而出学四时之季一试有不善责今改之一不改降之下等再不改免冠责之三不改加刑焉四不改屏之远方三年而不悔投之四裔终身不齿　一将武经之属考校而使之习武举定式宜参唐宋制　一大将凯还宴于学宫凡武举之子皆令入学可用则受之以职其不才则罢黜之 
　　右十策谨如前万一可采伏望　内降手敕付大臣施行不胜□甚臣复切念前者妄论边谋干渎圣听战兢累日以待斧钺之诛　陛下怜之不已赦其罪戻臣愈感　恩浸入心骨知　陛下既以臣为亲臣矣臣固不敢自同于众人也若此陈献非云报　国以见臣一介愚蒙拳拳之忠耳至于臣之许　国天长地久皆建功立效之时惟　陛下幸垂怜之 

　　○论袁泰奸黜状 

　　臣谨按袁泰本一奸凶素无学术谬登科甲忝辱宪台居无乡曲之誉仕无州县之声获罪刑徒尚遗贿赂侈然自安　陛下洗涤陛迁不思补报一恃奸权肆无忌惮廉耻荡然放僻尤甚槩其大节则不忠疏其细行则无礼罔曲直之是非纵喜怒为轻重法所当宥则深文巧诋必致其辜法所当刑或匿重见轻而缓其狱凡其罔　上之语尽是入人之私私卖恩惠于隐微诈受公平于奏对心毒口甘阳助阴挤伺察渊衷转意簧舌包藏众祸倾巧百端专行已意莫敢谁何每有奏闻恣其改削众庶衔冤官僚畜愧　君恩不得下施舆情不得上达此固天地不容人神共怒者也而况数其鄙猥尤可惭羞久玷清华大兴怨谤面目可憎素乏温和之气语言难状绝无恺悌之辞轻佻肆虐躁怒发狂出秽詈于朝堂视同寅如奴隶微而服食之骄吝传播儿童之笑言贪黩穿窬恬不知耻皆奴辈小人之所不为者臣将悉数其罪然不觉自惭汗下伏望发自　渊衷退人以礼觧其机务投置四夷以称　唐虞之治 

　　○论韩国公冤事状 

　　臣闻君亲无将春秋诛意臣子事嫌于不轨固天下之所共诛幽冥之所同愤者也然于事嫌不轨之中辩析几微之际此祸机之所不测骨肉之所难言者惟　明主能察焉窃见太师李善长与　陛下同一心出万死以得天下为勋臣第一生封公死封王男尚公主亲戚皆被宠荣此人臣之分极矣志愿亦已足矣天下之富贵无以复加矣若谓其自图不轨尚未可知而今谓其欲佐胡惟庸者揆事之理大谬不然矣人情之爱其子必甚于爱其兄弟之子安享万全之富贵者岂肯侥幸万全之富贵哉虽至病狂亦不为矣善长于胡惟庸则侄之亲耳于　陛下则子之亲也岂肯舍其子而从其侄哉使善长佐胡惟庸成事亦不过勋臣第一而已矣太师国公封王而已矣尚主纳妃而已矣岂复有加于今日之富贵者乎具善长岂不知天命之不可幸求取天下于百战而难危也哉当元之季欲为此者何恨莫不身为虀粉世绝宫污仅保守领者几人哉此善长之所熟见也且人之年迈摧颓精神意虑鼓舞倦矣偷安苟容则善长有之曾谓有血气之强暴动惑其中也哉又其子事　陛下托骨肉至亲无纤芥之嫌何得忽有深雠急变大不得已之谋哉凡为此者必有深雠急变大不得已而后父子之间或至挟以求脱祸图全耳未有平居晏然都无形迹而忽起此谋者也此理之所必无也若谓天象告变大臣当灾则杀人以应天象夫岂上天之所欲哉今不幸以失刑而臣恳恻为明之犹愿陛下作戒于将来也天下孰不曰功如李善长又如何哉臣恐四方之解体也且臣至疏贱非不知言出而祸必随之然耻立于　圣明之朝而无谏诤之士始者侧听私室引耳　朝端意谓群臣岂无忠智左右侍近必有为陛下言者公卿大臣必有为　陛下言者台谏御史必有为　陛下言之者臣所以忘其疏贱冀　陛下言者感悟臣甘就鼎镢无所复恨矣 

　　○进实录表 

