<!-- { "loadSidebar": true } -->
　　江湖嵗晩正水落空洲枫下高岸设平沙败苇灯光零乱轮菌乍向临流得掩青筐霎时皆满谁怜携去鱼庄草舍清霜一片　又早是重阳欵宴叹秋色殊佳篱金初徧几处酒人对擘新橙同荐老饕只爱持螯嚼想眉山旷懐如见还从醉后茶烹石鼎恍窥双眼
　　齐天乐
　　春日同诸公游祖园分赋
　　栁烟如织绵初落好春尚留南郭野色分桥清隂涨圃彷佛江乡池阁碧桃吐蕚更红药芽新紫藤苞弱斜日溪亭半篙绿水燕低掠　旧游嵗华已逺宾朋仍此地共倾山酌扇底眉弯花间句丽多少相思依约东风轻薄渐吹得羇人鬓丝非昨一曲高歌醉中天作幕
　　虞美人
　　酒边用呉凝父春色韵
　　横波翦得吴江影髪覆蝤蛴领文茵走上脸微红恰听雏莺羞涩哢东风　轻盈拟倩游丝惹留住春光也暖香艳雪绮筵边好个朦胧烟月断肠天
　　永遇乐
　　栁絮和曹实庵
　　望去非花飘来疑雪轻狂如许未作浮萍已离深树此际谁为主隋堤三月几回翘首一片漫天飞舞最堪怜无根无蒂总被东风弄汝　蹋歌魏女离情多少问道春光何处乍扑空帘旋黏芳迳好倩莺衔取还思往日鹅黄初染变态顿分今古枉垂着长条踠地绾伊不住
　　调笑令
　　任邱旅店有呉门怨妇题句自叙云妾白捖月号莲仿家住半塘幼失双亲寄养他姓姿容略异慧业不同非敢擅秀闺中愿效清风林下岂意我生不辰所适非偶日弹琴而相对百恨纒绵时卷幔以言征一时哽咽余爰题之驿亭人各怜之黄土可耳丙辰三月卄日北上过此挑灯细读感慨系之因櫽括原诗为小令用贻好事云
　　呉宫春深怨别离风尘惨淡双蛾眉鹃啼月落寸膓断香消芍药空垂垂流黄未工机上织生小殷勤弄文笔新诗和泪写邮亭珍重寒宵谁靣壁
　　靣壁泪痕湿想见含毫灯下立风鬟雨鬓呉宫隔芍药香消堪惜明妃逺嫁归何日一曲琵琶凄恻
　　阮郎归
　　闻画眉声和徐方虎用山谷韵
　　雕笼小鸟两眉弯谁为描逺山好音缥缈落檐前空堂成碧山　低格磔碎间关新声李义山聴鹂携酒送春闲何时少室山
　　唐多令
　　偶忆
　　杨栁正如丝虫虫见客时爱房栊乍出迟迟几度问年羞作答微笑道有娘知　回首便天涯幽情减牧之怅红桥云树迷离应是寻春人去晩风雨过绿隂滋
　　蝶恋花
　　送曹蛾眉归毘陵用王阮亭韵
　　溽暑长安榴吐缬客忆莼鲈不待清秋节座上高谈惊乍歇箧中留得文如雪　折栁旗亭歌一阕竟别东华人道真痴絶无限相思何日彻春申浦上芦花月
　　绮罗香
　　萤
　　借草生情因风弄影熠燿飘来何处个个轻盈防缀秋光无数才乱穿小幔疎櫺又暗照空墙废圃似从他狡狯天孙繁星洒作夜深雨　佳人轻把扇子扑取青苔砌上玉纤笼住凄切寒蛩妒杀流辉迟暮怕烛至暂敛微明缀庭柯顿成珠树最堪怜数斛征求遍山嵓放去【隋炀帝征求萤火数斛夜游遍放嵓谷】
　　鱼游春水
　　漫懐
　　蕃马屛风小围向洞房春正好鸳鸯飞起不道云深波杳映日曾怜杏蕊新笼烟还忆杨枝袅片月常亏双鱼恁少　逺道萋萋芳草天外山同眉黛扫谁知孤客登临总伤懐抱轻寒轻暝春归久闲闷闲愁秋到早断续哀蛩萧疎丛篠
　　青玉案
　　余以枫香名词漫赋
　　枫香桥是黄州路曾岸帻扶笻去一望霜天风景暮空山流水白云红树动我悲秋赋　于今屡梦髙歌处聊取嘉名锡痴语兰畹金荃休见妒花间低按尊前轻度总愧江枫句【宋高宾王词名竹屋痴语】
　　送我入门来
　　闺怨
　　翠浪翻惟红绫灿枕灯花细落银釭夜雨春风寂寞掩兰房吐丝妾似蚕眠箔奈化枳君同橘过江　此恨倩谁説与愿逐晨风飞去遂到君旁水逺山高云树但苍茫鸳鸯几见池中睡叹芍药空飘槛外香
　　醉太平
　　春闺用方虎偶作韵
　　花开亚枝鹊飞绕枝临风偏恼萱枝道春归有期　牕悬网丝琴闲鳯丝伤心聊写乌丝问人归几时
　　栁梢青
　　早春
　　何事淹留朝米春色又遍皇州绮陌烧灯鳯城挑菜吹靣风柔　招寻漫逐鸣驺回首处伤心旧游燕子穿帘杏花倚槛小小红楼
　　百字令
　　同王北山叶讱庵王阮亭过张晴寓斋聴金山人弹琴【晴出藏画鉴定】
　　消忧何处爱张融舟屋轩牕偏阔绿树隂森新雨后一架藤花争发文酒移情云烟过眼俯仰尘襟豁枯桐挂壁鞠通【古琴内蛀虫名】隠隠曾齧　客有江左风流郢中高调抱取金徽拂四座无言灯影静清响传来超忽曲奏离骚膓回冰炭宿鸟惊林樾嗒然相对当檐飞出明月
　　少年游
　　清明
　　禁烟时节好花开客思暗中催几树垂杨一庭芳草小雨燕初回　春光记得江南早林际倒深杯杏子衫轻藕丝裙软游女踏青来
　　三字令
　　春夜雨
　　春正好雨丝丝湿花枝朱户掩画屏围耐轻寒聴细响夜何其　三更后梦迟迟几多思灯影涩漏声稀恨残红愁嫩緑晓来时
　　越溪春
　　赋得流水桃花色
　　灼灼花开溪水上天气艳阳中断桥野岸芳菲满把碧流染就嫣红沙鸟惊波游鱼骇浪春到绡宫　木兰艇趁东风好景武陵同最怜十里五里浅濑明霞一片轻笼渔父旧时应有恨舍櫂去悤悤
　　珍珠帘
　　题陈其年词集
　　苏门曾説孙登啸又何似仲举清歌偏好一曲和皆难听余音缥缈漫写江南肠断句又变作离竒夭矫高调是乌丝旧唱迦陵新草　还忆往日风流向旗亭画壁双鬟争道卄载飘零剰髯霜多少
　　天子凌云思赋手喜嵗晩遭逢非小堪傲有牛腰词巻将人压倒
　　采桑子
　　舟泊南康望庐山用钱介维韵
　　亭帆旧是兵戈地寂寞城闉肠断行人何处吹烟一缕新　屏风九叠干霄立翠染波纹多谢匡君双劒峰高割晓云
　　南浦
　　登滕王阁
　　高阁尚岿然背江城俯瞰东流朝暮双桨遡波米登临好襟带风烟无数断霞缥缈孤飞犹是当年鹜潭影悠悠浑不定送尽几畨歌舞　最怜词客消沈有残碑剥落半敧古础胜地走戈鋋帆樯集乍息一天鼙鼔倚栏呼酒黄昏还聴涛声怒归去篷牕明月上照我醉眠南浦
　　高阳台
　　章江舟次读玉田词步集中韵
　　逺水拖篮晴峰送翠徐牵三板轻船野岸风筝撩人恰是新年垂杨不负东君约袅鹅黄一色堪怜更悠然几处渔歌几防村烟　家山回首斜阳外但萋萋芳草淼淼长川十八滩遥舟人指向鸥边红牙漫拍王孙句倚篷牕聊破愁眠莫垂帘尚有江梅尚少啼鹃















　　西陂类稿巻二十三
　　钦定四库全书
　　西陂类稿巻二十四
　　吏部尚书宋荦撰
　　序
　　御制诗集后序
　　圣人之言大备于六经而温柔敦厚易感人性情之深者惟诗教为然粤自濬哲文明之圣在天子位又当中天盛时帝庸作歌元首起而股肱喜诗教之兴自此始也钦惟我
　　皇上圣徳神功登三咸五光天之下从欲以治乃以天纵之圣稽古典学惟日孜孜
　　万几多暇
　　圣藻掞天每一篇成层霄绚采用以人文化成天下日进百姓于昭明虽放勲之光被四表格于上下何以加焉惟是皇极建而万方平四十二年于兹矣乃
　　天章韬秘犹未布于天下四海黎献引领观光臣久有懐未敢轻渎今年春恭逢
　　六龙阅河南幸【臣】乃得于对扬之下奏请
　　圣制诗集鸠工梓行蒙
　　允【臣】请攽发
　　御制诗集十巻二集八巻又
　　命臣士竒赍到续集二巻共二十巻【臣】盥手跽诵如闻钧天广乐猗与盛哉【臣】不揣愚陋管窥蠡测窃见圣制往往与四始六义相为表里集中煌煌大篇美难遍举试言其略如长至祀
　　天恭谒
　　孝陵告祭
　　福陵
　　昭陵则思文我将清庙之什也
　　巡幸诸诗则时迈其邦敷天裒对之篇也
　　慈宁问安南苑进果山中获禽恭进诸作则南陔白华之纯孝也升平嘉宴同羣臣赋诗及赐大将军以下则鹿鸣天保湛露彤弓之咏也春搜大阅行围阅马及亲统六师徂征漠北则车攻吉日瞻彼洛矣之歌也收复岳州及台湾平勦灭噶尔丹则江汉之雷霆飞翰殷武之赫声濯灵也其观苗喜雨题耕织圗则豳风之七月小雅之大田周颂之良耜也其夏旱夜坐蠲逋留漕见泰安等处饥民亟命设法赈济诸什则瞻云问夜之忧勤而鸿雁安宅之岂弟也阅马牛羊羣及松花江网鱼最多则三百惟羣九十其犉而潜有多鱼也所过松山杏山大凌河皆
　　圣祖用武之地有述则皇矣上帝天作高山而燕天昌后之贻谋也其懋勤殿读书经筵讲易静坐读书自喻诸篇则日就月将学有缉熈于光明也其他游览山川留连景物虽短韵偶吟莫不本仁民爱物之天懐随感而輙寓其诸所谓
　　圣谟洋洋嘉言孔彰言而世为天下则者乎臣忝挍刋事竣与有荣幸焉爰献刍言敬书简末巡抚江宁等处地方都察院右副都御史【臣】宋荦拜手稽首谨序
　　重订家乘序
　　先文康府君于顺治戊子秋洊经兵火之后搜缉先世嘉言懿行二巻以示子孙名啇邱宋氏家乘未卒业也越四年而府君捐馆荦等读礼之余仰承先志更为裒益之又十一年康熈甲辰荦以侍卫奉
　　简书判黄退食无事重加厘订焉梗概略具拟剞劂而未果又十三年丁巳荦以内补得判藩院复乘公暇取而编次之共成八卷适仲弟炘衔
　　命芜闗载与俱行因付之梓梓成乃再拜为之序曰古者诸侯世国大夫世家故氏族递传子孙皆能知其所自始后世谱牒散淆涣然靡所统纪而士大夫崇本返始之心茫乎无所寄更三四世子孙不知书或至迷其所出者有之抑又闻古圣王之治天下上治祖祢下治子孙旁治昆弟合族而食序以昭穆以能长世而不乱盖亲亲故尊祖尊祖故敬宗敬宗故收族自王公以逮士庶教化明而礼俗成非独以其谱也至谱亦不存又安知世裔族属之所系哉吾家自微子封于宋后遂以国为氏而家乘不及者世逺年湮不敢苟为附防也着其近者则自荦之从曾祖庄敏公始公修身制行衾影必饬立朝大节经国猷载在史册天下后世蒙其利焉爰及秋部计部二公皆以经术行谊振厥家声荦祖福山公澹泊宁静垂裕后昆虽未竟厥施而厚集于我文康公歴官中外以迄秉钧防不兢兢翼翼移孝作忠实继述我祖之志事而善成之也至我王母丁太夫人贞操淑徳阅四十年如一日即古称贤母何多譲焉荦等不才谨守先人堂构惟是前规在望惴惴焉不克负荷是惧尤恐愈逺愈忘不知水源木本所自因辑是编而志其慎重之意若此呜呼后之人览家乘者庶其念祖宗积徳之艰而不至荒坠厥绪乎
　　三订家乘序
　　商邱宋氏家乘八巻荦判藩院时所重编也迄今几三十年子姓愈以繁衍又其中间叨遇
