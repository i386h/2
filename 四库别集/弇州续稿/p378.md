<!-- { "loadSidebar": true } -->
　　沈存中谓乐毅论是右军手书刻石唐文皇将以殉塟此殆是梦中语而莫廷韩复以梦中纪之按此论乃右军手书以贻子敬者至梁武已疑其为摹迹而陈文帝时赐始兴王贞观中进御十三年命起居郎褚遂良排署至中宗朝太平公主携出以锦袋装之后变起咸阳老妪窃得为吏所迹迫则投之爨下宋有二石本其一秘阁所刻其一高绅学士家所藏葢它摹本之寿诸石者也此帖乃光尧太上于损斋手搨付石而石工及纸墨皆修内司第一品精致流丽精彩射人而结构柔缓丰肉少筋不待再勘本色毕露矣家弟有黄庭经一巻与此及戎路表正同予故能辨之非谓眼力亦胜廷韩也
　　
　　宋搨戎路表
　　
　　戎路表宣和御藏所记最为琅琅黄伯思董逌北攻守若翰墨毋复余论第余所见两石本皆劲而纎长又不无剥蚀此刻独完好纸墨皆精翩翩有宣示风然是思陵手搨似不无肉胜之叹廷韩善书而不善鉴故题语孟浪若此
　　
　　曹娥碑
　　
　　曹娥碑小楷则右军轶尘行笔则蔡卞竭蹷矣不谓中间尚藏北海其流利丰妍肉不欺骨自是可人若题碣隶古八字竒逸飞动隐然蔡中郎典刑后先两北海必相与痛饮也
　　
　　又
　　
　　右军曹娥碑搨法近古而精又文氏停云馆物昔人谓此书如幼女漂流于波浪间今求所谓漂流波浪之势了不可得意者其憔悴宛笃外弱而中劲庻几得孝女意于形似之表欤
　　
　　智永真草千文
　　
　　智永真草千文崔氏所藏真迹薛嗣昌刻之长安漕司者翻本尚完好但太瘦生且波发处多有可恨此纸晩得之徽人汪生是枣本耳而肥以长安石本较之不啻江妃之望玉环也刻手工拙固如此哉今智永千文独推史家碑疑此即是也
　　
　　又
　　
　　智永真草千文宋薛道祖子嗣昌刻之永兴军漕司中其石尚未泐而余有一搨稍旧者甚明白可爱晩得此本有嗣昌跋正同而稍昏暗且又木本当为翻刻无疑而细考之波磔处剧古雅逺胜旧藏本乃知漕司石良已非故物矣木本乃宋翻凢出宋人手必佳吴子辈虽竭蹷而趋之不似也
　　
　　隋八分孔庙碑
　　
　　孔庙碑隋汝南主簿仲孝俊文其称述圣徳与曲阜令陈仲毅裔行相上下葢六朝之谀习也隶古是崔氏父子余规虽挑截未精犹时有汉意更一转则入唐矣
　　
　　宋搨右军三帖
　　
　　吾后先所得黄庭三四种时有佳者独不能得宋搨近于汪仲淹处得秘阁续法帖定为宋搨而此本及乐毅论尤觉精彩不甚失笔意会先已藏曹娥碑更致佳本因合而留之昔人谓黄庭象飞天仙人乐毅论象端人正士不得意曹娥碑若花蕋漂流幼女捐躯于波间余反复详翫第见其美而已所谓端人正士飞天仙人以意揣摩或互有之若幼女捐躯之状竟不可寻也岂余两肉眼不能辨大士法身耶将书家者流多作诳语自标置耶不觉为一笑而题其后
　　
　　王右军文赋
　　
　　覧右军书目原无载士衡文赋此亦一旧搨虽笔意圆媺而少国士风岂南渡后光尧重华与我眀周宪王戏草耶
　　
　　跋王右军笔阵圗李卫公上华岳书后
　　
　　右军笔阵圗凢二本其一正书差小有率更之清劲而小怯其一行笔甚遒逸而不能脱俗气或以为江南李主笔或谓李主不办是然断非右军迹也亡论非右军迹即圗说非右军所著也何者右军十二而过江神州已委弃矣所谓之许之洛者何语也此圗之误也华岳碑乃张昶非张旭也此书之误也李卫公上华岳书粗豪不成语断亦后人附会之谈而结法却秀颕有唐人气以其皆宋搨极精媺故合为一本置山房中配怀琳絶交书成赝古一故事云
　　
　　又
　　
　　笔阵圗有真行二本皆以为右军书余以为无论张昶作张旭字误而已其文亦非右军语乃六朝之好事者为之余此正书真宋搨笔力遒美彷佛信本而古雅胜之行书差纵佳处与俗处相错当亦是季重光以前物也李卫公上华岳书文尤沓拖一无意人所拟撰其书却有意出入右军永兴间然右军避家讳故以正为政而此云聦明政直何也
　　
　　小酉馆选帖
　　
　　余尝取家所有古墨刻行草非丰碑所记全文者以雪堂义墨例例之彚而为册得十有七其一唐文皇屏风赞仅后半屏耳笔法圆熟流美真所谓帝王第一也其二蔡中郎九疑碑凢九十字虽再入刻手尚具典刑出师颂甚古雅然谓索靖恐未敢定也或是萧子云耳右军十二月帖殊紧宻子敬辞中令帖极有天趣然使李北海竭蹷趋之或可到唐摹九帖右军二帖最竒古与秘阁续帖所载者同结构徽献僧虔三帖皆正行尤更烨烨禇河南哀册枯树吾家石也其三李北海荆门行极类云麾碑而差弱诗大似元白时语而不类当再考之张长史千文二十三字忽肚痛三十三字竒逸飞动然恐非其至者破除帖稍圜紧然不知是长史笔否徐季海心经一览之知为眉山所自然眉山却少渠一二俗笔也颜鲁公临右军三帖尤胜以为鲁公觉神气清紧以为右军觉锋骨劲露祭伯父从子二文与争坐帖皆稿草之妙境也余自有宋搨佳本此仅得其半且似襄阳所摹以其旧刻故聊存之其四怀素圣母帖最琅琅者陜石坚好至今尚未泐藏真律公三帖多游丝笔遒美异凢千文不能无小疎讹当由刻手误耳竟是真迹其五其六其七皆苏长公寄文与可三十韵字差小松醪赋楚颂一纸差大皆正书而不能不带行笔贵在取姿态耳又陶诗孟夏草木长一首人生归有道一首种豆南山下一首行书殊古雅其石在呉中乱山近始得之又草书孟夏草木长一首则加放矣卞山龙洞诗稍楷其石在呉兴又醉翁操饷雪浪酒诗颠逸不在杨少师下摹怀素一帖右军二帖皆浓墨本是苏家法耳稍叅以古便觉斐然孤村微雨莱州雪后各一诗亦行书而皆有意其后瞻字见古押法建昌宫词是名笔中之有异境者书妓女杂诗是无意中之有余态者又尺牍十四研铭一皆居平小行法也又书禅语六言一章及少陵诗二章花气薫人七言絶一我肉众生肉五言律佛偈一则狂草也鲁直前身一女子耳其书多仿怀素诗多作禅语何也又一纸樊口舟中烛下眼花头眩更观东坡醉笔重增睡思此公于书最重坡公者何缘出此语其九其十其十一皆米襄阳尺牍凢十八章俱遒逸有气读至书内芾老矣先生勿恤廷议荐之曰襄阳米芾在苏轼黄庭坚之间自负其才不入党与此大可笑又可恼也张颠俗子变乱古法惊诸凢夫自有识者怀素少加平淡稍到人成而时代压之不能高古高闲而下但可悬之酒肆此虽太肆然不无意也收得逸少初月尚书二帖智永所临五帖皆希世之珍高压颜张数等足与公西风争长于思用处购得锺隐三间无瑕紫玉砚以董源林石易凝式二帖层云峰承晏墨易怀素二帖又获端凤研一那研一凤研一洞庭石高一尺许声如玉形如凤如飞仙如云叶凢再言之此令人忌且馋发也又一词及手札杂诗小叙俱有神采王畧帖尤英伟第纵书右军墨迹后胆几大于斗矣又吉老墓表极有势然非七尺碑上物也祝寿诗一庆云现诗一鹧鸪天词一贺圣朝词一后皆有子友仁跋纵笔颠放了然不让乃父似非卑梓之道其十二张文靖守五札极为圆熟韩子苍一札亦遒美以无他刻故存之其十三赵承旨子昻心经一千文一临兰亭叙一临枯树赋一乐志论一盘谷叙一皆行笔絶得晋人意淮云寺诗一化縁序一则稍大而北海为多其十四宋仲温续书谱作小章法而不甚草出塞诗稍大能草而不甚章徐武功元玉水龙吟慢神骏有米家风陆文裕子渊来鹤诗极能酌北海呉兴间微觉瘦骨中有肉恨其十五祝希哲古诗十九首和陶诗廿首皆翩翩有大令风其十六希哲榜枻歌曹子桓诗数章皆剧有章法老健可爱芙蓉池作献之终不似也公燕一章絶得眉山笔情诗似胜老米以时有子敬意故也十八学士歌水调歌头逃暑诗似米似黄似素不可名状其它书尺书记亦种种可观其十七王履吉白雀杂诗是病后笔姿态溢出稍觉有意耳道复壬辰作比之生平极不草草第以拟古人终有愧也
　　
　　李靖上西岳书
　　
　　李卫公上西岳书不见正史意者影响之谈如虬髯客传类耳其书亦似唐末五代人笔虽不能整栗而微有意卫公将畧为唐初第一功最大故好竒之士多传之
　　
　　欧阳率更九成宫醴泉铭
　　
　　今世惟欧阳率更醴泉铭多旧本当是宋人好临仿其书而石坚致耐拓耳余所有二本皆从故家散帙中得之而笔墨尤精美可爱秀劲之气射人眼睫间小白猿公手信乎当与羊鼻公语同传也
　　
　　虞恭公碑
　　
　　信本醴泉帖最易致而又最完好化度帖最残缺最不易致而声实倍之独温虞公碑酌乎其间余所见凢数本有佳者而此亦其一也
　　
　　大唐宗圣观帖
　　
　　此碑建于武徳九年二月内给事中骑都尉欧阳询撰序侍中江国公陈叔达撰铭观以祀文始真人尹喜者神尧尝幸其地用币焉故其徒相与侈大之其文辞稍雅净而隶古亦遒婉可爱疑即询笔也考本传询官位正合叔达以黄门侍郎判纳言事而此云侍中葢武徳三年改纳言仍为侍中耳宰相表则叔达以二年正兼纳言九年十月坐事罢而传遗之当以此碑为定
　　
　　欧阳率更化度碑帖
　　
　　书法自率更而始变晋体然谓之楷则诚楷也醴泉铭最大最易得温虞公碑次小次易得邕禅师碑最小最不易得第其结构精紧风华烨如体方用圆以劲藏媚则邕禅师而外诸碑瞠乎后矣余生平慕好之而三购本皆不能全第一本可读者二百三十三字第二本仅二百十九字然藏之徐文裕公家后有陆詹事子渊胡中丞孝思跋詹事数行精甚葢其时已极重之二本俱佳不相上下而彼此互有无此不可晓也第三巻凢四百四字中间亦可读而结法不如前二本逺岂在宋时有翻刻本耶然胡以追蠡至此或云有马生者得善本临搨而梓之者也姑用以装尾
　　
　　褚河南孟法师碑铭后
　　
　　此孟法师碑乃中书侍郎岑文本文谏议大夫褚遂良书也首脱唐京师至徳观主七字尾脱年月衔名三十三字碑叙脱百余字词脱二十七字当是割表后歴世乆逺贉池零落故耳第的然唐刻唐搨本波拂转折处毫髪遗恨真墨池中至寳也考禇公以贞观十六年书时尚刻意信本而微叅以分隶法最为端雅饶古意余尝于黄熊所见而絶爱之叅差未成贸今归曹进士绳武相去里舍不百武得朝夕寓目一何幸也碑目见赵明诚金石录又余有旧翻本证之辨为禇书不然世不以为信本者鲜矣
　　
　　云麾碑
　　
　　余所有李北海云麾碑凢数本而此其最佳者其风骨之尖利与姿态之佻俊尚可于波磔中寻之信墨寳也
　　
　　弇州续稿巻一百六十六
　　
　　●钦定四库全书
　　
　　弇州续稿巻一百六十七
　　
　　（明）王世贞 撰
　　
　　○文部
　　
　　△墨刻跋
　　
　　张长史千文石刻
　　
　　右千文乃葛邲丞相家藏物即禙纸亦宋户口册其为宋搨无疑独以归之懐素非也旭肥素瘦又云肥劲难瘦劲易云公定论久矣此帖雄伟神骏种种惊人乃不作牛鬼蛇神态昔人所称沈右卫肉飞仙非长史谁能当之特为鉴定而题其后
　　
　　又
　　
