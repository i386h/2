<!-- { "loadSidebar": true } -->
    门下：粢盛所以奉神，耕藉所以助人力，既义率於下，而敬在其中：是为先农，存诸大典。故周宣不复於古，而虢公致谏；汉文能修其政，而班史美谈。朕自御极以来，动咨故实，惟是千亩，未正淆推，匮神困人，降灾移岁，庸不在此，良以怃然。今星纪既周，土膏将动，去农祥而不日，考帝藉之以时。朕其亲耕，以实御廪，宣令礼官博士详择典故，有司速即施行。
    ○诸王实封制
    门下：先王之制，封建有等，诸侯所食，征赋以归。河西节度大使原州都督庆王潭、河东节度大使太原牧棣王洽、河北节度大使幽州大都督鄂王涓等，性皆中和，行无外饰，教以诗礼，能渐义方，虽已列於封圻，竟未畴於井赋。顷以孝友之习，且在深宫，服用之，亦从御府。既申开国之典，宜崇书社之数，可各食实封二千户，主者施行。
    ○贬韩朝宗洪州刺史制
    门下：所遣使臣，将恤人隐，频亦谕旨，斯於悉心，而政或相蒙，赏或失善，以此致理，未尝闻之。朝请大夫荆州大都督府长史兼判襄州刺史事山南道采访处置等使上柱国长山县开国伯韩朝宗，亟登清要，爰委条察，宜恭尔职，以副朕怀。而私其所亲，请以为邑，未盈三载，已至两迁，既殊德举，自速官谤，及今按事，果验非才。伤败实多，矫诬斯甚，举不为党，岂其然欤？事咨於周，则异於是，不能自律，何以正人？仍期後效，且示轻贬，可使持节都督洪州诸军事守洪州刺史，散官勋封如故，驰驿赴任。惟知人则哲，在予之责已深，而事上竭诚，为臣之节当励，其有赏罚不正，枉直失措，陷于比周，隳我纲目：有一於此，谁其舍诸？凡今刺举，宣以为戒。主者施行。
    ○废王皇后制
    门下：朕承五圣之绪，为万国之君，敢以私爱而废至公，内顾而忘鸿业？皇后王氏，天命不佑，华而不实，居上畜虎狼之心，御下甚鹰之迹。造起狱讼，朋扇朝廷，见无将之端，有可讳之恶，焉得敬承宗庙，母仪天下？可废为庶人，就别院安置。刑于家室，有愧昔王，为国大计，荩非获已。布告天下，咸使知闻。
    ○停张说中书令制
    特进行尚书右丞相兼中书令燕国公张说：往属艰难，输诚於履险；及兹辅相，润色於告成，而不察细微之人，颇乖周慎之旨。朕略小存大，念旧录功，且法不欲屈，宜罢中枢之任；义亦有在，更崇端揆之荣。宜停中书令，可尚书右丞相，仍将国史於宅修撰。主者施行。
    ○敕皇太子纳妃
    敕：礼有谨於初，义亦重其本：凡是姻媾，且犹正於人伦；况在元良，更将承於宗祀。皇太子鸿，储副是属，仁孝自然，爰从吉辰，式备嘉礼，上事下继，君子重之，言告言归，朕岂无慰？非独在予之庆，宜申与众之泽；应天下囚徒，死罪特宜免死，配流岭南远处；流罪降至徒；徒已下罪并宜释放。其造伪头首、勾合知情、受伪人等罪，虽徒流仍便隶为百姓。至彼勿许东西，诸道征行人家及鳏寡茕独，委州县长官检校，矜放差科，使安其业；中有不支济者，量事赈给，仍量助其营种。长安、万年两县百姓，及今月当上纩骑卫士、杂匠、掌闲、幕士、驾士、工人、乐人、供膳、主膳、官马主食（一作角）弓等，并免其家今年地税。三卫细引飞骑万骑监门长上及礼生有职掌者，各减一年劳。在京文武官九品以上，见在京外官因公使及当上在京新除五品以上，外官未辞并致仕官朝朔望者，各赐勋一转。东宫官九品以上诸司，绿礼会供官等，更加勋一转。五礼使兵部尚书兼中书令萧嵩特封徐国公，礼会使黄门侍郎同中书门下平章事韩休特与三品，妃礼会使少府监冯绍正赐紫金鱼袋。诸副使及判官，更加勋一转。礼官傧者夹侍官及孔目官使典主旌节等，选日优与处分。仗内马家内侍省给使教坊音声人，缘太子礼会供者，各赐勋一转。皇太子舅尚辇奉御赵回进特与三品，仍改三品官，前右武卫骑曹赵某（集作“迥进”，一作“向遵”，）特与五品，仍改与五品官；皇太子侍读侍书等各加一阶。皇太子谕德潘萧特与五品。太子妃兄通事舍人薛愿特与五品，仍改与五品官；兄吏部常选薛某特与五吕，仍与六品官。今日应预会官等，各节级给赐物，即宜领取。宴会者所以宣其情，颁锡者所以将其意，公卿百辟，庶知朕心。
    ○敕处分十道朝集使
    敕朝集使等：朕恭已奉天，守文继位，布一心於兆庶，明四目於万方，犹恐德或未周，物不遂性，旁求俊，共理黎元，於兹泉觅，宁不我副？凡今政要，略有四端：衣食本於农桑，礼义兴於学校，流亡出於不足，争讼由於无耻。故先王务其三时，将以厚生也；修其五教，将以淳俗也：有国有家，同知此议，不患不知，患在不行，岂至长吏屡改，正教屡移？在官当先为国，理人各扬其职，不得冒禁进，苟得其身，浇俗不可不革，淳风不可不返。近令刺史在任，四考方迁，实欲始终甚表，黜陟斯系。必若县得良宰，万户息肩；州有贤牧，千里解带：仁政不遥，行之则是，皆能励节，朕复何有？且如浮逃客户，所在安辑；征镇人家，每事忧恤；仓储唯实，赋役唯均，鳏寡抚存，盗贼禁止，邮驿无弊，奸论不生：念兹八事，朕尝屡想，嗟尔庶尹，可不用心？卿等还州，递相劝勉，遵此王度，恤彼下人，敬顺天常，无违月令。夫星列躔次，土分区域，休咎之徵，唯人所感。善必知主，恶亦有由，每至岁成，当加赏罚。宜知朕意，并即好去。
    ○敕处分十道朝集使
    敕：朕临御天下，二十馀载，每思至理，实仗群贤，何常不敷求循良，共底於道？隼熊轼，光宠有加；甘露凤皇，寂寥无纪：岂朕之不德，感致她匣？为庶尹所能，已极於此。是用寤寐增叹，殷勤永怀，更为後图，或未晚也。且一郡之政，系一已之能，泉源既清，蓬麻自直，为长吏者，可不勉之？卿等至州，递相尉诲，以副共理之意，用光分忧之委。且如江左，爰及山南，岁小不登，人已菜色，皆由好逐朝夕之利，而无水旱之储，卒遇凶年，莫非艰食。此则政乖虑始，人无劝分，欲免流庸，不可得也。夫氓者冥也，岂能自谋？政者正也，当矫其弊：所由长吏，可不勉欤？相其物土之宜，务以耕桑之本，时无妨夺，吏不侵渔：既富而教，奚畏不理？至若征镇役重，孤弱命穷，将须哀矜，以遂仁恕。其馀常科所禁，自可举而行之，岂烦缕说，方振纲领？者庚子制书，已明理要，徐思其意，勿谓空言。若风教未宏，议能荩阙，竞入朝计，冀幸迁除：勿曰不知，将自诬也，方牧参佐，各宜思之。朕所待贤能，不惜官秩，惟声实是与，惟履行是凭。古者刺史入为三公，郎官出宰百里，岂有限也？何在汲汲不安於理郡哉？诚须励精，以俟後命，并即好去。
    ○敕处分朝集使
    敕：朕受命子人，义兼君父，思致可封之地，无忘终食之。自有万邦，几将二纪，而刑政或殊，风俗尚浇，行所望而未至，顾本怀而自失。惟朕之不德，在予之过有归；而卿等共理，忠爱之诚宜剖。至如典州当侯伯之尊，宰邑敌子男之宠，好进之辈，岂不务於政成；欲速之心，独未思於义取。朕所以数戒敕以见意，增禄秩以劝能，何尝有公方清白者不升，理道循良者不用？若声绩未著，黎庶未康，牧守未朝而辄迁，参佐窬年而竞入：此独为人之资地尔，岂是责成之意耶？以故一切还州，将矫其弊，卿等至彼，明谕朕意，知不以中外为隔，唯以亿兆为忧。顷以天下浮逃，先有处分，所在括附，便入差科，辄相容隐，亦令纠告。如闻长吏不甚存心，致令流庸更滋，前弊未革，自行此法，即有奸生。逃者租庸，类多乾没，长吏明察，岂其然乎！此色每年别须申省，比类多少，以为殿最。又狱讼所寄，人命是悬，近恐妨农，特原轻系，俾加阅实，多幽枉，都邑尚尔，郡县可知，各以贬官，用惩主吏。自今以後，天下系囚，等应申覆；知证在远，而就中稍重者不得过十日，次不得过五日，其馀轻科，量宜决遣不得因此，复加楚毒。且外台者，长吏主之，至如礼义不兴，耕桑不劝，孤寡不恤，徭役不均，不肃吏人，不清盗贼，不惩侵暴，不纠奸讹：有一於此，是谁之过？其游僧幻者，诳诱愚人，穷其根萌，特须禁绝。诸军征镇，每遣优矜，如闻比来，未免辛苦，特宜抚恤，使得安存。今农扈戒期，耕夫在野，事非急切，不得追呼。卿等至州，一一宣示，当遗察问，勿不用心。即宜好去。
    ○敕处分十道朝集使
    敕十道及朝集使等：信赏以劝能，刑罚以惩恶：谓之二柄，所以一人。朕念彼黎元，比遭水旱，而赋役不等，浮惰相仍，且无缉宁，渐用凋弊，所以慎择长吏，兼命使臣。宠数所加，亦云不薄，智能自效，岂是末图？政之殊尢，永用虚伫。且郡县所理，黎庶是切，善为政者，防於未然，均其有无，省其徭役，事事有豫，早为之所：虽遭岁恶，固亦人安。况在丰年，不能招辑，遂使户多虚挂，人苦均摊，务欲削除，更成诡故，已逃者未必为削，为奸者因此便除：一启其端，岂胜其弊？向若州有明牧，县有良宰，而精心缉理，岂若是乎？卿等至州，将朕此意，优柔慰勉，各令用心。招抚流庸，补缀居业，使免助逃之费，是为救弊之先：此不存心，更知何理？且刺史县令，专任不轻，自有非违，将何率励？至如亲识游客，凭恃威权，嘱托下寮，摇动狱讼：或差遣不当，致令损失，或处分有乖，便至烦扰。兼有不肃诸吏，唯只自谨一身，奸豪盗贼，无所畏惧，是虚荷荣宠，徒增禄秩，此而可容，孰为尸旷？并委诸道条察，具状奏闻。今甘泽以时，家桑为重，不急之务，先已勒停，宜更申明，勿妨春事。诸处百姓，贫茕者多，虽有陇亩，或无牛力，劝率相助，令其有秋。所系囚徒，速令决断，无令冤滞，致有妨夺。鳏寡茕独，征镇之家，倍须抚存，勿有科唤。朕所县爵秩，惟待贤能，若政举一州，惠施一县，使者廉问，必以状闻，既能副於朕怀，亦当待以不次。诚可复也，岂食言哉？并即好去。
    ●卷二百八十四
    ☆张九龄（二）
    ○敕令礼部掌贡人
    敕：每岁举人，求士之本，专典其事，宁不重欤！顷年已来，惟考功郎所职掌，位轻事重，名实不伦，欲尽委长官，又铨选猥积。且六官之例，体国是同，况宗伯掌礼，宜主宾荐。自今已後，每诸色举人及斋郎等简试，并於礼部集既；众务烦杂，仍委侍郎专知。
    ○敕幸西京
