<!-- { "loadSidebar": true } -->
　　耒耜者古圣人之作也自乃粒以来至于今生民赖之有天下国家者去此无有也饱食安坐曽不求命称之义非杨子所谓如禽者耶余在田野间一日呼耕甿就而数其目恍若登农皇之庭受播种之法淳风泠泠耸竖毛髪然后知圣人之防趣朴乎其深哉孔子谓吾不如老农信也因书为耒耜经以备遗忘且无愧于食
　　经曰耒耜农之言也民之习通谓之犂冶金而为之者曰犂镜【本作镵】曰犂壁斵木而为之者曰犂底曰压镵曰策頟曰犂箭曰犂辕曰犂梢曰犂评【去声】曰犂建曰犂槃木与金凡十有一事耕之土曰墢墢犹块也起其墢者镵也覆其墢者壁也草之生必布于墢不覆之则无以絶其本根故镵引而居下壁偃而居上镵表上利壁形下圆负镵者曰底底初实于镵中工谓之鼈肉底之次曰压镵背有二孔系于压镵之两旁镵之次曰策頟言其可以扞其壁也皆貤然相载自策頟达于犂底纵而贯之曰箭前如桯而樛者曰辕后如柄而乔者曰梢辕有越加箭可弛张焉辕之上又有如槽形亦如箭焉刻为级前高而后卑所以进退曰评进之则箭下入土也浅以其上下类激射故曰箭以其浅深类可否故曰评评之上曲而衡之者曰建建捷也所以柅其辕与评无是则二物跃而出箭不能止横于辕之前末曰槃言可转也左右系以樫乎轭也辕之后末曰梢中在手所以执耕者也辕车之胷梢取舟之尾止乎此平镵长一尺四寸广六寸壁广长皆尺微椭【音堕】底长四尺广四寸评底过压镵二尺策减压镵四寸广狭与底同箭高三尺评尺有三寸槃増评尺七焉建雄称絶辕脩九尺梢得其半辕至梢中间掩四尺犂之终始丈有二耕而后有爬【去声】渠疎之义也散墢去芟者焉爬而后有礰【乎格】礋【宅】焉有磟碡【音鹿毒】焉自爬至礰礋皆有齿磟碡觚棱而巳咸以木为之坚而重者良江东之田器尽于是耒耜经终焉
　　冶家子言
　　武王既胜殷悬纣首有泣于白旗之下者有司责之其人曰吾冶家孙也数十年间载易其镕范矣今又将易之不知其所业故泣吾祖始铸田器嵗东作必大售殷赋重秉耒耜者一墢不敢起吾父易之为工器属宫室台榭侈其售益倍民凋力穷土木中辍吾易之以为兵器防诸侯伐殷师旅战阵兴其售又倍前也今周用钺斩独夫四海将奉文理吾之业必坏吾亡无日矣武王闻之惧于是包干戈劝农事冶家子复祖之旧
　　招野龙对
　　昔豢龙氏求龙之嗜欲幸而中焉得二龙而饮食之龙之于人固异类以其若巳之性也席其宫沼百川四溟之不足游甘其饮食洪流大鲸之不足味施施然扰于其爱弗去一旦值野龙奋然而招之曰尔奚为者茫洋乎天地之间寒而蛰旸而升能无劳乎诚从吾居而宴安乎野龙矫首而笑之曰若何龊龊乎如是耶赋吾之形冠角而被鳞赋吾之德泉潜而天飞赋吾之灵嘘云而乘风赋吾之职抑骄而泽枯观乎无极之外息乎大荒之墟穷端倪而尽变化其乐不至耶今尔苟容于蹄涔之间惟沙泥之是拘惟蛭螾之与徒牵乎嗜好以希饮食之余是同吾之形异吾之乐者也狎于人啗其利者扼其喉胾其肉可以立待吾方哀而援之以手又何诱吾纳之陷穽耶尔不免矣野龙行未几果为夏后氏之醢
　　説鳯尾诺
　　或问予曰鳯尾诺为何等物图耶书耶对曰予之所闻自晋讫于梁陈巳来藩邸之书也凡封子弟为王则开府辟僚属取当时士有学行才藻者中是选其所下书东宫则曰令上书则曰牋诸王下书则曰教上书则曰启应和文章则曰应令应教下其制一等故也其事行则曰诺犹汉天子肯臣下之奏曰可也鳯尾则所诺牋之文也綷防然防褷然织与绘莫的知既肯其行必有褒异之辞若今之批答案晋元帝为琅琊王时帝美其才令通习外事尝使批鳯尾诺南齐江夏王锋【降】高帝第十二子甚怜之年五嵗使学鳯尾诺下笔便工帝大悦以玉麒麟赐之余未见其出鳯尾牋当畨薄缕轻其制作精妙靡丽而非牢固者也殆将五百年必不能保而存之好事者或云识【音志】妄矣且传云仲尼在鲁与陈有问缶羊楛矢者皆知之及脩春秋则逺者畧近者详故曰立于定哀而指隠桓之日逺矣盖圣人作大典不可不慎则前所传亦妄矣予学圣人之文者求其诚而巳矣又安可诈别数百年前事自以为贤哉君子慎所传无易
　　禽暴
　　冬十月予视获于甫里旱苗离离年无以搘忧伤盈怀夜不能寐往往声类暴而疾至者一夕凡数四明日讯其甿曰凫鹥也其曹蔽天而下盖田所留之禾必竭穗而后去曰得无弋罗者捕而耗之耶对曰江之南不能弋罗常药而得之【上箆下西】涂枝丛植于陂一中千万胶而不飞是药也出于长沙豫章之涯行贾货错嵗售于射鸟儿盗兴巳来防冲塞江其谁敢商是药既絶群凫恣翔幸不充乎口腹反侵人之稻粱予曰嘻失驭之民化而为盗关梁急征商不得行使江湖小禽亦肆其暴以害民食古圣人敺害物之民出乎四裔矧害民之物乎俾生灵死乎饥吾不知安用驭者为
　　蟹志
　　蟹水族之微者其为虫也有籍见于礼经载于国语扬雄太辞晋春秋劝学等篇考于易象为介类与与鼈刚其外者皆干之属也周公所谓旁行者欤参于药録食疏蔓延乎小説其智则未闻也唯左氏纪其为灾子云讥其躁以为郭索后蚓而巳蟹始窟穴于沮洳中秋冬交必大出江东人云稻之登也率执一穗以朝其魁然后从其所之蚤夜觱沸指江而奔渔者纬萧承其流而障之曰蟹断【锻】断【短】其江之道焉尔然后扳援越轶遯而去者十六七既入于江则形质寖大于旧自江复趋于海如江之状渔者又断而求之其越轶遯去者又加多焉既入于海形质益大海人亦异其称谓矣呜呼穗而朝其魁不近于义耶舍沮洳而之江海自微而务着不近于智耶今之学者始得百家小説而不知孟轲荀扬氏之道或知之又不汲汲于圣人之言求大中之要何也百家小説沮洳也孟轲荀扬氏圣人之渎也六籍者圣人之海也苟不能舍沮洳而求渎由渎以至于海是人之智反出于水虫下能不悲夫吾是以志其蟹
　　记稻鼠
　　干符巳亥嵗震泽之东曰呉兴自三月不至于七月当时污坳沮洳者埃尘勃濯檝支派者入屝屦无所汗农民转逺流渐【平声】稻本昼夜如乳赤子欠欠然救渴不暇仅得葩拆穗结十无一二焉无何群鼠夜出齧而僵之信宿食殆尽虽庐守版击敺而骇之不能胜若宫督户责不食者有刑当是而赋索愈急棘械东榜棰木肌体者无壮老吾闻之于礼曰迎猫为食田鼠也是礼缺而不行久矣田鼠知之后欤物有时而暴欤政有贪而废欤国语曰呉稻蟹不遗种岂呉之土鼠与蟹更伺其事而效其力殱其民欤且魏风以硕鼠刺重敛斥其君也有鼠之名无鼠之实诗人犹曰逝将去汝适彼乐土况乎上捃其财而下啗其食率一民而当二鼠不流浪转徙聚而为盗何哉春秋螽蝝生大有年皆书是圣人于丰凶不隠之验也余学春秋又亲防其灾于是乎记
　　记锦裾【一作裙】
　　侍御史赵郡李君好事之士也因予话上元瓦棺寺有陈后主羊车一轮天后武氏罗裾佛旛皆组绣竒妙李君乃出古锦裾一条示余幅长四尺下广上狭下濶六寸上减下三寸半皆周尺如直其前则左有鹤二十势若飞起率曲折一胫口中衔莩葩辈右有一鹦鹉耸肩舒毛数与鹤相等二禽大小不类而又以花卉均布无余地界道四向五色间杂道上累细钿防缀其中微云璅结互以相带有若駮霞残虹流烟堕雾春草夹迳逺山截空坏墙古苔石秋水印丹浸【上声】漏蘂粉涂染縆【公曽切急也驶疾也或作恒】环佩云隠涯岸浓淡霏拂霭抑防密始如不可辩别及谛视之条段斩絶分画一一有去处非绣非绘缜致柔美又不可状也里用缯防下制线尚仍旧两旁皆解散盖拆灭零落仅存此故耳纵非齐梁物亦不下三百年矣昔时之工如此妙耶曳其裾者复何人焉因笔之为辞继于锦裾之后俾善诗者赋之
　　蠧化
　　橘之蠧大如小指首负特角身蹙蹙然类蝤蛴而青翳叶仰齧如饥蚕之速不相上下人或振触之辄奋角而怒气色桀骜一旦视之凝然弗食弗动明日复往则蜕为蝴蝶矣力力拘拘其翎未舒襜黑韝苍分朱间黄腹瑱而椭【堕】緌纎且长如醉方寤附枝不扬又明日往则倚薄风露攀縁草树耸空翅轻瞥然而去或隠蕙隙或留篁端翩旋轩虚飏曳粉拂甚可爱也须防犯蝥网而胶之引丝环纒牢若桎梏人虽甚怜不可解而纵矣噫秀其外类有文也嘿其中类有德也不朋而游类洁也无嗜而食类亷也向使前不知为橘之蠧后不见触蝥之网人谓之钧天帝居而来今复还矣天下大橘也名位大羽化也封畧大蕙篁也苟灭德忘公崇浮饰傲荣其外而枯其内害其本而窒其源得不为大蝥网而胶之乎观吾之蠧化者可以惕惕
　　杂説
　　先儒曰瞽瞍憎舜使涂廪浚井酖于觞酒欲从而杀之舜谋于二女二女教之以鸟工龙工药俗注豕而后免矣夫势之重壮夫不能不畏位之尊圣人不得不敬况舜壻于天子顽嚚嫚戾者独不畏之又从而杀之耶且尧之妻二女帅九子观舜之德舜反受教于女子其术怪且如是是不教人以孝道教人以术免也故尧使勗之非观德也何足以天下付
　　邰侯姜女之生子也始弃之命之曰弃宋芮司徒之生女也始弃之亦命之曰弃邰弃为稷官烝民赖之宋弃美而生佐几移乎宋国名之同也奚伤舜重瞳子项羽亦重曈子形之类也奚病择其道如何耳
　　季札以乐卜赵文子以诗卜襄仲归父以言语卜子游子夏以威仪卜沈尹戌以政卜孔成子以礼卜其应也如响无他图在精诚而巳不精诚者不能自卜况吉凶他人乎
　　传曰武王罢朝而袜系絶顾左右无可使结者卫褚师呼声子结袜而登席汉廷尉为王生结袜袜之有带其来尚矣今独亡之呜呼古之制亡者十九奚袜带之足云
　　柳下惠之妻诔其夫门人不能窜一字吕不韦作春秋秦人不敢损一字德与刑如何哉







　　甫里集巻十九
　　钦定四库全书
　　甫里集巻二十
　　附録
　　唐书隠逸列传【宋祈】
　　陆防字鲁望元方七世孙也父賔虞以文歴侍御史防少高放通六经大义尤明春秋举进士一不中往从湖州刺史张博歴苏湖二州辟以自佐尝至饶州三日无所诣刺史蔡京率官属就见之防不乐拂衣去居松江甫里多所论撰虽幽忧疾痛赀无十日计不少辍也文成窜稿箧中或歴年不省为好事者盗去得书熟诵乃録讐比勤勤朱黄不去手所藏虽少其精皆可传借人书篇袠坏舛必为辑褫刋正乐闻人学讲论不倦有田数百亩屋三十楹田苦下潦则与江通故常苦饥身畚锸茠刺无休时或讥其劳答曰尧舜霉瘠禹胼胝彼圣人也吾一褐衣敢不勤乎嗜茶置园顾渚山下嵗取租茶自判品第张又新为水説七种其二惠山泉三虎丘井六松江人助其好者虽百里为致之初病酒再朞乃已其后客至絜壶置杯不复饮不喜与俗流交虽造门不肯见不乘马升舟设篷席赍束书茶灶笔牀钓具往来时谓江湖散人或号天随子甫里先生自比涪翁渔父江上丈人后以高士召不至李蔚卢携素与善及当国召拜左拾遗诏方下防卒光化中韦庄表防及孟郊等十人皆赠右补阙陆氏在姑苏其门有巨石逺祖绩尝仕呉为郁林太守罢归无装舟轻不可越海取石为重人称其亷号郁林石世保其居云
　　甫里陆先生文集序【樊开】
