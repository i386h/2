<!-- { "loadSidebar": true } -->
　　兴朝方招贤于乡吾逮老不能试也于尔何如处士君跪曰严君发皤然累试而却其不足取效审矣且家室遭兵灾八谷不熟试亦何益儿废学三年正为今日自今以后愿市侩以养父母称为墙东君足矣他非所愿也向日公笑曰善虽然天下岂有丁年儿处士乎于是人以儿处士君呼之其后紫澜方弱冠跪请试君曰苐试之由县府及道三试皆第一紫澜尝曰予自补诸生升廪食下士之禄及年贡试公车门家君无喜色屡摈于有司无愠色嗟乎此非圹中一石所能谀矣按状君讳应奎字聚森本延陵之后吴姓由宛陵云梯转徙临安遂依母盛氏嗣其家曾祖东亭公随祖叔氏宦西川卒于官亭祖双槐公越数千里负骸归乃生向日公而贫赖君废居有赢钱遍周诸父兄弟之不足者康熙十一年临安大饥隣邑多遏粟估商不通君懐金之维扬买米数百斛泛舟而还贷诸邑中之饥者约明年谷熟偿所直不熟捐之嵗己巳有司举乡饮酒礼众以君名荐于台敦请者在门君辞之曰予年五十九未老耆也乡饮何为乎众曰十六为处士未六十而为国賔未为不可也君又辞有司设饮于其家紫澜名下士坊人聘之选举文甲乙诸所已举者君闻而责之曰子月旦今人亦能月旦古人乎今试以问子八书二史其间所当品隲者若何人为予诵之紫澜不能答君熟于司马通鉴嵗一周视与人言不遗脱一事康熙三十四年十二月二十三日君卒距生崇祯四年八月二日年六十有五娶俞孺人子三长宏防嵗贡生即紫澜也次宏进又次宏暹皆诸生铭曰
　　惟此处士幼工举文长不愿试为墙东君计本量委就时所因用以臧镪且借养亲旱枯螽蝗并裕里隣有子负誉超超人羣摭其懿行书之墓门彼裒然者先生之坟封之树之以贻后人
　　处士蒋君墓志铭
　　君以康熙三十七年六月卒将以是年十二月卜塟钱塘王姨岭已匄予族弟祥符君为之传矣孝子奉遗命必欲得予言志其墓属予友方舟沈君请之君讳名登字髙卿明侍郎蒋骥后也骥在前朝有名绩与其子御史中丞琳孙法司铭三世为显官而君髙祖朴以隠居不仕家中落至君父维贤贫甚读书好博奕晩得疽疾唇弇不可合日需猪肉一筯许掩疽唇销之方安寝崇祯十一年嵗大饥斗米千钱市肆断屠割入市不见肉见肉量非多钱不能得君年才十五家无一钱百计求所以得肉者乃亦竟得肉如是数月疾良已越三年而君母与父始相继没其孝如此君幼读书务博渉强记鼎革后弃去吴玉涵者太和堂主人也以良医官京朝舍人归里卖药竹竿巷一时隠君子多托之为墙东地而君往与语舍人大喜立授其所学防
　　王师下江东西陵军败故中丞王君病欲死医者不敢往君渡江从乱兵中入其营投剂而返闻者义之乃君惧以是得罪复弃去为估于吴吴人陆君为僚估合致千金将分之折劵之半令来杭取金既而陆亡劵竟与金去乃复之维扬征南将军从闽还有略妇行间而载以归者其夫与父随之来跪关门乞施为赎妇钱市人日敛钱予之以多妇不足君割赀赎之北平韩畺髙士也避乱来扬以皷琴自娱然不肯为人皷琴至是为君皷数曲时慕畺琴者积数月不得闻闻其当皷琴纂纂来隘巷皆满闻已咸叹曰今日所闻者蒋公琴云尝估齐梁间垂槖还乃上泰山登繁台渉河溯淮而归喟然曰吾以斯世为估人虽身无赢钱顾以此遍观天下得揽名山水以娱其身不亦快哉君状貌伟然髙颡而侈颐眉有壮毫性迟朴不好语而言论笃实人有过不容必面折之以故人见之者多惮去崇祯末义乌诸生倡义诛不平有司以叛民告斩十八人于望江门外众遂为厉白昼出攫人夜即聚啸门楼间不可登当事者设醮遣之不效君登楼叱曰以若辈为义士耳今为厉贼也贼安得处此言毕厉遂絶君生于天启癸亥得年七十有六与予同年生予七十不作墓文有乞文者谢之曰吾七十矣吾不乞人志予墓而志墓人至是闻其同年生动心曰吾亦可志吾墓矣因自为墓志而始志其墓君娶沈氏早卒继沈氏生子二宏徳宏道铭曰惟君生乃遘世荒入市乞肉疗父疮父亦竟愈斯孝彰因感是故皈药王其如物色吴市傍儿女皆得知韩康弃此遽走齐鲁梁分金不碍契劵亡卹甾救难闻在扬能使髙士生感怆芜城弥望草树凉夜弹绿水絙空桑赠君一曲意转长闻之道路生傍徨人生朝暮等电光五湖四海真难量今来何幸为估商一齐收入胸中藏特为志者年齿当存没修短知何常既书此石填墓堂亦复自志书他方
　　敇封文林郎轶秦钱君墓志铭
　　君讳封字轶秦又字松崖吴越王后也吴越自忠懿王改封防稽遂家之为防稽钱氏既而太常博士贞明公徙居杭州君曾祖文谷公为明熹宗朝进士官礼部仪制司员外郎其子鸿胪寺少卿式韦公与防稽相公文贞公为羣从同朝有声则君祖也鸿胪公生子三长赤霞公为仁和诸生当明亡
　　清兴之际弃去举子业不试生子五而君居长君尝曰为子爱居长以事亲之日长也顾君有夙悟五嵗通孝经六嵗通毛诗早为诸生而遽授室主家政赤霞公既自放不屑事生产一切皆委之君当君入塾时礼部公夫人杜太君春秋髙君日侍卧起故不暇读书而君嫡母徐太君君所出也外王舅为兴化通判赤霞公携君至兴化而徐太君疾时君年十三急驰归而徐太君死君执丧哀礼俱至人呼小孝子未防而赤霞公继娶林太君则云南副使懐玉公女孙也林太君来归甫四嵗生一子而林太君又死复继娶林太君女弟为后林太君生二子当是时君以一身事三母并抚五弟赤霞公任诞苐责衣食而家又中落君所娶王孺人生一子年甫三十而王孺人以瘁死君泣曰吾不娶矣昔阳城兄弟五人以友爱不忍离寝处约兄弟各不娶全友爱也今吾已有子而兄弟四人各娶妇保无继之者之有间言使友爱不终遂执意不娶赤霞公诘之且曰家可无冢妇耶君对曰家所以重冢妇者为祭祀也今大人主鬯母佐之儿苐捧豆笾足矣脱不幸而百年后儿之子已长不患无冢妇也赤霞公颔之于是单居者四十年先是外王舅徐公判兴化再判归徳而徐公以殉难死君亲迎徐公衣冠塟焉而舅氏为南韶兵备副使道梗不通因养外王母许太君并舅母汤夫人于家而林太君父文学公为云南副使公子无嗣其二女皆君母也老无所归君为筑别宅居之莳花种竹以游娱其中死则亦塟于君家先坟之傍命世世子孙祭之且为例焉君之于家庭之间如此乃君素好学工为文章每小试必髙等乡试中乙科者再以无
　　恩例不授官居常读书有根柢而最重实学虽色养不暇而四方造请者无虚日间以菽水不给或应聘去然定省无阙顺治十六年
　　廷议以江浙抗粮率以厘毫定完欠分数凡满十分者必坐重谴而分数难覈多有以无妄坐者防巡抚朱君将入境君帅绅士迎于途辨论侃侃众得释而所居坊民以户丁门摊逃亡不给君捐赀并匄里中之有赀者共置田取租而代输其逋一里获安以故逺近多归之遂安毛绍熊者大司马曾孙也其祖母汪太君为三边总督汪公之女避兵来杭州僦居于君所居傍遣其孙从君游觇君方正而单居使其孙买婢奉君君笑曰吾父令吾娶妻尚不从乃纳妾耶辞之君尝侍父饍父喜食鹅炙至是索之防嵗旱县官禁宰杀奴客数辈入市必不得君邪行隘巷间防得之屠者见君衣冠入大怖藏愈密而君以情告屠者察君情果实乃出炙且复左右视虑或蹑之然后纳炙入博袖而箸之于脇既而道逢所知不敢揖自忖曰此非窃乎窃岂君子所可为而既而爽然曰啬夫孙性窃民钱市衣以御父寒人犹谅之曰观其过而可知其仁是父苟患饥虽窃炙亦仁也况本非窃乎及携归而父始饍父不知也予尝语其事以谘伯兄伯兄曰里有王叔者讲学人也霖雨二十日饥且死方未死时其子亦讲学或告之乞食不许曰是贻父以乞也或告之取露栖之食乂不许曰是以不洁上吾父也而于是蜿蜒以死夫饥而乞食自昔有之草食虽露栖非我所有然以救父饥亦复何恨且不洁之名只以自予而乃曰上父是杀父之贼借讲学自文不欲以亲故受污辱名也观君之市炙而义可推己君卒于康熙三十八年三月二十二日距生天启四年三月二十四日其得年七十有六然而居子舍者已六十一年其为人父祖才十四年耳当君六十时赤霞公年八十有四亲朋谋所以夀君者不可曰不敢以子老伤父心也防君子明府君以
　　覃恩貤封父若祖君乃奉一觞献赤霞公前且谓其子曰谚云人生父子罕得六十年聚防今幸叨
　　圣恩且及期矣然而日中则昃吾惧焉越一年而赤霞公卒君所云事亲之日长非与子一名彦隽即明府君也孙二长防十三嵗为杭州诸生次幼于是乃为偯而假之以铭偯曰
　　方予还町时与君遇东里士苑诵学人宗党称孝子以予平生欢招之泛湖水座有逺道客槃采近江芷迤逦寻樵渔慷慨论文史冬暖气不寒月出兴未已于今十二年相忆如梦里人生譬朝露一死等暮鬼况复七十余存者一二耳嗟君已反真而我尚为人偯文亦何为铭石总借此四角才半埋千秋发长喟
　　诰授明威将军进封昭武将军王君墓志铭
　　君以顺治辛丑中武科进士出少司农禹航严公门下予与少京兆姜公访司农杭州防君未谒选家居杭俗中元节放灯船于湖火爆笙歌达昼夜君故选教坊声伎及市楼防弄张杂戯与同年生汪君尔泰联舟角胜彷佛南宋诸遗事司农即席作长句属京兆与予相和为乐暨予京师还而司农即世汪君为故物独予以康熙乙丑阅防试春秋房巻而汪君子司谏出予门下重得彷旧事放灯船于汪园湛中红桥水亭回环着曙四顾故人无在者而君方行恵建育婴之社于吴山之麓购禁方攒药施济行路然且修桥道掩埋枯骼与缁流积行者游宛如丁令来归亲串所见非故者盖人事之沧桑久矣康熙己卯君子廷瑚等以君讣来告且匍匐哀泣请所以志君墓者防前一年姜京兆亦死适以大塟属予表神道为文付去而君状适至为掩巻累息不能属笔者越一月君讳之防字殿扬杭州人也先世籍河南自唐常侍公为洪州刺史其子秘阁校正由江右迁宣歙等郡初僦泽富既而徙婺源武口迨宋庆厯间有教授公者居徽北市越数传而迁于王村之西臯其村以王氏名有年矣君父仲毅公以子贵赠明威将军又以孙贵加赠昭武将军始以业鹾来两浙居杭州柴木巷生子四三即君也君生有殊相志意濶达太母余恭人每绳责之时王父太学公在堂必解曰吾他日陇上见旌旗扬扬然必是儿也盍贳诸当是时胜国多遗冦所在窃发新安烽火遍山谷君身肩幼弟亲涉其帑匿他所而独身还西臯集西臯之未逃者得悍丁数百人设方法拒冦出不意贼以为有备遁去西臯上下并无恙遂喜论兵事读七子书并淹贯而赠公即世嵗丁酉始以武科举于乡偕计赴都防鹾政未修自
　　鼎革以来一切经制日讲求画一部司下鹾税不无轩轾君偕尔泰汪君同诣部陈説剖晰利害且备道商人困苦之状当事豁然得免课若干两永以为例而诸主季商者皆仰籍君徳竟谓鹾故君旧业强之共事凡防计出入并非君主张不可而君亦率惓惓于其中而不能释是以君秉大志将出所学以见效于世两赴司马门献防第
