<!-- { "loadSidebar": true } -->
　　公别后稍取新集读之甚清丽而乐府七言古五言絶尤宛宛有情致饶俊语大抵苾刍诗脱馂饀气将军诗脱兠鍪气乃不受少年雌黄耳公诗得之矣吾吴中惟元凯都尉能于盾鼻上弄不律纵横■〈必〉跋遇须厚集其陈以待之余不足畏也詧公喉咽间意似欲仆一言之弁而仆已厌笔研不能应矣在告弗克呼蓝轝出访拟烹一伏雌以待并有薄致不一
　　
　　傅伯安
　　
　　自门下之北征则拜教贶之辱而仆方恋蜗殻涂塈耳目不能侦骢马之踪仅以一椷报谢而已乃者匹夫之节不固遂成小草而门下方引疾髙卧威鳯千仭固非槛猿笼鸟所敢望也山中读举贤大疏如汪伯玉司马戚元敬少保文武为宪邦家之桢岂不足一当启事而动成掣肘元敬已矣伯玉而犹跃渊良可叹也家弟以拮据文事致中膏育委笃不起仆虞渊之照厌厌就堕何心复作官人以故恳乞骸骨而微诚未亮更博勉留为识者笑计当终一决耳陆成叔出公手书约与荟蕞古今诗篇且云书成当令不佞序之不佞何能为役惟是千秋不朽盛事以公神鉴固当上合删述苐取材宜广定格宜寛李于鳞之不能厌服众志可戒也成叔为桂玉所驱杪岁戒途惟公悯之不一
　　
　　陆中复
　　
　　向者辱委先中丞公神道碑草次塞白在公不忝太丘而仆则有愧中郎多矣孟孺来顾复拜手教过弘饰奨且郑感谢使仆颜更如甲别纸所示及读上喻太府书具见仁人孝子迫切至情先中丞贤者太府岂所不悉特以乡先生没而祀于社谋及卿士谋及庶人此重典也今以众请而未举以足下一书而遽行于厚道则有余于公道微不足矣且询之诸有识者咸云太速须塟后而虞神主归于庙而后神位登于学宫礼也念足下惓惓作太府书当极致秉彛之好唯不敢相促此公性急恐以足下为不达其意脱生纷纭则无及矣见诸公当为道至意不一
　　
　　弇州续稿巻二百五
　　
　　●钦定四库全书
　　
　　弇州续稿巻二百六
　　
　　（明）王世贞 撰
　　
　　○文部
　　
　　△书牍
　　
　　荅胡元瑞
　　
　　一邮卒自西南来者得足下书累纸纸累数百千言见懐五言十律读鄙集七言二律他杂诗三巻生不覩巨丽之观久矣何幸于足下见之而又身当之耶始者见家弟与曹甥子念称足下已又见殷无美称足下近得家弟一书谓纵横艺苑中自于鳞外鲜所畏顾独畏足下与李本寜耳本寜文笔峭峻而指竒新能出人表足下宏放奔逸若飞黄蹑景顷刻千里而步骤操纵有度不至负啮决之累诗格调髙秀声响宏朗而入字入事皆古雅家弟畏之固当即令仆整帜而遇前茅不亦三舍哉而自庚午辱与本寜之尊人方伯公游其明年辱与本寜通其又二年癸酉辱与足下尊人少叅公游其又明年辱与本寜游而于足下尚未有通也诚不意足下之过知仆若是足下谓诗文骚赋虽用本相通而体裁区别独造有之兼诣则鲜又谓精思者陿而简于辞博识者滥而滞于笔笃古则废今趣今则逺古斯语也诚学士之鸿裁而秇林之匠斧也亡论目前足下执是以程昔之人而且难之顾独过举以归仆则岂仆所敢当哉记仆初游燕中仅踰冠与于鳞軰倡和时妄意一策名秇苑不至终作吴地白眼儿足矣既稍有知识私心所慕好虽不能如执事所谓亦畧近之而中间三十年来数起数踬官中刀笔十之三家门宗戚大小十之六幽忧病苦又时错之加以不幸负邈籍之好膏油之晷多夺而奉杯勺以故不获尽究其力于学生平所撰述既不能自裁割彚为一帙偶失数巻彷徨废寝适郧中有余梓以不携家有余俸稍为锓镂置之家塾用备遗失而已不谓露其丑于足下而足下复好之也以足下才虽过于称仆而晳于论学乃尔仆尚何所道勉旃深造自得而已才骋则御之以格格定则通之以变气扬则沈之使实节促则澹之使和非谓足下所少而进之进仆所偶得者而已本寜前有一信至荅之极卤莽行将录一通寄彼也诗不能尽和聊成二律四絶少酬来美广文先生彭稚修者故是足下同盟计日相与下上张令以惠文弹治瞷氏豪彼中士论云何有便指示为幸
　　
　　又
　　
　　喻兰溪人来得足下手书及丝葛之贶念我深矣新诗朗朗咏之令人神王仆初拟八月入茅屋三时清斋与比丘道人共行径已授产儿辈生平所好古典籍法墨名畵之类悉不留阿堵中文字结习与生平故人亦不免一刺独足下未识面为恨耳信如来札所谕有叔夜千里驾尚当于团焦穴一窦对语信宿也仙师化在旦夕世外之冗遂不减尘中不克覼缕外芙蓉幄一顶戈扇二握庶足下帷帐明月懐袖微风若与不佞相晤也谂方校雠宋太史诗此公亦何幸然不免令足下神瞀耳一笑
　　
　　又
　　
　　两日前奉师龛入观未暇寻三田主人仅拟息肩华胥以苏病骨而足下所成昙阳登真篇已及令人两腋习习有飞动意又家弟西筴似不以一学使为重得足下六篇重耳气色髙华真足扑太华三芙蓉挹瓣中沆瀣近亡论李本寜不知仲黙于鳞前亦有之否仆老矣拟办两青鞋作西归津梁计不意中道为易迁宫所要然玄闗一窍大较非异足下仙材也能有意捐夙障从我游乎
　　
　　又
　　
　　毎念海内才子如兄辱推挹以为确然国士如兄而至今不获一见寜非缺陷世界也以书及诗授子念南而失之复以诗及书授子念北而又失之古所谓万里比邻者独于兄乎不然何也兹舍弟之江右复以扇诗及书币往盖三易矣八月间当削迹遯世得亡与兄竟为神交之人哉有叔夜千里驾幸蚤图之至望
　　
　　又
　　
　　足下聚书三万巻揷架不减邺侯日枕席坐卧其中世间事无足上眉尖胸次者以仆所见当今博洽士陈晦伯可称无二然不无书簏之恨杨用修颇以缀属称而踈卤百出点检不堪自李献吉戒人读书当令此道弥厄海内故不乏隽流纔一篇一叶有味便厌薄六代以还即晋唐诸史髙阁束之矧其余者自分此生已矣何意晩岁从少年中得足下家弟毎啧啧足下过目不忘髫丱时读书几与身等今已学亡不窥浸浸有雄视百代意而独稍降心于仆噫足下故刘子政张茂先軰也仆非其人讵敢当剡溪一棹何日来东倾筐倒庋与足下连床作十日语望之望之
　　
　　又
　　
　　向者一月内所致两书悉达其见寄五言律十章近作数种俱领教足下诗大抵格调髙古音节鸿鬯目中所见自屠青浦外鲜偶者即老将非十万卒慿坚城当之未易支也唯歌行汹汹不无才多之虑小加裁损乃惬中耳仆年事转暮日求蔵身挫名而不可得绮语作障不减追逋所尤可恨以此身付齿舌以此日耗酬酢念竒人如足下非一促膝晤言寓托千古亦缺陷世界也殷无美有父丧恐偕计便亦须入吊之当扫弇园片石以俟舍弟将入觐可同行否尊公在滇想自佳外拙诗二章书扇头请正曹子念亦足下意中士也因其谒永嘉王使君聊尔相闻不一
　　
　　又
　　
　　喻兰溪邦相人来辱长笺见诲副以衣履新诗种种启之如龙泉太阿乍出匣霜风肃然不能矘盼仆遂得见懐及游仙十二章即异日跨一蹇游芙蓉城出槖装以骄毛僊翁张洪崕先生不亦大幸哉苐仆之此举正为挫名避思朝夕焚埽冀小忏绮语宿憯耳而过为贤豪长者描饰之又动迦叶定中蹈舞习恐终成堕落奈何奈何所命绿萝馆集序足下方如日升川盈岂仆一语所能定仆亦何自破笔研戒以世人理待足下而足下意似不可已且虑后世有两竒不相值之叹故勉而命笔仆于交游少所推仅于鳞耳有足下于鳞不为死也气色髙华声调爽俊而纵横■〈必〉跋有挥斥八极凌厉千古意仆三十年中所接如足下真耳目中无两所望者思西京未雕之质平原才多之戒而已邦相无一毫俗吏态游览倡和令人慨想临川之美足可纸贵见除目尊君已复故物苐碧鸡万里不虞初平羊作石耶一笑一笑新暑未剧加飡自爱
　　
　　又
　　
　　辱损致全集瓌竒雄丽变幻纵横真足推倒一世仆向为足下作序仅覩计偕岩栖二种中诸体尚未备故末以西京建安相朂今读卧游诸作古诗乐府已深入汉人壸奥平处尚可驰骛公干仲宣不知曹氏兄弟为何如耳歌行如赠汪司马等篇才思滚滚不减信阳而送沈纯父七百言气骨铮铮并驰北地尤为当行近体自是当世所推于鳞外首称独步可也仆老境何幸获此大观使旋附致不一
　　
　　又
　　
　　生平交友垂尽何意凿坏之日复接海内贤豪如足下于愿足矣恨肺病方深不能竟所倾吐然与足下神交十余年彼此邮筒所致肝膈底里亡不具陈所少者惟一面耳今足下俨然而命千里之驾且云以仆故勉为公交车一出即握手片言固贤于十年众也以仆而观足下诗必大家文必名家苐体气清羸宜稍节泛酬驰骛之作四十以后必须讲求出世住世学问仆今未有所得不能相告也欲作魏茂权太常书亦以病不果夜来嗫嚅一律为饯而方寸冲冲迄未能就俟儿子北上致之
　　
　　又
　　
　　久不见竒男子得足下一顾遂愈头风属其时尚惙惙不获大倾倒为恨虽然针芥相投固不在尔顷也足下河东赋久已就吹嘘上天此其际矣纵公交车令不尔而以场屋相困出嚢底亦足了之知无落夹也华阳碣石间四方豪儁云集足下便为登坛大帅中兴诸将建节亡若岳侯之年少者艳羡艳羡倘小毕经生业障结伍制军约束旗鼔弘正嘉隆之业自此而三宇宙间一大快也鞭弭中原遂有人否以报老夫属儿子北上手笔记存不一
　　
　　又
　　
　　仆有书附舍弟去而足下书附喻令之使来计其日不相逺昔人所谓神交信非偶矣计舍弟与二贤登髙酾酒赋诗一时之盛苐坐中不无少一人否仆于世故一切抹摋不愿与贤豪相接八月闭闗虽謦欬不落人耳矣如何如何初暑愁霖强饭自爱不一
　　
　　又
　　
　　得手札以家弟一归为快暮年兄弟差获聚首诚如所言仆既举体皆凡事渠亦方治老农老圃业何敢上希皇民伯仲也阳春馆之作必须了此而后焚笔硏苐兴不易发何如必欲役丹元子为之有所未敢也一笑
　　
　　又
　　
　　损致新刻真如山阴道上雪后行令人应接不暇惟谬以鄙言冠之不免佛头抛粪耳仆于足下非不极倾向而气吃词屑不足以发近却乘兴为足下作得阳春馆廿絶句或可赎兹序罪耳久已付子念不谓尚作殷洪乔使还附致不一
　　
　　又
　　
　　使者来伏承尊甫先生杖履无恙足下日弄雏亲侧为乐不可言山房清燕门无杂宾日坐卧四部书中游目千秋恣意万巻孝标士深殆难为前加以春秋甚富稍益岁年震旦中将遂无竹素可窥者奈何仆尝谓弘嘉之际诸公秇业亡不斐然惟博综一途寥寥絶响仅一杨用修而讹戾坌出余益下风恐遂成国朝大缺陷今既得元瑞不虞此矣宇宙鸿业将来足下一人望之朂之仆老矣师丹多忘沈约耄昏何能以五鹿之角岳岳公前也尊翁先生传据足下原草点定成篇不能于意外描写如太史之传万石君班椽之传龚渤海缘迩来小有证验方在斥虑惮于吮毫耳蹄枣种种拜领勿笑老饕迩信阳王内翰致古铜缶一自言得之冢中贮水加冽希世珍也昔人云异物须归异人仆得之无所用聊以侑柬不宣
　　
　　又
　　
