<!-- { "loadSidebar": true } -->
　　难曰然则天网恢恢疎而遂失耶莫见乎隐莫显乎微但盈换藏于日用交賖昧于理縁答曰夫天理冥昧变状难明且当推己兆于终古考应报之成迹耳至于善恶祸福或有一见斯自遇与事会非冥司之真验也何以明之若其有司当如之治国长之一家善无微而不赏恶无纤而必罚使修行者保其素履极逆者受其酷祸然后积善之家被余庆于后世积不善之家流殃咎乎来世耳而今则不然或恶深而莫诛或积善而祸臻或履仁义而亡身或行肆虐而降福岂非无司而自有分命乎若以盈换藏于日用交賖昧于理缘者但当报对迟晩不切目前耳非为善恶舛错是非莫验推斯而言人之生也性分夙定善者自善非先有其生而后行善以致于善也恶者自恶非本分无恶长而行恶以得于恶也故知穷达善恶愚智寿夭无非分命分命定于冥初行迹岂能易其自然哉天网不失隐见微显故是劝敎之言耳非明所谓本定之极致也既未悟妙推之有宗亦何分命之可审乎将恐向之先觉还为后悟矣言面未日聊以谠叙
　　周道祖答戴处士书
　　见重申释疑论辞理切验善乎校实也但仆意犹有不同乃即欲更言所怀一日侍法师坐粗共求君意云气力小佳当自有酬因君论旨兼有所见也仆是以不复稍厝其爝火须成旨因上君云审分命者乃是体极之人既非所同又仆所立不期存于应报而庆罚已彰亦不如君所位也书不尽言于是信矣其中小小亦多未喩付之未遇
　　释慧远与戴处士书
　　见君与周居士徃复足为宾主然佛敎精微难以事诘至于理数表义隐于经者不可胜言但恨君作佛弟子未能留心圣典耳顷得书论亦未始暂忘年衰多疾不暇有答脱因讲集之余粗缀所怀今寄往试与同疑者共寻若见其族则比干商臣之流可不思而得矣释慧远顿首
　　答远法师书
　　安公和南辱告并见三报论旨喩远妙畅理宗览省反复欣悟兼怀弟子虽伏膺法训诚信弥至而少游人林遂不涉经学往以艰毒交缠聊寄之释疑以自摅散此葢情发于中而形于言耳推其俗见之怀诚为未尽然三报旷远难以辞究弟子寻当索归必觐展冀亲承音旨益祛其滞诸怀寄之周居士戴安公和南【并广明集】王该
　　日烛
　　寻夫至道之典畅生死之源标善恶之报啓陵化之津训戒明白缕罗僃矣然信言不美文繁辞宕累冥絶昧重渊隔浪是以学者未得其门或未之畱意聊抒咸池之远音适为里巷之近曲假小通大傥可接俗助天扬光号曰日烛陶先觉之宏诰啓管于灵门周太虚以游眺究漭荡而无垠履地势于方局冠圆天于覆盆缅三界之寥廓遘二气之氤氲寻大造之冥本测化育之幽根形假四大而泡散神妙万物而常存彼良民之达分故哀生而怡防夫含气之伦其神无方蠢尔之类其质无常寄若水势托若火光随行缱绻迭枯迭芳往来出没冥冥茫茫洪海环流大变轮廻乘彼远漂济来曷阶宛转三涂之中沈滞入难之围愍企窍之无期悼客作之有归瞻崇德之可速鉴聚凶之宜迟斯成务之易覩匪先见之动微五福起于履是六极构于蹈非理感自然冥对凝福兮谁造祸兮孰兴水运钟卑人道恶矜舋困丰积祉縁谦升童孺正而鬼退丈夫邪而魅陵览形声之两偶考休咎之双征理投思而合契迹望目而相应若圆轮之抱规犹直桷之附绳苍犬出于帝父黄能资于圣子聿征化而弗救奚天属之云恃谅求福之在躬信为仁之在巳咨吹吸其靡常知忽往其何止彼非人之什岌岂无气之所始悲婉娈之夭徂还托生于家豕昔鞠育而怀抱今屠刳以为礼神居妙而恒我形受变而易体未一旬而相忘可长叹而流涕夫阐愚其皆然匪伊人之独尔察寡孕于嘉类悟繁产于虫豸喻零霖其犹希若幡囊之倒米为嚣嚣以日日谁识伏而达倚匪余情之能测谬闻之以如是若夫倒置之族曚曚徒生兵风既至忽然濳征神道虽昧鬼法尤明徘徊中阴徂彼铁城宵絶望舒昼无曜灵身造笮萼之槛足蹈炎炭之庭刀岳霜铓以积刃劒林翘锋而肃精陶铜汪洋以海涌巨镬波沸而雷鸣阎王领阅卒傍执钗三扐一奋百千累罗鸩鸩利嘴煌煌火车鋭钉欃枪狡狗拟身婬徒燋于幻柱饥囚枯于尘沙资轻妙之灵质益痛戮之易加永烦寃以弥劫安斯酷之可过三六峻网弗可裂缕千条殊剧万端异苦靡喘息而不经俄聿来而忘宇予略一朝以言之将终年而震楚爰有五德无玷十淑道全夕愓苦逝庆升九天寳殿晃昱高构虚悬琼房兼百瑶戸摩千金门焕水精之朗玉巷耀琉璃之鲜珠树列于路侧鸾鳯鸣于条间芳华神秀而粲藻香风灵飘而飞烟想衣斐舋以被躯念食芬芳以盈前彼曦和之长迈永一日而万年无事为以干性常从容于自然映光蘂之烁烁眇轻腾之翩翩究妙音之至乐穷有生之遐延舍陋世而上跻伴超伦之高迁然夫飨兹旧德日用玉食厥土不毛罔施稼穑积畜虽多焉有不竭龄祚虽修终焉归灭三菑起而宫宇散七证至而天禄絶会大秋以考落混椿菌之无别是以如来大圣三达洞照哀我困防晓了道要善权洒落或麤或妙如溟海之运流若天日之埀曜上士虚怀忘其言中才负志执其敎敎无定方适物所由宜陆以车应水以舟敷设云云广衍悠悠駉未塞乎三百要指在乎一幽握累之纲领遣毛目于网裘宏笼大训展我智分治无不均质有利钝虚往实归各足方寸愚黠并诱龙鬼俱化万涂丛归一由般若譬彼济海非船莫过驱万动于道场毕无为而息驾本夫三乘之始同归一无才照各异致用参殊应真忘有而求空遂耽空而恬愉縁觉亮累于知微爰迁而弗居虽妙迹其再丧犹有遣而未虚开士解拘于都尽作无存其焉除悟之豁于鉴先体之冥乎意初理重深而絶韵畴克谅而业诸自古在昔先民有遇堂堂荫映躬受圣喻喁喁羣黎耳目仰注或发防于一咳或革面于一哺并因言而陵化未有人而不度善逝迄今道运转衰大敎虽存味之者希栴檀与蓼苏同芬夜光与熠燿齐晖于氏超世综体指嘉遯山泽仁感虎兕防公澄寂道德渊美微吟穹谷枯泉漱水阙叟登霄卫度系轨咸淡泊于无生俱脱骸而不死今则支子特秀领握标大业冲粹神风清萧一言发则蕴滞披三幡着则重冥昭见之足以洗鄙吝闻之可以落矜骄孙濯流以逸契咏遂初于东臯何深味以栖素轻大寳于秋毫道风之所扇荡深达之所逍遥才不难则贤不贵愚不笑则圣不高远声见陋于近耳孰能忘味于闻韶哉奚适非道何之无神理有精麤物有产真大居细君小为硕臣羽隷乎金翅甲属属乎须伦两仪宗于太极众星系于北辰是以九十六种枝条繁张轻道重根躁废静王具曰予圣各镇一方或移山而住流或倐忽于存亡命天衣之彩粲啸灵厨之芬芳曜叔振旅之凶化恭化砾石之琳琅竭变幻之崫奇惜有待之无长斯乃数内之甘醇弗如至道之糟糠者也逮乎列仙之流练形之匹熊经鸟伸呼吸太一夕餐楡阴与素月朝挹阳霞与朱日赤斧长生于服丹涓子翻飞于饵术安期久视于松豪丰人轻举于柏实彼和液之所染足支年而住质中不夷而外猗徒登云而殒卒俱括囊以坚卵固同门而共出理未升于颜堂永封望乎孔室贵乎能飞则蛾蝶高翚奇乎难老则龟蛇修考伊逆旅之游氛唯心之可寳存形者不足与论神狎俗者未可与言道道乎奚言无问无对谘者叩穷应者负内默之斯通语焉则匮当于素珠与讲道吾成罔象与无谓杌然寂泊酬有箴宗钻浮响莫悟冥音希之弥错搜之愈沈郢人其逝为谁匠椹设筌蹄乎渊荟俟鱼兔乎川林傥得意于谈表共目击而废心无运睒倐往矣斯复忍立贤达忽如涉宿千师诞化肇过一六慈氏方隆仰期仁育孰云数辽瞥若瞬目灵辔虽迅縁枢靡穷彼无本标我有始终假歩炯电之末托息石飙之中知畏涂而惊冦迷尘欲之致戎替远胜而婪近谓奢俭而交丰不防枯于未飘既零落于劲风思反蔕而更秀结万悔其胡充是以大誓之徒烧指穿石冥期无待志与心欢峻智堑崇慧壁拔津劒挥戒防想将萌而夷斩情向兆而剪刺扫六贼于胷中休五道之长役拱巳内治总持法忍三世都寂一心豁尽寄耳无明寓目莫准尘随空落秽与虚陨廓焉灵悟因权作尹暜济安度大悲谁愍托蘧庐以和光常游君乎冥泯任天行与物化如蹈水之无轸若乃妙变神奇理不思议大千舞于指掌芥子含于须弥四海宅于毛孔七寳永于劫移可信而不可寻可由而不可知非谈咏之所宣恶毫素之能披善乎优陀之言也使夫智者满于天下人有百头头有百舌舌解百义辩才锋逸合兹人以赞道犹万分而未一唯觉觉之相叹乃敷畅而彰悉矧愚昧之固陋托狂简而仰述抗莹烛之炯炯欲增晖以毘日者欤嗟乎方外灵藏奢遐诞宕众妙渊羣奥无量小成弗借大言横丧川德之厚于何不有惊听洪壑骇耳崇阜夏典载其掌握荒经列其戸牖周既达而未尽信齐谐之小丑见鹏鲲而标大不覩鸟王与鱼母吁乎噫嘻奇桀之事积籍眇漫焉可称记伊皇览之暜综足探幽而体异何近愿于割玉又硕诬乎火炽况下斯而束敎趣尧孔之权饵常专专而守检惧越蹈于所伺并废理以证言莫触类以取意徒宏博而繁构更益猜而致忌悟饰智之愕物故収翰而辍思寄一隅于梗指俟体信于明识者乎【明集】
　　王齐之
　　萨陀波仑赞【因畵般若台随变立赞等】
　　密哉达人功曩叶龙濳九泽文明未接运通其会神疎其辙感梦魂交啓兹圣哲
　　萨陀波仑入山求法赞
　　激响穷山愤发幽诚流音在耳欣跃晨征奉命宵游百虑同冥叩心在誓化乃降灵
　　萨陀波仑始悟欲供养大师赞
　　归涂将啓灵关再辟神功难图待损而益信道忘形欢不期适非伊哲人孰采防
　　昙无竭菩萨赞【初学记作慧远】
　　亹亹渊匠道数尽譬彼大壑百川俱引涯不俟津涂无旋轸三流开源于焉同泯
　　诸佛赞【因常啼念佛为现像灵】
　　妙哉正觉体神以无动不际有静不隣虚化而非变象而非摹映彼真性镜此羣麤【并明集】
　　丘道防
　　道士支昙谛诔【并序】
　　晋义熙七年五月某日道士支昙谛卒春秋六十有五呜呼哀哉法师肇西域本出康居因族以国氏既伏膺师训乃从法姓支徙于吴兴郡乌程县都乡千秋里资金商之贞气借阳育之韶律胄遐方而诞秀协川岳而禀神识情湛粹风宇明肃道致表于天期德范彰于素器贞悟独拔羣异不足以动其心至诚深固众论莫能以干其执是以超尘絶诣慧旨发于弱龄研微耽明道昭于岁暮故能振灵风于神境演妙化于季叶嗣清徽于前哲穆道俗而归怀焉游涉众方敷扬大业妙寻幽赜清言析微加善属文辞识赏参流固巳谐契风胜领冠一时矣公之中年爰乃慨以城傍难置幽居为节且山水之性素好自然静外之默体自天心于是谢縁人封遁迹岩壑乃考室于吴兴郡故鄣之昆山味道崇化二十余载其栖业所可以洗心涤垢筌象之美足以穷兴永年于是晞宗归仁者自羣方而集钦风怀趣者不远而叩津焉于时时望英豪多延请斋讲公虚心应物不尝以动止介怀推诚述义未始以道俗殊致其中抱一之德又遐迩所推方将洒拂路絙维頽风超外妙梯拟彻踪惜乎不永遘疾而终识者深云忘之痛攸情感惟良之悲葢无爵而防生荣死哀者其此之谓矣虽至理冥一存亡定于形初识妙照骸器同于朽壤然而阙情期于欣慼之境未泯乎离防之心者亦何能不以失得为悲喜临长岐而凄怀哉茍冥废之难体寄筌翰以怀风援弱毫而舒情播清晖乎无穷乃作诔曰
