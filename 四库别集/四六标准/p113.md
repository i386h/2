<!-- { "loadSidebar": true } -->
　　生我劬劳抚六弧而增感【诗蓼蓼者莪匪莪伊蒿哀哀父母生我劬劳礼记男子生桑弧蓬矢六以射天地四方】俾尔耆艾捧连璧以知慙【诗俾尔昌而大俾尔耆而艾】恭惟某官厚德嘘枯【后汉书郑大传孔公绪清谈高论嘘枯吹生东坡啓固无心于集苑而有力于嘘枯】高词发藻【董仲舒传发藻儒林】五十年之过二应怜坡老之衰【孔融与曹操书嵗月不居节序如流五十之年忽焉已至公为始满融又过二东坡诗五十之年今过二衰颜记我今如此】三万日之无多欲拟茶山之老【曾几字吉甫号茶山有诗行世详宋史列传按茶山乃上饶名刹】华其斑白饰以青黄【庄子百年之木破为牺尊青黄以文之】人情欲寿欲安知所蒙矣【鼂错传人情莫不欲夀三王生而不伤也人情莫不欲安三王扶而不危也羊祜表臣虽小人敢缘所蒙念存斯义】君子善颂善祷何以报之【张衡诗美人赠我金错刀何以报之英琼瑶余见前】
　　代谢朝士以下
　　五十之年过二孰记衰颜【见上条】什伍之星有三猥勤善颂【韩文三星行三星各在天什伍东西行】顾方思罔极之德【诗父兮生我母兮鞠我拊我畜我长我育我顾我复我出入腹我欲报之德昊天罔极】何敢当不类之歌【左传晋平公与诸侯宴于温使诸大夫舞曰歌诗必类齐高厚之诗不类荀偃曰诸侯有异志矣类谓从其义类山谷诗向侯赋我菁莪何敢当不类歌】簸弄明珠藏但深于十袭【韩诗婆娑海水南簸弄明月珠】嘘呵冻笔报有愧于七襄【天寳遗事李白撰诏时大寒帝敕宫嫔执牙笔呵之详别见】
　　谢黄侍郎【伯固】惠生日诗【黄伯固见第九巻宣赐类】
　　绛县老人之生甲拥翠节以知慙【左传晋悼夫人食舆人之城杞者绛县人或年长矣无子而往与于食有与疑年使之年曰臣生之嵗正月甲子朔四百有四十五甲子矣其季于今三之一也使问诸师旷曰七十三年矣周礼道路用旌节注使者所拥节是也玉藻凡君召臣以三节注今汉使拥节防拥持也】黄绢防妇之受辛感碧幢之委重【石林燕语节度使节及麾鎗网以碧油故谓之碧油红斾白乐天诗碧油幢引向东川方干诗问津求拜碧油幢】愧逾垣之莫避且返璧之未能【左传受飱返璧】恭惟某官帷幄近臣【魏书高允传公帷幄宠臣答诏宜实】诗书元帅怜生我劳瘁之旦有怆蒿莪【诗蓼蓼者莪匪莪伊蒿又哀哀父母生我劳瘁正义曰忧思之深每事皆不精识故视莪以为蒿以已二亲今且病亡身在役中不得侍养精神昏乱故视物不察也】歌俾尔耆艾之诗使坚松栢【诗徂徕之松新甫之栢】劳以春天之尊酒【杜诗渭北春天树江东日暮云何时一尊酒重与细论文】副之秋月之两章【杜诗两章对秋月一字偕华星】殆念苞栩憩棠之阴【诗肃肃鸨羽集于苞栩王事靡盬不能蓻稷黍又蔽芾棠勿剪勿拜召伯所憩】曷称飞刍刻楮之役【汉书秦欲攻匈奴使天下飞刍挽粟转输河北列子宋人以玉为楮叶三年而成】某平头六十【白乐天诗病眼少眠非守嵗老心多感又临春火销灯尽天明后便是平头六十人又白髪平头五十人】闗虑万千【杜诗时危闗百虑】思玉局老之养生安得还乡而骑鹄【玉局观在成都北二十里彭乘记汉永夀初李老君与张道陵至此老君升座为道陵説经既去而座隠地中故以玉局名之东坡年谱元符三年先生被命提举成都玉局观先生尝着续养生论又诗云镜湖敕赐老江东未似西归玉局翁则东坡自称为玉局翁也乌孙公主歌居常士思兮心内伤愿为黄鹄兮归故乡太白蜀道难黄鹄之飞尚不得过猨猱欲度愁攀援】从金华仙而学道或防叱石以为羊【神仙传黄初平年十五家使牧羊有道士见其良谨便将至金华山石室中四十余年不复念家其兄初起行索初平歴年不得后遇道士随往金华山中与初平相见问羊何在云在山东兄往视但见白石平乃往言叱叱于是白石皆化为羊】
　　谢魏侍郎【了翁】惠生日诗
　　乆生不学蹇蒲柳之先零【世説顾悦与简文同年而髪早白简文问曰卿何以先老答曰蒲栁之姿望秋而落松栢之姿隆冬转茂学林尔雅曰柽河桞旄泽桞杨蒲栁所谓蒲栁乃桞之一种是一物也左传董泽之蒲可胜既乎注蒲栁可以为箭栁诗手自移蒲栁家才足稻粱是以蒲栁为二物误矣】初度无能困樵苏之后觉【离骚经皇览揆余于初度兮肇锡余以嘉名】过辱两章之秋月见期千载之春风留归压于渔舟【廖融诗云穿捣药屋雪压钓渔舟】难卷还于鲸锦【杜诗奈何田舍翁受此厚贶情鲸锦巻还客始觉心和平】恭惟某官拍肩诸老【郭璞诗右拍洪厓肩】畜眼一人【杜诗蓄眼未见有】天不防民将谋及诗书之帅【防音卓诗民今之无禄天天是椓笺民于今而无禄者天以荐瘥天杀之王者之政又复防破之正义曰防使破坏然防如防杙之防谓打之也】人能栋道恐宜在条理之科【南史陈帝纪论黄尘污人衣皂荚相料理详见前】闵六十服戎之夫【内则五十不从力政六十不与服戎七十不与賔之事注服戎谓从军为士卒也蜀志宗预传邓芝自江州来朝谓预曰礼六十不服戎而卿甫受兵何也预答曰卿七十不还兵我六十何为不受耶】窘千里餽粮之役【韩信传千里餽粮士有饥色】我辰安在敢祈牛斗之能神【诗天之生我我辰安在笺言我生所值之辰安所在乎谓六物之吉凶正义曰左传何谓六物嵗时日月星辰是也昌黎三星行我生之辰月宿南斗牛奋其角箕张其口三星各在天什伍东南行嗟汝牛与斗汝独不能神】夫子言之或免蟪菌之俱腐【庄子朝菌不知晦朔蟪蛅不知春秋注菌其陨反大芝也天阴生粪土见日则死一名日及故不知月之始终也蟪蛄寒蝉也一名蝭蟧春生夏死夏生秋死即楚辞所云寒螀者是也】某属有国故且无亲存方兹疚怀于劬劳【疚病也诗忧心孔疚】只得痛谢于颂祷先生与之言则对参乎奚避席之疑【礼记遭先生于道趋而进正立拱手先生与之言则对不与之言则趋而退孝经仲尼闲居曾子侍坐子曰参先王有至德要道以顺天下民用和睦上下无怨女知之乎曾子避席曰参不敏何足以知之】小子何莫学夫诗武也请卒章之受【左传郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子产赋隰桑赵孟曰武请受其卒章隰桑诗小雅篇名义取既见君子其乐如何其卒章云心乎爱矣遐不谓矣中心藏之何日忘之孟欲子产见规故受之】
　　谢诸处监司贺生日
　　我年六十真成薄頽景于西山【寡妇赋嵗云暮兮日西頽反离骚恐日薄于西山东坡诗我今六十一頽景薄西山】春余十分未许托老人于南极【天文志狼比地有大星曰南极老人见则治平主夀昌晋灼曰比近也】兹届劬劳之旦敢当襃借之辞恭惟【提刑云】六辔澄清【诗六辔如濡范滂传登车揽辔慨然有澄清天下之志】十行炳焕【后汉循吏传序一札十行】○【运使云】斧绣光辉【暴胜之传衣绣持斧威振州郡】珠玑咳唾【牛僧孺诗珠玉防应成咳唾山川犹觉露精神】贤者告以善揆亡菑亡害之初【诗时维后稷诞弥厥月先生如逹不坼不副无灾无害以赫厥灵注其生之时不坼割不副裂其母故其母无灾殃无患害】爱之欲其生有尔炽尔昌之咏【诗俾尔夀而臧俾尔炽而昌】所愧泥涂之绛甲【左传绛县人或年长矣无子而往与于食赵孟曰武不才不能由吾子使吾子辱在泥涂乆矣由用也辱在泥涂谓受版筑之役详见前】要非光熖之白庚【新唐书白之生母梦长庚星因以命之韩诗李杜文章在光熖万丈长】某有味其言【郑当时传诚有味其言也】不知所贺【左传楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文蒍贾后至不贺子文问之对曰不知所贺子文欲委重子玉故不戮一人贺子文者贺其所举得人盖谓子文畧而子玉详也蒍贾逆知子玉必败国事故曰不知所贺】君子谓之善颂相期食蛤以踞【淮南子卢敖游乎北海经乎太阴入乎阙至于蒙谷之上见一士焉深目而鬓泪注而鸢肩方倦殻而食蛤蜊注楚人谓踞为倦殻甲也蛤梨海蚌也】使臣不敢与闻但愿放牛而归马【左传三夏天子所以享元侯也使臣弗敢与闻又牀笫之言不逾阈况在野乎非使人之所得与闻也尚书归马于华山之阳放牛于桃林之野示天下弗服】
　　谢都大惠生日诗【通篇用茶马事○详啓意似与魏鹤山】
　　匪莪伊蔚正缅思罔极之天【诗蓼蓼者莪匪莪伊蔚又欲报之德昊天罔极详见前】以萝施松辱许共后凋之嵗【诗茑与女萝施于松上尔雅唐蒙女萝女萝兔丝陆佃云在木为女萝在草为兔丝注茑寄生也女萝兔丝松萝也茑与女萝施于松栢之上非自有根依于松栢之根故松栢存而茂松栢殒而亡是存亡在松栢】然头白走雪山之戍【杜诗西山白雪三城戍详见前】觉鬓青负寳葢之峰【寳葢山在抚州崇仁县南三十里号江南絶顶形如寳葢上有浮休台乃王郭二真人升仙之地颜鲁公为之记】幸联公子之婚姻【史记平原君让魏公子曰胜所以自附为婚姻者以公子之高义为能急人之困也】见假长庚之光熖【见上条】恭惟某官糠粃团凤【建州郡志国朝太平兴国二年始置笼焙造龙凤茶咸平中丁谓为福建漕监造御茶进龙凤团蔡襄为漕始改造小龙团茶仁庙尤所珍惜欧阳公茶录后序茶为物之至精而小团尤其精者仁庙尤所珍惜虽辅相之臣未尝辄赐惟南郊大礼致斋之夕中书枢密各四人共赐一饼宫人剪金为龙凤花草贴其上两府八家分割以归不敢碾试宰相家藏以为寳时有佳客出而传玩尔东坡诗糠粃团凤友小龙奴日注臣双井旧唐书白居易传赞锱铢采葛糠粃怀沙】辔策翔龙【新唐书百官志武后万嵗通天元年置仗内六闲一曰飞龙二曰翔麟三曰凤苑四曰鹓鸾五曰吉良六曰六郡亦号六廐李适传天子享防游豫惟宰相及学士得从给翔麟马注翔麟廐名】一雄将十万之雌识神骏于骊黄之外【山谷诗一雄可将十万雌余见前】六经佐三尺之法辨淄渑于兎褐之中【山谷煎茶赋乃至中夜不眠耿耿既作温齐殊可屡防如以六经济三尺法虽有除治与人安乐又酌兎褐之瓯瀹鱼眼之鼎宋赵彦衞云麓漫抄云陆羽辨天下水味各立名品列子云淄渑之合易牙能辨之易牙齐威公大夫能别二水威公不信数试皆验陆羽岂得其遗意乎互见前】眷此陈人宠其初度正欲归耕于劒外【杜诗劒外官人冷又劒外春天逺又彭门劒闗外又草木变衰行劒外】讵思入对于延英【六典延英殿在西上阁之西唐书杨玚传宗召对宰相议天下户版延英殿惟玚言利病尤详苗晋卿传代宗立年老乞闲帝优之为御小延英召对宰相对小延英自晋卿始详别见】某有味其言【见前】不知所报【左传君亦不任受怨臣亦不任受德无怨无德不知所报】绛县老人之生甲花六十以既周【李淳风有六十花甲子歌】黄绢防妇之受辛椿八千其安用【见前】
　　谢都大惠生日诗
