<!-- { "loadSidebar": true } -->
万寿之灵三辰之英其出也表君之瑞其大也助月之明但仰祥光莫辨皤然之象方资睿算斯埀耄矣之名皇家以大洽雍熈咸臻仁寿感埀象之丕变彰御图之可乆爰假号于耆年实归美于元后南郊享处能无鼔缶之歌银汉经时谁是游河之友观夫落落位正荧荧影孤应春秋之候出丙丁之隅视合璧之祥兮未异顾连珠之瑞兮若无象兹黄发永我鸿图想天上之宵征寕悲钟漏顾人间之夕景岂恨桑榆是何上象着明昌时合偶厯数自延于人主名实何惭于国叟月轮遥覩安车之意寕无天驷旁瞻失马之嗟何有此盖君着明徳天陈瑞星会兹鼎盛荐乃椿龄増芳华于信史协休美于祥经每覩运行如纵心于黄道无差躔次疑尚齿于青冥足使厯象者考祥占天者改观挂碧空而的的度清宵而烂烂非时不见如四晧之避秦有道必居若二疏之在汉大矣哉名尊五福位列三光发天文之炳焕符帝徳之悠长北阙前瞻独呈祥于有烂南山俯映共献寿于无疆士有仰而赋曰天之象兮示劝君之位兮善建实赞天灵之数允叶华封之愿又何必周王之梦九与嵩岳之呼万者也
老子犹龙赋（元圣之徳通变如此）
昔老氏以观妙虚极栖真浑元握道枢而不测譬龙徳而弥尊孰可伺珠长存慈俭之寳全疑在沼不离清净之源宣尼之启述嘉言发挥至圣谓此真宗之徳若彼时乘之性每去不祥之器剑化同归常开众妙之门鱼登比盛莫不遗情宠辱放志希夷振淳风而腾骧有便乐上善而游泳无疑所谓性相近也故可则而象之知雄守雌宛讶存身之际絶圣弃智潜疑勿用之时至哲难偕元功莫极知止而过亢何有善行而在田可则彼飞升于天路此逍遥于圣域流沙西去曽无战野之虞紫气东来实有召云之徳岂不以神龙之举也其变不穷圣人之道也无幽不通一则致霖雨于天下一则宣教化于区中背伪归真岂逐叶公之好长生乆视寕资豢氏之功不然又安得深述杳冥盛称逹变忘机而沈梭是拟着经而负图可见宋纎比圣堪为折角之流尹喜依仁自得攀髯之便大道巻舒非龙何如言豹隐者胡能比矣称虎变者近可方诸我名跻四大之间五灵斯会我道配二仪之际三友非疎故能作大匠之宗师阐无为之妙旨惟尊道而贵徳自反古而复始比于或跃之灵荡荡乎其圣如此
蒙以养正赋（君子能以蒙养其正）
蒙者处晦而弗曜正者居中而弗羣守晦蒙而靡失养中正而可分处下韬光允谓含章之士居上弃智斯为抱一之君圣人以设彼易文授诸君子考其在蒙之象得此养正之理浑兮若浊下民无得而称焉闇然而彰圣功亦在其中矣是以不伐其善罔耀其能惟朴素而是守又浚哲而曷矜故知我者谓我愚不可及不知我者谓我智不足称务实去华育徳之方斯在反聴收视养恬之义相应故得悔吝不生纯和自履隐其明而若昩保其终而如始至贤者孟子在养素而弗违亚圣者颜生信如愚而有以是知蒙正相养圣贤是崇欲求乎不失其正必在乎受之以蒙石藴玉而外质蚌含珠而内融天地何言育物之功潜用龙蛇处蛰存身之道不穷其或谋画为先聪明自广不务淳淳而处每思察察而徃则彼蒙也丧乎其真此正也失其所养曷若我知白守黒老氏之教寕忘用晦而明箕子之风不爽至矣哉正之在斯养亦冝其藴道徳而不衒岂祸福之能随志士体之而修身素履无失圣人执之而行化赤子焉知乃有修辞立诚穷理尽性常黙黙以存志将干干而希圣庶几进退之间保君子之中正
礼义为器赋（崇礼明义斯以为器）
礼义交举圣贤是崇既覩化人之要爰彰为器之功修之于身岂晩成而是虑体之于政见日用之无穷前典可稽格言斯启假其器而宣其教尊其义而贵其礼本于太一寕因雕琢之劳见无不为岂定方圆之体不速而成与世作程于以致满而不溢于以知用之则行见者之谓智述者之谓明合二美以同归皆能致用列五常而共乆何患易盈是以化彼邦家器兹礼义其美也混而为一其设也分而为二助政教而可大贯古今而不坠宣尼始问于周史雅契求新晋文首定于襄王允符先利岂不以为君之柄也非礼何持立人之道也惟义是资居上而不我遐弃化下而何莫由斯有之则安在倾敧而莫覩闻而能徙信用舍以从宜是知彼器也利乃生民此器也归诸君子盖用之而可资故喻之而有以察其无体可忘尚象之言执以卫身讵有假人之耻念兹在兹无为而为但守执虚之戒难忘持满之规安上治民寕使乎小人乘矣见危致命岂惟乎长子主之今国家稽古不忘宣风遐被其礼也同二仪之节其义也正四方之志覆万国而无疆通大道之不器
今乐犹古乐赋（民庶同乐今古何异）
古之乐兮所以化民今之乐兮亦以和民在上下之咸乐岂今昔之殊伦何后何先俱可谐于雅颂一彼一此皆能感于人神原夫惟孟子之谟猷激齐王之思虑恵民之道将进述乐之言斯着以谓昔时抟拊实用洽于羣情此日铿锵亦足康于兆庶盖在乎君臣交泰民物兹丰和气既充于天下徳华遂振于域中实万邦之所共谅百世之攸同聴此笙镛曷异闻韶之美顾兹匏土宛存撃壤之风孰是孰非爰究爰度且何伤于异制但无求于独乐移风易俗岂惟前圣之所能春诵夏弦寕止古人之有作若乃均和其用调审其音上以象一人之徳下以悦万国之心既顺时而设教孰尊古而卑今六律再推自契伶伦之管五声未泯何惭虞舜之琴其或政尚滋章民犹劳苦乐虽遵于前代化未畅于率土曷若我咸臻仁寿共乐钟鼓八风时叙命虁而不在当年万舞日新教胄而何须徃古若然则不暇求旧惟闻导和其制也虽因时而少异其音也盖理心而靡他播兹治世之音无逺弗届较彼先王之乐相去几何今国家大乐方隆休声遐被曽不惑于郑卫自能和于天地举今古而酌中与英茎而岂异
省试自诚而明谓之性赋（诚发为徳彰彼天性）
圣人生禀正命动由至诚发圣徳而非习本天性以惟明生而神灵实降五行之秀发于事业克宣三代之英稽中庸之有云仰上圣之莫越性以诚着徳由明发其诚也感于乾坤其明也配乎日月我生既异初郁郁而有融我性在斯终存存而不竭上智不移无为而为藴彼精醇之志发为浚哲之资文王之徳之纯既由天启周公之才之美亦自生知故得冠乎人伦立乎圣域所以见至矣之性所以成自然之诚究其本也盖锺纯粹之精及其显焉乃着文明之徳岂不以自诚而明者生而非常自明而诚者学而有方生而徳者实兹睿圣学而及者惟彼贤良颜生则自明而臻谓贤人而可拟夫子则自诚而至与天道而弥彰若然则诚之道也既如此明之道也又如彼盖殊途而同致亦相须而成理发乎仁义遂使跂而及之着乎圣神所谓诚则明矣且夫明乃诚之表诚乃明之先存乎诚而正性既立贯乎明而盛徳乃宣有感必通始料乎在心为志不求而得终知乎受命于天大矣哉考彼格言见兹元圣施为可覩于君徳动静必遵于天命由至诚而逹至明是为圣人之性
金在镕赋（金在良冶求铸成器）
天生至寳时贵良金在镕之姿可覩从革之用将临熠耀腾精乍跃洪炉之内纵横成器当随哲匠之心观其大冶既陈满籯斯在俄融融而委质忽煜煜而扬彩英华既发双南之价弥高鼓铸未停百炼之功可待况乎六府会昌我禀其刚九牧纳贡我称其良因烈火而变化逐懿范而圆方如令区别妍媸愿为轩鉴傥使削平祸乱请就干将国之寳也有如此者欲致用于君子故假手于良冶时将禁害夏王之鼎可成君或好贤越相之容必冩是知金非工而不用工非金而曷求观此镕金之义得乎为政之谋君谕冶焉自得化人之旨民为金也克明从上之由彼以披沙见寻藏山是务一则求之而未显一则弃之而弗顾曷若动而愈出既踊跃以求伸用之则行必周流而可铸羡夫五行之粹三品之英昔丽水而隐晦今跃冶而光亨流形而不缩不盈出乎其类尚象而无小无大动则有成士有锻炼诚明范围仁义俟明君之大用感良金而自试居圣人天地之炉亦庻几于国器
临川羡鱼赋（嘉鱼可致何羡之有）
彼何人斯在水之湄谓嘉鱼之美矣临长川而羡之瞻之在前殊有忘筌之意求之不得寕无结网之思徒观其纹浪不惊锦鳞咸遂或在藻以安性或戏荷而从类但见嬉游固难驯致常自适于清流若有待于芳饵在渊游泳疑荘叟之梦来依岸噞喁讶平子之书至泼泼晴波在彼中河可以登庖为笾豆之俎可以升鼎俟盐梅之和顾丝缗而则不俯漪涟而奈何凝睇依依控鲤之方安得含情黙黙思鲈之兴何多惜矣空拳眷乎颁首止疚懐而肆目自朶頥而爽口几悔恨于包无徒讽咏于南有心乎爱矣愧疎破浪之能敏以求之惧速冯河之咎谋之未喜烹鲜尚賖弗经营于纲网空顾慕于鲿魦非逹士之识矣其愚人之意耶胡不为施罟之功岂劳弹铗胡不学投竿之术自取盈车又何必其志营营其图琐琐徘徊乎水泽之畔怏怅于泉源之左亦由射雉之子即亡矢以胡为待兔之人非设罝而奚可然则有为者必先其器所羡者何止于鱼器则可为讵见力不足者鱼或空羡又岂得而食诸在临事而求已将触类而起予五饵不陈钓四夷而莫至三纲不缉罗兆民而则疎至如居人之常为邦之彦欲高位而是蹈当崇徳而无倦修天爵而人爵从之何烦健羡
水车赋（如岁大旱汝为霖雨）
器以象制水以轮济假一毂汲引之利为万顷生成之恵扬清激浊诚运转而有时救患分灾幸周旋于当世有以见天假之年而王无罪岁者也当其东作云布西成以期何密云不雨兮若焚若灼而大田多稼兮如渇如饥耒耜之功既至仓箱之望将危岂无陂池抱瓮之行曷济亦有沟洫挈瓶之利胡为乃有智者乐水而起予梓人治材而和汝谓一溉之可洽俾百两之斯举因无伤于濡轨轧轧临川初有认于埋轮翘翘在渚是车也匪疾匪徐彼水也突如来如补畎亩之不足损溪壑之有余渤潏腾波忽若刺山之泉涌潺湲去浪渐如澄江之练舒讵见瓶羸那惭绠短流洋洋兮乍若膏润苖忻忻兮初如律暖载脂载牵几通郑国之渠弗驰弗驱自解成汤之旱动将势旋发与机会既引重之象着亦救焚之功大河水浼浼得我而不滞不凝原田每每用我而无灾无害仁常汲下智复钩深于以见因民之利于以见洗物之心若夫大禹之年应资治水必也高宗之世亦命为霖至如贤人在辅徳施周普五日一风十日一雨则斯车也吾犹不取
用天下心为心赋（人主当用天下心矣）
至明在上无逺弗宾得天下为心之要示圣王克已之仁政必顺民荡荡洽大同之化礼皆从俗熙熙无不获之人当其治国牧民代天作主敷至治于四海遂羣生于九土以为肆予一人之意则国必颠危伸尔万邦之懐则人将鼓舞于是审民之好恶察政之否臧有疾苦必为之去有灾害必为之防苟诚意从乎亿姓则风化行乎八荒如天聴卑兮惟大若水善下兮孰当彼惧烦苛我则崇简易之道彼患穷夭我则修富寿之方夫如是则爱将众同乐与人共徳泽浃于民庻仁声播于雅颂通天下之志靡靡而风从尽万物之情忻忻而日用岂不以虚已之谓道适道之谓权下有所欲吾何可专一应万而诚至寡治众而功宣尧舜则舍已从人同底于道桀纣则以人从欲自絶于天必也重乎安危明夫用舍弗凝滞于物我可并包于夷夏赜老氏之旨无欲者观妙道于域中稽夫子之文虚受者感人和于天下若然则其化也广其旨也深不以已欲为欲而以众心为心逹彼羣情侔天地之化育洞夫民隐配日月之照临方今穆穆虚懐巍巍恭已视以四目而明乎中外聴以四聪而逹乎逺迩噫何以致圣功之然哉从民心而已矣
