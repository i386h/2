<!-- { "loadSidebar": true } -->

　　方山先生文录卷之一 

　　●方山先生文录卷之二 

　　疏　表 

　　◆疏 

　　乞恩改除教职疏 
　　乞恩改除教职第二疏 
　　代费钟石荐唐渔石疏稿 
　　乞休致疏 
　　代南九卿贺擒夷酋疏 
　　代本堂宋公谢改兵部尚书疏 

　　○乞恩改除教职疏 

　　臣由嘉靖十四年进士本年八月二十九日除授浙江宁波府慈溪县知县随于十二月二十八日到任讫缘臣禀气虚弱赋质尫羸久患痰火时发哮喘即今勉强办事旧病加增每吐血痰不时迷晕询之医人皆称不蚤调养患且不测臣自揣疏庸且外官无养病之例本即告乞休致窃思　圣明在上凡虫鱼草木之微皆得鼓舞于光天化日之下臣虽一介草茅叨　赐甲第重荷厚恩岂敢终甘废弃伏乞　圣慈怜悯俯赐曲全勑下吏部查照嘉靖八年进士高简先除直隶徽州府休宁县知县后因本官具奏改除直隶扬州府儒学教授事例将臣改除附近教职容臣调理病症万一痊可则蝼蚁余生皆　皇上之赐而涓涘之报有日矣臣不胜祈恳迫切之至 

　　○乞恩改除教职第二疏 

　　臣因病笃冐昧乞恩比例改除教职奏蒙　勑下吏部巳踰三月未经该部题覆臣在任瞻望度日如年赍本人役忽自京回称说曾具通状告行该司推禀蒙面谕臣巳经巡按浙江御史张景李遂先后荐举正宜益励初心黾勉供职不当改调因此案候不行臣闻之不胜悲感匪躬尽瘁臣非不知图进徼荣臣非不欲但臣前病益增晨夕伏枕一筹莫展六事尽废若过自疑畏不复哀鸣于　君父之前则将来病势益不能支臣死不足惜而百里生民之命固不可一日无所寄者岂容鳏官旷职而上负吾　君下负吾民以自速天谴耶此寔臣之苦情积虑不能不仰叩　皇上之垂怜也如蒙　勑下吏部查照先今本内事情将臣改除教职以便调理病症则　皇上再造之恩臣生当殒首死当结草矣臣无任祈恳迫切之至 

　　○代费钟石荐唐渔石疏稿 

　　臣先准兵部咨令九卿科道各举将材近又节得邸报见陕西抚按诸臣奏称达虏拥众深入仰勤　圣虑臣以菲才久叨厚禄夙夜图惟深以不能献长策赞　庙谟为愧偶有所见岂敢隐默臣惟书称有备无患诗言用戒不虞蠢兹夷狄虽若无知然其气势之消长寔视我中国人才之盛衰也故韩范在军西贼为之破胆司马复相虏人不敢窥边此皆往事之明验可见用人之当先矣臣切见原任刑部尚书唐龙忠贞素禀文武兼资志节追乎古人才猷迈乎名将始令郯城击却巨寇继廵江右拯活遗黎督漕两淮调度允为法式总制三边经营久着威名有臣如此在内则可以参谋　九重在外则可以折冲万里盖真难得之才而今日所当首先擢用者也先年本官以母老告归侍养臣昨给由便道访其私家见龙精神意虑一如壮年生有三子俱巳成立凡其所以养母而奉侍朝夕者盖不待龙亲自为之矣礼金革之事无辟矧如龙者有子可代侍养正当召还柄用岂宜遂其安间臣愚莫若今日兵部照先今吏礼工三部事例添设尚书一员就将唐龙起用则声实所加必能致远人之畏服万一有警则命之出将必能着攘却之绩收保障之功矣臣浅闻寡识辄干用舍之机感恩图报过有芹曝之献如蒙　圣明采听乞即　勑下吏兵二部从公评议行取本官到京则中外之士论攸归远近之舆情允协军国之缓急有倚而远人之窥伺可息矣 

　　○乞休致疏 

　　臣幼即丧母饥寒失调长兼耕读积劳成疾及叨举进士选授浙江慈溪县知县事颇繁剧臣以菲才夙夜干理痰疾大发咳嗽吐血比时引例陈情奏蒙皇上悯臣危迫改授江西九江府儒学教授官卑事简静养调理以致前疾痊可历升今职是臣之少延残喘获有今日皆　皇上之赐也臣虽糜骨捐躯莫罄涓涘之报岂敢辞劳就逸以负曲成之恩但臣父少孤家业零落生臣等四子因贫无资两子出赘一子出继臣父与臣相依为命今臣叨享禄食欲奉以就养臣父以山林之性官舍扃钥不便出入纔到任所旋即思归欲乞归终养臣有兄弟例不敢请臣父在家日夜念臣臣在官舍日夜念臣之父臣之情事莫知所措旧年三月内正拟陈情乞休侍养忽得邸报臣由稽勋改调考功臣即思今年例该考察京官关系匪轻当事任怨人臣之义臣若乞休则是推奸避事不忠之罪莫大于此今仰赖　圣明照察凡诸臣堪以供职者仍旧存留其有奉职无状者循例黜谪臣于此时若又因循窃禄忍弃其亲则不孝之罪亦莫大于此今臣孤身在任妻子俱在原籍每家书至备述臣父思臣之状臣虽勉强供职而心情悬系精神恍惚痰火复发怔忡徤忘肤理瘠耗筋骨疼痛臣父今年七十有五衰年多病久近之期臣不忍言而臣之躯命亦自知非延永之兆也仰惟　皇上以孝治天下以仁育天下群生庶类各得其所故敢不避僣渎之诛上干　天听伏乞　勑下吏部容臣休致侍养臣亦因得以调理病症倘臣父子少延一日皆我　皇上一日之赐也歌太平于有象祝　圣寿于无强而感荷之私昊天罔极矣臣无任祈恳迫切之至为此专差办事官曹章亲赍谨具奏闻伏候勑旨 【 前疏至京值桂御史劾本巳下遂不果上】 

　　○代南九卿贺擒夷酋疏 

　　伏以睿谟广运聿收帷幄之功玄德升闻式奏封强之凯易称神武自古巳昭书颂天威于今为烈百嘉鬯遂九围敉宁恭惟　皇上　膺历授图握符御极聪明时宪勇知高出于百王道德日新勋业重光于列圣顺帝则而不知不识尽君道而有猷有为四箴以教域中一怒而安天下蠢兹叛逆先鼠窜于穷荒引乃夷酋每蜂屯于边境既频年入寇秦晋遂非时逼近幽燕至勤当宁之怀用竭上玄之叩使功使过屈群策以兼收作福作威总万机之独断义勇效灵于匕筯囚奴禠魄于壶浆自速天诛不专人力诵舞干之赞何待七旬讽采薇之歌无烦一月宣王威于沙漠显庙筭于毡裘卫律既亡必系单于之颈继迁巳败定枭可汗之头永绥九重北顾之忧益振万载中兴之绩臣等备官南署叨禄留都愧无克敌制胜之能徒有恋主服勤之念遥同星拱敢效嵩呼伏望圣敬缉熙王猷允塞惠京师以绥四国咸享升平类上帝而禋六宗永膺福祉臣等无任瞻天荷圣忻跃屏营 

　　○代本堂宋公谢改兵部尚书疏 

　　窃惟留都地重官备六卿司马任隆职司九法矧属干城之寄寔严锁钥之防必得其人庶堪兹选如臣者赋资愚朴徒勤许国之忠逢运休明未识经邦之略驰驱方岳旋涉两京忝冐卿曹洊经三部每怀鳏旷之惧恒腼尸素之惭忽被殊恩复更要秩膺保厘之责负荷惟艰深感激之私图报逾切始终竭力务既初心夙夜匪躬冀全晚节臣无任感戴之至 

　　◆表 

　　拟文华殿新造九五斋恭默室成廷臣贺表 
　　拟追谥诚意伯刘基为文成侯嗣孙谢表 

　　○拟　文华殿新造九五斋恭默室成廷臣贺表 【 会试作】 

　　伏以干象宏开祗肃飞龙之度商文昭揭式潜雊雉之思衮衣日见于宵垂章服时承于昼接罔游于逸有那其居谨拭目以改观敢扬眉而作颂臣等欢忭欢忭顿首顿首窃惟左掖右门天垂营室之象上栋下宇易昭大壮之文固将利用以安身亦欲居贤而善俗尧茨不剪尚兴衢室之工舜门既开尤好总章之问爰及商周之际益严户牖之铭上德弗事于怀居至人恒切于望道自丹楹刻桷之风炽致琼宫瑶台之俗兴长乐未央巳见高皇之逸志明光朱鸟益张武帝之侈心嘉德徽音何禆实得盘龙仪鳯徒饰嘉名安乐成宫矜歌管珠帘之句东堂开宴夸金屏翠帐之词慨古道于将湮幸斯文之有在兹盖伏遇皇帝陛下刚徤日新聪明天纵首出庶物万国咸宁惟君万邦百官承式固将制礼作乐以复先王之旧岂终循诵习传而守近代之遗成德所以为行既玩辞于周易多闻将求建事遂取法于商书九五命斋深悟干爻之义恭默名室潜孚说命之辞遂择日以兴工不踰时而就绪庶民子来于经始万方快覩于落成大寝尊严天居爽垲千栌赫奕高映端门万栱崚嶒仰模营室嵯峨容与俨汉水之仙槎摇漾轩翔恍新亭之龙剎甘泉远望神极峥嵘函谷遥看皇居佳丽鸣鞭清跸御扆垂旒邕邕弼承肃肃卿士不惟资之游息盖寔藉以藏修乘龙御天大明终始审象立相爰置后先干干与时偕行事事乃其有备日干夕惕体君子之自强精知力行协先王之成德云龙风虎以类相从曲蘖盐梅交修罔弃运干始以利天下迪　高后以康兆民知至知终必与几而存义惟人惟圣不有善而矜能盖非止决事于斋居而寔欲审几于屋漏者也臣等恭覩斋室之在上仰观经训之有临敢不贞固一心钦承庶位文明自励少追在田之龙道德允怀勉效筑岩之士纵乏调元之德冀输纳诲之忱伏愿玩象玩辞静观乎阴阳消长之会斆学典学致谨于理乱安危之原凛殷室二妃之言鉴齐宫七市之对爱养民力敬迓天和瑞协星文感华渚流虹之兆祯符象数获瑶光贯月之占 

　　○拟追谥诚意伯刘基为文成侯嗣孙谢表 【 国子监堂考作】 

　　正德年月日伏蒙圣恩追谥臣祖基为文成侯者谥以尊名细大不浮于行节以壹惠事辞必称其情懋建勋庸固臣人之常分追惟报典实王者之至恩百辟忻谈一家悚听臣感激感激顿首顿首窃惟圯桥孺子兵法本诸谷城坝上真人帝业成于帷幄功昭逐鹿瑞协斩蛇非直人谋诚由天授唯是生封万户一代京观没谥文成千年侈美臣祖基西湖望气蚤知真主之兴胜国辞官久利大人之见放浪山水娱乐诗文书着郁离聊尔穷居而独善策陈时务遂为自献以先资间道诣金陵彷佛下邳之属乘风发伏卒庶几武关之谋伪汉先擒大战效劳于彭蠡僣吴继下密谋因定乎中原岂爵固辞罔敢贪天为已力微猜不避宁忍立党以欺君呼吸虽暌违于赤松韬略实渊源于黄石仰稽天象俯察人情此　太祖谓之子房而　先帝所以录后也兹遇　皇帝陛下大智博临深仁徧覆爰知守成不易因思创业惟艰激劝事功凡有长而必录灼知劳勚故虽远而不遗仰惟祖武之绳追继　皇考之志载颁异数大溥殊恩谓臣祖翊运开先庶乎经天纬地摧坚抚顺允矣立政安民禄食虽享于生前宠锡未加于身后易名以谥涣号文成进伯为侯鼎新武秩光腾诏旨宠溢祝辞非徒稽谥法于周公盖远迹留侯于汉代后先媲美遐迩扬休众口铄金浮议虽遭于一旦积诚动物公论自定于百年此固天道之好还实由圣心之旁烛芳名在天地永为彛鼎石室之勋大义昭日星岂止黄河太山之誓臣罔修先业甘守敝庐春秋家学不传婺纬忠忱徒抱仰膺追谥之宠实惬论譔之私乏贾嘉之能莫绍治安之策无魏謩之烈深惭忠谏之规惟怀巩固本支敢曰爰及苗裔伏愿心悬九有泽物不遗于遐道奉三无官人不专以世庸虞书之车服锡周雅之彤弓君臣保终始之全华夷均内外之戴 

　　方山先生文录卷之二 

　　●方山先生文录卷之三 

　　纪述 

　　◆纪述 

　　旗性资疏卤向往不前而景哲追修之志寔不敢自怠凡所闻于师友辄为纪之间有自得亦附书焉置之几案少禆循省曰述者明非巳作不敢冐立言之责也 

　　上篇 
　　下篇 

　　○上篇 

　　古之学者知即为行事即是学今之学者离行言知外事言学 
　　一念不敢自恕斯可谓之修一语不敢苟狥斯可谓之直一介不敢自污斯可谓之廉 
