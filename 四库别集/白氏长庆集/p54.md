<!-- { "loadSidebar": true } -->
　　纱巾草履竹疎衣晚下香山蹋翠微一路凉风十八里卧乗篮轝睡中归
　　老夫
　　七八年来游洛都三分游伴二分无风前月下花园里处处唯残个老夫世事劳心非富贵人生实事是欢娱谁能逐我来闲坐时共酣歌倾一壶
　　香山卜居
　　老须为老计老计在抽簪山下初投足人间乆息心乱藤遮石壁絶涧防云林若要深藏处无如此处深
　　无长物
　　莫讶家居窄无嫌活计贫只縁无长物始得作闲人青竹单床簟乌纱独幅巾其余皆称是亦足奉吾身宿香山寺酬广陵牛相公见寄【来诗云唯羡东都白居士月明香积问禅师时牛相三表乞退有诏不许】
　　手札八行诗一篇无由相见但依然君匡圣主方行道我是空王正坐禅支许徒思游白月防龙未放下青天应须且为苍生住犹去悬车十四年【牛相公今年五十七】
　　以诗代书寄户部杨侍郎劝买东邻王家宅
　　劝君买取东邻宅与我衡门相并开云映髙峰当户牖月和伊水入池台林园亦要趂闲置筋力应须及健莫学因循白賔客欲年六十始归来
　　赠谈客
　　上客清谈何亹亹幽人闲思自寥寥请君休説长安事膝上风清琴正调
　　初入香山院对月【太和六年秋作】
　　老住香山初到夜秋逢白月正圆时从今便是家山月试问清光知不知
　　题龙门堰西涧
　　东岸菊藂西岸柳柳隂烟合菊花开一条秋水琉璃色濶狭才容小舫除却悠悠白少傅何人解入此中来秋霖中奉裴令公见招早出赴防马上先寄六韵
　　闇三秋日泥深一尺时老人平旦出自欲问何之不是寻医药非干送别离素书传好语绛帐赴佳期续借桃花马催迎杨柳姬只愁张録事罚我怪来迟
　　甞酒听歌招客
　　一瓮香醪新插刍双鬟小妓薄能讴管弦渐好新教得罗绮虽贫免外求世上贪忙不觉苦人间除醉即须愁不知此事君知否君若知时从我游
　　八月三日作
　　露白月微明天凉景物清草头珠颗冷楼角玉钩生气爽衣裳健风疎砧杵鸣夜衾香有思秋簟冷无情梦短眠频觉宵长起暂行烛凝临晓影虫怨欲寒声槿老花先尽莲凋子始成四时无了日何用叹衰荣
　　病中赠南隣觅酒
　　头痛牙疼三日卧妻看煎药婢来扶今朝自挍擡头语先问南隣有酒无
　　晓眠后寄杨户部
　　輭绫腰褥薄绵被凉冷秋天稳暖身一觉晓眠殊有味无因寄与早朝人
　　秋夜眠
　　凉冷三秋夜安闲一老翁卧迟灯灭后睡美声中灰宿温瓶火香添暖被笼晓晴寒未起霜叶满阶红
　　喜梦得自冯翊归洛兼呈令公
　　上客新从左辅回髙阳兴助洛阳才巳将四海声名去又占三春风景来甲子等头怜共老文章敌手莫相猜邹枚未用争诗酒且饮梁王贺喜杯
　　斋戒满夜戏招梦得
　　纱笼灯下道场前白日持斋夜坐禅无复更思身外事未能全尽世间縁明朝又拟亲杯酒今夕先闻理管弦方丈若能来问疾不妨兼有散花天
　　和令公问刘宾客归来称意无之作
　　水南秋一半风景未萧条皁葢回沙苑蓝轝上洛桥闲甞黄菊酒醉唱紫芝谣称意那劳问请钱不早朝
　　酬梦得穷秋夜坐即事见寄
　　焰细灯将尽声遥漏正长老人秋向火小女夜缝裳菊悴篱经雨萍销水得霜今冬暖寒酒先拟共君甞偶于维扬牛相公处觅得筝筝未到先寄诗来走笔戏答【来诗云但愁封寄去魔物或惊禅】
　　楚匠饶巧思秦筝多好音如能防一面何啻直双金玉柱调须品朱染要深防教魔女弄不动是禅心
　　答梦得秋庭独坐见赠
　　林梢隐映夕阳残庭际萧疎夜气寒霜艸欲枯虫思急风枝未定鸟栖难容衰见镜同惆怅身健逢杯且喜欢应是天教相暖热一时垂老与闲官
　　长斋月满酒先与梦得对酌醉中同赴令公之宴戏赠梦得
　　斋宫前日满三旬酒榼今朝一拂尘乘兴还同访戴客解醒仍对姓刘人病心汤沃寒灰活老面花生朽木春若怕平原怪先醉知君未惯吐车茵
　　奉酬淮南牛相公思黯见寄二十四韵【毎对双闗分叙两意】
　　白老忘机客牛公济世贤鸥栖心恋水鹏举翅摩天累就优贤秩连操造化权贫司甚潇洒荣路自喧阗望苑三千日台阶十五年是人皆弃忘何物不陶甄【居易三任官寮皆分司东都于兹八载思黯出入外内凡十五年皆同平章事】蓝轝游嵩岭油幢镇海壖竹篙撑钓艇金甲拥楼船雪夜寻僧舎春朝列妓筵长斋俨香火密宴簇花钿自觉闲胜閙遥知醉笑禅是非分未定防合杳无縁我正思杨府君应望洛川西来风嫋嫋南去雁连连日落龙门外潮生步前秋同一时尽月共两乡圆旧眷交欢在新文气调全慙无白雪曲难答碧云篇金谷诗谁赏芜城赋众传珠应哂鱼目鈆未伏龙泉逺许惊魔物深情寄酒钱霜纨一百疋玉柱十三弦【思黯逺寄筝来先寄诗云但愁封寄去魔物或惊禅仍与酒资同至】楚醖来樽里秦筝送耳边何时红烛下相对一陶然
　　吴秘监毎有美酒独酌独醉但蒙诗报不以饮招辄此戏酬兼呈梦得
　　蓬山仙客下烟霄对酒唯吟独酌谣不怕道狂挥玉爵【记云饮玉爵者弗挥】亦曽乗兴换金貂【呉监前任散骑常侍】君称名士夸能饮【王孝伯云但常无事读离骚痛饮只可称名士】我是愚夫可见招【独酌谣云愚夫子不招】赖有伯伦为醉伴何愁不解傲松乔
　　酬梦得霜夜对月见懐
　　凄清冬夜景摇落长年情月带亲霜色碪和逺雁声暖怜罏火近寒觉被衣轻枕上酬佳句诗成梦不成初冬月夜得皇甫泽州手扎并诗数篇因遣报书偶题长句
　　清泠玉韵两三章落箔银钩七八行心逐报书悬鴈足梦寻来路绕羊肠水南空地多明月山北天寒足早霜【履道所居在水南泽州在太行之北地也】最恨泼醅新熟酒迎君不得共君甞
　　雪中酒熟欲携访吴监先寄此诗
　　新雪对新酒忆同倾一杯自然须访戴不必待延枚【雪赋云延枚叟】陈榻无辞解袁门莫懒开笙歌与谈笑随事自将来
　　酬令公雪中见赠讶不与梦得同相访
　　雪似鹅毛飞散乱人披鹤氅立徘徊邹生枚叟非无兴唯待梁王召即来
　　题酒瓮呈梦得
　　若无清酒两三瓮争向白须千万茎麴糵消愁真得力光隂催老苦无情凌烟阁上功无分伏火罏中药未成更拟共君何处去且来同作醉先生
　　迂叟
　　一辞魏阙就商宾散地闲居八九春初时被目为迂叟近日防呼作隐人冷暖俗情谙世路是非闲论任交亲应须绳墨机闗外安置疎愚钝滞身
　　洛下闲居寄山南令狐相公
　　已收身向园林下犹寄名于禄仕间不锻嵇康弥懒静无金疏傅更贫闲支分门内余生计谢絶朝中旧往还唯是相君忘未得时思汉水梦巴山
　　惜春赠李尹
　　春色有时尽公门终日忙两衙但不阙一醉亦何妨芳树花团雪衰翁鬓扑霜知君倚年少未苦惜风光
　　对酒劝令公开春游宴
　　时泰嵗丰无事日功成名遂自由身前头更有忘忧日向上应无快活人自去年来多事故从今日去少交亲宜须数数谋欢防好作开成第二春
　　与梦得偶同到敦诗宅感而题壁
　　山东才副苍生愿【汉书云山东出相】川上俄惊逝水波履道凄凉新宅第【敦诗宅在履道修造初成】宣城零落旧笙歌【崔家妓乐多归宣州也】园荒唯有薪堪采门冷兼无雀可罗今日相逢偶同到伤心不是故经过
　　杨六尚书新授东川节度使代妻戏贺兄嫂二絶
　　刘纲与妇共升仙弄玉随夫亦上天何似沙哥领崔嫂碧油幢引向东川
　　金花银椀饶君用罨【遏合切】画罗衣尽嫂裁觅得黔娄为妹壻可能空寄蜀茶来
　　闲游即事
　　郊野游行熟村园次第过蓦山防浥涧蹋水渡伊河寒食青青草春风瑟瑟波逢人共杯酒随马有笙歌胜事经非少芳辰过亦多还须自知分不老拟如何
　　六十六
　　七十欠四嵗此生那足论毎因悲物故还且喜身存安得头长黑争教眼不昏交游成拱木婢仆见曽孙瘦觉腰金重衰怜鬓雪繁将何理老病应付与空门
　　池上早春即事招梦得
　　老更惊年改闲先觉日长晴熏榆荚黑春染柳梢黄云破山呈色冰融水放光低平稳舩舫轻暖好衣裳白角三升榼红茵六尺牀偶游难得伴独醉不成狂我有中心乐君无外事忙经过莫慵懒相去两三坊
　　因梦得题公垂所寄蜡烛因寄公垂
　　照梁初日光相似出水新莲艳不如却寄两条君令取明年双引入中书【宰相入朝举双烛余官各一】
　　令公南庄花柳正盛欲偷一赏先寄二篇
　　最忆楼花千万朶偏怜隄柳两三株拟提社酒携村妓擅入朱门莫怪无【映楼花拂隄垂柳庄上最胜絶处故举以为对】
　　可惜亭台闲度日欲偷风景暂游春只愁花里莺饶舌飞入宫城报主人
　　春夜宴席上戏赠裴淄州
　　九十不衰真地仙【谓淄州也】六旬犹健亦天怜【予自谓也】今年相遇莺花月此夜同欢歌酒筵四座齐声和丝竹两家随分鬭金钿留君到晓无他意图向君前作少年
　　赠梦得
　　年顔老少与君同眼未全昏耳未聋放醉卧为春日伴趂欢行入少年丛防花借马烦川守弄水偷船恼令公闻道洛城人尽怪呼为刘白二狂翁
　　晚春欲携酒防沈四著作先以六韵寄之
　　病容衰惨澹芳景晚蹉跎无计留春得争能奈老何篇章慵报答杯防喜经过顾我酒狂乆负君诗债多【沈前后恵诗十余首春来多醉竟未酬答今故云尔】敢辞携緑蚁只愿见青娥最忆阳闗唱真珠一串歌【沈有讴者善唱西出阳闗无故人词】
　　开成二年三月三日河南尹李待价以人和嵗稔将禊于洛滨前一日啓留守裴令公令公明日召太子少傅白居易太子宾客萧籍李仍叔刘禹锡前中书舎人郑居中国子司业裴恽河南少尹李道枢仓部郎中崔晋司封员外郎张可续驾部员外郎卢言虞部员外郎苗愔和州刺史裴俦淄州刺史裴洽检校礼部员外郎杨鲁士四门博士谈謩等一十五人合宴于舟中由斗亭歴魏隄抵津桥登临泝防自晨及暮簪组交映歌笑间发前水嬉而后妓乐左笔砚而右壶觞望之若仙观者如堵尽风光之赏极游泛之娯美景良辰赏心乐事尽得于今日矣若不记録谓洛无人晋公首赋一章铿然玉振顾谓四座继而和之居易举酒抽毫奉十二韵以献【座上作】
　　三月草萋萋黄莺歇又啼柳桥晴有絮沙路润无泥禊事修初毕游人到欲齐金钿耀桃李丝管骇鳬鹥转岸回船尾临流簇马蹄閙翻扬子渡蹋破魏王隄妓接谢公宴诗陪荀令题舟同李膺泛醴为穆生携水引春心荡花牵醉眼迷尘街从鼔动烟树任鸦栖舞急红腰凝歌迟翠黛低夜归何用烛新月凤楼西
　　同梦得暮春寄贺东西川二杨尚书
　　龙节对持真可爱雁行相接更堪夸两川风景同三月千里江山属一家鲁衞定知连气色潘杨亦觉有光华【予与二公皆忝姻眷】应怜洛下分司伴冷宴闲游老看花
　　喜小楼西新柳抽条
　　一行弱柳前年种数尺柔条今日新渐欲拂他骑马客未多遮得上楼人须教碧玉羞眉黛莫与红桃作麴尘为报金隄千万树饶伊未敢苦争春
　　酒醒防梦得
　　料合同惆怅花残酒亦残醉心忘老易醒眼别春难独出虽慵懒相逢定喜欢还携小蛮去试觅老刘看【小蛮酒榼名也】
　　感事
