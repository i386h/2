<!-- { "loadSidebar": true } -->
　　晦待罪东观得见元祐垂帘日厯元年二月十五日侍读韩维进读至天禧中有二官人犯罪依法治之当死真宗皇帝恻然怜之曰此等安知法杀之则不忍舍之则无以励众乃使人持去笞而遣之又幸汾隂日见一羊自掷于道左怪问之左右对今日尚食杀其羔真宗惨然不乐自是不杀羊羔因奏言此特真宗一念之动其小善焉耳然推是心以及天下则仁不可胜用也且真宗自澶却敌之后十有九年不言兵而天下富其源盖出于此外人皆言陛下仁孝发于天性每行见昆虫蝼蚁輙违而过之且敕左右勿践履此亦仁术也臣愿陛下推此心以及百姓则天下幸甚晦韩出也外祖宫师在讲筵时其传经启沃因事辅导大概如此是年祀明堂加食邑翰林学士苏轼当制有曰全徳雅量外为师表忠言嘉谋入告帷幄望其容貌足以知朝廷之尊闻其风采足以立贪懦之志呜呼亦足以见其人矣晦防养于外家逮事外祖清夷刚正髙洁静直虽燕居不妄言笑见者肃然其操履施为常持天下之正元祐人物论清正刚直必以司马温公外祖为称首搢绅士大夫闻其风者攘袂意消天下莫不仰其盛徳至于履道不苟合守正不少屈求退不愿富贵不肯挠毫髪以就功名常以帝王之学弼人主而以孔孟之道律后进【阙】　虽元祐间不能久在政府也道卿先生邹浩至完为頴昌府教授外祖时知頴昌厚遇之至完被召外祖独为置酒自说入仕以来出处去就大致终席不及他事至今服膺书绅用为行已法则故其节操风概颇似外祖晦从道卿先生游亲闻之宣和六年晦赴省试间至西京竭留台舅氏宗质问外祖遗事因出鲜于绰所作行状晦怪其脱畧且语迮不得骋舅氏以有所畏避告因求外祖文集欲加论次而文字舛驳不可正是方欲问诸家以缀辑成书俄金贼犯阙外家殱于頴昌羣从散亡书籍煨烬虽鲜于绰行状亦不复见自渡江来中州衣冠氏族寥落东南士人不知外祖风烈每以怅憾今年表侄孙元龙复得此本于何人家逺寄桂林晦幻失所恃不胜凯风寒泉之思欲效古人为外祖作家传或墓表铭志皆不敢因取行状锓木流传増入外祖诸子及女名位纪次以足其阙文后之君子得以考焉外氏自忠宪公仁宗时叅大政徳业光显门始大娶王文正公女生八子当时以为皆经纬才故名其里曰髙阳第三子綘康公諡献肃相仁宗皇帝其第六子缜楚公諡庄敏相哲宗皇帝外祖第五厯事四朝致身二府以直道正论讫不相而名徳冠天下行状所纪十不得一二忠宪公训饬子弟甚力重以外祖方严清介诸房化之子侄皆表表自立故本朝有家法者推韩氏云绍兴十年七月望日徽猷阁直学士左朝奉大夫知静江军府事充广南西路经畧安抚使长兴县开国公子食邑五百戸赐紫金鱼袋沈晦书

