<!-- { "loadSidebar": true } -->
    俄而帝隋大去，皇家小往。天地闭而贤人隐，□雷屯而巨宝衰。毒龙横雾，四天沈暗逆之悲；醉象驱风，三界溺崩离之酷。上人慧机幽晤，定识潜融。知佛日之恒明，审王风之尚静。芝歌商岳，揆鸡岭而同归；茅藉溪，与猴江而共致。遁俗无闷，因时有待。洎丹陵启秩，赤县居尊；迦维授手，波旬革面。十千天子，新朝帝释之宫；八万仙人，始向毗耶之国。一音演而荒景服，三圣澄而礼乐备。由是巴方旧彦，蜀城遗老，仰慈门而知户牖，升福田而喜耕凿。雕鞍绣辖，瞻燕而驰魂；黼带纟延裾，指鹦林而鹬款。宝瓶宵注，润浃尧旬；玉尘晨麾，风调舜历。咸以为假沈其性，迷生安视听之功；动乱其心，穷子失肌肤之恋。江连巫峡，始绊心猿；山对禺同，终维意马。
    贞观年中，积黎等乃宣昭遗址，发挥精舍。容成校历，揆日用於天经；隶首陈章，算神功於地。回廊{穴叫}{穴条}，自吐风飚；列榭峥嵘，坐含□雨。图竭官之妙质，俨卢舍之真容。宝珠周映，银龛备色。逸多垂足，似临兜率之天；师利分身。若赴维摩之境。灵仙可接，藻绘无施；真应难徵，雕镌有寄。若乃巡积，历森沈。天花照而高月落，地籁惊而幽泉涌。紫兰花径，香侵柏叶之炉；绿草文茵，影入芙蓉之座。真童凤策，即践金沙；仙女鸾衣，还窥石镜。岩庄转梵，杳冥松桂之墟；涧户栖槔，寂寞藤萝之院。法鼓奏而寒山旷，洪钟鸣而晓壑静。苔翠藓，具不尽之灵衣；石乳琼浆，入无生之妙馔。肃肃焉，遥遥焉。信调御之珠庭，而列真之甲第也。
    爰有上座元鉴法师等，并六尘无我，四谛非他。奉乾越之微言，守楞伽之奥府。法雷潜吼，鼓动风烟；慧日扬明，照临邱壑。青溪坐定，见心宅之恒灵；丹洞行忘，觉身城之每化。须弥不动，迥镇阎浮；崛安居，下观忉利。开四生之广路，叙六趣之彝伦，足以导扬真绩，恭宣来命者矣。县令柳公，讳明献，字太初，河东人也。太元降气，中黄授彩。袭周鲁之荣基，吐河汾之灵液。四科高第，振风翮於三冬；万室崇班，□骖於百里。既而政成黎颂，道洽讴。假无上之幽筌，毗不言之景化。弦歌在韵，将宾偈而齐归；铜墨成章，与梵天而共贯。琼波湛淡，沃荡□雷。珠灌萧条，蔽亏烟雨。贞机罕应，良谈放好事之游；朗调多奇，高赏尽名山之曲。
    下走东皋事失，南州涂穷，叹孔席之栖遑，笑阳歧之浩荡。薄游兹邑，喜见高人。三接而定琴樽，七纵而擒风月。林宗有道，相期清浊之间；平叔能言，见许天人之际。从容宴语，契阔胸怀。欣性情之同冥，感形骸之共遣。虽元都妙域，已挂於忘言；而塾读文场，窃申於知已。敢作颂曰：
    妙象无倪，神功有涉。湛淡名器，奔腾事业。慧路翘车，禅河舣楫。控引群品，轮回庶劫。纵横宇宙，反覆山川。言因境立，道寄形诠。爰稽福地，式揆珍田。丹溪漏日，碧洞栖烟。都玉槛，须弥石室。榛灌溟，风□萧瑟。ㄧ容乃眷，禅徒有谧。业磴三休，花岩四密。崇峦架殿，叠嶂营楼。千楣凤起，万ㄆ鸾浮。星开绀，月湛青眸。神宫不夜，邃阁长秋。户临重，窗分绝岭。半汉香浮，中天梵警。鹤林圣迹，龙泉佛影。鸟思山空，猿悲峡静。森森巨柏，落落长松。月出东岫，霞生北峰。山人自狎，野老相逢。白□屡断，青溪几重？彭泽之令，临邛之客，比德山薮，重规泉石。法宇成言，慈门致役。糠比吏隐，薜萝心迹。吾生扰扰，与道遑遑。殷勤颂咏，惆怅津梁。投功翠碣，助化元场。百年之後，苔藓苍苍。
    ○常州刺史平原郡开国公行状
    某州县洪飚未翔，灵凤垂翼；景□不烛，神龙宛颈。岂非时不可以苟遇，道不可以虚行？圣人作而万物睹，神功资而百宝用。是非山川倒徙，太阶怀息乱之臣；天地乖离，元首伫康时之具。则有得其数者，於平原公见之矣。
    自星虹沓汕，开宝於轩图；雷电窈冥，载休徵於鲁谶。龙骧凤起，霸图存玉垒之□；紫盖黄旗，王迹著金陵之野。故得卿才表秀，叠彩骈踪；卑盖朱幡，连州比郡。公侯必复，子孙承百代之基；馀庆不忘，仁义应千龄之运。公鼎门疏照，岫翔辉。分岳秀於樊侯，禀辰精於传说。折旋儒馆，以六艺为笙簧；轩翥翰林，用两京为鼓吹。经邦化俗，涉游夏之门庭；减灶麾兵，得孙吴之阃奥。皇天眷命，圣武膺图，睹物怀人，思功去罪。寰中有事，曹参希执帛之荣；阃外多虞，周纟企中军之宠。见危授命，藏器及时。攀凤羽於九霄，候龙颜於千里。萧王内寝，频献雅诚；韩信斋坛，屡迁优秩。武德三年授中郎将，俄迁大将军。
    秦王统军，皇基肇辟，天步犹难。宸应上相之荣，仙梦受中权之寄。被庐讲将，实赖宏图；今日佥谋，先应时望。於是弄兵窃举，犹勤甲胄；吞沙饵石，尚阻河梁。公制变以奇，荡除以杀。七擒三捷之略，绪著辕门；拔旗穿札之能，勋在盟府。五年六月加上柱国，随班列也。
    翦桐疏爵，分茅建社。下断物土，上格星躔。唐虞著其升降，周汉明其损益。所以羽仪帝室，蕃卫王畿；惩恶劝善，庸贤叙德。高祖勋逾黜夏，业擅戡黎。置酒醴於南宫，扬旌旆於东府。建皇帝之号，安不忘危；览彻侯之籍，荣而思报。以公乃诚匪懈，原始要终，望严雪而识寒松，观疾风而知劲草，九年封望都县男，贞观元年改封县侯。
    文貔禁旅，实著し雄；清道启行，允兹多士。自非誉高朝讽，价重人谣，仍窥博望之仪，必乱钩陈之选。公早陪戎律，夙简帝心，攵历二宫，当仁不让。授左卫中郎，俄迁右虞侯率。葱山狄壤，蒲海蛮陬，信要服之外区，乃匈奴之右地。境邻蛇泽，乘劲敌而周腾；郡迩酒泉，候宵尘而鹗视。天子乃停旒侧听，负晨惊。振洪策於古今，溢严勋於覆载。将使八昭泰，银台应益地之图；九县平夷，瑶水流寻仙之驾。贞观某年授高昌道行营总管。
    公道凝三略，功标五才，逸气纵横，雄精贯月。象物而动，鼓鼙战士之容；推信而行，歌舞表将军之德。裹粮坐甲，轻死等於鸿毛；投袂冲冠，重义均於熊掌。鉴空归惠，荒度来宾。收郑吉之前踪，复张骞之故事。庙堂颂德，魏阙畴庸，光赞六条，非公莫可。某年授某州刺史，寻以江沲奥域，衡霍名区，楚情剽狡，吴风浇竞。火耕水耨，郡阙婺女之精；竦剑危冠，人寻专诸之弊。分宣演化，卧理切於宸襟；易俗迁讹，行吟伫於人望。贞观某年迁睦州刺史。政刑不慝，考绩连最。俄授使持节松州都督。今上钧台嗣历，鼎邑凝图。百城劳晋武之心，千里扬汉宣之诏。玺书加秩，礼缛诸藩。纶焕层班，事高恒典。永徽中改沙州刺史。属鳌山乱德，鸿水稽诛。扶桑落日之滨，妖朋蚁结。孤竹云之际，孽党蜂腾。百济遗黎，托悬巢而斩气。三韩别种，附危幕而游魂。玉帐兵，伫责苞茅之贡；金坛令律，将收苦矢之琛。龙朔年中授公熊津道总管。
    公昔从幕府，早厕戎行。览兵法於轩辕，受阴阳於吕望。三门五垒，得破敌之奇谋；火舰□梯，总行军之妙法。故得战无全阵，野靡坚城。金将跃马暂临，衔璧与牵羊相继。岂惟秋方息乱，遥闻定远之名。春谷投心，遐想度辽之策？若斯而已矣。及三军献捷，诸将论功，帝嘉乃勋，作镇炎野，授公广州都督，改封平原公。
    以途邻北户，地接南池。珠崖魑魅之乡，铜柱贪残之境。累藩斯寄，历任称难。於是受以春风，临以夏日。明冠婚於县邑，布庠塾於闾阎。薤本诛强，奸豪屏气；棠阴察狱，独申哀。理龚遂之乱绳，解虞卿之错节。黄霸得循良之誉，绩未於边城；陈汤有方面之勋，位不登於剌举。兼方具美，其式兹乎？朝廷以公屡参伯牧，骏历班条，吏不忍欺，人无胥怨。伏情驭极，留连稷野之童；托义训毗，惆怅耶溪之老。虽有黄槐紫棘，无以易尧；盛岳名都，犹闻借寇。麟德元年改授金紫光禄大夫常州剌史。
    既而天机忽爽，大渐弥留；白玉徒煎，黄金难化。台阶侧席，方膺雉冕之尊；玉女停机，俄逢鹊衣之变。以某年某月日，春秋若干，薨於公舍。呜呼哀哉！惟公间气呈姿，灵和叶庆。凤鸣千仞，鹏搏万里。情关峻远，得意於众妙之门；性宇沈凝，忘筌於毁誉之境。因心以至，孝悌表於乡闾；临义而行，禄赐均於宗族。故得虬骤蠖屈，服冕乘轩。归汉於缔构之辰，游梁於骇乱之际。章沟雾辟，曳尾而晨趋；甲馆烟开，奉旄头而领先警。鸣鼙出塞，进李牧之寄诚；露冕巡方，受苏章之直笔。方当献纳黄屋，揖拜青墀，入东寺而掌壶，处南台而曳履。不谓藏舟夜涉，负杖朝兴。丹邱之化未寻，元扃之痛俄及。故怨深撤乐，悲躔罢市者乎？谨状。
    ●卷一百八十六
    ☆杜君绰
    君绰，高宗朝官左戎卫大将军，封怀宁县公。
    ○议沙门不应拜俗状
    窃以至道冲虚，释教凝寂。津梁庶品，导引群生。销鄙行於未萌，发慈心於已悟。然而後身济物，虽假於名言；劝善惩非，无资於赏罚。信乃善开方便，冥助政道。伏维皇帝陛下德合乾坤，恩г动植，含灵禀气，俱荷曲成。僧尼之俗，诚宜拜跪，但不拜君父，著在经文。臣以为道或可存，则言不可废。且君父尊极，事绝拟伦，在於臣子。敬非缘拜，既殊道俗，无嫌傲诞。以臣愚见，不拜为宜。谨议。
    ☆权善才
    善才，上元中左金吾卫大将军上柱国开国侯。
    ○议释道不应拜俗状
    窃以释道二门，津流自远，求诸典实，崇敬斯宏。至若皇系所宗，实光华於万祀；汉室惟启，亦纷郁於千载。且君亲在三，儒有不臣之礼；元寂居二，致无一拜之仪；义不师古，请循惟旧。谨议。
    ☆孔志约
    志约，高宗朝官太常博士礼部郎中。
    ○议释道不应拜俗状
    窃以凡百在位，虽存敬上之道，当其为师，尚有不臣之敬，况佛之垂法，事超俗表。剔同於毁伤，拥锡异乎簪绂。出家非色养之境，离尘岂荣名之地？功深济度，道极崇高。何必破彼元门，牵斯儒辙？披释服而为孔拜，处俗涂而当法礼。存其教而毁其道，求其福而屈其身。再三研核，谓乖通理。又道之为教，虽全肤，出家超俗，其归一揆。加以远标天构，大启皇基；义籍尊严，式符高尚。并仍旧贯，无点彝章。如必改作，恐非稽古。虽君亲崇敬，用轸神衷；道法虽亏，还留睿想。既奉询刍之诏，敢罄尘岳之诚。惧不惬允，追深战惕，谨议。
    ○本草序
