<!-- { "loadSidebar": true } -->
　　呜呼履斋君之长于吾实二十有二龄而称为甥鹿呜宾筵之荐实吾父友而称吾为舅吾固不敢偃然而当尊而君亦未尝不隤然而处卑见君之隤然者若以为易狎而中之介然者实不移君垂五十而成进士其得之甚难则其居之也若有未然少有所龃龉飘乎若脱屣之易其于人也一介而不妄予冝其槖装之苟完而其没也至不能具周身之棺君恒以为医之活人近而政之活人缓故其所梓医经传凡数百千巻其流行天下殆徧而及其病不能得一方之力以免又恒以为人生不贵得志而贵适意以故于珎衣甘食细旃广宇一切若飘风之过眼而咀藜短褐悠然容膝之室而无所累昔康乐之痛若人谓通蔽其互相妨若君之所通在宇宙而其所蔽在毫芒惟歌哭之相寻盖天命之靡常呜呼履斋骤即之而不知其为贵人者有之然未有不知其为敦朴君子也与之谈而不能相酬塞者有之然退而未尝不称其伉直无讳也即缓急而不尽副者有之然未尝不许其推表见里也君存而犹夫君尔君死而后知君不可以死也一杯之羮其享此耶其不尔耶一言之■〈此上夕下〉其以为知己耶其不尔耶岂能必君之享与知聊以冩吾思而已
　　
　　祭慎子正侍御文
　　
　　呜呼端公乆领诸生泓渟渊着如土在型及捷公交车百里蜚声断割肤敏如刃发硎入揆南台百僚几几毋开大桁行行且止熻艴师尹使我多垒为冦肺腑为民■〈虫尺〉虺邦之大夫民莫敢訾忧在宗社而顾其私臣言扬廷臣身伏机毁我室庐褫我冠衣虽则禠毁臣心奚愧大明中天郄埽魑魅用公之语安公于退苕流拱碧菰城还翠公于其间诵读诗书缕若蚕丝老为蠧鱼墨池萟林以佃以渔君卿笔舌人乃畏诸或征文献黻我皇明或采志牒宠彼山灵缀以已言附之姓名杜预沈碑扬雄拟经伊余晚合公偶声知带水浮家十岁其期岁必一来来则移时季必一书书则问竒曰余凿坏世氛甫谢不奉公问自春徂夏乃闻短造遽即长夜遗魄虽寒壮心未化呜呼黄金如山曷用铸身三望八驺泉途曷陈公虽殁矣不殁者神千载菰芦乃有此人
　　
　　祭冯封君文
　　
　　呜呼翁之跻耄而方伯公治我四郡兵事也则四郡之搢绅先生皆有言焉其言虽人人殊致然大要谓方伯为国之桢而我翁为国之瑞其祝翁者愿翁无疆之寿以表尔东浙若威鳯祥麟之仪游江山峩然而増丽愿翁无疆之寿以安我方伯公小则储胥乎江左大则屛翰乎宗社若应龙得云以夭矫九夏衔枯而望被既方伯公舍我而衮衣全楚也则某等日先其子弟勤竹马之候于南浦翁里居而杖屦无恙也则某等又日从父老后効台莱之祝而东觊如是故未已也咄嗟哉异哉此音胡为而至耶将翁福之全而为造物者忌耶将我民之无良而不令沐方伯公之赐耶不腆千里之胏与郁鬯之酒侑以芗若币而寓翁翁其为我吐之去而乘飞鸿之蹻上宾于帝若曰女其逍遥于易迁之宫以需列真位毋致方伯毁毋乆宅忧于里世人望方伯如望岁焉然则翁履顺之归归尔真宅洋洋乎我曹为胡为戚然于遗脱方伯公南溟之息息不过六月蓬蓬乎九万里而风斯在下我曹又胡为惄如虞其不终惠耶
　　
　　弇州续稿巻一百五十二
　　
　　●钦定四库全书
　　
　　弇州续稿巻一百五十三
　　
　　（明）王世贞 撰
　　
　　○文部
　　
　　△祭文
　　
　　祭凌侍郎夫妇二代文
　　
　　维太素翁媪叶嫓之若鸿得光葆真藴醇为德必潜源深流长笃石林公广心大度易直子良惟陈夫人惠行淑姿以顺承刚诗书之业乆而不替其用始昌厥穴既丹鳯产三焉彩羽煌煌伯巢阿阁造化夺之弗究其祥仲也葳蕤贲于丘园仅若孟皇天笃季君纵之九苞永言翶翔敡歴臬藩遂长三台以绥四方帝眷南顾五岭大憝恣其披猖汝将明威饬率武吏材官挽强六道并进覆彼穴巢断膂披膓强冦十万倏忽扫除若烈日霜爰立城郭爰布斥堠爰分土疆帝嘉厥劳俾领司空留政是纲畴昔之岁若王父父外内覃庆纶綍自天属有征行欎而未扬季拜稽首敬宣德音以贲幽藏百里而内守令上冢牛酒相望世讲之契实笃小子逮我鴈行敢荐芜辞逝者若生存者毋忘尚飨
　　
　　祭胡侍御文
　　
　　呜呼胡君抗疏批鳞以赞国均时称直臣干星回辰归而食贫练衣葛巾以游隠沦时称逸民茹蔬采薪匪名之狥要以成仁夔夔在亲蔼蔼在邻太丘树惇林宗人伦集客虽麕定交必抡其爱肫肫其象誾誾客以为茵巳乃悬鹑客以为囷巳釜生尘失无入颦得不及唇惟酒藏身亦能和神时吸厥醇四候自春如琴其橁如箭其筠豹文而堙龙性而驯尔车既巾尔席既珍周序登垠鲁郊损鳞不为王人遽称帝宾世路竟屯夺君经纶君复何论翛然返真慧麓嶙峋慧泉涟奫君年露晨君名大椿往迹巳陈风采如新溪芼涧苹为我逡巡
　　
　　祭太师徐文贞公文
　　
　　呜呼君揽治纲相叅治权弘治之末孝皇吁天天之答之公实产焉嘉靖之初世皇临轩公之答之射策褎然入擅三长出试百艰晩握大斗与天周旋尽塞幸穴独留化源弥留一诏雷雨九埏浴日丽空转坤旋干逊序成归凡十六年如裴如冨徜徉洛城树表逺迩系时重轻公所损益今犹国经公所树培今犹国桢始奉帝命惠我黔蒸九九为期功圆行成毋念人世人世浊腥鞭虹驭箕以还玉京公之勋德王言是冯国史藏媺口碑流馨不腆寿言余小子贞比于华封差信而征今之酹公可以无赘始贞弱冠谒公旅次笑语从容傍及六艺寻覩贞文未允公意胡乃屈诘辞逹为贵余谢不敏各行所是迨执三尺而抗缇骑其帅断断奋欲相噬公黙调解毋使狼狈先君之思托葭莩契惟我先君积忤败类贝锦愈织镕毁方炽霆霹纷如莫可控避公力既竭公心恒惴惟贞兄弟扶服归东寒灰覆盆没齿长终岂无尺书莫适为通公捧翔阳以挨屯蒙贞乃伏阙疏诋奸凶朝拜夕下三台景从而何数竒厄彼狡童公如弗闻宛曲从容雪先君寃録其旧庸获改卿服安即幽宫天雄之节滥及小子公谓延祖可以起矣移部吴兴拜公梓里筐篚不施一刺而巳公不自德我何敢齿公与深谈听然而喜叅伍章程错综名理以及兵事如针芥水逮于敝帚亦复莞尔贞之叙公文明以止风行水上匪涣而贲往犹感恩晩乃知巳我宦小达公喜弗胜中遘流言公仇青蝇我之嗜饮公忧如酲我之甚口公耳如惩岁一造公肝腑为倾拏舟送我徙倚怦营自贞凿坏甘从道氓公贻尺书始置宦情儿子甫荐公眼复青勉以祖武期之再鸣贞也凉德与世哫斯语及先君臆泪自垂下石何众拯溺者谁肮脏七尺不受人知归而顾影何所吐竒以是感公思一报之岂无贤喆姱节美志矫然独立翛然遗世世名趣焉以公有累公任其难彼任其易等彼云逵宁如雨施以是报公冀伸兹意三载蜗庐穴蛰渊沈两造公庭匪阎匪壬自守木义敢荐鲜禽藿豆浆壶聊以表忱公于此时不堕中阴或享钧天或栖寳林肯游人间俯为我歆不尽者辞不冺者心呜呼哀哉
　　
　　祭太师李文定公文
　　
　　呜呼昌期五百储精岳渎蒸黎冯生以迨国箓天乃与之大人之福畏途树棘旃席之上弗茹弗吐以成家相天乃与之大人之量公产维扬金相玉暎发为文章陆离彪炳垂登强仕始乃献靖遂魁大廷徊翔玉堂祠厘竹宫和歌栢梁仅逾十朞而步岩廊既叅铨部晋领宗伯北扉视草西宫曝直孤卿七命康侯三锡始贰魏公寛犹弱翁既受萧规画一以终车门寂如无金可通台席既移公当辅首六卿志行乃絶指授匪月几望匹亡旡咎悍佐见侵澹乎若忘薄有菟裘■〈干阝〉沟之阳介不终日匪舎而藏帝褒温纶以宠其归肃肃宵征上介导之■〈马上衣下〉蹄兼金氷纨黼丝公登于堂有母若父有季翼如厥绶亦组子及孙曽为世者五追惟锡第黔鬓朱颜王父无恙世数亦然请告以归称觞膝前自有父子自有君臣畴如我公完福备伦续廪给扶衎衎毕身为良赤松为度緑野耆英之会光于洛杜位则潞公德乃司马清商一部足以长娱何必云母然后快乎天期既迫不得须臾大江北南有两德星岁陨其一公与文贞左辅右宰并跻玉京昔余先公鸣鹿偕肄小子不类南宫附骥余曰叔父公乃弟视丁卯伏阙偕懋上书以雪覆盆公为拮据泉台之照藉而获苏懋晚登朝望公云霄公乃蔼蔼毋忘下交与公主器复忝同曹忽闻流讣相向摧咽南州之谊千里奔谒而我何为病足如绁絮酒炙鸡侑以芜词公宾帝所宁复我思江云黯结未往神驰呜呼哀哉
　　
　　祭太师张文忠公文
　　
　　呜呼有君以来恭巳垂裳以劳付臣孰如我皇有臣以来尽瘁代终以逸归君孰如我公公秉化枢垂及一纪尽扫骩骳与民更始槖钥含机太阿养光嘘为春风拂为秋霜百辟洗心夙夜乃职有蠧必洗靡吐敢匿片纸万里一嚬千忧精神响应疾于置邮如日丽空何幽不显譬彼景风何草不偃河漕万艘先期委输武骑千羣无烦秣餔大农白粲少府缗钱其崇若山其深踰渊百粤九邉士饱马腾汇为汤池欎则金城属国贡琛越裳重译黄屋之尊与天曷极遂超太傅真拜太师上冠三台下总百揆诏书不名犹曰子房彼鄼彼留亦莫敢望公有家严贵并师臣生死九命荣哀一身公有慈帏通籍两宫月鲜虚赐食必上供九有趣宗八荒骈轨如何一木万事长巳呜呼浴日补天挽化回元简自帝心播自王言显融昭明光大宠灵载之椽史勒之口铭世有颂声曰周曰伊我弗敢从污不至私在唐赞皇复为元之才惟戡难勋表救时惟余跅弛世一长物公汰众毁俾寄戎钺拙于避言竟成铄金或弃或收雅非公心噏訾之口妬我壑丘赖公保全无碍熏修我实忧公食少事烦岁抄微辞以当报恩公亦自谓疲于津梁褰裳欲从限天一方其言在耳其人不作大斗辞垣乔峰陨岳人亦有言算逺造促虽鞭之长不及马腹呜呼寄轸岩廊埋魄山阿森森象贤为陟者多帝曜长辉国威恒振公神行天夫复奚恨
　　
　　祭俞仲蔚文
　　
　　维万厯七年巳卯秋八月癸酉朔越三日丙子俞仲蔚先生卒其又六日癸未友人王某始能以酒炙羮饭往奠而哭之曰呜呼仲蔚天与之隠俾辟世尘天与之文隠不就沦天与之贫俾涤世态天与之德贫不见惫天与之艺辅文而行天与之友翼德以称凡子之赢皆受之天其不知者以为啬焉有子而痼有媪而衰有孙而孩有女而嫠人所言啬啬于目前吾所谓赢则千万年在汉恬冲无若叔度微言蔑闻胡以殆庶在晋藻雅玄晏先生未究八法墨池隤声子之于诗上窥建安尽洗色泽天骨巉岏其于他文单辞辄工衍为赋诔亦表舂容子之于书愈小愈妙栁骨褚姿凿山阴窍稍纵而行襄阳米颠强弩斫陈儿驹嘶烟与子剧谈耳不尽酬稍出片辞确乎阳秋入子斗室春风蔼然虽迩阛阓心逺地偏子之闾左干旄时溢及乎公庭夐絶子迹皂帽蒙头隠嚢庇肘手缀目营图左书右徐■〈艹舛〉清荈时进甘果调鹦听莺日以自课六合之外子或冥思一室之外子不与知营卫精坚可永无败如何一疾遽尔长夜呜呼仲蔚吾昔进子以交子与自是三人遂成尔汝徐生泛爱惟子是笃殷勤分槖訾亹推毂徐之不禄子后我先入霅痛哭拊棺一言窀穸之期为树丰碑我文子书曽未移时子亦告逝谁为终此二子之责俱在后死月晦叩门子病向■〈谷丸〉回眸眄睐托我以臆谁谓一暌地老天荒遗骸在木遗文在床他所不能能使不朽所不终事有如此酒呜呼哀哉
　　
　　祭沈修撰君典文
　　
