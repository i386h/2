<!-- { "loadSidebar": true } -->
　　古今作文者文雄句壮字奥且有音节者甚不寡文全不诬妄理道者鲜矣吁难哉朕闻儒者多祖韩文试取观之及至检间忽见颂伯夷之文乃悉观之中有疵焉疵者何曰过天地小日月是也且伯夷之忠义止可明并乎日月久同乎天地旌褒之尚无过于此何乃云日月不足为明天地不足为容也是何言哉尝闻上下四方曰宇往古来今曰宙二仪立极虚其中人物居焉曰宇如殿庭是也以天地初分为垠来今无已曰宙如江流是也大矣哉天地明矣哉日月韩曰过于天地日月于文则句壮字奥诵之则有音节若能文者莫出于韩若言道理伯夷过天地小日月吾不知其何物此果诬耶妄耶韩文名世不朽已千载矣今为我论识者莫不以我为强欤设若不以我为强则韩文乃至精之撰犹有其疵岂不鲜矣哉 


  ○谕风伯文 

　　风兮风兮天地化机白日何有夜间何觅古至于今实无而有难羁难縻尔风之妙微不能使人无疑至如揣之无骨扪之无衣噫嘻忽又周旋人物袅娜树枝或曰非风也乃树窈窕之威仪非风之所致尔飞槁叶走黄沙动而静静而动高而夷险而易洼而隆见如是之奇将为人信乎人又以为不然尔何怒之速也卷海气云六合岳镇为之音浩浩然荡荡然八荒震悚民人信有风矣尔方释忿然之威见雍和之意其播萌五谷如云如浪作熏觧民之愠何乐可奇至如却氛埃清宇宙明日月朗星辰天地位其位可不功乎今也民之感恩且信天地清宁可不善乎吾以斯言故敕尔想宜知悉 

　　○拔儒僧文 

　　朕闻三皇五帝夏啇文武之治天下分民以四业曰士曰农曰工曰商凡四者备天下国家用无阙焉列圣相传至汉之明帝又加民业以二曰释曰道六艺虽各途惟释道同玄儒虽专文学而理道统其农工商三者皆出于斯教至如立纲陈纪辅君以仁功莫大焉论辞章记诵儒者得其至精苟非其类而同其门未必得获至微且农勤于亩者岁成工乃时习而巧精商乃不盗诈而利本俱长今之释道者求本来之面目务玄晤之独关至妙者只履西归飞锡长空笑谈定往化凶顽为善默佑世邦其功浩瀚非苦空寂寞忘嗜欲绝尘事者莫探其至玄未闻农工商释道者精于儒正默论间俄而侍讲学士宋濂言及有僧名传者儒释俱长迩来以文求臣改益臣试开展过目篇篇有意文奇句壮奚啻于专门之学臣故不益而不改以全僧之善学者也臣昧死敢烦圣听诵之再三可知其人矣朕是许之不时之间学士以诵再三听文思意果如濂言然僧所以求改益者非也其文深意旷非久览岂得其本源朕知僧之意有所精学卒无扬名之处故特求名儒以改益之由此而扬名欲出为我用濂曰恐无此乎朕谓濂曰云何如是观人古贤人君子托身隐居非止一端如宁戚扣角百里奚饭牛望钓于磻溪征隐于黄冠此数贤能者未必执于本业而不为君用朕观此僧之文文华灿烂若有光之照耀无玄虚弄假之讹语句真诚贴体孔门之学安得不为用 

　　○辟阿奉文 

　　每听儒言及观书史切见历代之兴人才济济匡君益民历历昭然朕虽梦慕安得而至耶特以未造阅江楼名令诸职事试作文以记之诸人听而往即日文成群献于前既而张目一览文章虽有高下其大意则亦然所以大意亦然者何不过皆夸楼之羙言工已成览文之后不得而无忧吁难哉乏人矣昔唐太宗繁工役而好战鬪忽宫中妇人徐充容者上疏曰地广非久安之道人劳乃易乱之源东戌辽海西役昆丘诚不可也但观唐妇人犹过今之儒者人才可见矣或一二从者所问所荅不过顺其欲而常其羙恶不谏焉以斯人之心犹思膺上爵而名扬于世傍有信乎曰然曰何以信之曰但见衣冠济济身书雄伟岂不人才者欤今制云乏人矣此群然而同游者何物也曰今之同游非昔君之同游者昔君之同游皆和而不同者今同我游者咸同而不和者曰既知如是曷不黜之曰未可也曰何不果而从其迂曰不然待彼自省耳若或一省朕得人矣何下历代人才之盛欤 


  ○设谕文 

　　朕尝以事势观人以时宜较之何有职之士愚之至甚诚为惜哉且奸贪者勇不畏死于时宜事势畧不以为然其正直仁心者徒知此而不知彼于事势时宜但知其肤尔是以恻隐仁心颠倒而用矣岂不知上古圣人驱犀象而逐虎豹未尝有逐麒麟獐鹿者也或问禁师曰尔擅降蛇而得善至既得蛇而杀之否师曰杀之可杀放之当放朕谓师曰蛇乃人人所恶者尔言有可杀而可放者可得而闻乎曰可所以杀之者某蛇所以放之者某蛇朕以师者诬说试复问其详谓师曰得蛇之后尽杀之可乎尽放而不杀可乎师曰皆不可臣擅得而凭神杀放亦凭神苟不依神其有咎焉嗟夫阴翳幽宂中一微命之蛇尔人将以为无属也以降蛇者言乃有属焉故生杀不敢妄为以其有神也再询儒者朕每闻汤圣人也去三面而祝之令有生路果然乎曰然曰豺狼欲左右而容乎曰不然以其伤物命也呜呼善者好之恶者恶之仁人君子不觧而倒之邪耶正耶省哉戒哉利益矣 

　　○省顽文 

　　尝观古之贤愚者清浊之分善恶之别晓然矣但近视目前职事者运哉若以此浑字言之莫不方今有职者不知贤愚善恶者欤非也其清浊之分善恶之别人皆知之尔然今人之心法古贤善者少效古愚恶者多则贤善者无同愚恶者有何哉盖为不知艰险之覆身日习浇奸之笃故贤善之性日消而不立执迷之情日生而愈坚吁难哉所以古人以卑而致高以愚而致贤舍此而取彼守亏而乐安时人以为易欤难欤呜呼不思虑患以防危务奸顽而复命修德善终生膺上爵扬名于世君子履之小人弃之惜哉惜哉孰不悟欤 

　　○纵豢鹤文 

　　东海有来贡者姓瀛名洲所贡者仙鹤试取观之及其至态貌与常鹤同何足为奇贡者曰不然若知其内方识鹤之异其人但言此而往未暇详问以鹤敕内臣杂豢群鹤中豢者去其翮日夕与人相狎凡鹤皆去其翮同时而又生豢者不拘听其自然余月翮翼乃全时居五六月羣鹤抖擞扬去翅不远而坠与民狎民不知将谓野者故鹤多中矢弹者惜哉豢殷懃数月一旦如是而废豢者曰俗鸟何恋曰尔何知俗鸟对曰智鸟必息六月若扶摇值春秋所以假天风而各乘其气今俗鸟去不依时故如是也尚有未去者数枚将必神鸟也朕又观之乃瀛洲者进其鹤丹顶玄裳缟衣墨足日三朝而四舞皷翼无时如此者又两月而临中秋数雨过而天青黄花香芦蕋白风高而翅轻朕坐苑中忽闻九霄之上有鹤双声张目仰观见鹤一对抟风而振翼旋若羊角扶摇而上翕忽其翎渐觉微细其身将摩青之际形若蝇蠓之状敛翼而东下不知几千万里是鹤息翼之处因观智鸟致吾有叹所以君子之于当世能善事而动善时惟瀛洲之鹤可体也且鹤非时不动止是整翼而已及其时至乃举事成岂不智鸟乎 

　　高皇帝御制文集卷第十三 

  ●高皇帝御制文集卷第十四 

　　碑 
　　记 

　　◆碑 

　　皇陵碑 

　　○皇陵碑 

　　洪武十一年夏四月命江阴侯吴良督工亲造皇堂予时秉鉴窥形但见苍颜皓首忽思往日之艰辛况皇陵碑记皆儒臣粉饰之文恐不足为后世子孙戒特述艰难明昌运俾世代见之其辞曰昔我父皇寓居是方农业艰辛朝夕彷徨俄尔天灾流行眷属罹殃皇考终于六十有四皇妣五十有九而亡孟兄先死合家守丧田主德不我顾呼叱昂昂既不与地邻里惆怅忽伊兄之慷慨惠此黄壤殡无棺椁被体恶裳浮掩三尺奠何殽浆既葬之后家道惶惶仲兄少弱生计不张孟嫂携幼东归故乡值天无雨遗蝗腾翔里人缺食草木为粮予亦何有心惊若狂乃与兄计如何是常兄云去此各度凶荒兄为我哭我为兄伤皇天白日泣断心肠兄弟异路哀动遥苍汪氏老母为我筹量遣子相送备醴馨香空门礼佛出入僧房居未两月寺主封仓众各为计云水飘扬我何作为百无所长依亲自辱仰天茫茫既非可倚侣影相将突朝烟而急进暮投古寺以趍跄仰穹崖崔嵬而倚碧听猿啼夜月而凄凉魂悠悠而觅父母无有志落魄而侠佯西风鹤唳俄浙沥以飞霜身如蓬逐风而不止心滚滚乎沸汤一浮云乎三载年方二十而强时乃长淮盗起民生攘攘于是思亲之心昭著日遥盻乎家邦已而既降既忧且惧伙可筹详傍有觉者将欲声扬当此之际逼迫而无已试与知者相商乃告之曰果束手以待罪亦奋臂而相戕知者为我画计且祷阴以默相如其言往卜去守之何祥神乃阴阴乎有警其气郁郁乎洋洋卜迯卜守则不吉将就凶而不妨即起趋降而附城几被无知而创少顷获释身体安康从愚朝暮日日戎行元兵讨罪将士汤汤一攫不得再攫再骧移营易垒旌旗相望已而觧去弃戈与鎗予脱旅队驭马控缰出游南土气舒而光倡农夫以入伍事业是匡不逾月而众集赤帜散野而盈冈率渡清流戍守滁阳思亲询旧终日慨慷知仲姊已逝独存驸马与甥双驸马引儿来我栖外甥见舅如见娘此时孟嫂亦有知携儿挈女皆从傍次兄已殁又数载独遗寡妇野持筐因兵南北生计忙忙一时会聚如再生牵衣诉昔以难当于是家有眷属外练兵钢群雄并驱饮食不遑暂戍和州东渡大江首抚姑熟礼义是尚遂定建业四守关防砺兵秣马静看颉顽群雄自为乎声教戈矛天下铿锵元纲不振乎彼世祖之法豪杰何有乎仁良予乃张皇六师飞旗角亢勇者效力智者赞襄亲征荆楚将平湖湘三苗尽服广海入疆命大将军东平乎吴越齐鲁耀乎旌幢西有乎伊洛淆函地险河湟入胡都而市不易肆虎臣露锋刃而灿若星铓已而长驱乎井冱河山之内外民庶咸仰关中即定市巷笙簧玄菟乐浪以归版籍南藩十有三国而来王倚金陵而定鼎托虎踞而仪凤凰天堑星高而月辉沧海钟山镇凶而峦接乎银潢欲厚陵之微葬卜者乃曰不可而地且臧于是祀事之礼已定每精洁乎烝尝惟劬劳罔极之恩难报勒石铭于皇堂世世承运而务德必彷佛于殷商泪笔以述难谕嗣以抚昌稽首再拜愿时时而来飨 

  　◆记 

　　阅江楼记 
　　又阅江楼记 
　　覩春光记 
　　感旧记 
　　纪梦 
　　游新庵记 
　　西征记 
　　兰亭流觞曲水图记 
　　盛叔彰全画记 
　　僧智辉牛首山庵记 
　　游寺记 
　　灵谷寺记 

  ○阅江楼记 

