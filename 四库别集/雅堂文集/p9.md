<!-- { "loadSidebar": true } -->
　　少鹤姓沈氏，讳伯龄，余妻之弟也。籍安溪。父德墨公来台经商，娶王太孺人，生少鹤及二弟，遂家于郡治。少鹤性颖悟，丰仪整秀，戚党皆爱之。初德墨公以商致富，获资十数万金。及改隶后，脑利归官，而经商又多挫。少鹤慨然谓余曰：『家君年老，诸弟又幼，余欲稍振旧业，君其有所辅助』？当是时，少鹤方与南人士合设台湾实业会社，投大资，将有所奋发，乃不数月而死，若豫知其事而以言相托也。卒哭之夕，余呼少鹤而告曰：乌乎！君其可以无怼矣。父母也余事之，弟也余教之，寡妻孤子也余嫂之侄之，有如此盟，明神鉴之！嗟乎！余及今日，其可以对少鹤也哉？

　　少鹤生于光绪二年，卒于明治三十有三年，年二十有五。葬宁南门外。配吴氏，生二子：长清龙，四岁；次清根，才弥月尔。

　　连子曰：古人有言：一死一生，乃见交情。少鹤既死，而余所为少鹤身后事者颇多。少鹤没四年，而其幼弟殇，次弟授室，余为之悲而喜也。又一年，德墨公逝。又五年，王太孺人亦逝。余为之治丧营葬，处家事。顾此十年间，无时不以少鹤为念。今遗孤稍长，皆肄业于学校，必有振兴之一日，亦可以慰我少鹤于地下也夫。

　　○陈鞠谱传

　　畴昔之夜，余访鞠谱于哄堂，与谈天下事。鞠谱辄笑曰：『书生但能言尔』。南溟在坐，猝答曰：『乃公以马上得天下，能以马上治耶』？鞠谱大笑，余亦笑。其后余赴厦门治报事，越年归，闻鞠谱以狂病死。急晤南溟，询其状。南溟曰：『鞠谱狂病时大呼杀鬼，且持刀起击。噫！众鬼猖獗之世，鞠谱儒，不能杀，顾安能杀之地下耶？虽然，大丈夫亦为鬼雄尔，何可恹恹不死』？余曰：『君与鞠谱善，何不传其人于世』？曰：『我为文迟钝，每自慊。且鞠谱之为人也，飞扬跋扈，出乎目论之外，非藉子雄健之笔以写之，胡能似？余请以口授，而子记之，可乎』？

　　鞠谱姓陈氏，讳凤昌，字卜五，台南人也。性豪迈。及壮，始获一衿。邻人王翁爱其才，妻以女。鞠谱益肆志读书，勉为古诗文。乙未之役，台人自主，奉刘永福守台南。鞠谱与同辈集议于府学，大言曰：『国家养士三百年，亦为缓急用尔，今竟无一人，我辈宁不愧死』？乃走叩军门，上战守十二策，请募健儿赴前敌。不听。退而告人曰：『刘帅亦碌碌者』！居有顷，闻彰化破，吴彭年战死，甚壮之，洒酒为文以祭。越数年，又为负骨归粤，以百金恤其家。乌乎！亦义侠哉！鞠谱既知事不可为，携眷渡厦门，闭门不出，着拾唾十卷。其文隽颖，时寓劝惩之义，而于台事颇多采择。

　　余曰：鞠谱没后，余求其遗书，得拾唾四卷、诗一卷，将辑而刊之。乌乎！此则鞠谱所遗之心血也！鞠谱既归台，学贾，积数年，获利数千金。每眷怀时局，愤一世人之相率于伪也，辄呼酒命醉。而南溟亦豪饮者，酒酣耳热时，两人争论古今事，抗谈不已，至于攘臂碎杯，拍案呼绝。余从其旁观之，豪情壮气现于须眉，固非小人儒所能及也。鞠谱生于同治四年，卒于明治三十有九年，年四十有九。而南溟亦我南之狂者，姓胡氏，名殿鹏。

　　连子曰：乌乎！如鞠谱者，岂非所谓狂士者哉？今没已数年，而谈者气为之王，则以精神有以刺激之也。余闻西哲曰：国多狂者，则其国必强。何以强？则以国民之多进取，故中原衰弱，士德不振，昏昏终夜，王气销沈，安得万千狂士奔走呼号，以起其疲困耶？孔子曰：狂者进取；然则狂又胡可少哉？

　　○林痴仙传

　　林痴仙，台中人，讳朝崧，字俊堂，建威将军利卿公之少子也。聪慧绝伦，年十四入邑庠，嗣食饩。顾无仕宦志。雾峰林氏以武德世其家。甲申之后，群从兄弟皆以功名显，而痴仙独寄情诗酒，以文学鸣海上。乙未夏，避乱泉州，游沪上，数年乃归。

　　当是时，桑海迭变，名宿凋零，士之不得志于时者，竞立诗社，号召徒侣，以作无聊之兴会，痴仙乃出而最之，与苑里蔡启运、大社赖绍尧、鹿江陈怀澄及从子南强等结栎社以相角逐，一时风靡中台。然社规严厉，非积学之士不引纳，故社中仅二十余人也。痴仙既以诗酒自豪，又好客，春秋佳日，辄开大会，南北至者常数十人。既厌族中尘涌，移居聚兴庄，课僮耕稼，筑草堂曰「无闷」，遂自号道人。旬日一至大墩。至则招诸友为诗酒之会。每饮必醉，走笔为诗，放声高诵，琅琅出金石。每一篇出，众争传抄，不数日而全台写遍。顾时为酒困。又好色，尝醉卧美人侧。每当意，辄赋诗赠之。北地燕支中，无不知有林子者。其豪放如此。痴仙遂游于酒人乎？尝慨然曰：『尘世纷浊，名利桁杨，若辈摆脱不弃，千古会心人唯有信陵君尔』。然痴仙事母孝，处族和，急人之难，有古烈士风。其亦有托而逃欤？大正四年冬十月初七日，卒于里第，年四十有一。子幼，女二。着无闷诗词数百首。

　　连横曰：痴仙死旬日矣，余乃稍杀其悲，刺述平生，以昭示来许。痴仙一死，而全台词人无不洒泪者，以诗界从此寂寞也。友人谢籁轩曰：痴仙能适其乐，一日之生胜于常人三日。连横曰：以痴仙之为人而论之，其果痴也欤？

　　○郭寿青传

　　士有一技一艺，皆足以自立而名传诸世。若僚之丸、秋之奕、养由基之善射、公孙大娘之舞剑，器虽小，道有足观焉。

　　亡友郭寿青弹琵琶绝佳，金石丝竹之属，莫不通其神妙，而外此碌碌也。寿青之学，学于王老五，老五又学于其妻者。风清月白之夜，灯红酒绿之时，闻寿青琵琶者，皆神气飞越，感兴上下。四弦之中，千变万状。乌乎！何其奇耶！

　　丁酉夏六月既望，余与沈少鹤、李兆阳诸子泛舟安平，寿青亦抱琵琶至。时夜已半，月色水光，涵虚无际。寿青乃弹水操之曲。徐闻远远有吚哑声，既有喇叭声、传点声、士卒呼唱声自远而近。忽而炮声隆隆然，旗声瑟瑟然，刀声锵锵然，橹声悠悠然，风声、水声荡荡然，两军激战之声轰轰烈烈，若周郎之火赤壁，岳侯之破洞庭，而足以振人尚武也。画然一声，四弦俱寂。余举杯劳之。寿青曰：『吾技固未佳，然视台南中无有出吾右者。嗟乎！吾学无所长，而仅以琵琶显，吾其穷乎！虽然，公若肯以文传，吾无憾』。越十年而寿青竟以贫病死，年三十有二。乌乎哀哉！ 

　　寿青讳维嵩，台南郡人。祖父某，以商致富。父某，素好乐，尤爱客，暇辄歌奏于堂。寿青稍长，教以技，即了悟，而琵琶尤精。顾寿青既嗜乐，不善治家人产，十数年间，万金荡尽。然不屑以技媚贵人，遂至抑郁以终。遗一妻及女，而所爱之琵琶且不知何处去矣。乌乎！又可伤也！

　　连横曰：吾闻明季有汤琵琶者，以绝艺游江南北，名喧一时，其后亦以贫病死。寿青之技，不知视汤何若，而命运则同。乌乎！士有抱奇才异能侘傺不得志以没者，何可胜道？吾传寿青，吾尤有无限之感情萦绕而不能已！

　　○郑慧修女士传

　　王香禅曰：余闻藐姑射之神人，不食五谷，乘云龙，御飞龙，而游于四海之外，未尝不想见其为人，若物之内，若物之外，昔昔而求之，梦梦而索之。顾乃得见郑慧修女士，其行洁，其志芳，皭然不滓，超然尘垢之外，并世而无两者也。女士既物化且数年，昔昔而求之，梦梦而索之，若物之内，若物之外，希夷而不可遇。余乃欲播之诗歌，而金石不足以侊其态；余乃欲征之图画，而丹青不足以写其容。则余将何适而可？余将以文章传之，而文章又不足以状其为人；且恐以垢女士。子连子其为我状之。

　　连子曰：若物之内，若物之外，恶至而倪贵贱，恶至而倪小人。人为万物之灵，翘然宇宙之间，而时为物囿，束缚一世，纷纭局蹐，至死而不能自解者，比比也。以余所闻郑女士之风，心向往之，顾未知其详，予其言之。香禅曰：诺。女士新竹人。祖若父皆显绅，以豪富闻里闾。母王氏，生女士及兄，绝爱之。性明慧，读书知大义。事亲孝。尝侍祖母侧。祖母固信佛，筑净室于城外，女士奉晨昏焉。遂绝晕、绝脂粉，撤其环珥，守贞不嫁。定省之暇，独居一室，焚香静坐，手执金经一卷，湛然寂然，悟万物生死轮回之理。遂朝南海，游西湖，泛杨子，上金焦，以揽佛陀之迹。归次鼓山，就古月禅师而问法焉。居无何，其祖母病，父促归。女士谓禅师曰：他日当骨于此。归数日，而祖母卒。越数月，而女士亦卒，年二十有六。遗命以火化，归骨鼓山，建浮屠焉。当女士之归也，次稻江，访余于琼楼，该笑甚欢。濒行告余曰：恐不获再见。视其容温然似春，而不料其竟为物化也。悲夫！

　　连子曰：尘浊昏垫之世，群生之伦莫明其乡，仿佛于耳目鼻舌心意者，曰为贵贱也，为小大也。奸雄之夫，盗妒之子，矫柔仁义，制作名器，以驱纳一世之人心，而匹夫匹妇相率为伪，如水之趋壑，放乎而不知止。庄子悯之，示以无为。故曰极物之真，能守其本，外天地，遗万物，而未尝有所困。我佛悯之，告之以灵，故曰色即是空，空即是色。受想行识，亦复如是。郑女士得之，故不蕲于华实，不斩于妃耦，不蕲于生死。连子曰：郑女士可谓能全其天者矣！古者谓是帝之悬解。

　　○书何水昌

　　何水昌，台中人，居市内之桥子头。性纯孝，与人无忤。家贫，未克就学。年十三，出为人佣，得钱悉以奉父，不敢自私。越数年，母卒，兄弟又早亡，孑然一身，以养其父。父年四十五，患偏枯，困顿床蓐，便溺须人。水昌日为洗濯，不嫌污秽。每得甘旨，必奉父，而自食粗櫔，或忍饥，以市鱼肉。父得饱。则喜。又以病故，吸雅片，日非二三百钱不能止瘾。水昌只手拮据，供养不绝，二十年如一日。其纯孝有如此者。大正九年十月，市协议会员林耀亭闻其行，为请市尹，转详督府，特受旌表。东宫殿下巡台时，复蒙下赐饼饵。然水昌僻处穷庐，庸德之行，流俗弗察。籍非林君之推奖，又孰知有何孝子哉？

　　水昌以比来生意微末，衣食不赡，日夜经营，思多博百数十钱以充家计，而积劳致疾，遂成肺廱。囊无钱，瓶无米，僵卧榻上，几濒危殆。邻人卢蕃薯、林春荣悯其贫，出为延医。医师张泉生亦谂其孝，施以药，且济之财。可谓义矣。顾水昌廱重，非割治不为功。泉生复为请台中医院，不取其费；而日食犹须自给，且家有病父，无人代养，苟非乐善之士为之周恤，则其惨苦之状有难言者。

