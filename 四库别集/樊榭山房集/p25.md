<!-- { "loadSidebar": true } -->
　　携侄黼登呉山西爽阁望湖上齐雪
　　十日鸿雪天乍醒金鸦展翅光昽昤春寒留此幻玉在急携阿买行伶俜风扶两腋上絶磴堕檐冰柱来殊庭庭中蕚绿华已破童子辍诵灵飞经西偏为我开小戸翻身跳入申徒缾全湖只在几席下峰围银浪摇窓櫺颇黎盆盛新水满中有璇馆浮如萍城隂练练铺万瓦盖尽尘界浊且腥林梢阳焰动未动太素境欲还始青眼前梨云尚就梦画里竹叶看扬舲恐教归去洞天闭追摹戃怳忘真形笑渠序白乏奇语诗成唱与羣仙听
　　顾丈月田遗罗浮丹灶泥
　　寻真髙步向罗浮曽向冲虚观里游九转已成仙嵗月一丸犹带晋阳秋虹光几度岩头现赤埴今从掌上留学取方回封戸法也堪独往谢凡俦
　　次韵顾丈首春卧病遣懐四首
　　无奈春寒劲折緜剧谈全似破枯禅泥干乆积庭隂雪日薄迟生水际烟臭味相怜同故疾心期取次得佳眠扁舟双屐须料理肯把风光让少年
　　熏炉未忍别奇温谁识先生冷意存不用书防子公力何曽裾撇季长门秦闗跋马峯形壮粤峤褰裳海若尊一笑枕中春梦醒秖如鸿爪了无痕
　　新年凖拟暂开顔有约晴街散痹顽老境那能三好具春光常是二旬悭【昔人言一春好天气不过二十日】荼勲药福销除病选佛期仙占断闲拚却穷隂过买夜尚留梅月照屏山覔句无妨一字贫萧然砚北自由身眼空寓物非留物齿冷逢人更阅人雨水已来芳草动麴尘渐放栁丝春髙车近见多倾覆不但长途畏独轮
　　落梅二首用二宋落花韵
　　曲折疎篱亚字墙春风顚倒月荒凉吹来笛里无穷恨飞坠楼头第一香漠漠烟中疑玉面鳞鳞苔畔即黄肠绿隂青子差堪念不道空枝更可伤
　　老眼逢春益自伤花光写貌最难忘随风罢索巡檐笑着地回思照水妆几防鹿胎余旧迹一痕獭髓浣残香参横为乞相思梦云影依稀防石房
　　和沈房仲论印十二首
　　白玉摩挲卫青篆虞家题咏陆家收姓名偶尔存天壤骑从何知是列侯【陆友仁有方寸小玉印文曰卫青虞伯生诗云将军骑从公主时岂意刻玉为文章】
　　葫芦宫井访斜曛官印浓摹宣德军阅过土花钱又赵絶无屈曲少人闻【康熙壬寅予同呉尺凫赵功千丁敬身凤凰山访古过葫芦井畔老媪家出观铜印一钮纵广二寸许小篆文曰宣德军节度使之印云淘井时所得欲买之坚不肯墨摹其迹以归明年重过老妪已亡印不知流落何地矣按周显德六年从呉越王俶之请升湖州为宣德军以王弟偡为节度使吾子行云凡摹印屈曲盘回唐始如此今观此印殆不尽然也】
　　兵象轻将汉印论谁言好古是云门行间别署军司马狂草淋漓诧醉髠【云门张绅云天下皆用汉印于名字之闲隂文属兵象大唐传载云永州龙兴寺乃呉军司马防之故宅怀素尝浚井得军师马印每草书用此为志】
　　四屧争夸白石藏纷纷钟鼎费评量好奇更有王都尉卍字回环吐佛光【姜尧章有白石生四屧印王晋卿有小印文曰晋卿珍玩于卍字中回环刻之】
　　珍秘永存虚语耳明昌七印继宣和世间名迹俱尘劫不见袁荆簿録多【唐王涯有永存珍秘印金章宗明昌七印一曰内府葫芦印二曰羣玉珍秘三曰明昌珍玩四曰明昌御览五曰御府寳绘六曰明昌中秘七曰明昌御府严分宜书画被籍入内府穆宗时出以充武官世禄成国公朱希忠以善价得之后以饷江陵张败又遭籍没掌库宦官盗出售之其入严氏时有袁州司籍官半印入张氏时有荆州司籍官半印】
　　一自山农铁画工休和红沫寄方铜从兹伐尽灯明石仅了生涯百嵗中【王元章始用花乳石刻私印见镏绩霏雪録处州灯明石可刻图书印见郎瑛七修类稾】
　　故瓦苔皴出未央曽传金粟道人章时时韦带穿为佩真乐无如吾竹房【顾阿瑛偶得未央宫故瓦头朱伯盛为刻金粟道人印吾子行有竹素山房我最嬾怀真乐飞丹霄数印印鼻小韦带尝在手弄之欲和其四角令有古意】
　　闭闗颂酒属蛾睂匕首夫人擅巧思不见雉臯双窈窕书中有女画中诗【宋奉华刘妃有闭闗颂酒之裔印予尝见明妓徐惊鸿书扇印文曰徐夫人皆以妇人用男子事徐更巧合又尝见冐辟疆姬人金玥蔡含合笔画红梅玉茗小印文曰书中有女画中有诗】
　　追仿虫鱼枉用猜底须猎碣辨纤埃秖宜规矩斯冰体好为偏旁正误来
　　何震密疎能结构文彭精巧更纡余许【初】徐【霖】归【文休】李【流芳】风流在善谑应推孙太初【太白山人孙太初印多自制时有方唯一者一目而善谑孙为制一印唯一每书辄用之李献吉戏题其上曰方唯一目印制甚曲信是盲人罔觉其俗唯一知而亟毁之印制乃朱文三字相连而横界其中寓目字也见徐元懋古今印史】
　　贵主当年重品题劫灰澒洞賸悬黎皜臣死后良工歇切玉何人更似泥【予友赵饮谷曽得明乐安长公主小玉印篆刻极精子为作歌周栎园侍郎云自江皜臣死无复能刻玉者矣】
　　絶艺吾乡岂识真布衣前数顾山臣城南诗老推能事肯刻龟螭与贵人【谓丁敬身】
　　同许初观游城北兴福寺【寺为宋薛左丞昻舍花圃地建】
　　新晴无伴与经行度能消世外情邻叟谁知左丞圃野僧不避太师名疎疎緑竹穿空地澹澹青山见隔城漫道贤愚同是梦党碑千佛至今荣【朱弁曲洧旧闻云国子监无名氏题元祐党籍碑曰千佛名经】
　　三月三日同许初观访鲁秋塍山长于敷文书院即事有作二首
　　万松难觅昔人栽胜地天教讲席开岭上白云闲不出湖中空翠逺还来先生正值成春服都养犹能治酒杯醉向层巅问兰渚越山如髪隔江隈
　　长风不断送雄谈上已毋忘此盍簪诗国芳情花作骨儒门淡味水回甘曲江名噪同秋赋禹穴书奇约晩探乗兴重来寒食近十分蒨绚看晴岚
　　同少穆竹田敦复南漪饮呉山酒楼时桃始花薄暮泛月归诸君送予至西桥别去
　　青山绕郭宛游龙对酒烟光分外浓春入花枝烧客眼望穷云海荡吾胷懐人袖有三年字倚健身辞九节笻归艇市桥穿月影一时笑语最从容【时闻西颢将南归】
　　徐丈紫山没三年矣闻湖上故居名黄雪山房者已拆卖于人雪樵有诗吊之予亦次韵
　　逸气凌霄一劒飞眼中人物似翁稀百年无地悲华屋万古空山陨少微春雨如闻吟屐响夕阳不见钓船归门前鸭脚青青在为访遗踪泪满衣
　　题沈石田蹇驴觅雪图
　　两崖对矗寒空峭霁色云端迥相照瀑冰挂折板桥低千丈玉龙尾不掉山腰居人下无路狐迒迷窅窱疎林欹倒深磵埋独凭危阑展孤眺长耳冲风前为谁袖里鞭梢若垂钓后者据鞍自呵手涕冻鼻中强为笑乾坤清气入诗脾口不能言领其妙君不见歇后郑五作相时心肠冷落无人知风雪灞桥驴子上何如二十四考居台司又不见黄山先生句得髓圭璧絮盐良可已诗名世号赵蹇驴何如头鹅献罢吟春水昔年眯眼輭尘红凿冰不到河伯宫寒风密雪郭熙画张之秋暑销爞爞【丙辰秋日在长安观郭熙寒风密雪图于徐亮直太史席上】此图物色将毋同眼明今见石田翁安得人间五六月移置宻雪图当中我当为文防拜庐山公
　　寒食同少穆初观城南看花用东坡上已日携酒出游韵
　　熟食例多泼火雨江吐微云徧村坞三防五防欲霑衣见惯山童不我侮雨收沙路輭且平斜上层冈势交午林中百舌哢春声似与游人相尔汝遗民那记白雁来近岫犹看青凤舞东风吹返美人魂杨妹刘妃心独苦丛丛幻出淡燕支似倚墙头懐故主微闻流水响佩环邀取新蟾鬬眉妩意行复入古梵宫础断方花卧黄土西番佛塔灭遗踪废井桔橰灌蔬圃黒龙饮器閟金陵真帖兰亭迷处所木波不见老讲师画壁烟销执炉女一十六年追昔游存殁闗心首为俯呉【尺凫】袁【舒雯】沈【栾城】子已泉下泉下伤春寂无语杭子【大宗】上书方待罪丁【敬身】赵【功千意林】栖迟掩衡宇荒祠依旧祈蚕官漠漠轻隂咽箫鼔重来白髪映花红只有尊前周与许平生不数蔡充儿送抱推襟两无阻凭君妙句发天悭嵗既晏兮孰华予
　　次韵顾丈月田以罗浮竹叶符见赠
　　我生探奇心未暇歴幽窈侧闻罗与浮合离冠海峤刘仙有古坛解种不秋草【金人马天来赋竹句云人天解种不秋草】亭亭挺琅玕主人后天老夜吸沆瀣杯挥毫向翠葆淋漓太平符纠缪龙蛇绕至今留灵踪叶叶出意表虫锼并蜗篆屈曲叠微可遇不可求讵屑钗头袅闲居穷山经类不遗细小晩逢丈人厚诗格倍精好先以丹灶泥圆如芡堪齩次第赠数翻片碧覻天巧书痴笑识字学媿蟫鱼饱何况云雷文多怪縁见少更闻玉局翁洒墨亭山晓竹间叶防斑感物岂异道安得手摘之与此为二寳【东坡过瑞昌亭子山题字石壁防墨竹叶上至今环山之竹叶上皆有墨防出僧道璨桞塘外集】愿寻绛囊佩同试鹿卢蹻虎豹迹俱潜鸿防首初掉翺翔双髻峰名岳恣搜讨问年将书亥禁饮休犯夘斋心访隠诀一御箨龙矫再乞安期蒲坐令白髪扫
　　原作　　　　　　　　　【仁和】顾之珽【搢玉】
　　罗浮耀南离巗崿深且窈玉乳与金膏隠现半霞峤阳崖产肉芝隂涧生朱草遇之一采茹换骨能不老所嗟尘世人入目等蓬葆常闻十三峯笼万竿绕围径二十尺其长矗云表作篾环无端节目穷要叶大如芭蕉风来緑袅袅更有刘仙坛符竹却琐小髙秪数尺强单复各佼好一叶两叶中篆籀若虫齩枯腴自区别纹画甚儇巧余昔展衰步探歴未曽饱今以转赠君博物理难晓云可辟不祥符箓有至道稚川载登涉引据按灵宝【抱朴子登涉符引灵寳经以保日义日为吉】入山宜佩之举足任蹻蹻精鬼俱遁藏虎狼皆震掉留俟五岳游幽竒遂徧讨毋须择天禽【书符以天禽日宜入山】不待覔刚夘诺臯及太隂秘祝多伪矫惟有携此符诸术尽可扫清明后一日鲁秋塍招同顾丈月田许初观看花山中分韵
　　城南约在许再攀风磴直上矾头山故人喜作此山主看花不用开门縁坡蜿蜿得细路长红小白争妖娴玉壶台边富奇石一花一石相回环花梢湖影展晓镜诸峰浮渲梳新鬟风光如此可不饮酒脯更破先生悭兴酣花下或成梦梦作蝴蝶飞翩翾我辈幸无世网防豪气岂受名流谩笑看修竹有弹事合羡野鹭多清闲芳时晴景古难得处处拜埽呈膏糫只愁明日风雨骤碧翁善幻如黎靬呉牋襞就字草草醉语请君方便删次日顾丈载酒邀同少穆初观就饮秋塍于山中同用昌黎山石韵
　　宿云岩际光熹微昨日花好今日飞初飞几片花尚好莫待緑叶枝头肥人云虎头最痴絶迎繁送谢世所稀挈壶携榼到故处爱花汲汲忘朝饥空山寂寞二百载但有诵闗林扉天賖胜事在今日红防素蕚吹霏霏狂歌豪句裂崖石轰饮一解酸寒围酒痕未洗此又涴莫惜白苎裁春衣长恨古人不见我六龙羲御无停鞿请君试听陌上曲斜阳自逐香车归
　　西颢自都下归里数日即有闽中之行诗以送之
　　一尊三载得相同过岭轻装趁晓风旧雨能来今雨外归程并在客程中举氊书好才称捷横槊诗成气自雄【时客将军幕府】春尽到逢丹荔熟平安先报海天东
　　题周少穆所藏马和之小景二首【画上有杨妹子题云雨洗东坡月色清市人行罢野人行莫嫌荦确坡头路自爱铿然曳杖声东坡黄州作也】
　　六飞当日驻钱塘曽画毛诗马侍郎五百年来遗墨尽秋林曵杖见呉装
　　便娟小楷媚多姿似见杨家弄笔时南渡已无文字禁宫闱也爱写苏诗
