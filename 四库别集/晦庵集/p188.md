<!-- { "loadSidebar": true } -->
　　凡已剪下重复碎段恐有漏落或当载者可更详之所寄数巻若前此旋次得之即可子细看今并寄来又值事冗目痛只看得一两卷子细自既夕以后多不及详可更加功修此数卷也卒哭篇附虞礼后以本记补经始死三日而殡【止】遂卒哭【注】用刚日曰哀荐成事【节注】将旦而附【止】辞一也【注末云哀荐成事一句未知当附何处】飨辞【止】之飨【注】
　　右卒哭　记【云云】
　　明日以其班袝【止】尚飨
　　右袝　【云云】　袝杖不上于堂
　　朞而小祥曰荐此常事
　　右小祥　记【云云】
　　又朞而大祥曰荐此祥事
　　右大祥　记【云云】
　　中月而禫【止】未配
　　右禫记【云云】
　　注中云见某篇【云云】者更契勘今所定本恐已删去随事改正
　　所论士庙之制虽未能深考然所论堂上前为三间后为二间者似有证据但假设尺寸大小无以见其深广之实须稍展様以四五尺以上为一架方可分画许多地头安顿许多物色而中间更容升降坐立拜起之处净埽一片空地以灰画定而实周旋俯仰于其间庶防见得通与不通有端的之验耳
　　若如此图则堂基之上便分前段三间后段四间及两边夹室之位矣即不见得殿室横栋从甚处断两霤之分从甚处起又不见厦屋两翼如何似今之门庑又不见两夹堂外既无墉亦合有柱与否【云有柱则于经无文云无柱则两屋角悬空无寄托处】又恐间架次第虽如所説其殿屋分四霤处亦合如前来寄去之説但移得洗更稍向东当檐滴水处耳夏屋亦须作次栋以覆两夹但设风版于两夹之外次栋尽头而设洗于其南如此乃有门庑之状【先之説福州人所谓君臣门也】盖屋之前后皆为五间而中三间为直栋旁两间为两夹其上椽瓦或为东西霤之上流或为次栋而设搏风于其外也若不如此则殿屋直栋反短于夏屋之栋等杀不应尔也
　　古者降杀以两恐士庙深广当自天子制度三降而得之又于其间细分间架乃见其实也
　　适又思之恐只是作三大间旁两间之中为墙以分房室两夹之界畧如赵子钦説但门庑二字未合耳可更考之













　　考异
　　黄商伯问大学知止能得【云云】然后求得所止也今或问云天下之事皆有以知其至善之所在其释知止之本文全体可谓当矣然恐学者见其有天下字有皆字以为必尽穷天下之理然后可以知至善所在而得所止如程子所言格物工夫未足以知至善必待物尽格知尽至始为知至身脩以至天下平皆得所止之效与所以继纲目三语之后言之盖举大学之全体极致与乞赐指教






　　晦庵集卷四十六
　　钦定四库全书
　　晦庵集卷四十七　　　　　宋　朱子　撰书【问答　一本作知旧门人问答】
　　答吕子约
　　示喻缕缕足见力学之志然所读书似亦太多矣大抵今人读书务广而不求精是以刻苦者迫切而无从容之乐平易者泛滥而无精约之功两者之病虽殊然其所以受病之源则一而已今观来喻虽云数书之外有所未暇然只此已是多少功夫又论孟中庸大学乃学问根本尤当专一致思以求其指意之所在今乃或此或彼泛然读之此则尤非所以审思明辨而究圣学之渊源也愚意此四书者当以序进每毕一书首尾通贯意味浃洽然后又易一书乃能有益其余亦损其半然后可以研味从容深探其立言之旨而无迫切泛滥之累不审贤者以为如何
　　答吕子约
　　喻及日来进学之功尤慰孤陋且深有助于警省为惠厚矣气质未化偏重难反学者之通病今亦但当用力于恭敬持养之地而玩索义理以培养之不必反复较计悔咎尅责如此太深却恐有害清明和乐之气象亦足以妨日新之益也
　　答吕子约
　　示谕缕缕备见笃学力行之意然未免较计务获之病着此意思横在方寸间日夕纷扰非所以进于日新也所读书亦太多如人大病在床而众医杂进百药交下决无见效之理不若尽力一书令其反复通透而复易一书之为愈盖不惟专力易见功夫且是心定不杂于涵养之功亦有助也又谓不欲但为闻见之知此固当然闻见之知要得正当亦非易事诚未可轻厌而躐等也
　　答吕子约
　　时习之义程子云习重习时复思绎浃洽于中则説此恐是学原于思之意凡所当事者皆学也不致其思绎以通之则无自而进茍苦思力索则浅迫无味亦失所谓説矣惟学焉而时复思绎勿忘勿助积累停蓄浃洽涵养杜元凯所谓如江海之浸如膏泽之润涣然冰释怡然理顺然后为得此即时习而説之注释也【张先生所云似与程子之意未合】
　　此説甚佳南轩解义为人借去不尽记其説然觉得尽有未安处也
　　巧言令色鲜矣仁恐止当从尹氏説
　　尹説固好然其间曲折恐亦不可不讲若有人引上蔡所引许多同异问之尹公他必有説不只如此打过也传不习乎恐止当从明道説葢恐不习而传之则在已审问明辨之功有加无已笃于自反而惧于传之或差【上蔡之説恐与章指未合　差下一本有也字】
　　如明道説文势似不甚顺若从上蔡之説则先忠信后讲学乃与上下章意思相似又文势安帖不烦多训似亦有理试更思之
　　父在观其志一章恐指意在下又志所存也行所为也有父兄在安得闻斯行之虽欲成父之美而亲心未顺焉虽欲为不善而莫得肆焉止观志之所存可也若亲没矣吾之所欲为者遂矣故必观其所为之专与不专而后可盖虽为之善然不能忍而遽改则亦谓之死其亲可也至于三年之间事死如事生而无伸已之意乃谓之孝可谓孝矣云者深嘉之辞若曰如其非道则何待三年是未深体观其行之意也夫不幸而有所当改是乃吾平日之拳拳而未能孚于吾亲者今也哀痛之深固有所斡旋改移于不动声气之中者矣茍有决厉之意则纵有丘山之善然此心不防于息乎
　　此説甚好但谓固有斡旋改移于不动声气之中者此句未安熹旧来亦尝有此意后看史书见有居官不改前人之政但因事迁就使人不见其迹者必大悦之以为代人居官犹有能如此者况于所天乎因以此问于李先生先生曰此意虽好但每事用心如此恐骎骎然所失却多圣人所谓无改者亦谓尚可通行者耳若不幸而有必不可行者则至诚哀痛而改之亦无可奈何不必如此囘互也此意窃谓学者不可不知恐当更思之也又有谓其志其行皆指父而言意亦自好试并思之如何
　　日月谓一日一个亦得论气之感也谓古今一个亦得论气之本也
　　感字未安李文饶谓日月终古常见而光景常新此亦善言天者
　　季路问事鬼神告以事人问死告以知生欲令子路原始观终聚而通之也未知生焉知死是固然矣未能事人焉能事鬼恐救子路忽于近之病盖在目今虽曰未能事人然隠微之间如执虚奉盈所以事之者自当深用其力茍于此知所事则事人之道亦可进但阙畧于事人则益不能事鬼矣
　　熹尝谓知乾坤变化万物受命之理则知生而知死矣尽亲亲长长贵贵尊贤之道则能事人而能事鬼矣只如此看意味自长戒慎隠微又别是一事不必牵合作一串也
　　体物而不可遗之义盖物是形而下者物其物则息生不穷是所谓体物而不可遗也即形于上者也茍物而不物则死矣体云者其流行发见非物自尔而必有体之者也
　　体物之意剖析得甚好但本是鬼神之德为此万物之体非是先有是物而鬼神之德又从而体之也物而不物则死矣此句有病须知若初无体之者则亦无是物矣
　　游防为变之义如何
　　精魄也【耳目之精明为魄】气魂也【口鼻之嘘吸为防】二者合而成物精虚魄降则气散魂游而无不之矣魄为鬼魂为神礼记有孔子答宰我之问正説此理甚详杂书云魂人阳神也魄人隂神也亦可取横渠上蔡论此亦详
　　谁毁谁誉一章恐当看谁字此正见圣人大公无我之心如有所誉者其有所试矣此又圣人无所私好而于善善之意亦不侵过分毫来诲所谓但有先褒之善而无预诋之恶似恐于公平之意思未完
　　熹昨来之説善善速恶恶缓正书所谓与其杀不辜宁失不经罪疑惟轻功疑惟重春秋传所谓善善长恶恶短孔子乐道人之善恶称人之恶之意而仁包五常元包四德之发见证验也圣人之心虽至公至平无私好恶然此个意思常在便是天地生物之心若但一向恝然无情则恐或有流于申商惨覈之科矣试更思之【洪范皇极亦有此意】
　　答吕子约
　　所喻日用工夫足见为已之意甚善然别纸所论论语首章便是读书玩理之様辙更无别涂请只如此用功不必切切论功计获也
　　答吕子约
　　示喻日用功夫有未到处此见省身克己用力之深不胜叹仰然前后已屡奉闻不必如此计较迫切但措其心于中和平正之地而深以义理灌溉培养之自然日有进益如其不然则存养讲习之功未及一二而疑悔劳殆之病已夺其千百矣试更思之至如读书只且立下一个简易可常底程课日日依此积累功夫不要就生疑虑既要如此又要如彼枉费思虑言语下梢无到头处昔人所谓多岐亡羊者不可不戒也
　　答吕子约
　　巧言令色鲜矣仁论章旨则尹氏之説为完若旁通其义如辞欲巧之类是乃修省细宻工夫其发原自别然修辞之功亦易得入于安排计较而不自知其所发之偏者亦为鲜矣仁也
　　发原自别之説甚好修辞之功固易入于安排计校然亦只得就发原处谨之耳若舍此而别生疑虑则又转见缴绕不得剖决也
　　曾子之三省为人谋与朋友交传诸人惟恐应物之或不如已而笃于自反也尹子言诸公逺来依先生之门某岂敢輙为他説万一有少差岂不误他一生恐正是传不习之意先忠信后讲学固是如此但忠因谋言信因交言恐与行有余力则以学文之意未类上蔡之説竟未敢安
　　所引尹公语甚好然于此文句中似觉少两三字圣贤立言不如是之巧而晦也谋不忠则欺于人交不信则欺于友传不习则欺于已欺于师是亦忠信之类耳更思之
　　其志其行皆指父而言意亦好但于本章之旨恐未安父在观其志观其所志之善恶也父没观其行观其所行之肆与否也三年无改于父之道则事亡如事存而不忍死其亲焉故曰可谓孝矣斡旋改移其始止于隠恶讳过本在于爱亲骎骎而往易入于私其病固不细然弥缝调停之工又不可废所谓度不可行至诚哀痛而改之固不必囘互但弗知所以改之之方则或伤于张皇骤快而无迟迟浸渐之意味亦非笃于爱亲者也【谢方明事祖俭旧看得甚可为法然李先生之言亦要于此致察】
　　先生之言恐更当思之至诚哀痛四字尽有意思存得此心自不至张皇也据今日病证似当且服此药便自胸次开阔黑白分明若更主张调停两字正是以水济水窃恐昬昧隘促转见无进步处父没观行必如旧说亦为是非邪正之类所包甚广今只云肆与否却觉拘滞兼又与上句参差下句重并尤未穏当
　　日月终古常见而光景常新其理固如此然所谓常见所谓常新必有科别
　　日月隂阳之精终古不易然非以今日已昳之光复为来日将升之光也故常见而常新
