<!-- { "loadSidebar": true } -->
当乘小雪，夜上剡溪船。
又
客至惟清坐，真贫不是悭。援琴排遣闷，合药破除闲。引鹤时穿屐，逢梅一破颜。怪
来寒彻骨，夜雪冒南山。
客去
相对蒲团睡味长，主人与客两相忘。须臾客去主人觉，一半西窗无夕阳。
自勉四首
妄出真成错，归耕惜已迟。褐温贫始觉，饭美淡方知。身外元无易，情中自有诗。穷
源那得止，瞑目以为期。
又
自信直如弦，残年偶得全。老犹强佞佛，贫亦讳言钱。旦暮勤鞭策，尘埃痛洗湔。仍
须语儿子，此事要家传。
又
臂弱传钞少，心烦记问衰。读书犹自力，爱日似儿时。章句分无憾，声形讲不遗。明
年幸强健，闭户有余师。
又
归老宁常逸，时时学荷钅且。室虽无长物，圃尚有余蔬。壮志诚衰矣，贫居亦晏如。为
农当世业，安用筑门闾。
午晴至园中
老不禁寒起每迟，出门萧散午晴时。春回九地梅先觉，霜霣千林竹不知。药圃采苗芒
屦湿，石泉照影角巾欹。归来未过西檐日，袖手悠然独咏诗。
七侄岁暮同诸孙来过偶得长句
雨垫林宗一角巾，萧条村路并烟津。四朝遇主终身困，八世为儒举族贫。行摘残蔬循
废圃，卧闻饥雀噪空囷。封胡羯末皆佳甚，剩喜团栾一笑新。
苦寒
终日频添季子裘，经旬不上仲宣楼。摩挲酒榼虽堪喜，疏索梅花未免愁。正苦冰生退
吟笔，却思雪作润耕畴。乘除扰扰殊多事，独拥青毡觅睡休。
闲中书适二首
棋废机心息，书捐美睡多。客来时淡话，酒后亦高歌。甚欲江湖去，无如老病何。平
羌半轮月，依旧照渔蓑。
又
乞得残骸久，天涯一秃翁。瓢分春瓮绿，甑绝太仓红。短褐便冬暖，长歌乐岁丰。老
腰那可折，步步赖枯筇。
复湖
世事相寻败与成，湖中畚锸浩纵横。共知陂坏行当复，敢恨臺高既已倾。天镜忽看孤
月堕，樵风长送片帆轻。下临万顷如云稼，从此年年有颂声。
梅花绝句四首
体中颇觉不能佳，急就梅花一散怀。冲雨涉溪君会否，免教尘土涴青鞋。
又
高韵知难折简呼，溪头扫地置芳壶。梅如解语应惆怅，昔日名流一个无。
又
折得梅花古渡头，诗凡却恐作花羞。清樽赖有平生约，烂醉千场死即休。
又
疏枝冷蕊谁能画，杨叟江西旧擅名。今日东窗闲拂拭，去人一尺眼先明。
跋冯氏兰亭二首
堂堂淮阴侯，夫岂哙等伍。放翁评此本，可作兰亭祖。
又
茧纸藏昭陵，千载不复见。此本得其骨，殊胜兰亭面。
十二月二日夜梦与客并马行黄河上憩于古驿二首
并辔徐驱百里中，云开太华翠摩空。是间合有神灵在，七十余年堕犬戎。
又
河滨古驿辟重门，雉兔纷纷黍酒浑。吾辈岂应徒醉饱，会倾东海洗中原。
倚楼
暮云细细鳞千叠，新月纤纤玉一钩。叹息化工真妙手，冲寒来倚水边楼。
读书
先亲爱我读书声，追慕慈颜涕每倾。万事到前心尽懒，一编相向眼偏明。致君正使违
初志，为己犹当毕此生。更祝吾儿思早退，雨蓑烟笠事春耕。
读史
夜对遗编叹复惊，古来成败浩纵横。功名多向穷中立，祸患常从巧处生。万里关河归
梦想，千年王霸等棋枰。人间只有躬耕是，路过桑村最眼明。
闲游
已破梅花一两枝，并溪穿坞每归迟。老躯健似中年日，乡俗淳如太古时。上疏清狂非
复昔，据鞍矍铄欲夸谁。一端尚被邻翁笑，无事长吟费捻髭。
日暮
朴学无关道废兴，更堪衰与病相乘。眼看白日西南去，绳系胶黏总不能。
省事
老去终年卧草庐，事皆省尽略无余。尘留鼠迹犹嗔拂，风作瓢声固不除。兴发旧醅何
害醉，诗成拙笔亦堪书。投床睡美悠然觉，作计今知本不疏。
雪中作
鬓毛无奈岁华催，一笑登临亦乐哉。平地忽成三尺雪，绕湖何啻万株梅。云山叠叠朝
凭阁，帘幕沉沉夜举杯。节物鼎来方自此，酥花彩胜待春回。
梦韩无咎王季夷诸公
积雪欲照夜，老鸡方唱晨。诸公逝已久，幽梦忽相亲。话旧慇懃意，追欢见在身。悠
然又惊觉，抚枕一悲辛。
晴窗读书自勉
今日雪始晴，绕舍鸟乌乐。老来少睡眠，虽病亦早作。岂无案上书，可与共寂寞。弦
歌始风雅，次第窥灏噩。高明仰河汉，曲折穷脉络。唐虞诚未远，洙泗亦如昨。委佩闻都
俞，避席承博约。膏肓幸施砭，幽欣纳钥。天全鲁壁藏，不堕秦火虐。吾生百世余，其
敢负所托。
冬夜读史有感
短檠膏涸夜将残，感事怀人兴未阑。酌酒浅深须自度，围棋成败有傍观。断粞作饭终
年饱，大布裁袍称意宽。世上闲愁千万斛，不教一点上眉端。
大寒
大寒雪未消，闭户不能出。可怜切云冠，局此客膝室。吾车适已悬，吾驭久罢叱。拂
尘取一编，相对辄终日。亡羊戒多岐，学道当致一。信能宗阙里，百氏端可黜。为山傥勿
休，会见高崒嵂。颓龄虽已迫，孺子有美质。
自咏
满梳晨起发凋零，亭午柴门未彻扃。万事忘来尚忧国，百家屏尽独穷经。楠枯倒壑虽
无用，龟老搘床故有灵。梦里骑驴华山去，破云巉绝数峰青。
晚兴
斸芋挑蔬自鬻羹，雪檐收滴暮寒生。不嫌终日无来客，时听荒园斲木声。
雪后寒甚
日破重云出，春从浅步来。未融楼北雪，先绽水南梅。屏护清吟砚，缸鸣乍熟醅。平
生羡李愬，入蔡夜衔枚。
雪晴步至舍傍
雪消还似雨，冰释旋成泥。视菜荒陂北，寻梅小坞西。墙阴新犊卧，庭际午鸡啼。幽
兴殊无极，归来日已低。
访隐者
湖曲有隐者，时时容叩门。人如钓渭叟，地似避秦村。笑语嚣尘远，衣冠古制存。山
寒归路晚，相与尽瓢樽。
村野
村野易过日，闭门心自欣。一身犹逆旅，万事固浮云。病厌诗为祟，闲凭酒策勋。灌
园虽旧业，随事不须勤。
初夜
初夜多幽兴，危阑偶独凭。月升星尽没，风劲雪重凝。身似游边客，心如退院僧。奇
寒不可耐，归对北窗灯。
双松
东冈天矫两苍龙，千尺蟠空黛色浓。六十余年松若此，谁知我更老于松。
兀兀
兀兀孤村客，悠悠两世人。梦忘身潦倒，醉觉胆轮囷。故里簪缨换，都门巷陌新。余
年犹有几，抚事一伤神。
残历
残历不盈纸，苦寒侵弊裘。岁猪鸣屋角，傩鼓转街头。未死犹当学，长贫肯复忧。雪
晴农事起，且复议租牛。
戒言
饶舌忧患始，铭膺劝戒深。谈空摩诘默，对酒子光喑。久已忘齐语，何尝解越吟。悠
然嫌未足，更抚绝弦琴。
闻松风有感
重位每忧身后骂，虚名不救眼前饥。直须采药名山去，日夜松风无歇时。
遣兴二首
侯印从来非所图，赤丁子亦不容呼。著低怯对新棋敌，量减愁逢旧酒徒。生世岂能常
役役，酣歌且复和呜呜。扁舟到处皆吾境，莫问桐江与镜湖。
又
家住城南剡曲傍，门前山色蘸湖光。三朝执戟悲年往，二顷扶犁乐岁穰。名姓已随身
共隐，文辞终与道相妨。子孙勉守东皋业，小甑吴粳底样香。
有道流过门留与之语颇异口占赠之
万里纵横自在身，偶然来看剡溪春。取将月去闲娱客，携得云归远寄人。缩地不妨游
汗漫，移山随处对嶙峋。须君更出囊中剑，一为关河洗虏尘。
闲记老境二首
谢事久悬车，为农懒荷钅且。破裘寒旋补，残发短犹梳。槁木忘荣谢，闲云任卷舒。心
知老当逸，先罢夜观书。
又
嫌闹不入市，怕寒稀出门。拥炉愁兀兀，投枕睡昏昏。柳色新如染，梅花香满村。犹
嗟未免俗，薄酒诳空樽。
小饮梅花下作
脱巾莫叹发成丝，六十年间万首诗。排日醉过梅落后，通宵吟到雪残时。偶容后死宁
非幸，自乞归耕已恨迟。青史满前闲即读，几人为我作蓍龟。
门外野望
野迥浮烟碧，门深反照红。柳边双鹭渚，天际万鸦风。僧呗家禳疫，神船社送穷。丰
年随处乐，忘却鬓如蓬。
自题传神
识字深村叟，加巾下版僧。檐挑双草屦，壁倚一乌藤。得酒犹能醉，逢山未怯登。莫
论明日事，死至亦腾腾。
岁暮贫甚戏书
阿堵元知不受呼，忍贫闭户亦良图。曲身得火才微直，槁面持杯只暂朱。食案阑干堆
苜蓿，褐衣颠倒著天吴。谁知未减粗豪在，落笔犹能赋两都。
晚晴闲步邻曲间有赋
汤沐身轻念出游，近春原野霁烟浮。楼阴雪在玉三寸，云罅月生银一钩。穷巷客稀常
足睡，暮年诗退不禁愁。乡邻无事冬耕罢，独倚篱门数过牛。
诵书示子聿二首
乃翁诵书舍东偏，吾儿相和山之巅。翁老且衰常早眠，儿声夜半方冷然。楚公著书数
百编，少师手校世世传。我生七十有八年，见汝任此宁非天。
又
易传三圣至仲尼，炎炎秦火乃见遗。经中独无一字疑，正须虚心以受之。世衰道散吁
可悲，我老欲学无硕师。父子共读忘朝饥，此生有尽志不移。
十二月二十九日夜半雨雪作披衣起听
腊雪瑞丰登，春雨相发生。二者皆可贺，爱此打窗声。披衣起静听，萧萧乱疏更。岂
惟肺渴苏，耳目为一清。孤灯不结花，相对翳复明。明朝遂除夕，岁月惊峥嵘。
辛酉除夕
衰境遇白鸡，自分堕幽墟。造物偶见宽，俯仰复岁除。骎骎迫耄期，凛凛无根株。孰
知尚坚顽，壮者有不如。铜瓶垂碧井，手自浸屠苏。松煤染兔颖，秉烛题桃符。登梯挂钟
馗，祭灶分其余。僮奴叹我健，却立不敢扶。新春无五日，节物倾里闾。罗幡插纱帽，一
醉当百壶。
除夕
六圣涵濡作幸民，明朝七十八年身。门前西走都城道，卧看无穷来往人。
诗集卷五十一百首
开岁
绿襦新画卫门扉，贺刺相欺可累欷。卖困不灵仍喜睡，送穷无术又来归。相寻蚕市人
何在，烂醉蟆津事亦非。惟有禹祠春渐好，从今剩判典春衣。
箕卜
孟春百草灵，古俗迎紫姑。厨中取竹箕，冒以妇裙襦。竖子夹扶持，插笔祝其书。俄
若有物凭，对答不须臾。岂必考中否，一笑聊相娱。诗章亦间作，酒食随所须。兴阑忽辞
去，谁能执其袪。持箕畀灶婢，弃笔卧墙隅。几席亦已彻，狼藉果与蔬。纷纷竟何益，人
鬼均一愚。
梅花绝句六首
几年不到合江园，说著当时已断魂。只有梅花知此恨，相逢月底却无言。
又
当年走马锦城西，曾为梅花醉似泥。二十里中香不断，青羊宫到浣花溪。
又
闻道梅花坼晓风，雪堆遍满四山中。何方可化身千亿，一树梅前一放翁。
又
小亭终日倚阑干，树树梅花看到残。只怪此翁常谢客，元来不是怕春寒。
又
乱篸桐帽花如雪，斜挂驴鞍酒满壶。安得丹青如顾陆，凭渠画我夜归图。
又
红梅过后到缃梅，一种春风不并开。造物无心还有意，引教日日放翁来。
立春前一日作
开年化日已舒长，渐见风和鸟变吭。冒土萱芽抽嫩绿，拂桥柳色弄轻黄。重温寿酒屠
苏釅，探借春盘饼饵香。不入城门今几岁，遥知车马正匆忙。
立春日
日出风和宿醉醒，山家乐事满余龄。年丰腊雪经三白，地暖春郊已遍青。菜细蔟花宜
