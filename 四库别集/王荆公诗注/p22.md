<!-- { "loadSidebar": true } -->
　　秋暑汗流如炙輠【史记荀卿传炙毂过髠刘向别録云过字作輠輠者车之盛膏器也炙之虽尽犹有余流言淳于髠智不尽如炙輠也】敝衣湿蒸尘垢涴施施众虱当此时泽肉甘于虎狼饿咀啮侵肤未云巳爬搔次骨终无那【栁文每一爬搔尘垢满爪嵇叔夜与山巨源书性复多虱爬搔无巳○杜周传内深次骨李竒注曰其用法深刻至骨也】时时对客辄自扪【王猛扪虱而谈世事】十百所除才几个皮毛得气强复活爪甲流丹真暂破未能汤沐取一空【淮南子云汤沐具而虮虱相吊大厦成而燕雀相贺】且以火攻令少挫【虞翻爲蚤虱所咋悉以赴火周顗传曰阿奴火攻固出下策】踞炉炽炭巳不暇对灶张衣诚未过飘零乍若蛾赴灯惊扰端如蚁旋磨欲殴百恶死焦灼肯贷一凶生弃播巳观细黠无所容未放老奸终不堕然脐郿坞患溢世【董卓筑坞于郿号曰万嵗坞卓既诛乃尸卓于市天时始热卓素充肥脂流于地守尸然火置卓脐中光明逹曙如是积日】焚宝鹿台身易货【史记殷纪纣兵败纣走入鹿台衣其宝玉衣赴火而死】冡中燎入化秦尸【刘向封事秦始皇于骊山之阿下锢三泉上崇山坟其后牧儿亡羊羊入其凿牧者照火求羊遗火焚其藏椁】池上焮随迁莽坐【昭公十八年子产使司马司冦行火所焮注焮炙也○汉兵攻莽火及掖庭承明莽避火宣室前殿火辄随之天文郎按拭于前莽旋席随斗柄而坐又就车之渐台欲阻池水犹抱持符命威斗拭占时日之书】彼皆势极就烟埃况汝命轻侔涕唾逃藏败絮尚欲索【阮籍传独不见羣虱之处裈中乎逃乎深缝匿乎壊絮自以爲吉宅也】埋没死灰谁复课熏心得祸尔莫悔烂额收功吾可贺【烂额见澶州注】犹残众虮恨未除自计宁能乆安卧【抱朴子蚤虱羣攻卧不获安】
　　和农具诗十五首
　　田庐
　　田父结田庐聊容一身息呼儿取茅竹不借乡人力起行庐旁朝归卧庐下夕悠悠各有愿勿笑田庐窄【即今觑谷寮也仅可容身而宿转移无常所○小雅信南山中田有庐笺云中田田中也○梅宛陵集亦有农具诗十五首蚕具诗十五首题与公所赋同但韵不同耳梅云和孙端叟意必同时作】
　　飏扇
　　精良止如留疏恶去如摈如摈非尔憎如留岂吾吝无心以择物谁喜亦谁愠翁乎勤簸飏可使糠粃尽【此如朝廷之赏罚黜陟因其功罪贤否而施之初非出于好恶喜愠之私耳○孙绰尝与习凿齿同行绰在前凿齿曰簸之飏之糠粃在前】
　　楼种
　　富家种论石贫家种论斗富贫同一时倾泻应心手行看万垄空坐使千箱有利物博如此何慙在牛后
　　樵斧
　　百金聚一冶所赋以所遭此岂异镆鎁奈何独当樵朝出在人手暮归在人腰用舍各有时此心两无邀
　　耒耜
　　耒耜见于易圣人取风雷不有仁智兼利端谁与开神农后稷死般尔相寻来山林尽百巧揉斵无良材【诗意言农稷致天下之大利若般尔则异此矣几于导淫侈之原也○易系辞神农氏作斵木爲耜揉木爲耒耒耜之利以教天下盖取诸益象曰风雷益】
　　钱镈【钱子践切钱铫古田器也镈鎒耘田也】
　　于易见耒耜于诗闻钱镈百工圣人爲此最功不薄欲收禾黍善先去蒿莱恶愿因观器悟更使臣工作【考工记百工之事皆圣人之作也】
　　耰锄
　　鍜金以爲曲揉木以爲直直曲相后先心手始两得【庄子天道篇轮扁曰不徐不疾得之于手应之于心】秦人望屋食以此当金革君勿易耰鉏耰鉏胜锋镝【汉吾丘夀王传民以耰鉏棰梃相挞击犯法滋众○过秦论曰陈渉以戍卒不用弓防之兵鉏耰白梃望屋而食横行天下○鉏耰棘矜不敌于钩防长铩言陈胜起时但持此攻战○收天下之兵聚之咸阳销锋鍉注鍉与镝同即箭镞二注皆过秦论】
　　袯襫【蓑薜也】
　　采采霜露下披披烟雨中茅蒲以为友短褐相与同勿妬市门人绮纨被奴僮当慙边城戍擐甲徂春冬【齐语时雨既至挟枪刈耨镈以从事于田野脱衣就功首戴茅蒲身衣袯襫霑体涂足暴其髪肤尽其四支之敏以从事田野茅蒲簦笠也○史记刺綉纹不如倚市门○左传文公躬擐甲胄】
　　台笠
　　耕有春雨濡耘有秋阳暴二物应时须九州同我服孰爲生少慕得此自云足君思周伯阳所愿岂华毂【诗彼都人士台笠缁撮郑氏曰台夫须也以台皮爲笠陆玑草木疏云旧说夫须莎草也可以爲蓑笠孔氏曰笠可御雨因可以御暑○史记老子字伯阳本传云君子得其时则驾不得其时则蓬累而行又素隠谓蓬累笠也】
　　耕牛
　　朝耕草茫茫暮耕水潏潏朝耕及露下暮耕连月出身无一毛利主有千箱实皖彼天上星空名岂余匹【司马相如上林赋潏潏淈淈潏音决○诗小雅大东皖彼牵牛不以服箱】
　　水车
　　取车当要津膏润及远野与天常斡旋如雨自潨防置心亦何有在物偶相假此理乃可言安得圆机者【天文志天体左旋圆机谓车形圆也○汉隂老人抱瓮而灌子贡曰凿木爲机后重前轻挈水若抽其名桔橰老人曰闻有机事必有机心吾非不知羞不爲也公诗意取子贡而与老人异文中子曰安得圆机之士与之共论九流哉】
　　田漏【东坡远景楼记四月初吉谷稚而草壮耘者毕出立表下漏鸣鼓以致众择其徒为众所畏信者二人一人掌鼓一人掌漏进退作止惟二人之聴七月既望谷艾而草衰则仆鼓决漏买羊豕酒醴以祀田祖观此诗则田之有漏江西蜀中皆然】
　　占星昏晓中寒暑已不疑田家更置漏寸晷亦欲知【占星昏晓中事见月令】汗与水俱滴身随隂屡移谁当哀此劳徃徃夺其时【唐李绅诗芸禾日当午汗滴禾下土谁知盘中餐粒粒皆辛苦】
　　耘鼓
　　逢逢戏塲声壤壤战时伍日落未云休田家亦良苦问儿今陇上聴此何莽卤昨日应官繇州前看歌舞【庄子曰予昔为禾耕而卤莽之则实亦卤莽而报予○东坡诗嬴得儿童语音好一年强半在城中盖病新法之扰也今观公应官繇之语岂知后人乃亦以此讥公乎】
　　牧笛
　　緑草无端倪牛羊在平地【庄子不知端倪】芊绵杳霭间落日一横吹【横吹军中之乐此特指笛耳】超遥送逸响诞漫写真意岂比卖饧人吹箫贩童稚【诗箫管备举注箫编小竹管今卖饧者所吹】
　　牛衣
　　百兽冬自暖独牛非氄毛无衣与卒嵗坐恐得空牢主人覆防恩岂啻一绨袍问尔何以报离离满东臯【牛衣详见律舒王章注○庄子逹生篇祝宗人端以临牢防坐恐得空牢虑牛寒而仆也○范雎传雎微行弊衣以见须贾贾意哀之曰范叔一寒如此哉因取一绨袍以赐之】














　　王荆公诗注巻十五
　　钦定四库全书
　　王荆公诗注巻十六
　　宋　李壁　撰
　　古诗
　　次韵酬微之赠池纸并诗
　　微之出守秋浦时椎氷看万谷皮【晋书赞谓萧子云书穷万谷之皮】波工龟手咤今様【庄子不龟手之药】鱼网肯数荆州池【盛之荆州记曰枣阳县蔡伦宅其中其存傍有池名蔡子池伦汉顺帝时人始以鱼网造纸县人今犹多能作纸盖伦之遗业】霜纨夺色价不售虹玉防气山无辉方船穏载献天子【郦食其传方船而下师古曰方并也】善价徐取供吾私十年零落尚百一持以赠我随清诗君宁久寄金谷地方执赐笔磨坳螭【唐志天子御正殿二史分左右立有命则俯陛以聴退而书之若仗在内阁则分立第二螭首和墨濡笔皆即坳处】当留此物朝上国日侍帝侧书新仪不然名山副史本褒拔元凯诛穷竒【司马迁传藏之名山副在京师○左氏八元八凯穷竒梼杌】咨予文章非世用画镂空尔靡氷脂【杨次公盐鐡论内无其质而外学其文若镂氷画脂费日损功】挥毫才足记姓字【项羽传籍少时学书不成去梁怒之籍曰书足记姓名而巳不足学】窃学又耻从师宜【卫恒传上谷王次仲始作楷法至灵帝好书时多能者而师宜官爲最每书辄削而焚其柎遂以书名此言窃学谓鹄也又晋书右军赞师宜悬帐之竒罕有遗迹又按师宜官南阳人时天下工书者皆聚于鸿都门至数百人称宜官爲首大则一字径丈小则方寸千言今诗止称师宜去官字盖祖晋帖也】怱怱防污亦何忍嘉贶但觉难为辞篇终有意责赵璧穷国恐误连城归【秦以虚词欲取赵璧实无予城意故云恐误史记赵惠王得和氏璧秦昭王闻之使人遗赵王书愿以十五城易璧蔺相如奉璧奏秦秦王无意偿城相如乃使其从者衣褐懐璧从间道亡归璧于赵】倾囊倒箧聊一报安敢坐以秦爲雌【孟尝君传冯驩谓秦王曰天下之士入秦者莫不欲强秦而弱齐入齐者莫不欲强齐而弱秦此雌雄之国也势不两立秦王曰何以使秦无为雌而可】
　　酬冲卿月晦夜有感
　　夜云不见天况乃星与月萧萧暗尘定坎坎寒更发楼歌客尚饮酩酊不畏雪巷哭复有人【南州人闻羊祜防罢市哭声相接】隣风送幽咽纷然各所遇悲喜孰优劣君方感庄周浩荡摆羁絏归来亦置酒玉指调拨独我坐无为青灯对明灭【弦拨二物也鹍铁拨琵琶以鹍鸡筋为铁为拨】
　　送子思兄参惠州军
　　沄沄曲江水天借九秋色楼台飞半空秀色盘韶石【韶石见别注】载酒填里闾吹花换朝夕笙箫震河汉锦绣烂冠帻地灵瘴疠絶人物倾南极【马援铸铜柱以标南极之处】先朝有名臣【介甫父楚公尝爲韶州此言名臣谓楚公】卧理讼随息稍稍延诸生谈笑顾宾客子来适妙年谒入交履舄寂寥九龄后此独望一国【曲江公韶州人言子思可继之】虞翻礼丁览【虞翻传初山隂丁览太末徐陵或在县吏之中或众所未识翻一见之便与友善终成显名】韩愈俟赵德【韩赵见别注】孤岸镇頺波俗流未易识我方文葆中【赵世家小儿被曰文葆】旋逐旌旗迹去思今岂忘耳目熟遗迹吏含殷勤言俛仰问乖隔当时府中儿侵寻鬓邉白下帷虽著书不救寒饿廹【董仲舒下帷讲道】谓宜门防士官路久烜赫奈何犹差池更捧丞掾檄【捧檄见涓涓乳下子注】骥摧千里蹄鹏堕九霄翮人生无巧愚天运有通塞试观驰骋人意气宇宙窄荣华去路尘谤辱与山积优游禄仕间较计谁得失送君强成歌陟岵翻感激【韩诗欢华不满眼咎责塞两仪公诗类此】
　　送董伯懿归吉州
　　我来以防归君至以谪徙苍黄忧患中邂逅遇于此去年服初除聴赦相助喜看君数归月但屈两三指【嘉祐八年八月公丁母忧时爲知制诰观诗意董由迁谪来金陵尝从公游此诗送其归乡盖赦后一年乃得归】茫然冬更秋一笑非愿始篮舆杨栁下明月芙蕖水僮饥屡窥门客罢方隠几是非评众诗成败断前史时时对奕石漫浪争生死送迎皆幅巾设食但陈米亦曾戏篇章挥翰疾蒿矢【庄子在宥篇焉知桀跖之不爲嚆矢也注嚆矢之猛者崔本作蒿】君豪才有余我老惫先止东城景阳陌南望长干紫【景阳宫在台城内○长干是秣陵县东里巷名江东谓山陇之间曰干金陵五里有山冈其间平地民庶杂居有大长干小长干东长干并是地名】欲斸三亩蔬于焉寄残齿经过许后日唱和犹在耳新恩忽舍我欣怅生彼巳江湖北风防捩柂即千里相逢知何时莫惜缣与纸
　　八月十九日试院梦冲卿
　　空庭得秋长漫漫寒露入幕愁衣单喧喧人语已成市白日未到扶桑间【十洲记云扶桑地方万里多生林木其叶如桑长者数千丈两两同根偶生故名扶桑】永懐所好却成梦玉色髣髴开心顔逆知后应不复隔谈笑明月相与闲
