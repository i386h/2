<!-- { "loadSidebar": true } -->
　　晋史范乔列传其与人论刘向扬雄才学优劣以为向定一代之书正羣编之籍使雄当之故非所长予谓向之优于雄固也乔之所以定其优则非方雄待诏承明未央之廷未尝有校定秘书之命固未可悬揣其不能况向之优于雄者在其忠贞大节而不在区区著述之间若乔所言非特向能之卽歆亦能之也可谓向优于雄是亦可谓歆优于雄也夫谯周之通知五经何如王平之仅识数字使向仅以雠正羣籍毕其生平则其优于雄者亦仅矣凡后世之议向者有三其实皆不足以累向谓其尝以淮南鸿宝之术得罪耶此特向少年信道未笃之过后世大儒亦有泛滥于异端而其后翻然知所转移者何得于向独以此槩其终身也其以洪范传五行也尚书大传五行之说固多舛驳然汉大儒如董仲舒亦时言之葢伏氏之说虽不醇而其意则欲人君建皇极以抚辰使愆伏不闻而禨祥可冺借此以为庙堂监戒其与纬候之言天道正悬殊也夏侯胜以洪范谏海昏则霍光为之动色是固格君者所不弃也向仕于成哀昏乱之世文母之孽已成高庙衣冠殆将不守三朝宗室心切于维城之寄而力不能扶欲以传经之学感悟其君良亦苦矣生其后者执成说以律之何其固也故予尝谓洪范之说因事进规其志存乎弥缝匡救其视孟子与齐王说诗断章取义将顺而掖之于善者实同又或谓其所著新序说苑记事多不足据则诚有之此乃秦火之后旧籍无稽据传闻之异词而笔之书非学术之疵也夫是三者旣皆不足以累向则向之所学甚正所操甚伟西京儒者自董仲舒外莫之逮也其闳通博雅特余事耳且向以新都之祸作五行传以王赵丁傅之祸作列女传是皆所谓以经术经世务者也雄以艰深文其浅陋且自比于周公孔子而实则摹拟相如而未能可谓妄矣乃世之论者反推雄为大醇其甚者拟之箕子之明夷而反于向哓哓焉果何说与乔能知向之优而不知其所以优则甚矣论定九等人物而是非不谬于圣人之难也

　　○龚壮论

　　晋巴西处士龚壮父叔皆为李特所害壮誓不除服以期报雠卒令李寿尽杀特支属劝寿称藩于晋寿初许之旣而负约不从遂自称耳聋手不能制物终身不至成都全子曰伟哉壮之行也从来忠孝难以两备壮之尽孝而兼尽忠是难能也虽然吾窃惜之君子遭人伦之厄不可以乱济乱特骧兄弟扰乱西土盗窃岷峩之险以称大号天厌其毒使其一门自相屠薙但壮之所以行其志者不当假手于寿夫壮欲报父叔之雠而使寿灭絶伦纪尽屠薙其世父之骨肉以成之是壮独有其父叔之雠而人不必有也壮欲为晋复岷峨之地而使寿簒夺其君以成之是壮独有其君而人不必有也如此则天下之乱将无巳时虽事会之来不无行权济变之日然陷人于恶以成吾志则不可壮为晋室之忠臣龚氏之孝子俱无媿矣其于李氏则虽不仕于寿而已豫其簒弑之谋揆以圣贤之义终有所不安也当是时班期越寿汉之世业如奕棋略阳庙社于是衰替而晋之庾亮兄弟方拥强兵在荆襄有志恢复凉州张氏乃心王室以壮之才何图不就曷不连结国中豪杰以为内主径诣建康具陈李氏萧墙崩析之状愿得一旅以当前驱别遣人约西凉刻日大举则汉之亡不待桓温之行也然后尽取特骧之子孙手刃之以复雠功成辞爵归老三巴岂不堂堂乎丈夫哉且徼一时之天幸以成不测之功此危道也设当日寿之事不就则必死死而或连染于壮则且负逆党之名不可复湔后世谁更谅是心者不特家国情事之不遂也卽曰壮之才足以置其身于神明莫测之区不患其不遂而导人之不孝以成吾孝导人之不忠以成吾忠恐不可以为后世法嗟乎六朝板荡其如壮者有几人而在蜀则谯登而后未之见也吾言其亦责备贤者之意而已

　　○帝在房州史法论

　　唐沈旣济驳吴兢史以为中宗旣废之后当每年书曰帝在房州范淳夫用其例曰春秋公在干侯之比也朱徽公谓淳夫受是说于伊川不知孙之翰已先之矣且不特之翰宋元宪公纪年通谱又先之矣顾程沙随曰何不以敬王之例书居而引诸侯之托于他国者其诸考春秋而未熟者与沙随与徽公同时乃徽公未得闻其说王厚斋是之近人何义门尤以为精审予则以为旣济固非沙随亦未核也敬王与子朝争位敬王当立不胜而居于翟泉耳固非有废敬王而锢之者也非中宗所可比也卽昭公虽为季氏所逐然季氏未尝敢颂言废之也亦非中宗所可比也葢敬王虽出而依然王也昭公虽逐而犹然公也春秋据其实而称之若中宗则降黜矣诸公不过因其后来复位而遂帝之是以成败论人也亦有不以成败论者宋元宪公以王莽十八年系之孺子接更始近人因祖其说以为是十八年中每年当书曰帝在定安其议更奇而不知有必不可者旣以王莽之年属孺子矣及更始立而又属之更始是废孺子者非王莽也乃元宪也立更始者非新市平林诸将也乃元宪也误以为春秋之旨而取前古之帝王而操其废立之权是大乱之道也此义不明故于夷羿簒夏少康始生而卽以少康系年谓削去羿奡之足快人意也（康节皇极经世之说）而不知史以纪实非其实者非史也今夫乱臣贼子弃时窃据天地之所无如何也春秋之旨能诛之不能削之惟据其实则可诛之若削之则是天地之所不能而书生能之无是理也曰然则当如何书曰吾惟从其实而书之耳中宗之废也则书曰皇太后废皇帝为庐陵王于则天之称制也则书曰皇太后自称皇帝是后每年则书曰庐陵王居房州隐以寓翟泉干侯之义而仍不冺其降封之实然后可以谓之信史且中宗之为人吾亦恨其不早死于房陵耳卽位一月垂头束手为其母后所废是固唐之罪人矣废锢房陵私与其妻盟誓许以复辟之后惟其所为是眞罪人之尤矣五王之功诛锄殆尽以至尸居帝位死于鸩毒是尤罪人之擢发莫数者矣特以其见废之时嗣统未久大臣亦莫知其愚谬至此者故惓惓为之若果知之则狄仁杰王方庆朱敬则以及五王之徒亦必不拥护之其必相与竟立睿宗以安唐社睿宗虽中材然非中宗比也岂特此哉中宗之所为如此卽非武后终当丧其天下大臣有如霍光之徒早当废之相与竟立睿宗以安唐社然则诸家于旣废之后未复之前从而帝之以自附于春秋之旨甚矣其昧也（义门有曰嗣圣统元仅一月今自甲申以至甲辰凡二十年皆冠以嗣圣是采孙氏西斋之僻论而以无为有者圣人修春秋必不然此言是也然则由此推之其曰帝在房州固非卽曰帝居房州亦非葢皆非其实也义门偶未之思耳）

　　○李克用论

　　李克用以葢世材，虎峙并汾，而卒困于朱全忠。论者皆咎其好勇轻战，近则罢兵于河朔之三鎭，而使汴人坐并中原；远则劳师，以应鞭长不及之兖郓，而反与魏人为敌国，误用仁恭而失幽燕，不善用存孝而失邢洺，遂使日蹙百里，几于为云州之逃虏，听虎狼之移唐祚，岂不惜哉。全子曰：是固然已，然克用有匡天下之心，而乏经营天下之略，故当其时有可乗之机者三，而皆交臂而失之。克用之初，莫善于取河阳，以通伊洛。伊洛唐之东都，而汴人居其卧榻之旁者也。伊洛通则东诸侯相臂指，而汴人之势孤。夫李罕之之据河阳，张全义之据洛，皆尝归克用矣。克用何不以边隅小鎭分给二人领之以饱其志，而由上党以至东都，皆使亲将屯重兵焉，则太行以东呼吸响应，而朱瑄兄弟时溥之徒，皆不至为汴所吞。岂惟不为所吞，抑且足合从以困汴，而使之不敢动。计不出此，卒使罕之辈自相噬，而全忠收渔父之利，是一失也。其继则莫如由河中以通邠宁，河中克用所由以通朝贡之道，而邠宁则三辅之捍也。克用之于王珂为甥舅，其不肯夺其地明矣，然珂之变法如麻，一旦遇全忠而束手以降，斯其人眞庸才也。克用欲保全之，则当善为之计，为珂计卽所以自为计也。当克用破邠宁之日，力请苏文建赴鎭，以见已无兼并之志，固自难能；若以长虑言之，则何不请于朝，以麾下良将如李嗣昭周德威者留守其地，内以卫京师，外以捍河中，相与为率然首尾之势，将李茂贞辈安敢跋扈，而全忠安得有劫迁之事，亦不至以爱女一门陷仇人之手也。卽令不取邠宁，而嗣昭戍河中之师亦不当撒，今以珂乳臭儿，而漫然委之以国，是听其亾矣。过此二者，克用已有必不能抗全忠之势，然汴人虽累挫晋，而其心犹畏晋，故吾谓尚有一奇筞，可以岀不意而扶唐室者，则凤翔之役也。克用使诸将轻兵深入河中以应茂贞，然不足以退全忠之师者，其地远也。太原之兵固不能越河中以趋凤翔，而其间道可由慈隰以达鄜坊，克用若以锐师济河，由鄜州衔枚径岀兴平武功之间，因合李茂勲之众决战城下，岐人知有沙陀之援，自必踊跃应之，虽全忠亦将以为从天而下，其围必解然，后奉天子反京师，传檄天下，进讨全忠。其时东有淄靑，南有襄邓，皆不附汴者，分道会集，可一举而振累败之气也。而惜乎克用之所以勤王者，非惟不足以纾难，而且反至于受围，葢用吾河阳之筞，则汴人不能肆其蚕食之毒；用吾河中之策，则汴人虽大，而兵不得西；用吾凤翔之策，则汴人垂成之业可堕，彼李匡威王镕之徒，严境内之备以御之而已，否则甘言重币以縻之而已，卽刘仁恭之负恩亦姑置之，而巳何也天下之大势所不在也。吾旣扼天下之吭，彼将何所往哉！

　　○杨文公论

　　眞庙一代名臣多矣乃以寇莱公之雄视一时独惓惓欲引杨文公以共事予初谓文公乃词章之士何以得此于莱公及反复其遗事而后知文公之劲节鲜有其伦文公当日回翔馆阁之间最受当宁宠眷而卒不登二府葢其百折不回岸然自立故羣小竭力以排之也眞宗时之羣小莫如王钦若丁谓文公尝与钦若同修册府元龟每至馆中未尝接席而坐钦若去朝百官皆以诗送文公独无有钦若请之眞庙传宣索诗而文公竟不作谓亦遣人求昏拒之甚峻可谓浩然之气直养无害者已故其大者如当草明肃后诏而力辞之曰如此富贵不愿也其小者如草制偶遭粪壤之诮而卽辞官葢宋初词臣前之如王学士元之同时如刘学士子仪皆以风节自见而文公尤为铮铮乃若澶渊之役百寮震慑而莱公独与文公飮博自如其所养有素矣朱子乃讥其溺于释氏故当莱公被祸之时宣召文公至省便液污地以为未尝闻道之戒是何其言之过欤文公之佞佛特其学术之疵而不害其风节至于便液污地之说此当日小人谤之五鬼之恶不过贝锦株连之祸不过渡海其视澶渊之危急为何如也且以文公之倔强其可以得罪者多矣前此之风节何如谓其垂老而丧之百炼之刚忽成绕指无是理也东坡谓人之所恃者气正气所恃非威武所能屈故因太白之不礼高力士而知其必见胁于永王且信其为王佐之才可谓善论人者吾于文公亦云

　　○陈同甫论

