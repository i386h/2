<!-- { "loadSidebar": true } -->
　　寝园崔嵬风云盘互玉衣铁马百神卫护仰颂
　　先猷万年锡祚
　　昭陵颂【幷序】
　　国家垂厯服无疆之休类必有神圣开天肇兴王业又必有神圣继体式廓鸿基故能经纶宇宙积功累仁保世滋大我
　　太宗文皇帝挺濬哲之资蕴钦明之德绍膺寳位缵前谟而光显之外奋威武内修文教百度具举臣民胥悦于是南征则堕岩关绕明都耀兵燕赵鞠旅齐鲁投鞭渤海饮马黄河六师安行莫我敢遏东征则诛贰绥服朝鲜纳款列为屛藩西征则三十五部厥角归命贡賮奉朔盖其允塞之猷桓拨之略赫濯于覆载间矣乃若惇九族惠元元郊圻以饬爵秩以班赏善宥过优礼勲旧求贤之思若渴崇儒之化丕隆虽古帝德广运曷以加焉当是时义问炳烁仁风翔洽一统之规已裕矣犹画境息民俟天休命于戏皇哉盛哉昔殷祥长发而汤受之周室本支百世而文啓之若我
　　皇祖讵有逊美予小子嗣承丕緖抚安海防以亿万禩之业绍述
　　祖德敬扬
　　先烈廼作颂曰
　　猗欤
　　皇祖克配彼
　　天光被四表仁泛八埏旣受共球神人攸主至治洋洋谟訏訏桓哉七萃挞彼南疆匪疚匪棘兆人是匡徂征朝鲜爰渡鸭緑声其携贰绥其臣属西荒千帐慕义同归钟鼔始振稽颡莫违至化覃敷函夏率育
　　天锡大寳景命有仆曰崇儒雅曰叙彝伦五章五用式迪俊民法度孔昭典常聿正嫓美唐虞惟后克圣建中锡极诒我后昆皇皇大烈亿祀弥尊肃望
　　山陵光华燀赫永言埀裕敬承靡斁
　　孝陵颂【幷序】
　　盖闻干苞合契诞开长发之祥坤极毓灵永锡丕承之祚是以溯若水者诵颛顼之遗风登谷林者仰陶唐之余泽莫不炜煌瑶牒炳烁珍符垂裕万年流辉千载况乎当绍庭之日笃缵绪之思覃厚旣深觐扬滋切者乎我
　　皇考世祖章皇帝躬上圣之资啓维新之运宅中图治保大定功舞干羽于两阶武昭文洽受共球于万国远至迩安峻德勲懿纲酿化至矣盛矣蔑以加矣肆予一人嗣膺厯服方厪纂承之志弥深对越之心展谒孝陵式瞻
　　园寝惊秋霜之始肃感春露之初濡光烈宣昭僾在见闻之内声灵赫濯俨然陟降之前敬申继述之情用广敷陈之义爰拜手稽首而为颂曰
　　奕奕
　　孝陵葱葱佳霭多沛艾兮土脉淳和地灵清防无尘磕兮五屏嶂三台襟带拱内外兮王气如龙紫云如盖纷来防兮猗欤
　　皇考陟降往来常在兹兮桂宫兰殿绣磶文榱郁参差兮鸾旂羽葆苍虬翠螭何葳蕤兮太和充溢景光淑熹亘四维兮琬琰在房图球在序神所处兮金穗宵明玉衣晨举永终古兮如接形声如聆笑语我
　　圣父兮以妥以侑式垂懿举昭来许兮我宠受之蕃衍鸿厐命溥将兮绍闻衣德继序其则不愆忘兮凝休笃祜锡祉储祥一人庆兮本支百世诒燕无疆祚灵长兮
　　大德景福颂【幷序】
　　恭惟
　　圣祖母太皇太后躬备圣德
　　天锡纯禧作配我
　　太宗文皇帝内廷翼赞肇造邦家诞育我
　　世祖章皇帝瑞应昌期抚绥函夏爰及小子缵承基绪十有六载
　　恩勤鞠育莫罄名言训迪深难于殚述盖
　　皇天眷佑我国家笃生
　　圣哲母仪后昆以为积庆凝祥之本猗欤盛哉啓百代之鸿图树千秋之懿则备累朝之孝养极四海之尊亲德福兼隆康宁寿考旷古以来未有若我
　　太皇太后之盛者也臣日侍
　　慈闱钦瞻
　　懿范戴天地而莫能穷其高厚仰日月而莫能绘其光华顾念罔极深恩敢辞固陋敬飏万一冀展微忱爰拜手稽首而献颂曰
　　天开景祚运际厐鸿
　　太祖啓宇嗣以
　　太宗文武神圣帝业光融惟
　　圣祖母大德嫓隆纯仁至孝克俭克恭茂修内治佐厥成功迨我
　　皇考诞膺天禄冲睿承干海宇宾服允赖
　　圣慈劬劳顾复式训寛仁垂型雍肃德洽万邦恩流九族以天下养奄受多福越予小子大业祗承帡幪啓佑仰戴
　　慈宁仁如天覆静比坤贞纲大政懿训是程勉以怀保惕以励精孙谋宏远壸教光亨漙爱宣慈秉礼度义端庄诚一万善咸备穆处深宫含庶类德化殷流惠风遐曁
　　显号鸿名昭埀后嗣
　　寳册腾辉瑶编纪瑞
　　圣人之配诞生
　　圣人古惟太姒今兹比伦寿祺正茂休祉骈臻本支百世子孙绳振庆延家国光被臣民亿万斯年景祐常新




　　圣祖仁皇帝御制文集巻二十四
　　钦定四库全书
　　圣祖仁皇帝御制文集巻二十五目録
　　赞
　　至圣先师孔子赞【幷序】
　　颜子赞
　　曾子赞
　　子思子赞
　　孟子赞
　　老子出关图赞
　　画马赞
　　陈所翁画龙赞
　　笔赞
　　箴
　　讲官箴
　　督抚箴
　　祭酒箴
　　给事中箴
　　御史箴
　　守令箴
　　铭
　　砚铭
　　鼎铭
　　屏风铭
　　鸟鎗铭
　　鸟鎗铭
　　弩铭
　　弩铭





　　钦定四库全书
　　圣祖仁皇帝御制文集巻二十五
　　赞
　　至圣先师孔子赞【并序】
　　盖自三才建而天地不居其功一中传而圣人代宣其蕴有行道之圣得位以绥猷有明道之圣立言以埀宪此正学所以常明人心所以不泯也粤稽往绪仰溯前徽尧舜禹汤文武达而在上兼君师之寄行道之圣人也孔于不得位穷而在下秉删述之权明道之圣人也行道者勲业炳于一朝明道者教思周于百世尧舜文武之后不有孔子则学术纷淆仁义湮塞斯道之失传也久矣后之人而欲探二帝三王之心法以为治国平天下之凖其奚所取衷焉然则孔子之为万古一人也审矣朕巡省东国谒祀阙里景企滋深敬摛笔而为之赞曰
　　清浊有气刚柔有质圣人参之人极以立行着习察舍
　　道莫由惟皇建极惟后绥猷作君作师埀统万古曰惟尧舜禹汤文武五百余岁至圣挺生声金振玉集厥大成序书删诗定礼正乐旣穷象系亦严笔削上绍往緖下示来型道不终晦秩然大经百家纷纭殊途异趣日月无逾羮墙可晤孔子之道惟中与庸此心此理千圣所同孔子之德仁义中正秉彝之好根本天性庶几夙夜勗哉令图溯源洙泗景躅唐虞载歴庭除式观礼器濡毫仰赞心焉遐企百世而上以圣为归百世而下以圣为师非师夫子惟师于道统天御世惟道为寳防山岩岩东海泱决墙高万仞夫子之堂孰窥其藩孰窥其径道不逺人克念作圣
　　颜子赞
　　圣道早闻天资独粹约礼博文不迁不贰一善服膺万德来萃能化而齐其乐一致礼乐四代治法兼备用行舎藏王佐之器
　　曾子赞
　　洙泗之传鲁以得之一贯曰唯圣学在兹明德新民止善为期格致诚正均平以推至德要道百行所基纂承统绪修明训辞
　　子思子赞
　　于穆天命道之大原静养动察庸德庸言以育万物以赞乾坤九经三重大法是存笃恭愼独成德之门巻之藏密扩之无垠
　　孟子赞
　　哲人旣萎杨墨昌炽子舆辟之曰仁曰义性善独阐知言养气道称尧舜学屏功利煌煌七篇并埀六艺孔学攸传禹功作配
　　老子出关图赞【赵孟頫画】
　　修身养夀古隐君子掌藏室书为柱下史清静自正是其大防宗周式微羣雄龙战逝将去此八荒周徧徐甲负笥青牛服韅关尹望气物色门和光抱一目击道存少留著书虚无是论元文旣宣解人亦寡入于无垠广莫之野去住两忘物无害者吴兴学士绘事肖神旣写道德又貌僊眞高古肃穆髣髴伊人神龙见首变化莫同乘云上下孰知其终至圣所名斯言我从
　　画马赞
　　大梁韩干古之笔精写此骏足千载如生红光耀唇紫艳承睫削玉霜蹄团花雾鬛干维叶象房宿効形体中仪式法合图经鹄起鸾停风猋电驶不遇九方孰致千里我闻在昔文德诞敷飞黄服皁騕褭驾车览物心怡披图神往曾是权奇曾是俶傥南浮滇水北絶玉山利兹地用充我天闲
　　陈所翁画龙赞
　　云龙骙骙众物之灵暂行万里少息千龄飞潜应候变化无形干爻九五取象君德时乘六位周流八极云行雨施品彚生殖爰有哲匠绢素经营僧繇防笔董羽研精蜿蜒夭矫巧若天成嗟此好手声价超越得水能飞防睛斯活波涛腾涌烟雾灭没逺宅江海亦游名都夏王逺驾虞舜受图命官纪年用表祯符德至泉水神物乃下驯扰可豢奚俟摹写秘藏斯巻以验眞者
　　笔赞
　　文犀之植中山之毫绚以藻采润以兰膏翡翠其牀玉璧其匣濡之隃糜翰染八法若坟若典若史若经奉以撰述逸于汗青时维休昌诞敷文德弓矢载櫜彤管竞饬遐哉八表车书其同结绳云邈永资尔功
　　箴
　　讲官箴
　　予企至道覃思简编朝夕讨习礼茂讲筵诗人有云显示德行啓沃惟贤庶几金镜尔列词苑峨峨在廷细旃广厦论史谈经体之行之朕躬是力载献载替尔职宜饬毋务勦説毋苟雷同毋缪于正毋悖厥中在昔大儒称先则古臯防是师言规行矩谊贵翼励先正其心尔苟勿欺吐辞足钦讵曰名义可以涂饰讵曰圣贤可以蠡测关闽濂洛炳矣心传撰述大防庠序宗焉用昭儒修用教泽尔其勉兹尚无攸斁
　　督抚箴
　　芒芒方域分理需人岳牧之选实惟重臣寄以封疆千里而逺地则星罗令犹风偃控摄文武统驭官司绳违纠慢宣德布慈廉善是旌贪黩毋宥小眚是矜吞舟毋漏彼昏而墨日削月朘或市徇纵以恣挢防泽不下殚民隐罔恤政廼不和为时蟊贼曽是源浊而流则清曾是表正而景则倾职汝之由是曰旷坠轸我元元保厘奚赖天命天讨我不敢私勗哉有位敬听箴辞
　　祭酒箴
　　予敷文德式礼辟雍允维祭酒多士攸宗在昔有虞命防教胄洎于成周升彼孝秀抚今区夏遵路陈常海域遣子愿齿胶庠尔长廼司表率匪易木绳斯直玉琢斯器烝烝誉髦尔仪是型济济桥门尔训是聆惟廉持躬惟慎率属佻达其惩戒董其勗皇矣谟典如铿金镛阐扬罔尽则效奚从毋矜而华导之诚正毋诡而趋范之孔孟王化丕盛视乎成均苟隳厥职曷明人伦儒行克臧汝绩廼效黾勉诏媺助宣声教
　　给事中箴
　　咨尔给事实专言职厥地惟亲禁闼之侧入纳奏劄出奉纶章清勤斯称敬愼斯臧六曹有失汝其正之百僚有邪汝其诤之予怀邦直謇谔足多庶兹有位胥用濯磨罔逞已私小心乃集罔见近利不阿乃立勿流于党而苟为同勿慑于威而戾夫公道贵毋欺论尚执要弃佞励忠令闻始劭尔之无忝宠锡是承尔之弗率谴罚是膺宪典丕昭视尔贤否靖献克诚国恩孔厚毋曰秩卑补阙拾遗夙夜匪懈勗哉攸司
　　御史箴
　　柱下一星列曜太紫其象维何今也御史淬厉风裁检齐霜纪下饬官方上参国是肃肃柏府峨峨豸冠其职清要簪笔朝端百司有阙是绳是弹民泽或壅是宣是殚汝不自克何以惩墨汝不自正何以纠慝毋畏强御毋纵残贼庶几夙夜邦之司直昔之法吏正色台中为我耳目効彼股肱驰声简册流美无穷敬之敬之罔不克恭
　　守令箴
　　五等封建古今异宜郡县之制百王同规壤地磐牙提封棊峙大者一州小则百里有社有稷有民有人守令何职职兹拊循劝农课桑宣条设教偃风以德从星惟好毋营筐箧毋急簿书悃愊之治岁计有余莫高匪天而卑其听莫愚匪民而智其性民不可掩天不可欺一之不愼而戚自诒稽古治效嘉禾瑞麦勉能其官绍休前迹
　　铭
　　砚铭
