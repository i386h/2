<!-- { "loadSidebar": true } -->
注「裖已见上林赋」：茶陵本作「振」字当作「裖」字，袁本作「振」当作「裖」字，皆校语错入注，又误改善作，当以尤所见为是。
注「李奇曰」：袁本、茶陵本无此三字。
注「方言曰硙坚也」：袁本、茶陵本无此六字。
注「埤苍曰崎岖不安也」：袁本、茶陵本无此八字。
注「说文曰俗」：案：「俗」当作「谸」，此所引谷部文。各本皆伪。下文「千芊古字通」，「芊」亦「谸」字之误。
注「望山谷芊芊青也」：袁本、茶陵本「芊芊」作「千千」。案：今本说文作「谸谸」。
注「深直貌」：案：「直」当作「冥」。各本皆伪。此在释训。
注「倾岸之势」下至「如熊之在树」：袁本、茶陵本无此十七字。
注「楚辞曰怊怅而自悲王逸曰怅恨貌」：袁本、茶陵本作「王逸楚辞注曰怊怅恨貌」十字。
注「说文曰纚」下至「若出于神」：袁本、茶陵本无此四十六字，有「言不可测知」五字。案：此尤添四十六字于「言不可测知」上，而传写者因遗落其元有之五字也，但所添不当。凡尤意专主增多，每类此。陈但谓「若出于神」四字衍，未是。
注「见本草」下至「汉书音义曰」：袁本无此二十五字，有「射干江东为乌莲」七字。茶陵本作「射干乌莲草也」六字。案：「莲」当作「萐」。广雅：乌萐，射干也。曹宪音所夹。今本亦作「莲」，其误正同此。
注「尔雅曰王雎」下至「一曰鸧鹒」：袁本无此四十七字，有「王鴡鹂黄已见上」七字，最是。茶陵本所复出不同，皆非。
注「昔有妇登北山」：袁本、茶陵本「妇」上有「思」字。陈云「北」当作「此」。各本皆伪。
注「汉书郊祀志曰」下至「充尚羡门高二人」：袁本、茶陵本无此三十二字。案：二本最是。此或驳善注「羡门高誓」之解而记于旁。尤延之误取之也。
注「人在山上作巢」：袁本、茶陵本「人」下有「共」字。又案：此解正文「公乐」，当云「人共在山上作乐」。各本「乐」伪为「巢」也。
注「以玉饰宫也」：袁本、茶陵本「以」上有「琁宫」二字。案：无者非也。又二「宫」字皆「室」之误。
注「字林曰」：袁本、茶陵本无此三字。
注「汉书音义李奇曰」下至「横衔之」：袁本无此四十七字。有「羽猎已见上衔枚见吴都赋」十一字，最是。茶陵本所复出不同，皆非。
注「尔雅曰苹」下至「亦可食」：袁本、茶陵本无此十八字。
注「以羽饰盖」：袁本、茶陵本无此四字。
九窍通郁精神察滞：袁本云善有「滞」字，茶陵本云五臣无「滞」字。案：各本所见皆非也。详注意，善并无「滞」字。「察」字韵上「逮」下「岁」自协，以七字为一句，但传写者误，因注中「郁滞不通也」妄添于下。袁、茶陵据之作校语，尤延之亦不审，而读者皆误认为善有、五臣无矣。
注「气者五藏之使候」：袁本、茶陵本无此七字。
神女赋
并序
宋玉
神女赋
楚襄王与宋玉游于云梦之浦，使玉赋高唐之事。其夜王寝，果梦与神女遇，其状甚丽。王异之，明日以白玉。
玉曰：「其梦若何？」
王曰：「晡夕之后，精神怳忽，若有所喜。纷纷扰扰，未知何意。晡，日跌时也。怳忽，不自觉知之意。所喜，忽然喜悦。纷扰，喜也。目色髣佛，作若有记。见一妇人，状甚奇异。寐而梦之，寤不自识。罔兮不乐，怅然失志。于是抚心定气，复见所梦。」
王曰：「状何如也？」如有可记识也。髣佛，见不审也。罔，忧也。抚，览也。见神女也。
玉曰：「茂矣美矣！诸好备矣！盛矣丽矣！难测究矣！上古既无，世所未见。瑰姿玮态，不可胜赞。胜，尽也。赞，明也。其始来也，耀乎若白日初出照屋梁。韩诗曰：东方之日。薛君曰：诗人所说者颜色美盛若东方之日。其少进也，皎若明月舒其光。毛诗曰：月出皎兮。毛苌曰：喻妇人有美白砽也。须臾之间，美貌横生。晔兮如华，温乎如莹。毛诗曰：有女同车，颜如蕣华。又曰：尚之以琼莹乎而。注：琼莹，石似玉也，音荣。逸论语曰：如玉之莹。说文曰：莹，玉色也，为明切。晔，盛貌。五色并驰，不可殚形。详而视之，夺人目精。其盛饰也，则罗纨绮缋盛文章。驰，施也。绮，五色也。苍颉篇曰：缋，似纂，色赤，胡愦切。极服妙采照万方。振绣衣，被褂裳。刘熙释名曰：妇人上服谓之褂。襛不短，纤不长。说文曰：襛，衣厚貌，如恭切。步裔裔兮曜殿堂。忽兮改容，婉若游龙乘云翔。嫷被服，侻薄装。裔裔，行貌。毛苌诗传曰：婉，美貌。方言曰：嫷，美也，他卧切。说文曰：侻，好也，与娧同。他外切。又：侻，可也。言薄装正相堪可。沐兰泽，含若芳。性和适，宜侍旁。顺序卑，调心肠。」沐，洗也。以兰浸油泽以涂头。旁，宜侍王旁。卑，柔弱也。
王曰：「若此盛矣！试为寡人赋之。」
玉曰：「唯唯。
夫何神女之姣丽兮，含阴阳之渥饰。言神女得阴阳厚美之饰。被华藻之可好兮，若翡翠之奋翼。其象无双，其美无极。毛嫱鄣袂，不足程序。西施掩面，比之无色。慎子曰：毛嫱、先施，天下之姣也。衣之以皮倛，则见者皆走，易之以玄锡，则行者皆止。先施、西施一也。嫱，音墙。近之既妖，远之有望。骨法多奇，应君之相。视之盈目，孰者克尚。近看既美，复宜远望。孰，谁也。克，能也。谁者能尚，言无有也。私心独悦，乐之无量。交希恩疏，不可尽畅。他人莫睹，王览其状。其状峨峨，何可极言。貌丰盈以庄姝兮，苞温润之玉颜。畅，申也。未可申畅己志也。丰盈，肥满也。庄，严也。方言曰：姝，好也。毛苌诗传曰，姝，美色也。礼记曰：玉温润而泽，仁也。眸子炯其精朗兮，瞭多美而可观。字林曰：瞭，明也。郑玄周礼注曰：瞭，明目也，力小切。眉联娟以蛾扬兮，朱唇的其若丹。联娟，微曲貌。素质干之醲实兮，志解泰而体闲。既姽婳于幽静兮，又婆娑乎人间。言志操解散，奢泰多闲，不急躁也。谓在人中最好无比也。婆娑，犹盘姗也。说文曰：姽，靖好貌，五累切。广雅曰：婳，好也，音画。说文，静，审也。韩诗，静，贞也。宜高殿以广意兮，翼放纵而绰宽。动雾縠以徐步兮，拂墀声之珊珊。珊珊，声也。翼，放纵貌。如鸟之翼，随意放纵。縠，今之轻纱，薄如雾也。
望余帷而延视兮，若流波之将澜。流波，目视貌。言举目延视，精若水波将成澜也。奋长袖以正衽兮，立踯躅而不安。说文曰：衽，衣衿也。自矜严也。澹清静其愔嫕兮，性沈详而不烦。澹，静貌。愔，和也。嫕，淑善也。言志度静而和淑也。不烦，不躁也。声类曰：愔，见魏都赋，嫕，已见洞箫赋，和静貌。韩诗曰：嫕，悦也。说文曰：嫕，静也。苍颉篇曰：嫕，密也。时容与以微动兮，志未可乎得原。意似近而既远兮，若将来而复旋。原，本也。其意欲似近，而心静不测，是复为远也。将来可亲之意更远也，谓复更远也。字林曰：旋，回也。褰余帱而请御兮，愿尽心之惓惓。郑玄毛诗笺曰：帱，床帐也。怀贞亮之絜清兮，卒与我兮相难。陈嘉辞而云对兮，吐芬芳其若兰。精交接以来往兮，心凯康以乐欢。神独亨而未结兮，魂茕茕以无端。含然诺其不分兮，喟扬音而哀叹。頩薄怒以自持兮，曾不可乎犯干。精，神也。结犹未相着，茕茕然无有端次，不知何计分当也。言神女之意，虽含诺，犹不当其心。广雅曰：頩，色也，匹零切。方言曰：頩，怒色青貌。切韵，匹迥切。敛容也。苍颉篇曰：薄，微也。捉颜色而自矜持也。
于是摇佩饰，鸣玉鸾。整衣服，敛容颜。顾女师，命太傅。古者皆有女师，教以妇德。今神女亦有教也。毛诗序曰：尊敬师傅，可以归宁父母。汉书音义曰：妇人年五十无子者为傅。欢情未接，将辞而去。迁延引身，不可亲附。似逝未行，中若相首。迁延，却行去也。广雅曰：首，向也，舒救切。目略微眄，精彩相授。志态横出，不可胜记。意离未绝，神心怖覆。礼不遑讫，辞不及究。愿假须臾，神女称遽。目略轻看，精神光采相授与也，犹未即绝。怖覆，谓恐怖而反复也。左氏传，竖头须曰：沐则心覆，心覆则图反。遽，急也。言去不住也。徊肠伤气，颠倒失据。毛苌诗传曰：据，依也。闇然而暝，忽不知处。情独私怀，谁者可语。惆怅垂涕，求之至曙。」
文选考异
其夜王寝：陈云「王寝」「白玉」诸字当如沈存中、姚令威之说。案：何校亦云然，谓「玉」「王」互伪也。说载笔谈及西溪丛语。今考互伪始于五臣，见下。
果梦与神女遇：袁本、茶陵本无「果」字，是也。案：尤本所见又五臣以后之误者。
王曰：袁本、茶陵本「王」下有「对」字，是也。案：此「玉对曰」，五臣「玉」作「王」，仍存「对」字。尤本所见又五臣以后之误者。
注「纷扰喜也」：袁本、茶陵本无此四字。
王曰：袁本、茶陵本「王」作「玉」。案：此二本失着校语。
注「髣佛见不审也」：袁本、茶陵本无此六字。
玉曰：袁本、茶陵本「玉」作「王」，云善作「玉」。案：二本与尤正同，然则善、五臣「王」「玉」互换，此其明验也。自「王寝」以下，及后「王览其状」，皆当如此。二本校语不备，尤本亦多以五臣乱善，赖存此一处，可以推知致伪之由，为沈存中、姚令威疏通而证明之，读者亦可以无疑矣。
注「胜尽也赞明也」：袁本、茶陵本无此六字。
注「又曰尚之以琼莹乎而注琼莹石似玉也音荣」：袁本、茶陵本无此十八字。
注「毛苌诗传曰」：袁本、茶陵本无此五字。
注「说文曰侻」：案：「侻」当作「娧」。各本皆伪。此女部文也。
注「与娧同」：案：「娧」当作「侻」。各本皆伪。
注「旁宜侍王旁」：案：首不当有「旁」字，盖此注在「宜侍旁」句下，后并上为一节，而标此字为识。各本因皆衍。
近之既妖：案：「妖」当作「姣」。上文「姣丽」，五臣作「妖」，善作「姣」。袁、茶陵二本有校语，此以五臣乱善，各本皆非。善注言「近看既美」，是作「姣」之证。
注「方言曰姝好也」：袁本、茶陵本无此六字。
注「字林曰瞭明也」：袁本、茶陵本无此六字。
注「联娟微曲貌」：袁本、茶陵本无此五字，其所载五臣济注有之。案：二本是也。此尤所见误衍。
注「靖好貌」：袁本、茶陵本作「闲体行也」。案：二本是也。此女部文。今本「闲体行姽姽也」，而善节引之。
注「广雅曰婳好也」：袁本、茶陵本作「婳静好也」四字。案：二本是也。此亦女部文，非引广雅。尤所见误衍。
注「音画说文静审也韩诗静贞也」：袁本、茶陵本无此十二字。案：或仍当有「音画」二字。以下皆误衍耳。
注「声类曰」：袁本、茶陵本无此三字。
