<!-- { "loadSidebar": true } -->
　　有司庶府近于君者逺于民其逺者宰臣是也逺于君者近于民其近者县令是也书曰民可近夫民孰肯逺之防乃亦不得不然者軆统建而势分絶也在易之比曰先王以建万国亲诸侯万国至众非一人所能徧亲先王特亲诸侯而俾诸侯各亲其民此近民之道也故宰臣者承君之号令徳泽而致之方国而县令则宣通其号令流畅其徳泽而致之民者也大明啓运尤重县令之选优其礼隆其责且着令三年一朝不重内轻外使咸得自达焉美政令誉者既益知加劝而中材常调者亦凛有所勉而务求为善非良法欤于是文江令费侯振逺将行其嘉賔胡君子祺言于防曰侯为县三年称神明如黄頴川务保障如尹晋阳守清白如杨伯起忘忧喜如孙叔敖兴学校如李賛皇别鰝鲂如宓单父至若租税无逋庸调均节工役日集狱讼不滋在侯为能事葢不胜书者凡衣冠清流乐侯之趍朝而书愿侯之増秩而遄归作为歌诗邀防序其端以为颂祝仆雅知侯善制锦而不伐又嘉子祺善论徳而不浮故乐序之防尝闻昔贤颂循吏有曰一之嵗肃而教之二之嵗恵而安之三之嵗富而乐之今文江之民可谓富且乐矣乐民之乐者民亦乐其乐民惟恐侯陞朝为公卿而不得保有其乐于将来也侯必念兹必赋之曰归防归防尚与尔同乐乎防
　　永言序
　　李伯葵氏以其永言示余读之徃复数四叹其志于古道甚防葢近古莫如选次古莫如唐后来者莫或尚之伯葵学选优柔沉着每有新意至其曲折态度情景俱防处得于苏州为多亦其资禀冲嗜好澹翛翛然出尘整整然束礼故其吟咏情性有之似之甚不易得也七言乐府髙古如辽阳行白纻词长门怨次之唐律圆羙清链又次之自他人不能兼者伯葵悉兼之矣尤为可尚尝恠新学谈诗类不满人意尊选者易唐李杜以为剰出右唐者弱选魏晋防成絶响剽掠潜窃以为工其为选也固不难防缀花草以为媚其为唐也亦安在必若阮嗣宗王仲宣所制不犯十九首句字而音节气韵酷似之始可言选矣必若李杜为律为长句天纵浑成闗渉浩瀚始可名唐矣斯乃白头书生苦心莫能希万一也乌得易而弱之因书伯葵集漫及此呜呼尚有如伯葵之兼致其工者乎
　　五同轩后序
　　读徳基吴少府五同轩记有云古之同者同乎心今之同者同乎迹又云必将同乎古之人古之人可也防防言乎吾观公亮王君与张子阳同里闬同患难同归乡同扬歴省若宪掾同者五而已矣由五而充之虽万可也一理同万事宜无不可者万而有一之不同一亏而众乖矣故君子不尚同不党同者同乎理而已然理同事同其同也常事不同而理同其同也大易曰君子以同而异传曰不能大同者乱常悖理之人也不能独异者随俗习非之人也昔人有同不同异不异者意颇近似而先正有上殿如争下殿不失和气者乃所以为同之大者也少府欲二君同乎古之人欲二君同心不同迹正以皆知同之为同而不知异之为同尔二君临大事断大狱决大议勿雷勿阿必辨必允俾民称愿曰萧规曹随罔美于汉房谋杜断何羡于唐不其韪乎不其韪乎
　　集太白句序
　　右集太白句十章川上邹君为子与王先生颂也何言乎颂先生受徴至不屈上宠嘉之也其宠嘉之何先生徳充而虑审智圆而行方上始用台臣言特徴为説书既入觐因壮其老官之要剧恳辞不拜再四益坚乃完其隠节也国制田赋之家大者嵗朝受谕邹君既亲覩先生宠嘉之美又并舟而上故有是作归以示防反复读之叹其精工昔朱文公有言李太白圣于诗者也凡人情物态他人累句不了了者第一语而尽集中包括广闗系大邹君熟复之善用之非牵缀强葺者比宫商相宣金石谐和虽谓太白复生为子与赋可也防故书之且题其后云
　　赠进士冯韶泰序
　　洪武庚戌防校文广东归驿抵韶始与阳山学者冯君韶泰谐晤于舜峯之下其人磊砢而英俊其论议卓有器识防固卜其逺大且惜其不屑于塲屋因以进士业勉之而君亦浩然欲相与求丽泽之益也壬子孟陬君惠访予于白下僧舍相劳苦外问近况则以周易贡于乡上春官矣复求赠言嗟乎将何以为赠哉虽然韶古百粤也三代以前防取磬材于韶涵濡圣化尚矣秦汉而下以武壮隋莫如麦铁杖以文佐唐莫如张曲江韶泰得于耳目之见闻习于义方之涵育非如崛起草莱而幸致通显以荣耀桒梓者也明良在上凡谷粟丝枲梁栋榱桷不遗遐逺不弃憔悴而况皦然以明经进者乎况读四圣人之经知进退存亡之道思欲不失其正者乎外之为良守令内之为名公卿毋渝素守毋负实学其为科目之重也审矣其为邦家之光也逺矣请以为赠
　　赠医士谢礼卿序
　　礼卿本兴国衣锦乡故家今居章贡以医闻防尝观县志乡名衣锦以谢肇故肇在唐广明中和间累以机钤经畧功位至金紫光禄大夫检校户部尚书爵防稽子在南唐保大有至尚书左防射右千牛卫将军者在宋建隆有至散骑常侍兼御史大夫者皆积阶银青光禄大夫皆肇之后今其后虽多皆逐氓伍独乡名犹荣耳然礼卿独以方技取重于时不失为士类数百年间衣锦之余光不在此乎今夏邑判簿张侯由郡窰所归而婴疾疾日増众医持两端凉燥杂试药不能伐病令尹冯侯贰令沈侯乃走急足致礼卿焉至则首踈其痰痞徐理其实热凡两下之十七八行而后所苦悉迎刅而觧向防礼卿投驶剂而姑优防以养之是殆闭贼于奥而卫其堂也久则败矣二侯命防赠言以饯礼卿防赏其医术而髙其世家故乐序之人有恒言不得为良相则为良医礼卿有焉
　　谢维髙升太学诗序
　　平川一小县而在贑为上腴丝麻谷粟之利行乎四方竹箭皮革之羙被于上国其民亦多秀而文硕而茂盖维昔然矣在唐时则有若钟绍京名在旗常功着社稷在宋时则有若李君行学行纯懿为世羽仪其尤表赫显显者也夫平川有如是之先正前烈故士生其间资禀超轶者感慕兴起乐于为善而常有以致身于不朽其次亦足自表见于时又其次亦不失为善士呜呼其可敬也夫余尝应大夫之聘一至其邑其来学之士有谢岳维髙者质醇而禀厚内刚而外谦读书经通其阃奥习经义要其指归达于軆用之学而不滞适于时用之宜而不浮可以为善士矣其于学校可谓不辱矣洪武十二年八月有防州县学生员在学年久学通经术善为文辞容貌端荘行无玷缺者升入大学教而育之而平川大夫以岳为首选呜呼在于乡学卓有令誉则夫蜚声于壁水腾跃于天衢固其所耳虽然岳其朂防抑抑乎其进之恭也恤恤乎其守之严也沉沉乎其思之长也逊其志如有所不能敏于事如有所不及使道之未充者日益充行之未果者日益果见闻日益广而出于寻常者万万交防日益多而得于名胜者肩相接也上以副圣君贤相乐育之盛心下以慰平川大夫士之愿望而逺以绍钟令公李先生之髙风芳躅也顾不伟哉既行拜余于青原故书此以赠之
　　送陈守道就飬序
　　洪武十二年春陈子都以诗经贡礼部授西安府盩厔县丞是年六月到官即走急足三千里迎致其父母以就荣养十三年二月其严君守道先生始克就道来别于余余惟人莫难于能绩学学莫难于能得禄禄莫难于能逮养学而不足以受禄者独善之民也禄而不及于奉亲者永感之民也今子都学足以适时之用春官擢其才天官隆其任贰令于大县可以为逹矣守道义方之训行于宿昔而迎养之礼不惮于数千里之逺平逹于康庄端居于公舘起处节适防甘丰时可以为荣矣虽然长安古帝王之都也有洪河泾渭之川有终南崤函之险按周秦之故揽汉唐之遗在此行矣过曲江而想渼陂之胜槩过麟逰而吊九成之荒基而金城之千里山河之百二俯仰犹昔地有不慨然兴叹惘然长怀者乎君故能吟明年侯君归锦囊之富当倾倒罗列以贶我
　　竹间集序
　　古之君子政事文学理同而事异盖仕以行其学之用学以充其仕之资也今之君子学不必优而可以从政仕虽有余力而不必学者亦多矣予读王君竹间集固自有省哉君筮仕最早繇江右歴岭海所至政与学俱有今闻者以其退而不自足进而不枉道也夫其钟粹禀温故其诗雅驯而藻洁其中寛而有制故其诗不矜而严纡徐而逹其临政奉法恒务大軆不激不阿故其诗体裁正而榘矱精其议论古今是是非非笑言雅雅无诎以随故其诗善讽而婉堂有埀白之母二毛之兄累累辞荣归养不克遂梦寐以之读其诗知其于孝友最隆也暇日壶棋槊笔牀茶灶随寓皆然尤深契防同防收视反听与天者游其貌泽如也故其诗翛翛其气飘飘读之者又有沧洲紫霞之想呜呼君于文学至矣既老而弥劭不倦而逾宻独其见于用者犹未足尽所学之长将时邪抑有待邪予尝慨乎天地之英华散于万物其在人则为文章事业不得于事业则得于文章李杜光熖万丈炳烈千古将非不得于事业然耶彼在天者吾无如之何顾吾所以自立与传后何如斯贤逹之髙致也集中佳制率慕汉魏盛唐之风而无齐梁绮纨之习其为可传无疑余又因君筮诸易剥必有复复必有泰以其时可矣如君之才其有不鸣国家之盛乎
　　吴子斋奉母归宜春序
　　天下之乐莫乐于奉其亲奉亲之乐莫乐于还其乡夫甘防尝丰而松楸不能时展防乌日侍而桑梓不能敬恭亲之心有不歉然长怀者乎茍有能养亲之志者得不恐恐然如弗及乎夫弗获已者时也弗可失者机也昔世变方殷人皆流离颠沛皆无如时何若江革负母逃难备经险阻采拾为养以幸免为万全者岂获已哉故游子悲故乡莫切于事变稍定之日稍定则机可乗若之何失之王仲宣称张仪楚奏庄舄越吟以为人情同于怀土不以穷逹有异而况鹤髪偏慈日夜念其亲戚坟墓宜何如邪齐之吴君奉母归宜春而章贡交游与流寓贤士莫不嘉羡叹其荣于昼锦贤于以官为家者俾余序之夫以齐之之贤孝于奉亲先意承志他人称为盛美者齐之皆常事而还乡亦常事也常事而弗克如齐之者犹多即其善可一二计哉今还其乡昔之耆而艾者存十一于千百必皆称愿曰贤哉斯母有子如是慈孝之表也昔之童而丱者若壮若疆必皆叹息曰吾戚懿尊章安在斯人斯母融融然泄泄然天相之福也善果不可为乎为善果不康裕乎陶潜田园荒秽可从而理也王凝门巷果木可方而列也晏之书满室子云问字之载狎至而太夫人轾轩板舆潘安仁闲居之赋如画也不尚有増夫天理民彛之重哉
　　青阳行乐图序
