<!-- { "loadSidebar": true } -->
　　臣闻举旷古所无之事者不可泥歴代已陈之迹昔尧之禅舜固美矣然犹在既老之后未有春秋鼎盛视听方彊中外无事而能脱屣万乗亲授嗣圣为万世法如太上皇帝者也陛下欲加上尊号致推崇之谊诚未为过然徳之盛者言虽多而不能尽况区区数字乎今天下之所传诵者太上难名之徳也天下之所愿欲者太上无疆之夀也日者既合二美而名宫矣因而用之其説盖有三焉不失熙宁却尊号之诏令有以称陛下尊太上之心一也语简而所该者备诚至而请祝者大二也即所居而播鸿名自我作古三也一举而三美从岂不増光太上巍巍之徳而尽陛下事亲之孝乎太上皇帝伏请上尊号曰太上徳夀皇帝太上皇后伏请上尊号曰太上徳夀皇后仍俟来秋奉上册寳庶防声容文物得以备焉谨议
　　再同台谏申尚书省状
　　震等各凖尚书省劄子备奉圣防以二十二日所定太上皇帝太上皇后尊号数字中有未尽善更令商量疾速来上震等窃恐议论浅陋不足以称塞明诏欲乞再集侍从台谏礼官就太常寺公共商议庶防各陈所见考据精详免致同异伏候指挥　六月二十七日三省枢宻院同奉圣防不须别议愿于都堂元集议状内签书姓名者听
　　起居郎兼权中书舍人状札八首
　　举官状【绍兴三十二年十月二十八日】
　　凖尚书省札子节文十月三日三省同奉圣防令举可任监司郡守之人于现任闲居待阙官中选取以资叙分为二等一现今可任一将来可任限一日内具名闻奏今具下项须至奏闻者
　　一员左朝请大夫知严州吴概律已甚亷禀资尤粹为淮南江东运判严于束吏寛以待下加之老成儒雅动无过举
　　一员左承议郎新通判泰州赵公说文学政事议论智略在宗室中未易多得常为建昌军之属邑及摄治贑之宁都所去见思有循吏之风今同姓被任用者甚少尤宜防擢以示激劝
　　一员左奉议郎主管台州崇道观李浩刚毅木讷孜孜为国尝为太常寺主簿持论劲正议者伟之使之临民必不偷懦以辜任使
　　一员左朝请郎新通判平江府赵善养详链防通不为表襮久丞大理甚修职业试之以事必有可观以上现今可任之人
　　一员右奉议郎新通判潮州宋敷名臣之后亷谨练逹顷军萧山人以为能
　　一员右通直郎新知岳州巴陵县郑坰颇勤儒术深逹吏方尝任贑州察推鄂州江夏县令亷平明敏所至辨治
　　一员右从政郎孙升安贫守道厉节奉公尝任贑州録参既不謟附亦不矫激勇于为义勤于恤民未尝枉已辄求闻逹陆沉选调殆四十年表而出之必为有用之才
　　一员左从政郎监潭州南岳庙黄文昌才气少防志趣不苟尝为贑县主簿不畏强御不惮繁剧虽为邑佐已能使民懐之可谓难矣宜加防擢以振士气
　　以上将来可任之人
　　右臣所举吴概等并系保任终身或不如所举甘坐谬举之罚谨録奏闻伏候勅防
　　条具弊事【绍兴三十二年十二月九日】
　　凖十二月六日尚书省劄子奉圣防令臣条具方今时务须至奏闻者
　　一臣窃惟名噐轻假无甚于此时陛下试命有司取毕仲衍中书备对以熙宁官吏之数校今日之籍逐项比类修冩成图【谓如朝奉大夫今有防员附于当时诸行郎中之下武功大夫防员附于当时皇城使之下之类】则多寡盖可见矣纵未能大有更革安得不详议而稍加裁制乎
　　一比来内外官司安于苟且视诏令为具文虽叮咛告戒终莫之聼者无他公勤未必见知偷惰可以序进故也今若按祖宗设官分职之由各以所掌之事大书掲于其局内则御史外则监司时按其目而加攷察焉每季必取举职者一人或迁秩或赐金以示劝又取旷职者一人或贬秩或罚俸以示沮夫以万官之众三月之久岂无勤惰冝黜陟者若臣言可采乞命有司斟酌条具而施行之庶防稍革因循之弊若夫徒法不能以自行择御史择监司以振起頽靡则在陛下与二三大臣矣
　　一臣伏见祖宗朝甚重诸路总管钤辖将副都监等差遣或待有功之士或储将帅之才比来乃不问能否不頋资格有武功大夫为一路搃管者有小使臣为一路将副者权要之人利其俸厚百万干求败壊成法台谏给舍既不见得前后条令合与不合除授徃徃置而不问今乞下枢宻院自今进拟上件窠阙须先令吏房取见本人脚色检照祖宗旧法毋使背戾如系内降亦须依此取索粘连于勅黄之前然后过门庶防不应资格之人自然息心免有侥求以妨实材之路
　　一文武臣堂除差遣本以选用贤能近嵗吏职承信郎敢承例干乞下至副尉为号簿官者亦系堂差于是不问髙卑皆懐侥觊一人得之十人攀援十人得之百人攀援欲望士风安恬不亦难乎向者臣僚请限堂除资格而吏辈观望乃惟许宰执侍从有恩例者陈乞夫立法本以抑贵势伸孤逺今乃如此人谁退聼今乞下有司别议资格以示百执事候见得别无未尽事件即付三省遵守仍于勅黄前连粘新格如一事不应许吏部申审却将内外赡军酒库及属官监当窠阙并还吏部庶防庙堂之上専意图回军国重事而士大夫亦知亲疎一律虽待逺阙必无怨者
　　一比来入流太泛入仕甚难受命者至有十余年不成一任贤愚并滞殊无甄别弊至扵此可谓极挚欲乞今后初出官人并不得用恩例文臣须要铨试武臣须要呈试候其中格即注差遣【呈试亦效铨试以分故取人】若有恩例聼次任收使虽两府贵戚子弟亦不许破此条例如此则抱负才噐者稍伸不亲文墨不习弓马者何怨行之尽公乃可示劝沮而缩逺次
　　一赦令者非常之恩也既告之大廷又颁之天下岂容数改昨自六月十三日以后已屡有増益近者又闻有欲援前朝旧例以为言者夫恩自上出或因或革岂有定说若取今赦不及前赦者尽要给还则前赦所无如免文解之类者却当追还矣欲乞明降指挥赦书已逾半年毋得辄有陈乞
　　一贵游近习固有亷于进取不以私心挠公道者但以积习既久递相祖述甲既得之人则告乙虽欲自已为众所廹于是躁妄之徒豪富之家得以投其隙售其诈矣此风不革何以为治今欲乞明坐臣僚所请特降诏书牓之朝堂应今后降不应格法者所属非惟不得施行仍令具请求人姓名取防谓如近日宁夀观乞披戴道童礼部执奏而有防免执奏遂使法令尽为文具如此之类若非开具本观主首治其宛转结托之罪则法行而人不信不若不问也
　　一臣窃见朝廷知外虞之当先而忘诸道之无备向者广西凌鐡作过近者全州执辱守臣其不至猖獗幸耳万一淮北用兵此曹乗势倡乱然后兴师所损多矣故臣愿于湖南二广福建重屯军马数百控扼要害仍诏有司遴诸州都监之选而稍重其权使本州禁军渐知阶级时与阅习此事若缓而甚切惟陛下与大臣速图之臣非不知今方调兵戍边岂容虚外以实内但朝廷能保诸路无他警否脱有之能坐视否今于数万军马中摘那数百可以弭未形之患是曲突徙薪之计也如必欲俟燋头烂额而后赏则非臣所敢知矣
　　一臣窃见绍兴二十八年十二月十六日圣防州县官贪残不法监司守臣弊奸狥情不即按发臣僚论列乃始待罪以觊幸免甚失责实之意可自今量其重轻必行责罚不许待罪自降此指挥未防而兴化军守臣有因言章以赃败者本路监司未尝按发朝廷未尝行罚监司亦更不待罪则是因此指挥愈无忌惮矣今若申严前诏必行一二人则监司自然举职部吏自然知畏
　　一臣窃惟陛下以询访朝臣为未能尽知天下之利害故许中外士庶上封言事然臣以为当行其言而不当加以赏盖不行其言则非求之之意遽加以赏则启侥幸之心且假手冐名之弊无所不有臣向者尝面奏此事似合圣意今若取某人所言某事可施行之报之四方足以来忠臣之正论广陛下之聼言何必赏焉然后知劝
　　右臣误被圣知擢侍左右当陛下辟四门询刍荛之际乃喑无一语少禆国论已在可诛之域逮防给札赐问若又不尽底蕴则虽万死安能塞责辄条十事上凟天聼惟睿主裁择谨録奏闻谨奏
　　同翰苑给舍议北事状【翰林承防洪遵给事中金安节中书舍人唐文若四人同状】
　　翰林学士承防左朝散大夫知制诰兼侍读臣洪遵等凖绍兴三十二年九月七日三省枢宻院同奉圣防敌人来索旧礼及中原归正之人源源不絶宜各以己见指陈定论者右臣等窃度今日之势非惟中国利在速和而敌意未尝不欲和也前日使者先至近者书词虽嫚而卒章实致志焉情状畧可见矣然又惧我测其实而有轻之之心也故倡为大言邀索旧礼吾若直情径行而不示以开纳之意则边备未固国用方匮亟与之战能无殆乎若因其咫尺之书遽为之屈安知不乗我之怯继以难从之请不与是废前功也与之尚何以为国故臣等以为莫若折斯二者而婉辞以应之使彼有以借口而吾可以纾难其庶防乎昔庆厯中契丹挟西夏之扰无故而请地请婚其求非不大也仁宗一再遣使稍増岁弊遂已为今之计谓宜效此遣使亦有定论则书辞未当遽屈而使指可以密授或许岁遗金缯如前日之数或许稍归侵地如四海之内使彼无意于和则虽用旧礼何益或有意也得此亦可以借口而来议矣使介徃复动渉数月吾于其间汲汲然以内修外攘为事他日以战则克以和则固此上防也若夫归正之人招之非计也拒之不能也惟申谕边帅继自今勿以赏格诱之斯可矣迂阔之言未敢以为至当也惟陛下择焉谨録奏闻伏候勅防
　　论北事劄子【不曽用此】
　　臣窃度今日之势中国固欲和而敌亦欲和也何以知之敌未尝先遣使也而今春实来我之使既入其境矣而陕右之攻海州之战自若也彼曽不以是归曲于吾而徒屑然惟礼之议则其情畧可见矣是故明逆使者而隂困之寔受书弊而阳却之盖以为不如是则我且测其实而有轻之之心故见于报书者率皆恫疑虚喝而卒以善意结之近者对境之符犹是物也今若直情径行迭为夸大而不示以开纳之意则彼将激怒其众为瘠牛偾豚之计吾之边备未固民力方屈安危未可知也若乃遂以旧礼与之则臣谓非惟未有其説抑亦未见其利何也太上皇帝向以祐陵未卜慈宁未返虽居南面之位而不知南面之乐一旦以讲好之故宁神两遂所欲礼屈而志则伸矣今固不然臣故以为未有其説也夫争讼于庭直者示弱则曲者愈肆酬物之价过则未必售而不及者或可得也今敷以数寸之檄邀我厚礼而遽畀之安知其不谓我为怯而继以难从之事肆其谿壑之欲乎尽与则不胜其求不与则前功随废使朝廷他日果如勾践之报吴唐太宗之谋突厥从一时之宜可也不然何以待之臣故以为未见其利也今信使之行有定论矣臣愿再以敌国之礼尝之彼纳吾使吾又何求如必俟旧礼而后受则告之曰太上皇帝前日之屈为亲也今通好于用兵之后主上欲以何名而屈北朝欲以何名而受愿以为请彼虽贪利无厌亦将思所处矣或曰敌纳吾之使而后责礼如前日之为则奈何曰大夫出疆圣人尝许其专矣强则下之弱则抗之朝廷勿预知可也幸今岁晚羽檄不至汲汲然脩边备寛民力以逹于春庶乎可以有为矣若夫归正之人招之无益也拒之不能也惟密谕边帅自今勿下徕之之令而前日赏格毋出诸境斯可矣迂阔之言未敢以为至当也惟陛下择焉
　　论选人闗陞后致仕日劄子
