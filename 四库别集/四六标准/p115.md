<!-- { "loadSidebar": true } -->
　　伏以召南之诗十四固足系驺虞之风【召南鹊巢至驺虞凡十四篇诗序鹊巢驺虞之德诸侯之风也先王之所以教故系之召公】鲁侯之嵗万千何以当泮宫之颂【诗序泮水颂僖公能修泮宫也余见上条】良见维桑与梓之敬【诗维桑与梓必恭敬止注凡人父之所树者维桑与梓见之必加恭敬之止况父身乎】然增匪莪伊蔚之思【见前】伏惟某人学士岷峨之英江汉以濯他年事业半云阁之功臣【洛阳记云台高阁十四间泉赋乘云阁而上下注高连云也黄图云阁高如云故言云西京赋途阁云蔓注阁道如云气连蔓后汉书传论显宗图二十八将于南宫云台马援传援女立为皇后显宗图画建武中名臣列将于云台以椒房故独不及援】此日词章倍建安之才子【魏文帝典论今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干斯七子者于学无所遗于辞无所假咸以自骋騄骥于千里仰齐足而并驰以此相服亦良难矣韩诗建安能者七卓荦变风操】怜香山艳阳之过九【白居易自号香山居士五十九诗半百过九年艳阳残防日】信眉州近古之有三【东坡眉州逺景楼记吾之俗有近古者三其士大夫贵经术而重士族其民尊吏而畏法其农夫合耦以相助葢有三代汉唐之遗风而他郡之所莫能及也详见前】劲气芳词【韩文劲气沮金石】高文大册【西京杂记扬子云曰军旅之际戎马之间飞书驰檄用枚皋廊庙之下朝廷之中高文典册用相如】序所为作者之意陈谊尤高【孔安国尚书序书序序所以为作者之意昭然义见宜相附近故引之各冠其篇余见前】相接以粲然之文过情是耻【董仲舒传粲然有文以相接驩然有恩以相爱此人之所以贵也师古曰粲明貌】某薾然蒲桞感此桑蓬人情莫不欲夀欲安生则恶可已也君子谓之善颂善祷忠焉能勿诲乎【并见前】
　　谢潼川提刑谢太博贺生日
　　伏以问甲辰之雄木既遄诹度之载驰【见前条】守癸亥之犍为真觉栖迟之万状【地理志犍为郡应劭曰古夜郎国诗衡门之下可以栖迟】犹蒙佳句见贶陈人恭惟某官高义薄云英词组雾牛头衮衮讵止随世界之花【寰宇记牛头山在梓州郪县西南二里四靣孤絶形如伏牛俯临州郭自长乐寺楼阁烟花为一方之胜概杜子美上牛头寺诗青山意不尽衮衮上牛头又登惠义寺诗春日无人境虚空不住天莺花随世界楼阁倚山巅梓州即今潼川府】象耳耽耽犹记生池塘之草【象耳山在眉州彭山县东北二十五里上有大悲道塲防昌寺下有寳砚磨鍼二溪龙池蟹泉及李白读书台杜光庭诗有青莲居士防时来之句耽音眈説文耳大垂也南史谢惠连传惠连十嵗能属文族兄灵运嘉赏之曰每有篇章对惠连輙得佳语尝于永嘉西堂思诗竟日不就忽梦见惠连即得池塘生春草大以为工常云此语有神功非吾语也】曲怜苦李【晋书王戎年六七嵗羣儿见李竞趋戎独不往曰李在道傍而多子必苦李也东坡诗顾我如苦李全生依路傍】承借棠皇揆余降庚寅纷吾有此【离骚纷吾既有此内美兮又重之以修能余见前】我与君皆丙子欲并生哉【东坡诗嗟我与君皆丙子四十九年穷不死尚书书用识哉欲并生哉】某获守萧防【曹参传萧何为政讲若画一曹参代之守而勿失法言萧也规曹也随】敢当唐律思其人爱其树何如对秋月之两章【左传武子之德在民如周人之思召公焉爱其棠况其子乎】诵其诗读其书安得共春天之尊酒【见前】
　　谢乡官寄居士人贺生日诗
　　伏以匪莪伊蒿增劬劳劳瘁之感【诗哀哀父母生我劬劳又生我劳瘁余见前】维桑与梓辱炽昌昌大之诗【诗俾尔炽而昌又俾尔昌而大】何以报木之三【诗序木美齐桓公也魏国有狄人之败出处于漕齐桓公救而封之遗之车马器服焉卫人思之欲厚报之而作是诗也诗凡三章】凡是光蓬矢之六恭惟某官嘘枯意厚发藻才雄【并见前】半百过九年笑白传艳阳之已老【见上条】分寸落千丈怜韩公牛斗之不神【韩诗跻攀分寸不可上失势一落千丈强余见前】赠汝好辞揆余初度某安知燕喜【诗吉甫燕喜既多受祉注吉甫既伐玁狁而归天子以燕礼乐之则欢喜矣又鲁侯燕喜令妻夀母注燕燕余也鲁侯燕饮于内寝则善其妻寿其母为之祝庆也】但笑龙钟【苏鹗演义龙钟者不昌炽不翘首如防鬖拉搭斛觫之类李济翁资暇集或问龙钟之义钟即涔尔钟与涔并蹄足所践处则龙之致雨上下所践之钟固淋漓溅淀矣义当止此余俟该通今按龙钟之义其説多端蔡邕琴操卞和歌云空山欷歔涕龙钟周书王褒与周让书云援笔揽纸龙钟横集唐诗亦有双袖龙钟泪不干之句则于淋漓溅淀之义为近广韵云龙钟竹名年老者如竹枝叶摇曵不自禁持韩诗已作龙钟后时者又东野不得官白首夸龙钟东坡诗龙钟三十九劳生已强半互见前】一唱三叹而音有遗难和朱弦之防越万有千嵗而眉无害还祈黄发之夀胥【并见上普谢见任官条】
　　代回孟提举【此条刘本无】
　　庭芾门弧方切蓼莪之感【诗殖殖其庭有觉其楹乃生男子朱芾斯皇注芾天子纯朱诸侯黄朱皇犹煌煌也东坡啓蓬矢之祥虽世俗之所尚蓼莪之感终衰老而不忘】函牋台餽仰勤桑梓之情却之不恭用是下拜【左传敢不下拜下拜登受】恭惟某官高谊絶俗厚德嘘枯记孟陬之庚寅抚其迟暮怜绛人之甲子混在泥涂【并见前】华以缇缄【缇田黎切説文帛丹黄色缄居咸切説文束箧也广韵缄封也江总陶贞白集序校之铅墨缄以缇缃】加之饮馔某丁年托契【见前】亥字过期【刘禹锡诗亥字老人迎】鹅鸭之恼比隣甚华登爼【杜诗休怪儿童延俗客不教鹅鸭恼比隣左传鸟兽之肉不登于爼】鸡豚之同保社敢不举觞【白乐天诗牛马因风逺鸡豚过社稀韩诗愿为同社人鸡豚燕春秋东坡诗鸡豚异日为同社应有千篇唱和诗儿寛传敬举君之觞】
　　谢潼川知府赵监丞贺生日诗
　　伏以男子始生肯负大人占之之梦【诗大人占之维熊维罴男子之祥笺大人占之谓以圣人占梦之法占之也正义曰占梦之官中士耳而言大人占之明其法大人所为故曰圣人占梦之法】我辰安在敢当先生长者之褒【诗天之生我我辰安在注见前曲礼谋于长者必操几杖以从之又从于先生不越路而与人言】有愧徽言莫酬隆眷恭惟某官为善最乐【后汉书明帝诏问东平王处家何事最乐王言为善最乐薛道衡诗幸逢为善乐频降济时才】大雅不羣发更生鸿寳之书浩如渊海出长吉锦囊之句迅若风樯【俱见前】有怜桃李之一株【谈丛王泠然上裴耀卿书拾遗补阙宁有种乎仆不侫亦相公一株之桃李也】重感桑蓬之六矢吹以七言之律重于双璧之贻【东坡诗烱烱明珠暎双璧】某夙荷甄收竟成椎钝老人无一子谁知绛甲之泥涂仙官勅六丁长倚白庚之光熖【并见前】
　　谢列郡大守以上贺生日【按理宗端平三年梅亭六十二嵗】
　　小刼六十之风雨齿迈二龄【东坡别子由诗愿君亦莫叹留滞六十小刼风雨疾注法华经有六十小刼又八十小刼】大川三百之波涛心惊万里揆余初而增感俾尔夀以何居【居居之切语助也檀弓何居我未之前闻也郊特牲二日伐鼔何居注语助也恠之也】恭惟某官云云河汉渊海富卿云舒向之储【广絶交论舒向之金玉渊海卿云之黼黻河汉】月露风烟陋卢骆王杨之作【北史李谔字士恢以时文体尚轻薄上书曰自魏之三祖更尚文词江左齐梁其弥甚遗理存异寻虚逐防连篇累牍不出月露之形积案盈箱唯是风云之状捐本逐末流徧华壤逓相师祖乆而愈扇】怜绛县老人之生甲赠黄绢防妇之受辛【俱见前】某仕则慕君老当佚我【庄子大块劳我以生佚我以老】不俟驾固将朝也良感徽言射以弧受乃负之敢忘防志【礼记生男子设弧于门左三日始负射人以桑弧蓬矢六射天地四方保受乃负之】
　　谢通判以下贺生日
　　六十二嵗之乐愧无白鹤之新居【东坡年谱绍圣四年先生六十二嵗二月十四日白鹤新居成有连娟缺月黄皆后缥缈新居紫翠间之句】万里防年之归孰念碧鸡之老客【见前】皇揆余度何及公言【刘宠传吾政何能及公言耶】伏惟某官盛德嘘枯英文掞藻念苞栩之使虽叨四牡之还【并见前】感蓼莪之诗无复三牲之养【孝经三者不除虽日用三牲之养犹为不孝也三者谓骄乱争三牲谓牛羊豕礼记三牲之爼八簋之实美物备矣余见前】暖于布帛【茍子与人善言暖于布帛伤人之言深于矛防】赠以襜褕【张衡四愁诗美人赠我貂襜褕何以报之明月珠】六辔既均【诗我马维骃六辔既均注均调也】二节以走【礼记凡君召以三节二节以走一节以趍详见前】夙兴夜寐亦希无忝于所生【孝经忠顺不失以事其上然后能保其爵位而守其祭祀葢士之孝也诗云夙兴夜寐无忝尔所生】日迈月征尚祈不谏之亦入【诗题彼眷令载飞载鸣我日斯迈而月斯征注我我王也迈征皆行也王位无常须自勤于政日行视朝之礼月行视朔之政与羣臣议政事日有所决月有所行无时休息也又不闻亦入不谏亦式注言性与天合也文王之圣德自生知无假学习不闻人之道説亦自合于法不待人之谏诤亦自入于道此断章】
　　谢王制参等八员贺生日
　　王制参【翊】　　丁制机【镕】　　蒲制机【仲乙】杨制干【异】　　陈制干【哙】　　宋制干【拱】王抚干【三桂】　　王钤干【澥】
　　四方有志愧孤负于桑蓬【礼记男子生桑弧蓬矢六以射天地四方天地四方者男子之所有事也故必先有志于其所有事然后敢用谷也互见前】八公同辰辱褎期于樗栎【晋书职官志世祖武皇帝即位之初以安平王孚为太宰郑冲为太傅王祥为太保司马望为太尉何曾为司徒荀顗为司空石苞为大司马陈骞为大将军世所谓八公同辰攀云附翼者也樗音枢尔雅栲山樗材易大而不中器用栎力狄反庄子匠石之齐见栎社树其大蔽牛匠石不顾曰是不材之木也无所可用故能若是之夀】固辞不获厚意何居【见谢列郡太守条】恭惟某官合志同方【礼记儒有合志同方营道同术并立则乐相下不厌乆不相见闻流言而不信】集思广益【蜀志广众思广忠益详见前】依红泛緑培怀黄拖紫之程【杨仆传怀银黄垂三组注黄金印也扬雄传纡青拖紫朱丹其毂晋书儒林传序莫不纡青拖紫服冕乘轩沈隐侯集自兹以降怀青拖紫崇基岩岩长澜弥弥南史卞彬虾蟆赋纡青拖紫名为蛤鱼】取白媲青忘看朱成碧之丑【栁文世之模拟鼠窃取青媲白肥皮厚肉柔筋脆骨而以为辞者之读之也其大笑固宜又抽黄对白渰渰飞走王台新咏夜愁诗谁知心眼乱看朱忽成碧李诗催弦拂柱与君饮看朱成碧顔始红刘禹锡赠眼医诗看朱渐成碧羞日不禁风山谷诗乱我朱碧眼又醉眠朱碧乱又邂逅相将倒一壶看朱成碧倩人扶】揆余初度赠汝好词某返璧未能报琼焉有观我生之进退真成维谷之羞【易观六三观我生进退孔防三处进退之时以观进退之防诗人亦有言进退维谷】俾尔夀而炽昌曷副如冈之颂【诗如山如阜如冈如陵如川之方至以莫不増注言其福禄委积高大也】
