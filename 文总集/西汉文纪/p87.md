<!-- { "loadSidebar": true } -->
　　平原君曰廉颇之为人也勇鸷而爱哮吼可为国之大将
　　平宪
　　羗豪愿内属奏【莽自谓既致太平北化匈奴东致海外南懐黄支惟西方未加乃遣中郎将平宪等赂诱塞外羗献地内属因上奏事下莽莽请置西海郡且请正十二州名奏可有犯法者徙西海以千万数民始怨矣】
　　羌豪良愿等种人口可万二千人愿为内臣献鲜水海允谷盐池平地美草皆予汉民自居险阻处为藩蔽问良愿降意对曰太皇太后圣明安汉公至仁天下太平五谷成熟或禾长丈余或一粟三米或不种自生或茧不蚕自成甘露从天下醴泉自地出凤皇来仪神爵降集从四嵗以来羌人无所疾苦故思乐内属宜以时处业置属国领防
　　王莽置西海郡正十二州奏
　　太后秉统数年恩泽洋溢和气四塞絶域殊俗靡不慕义越裳氏重译献白雉黄支自三万里贡生犀东夷王度大海奉国珍匈奴单于顺制作去二名今西域良愿等复举地为臣妾昔唐尧横被四表亦亡以加之今谨案已有东海南海北海郡未有西海郡请受良愿等所献地为西海郡臣又闻圣王序天文定地理因山川民俗以制州界汉家地广二帝三王凡十二州州名及界多不应经尧典十有二州后定为九州汉家廓地辽逺州牧行部逺者三万余里不可为九谨以经义正十二州名分界以应正始
　　孙建【立国将军】
　　论陈良武仲等家属奏【奏可】
　　西域蒋钦上言九月辛巳戊巳校尉史陈良终带共贼杀校尉刁防劫略吏士自称废汉大将军亡入匈奴又今月癸酉不知何一男子遮臣建车前自称汉氏刘子舆成帝下妻子也刘氏当复趣空宫收系男子即长安姓武字仲皆逆天违命大逆无道请论仲及陈良等亲属当坐者
　　又【王莽传此与前奏相连当坐者下有奏可二字】
　　汉氏髙皇帝比着戒云罢吏卒为宾食诚欲承天心全子孙也其宗庙不当在常安城中及诸刘为诸侯者当与汉俱废陛下至仁乆未定前故安众侯刘崇徐乡侯刘快陵乡侯刘曽扶恩侯刘贵等更聚众谋反今狂狡之虏或妄自称亡汉将军或称成帝子子舆至犯夷灭连未止者此圣恩不蚤絶其萌芽故也臣愚以为汉髙皇帝为新室宾享食明堂成帝异姓之兄弟平帝壻也皆不宜复入其庙元帝与皇太后为体圣恩所隆礼亦宜之臣请汉氏诸庙在京师者皆罢诸刘为诸侯者以戸多少就五等之差其为吏者皆罢待除于家上当天心称髙皇帝神灵塞狂狡之萌
　　王莽赐诸刘姓王
　　嘉新公国师以符命为予四辅明徳侯刘龚率礼侯刘嘉等凡三十二人皆知天命或献天符或贡昌言或捕告反虏厥功茂焉诸刘与三十二人同宗共祖者勿罢赐姓曰王
　　区博
　　谏王莽行井田【中郎区博谏莽知民怨乃下书】
　　井田虽圣王法其废乆矣周道既衰而民不从秦知顺民之心可以获大利也故灭庐井而置阡陌遂王诸夏今海内未厌其敝今欲违民心追复千载絶迹虽尧舜复起而无百年之渐弗能行也天下初定万民新附诚未可施行
　　王莽下书
　　诸名食王田皆得卖之勿拘以法犯私买卖庶人者且一切勿治
　　满昌
　　劾奏使者【乌孙大昆弥中国外孙也其胡妇子为小昆弥乌孙归附之莽欲得乌孙心乃遣使者引小昆弥使置大昆弥使上保成师友祭酒满昌劾奏使者莽怒免昌官】
　　夷狄以中国有礼谊故诎而服从大昆弥君也今序臣使于君使之上非所以有夷狄也奉使大不敬
　　王邑
　　上乞骸疏【天凤三年二月地震邑为大司空上书乞骸骨莽报】
　　视事八年功业不効司空之职尤独废顿至乃有地震之变愿乞骸骨
　　王莽报王邑
　　夫地有动有震震者有害动者不害春秋记地震易系坤动动静辟胁万物生焉灾异之变各有云为天地动威以戒予躬公何辜焉而乞骸骨非所以助予者也使诸吏散骑司禄大卫脩寜男遵谕予意焉
　　韩博
　　上言巨毋霸【时出兵征匈奴博欲以风莽言毋得簒盗而霸也莽恶之更其姓巨毋氏以莽字巨君谓因文母太后而霸也博弃市以霸为垒尉】
　　有竒士长丈大十围来至臣府曰欲奋击胡虏自谓巨毋霸出于蓬莱东南五城西北昭如海濒轺车不能载三马不能胜即日以大车四马建虎旗载霸诣阙霸卧则枕鼓以铁着食此皇天所以辅新室也愿陛下作大甲髙车贲育之衣遣大将一人与虎贲百人迎之于道京师门户不容者开髙大之以视百蛮镇安天下
　　田况
　　上言盗贼【王莽簒四方盗起翼平连率田况击贼所向皆破莽令况领靑徐二州牧事况上言莽畏恶况玺书征为师尉大夫况去齐地遂败】
　　盗贼始发其原甚微非部吏伍人所能禽也咎在长吏不为意县欺其郡郡欺朝廷实百言十实千言百朝廷忽略不辄督责遂至延曼连州乃遣将率多发使者传相监趣郡县力事上官应塞诘对共酒食具资用以救断斩不给复忧盗贼治官事将率又不能躬率吏士战则为贼所破吏气防伤徒费百姓前幸蒙赦令贼欲解散或反遮击恐入山谷转相告语故郡县降贼皆更惊骇恐见诈灭因饥馑易动旬日之间更十余万人此盗贼所以多之故也今雒阳以东米石二千窃见诏书欲遣太师更始将军二人爪牙重臣多从人众道上空竭少则亡以威视逺方宜急选牧尹以下明其赏罚收合离乡小国无城郭者徙其老弱置大城中积臧谷食并力固守贼来攻城则不能下所过无食埶不得羣聚如此招之必降击之则灭今空复多出将率郡县苦之反甚于贼宜尽征还乘传诸使者以休息郡县委任臣况以二州盗贼必平定之
　　关并
　　治河议【王莽时征能治河者以百数其大略异者长水校尉平陵关并大司马史张戎大司空掾王横沛郡桓谭典其议为甄丰言竟无施行】
　　河决率常于平原东郡左右其地形下而土疏恶闻禹治河时本空此地以为水猥盛则放溢少稍自索虽时易处犹不能离此上古难识近察秦汉以来河决曹卫之域其南北不过百八十里者可空此地勿以为官亭民室而巳
　　张戎
　　治河议
　　水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数堤塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣【御史临淮韩牧以为可略于禹九河处穿之纵不能为九但为四五宜有益○桓谭新论载张仲河议河水浊一石六斗泥而民竞决河溉田今河不通利至三月桃花水至则决以其噎不泄也可禁民勿复引河似即戌议或误戌为仲】
　　王横
　　治河议
　　河入勃海勃海地髙于韩牧所欲穿处往者天尝连雨东北风海水溢西南出数百里九河之地已为海所渐矣禹之行河水本随西山下东北去周谱云定王五年河徙则今所行非禹之所穿也又秦攻魏决河灌其都决处遂大不可复补宜却徙完平处更开空使縁西山足乘髙地而东北入海乃无水灾
　　桓谭为甄丰言治河议
　　凡此数者必有一是宜详考验皆可豫见计定然后举事费不过数亿万亦可以事诸浮食无产业民空居与行役同当衣食衣食县官而为之作乃两便可以上继禹功下除民疾
　　甄阜　梁丘赐【阜莽前队大夫赐莽属正】
　　移刘良书【良字次伯封广阳王徙为赵王○良光武叔父平帝时为萧令及光武起兵良不得已从军至小长安汉兵大败良妻及二子皆被害阜赐移书于良】
　　老子不率宗族单绔骑牛哭且行何足赖哉【续汉书】权石铭【赵书刘曜筑建徳殿取土城西南墎内得圆石状如水碓其铭云议未之详或云以为瑞叅军续咸曰王莽时物命下礼官为定式】
　　律权石重四钧同律度量衡平有辛氏造【十六国春秋无平字】铜权铭【后魏景明中并州人王显达献古铜权有铭八十五字亦王莽所制也】
　　律权石重四钧【又云】
　　黄帝初祖徳帀于虞虞帝始祖徳帀于辛嵗在大梁龙集戊辰直定天命有人据土徳受正号即真改正建丑长寿隆崇同律度量衡稽当前人龙在巳巳嵗次实沈初班天下万国永遵子子孙孙享传亿年【隋书】













　　西汉文纪巻二十四
