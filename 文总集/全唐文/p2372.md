<!-- { "loadSidebar": true } -->
    道设彝伦，用和万物，法垂礼典，以制四人。故版筑堤防，各顺流而取济；导达群品，咸徇义以取功。甲本市徒，早驰声於鲍鱼之肆；更率家属，复求润於龙鳞之田。广事兼并，以取浮□之利；专行欺诈，曾无多露之嫌。商贾盖藏，已闻辜於汉律；籍书携贰，讵免咎於汤罗。乙告没田，自得埋梧之术；甲云不伏，犹迷食椹之思。此而不科，刑章徒设，请援明法，用静奸流。
    ○对是仪书衣主司举正判
    〈是仪鬻书衣於市，或人告其不仁，又巩朔身为主司，不举正之术。〉
    是仪无上，族变於勾吴；巩朔司军，绩宣於全晋。昔联荣於方册，今异轸於旗亭。至於质彼有无，虽归列肆；讥其淫巧，必在储胥。诡滥有彰，典刑斯举，书衣创制，编册攸资。厕绿箧以相辉，杂紫荷而交映。是仪所鬻，非法贻讥，既多谢於缇油，徒获愆於倍市。不仁斯露，刑故何逃？眷彼主司，宜从举正，委而不察，事或有由。更诘源流，兼责名品，所犯无谬，方可用科。
    ○对命农判
    〈得习壤常命农夙驾桑田，采茅为索。人诉遇雨，不充其役。〉
    为天者食，分地而利，惟兹习壤，命彼老农。庶夫四体克勤，三事就绪，乃脂车以秣马，及零雨以星言。野是临，桑田攸税，宜其荷蓑荷笠，载锡光阴。尔茅尔，不亏昼夜。何乃当既泥而自废，假若濡以为辞？使七月遗风，将乖陈业；三时务穑，有阙成功，既不昏於作劳，诚可绳其惰役。
    ○对为人兴利判
    〈南阳太守好为人兴利，作均水刻石立於田畔。采访使奏烦扰。诉云：“以防忿争。”〉
    乐都既康，太守成式。念为耒之功，而无卤莽；开均水之法，以防忿争。故经界不正，人将生心，土田陪敦，职竞用力。规子木偃潴之政，思桓公障谷之盟，畚锸星繁，沟塍绮错。孙叔敖之霸全楚，意在陂塘；邵信臣之典南阳，名因溉灌。兴利除害，而人不争，虽歉康之荐及，因京坻之有望。俾知涯分，无废函活。何使司之不明，而劾奏之非允。昔邓晨开梦，理鸿隙而涤源；何敞效能，流阳而刻石。揆今度古，自合激扬；纠谬绳愆，妄云烦扰。以兹获戾，不亦太过乎？
    ●卷九百八十
    ☆阙名（二十一）
    ○对清白二渠判
    〈得清白二渠，交口不著斗堰。府司科高陵令罪。云是二月一日以前。〉
    三辅名区，千里奥壤，决渠为雨，荷锸成云。衣食之源，见资於畎亩；桑麻之利，实赖於沟渠。故隐於金椎，沉之石楗，用防飘梗，爰备蛰流。县令职在字人，化兼驯翟，用遵常式，或未成规。良以秋潦未收，且疑於瓠子；春流讵泛，未虑於桃花。修葺既非後时，府科何其速耳？请从按记，愚谓合宜。
    ○对惰农判
    〈甲有田不耕，被罚三夫税粟，以质剂致人。甲告旅师施惠散利，法司科旅师罪，不伏。〉
    九扈分官，四星垂彩。废其业则金汤莫守，修其本则礼节是兴。故晁错献书，每论春稼；仲舒上策，特说（一作忧）秋麦。人之天也，其可轻哉？甲有良田，从来不垦，佩犊之风未革，维鱼之梦岂成？以粟输官，自贻重罚，辄将施惠，遂有薄言。然而周览经史，备观贤哲。汉臣散利，不见贻辜；齐客市义，无闻结怨。欲加严罚，不亦难乎？甲告诚是妄陈，旅师请从宽宥。
    ○对径逾判
    〈乙有亩锺田，苦径逾者。诉庐氏不禁。〉
    国劝勤农，户分田亩，三时克务，九谷斯登。乙有良畴，颇为膏壤。我疆我理，式辨於沟塍；是是{艹衮}，以薅其荼蓼。观黍稷之，见麻麦之，伫成庾亿之咏，冀贮亩锺之积。推耕让畔，异闲田之莫争；越陌度阡，爽野庐而不禁。乃径逾而是苦，实网漏而将疏。蹊田夺牛，昔闻太甚，议狱诘鼠，合则持平。宜稽廷尉之法，用正野庐之罪。
    ○对小国附庸判
    〈甲有子男之爵田，方四十馀里，修附庸之礼於诸侯。所司以违礼科之。不伏。〉
    列爵惟五，肇侯伯而成规；分土惟三，自夏殷而立制。为之中上，次以卿士，式序代耕之禄，攸均列国之田。任土归馀，则闻恒政，朝宗会正，岂得逾闲？惟甲策名，膺兹利建。朱羽入贡（一作朱丝入仕），渐飞鸿以成仪；白茅致封，均锡马之蕃庶。子男为秩，虽居尊爵（一作号）之荣；井邑分疆，爰在闲田之列。里不充於五十，国诚在於附庸。文轨则同，朝觐非及，礼不合於天子，事将托於诸侯，抑惟典常（一作章），孰为乖越？科之不伏，谁谓非宜？
    ○对多田判
    〈丁多买田至四百顷，极膏腴，上贾他财物称是。御史纠之。云：“天恩数加，赏赐不是赃贿。”〉
    丁家类封君，田成永业，是称近甸，亦曰膏腴。资货乃兼於中人，沃野自登於上贾。义殊不穑，颇谓多藏，道则恶盈，志何自满？必也德均洙泗，学究典坟，专经述郑元之风，精义尽邱明之奥。学优则仕，道尊为师，类张禹之置田，殊萧何之遗子。况称恩命，岂等平人？御史绳之，终难纠诘。
    ○对射田判
    〈或人於京兆府射荫田。〉
    三秦奥壤，陆海良田，原隰条分，沟塍脉散。泾渭傍润，郑白疏流，荷锸成□，决渠降雨，亢稻漠漠，黍稷油油，无爽蝉鸣之期，有至凤冠之稔。其地则上，厥价惟高，准丁而请，则无妨废。据勋来射，交爽事宜，理既不通，地须追夺！
    ○对田中有树判
    〈乙有树於田中，里人让之。称在疆场。〉
    缅彼古制，攸列场人，候农祥之戒晨，服先畴之畎亩。乙偶昌运，不知帝功，是荐是{艹衮}，爰稼爰穑，场列瓜蔓，圃资蔬材，び靡芬芳，岁阜其用。多余多黍，乃顾於中田；优哉游哉，坐矜於老圃。果硕於灌，或成蹊而则妨；枳树於篱，任为疆而何有？里人不识，轻为诮（一作诘）让，徒肆无稽之言，难投有戾之任。
    ○对莱地判
    〈甲为匠人，於莱地制沟，遂广深二尺为度。所由劾功少，诉不违理。〉
    十地分宜，顺其高下；九夫为井，列以沟洫。式备水泉之害，将损壅塞之虞，利以生人，成其务本。永言经典，实著广深。自畎浍而陈规，及园ㄩ而不紊。守之勿失，敏则有功。惟彼匠人，诚为尽力，审端径术，善相邱陵，设夫间之小沟，明遂上之有径。水势地势，因而用焉；善沟善防，斯焉在矣！二尺为度，殊其不法；三农取托，乃亦有秋。方黍稷之离离，见流波之活活，决其行潦，达彼巨川。庀度功程，规模曲折，即和夷之既艺，岂陵谷之将迁？攀迟学於孔门，自得老农之术，哀公问於有若，宁有不足之忧。纵彼公田，何妨稼穑？况兹莱地，已辍耕耘。将为功少取科，实为淫刑以逞。十门吴堰，抚昔事而无惭；三章汉条，因兹躅而当逭。
    ○对袭爵佯狂判
    〈甲有兄弟非贤，所司命甲袭父爵。以狂疾不应命。御史劾知非狂，请罪其谬。〉
    论以天伦，分乎季孟；锺其大运，异彼贤愚。苟爱敬以存诚，固传袭而无忝。是以隐公推鲁，爰高克让之声；太伯辞吴，卒被至仁之道。眷言於甲，克合承家。同周子之有兄，宁分菽麦；怀谢庭之列照，顾馥芝兰。黄金满ぷ，已奉一经之训；白茅锡壤，言逃五等之封。窃意元昆，顾伯夷而见舍；思深内敏，岂郦食之非狂？接舆行歌，此时方奏；州吁安忍，是日非闻。务以黜聪，用辞深疾，纵罕著於诚信，终自牧於谦。冯恢不言，未将谐於哀恳；韦元晦迹，俄见劾於方书。野急难，无违六顺。豸冠严励，何罪双珠？庶将必复台阶，无乃妄绳宪府。
    ○对养侄承袭判
    〈武功申将军沛公王伯宜身死无子孙，其妻陈氏遂养伯宜再从侄承袭事。〉
    辨方经野，天子之畴庸；开国承家，诸侯之立社。盟河誓岳，藩屏之任攸归；镂鼎铭钟，公侯之业为大。门驱驷马，路拥幡旗，谋孙寄於象贤，嗣子希於必复。伯宜太微参伐，登上将之荣阶；黄土白茅，践通侯之贵秩。千二百石，与群後而俱朝；二十八星，共功臣而并列。当阳侯之文武，空勒高碑；孟尝君之池台，终同下泪。数奇兴叹，殊李广之无封；天道何言？伤邓攸之不嗣。陈氏鸾伤玉镜，鹤怨瑶徽，分剑匣之沉浮，异椅梧之生死。崩城一恸，非无杞妇之哀；染竹千行，自有湘妃之泣。对霜闺而悯默，徒念平生；抚犹子而伤心，空思继绝。立嫡违法，自有金科，无後国除，宜从甲令。
    ○对城者讴甲判
    〈甲为植巡功，城者讴之。甲乃鞭之。其城者诉不伏。〉
    千乘制国，百堵兴诗，义非取於复隍，道实遵於高垒。缮葺惟隙，人其以宁；广袤无稽，祸由莫大。是以京制非经，祸延郑伯；梁兴不处，卒有秦兵。在悦使以忘劳，岂严刑而毒众。甲为其植，是训於从，庀以功程，务其操筑。傅岩之野，疑将见於代刑；邑中之黔，即类闻於有沮。兴其百板，就以九成，方取托於啼乌，伫推功於射隼。匪陨孀妻之恸，宁颓薛县之琴。晋献城周，初开仞邑；华元植宋，遂见为讴。省己良亏，尤人遽睹。弃甲而复，事本叶於前闻；执扑以行，谴何贻於是日。咸其辅颊，虽成滕口之嫌；既勤垣墉，请逭噬肤之罚。
    ○对木坠误压判
    〈将作官修城，木坠，误杀行者。〉
    五材并用，关石是钧；百堵崇墉，丽谯斯起。顷以春风折栋，秋雨摧梁，□构俄见於朝倾，边声不闻於夜泣。既而周官揆日，斫之登登，郢匠成风，行者扰扰。杠木之下，危於坐堂；改途而行，何必由户？异文王之所避，同子产之见压。孽由己作，殃实人兴，取类凭河，有均暴虎，据法虽论误杀，在礼为之不吊。
    ○对於市惊众判
    〈乙於市惊众扰乱。〉
    日中为市，天下攸集，贸丝抱布，虚往实来，士马星繁，实货山积。君平卜肆，推步自资；相如酒筵，朝夕牟利。乙识非贤达，情昧宪章，少游，未见阅书之美；旗亭之下，自贻恐众之愆。一等事源，不可开恕；三尺律令，请置严科。
    ○对穿墙出水判
    〈甲孟穿墙为水窦，流其恶於街衢。坊人论告。〉
    甲孟地遥汾浍，居此闾阎，喧上陌之风尘，乱中衢之车马。攸繁湫隘，未适闲居，仰甲第而多惭，顾衡扉而自恶。邻光近接，亦重於邱坟；窦孔傍流，忽染於泥滓。遂使浮□之骑，坐惜连乾；道路之人，行嗟揭厉。流恶既侵於五府，议刑还抵於三章，牒送有司，用惩其失。
    ○对开沟向街判
