<!-- { "loadSidebar": true } -->
　　向辱书勤甚属差考试山阳往反弥日到家未弛担小儿不幸亲党亦有哭泣忽忽无好懐受代不远俗事日加多故因循不得为报皇恐皇恐师文到官亦已暮年靖共职事当不素食位无小大必行其志期于无媿而已世之士大夫在下则卑某官曰此不足为也皆偃然自髙不事事慕晋人恐不及至登用于上亦果肯有为乎夫富贵在彼不可期终身小官亦终身不事事矣然则食人之禄独无媿耶录事参军实郡纪纲于事当无不统今任用重轻与古殊絶文书行吏或有以相闗者顾皆不急然筦库犴狱率兼领之尚号为烦碎钦止始至之日与之立科条坐曹不少休或相劳苦曰公儒者翰墨职也米盐且败公意或相诋毁曰是鋭始者久必怠然钦止为之将三年也盖如是而后安夫材力不任其事冐焉以居材力足任矣苟且以自便小官可也官益大任责益重又将冐焉又将苟且焉一身或免矣如国何此时俗习以为常而古人所大惧师文磊落远器今乃局促于委吏之末日与市井小人商铢两惟恐无赢余以登有司之课诚若有可厌顾官以是为职钦止私忧执事之怠也是以有前所陈愿少察之昨书推誉皆过其实谨避席不敢当置规皆中其病谨再拜受赐朋友道絶久矣今为尤甚平居接杯酒出肺肝非専道义之交皆势利之求也阳为道义隂为势利尚多此族一临危机真情乃见若夫相期于寂寞之滨见赏于嵗寒之后善以相称不善以相戒此前修之髙风而钦止非其人也乃幸辱焉诗曰中心藏之何日忘之敬诵此章以为左右之报冬凛凛未见伏惟进学自爱
　　谢祭酒司业书　　　　　　　　　周行已
　　古之为天下者至简易也举天下而付之百执事使分为之未尝諰諰焉致疑于其人盖先之以庠序之教孝悌之义使人人皆知仁义之行而无犯上作乱之心然后委之以府库而不疑其窃与之以封疆而不疑其叛托之以社稷而不疑其乱非谓其法制足以使人不能窃且乱也能使人不为窃且乱也后世之为教者异于是矣大开禄利之路以诱之于前而严其法禁以驱之于后使天下之人皆摇夺其忠实之良心而颠沛于利害之间上下一道而莫之觉也是以天下之人生则溺于耳目恬习之事长则师世俗崇尚之言以仁义为迂阔不切之务而甘心于得防宠辱以为实有呜呼胡为而莫之觉也昔之举天下之善者莫不归之于舜举天下之恶者莫不归之于跖而孟子以为舜与跖之分无他义与利之间而已夫天下之人莫不为义也固未必人人皆至于舜莫不为利也固未必人人皆至于跖而匹夫单行一不受嗟来之食此其为义至小也然而君子之所以与之者谓其已有舜之心矣寻常之人簟食豆羮之不忍此其为害至小也然而君子之所以恶之者谓其已有跖之心矣是故圣人之所恃以为天下者为其有善教以飬天下仁义之心而君子之所以自重其身以有仁义之实也行已生而守父兄之训长而闻先生长者之言皆以为如此是以平居不忍一日儳焉其躬取利于君子之所贱盖尝三省于视聴言动之间不使斯须有不慊于心之馁谓古之善充扩仁义之心者其要在此比者国家欲得天下可用之才而举天下之士各付之有司使观其仁义之言以求其仁义之实而行已尝以其所之者寓之于无能之辞以应有司之问而或者因其言以得其心谓其学之不苟也廼越去等夷防于数千百人之中不责其记诵防略不防以科举法度而特取其心之所存者如行已者抑何足道而有司所以取士之意甚美也夫为国家养天下仁义之才者太学也为国家得天下仁义之士者有司也然则行已亦犹有心矣故近因世举子之常礼而得以区区之説致谢焉
　　上丞相曾子宣书　　　　　　　晁咏之
　　咏之闻祸福成败非独天命实人为有以致之古人论天人之精防窥机变之源本者盖及乎此矣不可不察咏之不肖独喜妄论天下事以谓治乱存乎时所以致之者系乎相故尝考古今之迹而论之曰有一时之相有万世之相其术出乎一时者虽工必拙蹔安必危祸不胜讳其术出乎万世者当年享其利国与家皆防其福愈久而愈传周召卫毕身致天下多者辅四世盖数十年其子孙亦数十世其贤至今不已商鞅李斯相秦当其盛时天下有识者已知其必败势处廊庙之严而身无旦暮之安其辱至今亦不已萧曹魏丙与其他名公卿非必有往者圣智之姿其术是也卒享安荣王导当晋之东辅中才而建危国外又有王敦之嫌其术是也遭时处变而不迁其后世之盛实终江左裴度之相自宪宗厯世多故其贤不伤李徳裕相一武宗可谓盛矣而祸不旋踵使裴度不死及相防昌其功烈可致而祸败亦不及魏謩季世贤者也徳裕以謩杨李所荐亟贬逐之如此祸何可免本朝吕文靖三相而身愈安其间盖多事矣而祸不及王文正辅政十八年而宠不替此二公者其事甚简其身至逸其享富贵最久至今为大家近时以来事多反此亦其操术然也周召卫毕下及文靖其术出乎万世故祗恪谨审戒乎妄发利于今思其所以害于后快于我顾其将以复于人屈折于天下之士使导宣徳泽逮于远迩天下歌之屈抑其惠故防防毁而毁不替遭时变而死不危其子孙亦有无穷之福商鞅李斯徳裕非不才且贤也其术出乎一时故矜其智能倚其势利利于今不思所以害其后快于我不顾将以复于人抑天下士显与之为仇无近民之政使天下恶声必出于已故宠极势殚时迁时变则祸不胜载然则祸福成败果有以致之非独天命果不可以不察往者执事在枢府辅佐造膝之言庙堂论争之语天下仰其徳而防其利知执事之于国忠也士大夫失职不得进有才者抑而不得伸执事周旋奬激如谋已私知执事之于善人厚也异时州郡间夤缘军兴以渔斯民者执事察见不少贷知执事之爱吾民者深也善人之誉执事者日益多道日益光而名日益美故执事遂相今天子岂非有以致之乎然执事位益尊天下所以望执事者益众执事益冝加意于在前使恩信及于士大夫而徳泽浃于天下益屈已下士无爱爵禄使无遗材贤能者登进疑危者消释破碎比周逹为和气无贤不肖皆能诵执事之功徳而草野小人外及四夷皆知仰执事之名姓朝廷有太山之安吾君有神圣之治执事亦有无穷之闻实惟万世相之术于以永富贵建功业都美誉而贻子孙岂不伟欤咏之愚不肖自先人弃诸孤也奔走于衣食行年四十而老诗书志日益违而身日益不偶可谓穷矣然未尝以一语鸣其哀于王公大人之前今独于执事之门发其狂瞽者知执事之明足以致是而咏之之言亦冝闻于执事尘冐钧聴俯伏待罪













　　宋文鉴巻一百二十
　　钦定四库全书
　　宋文鉴巻一百二十一
　　宋　吕祖谦　编
　　启
　　贺刁秘阁启　　　　　　　　　杨　亿
　　羣玉之府图籍攸归承明之庐俊贤所聚自非兼该文史洞逹天人擅慱物之称负多闻之益则何以掌兰台之秘记辩鲁壁之古文克分豕亥之非荣对鬼神之问允资鸿慱式副选抡恭惟某官竹箭贞姿天球秘宝一自翰飞南国便厯亨衢奏赋梁园载居右席荐绅之所推慕负扆之所嘉称羣公奉金以交驩诸生摄齐而请益矧乃紫宸引籍红斾行春循吏之谣益喧于十部望郎之选荐厯于三台公望愈隆天眷弥厚属柬求于髦硕用刋正于缣缃辍明庭伏奏之勤副延阁防书之选矧乃育材之地适钟下武之期礼遇甚优不至子云之寂寞品流以别且无方朔之诙谐某限符竹之所拘揖风期而尚阻愿言庆抃倍异等伦
　　囘颍州曾学士启　　　　　　　刘　筠
　　伏念褊局至庸孱躯多病暗于机用动渉背驰耻介宠以趋风甘受嗤而摈迹向者起于将废擢是无闻猥玷纶曹仍参灵职帝言郁穆殊无演畅之工王度清夷深积优游之幸自惟窃吹固极常涯矧乃金马兰台名儒富徳荣滞者过半零落者实繁孰谓鲰生更希殊进诚以衰门积衅诸寡食贫严助岂猒于直庐郗愔愿补于远郡乘穰守之方阕荷尧聪之俯从聚庇本宗才罹嵗籥岂期优诏处移近藩获依仁者之邻实出非常之契适将叙俄辱诲凾披赠锦之英词徒知诱进示巽牀之谦防殊匪为仪欣悚交懐铭藏奚克
　　贺舒州李相公启　　　　　　　夏　竦
　　伏审肃膺鸿沛起殿大藩伏惟庆慰恭以某官沈正秉彛清和懿徳经三圣之变防绎惟深贯万物之仪臣隣有翼曩属先朝违裕臣党兴奸密啸羣邪隂窥时柄允繄哲辅克殄凶谋防检未萌澄综多辟虹气由是霁止霄涂为之密清精贯三辰頼深百辟终以洽闻飞语引去上司傅致深文越处裔孤节弥谅髙揖自冲据荣悴之交人言无间失左右之手国体几亏大号继明巨慝感露狐防失其深穴豺虎食于譛人恊气云翔皇朝电照澄洗司制延即旧臣眷惟襄賛之贤首被优深之渥慰藉良辱毗倚增隆袁安涕洟念深于王室谢傅忧乐望结于苍生虽暂假于镇临必坐阶于密勿至公来复有识相欢荐绅攅耳以聆风斯文聨册而刋美洪惟髙范絶出常均某恪守郡条钦闻朝涣不获拜伏车下奔走道周但私庆于单危将永归于埏铸
　　免奉使启　　　　　　　　　　夏　竦
　　比膺使指往奉欢盟选授至艰道涂差近况多侑币实济空拳然念頥嵗先人没于行阵春初母氏始弃孤遗义不戴天难下单于之拜哀深陟屺忍闻僸佅之音车府露章槐庭泣血王姬筑馆接仇之礼既嫌曾子囘车胜母之游遂辍荷两宫之大庇戴三事之昌言退安四壁之贫如获万金之赐某官力持名教素奬孤寒属商利于摘山阙言心于奏记何图驿置先坠书筠俯哀蹈义之心不辱资忠之训永惟佩服何但铭藏
　　答胡秀才启　　　　　　　　　欧阳修
　　窃以考行选贤故人皆修徳而自厚论材较艺则下或衒已而忘亷诚诱养之道殊致进趋之势异寖久之俗益薄恶而可嗟习见为常遂安恬而不怪伏以秀才学优坟史词富文章能力行以自强方韫藏而待贾岂期误举遂尔遗材惟贤食之不家顾良时之难得譬夫饿者虽耻嗟来因而无言亦将不及既一慙之莫忍遂两讼以交兴逮乎究穷果自明白矧朝廷之选士惟寒俊之是先虽尔初屯理将后得必也涖官学古为政临民当狱讼而平心视斯为戒利公家而忘已効以必争苟终身之不囘虽一之何患如此则圭璧之玷犹或可磨日月之更其将皆仰至于较定能否明辨是非形长者岂度之私貌妍者非鍳之惠但惭浅识惟竭至公渔者让泉思古人而莫见私门受谢亦鄙志之不为
　　谢馆职启　　　　　　　　　　欧阳修
