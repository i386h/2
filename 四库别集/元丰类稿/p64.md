<!-- { "loadSidebar": true } -->
　　公应说书进士、贤良方正，能直言极谏，皆中其科。历宣州旌德县尉、大理寺丞、殿中丞、太常博士、尚书祠部度支司封员外郎、工部郎中，换朝奉大夫，充国子监直讲、编校集贤院书籍，迁秘阁校理。选为修英宗实录院检讨官，直舍人院，同修起居注，遂知制诰，直学士院，迁枢密直学士、翰林侍读学士。常通判秀州，知婺州，入判尚书考功，改开封府判官。出知邓州，入判尚书吏部流内铨，兼判集贤院，又兼判礼部，权知开封府。数请去，得知审官东院，兼判军器监，兼提举司天监公事。

　　公幼孤，家贫母嫁，既长，还依其族之大人，刻励就学，并日夜，忘寝食，于书无所不治，已通其大旨。至于分章别句、类数辨名、丛细委曲，无不究尽。其见于文辞，闳放隽伟，故出而与天下之士，挟其所有，较于有司，常出众上，以其故名动一时。其为尉，及为秀、婺、邓州，皆有治行。秀州击奸仆强，果于力行。婺、邓更革弛坏，理具设张。为直讲，以能教诱，学者归之。为校理，属英宗之初，慈圣光献皇后听政，公三上书请还政天子。为吏部，谨绳墨，选者称其平。为开封，以慈恕简静为体，不求智名，以投世取显。为公属者，有不与公合，然公遇之，未尝有厚薄意，士以此多公，而为公属者，后卒亦心服也。公于众不矫矫为异，亦不翕翕为同，以其故，人莫能亲疏。至于利势之际，人所竞逐，公方ㄨ然，迹与众远，故虽有夸者，亦不以公为可忌也。公之为判官也，府尝有狱，或探大臣意，谓欲有所附致，公不为动，徐论其意而已。公平居乐易，无崖岸，及至有所特立，人固有所不能及者，类如此也。公为人谨畏清约，与人交淡然，久而后知其笃也。

　　公之先，既藉疆土归天子，其后至昭化，守和州，十有八年以卒。诏葬和州，子孙因家焉。至公，始葬其母于苏州吴县龙冈村之天平山，故今又为苏州人。公讳藻，字纯老，封仁和县开国伯，赐服金紫，年六十有一，元丰五年正月庚寅卒于位。某年某月某甲子葬天平山，从其母永嘉郡太君丁氏之兆。公妻孙氏，泰兴县君。男曰某、曰某，蚤世。曰皋，某官。孙曰某，某官。公卒，上驰使临视其家，知其贫，特赐钱五十万，而官其弟若子孙凡三人。公与余尝为僚，相善，其且殁，以遗事属余，而其家因来乞铭。铭曰：

　　钱姓武王，五世之孙。开迹东南，以学以文。学则知经，文则能赋。矧曰方闻，扬声天路。乃校中书，乃掌帝制。乃列禁林，从容讽议。治己伊何？维直而清；治人伊何？维简而平。人以怒迁，公能自克；人以利回，公能不惑。士夫所望，天子所器。胡不百年，胡不三事！龙冈之宅，考卜维新。公安于此，尚利后人。

　　【刑部郎中致仕王公墓志铭】

　　君讳逵，字仲达，家晋阳。其谱云：隋文中子通之后，唐季避乱家濮阳，故今为濮阳人。曾祖考温。祖考名犯濮王讳。考翰，赠尚书工部侍郎。君幼学于母史氏，聪警绝人。及长，学于侍御史高弁。天禧三年及进士第，为广济军司理参军，母丧去。姜遵知永兴军府事，取君主万年簿。万年令免官，君行令事，大去旧弊。王文康公代遵，与安抚使王氵公、转运使李绂皆荐君宜令万年，诏特以为试秘书省校书郎知县事，后不得为例。晏殊为三司使，奏君为三司检法官。李谘代殊，会天圣十年掖庭火，谘任公具材用治宫室，五日而用足。仁宗闻而嘉之，迁秘书省著作佐郎。王知益州，取君佥书节度判官厅公事，迁秘书丞，通判益州事，迁太常博士。新都里胥捕罪人杀之，狱具当死，君求得其情，为奏谳，里胥得不死，蜀人以为德。入为开封府推官，赐绯衣银鱼。府史冯士元家富，善阴谋，广市邸舍女妓，以诸贵人，一时多与之亲。会士元有罪系狱，君治之，竟其事，及诸贵人。以其故多得罪去者，或谓君祸始此矣。君笑曰：“吾知去恶人耳。”出为湖南路转运使，蛮人归附。迁尚书祠部员外郎，坐小法。知虔州、池州、福州、扬州、江南西路转运按察使，迁尚书刑部员外郎，按知洪州卞咸抵其罪，改荆湖北路转运使。初，谏官李京尝奏君某事，及是，京以言事斥监鄂州税，闻君至，移病不出。君要谕之曰：“前事君职也，于吾何负哉？”卒与之欢甚。京死，又力周京家，而奏官其子。改河东转运使，赐紫衣金鱼，坐小法，知光州，逾月迁尚书兵部员外郎，知徐州。是时山东大饥，君所活数万人，收遗骸为十二冢葬之，亦数万。是时富丞相弼为京东东路安抚使，自为文祭其冢。明年，迁尚书工部郎中、淮南转运使。岁饥，又多所全活。就加直昭文馆，知越州浙东兵马钤辖，迁尚书刑部郎中，判刑部加直龙图阁、知荆南府荆湖北路兵马钤辖，浚渠为水利，又开新河通漕，公私便之。请知兖州，坐法免。起知金州，提举兖州景灵宫，知莱州，迁尚书兵部郎中，知西京，留司御史台，提举崇福宫，皆不赴，遂乞致仕。居郓州，熙宁五年四月癸亥终于郓州昭庆坊之私第，享年八十有二。有文集五十卷。君娶朱氏、贾氏、高氏。高氏封长安县君，其父弁，君所从学者也。皆先卒。有子五人。子骏，卫尉寺丞。子渊，郓州寿张主簿。子建，河南伊阙尉。子皋、子英，未仕也。女七人，适蕲州黄梅令李纲、尚书职方员外郎马渊、右班殿直侍其伉、进士程行、大理寺丞刘士邵、邓州穰县主簿李毅、进士张伉。

　　君为人志意广博，好智谋奇计，欲以功名自显，不肯碌碌。所至威令大行，远近皆震。然当是时，天下久平，世方谨绳墨，蹈规矩，故其材不得尽见于事，而以其故，亦多龃龉，至老益穷。然君在撼顿颠之中，志气弥厉，未尝有忧戚不堪之色，盖人有所不能及者也。君尤笃于好善，一时与之游者，皆当世豪亻桀、知名之士。若予者，亦君之所厚。故君之葬，其子来属以铭，而予不得辞也。君葬于其卒之岁某月某甲子，而墓在郓州之某乡某原。铭曰：

　　维特材，志横出。世拘牵，困羁。见事为，万之一。形则潜，名不没。

　　【司封郎中孔君墓志铭】

　　君姓孔氏，讳延之，字长源。幼孤，自感厉，昼耕读书陇上，夜燃松明继之，学艺大成。乡举进士第一，遂中其科，授钦州军事推官。杜杞之使南方，诛欧希范蒙赶，君策画居多。其书奏谋议，皆君为属草稿。监杭州龙山税，知洪州新建县，又知筠州新昌县。还朝，会开封界中治孟阳河，中作而开封奏可罢，御史与开封争不决，诏君按视，君言费已巨，成之犹有小利，遂从君言。知封州，即用为广南西路，相度宽恤民力，所更置五十五事，弛役二千人。使者欲城封州，君争以谓无益，乃不果城。迁为广南西路转运判官，辞母老，不许。广西人稀，耕者少，而赋籴于民，岁有至六百万石，程督与租税等，然不过能致数十万石而止，君计岁籴二十万石而足，高其估以募商贩，不赋籴于民。初，侬智高平，推恩南方，补虚名之官者八百人，多中户以上，皆弛役，役归下穷，君使复其故。钦、廉、雷三州户，以采珠为富人所役属，君夺使自为业者六百家，皆定著令。交使来桂州，阴赍货为市，须负重三千人，君止不与，使由此不数至。雷州并海，守方倪为不善，官属共告之。倪要夺其书，悉收官属并其孥系狱，昼夜榜笞，军事推官吕潜以庾死。君驰至，取倪属吏，纵系逮者七百余人，倪坐法当斩，亦以庾死，人欢叫感泣，声动海上。改荆湖北路提点刑狱，即本路为转运使，罢鼎州六寨，岁戍土丁千余人。提点刑狱言溪洞南江宜麻稻，有黄金丹砂之产，遣人谕祸福，以兵势随之，可坐而取也。君奏以为不可，乃止。召为开封府判官，以母老辞。知越州，移知泉州，以母老辞。改知宣州，未至，言者奏越州盐法不行，故课负，坐罢宣州。而课法以满岁为率，岁终，越之盐课应法。乃以君为权管勾三司都理欠凭由司出知润州。未行，暴得疾卒京师，熙宁七年二月癸未也，年六十有一。自钦州九迁至尚书司封郎中，赐服绯鱼。君之得见于用，掇其大者如此。

　　君气仁色温，寡笑言，言若不能出口，及见义慷慨，辩且强也。方微时，已数靡刂切上官，无顾避。及老，益自强，守所闻于古，不肯苟随，以故龃龉，一不以易意。君事母孝，持己约，与人交，尽其义，其于恩尤至也。治人居官，一以忠厚，不矜智饰名。噫！可谓笃行君子矣！其家食不足，而俸钱常以聚书，至老，读书未尝一日废也。工于为文，诸子皆自教以学，子多而贤，天下以为盛云。

　　君临江军新淦县人，孔子之后四十六世孙。曾大父令倩。大父文质。考中正。母刘氏。君登朝，考赠光禄卿，母封仁寿县太君。娶杨氏，封仁和县君。有子七人：文仲，台州军事推官。武仲，江州军事推官。平仲，衢州军事判官。和仲，进士。羲仲，太庙斋郎。余早卒。女三人，嫁袭庆军节度推官曾准、吉州吉水县主簿应昭式、进士蔡公彦。孙男女八人。

　　初，君乐江州之佳山水，买宅将居之，故其子以八年九月乙酉葬君于江州之德化县仁贵乡龙泉原，以杨氏衤付君。有文集二十卷。其子以余与君为最旧，来乞铭，铭曰：

　　有绰厥政，流播在民。有蔚斯文，荐美于身。孰委于外，不源于内？于内曷以？以其岂弟。其立桓桓，不回不倚。施不尽有，子则多贤。曷久厥问？辞幽阡。

　　【都官员外郎曾君墓志铭】

　　君曾氏，讳谊，字子常，建昌军南城人。曾祖暹。祖士宗。考充，赠殿中丞。君进士及第，补洪州新建县主簿、循州龙川令，知筠州之上高、临江军之新淦、舒州之桐城三县，提举江南东路常平仓，兼农田水利差役事，权知楚州，历秘书省著作佐郎，至尚书都官员外郎。

