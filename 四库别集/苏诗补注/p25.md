<!-- { "loadSidebar": true } -->
　　去国日以逺渉江嵗将阑东南富山水跬歩留清欢迁延废行迈忽忘身在官清晨渉甘露乘高弃征鞍超然脱阛阓穿云抚朱栏下视万物微惟觉沧海寛潮来声汹汹望极空漫漫一一渡海舶冉冉移樯竿水怪时出没羣嬉类豭羱幽隂自生火青荧复谁钻石头古天险凭恃分权瞒疑城耀逺目来骑惊新观聚散定王业成毁犹月团金山百围石岋岋随涛澜犹疑汉宫廷屹立承露盘狂波恣吞噬万古嗟独完凝眸厌滉漾绕屋行盘跚此寺歴今古遗迹皆龙鸾孔明所坐石牂防非人刋经霜众草短积雨青苔寒萧翁嗜佛法大福将力干陂陀故镬在甲错苍龙蟠卫公秉节制佛骨埋金棺长松看百尺画像留三叹新诗语何丽传读纸遂刓嗟我本渔钓江湖心所安方为笼中闭仰羡天际抟防观惜不与赋咏嗟独难俸禄借升斗虀盐嗜醎酸何时扁舟去不竢官长弹
　　次韵子由柳湖感物
　　忆昔子美在东屯数间茆屋苍山根嘲吟草木调蛮獠欲与猿鸟争啾喧子今憔悴众所弃驱马独出无往还惟有柳湖万株柳清隂与子供朝昏胡为讥评不少借生意凌挫难为繁柳虽无言不解愠世俗乍见应怃然娇姿共爱春濯濯岂问空腹修蛇蟠朝看浓翠傲炎赫夜爱疎影摇清圆风翻雪阵春絮乱蠧响啄木秋声坚四时盛衰各有态摇落凄怆惊寒温南山孤松积雪底抱冻不死谁复贤
　　柳湖【名胜志柳湖在陈州城北子由为教授时剏亭于上】讥评【施氏原注云按子由诗意谓柳花入水为浮萍松性坚耐其露坠地为僊茅功力十倍钟乳故东坡有是句】生意【庾信枯树赋老树婆娑生意尽矣】
　　附子由原作
　　柳湖万柳作云屯种时乱揷不须根根如卧蛇身合抱仰视不见蜩蝉喧开花三月乱飞雪过墙渡水无复还穷高极逺风力尽弃坠泥土顔色昏偶然直堕湖水中化为浮萍轻且繁随波上下去无定物性不改天使然南山老松长百尺根入石底蛟龙蟠秋深叶上露如雨倾流入土明珠圆乘春发生叶短短根大如指长而坚神农尝药最上品气力直压钟乳温物生禀受久已异世俗何始分愚贤【自注尝见野人言柳花入水为浮萍松上露堕地为僊茅隂干服之益人古方云十斤钟乳不如一斤僊茅】
　　次韵杨褒早春
　　穷巷凄凉苦未和君家庭院得春多不辞瘦马冲残雪来听佳人唱踏莎破恨径须烦麴糵增年谁复怨羲娥良辰乐事古难并白发青衫我亦歌细雨郊原聊种菜冷官门户可张罗放朝三日君恩重睡美不知身在何杨褒【欧阳公有于刘功曹家见杨褒女奴弹琵琶诗余无可考】佳人唱踏莎【佳人当指琵琶妓也乐府有踏莎行】放朝【司空图诗高秋期野歩积雨放趋朝】
　　愼按施氏原注杨褒于治平间通判颍州先生次韵诗疑亦过颍州时作而无确据聊从旧本编此俟再考
　　初到杭州寄子由二絶
　　眼看时事力难胜【苕溪丛话作任讹】贪恋君恩退未能迟钝终须投劾去使君何日换聋丞
　　初到杭州【宋史本传王安石欲变科举公议上即日召对安石之党不悦命权开封推官防上元勅府市浙灯轼疏罢之时安石创行新法复上书论其不便安石滋怒使御史谢景温论奏其过穷治无所得轼遂请外通判杭州按年谱先生于熙寜四年十一月到任】时事【子由所作先生墓志云是时四方行青苖免役市易浙西兼行水利盐法乌台诗案熙寜四年十二月内初任杭州寄子由诗云眼看时事云云意谓新法青苖助役等事烦杂不可办亦言已才力不能胜任也】
　　圣明寛大许全身衰病摧頽自畏人莫上冈头苦相望吾方祭灶请比邻
　　圣明寛大【咸淳临安志熙寜三年诏江淮发运湖北运司体量殿中丞直史馆苏轼居防服除住复贾贩及令天章阁待制李师中供析照騐见轼妄冒差借兵卒事实以闻侍御史知杂事谢景温劾奏故也景温与王安石连姻安石实使之穷治卒无所得轼不敢自明久之乞补外上批出与知州差遣中书不可拟令通判颍州上又批出改通判杭州然轼自此留京师几一嵗明年夏末秋初乃出都由陈赴杭此叚可补本传墓志之缺】
　　附子由次韵二首
　　吏治区区岂不胜【栾城集作任者讹】呉中已自富才能还应占位书名姓学取蓝田崔县丞
　　试尽风波万里身到官山水却宜人君知晏子恩仍厚还与从来旧卜邻
　　次韵柳子玉二首
　　地炉
　　细声蚯蚓发银瓶拥褐横眠天未明衰鬓镊残欹雪领壮心降尽倒风旌自称丹灶锱铢火倦听山城长短更闻道牀头惟竹几夫人应不解卿卿【公自注俗谓竹几为竹夫人】
　　附子由作
　　凿地泥牀不费功山深炭贱火长红拥衾熟睡朝衙后抱膝微吟暮雪中宠辱两忘轻世味冰霜不到傲天工遥知麻歩无人客寒夜清尊谁与同纸帐
　　乱文殻细相连惯卧青绫恐未便洁似僧巾白叠布暖于蛮帐紫茸氊锦衾速巻持还客破屋那愁仰见天但恐娇儿还恶睡夜深踏裂不成眠
　　附子由作
　　夫子清贫不耐冬书斋还费纸重重窗明晓日从教入帐厚霜飚定不容京兆牛衣聊可借公孙布被旋须缝呉绫蜀锦非嫌汝简淡为生要易供腊日防孤山访惠勤惠思二僧
　　天欲雪云满湖楼台明灭山有无水清出石【一作石出】鱼可数林深无人鸟相呼腊日不归对妻孥名寻道人实自娯道人之居在何许宝云山前路盘纡孤山孤絶谁肯庐道人有道山不孤纸窗竹屋深自暖拥褐坐睡依团【一作圆】蒲天寒路逺愁仆夫整驾催归及未晡出山廻望云木合但见野鹘盘浮图兹逰淡薄欢有余到家怳如梦蘧蘧作诗火急追亡逋清景一失后难摹
　　惠勤惠思【本集钱塘勤上人诗序云佛者惠勤从欧阳公逰三十余年公常称之为聪明才智有学问者尤长于诗咸淳临安志惠勤余杭人同时有惠思王安石送惠思诗云緑浄堂前湖水緑归时正复有荷花花前若见余杭姥为道仙人忆酒家今于潜西菩明智寺有思所作浴堂记】宝云山【西湖游览志宝云山在西湖之北大佛寺之西宝云之支渡西泠桥以入孤山咸淳临安志宝云寺干徳二年钱氏建旧名干光王寺古迹有灵泉井锦坞初阳台】孤山【咸淳临安志孤山在西湖中稍西一屿耸立旁无联附为湖山胜絶处旧有智果观音院玛瑙宝胜院报恩院广化寺西湖防览志孤山岿介湖中碧波环绕唐宋间楼阁参差弥布椒麓】浮图【翻译名义窣堵波西域记云浮图此翻圆冡亦翻高显义依梵本瘗佛骨所是名曰塔】
　　附文与可次韵二首
　　跨明越压苏湖钱塘风物天下无玉峯孱顔石穿漏雪海浩荡潮喧呼旧尝持之诧吾孥防挈尔去相与娯宦逰若不求此都腰间采组徒云纡子瞻凤咮新结庐日娯其间兴不孤平生美志自偿足休问满眼生萑蒲有物可比中鄙夫蜉蝣朝生死于晡公攘显夺入【缺一字】箧骄穉毋乃非良图子瞻之乐固有余辨説是非从鲁蘧我今有索君勿逋归日好景为我摹
　　问子瞻何江湖乃心魏阙君岂无胡为放浪检束外日与隠者相招呼篮舆往往从以孥灵运石壁无此娯穷深极险兴未已岂复更惮梯磴纡过客休夸衡与庐天下此景君勿孤欲将文字冩物象当截无限春江蒲登高能赋属大夫逰览未厌嗟已晡安得世上有絶笔尽取君诗妆此图此身之外何赢余栩然而觉其梦蘧请看湖上人名逋此子形相谁解摹
　　苏子容次韵一首
　　腊日不饮独防湖如此清尚他人无唱酬佳句如连珠况复同好相应呼君常听事嗟罪孥虽在乐国犹寡娯是社稷臣鲁颛臾直道自任心不纡最爱灵山之僧庐彼二惠者清名孤案上梵夹牀龙须炉销都梁馔伊蒲洁行自欲敦薄夫长吟拥褐忘昕晡坐客不设氊氍毹对境如看方舆图君懐经济才有余名声妖孽徴顔蘧且来山林寻遯逋更玩四营兼参摹
　　子由次韵一首
　　鸟依山鱼依湖但有所有无所无轻舟沿泝穷逺近肩舆上下更传呼翩然独往不擕孥兼擅鱼鸟两所娯困依岩石坐巉絶行牵翠蔓随纒纡道逢勤思访其庐诵诗清切秋蝉孤隠居羞踏陌上土何人起爱轮下蒲水南巷中罗百夫鸡鸣朝谒至日晡人生变化安可料怜汝久遯终无图鳬鹥不足鹤有余一俯一仰戚与蘧嗟我久欲从逃逋方圆不敢左右摹
　　李杞寺丞见和前篇复用元韵荅之
　　兽在薮鱼在湖一入池槛归期无误随弓旌落尘土坐使鞭棰环呻呼追胥连保【乌台诗案作保伍】罪及孥【公自注近屡获盐贼皆坐同保徙其家】百日愁叹一日娯白云旧有终老约朱绶岂合山人纡人生何者非蘧庐故山鹤怨秋猿孤何时自驾尘车去扫除白发烦菖蒲麻鞵短后【苕溪丛话作袜】随猎夫射弋狐兎供朝晡陶潜自作五柳传潘阆画入三峯图吾年凛凛【苕溪丛话作五十】今几余知非不去惭卫蘧嵗荒无术归亡逋鹄则易画虎难摹
　　李杞寺丞【按李杞熙寜七年以三司判官提举成都茶事初立茶法禁止民间私卖先生诗有茶为西南害岷俗记二李谓杞与稷也】朝晡【赵与时宾退録古之刻漏夜有甲乙丙丁戊画有朝禺中晡夕】潘阆【沈括笔谈潘阆字逍遥钱塘人咸平间有诗名与钱易许洞为友后坐卢多逊党亡命废姓名僧服入中条山防赦以四门博士召之送信州安置放弃终身叶绍翁四朝闻见録潘阆居钱塘工唐风惟落魄不检为秦王记室参军王坐罪捕阆急阆自髠易缁上怒既怠有为阆説者上旋悟勅授四门助教未几论者谓阆终秦党语多怨望编置信州先是卢多逊与潘善故有四门之命多逊谮赵普不行普相而多逊罢故阆终不免】
　　【乌台诗案熙寜五年轼任杭州通判于十二月内与发运司勾当公事大理寺丞李杞因猎出防孤山作诗四首内第二首有讥讽误随弓旌落尘土坐使鞭棰环呻呼以讥讽朝廷新法行后公事鞭棰之多也又曰追胥保伍罪及孥百日愁叹一日娯以讥讽朝廷盐法収坐同保妻子移乡法太急也又曰嵗荒无术归亡逋鹄则易画虎难摹意取马援画鹄不成犹类鹜画虎不成反类狗言嵗既饥荒我欲出竒画赈济又恐朝廷不从反似画虎不成类狗也】
　　再和
　　东望海西望湖山平水逺细欲无野人疎狂逐渔钓刺史寛大容歌呼君恩饱暖及尔孥才者不闲拙者娯穿岩度岭脚力健未厌山水相萦纡三百六十古精庐出逰无伴篮舆孤作诗虽未造藩阈破闷岂不贤摴蒱君才敏赡兼百夫朝作千篇日未晡朅来湖上得佳句从此不看营丘图知君箧椟富有余莫惜锦绣偿菅蘧穷多鬬险谁先逋赌取名画不用摹
　　刺史【时沈立为杭州守注详第八巻双莲诗下】三百六十古精庐【西湖逰览志余杭州内外及湖山之间唐以前为三百六十寺及钱氏立国后增为四百八十僧之有三曰禅曰教曰律】摴蒱【程大昌演繁露摴蒱之名至晋始着其流沠自博出博用六子樗蒱则用五子刻木为之两头尖鋭中间平广状如今之杏仁凡一子悉为两面其一面涂黑黑之上画牛犊以为章一面涂白白之上即画雉凡投子者五皆黑则名卢在摴蒱为最高之采挼木而掷往往叱喝故名呼卢其五子四黑而一白则是四犊其采名雉降卢一等或名为枭皆胜色也有摴蒱经不知作者姓名今骰子之制乃祖五木两头裁去尖鋭而蹙长为方既有六面必着六数不比五木但有黑白两面矣】
　　防灵隠寺得来诗复用前韵
