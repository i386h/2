<!-- { "loadSidebar": true } -->
　　程子之意以孔子既不可自谓讳君之恶又不可以娶同姓为知礼自受以为已过又恐彰君之恶只可不答而巳然以吴氏之说通之其受以为过也亦不正言其所以过初若不知孟子之事者是则彼此俱无妨碍非惟程子之所疑者不足疑抑以见圣人盛徳之言随触而应自然从容中节而不失乎人情事理之宜真可为万世法矣
　　问温而厉威而不猛以气禀言恭而安以气习言
　　此皆圣人盛徳充溢睟面盎背自然之容岂复可见气禀气习之所以然而何可以是论
　　问泰伯父死不赴防髪文身
　　此乃变中之正不可以常论盖不如是则无以絶君国之念而成其让矣
　　问动容貌章动正出三字
　　若以三字作重看为用力处则正字可通而动出二字非其例也若作轻看则又有行信脚动话信口出之今只得平看其用工不在三字上而在三者之时问所贵乎道者三集注新旧说
　　斯字犹必字意据曽子此章主意不在斯字上最重在贵字上动容貌以能逺暴慢为贵正顔色以能近信为贵出辞气以能逺鄙倍为贵其意止此而已程子及门人发明防极三者之所以然则有平时涵养之功有临事持守之力以平时涵养而言则工夫在上三句之前而下三句乃其效验处斯字犹绥之斯来之斯谓其必能如此也以临事持守而言则工夫在上三句之时而归宿在下三句斯字犹闻斯行之之斯谓其必要如此也是二义皆曽子意之所未及集注旧本以为修身之验非庄敬诚实涵养有素者不能则申程门平时涵养之说也改本以为修身之要学者所当操存省察而不可有造次颠沛之违则申程门临事持守之说也今考之平时涵养之说虽有根原然却在三言之外起意其工夫全在日前而目下则疎阔有任其自尔如前所谓信脚动信口出之不若改本工夫缜宻亲切既可以包平日涵养在内又从目今临事以至于将死一息未絶之前皆无有顷刻之违其所谓操存则在上三句所谓省察则在下三句本末不偏终始兼贯其义为长却皆在曽子三言之中起意于曽子正意不相悖所以集注如此改定而程子尹氏之发明有味不可废亦必系之于其后也
　　问以能问不能章
　　理义无穷如何尽得顔子汲汲下问惟恐其有一理之不获而已如何敢有必其尽之之心若有必其尽之之心则是自为之限而学不能以日新矣犯而不校亦非只见理在而不见其有犯我者不专是所存之广大也问可以托六尺之孤三句
　　三句谓之君子者乃有学以成其才徳者之事周公固不待说孔明正可当此若子孟軰只是资禀来厚朴实头能镇压故做得赢尔他无可恃也
　　问程子曰而不毅则无规矩而难立毅而不则隘陋无以居之
　　二句亦明白不难晓如栁下惠是底人其流失之不恭则无规矩而难立然惠却不以三公易其介是而能毅也伯夷是毅底人其流失之隘则是隘陋而无以居之然夷却不念旧恶是毅而能也而能毅则和而不流而有规矩矣毅而能则中立而不倚而有以居之矣
　　问民可使由之章理之当然与其所以然
　　理之当然如父慈子孝之类亦是大纲说其纎悉曲折乃是中间慈孝节目如内则许多事件之类皆日用常行当然底非谓其所以然者所以然乃根原来厯是性命之本处
　　问学如不及章
　　此章大意说为学用工如此之急程子不得放过又接此发明恐失之意才放过待明日便缓便失了非是常持此二句之心不得放过也
　　问唯尧则之章尹氏说
　　尹氏说当与前合作一意看无为而成是大里面事凖则之以治天下亦是徳里面事













　　北溪大全集巻三十八
　　钦定四库全书
　　北溪大全集巻三十九
　　宋　陈淳　撰
　　答问
　　答陈伯澡问论语
　　问子絶四章横渠说四者有一焉则与天地不相似
　　无我一义杨氏所谓道通为一者亦精盖圣人之心廓然大公与道为一何有私我如天地大化一辟一阖无非公乎太极流行之妙而天地何预焉又细思之我与物对因物形之而后我始见恐亦去此意不得须兼之于中盖圣人于应事也物各付物而我何预焉同然大公岂复见有物岂复见有我惟纯见是理而巳
　　问仰之弥高章程子谓到此地位工夫尤难
　　前此尤可以用力到此则自大而趋于化自思勉而之不思不勉介乎二者之境所未逹者一间非人力所能为矣但当据其所已然从容涵养勿防勿助至于日深月熟则亦将忽不期而自到而非今日之所预知也问子在川上章
　　程子与道为体四字极精盖道体本无穷天运日行水流物生乃与道为体而无穷者也
　　问程子答张思叔无穷之说
　　思叔于此直防以无穷二字而不知其所以无穷之蕴煞有义理在观诸集注亦可以见其大畧矣
　　问未可与权章汉儒程子经权之说
　　权不可直谓之反经汉儒之说诚非程子亦不直谓权只是经本文谓经所不及者权量轻重使之合义才合义便是经也其为言亦婉矣来说所辨巳得之谓权异乎经而不离乎经者亦当甞爱栁子之言曰权也者逹经者也斯义甚精并详玩之
　　问子莫无权与此章权字轻重不同
　　权之得名本秤锤之义所以称物轻重而取中者也然古人用之有以一节言者有以全体言者自其一节言则如时中之类亦日用所不可阙自其全体言则如中庸之为至徳非义精者不能及也
　　问程子曰权义也义以上更难说
　　权所以量轻重而使之合义不可直谓之义也盖亦有体用之分焉然处义未精者亦未可与权必有错用其所不当用处而欲精其义者非物格知至者不能此程子所以谓义以上更难说也
　　问与上大夫言訚訚如也
　　先言和恱后言诤和恱者事长顺也诤则不诡随矣问足躩如也盘辟貌
　　盘辟乃盘旋曲折之意辟音辟蹜蹜乃举足促狭也问立不中门注当枨闑之间
　　枨是门旁枋闑是门中立木以为门扇之碍者
　　问过位注位者君之虚位人君宁立之处
　　门屏之间谓之宁屏犹今之塞门也古者觐以正君臣之礼天子当依而立不下堂而见诸侯朝以讲賔主之仪天子当宁而立在路问之外相与揖逊而入
　　问享礼有容色段
　　聘礼有享有私觌聘者奉君命聘问于邻国之君以结其好也享献也与飨不同既聘而行享献于邻国之君以厚其恩也私觌者既享而以私礼见邻国之君以尽其欢也聘君用圭聘夫人用璋享君用束帛加璧享夫人用束帛加琮庭实用皮或马私觌用束帛乗马既觌就舘君使卿致饔饩赠贿及飨食燕将反则还圭璋而不还璧琮享币圭璋以致命璧琮享币以致献重命而轻献所以轻财而重礼也璧琮享币不还者有贿及币以报之也圭璋必还之者礼命之玉非财之比也详见聘礼及聘义
　　问顔渊后段胡氏曰闾巷之人辞亲逺适则同患难有相死之理况朋友乎况弟子之于师乎又曰其可不可当未行而预防不当临难而始谋也
　　胡氏所谓未行而预防不当临难而始谋者盖以常人大槩言之若回于孔子恩义极重岂他人之为师弟者比假使夫子在患难而回不预其行则于风闻之始亦必禀父而纠率以赴救之亦不当以在父而不在师者为辞况巳辞亲之侧而侍师之旁则其同患难危迫灼然有相死之理在师为师天理人情大公至正无可疑者非回私为师而不存其父也是乃所以忠于师而为不辱其亲之孝也万一夫子不免于难而死而回赴救之不克及则奈何至是则又不当继之徒为无益之死矣必当告天王方伯请讨复雠如胡氏之说以伸此心拳拳事师之大义乃庻乎有以对越神灵而无忝也问亲在而仕当致死不致死
　　所在致死之说古人巳明白然于临境情态亦多端而所以处之之义亦未可以一概定也若东溪赵苞于鲜卑入防之时其母为所质以要之乃亟战以杀其母则大非所宜矣
　　问与防章程子谓游心千里之外为曽防设
　　程子之言亦只是平说非有讥防之意然防亦未能脱此病也
　　问克己复礼段
　　一日克己复礼天下归仁焉极言其功夫之勇猛至到与效验之速而大不必赘添支节也
　　问心兮本虚应物无迹即孟子出入无时莫知其乡也
　　与孟子语不相似所谓虚者只是本无一防物事虽里面都是实理然理有甚形迹
　　问知诱物化
　　程子此四字正用乐记中语非指耳而言也
　　问发禁躁妄与伤易则诞易即躁诞即妄
　　躁妄与易诞似相类而实不同躁妄二字是双头并说与静专二字为对躁者病而动也而与静对妄者虚而乱也而与专对此二字置于心动之下枢机之前所以总提其意易者轻快之谓诞者欺诳之谓其伤易伤烦两脚则从躁妄句中分来易自躁中生烦自妄中生诞则易中之病支则烦中之失易而诞则已肆而物忤矣内何有静之云烦而支则出悖而来违矣内何有专之云其首尾意脉相应可详玩之
　　问视聴有节文处
　　礼文正是指礼仪三百威仪三千之类但书亡无传其绪余可见者如视母上于面母下于带坐视膝立视足应对言语视面将入戸视必下入戸视瞻母回经坐视平衡恭坐微俯视尊者之膝肃坐仰首视不出寻常之内朝廷之视端防平衡祭祀之视视如有将军旅之视固视虎张丧纪之视下防垂纲皆视之节文也如毋侧聴不倾聴聴必恭之类则聴之节文也古人此等想极纎悉详备人动容周旋无一日一时不在礼文中今既无可考但当以理为主理之当然处无过无不及便中节文之会如当视而视当聴而聴当言而言当动而动便中理之节文便是礼如视其所不当视聴其所不当聴言其所不当言动其所不当动便是人欲之私不中理之节文是之谓非礼然非穷理之精则必有错认其所不当然者为当然而节文亦不能以中矣
　　问死生有命章
　　天者命之所自出命则天地之所赋于人者故以理言之谓之天自人言之谓之命其实一而巳
　　问盍彻章
　　周制国中乡遂之地周贡法田不井授但为沟洫一夫受田百亩与同沟之人通力合作计亩均收大率什而赋其一所谓彻也野外都鄙之地用助法田以井授中百亩为公田八家各私外百亩同养公田公事毕然后敢治私事详见周礼孟子
　　问子张崇徳段
　　主忠信则存无不诚而本以立徙义则动无非理而行以通又互而言之能主忠信则所徙者溥博渊泉而时出能徙义则所主者笃实辉光而日新此徳所以日积而髙自有不容巳者
　　问子张问政章注
　　凡文公之说皆所以发明程子之说或足其所未尽或补其所未圆或白其所未莹或贯其所未一其实不离乎程说之中必如是而后谓有功于程子未可以优劣校之
　　问先事后得段
　　先其事之所当为而后其效之所得是不计功谋利也只营为所当为则徳日积不计效则徳崇而不自知矣集注巳甚明
　　问名不正段
　　两句亦甚明如父唤做子子唤做父名不正了便说来不顺呼唤既不顺则所以待父待子之事都不成了便颠倒无序乖戾不和礼乐如何兴得以此推之他可类见
　　问见小利
　　见小利便被小利牵制防蔽了更都不见大体处故大处做不成只如此看自分晓
　　问克伐怨欲章集注防去病根意
