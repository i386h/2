<!-- { "loadSidebar": true } -->
　　十二金钗（每名一张不得重复　同上 ） 
　　十二侍女（同上　同上 ） 
　　九情淑一情锺（同上　作二千零二十四副　补同上 ） 
　　此为我乡徐曼仙女史所创闺中游戏，生面别开。近日麻雀盛行，以此较之，一俗一雅，判若天渊。女史工诗词，有《鬘华室稿》行世，即此小道，亦足见其慧心之独运矣。庚戌三月，皞皞子识。 

　　钗小志　唐　朱揆　撰 

　　如夫人 
　　齐侯多内宠，嬖如夫人者六人。 
　　教美人战 
　　孙武以兵法见吴王阖闾，于是出宫中美人百人，分为二队，以王之宠姬二人为队长。 
　　妾与政 
　　王导有幸妾姓雷，颇豫政事，蔡公谓之“雷尚书”。 
　　携妓东山 
　　谢安栖迟东山，放情丘壑，好音乐，每游赏，必以妓从。 
　　开阁放妾 
　　王处仲尝荒恣于色，左右谏之，处仲曰：“吾乃不觉尔，如此甚易耳。”乃开后阁驱诸婢妾数十人，任其所之。 
　　妾为夫人 
　　杜佑，议者谓：佑治行无缺，惟晚年以妾为夫人，有所蔽云。 
　　妓围 
　　唐申王每冬月苦寒，令宫女密围而坐，谓之“妓围”。 
　　帘衣 
　　梁夏候亶性俭率，有妓妾十数，并无被服。每有客，常隔帘奏乐，时谓帘为“夏侯妓衣”。 
　　白头吟 
　　张跂欲娶妾，其妻曰：“子诵《白头吟》，妾当听之。”跂惭而止。 
　　霓裳羽衣曲 
　　上皇令宫妓佩七宝璎珞，舞《霓裳羽衣曲》，曲终，珠翠可扫。 
　　雪儿歌 
　　雪儿者，李密爱姬。每宾朋文章有奇丽者，付雪儿协律歌之。 
　　绛纱帐 
　　马融施绛纱帐，前授生徒，后列女乐。 
　　肉台盘 
　　南唐孙晟，官至司空，每食不设儿案，使众妓各执一器，环立而侍，号“肉台盘”。 
　　以倡进 
　　汉武帝李夫人，本以倡进。 
　　妇女连百 
　　秦皇妇女连百，倡优累千。 
　　赐妓乐 
　　夏侯惇从太祖征孙权还，赐妓乐名倡。 
　　殴杀笛妓 
　　王恺尝置酒，女妓吹笛，少有舛韵，恺便令黄门殴杀之，一座改容。 
　　夺伤指 
　　张均妓多丽，弹琵琶曲顶上有高丽丝结，赵诗争夺，致伤二指。 
　　绫罗裤褶 
　　武帝尝降王武子家，武子供馔，并用琉璃器，婢子百余人皆绫罗裤褶，以手擎饮食。 
　　自为小君裁剪 
　　李绅为相，时俗尚轻绡，染蘸碧为妇人衣，绅自为小君裁剪。 
　　琥珀钏 
　　东昏侯为潘妃作一只琥珀钏，直七十万。 
　　乐天姬侍 
　　乐天诗曰：“菱角执笙簧，谷儿抹琵琶。红绡信手舞，紫绡随意歌。”自注云：“皆臧获名。” 
　　燕子楼 
　　张建封节制武宁，纳妓盼盼于燕子楼，公薨，不它适。 
　　不许妾妆 
　　崔枢夫人治家整肃，容仪端丽，不许群妾作时世妆。 
　　呼琵琶 
　　蔡持正谪新州，侍儿名琵琶，尝养一鹦鹉，持正每呼琵琶，即扣响板，鹦鹉传言呼之。 
　　尽记歌词 
　　欧阳永叔闲汝阴时，一妓能尽记公所为歌词。 
　　唱金缕 
　　杜秋娘，金陵女也。年十五，为李绮妾，尝为绮唱《金缕词》。 
　　柳枝 
　　退之二侍姬，名柳枝、绛桃。 
　　二妾歌舞 
　　乐天有二妾：樊素善歌，小蛮善舞。 
　　记曲娘子 
　　张红善歌，每听新声一遍，即能记其节奏。后入宫，号“记曲娘子”。 
　　百濯香 
　　吴孙亮宠姬有异香，历年弥盛，浣百遍不歇，名曰“百濯香”。 
　　善吹篪 
　　河间王侍儿朝云，善吹篪。诸羌叛，王令朝云假为老妪吹篪，羌皆流涕，复降。语曰：“快马健儿，不如老妪吹篪”。 
　　别锦儿 
　　《韩渥集》中有《别锦儿时》。 
　　房老 
　　石崇爱婢翔风，年三十，遂退之，使为房老。 
　　烧指吞炭 
　　高聪有妓十余人，及病，欲不适他人，并令烧指吞炭，出家为尼。 
　　教诵赋 
　　蜀刘琰侍婢教诵《鲁灵光殿赋》。 
　　手语 
　　崔生谒一品问疾，其妾与之手语。 
　　善琴筝 
　　李汧公妾，名七七，善琴与筝。 
　　香儿 
　　元载妓薛琼英，幼以香屑亲饮啖之，长而肌香，故名香儿。 
　　烛围 
　　韦涉家宴，使每婢执一烛，四面行立，人呼为“烛围”。 
　　宴客典斟 
　　陈无咎宴一客，用一婢典斟，必十二而后使满，以尽诚敬之道。 
　　金牌盈坐 
　　河间王夜饮，妓女讴歌一曲，下一金牌，席终，金牌盈座。 
　　笑春红 
　　阆中参军黄涉，婢曰笑春红。死，涉念之，泪洒犀帘，至皆损坏。 
　　二花 
　　阮文姬插鬓用杏花，陶溥公呼曰“二花”。 
　　妾无副服 
　　诸葛亮答李严书云：“吾受赐八千斛，今畜财无余，妾无副服。” 
　　爱妾换马 
　　后魏曹彰性倜傥，偶逢骏马，爱之，其主所惜也。彰曰：“彰有美妾可换，惟君所择”。马主因指一妓，彰遂换之。马名“白鹊”，故后人作《爱妾换马诗》，奏之弦歌焉。 
　　婢皆读书 
　　郑玄家奴婢皆读书，一婢不称旨，使人拽着泥中，须臾一婢来问曰：“胡为乎泥中？”答曰：“薄言往塑，逢彼之怒。” 
　　以婢马赌 
　　尔朱文略，豪纵不逊。平秦王有七百里马，文略敌以好婢赌取之。明日，平秦王致请，文略杀马列婢，以二银器盛婢头，马肉遗之。 
　　以妓易带 
　　严续相公歌姬，唐高给事通犀带，皆一代尤物，因呼卢之会，出姬解带角之，唐彩大胜。乃酌酒，令美人歌一曲而别。 
　　我见亦怜 
　　南郡主见桓温妾，抱之曰：“阿子，我见汝亦怜，何况老奴！” 
　　侍女合弹 
　　韩退之晚年，二侍女合弹琵琶、筝。 
　　妾不衣帛 
　　季文子相宣成，无衣帛之妾，无食粟之马。 
　　妓堂 
　　司马郎君时贵好作妓堂，然香烟熏之，屋为之黑。 
　　女倡着罗縠 
　　曹洪令女倡着罗縠之衣。 
　　望江南 
　　李太尉镇关西日，为亡姬谢秋姬作《望江南曲》。 
　　弓腰 
　　梁羊侃妾孙荆玉，能反腰贴地，衔席上之珍，谓之“弓腰”。 
　　镜儿善筝 
　　郭暖宴客，有婢镜儿善弹筝，姿色绝代。李端在坐，时窍寓目，属意甚深。暧觉之，曰：“李生能以弹筝为题，赋诗娱客，吾当不惜此女。”李即席口号曰：“鸣筝金粟柱，素手玉房前。欲得周郎顾，时时误拂弦。”暖大称善，彻席上金玉酒器，并以镜儿赠李。 
　　袖裹春 
　　元宗为太子时，爱妾号鸾儿。多从中贵熏逍遥微行，以轻罗造梨花散蕊，裛以月麟香，号“袖裹春”，所至暗遗之。 
　　金凤凰 
　　周光禄诸妓掠鬓用郁金油，傅面用龙消粉，染衣以沈香水。月终，人赏金风凰一只。 
　　郑姬香 
　　郑注赴河中，姬妾百余，尽熏麝，香气数里，逆于人鼻。是岁，自京兆至河中，所过瓜尽一蒂不获。 
　　梅妆阁 
　　郭元振落梅妆阁，有婢数十人，客至则拖鸳鸯襭裙衫，一曲终，则赏以糖鸡卵，明其声也，宴罢散九和握香。 
　　窈窕汤 
　　嘉平二十五日，叔良宿醒未解，窈窕烹“百和解醒汤”进之，随饮而醒，后遂依法作汤，名“窈窕汤”。 
　　染花奁 
　　郭代公爱姬薛氏，贮食物以散风奁，收妆具以染花奁。 
　　谢郎衣 
　　苏紫藭爱谢耽，咫尺万里，靡由得亲。遣侍儿假耽恒着小衫，昼则私服于内，夜则拥之而寝。耽知之，寄以诗曰：“苏娘一别梦魂稀，来借青衫慰渴饥。若使闲情重作赋，也应愿作谢郎衣”。谢亦取女衵服衷之，后为夫妇。 
　　不用落尘 
　　丽居，孙亮爱姬也。鬒发香净，一生不用洛成，疑其有辟尘犀钗子也。注曰：“洛成，即今篦梳，似落尘子误，未考。” 
　　萱草浣衣 
　　郑玄令婢萱草浣衣，萱草辄云：“郎君尘土太多，令人手皮俱脱。” 
　　白团扇 
　　王珉与嫂婢通，嫂知挞之。珉好持白团扇，婢制《白团扇歌》赠珉云：“团扇复团扇，许持自障面。憔悴无复理，羞与郎相见。” 
　　枕畔着衣 
　　韩熙载北人仕江南，致位通显，不防闲婢妾，侍儿往往私客。客赋诗有“最是五更留不住，向人枕畔着衣裳”之句。 
　　凤窠群女 
　　姑臧太守张宪，使娼妓戴拂壶中锦仙裳，密粉淡妆，便侍阁下。奏书者号“传芳妓”，酌酒者号“龙津女”，传食者号“仙盘使”，代书札者号“墨娥”，按香者号“麝姬”。 
　　玳瑁床 
　　楚娘，名伎也。江都王宠之，寝玳瑁之床，悬翡翠之帐。 
　　诨衣 
　　穆宗以玄绡白书，素纱墨书为衣服，赐承幸宫人，皆淫鄙之词，时号“诨衣”。 
　　春草 
　　白乐天有姬善舞，名春草。 
　　碧绢蚊帱 
　　宋武帝节俭，张妃房惟碧绢蚊帱。 
　　作芙蕖香 
　　欧公知颍州，有官妓卢媚儿，姿貌端秀，口中常作芙蕖花香，有蜀僧云：“此人前身为尼，诵《法华经》二十年。” 
　　停隼旟 
　　刘禹锡《泰娘诗》：“风流太守韦尚书，路旁忽见停隼旟。” 
　　半妆 
　　谚曰：“白头花钿满面，不若徐妃半妆。” 
　　帏婢作乐 
　　谢安夫人刘氏，帏诸婢使在前作伎，太傅暂见便下帏，太傅索更开，夫人云：“恐伤盛德。” 
　　青绡紫袖 
　　竟陵王青绡持拂，紫袖吹箫。 
　　鸧鹒止妒 
　　梁武平齐，尽有其内，获侍儿十余辈，忌于郄后。左右进言曰：“以鸧鹒为膳，可以止妒。” 
　　宠荡坠床 
　　颜延之有爱姬，姬凭宠荡延之，坠床至损。 
　　脂肉滑 
　　元稹诗：“越婢脂肉滑。” 
　　老不遣妾 
　　齐张环妓妾盈房，或讥其衰暮畜妓，环曰：“我少好音律，老而方解，平生嗜欲无一复存，唯未能遣此耳。” 
　　卜姓 
　　《礼》：“买妾不知其姓，则卜之。” 
　　专房 
　　《霍后传》：“宠之专房。” 
　　画衣粉面 
　　梁陈士人春游，画衣粉面，弦歌相逐。 
　　纤手烹 
　　白傅诗：“茶教纤手侍儿烹。” 
　　兰叶载 
　　柳恽书：“请以一小兰叶，载桃叶小姬以往。” 
　　燕燕相见 
　　赵飞燕姐妹并幸，童谣曰：“燕燕尾涎涎，张公子，时相见。” 
　　响玉鸣 
　　杨士弘曰：“江南贵家，每宴，响玉一鸣，青衣红绡十许曹，笼灯迎立。” 
　　巾箱之宠 
　　《记》曰：“岂惟炊爨之劳，抑亦巾箱之宠。” 
　　顾语婢子 
