<!-- { "loadSidebar": true } -->
　　庭诰者施于闺庭之内谓不逺也吾年居秋方虑先草木故遽以未闻诰尔在庭若立履之方规鉴之明已列通人之规不复续论今所载咸其素畜本乎生灵而致之心用夫选言务一不尚烦宻而至于备议者盖以网诸情非古语云得鸟者罗之一目而一目之罗无时得鸟矣此其积意之方道者识之公情者徳之私公通可以使神明加向私塞不能令妻子移心是以昔之善为士者必捐情反道合公屏私寻尺之身而以天地为心数纪之夀常以金石为量观夫古先垂戒长老余论虽用细制毎以不朽见铭缮筑末迹咸以可久承志况树徳立义収族长家而不思经逺乎曰身行不足遗之后人欲求子孝必先慈将责弟悌务为友虽孝不待慈而慈固植孝悌非期友而友亦立悌夫和之不备或应以不和犹信不足焉必有不信傥知恩意相生情理相出可使家有参柴人皆由损夫内居徳本外夷民誉言髙一世处之逾嘿器重一时体之滋冲不以所能干众不以所长议物渊泰入道与天为人者士之上也若不能遗声欲人出已知柄在虚求不可校得敬慕谦通畏避矜踞思广监择从其逺猷文理精出而言称未达论问宣茂而不以居身此其亚也若乃闻实之为贵以辩画所克见声之取荣谓争夺可获言不出于戸牖自以为道义久立才未信于仆妾而曰我有以过人于是感茍锐之志驰倾觖之望岂悟已挂有识之裁入修家之诫乎记所云千人所指无病自死者也行近于此者吾不愿闻之矣凡有知能预有文论不练之庶士校之羣言通才所归前流所与焉得以成名乎若呻吟于墙室之内喧嚻于党辈之间窃议以迷寡闻妲语以敌要説是短筭所出而非长见所上适值尊明临座稠览博论而言不入于髙听人见弃于众视则慌若迷涂失偶黡如深夜撤烛衔声茹气腆嘿而归岂识向之夸慢祗足以成今之沮丧邪此固少壮之废尔其戒之夫以怨诽为心者未有达无心救得丧多见诮耳此盖臧获之为岂识量之为事哉是以徳声令气愈上毎髙忿言怼讥毎下愈发有尚于君子者寜可不务勉耶虽曰恒人情不能素尽故当以逺理胜之么笇除之岂可不务自异而取陷庸品乎富厚贫薄事之悬也以富厚之身亲贫薄之人非可以一时处然昔有守之无怨安之不闷者盖有理存焉夫既有富厚必有贫薄岂其证然时乃天道若人厚富是理无贫薄然乎必不然也若谓富厚在我则宜贫薄在人可乎又不可矣道在不然义在不可而横意去就谬生希幸以为未达至分蚕温农饱民生之本躬稼难就上以仆役为资当施其情愿庀其衣食定其当治递其优剧出之休飨后之捶责虽有劝恤之勤而无霑曝之苦务前公税以逺吏让无急傍费以息流议量时发敛视嵗穰俭省膳以奉已损散以及人此用天之善御生之得也率下多方见情为上立长多术晦明为懿虽及仆妾情见则事通虽在畎亩明晦则功博若夺其常然役其烦务使威烈雷霆犹不禁其欲虽弃其大用穷其细瑕或明灼日月将不胜甚耶故曰孱焉则差的焉则闇是以礼道尚优法意从刻优则人自为厚刻则物相为薄耕收诚鄙此用不忒所谓野陋而不以居心也含生之氓同祖一气等级相倾遂成差品遂使业习移其天识世服没其性灵至夫愿欲情嗜宜无间殊或役人而养给然是非大意不可侮也隅奥有灶齐侯蔑寒犬马有秩管燕轻饥若能服温厚而知穿弊之苦明周之徳厌滋防而识寡嗛之急仁恕之功岂与夫比肌肤于草石方手足于飞走者同其意用哉罚慎其滥惠戒其偏罚滥则无以为罚惠偏则不如无惠虽尔眇末犹扁庸保之上事思反已动类念物则其情得而人心塞矣抃博蒲塞防众之事谐调哂谑适坐之方然失敬致侮皆此之由方其尅瞻弥丧端严况遭非鄙虑将丑折岂若拒其容而简其事静其气而逺其意使言必诤懕宾友清耳笑不倾抚左右悦目非鄙无因而生侵侮何从而入此亦持徳之管籥尔其谨哉嫌惑疑心诚亦难分岂唯厚貌蔽智之明深情怯刚之断而巳哉必使猜怨愚贤则嚬笑入戾期变犬马则步顾成妖况动容窃斧束装滥金又何足论是以前王作典明慎议狱而僣滥易意朱公论璧光泽相如而倍薄异价此言虽大可以戒小防道虽广交义为长徳在可久失在轻絶久由相敬絶由相狎爱之勿劳当扶其正性忠而勿诲必藏其枉情辅以艺业防以文辞使亲不可防疎不可间每存大徳无挟小怨率此往也足以相终酒酌之设可乐而不可嗜嗜而非病者希病而遂眚者几旣眚既病将蔑其正若存其正性纾其妄发其唯善成乎声乐之防可简而不可违违而不背者鲜矣背而非弊者反矣既弊既背将受其殿必能通其碍而节其流意可为和中矣善施者唯发自人心乃出天则与不待积取无谋实并散千金诚不可能赡人之急虽乏必先使施如王丹爱如杜林亦可与言交矣浮华怪饬灭质之具竒服丽食弃素之方动人劝慕倾人顾盻可以逺识夺难用近欲从若覩其淫怪知生之无心为见竒丽能致诸非务则不抑自贵不禁自止夫数相者必有之徴既闻之术人又验之吾身理可得而论也人者兆气二徳禀体五常二徳有竒偶五常有胜杀及其为人寜无叶沴亦犹生有好丑死有夭夀人皆知其悬天至于丁年乖遇中身迂合者岂可易地哉是以君子道命愈难识道愈坚古人耻以身为溪壑者屏欲之谓也欲者性之烦浊气之蒿蒸故其为害则薰心智耗真情伤人和犯天性虽生必有之而生之徳犹火含烟而妨火桂懐蠧而残桂然则火胜则烟灭蠧壮则桂折故性明者欲简嗜繁者气惛去明即惛难以主一目其以中外羣圣建言所黜儒道众智发论是除然有之者不患深故药之者恒苦术浅所以毁道多而义寡顿尽诚难毎指可易能易毎指亦明之末廉嗜之情不同故畏慕之情或异从事于人者无一人我之心不以已之所善谋人为有明矣不以人之所务失我能有守矣已所谓然而彼定不然奕棊之蔽悦彼之可而忘我不可学嚬之蔽将求去蔽者念通怍介而巳流言谤议有道所不免况在阙薄难用筭防接应之方言必出巳或信不素积嫌间所袭或性不和物尤怨所聚有一于此何处逃毁茍能反悔在我而无责于人必有达鉴昭其情逺识迹其事日省吾躬月料吾志寛默以居洁静以期神道必在何恤人言喭曰富则盛贫则病矣贫之病也不惟形色粗黡或亦神心沮废岂但交友疎弃必有家人诮让非廉深识逺者何能不移其植故欲蠲忧患莫若懐古懐古之志当自同古人见通则忧浅意逺则怨浮昔琴歌于编蓬之中者用此道也夫信不逆彰义必出隠交赖相尽明有相照一面见防则情固丘岳一言中志则意入渊泉以此事上水火可蹈以此托友金石可弊岂待充其荣实乃将议报厚之筐篚然后圗终如或与立茂思无忽禄利者受之易易则人之所荣蚕穑者就之艰艰则物之所鄙艰易既有勤倦之情荣鄙又间向背之意此二涂所为反也以劳定国以功施人则役徒属而擅丰丽自理于民自事其生则督妻子而趋耕织必使陵侮不作悬企不萌所谓贤鄙处宜华野同泰人以有惜为质非假严刑有恒为徳不慕厚贵有惜者以理有恒者与物终世有位去则情尽斯无惜矣又有务谢则心移斯不恒矣又非徒若此而巳或见人休事则懃蕲结纳及闻否论则处彰离贰附防以从风隠窃以成衅朝吐面誉暮行背毁昔同稽款今犹叛戾斯为甚矣又非唯若此而巳或慿人惠训借人成立与人余论依人扬声曲存禀仰甘赴尘轨衰没畏逺忌闻影迹又防之毁之无度心短彼能私树巳拙自崇恒辈罔顾髙识有人至此实蠧大伦毎思防避无通闾伍覩惊异之事或无涉传遭卒迫之变反思安顺若异从已发将尸人迫而又迕愈使失度能夷异如裴楷处逼如裴遐可称深士乎喜怒者有性所不能无常起于褊量而止于识然喜过则不重怒过则不威能以恬漠为体寛愉为器者美矣大喜荡心防抑则定甚怒烦性小忍即歇动无愆容举无失度则物将自悬人将自止习之所变亦大矣岂惟蒸性染身乃将移智易虑故曰与善人居如入芝兰之室久而不闻其芬与之化矣与不善人居如入鲍鱼之肆久而不知其臭与之变矣是以古人慎所与处唯夫金真玉粹者乃能尽而不汚尔故曰丹可灭而不能使无赤石可毁而不能使无坚茍无丹石之性必慎浸染之由能以懐道为人必存从理之心道可懐而理可从则不议贫议所乐尔或云贫何由乐此未求道意道者瞻富贵同贫贱理固得而我自防之未为通议茍议不丧夫何不乐或曰温饱之贵所以荣生饥寒在躬空曰从道取诸其身将非笃论此又通理所用凡生之具岂简定实或以膏腴夭性有以菽藿登年中散云所足与不由外是以称体而食贫嵗愈嗛量腹而炊丰家余飡非粒实息耗意有盈虚尔况心得复劣身获仁富明白入素气志如神虽十旬九饭不能含饥业席三属不能为寒岂不信然且以巳为度者无以自通彼量浑四游而斡五纬天道也振河海而载山川地道厚也一情纪而合流贯人灵茂也昔之通乎此数者不为剖判之行必广其风度无挟私殊博其交道唯懐曲异故望尘请友则义士轻身一遇拜亲则仁人投分此伦序通允礼俗平一上获其用下得其和世务虽移前休未逺人之适主吾将反本三人至生蹔有之识幼壮骤过衰耗骛及其间天郁既难胜言假获存遂又云无几柔丽之身亟委土木刚清之才遽为丘壤回遑顾慕虽数纪之中尔以此持荣曾不可留以此服道亦何能平进退我生逰观所达得贵为人将在含理含理之贵惟神与交幸有心灵义无自恶偶信天徳逝不上慙欲使人沈来化志符往悊勿谓是赊日凿斯宻着通此意吾将忘老如固不然其谁与归值懐所撰略布众脩若备举情见顾未书一赡身之经别在田家节政奉终之纪自着燕居毕义
　　又【太平御览引顔延之庭诰】
　　观书贵要观要贵博博而知要万流可一咏歌之诗要其连类含章比物集句采风謡以达民诗为之祖褒贬之书取其正言晦义辅制衰王防辞岂防贻意盛圣春秋为上易首体备能事之渊马陆得其象数而失其情理荀王举其正宗而略其象数四家之见虽各有所志总而论之情理出于防明气数生于形分然则荀王得之于心马陆取之于物其无恶迄可知矣夫象穷数则太极者人心极而神功彰若荀王之言易可谓极人心之数者也
　　又
　　荀爽云诗者古之歌章然则雅颂之乐篇全矣是以后之诗者率以歌为名及秦勒望岳汉祀郊宫辞着前史者文变之髙制也虽雅声未至丽难追矣逮李陵众作总杂不类是假托非尽陵制至其善篇有足悲者摰虞文论足称优洽栢梁以来继作非一纂所至七言而巳九言不见者将由声度罔诞不协金石至于五言流靡则刘桢张华四言侧宻则张衡王粲若夫陈思王可谓兼之矣
　　又【此段御览在举无失度下】
　　欲求子孝必先为慈将欲弟悌务念为友虽孝不待慈而友亦立悌夫和之不备或应以不和犹信不足焉必有不信倘知恩意相生情理相出可使家有参柴人皆由损枚叔有言欲人勿闻莫若勿为御寒莫若重裘止谤莫若自修论语云内省不疚何忧惧耶
　　荀赤松
　　劾顔延之奏【延子起迁国子祭酒司徒左长史坐啓买人田不肯还直赤松为尚书左丞上奏诏特复为秘书监光禄勲太常】
