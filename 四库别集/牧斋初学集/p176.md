<!-- { "loadSidebar": true } -->
    自古克敌制胜，其事不一，要必节镇与将率为一，将率与偏裨为一，偏裨与士卒为一，晓畅洞达，欣说鼓舞，欢然有乐生之心，而忾然有誓死之气，然后可以致果杀敌，无往而不利。今关门之上，营制已立，行伍已明，可谓有律矣。然有将士行伍之兵，而未必有父子兄弟之兵。千百夫之长，以及士卒，廪廪奔命，如不终日。大抵秋阴揪敛之令多，而向荣脉发之意少，如是而何以战？战何以胜？即不战而又何以守也？且夫勾稽米盐，会计出内，为国家节省几何，畜积几何，此计部度支之事也，非行军用师者之所宜也。用兵之道，驱赤子而蹈白刃，有退死无进生。而曰女必为我徒死，女必不冒破一钱，不虚费一粒，节身量腹，而安然为我死，则人必失笑而却走矣。范文正经略西夏，台谏劾其所举官侵渔边饷。文正上章理之，且曰：“边吏劳苦，酒食宴会，不宜过为损削。”前辈知大体，捐细故如此。士安得不为之死，而功安得不成乎！闻守关之将令曰：“士登陴，夜然烛相继，以便守望。”令非不善也，每烛一枝直三钱，关城风急，夜然十余烛，才可达旦，计一月然烛之费，几及一千钱，而官所给未及半也。士月给粮饷，不能宿饱，安得有余钱买烛？烛稍不继，逻者刺得之，又必出四五百钱为请，方得解。此事甚小，然大将亲细务，而小卒困将令，概可见矣。愿老师正告将率，大创积习，一如李牧、王剪所以用众之法，使关门有父子兄弟之兵，则退可完守，进可决战，而奴不足忧矣。夫谦益之所言者，皆老师之所知，且以为不足知者也。然古之大人君子，集天下之事，成非常之功，必使吾之所知与其所谓不足知者，人人得挟以至于吾前，而后群策群力，胥天下为吾用，而吾得以坐制而不劳。《诗》不云乎：“询于刍荛。夫不待询采而冒昧以其言进，斯必为刍荛之所笑矣。以谦益之将隐也，杞人之忧，不敢以告人，而效其一二于师门，并以为别。谦益惶恐死罪。 

    （答唐训导（汝谔）论文书） 
    谦益启：累辱过存，未获接奉。复蒙不鄙，赐之书教，欲推避以文墨事。衰迟失学，无以承命，叹息，蹙然累日。门下兄弟以雄才博学，棹鞅艺苑，所著《古今诗解》，各出手眼，务为世之承学启聋发，其为功于斯文也，可谓专且博矣。反覆来教，穿穴数千载，极论本朝诸公，而以王州为依归，殆以为至于斯极者。门下虚怀下问，不惜取道于瞽，仆虽固陋，亦尝奉教于君子矣，安敢其所闻，不一二陈道于左右。 
    夫文之必取法于汉也，诗之必取法于唐也，夫人而能言之也。汉之文有所以为汉者矣，唐之诗有所以为唐者矣。知所以为汉者而后汉之文可为，曰为汉之文而已，其不能为汉可知也。知所以为唐者，而后唐之诗可为，曰为唐之诗而已，其不能为唐可知也。自唐、宋以迄于国初，作者代出，文不必为汉而能为汉，诗不必为唐而能为唐，其精神气格，皆足以追配古人。其间为古学之者，有两端焉：曰制科之习比于俚，道学之习比于腐。斯二者，皆俗学也。然而文章之脉络，画然如江河之行地。代有其人，人有其传，固非俗学之可得而乱也。弘、正之间，有李献吉者，倡为汉文杜诗，以叫号于世，举世皆靡然而从之矣。然其所谓汉文者，献吉之所谓汉而非迁、固之汉也；其所谓杜诗者，献吉之所谓杜，而非少陵之杜也。彼不知夫汉有所以为汉，唐有所以为唐，而规规焉就汉、唐而求之，以为迁、固、少陵尽在于是，虽欲不与之背驰，岂可得哉！献吉之才，固足以颠顿驰骋，惟其不深惟古人著作之指归，而徒欲高其门墙，以压服一世，矫俗学之弊，而不自知其流入于缪，斯所谓同浴而讥裸裎者也。嘉靖之季，王、李间作，决献吉之末流而扬其波，其势益昌，其缪滋甚。州之年，既富于李，而其才气之饶，著述之多，名位之高，尤足以号召一世。然其为缪则一而已。今观州之诗，无体不具。求其名章秀句，可讽可传者，一卷之中，不得一二。其于文，卑靡冗杂，无一篇不亻面背古人矩度。其规摹《左》《史》，不出字句，而字句之讹缪者，累累盈帙。闻其晚年手《东坡集》不置，又亟称归熙甫之文，有久而自伤之语。然而岁月逾迈，悔之无及，亦足悲矣！夫本朝非无文也，非无诗也。本朝自有本朝之文，而今取其似汉而非者为本朝之文；本朝自有本朝之诗，而今取其似唐而非者为本朝之诗。人尽蔽锢其心思，废黜其耳目，而唯缪学之是师。在前人犹仿汉、唐之衣冠，在今人遂奉李、王为宗祖。承讹踵伪，莫知底止。 
    仆尝论之，南宋以后之俗学，如尘羹涂饭，稍知滋味者，皆能唾而弃之。弘、正以后之缪学，如伪玉赝鼎，非博古识真者，未有不袭而宝之者也。缪学之行，惑世而乱真，使夫人穷老尽气，至死而不知悔，其为祸尤惨于俗学。二十年来，亦有知訾李、王者矣，学弥粗而识弥下。若近年之谈诗者，苍蝇之鸣，作于蚯蚓之窍，遂欲以一隙之见，上下今古。公安袁小修尝叹息曰：“少陵《秋兴》，元、白《长恨》诸篇，皆千秋绝调，彼何人斯，奋笔简汰？此辈无心，所以眯目。”贤哉小修，其所见去人远矣。嗟夫！古学一变而为俗，俗学再变而为缪。缪之变也，不可胜穷。五方之音，变而为鸟语；五父之逵，变而为鼠穴。譬诸病症，愈变愈新。自良医视之，其所由传染，要不离于本病而已。谁生厉阶？至今为梗。岂能不追叹于献吉哉！ 
    门下力学文，卓然有志于古学者也，故敢为门下诵其所闻。愿门下于《古诗解》壹本古人为解故，而尽削妄庸附会之语，庶几古学粲然复明于世。其为功于斯文也，谁能尚之？昌黎有云：“蚍蜉撼大树，可笑不自量。”仆学殖荒落，文笔衰退。于文墨事诚不足以当蚍蜉。顾其从事于斯，深思而详说之，盖有日矣。如世之叫嚣跋扈，撼前修以要名者，自分无有。惟门下裁而教之。某再拜。 

    （与京口性融老僧书） 
    不肖孽深障重，慈母奄逝，伏承大德，远赐吊唁，法门眷属，慈悲哀愍。感泣之余，不胜陨绝。承示教著述种种，属累流通证明，虽在苫块之中，五内崩溃，倘能仰宣佛法，即可俯答慈恩，自当沥血敷文，滴泪和墨，岂敢以荒迷为辞，废业自解哉！第展转思惟，殊多疑惑。庸敢披露真心，酬谘下问。 
    窃尝谓大藏经论，浩如烟海。诸大法师论师疏钞注解，不啻入海算沙，虽复穷年研味，皓首披陈，尚不能了。后人更于何处别出手眼？纵复有一知半见，自谓名通，譬诸日月中天，而爝火萤火，依微自照，不亦劳而无功乎！《维摩诘所说经》，做秀才时，曾阅肇公疏义，言简义精，尝谓如郭象注《庄》，王弼解《易》，可以离经而孤行也。今之《拟微》，于肇公同乎异乎？如其同也，何取于以水济水？曾无益乎牛毛，徒自添其蛇足。如其异也，不冒吴、楚僭王之讥，则贻武夫乱玉之诮矣。《法华直解》，未遑谛观，援例断驳，当亦如是。《楞严》一经，集长水之《会解》，经无尽之删定，近代又有交光法师亲承记，大阐密微。师之要领指归何若？岂欲效评唱之宗风，以文句为牵劝乎？且以宗判教，则寻行数墨，毕竟剜肉成疮；以教明宗，则句后声前，又是无风起浪。徒滋学人之拟议，未蒙佛祖之印可，殆不如不作之为愈也。《目连愿法》，具见慈心。循本而谈，亦有未安。试请大德，深自思惟。果能具目连之六通，向如来之王觉，捞笼含识，津筏幽明，不妨代金口为宣说，现白毫而济度。若犹未也，则水陆之斋仪，慈悲之法忏，翘勤顶礼，利益弘多，何必擅立科仪，自创坛宇？以世法喻之，内制掌之阁臣，外制草于翰苑，钦承帝命，口代天言。又必先呈御览，后付尚玺，然后涣汗风行，丝纶雷动。若使六卿竞管词头，百辟争挥书命，则王言出自多门，诏令能无挂壁？吾有以知其不可也。《愿法》之作，未知以何事因缘？奉何佛敕旨？誓愿之力，固不唐捐；矫诬之嫌，殆亦未免。更须求大悲智人，重加勘辨耳。 
    昔人感婆子机缘，立焚疏钞，伏愿大德徇刍荛之狂言，回桑榆之末照，于鄙人作婆子观，于诸著述作疏钞观。但能然祖龙一炬之火，即是演法门无尽之灯。心光炳然，大千俱了。若不肖见短察眉，过滋多口，惟有然灯炷香，向佛前发露忏悔而已。知我罪我，惟师命之。上巳后一日谦益稽颡再拜。 

    （与卓去病论经学书） 
    谦益顿首：前辱示经解数篇，置几案间，偶一翻阅，得《诗二传考》，有《诗》传宗端木之语，蹶然而起曰：“世安得有此书，恨无从取而征之。”读至终篇，乃盍然而笑曰：“古今经传之疑义，有必须详考曲证而后明者，有可一言而决者。”所谓可一言而决者，此类是也。 
