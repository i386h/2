<!-- { "loadSidebar": true } -->
　　王侨王子乔
　　史记封禅书注引裴秀冀州记云缑氏仙人庙者昔有王侨犍为武阳人为柏人令于此登仙非王子乔也唐诗王子求仙月满台又云可怜缑岭登仙子犹自吹笙醉碧桃盖世以王侨为王子乔误也乆矣
　　贺充
　　贺充五代石晋时人死而复生至宋真宗东封泰山出谒帝不之省东坡谪黄州亦来访坡亦不之竒也此事殊可诧而近日朝邑刘太守伟死巳廿年其亲友韩邦竒复见之与之饮食亦不敢问其何来也此事不可谓无但难以理推尔
　　谢自然
　　韩文公不信神仙而谢自然一诗亦信以为有盖当时有人的见而公亦的闻也薛能亦有一首云漫道神仙事渺然珠宫咫尺在人天花顔云髩一女子独骑白鹤冲紫烟是信有其事也予观刘商诗集有谢自然返却旧居一絶云仙侣招邀自有期九天升降五云随不知辞罢虚皇日更向人间住几时以此观之谢为道士所惑染其妖术飞升之事如今时术人骑草龙上天之类耳是昌黎亦为所欺也世又有病风颠者即能乘危升髙疾愈即不能矣谢自然寜非此流耶近代天顺中有南京后府经歴卜马益本山后人有一全真道士谒之曰吾有小术子盍观之即抽刀斩府庭大槐淩空而去黄白防化顷刻而成益以为真仙纵其出入益妻妾多丽道士取其发呪之夜从门隙迭奔卧所初喜之后苦其术涕泣以告益不胜愤始白于守备急涂以犬血擒之囚送京师伏诛噫以古凖今谢自然得非妖道士挑之以奔乎是以圣人不语怪而士君子深恶而痛絶之亦以避祸而逺辱也
　　船子和尚四偈
　　船子和尚蜀之净众寺僧也有偈四首其一曰三十年前海上游水清鱼见不吞钩钓竿斫尽重栽竹不计功程得便休其二曰三十年来坐钓台钓头往往得黄能金鳞不遇空劳力收拾丝纶归去来其三曰本是钓鱼船上客偶除须髪着袈裟佛祖位中留不住夜深依旧宿芦花其四曰百尺丝纶直下垂一波才动万波随夜静水寒鱼不饵满船空载月明归【今人但知其末一首耳】
　　钟离权
　　仙家称钟离先生者唐人钟离权也与吕嵒同时韩润泉选唐诗絶句巻末有钟离一首可证也近世俗人称汉钟离盖因杜子美元日诗有近闻韦氏妹逺在汉钟离流传之误遂傅会以钟离权为汉将钟离昧矣可发一笑説神仙者大率多欺世诳愚如世传沁园春及解红二词为吕洞賔作按沁园春词宋驸马王晋卿初制此腔解红儿则五代和凝歌童凝为制解红一曲初止五句见陈氏乐书后乃衍为解红儿慢焉有吕洞宾在唐预知其腔而填为此曲乎元俞琰又注沁园春琰虽博学亦惑于长生之説而随俗耳琰子仲温序其父隂符经云先君七十而逝由此言之琰之笃好养生寿止于此世有村夫目不识参同契一字而年逾百歳又何必劳心于不可知之术哉达人君子可以意悟
　　音姓仙女
　　啸赋注灵寳经曰禅黎世界坠王有女姓音生而不言王怪而弃之南浮桑之阿与神人会教以治灾之术于是能言出山在国中其国大枯旱地下生火穿地取水百丈无泉王怖惧女为仰啸天降洪水至十丈于是化形隠景而去
　　紫姑仙咏橹诗
　　寒岩雪压松枝折班班剥尽青虬血运斤巧匠斵削成剑脊半开鱼尾裂五湖仙子多竒志欲驾扁舟探禹穴碧云不动晓山横数声摇落江天月
　　箕仙笔诗
　　系出中山骨欲仙何人扶頴纒尖圆狂僧堪笑堆成冡豪客曽闻扫似椽窓下玉蜍涵夜月几间雪茧涌春泉当时定逺成何事轻掷毛锥恐未然
　　又
　　宋元小说载箕仙诗多矣近日一事尤异正徳庚辰有方士运箕赋诗随所限韵敏若夙构而语不凡其为乔冢宰赋白岩行曰六丁持斧施神工凿开西南万仭之崆峒芙蓉一朶挿天表势压天下羣山雄冰壶倒月色澄澈瑶台倚斗光玲珑百丈虹霓望吞吐八埏霖雨瞻空蒙虚空不受一尘染灵光直与银河通乳泉挂壁喷晴雪玉梅悬谷摇香风上有神仙玉虚子淩风出没游太空伐虬伐蛟下入海底水晶窟朝真谒帝独步天上琼瑶宫头角峥嵘自卓立胸襟磊落谁磨礲商家傅説作良弼宋室张浚多竒功忆昔江楼吹鐡篴明月一醉三人同迩来一别世间甲子不知数但见几度玉洞桃花红金老黄鹤翁各分一谛贻此公天然意趣自相合芳称长在尘寰中好将大手整顿乾坤了归来一笑拂云防剑重会沧溟东此诗成一巻箕仙运笔所书诗既跌宕字又飞动岂术士能赝作者吁异哉
　　鄱阳水神
　　余姚戚澜字文湍景泰二年进士授翰林编修丁艰服阕上京渡钱塘风涛大作有绛纱灯数百对照江水通明丈夫九人帕首袴鞾带剑乘白马飞驰水面如平地舟人大恐戚公曰毋惧吾知之矣推窓看之九人皆下马跪公问曰若辈非桑石将军九弟兄耶曰然曰去吾谕矣皆散公命舟人返棹曰有事吾当还遂归抵家谓家人曰某日吾将逝矣及期沐浴朝服坐向九人率甲士来迎行践屋瓦瓦皆碎戈矛旌帜晃耀填拥有顷公卒后车骑腾踔前后若有所呵卫者隠隠入室而灭后琼山丘文荘公夫人入京舟过鄱阳湖夜梦朱衣贵人来见曰吾仲深故人戚澜也见为水神昨奉天符应覆数百艘舟夫人慎毋渡舟子方解维欲行夫人急止之瞬息大风舟行者皆溺明日夫人乃渡至京以告文荘文荘感其意缄文祭之
　　死友救难
　　丘文荘公夫人自南海浮江而上过鄱阳湖夜梦达官呵拥入舟曰吾乃翰林编修戚澜也昔与丘先生同官义不容絶特报尔三日后有风涛之险只帆片橹无存可亟迁于岸夫人惊觉如其言移止寺中未几江中果有风涛众舟尽溺至京夫人白其事于文荘公公以闻于朝遣官谕祭文荘又为文祭之云于乎文湍刚劲之质豪放之气髙义激切直上薄乎云天巨眼空濶每下视乎尘世凡众人之嗜欲举不足以动其中一时之交游少足以当其意时发惊筵之辩臧否罔不称情间若骂坐之狂毁誉皆有所试醉言无异于醒面折不违于背仆也于君若有宿契始落落以难合终偲偲以交励奈何命与心违中道而逝老我后死于十二禩孰知防防之中犹有旧交之谊老妻北来舟次江澨梦中彷佛如见报以风涛将至预告以期使知趋避既而果然幸免颠踬于乎人传君之为神涖胥涛而享祀即今所过而验之无乃司乎江湖之事由其生也不尽用于明时故其死也见録于上帝于乎友道之废也乆矣曰友曰朋如兄如弟指金石以为盟陈鸡犬而设誓头角稍殊情态顿异云泥隔则易交势位判则相忌对面如九疑之峯跬步有千丈之势半臂才分遇诸涂则掩面而过宿酲未醒逾其阈则腾口以刺过门不入室反为操戈之举落穽不援手忍抛下石之计亲于其身也遑恤况伉俪乎生为人也尚然况下世乎于乎文湍生死无二心始终同一致不忝为聦明正直之神真可谓英迈特杰之士缅想旧游稠人广防一饮百十钟挥毫数千字故以平生之素好用答故人之隂惠诗以写不尽之情酒以侑有从之涙具别纸以焚燎就宿草以浇酹灵神如在来鉴于是不鄙世人之凡言特歆御醖之醇味尚享诗曰幽显殊涂隔死生九原犹有故人情曼卿真作芙蓉主太白常留翰苑名念我冥冥来入梦哀君恻恻每吞声朝囘坐对黄封酒怅叹鸡坛负旧盟
　　上皂荚树
　　仙传云刘纲与妻将飞升庭前有皂荚树妻令纲升树数丈方能飞今俗称畏内者曰上皂荚树亦有本
　　唐五书僧
　　唐有诗僧九人今有九僧集复有五僧善书刘泾尝作书话以懐素比玉光比珠髙闲比金贯休比玻瓈亚栖比水晶牟子才云惜泾未见文楚故未有定
　　堠子偈
　　堠烽擎空直直烟墩映树班班聊尔牌标五里从教目断千山
　　无名偈
　　羣居闭口独坐防心
　　譬喻经
　　五根之祸剧于毒龙五根如箭意想如弓○慎按五根者眼耳鼻舌身也心经六根有意此以五根皆起于意故五根之外以意贯之○孔子四勿始于意佛氏六根终于意
　　三昧
　　三昧出释氏书乃梵语也此云调正直又云正定亦云正受圭峯疏云不受诸受名为正受又逺法师云夫称三昧者何专思寂想之谓也思专则志一不分想寂则气虚神朗气虚则智恬其照神朗则无幽不彻
　　诸趣
　　张湛列子注云龙甲鳞之宗麟鳯毛羽之长爰逮蜎飞蠕动皆鸣呼相闻各有意趣佛经以蛟蚋小虫之属名曰诸趣本此传大士诸趣云若欲见佛看三昧田宅园林处处停或飞虚空中扰扰或掷山水口轰轰或身腰上有灯火或羽翼上有筝或鑚木孔为乡贯或徧草木作窠城或转罗网为村巷或卧土石作阶庭诸佛菩萨悉如是只个名为舎卫城
　　梦说
　　释氏经曰梦有四一曰四大偏增二曰旧识寻游三曰吉凶先兆四曰无明熏习熏习字最妙今本作重习非也草木子曰梦之大端二想也因也想以目见因以类感举世皆梦也梦梦也不梦亦梦也梦乎梦不梦乎不梦是故得失蕉鹿也物我蝴蝶也荣枯黄粱也情感巫峡也
　　真丹
　　王半山和俞秀老禅思词曰茫然不肯住林间有处即追攀将他死语图度怎得离真丹○浆水价匹如闲也须还何如直截踢倒军持赢取沩山○此词意劝秀老纯归于禅住山不出游也真丹即震旦也军持取水瓶也行脚之具踢倒军持劝其勿事行脚也沩山和尚欲谋住山曰此山名骨山和尚是肉人骨肉不相离言人不当离山也皆用佛书语浆水价也须还则用列子五浆先馈事
　　真如之义
　　马祖曰真如有变易岂不闻善知识能廻三毒为三昧净戒能廻六贼为六神廻烦恼作菩提廻无明为大智钱起赠懐素诗云醉里得真如刘禹锡诗心会真如不读经
　　阐士
　　李太白诗衡岳有阐士五峯秀真骨阐士开士皆僧之称
　　仙诗
　　衢州烂柯桥断碑诗止存二句薄烟幂逺郊遥峯没归翼传以为古仙句
　　仙衣
　　仙女天衣有金镂单丝锦縠银泥五晕罗裙【见许老翁传】
　　仙家寳玩
　　仙家三寳有碧瑶杯红防枕紫玉函
　　水田衣
　　袈裟名水田衣又名稻畦帔王维诗乞饭从香积裁衣学水田王少伯诗手巾花防净香帔稻畦成袈裟内典作毠防盖西域以毛为之又名逍遥服又名无尘衣
　　影壁
　　杨惠之塑佛壁为天下第一郭熈见之又出新意遂令圬者不泥掌【今云泥林】止以手抢泥或凹或凸干则以墨随其形迹晕成峰峦林谷加之楼阁人物宛然天成谓之影壁
　　江淮名山图
　　逺公画江淮名山图而画谱寳鉴竟不知逺公善画也慎谓晋人无不文藻风韵逺公禅学之外能画工诗又注诗经是僧而兼儒也殆隠于禅者欤
　　僧寺之多
　　南朝四百八十【唐诗】北魏一万三千【见通鉴】
　　仁祠
　　汉书明帝纪以助仁祠伊蒲之供仁祠僧寺也伊蒲供斋食也皎然诗仁祠当絶境明牧蹑灵踪又陈世凋亡后仁祠识旧山
　　五精舎
　　佛国五精舎一给孤园二灵鹫山三猕猴江四庵罗树五竹林园韦苏州诗万木丛云出香阁西连碧涧竹林园
　　太极泉
　　宋孝武帝大明七年赦诏文曰思散太极之泉以福无方之外太极之泉不知何语后阅酉阳杂爼仙药有太极泉盖神瀵盎浆之类也宋齐六代文人每好用僻事例如此
　　多根树
