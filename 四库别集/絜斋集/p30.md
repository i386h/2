<!-- { "loadSidebar": true } -->
君讳颍字洪卿其先呉兴人后徙明明今为庆元府曾祖讳阜故迪功郎容州戸曹参军祖讳孚故左奉议郎父孝全累封朝奉大夫致仕赐紫金鱼袋先是君之曽伯祖希始以儒学决科起家时则有若戸曹公实继其后戸曹勇于为义喜周人急尤笃于宗族创必庆堂于城南延硕师聚族子弟就学涵濡薫炙彬彬可观时则有若奉议公及其从兄持持之从弟大任相先后擢进士科而姚氏遂为鄞着姓奉议笃学力行以古人为的尝与秦丞相之弟俱游成均有合堂同席之好秦公当国缘是以进髙爵立可得退然安分不登其门再调和州録事参军即致其事官止通籍时人高之大夫公克遵家教培养益深时则有若校书君对策大廷独冠多士而姚氏益着沿流溯源殆非偶然者君资性警敏十岁属辞已工试于乡校郡博士疑非己作更题以验之操笔立成师事屯田郑公锷苦心刻意种积累年词采絇发且有典则矣校官相继皆名流复亲炙焉又求同志之士相与讲磨参考古今详于兴亡理乱是非得失之迹下至曲艺小说多所采获又思驰骛不止安所归宿大书论语一编朝夕诵味之且取伊洛诸儒言论之精要者丛为巨帙探索其旨理融心通徳与艺俱日进淳熙四年秋浙漕髙选明年春南宫奏名范公成大领贡举见君笔力雄豪亟称之奉大对集英殿于是孝宗皇帝临御十有七年矣渴闻嘉言以臻极治君首言中庸大学治道根柢为天下国家之要在于九经正心修身之效见于治国平天下本末内外相为贯通世固有好是书者乃谓绪余土苴不足以尽道举而归诸希夷旷荡不可容声之境言不适用人主疑焉故功利权术之说得出而乘之又言秦王衡石程书天下病其苛汉宣帝用刑余任法律而政治沦于杂光武夺三公之权事归台阁而东汉之规模浅狭唐太宗兼行将相事而有好大喜功之病徳宗强明自任而韦渠牟李齐运裴延龄之流得肆其奸臣愿陛下握其道揆毋以多事自弊操执纲领俾羣臣莫不精白以承休徳又曰力一则强分则弱圣人治天下惟于先务用其力而末节俱不暇讲艺祖皇帝肇造之初一统之号却而不受惟诸国是图始得蜀而黜王全斌所以为江南计也始下江南而惜使相于曹彬所以为太原计也泽潞之役赵逢扈从惮太行之险止于懐州以坠马辞则贬逐加焉所以惩避事也自奉极于俭约而用兵之费独无所靳惜诸国之帑藏裒岁用之赢余将以收山后诸郡易敌人之首也艺祖惟用力不分是以征伐四出莫不如意今天下最大患者金人未殄中原未复尔惟陛下通艺祖创业之法而经营之则必有道矣又曰中国有以自立而后外域可图今士大夫安于苟简和议一成则以言为讳烽火不接于江淮羽檄不驰于荆蜀则甲兵之问不至于庙堂怠惰之风成而勤恪寡畏懦之习胜而勇气消无能奋身为国家当大事者臣以为当今之务必内有以作士大夫之气而外有以伺敌人之隙葢金人之悍不可以力胜而可以计取汉髙帝之取项籍不在于垓下之合围而在于陈平之反间彼其权臣擅政骨肉相残一动于萧墙之变吾投其机而问之则攻取易为力武帝百战而不能灭匃奴不乘其隙也其后匃奴扰五单于争立宣帝推亡固存一投其隙而呼韩款塞元帝亦因以斩郅支皆乘其隙也臣愿陛下为先定之计以待敌人之隙又曰樊哙欲以十万众横行匃奴其气非不壮而见诮于季布晁错为景帝削七国之地其志非不鋭而见愚于扬雄髙后不用哙言而天下免于疮痍之祸景帝惟用错计而七国之变几至于不支凡此皆深谋逺虑切于当时非独书生无用之语故表而出之对者四百余人有司奏君策第三天子览而异之擢为第一年二十有九君进诗以谢后四句云六典未新周礼乐三河正想汉官仪平生作计非温饱可但区区诧郄枝葢用王沂公语也闻者壮之时远人有献驯象者上因思不寳逺物之戒书旅獒一篇赐君等故事例给墨本今奎画独藏君家夐无前比授承事郎签书宁国军节度判官厅公事上以君策论北人事宜戒毋镂版而亟欲试以民事诏与添差君言员外置官朝廷所以优朝士厚宗戚吾不可以冒此宠力辞上嘉叹许之魏惠宪王方镇四明以是邦未有魁天下者欲荣其归使以盛礼逆之君不事表暴扁舟抵故庐人无知者祖妣孺人史氏太师魏公之姑也君始唱第魏公再相以亲故顿首称谢王鲁公信知其然曰是足为吾壻矣明年鲁公拜枢密使竟因魏公以其女妻君他日因奏事及之上曰姚某策中用赵逢事极当其简记如此七年奉二亲之官太守龙图郑公伯熊当世巨儒也一见契合遇之良厚秩满去语君曰亲老思乡满则罢罢则归虽丐祠之请亦不至庙堂君韪其言亟以书白鲁公具道之且曰是当力言于上使以达宦荣其亲甚于里居之乐其亲也郑公既去继之者治尚严切催科峻甚君言郡之严切什一县且什五吏胥并缘辗转滋甚民何所措手足恳切规讽守感其诚不以为忤岁大旱劝之疎决寛其期会蠲其无所从出者欢声载路甘雨响答邦人深徳之八年五月召对论治道体要其略曰举其偏则弊自除反其本则利自兴出于彼必入于此如翻覆手尔是故献谀者斥则忠谠至利口者摈则真贤出议兴大狱请用严刑者抑则寛政可举巧于聚敛以羡余求媚者黜则民力可蘓严侵牟之禁则兵力强杜债帅之门则将材奋俗吏不为公卿则诗书道显近习不预国议则恩威柄専苟且者不容则任职者厉恬退者襃擢则奔竞者消欺罔是惩孰不务实党偏是戒孰不趋中若此类合十八条皆抑扬取舍判然黑白彰明较着之论而归诸人主心术读未竟玉音琅然曰道理当如是论常平之储乆且红腐请严以新易陈之令义仓赈济远者难及欲复乡为义廪之法又论守令不可数易盍委监司举郡守郡守举县令有公平通敏慈惠廉洁者迁其官而乆任之则进取无滞才志获伸矣上悉嘉纳除秘书省校书郎吏袭故迹雌黄数字请复书之以是为供职君不可曰吾当自亲之或有舛讹无不是正时方重馆阁之选阶以居要地者甚众四方承风致馈启缄易衔以反之时论服其清徳会鲁公当轴引亲嫌求外补参政周益公欲以郡处之固辞添差通判平江府又辞厘务曰宰执子弟所为不得官州县者虑他人观望道不行也壻其可乎强之而后受馆中诸贤惜是别也相与祖饯于西山园亭用风流半刺史清絶校书郎分韵赋诗九年转宣教郎君蚤以儒英万言正对结知明主中秘校雠最为清切簮笔特橐之列要不难致顾丞藩郡涂辙稍迂若心所不快有不屑为者既至官夙夜恪共职业所关纤芥不苟有所剖析明见毫末而不自矜衒密启郡将惟所施行呉江二豪讼乆不决部使者知君通明以是委之君揣其情必持县短长有掣其肘之故檄令逮之不报趣之果以豪强未易追逮为言君诘之曰张官置吏非以治贫弱也正欲制此曹尔此而不惩焉用州县卒穷竟其事阖郡悚服张公杓之领常平也尝护使客夜分抵馆舍君偶在告摄事官不集张公怒将劾之惧而求救君不许恚恨而去徐为申理事竟得释而斯人不知也十年秋旱甚斋戒祈祷心形俱疲由是得疾疾且革语家人以二亲之养不伸君父之恩未报为终身恨十月甲戌卒于官舍享年三十有四二子元特纔四岁元哲二岁一女三岁家贫丧不能归鲁公自遣其子护之还乡其年十二月壬申葬于阳堂乡延寿山之原始君处庠序庄肃自持寡笑与言一饮一食亦无所苟非意相干未尝轻愠人皆乐其可亲有戏狎者正色以裁之又可敬也识者知其为逺大器事大父母父母皆谨甚大父母终过于哀戚大夫公性刚委曲周旋求所以悦之或有愠怒屏气以立不敢辄退引咎刻责至于自挝母宜人杨氏病疽焚香敬祷愿以身代俄而疾瘳友爱亦甚笃既壻王氏其季夤缘补官又捐奁资以嫁其妹凡所以顺适亲意者无不用其极该郊祀恩以君曾任馆职二亲俱封人皆荣之而君志未足也每谓立身行道无忝古人始足以显其亲焉才华之富倾动流辈而荣进之念曾不汲汲其言曰退后一步其味愈长乘流则逝遇坎则止安于所遇而已间服深衣以迂名斋此岂随俗苟求皇皇于利欲者哉跂慕前修必取其中正不偏者于当世人物心焉惓惓疏三十余人劝鲁公急用之宰相无他职业进贤而已矣以天下人才为天下用君子众多则小人不能胜此前辈规模也君之赐第也今建康留守叶公实为第二后复同官呉门契好日深时士大夫各从其类有党同伐异之风君深病之调和其间不立畛域既与叶公定交又并叶公之友为鲁公言之所以消融植党之私恢张吾道之公也天假之年此志获伸天下异同之谕将泯然不见其迹岂复有后来若是之纷纷哉此君子所以为斯世惜也孺人用鲁公恩封其寡也年二十三尔守柏舟之节摇者万端确不可夺不惟天资之美亦足以验君操行笃实刑于家人者如此生理萧条清苦已甚依倚外氏抚敎孤幼至于成立元特以鲁公遗恩为迪功郎新饶州安仁县主簿近例抡魁泽不及后者特旨官之元哲由此受命为迪功郎新福州连江县主簿兄弟修谨嗜学振起门户将有望焉皆娶舅氏女女适承奉郎新监临安府粮料院王俨又鲁公长孙也孙男女各二人君双亲垂白见其后裔如此宁不自慰而君垂没之言不及终养衔恨无穷者亦足以释然于泉下矣君没二十年二子将求铭于当世巨公而属某状其行其请勤勤懐我亡友见其后昆心焉悲恻其敢有爱于言乎虽然某老矣学殖既落无能发明实徳懿行将晦而不彰是则有罪踌躇乆之而二子之请不已遂强为之词虽不工要非溢美鸣呼其摭实也夫其可信也夫谨状 

武功大夫合门宣赞舍人鄂州江陵府驻札御前诸军副都统制冯公行状 

曾祖宗旦左监门卫大将军 

祖瑀武功大夫昭庆军承宣使 

父康年武功大夫集庆承宣使 

