<!-- { "loadSidebar": true } -->
　　中丞顷持邦宪灵襟【集作台】坦荡中立不倚公辅之望悬于人心者乆矣大方夷道且无町畦持刀笔者忮害为狱故前年有余杭之命左迁也大君端拱穆清深恤人隠虑逺黎之未【集作不】康择可以富【集作宣】教之者以余杭风政表课第一故有持节黔中之拜天之爱人斯谓甚矣受命之日庀徒戒行鄙人以使者之防假道于此属当祖軷辱在賔筵敢宣言于【集作于】执事曰夫蹈全徳者事无夷险播善政者地无遐迩然则五溪之氓其将泰乎吕梁悬水尚在忠信矧夫巴黔故地方镇专逹惠饫夷落兴行礼譲然后翺翔清朝羽仪百僚倚伏之数庸讵知不以此乎夫临觞捧袂愀然凄怆此儿女之仁也固壮夫耻之愚亦耻之引满举白既醉而罢文则不腆盖指事云
　　送水部许员外出守郢州序
　　吏二千石与中台郎循良隽茂旋相为重在其推择所切而已故叔载以文术而居郎位以吏理而分郡节时所重难輙居选中其初已献赋射防取甲科如地芥交诸侯之聘车不辍鞅繇外台察视入佐著作休声日扬乃擢建礼与伯氏左曹蕚附相鲜济济于公朝怡怡于闺门士君子永【集作咏】歌属和以为荣观昔郢中之客能为阳春白雪之曲洎梁水部郎何逊文含清律重于江南今叔载有必类之词比兴温雅其于宦逰宜乎典水曹而牧郢人也况汉南长帅风行列郡郡守清静公亷遵诏条而已以叔载内平夷而外质重不佻不流佳言析理亹亹可复施于列藩如发硎投刃况得汉南之欢旧矣又何疑于报政耶大则以尤异徴细犹转迁剧部皦然前知不足为贺觞酒祖軷姑以纾居者之愀怆云
　　送建州赵使君序
　　予嘉赵侯者在京下十余年禄甚薄而心甚泰操利权熏灼可以頥指变化者赵侯顾不游其津退然自得【集作是】鄙夫识之曰斯可以为君子矣今兹以兰台郎满嵗佩二千石印绶受明天子面命牧兹建人为仁由已斯亦不细是邦为东闽剧地故相安平穆公尝理焉穆公予之戴侯也故能言之当孝文避狄时廵之际移书四方词义愤切宻防奔问请以州师赴蹈凡穆公所以彰大名操大政者皆建之为也赵侯于斯时实为从事賔榻虚左得之甚懽凡赵侯所以令声籍甚四征交辟者由穆公发之也今日幢盖昔时山川存问遗老凄凉故事至止之日情何可言属者状徃行于考功易嘉名于博士斯亦士君子尽诚于所奉其可诬耶顷予忝职西垣殆将十嵗草列郡命过于百数每发缄含毫未尝不惕然慎重以其四封之内性命所繋故也或叹赵侯官尚屈而地颇逺予以为不然昔孔门诸生以蒲莒单父著称况诸侯之贵乎东汉循吏以交阯九真报政况建溪之迩乎则赵侯旟轼之间猛鸷飞伏劳徕所及鳏孤乐康陟明善价如建瓴水虽欲勇退知止其可得乎南辕计日祭軷即路白昼羙景如归故乡行矣赵侯当以书札为念也
　　送循州贾使君赴任序
　　使君尝以司直佐黔阳黔阳之政举又以賛善守宁夷宁夷之人乂乃今以周行慰荐诏领海豊天慈覆露无有逺迩及夫书于循吏为后法程则古人交阯九真之绩与河内頴川固何以异焉知今日麾盖不为使君南溟之变化耶追思从兄秀才为使君门闾之賔曩嵗晤语备徴理行怆族属之凋落【集作零】益暌离之怊怅事可覆视言为不诬朱轓郡节三伏就路众君子祖道或赋列为一编延颈屈指在徴书北辕而已
　　送歙州陆使君员外赴任序
　　始予与公佐俱以圆冠褒衣息偃于江湖间练塘镜溪乐在云水帅心自放相视莫逆其后则攻【集作改】过内讼知道不逺人洗其心虚以顺外逮三四【集作三四】年又俱以法冠翘车为诸侯賔摄衣尘中与俗驾并驰间闗道路离忧多而欢言少七年诏书以礼官博士徴鄙夫于吴十六年以尚书祠部徴公佐干越其间间阔忽焉十嵗心期寓书常若对面中朝大夫君子皆以推毂为已任未至如然亦既觏止笑与抃防月未再朞麾幢在门繇是大夫之贤者士之仁者皆惜其去以公佐有端操直质无巧言讇笑得之自是不得自是故也今天子加恩元元慎重吏师则列郡长人不轻于中都官明矣况宣城有贤长帅以亷风俗新安有佳山水以资胜践为仁由已赋禄且厚此皆不期【集作蕲】至而至者然则表课陟明疾若传置行当以尺一徴书夺于【集作于】是邦邦人虽欲遮道借留末由也已又恶用今日少别为戚戚耶公佐啬神自爱以俟良防






　　文苑英华巻七百二十七
　　钦定四库全书
　　文苑英华巻七百二十八　宋　李昉等　编饯送十一
　　送崔端公赴江陵度支院序一首
　　送韦起居老舅假满归嵩阳旧居序一首
　　送崔二十三丈谕徳承恩致仕东归旧山序一首送徐谘议假满东归序一首
　　送杜少尹阁老赴东都序一首
　　送许秘书赴江西使府序一首
　　月夜泛舟重送许秘书聮句序一首
　　送张校书归湖南序一首
　　送陆校书赴秘省序一首
　　送薛十九丈授将作主簿分司东都序一首送许协律判官赴西川序一首
　　送岭南韦评事赴使序一首
　　送李十弟侍御赴岭南序一首
　　送李十二弟侍御赴成都序一首
　　送李十兄判官赴黔中序一首
　　送商州崔判官序一首
　　送右龙武郑録事东游序一首
　　送台州崔録事丈赴官序一首
　　招隠寺上方送马典设归上都序一首
　　送睦州李司功赴任序一首
　　送当途马少府赴任序一首
　　送义兴袁少府赴官序一首
　　送崔端公赴江陵度支院序　权徳舆
　　今年春上始命二小司徒主量入经费之节辨繇赋筦之法皆内有郎吏外有从事多冠惠文冠分道将命督课郡国其或才轶羣伦望重缙绅者总二府之职而兼领之故执事有今兹南荆之命用能选也初执事以名声文采为士林所仰方退然深居于华阳僊府讲道肄业恬旷自居诸公之辟日至山下且以道胜于内则出处不殊儒衣昻然徐就知已及防捴世物更若剧职动成故事去如始至论文变则能穷损益之防商功利则能通轻重之权故数年之间三践宪司赤绂在服襜如褒博诸生荣之嵗十二月自钟陵抵江陵驱车即路不惮氷雪况骚楚遗韵枫江逺目在此路也情如之何五言诗送别之始故自戴临川萧王二柱史已降皆徴文贶逺字用五而词多楚者以地理所歴且行古之道也
　　送韦起居老舅假满归嵩阳旧居序
　　前　人
　　九年正月左史韦公移疾既逾时左曹以闻得请当免遂以角巾野服如东周旧山【集有前此二字非】中朝廷搢【集作荐】绅先生之徒车毂击于通馗觞酒交于竹林执其衣袪惜乎分隂晦屡移其懽不厌或发于歌咏以将厚意外孙权徳舆序而言曰大凡士之生世有二道焉其出也宣其功绪播其利泽纳忠服劳以服天下其处也味道之腴与古为徒休影息迹以闲身世不如是者细则牵于利欲大则囿于得防识真者羞之公之先扶阳始以丞相致仕为西汉盛典逍遥以安车不屈为北朝外臣至是左史又能伸其志以其世嘉遯徳风盛乎一门况吾君用大和理万物动者静者各遂其方则陈力以致用防身以教其利一也故左史得以聦明为骈枝以名声为纒缴无耗气无焚和退然葆真独与道徃鸥鸟不动家人忘贫是行也朶頥者知惧矣出车家林挥手青门拥途而祖者唯恐不及合欢也忘印绂之轻重陈诗也无章句之约束放言无择造适则笑行觞无筭既醉而罢亏成彼是曽不得【集无此字】栖于念虑之中而惠风闲云飘拂左右动用视听无非大方推【集作排】是类而广之则泛清伊陟嵩丘又可知也小生无以为赠谨序其所以然附于编【集作篇】
　　奉送崔二十三丈谕徳承恩致仕东归旧山序
　　前　人
　　大易之言君子也有出处语黙之异或有猷有为以宣事功或不营【集作劳】不忮以顺天理则陈力庙廊之上洁身【集有于字】岩石之下皆其所也至于振风声以助时化无乃处者裕乎丈人燕居积四十年而天爵人爵合发至亰师周月而觧巾致政之诏再下岂徒然哉初躬耕于延州三茅山之趾安仁食力声利不入心虚【集作灵】旷而体胖道义富而家肥闺门淑行流于乡党泊然与白云鸥鸟同其无事去年春鹤书下江南江南守臣多方以起之至止之日褐衣召见未受命而被以章绂既受命而侍于宫朝循性蹈道不迁于物抗章乞身词直而明凢五上而后得请之诏下宠秩优礼周行耸视上以为天下之本至重必资贤人以奉三善故命职命官皆在于是及不得已而赐告也犹以审谕道徳处之不然者岂无他丰禄耶盖尊元良以贞万国圣人之心也夫士能自审出处之冝而不惑者鲜矣或图【集作囿】于利欲四顾满志或没于党类不能自还向非强志峻节皦然清厉大圭不瑑独鹤无侣难乎哉追思曩嵗一践岩迳盖二【集作三】十年矣徐话旧故有悲有欢唯翰飞不可及已轻装喜气心与道胜软轮徐驱故山有辉想夫草堂环合乔松千余本交柯翳景吟风露幅巾长謡偃放其间一气不耗四支交畅清时外臣其乐如何非仁圣不能全不夺之操非坚强【集作明】不能果独徃之志惇史古风复行于今群公惜别飞盖拥道如汉廷祖二防故事而类之以歌诗徳舆泝其心源也熟故斯言不怍
　　送徐谘议假满东归序　　　前　人
　　徐生用经术歴太学太常二博士谘议于王门徊翔于天朝褎衣赤绂官品第五移疾请告归息于让王之旧乡其进也量力其退也脩性斯可嘉矣国朝礼文酌损三代最为详正生所洽通而又采获古今亡于礼之礼者考论稽合颇有条贯故顾居守夷仲徐左曹元封今归侯公和皆深知之生喟然曰州闾逹者凋落大半吾过悬车数嵗已为夀班在下大夫不云贱况天爵贵于缨冕田庐乐于都邑思云卧水宿食稻与渔则华榱列鼎不如是之适贾勇于退不能留行可以言贺胡为怆别鄙夫尝游息三吴间殆二十年每耳闻水国如话乡党则徐生亦吾之侨旧也可忘情耶商皓逺矣以不才者处之退朝隠几幸类休沐江海之思油然而生适因送归爱此行色时嵗荏苒去异粻无几何多疾早衰筋骸日耗乞身自便虽未敢言渉江而南聊寄夣想秋九月太子賔客权徳舆序
　　送杜少尹阁老赴东都序
　　叔通之于文学政事若雄铓百练窽却中节比年【二字集作顷】由东曹郎给事黄门俄以中执法守上洛得干支郡视方任焉乃【集作及】今亚尹洛师实颛府政冬十月至自绕霤来朝京师三接面命出车就道凢所以慈惠东人者得悉数焉以叔通之华资茂实而湏长师于后命者盖使洛邑耆老周知功化然后尺一诏条焜燿恩礼夫如是则吴公之理平第一不复专美于前书矣又岂以翺翔【集作旬翔】疾徐为叔通道耶岐燕元老理具惜别文昌六职夏官卿赵公而下举白出祖交欢道旧鄙人病不能醉亦笑言击节于其间众君子皆赋愧序引之辱送许校书赴江西使府序　　前　人
