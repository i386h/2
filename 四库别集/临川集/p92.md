<!-- { "loadSidebar": true } -->
　　伯易足下：得书于京师，所以开我者不敢忘。而人事纷纷，不得修报。以为到高邮即奉见，得道所欲言者。去军城止三十里而遇亲舟，遂挽以北。念还军中，则重烦亲友，然遂不得一见足下而西，殊悒悒也。逢原遽如此，痛念之无穷，特为之作铭，因吴特起去奉呈。此于平生为铭，最为无愧。惜也，如此人而年止如此！以某之不肖，固不敢自谓足以知之，然见逢原所学所为日进，而比在高邮见之，遂若不可企及。窃以谓可畏惮而有望其助我者，莫逾此君。虽足下之言，亦以谓如此。今则已矣，可痛，可痛！然此特可为足下道尔。人之爱逢原者多矣，亦岂如吾两人者知之之尽乎？可痛，可痛！莘老必朝夕见之于京师，不别致书，为致意。

　　【与郭祥正太博书三】

　　某叩头：得手笔存问，区区哀感，所不可言。示及诗篇，壮丽俊伟，乃能至此，良以叹骇也。辄留巾匦，永以为玩。山邑少事，不足以烦治，想多暇日，足以吟咏。无缘一至左右，惟自爱重，以副向往之私，幸甚。

　　【二】

　　某叩头：罪逆馀生，奄经时序，咫尺无由自诉。伏承存录，贶以诗书，不胜区区哀感。诗已传闻两篇，馀皆所未见。豪迈精绝，固出于天才，此非力学者所能逮也。虽在哀疚，把玩不能自休，谨辄藏之巾匦，永以为好也。知导引事稍熟，希为人慎疾自爱，幸甚。

　　【三】

　　某叩头：承示新句，但知叹愧。子固之言，未知所谓，岂以谓足下天才卓越，更当约以古诗之法乎？哀荒未能剧论，当俟异时尔。闻有殇子之衅，想能以理自释情累也。某罪逆荼毒，奄忽时序，诸非面诉，无以尽。

　　【与吴特起书】

　　某启：适见钟检正世美，言上舍吴师礼，浙人也，有文学节行，欲为逢原婿。彼极多人欲婿之，而慕逢原节义，故欲娶其女。钟为人不妄，吴亦有名，故欲作书奉报。乃得来书，更请审择。特起肯远相过，甚慰思渴。老年待尽，若复得一相见，岂非幸愿。今岁暑雨特甚，多逃于北山。平生未尝畏暑，年老气衰，复值此非常气候，殊为惫顿。书不及悉，千万自爱。

　　【与曾子山书】

　　某启：比闻上下呶呶，何故？人不患无材，患韬晦之为难。况州县之势，固已相辽，郡若摧县，易于拉朽，此不可不知也。冬寒，千万自爱。

　　【与吴司录议王逢原姻事书】

　　某启：仲冬严寒，伏惟尊体动止万福。王令秀才，近见文学、才智、行义，皆高过人，见留他来此修学。虽贫不应举，为人亦通，不至大段苦节过当。他恐二舅不欲与作亲，久不得委曲，不审尊意如何？传闻皆不可信也。某目见其所为如此，甚可爱也。未拜见，千万乞保尊重。

　　【二】

　　某启：新正，伏惟二舅都曹尊体动止万福。向曾上状，不审得达左右否？王令秀才见在江阴聚学，文学、智识与其性行，诚是豪杰之士。或传其所为过当，皆不足信。某此深察其所为，大抵只是守节安贫耳。近日人从之学者甚众，亦不至绝贫乏，况其家口寡，亦易为赡足。虽然不应举，以某计之，今应举者，未必及第，未必不困穷，更请斟酌。此人但恐久远非终困穷者也。虽终困穷，其畜妻子，当亦不至失所也。渠却望二舅有信来，决知亲事终如何，幸一赐报也。尚寒，伏乞善保尊重。 
　

　




　

　
●卷七十五
◎书
　　【与王逢原书七】

　　某顿首逢原足下：比得足下于客食中，窘窘相造谢，不能取一日之闲，以与足下极所欲语者，而舟即东矣。间阅足下之诗，窃有疑焉，不敢不以告。足下诗有叹苍生泪垂之说。夫君子之于学也，固有志于天下矣，然先吾身而后吾人，吾身治矣，而人之治不治，系吾得志与否耳。身犹属于命，天下之治，其可以不属于命乎？孔子曰：“不知命无以为君子。”又曰：“道之将行也欤，命也。道之将废也欤，命也。”孔子之说如此，而或以为君子之学汲汲以忧世者，惑也。惑于此而进退之，行不得于孔子者有之矣。故有孔不暇暖席之说。韩子亦以为言。吾独以圣人之心未始有忧。有难予者曰：“然则圣人忘天下矣！”曰：是不忘天下也。否之象曰：“君子以俭德避难，不可荣以禄。”初六曰：“拔茅茹以其汇，正吉。”象曰：“拔茅正吉，志在君也。”在君者，不忘天下者也。不可荣以禄者，知命也。吾虽不忘天下，而命不可必合，忧之其能合乎？《易》曰“遁世无闷”、“乐天知命”是也，《诗》三百如《柏舟》、《北门》之类，有忧也，然仕于其时而不得其志，不得以不忧也。仕不在于天下国家，与夫不仕者，未始有忧，《君子阳阳》、《考》之类是也。借有忧者，不能夺圣人不忧之说。诗者，非一人之辞也。出诸国之贤者，则道不能尽轨于圣人也宜矣。然汲汲以忧世事，孔子固有取而不为也。孟子曰：“伊尹视天下匹夫匹妇有不被其泽者，若己推而纳之沟中。”可谓忧天下也。然汤聘之，犹嚣嚣然曰：“我处畎亩之间，以乐尧、舜之道，岂如彼所谓忧天下者，仆仆自枉，而幸售其道哉？”然其赞孔子曰：“可以仕则仕，可以止则止。率皆圣人也，乃吾所愿，则学孔子也。”又论禹、稷、颜回同道，曰：“乡邻有斗者，被发缨冠而救之，则惑也。”今穷于下，而曰我忧天下，至于恸哭者，无乃近救乡邻之事乎？孔子所以极其说于知命不忧者，欲人知治乱有命，而进不可以苟，则先王之道得伸也。噫，且以七十子之贤，亲由于孔子之时，独曰：“用之则行，舍之则藏。”惟颜回有是说，况去圣人久，而私力于学者耶？孔子论圣人有先后矣，学者知其然，则宜法孔子，安可慕其所以慕而已乎？世有能谕知命之说而不能重进退者有矣，由知及之，仁不能守之也。始得足下文，特爱足下之才耳。既而见足下衣元刂屦缺，坐而语，未尝及己之穷，退而询，足下终岁食不荤，不以丝忽妄售于人，世之自立如足下者有几？吾以谓知及之仁又能守之，故以某之所学报足下。荀子曰：“途之人可以为禹。”以足下之行，仆安敢不以孔子之道友足下乎？不宣。

　　【二】

　　某顿首：读所辱书辞，见足下之材，浩乎沛然，非某之所能及。问诸邑人，知足下之行，学为君子而方不已者也。惜乎某之行亟，不得久留，从足下以游，及求足下所称满君者而见之。所示稿副，辄留传玩，不审定复枉顾否？不胜幸望也。

　　【三】

　　某顿首：逢原近已附书，亦得所赐教，殊感慰。唯逢原见教，正得鄙心之所欲。方欲请，而已被旨还都，遂得脱此，亦可喜也。但今兹所除，复非不肖所宜居，不免又干溷朝廷，此更增不知者之毁。然吾自计当如此，岂能顾流俗之纷纷乎？不久到真州，冀逢原一来见就，不知有暇否？幸因书见报。某止寓和州耳，来真唯迎亲老，来视女弟，既而归和俟命也。冬寒，自爱。

　　【四】

　　某顿首：被命使江东，按刑狱事。明日遂行，欲至扬州宿留，别乞一差遣。窃欲一见逢原，幸枉驾见追，只于丹阳奉候，切勿以事为解也。它须面陈，此不详悉。切见过，专奉迟，切切。

　　【五】

　　某顿首：自别逢原，一得书，遂不知行李所在，伏计已达暨阳。今此介往，幸喻动止之详，以慰思渴也。居江阴果可以徙否？某之势，恐未能自脱于此矣。罪衅日积，而缺然无友朋之救，此寤寐所以怵惕而不知所为者也。逢原不知可以游番乎？番亦多士，可以优游卒岁，试思之也。人还一报。馀自爱重。

　　【六】

　　某顿首：得手教，承尚在江州，思企何可胜言！某昨到金陵，匆匆遂归番，冬末须一到金陵，不知逢原此行，以何时到江阴？今必与吴亲同舟而济，但到金陵，莫须求客舟以往否？近制船难为谋，自金陵至润，只一两程，到润则求舫至江阴亦易矣。某处此，遂未有去理，如孙少述、丁元珍、曾子固，尚以书见止，不宜自求便安，数溷朝廷，它人复可望其见察者乎？罪衅日积，而不知所以自脱，足下安以为我谋哉？配兵不习水事甚善，但计今之势，如此等事，皆不可与论说。不知足下意以为当如何施行？幸试疏示。更有所闻，悉望见教。所至幸望留意，访以所不逮也。至冬末到金陵，欲望逢原一至金陵见访，不知可否？私心极有事欲面谒，窃试思之，幸能一来，为惠大矣。

　　【七】

　　某顿首逢原足下：方欲作书，而得所赐书，尤感慰。唯逢原所以教我，得鄙心所欲出者。穷僻无交游，所与议者，皆不出流俗之人，非逢原之教我，尚安得闻此？方力求所欲，但未知何时得耳。及冬春之交未得脱此，冀相遇于江宁，不审肯顾否？承教许如此，当可如约也，但不谋润居，何也？江阴岂不可留乎？若在润，则相遇尤易耳。配卒事，须面叙乃悉，馀更有所闻，悉望见教。今世既无朋友相告戒之道，而言亦未必可用。大抵见教者欲使某同乎俗、合乎世耳。非足下教我，尚何望于他人？窃无所惜也。冬寒，自爱。

　　【与刘元忠待制书】

　　某启：久阻阔，岂胜向往？继奉手诲，勤勤恳恳，尤荷眷念。承欲求宫观，方主上躬亲庶政、求才如不及之时，人臣虽有邪心，安能有所轩轾？谓宜黾勉以俟休命，不须如所喻也。无缘面晤，幸深思鄙言而已。炎溽，为时自爱。

　　【与沈道原舍人书二】

　　某启：辱手笔，感慰。又复冬至，投老触绪多感，但日有东归之思尔。上聪明日齐，然流俗险肤，未有已时，亦安能久自困苦于此？北山松柏，闻修雅说，已极茂长，一两日令俞逊往北山，因欲渐治垣屋矣。于道原欲略布所怀。

　　【二】

　　某启：久不作书，然思一相见，极饥渴也。近因歙州叶户曹至此，论及《说文》，因更思索鸟兽、草木之名，颇为解释。因悟孔子使人多识，乃学者最后事也。续当录寄。道原何以淹留如此？若道原有除，吾甥当能一过江相见。诸欲面晤，何可胜言。此时四姐亦当可以一来相见矣。未间，自爱。

　　【答黎检正书（亻先）】

　　某启：前得所示，熟读。盖自秦、汉以来，所谓能文者，不过如此。窃以为士之所尚者志，志之所贵者道，苟不合乎圣人，则皆不足以为道，唯天下之英材，为可以与此。故欲以所闻告左右，而尝为尊叔父道之。足下闻之，而遂自悔。以足下如此之才，而复之不远，又能如此，此何所不至？如某者，衰久矣，徒知思而已，尚何能有所补助乎？辱书愧叹，以不即见为恨。飨寒，自爱。

　　【与丁元珍书】

