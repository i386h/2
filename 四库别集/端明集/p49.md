<!-- { "loadSidebar": true } -->
　　君讳宏字文渊先世居广陵唐末广陵兵起举族渡江而南至江隂遂留家焉曾大父讳防以耆徳闻于乡邦大父讳详少尝负知能谓于时无所用不若施于吾家以自効乃力于田数十年累致巨资益散施以广名称父惟明一举进士不中退而积书数百千巻戒子孙业之君始稚巳能去纷侈从乡党之学既长记诵通博由乡举至京师视等軰之贤巳者输尽诚礼屏所挟焉而下之故与游多闻世之士意气豪举文章亦甚壮徤不能工偶配皁白翦磨细碎以是五试春官辄触罢晩乃寄隠于酒观少年新学蹑其后跳取贵盛一以命决不挂于中然以己之所学稽本于古人揣称当世之务甚悉苟汩焉无闻孰与发而在人庆厯元年秋诏选进士君时以霑疾犹强力持笔研属文辞以求贡比归益疾殆九月四日终于家享年五十有二以某日塟于青阳乡母夫人承氏与君之父皆年七十余而哭其冢子哀甚夫人耿氏躬率礼徳以宜其家子男钧铸镗皆向学敦谨将大其世二女长适进士陈贤乂其季尚防君于某为婚兄弟求知君之深而宜铭其圹者某不得辞铭曰
　　悲乎文渊学足以辨兴亡之端而文足以通义理之要卒不克施其命矣夫
　　葛处士夫人墓志铭
　　夫人姓承氏世为江隂人居其家以孝谨称父讳怀与择其里中人以行闻者而归之遂嫁为处士葛君惟明之妻当夫人之归葛氏方为大姓族属亲疎姑姊娣姒节时徃来佩簪缨珥序列庆贺者甚众夫人处其间自少至壮且老卒无与忤孝妇于尊章恭畏自力姑其子妇益慰爱之故其生虽亲者不敢少慢而死也虽疎者哭之亦尽其哀享年七十有六其终于庆厯二年八月五日以十月二十日于青阳乡脩徳里之原下生子八人男五人宏求皆举进士不中第卒定向勤养不懈宜上书论边兵利害得本军司仕参军孙六人钧最为长既有子矣女三人长适屯田员外郎淩景阳封丹阳县君次适进士陈玉皆先夫人而亡季女之壻著作佐郎馆阁校勘蔡某为志其所而又铭之曰
　　夫人于家淑孝则闻既归而宜法度是勤有子入官女为士妻冢妇持孙福祉实多三月而塟中礼之常考卜既吉寘文以藏
　　赠殿中丞陈府君墓志铭
　　府君之先曾祖讳沆本魏人仕后唐因官江东为钱呉越王伪署朝散郎知明州鄞县卒四明山下子孙始为吴人王父讳镗声名出吴中钱氏欲以补阙官起之不可皇考讳处莹博学于周易杨雄太元尤雅悉其要钱氏数以礼屈致冀得为用亦避不顾及钱氏以地归本朝遂徙居京师府君既长矣传解经术尤工楷法得善书多手钞之甞梦人有授其蓍者因专意治易其得要妙皆诚心潜通不扳旧书师説贵游大人或即其居而讯祸福府君曰吾老于易于是求圣人心焉又以其数度天地万物消长及天下之所以兴废人之穷通不足引吾术以证愈闭距不言日与诸子考经传疑説雍然自娱垂四十年以大中祥符四年八月十四日终年六十四男三人长曰见素终尚书屯田员外郎曰大素字仲华秘书丞审刑详议官曰元素举进士女二人长适进士卢冲次适殿中丞潘轸府君讳光现字晦之以子登朝累赠殿中丞娶吴兴范氏追封本县太君以庆厯二年十一月二十七日塟河南缑氏县唐兴乡蒋里以呉兴太君祔焉仲华于某同年中进士第先塟以其世家求诸铭判铭之言名也列其先徳以及自名府君之徳着而嗣子继以仕进仲华涖官亷平以材能称于时将大其后铭曰
　　世以善脩而贱贫者或验于天若府君究易之本行洁而坚其享之厚孰与夫空富而且贵者耶
　　尚书主客郎中王君墓志铭
　　君讳惟正字晦防太原人曾祖王父讳袭王父讳刿赠大理评事皇考讳恩累赠尚书工部侍郎皇妣范氏追封昌乐县太君胡氏封永安县太君王氏之居太原者为大姓自君之先数世无显者君始举明经咸平元年中第选注瀛州司户参军防契丹钞边河北用兵择能吏督刍粮君兼魏镇定三州皆以期办转运司以状闻于朝授光化军判官兼通判用保荐者改光禄寺丞东封西祀恩再迁大理寺丞赞善大夫又迁殿中丞国子博士赐绯衣银鱼入尚书省为虞部金部司勳三员外主客郎中初知怀安之金水通判耀州事州将尤涛与君论事不相能条君十八事不如法者以闻诏辨之逮狱具而涛悉以诬服人益称君亷能移知绛州岁饥民流辄发常平仓粟赈之时权臣有不喜吏在州下风君去之且得善官不肯应其后当丞殿中抑乆不报君力辨乃迁被工部丧罢归服除歴知辽雅卫徳四州雅州之俗右鬼神而巫觋凭依祸福勒民财以自利君按祠庙之不在祀典者投其像于江彻屋材以补官舎巫觋为之易业龙图阁直学士刘公表君亷平可监刺列郡授荆湖南路提防刑狱升广南西路转运使时安南西道节度使南平王李蕴薨二子与其叔争立叛掠宜钦邕三州败戍兵杀寨主势以益振朝廷委君与曹克明图之君训兵走粟为守御策作木龙断钦亷海路贼不得进君度其内争必一而止勒兵待之逾年一子果杀其弟叔自立遣使称藩交趾平君应例迁回让赠王父一官即评事君也居岭外闻祖母病请解使职幸得便郡以就养遂知解州道京师图上交趾事宜赐三品服至郡十余日徙晋州未几为江东路转运使丁永安太君忧还充三司户部判官言钱谷利病多所施行潞州于河东号为繁防君得之励精为治屡辨寃狱入判三司凭由司出领亳州密州防后再为绛州庆厯二年七月二十日终于廨夀年七十一以四年九月二十日于某所夫人韩氏封万年县君嫔配之宜治家教子悉有法度子五人长曰敏中试大理评事监楚州盐仓曰执中未仕而亡曰柔中辽州辽山尉皆以防补官谨而好学为吏得其家法女适殿中丞长路开次适颖川陈晟次适右侍禁陈宗望孙三人君喜书史老益不懈尤通纬象卜筮之说持己以俭奉官以法仕五十年而无吏过将诸孤谋曰古人之传于如今者托于文也况郎官于令应刻石以载功徳不刻不传其惟孝思乎建中裒叙其世系官次治迹走求文于余为之铭曰吏治之兴功利脩科条奋竒断而不顾者斯可谓之材矣然不移势要根人以资已唯是令善必昌厥后
　　右千牛卫大将军致仕陈公墓志铭
　　公讳文字辅臣其先世临淮人曰珂者因官入闽居泉州仙游兵阻道絶乃留不还公之曾王父曰太子太傅讳某王父曰太子太师讳□皇考曰赠中书令谥曰忠顺累封南康郡王讳洪进皇妣曰邓国太夫人林氏曰河南县太君林氏者以公追封公之配曰太原县君故永清军节度使赠中书令王公守斌之女公之男八人长曰西头供奉官宗顔次曰三班奉职宗晦宗鲁其幼而夭者曰宗回宗旦皆奉职曰宗周借职曰宗可宗杰皆未仕女十人长适皇属右屯卫大将军宗鼎三人尚幼六人蚤世一为内殿崇班阁门祗候马崇懿之妻公之歴官自南康王上漳泉土地之图除武宁军节度使授公徐州卫内都指挥使王薨补西头供奉官七迁至供备库使眞宗皇帝祀汾隂恩恤勲徳之后以公为阁门祗候公之歴任监筦之局六秦州长道盐酒税防民渠文思院致逺务刍秸之司酒齐之职兵都监之命四兴元府舒广二州许州之长葛一为泗洲廵检再为明越及防吉郡都巡检使庆厯二年以右千牛卫大将军致仕明年二月癸卯终于建初坊之第春秋六十九以其年十二月丙辰塟于开封府祥符县魏陵乡吴子原从先王之域公之世家功业列于太史氏铭于大墓宜不复纪然某少时居乡里闻长老为某言王本末自王氏世有全闽其后部将黄绍颇据泉州以守王与留从効诛绍颇有功及从効为帅王为之副从効死张汉思继暨汉思昏不治王自代之太祖皇帝御天下间道请命于朝即授平海军节度使太平兴国三年以其族归京师献所有地朝廷不加一镞而籍二州之人二州之人耕于山渔于泽不罹祸患涵濡太平之泽者王之庇祐我莫知深矣及某游官知公之为人处丰贵显荣之间而能脱奢豪之习清约恬默以自娱适招延士人讲论书史仕宦四十年率以次迁未尝吐一语以干势要人临官处事一以法令不能辄为轻重将老即引去截然有自止不屈之意终始善良公之没嗣子宗顔复以孝闻本朝之制武职者不为居父母丧去官宗顔力求解罢服丧以尽子道朝廷从而奬之以率励天下又能教其弟宗晦宗鲁从学谨饬信乎能蹈孝友之节者也供奉君谓予曰嗟吾母氏一礼法持守门户鞠养诸子慈孝均一自先君子弃世时发箧视诸生平告勅抚而泣且戒曰巳矣乎不复见也孰能永乃翁之传者耶孤敢以哀请幸次先君子之行志于墓某于陈氏所闻所见通知其三世遂铭之曰
　　推公之父举二州之地归命于朝世名以忠推公之子善天下之善服丧于家人谓之孝公乎上承乎忠而下遗其孝公之令徳于是而显十世之宥或以无有云谁必之视公之后
　　尚书司封员外郎曹公墓志铭
　　公讳脩睦字某建安郡人为学通博性介亷喜自脩立大中祥符五年登进士第调抚州军事推官南雄州判官改大理寺丞知邵武军之邵武县迁殿中丞知郁林州闻母大夫人疾委州印于其佐北走归道未至被丧哀瘠过礼服除以大常博士通判越州再迁尚书屯田都官二员外通判泉州知邵武军民有兄弟讼田者公为陈兄兄弟弟之义民相让不争代还前丞相杜公时为御史中丞荐公材能拜御史逾年改司封出知夀州又移泉州濒海有渠道迎潮波溉浸旁田数十里自渠水湮塞田芜租逋公与疏渠流人还业寻坐举者夺司封去官岁余通判信州知吉州公皆不行泰然有归止意上书愿休官政以都官员外郎分司南京既而叹曰不事事而受禄不可谓亷复申前自列于上乃得请久之丞相章公言公退静可敦薄者诏还所夺官居数年声闻益达朝廷以紫衣金鱼就第褒之用悚动天下士大夫视聴以重进为髙庆厯六年春疾作次所为文词四百余篇勒分三巻疾益渍戒其子薄塟若世所向浮屠法输钱击钟与计七日而去斋者皆不得用二月乙卯终于家年六十八月庚申塟建安县万石村公之曾王父讳某王父讳某皆潜徳延休貤于后人皇考讳某累赠谏议大夫皇妣某氏赠某县太君公之配朱氏封长安县君治家有法卒夀州男觌建安主簿女四人长适南劔州顺昌令邱与龄次适进士邱规次适太庙室长陈沂次适常州司理叅军何辟【阙】孙二人曰颛太庙斋郎曰某尚幼公兄二人长讳【某】举进士早亡次赠谏议大夫讳与公未仕时固在名右乡国号为二曹仕及谏议居朝刚直好言明道中以刑部员外郎为御史知杂事论请复辟触章宪明肃太后怒左迁兴化军终贬所其后天子追悯前忠特以谏议大夫表之公年五十有四即引例归第舎园池疏列泉石置册书棊琴于其中意之所适则娱味终日賔亲过从或道时事辄谢曰吾方与纸上圣贤语差乐勿溷吾聴以是兄弟皆有终誉公之在官不以法令绳驭下吏刻己率之而吏益畏不以威刑詟惮下民平心治之而民益信呜呼终始之节可谓善矣将其孤觌哭泣以书来乞铭铭可辞乎铭曰
　　重势荣利众所趋也耄昏苟前世所愉也中年能休矫妄愚也惟公之存励夸浮也西人之法志古无也今民涵濡费产输也遗戒勿用遵礼儒也惟公之役祛怪诬也
　　尚书都官员外郎致仕叶府君墓志铭
