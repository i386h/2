<!-- { "loadSidebar": true } -->
　　诏防选择文理明通之士不循年格悉授学校官生名在选中遂得新城教谕以去今年春生裒其文将授之梓以余尝与选择之役于生特为激赏因来请益乃得尽见生素所为文且以知其学日益富而文日益工为可喜也予尝谓文章之与时命迭为胜负而未尝不各伸其权始之遇而不遇也数也命为之也而文章之精华迄不可掩则虽不遇而自有可遇者在时命亦不能厄之终否此以知义命之可安而绩学工文之不可以已也师儒之职日与生徒讲切义理以文字为职业未有已之不修而可以正人者生年甫及壮新发于硎苦心研链讲肄学舎不过借为泽雾刷翰之资然以已所得力为诸生讲授指画而即以得失之已騐者俾诸生益相信于安命俟时之道将使来者奋兴为文章有法度可观而不为竒衺诡遇所动见者共知为徐君弟子生之举其职也不既优乎黄涪翁有言文章如精金美玊自来即人语曰人定者胜生今试礼闱文章之伸其权而时命偶符行有日矣姑书以为劵
　　宝坻县志序
　　宝坻县志不修者七十余年矣吾乡洪君以名进士宰斯邑咨询掌故惟阙轶是虞搜讨综覈因前志而笔削之纬以己意正其譌谬补其疎漏义例详整厘然有条书成使来徴序予惟郡国有志乘上之朝则以供作史之采择蔵之官则以备从政之师资周官小史掌邦国之志外史掌四方之志郑司农谓邦国之志春秋传所谓郑志国语所谓周书郑康成谓四方之志若鲁之春秋晋之乘是也盖先王疆理天下物土之宜而布其利达其志而通其欲其事至纎至悉土均掌地政土训掌道地图诵训掌道方志保章氏以星土辨九州之地风俗之美恶则大师大行人志之户口之登耗则闾师闾胥志之民之有徳行道艺者族师党正之属志之计其时盖各为一书月要嵗防以统于小史外史其贮之柱下则谓之宝书三代之盛道徳一而风教齐其道盖由于此后世幅员辽濶风气异宜徴于书者尤急西汉计书先上太史今其副白丞相东汉郡国志上于兰台至学士大夫所纂辑若闗中之记华阳之志襄阳之传三辅九域十道之图以及一方一邑之事列于经籍艺文之目者前后相因体裁殊别要非姑曼衍而为此也画封圻审沿革条物产察民风表贤良摭故实可以语可以道古可以酌今昔之宜可以筹教养之实守土之良将以资圭臬焉夫昏夜有求于暗室之中非烛则何见即鹿于山棷非虞则何以从禽若尽千里百里之域而司牧之而惟以吏为师则所营不过刀笔筐箧之末而已矣洪君之汲汲于此岂惟以著述为能事求以度越前人其勤于官守而有见于三代盛时化民成俗之由也盖良吏之所规画逺矣君为政敏而达制府褒其治行荐擢磁州牧濒行遄竣役乃去其用心如此故不辞而为之序
　　二十一史四谱序
　　古谱牒之作纪年别系具列世諡与记言记事之书相辅而行太史公读牒记黄帝以来皆有年数采为五帝本纪又以成三代世表十二诸侯年表桓君山谓旁行斜上盖效周谱然则古谱牒虽不传因史记表尚可考见自尚书春秋作而世纪晦史书盛而谱歴之学或几乎息矣后世惟氏族之书承用其法专以别宗支聫子姓而名公钜人则或为之年谱以志其生平出处之概好事者乃并花葩果实种类之同异器什玩好之微一一谱之而其与正史相表里者顾莫之尚夫纪传文赡而事周书志词核而义博作者得以畅其防虽工拙异数未尝不震发于人耳目间至谱牒则条具而件系之不得驰骋其説着为怪竒伟丽之观其闇而不章甚且嗤为无用也则宜然上下千百年间胪举其人若事本末相授有条不紊虽庶宗别子派衍而末益分以迨夫辽絶不可知之数而防流讨源一举目而可得其得姓受氏之始衣冠族属之详此固著作之家所不可废而非嗜古之笃用心与力之勤固不足以知之而且从而好之也归安沈子寅驭来京师示其所着廿一史四谱曰纪元曰封爵曰宰执曰諡法其体盖出于表歴之流而变其旁行斜上者为标目举帝纪之要撮世家列传载纪之纲而类别区分则合于书志防萃羣言之法其纪元以大一统为正而割据僭乱附焉为得洓水紫阳之通义諡法博考纪传又以补夹漈鄱阳之未逮约而不漏简而该诸史之义例畧备矣夫史以纪成败考见得失而儒者防其义不务综其始终词人学士但取竒丽可喜之文以资诵习条贯淹通者千百人不得一人能网罗包并自为一书者数十百年而一见也又况谱牒之学荒絶而莫之好者乎沈子以余承乏史局来问序且出其所为新旧唐书合钞盖致力于是者廿余年而复以其余辑或四谱其用心与力之勤必有得于古作者之精意余将从而问焉以求无戾于前史其无恡于谂余哉
　　五代诗话序
　　国朝诗人以新城王先生为大家所审定如唐人选唐诗古诗选万首絶句选之类与其所为説部诸书若居易录池北偶谈分甘余话凡言诗之书甚众皆行于世其未刻而蔵于家者尚有手辑五代诗话一帙自唐天祐后至宋兴止可资搜采者皆在族子某恐其久而湮没也谋寿之梓而问序于余余登朝晩不及见先生顾喜读先生书因不敢辞盖唐人重声韵之学二百余年间士人之心力皆萃于此故耳濡目染绵邈长虽处云扰波靡之时片语单词可供吟讽犹有承平遗风今夫白日之西匿必有余晖大木之就頺必有旁蘖虽其苍凉萧瑟不足自振要固有不可磨灭者焉此亦五朝六姓诸僭国文事之遗也然非先生之抗懐慕古旁览博辨多识而约取之安能以有传昔欧阳子修五代史谓其时贤才皆伏匿不出数十年茫无一人于一行传痛乎其言之今观此书所采摭如罗隐之介潘佑之忠徐铉之博雅桑维翰王朴之智畧使其雍容于隆盛之世其懐文抱质亦足彪炳一时矣士有遇不遇可以观世变焉则先生之所尚又岂独谈艺之资而已乎
　　斵窻彚编序
　　古之学者务实用而贵専精其临文则以达己意足该乎物之理而止无有笼络羣言以资铺陈排比之用者至晋宋以还渐趋支蔓非博引以张之缛辞以饰之则不足以自振而人之材力又不能尽揽羣言而撷其芳润也而类书乃自是起今所传如杜公瞻之编珠虞世南之书钞徐坚之初学记实其滥觞之源踵事者至不可胜举虽亦搜罗经史百氏然章采句摘不精不详承学之士事其末而忘其原精神日益纷根柢日益浅以古之説绳之眉山氏所谓文章日益工而道将散矣兴国周君履旋所辑斵窻彚编者其书亦沿类书之体顾独详言人事盖人有生而后有形有形而后有伦物有伦物则有善否显晦之别酬酢发挥之业而其中又有可以勉而致与莫之为而为之分此人生之大致也是书皆掇其往迹以类相从予一再详之而知其意逺矣易言君子以多识前言往行以畜其徳诗毛传亦言君子有九能可以为卿大夫然则古人之探讨古今非徒供渔猎鞶帨之具将有以用之也君之为是编也例精而帙富凡可法诫之事咸具临文既有取资即其事而镜之于行习之间可以相益吾意即起古専门名家者而视之亦在所不弃爰为之序以申之
　　类书谷玉序
　　康熈丁亥余受业于族叔父今魏先生之门见先生手辑类书谷玉一编州次部居已褎然数十帙后先生客授于蔵书家益肆搜采焚膏宿火寒暑弗辍阅数十年书成而先生捐馆舎先生之子朴园将付之梓寓书索余序类书自唐初学记白帖诸书而后沿例撰次无虑数十百种顾裒辑之难约有二端见闻不广搜罗不富稗贩丛残一脔之味不足朶既饱之頥一溢之米讵能果甚枵之腹此陋而不足备用也夸多鬬靡诡异错出猩唇貛炙无闗日用之需土饭尘羮并失饮食之正此驳而不可为训也先生之书综古今括宇宙七略之所序四库之所标无不繁徴逺引取多而用宏及观其大指择言必驯取材必正以经史为根柢以子集为条肄以人事为经纬以物象为绘绣则又寓别裁于编纂之中具有精义寒俭者得之固不啻疗饥之菽粟也即淹博者亦将以是为珠槃玉敦之陈不与瓦缶竝荐语曰丰年玉俭年谷观先生所以名书之意而可识已呜呼古学之荒久矣操觚家徒挟其吚唔占毕之具以冀一日之弋获视读书缵言为无当而才智者率泛滥于丛编脞史稗官小说以矜一得之竒其于源流正变雅郑区分未有闻也先生以老诸生穷年矻矻未尝以储偫既富辍讨索之勤防防乎不稍假易推先生之意以学殖不可不充指归不可不正而拘墟与横骛胥失也或有谓类书出而学者不复见全书此则先生不任其咎也具膏梁者弗禁其事畋渔炊珠桂者奚妨其勤树艺在学者善防之而已矣忆昔从先生时先生年及艾矣犹自课六经四子书秦汉八家之文嵗背诵一周平生著述未及问世而是编实足以嘉恵来学因朴园之请用推阐先生名书之意以告世之人使知为学宗防在博而能精亦借以自励也
　　古淳禅师语录序
　　古公与吾师昆明王永斋先生同乡尝从先生游雍正甲辰春余识古公于先生座上风神遒逺无尘埃气知先生所与游非凡俗流辈也明年先生葺景忠庵俾师驻锡景忠庵在法源寺西前侍御赵公遇国变殉难其地因辟小庵防视之滇人官京师者嵗一再防老屋数椽年久且圮先生稍増葺之师擕一童一叟支折脚铛键户终日余时欵门晤语药炉经巻斗室寂寥深树禽声与邻寺粥鼓相应翛然有出尘想丁未秋先生没师视其丧为有终始于是屏居庵中者且十年有终焉之志予以是高之嵗乙夘和硕庄亲王奉
　　命推择耆宿入万善殿教习内府沙弥师首受教出入露寒鳷鹊之间为方外荣选师处之晏如逾三年庄亲王悯其劳令住持南海子万寿寺寺
　　世祖章皇帝所建宝鼎在焉
　　天子春秋搜狩数过其地主僧得瞻仰
　　天表扈跸公卿多就师叩问大司成鄂公昆仲尤契间相与酬唱予见师意气视居景忠庵无少异以是益心重之又三年以老力辞王令居静室自頥养无何广通寺缺主席者王重其选谓师年徳相副奏准入院师故深于禅悟至是以所得提唱来学开堂打七传演毘尼法宏阐宗风一出以本色大众嗟服余入直　西苑道所必经牵于职事仅一再至今年三月造丈室师方拥破衲枯坐盖其时已示微疾矣曩予通籍久未生子戊申夏长既在娠师曰必丈夫子也当为吾弟子明年正月果生沆因践其诺师示寂其徒奉语录求序予未为宗门学而与师游最久素重师前后廿余年所处境丰约不一未尝毫髪动其中此贤士大夫所难能者师视为固然无几微矜持意则师之所得可知也己欲知师者其有味于予言
　　赵云崧瓯北初集序
