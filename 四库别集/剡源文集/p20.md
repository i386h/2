<!-- { "loadSidebar": true } -->
　　徃时国温州使君官钱塘余方弱冠尝熟游其门值衣冠盛集乡人自寜海至无虑累十数人人以为词宗赋伯谈辩纵横无所避独胡俊甫舒东野在坐则众客停喙聴其谈嘲以为笑然二公多説诗当其时自二公外诸君皆薄诗不为使君居席端两容之余间起遮使君挑二公欲私有所问辄揺首闭舌不语然余心知其不必语也俊甫穷布衣得一官归死使君归自温州亦即弃我去独东野老寿巍然髙卧阆风香岩上三十年浙河以东学诗者朝暮至余以贫贱逐食时时得一相过从闲去嵗又亦弃我去矣嗟乎余之悾悾乎其处于世岂曰不遇而今若是乎于是零丁忡惙神消气慑若孤行无邻若中渡夺楫有儒学子槖诗一编邂逅钱塘客舍叩之其居寜海其氏国其字南仲其名焴葢使君季子而余故人也发其编阅所为序东野公也问尝识俊甫否曰吾邻且父友也逆而计其言当余在使君傍问诗二公时君垂髫踉蹡知状也余为喜慰甚喜以幸使君之有子慰以私其孤穷而将振其陋也然君方欲余评诗君诗本有家法又经乡先生二公炉鞴风姿格力已超脱凡近至于年加境变则识当自长此非他人可预虽使君与二公之初亦不以语余也然则是行也君归而行吟坐啸于南冈北涧之间翛然而喻矣
　　长汀和渔歌序
　　长汀和渔歌者州判官呉公熈载之所作也奉化之为州其右连南明跨沃洲隂岩囷盘崇岭蠒积行人经从值天冻冥非篝明挟群不可以纵适其左蓬莱瀚海盲风骇浪舂翻吞啮昼夜变态虽好游之客亦不得安意而处惟州之背腋通涂坦郊平达于北渡不五十里而清溪贯之纡徐萦回水行者以舟程折计凡七十二汀近州之汀稍长谓之长汀汀人多渔毎风休月浄时轻篷小艇徃来如织忽窈窈闻渔歌声与鸣桹相交意像森悄非复人境汀中父老又相传唐时有叶法师修真结坛汀津而白龙尝来聴法又憨僧持布袋行丐市井一日因祼浴汀潭而人见其背上有眼惊怪礼拜称为古佛虽非事之必有要其山川元气喷薄隠见自应为仙真神佛之所栖托熈载之从事于是州长官之贤者礼而懽之专者简而安之吏民之能者亲而孚之不能者柔而劝之故居其职少劳而多暇独喜为诗诗成名之曰和渔歌歌不能为渔作而作之趣与渔合又实常以公檄过从渔汀谙其风俗嗜好音节态度出语辄能道渔意汀渔安公之政乐公之为人见公之来喜动眉睫徃徃诗方脱编而汀渔已传相成诵自下车至解印通作若干篇清纯缜美如其性行一一可缮録昔元次山有浯溪诗刘禹锡有湖南竹枝歌近世名贤宦迹所歴惠爱不可忘者皆谣其篇章长汀之歌其为吾州琬琰之镇笙钟之编乎至大改元之季春既望叙
　　朱伊叟诗序
　　徃时吾州凫矶刘良佐有诗名其诗多山林田野之思江湖交游相为引重者呉郡范至能山隂陆务观其尤也于时浙中诸老林立寄公侨客自中原避兵来者泉集而吾州尤为渊薮衣冠谈笑朝暮翕合若凫矶之徒虽鹑衣芒屩尘垢满面徒行于市井之间人岂有靳靳者哉自余为儿童犹及见父兄行年三四十不遇则去而挟诗以游或藏重草庐中莫不皆有王公之高千驷之贵嗟乎古先贤达不及识士穷如此岂不亦可以浩然无憾于世乎戊戌已亥嵗余与乡友朱伊叟相遇于钱塘逆旅白髪苍髯皆老矣皆穷皆能以文字自乐而伊叟示余手抄诗一编读之藻艳律熟于凫矶时时过之无不及也顾江湖交游不得范陆有位貌者以为之名虽相知如余辈聒聒何足为伊叟损益因相为扼腕太息而伊叟一不以为意惟殷勤欲知吾诗可不可何如耳是其中愈非俗子所可窥测遂留其编箧衍而书私情之感慨者以复伊叟云
　　刘仲寛诗序
　　余少时喜学诗毎见山林江湖中有能者则以问之其法人人不同有一老生云子欲学诗乎则先学游游成诗当自异于时方在父兄旁防何可得但时时取陆放翁入蜀记范至能呉船録之类张诸坐间想像上下计其徃来何止日行数千万里之为快已而得应科目出交接天下士大夫谙其乡士风俗已而得宦学江淮间航浮洪流车走巍坂风驰雨奔徃徃经见古今战争兴废处所虽未能尽平生之大观要自胸中潇潇然无复前时意态矣身又展转更涉世故一时同学诗人眼前畧无在者后生辈因复推余能诗余故不自知其何如也然有来从余问诗余因不敢劝之以游及徐而攷其诗大抵其人之未逰者不如已游者之畅游之狭者不如逰之广者之肆也呜呼信有是哉番阳刘仲寛自其乡槖诗数十百篇东来不肯妄以示人而专求一言于余余读之终帙其遒整而镇饬者升许丹阳之堂其顿挫而悠扬者摩黄豫章之垒讯其所以然非过从经歴足之所及目之所获则一语不以营于心而讽诸口今观卷中山川草木云烟防鸟皆有余徃年经行踪迹无遗落者仲寛葢似与余不同谋而同法也抑仲寛年方盛仕方开材良气鋭逰恐不止于此方当裹粮载笔与中原燕赵梁宋齐鲁诸名儒歌二南之风笙镛九成之音其次尚当颂碧鸡赋洪都歌于蒍于以发扬太平制作之美如此则游益广诗益肆而非余衰穷拙陋者之所可知已
　　方端叟诗序
　　余于呉兴方端叟以诗交三十年矣其初见在钱塘呉山下于时年方盛壮意气疎爽诗如杜牧之落魄放游不顾人世拘检但欲自快胸臆耳再见在秦淮官舍诗如曹景宗得一州虽左右顾盻自如而终不如渔猎山泽间之为乐三见在山隂逆旅值流移初定相顾惊嗟嘻怅诗如张中郎海外逺归神气自完而容泽故少四见当大徳庚子之春乃幸复在钱塘呉山下余既以饥穷裹书授徒而活忽忽何暇作诗间作诗不过如李年白头感慨悲歌对人羞涩人亦无与聴者此余自叙平生血气盛衰之大略也尝举以语端叟端叟曰夫我则不然吾自喜为诗以来游江汉淮鄂最久江淮汉卾间诸将吾识之几尽异时谈封侯冨贵之事如取诸其寄而今归来穷山深谷中风露之与栖草树之与隣禽鱼兎鹿之与群外之荣枯喧寂之役内之悲欢强弱之变是不一态而吾诗未尝一日而废吾所以出吾诗者亦未尝一日而异也而子何以若是纷纷然乎余聆其言慙焉既而端叟示余一巨帙通若干首徴余序余读之信乎能充其言者也端叟居越诸暨之方与桐庐近学诗者大抵祖英先生英诗既髙晩年更以节着端叟今年七十余出处清谨余知其为英子孙不辱矣宜乎能充其言哉
　　呉僧崈古师诗序
　　人之能以翰墨辞艺行名于当时者未尝不成于艰穷而败于逸乐何者材动物也诗人之材其于翰墨辞艺动之尤近而切者也彼其营度于心思绵歴于耳目讽咏于口吻辛苦鍜链百折而后以其成言裁决而出之而诗传焉其得之也勤其发之也精使有一毫昏惫惑之气干之则百骸九窍将皆不为吾用而何清言之有乎今夫世俗膏粱声色冨贵豪华豢养之物固昏惫惑之所由出也呉僧崇古师生华亭钱氏世家当钱氏全盛时余妇舍与之相连屡过之轩绶填门驺诃塞途嵗时节朔休沐子弟襃衣靓饰嬉行庭巷略与四姓五侯家贵防何异崇古师娟娟然在鴈行中不知其何以能别异于人也齿日加势日专而事日殊崇古师之所交呉人也所见所闻呉事也计其心虽欲不为呉不可得阔絶二十年余再来练塘张湖间壮年歌游处所一一无复故物独烟林水鸟相顾徘徊太息颇欲捐弃生理访张季鹰天随生之遗迹而隐焉有缁袍而癯者袖诗一篇贶余阅之清驯而不枯抑怨而有章谂其刺崇古师也讯其族华亭钱氏也呜呼使崇古师犹有其家冨贵豪华豢养之具所以昏惫昡惑人者去之不尽不苦其心不动摇其肌体岂暇若是专于诗耶葢天快其疾而纳之以清能灵识此可以为崇古师贺而不可以为吊也且又同时赀权相先者既皆归于灰飞烟灭而钱氏子孙乃今犹以诗着不又重可幸欤崇古师勉之大徳戊戌嵗仲冬日南至前进士剡源戴表元序
　　圆至师诗文集序
　　圆至师诗文一巻师讳圆至字天隠江西髙安姚氏子父兄宗邻俱以进士科目起家独喜为僧江上兵事起即去依袁州仰山雪岩钦禅师至元中自淮入浙依承天觉庵真禅师天童月波明禅师育王横川巩禅师二十七年复归庐山越四年建昌能仁虚席郡牧赵侯移文请居之二年竟弃归庐山卒于大徳二年六月二十四日以上皆呉僧行魁师所记圆至师在天童育王时余适授徒郡郭屡相遇于亲友袁氏舍毎见但好奕棋劳形苦心拈子移时嗫嚅不即下骨貌素癯不善饮啖一语不肯为人説诗文性似厌防然退而出其所作清驯峭削殆以理胜魁师又言在承天时亦留碛砂三年碛砂魁师所居有贤游从佳馆谷留之甚安既不得已居庐山愈多病魁师尝南泛长江问其安否今死又惧遗藳散坠为掇拾刋木碛砂以传其气义可谓能始终而天隠为少慰矣师可传不但诗文今世言禅者亦多推天隠又或号筠溪牧潜云
　　魁师诗序
　　艺之于人有好之而不厌者以其乐也苟所乐之在此他虽有可乐者不好之矣千金之家终日吹弹棊踘而穷阎窭夫皇然摩洒削雕鍜利赢余以给妻子此二途所为乐不同而乐于所自养者同故当其疲精神穷昏昼忘饥渇而为之虽使师襄放叟歌周南诵离骚于其侧有不能暇聴何者所乐不存焉故也浮屠氏之枯空淡泊草衣而木食防居而野防无冨贵繁华之美于其心无贫贱急廹之劳于其体其于人世一切之累举不可以相及而诗之为艺出于人之精能虚觉劳不挠形清不胶物又非若吹弹棊踘之鄙防而难成摩洒削雕鍜之喧烦而为美也则乐而好之是固其职余之少时徃来西湖三竺间见其徒能此者不一令人爱悦甚时虽未能学诗学之固未能精因亦以为彼山林世外人适当然耳一来省事屏居同时先辈士大夫翕忽向尽始好为人説诗以为乐尤喜与山林无世累者游而所见闻一不如昔戊戌已亥嵗有魁师自呉中来屡相接前后防诗贶余累十百篇指斥倾尽寄属沈着读其诗繁者锵遥音简者涵淳风究而讯其能奔驹纵鹘搴拔俊耸飞丹幻宝闪烁迅发葢于余少时所爱悦有过之无不及也嗟乎师之诗至此信其所自养与好而乐之者异于人耶将视他人以为异而在师能之则固适然耶闻师所居呉中有良父兄别业藏书致客规模风指凡皆出人意表师所以能纵游博交耳目肺腑豁无鄙滞者亦有以成之而然也余家大处士晩年呉中好事者经理佳山林馆留之迤逦遂居呉中余穷困何由就师结诗邻乎
　　珣上人删诗序
　　人之于言少繁而老简彼其中固有定不定也言之至者为文而人之文有涉于刑名器数而作者不必皆出于自然惟夫诗则一由性情以生悲喜忧乐忽焉触之而材力不与能焉此其老少之变繁简之异岂得不有待而然哉珣上人学佛氏之道违世避俗与木石并居于大山长谷之中余不敢以常情论之顾独喜为诗出所作十百篇示余谓余曰为吾删之余疑而叹焉夫古之学佛之徒以吾书所载如支遁佛图澄二人者于其时最号能言能使国君大臣公卿子弟人人倾聴之然其言传者甚少将其所为言与今浮图之言不侔乎抑固多有之而不见于吾书耳文教益衰诗律滥觞于是其徒始有弃其空空之説而以能诗鸣于世者葢兵乱已极衣冠之流铅椠之士逃于其类而为之非佛氏之为教或当然也上人本三石陈氏儒家子年未四十气貌嗒然如不欲语今又厌诗之繁而务删之是不待年老而能简于言者欤夫由佛氏之説则不无如言由吾之説则气识定而言当自简上人其幸思之
　　珣上人再删诗序
