<!-- { "loadSidebar": true } -->
　　乌喙本海獒【援尔雅释虫篇狗四尺为獒】幸我为之主食余已瓠肥【縯史记张苍身长大肥白如瓠次公黄帝之犬名盘瓠】终不忧鼎俎昼驯识賔客【子仁魏贾岱宗吠犬赋敬主识主昼则无窥窬之客夜则无奸滛之賔任杜诗犬迎曾宿客】夜悍为门户知我当北还掉尾喜欲舞跳踉趂僮仆吐舌喘汗雨长桥不肯蹑径渡清深浦拍浮似鹅鸭登岸剧虓虎【援诗阚如虓虎】盗肉亦小疵【子仁蒯通传里妇云昨暮夜犬得肉】鞭棰当贳汝再拜谢恩厚天不遣言语何当寄家书黄耳定乃祖【黄耳事见捕蝗至浮云岭怀子由诗注】
　　涪州得山胡次子由韵【山胡善鸣出黔中】
　　终日锁筠笼囘头惜翠茸谁知声防防亦自意重重夜宿烟生浦朝吟日上峯故巢何足恋鹰隼岂能容仙都山鹿【老泉诗序云丰都县将游仙都观见知县李长官云固知君之将至也此山有鹿甚老而猛兽猎人终莫能害将有客来游鹿辄夜鸣故常以此候之而未尝失予闻而异之乃为作诗先生亦同赋】
　　日月何促促尘世苦局束仙子去无踪故山遗白鹿仙人已去鹿无家孤栖怅望层城霞至今闻有游洞客夜来江市呼平沙长松千树风萧瑟仙宫去人无咫尺夜鸣白鹿安在哉满山秋草无行迹
　　蝎虎【父方言云蝎虎秦晋谓之守宫又曰蝘蜓其在泽中者曰蜥蜴楚曰蛇医】
　　黄鸡啄蝎如啄黍牕间守宫称蝎虎【厚汉武帝以端午日取蜥蜴置之器饲以丹砂至明年端午捣之以涂宫人之臂有所犯辄消没以其验于此故得守宫之名李贺所谓玉臼夜舂红守宫者是也】闇中缴尾伺飞虫巧捷工夫在腰膂跂跂脉脉善縁壁【縯东方朔传武帝置守宫防下东方朔别蓍布筭射之曰以爲龙又无角以爲蛇又有足跂跂脉脉善縁壁是非守宫即蜥蜴】陋质从来谁比数今年嵗旱号蜥蜴狂走儿童閙歌舞【援闗中僧善胡法者置蜥蜴瓮中使童男数十衣青衣同声呪曰蜥蜴蜥蜴兴云吐雾雨泽滂沱放汝归去歳旱为之颇有应】能衔渠水作冰雹便向蛟龙覔云守宫努力搏苍蝇明年岁旱当求汝
　　二虫【方言阿如轧亦名鷃滥堆】
　　君不见水马儿步步逆流水大江东流日千里此虫趯趯长在此【次公诗趯趯阜螽】君不见鷃滥堆【养源韵语阳秋云阿滥堆明皇御玉笛采其声翻为曲左右皆能传唱张祐诗云至今风俗骊山下村笛犹吹阿滥堆】决起随冲风随风一去宿何许逆风还落蓬蒿中二虫愚智俱莫测【次公庄周言之二虫又何知】江边一笑无人识
　　渼陂鱼【陂在鄠县次公此杜甫诗有渼陂行者也虽士大夫非西人者徃徃读为荡漾之漾此字从水从美以其陂中鱼故得名】
　　霜筠细破为双掩中有长鱼如卧劒【沈孟浩然诗游鱼拥劒来】紫荇穿顋气惨凄红鳞照座光磨闪携来虽逺鬛尚动烹不待熟指先染【縯左氏宣公四年郑灵公烹鼋子公之食指动公故弗与子公怒染指于鼎尝之而出】坐客相看为解颜香粳饱送如塡堑【厚退之诗匙抄烂饭穏送之曹植诗食若塡巨堑尧卿杜诗半湿摇香粳退之诗淅玉炊香粳】早嵗尝为荆渚客【次公先生应制科时同子用侍父舟行适楚是为荆楚客】黄鱼屡食沙头店【子仁杜诗顿顿食黄鱼沙头鎭属荆南府】濵江易采不复珍盈尺辄弃无乃僭自从西征复何有欲致南烹嗟乆欠【次公退之南食诗我来御魑魅自宜味南烹】游鯈琐细空自腥乱骨縦横动遭砭故人逺餽何以报客俎乆空惊忽赡东道无辞信使频西隣幸有庖虀酽
　　戏作洄鱼
　　粉红石首仍无骨【厚石首鱼名其头骨乃石也彦章苏州图经云养鱼城下水中有石首鱼】雪白河豚不药人【縯河豚有毒治之不精则害人梅圣俞诗云烹调茍失所入喉为镆邪】寄语天公与河伯【居仁酉阳杂俎云天公姓张名坚渔阳人乘白龙振策登天公衮抱朴子释鬼篇云冯夷以八月上庚日渡河溺死天帝署为河伯】何妨乞与水精鳞
　　鳊鱼
　　晓日照江水游鱼似玉瓶谁言解缩颈贪饵每遭烹杜老当年意临流忆孟生【縯杜诗复忆襄阳孟浩然清诗句句尽堪传秪今耆旧无新语谩钓槎头缩颈鳊】吾今又悲子辍箸涕縦横
　　春菜
　　蔓菁宿根已生叶【次公礼坊记注云葑蔓菁也陈宋之间谓之葑陆机云葑蔓菁幽州人谓之芥方言云葑芜菁也陈楚谓之丰齐鲁谓之荛闗西谓之芜菁赵魏谓之大芥其实即一物也子仁唐本注本草芜菁一名蔓菁乃是菘类刘梦得佳话録云诸葛亮所止令军士独种蔓菁者取其才出甲生啖一也叶舒可煑食二也乆居随以滋长三也弃去不惜四也回则易寻而采之五也冬有根可劚食六也比诸蔬属其利不亦博乎三蜀之人今呼蔓菁为诸葛菜】韭芽戴土拳如蕨【尧卿南史周颙传文惠太子问颙菜食何味最胜颙曰春初早韭秋末晚菘又鲁直诗云蕨芽已作小儿拳子仁李白诗不知旧行径初拳几枝蕨】烂蒸香荠白鱼肥碎防青蒿凉饼滑宿酒初消春睡起细履幽畦掇芳辣【次公杜牧晚晴赋雨晴秋容新沐兮折绕园而细履】茵陈甘菊不负渠鲙缕堆盘纎手抹北方苦寒今未巳雪底波棱如铁甲岂知吾蜀富冬蔬霜叶露芽寒更茁乆抛松菊犹细事苦笋江豚那思説明年投劾径须归莫待齿摇并发脱
　　元脩菜【并序】
　　菜之美者有吾乡之巢故人巢元脩嗜之余亦嗜之元脩云使孔北海见当复云吾家菜耶因谓之元脩菜余去乡十有五年思而不可得元脩适自蜀来见余于黄乃作是诗使归致其子而种之东坡之下云【次公世説言语门载梁国杨氏子九歳注云杨脩也甚聪慧孔君平诣其父父不在乃呼儿出为设果果有杨梅孔指曰此是尔家果儿答曰未闻孔雀是夫子家禽】
　　彼美君家菜铺田緑茸茸豆荚圆且小槐芽细而丰种之秋雨余擢秀繁霜中欲花而未萼一一如青虫【次公此篇纪叙为详颇为形容之工巢菜蜀人皆识之内地人非亲见巢菜者不知其工也】是时青裙女采撷何怱怱烝之复湘之【次公诗于以湘之注烹也】香色蔚其饛【次公饛字盛器满貌诗云有饛簋餐】防酒下盐豉【次公陆机云千里莼羮未下盐防】缕橙芼姜葱【次公芼择也诗云左右芼之祖可退之诗芼以椒与橙】那知鸡与豚但恐放筯空【子仁杜诗咏鱼鲙云落碪何曾白纸湿放筋未觉金盘空】春尽苗叶老耕飜烟雨丛润随甘泽化暖作青泥融始终不我负力与粪壤同我老忘家舍楚音变儿童此物独妩媚终年系予胷君归致其子囊盛勿函封【子仁王羲之青李来禽帖云青李来禽樱桃日给藤子皆囊盛为佳函封多衣生足下所疏云此果佳可为致子当种之吾笃喜果今在田里惟以此为事故达为足致此子者则大惠也】张骞移苜蓿【縯汉书大宛马嗜苜蓿张骞始为武帝言之遣使持千金请宛善马采苜蓿种归种之离宫馆傍云】适用如葵菘【次公苜蓿亦可为菜茹故云如葵菘】马援载薏苡【厚后汉马援传初援在交趾常饵薏苡实用能轻身省欲以胜瘴气及军还载之一车欲以为种后人有谮之者以为前所载还皆明珠文犀】罗生等蒿蓬悬知东坡下瘠卤化千钟长使齐安人【尧祖黄州旧名齐安】指此説两翁
　　与参寥师行园中得黄耳蕈
　　遣化何时取众香【縯维摩诘遣化菩萨徃众香国礼彼佛足言愿得世尊所食之余欲于娑婆世界施作佛事于是香积如来以众香鉢盛满香饭与化菩萨悉饱众僧】法筵斋钵乆凄凉寒蔬病甲谁能采落蘂空畦半巳荒老楮忽生黄耳菌故人兼致白芽姜萧然放筯东南去又入春山笋蕨乡
　　秧马歌【幷序】
　　过庐陵见宣德郎致仕曾君安止出所作禾谱文既温雅事亦详实惜其有所缺不谱农器也予昔游武昌见农夫皆骑秧马以榆枣为腹欲其滑以楸桐为背欲其轻腹如小舟昻其首尾背如覆瓦以便两髀雀跃于泥中系束藁其首以缚秧日行千畦较之伛偻而作者劳佚相絶矣史记禹乗四载泥行乘橇解者曰橇形如箕擿行泥上岂秧马之类乎作秧马歌一首附于禾谱之末云
　　春云蒙蒙雨凄凄【厚説文有云蒙防雨也又云凄凄雨起也诗云有渰凄凄兴雨祈祈】春秧欲老翠剡齐【次公杜甫稻畦诗芊芊烱翠羽剡剡向银汉】嗟我妇子行水泥【縯诗嗟我妇子曰为改嵗】朝分一垅暮千畦腰如箜篌首啄鸡【次公箜篌乐器名似筝而腰曲】筋烦骨殆声酸嘶【次公出曹子建赋车殆马烦】我有铜马手自提头尻轩昻腹脇低背如覆瓦去角圭【次公角圭尖棱也出韩诗云磨淬出角圭】以我两足为四蹄耸踊滑汰【音挞】如鳬鹥纎纤束藁亦可赍【次公见谢鲲传云以束藁为又载记童谣曰一束藁两头燃】何用繁缨与月题【縯周礼王之玉路锡繁缨注云繁读如鞶今为大带也缨谓当胷者又庄子加之以衡轭齐之以月题注云马额上当颅形似月者也】却从畦东走畦西山城欲闭闻鼓鼙【厚杜诗浊醪自初熟东城多鼓鼙】忽作的卢跃檀溪【厚世説刘备奔刘表出于楚城左右欲因防取备备伪如厠便出所乘马的卢走堕襄阳城水中溺不得出备急谓的卢曰今日危矣可不努力遂涌三丈得过也子苍水经注云檀溪水源出栁子下两分北流为檀溪水南流为襄水檀溪今有的卢溪】归来挂壁从髙栖了无刍秣饥不啼少壮骑汝逮老黧何曾蹶轶防颠隮锦鞯公子朝金闺【厚江文通别赋金闺之诸彦注云金闺金马门也】笑我一生蹋半犁不知自有木駃騠【厚前汉匈奴传注云駃騠骏马也】
　　眞一酒歌【并序】
　　布筭以步五星不如仰观之捷吹律以求中声不如耳齐之审鈆汞以为药防易以候火不如天造之眞也是故神宅空乐出虚蹋鞠者以升气孰能推是类以求天造之药乎于此有物其名曰眞一远游先生方治此道不饮不食而饮此酒食此药居此堂予亦窃其一二故作眞一之歌其词曰
　　空中细茎挿天芒不生沮泽生陵冈涉阅四气更六阳【子仁麦以九月种四月熟涉阅四气者谓九月霜降立冬十月小雪大雪也更六阳者谓自十一月一阳始生四月为六阳也此以通言麦凡经歴八月而熟耳】森然不受螟与蝗【厚王充论衡谷之多虫者粢也稻时有虫麦与秬无虫】飞龙御月作秋凉【次公稻以八月九月为秋书曰若农服田力穑乃亦有秋是也而麦则以四月熟时为秋礼记月令孟夏之月麦秋至是也子仁按卦气图十一月复卦为干之初九十二月临卦为干之九二正月泰卦为干之九三二月大壮卦为干之九四三月夬卦为干之九五故四月为正阳之月乃纯乾卦也干九五飞龙在天则飞龙御月者指三月也是时麦欲秋矣故下有苍波改色屯云黄之句】苍波改色屯云黄【次公麦青谓之波栁子厚云麦芒际天摇青波稍老则谓之苍波稍熟则又如黄云之屯也屯云列子望之若屯云】天旋雷动玉尘香【次公论衡云日月五星随天而西譬若蚁行磨上则磨可以言天旋也又天文志天无雷而有声谓之云磨则磨可以言雷动也】起搜十裂照坐光【厚束晳赋云漫项薄持起搜牢九盖四物之名也何曽性豪侈作蒸饼不裂作十字不食】跏趺牛噍安且详【次公佛氏谓盘足为跏趺噍音昨笑反楞严经云有牛呵病同吐而噍也】动摇天闗出琼浆壬公飞空丁女藏【次公黄庭经言口为天闗琼浆以言华池之水矣壬公言水也女丁言火也既出华池之水则壬水飞而在上丁火伏而在下矣】三伏遇井了不尝酿为真一和而庄三杯俨如侍君王湛然寂照非楚狂终身不入无功乡【縯唐王绩字无功尝作醉乡记】
