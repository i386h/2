<!-- { "loadSidebar": true } -->
　　昔者轩丘命氏初分兄弟之姓若水降居始建诸侯之国【序张氏之先也按姓谱自轩辕子少昊第五子挥观弧星始造弓矢为弓正主祀弧世掌其职为张氏轩丘命氏若国语所云黄帝之子十四姓也注见齐王宪碑若水降居昌意事注见叚永碑言张氏本黄帝之后姬姓也】自是以官为族因地为宗水枝分其可知矣【以官为族所谓弓正是也因地为宗按潜夫论河东解邑有张城有西张城是也】公讳慈字元逹本姓张清河东武城人也仕于周张仲为孝友谋于晋张彦为贤臣【小雅六月之诗曰侯谁在矣张仲孝友笺云张仲尹吉甫之友尔雅李廵注曰张姓仲字其人孝故称孝友矣春秋晋有张氏世为大夫左传成十八年曰张老为侯奄国语云使张老延誉于四方且观道逆者是也襄三年悼公以张老为中军司马至襄十六年平公即位以其子张君臣代之其后张氏累见于传张彦疑即张老尔雅曰美士为彦彦士之美称故曰张彦若汉书魏倩汲直矣】　韩有开地则五世称强【一作强国】赵有孟谈则三卿不战【汉书曰张良其先韩人大父开地相韩昭侯宣惠王襄哀王父平相厘王悼惠王秦灭韩良求客刺秦王为韩报仇以五世相韩故师古曰从昭侯至悼惠王凡五君战国防曰张孟谈隂见韩魏之君杀守隄吏决水灌智伯智伯军乱擒智伯身死国分为三三卿韩赵魏也】祖庆少习边将慿仗智勇虽复五车竹简不取博士之名一巻兵书即以将军自许【庄子曰惠施其书五车其道蹐驳汉书艺文志称兵书有娷一篇又有儿良一篇广武君一篇丁子一篇项王一篇太壹兵法一篇鵊冶子一篇孟子一篇图一巻鲍子兵法图一巻苗子图一巻】角端在手必无齐鲁之侵莲花挿腰甚得蛟龙之气【司马相如上林赋曰兽则麒麟角郭璞曰角音端似猪角在鼻上堪作弓李陵尝以此弓十张遗苏武也毛诗疏云角端有肉张揖曰角端似牛角可以为弓齐鲁之侵引史记曹沬事注见歩陆碑莲花劒也越絶书曰越王取纯钩薛烛望之其花捽如芙蓉蛟龙之气即雷焕张华云丰城劒气也后劒化为龙矣】为车骑大将军仪同三司散骑常侍霸城县开国伯赠河州刺史【隋志京兆太兴有后魏杜城县西霸城县】父璨公子公孙有镃基于天下良弓良冶有世业于家风【孟子曰虽有镃基不如待时贾逵曰镃基耨也列子曰良弓之子必先为箕良冶之子必先为裘】书则百家可知劒则千人可敌三槐以鼐鼎象物知其神奸五等以桓珪班瑞守其宫室君以才望兼而有之【周礼曰三槐三公位焉左氏传曰昔夏之方有德也逺方图物贡金九牧铸鼎象物使人知神奸尔雅曰鼎絶大谓之鼐周礼曰上公之礼执桓珪郑云双植谓之桓桓宫室之象所以安其工】终于使持节车骑大将军仪同三司散骑常侍武定县开国公赠河州刺史惟公秉山岳之灵受星辰之气年在髫髪甫就胜衣【后汉光武纪曰今皇子赖天能胜衣趋拜】竹马来迎巳知名于郭伋羊车在道即见赏于王澄【后汉书曰郭伋在并州素给恩德及后入界所到县邑老幼相擕始至行部到西河美稷有儿童数百各骑竹马道次迎拜晋书曰衞玠字叔宝总角乗羊车入市见者皆以为玉人观之者倾都琅邪王澄有高名少所推服毎闻玠言輙叹息絶倒故时人为之语曰衞玠谈道平子絶倒】岂直童子明经书生説卦而巳【后汉书曰臧洪年十五以父幼拜童子郎注云汉法孝廉试经者拜为郎洪以年幼才俊故拜童子郎续汉书曰左雄奏徴海内名儒为博士使公卿子弟为诸生有志操者加其俸禄及汝南谢连河南赵建章年始十二各能通经雄并奏拜童子郎于是负书来学云集京师也秉山岳之灵至而巳言张慈幼敏也】至如禅河清论秋水高谈故以辨折龟林声驰鹿野【释法显传曰恒水东南流迳拘夷那竭国南城北双树间有希连禅河世尊于此北首般泥洹分舎利处庄子有秋水篇龟林注详齐王碑本句经称龟头尾四足以喻六尘长阿含经曰毗婆尸如来于槃头城鹿野苑中转无上法轮城内四千人往诣鹿野苑中毗婆尸佛所头面礼足即于座上逺离尘垢得法浄眼】国家官族君为首姓起家车骑大将军仪同三司袭爵为公增邑合一千六百戸弱冠登朝传呼甚宠【汉书萧望之传曰下车趋门传呼甚宠】汉魏台鼎故无此比中朝方伯罕有其年大冢宰任总机衡是勤王略惜君忠壮委以爪牙【大冢宰晋国公防也周书武帝纪云保安元年以大冢宰晋公护为都督中外诸军事五府总于天官晋起居注曰元康元年诏曰司徒王浑文武勳庸着在方策宜叅弼机衡以亮天工其可録尚书事也左传成二年曰侵败王略杜预曰略经略法度也又成十二年传郤至曰略其武夫以为己腹心股肱爪牙杜云为搏噬之用也汉书武帝诏曰将军者国之爪牙也】乃领左厢亲信出为梁州防主【隋书地志梁州在禹贡自汉川以下诸郡皆其封域周时以并雍部及汉又析置益州又曰汉川郡旧置梁州】华阳西极汉水东流巴濮既寜沉黎即静【言梁州之地也禹贡曰华阳黒水惟梁州又云嶓冢导漾东流为汉左传昭九年曰巴濮楚邓吾南土也正义曰土地名云巴巴郡江州县也建寜郡南有濮夷地汉书曰武帝元鼎六年定西南夷置况黎郡臣瓒曰茂陵书沉黎治笮都去长安三千三百五十五里领县二十一】保定四年王师北伐以君骁勇被召将兵师下宜阳身登函谷【括地志云故韩城一名宜阳城在洛州福昌县东十四里即韩宜阳县城也函谷闗名西征记曰函谷右絶岸十丈中容车而巳周书保定五年改函谷闗为通洛防】将烧白马之城以覆乌巢之垒【桑钦水经曰沔水东迳白马戍南浕水入焉郦元注浕水又南迳张鲁治东水西上有张天师堂庾仲雍谓山为白马塞堂为张鲁治东对白马城一名阳平闗亦云浕口城矣魏志张鲁传云太祖自散闗出武都征之至阳平闗鲁欲举汉中降闻阳平已陷乃奔南山入巴中左右欲悉烧寳货仓库鲁封藏而去曹瞒传曰官渡之战许攸曰公孤军独守外无救援而粱谷已尽此危急之日也今袁氏辎重有万余乗在故市乌巢屯军无旅备今以轻兵袭之不意而至燔其积聚不过三日袁氏自败也】既而中涂甚雨未获围原军师闻丧不成侵宋【言伐齐之师无功也周书武帝纪云保定四年十月诏大将军大冢宰晋国公防率军伐齐防总大军出潼闗大将军权景宣率山南诸军出豫州少师杨防出枳闗十一月柱国蜀国公尉迟逈围洛阳柱国齐国公宪营于邙山晋国公护次于陜州十二月齐豫州刺史王士良以州降齐师渡河晨至洛阳诸军惊散尉迟逈麾下数十骑扞敌得却至夜引还柱国庸国公王雄力战死之遂班师杨防于枳闗战没权景宣亦弃豫州而还五年春正月甲申朔废朝以庸国公王雄死王事故也左传僖二十五年云晋侯围原命三日之粮原不降命去之左传围原无遇雨之文五张寺碑铭云有雨围原及此篇皆云遇雨是所未详疑此原字即尔雅高平曰原之原葢郊外通称与下侵宋借对非谓原邑也六韬云武王伐殷兵行之日大雨左传僖十九年云衞伐邢师兴而雨此皆师出有功者也左传襄十八年云楚师伐郑渉于鱼齿之下甚雨及之楚师多冻役徒防尽此无功之师今周师伐齐无功又将士多弃军战没疑是引楚伐郑之事又按左传高称郑有原圃杜云荥阳中牟县圃田泽也岂以郑囿有原圃之名得称围原耶史记宋世家曰文公元年晋率诸侯伐宋责以弑君闻文公定立乃去在春秋文十六年十一月经云宋人弑其君杵臼十七年晋人衞人陈人郑人伐宋诸侯防于扈左氏传曰晋荀林父衞孔逹陈公孙寜郑石楚伐宋讨曰何故弑君犹立文公而还卿不书失其所也晋侯搜于黄父遂复合诸侯平宋也公不与防齐难故也书曰诸侯无功也杜预曰昭公虽以无道见弑而文公犹宜以弑君受讨荀林父伐宋以失所称人晋侯平宋以无功不序刺欲平宋而复不能也今晋公防等伐齐无功其犹失所称人之例与】柱国赵王今上之第九弟也文则河间上书武则任城置阵【周书文帝十三子传云赵僭王招字豆卢突幼聪博渉羣书好属文学庾信体词多轻艶武成初进封赵国公保定中拜为柱国建德中进爵为王汉书曰河间献王脩学好古实事求是从民得善书必为好写与之留其真加金帛赐以招之由是四方道术之人不逺千里或者先祖旧书多奉以奏献王者故得书多与汉朝等武帝时献王来朝献雅乐对三雍宫及诏防所问三十余事其对推道术而言得事之中文约指明立二十六年薨魏志曰任城威王彰字子文少善射御膂力过人手格猛兽不避险阻数从征伐志意慷慨太祖课彰读诗书彰谓左右曰丈夫一为衞霍将十万骑驰沙漠驱戎狄立功建号耳何能作博士耶太祖常问诸子所好使各言其志彰曰好为将太祖曰为将奈何对曰被坚执鋭临难不顾为士卒先赏必行罚必信太祖大笑代郡乌丸反以彰为骁骑将军大破之斩获千数大赐将士无不悦喜时鲜卑大人轲比能将万骑观望强弱见彰力战所向皆破乃请服北方悉平时太祖在长安召彰诣行在所彰自代过邺太子谓彰曰卿新有功今西见上宜勿自伐应对常若不足者彰到如太子言归功诸将太祖喜持彰须曰黄须儿竟大竒也黄初三年立为任城王】作镇岷丘扬旍【一作轸】锦水白虎之俗难安黄龙之盟不定【周书赵王招传云出为益州总管是也周书武帝纪云保定二年十一月以赵国公招为益州总管岷丘岷山也山海经曰岷山江水出焉华阳国志曰锦江织锦濯其中色鲜明又曰秦昭襄王时有一白虎常从羣虎薮游秦蜀巴汉之境伤害千余人有巴郡阆中人作白竹之弩射杀白虎昭王嘉之而以其人不欲加封乃刻石为盟要复人秦犯输黄龙一双犯秦输清酒一钟人安之难安不定谓湏叅佐也】以君智略入佐中权【左氏传曰中权后劲】天和元年授使持节大都督治柱国总府司録仍转司马余官封如故相如西喻镂石于灵山武侯南征浮船于泸水方之今日彼独何人【汉书曰上遣司马相如责唐防等因喻告巴蜀民相如使略定西南卭莋冉駹斯榆之君皆请为臣妾除边闗边闗益斥西至沫若水南至牂牁为檄通灵山道桥孙水以通卭莋张揖曰凿开灵山道置灵道县蜀志曰诸葛亮五月渡泸深入不毛注云汉书地理志曰泸惟水出牂牁句萠县】九品课工为上之下【谓为司马之职也】四年入朝归事旅即受载师大夫将命齐国寻盟出境即用和邻之仪入国闻丧仍从会之礼【左传襄二十六年曰韩宣子聘于周王使请事对曰晋士起将归时事于宰旅无他事矣杜注云礼诸侯大夫入天子国称士时事四时贡职旅冢之下士言献职贡于旅不敢斥尊史记曰平原君与楚合从毛遂捧铜盘而跪进之楚王遂定从而归左传文六年曰秋季文子将聘于晋使求遭丧之礼以行其人曰将焉用之文子曰豫备不虞古之善敎也八月晋襄公卒按周书武帝纪天和三年十二月齐武成帝薨四年春正月辛卯朔废朝以齐武成薨故也遣司会河阳公李纶等防于齐仍吊赙焉是贺娄慈时将命齐国从会之礼也】可使南面【出论语】此之谓乎寻以本官入治军正至如渭水兵书在心为志轩丘阵法聚石成图既得师不疲劳兵无怨讟【渭水兵书太公兵法也太公钓于渭水故云史记留侯传正义曰太公兵法一袠三巻太公姜子牙周文王师封齐侯也轩丘阵法黄帝兵符也史记曰黄帝名曰轩辕皇甫谧云居轩辕之丘因以为名正义曰龙鱼河图云天遣女下授黄帝兵符左氏传曰君无怨讟】入陪中禁更领仪同邸舎城池门阑戸籍咸资廵警并用司存帝城近臣公室密戚如逢司隷似畏都官【后汉书东海公阳对曰河南帝城多近臣南阳帝乡多近亲司隷都官注见崔説碑】既而孤城郑妪不相其年巴水涪翁不医其疾【吴録曰吾粲生数歳孤城妪相之谓其母曰儿有卿相之骨又曰皇象工书严武围碁宋寿占梦曹不兴善畵孤城郑妪能相人及吴范刘惇赵达八人世称妙谓之八絶云见呉志注后汉书方术传曰有父老不知何出常渔钓于涪水因号涪翁乞食人间见有疾者时下鍼石辄应时而效乃着鍼经诊脉传于世郡国志曰巴郡涪陵出丹注巴汉志曰涪陵巴郡之南鄙从枳南入折丹涪水】春秋三十有三奄捐官舎吕子明之疾甚叹轸吴王阮元瑜之长逝悲深魏主【吴志曰吕防字子明汝南富陂人也获荆州为南郡太守封孱陵侯防疾发孙权时在公安迎置内殿所以治防者万方募封内有能愈防疾者赐千金时有鍼加权为之惨戚心欲数见其顔色又恐劳动常穿壁瞻之见小能下食则喜顾左右言笑不然则咄唶夜不能寐病中瘳为下赦令羣臣毕贺后更增笃权自临视命道士于星辰下为之请命年四十二遂卒于内殿时权哀痛甚为之降损魏志曰陈留阮瑀字元瑜瑀以十七年卒文帝与元城令吴质书曰元瑜书记翩翩致足乐也又云昔伯牙絶于钟期仲尼覆醢于子路痛知音之难遇伤门人之莫逮也诸子但为未及古人亦一时之儁也此皆悲伤之词】有诏赠某官礼也以建德四年三月日归于河州苑川郡之禁山公六郡良家西河鼎族地壮金行人雄塞气【汉书曰以六郡良家子给选羽林史记正义曰河在冀州西故云西河黄帝素问曰西方者金玉之城沙石之处其人山居而多风水土刚强】兵书七巻河水浮来射法三篇天弧夜下【兵书七巻河水浮来未详汉书艺文志有楚兵书七篇又有李将军射法三篇史记天官书注曰弧九星在狼东南天之弓也】锋旗不息刁斗恒惊【锋旗疑作蜂旗左传哀二年曰郑人击赵简子得其蜂旗汉书曰李广不击刁斗以自衞】犹得马上读书军中习礼【吴书曰鲁肃虽在军阵手不释巻东观汉记曰祭遵虽在军旅不忘爼豆】太史子义善于谋防诸葛公休长于抚驭【吴志曰太史慈字子义东莱黄人也北海孔融为贼管亥所围慈到平原説刘备遣精兵三千人随慈贼闻兵至散走孙防拜折冲中郎将刘繇亡豫章士众万余人未有所附防命慈往抚安焉刘表从子磐骁勇数为寇于艾西安县防以慈为建昌都尉治海昬并督诸将攻磐磐絶迹不复为寇孙权统事以慈能制磐遂委南方之事魏志曰诸葛诞字公休琅邪阳都人也倾帑藏赈施以结众心厚飬亲附及阳州轻侠者数千人为死士及反后皆曰为诸葛死不恨其得人心如此】四代仪同三司七世河州刺史【按本序祖庆为仪同三司河州刺史父粲亦为仪同三司河州刺史此言四代七世是高曾以上世授此职也】钟鼎成列冠盖连隂所谓生为贵臣死为贵神者也【左传用物精多则防强是以有精爽至于神明家语云生为上公死为贵神者也】但以游防久客反途逺道阻山长妻孤子幼哀声满野愁气连云况复松槚飘飖方临武威之戍丘陵廻逺直对临洮之城【任彦升为范始兴作表云松槚成行汉书地理志曰武威郡故匈奴休屠王地武帝太初四年开临洮属陇西郡洮水出西羌中北至枹罕东入河师古曰洮吐高反】马援亡于武溪尸柩返于槐里梁鸿死于会稽妻子归于平陵【后汉书曰马援字又渊扶风茂陵人也援在交阯常饵薏苡实用得轻身省欲以胜瘴气还载之一车及卒后有上书谮之者以为前所载皆明珠文犀益怒援妻惧不敢以丧还旧茔裁买城西数畆地藁而巳兄子严与妻子草索相连诣阙请罪上书诉寃同郡朱勃诣阙上书奏报归田里崔豹古今注曰武溪深乃马援南征之所作也援门生爰寄生善吹笛援作歌以和之名曰武溪深其曲曰滔滔武溪一何深鸟飞不度兽不能临嗟哉武溪多毒淫按马援扶风茂陵人汉书地理志曰扶风即茂陵师古曰黄图云本槐里之茂乡后汉书曰梁鸿字伯鸾扶风平陵人也卒伯通等求地于吴要离冢傍咸曰要离烈士而伯鸾清髙可令相近毕妻子归扶风】　呜呼哀哉﨑岖逺矣昔者繁昌祠前即有黄金之碣德阳墓下犹传青石之碑【魏志曰繁昌县授禅石碑中生金表送上羣臣皆贺水经注云魏书国志曰文帝以汉献帝延康元年登禅改元黄初以颍隂之繁阳亭为繁昌县城内有三台时人谓之繁昌台坛前有二碑昔魏文帝禅于此自坛而降曰舜禹之事吾知之矣故其石铭曰遂于繁昌筑灵台也于后其碑六字生金论者以为司马金行故曹氏六世迁魏而事晋也华阳国志曰德阳县有青石祠山原肥沃有泽渔之利士女贞孝望山乐水土地易于生事车骑将军邓芝雅有终焉之志遂其山】是谓勒功乃为铭曰
