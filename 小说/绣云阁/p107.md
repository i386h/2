<!-- { "loadSidebar": true } -->
　　野鬼自应灵宅之招，约集三万六千鬼魂，去见灵宅。一一言及，君皆欣喜，愿随仙真驱使，仇复紫霞。会有清虚真人闲游天际，见得野鬼林立，遂将云头按下，坠于其间。野鬼见之，拜跪不已。清虚曰：“尔等野鬼云集此地，所为者何？”野鬼曰：“吾辈集此无别，将到灵宅仙子处，听其驱使，以复紫霞之仇耳。”清虚曰：“紫霞真人命奉上天，遣得虚无子临凡阐道，脱化三缄。灵宅身属仙真，不为阐道之助，反三番四覆阻滞此举。吾等禀之道祖，几欲将彼贬为野仙。彼乃怙恶不悛，毫无悔悟，一战再战，挫辱累遭。自昔阵破阴风，诸真追逐，不见形影。今又在此约同尔等，计欲阻道。吾且问尔：『灵宅子究用何策，以傲上天之旨乎？』”野鬼曰：“彼但谕及吾等任其役使，至于如何阻道，则不知之。”清虚曰：“尔等听吾吩谕，不去为高。惟助道阐三缄，上天乃喜。待至他日，大道阐明，亦有功于上天，断无不受微恩之理。如党同阻道，天威赫赫，岂能容过尔辈耶？”野鬼齐声曰：“仙真所言，吾当领受！愿各守规矩，不入灵宅之党焉。”清虚曰：“果尔，吾奏上天，必有奖赏。切毋面从阴背，以忠言而逆耳也！”野鬼诺之。
　　清虚真人乘云而返，半空回顾，见得野鬼中突起浊烟，东横西直，歪斜不整，未知何兆。于是袖占一课，课已而叹曰：“三万六千野鬼终得灵宅刁弄，背吾所说。异日万鬼阵内，概被仙宝追散。灵魂化化生生，分为三千六百旁门，以坏正轨。
　　可知天地自有此正道，必有无数邪道以乱之。诚哉，正道之难阐也！”清虚叹罢，抚膺叹息而去。
　　三万六千野鬼得清虚数语，仍然四散。灵宅子候之三日，不见动静，默会片刻，知为清虚真人云游道此告诫一番，所以不至。灵宅无奈，又到两山游玩。复遇野鬼，而询曰：“尔何爽约不前？”野鬼曰：“紫霞为阐正道，吾等往阻，恐触天怒，故不敢应真人之招。”灵宅子笑曰：“吾知尔等误听清虚谗言，岂知清虚真人，乃紫霞道友，其所卫者紫霞耳。如听彼说，则紫霞安享清闲，尔辈深仇，抛诸沉渊矣！清虚为上界仙真，吾亦上界仙子。阻道之罪，若有若无，岂清虚知之，而吾独不知者？尔等休听刁弄，须齐来吾洞，自有复仇妙策以教尔焉！”野鬼听此言语，无异世之是非颠倒，靡不竦人听从，遂同声应曰：“明日准来洞前，听仙真驱使！”灵宅子遂归。
　　待至次日，果然野鬼陆续齐集。灵宅子日日教以布阵之法，又各与符篆一道，吞入腹内，俾排阵势，步武易于了然。炼约年余，灵宅子见其卷收去取已熟，即于二山之下演之。一时阵中黑雾迷漫，不见天日。复将所吞符内真言一诵，野鬼尽化怪像，其形飘飘威风，势不可近。灵宅子大喜于心，曰：“有此匡扶，可以兴我戎行，以诛三缄矣！”



                        


第八十四回    游碧玉是非颠倒　选北海道友重逢


　　灵宅子得了三万六千野鬼，固喜布阵有人，心里暗思：“如再得野仙助之，更为美好。”于是祥光驾动，四面云游。
　　他日，云头遥望，一山高耸，清光时起，或隐或现。灵宅子不知是何地界，云车驱动，竟投此山，暗暗坠下云头，呼当方而问曰：“此山何名？”当方曰：“碧玉山也。”灵宅子曰：“山内何仙在此炼道？”当方曰：“尽属三缄仙官门徒。因九头狮精霸占此山，师徒与战大败，自战败后，各散一方。今被紫霞诸真将彼师徒隔着，尚未团聚，故约集在此，以候三缄焉。”灵宅子曰：“原来如是，吾当一访。”当方退。
　　灵宅暗计：“如将碧玉山炼道诸人刁弄从吾，三缄命必休矣！”心喜机缘相凑，缓款来至山顶，早为狐惑见之。灵宅不慌不忙，假意采集药料，东张西望，若有所寻。狐惑上前询曰：“道士何来？来此何事？”灵宅子曰：“在洞无聊，特来此地采集药料，以炼仙丹。”狐惑曰：“尔属左道旁门耶？”灵宅子曰：“尔何所见，而以左道旁门视吾？”狐惑曰：“玉液池头，金丹自有，炼之以离宫之火，久久必成。道士不采于身，而乃区区于草根木皮，采诸山外，知非个中人也，故以左道旁门视之。”灵宅子曰：“闲言休讲，尔师何人？”狐惑曰：“吾师三缄仙官耳。”灵宅子曰：“尔言三缄，其殆虚无子脱胎尘世，奉紫霞命以阐大道于人间者乎？”狐惑曰：“正是，正是。”灵宅子曰：“如此，吾系灵宅真人，尔师未入世时，原与吾为好兄道弟。”狐惑喜曰：“听尔之言，乃吾师叔。吾等未听训诲已数年矣，师叔此来，如情念吾师，曷为侄辈教之？他年有成，感激不浅。”灵宅子曰：“大道无私，代教何辞？特恐尔师异日言吾将道教错，而为子责也，不亦劳而无功乎？”狐惑曰：“吾师气量最大，不似野仙之流，动辄咎人兴事，以害道友者比也。”灵宅子闻狐惑一言，打入心坎，几汗颜而不可自制。然思到阴风阵中之辱，又不舍复仇之举，乃乘机言曰：“只要尔师量大，吾师叔暂为尔等代劳一二焉。”狐惑见灵宅子肯为教授，遂迎入洞，遍告三服、乐道诸人，同来参拜。
　　灵宅子命坐于旁，问及三缄所授之道。三服等曰：“吾师所传，仅有四语。”灵宅子曰：“四语如何？”三服曰：“虚无圈子圆复圆，不时呼吸入丹田；灵根每得勤勤溉，丹基初立止无前。”灵宅子曰：“尔师所传仅此，胡弗再进一层？”三服曰：“得此传后，师徒分散，至今不见踪迹，故于大道未得进境焉。”灵宅子曰：“尔等欲吾代传，须择一幽深洞宇，自诘朝始传道，以三日为度。尔诸弟子各宜竭乃心力，苦苦习之！”言罢乘云而去。
　　是夜，三服呼齐道兄道妹，在洞议曰：“明日师叔传道，尔等均愿习否？”凤春曰：“旷野深山，游仙甚众。倘非正道，他日何以见师？”三服曰：“试看明日所传若何。正则习之，邪则弃之。其中自有经权，未可执一格以相绳也。”计议停妥，俱各安寝。
　　次日，三服统领男妖女怪候于洞外。候不一刻，灵宅子云车坠下，坐于洞中。三服等朝参已毕，灵宅子曰：“尔诸徒众灵根既固，吾来指尔前进一层。”三服诸人齐齐稽首曰：“师叔所教，敢不遵之！但不知师叔此来，所教何道？”灵宅子曰：“灵根坚稳，不出虚无圈子。是宜内养神火，济之以坎，玄膺气管，以受精符。”三服曰：“胡为精符？”灵宅子曰：“精符者，以精合神，取水以制人也。精在我家，乃名子精，将此子精急急固济，以为扶助，正一自可念华焉。”三服等受此一教，心服灵宅子善于指点，无不佩服。灵宅子见三缄徒众各皆敬礼，遂渐浸润以左道之术，而三缄之弟子不知也。自此三日一教，往来不担三服等欣然学习，群倚灵宅为仙梯。
　　久之，灵宅呼诸人来至虎喷山前，看排野鬼大阵。将阵排妥，恨无统鬼将帅，因以黄旗一面，命三服持之。三服接过黄旗，四面麾动，万鬼齐来听调，个个见三服之面而欣喜言曰：“吾等自与鬼王分别，不知散于何方，孰料今兹又得重逢，真万千之幸也！”三服忽见野鬼齐集，动了昔日相随之情，不免缱绻流连，形于色外。灵宅知机有可乘，暗暗念动真言，一时野鬼尽化为奇形怪像。三服此际，恐野鬼以形像之异，视己愈轻，遂显前日威风，大啸一声，化作丈八雄躯，青面獠牙，甚是可怕。灵宅子喜曰：“吾布此阵，统领有人矣！”当收阵势，命乐道等先归，独留三服一人，食以灵符。三服误认此符为助道之用，吞而辞别。
　　刚到三日，传道期临。灵宅来至洞中，传齐诸徒，强将大道讲论一番。然后徐徐向诸子言曰：“吾代三缄传道，终是空劳其力。”三服等齐声询曰：“师叔何以空劳其力耶？”灵宅子曰：“尔师而今坠于四害，大道已失。前日上帝怒紫霞误命其人，贬为野仙，且将三缄打入阴山受罪。尔等犹痴心空望，是自误耳。不如拜吾门墙，弃了三缄这条妄想，待吾着实传尔大道，方可有成。如吾不言，不识要俟何年，尔等始能知也！”三缄诸徒闻得这番言语，有全信不疑者，有将信将疑者，有疑而不信者，纷纷不一。灵宅子复乘机言曰：“吾言如是，尔如不信，可在碧玉山守之，看尔师尊何日来此。吾将归矣，教止于是矣。倘有信吾言者，将师拜后，再传大道。”言毕，飘然竟去。
　　是时，三缄诸徒彼此是非颠倒，闷闷不语者半日。惟翠华、翠盖稍有识见，向诸道兄曰：“灵宅真人之言，乃虚谬也！”三服曰：“尔何知？”二翠曰：“凡人有恨于人者，其词怒；有求于人者，其词和。灵宅真人提及『三缄』二字，则言甚亢厉，说到拜门一事，则语极从容。以此观之，必与吾师有隙。吾姊妹宁使终身不得其道，断不以彼为师！”三服曰：“女徒中不以灵宅为师，各随其意。尔随道弟，有愿师事之者乎！”乐道曰：“吾欲暂投门下，看又如何？”狐惑曰：“尔二人背师命而拜师，其心安忍？吾与西山道人等以师教自守，即终身不得其道，亦不怨之！”三服、乐道急于得师，不复多言，驾着风车，竟投灵宅。
　　翠华、翠盖谓众道友曰：“二人既投灵宅，灵宅询及吾等，三服必以实告。灵宅不乐，定假山法，寻事加害。吾等法力乌能敌彼？不若另寻他所，以待吾师。”西山道人曰：“尔言甚是，可即离了碧玉，远觅他山以居之。”狐惑曰：“以吾言之，灵宅子必使三服归来，扬言传道之妙，炫耀吾等，务将吾等再三请求；不去；始行加害。此定理也。”弃海曰：“吾等即去，有负二人。且待彼归，同破其迷。若匪石不转，然后他适。如此，可以对三服、乐道同学之情，亦可以对吾师尊于相见之日。”西山道人曰：“弃海道兄所言亦是。”遂各归洞炼道以待。
　　乐道、三服果然循环而至，扬言传道之妙，以求众友从灵宅为师。弃海诸人苦下说词，劝彼以三缄为重。二人迷于灵宅，业已甚深，见诸道兄不从其言，震怒归去。翠华曰：“今可行矣！如再迟缓，灵宅之害至矣！”于是各驾妖风，遍觅佳水佳山，为修地道。遥遥望见北海关前山水俱佳，催动风车，同坠关下。左右环顾，山似城立，水绕如蛇，真足令人玩赏不置。
