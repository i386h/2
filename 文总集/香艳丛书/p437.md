<!-- { "loadSidebar": true } -->
　　〖《云仙杂记》：正月十五夜，元宗于常春殿张临光宴。白鹭转花，黄龙吐水，金凫、银燕、浮光洞、攒星阁，皆灯也。奏月分光曲，又撒闽江锦，荔支千万颗，令宫人争拾，多者赏以红圈帔、绿晕衫。《旧唐书?睿宗纪》：光天二年正月上元日，夜，上御安福门观灯，出内人连袂踏歌。〗 
　　惜春御史掌中亭，火速春光报画棂。却恐莺雏鹐落尽，树头叶底系金铃。 
　　〖《云仙杂记》：穆宗每宫中花开，则以金顶帐蒙蔽栏槛，置惜春御史掌之，名日括香。尤袤《全唐诗话》：天授二年腊，卿相欲诈称花发，请幸上苑。许可，寻复疑之，先遣使宣诏曰：“明朝游上苑，火速报春知。花须连夜发，莫待晓风吹。”凌晨百花齐放，咸服其异。《开元遗事》：春时于园中纫红线为绳，密缀金铃，系于花梢之上。有鸟鹊翔集，则令园吏制铃索以惊之。〗 
　　花朝才过雨晴天，羯鼓频挝总可怜。种得牡丹红一捻，钩帘深院掷金钱。 
　　〖南卓《羯鼓录》：元宗朝，遇二月初，诘旦巾栉方毕，宿雨初晴，景色明丽。小院内庭，柳杏将吐，睹而叹曰：“对此景物，岂可不与他判断乎？”高力士遣取羯鼓，上命临轩纵击一曲，名春光好。反顾柳杏，皆己发坼。上笑谓嫔御曰：“此事不唤我作天工可乎？”《青琐高议》：明皇时，有进牡丹者，贵妃匀面，口脂在手，印于花上。诏栽于先春馆，来岁，花上有指印迹，上名为“一捻红”。《开天遗事》：内庭妃嫔，每至春诗，各于禁中结伴，二三人至五人，掷金钱为戏。盖孤闷无所遣也。〗 
　　花萼楼高不倩扶，静看六马滚尘图。宣徽赐出龙香剂，玉面花騘搨得无。 
　　〖柳宗元《龙城录》：宁王善画马。开元兴庆池南花萼楼下，壁上有六马滚尘图，内明皇最眷爱玉面花騘，谓无纤悉不备，风鬃雾鬣，信伟如也。后壁惟有五马，其一者失去，信知神妙，将变化也。 《云仙杂记》：明皇御案墨曰“龙香剂”。一日见墨上，有小道士如蝇而行。上叱之，即呼万岁曰：“臣即墨之精，黑松使者也。凡世人有文者，其墨上皆有龙宾十二。”上神之，乃以墨分赐文官。王建《宫词》：“往来旧院不堪修，近敕宣徽别起楼。”〗 
　　宫娃催进牡丹鞋，花放宜春院院佳。扑尽海棠枝下蝶，一时传觅鬓头钗。 
　　〖范元凯诗：“神女初离碧玉阶，彤云犹拥牡丹鞋。”张佑诗：“虢国潜行韩国随，宜春深院放花枝。”〗 
　　下仗声中侍立稀，朝来深殿拜黄衣。多因玉案勘书苦，敕赐红续饼餤归。 
　　〖《避暑录》：唐御膳，以红续饼餤为重。光化中，进士会宴曲江，令大官特作饼餤赐之。王建《宫词》：“千牛仗下放朝初，玉案傍边立起居。每日请来金凤纸，殿头无事不教书。”〗 
　　别院秋深冷画屏，冠巾人去雨冥冥。大家蟋蟀黄金笼，闭在红蕤枕畔听。 
　　〖《开天遗事》：明皇宫中，每至秋时，宫人皆以小金笼闭蟋蟀，置枕函，畔夜听其声。唐制，宫人给令者，皆冠巾。〗 
　　柳枝如发晓含烟，阿监宣呼贴翠钿。随例引来花下点，芙蓉院里试秋千。 
　　〖《开天遗事》：天宝宫中，至寒食节，竞树秋千，令宫嫔嬉笑以为宴乐，帝呼为半仙之戏。白居易《长恨歌》：“椒房阿监青娥老。”《太平御览》：芙蓉园，本隋氏之离宫，居地三十顷，周围七十里。〗 
　　承恩殿角月初高，风月常新印记牢。却被宫娥知了事，大家检取桂红膏。 
　　〖 张泌《妆楼记》：开元初，宫人被进御者，曰“印选”，以绸缪记印于臂上，文曰“风月常新”印毕，渍以桂红膏，则水洗色不退。〗 
　　红子抛残蜡泪灰，绿窗局散笼灯回。南风借与何人竞，怨杀今宵剉角媒。 
　　〖《清异录》：开元中，后宫繁，众侍御寝者难以取舍，为彩局以定之。集宫嫔用骰子掷，最胜者一人，乃得专夜。宫嫔私号骰子为“剉骨媒人”。〗 
　　花开瑞圣接高楼，供奉花騘第几筹。记得官家含笑看，上棚更打背身球。 
　　〖王建《宫词》：“对御难争第一筹，殿前不打背身球。”《清异录》：天宝年，内中柑子结实，帝曰：“与贵妃。”赏御号为“瑞圣奴”。〗 
　　攀尽红榴鬓发攒，年年重午醉阑干。花前邀得看花伴，多向金盘射粉团。 
　　〖《开天遗事》：天宝宫中，每到瑞午节，造粉团角黍，贮于金盘中。以小角弓子，纤妙可爱，架箭射盘中粉团，中者得食。〗 
　　扇扇纱窗午日开，宫靴斗草破苍苔。径须南海祗洹寺，翦取维摩美髯来。 
　　〖韦绚《刘宾客嘉话录》：晋谢灵运，美须，临刑，施为南海祗洹寺维摩像须。寺人宝惜，初不亏损。中宗朝，安乐公主五日斗草，欲广其物色，令驰骑取之。又恐为他人所得，因翦弃其余。〗 
　　徐黄粉本妙纤毫，学就团花试锦袍。夜半鹊盐联唱罢，教人殿角听秋涛。 
　　〖《梦溪笔谈》：唐曲有“突厥盐”、“阿鹊盐”。施肩吾诗云：“颠狂楚客歌成雪，软媚吴娘笑是盐。”《文献通考》：盐者，途歌引曲之类也。《宣和画谱》：李思训，官左卫大将军，画皆超绝。天宝中，明皇召思训画大同殿壁，兼画掩障。夜闻有水声，而明皇谓思训“通神之佳手。”〗 
　　枝枝石竹绣罗裳，齐挽宫鸦闹扫妆。解道别人眉样好，绿纱窗下试鸳鸯。 
　　〖李白《宫中行乐词》：“山花插宾髻，石竹绣罗衣。”段柯《古髻鬟品》：贞元中，有闹扫妆髻。《杨慎外集》：唐明皇令画工画十眉图。一曰鸳鸯眉，又名八字眉。二曰小山眉，又曰远山眉。三曰五岳眉。四曰三峰眉。五曰垂珠眉。六曰月棱眉，又曰却月眉。七曰分梢眉。八曰涵烟眉。九曰拂云眉，又曰横烟眉。十曰倒晕眉。〗 
　　玉环新赐拨长筵，宝烛玲珑绕篆烟。夜夜笼香槽板上，惊飞火凤出鹍弦。 
　　〖《次柳氏旧闻》：上欲迁幸，复登楼置酒，四顾无人，乃命奏“玉环”。“玉环”者，睿宗所御琵琶也。郑嵎《津阳门》诗注：上皇善吹笛，常宝一紫玉管。贵妃妙弹琵琶，其乐器闻于人间者，有逻沙檀为槽，龙香拍为拨者。上每执酒卮，必令迎娘歌水调曲遍，而太真辄弹弦倚歌，为上送酒。《合璧事类》：贞观中，有裴神符者，妙解琵琶。作“胜蛮奴”、“火凤”、“倾杯乐”三曲，太宗深爱之。李商隐诗：“拨弦惊火凤”。《乐府杂录》：贺怀智以石为槽，鹍鸡筋为弦，用铁拨弹之。〗 
　　桂堂东畔画帘披，一矗长竿日影移。绣得花幡齐五色，金铃处处妒封姨。 
　　〖《开天遗事》：五王宫中，各立长竿，挂五色旌于竿头，四垂缀以金铃，有声即往视之。旌所向，可知四方风候，谓之向风旌。〗 
　　泪妆初写拂云眉，明秀难描出殿迟。惯向歌筵施巧慧，御屏斗记几联诗。 
　　〖《开天遗事》：宫中宾妃辈，施素粉于两颊，号为泪妆。《妆楼记》：明皇幸蜀，令画工作十眉图，横云、斜月，皆其名。〗 
　　龙脑香烟绕御炉，每从甲夜识皇图。案头撰诏回宫晚，乞与金莲付烛奴。 
　　〖《酉阳杂俎》：天宝末，交趾贡龙脑，如蝉翼形。波斯言：“老龙脑树节方有。”禁中呼为瑞龙脑。上唯赐贵妃十枝，香气彻十余步。《杜阳杂编》：文宗视朝后，即阅群书，谓左右曰：“若不甲夜视事，乙夜观书，何以为人君耶？”《唐书?令狐绚传》：为翰林，承旨夜对，禁中烛尽，帝以乘舆、金莲华炬送还。院吏望见，以为天子来，及绚至，皆惊。《开天遗事》：申王亦务奢侈，盖时使之然。每夜宫中，与诸王贵戚聚宴，以龙檀木雕成烛跋童子，衣以绿衣袍，系以束带，使执画烛列于宴席之侧，目为烛奴。诸贵戚之家皆效之。〗 
　　骊山极顶是华清，坠舄遗钿辇道轻。看取伶官呈剧本，诸姨天半下帘声。 
　　〖《旧唐书?明皇杨贵妃传》：明皇每年十月幸华清宫，国忠姊妹五家扈从，每家为一队，着一色衣。五家合队，照映如百花焕发。而遗钿坠舄，瑟瑟珠翠，璨烂芳馥于路。王建《宫词》：“下帘声在半天中”。 
　　箜篌擘罢炙笙簧，弟子梨园枉擅场。十五点来深院住，并房学唱荔枝香。 
　　〖《旧唐书?音乐志》：明皇又于听政之暇，教太常乐工子弟三百人，为丝竹之戏。音响齐发，有一声误，明皇必觉而正之。号为皇帝弟子，又云梨园弟子。《唐书?礼乐志》：元宗既知音律，又酷爱法曲，选坐部伎弟子三百，教于梨园。声有误者，帝必觉而正之，号皇帝梨园弟子。宫女数百，亦为梨园弟子，居宜春北院，置小部音乐三十余人。帝幸骊山，杨贵妃生日，命小部张乐长生殿。因奏新曲，未有名，会南方进荔枝，因名曰“荔枝香”。〗 
　　才子新依供奉班，花笺银烛对双鬟。未央杨柳秋宵月，并作清平调里颜。 
　　〖《乐史?太真外传》：开元中，禁中重木芍药，得数红紫、浅红、通白者，上因移植于兴庆池东沉香亭前。会花方开，上乘月夜游，妃以步辇从。诏选梨园弟子中尤者，得十六色，李龟年以歌擅一时之名，手捧檀板，押众乐前，将欲歌之。上曰：“赏名花，对妃子，焉用旧乐词为？”邃命龟年持金花笺，宣赐翰林学士李白，立进《清平乐》词三篇。龟年捧词进，上命梨园弟子约略词调，抚丝竹，遂促龟年以歌。妃持玻璃七宝杯，酌西凉葡萄酒，笑领歌意甚厚。上因调玉笛以倚曲，每曲遍将换，则迟其声以媚之。〗 
　　君王玉辇竟成赊，簪得春枝鬓脚斜。胡蝶亦嫌宫漏冷，纷纷飞过海棠花。 
　　〖《开天遗事》：开元末，明皇每至春时，旦暮宴于宫中，使妃嫔辈争插艳花，帝亲捉蝶放之，随蝶所止幸之，谓之蝶幸。后因杨妃专宠，遂不复此戏。〗 
　　凰凰裘贴奏帘前，祝罢千秋有赐筵。闻说贵妃催绣褓，金银正赐洗儿钱。 
　　〖王建《宫词》：“圣人生日是明朝，私地教人属内监。自写金花红榜子，前头先进凤皇衫。”刘餗《隋唐嘉话》：八月初五日，明皇生辰，为千秋节。王建《宫词》：“旧高殿里有香烟，万岁声长动九天。妃子院中初降诞，内人争乞洗儿钱。”《通鉴》：天宝十载，禄山生日，上及贵妃赐衣服、宝器、酒馔甚厚。后三日，召禄山入禁中，贵妃以锦绣为大襁褓，裹禄山，命宫人以采舆舁之。上闻后宫喧笑，问其故，左右以“贵妃三日洗禄山儿”对。上自往观之，喜赐贵妃洗儿金银钱，复厚赐禄山，尽欢而罢。〗 
　　铁距花冠种绝殊，斗鸡胜得御坊无。贾家调养凭谁识，赐锦多分扫地夫。 
