<!-- { "loadSidebar": true } -->
君讳澄，字玄靖，胧西牛心郡人也。昔缙云命官，引苍精而纪号；刘累掌豢，因鳞长以开宗。资此二源，遂光千叶，若乃段业云季，逢固节以扶危；楚霸将倾，且捐躯而亻旬敌。祖真，隋任鹰扬；父伽，皇朝以宿德年高，板授辽州刺史；清规懿范，标榜人伦，茂实嘉猷，激扬乡誉。君分球吐润，折桂腾芳，绮服翔英，青襟擢秀，游书猎藻，托剑奔奇，以武艺见知，擢任西明府旅帅。君奉上以礼，统下以方。遂属凶奴未宁，从军北讨，既而□清瀚海，雾廓龙庭，纶积策驭，授骁骑尉，寻转任校尉。君志虽温柔，行乃贞厉，耻居下职，思效深功。乃厕纶言，宣风绝域。已穷定远之境，方成博望之功。既而昆岳途遥，玉门难返，乃属狂凶纵虐，狡寇傍侵，固守穷城，以一当万，道殚援绝，执节而终，呜呼哀哉！实其命也。寻遇诸蕃无事，後使言归，遂奉灵躯，以还前壤，年六十六。大唐龙朔元年七月十三日窆於苑西。嗣子痛其道之永绝，伤泉途之已深，爰述清风，式为颂曰：
猗猗茂族，赫赫华宗，或称唐杜，或号豢龙。冠冕弈弈，人物雍雍，笃生是子，德表琮。握武临戎，功苞在列，茂实芳猷，独高先哲不郡，妙智斯绝，使奉皇□，行逾圣辙。阆岭超遥，玉门迢＊，于嗟哲人，道穷斯逝。不遂生还，式从兹瘗，年代虽易，徽音恒继。
（录自《隋唐五代墓志汇编》山西卷第一册）
№龙朔００４
【盖】
大唐德业寺故尼法矩墓志铭
【志文】
大唐德业寺故尼法矩墓志铭并序师讳□，俗姓周，州人也。先世为相，五族封侯，俱禀英贤，光仪父徽。
矩师童□仙心，胸衿孝质。幼而蔬食□□信珍□□用溺於友□。恒怖罗於俗□，又□善□大□从之。师乃从命宫闱，方得出家，遂□本愿，请道崎岖。不惮耆□之弊，归□□念。自就精奇徒□，气志高清，风神朗悟，戒□同洁，身□澄净。
每游心惠路，肆志禅门。而暴疾繁增，大渐将至。以龙朔元年八月十七日奄从迁化，葬於咸阳之岭，春秋七十有七。师女尼惠业，昊天罔极，泣血无追。师徒姊妹等，揽涕潺，中情凄断。刊岷石以述德，表嘉猷於千纪。乃为铭曰：
泡幻讵久，响炎无定，夙悟真空，早明佛性。世纲壹除，怨憎不竞，觉观内薰，神仪外映。悲□明珠，伤摧□镜，埋躯九泉，□□□□。
（录自《隋唐五代墓志汇编》陕西卷第三册）
№龙朔００５
【盖】
失。
【志文】
张士高，本望南阳，相州林虑县人也。惟君建国承家，赐姓命族，导长源於蒙汜，构远叶於扶桑。祖荣宗，怀袖万顷，标榜一时，跬三台而上游，登四岳而杰立，羽仪当伐，□俗归怀，德被黔黎，辞兼丹染。君资神昂宿，禀气嵩山，百金不足著其情，四时无以遏其信。蓝田之生璧，丹穴之育雏，岩岩与嵩岱齐峰，洋洋共江河并注。千寻特秀，栋梁之器先标；六翮孤飞，羽仪之望已显。建临部，飞莅人，信之如日，归之如流□，济之以礼，不假蒲鞭之以盛；示之以信，无违竹马之契。方谓皇天无亲，唯德是辅；神不与善，方亏远步，斯则霄中坠羽，□□□光，松筠见，芝兰被刈。去武德五年二月廿四日，崩於魏地。
呜呼哀哉！悲伤黎庶，放闺门伎妾之所传，□高□於鸟□□虽欲闲居养志，不汲汲於荣华；乐道亡忧，岂戚戚於贫贱。将恐河移岳毁，谷变陵迁，余美不传，有时歇灭，若不勒石镌金，何以永年长久？粤以大唐龙朔元年辛亥之月廿三日乙酉，葬於行山之东，□都西北，右有合涧之川，左带□□之阜，山地与方世而无违，勒石幽冥，守大地而俱毕。乃为铭曰：
高峰极天，长□带地，华源播德，开基□志。其一。繁衍不穷，蝉联相继，九畹芬兰，百亩树蕙。其二。朝光已没，夜川不止，有异人谋，终同覆水。雪落山丘，蹉跎蚁，谁谓天道，俄从蒿里。其三。泉门鸟思，垄树风哀，天长地短，古往今来。番番陇路，寂寂荒□，丹青有变，金石不□。
（录自《隋唐五代墓志汇编》北京大学卷第一册）
№龙朔００６
【盖】
大唐故闻喜县主墓志
【志文】
　大唐刘应道妻故闻喜县主墓志主讳婉顺，字不娘。高祖武皇帝之孙，隐太子第二女也。夙标清惠，长擅柔朋。友爱自衷，仁恕在物。器宇闲淑，风容秀美。固以荷灵宸施，傅质天仪。
年十七而封，仍降嫔於我。谦裕之道，因心而非饰；从顺之宜，即事而呈美。奉尊接下，外谐内睦。实彼美之恒誉，将何得而称焉。少而志学，及长逾励。壶务之余，披省无辍。虽名家之说，未足解颐；而历代之事，其如抵掌。至於艺术方技咸毕留思；诸子群言，鲜或道略。雅好文集，特加钦味。每属新声逸韵，无亏鉴赏。至若目见心存，耳闻□诵。始窥文而辩意。未终篇而究理。与仆并驱于畴昔，余每有鬼焉。及陈废兴，叙通塞，商榷人物，综名理。抗论发辞，莫不穷其指要。实有大丈夫之致，岂儿妇人之流与！而固存挹。耻於眩曜，与朋类常谈，未尝及乎经史。不有忉问，终日如愚，虽亲亲之伦，竟无睹其奥者。且其姿神警晤，操履贞确，行无矫迹，言不诡辞，动必应机，事非失礼，深远财利，不为苟得，性重周急，期之阙己，戒於积聚，有必能散，生资所务，取给而已。
吾睹其孜孜之德，罕见营营之心。加以识尚清远，不昧流俗，卜祝巫觋，屏之物外；祈祷占筮，绝乎虑表。而特简之从，节於宾对；非岁时旅见密亲，无逾阈之谒。自姻戚之余妇人，亦不妄叙。持家驭下，严而有别，中外悬隔，言问罕通。
虽於墙宇之内，亦必慎其游践。平居未尝临ト，少长竟不窥园。近自家僮，卒无识者。斯亦匹妇之为谅也，终无夺鄙夫之志。余材命兼薄，班衤失久微，而左迁除名，屯否相属。彼固于荣辱，齐其得丧。同安菲贱，共甘黜免，始无容，终怀坦虑。自三周启路，二纪於兹。虽余率礼多愆，而彼伏义无爽，片言必顺，一行靡乖。歌螽斯而谕美，仰关雎以同好。友逾琴瑟，韵若埙篪，携手之游，无睽寸影；如实之膳，罕违终食。言念百龄，初非始望；死生契阔，庶期偕老。孰谓斯人，遽有斯酷。昔伯鸾启齿，托意形骸之外；奉倩伤神，奇情言行之表。况美兼双妇，恩总二夫，一遇之款既深，再得之悲逾切。龙朔元年夏，遘疾数旬，六月六日，薨於长安居德坊第，春秋卅。呜呼！人之云亡，天其丧予。怀璧非罪，毁玉何冤。奄坠梁，永辞兰室。锺期已逝，唯余绝赏之弦；风氏虽存，无复同心之质。其年十一月六日窆於雍州万年县洪原乡之少陵原。去掩穷埏，照室之珍俄远；归临虚寝，比德之实长空。方吊影於孤鸾，独吞声於离剑。足以哀倾楚咏，恨动潘文。余素阙词情，罕尝编缉。徒以心目所记，随第疏之，将假容於匠者，虑菁华以丧实。聊陈匪石，式备迁陵，余欲谁欺，敢虚其美尔。其逝矣，何嗟及情深反袂，吾道穷矣！投笔拊襟，於斯绝矣！（录自《隋唐五代墓志汇编》陕西卷第三册）
№龙朔００７
【盖】
失。
【志文】
唐故游击将军左领军丰仪府果毅都尉何君墓志铭并序公讳光，字昭德，陈郡庐江人也。层澜发，架蓬墟而委态；华基远构，掩□岑而戴极。若乃龙翰凤雏之美，金璋绪之盛，故以飞英窦篆，绚彩瑶编，可略而阙也。曾祖雅，梁婺州刺史；祖亮，陈豫章太守。或业优该综，指芸阁以驰芳；或道穆循良，临筱区而擢秀。父嗣，江都郡郡守。陶姿孔室，标琏器以疑规；述职淮南，叶江灵而演映。君懿宇严秘，仰云构而齐深；冲量凝明，湛霜浔而切净。扫室弘议，纵横之气已高；投笔兴怀，漂姚之功可立。弦开月影，褫朱雁於空；剑挺星华，矫素犭爰於风路。而天营地切，羽林寄重，爰以良家，遂参英选，起家为亲卫，又转亲卫校尉，从班例也。肃影辰轩，驰襟霄极，岁序遄积，诚勤克著。至贞观廿一年□月□诏授游击将军、丰仪府果毅都尉。宠章逾盛，荣望斯隆，有光威武之重，实允城之寄。方谓庆蔼延祉，耀金吾以擅荣；而灵景驰阴，徙铜仪而莫驻。遂使狼精辍映，龙韬晦色，指滕城而独远，蹈丰京而不归。
悲夫！以龙朔元年九月二日卒於里第，春秋七十二。子护军元廓，永惟终养，仰风枝而未静；载想趋间，践霜庭以增亻动。而龟谋已叶，鹤隧行封。爰以龙朔元年十一月十八日安厝於邙原，礼也。夫以朽壤难固，沦波匪常，恐岘山之或毁，而樗墓之云伤。刊无鬼於沉石，庶不泯於遗芳。其铭曰：
弈弈虚趾，悠悠源。粤兹鼎族，谅表台门。庭分丹组，室耀琼轩。荣帷必复，道实。其一。擢秀金柯，承华宝气。风韵韶举，神姿雄毅。艺穷弋道，心标剑意。寄重戎昭，荣符都尉。其二。永言家祉，方弘庆灵。未穷修路，遽迫浮生。
迢迢陇首，杳杳佳城。一归冥漠，空备哀荣。其三。实铎霄惊，缟骖晨发。容卫低举，郊原芜没。松路吟风，山门上月。陵谷徒毁，贞芳无歇。
大唐龙朔元年岁次辛酉壬辰朔十八日己酉葬。
（录自《隋唐五代墓志汇编》洛阳卷第四册）
№龙朔００８
【盖】
大唐亡七品尼墓志
【志文】
德业寺亡七品尼墓志铭法师圆流，挺□芳，析含珍，人选宫闱，不详氏族。□黔黎，锺上仙，以哀出家，修道为□，□□弗遇，奄逝东川。千月遽周，几□西□春秋五十六，龙朔元年十二月十三日卒於德业寺。即以其年其月十八日葬於咸阳原。恐桑田海变，陵谷贸迁，勒石玄门，用传不朽。其词曰：
百川弗息，千月遐周，奄辞惊岳，永山丘。下泉日□，上□云愁，勒兹玄石，以表芳猷。
（录自《隋唐五代墓志汇编》陕西卷第三册）
№龙朔００９
【盖】
失。
【文】
唐德业寺亡尼七品墓志铭法师悬劫树因，览龙□之□□；顿□□果，镜石室之微言。遂□□□为心，幽闲成德。迥无白之玷，惟□□管之□，岂直戒策独□，固宜勒心法海。春秋四十有二，龙朔元年十二月六日卒於德业之寺。即於其年十二月十□日葬於咸阳原，礼也。□石玄门，用傅□□，其铭曰：
□长流□，道□代促，转浮玉□，□际一粟。法船既逝，德音虽续，刊石□□，□性高躅。
（录自《隋唐五代墓志汇编》陕西卷第三册）
№龙朔０１０
【盖】
　失。
【志文】
