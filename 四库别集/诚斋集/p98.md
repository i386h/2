<!-- { "loadSidebar": true } -->
　　下泳萧民望甚贤而喜士尤嗜蓄书发粟散廪而饔飱六经捐金抵璧而珠玉百氏每鬻书者持一书至必倍其估以取之不可则三之又不可则五之必取乃己蓄之多而不厌老而不哀也以故其子弟皆好学不惟其子弟其乡人皆好学士之自安福而南者走百里必曰我将见民望自永新而北者走百里亦曰我将见民望予少之时尝从先君至其家每念之则前清溪后平林修竹在左古松在右尚了了予目中也今年友人彭仲庄来民望寄声于予且曰我旧嗜蓄儒书今颇嗜蓄佛书新作一经藏于石泉寺以贮之将与学佛者共之子其为我记焉予不知佛书且不解福田利益事也所知者儒书耳夫道性之而至声之而书书乎读至乎悟则书之为我我为书矣不然庋之而置散焉书则书矣我何与哉今民望之蓄佛书以待释子释子曰我之轮一周则我之诵一周矣果何是事者异也无之而言为者穷也诵不以口而以轮者惰也蓄不以心而以藏者弃也民望其为我问之年月日记
　　长庆寺十八罗汉记
　　大种长庆寺在庐陵郡城之北四十里而遥右皆碧岑前左绀溪水木曲茂望之蔚然也旧有十八罗汉像葢拙工为之仪观俗下神气昏顿类道旁丛祠中捧土掲木之为者岂有世外岩下之姿遗物出尘之意哉里中之士有罗长吉者顾曕不怡捐重币聘良工改作之经佑者四人渊黙者四人纳纳者一人杖植者二人或挥麈欲谈或长眉曳地或佛齿在手或清水挈瓶翫炉者其意逺扰龙虎者其色暇所谓世外岩下之姿遗物出尘之意其庻几不逺吾闻是十八人者西方之悍人也其未见物也若吾子路未见夫子也由今视之所就乃尔然则人果可以无学乎由之瑟固非彼所操也然为此而不为彼者所见者异人也使之彼乎出此乎入庸知其不由欤以寂废动以躬废物视其貎肖其学也施之于世则濩落矣然是十八人者漠然无牵超然无丽世味不能诱其中人忧不能防其崖而况车服可得而维刀锯可得而加也哉长吉名惠迪其二弟早世而诸孤不孤者有长吉之贤字焘之也乐善而喜士里中莫吾长吉之似者
　　怡斋记
　　乾道丙戌之冬予自庐陵抵长沙谒乐斋先生侍讲张公公馆予于其居之南轩是时积雨未霁一夕湖风动地吹北雪逾洞庭被长沙城中予生长南方未尝十月雪之为见见十月雪自长沙始也予既羇旅倦且寒甚岂不欲一见亲旧然僵卧南轩之东牕足未出门而心己入门矣既而呉伯承闻予至夜与祁鲁仲来见诘朝侯彦周又与予里之士刘炳先兄弟来见人事始扰扰矣炳先一日约予与彦周过其家予嘉炳先兄弟之好学而又雍睦怡怡如也索笔为记书其楣问曰怡斋炳先求予记之予以行亟辞未能也后九年炳先试南宫过庐陵炳先不知予在予亦不知炳先过矣又三年友人周直夫归自长沙炳先遗予书曰顷失一见甚恨且促迫怡斋记予得书喜甚问讯长沙故人则彦周鲁仲伯承皆死乆矣当时南轩之集惟侍讲与予与炳先兄弟四人在尔今侍讲官八桂予居庐陵炳先兄弟在长沙交逰之存亡离合其使予悲也予老矣侍讲亦年过四十炳先兄弟其尚少也乎其亦似予也乎炳先名孝祖弟继先名述祖吾州安福人也徙长沙今五世云淳熈三年月日记
　　无尽藏堂记
　　永新县东郭外右十里曰横江张司理徳坚居之近无邑喧逺不林荒乃筑山园以郭万家刳壤为沚实以芙蕖布砾为迳夹以海棠为亭为轩以憩以临园成与吾友刘景明逰焉徳坚若不满意者顾曰是非不佳然人为非天造也乃与景明竹杖芒履循海棠径北行百许歩至禾江之渚徳坚却立曰止吾得佳处矣葢江水西来杳然若从天流出至是分为两中跃出一洲如横緑翏咮昂凥庳美竹异树不蓺而蔚水流乎洲之南北崖若裂碧玉而出势若竞骛声若相应若将胥命而防于洲之下覧观未竟云起禾山意欲急雨有风东来吹而散之不见肤寸义山之背忽白光烛天若有推挽一玉盘疾驰而上山之颠者葢月己出矣景明贺曰惟江上之清风与山间之明月耳得之而为声目遇之而成色取之无禁用之不竭是造物者之无尽藏也东坡尝为造物守是藏矣自坡仙去夜半有力者窃藏以迯尝试与子追亡收逋而贮储于斯乎徳坚乃作堂于其处而题曰无尽藏云年月日记
　　宜州新豫章先生祠堂记
　　予去年十月致书桂林伯侍讲张公今乃得报且诿予曰宜州太守韩侯璧直谅士也初抵官下他皆未遑首新山谷先生祠堂葢山谷之贬宜州崇宁甲申也馆于城之戍楼曰小南门者明年卒焉后人哀之即其地庙祀之于湖张安国大书豫章先生四字以揭之然居向湫隘屋庐壊隤俎不成列拜靡厝躬今侯戾止顾瞻而矉爰出其闉距城不遐得地洵訏湖光前陈旷野洞开诸峯崛竒骏奔来庭立屋六楹以妥神居刻木肖像是祀是享俯湖为阁于登于临湖山清空云烟髙寒神则降集人士奋勉既成来求阁名若记栻既以清风名阁矣子学诗山谷者微子莫宜记之予执书叹曰予闻山谷之始至宜州也有甿某氏馆之太守抵之罪有浮屠某氏馆之又抵之罪有逆旅某氏馆之又抵之罪馆于戍楼葢圄之也卒于所馆葢饥之寒之也先生之贬得罪于时宰也亦得罪于太守乎鹿之肉人之食君子之残小人之资也孰使先生之所挟足以授小人之资也夫岂不得罪于太守也先生得罪于太守则太守不得罪于时宰矣岂为不得罪也又将取荣焉由今视之其取荣于当时者几何而先生饥寒穷死之地今乃为骚人文士伫瞻鑚仰之场来者思去者懐而所谓太守者犹有臭焉今君子之于小人患不得罪耳得罪奚患哉今韩侯之贤乃能社先生而稷之惜也先生之前乎韩侯也先生之没侯犹敬之如此使其生也遇侯而燠休之则主賔之贤牵聨俱传也惜也韩侯之后乎先生也然士或同室而睽或异世而逢茍逢矣前后奚足校哉先生之祠要自韩侯始则侯之传决也而又得侍讲张公名其阁其传亦决也因书其説寄侍讲以遗韩公云淳熈五年三月二十四日庐陵杨某记
　　兴崇院经藏记
　　安福县南出为十里者七地曰乌村有寺岿然者兴崇院也作于治平丙午至宣和甲辰而火释守通者再作之至建炎庚戌又火释延贽与惠崇者又作之殿阁逮庖湢毕葺至今其徒得以安安而居继继而不絶者二释力也释海璿今居之璿良于医得钱无所用独用之于其师之教所宜为者宫庐之欹倾佛像之澷漶既苴既考既祓既藻则与其徒蕴贤淮计曰有寺百年而无一巻非不耒而农不书而士乎蔬其腹衲其躯焉而己矣吾徒借第令自窳自懵靡腼靡悔其若后之敏惠秀辩求心问性者何于是倾槖之赢劝里之侠得钱如干蕴贤乃杖竹履草风饪露寐走二千里至福唐市经于开元寺以归为巻者五千四十冇八为匦者数十百承以耦轮帱以崇殿金碧炜煌丹漆可鉴龙光神威森然欲动鼓舞甿庶罔不尊礼教所应有彪列明备璿因文士刘崇芝及吾外弟周世通来求予文以纪其成予曰彼于其师之经所谓五千四十八巻者匦之矣能如士之于书皆诵之否能诵之矣抑能如士之于书皆通之否世通曰释之不如士固也抑不宁唯是释能以无经为怍固不如士之以书而入官以官而捐书释能倾赀以市经固不如士之以身而殉货以货而殉色释能辛勤千里而求经固不如士之重趼以附炎奔命以死权予无以诘因并书其语葢殿成于淳熈戊戌之冬轮藏成于己亥之春赀出于璿力出于贤与淮云是嵗十月三日杨某记
　　爱教堂记
　　富川邹虞卿丰其室而歉其心曷歉其心也欲淑其子而未有造也其子葢亦竞爽其长如嘉禾焉既条既叶蔚如其茂也其幼如穉苖焉既露既雨韡如其秀也虞卿作一堂樷书于间嵗聘良师以淑其子问名于艮斋先生谢昌国昌国命以爱教虞卿又介予弟延徽请予文以记其堂以范其子则谂之曰有子而教之非爱之夫抑今之教子者非古之教子者也学云学云古也仕云仕云古乎哉今之教子而舍曰仕云仕云者希矣曰子乎仕亲乎光也人固有卿士其位者问其位则是问其人则非斯谓之光其亲矣乎人固有不卿士其位者问其位则非问其人则是斯不谓之光其亲矣乎楮有璜者其室辉家有良者其庭夫果俟于外乎哉今使二三子充其学以淑其躬纳其躬于圣贤君子之域而出其躬于公卿大夫之涂其为虞卿光者犹在也纳其躬于公卿大夫之涂而出其躬于圣贤君子之域其亦光乎否也然则为二三子者学云学云乎尔仕云仕云也欤哉虞卿名时举年月日记
　　王氏庆衍堂记
　　淳熈三祀惟光尧太皇天夀千万有开七秩是将咸羲黄登尧姒天齐日升复无无极自商三宗周文武而下藐乎无以颂为也圣天子穆然谓兹盛徳事旷不前闻用张闳休赫厥诞章奉觞介寿峻极鸿号对越大紫昭天同符亲亲老老流貤厥庆溥将有截以章表不匮之孝臣孚有母某氏厥龄若干佥曰应书论封如章紫诰鸾回玉轴山辉华镆揄狄命服斯皇邑里趋讙来贺塞门于是宣溪之人始知王氏有子矣臣孚乃作新堂以侈君赐以怡亲顔以诒子孙取丝纶之辞榜以庆衍既落成属某记之窃唯孚安逺主簿季安之仲子也未更事而孤其母夫人蓍簮葛制雪齧氷饮夙宵涟如忧子无立孚念父所付感母己忧我将何修以怿母怀则致身书林菑畆典坟膳服礼言将撷其根不宁其葩淑其心不宁其喙凡当世钜人长徳是惟不闻必轻千里师之茹之居无几何厥闻播敷谈者许可至是天泽滂流用光厥亲是不特书罔克用劝则攡张厥初刻石堂上淳熈七年正月日记
　　韶州州学两公祠堂记
　　人物粤产古不多见见必竒杰也故张文献公一出而曲江名天下至本朝余襄公继之两公相望掲日月引星辰粤产亦盛矣葢自唐以后于今五百有余嵗粤产二人而止耳则亦希矣然二代各一人而二人同一州又何富也世谓以文取人抑末也两公俱以文学进以名节显以文取人不可也以文废人可乎两公立朝忠言大节多矣而谏用牛仙客安太子瑛诛安禄山留范希文排张尧佐此尤治乱之所先者也三言不用而二言用天寳之斁庆歴之隆岂适然哉虽然文献相唐而襄公未及大用或以是为襄公憾吾独不然圣贤君子之于斯世顾道之行与否耳相与否奚顾哉两公者道行则宋隆道不行则唐斁然则两公之于斯世孰遇孰不遇乎后之有为之主有志之士能知两公遇不遇之说诹诸往度诸来必有超然悟慨然叹者矣郡博士廖君徳明庀职数月谓两公庙祀而不于庠序非所以风厉学者也谒于太守徐侯琏守丞李君文伯而作堂祠焉既成属予记之则招诸生而谂之曰二三子庐于斯饔于斯业于斯进而拜先圣先师曰莫予云范退而瞻两公曰莫予云磋跂而望曲江之山川曰莫予云徂可乎不可乎不可而莫予云续何也二三子盍思之淳熈八年九月九日记
　　吉水县近民堂记
