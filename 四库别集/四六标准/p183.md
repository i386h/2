<!-- { "loadSidebar": true } -->
　　五雉分工何补鸡翘之末【后汉舆服志鸾旗者编羽旄列系幢旁民或谓之鸡翘非也李商隐诗属车无复揷鸡翘】双鱼尺素又勤驿使之来藏弆为荣不知所贺恭惟某官器资肤敏政术融明以专对之学专城裕乎不裕【宋史方信孺传自春至秋使金三往返以口舌折强敌金人计屈情见】用平戎之策平盗难岂其难【新唐书王忠嗣传上平戎十八策髙骈诗恨乏平戎防慙登拜将坛】輙从三章之谿【宋史信孺忤韩侂胄夺三秩临江军居住临江有章山】使镇九韶之石【韶石在韶州东北八十里郡国志斗劳水开有两石相峙髙百仞广五里相去一里大小畧均似双阙州取名焉此外又有三十六石各有名杨廷秀望韶亭诗新隆寺后看韶石三三两两畧依稀金坑井头看韶石十十五五不整齐一来望韶亭上看九韶八音堆一案金钟大镛浮水涯玉瑟瑶琴倚天半尧时文物也麄疎礼乐犹带鸿荒余茅茨殿上捶土鼓苇叶声外无笙竽黄能郎君走州岳领取后夔搜礼乐峄山桐树夜半鸣泗水石头清尽曜山神川后争献珎姚家制作初一新帝思南岳来时廵宫琛庙寳皆骏奔曲江清澈碧琼软海山孤尖翠屏展天顔有喜后夔和一奏云韶供亚饭帝登九疑忘却归不知斑尽湘笛枝后夔一胫跛莫随坐委众乐江之湄仪凤舞兽扫无迹独留一狻守其侧至今唤作狮子石雨淋日炙烂不得洞庭张乐已莓苔犍为获磬亦尘埃不如九韶故无恙戞击尚可起冬雷何时九秋霜月里来聴湘妃瑟声美曲终莫道不见人江上数峰是谁子】显允方叔伫获丑以言归【诗显允方叔伐鼓渊渊方叔率止执讯获丑注明信之方叔执其可言问所获敌人之众以言归也】埶竞武王岂泄迩而忘逺【诗执竞武王无竞维烈注言能持强盛之道者惟有武王】某罔功云部摄长水曹劳侍从厌承明防且归矣【诗防且归矣无庶予子憎】选贤良安渤海跂予望之【跂去智切音与弃同通作企説文举踵也诗跂予望之余见前】
　　代回谯沅州【得遇○秦昭王使白起侵楚取蛮夷地为黔中郡汉髙帝改为武陵郡属舞阳地武帝置防牱郡属益州梁置沅陵郡隋以郡为陜州唐析辰溪置麻阳县以龙标置巫州更曰沅州复为巫州为潭阳郡又更巫州为叙州宋熙宁间章惇为湖北常平使者收复其地置沅州】
　　荣分竹使出牧杏城安边境立功名维其时矣【鼂错传安边境立功名在于良将不可不择也诗物其有矣维其时矣】崇诗书阅礼乐盍少试焉恭惟某官济美勳门蜚英学省【新唐书归崇敬传天子学曰璧雍前世或曰璧池或曰璧沼亦言学省沈约学省愁卧诗注学省国学也山谷诗学省得佳士又学省非簿领又学省困虀盐】班超投笔当加万里之封【班超传家贫常为官佣书久劳苦尝辍业投笔叹曰大丈夫无他志畧犹当效傅介子张骞立功异域以取封矦安能久事笔研间乎】韩信登坛可决千里之胜【见前】得州如斗【宋宗慤为豫州典籖多所连埶慤大怒曰慤年六十得一州如斗大不能复与典籖共临之】游刃成风【荘子恢恢乎游刃有余地又匠石运斤成风】沅芷公子之思聊逍遥兮容与【屈原九歌沅有芷兮澧有兰思公子兮未敢言又时不可以骤得聊逍遥兮容与】楚茅王祭之入应紏合而弥缝【左传尔贡包茅不入王祭不共无以缩酒寡人是徴又纠合诸矦而谋其不协弥缝其阙而匡救其灾昭旧职也今按包茅山在沅州麻阳县西南三百五十里武阳记云上有三脊茅可以缩酒寰宇记云即楚国入贡之茅】岂舍王哉今召君矣某虽当请别犹阙贺成【淮南子大厦成而燕雀相贺】选用贤良欲安之愿察举龚之意【龚遂传渤海盗贼并起上选能治者丞相御史举遂可用召见不副所闻问遂何以息其贼盗遂对曰陛下欲使臣胜之耶将安之也上悦其对答曰选用贤良固欲安之也】备足文武可使也更畴借冦之功【冦恂传光武定河内难其守问于邓禹禹曰冦恂文武备足有牧人御众之才非此子莫可使也余见前】
　　代回张澧州【忠恕○澧州秦属黔中郡汉改武陵郡属荆州州治即汉武陵之零阳县地吴立天门郡晋置南平郡及侨置南义阳郡隋废郡置松州寻改澧州以州在澧水之北故以为名大业为澧阳郡唐改澧阳郡复为澧州属山南道宋仍之荆湖北路】
　　夏后之辟三千罔功亚旅【晋刑法志夏后氏之王天下也则五刑之属三千殷因于夏有所损益尚书司徒司马司空亚旅尔雅亚次也旅众也孔传众大夫其位次卿】冬官其属六十谬玷上卿五马髙情双鱼下问恭惟某官受材肤敏涖事靖恭挺挺魏謩宁无祖烈【并见前】昂昂嵇绍宜有父风【晋书忠义传嵇绍字延祖魏中散大夫康之子始入洛或谓王戎曰昨于稠人中始见嵇绍昻昻然如野鹤之在鸡羣戎曰君复未见其父耳】聊分汉竹之符出结澧兰之佩【楚辞遗余佩兮澧浦又纫秋兰以为佩详见上条】某罔功曳履有味投簪【左思诗踌蹰足力烦聊与投吾簪张协诗抽簪解朝衣散髪归海隅】荒元亮之菊篱竟成何事【陶靖节集三径就荒松菊犹存又种菊东篱下悠然见南山】想浮防之松坞空送此心【大浮山在澧阳县西南一百三十五里图经载石门县亦有浮山以为浮防先生学道之所盖浮山濶逺跨据数县也宋楼钥诗读书记羣玉采药思浮防】
　　代回尤衡州【棐○衡州秦为长沙郡汉属桂阳郡又长沙国吴置湘东郡晋置湘州宋为国齐为郡梁置衡州陈置东衡州以本州为西衡州隋置衡州炀帝改为衡山郡唐复为衡州宋因之按宋史尤袤传袤子棐槩孙焴礼部尚书则棐袤之子也仕至工部侍郎焴即棐之子】
　　荣分汉竹言憩甘棠崇徳象贤共谓锡山之有后【尤袤传袤字延之常州无锡人入太学以词赋冠多士寻冠南宫登绍兴十八年进士第歴官礼部尚书赠金紫光禄大夫諡文简锡山在无锡县西七里慧山东峰也周秦间曾产铅锡有樵者于山下得古铭云有锡兵天下争无锡宁天下清有锡沴天下无锡乂天下济至汉初锡殚故县以无锡名新莽改曰有锡自光武以后不复有锡复名无锡】牧人御众从知衡岳之无虞【冦恂传邓禹曰冦恂文武备足有牧人御众之材非此子莫可使也】恭惟某官业履粹明声华茂丽乔术非谓故国文献固存茁兰称其家儿典刑是似【韩文兰茁其牙称其家儿也】兹纡鱼佩作牧熊湘【见前】平庶民愁恨之心去其螟螣【诗不稂不莠去其螟螣注食心曰螟食叶曰螣皆蝗类也皆政贪所致】还中州清淑之气懐彼鸱枭【韩文衡山之神既灵又当中州清淑之气蜿蟺扶舆诗翩彼飞鸮集于泮林食我桑黮懐我好音】伫增秩以赐金复鸣谦而曳玉某无由旅贺猥沭谦防【谦字复上】用贤良固欲安之既深简在【龚遂传选用贤良固欲安之也详见前】冀京师并防福也更乞勉防【郭伋传征拜颍川太守召见辞谒帝召之曰贤能太守去帝城不逺河润九里冀京师并防福也杨恽传愿勉防无多谈师古曰防之也杜诗困学适从众明公各勉防欧阳永叔诗忧伤白发吾今尔仕宦青云子勉防山谷诗勉防吾子富春秋】代回富和州【嘉谋○和州于天文直南斗魁下秦为厯阳县九江郡汉属淮南国后属九江郡而厯阳为治所后汉扬州移治于此三国吴为重镇晋立厯阳郡宋为南豫州治厯阳刘禹锡和州防壁记云梁之亡也北齐图覇功拥正阳矦渊明以归王僧辩来迎防于兹地二国和协故以名州隋唐或为歴阳郡或为和州宋因之淮西路】
　　起之家林【山谷诗小溪风物似家林】分以竹符用忠良慈惠之帅【汉书刑法志忠信之长慈恵之师】慰愁恨叹息之民边圉底宁前旒寛顾【家语圣王冕而前旒栁诗忽如朝玉皇天冕垂前旒】恭惟某官名门济美隽轨舒翘【六一居士诗万国防王州羣英驰隽轨栁文舒翘扬美推类援朋】方事之殷能运粮而排泗【左传方事之殷也有韎韦之跗注殷盛也陶侃传方事之殷当赖羣儁】相时而动复得计以观濠【易君子蔵器于身待时而动荘子于鱼得计又荘子与惠子游于濠梁之上荘子曰儵鱼出游从容是鱼乐也栁诗鱼乐知观濠濠梁即河水在临濠城下荘子与恵子观鱼处】何小智之自私【贾谊传小智自私贱彼贵我】疑大勇之若怯【礼记勇者若怯】忠无不报【邹阳传忠无不报信不见疑】事乆益明兹从珍台【西京赋珍台产以壮极甘泉赋珍台闲馆璇题玉英蜵蚹蠖濩之中】遂殿藩服【周礼又其外五百里曰藩服】惟是乌江之重镇实系垣墉【乌江在和州城北故乌江县东四里即亭长舣船待项王处金陵世纪云江浦即旧乌江县王介甫诗百战疲劳壮士哀中原一败势难回江东子弟今虽在肯为君王卷土来胡曾诗争帝争王势已倾八千兵散楚歌声乌江不是无船渡耻向东吴再起兵尚书若作家室既勤垣墉】非资青社之余规难安田里【史记小子闳受兹青社】民之瘼矣【瘼通作莫説文病也诗民求之莫又乱离瘼矣】君必勉之某虽忻除目之颁【姚合诗一日看除目三年损道心】犹缺建牙之贺【礼含文雾牙旗者将军所建也后汉滕辅祭牙文敬建髙牙神武攸托晋袁宏祭牙文敢建髙牙烈烈桓桓宋王诞祭牙文敬建髙牙显兹威灵宋郑鲜之祭牙文崇牙既建义锋增厉除建对】緑琴委赠莫办貂褕之酬画防凝香愿谨燕寝之卫【并见前】
　　代回赵饶州【师防○饶州秦为鄱阳县属九江郡汉属豫章郡东汉置鄱阳属庐陵郡隋改庐陵郡为饶州唐宋因之州以物产丰饶得名故唐章孝标诗云饶阳因得富州名是也】
