<!-- { "loadSidebar": true } -->
　　薄云闭日晩悠悠檐雨萧萧急未收佳树已雕今嵗叶西风还是去年秋蹉跎不奈时惊客牢落惟凭酒散愁多病支离欣得睡晩来凉气满衾裯
　　秋二首
　　急雨凄风未肯晴墙隂先报虫鸣扫除暑气驱三伏催促秋声向五更美酒若能斟靖节二毛偏解着潘生醉来真有无穷意老去何劳浪自惊
　　陋巷柴门揜寂寥一风雨晩萧萧清秋渐冷尤宜懒闲日苦长无处消乌几青笻扶病弱青琴黄巻伴逍遥交朋南北音书隔虽有芳樽谁可招
　　夀阳楼下泊舟有感
　　夀阳楼下清淮水帆去帆来何日休浮世十年多少事风烟依旧别离愁楼头夜静行人絶楼下影斜淮月秋不道孤吟不能寐一声羌笛怨谁舟
　　和桞郎中舒州潜庵二首
　　浪走尘埃竟未甘仙郎六十制潜庵门前山色云侵坐峰下秋光水满潭野鹤避人巢古木清猿乘月啸寒岩从今不作轩裳客多买烟霞未是贪
　　苍顔华髪未能甘欲觉长年先创庵坐久烟岚开翠壁梦回云起寒潭松风夜扫鸣琴榻溪溜晴分种药岩不是仙翁有仙骨幽竒争许世人贪
　　将至夀州初见淮山二首
　　浩荡平波欲接天天光波色逺相连风鸣雨桨初离浦岸转青山忽对船泽国秋髙添气象人家南去好风烟步兵何必江东走自有鲈鱼不值钱
　　晩系孤舟古岸隈蒹葭风定渚鸥回山兼野色苍茫去月向淮心晃荡来秋色解将愁并至年华偏与客相催青衫手板徒劳尔富贵功名安在哉
　　晩发夀春浮桥望夀阳楼懐古
　　烟水苍茫古岸髙危楼缥缈枕波涛山围粉堞青屏合桥跨长淮百舰牢争战往年空故国登临行客叹前朝青旗试问谁家酒风雨蒹葭晩渡遥
　　夜泊
　　逺雁初归枫叶干孤舟晩系岸邉滩淮声夜静凌风壮月色秋深照客寒疎拙功名甘濶畧飘零踪迹但悲叹不闗酒薄难成醉自是年来少所欢
　　将别普济二首
　　老槐疎竹寺门幽九月轻寒袭客裘漠漠淮烟天际晩萧萧山坐中秋风前红叶知时落篱下黄花对客愁为语老僧无我笑此生终待老林丘
　　孤城淮北晩钟残落日桥邉送客鞍物外楼台秋更豁山深松竹晩多寒风细细侵衣冷檐萧萧到夜阑佳境欲留嗟不可尘埃踪迹但悲叹
　　发泗州
　　万艘猎猎战风桅我亦孤舟别岸隈漠漠晓云生木末萧萧飞雨送帆开消磨嵗月书千巻零落江湖酒一杯因病得州真漫尔功名于我亦悠哉
　　病中得晁应之秋懐诗
　　西风堂下飞黄叶病卧空牀白日髙疲苶扶行孤竹杖萧条隐几两霜毛散花有客谈真实烧药无人过寂寥怪得晩来头目快新诗秋兴苦飘飘
　　夏日杂兴四首
　　隔墙泉下是东溪细溜涓涓入我池一部笙箫寒竹响百年风古槐姿果悬幽槛朱初熟蔓度空墙翠欲垂野趣转深身愈老故应寂寞畏人知
　　无地从容解郁陶寄懐林野散尘劳含风槐桞参天合足桑麻映露髙五斗得官迷簿领一防何处斸蓬蒿致身富贵须年少顾我衰迟已二毛
　　墙下溪流清且长夹溪乔木苍苍袅风翠果擎枝重照水圆荷舞叶凉蜗殻已枯黏粉壁燕泥时落汚书牀南山野客闲相过赠我能携药满筐
　　蔬圃茅斋三亩余溪光山影动浮虚病妻老去惟寻药稚子年来解爱书中散无堪心放荡冯唐已老兴萧疎全真飬素安吾分敢谓轩裳不我如
　　清明日卧病
　　莺花零乱清明日巾褐萧条老病翁乌鼎相亲勤煮药素屏深坐怯当风爱花未免呼儿摘畏还成对客慵自叹年来怨青镜衰顔改尽少年红
　　水南春望
　　洛岸东风送马行桥横落日半川明天连观阁云垂地春入山河秀满城老去飘萍甘屏迹兴来懐古未忘情短歌一曲聊回首不待悲秋白髪生
　　春日遣兴
　　洛阳自古帝王都百战荆榛只故墟零乱园林遗物在嬉游人物古风余草迷公子障泥锦花近佳人油壁车漂泊强随游客辔不辞尘土汚衣裾
　　送杨补之赴鄂州支使
　　相逢顾我尚童儿二十年来鬓有丝涕泪两家同患难光隂一半属分离扁舟又作江湖别千里长悬梦寐思何日粗酬身世了卜邻耕钓老追随
　　送杨念行监簿侍行赴鄂渚
　　楚天南去水防防鄂渚悠悠到几程京洛信稀千里隔江湖春尽一帆轻莫辞送别青春满防是相逢白髪生饱读诗书取卿相不应如我老无成
　　送三姊之鄂州
　　兄弟分飞各一方老来分袂苦多伤两行别泪江湖逺五月征车岐路长休叹伯鸾甘寂寞所欣杨恽好文章【原注克一甥苦为诗】北归防有相逢地只恐尘埃髪易苍
　　正月六日
　　杨桞梢头腊雪消东风犹着晩寒骄新年花桞传芳信去腊星霜变斗杓来共春烟情冉冉洒随疎雨泪萧萧蛾眉一闭年华改纵有遗魂可得招
　　游李氏园
　　堂下新年见草芽惊心强起探年华桞呈雪后青苍干梅破风前一两花绰约风光新物态栽培园沼好生涯奔驰世路吾何有一到林塘一叹嗟
　　寄荣子雍
　　苍茫腊雪欲成泥又见东风上桞枝万事过前浑是梦百年投老只添悲功名末路收常晩节物惊心空自知千里故人犹念我书来辛苦话相思
　　题朱氏园
　　东风邀客入芳菲夹径吹香李万枝啼鸟逺闻知昼静好花相续得春迟连樯东去淮天濶緑野南环楚泽卑客至防须留醉墨主人留榜待新诗
　　离宿州后寄兄弟
　　落日村桥涕然东风匹马去翩翩两行緑树当隋岸一片春云限楚天妄意致身常许国强顔得禄废求田幅巾防作淮南叟白髪相收一钓船
　　寄荣子雍三首
　　东风三月洛阳城倾盖相逢气倍增防尽园花方信马饮斜楼月更挑灯年光飘忽双驰毂心事萧条一老僧酒病年来慵把笔新文寄我苦凭陵
　　苍苍老柏古南禅嫋嫋脩篁泮水湾此地笑谈惟我共百年交友得君难已甘心向诗书老防与身图云水闲年少功名须力致防君朝佩日珊珊
　　家家新酒滴新醅残嵗峥嵘春欲回霜野寂无新到雁雪林寒有欲开梅闗河路永双横辙天地身闲一举杯酬答风光千防泪怯将愁眼更登台
　　陈履常惠诗有曽门一老之句不肖二十五嵗谒见南丰舍人于山阳始一书而褒与过宜阳有同途至亳之约耒以病不能如期后八年始遇公于京师南丰门人惟君一人而已感旧慨叹因成鄙句愿勿他示
　　南丰冢木已萧萧犹有门人守一瓢文彩自应传壷奥典刑犹可想风标纷纷但见侏儒饱寂寂谁歌隐士招十载敝冠弹未得簪缨知复为谁彯
　　泊舟候水
　　一水悠悠断复连卸帆终日小滩前青旗招饮篙工醉五两攲风贾客眠树色逺分芳草路鸟行斜断夕阳天渔舟惯伴危樯宿馈我霜鳞不用钱
　　同李十二醉饮王氏牡丹园二首
　　东风穷巷只埃尘谁见城南万朶新不问主人聊一饮为携佳客送余春比君意气三年老贷我疎狂一味真醉里尚能驰马去防君倒着接防巾
　　吹尽纷纷桃李尘天香国艶一翻新正过谷雨初晴日分得西都大半春旧态似推新艶好红芳不似淡妆真嗟予久得丘园意何日相逢一幅巾
　　同无咎遐叔文叔同游迎祥得游字
　　客子长安尘满裘道人门馆自深幽东风拂地千条桞春水平池数防鸥俛首一官真底事倒囊三百更何求读书挟防君知否失性还同博塞游
　　昼卧懐陈三时陈三卧疾
　　睡如饮蜜入蜂房懒似游丝百尺长陋巷谁过居士疾春风正作国人狂吟诗得瘦由无性辟谷轻身合有方欲饷子桑归问妇一瓢过午尚悬墙
　　将至海州明山有作
　　望望孤城沧海邉好云深处是人烟鸟飞山静晴秋日水濶人闲熟稻天旗影逺摇沽酒市棹歌归去隔村船功名富贵非吾事誓斸明山数亩田
　　秋日登海州乘槎亭
　　海上西风八月凉乘槎亭外水茫茫人家日暖樵渔乐山路秋晴松栢香隔水飞来鸿阵濶趂潮归去艣声忙蓬莱方丈知何处烟浪参差在夕阳
　　屋东
　　苍鸠呼屋东啼麦穗初长燕子飞竹里人家鸡犬静水邉官舍吏民稀溪声夜涨寒通枕山色朝晴翠染衣赖有西邻好诗句赓酬终日自忘机
　　题斋壁
　　松庭日午聴啼莺帘外人稀睡老铃已叹近秋添白髪更因多病读黄庭江鱼未上烹难致【原注江鱼未上则不渔丹阳暑日絶无鱼】吴酒空斟醉易醒好住安心莫惆怅此身天地一浮萍
　　次韵李徳载见寄
　　头颅幸获免奸锋甘分江湖老钓篷老得一州聊自慰相望千里与谁同已欣台省登羣俊犹数湖湘卧病翁【原注谓二苏公来书之及】诗就醉余频走笔待观云海戏羣鸿
　　读孙巨源经纬集
　　等闲咳唾烂成文奏牍三千世共珍不向人间调鼎鼐郤归天上作麒麟侍游曲水欢何在敷奏延英迹已陈四辅当时曾避柱熙寜天子属词臣
　　将赴上庠偶成
　　巻中课最诗成后枕上功名睡美余弟子解疑常隠几轮人能笑久观书山林沉痼时搔首松菊耽淫自荷锄干世可能寻一饱虀盐未用食无鱼
　　寄杨克一
　　吾甥颇似魏家舒新罢推囚郤著书顾我独倾陶令酒思君同鲙季鹰鲈荒凉云物秋将老寂寞山城谁与娱倐忽风光行老矣踌躇不去欲何如
　　已卯十二月二十日感事二首
　　髙楼乘兴独登临搔首天涯嵗暮心带雪腊风藏泽国犯寒春色着烟林山川极目风光异嵗月惊懐老境侵可是斯文天未丧楚囚何事涕沾襟
　　蹉跎流落已华颠又见荆湖一嵗迁人怯苦寒愁日短天收残腊放新年园林寂厯飘梅后里巷经过爆竹前自料知非犹得在潜心久学卫蘧先
　　冬节小不佳懐正叔老兄
　　老境光隂短景催新冬又复一年回焚香燕坐衣僧衲煑药髙眠废酒杯处处庖厨鸣瓮缶年年歌笑惨风埃孟公歌舞犹须雪未放愁眉取次开
　　耒将之临淮旅泊泗上属病作迎上官不敢求告比归尤剧疎拙无以自振但自悯叹耳
　　谋身不解免飘蓬零落孤舟西复东双鬓虽青应早白病顔更醉不成红﨑岖避俗人难合憔悴多愁疾易攻莼菜碧鲈秋正美歩兵终欲向江东
　　放人汴上有感
　　万尾鳞鳞汴岸舟汴流日夜去悠悠舟行水去常如旧世事纷纷何日休落日昏昏天际晩白云片片碧天秋【案此下脱二句】
　　望山二首
　　淮上风髙寒日西山岭下白云归游人苦憾日已晩青山自与云为期轻舟渔子犯烟去照水白鸥窥影飞人间不作逍遥客老去尘埃空满衣
　　日落山山更清原头啼鸟已春声可怜山近不能到尽日与山相对行云里人家自来徃天邉楼阁逺分明白鸥不解游客意惊起碧烟深处横
　　次韵答存之
　　环堵萧然汝水隈孤懐炯炯向谁开青春不觉书邉过白髪无端镜上来祭灶请邻聊复尔卖刀买犊岂难哉故人休説封侯事归钓江天有旧台
　　离天长寄周重实
　　相逢握手便忘形射防天门尽弟兄浮世有谁尊道义青衫自笑为功名髙谈未尽胸中意作别犹如梦后惊半夜叩门投野寺天寒孤月更分明
　　秋宫
　　帐额斓斑暗旧金玉猊香重暖沈沈秋风宫殿梧桐老暮楼台帘幕深银箭漏迟鸡唱晓绮窓人睡昼生隂无眠惯滴班姬泪聴尽长安夜夜砧
　　题堂下桐
　　零落当轩两树桐秋来相伴一衰翁寒枝向月空余影陨叶知时不待风故国山川天黯淡美人音信雁西东嵗华节物俱寥落满眼牢愁赖酒攻
　　登海州城楼
　　城外沧溟日夜流城南山直对城楼溪田雨足禾先熟海树风髙叶易秋疏傅里闾询故老秦皇车甲想东游客心不待伤千里槛外风烟尽是愁
　　秋日忆家
