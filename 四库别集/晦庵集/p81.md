<!-- { "loadSidebar": true } -->
　　区区行役前月半间始得还家忽闻除命出于意望之外自视才能岂称兹选愧惧窘迫不知所为然窃妄意此必尚书丈过恩推挽之力既而府中递到六月十五日所赐书传丈亦以所得别纸垂示乃知台意所以眷念不忘者果如此私感虽深然非本心平日所望于门下也熹狷介之性矫揉万方而终不能回迂疎之学用力既深而自信愈笃以此自知决不能与时俯仰以就功名以故二十年来自甘退藏以求己志所愿欲者不过脩身守道以终余年因其暇日讽诵遗经参考旧闻以求圣贤立言本意之所在既以自乐间亦笔之于书以与学者共之且以待后世之君子而已此外实无毫髪余念也中间恳辞召命反误宠褒初亦不敢奉承既而思之是乃君相灼知无用之实而欲假以闵劳惠养之恩故少进其官益其禄而卒许以投闲似若有可受者以故恳避逾年而终于拜受私窃以为是足以上承朝廷之美意而下得以自絶于名宦之途自是以往其将得以优游卒岁就其所业而无蹙迫之虑矣而事乃有大缪不然者熹亦安得黙然而亡言哉夫以熹之狷介迂疎不能俯仰世俗固己闻风而疾之矣独頼一时贤公名卿或有误而知之然听于下风考其行事议论之本末则于鄙意所不能无疑者尚多今若不辞而冐受则宾主之间异同之论必有所不能免者无益于治而适所以为群小嘲笑之资且熹之私愿所欲就者亦将汨没而不得成其或收之桑榆而幸有所就人亦必以为已试不验之书而不之读矣又况今日一出而前日所以斟酌辞受而不敢茍然之意亦且黯闇而不能以自明诸公诚知之深爱之厚则曷为不求所以伸其志全其守而必胁敺纵防使至此极也耶且士大夫之辞受出处又非独其身之事而已其所处之得失乃关风俗之盛衰故尤不可以不审也若熹者向既以辞召命而得改官矣今又因其所改之官而有此授熹若受而不辞则是美官要职可以从容辞逊安坐而必致之也近世以来风頽俗靡士大夫倚托欺谩以取爵位者不可胜数独未有此一流耳而熹适不幸诸公必欲彊之使充其数熹虽不肖实不忍以身防此辱使天下后世持清议者得以唾骂而嗤鄙之也且熹之言此于门下有年苦言悲恳无所不至而执事者听之藐然方且从容游谈大为引重而其要归成効则不过使之内违素心外贻深诮而后已此熹所不能识且复窃自计其平生言行必有大不相副者而使执事者不信其言以至此也深自悔责无所归咎然亦不敢终黙黙于门下是以敢复言之伏惟怜而察焉熹前日所报大参书怱怱不及尽此曲折故今僣易有言非独以伸鄙意于明公亦使因是以自逹于龚公也必若成命已行不欲追寝则愿因其请免复畀祠官之秩其于出令之体似未为失何必待其狂疾之既作然后药之乎瞻望门墙无由趋侍情意迫切言语无伦伏惟髙明垂赐矜察
　　与龚参政书
　　熹衰陋亡庸误防引拔自知不称尝力恳辞未奉俞音秪増震惧今再有状欲望哀怜早赐敷奏施行则熹之幸也抑又有以闻于下执事者熹自防愚昧本无宦情既长稍知为学因得侧闻先生君子之教于是幡然始复误有济时及物之心然亦竟以气质偏滞狂简妄发不能俯仰取容于世以故所向落落无所谐偶加以忧患心志凋零久已无复当世之念矣而明公乃欲引而致之搢绅之列不识明公将何所使之也使之随群而入逐队而趋耶则盛明之旦多士盈庭所少者非熹等辈也使之彊顔茍禄以肥妻子耶则熹于饥寒习安已久所病者又不在此也且必无已而使之得以其所闻于古而验于今者效其愚于百执事之后则熹之所懐将不敢隐于有道之朝窃料非独一时权幸所不乐闻意者明公亦未必不以为狂而斥之也由前二者明公之计决不出此由后之说则惧熹之杀身无补而反得罪于明公也意迫情切言不及究伏纸陨越
　　与龚参政书
　　熹窃伏田里仰依大造自顷拜勅奉祠以书陈谢之后无故不敢輙通牋敬以犯等威区区第切瞻仰兹者窃闻还政宰路归荣故乡行道之难不无私叹然意者必得参车尘瞻望顔色以慰积年引领之懐而卧病田间偶失侦伺遂乖始愿尤剧惘然独念顷岁黄亭客舍拜违左右屈指于今十有五年其间事变反覆何所不有而其不如人意使人悒悒不能无遗恨者则已多矣忧患之余衰病零落虽已无复当世之念然私所幸愿犹冀天啓圣心日新厥德公道庶几其复可行乎明公彊食自爱应之于后以遂初心则海内幸甚暑行良苦引首驰情
　　答陈丞相书
　　熹昨罹私衅仰勤吊恤拜啓还使未足究尽鄙懐方欲别伸问讯之礼忽闻拜章公车祈就闲退圣主重违明公之意峻其班秩而后赐可窃自惟念虽与一道穷民同失膏雨之润不无怊怅然想税驾里门雍容就第超然事物之外其乐有不可涯者至于圣主不忘之意则又海内搢绅之所共庆而熹之愚昧窃独深有感焉葢今时论归趣益异于前后来诸公未见卓然有可望以回天意者有识之士日夕寒心明公受国家大恩起布衣至将相位尊禄厚德流子孙今又为圣主所优尊士大夫所归乡如此谊岂以一身之乐而忘天下之忧哉伏惟高明深念此意亟于此时反躬探本远佞亲贤以新盛德广贤业庶几异时复起有以格君定国刬弊鉏奸慰斯人之望者千万幸甚
　　与陈公别纸
　　前幅所禀亲贤远佞之意葢已屡渎钧听然似颇未防深察懐不能已輙复陈之葢在今日此事利害尤不难见惟试思平日所以愿忠于国者云何而反求诸其身则其得失之数隐然心目之间矣有诸已而后求诸人无诸已而后非诸人况欲格君心以救一时之祸此岂细事而可不责之于吾身积之于平日而茍焉以一朝之智力图之哉
　　与陈丞相书
　　窃闻钧斾尚留上饶不审几日遂东所以反覆啓告之方必已有定论矣但熹窃料比来言者指陈阙失白发奸欺不为不尽而未有开悟之益正坐不正之于本而正之于末不求之于理而求之于事不言所以增崇圣德纪纲政体之意而惟群小之过恶是攻此其所以用力多而见功少者与伏惟高明深察乎此而有以反之庶乎其有以慰天下之望也葢不惟元老大臣所以告君之体当然顾其理势攻之于彼不若导之于此之为易诵众人之所己言不若济其言之所不及者之为切也鄙意如此而不能达之于言不审相公以为如何数日道间窃窥日用之妙其忠诚博厚之意葢盎然溢于容貌词气之间知数年以来所以进徳者如此其深且远也以此感物何往不通况吾君之聪明而又助之以海内忠臣义士之心乎愿相公益勉防不幸而不得其言则不可暂而立其位也
　　熹前幅之尾所禀尤愿垂意葢不合而去则虽吾道不得施于时而犹在是异时犹可以有为也不合而茍焉以就之则吾道不惟不得行于今而亦无可望于后矣此其机防所系不浅熹愚不肖又病且衰葢已决然无复当世之愿顾其痛心疾首所不能忘者独在于此前日虽尝言之然自觉有所未尽故复喋喋于此忠愤所激至于陨涕伏惟相公念之
　　答吕伯恭书
　　递中两辱手教获闻迩日秋清尊候万福感慰之至但所被恩命以熹之资歴分义精神筋力皆无可受之理虽感君相矜怜之意重以仁贤说诱之勤终未敢起拜而恭受也申省状已附递回付奏邸副本録呈叙说虽详然似无过当之语只是须如此说方尽底蕴耳如以未安幸为却回仍别为作数语见教庶几可以无忤若只熹自作终只有此等词气出来也观此气象岂是今日仕途物色当路者必欲彊之大是违才易务矣区区之志状中备见更有一事自数年来絶意名宦凡百世务人情礼节一切放倒今虽作数行书与人亦觉不入时様唯在山林则可以如此恣意打乖人不恠责一日出来作郡承上接下岂容如此又已惯却心性虽欲勉彊亦恐旋学不成徒尔发其狂病此是一事又数年来次辑数书近方畧成头绪若得一向无事数年不死则区区所懐可以无憾而于后学亦或不为无补今若出补郡吏日有簿书期防之劳送往迎来之扰将何暇以及此因循岁月或为终身之恨而其为政又未必有以及人是其一出乃不过为儿女饥寒之计而所失殊非细事此皆未易与外人道故状中不敢及之只欲老兄知之更为宛转缓颊使上不得罪于君相下不见疑于士大夫足矣扶接导养之功正应于此用力想不以为烦也揆路未敢作书烦为深逹此意只俟此事定叠再得宫观如旧便自作书谢之也武夷今冬当满今既未受命亦未敢便落旧衘但未敢请俸耳或恐得祠别有所加此亦决然难受亦可微词讽晓之免临时复纷纷也千万留念至恳至恳保全孤迹使不至疎脱深有望于髙明也熹来日出紫溪迎哭刘枢之柩昨得其诀书犹以国耻未雪为恨亦可哀也临行甚冗又急遣回递中草草作此殊不尽意八月十七日上状不宣熹顿首再拜
　　子重不及拜状昨日亦尝以书附政和行者想未能即逹也此事亦告调防得免疎脱朋友之赐厚矣钦夫久不得书彼想时闻问也王程驱迫不得少休闻此尤使人怕出头耳
　　答郑自明书
