<!-- { "loadSidebar": true } -->
　　八月吉日持服真某谨斋沐裁书再拜献于皇子国公某窃伏田里恭睹六月丙寅诏书茂建亲贤为国上嗣葢自少阳虚位以来天下喁喁之望在于国公有日矣圣上深惟至计大臣翼而成之于是其议遂决自畿甸之近以至于海隅荒陬之逺自群工庶列以至于屯营百万之众自戴白之叟以至于髫齓童孺之无知莫不欢欣鼓舞幸平治之有期或至于感且泣也窃尝思之皇子国公英明聪睿之贤恭敬温文之德得之于天而成之以学者固不可及然而足迹弗离于宫庭交游不过于僚宷精神心术之运言动操脩之实两宫知之可也外廷士大夫何自知之士大夫知之可也儿童走卒何自知之都城知之可也四方万里何自知之吁此正中庸所谓防之显诚之不可揜者固如此也方国公自修于深宫之时亦岂蕲乎人之知哉及储位一虚大计未定皇枝帝胄集于阙下者无虑以十数而朝廷之士议于朝曰无如国公也学校之士议于学曰无如国公也其他私议窃语亦莫不然彼其平时与国公声迹不相闻利害不相及非防私惠觊后福者而其情乃尔既而恩命之锡果不庸释焉以此见人心至公之理虽天亦不能违之也然而两宫之所以畀付国公与夫天下军民之所期于国公者盖甚重而弗轻矣而今而后学问必益进于前德业必益充于前然后足以厌天人之心塞中外之望国公其不可不深勉乎此也然则其道将安出哉蔽之以一言曰诚而已矣夫诚之为道可以参天地賛化育其功用大矣然求其用力之地不过曰无妄也不欺也悠久不息也尽此三者而诚之体具矣何谓无妄纯乎真实而不杂以虚伪是也何谓不欺戒谨其所不睹恐惧其所不闻是也何谓不息终始惟一时乃日新是也此三者有一之未至焉则去诚逺矣姑举其概言之如实奢而文之以俭实暴而揜之以仁所乐者防佞而外为纳谏之名所爱者奸邪而缪为敬贤之貎此妄也非诚也修敕于大廷广众之中而放肆于深居燕闲之地矫揉于亲近君子之际而发露于昵比小人之时此欺也非诚也敬畏未几而慢忽继之俭约未几而奢泰随之勤怠之靡常暴寒之不一凡此者皆非诚也易曰鸣鹤在隂其子和之言其应之速也诗曰鼓钟于宫声闻于外言其实之易彰也意念少差则观感立异岂不甚可畏哉伏惟国公既以是得之于先某愿复以是持之于后其孝也必诚于孝其忠也必诚于忠亲贤以诚而喜佞之私不参其间好乐以诚而燕防之乐不干其虑进侍两宫其诚固如此退处私室其诚亦如此出对賔僚其诚固如此入亲近习其诚亦如此不惟勉强于一时抑且安行于悠久不惟克谨于其始抑且弗渝于其终夫如是则学问日以光明德业日以充大循是而徃虽优入圣域可也天人之心愈孚中外之望弥惬而圣上之所以为天下得人者亦有光于尧舜矣国公其可不深勉乎此哉又尝考之先圣賛易于干曰君子以自强不息谓其体天之刚健也于坤曰君子以厚德载物谓其法地之博厚也不体乎干无以宰万物不法乎坤无以容万物况观古昔凡过于刚者为亢为暴为强明自任偏于柔者为闇为懦为优游不防虽其失不同而其害治一也乃者窃闻开府之初明敏如神事至立断威令振举群下肃然此诚刚德之着见者而某之愚则愿于厚德载物之义复详玩而深体焉盖刚之与柔贵于迭用而不贵于偏胜故也圣上温恭慈仁若纯任柔道者至于正权臣之诛絶仇虏之聘英威赫然上嫓孝宗今兹国本之建独出神断其视仁祖复同一辙然则圣上之德可谓适刚柔之中矣惟国公味先圣賛易之防言法圣上执中之盛德以刚明果断为本以含洪寛大为用浑浑乎如元气而舒惨之运弗偏温温乎如良玉而亷刿之形弗露此尤群情之所瞩望者也抑某复有献焉传曰天职生覆地职形载谓其各有所职也夫天地之大而犹以职言他可知矣故縂揽权刚者人君之职也进贤退不肖者宰相之职也国公任兼臣子所职果何事哉尽视膳问安之敬以承两宫温凊之欢尽修身进德之诚以副两宫眷倚之重此国公之职也至于政事之弛张人材之用舍此大臣之职而非国公之事也国公研精问学其于前代政治之得失用人之是非不可不深求不可不熟讲若夫见诸行事则有位焉有时焉不得而越也易之道处之不当其位行之不适其时则虽正而有悔干之为卦初则曰勿用二则曰在田三则曰夕惕四则曰自试此以位与时言之也如使处三而自试则躁矣处二而勿用则乖矣以国公所处之位而揆诸干之六爻正干干夕惕之日也干干者何兢业之谓也夕惕者何戒惧之谓也若昔圣人虽履至尊成至治犹必以兢惕自处而不敢一日安况于国公居九三之位而当九三之时则其寅恭只畏宜若何而可也伏惟深穷大易之防而审于自处焉岂惟一身之福实宗社元元之福也昔范文正公仲淹居其亲之忧上书政府凡数千言识者以为平生所蕴尽在乎此某之不材何敢妄希前哲故自衔恤以来屏居山林时事一不挂口独念昔者备数府僚最辱恩遇怀不能已辄以平生所闻于师友者效其千虑之一而不自知其僣焉千渎崇严某下情无任恐惧之至不备
　　上皇子书
　　某谨斋沐裁书百拜献于皇子少保国公阁下某尝闻非所当言而言谓之出位所当言而不言谓之尸位出位不可也尸位其可乎某奋自诸生本无他技公朝过聴躐置清华粤自朱邸肇开肆求讲席岂无鸿儒足副隆委顾某浅陋乃在选中蚤夜以思尝有望轻责重之惧皇子英姿玉裕从善如流凡所开陈了无难色自是而尊所闻行所知岂直可限量计某乌得不以逢荣自喜然黾勉效职有日于兹而未能仰禆于进修随事纳忠寸心诚切而常若莫施其爱助某于是又有隠忧焉某之忧非过计也千金之家有子必教茍受其托犹思无负况帝子乎宗社之所闗系君相之所倚望中外之所倾属此岂细事其事钜故其责重其责重故其忧深某职思其忧者也宁过愚以干冒犯之诛不忍循黙以诒旷瘝之咎葢尝熟思以为切于皇子之躬行者有三一曰尽孝敬二曰勤学问三曰辨淑慝敢条陈之何谓尽孝敬昔文王为世子也朝于王季日三鸡初鸣至寝门外问内侍之御者曰今日安否何如内侍曰安世子乃喜日中又至亦如之及暮又至亦如之夫其心乎爱亲无斯须敢离是不当以礼文观也是当于礼文之外思其所谓翼翼小心不敢怠皇者则得之矣愚不知皇子所以躬行乎此者能如世子之翼翼否乎朔望常仪尚多阙疎晨昏至情未必孚洽一月之内侍君亲者凡几一岁之内侍君亲者凡几若此者皇子兢兢自省之日也子曰为人子者止于孝又曰所求于子以事父未能也道本非难行反而求之是诚在我惟皇子玩诚身恱亲之防谨先意承志之思念兹在兹无有间断则庶几可以言孝敬矣何谓勤学问古者世子之学也春诵夏秋学礼冬读书而又学干戈学羽籥无非修内治外之事夫其心乎务学殆无暇时是不当以诵説观也是当于诵説之外求其所谓礼乐交修养成德性则得之矣愚不知皇子所以躬行乎此者如世子之养德否乎劝讲有时几如备礼假故无节邻于养安骛外之事比观书孰多奉道之念比崇儒孰重若此者恐未得为皇子进修之益也子曰学如不及犹恐失之又曰德之不修学之不讲闻义不能徙见不善不能改是吾忧也学无止法虽天纵生知犹且汲汲惟皇子探大易问辨之义味大学正心之説是讲是究无有作辍则庶几可以言学问矣何谓辨淑慝古者世子之生也师傅明孝仁礼义以道习之逐去邪人不使见恶行葢欲其见正事闻正言行正道也愚不知朝夕趋走于皇子之后先果皆正人与俱乎书曰任贤勿贰去邪勿疑何者为贤何者为邪则贤否所宜辨某贤当亲某邪当斥则去取所宜决夫然后谓之明执狐疑之心来贼之口持不断之意开羣枉之门明者顾如是乎且外邸之设正在得人衞翼之严非以处邪慝之流也惟忠孝可以禔身惟恭俭可以长世惟制节谨度可以保社稷是必贤有识者能知之嘉祐中神宗以皇子伴读王陶入侍陶因读舜本纪言舜孝友事上大爱慕之则帝之孝敬本出于所性始聴讲读寻绎指义至日昃内侍言恐饥当食神宗曰聴读方乐岂觉饥耶则帝之学问又根于所好然司马光于时上疏犹谓皇子虽资性聦明端慤难移然左右前后侍御仆从或有邪佞杂处其间诱之以非礼导之以非义纳之以谄防济之以诈伪则虽有硕儒为之师傅终无益也乞专委伴读官纠举邪佞即时斥逐不令在侧盖尝取其疏而读之殆与三王教世子相表里真万世之鉴今皇子天姿素髙自能洞察邪正绎一齐众楚之言鍳一暴十寒之失祛羽冠侧媚之惑息仙书荒忽之蔽毋牵私好毋狥物情毋以阿意而亲毋以逆耳而疎公是公非毋疑毋贰持此定力养此圣功是亦古世子而已矣某前三者之説实躬行之大端若此其末节细故不暇枚举皇子而能行此三者则心虚而善易入诚存而乐自充必容纳谠论必只畏清议喜怒必中节而不失于躁言语必中度而不流于诞真积力久从容中道圣贤事业夫岂其难顔渊曰舜何人也予何人也有为者亦若是孟子曰孳孳为善者舜之徒也孳孳为利者跖之徒也欲知舜与跖之分利与善之间也间者谓相去特毫厘耳然则一念其可不重于用欤用于尽孝敬则孝敬形于事君亲矣用于勤学问则学问愽而智识明矣用于亲君子逺小人则君子道长而小人道消矣先儒以三年天道为小成朱邸肇开亦既三年此德业将成之候当思今日之德业视徃日进否为何如今年之德业视徃年进否为何若退自观省熟自检饬则学非徒学矣某区区朴忠非曰规皇子也爱皇子之深而望皇子之切也皇子矜其朴忠寘诸坐侧德日以进业日以新可以幸宗社可以荅君相可以惬中外而某庶几乎迯尸位之责一或以朴为迂以忠为讦藐藐其聴又从而尤之则某可以纳印绶而去矣夫子曰知我罪我其惟春秋惟皇子所采不备
　　上皇子书
