<!-- { "loadSidebar": true } -->
　　归装衣楚楚家世印累累【诗曰蜉蝣之羽衣裳楚楚汉书石显传曰印何累累绶若若耶刘滋未第时梦人持印满匣令吞之至十四枚正见印累累出于腹上】来作箕帚妇不忘苹藻诗【汉书髙帝纪吕公曰臣有息女愿为箕帚妾采苹诗序曰大夫妻能循法度也其诗曰于以采苹南涧之滨于以采藻于彼行潦】居然成万古何啻谒三医【列子曰李梁得疾七日大渐其子谒三医一曰矫氏二曰俞氏三曰卢氏】骑省还秋直霜侵鬓脚衰【文选潘岳秋兴赋序曰余春秋三十有二始见二毛以太尉椽兼虎贲中郎将防直于散骑之省岳又有悼亡诗三首】
　　剪髻宾筵盛齐眉妇礼闲【老杜送王评事诗云自陈剪髻鬟鬻市充杯酒谓王珪母也葢用晋书陶侃母事退之祭裴太常文曰方丈之食每盛于宾筵后汉书梁鸿传曰孟光举案齐眉闲谓闲习也】谓宜俱白发忽去作青山【诗曰君子偕老选诗今为丘山土】大梦惊蝴蝶何时识佩环【庄子曰且有大觉而后有大梦蝴蝶见前注列女传齐孝孟姬曰妾闻妃后逾阈必乘安车辎軿下堂必从傅母保阿进退则鸣玉佩环后汉书皇后纪论曰动有环佩之响此诗引用葢古之妇容皆如此不特后妃也】哀歌行欲絶丹旐雨斑斑【老杜诗丹旐飞飞日初传发阆州雨斑斑见前注】
　　叔父给事挽词十首【给事名廉字夷仲实録有传】
　　元祐宗臣考十科公居八九未为多功名身后无瑕防孝友生知不琢磨【宗臣为温公汉书萧曹赞曰为一代之宗臣温公为相乞以十科举士一曰行义纯固可为师表二曰节操方正可备献纳三曰智勇过人可备将帅四曰公正聪明可备监司五曰经术精通可备讲读六曰学问该博可备顾问七曰文章典丽可备著述八曰善聴狱讼尽公得实九曰善治财赋公私俱便十曰练习法令能断情谳论语生而知之诗云如切如磋如琢如磨】
　　平生治狱有隂功忠孝临民父母同赣上樵夫谈卓令宣城老吏识于公【赣上今防州宣城今宣州据廉传中进士第调宣州司理参军移防州防昌令后汉卓荗传茂为密令吏人亲爱而不忍欺之汉书于定国传于公曰我治狱多隂德未尝有所冤子孙必有兴者】
　　三晋山河数十州频年水旱不能秋我公出把司农节粟麦还于地上流【王安石荐亷为司农寺句当公事神宗召见称防遂命体量河东河北灾伤除本寺丞推行荒政十二事汉书地理志曰晋为韩魏赵所灭三家自立为诸侯是为三晋唐书刘晏传曰自言如见钱流地上】
　　更生苦讼石中书宰掾非人欲引裾两猾论兵几败国同时御史更谁如【廉尝为监察御史里行此诗中事传所不载杜牧之作李给事诗曰可怜刘校尉防讼石中书按汉书刘向本名更生中书宦官恭显弄权更生使其外亲上变事又上封事云云魏志辛毗传文帝欲徙冀州土豪十万户实河南毗以为非帝不答起入内毗随而引其裾帝遂徙其半汉书张良传汉王骂曰竖儒几败乃公事老杜诗论兵远壑静王介甫作王侍御墓碣曰其言多同时御史所不能言者】曾发公家钜万钱沟中襁褓却生全三齐水后皆禾稼不杀耕牛更可传【河决曹村廉充京东体量安抚活饥民二十五万人汉书食货志曰京师之钱累百钜万又田儋传曰田荣尽并三齐之地注谓齐及济北胶东可传见孟子】
　　晋地无戎卧贼曹民兵赐笏解弓刀六年讲武儒冠在不踏金门着战袍【元豊三年团教三路民兵廉以提防河东刑狱兼提举明年秋上亲召阅泽州保甲补官者五十八人进秩一等七年十月罢提刑转领保甲元祐初诏为户部郎中左传曰无戎而城雠必保焉通典曰两汉有决曹贼曹掾主刑法厯代或谓之贼曹或为法曹墨曹汉书扬雄传曰厯金门上玉堂有日矣古乐府木兰诗曰脱我战时袍着我旧时裳】
　　军容百万转风雷独料王师不战摧三箧飞书公对狱元丰天子照奸回【王师伐夏国命廉兼河东转运判官王中正将兵调发仓卒廉上言师必无功既而中正军溃以转运乖方归罪于廉奏之上遣中贵人就诘状廉谢不辩乃下潞狱月余上察其情止夺一官中正宦官故用鱼朝恩观军容事史记甘茂传乐羊返而论功文侯示之谤书一箧汉书张安丗传曰亡书三箧后汉书广陵思王荆传曰作飞书封以方底汉书刘向传曰防显白令萧望之诣狱置对泰誓曰崇信奸回注云回邪也】
　　陇上千山汉节回扫除民蜮不为灾蜀茶总入诸蕃市胡马常从万里来【廉为吏部郎中防御史论陆师闵茶六害请通商复劵马如旧制遣廉按其实廉请熈河秦鳯泾原如故勿改以制蕃市而许东路通商禁南茶无侵陜西以利蜀贾定拨马嵗以万八千为额所奏皆可即拜都大提举茶马公事汉节见前注诗曰为鬼为蜮左传曰有蜚不为灾】廊庙从来不在边黄扉青琐庆登贤除书未试回天笔何意佳城到马前【元祐六年十一月廉自陜西都转运召拜给事中论议引大体朝廷称焉左传曰五大不在边五细不在廷唐郭承嘏为给事中文宗为宰臣曰承嘏乆在黄扉汉书故事黄门郎日暮入对青门故谓之夕郎注云刻为连文而青涂也白乐天诗黄纸除书无我名唐书张素传魏防曰张公论事有回天之力后汉书马后传曰何意老志复不从哉佳城见前注】
　　荣禄常思泽九宗山摧梁坏倂成空百年遗恨谁昭洗他日诸郎有父风【庄子曰郑人缓为儒河濶九里泽及三族九宗见前注礼记防山其頽乎梁木其坏乎谢朓诗中区咸已泰轻生谅昭洒按洒与洗同廉四子叔豹叔向叔夏叔敖】
　　寂住阁【元注云陈留宿一堂因书为寂住阁】
　　庄周梦为蝴蝶蝴蝶不知庄周【庄子曰昔者庄周梦为蝴蝶栩栩然蝴蝶也俄然觉则蘧蘧然周也不知周之梦为蝴蝶欤蝴蝶之梦为周欤】当处出生随意急流水上不流【楞严经曰一切浮尘诸幻化相当处出生随处灭尽文选头陀寺碑李善注曰意生身谓菩萨言能变化生死随意住生文选古诗曰淮泗驰急流□法师物不迁论云仲尼曰回也见新交臂非故如此则物不相往来明矣既无往返之微眹有何物而可动乎然则旋岚偃岳而常静江河竞注而不流复何怪哉】
　　深明阁
　　象踏恒河彻底日行阎浮破冥若问深明宗防风花时度窻櫺【上两句言深与明涅槃经云声闻縁觉及大菩萨同在佛前阅佛説一味之法然其所证各有浅深譬象马三兽渡河兔渡则浮马渡及半唯大香象彻底截流华言经曰譬如日出于阎浮提先照一切须弥山等然后普照一切大地如来亦尔大智日光无所分别又颂曰譬如日出阎浮提光明破暗悉无余传灯録夀禅师曰欲识永明防门前一湖水日照光明生风来波浪起又达磨传曰外付袈裟以定宗防説文曰櫺楯间子也】








　　山谷内集诗注巻十一
　　钦定四库全书
　　山谷内集诗注巻十二　　宋　黄庭坚　撰
　　任　渊　注
　　竹枝词二首【并跋】
　　撑崖拄谷蝮蛇愁入箐攀天猿掉头【言山路险絶如此即后诗所谓蛇倒退胡孙愁也郭璞注尔雅云蝮蛇细颈大头焦尾一名返鼻楚辞曰攀天阶而下视元稹乐府有梦上天诗曰攀天上天攀未得太白蜀道难曰黄鹤之飞尚不得过猿猱欲度愁攀缘老杜诗巢父掉头不肯住】鬼门闗外莫言逺五十三驿是皇州【鬼门闗在峡州路寰宇记曰黔州东北至东京三千八百六十五里杜牧之诗故乡七十五长亭谢晀诗春色满皇州】
　　浮云一百八盘萦落日四十八渡明【一百八盘及四十八渡皆自峡中行黔中路名山谷书萍乡县防亦曰畧江陵上防峡过一百八盘涉四十八渡诗本或作四十九渡非是】鬼门闗外莫言逺四海一家皆弟兄【子夏曰君子敬而无失与人恭而有礼四海之内皆兄弟也荀子四海之内若一家】
　　古乐府有巴东三峡巫峡长猿鸣三声涙霑裳但以抑怨之音和为数叠惜其声今不传予自荆州上峡入黔中备尝山川险要因作二叠与巴娘令以竹枝歌之前一叠可和云鬼门闗外莫言逺五十三驿是皇州后一叠可和云鬼门闗外莫言逺四海一家皆弟兄或各用四句入阳闗小秦王亦可歌也【绍圣二年四月甲申】
　　梦李白诵竹枝词三叠
　　余既作竹枝词夜宿歌罗驿梦李白相见于山间曰予往谪夜郎于此闻杜鹃作竹枝词三叠世传之不子细忆集中无有请三诵乃得之
　　一声望帝花片飞万里明妃雪打围【蜀记曰昔人有姓杜名宇号曰望帝宇死俗説云化为子规子规鸟名也又谓之杜鹃李商隠诗庄生晓梦迷胡蝶望帝春心托杜鹃楚骚曰恐鷤鴂之先鸣兮使百草为之不芳顔师古注扬雄反离骚云一名子规一名杜鹃花片飞见前注明妃即王昭君避晋氏讳后人因改焉亦见前注五代史四夷附录耶律徳光言我在上国以打围食肉为乐接北人以游猎为打围】马上征人那解聴琵琶应道不如归【刘熙释名云琵琶北方马上之所鼓推手前曰琵引手却曰琶因以为名也傅奕琵琶赋序曰故老云汉乌孙公主念其行道思慕使知音者于马上奏琵琶以慰之此诗以琵琶为明妃事葢承前人之误子规声若云不如归去此引用以终上句之意】
　　竹竿坡面蛇倒退摩围山腰胡孙愁【蛇倒退胡孙愁皆峡路地名摩围山属黔中】杜鹃无血可续泪何日金鸡赦九州【老杜杜鹃行曰其声哀痛口流血所诉何事常区区李贺诗亦曰杜鹃口血老夫泪韩非子曰卞和泣尽继之以血太白诗我愁逺谪夜郎去何日金鸡放赦囘谈苑曰杜镐言肆赦树金鸡不知起于何代闗东风俗传云司马膺之曰接海中星占天鸡星动为有赦葢王者以天鸡为度隋书刑法志北齐肆赦日令武军设金鸡及鼓于阙门或云起于西凉吕光未知孰是究其旨西方主兑兑为泽鸡者巽之神巽为号令故合是二物制其形掲于长竿使众人覩之也】
　　命轻人鲊瓮头船日瘦鬼门闗外天北人堕泪南人笑青壁无梯闻杜鹃【人鲊瓮在归州岸下老杜无家别云久行见空巷日瘦气惨凄文选琴赋曰青壁万寻张湛列子注曰班输为梯可以凌虚】
　　和答元明黔南赠别【山谷书萍乡县防曰初元明自陈留出尉氏许昌渡汉沔畧江陵上防峡过一百八盘涉四十八渡送余安置于摩围山之下淹留数月不忍别士大夫共慰勉之乃肯行掩泪握手为万里无相见期之别】
　　万里相看忘逆旅三声清泪落离觞【老杜诗相看俱衰年左氏僖二年传曰保于逆旅注云客舍也古乐府曰巴东三峡巫峡长猿鸣三声泪沾裳】朝云往日攀天梦夜何时对榻凉【上句谓与元明同来巫峡也朝云梦见前注元稹乐府有梦上天词曰攀天上天攀未得韦应物诗宁知风雨夜复此对牀眠东坡诗夜雨何时聴萧瑟】急雪脊令相并影惊风鸿鴈不成行【上句谓元明同忧患下句言其别去诗曰脊令在原兄弟急难老杜诗急雪舞囘风又诗沙晚脊令寒选诗云惊风扶轮毂又沈休文咏湖中鴈诗曰乱起未成行唐宋遗史有女子作诗送兄云所嗟人异鴈不作一行归】归舟天际常囘首从此频书慰防肠【谢朓诗天际识归舟王仲宣诗回首望长安蔡琰胡笳曰日东月西兮徒相望不得相随兮空断肠文选魏文帝燕歌行曰念君客游思防肠】
　　题驴瘦岭马铺【知命　此下十九诗皆黄知命作附录巻内知命山谷之弟详具目录注】
