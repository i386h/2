<!-- { "loadSidebar": true } -->
    右臣伏准某年月日敕，内外文武官上後举一人自代者。伏以京邑为四方之极，咸秦乃天下之枢，必命英髦，以居尹正。臣谬蒙抽擢，素乏材能，将何以风采章台，羽仪华省。况又方营咸镐，肇建园陵，苟推择之不先，则颠覆而斯在。前件官庄栗以裕，简严而宽，玉无寒温，松有霜雪。顷居内署，实事文皇，引裾而外朝莫知，视草而中言罔漏。洎分符近甸，廉印雄藩，不犭旬物以沽名，善推诚而立断。浑若全器，宜乎在庭。傥召以急宣，被之眷渥，必能明张条目，峻立是防，肃千里之封畿，总五都之货殖。轩台禹穴，无亏充奉之仪；汉苑秦陵，尽绝椎埋之党。特乞俯回宸断，用授当仁，免今日之叨恩，冀他时之上赏。干冒陈荐，兢越殊深。
    △某官崔龟从
    伏以内史故事，例带银青，尹正旧仪，平揖令仆，必资髦硕，方备次迁。臣特以鲰儒，猥丁昌运，位崇八座，官绍三王。况驾有上仙。车当晏出，务烦厩置，役重津途，傥让爵之不思，则败官而斯疚。前件官荆岑挺价，赤堇扬锋，禀松筠四序之荣，包金石一定之调，由中及外，自诚而明。昨者故鄣利迁，朝台受律。隐之清节，无愧于投香；江革归资，唯闻于单舸。必能集同轨之会，奉因山之仪，使桴鼓稀鸣，建瓴流化。伏乞特回凤诏，以命龟从，成圣朝《或朴》之诗，减微臣维鹈之刺。干黩旒，伏用兢惶。
    ○为盐州刺史奏举李孚判官状
    △某官李孚
    右件官克生公族，早履宦途，器实干时，辩能专对。加之夙明韬略，久逐旌旃，顷为知己，屈从吏议。许文休之流浪，万里非赊；王仲宣之播迁，三年未遇。俭而不怼，困且能通，虽何恤于无家，良可悲其绝籍。去岁以维新之命，大洽鸿私，亦既旋还，合从叙用。开成五年十一月十三日，吏曹已注右威卫仓曹参军，授官未谢，又蒙挟名除替。初云牵复，仍迫屡空。京口刘生，方思鹅炙。洛阳苏子，已弊貂裘。方今崇帝尧敦厚之恩，推魏文荣乐之旨，岂令弃良材于散地，化王孙为旅？人臣素乏器能，叨膺任使，控绿池之要地，守清泽之坚城，将以宣布威灵，弹压氛，苟咨谋失所，佐理非材，岂惟衄此军声，兼且伤于朝寄。臣深自计，孚实当仁，况又得於诸宗，且兼通旧，诸葛均有因依之分，庞士元多鉴裁之恩。是敢辄黩宸阶，乞荣宾席，使得尽其风力，佐彼边陲。锥处平原之囊，必将脱颖；剑拭华阴之土，粗雪幽沈。请依资赐授一官，充臣防御判官。干冒宸旒，无任战越。
    ○为杨赞善奏请东都洒埽状
    右臣先臣赠太保某茔，在河南县界。臣自终丧纪，便参朝伦，三年赞道於宫庭，千里违离於坟墓。窃惟令式，合许芟除。追远兴情，敢希荣于陆煜；报恩未死，宁自誓于羲之。伏乞圣慈，特从丹恳。
    ○为闲厩使奏判官韩励改名状
    右前件官名与再从叔故妫州参军自励向下一字同。伏以韩自励顷因宦游，殁于幽朔，羁孤未返，亲党莫知。近始言归，因之合族。虽为子之道，则慎更名于已孤，而诸父之来，固难举讳于其侧，伏请改名融。谨录奏闻，伏听敕旨。
    ○为彭阳公上凤翔李司徒状
    某谬蒙朝委，实异时才，先忧素餐，有负疲俗。司徒道光纂服，功著于城。朝廷虑切河湟，每难节制，非洞知军志，夙练武经，则无以完辑师人，抚安戎落。自承镇定，大治声谣。□台议功，烟阁画像，必留殊渥，以俟元勋。伏惟为国自爱，某方远役，未获拜尘，瞻恋之诚，翰墨无喻。到任续更有状。
    ○为安平公贺皇躬痊复上门下状
    右，今月得本州进奏官状报，今月十二日，皇躬痊复，相公躬率百寮，奉见奉贺讫。伏以圣上膺大宝，虔奉睿图，务此忧勤，稍亏颐摄。相公辅宣元首，翊赞灵猷。戴宗庙之垂休，慰黔黎之允望。金滕玉检，恶藏请代之书；黄屋丹墀，每进先尝之药。至诚斯著，休问旋臻。然後卒百辟以云趋，导九重之日朗。百蛮倾耳，万国企心。某愧守关河，忝分符竹，不得少尘班列，共展欢呼。对熊轼以自悲，泪如雨坠；望凤池而结恋，心逐云飞。无任贺攀恋之至。
    ○为汝南公上淮南李相公状
    某初到京即附状，伏计上达。某幼尝困学，晚亦献书。自履宦途，常依德宇。果蒙陶冶，遂至显荣。无陆贾籍甚之名，遂王华富贵之愿。然实脂膏不润，冰蘖居怀。顷在藩方，常忧典宪。请田五辈，远戒于贪夫；投香一斤，近追于廉士。及移边鄙，屡易星霜，魏尚莫计于收租，李牧不闻于捕虏。获修觐礼，复忝卿曹。位重大农，荣兼右揆。当金谷之任，为後稷之官。供亿既切于尧厨，主掌实关于周庾。谅非巧宦，亦异当仁。相公顾遇特深，音徽远降。存十年之长，垂一字以褒。虽萧何之自下周昌，曾难比数；仲尼之兄事子产，莫可等夷。捧缄悸魂，伸纸流汗。方萦职署，独旷门墙；仰望恩辉，伏驰魂梦。
    ○为汝南公上淮南李相公状
    伏承恩诏，荣徵圣上，肇自汉藩，显当殷鼎。必先求旧，以谨惟新。夫昭贵族而理近官，为邦之远算；险不怼而怨不怒，事君之大忠。相公受寄累朝，允怀明德。傅岩克申三命，未尽嘉谋；晋室更作五军，尚惭多让。喜愠罔形于用舍，是非无挠于去留。简素腾辉，锺彝溢美。而又志唯逃富，道恶多藏。斗尹之糗一筐，皆因君赐。江氏之田半顷，岂为孙谋？固合长在庙庭，永光帝载。使庶政绝贪婪之患，大朝无党比之忧。况今者时逼藏弓，礼当辅主。元侯功大，独申攀送之哀；伯父位尊，使率骏奔之列。移寒在律，鼓物须审，凡在含灵，莫不延颈。某早蒙恩异，获奉辉光。蒋琬牛头，省占佳梦；谢安尘尾，屡听清谈。果得叨忝圭符，留连旗鼓，扪心自愧，没齿难忘。窃计轩车，已臻伊洛。亻宁见方明展事，庭燎陈仪。雨将至而柱础先知，风欲来而巢居尽识。下情无任欣踊跃之至。伏惟特赐恩察。
    ○为汝南公上淮南李相公状
    不审自跋涉道路，尊体何如？伏计不失调护。昔周文缵十五王之绪，显正旧邦；襄孙总十一德之基，方宁故国。今惟新之历，始叶卜于姬公；作辅之臣，又徵言于单子。以今况古，千载一时。某窃思章武皇帝之朝，元和六年之事。镇南建议，初召羊公；征北求人，先咨谢傅。故得齐刳封豕，蔡剔长鲸。伏惟相公清白传资，馨香袭庆。始自辛卯，至于庚申。虽号历四朝，而岁才三纪。淮王堂构，既高大壮之规；汉相家声，复有急徵之诏。桂苑之旧宾未老，金之遗事犹新。燮理虽系于阴阳，怵惕固深于霜露。且广陵奥壤，江都巨邦。爰在顷时，亦经芜政。风移厌劾，俗变侵凌。家多纷若之巫，户绝娈兮之女。相公必于理，大为其防。邺中隳河伯之祠，蜀郡破水灵之庙。然後教之厚俗，喻以有行。用榛栗枣，远父母兄弟。隐形吐火，知非鬼不祭之文；抱布贸丝，识为嫁曰归之旨。化高方岳，威动列城，陈於太史之诗，列在诸侯之史。今者重持政柄，复注皇情，便当佐禹陈谟，辅尧考绩。乡诛下比，朝举养廉。中台奖枕止之郎，外郡表斩刍之妇。然後司成立学，谒者求书。大讲废官，咸修阙政。致于仁寿，煦以和平。凡在生灵，孰不欣望。某早尘下顾，曾奉指踪。江左单衣，每留梦寐；柳城素几，行睹尊颜。伏限守官，莫由迎谒。人知忭贺，不可奋飞。下情无任瞻望踊跃之至。
    ○为汝南公怀蕲州李郎中状
    某本无宦业，过沐朝恩，罢护六戎，归尘九署。以任兼金谷，时逼园陵。有愧交亲，未遑简问，解携稍久，诸趣如何？山公醉时，谢守吟罢。茗芽含露，Ε簟迎风。远想音容，杳动心素，惟珍重珍重。
    ○为濮阳公皇太子薨慰宰相状
    右今月日得本道进奏院状报，今月日皇太子奄违储贰。伏以皇太子道著武闱，位高象辂。方将传辉兰殿，积庆桂宫。花枕画︶，永绥福履；铜扉银榜，克懋温文。岂谓衅结氵存雷，祸缠重海。商山羽翼，嗟绮季之俱还；缑岭□霞，与浮邱而莫返。相公恩深铭釜，地属持衡。攀东序以心伤，望春坊而目断。某忝蒙委寄，常窃宠荣，不获齿列班行，奔波慰叙，下情无任悲咽遑迫之至。
    ○为濮阳公官後上中书门下状
    右今月日当道押衙刘石回，伏蒙在恩重赐，加授检校兵部尚书官告，不许更陈让者。某幸承馀庆，遂会昌期。早慕修途，献书试吏；晚存远略，传剑论兵。自拥节旄，频移星岁。常虞尸旷，或抵彝章。往在番禺，已分风宪；及临安定，又假冬卿。善政蔑闻，奇勋莫建，而有不循阶陛，超授班资。且周礼设官，邦政莫先乎司马；汉史解诰，士贵无过于尚书。外顾辈流，内量涯分。逊而不免，居亦何安？蔡氏历迁，杨公累代。方兹尊显，殊曰寂寥。此皆相公假借军声，赞扬圣泽。感而益惧，荣以宏忧。谨当切诫满盈，遥加率励。古者不辞于三仕，必愿致身；昔人虽取于十官，终期无罪。粗申报效，以谢贪叨。苟遗此言，是不能享。镇守有限，不获奔走陈谢，伏增惶悚之至。
    ○为濮阳公许州请判官上中书状
    韩琮、段环、裴蘧、夏侯，右件官等或断金旧友，或倾盖新知。既有藉于宾荣，敢自轻于主择。辄以具状奏请讫。伏乞相公曲赞殊恩，尽允私恳。使免孤郑驿，不辱燕台。谨录状上。
    ○为濮阳公上李太尉状
    伏见除书，伏承光膺新命，伏惟感慰。四海事毕，两阶遇隆。式光谦悫之诚，克见隆崇之宠。今者长君惟睿，元子有文。当深虑之所关，必殊勋而是赖。山涛则曰祷天下之选，张秩则曰用天下之贤。西汉之命元成，以相门才子；东都之升邓禹，因先帝旧臣。休哉二公，叶我一德。虽曰旷代，乃若合符。伏惟慎保起居，俯镇风俗。俟金之有见，俾玉铉之重光。某窃忆春初，曾蒙简赐，故欲琴樽嵩岭，鱼钓平泉。岂贪行意之言，便阻具瞻之恳？伏惟少以家国为念也。方抵藩任，未即门闱。攀恋恩光，不任输罄，伏惟特赐恩察。
    ○为濮阳公上杨相公状
    伏见今月某日制书，伏承相公由大司徒之率属，掌中秘书之枢务。宠延注意，荣叶沃心。凡备生灵，莫非陶冶。伊昔帝赉良弼，岳降名神。梦出傅岩，高宗才得于胥靡；卜从渭水，西伯止逢于钓翁。岂若相公涵泳天池，翱翔□路，然後光膺爰立，显副佥谐。接庾亮之分曹，必资孔演；列王之对掌，宜属刘恢。允契同升，果闻并命。神塞望，华夏式瞻。某夙奉恩光，今叨任使。守朝那之右地，镇安定之遗封。不获趋贺黑︶，拜伏金印。空知踊跃，莫可奋飞。下情云云。
