<!-- { "loadSidebar": true } -->
　　敕具官某故继母某氏均帝祉以及下朝廷之至仁极孝思以显亲人子之能事宜举褒荣之典以报顾复之恩以尔生钟爱慈躬履法度齐家以礼仰风徽之若存有子立朝知善庆之获助告于家庙易以郡封幽壤有知其歆宠贲
　　右朝散大夫充集贤院学士李周故父赠通议大夫齐可赠右正议大夫制
　　敕朕答天地之贶严郊丘之禋顺受繁禧敷宣涣号推布徳行恵之意迩遐率均隆显亲追逺之恩幽明咸暨况处从官之列宜报先阀之贤具官某故父某潜徳在躬治家有范诗礼之训见于义方闬闳之髙彰厥善报乃有良子进为迩臣特颁赠典之优昭示禄阶之贵告于家庙歆此宠章
　　李周故前母仙游县太君周氏可赠安定郡太君制
　　敕古之人其母贤则子有立于时其令名懿徳可见于后世此显亲之恩所以加于存没而广孝之教成子天下也具官某故前母某氏妇道惟恪母仪可宗旨甘之养虽不及于承顔侍从之荣亦足彰其流庆防郊祠之均福宜郡望之进封泉壤有知其歆宠贲
　　李周故前母仙源县太君党氏可赠冯翊郡太君制
　　敕报本莫重于郊故祭有顺助之福显亲无大于孝故没有追荣之恩肆均锡于灵休庻推褒于慈范具官某故亲母某氏妇徳柔懿母仪恭庄以礼事夫既睦于闺门之内以善教子遂至于侍从之途其陞汤沐之封以为泉壤之贲
　　李周故继母仙居县太君姚氏可赠襄阳郡太君制
　　敕神锡以福惟四海之与同母主于慈虽九泉而必报予方致祀以均庆尔可承休而显亲具官某故继母某氏来嫔徳门率履妇道乃有良子进为近臣推积累之源流不忘阃徳正追荣之名分式慰孝思魂兮有歆知此休命
　　李周故继母寿安县太君刘氏可赠彭城郡太君制
　　敕严吉土之禋所以同天下之礼濡漏泉之泽所以慰人子之心懿范可怀宠章惟渥具官某故继母某氏履徳柔静宜家显荣教诲见于母仪光辉钟于世嗣虽慈闱之养每深切于孝思而佳郡之封尚歆承于恩制李周故妻党氏可赠直寕县郡故妻詹氏可赠永宁县君故妻郭氏可赠真定县君制
　　敕三年而郊受厘于神只嘉与海内共焉是以布庆施恵及于庻工又从而广之以及其父母伉俪之亲不间存没率有褒贲幽明之际可无憾矣仁至义尽乃见于斯况侍从之贤早得室家之助沦谢兹久其可忘之具官某故妻某氏等恭俭慈爱能守法度作配君子为时迩臣迹其内助之功荣以进封之泽庻几冥漠享此追崇
　　皇叔祖感徳军节度使宗景故母襄阳郡太君张氏可特赠泰寕郡太夫人制
　　敕人子之报其亲盖无穷已也生则事之以礼没则显之以恩朝廷推本其情而为之节文故郊祀大霈褒荣有典幽明共之仁至义尽见于斯矣况惟属籍之长永怀慈教之恩爰举旧章式旌往懿具官某故母某氏妇徳惟顺母仪可尊笃生世嗣之贤久处宗藩之理虽万钟之养莫能伸敬于晨昏而一郡之封尚可致隆于名号庻几冥识歆此殊休
　　宫正王氏可赠郡夫人制
　　敕某氏六宫之职在朕左右生有懿淑之行没有哀荣之恩眷言始终不可忘也以尔名族之英掖廷之旧动循女则善辅阴教彤管有炜犹若风徽之存象服是宜式隆褒贲之典诏于冥漠歆此宠光
　　左朝散郎充龙图阁待制王震故母金华县太君张氏可赠汝南郡太夫人制
　　敇古之人其母贤则其子有立于时其令名懿徳因而见于后世此显亲之恩所以同于存没而广孝之教成于天下也具官某故母某氏柔顺慈爱嫔于甲族治家以礼着为闺门之法教子以善至于侍从之途遗懿如存荣养莫及防均严享之祜用迁大郡之封幽穸有知尚歆宠命
　　皇叔右武卫大将军徳州刺史叔等所生母朱氏可赠崇仁县太君制
　　敕具官某故所生母某氏既郊而赦均神只之休周于天下凡造朝之士皆得褒荣其亲漏泉之泽下及幽壤况属籍之近欲报劬劳之恩防典有常不可后也以尔柔嘉之徳着在闺阃笃生良子贵处宗藩髙堂之养虽不及于承顔汤邑之封尚可明于追逺光灵不泯庻几歆承
　　右班殿直王志母安氏可封长县太君制
　　敕具官某母某氏仕而通籍于朝则父母有封叙之别乃故事尔舍是则惟尚年之为贵盖本先王贵老之义推而行之所以广孝爱而厚风俗也郊赦所载尔克称之宜新汤邑之封以旌眉寿之福
　　三班借职卢拱母汲氏可封永安县太君制
　　敕具官某母某氏父母已老而子未立朝则封叙之恩不可得此人情之所不足也苟能推本其情而与其不可得者则所不足遂有余矣亦先王忠厚之政乎朕既禋而赦凡一命之吏其亲及髦则许以名闻而旌宠之葢本情贵老之义可以广孝爱而劝风俗也惟尔克称其服恩光
　　左班殿直葛世良母郭氏可封长安县太君制
　　敕具官某母某氏仕而通籍于朝则父母有封叙之别乃故事也舍是则惟髙年之为贵故虽一命之吏其亲耄矣而褒宠亦及焉此三代上齿之义推而行之可以厚风化而劝孝悌也郊赦所载尔实称之宜疏汤沐之恩以荣子孙之养
　　宣义郎致仕孙向母张氏可封长寿县太君制
　　敕具官某母某氏朕既郊而赦推本先王贵老之义凡一命之吏其亲耄矣则以名闻而旌宠之所以劝天下之孝而厚风俗也惟尔高年克称褒显其亲汤沐之封以荣子孙之养
　　左班殿直袁务成母赵氏可特封长寿县太君制
　　敕具官某母某氏朕若稽先王之治道务以孝敬为先凡人子之欲尊崇父母者皆徇从其情而与之是故既郊而赦虽非造廷之士而其亲耄矣亦有以旌宠焉庻几风劝吾俗而跻之礼义欤惟尔髙年乃朕所贵其新汤沐之赐以荣子孙之养
　　尚书右仆射兼中书侍郎范纯仁妻燕国夫人王氏可封魏国夫人制
　　敕大臣之体国外则以忠良之业成其名贤妇之正家内则以柔静之志为之助予方任弼谐之旧以济乎治尔则有辅佐之力同享其安爰霈宠章式旌懿范具官某妻某氏生于卿相之族而动循女则归于忠贤之家而率履妇道其退而成约则有勤瘁相成之心其进而居显则有恭俭自警之徳具此茂美是宜褒嘉顾予全魏之名邦乃尔先臣之旧里遂颁明命特啓大封岂止为室家之荣光辉于中馈抑亦见君臣之分眷厚于老成
　　皇叔兴州防御使仲仆妻崇仁县君张氏可封长乐郡君制
　　敕朕肇禋于郊防神只之休嘉与海内共焉故推而广之及于羣臣凡我造庭之士皆得以褒荣其伉俪而况宗属之贵乎以尔柔嘉之徳能履法度雍睦之教着在闺门宜选上郡之封俾正小君之号服此殊命光于而家
　　皇兄右千牛卫将军士盉等妻高氏等可封永康县君等制
　　敕朝廷之于宗属异之以礼而隆之以恩异之不为过制隆之不为私亲葢所以广睦族之教也是以朕之诞辰得推庆恵以褒宠其室家尔等少循女则长率妇道静专以处庄顺不懈其新汤沐之赐式示宫阃之光皇叔右千牛卫将军仲微新妇陈氏可封寿安县君制
　　敇具官某妻某氏圆丘之祀礼成而福隆钧而锡之中外凡造朝之士皆得以褒荣其室家而况属籍之亲乎以尔令淑之行嫔于宗藩辅佐有常既茂闺门之则宠光以劝宜新脂泽之封敬服恩章益循妇道














　　净徳集卷九
　　钦定四库全书
　　净德集巻十
　　宋　吕陶　撰
　　书
　　应制举上诸公书
