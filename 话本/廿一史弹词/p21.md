<!-- { "loadSidebar": true } -->
耿校尉，困疏勒，拜井泉生。（奉车都尉窦固，奏复置西域都护及戊己校尉，遂以司马耿恭为戊己校尉，屯金蒲城。北单于率二万骑击杀车师后王安得，遂攻金蒲。恭以疏勒城旁有涧水可固，引兵据之，北单于拥绝涧水，城中穿井十五丈，不得水，吏士渴乏。恭整衣服向井再拜，有顷，水泉涌出，乃令吏士扬水以示单于。单于以为神，引去。  疏勒，西域国名，在莎车东北。  耿恭，字伯宗）
汉章帝，尚宽仁，慈祥长者。（章帝名炟，明帝太子。时政尚严切，尚书陈宠疏请济之以宽，帝纳其言。每事务于宽厚，贺氏曰：章帝书诏十六，为爱民恤刑而发者十，真仁慈之主哉。范晔曰：魏文帝称明帝察察，章帝长者。章帝厌苛切，事从宽厚，平徭简赋，而又体之以忠恕，文之以礼乐，谓之长者，不亦宜乎。  谥法：温克令仪曰章。）
命曹褒，修汉礼，奖谕储臣。（博士曹褒，请定文制，着成汉礼。太常巢堪言：一世大典，非褒所能定。司马班固以为宜广集诸儒共议得失。帝曰：谚言作舍道旁，三年不成。会礼之家，名为聚讼，互生疑异，笔不得下。昔尧作大章，一夔足矣。乃拜褒侍中，授以叔孙通汉仪十二篇，曰：此制散略，多不合经。宜依礼条正，使可施行。褒依准旧典，杂以五经谶记之文，撰次天子至于庶人冠婚吉凶终始制度，凡百五十篇奏之，帝以众论难一，故但纳之，不复令有司平奏。  曹褒，字叔通）
马太后，慎满盈，停封诸舅。（马太后，伏波将军马援之女。帝欲封爵诸舅，太后不许。时大旱，言事者以为不封爵诸舅之故。太后诏曰：昔王氏五侯同日俱封，黄雾四塞，不闻澍雨之应。先帝防慎舅氏，不令在枢机之位。帝省诏悲叹，复重请之，太后报曰：尝观富贵之家，福禄重迭，其根必伤。夫至孝之行，安亲为上，今数遭变异，而欲先营外家之封，违慈母之惓惓乎。后三年，帝封马廖为顺阳侯，防为颖阳侯，光为许阳侯，太后闻之曰：吾虽老。戒之在得。故日夜惕厉，思自降损。何意老志不从，万年之日长恨矣。廖等辞让，帝不许，乃受爵辞位，皆以特进就第。）
除诽谤，纳正谏，赦罪崔骃。（鲁国孔僖，涿郡崔骃，同游太学，相与论武帝始崇圣道，号胜文景，及后恣己，忘其前善。邻房生梁郁上书，告骃僖诽谤先帝。事下有司，僖等以书自讼曰：凡言诽谤者，谓实无此事而虚加诬之也。至如孝武皇帝之美恶，显在汉史，是为直说书传实事，非虚谤也。今陛下乃欲为十世之武帝远讳实事，岂不异哉。书奏，诏勿问，拜僖兰台令史）
汉和帝，礼贤才，承家柔善。（和帝讳肇，章帝第四子。胡致堂曰：和帝幼冲即位，诛锄窦宪，戚权不失。后十六七年间，无大过举，尊信儒术，友爱兄弟，礼贤纳谏，中外乂安。方诸章帝，实过之矣。  谥法：不刚不柔曰和）
任中官，尊外戚，消长因循。（时帝年十岁，窦太后临朝。后兄窦宪，以大将军位在三公上，专权僭逼，遂生逆谋。帝与宦官郑众谋诛之。徐昭文曰：夫害政乱国者，非外戚则宦官也。窦宪伏诛，郑众因而封侯，东汉之乱，实基于此。外戚宦官，迭为消长。驯致桓灵，卒以亡汉，可胜叹哉。  中官外戚，详见下文）
任窦宪，击匈奴，燕然勒石。（都乡侯畅来吊国忧，太后数召见，窦宪恐分权，遣刺客杀之。太后怒，宪惧，因求击北匈奴以赎罪。战于稽落山，大破之，出塞三千余里，登燕然山，命中护军班固刻石勒功，纪汉威德。固铭曰：铄王师兮征荒裔，剿凶虐兮截海外，夐其邈兮亘地界，封神兵兮建隆碣，熙帝截兮振万世。  都乡，县名，故城在涿州西北。稽落山，在燕然山南。燕然山在单于速里鸟地中）
倚郑众，芟大憝，虎殪狠兴。（窦宪自北伐有功之后，擅权自恣，与邓迭邓磊及宪婿郭举之父璜，共为谋逆。帝以朝廷上下莫不附宪，独中常侍郑众，谨敏有心机，遂与众定议诛宪。诏执金吾勒兵屯卫南北宫，闭城门，收璜举迭磊诛之，收宪大将军印绶，迫令自杀。帝封众为鄛乡侯，宦者封侯始此。胡致堂曰：和帝年纔十四，乃选用秘臣，勒兵收捕，朝廷肃清，足以远继孝昭之烈矣。所可恨者，郑众以有大功，于是开宦官用权之渐，生中常侍亡汉之阶。谚曰，前门拒虎，后门进狼，此之谓与！顾氏曰：和帝幼冲，权在窦氏，独起宸断，歼厥大憝，但郑众封侯，似乎拒虎进狼耳。  鄛乡，在南阳）
班孟坚，人物志，纵横九等。（班固，字孟坚，着汉书，撰古今人物表曰：譬如尧舜，禹稷卨与之为善，则行；鲧鱹兜欲与为恶，则诛。可与为善，不可与为恶，是谓上智。桀纣，龙逢比干欲与为善，则诛；于莘崇侯与之为恶，则行，可与为恶，不可与为善，是谓下愚。齐桓公，管仲相之则霸，竖貂辅之则乱，可与为善，可与为恶，是谓中人。因兹分圣人仁人智人下愚为上上、上中、上下、中上、中中、中下、下上、下中、下下，纵横以列九等之序，究极经传继世相次，总备古今之略要云。用修曰：固作汉书，纪汉事也。洪荒以来，非汉家之宇；上古群佐，非刘氏之臣，乃总古今以着人表，既以乖其名，且表名古今，而篇中不列汉人，尤为不惬。  班固，扶风安陵人）
着汉书，未得就，女弟嗣成。（班彪续司马迁后传数十篇，未成而卒，明帝命其子固续之。固以史迁所记，乃以汉氏继百王之末，非其义也，大汉当可独立一史，故上起高祖，下终孝平王莽之诛，十有二世，二百三十年，综其行事，撰十二帝纪、八年表、十本志、七十列传，凡百篇。逮上之，十志未毕，窦宪诛，以固为窦氏宾客，洛阳令种兢旧衔固，捕系之，遂死狱中。所著汉书未就，诏固女弟昭踵而成之。昭字惠姬，为曹寿妻，寿亡，和帝召入宫，令皇后贵人师事之，号大家。作女诫七章。  班彪，字叔皮）
汉殇帝，襁褓中，权归邓后。（殇帝名隆，和帝长子，有痼疾。少子隆生才百余日，邓太后临朝。顾氏曰：殇帝崩在襁褓，邓后终利幼弱。  襁褓，正义曰：襁，阔八寸，长八尺，用约小儿而负之行；褓，颜师古曰：即今小儿被。  谥法：短折不成曰殇。）
坐龙床，八个月，葬入康陵。（帝即位八月崩，寿未二岁，葬康陵。纲目按质帝纪：康陵在恭陵上，而前汉平帝已名康陵。或曰：康与庚字相似，或误为康。章怀注云：在慎陵茔中庚地。合二说观之，当作庚陵。）
汉安帝，邸第时，颇多祥瑞。（安帝名佑，章帝废太子清河孝王庆之子。在邸时即有神光照室，又有赤蛇盘于床第之间。  谥法：宾客和平曰安）
即位后，母临朝，长统昌言。（帝年十三即位后，邓太后临朝。十五年时，以寇贼雨水，策免太尉徐防、司空尹勤。仲长统昌言曰：光武忿强臣之窃命，矫枉过直，政不任下。虽置三公，事归台合，三公备员而已。至于中世，权移外戚，宠被近习，使阴阳失和、水旱为灾，反以策让三公，至于死免，岂不寃哉？统尝着论曰昌言，其略曰：继体之时，贵有常家，乃骋其邪欲，荒废庶政，亲爱者尽佞谄之人，宠贵者尽姬妾之家，遂至熬天下之脂膏，怨毒侵叛，土崩瓦解。至于运徙势去，猷不觉悟。岂非富贵生不仁、沈溺致愚疾耶？治乱周复，天道常然之大数也。后献帝朝，荀彧举为尚书令。  仲长，姓；统，名。  统字公理。巨野人）
杨伯起，慎四知，却金暮夜。（弘农杨震，字伯起，孤贫好学，诸儒为之语曰关四孔子杨伯起。大将军邓骘辟之，累迁荆州刺史，东莱太守。道经昌邑，故所举荆州茂才王密为昌邑令，夜怀金十觔以遗震。震曰：故人知君，君不知故人，何也？密曰：暮夜无知者。震曰：天知地知，我知子知，何谓无知？密愧而出。  弘农，今河南陕州。荆州，府名，属湖广。东莱，今莱州府。昌邑，县名，属莱州。）
虞武都，破西羌，增灶行兵。（诸羌反乱，残破并凉。邓太后闻虞诩有将帅略，以为武都太守击羌。羌众数千，遮诩于陈仓崤谷，诩停不进，宣言上书请兵。羌闻之，乃分钞傍县，诩因其兵散，日夜进道，兼行百余里，令吏士各作两灶，日增倍之。或问曰：孙膑减灶，而君增之，兵法日行不过三十里，今行三百里，何也？诩曰：羌众多，吾兵少，徐行则易为所及，速进则彼所不测。羌见吾灶日增，必谓郡兵来迎。孙膑见弱，吾今示强，势有不同也。既到郡，兵不满三千，而羌众万余攻围赤亭。诩令军中强弩勿发，潜发小弩。羌以为矢力弱，并兵急攻。诩乃使二十强弩共射一人，发无不中，羌大震，围解。诩悉陈其兵众，从东郭门出，北郭门入，贸易衣服，回转数周。羌不知其数，更相恐动，诩设伏掩击，大破之。贼由是败散，一郡遂安。  武都，今巩昌府阶州。陈仓，今凤翔府宝鸡县。崤谷，在河南永宁县北。赤亭，在陇西县。  虞诩，字升卿，武平人）
亲政事，奉和熹，尊崇乳媪。（邓太后号和熹皇后。帝少聪明，及长多不德，不可太后意，太后征河间王子翼为平原王胜后，留京师。帝乳母王圣，常与中黄门李闰江京共毁短太后，帝每忿惧。及太后崩，宫人诬告太后兄弟谋立平原王，帝怒，太后宗族俱免官，没入赀产，太后兄邓骘等皆自杀，天下寃之。尹氏曰：帝亲政之后，追怒邓氏，谴责窜戮，至于没入赀产而怒犹未息，必尽置死地而后已。帝可谓少恩矣。帝封李闰江京为列侯，而乳母王圣、圣女伯荣出入宫掖，传通奸赂。司徒杨震疏请出阿母令居外舍，圣等皆忿恚。后封王圣为野王君，诏遣使者大为王圣起第，震又疏曰：帑藏匮乏而为阿母起第，为费巨亿，天下讙哗。帝不听，众等遂共构之，夜遣使策收太尉印绶，震饮酖而卒，道路皆为陨涕。胡氏曰：安帝三公，无出震右者，两奏一乳媪而不能动，至是极言，遂取杀身之祸。  媪，女老称也。和嘉后名邓绥，媪音袄。▼璜按安帝亲政后，追怒太后，则不得云奉和熹矣。奉当作怒）
东南巡，至叶县，不得回京。（延光三年二月，帝东巡，三月回宫。四年二月南巡，至叶县，崩于乘舆。阎显江京等以济阴王在内，恐公卿立之，乃伪云帝疾甚，徙御卧车，驰归，四日至洛阳。  叶县，今属南阳府）
阎太后，恋垂帘，北乡侯继。（安帝崩，尊阎后为皇太后。太后欲久专政，贪立幼年，与阎显等定策禁中，迎章帝孙济北惠王寿子懿即位。懿时为北乡侯。  北乡，乡名，在济南府长清县。  安帝后名阎姬）
