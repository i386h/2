<!-- { "loadSidebar": true } -->
　　右某近准中书札子，就差管句大名府路安抚总管司机宜文字者。顷尘制科，已授商幕，寻辄乞告，以便养亲。贫窭无资，还复求仕。既来魏府，幸迩家庭。曾未逾时，就改此职。边鄙无事，最为闲官，俸给稍优，尤便私计。自非昭文相公，陶冶庶类，顺养众情，曲矜鄙庸，常见存念。则岂有进退之际，皆从私心，功效未闻，旋移新局。顾恩造之甚厚，思力报以未田。区区之诚，书不能既。

　　【贺欧阳少师致仕启】

　　伏审累章得谢，故邑荣归，位冠东宫，宠兼旧职，高风所振，清议愈隆。伏惟致政观文少师，道德在人，学术盖世。早游侍从，蔚为议论之宗；晚入庙堂，隐然众庶之望。属三朝之终始，更万变之勤劳。临事而安，莫测驰张之用；释位既久，始知镇静之功。仰成绩之不刊，信后来之难继。荐历三镇，始终一心。知无不言，曾中外而易意；老而弥壮，信贤达之过人。众皆以力事君，公独以道自任。仕以其力者，力衰而后去，进以其道者，道高则难留。故七十致仕，在礼则然；而六一自名，此志久矣。筑室清颍，琴书足以忘忧；遗名四方，组盖已外物。谁欤治国，能就问以质疑；惟是门人，尚不拒其来学。辙以官守，不获躬诣门屏，谨奉启陈贺。

　　【迎陈述古舍人启】

　　右某启：伏审厌直玉堂，分忧辅郡，父老相庆，吏属竦观。伏惟知府舍人，道德精醇，政术高妙，东南旧治，久振于士林；台阁遗风，特高于朝右。鲁侯为国，始自泮水，何武按部，首访诸生。不谓古人，复见今日。辙承乏黉舍，久闻德音，乐与斯人，共被余泽。

　　【贺致政曾太傅启】

　　伏审得谢明廷，进兼异数，首被衮衣之锡，仍因旄节之崇。终始恩荣，中外庆慰。伏惟致政太傅侍中，旧德隆重，元勋著明。辅相三朝，纯固一节。良士在位，不求诱力之功；尚父虽衰，犹荷鹰扬之托。西鄙无事，中思贤。继陈止足之诚，自求清静之乐。付青简以遗事，追赤松而并游。大节凛然，四方仰止。矧十载庙堂之旧，多一时几杖之贤。年德最先，命秩尤峻。出同忧患，措国步于安宁；归共优游，播清风于长久。辙夙荷知奖，实倍欢欣。谨奉启陈贺。

　　【贺韩相州启】

　　伏审恳辞留务，归守乡邦，敛藏为国之方，勉就还家之乐。进退有裕，卷舒适宜。伏惟某官才大难名，功成不处。方三朝之终始，更万变之勤劳。抗大节于群疑，擅元勋于不朽。楚国已定，叶公返其旧封；唐室多虞，裴度久而在外。遗功名于简策，乐民社于方州。施无不宜，信处心之有道；众犹愿治，怀旧德以徒劳。辙荷奖知，实倍欢慰。限以官守，阻诣门庭。

　　【谢韩许州启】

　　伏念辙为性迂疏，居官简惰，日虞弹劾，归事耕桑。敢谓兼容，尚形论荐。恭惟安抚相公，德度宏远，谟猷老成，不居公相之隆，退就方州之寄。惟世俗之多务，岂栋梁之久闲。复用之期，曾无几日，愿知之士，岂惟一人！曾何已弃之身，未改见知之旧。嗟驽马之独后，期枯于再荣。为力已艰，论恩则厚。黾勉寸禄，心已切于归欤；愧负鸿私，终何为而报此！

　　【贺河阳文侍中启】

　　伏审力辞枢务，得请名邦，恩礼便蕃，中外庆慰。伏惟判府司徒侍中，辅相三世，始终一心。器业崇深，不言而四方自服；道德高妙，无为而庶务以成。此朝廷所以迟迟于均佚之书，而士民所以卷々于保厘之命。顾惟出处之义，实迩功名之终。留侯志于赤松，晋公安于绿野。油然自得，夫岂不怀。矧惟三城，密迩全洛。政独止于民社，乐有助于林泉。道大难名，信后来之莫继；民犹思治，恐久安之未遑。

　　【谢文公启】

　　伏念辙迂疏已甚，废弃为宜，偶来宛丘，遂复三岁。留连寸禄，久已愧于古人；顾视当涂，义无求于今日。方将图宦游于南土，即暇豫于原，自屏远方，少安愚分。比者伏遇某官，厌倦枢政，偃息藩州，忘陋质之无堪，恃旧知而增气。尺书自达，方怀冒进之忧；奏牍上闻，遽辱见收之请。庠斋闲暇，既深便于冗材；德宇崇深，固足安于一介。仰惭伯乐之顾，自知驽马之姿。虽取信之无疑，犹恐难于必售。其为感激，难既敷陈。

　　【贺张宣徽知青州启】

　　伏审入觐帝廷，荣加使秩，遂解南钥，作镇东藩。新命既传，众情胥悦。伏惟某官宇量冠古，德业在人，直道而行，神听靖共之德；不改其度，人知贤达之风。师保斯民，望之已久，进登异数，礼亦为宜。虽分职于遐方，实均荣于二府。老成犹用，人有望于安宁；旌旆来东，迹稍安于孤拙。辙官守有限，庆谒未遑，瞻望倾依，衷诚踊跃。

　　【谢改著作佐郎启】

　　右某启：今月某日，蒙恩改前件官者。迂拙之人，废弃已久。偶岁成之及格，蒙叙法之推恩。忝冒既深，荣幸兼至。伏以方今圣人在上，多士盈廷，挟策读书，皆道德宏深之士；莅官从政，并才术纵横之人。璧炜煌，顾瓦砾而安用；松筠挺拔，嗟萧艾之徒生。固天地付予之特殊，宜朝廷进退之亦异。朝游山林之下，群鸟兽之喧卑；暮登霄汉之涂，接鸾皇之翔厉。是以群材并鹜，百度咸熙。顾视驽骀，伏盐车而已幸；旁睨朴，竣樵爨以何词。曾谓庸虚，亦蒙迁补。伏念辙才性鄙拙，学问空疏。早岁猖狂，误尘科举。蹉跎二纪，见者兴嗟，奔走四方，泰然自得。老马无求于再驾，死灰岂意于复然。无负郭之桑麻，愿归耕而未果；效乘田之畜牧，苟窃禄以偷安。实无望于荣华，顾常忧于罪戾。宠至逾分，诚不自知。此盖伏遇某官二府左右明时，陶钧庶物，春阳既至，草木皆生。有不次之举，以待贤才；有铨综之常，以御群吏。使贤者无久留之叹，不肖者有寸进之缘。虽三代用人之明，何以过此。故一介受恩之贱，罔不知归。感戴徒深，敷陈罔既。

　　【谢张公安道启】

　　右某启：伏以少年游学，方成都乐职之秋；壮岁效官，复淮阳卧治之日。矧留都之清净，眷幕府之优闲。再辱辟书，重收孤迹。哀怜废弃之久，谁复肯然；绸缪樽俎之欢，亦非偶尔。伏惟留守宣徽太尉，才高一世，望重累朝。体河岳之兼容，纳涓埃而不间。衣食有奉，已宽尽室之忧；道德照人，况复终身之幸。

　　【贺孙枢密启】

　　右某启：伏审王畿报政，兵府登贤。中外同欢，士夫相庆。伏惟枢密谏议，才业兼劭，忠厚有余。早试烦难，识民间之情伪；晚依潜跃，相龙德之光亭。出当干城，入赞心膂。温然不伐，德望逾隆，卓尔自将，风节弥壮。固上心之久简，且人望之攸归。方今武备载张，边防未弛。导迎善意，犹有望于仁人；保养遗氓，终愈光于令闻。辙早游门下，实倍欢情，趋谒末由，瞻依徒切。

　　【谢黄察院启】

　　右某启：伏审不弃空疏，过形论荐，废退已久，惭惧靡遑。诚以进无干世之才，出为苟禄之仕，强颜未去，幞被以须。方河堤溃决之余，当流民纷委之地。皇华在隰，务咨度以求贤；鸿雁于飞，待劬劳而安宅。是宜举励精之能吏，效奔走于当时。老钝之资，朴何取。岂谓采听之误，曲加奖饰之荣。此盖伏遇某官，德在兼容，仁存久弃。有霜台严肃之威而不用，有绣衣击断之势而不施。既示含容，复蒙甄录。然以东州之广，才士如林，辄先众人，岂胜厚愧。感佩之切，敷染奚殚。

　　【贺赵少保启】

　　右某伏审得谢明廷，荣归故里，参东宫之羽翼，增南国之光华。缙绅竦观，贪懦知愧。伏惟致政少保，德侔金玉，节贯冰霜。早入谏垣，凛乎蹇谔之足畏；晚陪国论，温然忠厚之可依。逮此分忧，所至称治。因俗为政，无宽猛之常；与民息肩，有清静之化。士夫倚以为重，邦家仰以为安。而止足之心，早已自许。再三之请，久而后从。退居水石之乡，自放簪裳之外。优游空寂，有以知万物之轻；呼吸清华，有以期百年之寿。激扬颓俗，师表后生。卓然先觉之风，坐致不言之益。某因缘末契，误辱见知。旧德不留，虽同海内之公怨；高节愈劭，私喜哲人之克终。欣慰之多，敷染难尽。

　　【贺文太师致仕启】

　　右某启：伏审得谢中朝，归老西洛，位极师保，望隆古今；止足之风，中外所叹。伏惟致政太师，躬夔、皋之伟业，兼方、召之壮猷，翼亮三朝，始终一节。百辟共传于遗事，四夷想闻于风声。民恃以安，士思为用。尚父虽老，而鹰扬未衰；猛虎在山，而藜藿不采。况复坐而论道，本无黄发之嫌；出以济时，何负赤松之约。而能去如脱屣，名重太山，近世以来，一人而已。方将翱翔嵩、少之下，溯回伊、洛之间。身寄白云，堂开绿野。释鼎钟之重负，收竹帛之余光。虽使图之丹青，奉以尸祝，众之所愿，谁复间然。某蚤以空疏，误辱知奖。尝欲借润于河海，庶几自效于锱铢。而蹇拙多艰，漂流历岁。誓将归扫坟墓，绝意功名。罪籍得除，或成过洛之幸；旧恩未弃，尚许登门之游。一听话言，永毕微愿。犹能作为歌颂，传示无穷。俯慰平生，仰答恩遇。瞻望台屏，不胜区区。谨奉启陈贺。

　　【谢两发运启】

　　某启：窃以废弃余生，黾勉禄仕。偶依按治之末，苟全疏拙之资。敢谓并容，过形论荐。辙少年喜事，诚有意于功名；中岁早衰，愿投迹于林莽。徒以窜逐未久，不敢言归；耕稼无资，未能舍禄。马病伏枥，实畏驰走之劳；木落归根，久忘发生之念。伏承某官德业深厚，名冠士夫，委寄优隆，地运湖海。思与明主，广育材能，遍求属官，不弃憔悴。百里之政，曾比毫发之轻；一言之容，遂致鼎钟之重。然方今圣治初启，群贤汇征，敢以衰朽之余，辄尘英之列。感激虽至，惭惧实深。

　　【贺范端明启】

　　某启：伏以仁厚之深，老有余福，退闲虽久，坐致优恩。中外相传，欢欣一意。伏惟致政端明丈人，乡邦旧德，翰苑老成。蚤擅价于文章，晚收功于忠义。谋安社稷之重，言发卿士之先。事成耻于自陈，功大难于久掩。既及身而显耀，亦延世以褒嘉。信天道之不诬，而阴德之必报。某早承眷与，喜倍等伦，不获躬诣门屏修庆，谨奉启陈贺。

　　【除中书舍人谢执政启】

