<!-- { "loadSidebar": true } -->
　　张子、邓子与湛子居西樵之墟，造而曰：「吾邑丘侯者，良宰也。昔常居於练塘，学於练塘。比其举进士，宰是邑也，语於人曰：『吾常若不忘乎练塘者，练塘之义，吾窃有取焉。吾守职，二子为我究其义於湛子。』」湛子曰：「侯贤乎哉！昔者孔子律天时，袭水土，仰观俯察，学於天地之撰。侯其有取乎哉！夫塘也者，以言乎其形也；练也者，以言乎其象也；象也者，以言乎其德也；形也者，以言乎其质也。德为纹、为縠、为经纶，质为清、为润、为泽。是故风过之而纹之象生焉，雨过之而縠之象生焉，二者纵横分合而经纶之象生焉。泉[受]之而清之形成焉，浸滀之而润之形成焉，[决而]流之而泽之形成焉。」二子曰：「然则何取於斯义也？」曰：「在天成象，在地成形。是故圣人近取诸身，远取诸物，以一德备用。是故伦焉理焉，备天下之至文，盖取诸纹。有美於身，不愿人之文绣，盖取诸縠。济天下之云雷，成天下之变化，盖取诸经纶。介而能义，得而不苟，不以沟渎其身，盖取诸清。荫滋百里，枯者苏，涸者膏，盖取诸润。溥乎均施，达乎德爱，加乎百姓，盖取诸泽。是故纹以饰治，縠以成章，经纶以集事，清以立本，润以畜德，泽以利用，大人之事备矣。」二子以告丘侯，丘侯曰：「请闻其功。」湛子曰：「吾尝於练事而练人矣。颜也以博约，而卒也以卓尔；曾也以三省，其卒也以一贯。或事其缕，练之谓也。或事其布，练之谓也。事缕也者，其分殊乎！事布也者，其理一乎！与其殊也宁一。夫万一皆得，谓之有德矣。侯其勉焉！是故综之以智，纯之以仁，精之以勇，百练之谓也。侯其勉焉！」二子以告於侯，侯曰：「请益焉。」湛子曰：「江汉以濯之，秋阳以暴之，皜皜乎，不可尚己。」县博刘君曰：「不可不识也，请为侯识之卷端。」[据嘉靖八年本补字] 
　　
　　修复李忠简公海珠祠像记 
　　
　　正德十有二年三月之望，庠生甘生、刘生、陈生、拜进其言於宪副汪公曰：「学相朝纪，时惟小子罔闻知，尝交於李忠简公文溪之孙庠生达元，获讲其世，盖公世系在谱牒，勋业在国史，文艺在本集，罔敢有攸述。仰惟公之懿德大节，发身鼎科，主朝以正，追斥安石，乞正储贰。去嵩之之奸，引裾抗疏；劾卢、董二宦，落职而不悔，曰忠。丧其亲，筑室终制於墓，若终其身，累诏不起，曰孝。乞归制，心服清献之丧，立师传之道，曰义。幕於汀，奋身谕贼，以其守免。赞阃清献，缒城入谕贼垒，出白刃下，却摧锋之变，而远之广郊，曰勇。提举於闽，捐俸赈饥活人之命，守赣置常平，罢官酤，严保伍，以为民安，曰惠。屡进辞，早能以身退，曰廉。夫斯六行者，君子之所以立身也，忠简备焉。足为生人之表，固宜里置血食焉，以彰乡先生之道，况海珠公之筑也，而下帷之地也。其寺田，公所置守也；其祠，置洪漕使从邦人之请，公也，乃反忘本，而浮屠焉徒据，甚非所以继往而示来也。仰惟明公风化是务，复菊坡祠於南庠，增饰文山祠於五坡，学相朝纪等诚不揣冒昧以言，惟明公其图之。」公曰：「鋐职也，何辞？」乃撤其[居而新]之，肖其像而妥灵焉。数百载之废坠，一朝而复。[於是陈]侍御言扁颜之，毛侍御凤请典祀之，黄佥宪昭[申董之]，刘宪副伯秀资助之，王佥宪大用设门役以守[之，魏太]守廷楫先后赞襄之。祠以地主，寺以祠存，复旧也。汪公曰：「事已，不可无记，记必於湛子。」或谓观吏部霍进士韬，亦曰：「必於湛子。」若水曰：「义也。吾其可辞！」郭太保总戎勋曰：「子其无辞焉。吾谨有供丽牲之碑。」督□舶牛太监荣至，则曰：「复旧以明义也。」因为加饰之。呜呼！兹非忠简公六美之实，先得乎人心之同然，而能起人心於百世之下，不期同而同然者乎！祠成，公像俨然临之在上。於是奸邪之臣观之，将愧其忠；薄子观之，将愧其孝；[师友操戈]者观之，将愧其义；懦怯於难者观之，将愧其[勇]；[残]剥之吏观之，将愧其惠；贪进而无耻者观之，将愧其廉；而后之忍心於废兴者观之，将愧修复之诸君子也。愧之何如？修之而已。然则是祠也，其立教之本欤！因为仰送神辞三章，俾岁祀而被之乐歌，鼓之舞之以尽神。曰：怅灵蹇兮多修，服六美兮孰俦。灿云汉兮以为章，招箕尾兮与同游。　容娴兮多姱，永贞则兮服休。灵不来兮余愁，怅独立兮中洲。右一灵之来兮驾玄武，乘北风兮下土。先朱鸟兮前驱，右苍龙兮骖白虎。荐溪毛兮玄尊，明德馨兮簋簠。呼天吴兮总乾，纷江灵兮起舞。右二日窅窅兮西沈，云冥冥兮霾阴。四无畔兮莫抗，灵胡去兮骎骎。怅独立兮容与，羌神往兮形存。猗神往兮玄武，服两骖兮入寒门。瞻云锦兮怳象，将天飞兮莫予遗。言慨莫闻兮予顾冯夷鼓兮填填。右三正德丁丑某月某日。[据嘉靖八年本补字] 
　　
　　凤岩记 
　　
　　凤岩子居凤岩，南游岭表，守雷阳，为民父母，庇其赤子。忤中官，或助之中之祸，法司正之弗得，缧至京师。凤岩子不改操，慷慨就道，且告甘泉子曰：「吾幸得生，吾归矣，将退居凤岩。子其语我以学之道。」甘泉子曰：「昔者颜氏之子学於龙，故有龙德。今子居凤岩，闻凤之道，学道於凤，可以居斯岩矣。」凤岩子曰：「请闻焉。」甘泉子曰：「夫凤羽具五彩，昭其色也；出於九苞，昭其德也；鸣中六律，昭其声也；有道则见，无道则隐，昭其时也。故德言其质也，色言其文也，声言其和也，时言其权也。凤岩子居凤岩，学凤之道。德性将以养神也，采色将以养目也，声音将以养耳也，出处之时将以致用也。是故质以本之，文以华之，和以发之，权以行之，是亦凤德而已矣。」九龙君闻而歌之曰：「凤兮！凤兮！何德之衰。往者不可谏，来者犹可追。」遂去，不复有言。凤岩子姓王氏，名秉良，字伯存。 
　　
　　新创乌石驿记 
　　
　　信阳戴子仲鹖冠贤作地官员外，以言谪丞乌石驿。厥作治惟六年，耻厥治陋，易地於湛子，惟新厥治，乃厥中作堂，堂北作串堂，厥尻作室，厥阳作门，门颜作楼，后左作官室，后右作吏室，左作使室，作厨库，右作马室，前左作役室，前右作囚室，於时惟皇作极，惟新厥治。夫厥中作堂，是故可以中居而听，南向而治，将而无将，迎而无迎，可以立中矣。厥北作串堂，是可以通微，可以至隐矣。厥阴作室，是故可以深居而息，退思而理，可以慎独，可以不愧屋漏矣。厥阳作门，是故畅而宣之，通达八风之气，出入庶类之宜，允矣。厥颜作楼，楼曰处远，是故可以备警，可以望氛，君子登之，忧君之念油然生矣。官廨於东北，其长物之始乎！吏居於西北，其赞物之成乎！使室於东方，主阳而动也。动故无常，阳者养也，万物之府也，是故厨库丽焉。马厩於西方，主阴而静也，静故无疆。役室於前左，阳休也；囚於前右，阴幽也。夫作门作楼者一，以应太一之数；为翼廊者二，以应两仪之数；为堂为室者五，以应五行之数；为串堂为二室者三，以应三才之数；凡为屋之事三十有六，以应三十六宫之数；厥作十有二月，以应十二律之数；为砖石瓦木十有二万，以应一元之数；厥役万二，以当万物之数；树之材荔三百六十，以当周天之数。甘泉子曰：「善哉！夫观象制器焉，备矣。夫观诸戴子之作室，可以知学矣，可以知理矣，宜勒诸石以训焉。」 
　　
　　重修四会县儒学记 
　　
　　惟正德辛巳季秋，四会教谕林君启，与其僚成君俭、蒋君球，以李生渫，因其兄嘉隆雅於甘泉子，来西樵言曰：「惟兹学治，旧在於金冈，惟宋咸淳，迁兹阳。厥制惟备，惟久乃坏。惟正德戊寅，进士永新肃君橦来君兹邑，惟宪佥金华陈公正之来讲武事，胥视文庙，畴咨百废胥兴，捐金修之。别驾平湖潘君?暂摄助，惟殿庑堂墀修厥毁，惟斋号门井修厥缺，惟泮桥修厥圯，惟豆笾簠簋修厥制。乃轮乃奂，乃瞻乃奠，乃游乃处，乃以兴学。惟子乃学之宗盟，惟子是识是训。」甘泉子曰：「学一而已矣。知陈公因武修文之义，斯可与语学矣。知诸君修学之义，斯可与语道矣。夫道，一而已矣；夫学，修之以复乎道而已矣。是故圣人修道以成天之能，君子修身以复己之命。故古之学者本乎一，今之学者出乎二。二则支，支则离，支离之弊也久矣，故夫文武二而天下无全材矣。岂惟文武为然，才德二而天下无全人矣。岂惟才德为然，体用二而天下无知道矣。岂惟体用然，知行动静二而天下无善学矣。岂惟动静为然，德业举业二而天下支离甚矣。非其本然也。孟子之时，其杨、墨矣，程子之时，其释、老矣，故自支离之说兴，而儒学坏矣。儒学坏而天理几乎息矣。呜呼！李子，而知学之坏而不知儒者之学之坏也。原本及末，故知合一之说，则可以化举业而知道矣。」或问：「何谓合一？」曰：「执事则敬，作字则敬，吾闻其语矣，未见其人也。故学在修其二，而复之一而已矣。」 
　　
　　樵云记 
　　
　　甘泉子既退居於瀛洲之滨，则与渔者侣。久之，又去而隐於西樵之洞，则与樵者侣。或曰：「子於渔樵也，则奚择焉？」甘泉子籧然曰：「吾何择？吾为渔乎？为樵乎？吾将择樵矣。」曰：「子之择於樵也，何居？」甘泉子曰：「吾何择於乎哉？吾择仁也，[而得吾心焉斯]已矣。」或曰：「然则渔者之非心欤？」甘泉子曰：「吾戚焉。夫渔也者，鱼也，渔鱼也。今夫鱼喜则跃，渔跃则喜，喜得也，利杀也。充是心也，则焉往而不为杀？焉往而不为利？故吾疑自古无仁者矣。」「然则圣人之制网罟非欤？」曰：「兵戈之设，戒暴也，义也，而因以杀人，仁乎？禹之泣罪，汤之祝网。网罟之设，圣人以制义也，而因以为利，可乎？夫樵也者，樵也，樵樵也。木樵则苏，斧斤以时，天肃亦肃，得人之理，应天之运，与地之宜，奚利焉？奚杀焉？其仁者之术乎！」曰：「如斯而已乎？」曰：「未也，犹少利获也。其樵诸云乎，故卧则云卧，立则云立，衣则云衣，餐则云餐，为雨为风，为青为黑，为白衣为苍狗，变态更乎吾前，吾与云相忘於无心也。吾朝则披蓑而去，暮则满担而归。故吾与云皆化无心，而得与不得皆无心。是故无心者，天地也，仁之术也。故渔不若樵，樵不若樵云，术不可不择也。」他日，古冈李氏子叔伦，见甘泉子於白沙夫子之筑场曰：「不肖先子号樵云，惟子识之。」甘泉子曰：「嘻！吾友洞夫弟也，[其先得吾之心乎！]」遂记其说归诸李氏。 
　　
　　南和县治修理记 
　　
