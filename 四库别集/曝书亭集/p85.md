<!-- { "loadSidebar": true } -->
　　平定州唐李諲妒神颂跋
　　异哉妒神之有颂也神之号不在祀典见于史传者唐髙宗将幸汾阳宫并州刺史李冲以道出妒女祠俗云盛服过者必致风雷之灾乃发万人别开御道知顿使狄仁杰谓天子行风伯雨师清尘洒道何妒女之害邪遽令罢役然则妒女有祠其来久矣相传神介之推妹也颂之者谁游击将军上柱国李諲也碑于何所今平定州娘子关也州东有井陉东北有磐石苇泽而斯关以娘子称殆因神而名之也立碑之嵗大歴十三年也神之行事不见于春秋内外传其妒也孰传道之自唐以来祈焉而祝史陈庙焉而膢腊祭此谓有其举之莫或废也且夫妒恶德也宜为众所共恶而神乃以是致颂此不虞之誉也井陉西南太原东北妒神之水澹焉黛色兴云致雨侔造化力颂之辞也吾思古人嗜金石文字者多矣考斯碑未着于録椎而拓之装界而蔵之古林曹侍郎溶也以八分书其后者布衣秀水朱彞尊也嵗在强圉协洽秋八月朔
　　跋唐衢州刺史嗣江王袆石桥寺诗
　　石桥寺在衢州府西安县南三十里道书第八青霞洞天也康熙壬申冬知县事鹿君祐邀予往游从寺登山寻仙人对奕所前后洞豁有碑峙其右则唐嗣江王袆所题五言诗以贞元三年正月上石末书朝散大夫使持节衢州诸军事守衢州刺史赐紫金鱼袋韦光辅建文称刺史韦公于石桥寺桥下以外祖信安郡王诗刻石按新唐书表太宗第三子吴王恪恪第三子琨琨子袆旧唐书传祎少继江王嚻后封为嗣江王改封信安郡王景云开元中两为衢州刺史诗题嗣江王当是景云间初为刺史作也成都杨用修不知薄烟羃逺郊遥峰没归翼二语系王诗疑为仙人遗句误矣
　　唐郎官石柱题名跋
　　唐尚书省郎官石柱题名吴郡张长史旭撰记京兆许左丞孟容撰后序记出旭正书后序刘补阙寛夫隶书也二篇别勒于碑而题名锓于柱自贞元后则令史续书故工拙大小不齐焉唐制尚书省都堂居中东有吏部戸部礼部三行行四司左司统之西有兵部刑部工部三行行四司右司统之各掌十二司事举正稽违省署符目定其程限吏分设司封司勲考功戸分设度支金部仓部礼分设祠部膳部主客兵分设职方驾部库部刑分设都官比部司门工分设屯田虞部水部诸司均有壁记详其改充迁转之嵗月而石柱第注姓名而已康熙戊子予始购得郎官题名三纸字已漫漶眼昏莫辨防桐城方生来自京师访予梅防里坐曝书亭镇以界尺审视之姓名可识察者三千一百余人别録诸格纸而同里曹生复以所搨本赠予因言柱在西安府儒学孔子庙庭之右上有古柏覆之窃思六部既分左右则当时立石必东西各一今右司暨兵刑工三部所属郎官题名无一人者是左存而右已失也若礼部四司阙郎中考功膳部阙员外郎殆由椎拓者遗失尔方生名世举字扶南曹生名曰瑚字仲经俱受业予之门
　　跋唐岱岳观四诗
　　右唐张嘉贞任要韦洪公孙杲四诗俱刻于岱岳观碑侧而编岱史者不录任韦公孙三人新旧唐书无攷任又题名云贞元十四年正月十一日立春祭岳遂登太平顶宿其年十二月廿一日立春再来致祭茶宴于兹盖唐时祭毕犹不用酒故宴以茶也
　　唐濮阳卞氏墓志铭跋
　　康熙二十年秋禁垣西偏中官刘进成宅掘地误发古墓中有瓦罏一瓦罂一墓石二方广各一尺二寸一刻卞氏墓志四字环列十二辰相皆兽首人身一刻志铭而书志作鋕又无撰文人姓名第云归于我彭城刘公而已文称贞元十五年嵗次己夘七月朔夫人寝疾卒于幽州蓟县以其年权窆于幽州幽都东北五里礼贤乡之平原按悯忠寺有唐人舍利记二一云寺在城东门一云大燕城内地东南隅有悯忠寺门临康衢则唐之幽州在今都城之西南合之是碑益信
　　唐游石桥记跋
　　游石桥记元和元年三月衢州刺史陆庶文庶吴人宰相元方之曽孙象先之从孙希声之从祖也先世曰玩仕至司空侍中赠太尉其子姓号太尉支元方象先希声三世相唐新书世系表庶歴官福建观察使当日以贵公孙领郡碑后列亲賔接武男子从行是亦好事者亲賔二人子壻试大理评事元益前绛州太平县尉崔纉男子五人右内率府录事参军综前文舘明经绘左监门衞率府兵曹参军绍前崇陵挽郎缜按世系表书纵鄮令综河南府戸曹参军绘信州刺史绍颍州刺史惟缜无之崇陵者德宗陵也缜以大臣子弟充挽郎唐制然矣
　　跋石桥寺六唐人诗
　　右刘迥李幼卿李深谢剧羊滔薛戎诗各四首刋成二碑留石桥寺嘉靖中尚存都御史江山赵镗修府志具録之中间阙文仅六字耳迥字阳卿知几子大厯初吉州刺史终谏议大夫给事中有集五巻载新唐书艺文志幼卿字长夫陇西人大厯中以右庶子领滁州州有庶子泉因幼卿得名深字士达兵部郎中衢州刺史滔泰山人大厯中宏词及第戎字元大元和七年以刑部郎迁河南令歴衢湖常三州刺史终浙东观察使剧未详二碑不知何年失去其后官三衢者改修府志乃尽删唐人之诗深可恨也宋陈耆卿撰赤城志明谢方石续之各为一集合之以行后之君子改修地志者当取以为法
　　唐济渎庙北海坛置祭器铭跋
　　山川望秩济渎神清源公建庙于济源县西北而筑北海坛于庙后号广泽王掌之祠官嵗立冬日奉祀其来久矣旧俗庙不设祭器先期令请于上官购诸洛下酬以税緍所用沉币之舫则以车逺运沁河渡口贞元十三年济元令张洗字濯缨覩庙中楸槐数本为大风所拔用其材制祭器凡百二十有二余以造双舫云按尔雅祭川曰浮沉郭景纯注以为投祭水中或浮或沉语焉未之详也碑文谓沉币双舫盖舫以浮之币以沉之比于郭氏之注义较明晰今山只川后祠宇恒有车船置殿左右殆本古祭川遗制尔洗于事神有礼度治人必有方惜乎斯铭不载图经而洗之政事亦无表见碑今蔵吴江潘氏稼堂其善蔵诸
　　书唐贾竦华岳庙诗石刻后
　　元和元年十月著作郎河南贾竦谒华岳庙赋五言诗题名太和六年四月其侄男宣义郎行华州叅军事琡修之修之者殆锓之也诗题北周天和二年赵文渊书万纽于瑾所撰华岳颂之左方颂之隂则开元八年刘升书咸廙所撰精享昭应碑也其右勒顔真卿乾元元年题名工每椎拓三面而遗竦诗以是流传者寡然其诗特醇雅顾图经未之采焉爰装界书其后
　　白乐天草书春游诗拓本跋
　　右白傅草书一十九行钱穆父在越勒石寘蓬莱阁下今长庆集不载或以是诗补入元微之集中误也散字广韵未收而毛晃増注礼部韵略有之引白诗为证且注云重増然则今之广韵亦非唐韵之旧矣从雕本譌终爱雕本譌怯皆所当勘正者







　　曝书亭集巻四十九
　　钦定四库全书
　　曝书亭集巻五十
　　翰林院检讨朱彛尊撰
　　唐国子学石经跋
　　右唐国子学石刻九经易九巻二万四千四百三十七字书十三巻二万七千一百三十四字诗二十巻四万八百四十八字周官礼十巻四万九千五百十六字仪礼十七巻五万七千一百十一字礼小戴记二十巻九万八千九百九十四字春秋左氏传三十巻十九万八千九百四十五字公羊氏传十巻四万四千七百四十八字谷梁氏传十巻四万二千八十九字孝经一巻二千一百一十三字论语十巻一万六千五百九字尔雅二巻一万七百九十一字开成二年都检校官银青光禄大夫右仆射兼门下侍郎判国子祭酒同中书门下平章事太清宫使兼修国史上柱国荥阳郡开国公食邑二千戸郑覃勘定勒石本也新旧唐书载覃奏起居郎集贤殿学士周墀水部员外郎集贤殿直学士崔球监察御史张次宗礼部员外郎孔温业四人校定又册府元载文宗命率更令韩泉充详定官而题名于石者有四门馆明经艾居晦陈玠又文学馆明经不知名一人将仕郎守润州句容县尉绛将仕郎守秘书省正字柏暠将仕郎守四门助教陈庄士朝议郎知沔王友上柱国赐绯鱼袋唐元度朝议郎守国子毛诗博士上柱国章师道朝散大夫守国子司业骑都尉赐绯鱼袋杨敬之并覃共十人顾国史所记者题名不书题名书者国史亦不纪不可解也石经文刘昫讥其字乖师法然终胜今监本坊本储蔵家不可不以此插架焉
　　榆次县三唐碑跋
　　去榆次县三十里赵村有穹碑三中央一通仆地折为二赠太保李良臣碑也其辞李宗闵撰杨正书立于长庆二年右一通安定郡王李光进碑也其辞令狐楚撰子季元书立于元和平蔡之后左一通太尉李光顔碑也其辞李程撰郭防书立于开成五年良臣本河曲部落稽阿跌之族袭鸡田州刺史隶朔方军其称太保者以子贵赠官光进光顔皆以功盖天下时人以大小大夫别之兄弟孝睦载于旧史而碑称光顔平吴元济师旋请于朝葬其兄则史传所未及乂碑书光进为安定郡王史没其文吾意碑辞定不诬矣
　　九经字样跋
　　张司业五经文字始涂于土继雕于版嵗久传写防画参差于是开成中沔王友朝议郎翰林待诏唐元度依司业旧本参详改正撰新加九经字样一巻请附五经文字之末兼请于国学刱立石经今长安所存石经虽郑覃辈成之其议实发于元度也王伯厚称其辩正书文颇有依据盖自后周广顺中田敏进印版二部后石本之外镂版更无人矣
　　书张处士瘗鹤辨跋后
　　石墨之传于今有难以骤读者天发神谶石断而为三瘗鹤铭裂而为四又失其腹由是释文不符览古者阙其疑可也移易増益其辞不可也曩在白下得祥符周雪客神谶碑考既序而传之矣淮隂张力臣乗江水归壑入焦山之麓借落叶而仰读瘗鹤铭辞聚四石绘作图聫以宋人补刻字伦序不紊且证为顾逋翁书盖逋翁故宅虽在海之横山而学道句曲遂移居于此集中有谢王郎中见赠琴鹤诗鹤殆出于性所好斯瘗之作铭理有然者自处士之图出足以息众説之纷纶矣力臣名弨精书法尝为顾处士炎武写广韵及音学五书手摹家蔵鼎彞款识遗予惜不营生产没后尽散失并传刻枣木悉归之闽人可叹也
　　湖州天宁寺尊胜陀罗尼石幢跋
　　湖州天宁寺建自陈永定三年武宣章皇后故宅也曰龙兴曰孝义曰万寿曰报恩光孝寺额屡更其曰天宁者仍吴越武肃王所更额也相传寺有尊胜陀罗尼石幢一十四座今其八尚存文可辨识者一建于大中元年十一月后题刺史令狐绹姓名一建于大中二年八月后题刺史苏特姓名书者曹巨川也一建于大中十二年四月书者凌渭也一建于防昌元年十一月书者胡季良也一建于咸通十一年三月又断石一平望芮文琛立后题干符六年四月盖平望驿时属乌程澄源乡宜阳里故张承吉诗云一派吴兴水西来此驿分斯其证矣巨川渭莫考季良见宣和书谱载其行草书各五种考诸家记録金石文字太和八年湖州德本寺碑隂系季良正书宝厯二年杭州大觉禅师碑元和二年平李锜纪功碑均系季良八分书元和四年国子司业辛璿碑九年永兴寺僧伽和尚碑均系季良篆额是季良于书法诸体精熟不独行草见长矣惜也幢第称曰处士而不着其里贯疑即州人至绘画人鱼简则画谱未详仅见于此予友郑元庆芷畦撰湖州府志手拓诸幢文见示予嘉其见闻之周洽也书册尾归之
　　唐阿育王寺常住田碑跋
