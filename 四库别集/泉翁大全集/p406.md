<!-- { "loadSidebar": true } -->
　　以言其人伦日用之常，故谓之费；以言其道体无穷，圣人所不能尽，故谓之隐；分殊而理一也。语曰：「夫子之文章，可得而闻也；夫子之言性与天道，不可得而闻也。」费隐之谓也。 
　　
　　体用一原，显微无间，费则显微皆费，隐则体用皆隐也，故一也，不可两言之也。其曰「造端夫妇」，则显微皆造也。其曰「察乎天地」，则体用皆察也。如曰「吾求其费而隐在其中」，则造夫妇之用，察天地之用，斯为百姓日用而不知也，亦可谓之造与察乎？ 
　　
　　「祯祥也、妖孽也、蓍龟也、四体也，其前知者欤？」曰：「非也，四者其已著者也。其见也，动也，众人之所已知者，非前知也。至诚则不赖於此，而能有以感通之也。祸福将至，善不善必先知之也。幽明也，前后也，一理者也，感而通之无间也，程子云：『人有病后而能念杜诗者，盖平生未见杜诗者也，其病者之心虚静而知之也。』故康节病革而知诸公之议后事也，董五经之知伊川之至也，皆无所缘而知也。皆是之类也，而况至诚者乎！若赖四者而后知，非先知也，非如神也，故曰：『知几其神乎！』言不倚於物也。」曰：「其言前知者，何也？」曰：「圣人不贵前知也，言之以赞至诚之妙之神也，曰「志气如神」也，曰「疏通知远」也，其此之谓乎！」 
　　
　　夫礼，二而已矣，曰曲礼、曰仪礼。故夫小大举矣，先其小，后其大，礼之序也；始乎敬，礼之本也。子思子曰：「优优大哉！礼仪三百，威仪三千。」夫威仪者，其曲礼乎！礼仪者，其仪礼乎！故曰：「礼一而已。」孔子曰：「经礼三百，曲礼三千，其致一也。是故礼一而已。夫礼也者，体也；体也者，道也，与道为体者也。形而下者谓之文，形而上者谓之道，粗放乎度数之末，而精入乎性命之微，其体一也。故善求道者求诸礼焉，思过半矣。夫曲礼所以备威仪之细，仪礼所以具礼仪之大，二礼无余蕴矣。余於读礼之后，隐居西樵之烟霞洞，因究观二礼而窃有感焉。进少仪参曲礼为上经，而仪礼为下经。定冠仪等十六篇为仪礼正传，其王制等二十三篇杂论，不可以分系而有以相表里发明者为二礼杂传通传，盖不传之传也。又别小戴郊特牲等五篇，与夫大戴公符等四篇，为仪礼逸经传，庶致存羊之意耳。编次既成，章为之测，名曰二礼经传测，以补礼经之残缺。若夫窃取之意见乎议。 
　　
　　「二礼何先？」曰：「曲礼为先。」曰：「曲礼何以先？」曰：「曲礼也，五礼也。书曰：『天秩有礼，自我五礼庸哉！』」曰：「五礼者何？」「君臣、父子、夫妇、长幼、朋友五伦相接，敬而已矣。后世人文渐开，始有冠、婚、丧、祭、朝觐、聘享、乡射之礼生焉以广敬，圣人因而制之，仪礼是也。」 
　　
　　技与众同，非国工也。知与众同，非国师也。是故伯者贱技而贵谋，王者贱谋而贵德。得其德，则谋与技在其中，莫非仁义之妙用矣。吾所谓仁义，非其所[谓仁]义也。彼所谓仁义，谓上与民同□同生[死者之]云也。吾之所谓仁义者，根於心，动於几，合内外之云也。易曰：「师，贞，丈人吉，能以众正，可以王矣。」 
　　
　　问二礼孰纯孰驳？曰：「曲礼大醇而小疵，然而吾惑其二三而已耳。仪礼极纯而无疵，然而仅存其什[一]而已耳。」问礼记。曰：「以记为经则杂焉，不可也。以之为传，则或杂焉，可也。彼春秋三传，诬者多矣，然而以为传焉，无伤也。诬疏集注之纯驳也，[同异]也，庸何伤？精而择之，存乎人耳。」 
　　
　　曰：「曲礼者何？」曰：「古必有五伦之礼，以行达道。其篇今则亡之，混而为一。譬诸五谷之种也，溃其仓而混焉，然而五种之实，不可混也，曲礼之五伦灿然尔。噫！经之残也， 
　　
　　故礼记之不可释於仪礼也，而言夫五伦者，皆曲礼之传也，亦有古曲礼亡者之传也。[诗]其承也，志其之也。人之有心，其寂也，不能不感於物；感於物，不能无所之；有所之，不能不发而为声；声有高下，不能不成文，不能不承而为诗。诗也[者]，承其心之所之以成文而为言者也。是故燮理[乎]性情之间以为教者，莫深乎诗。然则何以学夫[诗？曰大]序[明其]本[矣，小]序明其迹矣。大序者，[其子夏]之徒，推夫子之意而为之者乎！小序者，其史臣之良，述作者之指而为之者乎！故大序曰：「国史明乎得失之迹，夫有所受之矣。」是故大序废，则学诗者不知其本；小序废则学诗者不知其迹，迹且不知，而况其本乎？是故沿流而求其源，诵言而得其意，会意以畜其德，小序之谓矣。曰：「然则小序之为纯也，固如是乎？」曰：「今夫珠玉，非不纯也，泥沙混之，可以为美乎？故去其汉儒之杂之者，全其国史之本纪者，因迹以讽其言，因言而得其意，养其性情，合乎道义，是故可以兴，可以观，可以群，可以怨，迩之事父，远之事君。乐也者，乐此者也，乐则生矣。生则乌可已也？乌可已，则不知手之舞之，足之蹈之。是诗之教也。是诗之教，必於小序乎权舆尔也。」「然则子朱子之辩之多矣，子之尊之也至矣，有说乎？」曰：「有。子朱子之辩之者，据诗而疑序。愚之尊之者，则因序而知诗，是故明序不可无也。据诗而驳序，则又何贵乎序矣？是故爱礼而存羊，领恶而全好，使千古几坠仅存之典，不至於磨灭，以一而废百也。奈何欲字驳而章弃之乎？而附之以千古之下之臆说乎？是故爱宝者必洗其汨矣，爱言者必[理]其淆矣。书[曰]：『服念五六日，至於旬时。』言为囚求生道也。吾之[於]斯文也，反复而思惟之，心潜而神会之，致曲以求其通，厘正以全其义，盖为序求是道也。」 
　　
　　孟子云：「诵其诗，读其书。」诗不可章解句释，只可吟咏。明道於诗只添一二字，吟哦上下，以得其性情之正。盖得其性情之正，养吾性情之正，所谓畜也。古人多识前言往行，止为畜也。故吾於诗不加解说，只为一正小序。小序者，古人作诗之意也。得此意而吟咏，古人之意自见，善学诗者也。 
　　
　　卷耳，后妃以文王不在，思之而作此诗，皆托言也。首一章托言女之采卷耳而思君子，则不能采而置其筐，思之切矣，所谓发乎情也。二三四章托言己欲乘马升高望君子，而山高马病不可登。盖妇不出捆，不直言之而托马之病，亦诗人温柔敦厚之意。既不可望，则酌酒自慰而不永伤怀，归乎正矣，所谓止乎礼义也。 
　　
　　阳明「知者行之始，行者知之成」，其说是也。大抵知行终始只一理、一个功夫，本乎德性，不涉见闻。只是后来学者做得却别，所以便著许多见解，要知不是知行本体。 
　　
　　五经之道，其致一也。曷为其致一也？五经皆发於心者也，故能以养心。今夫天下之物，凡得天地之元气以生者，皆能以养元气。何则？元气也者，中气也，天地之与人物一也，凡天地之物之气皆能以养人之气。夫饮食之道，欲以养气也，非徒以查滓实诸其腹尔也。故五经之道，圣人之心之精也，今舍圣人精一之心，而惟言语之记诵焉，犹之舍天地生物之元气，而惟其查滓以实腹，其可以养生乎哉？或者曰：「是则然矣，然必五经具然后圣人之精可以养心也。」曰：「子以谓百物具然后可以养生乎？吾闻古有饵物而可以养生者矣，而在多乎哉？后世之品物，必务多焉。多则杂，杂则气漓，气漓则年不能长矣。是故昔者伏羲出而画卦，其时易始肇而且未备也，而何有乎书？然而伏羲之道具矣。尧、舜、禹、汤、文、武继作，而后书备矣，而何有乎诗、春秋？然而尧、舜、禹、汤、文、武之道具矣。及孔子作而后有诗、春秋也，而何有乎礼乐？然而孔子之道具矣。礼乐，不全之经也。夫数圣人者之道无二也，而谓数圣人必待五经备，而后可以为圣乎哉？盖天地之百物，物物同此元气也；圣人之五经，经经皆言此理也。天地无二气，圣人无二理，是故知天下古今此理之无二，可以与言经矣；知圣人之经之精以养心，可以与治经矣。其於道也，亦思过半矣。」 
　　
　　学贵纯不贵杂，学贵一不贵二。纯者一也，杂者二也。一者，善而已矣；二者，恶以为对者也。 
　　
　　宋右相清献崔先生备具人理，曲有众善，曰德、曰义、曰能、曰诚、曰智、曰节、曰勇。是故完养天性，充而有光，非德乎？辞受进退，以宜以决，非义乎？镇蜀而人是绥，抚广而难乃弭，非能乎？一言退贼，非诚乎？宋道曰弛，知不可为，见几而作，非智乎？力辞相位，厥志不回，非节乎？七札方殷，急流而流而退；辞表十三，果毅不疑，非勇乎？ 
　　
　　族谱之作，其起於中古乎！宗坏而后谱作，谱作而后分明，分明而后义生，义生而后礼行，礼行而后祖尊。故人伦正而风俗厚矣。 
　　
　　问曰：「子之学也，将为乡善人乎？将为圣人乎？」栾生默然，曰：「固将为圣人也。」明子曰：「将为圣人也，必求化其气质也。」栾生曰：「有要乎？」曰：「有。子欲问学，须学树木，先之以立根，次之以培灌。根不立而灌焉者死[矣]，根虽立而不灌焉者死矣。是故君子敬以立其本，问学以滋其生，生则不息，不息则不可御，不可御则变，变则化。君子者以此成盛德而生大业。孔子曰：『立则见其参於前也，在舆则见其倚於衡也。』其基之之类乎！易曰『君子多识前言往行以畜其德。』其灌之之类乎！内外夹持，上达天德，夫然后优入圣域。 
　　
　　分田其王政之本乎！有田则食足，食足则善心生，善心生则伦理明，伦理明则风俗厚，风俗厚则礼乐兴，礼乐兴则和气致，和气致则天地泰、万物若。 
　　
　　宗法坏而爱敬之教亡，教亡然后谱作。故夫谱也者，宗法之遗意也。是故夫谱者，蔼然示人以爱矣，秩然示人以敬矣。故纵而观之，自吾身而达之吾考，而吾祖，而吾曾祖，而吾高祖，以及於始，一脉也，能勿敬乎？衡而观之，自吾身与吾之兄弟，与同曾祖始祖之兄弟，以及於终，一气也，能勿爱乎？ 
　　
　　湛子约言卷之七 
　　
　　君子第十三 
　　
