<!-- { "loadSidebar": true } -->
    制曰：朕闻嘤鸣之好，莫如友生；簪履之求，不遗故旧。夫妇之际，二者兼之。死生契阔，尤足悲也。具官某继妻赠宜人某氏，有齐季女，来嫔德人。修织衽而有仪，操井臼而唯谨。迨于仕，已绝哭于陈根；以我御穷，尚兴思于旨畜。式睹新恩于象服，永言旧事于牛衣。兹加赠为淑人。庶几百年之遗思，不与长夜而共尽。 

    △祖奎赠大中大夫太仆寺卿 
    制曰：朕休承丕绪，颁布湛恩。凡我臣僚，均兹介福。今吾九列之臣，里居休沐，乃独请坚辞荫叙，追恩祖妣，用以锡孝思于无穷，风廉耻于有位。余嘉乃志，著之训辞。吴某乃具官某之祖父，慷慨慕义，倜傥多奇。以任侠而长贫，虽屡踬而不悔。慨有大志，诒于乃孙。今尔孙志节岿然，覃恩之典，犹能耆柱末俗，非尔之遗风也与？是用赠具阶官。於戏！率祖以霈恩，辞荣以教让。传之彝典，著为美谭，岂不休哉！ 

    △祖母孙氏赠淑人 
    制曰：诗不云乎“孝子不匮，永锡尔类”。夫臣之孝移于君也，妇之孝移于夫也，孝之为德，锡类自天，虽在没世，必有誉闻。某氏乃具官某之祖母，克谨内行，动应闺彝。移孝敬于夫家，事尊章于笃老。宗族称孝，闺门化之。施于孙子，资以作忠。令德蔼然，再世滋大。兹特赠为淑人。我有训辞，表于幽宅。崇台绰楔，何以加诸？ 

    △父鹏先赠奉直大夫礼部祠祭清吏司员外郎加赠大中大夫太仆寺卿 
    制曰：人才之生，原本有自。凡志节之茂著，必风气之先开。如燧于火，如鉴于水，默喻为壹，非有使然。赠具官某，乃具官某之父，倜傥负奇，修洁自好。孝友急难，茹荼蓼而弥甘；孤特寡援，老蓬蒿而不悔。抱遗经而教子，引古人以为师。命笔丹铅，博喻出虫鱼之外；矢心白首，风期在牖户之间。为我荩臣，率由兹训。怅话言之已远，俨徽范之犹存。是用赠具阶官。非独示教忠之规，用以为壹行之表。 

    △前母施氏加赠淑人 
    制曰：今吾臣子，推恩必及前母。揆之典礼，无可考见。而先河之祭，自叶之恩，有攸寄焉，凡以教民厚也。赠宜人某氏，乃具官某之前母，仔肩彝，率由图史。拮据荆布，闵不逮于春华；黾勉岁时，溘已先于朝露。幸矣其追恩之子，乃在所不知之人。盖簪履之弃捐，犹不能遗忘于旧故；而杯卷之恋慕，安得有限隔于里毛。兹加赠为淑人。用以使观感之人，众著于水木之义。 

    △母陈氏加赠淑人 
    制曰：名材之生，必依乔嶂；简珠之蕴，不在氵繁流。旋观哲之兴，必本娠贤之德。休有华问，在其没身。赠宜人某氏，乃具官某之母，禀德静专，结心贞淑。少勤濯扌既，谨妇式于蚕桑；长服井舂，操家门而荼苦。辛勤十指，每中夜而篝灯；憔悴一身，恒计日而并食。嗟相夫之多闵，乃教子而有闻。蔼然《麟趾》之风，本其仁厚；肃矣《羔羊》之节，似彼安贞。我有宠章，溯其圣善。兹加赠为淑人。惟此彤管之美，传之无穷。庶几《白华》之悲，释于有永。 

    （太仆寺添注卿管京营少卿事毕自严授大中大夫） 
    制曰：朕嗣守丕构，眷顾封疆。每思折冲之臣，称吾临遣之寄。其有文武大略，久著行间，边塞威名，暂居卿寺者，朕之锡命，岂有爱焉？具官某，质性廉直，姿材敏明。自理官而陟水曹，载膺民誉；历臬、藩而推卓异，三奉玺书。逮入西陲，益腾宿望。山川谙习，抚长城、湟、陇于聚米之余；种落畏怀，卧羌羊、胡马于储胥之内。图像竞传于板屋，万帐知名；军容留镇于并边，诸戎啮指。乃登九列，作我仆臣。秉心塞渊，允叶元年之颂；锡马蕃庶，正当昼日之时。式伸眷倚之怀，聿有便蕃之命。乃以覃恩授具阶。於戏！王师在野，贼垒未平。当尔释干戈参廊庙之际，是吾闻鼓鼙思将帅之秋。我马斯臧，既有闻于卿月，在师中吉，且上应乎将星。尔往钦哉！朕有后命。 

    △妻胡氏仍前封 
    制曰：人臣之任阃外也，犹女子之任阃内也。古之即戎者，曰内政无出，外政无入。则寝门之业，岂不亦有助于疆埸乎？具官某妻累封淑人某氏，温恭叶德，肃为仪。佐诵读于寒窗，相高寒于仕。尔夫子驰驱秦、晋，攵历边陲。而尔能寄军令于向屏，风清铃索；亲女工于织薄，气震鼓桴。曰惟女能，相在尔室。兹仍封为淑人。尔夫子有师中之寄，尔之助于阃内者，将与肤公俱奏，可不哉！ 

    △祖忠臣先赠中大夫陕西布政使司右参政加赠大中大夫太仆寺添注卿管京营事少卿 
    制曰：古之有鼎铭也，以称扬其先祖之美，而著之后世。则夫子孙之有勋德而追美其先，自义率祖，亦礼之经也。赠具官某，乃具官某之祖父，精金未熔，良玉不琢。驯行孝谨，家传浣涤之风，根本农桑，手创诗书之业。眷予卿士，惟尔闻孙。于公之门已高，岿然绰楔；毕万之后必大，蔚矣云仍。是用加赠具阶官。酬而劬后之劳，示我流光之报。 

    △祖母王氏仍前赠 
    制曰：《诗》不云乎：“畀祖妣，以洽百礼。”王者所以事其先也。今吾大寮，亦得用此推恩之典，所谓自上而下者与？赠淑人某氏，具官某之祖母，颂图叶德，宾祭饬躬。风雨饣盍耕，具有家人之礼法；农桑创业，用培弦诵之本源。偕老难见于百年，馀庆有光于奕世。兹仍赠为淑人。尚思介福于王母，无忘﹃力于冲人。 

    △父木先赠陕西布政使司右参政加赠大中大夫太仆寺添注卿管京营事少卿 
    制曰：士抱遗经于一室，读出车挞伐，经营告成之诗，岂不愿于身亲见之乎？己不得而得之其子，有志之士，为之默举焉。累赠具官某，乃具官某之父，学窥坟典，行应范模。饮水尽欢，孺慕有闻于白首；举火市义，好施不问乎黄金。肆有后人，继其大志。虎钤秘卷，发挥箧笥之书；龙塞宣猷，茂著揣摩之略。是用加赠具阶官。节镇方新于临遣，威灵默赞其折冲。 

    △母刘氏仍前赠 
    制曰：古之贤母，望倚门而辞伏剑者，无不教其子以作忠也。为吾首公之臣，弘济时艰，所以慰其母于冥冥者，岂有穷哉！累赠淑人某氏，乃具官某之母，珩璜载德，藻扬芬。昭妇道于组，著母勤于辟绩。服官滋久，告诫弥新。绝塞驰驱，已断许身之志；忧时慷慨，常怀恤纬之忠。眷我宝臣，率兹慈训。兹仍赠为淑人。慰尔杯卷之慕，释吾鼙鼓之思。 

    （管理直隶天津至山海关等处屯田安插辽民事务太仆寺卿兼河南道监察御史董应举授中大夫） 
    制曰：为国以得人为急，人臣以忧国为先。今吾眷顾多艰，缅怀共济。而国有临事乏使之虑，人无急病让夷之思。朕是用听鼓鼙而咨嗟，在朝庙而叹息。肆我卿士，犹有人焉。具官董应举，既直且温，亦强而义。以通达世务为学，以奉公体国为心。自擢铨曹，以历卿寺。回翔滋久，风操愈修。乃者狡夷不廷，东隅失守。追惟桑土绸缪之策，可谓蚤见而先忧’属当烽火震惊之时，遂能奋身而抗议。朕不忘收复，乃眷忠勤。欲试其折冲之能，先付以屯牧之寄。尔受命往矣，乃以覃恩授具阶。於戏！抚生齿而念版章，辽人固吾人也；因屯种而寓军令，辽人即吾兵也。在尔之画地按图，已非一日；因用以生聚教训，何待十年。尚其策将帅之勋，岂徒课农田之绩。嗣有崇叙，须尔告成。钦哉！ 

    △妻陈氏加封淑人 
    制曰：为吾志义之臣，攻苦食淡，劳其身以徇国，必有贤配艰难勤瘁以相成也。朕深念之。具官某妻累封恭人某氏，生于德门，得配君子。布素之风，被于闺门；齑盐之操，凛于白首。尔夫子为清郎，为清卿，其得以壹意束修，无交谪之虑也，尔则成之。兹加封为淑人。阙狄氵存加，素沙如故。永绥福履，肆余宠嘉之。 

    △祖父公义赠中大夫太仆寺卿 
    制曰：古之君子，论撰其先祖之有德善功烈而铭之祭器，其欲称扬其先祖也，可谓至矣。今吾臣工，追恩及祖，必有书命，视诸其子孙之自名也，不滋重乎？董某乃具官某之祖父，天性笃诚，内行淳备。规言矩步，则子弟从之；敬敏任恤，则乡里化之。畜其善庆，以焘后昆。厥有闻孙，为我卿士。是用赠具阶官。於戏！惟乃孙祗懋厥绩，纪于太常，德善功烈，皆本厥祖。朕之书命，尚有耿光哉！ 

    △祖母王氏赠淑人 
    制曰：善无不报，天不吾欺。以乡里妇孺家人琐屑之行，而天道罔不监观焉，用以发闻于孙子。吾有宠章，亦以著教也。王氏乃具官某之祖母，含德在躬，仪攸备。亲井臼以相夫，饱糠而没齿。辛勤弗懈，善庆有遗。施及孝孙，陟于高位。兹特赠为淑人，畀斯及，馈享用加。谓天盖高，尚克监止。 

    △父克济先赠中宪大夫太常寺少卿加赠中大夫太仆寺卿 
    制曰：贤才之生，譬之巨木。磊若多节，斯为大厦之资；杰然群材，夫岂拱把之积。我有卿士，蔚为栋梁。溯其家风，厥有原本。赠具官某，乃具官某之父，驯行孝谨，厉节激昂。虽在布衣，慨有大志，捐赀让产，视财贿如毫毛；排难解纷，以然诺为生死。至于版筑以御寇，平籴以赈贫。高岸崇墉，建于指掌；滞穗闲粟，化为社仓。盖诚奇伟倜傥之人，岂曰匹夫咫尺之行。宜有贤子，以大而家。继志事以大光，洵风骨之不朽。是用赠具阶官。於戏！惟尔有子，惟我有臣。移孝作忠，斯肯堂而肯构；允文允武，曰民功而国功。尚其冥灵，伫此休显。 

    △母马氏加赠淑人 
    制曰：古之贤哲，必有母师。盖图颂之风，珩璜之训，母仪克举，臣道具焉。累赠恭人某氏，乃具官某之母，无非无仪，共大慈小。备尝辛苦，尽家人之道；责备行谊，有丈夫之风。惟我贤臣，率繇慈训。贞白端庄，俨华丹之弗御；共俭纯壹，祭鱼菽而不惭。光尘未昧，仪范有传。兹加赠为淑人。尔为贤母，子为宝臣。岂惟光昭彤管，亦可以具训于蒙士矣。 

    △太仆寺少卿陈大绶授中宪大夫 
