<!-- { "loadSidebar": true } -->
引得夹山拈坐具，呈见处，系驴橛上合头语。

千尺丝纶君看取，离钩三寸无生路。
劈口一桡亲子父，犹回顾，瞎驴丧我儿孙去。


解空观禅师

船子料应无可做，故来此处弄钓竿。
夹山不在一楫上，明月芦花夜夜寒。


圆极岑禅师

一桡打着个瞎汉，堪笑令犹行一半。
竿头丝线钓鲸波，攫浪拿云犹是钝。
没踪迹处莫藏身，看来端是眼中尘。
全机打破系驴橛，棒头点出玉麒麟。


密庵杰禅师

一桡劈脑没遮拦，大海波涛澈底干。
尽谓单传并直指，谁知倒被祖师瞒。


瞎堂远禅师

老手当年靠夹山，全机丧尽结深冤。
父南子北家何在，拨转天关地轴翻。


可庵衷禅师

扁舟不为钓纤鳞，啸月眠云据要津。
劈口一桡消息绝，谁知赚杀一船人。


水庵一禅师

拶透机前子欲酬，迅雷楫下汗如流。
踏翻船去水悠悠，直入千峰不转头。


拙庵光禅师

蓦口一桡全杀活，点头三下鼻撩天。
至今千古风流在，谁道华亭覆却船。


途毒荣禅师

未遇锦鳞闲拨棹，逍遥自在水中天。
夹山掩耳催归去，翻却船儿水底眠。

笑庵悟禅师

药山毒药灌喉咙，药发无端累道吾。
掩耳直饶亲荐得，铁船翻覆错名模。


或庵体禅师

孤踪短艇寓江滨，眼盖乾坤澈骨贫。
接了夹山钻了水，至今恩怨不曾分。


肯堂充禅师

蓦口一桡，天地昏黑。
点头三下眼横鼻，直至今。
江水自漫漫。
谁解重来把钓竿。
一句合头驴橛上，儿孙总是错流传。


松源岳禅师

机轮元不挂丝头，会有金鳞上直钩。
蓦口一桡犹未澈，踏翻船去有来由。


蒙庵聪禅师

一下兰桡蓦口鞭，大洋海里火烧天。
父南子北加何许，风满长空月满船。




别峰印禅师

钓竿斫尽竹重栽，冲浪金鳞待得来。
覆却船儿便归去，至今江上浪崔嵬。


铁牛印禅师

垂丝千尺在深潭，水月空明满面惭。
一个锦鳞来合杀，翻身绝唱望江南。


无用全禅师

三寸离钩不等闲，迅雷击破万重关。
一桡活得夹山会，从此嘉名满世间。


石桥宣禅师

离钩三寸若为酬，不犯清波得自由。
船子踏翻归去也，至今遗恨满沧洲。


无着总禅师

渺渺烟波一叶舟，竿头丝线几沉浮。
离钩三寸如何道，便有金鳞暗点头。


木庵永禅师

臭口才开经万劫，丝毫才犯铁轮随。
云收雨散月明夜，翻动江波说向谁。

借庵圭禅师

咄！这渔翁何调度，上无片瓦遮风雨。
独钓烟波随所寓。
超然趣，知音觑面分明举。

因得夹山来与语，一桡蓦口通玄路。
明月满船全体露。
休回顾，乞儿伎俩都分付。


潜庵光禅师

赤体江头三十秋，偏于水上挂灯毬。
一竿棹破泾江月，夹岭光生四百州。


浙翁琰禅师

夹岭当年错用心，贪他香饵被他擒。
点头三下无言说，水阔山遥恨转深。


孤云权禅师

离钩三寸已周遮，臭口才开隔海涯。
赢得云山渺秋水，至今长映夕阳斜。


柏亭月讲师

江山自是天然底，却为渔人惹是非。
到得收轮天自霁，江山依旧翠如眉。

船子家风总自然，夜深载月自撑烟。
鸥波浩荡难寻处，赢得渔歌乐钓船。


诺庵肇禅师

活计都卢一钓舟，锦鳞入手便抽头。
我来不睹师亲训，岸柳依依蘸碧流。


少林崧禅师

活计从来无寸土，轻舟荡漾芦花浦。
风静月明潮满渡。
非遮护，明明佛祖来无路。

老倒夹山呈露布，一桡之下翻身去。
鼻直眼横无本据。
冤谁诉，至今恨在翻舟处。


天童净禅师

一桡劈口虚空破，三点驴头覆却船。
父子至今俱不了，江湖波浪错流传。


空岩印禅师

亲到药山，脱却草本。逼得夹山，雄鸡生卵。
风流千古在华亭，至今平地波涛兖。


笑翁堪禅师

了无锥地可容身，却泛孤舟据要津。
不独夹山遭毒手，至今赚杀一船人。


愚谷印禅师

上无片瓦可盖头，下有万顷江湖水。
扁舟荡漾晚风熟，忽觉渔歌四边起。
渔歌声止止复歌，歌声不羡虾蟆多。
锦鳞赪尾在何处，奈此丝纶千尺何。
有时掷钓钓明月，钩头明月不容掣。
天寒月落江水空，几面独对芦花雪。
雪月芦花一色明，寒岩异草青又青。
船头才转拨剌鸣，船子踏翻鸿毛轻。


孤标独书记

落照湾前空无边，烟水烟水复烟水。
有客闲抛千尺丝，渔船不乱凫鸥起。
底处吹来欸乃歌，满江风月一声多。
金鳞不在钓竿上，赖有两桡能奈何。
话尽云山并海月，到头舍命松根掣。
烟水茫茫不见人，此时惆怅谁能说。
落照依然湾水明，何人见尽双眼青。
愚谷老子真善鸣，卷舒在我船子轻。


痴绝冲禅师

与师同是遂宁人，来访遗踪愧后生。
当日相逢定槌杀，也教知道有乡亲。




溪翁敬禅师

祸胎深中药山毒，痛下一桡无面目。
可怜狼藉钓滩头，直至如今水漉漉。


虚谷愚禅师

烟水寒，扁舟小，华亭江上相寻讨。
负命底劈口一桡，点头处狼藉不少。
父子怯相酬，谁道翻身早。
出黄芦，入红蓼。
收拾丝纶，江天未晓。


何山粹禅师

霹雳声中曾掩耳，夕阳影里却回头。
踏翻船子人何在，万古朱泾水自流。


一庵清禅师

卓锥无地可容身，短棹垂钩几度春。
不是夹山冲逆浪，争能入水见长人。


白牛乡禅师

一叶轻舟逐晓风，朱泾来谒老禅翁。
寒波拍岸师何在，只见孤蝉挂碧空。




博山本禅师

生涯来往华亭上，钓台烟波获锦鳞。
蓑笠既穿船又破，更无一法在江滨。


亭林彬禅师

蓼花丛里打湾跧，刚到钩头妙不传。
撞着夹山辞理尽，自知无计踏翻船。


北磵简禅师

合头一语到牢关，击碎牢关险绝攀。
分得半轮秋色去，曈曈依旧响潺潺。


无住介讲师

片瓦不存，寸土不立。
鼓棹呈桡，是甚死急。
觌面相呈，锥劄不入。
蓦地翻身覆却船，至今遗恨追难及。


蘖山文上座

蓦口一桡恩已重，踏翻船子事犹赊。
万古朱泾江岸寺，水天空阔雁行斜。





林泉永上座

碧波荡漾钓金鳞，钓得金鳞便转身。
千古华亭风月在，呈桡舞棹有谁邻。


四明通上座

清风为线月为钩，上钓金鳞未足酬。
谁道踏翻归去也，至今钓线不曾收。


当山冲禅师

打翻夹岭精灵窟，覆却沧浪载月船。
只这丹青难写处，一天风月尽敷宣。


当山桐禅师

芦花深处老渔郎，握剑挥空孰敢当。
一击铁围星火迸，长鲸活尾出沧浪。


觉范洪禅师

剩水残山惨淡间，白鸥无事钓舟闲。
个中着我添图画，便是华亭落照湾。


大川济禅师

毒手一桡难亸避，点头不见问津人。
烟波浩渺无穷恨，父子虽亲未是亲。

无尽居士张商英

芦苇萧萧江岸秋，长江独月向西流。
离钩三寸无人道，笑倚兰桡自点头。


山谷道人黄庭坚

荡漾生涯身已老，短蓑箬笠扁舟小。
深入水云人不到。
吟复笑，一轮明月长相照。

谁谓阿师来问道，一桡直与传心要。
船子踏翻才是了。
波渺渺，长鲸万古无人钓。


赤城罗适

船子飘然去不归，袈裟唯得旧时衣。
朱泾野水清如染，只与山川照落晖。


子固赵孟坚

秋泊禅扉夜，清吟入兴频。
风生水鳞甲，云放月精神。
禅有机玄秘，诗无句法新。
旧题寻不见，吹遍壁间尘。


鲁国曾子言

几年江上下金钩，得个鱼儿便罢休。
小艇踏翻归去也，朱泾千古月波流。
无怀居士葛天民

泽国茫茫水接天，孰云无法与人传。
见成风月难回避，尽在华亭一钓船。


国戚高子云

家缘丧尽浑无路，片瓦一锥无劄处。
突然泉底独韬光，知是药山传道据。
悠悠自乐山水情，短篷因得船子名。
松江泾水屡来往，点头有志重经营。
烟波万顷夫何住，千尺丝纶为谁付。
迷头终日笑黄能，惆怅锦鳞真罕遇。
二三十年江上游，不计工程得便休。
悲欢得丧也无争，满船风月芦花秋。
夹山不负道吾咄，得得未寻水中月。
适然一语便合头，万劫当知系驴橛。
离钩三寸在深潭，一桡劈口无劳参。
收轮罢钓有无意，语到玄妙舌莫谈。
传来一祖得一祖，不必回头再三睹。
踏翻船子去来休，只此知音了千古。


秋磵戚先之（回文）

寒烟隔浦渔村远，老子船翻话便休。
滩阔起风随月泊，钓空卷浪带云收。
难参要处深机险，易透禅关活水流。
观远有山无处到，密传心印不多流。





天台师窟

一桡用处若雷奔，轰破昆仑铁脑门。
三尺青蛇遁寒碧，后来多认刻舟痕。


南岳铁山琼禅师

上无片瓦下无锥，小艇优游任所之。
兰桡拨翻波底月，清光只许自家知。

万顷寒江一叶轻，饵云钩月钓朱泾。
清波不犯深深意，历尽艰难无锦鳞。

得个鰕儿便喜欢，可怜数载理丝竿。
短篷活计知多少，直至如今累夹山。


育王东生明禅师

清世悠悠据要津，一桡活计贵千金。
朱泾路上行人少，沧海难同方寸深。


盘谷隐讲师

锦鳞跃浪上金钩，一楫掀翻载月舟。
回首江湖玄路活，白苹红蓼自汀洲。







木庵宾讲师

古寺萧萧芦苇湾，昔人曾此弄渔竿。
满船明月诸方活，一线清风万古寒。
柏老晋朝枝半在，门遗唐额字重刊。
夹山去后知谁继，载把机缘石上看。


子庭柏书记

得个金鳞不等闲，浮家泛宅尽掀翻。
系驴橛子难收拾，千古腥风起钓滩。


苕溪钱万里

当时明月一归舟，化作龙宫涌翠楼。
种柏庭深唐日月，钓鱼诗老宋春秋。
水流门外三千界，禅压江南二百州。
袖拂古碑空感慨，欲寻鸥鹭过沧洲。




    跋

    船子上无片瓦，下无卓锥，安有剩语流布丛林。是皆传之者误，而赓歌赞之者亦误矣。兼行于世岂不转误于后人者耶？径山从而注脚也，是萧何制律。
    嘉熙丁酉中夏无准叟师范

    以如上人之请故书此
（此处钤“师范”、“特赐圆照”、“佛鉴禅师”印三枚）


    船子和尚初参药山，征诘次，拟对，山以手掩其口，即豁然大悟。后离药山，遁迹朱泾。泛一小舟，或吟或歌，自乐于山水之间。然观其吐一字一句，皆发扬佛祖无上妙道，非今时蛙鸣蝉噪者比。后来诸大老过其地，或睹其像乃仰其高风盛德，有感于中，咸留偈赞以美之。法忍坦上人，今总裒为一集，欲锓梓流通，请题其后。余嘉坦之志，能尊其祖，有激于世，故为书之。
