<!-- { "loadSidebar": true } -->
　　尚齿与养老之礼盖通于四代由朝廷逹乎里闾故当其时礼行而俗厚降及后世先王之制泯焉其所见者乡射而已然里闾间相与为寿则情殷而义缛岂非老老之道自古已然而礼之在人心者自莫能已邪祁门谢公之寿七十也其子壻休宁李琼于予为同邑请一言以寿公予不获辞盖尝闻祁门之谢出晋太傅逺有端绪其在元季有玉泉先生俊民者一时宿儒予每诵其遗诗知其为志士而阨不及伸者至公复以简靖之资敦朴之行嗣其世风而公之子监察御史罃又于不佞有友道焉为之嘉羡曰七十之年昔之人以为古稀者岂不诚然哉礼仕者七十而致事休者七十而贰饍燕享之则七十者养于学优崇之则七十者杖于国盖所谓尚齿与养老之礼如此若今谢公虽不必仕于朝而天爵在躬被恩封之典豸冠绣衣足以辉林丘而重门阀虽不必养于学而禄养之荣比于贰膳虽不必杖于国而行坐先一乡足与正大宾大席则公之所以致寿与琼之所为寿公者虽曰亲党之私而于劝善敦俗之助岂不兼有所得哉自今以往公心日休体日康侍御君之清才儁望跻华履亨日逺以大则恩封之来益崇禄养之入益丰常珍之所以待八十六豆之所以奉九十者公虽欲避之而有不能者矣虽然祝其年者非有以致隆则不足以尽老老之意礼称百年曰期頥盖人寿以百年为期而老者饮食起居动作无不待于养也绮席肆陈春酒在酌惜居异县不得预称庆之末輙援古典而以是期公焉庶几琼之情为能有以尽其万一者乎公名用和其所居之地曰赐原其大父曰贑州知事子周其父曰处士显光其弟曰武陵县尹用杰公之先配曰章君继配曰王君章有子三人其长侍御其次曰光曰苏有孙二人曰鳯曰麟先生生之辰在岁之三月十有二日琼之所道如此是为序

　　篁墩文集巻三十

　　●钦定四库全书

　　篁墩文集巻三十一

　　（明）程敏政 撰

　　○序

　　奉送太子少保工部尚书贾公致政荣还序

　　弘治六年冬太子少保工部尚书束鹿贾公凡三疏乞罢政归老上不许嗣岁春复上疏辞益坚乃许之诏给驿还乡有司歳给禄二十四石及从者四人公时以告在家得旨起谢卜日就道侍郎徐公谢公率僚属设祖帐都门外而以赠言属予予素辱公知歳时还往非一日雅亦将有以为公赠者惟中古以来士鲜自重年及而不知止必俟乎谪于言斁于事厌薄于人而后行使上下之间不能无憾岂古今人诚不足相及尔邪公事英祖宪考暨今上自御史歴佐外台进都宪少司空正位六卿兼辅储极所廵歴则南抵淛西至陜走山东西河南北又奉玺书督三关镇灵武视畿甸足迹半天下匡时之策活民之功御侮之绩彰彰在人口不置其长冬官最乆绥羣工省邦费缮太室而与大政其劳多其勲着朴茂之行介慎之节始终不渝殆近所未有也然公以守邉苦寒得末疾不任朝谒顾其精力健且未及引年之期坐理省事无弗可者而章上至再三得请乃已葢保晩节而不贪其所可止者古大臣之义也圣天子以三朝旧臣不可释故于其告归也优诏慰留至四请而后从之班公廪以佐其养畀从者以给其劳恩有加焉葢示殊礼而不强其所不能者古圣王之仁也义尽则事上之礼得仁洽则逮下之恩溥若是者固非系一人之重轻而已束鹿去京师六七百瑞安车坦途不日可逹乡之父老子弟奉几杖而候謦欬者络绎于庭宁不啧啧叹曰视有所谪斁厌薄而后行者贤不肖逺矣其归荣哉比使后来者知自重而以得为戒其为士风之励不又多乎哉予不佞尝偹员史官窃窥公之所以事上与上之所以待公葢千载一时不可弗之纪也故因二公之请不辞而书之乃若释轩冕之羁而获田园之适如镜湖香山故事此便私计非所以属公也

　　都尉周公赠行诗序

　　予尝读云汉之诗仰见宣王之谨灾恤祀省躬忧民其一念之诚至于易灾为祥更歉为丰使主徳盛而国歩亨虽去之千载诵之惕然如生其时感其事者又因以知其臣若仍叔之为贤而诗之教可与政通不诬也乃弘治七年春言者以南京帝业所基而去冬有风雷之警宜命一大臣奉奠孝陵礼部为之覆请上凛然是之顾在廷之臣以亲以贤葢莫有踰于驸马都尉周公者乃为告文寓省愆至意副以香帛致斋临遣又赐玺书饬其行葢俨如皇祖之在宫也于是公顿首陛辞即日就道凡朝之大夫士自尚书倪公都宪大理二屠公给事孙公以下多形诸篇章为赠而平江伯陈公属予序仰惟圣天子谨灾恤祀省躬忧民之心宣王之心也在廷同徳之臣于公之行而有赠言之举意拟于仍叔虽古今异时声律异调而愿忠与善之情一也吾知公晋谒太寝之下精恪一心以逹帝命俾我皇祖降监圣天子孝诚而孚佑之诸福毕臻海■〈宀禹〉清晏视宣王之盛徳大业俪美无极后之诵其诗者知亲臣之中有贤如公焉是宜序之以申警于执事者公号草庭嗜书博雅喜为诗兹行也周履山川而感于闻见亦必有不能已于言者复命之日予将请而观焉则公之所以副隆委而増重使华者益可征也

　　赠贵州按察使汪公序

　　弘治六年秋七月三日实今上皇帝圣诞之辰凡方岳大吏悉表上京师以庆而山东按察副使新安汪公希颜实预在行公抵东昌而得报云有旨已进公责州按察使矣至京师陛见之明日始入谢庆礼成而后入辞往赴任焉监察御史谢君廷献诣予言曰前此七年吏部尝进拟汪公山东按察使不果乃今以副宪有今命焉凡知公者孰不为之喜而况有桑梓之义者哉是宜有言为祖道之赠敢以请而予于公有婣好不获辞则告之曰凡吾人之所以为公喜者岂不以其滞之乆而亨之难哉古之典铨者任资格若裴光庭或失之固不执例若冦莱公或失之通仕途譊譊非一日矣而中世以来益又不然意在资格则曰是岂可以紊令甲哉否则曰是其人之才智宜擢之不次也葢一切以造命自任故滞之乆近与亨之易难诚有非舆论之可预料者矣虽然士岂以是易其平日之所操者哉其滞也不以戚取安吾分而已其亨也不以喜惧吾职之弗胜也夫如是则君子人矣滞之久亨之难若吾希颜亦何有所加损于其人哉希颜自进士入刑部为主事员外郎出佥宪事以副以长歴闽楚山西东及今贵州前后三十年足迹半天下凡难决之狱难集之事经希颜者决之明集之勇葢不知几何髪虽亦渐变而志愈健识愈精政体愈熟矧当一道提刑之首任可以专行独济者哉吾见其职之克举无难也贵州去京师西南万里所辖皆羁縻州郡近方诏邉帅出兵伐叛夷其地弗靖者数岁希颜往哉展布其才猷以佐军实振风纪绥逺人用副上之宠命而答公议之少伸者名位鼎来将自兹始士为公喜且有甚焉大抵久滞而大亨者数之常也人固莫如之何也亦求为君子而已矣

　　赠四川按察使洪君序

　　弘治癸丑秋七月江西按察副使钱唐洪君宣之以贺圣寿而来道中得邸报云以荐得旨进四川按察使矣君犹到京师礼成而后陛辞赴任于是时乡人翰林侍读江君文澜修撰李君子阳以君之进擢实异数不与常选者等宜有言为祖道之赠而属之予忆在成化乙未科先皇帝策士于廷予备员受巻洪君之名已当首选辅臣以乡曲避嫌置二甲第三闻者葢莫不惜君而予亲见其事每每叹士之出处恒有数黙存其间岂人所能置力哉君筮仕刑部主事进员外郎中中尝兼署他司或按事四方其才之敏识之通所操之公上官实倚之而同列要自以为不及也吏部尝进拟大理丞不果有江西之命乆之江西人无不称其贤吏部又进拟大理少卿不果而有今命葢自举进士及兹十有九年矣凡其学所成志可行者或佐其长或专逹于上而洗寃泽物之功及乎人殆不可缕数才猷所积声闻所施如水涌山出宜其致位三品当一面提刑之责而有今日哉中古以来士或厄于权要而不得行或廹于衰晩而行不逮或困于谗忌而无可行之地虽颜学伊志固莫如之何也使君以策士居首选优游乎翰墨之场回翔乎班行之间于自暇自逸如退夫如处子则有之矣乌能使其学之逹而志之弘有若是之烨然者哉夫刑圣王之所重也昔穆王命吕侯训刑四方所谓司政典狱者非今十三提刑之任邪然先儒以布刑廸民舎皋陶而称伯夷为探本之论则今之长提刑者岂可不以是为监哉蜀去京师最险逺其讼之难理与其吏寛暴亷污之难于举刺从昔已然吾见君之学与志将大有所作为以上师古人而求以副今天子汲汲用君之意崇阶懋赏以显君于异日者人岂能复置力其间乎然予窃有告焉葢尝以谓显不显数也守其学坚其意始终一致而不以时为前却则不可诿之数矣君宁不悉乎是而予不能不有言者亦爱助之意哉

　　赠康君召和赴曹州判官序

　　弘治六年春予自新安被召入京乡友国学生康君召和亦将谒选上吏部得聨舟以行葢抵京五月有曹州判官之命予往贺于寓邸君作而有惧色曰某不佞承父兄之诲亦思有所树立而十试场屋弗利今且倦矣试吏大州甚恐无以称塞为人佐者之责惟乡先生何以敎之予曰君乌用惧是而需人言之为重哉吾闻之飬之深则施之大困之极则亨之初也君之先子以进士甲科授主事歴户兵工三部知辰州府为时闻人廸诸子以问学而斥纨绮之习由是君之兄用和自监察御史歴礼部侍郎大显于宪宗之朝君之弟致和为学正邓州尝典文衡京闱葢新安以世经名一时者必曰祁门康氏而君数竒不获蚤以其才见晩乃出佐一州殆所谓养之深困之极者欤然其据者不足以尽所志其莅者不足以当所蓄以势观之宦履之亨宜自兹始而犹若有惧色然者谨其小则大者可以驯致持其初则其终之保而不渝可知也曹隶兖府辖二邑地千余里在前代号富州尝以建宗藩领节镇而近世以来数罹水患按行之臣与上官分司者舆马旁午文书委积虽州有长贰任其责而判官实均其劳事成则誉兴而斁则咎至非操慎而力勤者亦未见其有济也然则君之作而惧者亦诚有见于是而非养之深困之极者殆不足语此也君学熟于春秋既足以应变而政典文式出于家庭者又足以得师吾见君之所施者日大以成名与位升上显其亲亦俪其兄向之所自惧者终更以自喜而不腆之言其何足为君之重轻也哉虽然辰州使君先友也予不及奉几杖聆诲言而获与侍郎公交厚善学正君又予丙午京闱所论之秀也通家契分非一日之雅则于君之行安能噤不一语以自例于恒人而不少致夫爱助之意哉

　　瞻云逺意图诗序

