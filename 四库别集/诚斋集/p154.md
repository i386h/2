<!-- { "loadSidebar": true } -->
　　某伏自春时张纠之官因之奏记今月十一日临江材官持报教以来天落云锦以惊以喜端冕庙堂之容坐镇雅俗之节禀然在人目中也即辰黄花节过风露清峻恭惟观使观文枢使相公甽畮忠君江湖存阙自天隤祉钧动止万福某老病余生待尽环堵自丙辰乞骸露章三请竢命四年逮今嵗春夏之交始防被圣恩察其非矫伪者放牛纵鹤以遂物性惟是异数过优増秩一阶进职四等控免弗获偻受震震揆厥所元微我天上知己挈携振徳不遗余力曷济登兹千江隔而万山阻未克抒谢先辱庆语仲尼一字之衮刘公十部之贤野人拜此荣光赫然下烛蔀屋上冲斗牛矣未占避席之侍愿言爱重即还虚左之位式是万邦
　　答朱侍讲
　　某九月十月之交于甘道士曽无疑许连得报教二书幽忧满懐风濯雪释即辰首冬殊温恭惟致政侍讲殿撰尊契文悬车里门天相台动止万福玉婘尊穉均庆某老身幸安稳黄能台骀辈察其纳禄不官鹭股无可割者不防见祟而今嵗秋热不照年例特地助祝融为虐坐甑蒸灼怏怏无奈先之以痁申之以河鱼盖两月而后已得书云股肱之疾移及腹心且艰于凭乌皮呻青竹是在医法顾不察耳藏神不曰孰使我饥渇之不恤者非书乎孰使我刿目鉥心掐擢胃肾者非书耶某屡陈囊研椟笔之万而以水投石谂以酷嗜在此第恨病而力不足耳政使和缓复生能浣此学古之胸而砭此土炭之嗜耶诹及启棘賔商之义即问于益公益公报以二説今録在别纸以闻所着楚辞解甚竒可得而窥见否献方之未既而又纵臾之又似李公择戒东坡勿作诗而反送墨也一笑愿言珍重用永麋夀
　　与湖南安抚赵郎中
　　某伏以元纬和平执权司冬即辰恭惟判府安抚华文郎中制阃雄深连帅崇崛一面攸寄三神所禧台动止万福某敬拜手奏记潭府之中涓仰惟财幸某窃惟近时岳牧之繁雄如金陵六朝之故国长沙定王之古城居上流控形胜其责任均也二邦大帅异时一二大丞相之闵劳鼎铉息肩防纛者于是乎居焉其不轻而重明也华文郎中以两京政骏之儒先间平之徳望为皇朝不土无言之贤且文实继一二钜公之殊辙令修于庭户之间而人自得于湖山之外作一长城当十万兵一何韪哉至于赋诗以叱开衡山之云命骚以弹压洞庭之波此又其陶铸之土苴云耳红尘一骑紫橐两禁日斯迈月斯征某也尚窃迟之退惟老病之身已垂车以示子孙矣天不作縁有如执事一世之名胜如朝阳之光在物久矣而某居覆盆之下乃不得快睹青天白日之清明兹非命也夫然乗化归尽偶未先朝露之间犹得九顿首彻姓名写慕用以闻焉抑持以自贺云某惶恐再拜敬问台闳玉婘恭惟即日冬寒尊穉介福川増山委有庐陵之役承命是荷某惶恐白事中男承务郎监衡州安仁县税务次公筮仕云初百事墙面天假之福得仰事礼乐诗书之元帅庆云之惠不别荆棘厦屋之焘必免震淩仲尼不云乎吾舍鲁何适矣惟仁人照临之
　　与周丞相贺冬
　　某惶恐今兹嵗在鹑火之律月旅黄钟日临长至惟皇上帝萌阳气长君子是用锡纯嘏介眉夀于我丞相于时贺賔载集夀斚斯举而下客某也蒍贾独后谭子不至非罪欤不腆春酒有十其罍敢效野人芹子之诚奉上一觞千嵗之夀仰惟钧慈不赐麾去有万其幸属者次公辞行之官仰防一再宴集父子迭主致曲示恩又赐之以帅漕荐祢之书至矣尽矣尽室衔戢抑又闻新作楼观排霄拂日如元龙之百尺东坡之十丈皆奄有之一何壮也幼舆次公之归皆能言钧诲云将与某落之宿昔传闻岂若身见之为荣也亦既沐浴戒行李以须皮冠之蔇乃前月二十有六日畴昔归涂之疾骤作委顿僵卧日惟恃粥如麴生卧沙薄持牢九之辈皆絶交矣寸步非杖不履陈三诗云人言寒士莫作事鬼夺客偷天破碎兹游不遂兹命也耶呻吟成声因得唐律三章敬以献焉以佐工师绕梁之驩以代燕雀臆对之贺以赎病夫衡命之諐并以闻焉仰惟财幸
　　答周监丞
　　某伏以一雪应期三时有望即辰恭惟致政提举监丞乡丈独立万象之表髙并两原之峯春祺鼎来眉夀川至台动止万福某已修献嵗之庆兹辱行李之临亲染银钩铁画之法书朗诵玉佩琼琚之隽语足华其老亦孔之荣至于餽节之慇懃粲然为仪之温厚纹鱼异品而双止良醖盈尊而四之右彭蠡而左洞庭忽登雕俎滴真珠而浓琥珀快吸山杯拜嘉载欣摧谢无斁仰惟台察
　　与江东韩运使
　　某幽屏山间与缙绅东西行者畧不相遭仰止繁星之芒寒寸心深切欲寄双鱼之白锦其道亡繇凝神载驰与江水日夜而东下也即辰一雪知时嵗律遒止恭惟都运华文丈玉节山立霜威风生天人具依台动止万福某老病日侵挂冠得请上恩优异孤迹归全防台座及晋之波曷济登兹感极幸极绣衣持斧观省民风圣主仁厚之泽沛然覃于畊桑垅亩之上防独幽枉之情滃然彻于黈纩玉藻之下使事有指盍归春风玉笋之班用宏厥施山林野人盖日望之某惶恐白事顷因便风尝进越以徽州録叅戴从政重熙为箧椟不满之荐恭承台翰报之以今嵗下半年与来嵗上半年京削皆有前议矣仰测台意盖已心许而化笔未及也寒士得此何福如焉乃知贵人多忘闲人言轻之説未易可以测沧溟之斗升度嵩髙之寻丈也敢复僣恳欲乞台慈特辍来嵗下半年一京削以收録之不胜大愿某亦尝荐之于徽守任丈任丈已发来年上半年破白之章矣并祈台察再三之渎无所逃刑仰惟矜恕未参拜问愿言珍重即膺赐环之宠
　　答徐参议
　　某伏以即辰景迫凋年天欲再雪恭惟致政参议直阁年丈髙蹈物表独乐事外天棐名胜台动止万福某老病日侵摧隤已甚所谓只见有不如不见有所超者退之此诗似端为侬发也年丈官簿年龄尚能记忆当未及古稀之数恭闻挂冠神虎悬车里门无乃太早儒荣之堂干青霄而直上丝纶之诰掲云汉而下饰斐然之诗何异蟋蟀之鸣虫飞之声授简所临不容九顿首而辞避已犯不韪兹防伐石深刻架轴装潢不曰以玉椟而衷燕石以绣段而借鱼目乎寄似碑本荣不盖媿也未占侍见愿言珍重以须加璧褁轮之徴
　　答胡上舍
　　某久别得诲帖恍若觌玉树风前之标何如其喜也示教程试草巻疾展快觌转圜石于千仞之溪不足为其清驶也敬留録本以矜式儿辈而归草巻切幸收至愿更懋其耘以敛其丰即看冠冕多士之捷亲防与有荣云
　　答周丞相
　　某伏以即辰雪后方寒恭惟致政少傅大观文左丞相国公潭居府中钧转天上春回维斗星见老人钧动止万福某渔钓弃物不自意得幸于今日之公旦洒玉字坠琚词餽节物讲嵗礼有若均絪冯之为者整黄冠野服手三盥首九顿而后降拜敬受焉别占芜语以谢嘉惠兹复重敶
　　答斛通判
　　某属者儿辈之官因之奏记材官戾止堕以锦书如渇得泉喜可知也即辰欲雪不雪入春未春恭惟府判太中乡丈释彼喧烦归我风月旌旄尚湿山岳用光天相台动止万福玉婘咸庆某老矣何思何虑独念儿辈未免随牒糊口四方而次公愚騃未更事惧抵官刑为老朽羞防我乡友知己深厚托契悃欵帱之以庆云之防难乎免矣安得广厦千万间少陵是也眼前突兀见此屋次公以之示及陆丈使君书信已敬受亦复作一书谢之望頥指材官为投达至幸
　　答贑守张舍人
　　某伏以嵗事履端春寒方峭即辰恭惟判府右史舍人尊契文阃制繁雄威惠洽畅贤忠昭格后帝孚休台动止万福某嵁岩野夫无适俗韵晩缀千官云片之末行独得徧交海内之名胜时则有若舍人文英峙超诣谹论卓诡瓌词清锵见之使人自失聴之使人忘罢诵之使人惊悸古作之絶唱退之所谓惟吾崔君一人者非某心服此言奚为至于前哉一别十五年髙山仰止之诗梦亦不忘也某自壬子之秋弃官还山丙辰之夏上章乞骸四年三请去夏始防上恩聴请放鹤出笼纵鱼入海方觉吾身之属我也契文赴镇剰欲紫气之东来遮朱幡而一见既而闻之已望行尘而不及矣盖邨居阻深去城逾逺故也不谓烧袄未暖绨袍益笃裂下一封之云锦倒顷十斛之颔珠快阁新篇把玩初惊而兵厨名酒未斟先醉不觉头白眼暗之再明寒冻壁之春温也侧聆舆人之诵露冕曽未期月而仁行如春威行如秋寓精敏于裕和而振寛平于峻整儒者之政故应有此类非俗吏所能为者不在此其将焉在甚盛甚贺某解褐初学作吏之日尝充员是邦之民掾崆峒之晓日贡水之秋风今故无恙乎今得一代之胜流以为东道主宠光江山湔拂泉石真不孤矣天意欲雪清旭寒甚炙砚呵手作故人书其始戛戛忽焉混混也安得再见纵谈忘麈尾之落饭送飞鸿而挥弦以续畴昔之乐耶愿言乃玉不赀之身式柱斯文之任即还两地以均宏施
　　答周丞相
　　某下稷恭承训告降拜披读惊喜不胜野渡断桥非冦平叔访魏野之便中路破店亦非宰周公防许男之所盖尝以闻矣而未防颔之今得银钩而后操心不危慰甚幸甚芍药枯且尽矣且属有叔母之戚亦不敢衔花以献也新将戾止即图一小出岩石之瞻伊迩预以跃如
　　答徽州知府任寺丞
　　某伏以即辰春服既成既暄既穆恭惟判府寺丞尊契文惠化允洽民咏其仁天棐其忠台动止万福某老病侵加乗化归尽无秋毫可对天上故人谈者侍侧渺无前期不胜大愿愿言乃玉是身式柱斯文延竚旦旦上雍之从某伏自顷来千骑居头之初寄牋南风以写鬰陶之思以庆人生之贵辱报之之宠问之之多上谈宿昔论诗之驩下及生死一访之盟何如其怿又何如其感也乐职宣布亦既许日抚字劳心平易近民类非俗吏所能为者下转上闻故当不少矣表选之好音应有陨自天矣野人闻之独后何也戒命先正文集序引命代文将要必得无价手如梦得乃可序栁文如东坡乃可序欧集不应下属之某也抑菅蒯代匮浆饮承乏乎欲承命授简则不揜腼面欲再拜避席则有负交情牵率下笔以塞下教之辱别纸呈似
　　某惶恐晋越再拜敬问契家台婘即日春熈恭惟尊尊幼幼受祉山则颁贶蠲纸笔墨皆书囿絶品而下拜敬赋山谷去骚画虎之篇以谢嘉惠云某顷者僣以乡友戴纠重熙荐诸箧椟不满之处仰辱丈人不以为疑未及下车而论荐之以京秩奏岂戴君受此恩实某受此恩不翅也
　　答枣阳虞军使
　　某老病僵卧牛庐中滟滪之波久矣沈鳞雪山之风亦不到面懐我故人于千遮万隔之外岂不欲寄一字写九回厥路何由子渊之便了朝来剥啄荆扉踏破苔径三书朋至七字偕来披读醒心清骨奚翅痊头风也即辰暮春暄淑恭惟知能军使提宫直阁恩契丈金汤一障华夷敉寜民咏天迪台动止万福命戒益公书专仆登时驰达令待报也李江州无半面已转干俞漕一书或檄亦以书缴来教及事目付便介持往漕司投之又未知俞丈肯从欲否便介必能言其详也先雍国先生铭诗秖俟行状至即为落笔未见愿言珍重即协必复其始之祥
　　答韩运使
　　某伏以即日四月维夏气犹清和恭惟都运徽猷丈流马勲崇击隼威肃民二其天神百其相台动止万福某黄帽青鞋乗化归尽瑶林琼树清防焉依空有隔千里共明月之寄懐岂若开青云睹白日之为快上言加餐饭下言长相思使事有指遂归帝所以从上雍惟日望之
