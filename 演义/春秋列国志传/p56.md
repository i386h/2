<!-- { "loadSidebar": true } -->
　　　　子胥就职谢恩！向前告曰：“臣固不才，荷众侯立为明辅，然臣闻舟无舵则翻覆，秤无权失轻重，若举臣为此职，臣则直言无隐，但在会之君臣，凡有喧哗不遵约束者，许臣奉法，臣则敢承此任；若不依臣，臣不敢当此任也！”哀公大悦！顾谓列国诸侯曰：“子胥之言诚是！”遂赐予胥宝剑一口，许子胥奉法直言，如有违者，先斩后奏。子胥谢恩，仗剑立于殿阶上，请诸侯出宝聚斗，然后定盟立誓。于是列国各出宝物，置于前席，以凭明辅辨别轻重：秦国温凉盏齐国夜明珠鲁国雌雄剑晋国水晶帘宋国水心镜郑国飞尘伞吴国珊瑚枕卫国镇风石燕国如意珠越国玛瑙盘曹国九曲珠滕国引风扇莒国照魔镜许国截虹剑薛国犀角带一十五国诸侯，各出宝聚斗于庭，独有蔡、陈、楚三国无宝，哀公问陈蔡何故违旨？陈哀公与蔡灵公欠身告曰：“敝邑邦微土薄，所以无宝应会，又恐违旨，只得空手来赴，望转奏天子，乞为赦宥。”哀公问：“明辅何以处之？”子胥进曰：“今日之会，虽曰斗宝，然陈、蔡国僻无得奇珍，令贡方物，使其奉职而已，何必宝物哉？”哀公默思良久，反诘伍员曰：“陈蔡国僻，无宝不足怪；楚乃千乘之国，地富民殷，何亦无宝？”子胥曰：“吾楚无以为宝，惟善以为宝。”哀公曰：“自武王灭邓以来，庄王继伯，东荡西除，虎噬荆襄，丧人家国，废人祭祀者，不计其数，兹固强暴有余，焉得为善？”子胥曰：“臣所谓楚以善为宝者，君君臣臣，父父子子，四民乐业，路不拾遗，教化大行，政令不忒，诚乃镇国之奇珍，安邦之大宝，岂得方寸珠玉所可比哉？”哀公本欲责楚国无宝，反被子胥理说一遍，哑口无言。
　　　　
　　　　列国诸侯，见子胥宏词大辨，理服哀公，各心中暗喜，称羡有靠。哀公回颜，于是子胥令宰乌牛白马，祭罢天地，取其牲血，左手捧盘，右手仗剑上殿，告列侯曰：“凡在会者，务要君敬臣忠，父慈子孝，吊贺往来，各相亲睦，朝王奉贡，共辅周室，如有叛盟故违者，许列国共伐之。”诸侯各欠身歃血曰：“谨奉明辅之命，不敢故违。”子胥既与诸侯定盟，将誓书藏于金匮，具表差使入周朝见，然后诸侯就宴。
　　　　
　　　　却说公孙后见子胥保定诸侯，密令两廊武士，候酒后杀出，生擒子胥，然后剿除列国。君臣酒方半酣，吴公子姬光误失威仪，哀公大怒！欲令左右擒下。子胥忙止曰：“物有常数，人有差错，昔者秦穆公不斩盗马之徒，庄王能容进蛭之善，姬光虽有失朝仪，还望宽宥！”哀公不从。公孙后弹动梆子，东西两廊，突出子满、子虎，即将姬光押出，似有劫挟诸侯之意。
　　　　
　　　　子胥高声止曰：“秦兵不得动手！此乃诸侯会好之所，非埋伏兵机之处，汝等妄杀公子，莫非欺俺一十七镇人物无半计防身之铁乎？”子虎、子满惧伍员丰采，放回姬光。子胥即告列侯曰：“事毕酒阑，公等各请还国，不宜久淹外国。”
　　　　
　　　　于是列国君臣一齐拥出临潼。子胥又告曰：“今日之会，大王位在盟主，臣观潼关一路，强徒阻隘，合请相国子箴，护送诸侯出关，不然倘失防御，罪在大国！”哀公勉强诏子箴送之。子箴踌躇不行，子胥挟之上马，执其手而谓曰：“大夫乃秦国砥柱，今日不送我等数里，我等焉敢出关？”子箴唯唯从行。前后数十里间，冠盖相望，秦兵埋伏关内者，本欲杀出，见子箴在送，俱各迟疑，不敢动手。诸侯驾出关外，放却子箴之马，相辞而别，伍员既保诸侯出关，诸侯辞谢回国。后人有诗赞子胥之能云：群臣出众独盘桓，威貌堂堂出泰山，匹马安邦辞吐玉，片言服敌胆生寒，舌尖柔软翻河海，有膊宏开担赫阑，借问当年无此士，诸侯谁保出潼关。
　　　　
　　　　却说楚灵王归至郑州，君臣迎接入朝。王召子胥曰：“此行不得卿往，非特楚国势危，诸侯皆陷虎狼之穴矣！”遂封子胥为棠邑大夫，加其父伍奢为上大夫，其余从驾群臣各加一级。
　　　　
　　　　灵王自临潼一会，伍员撑立国威，自谓天下无敌，遂自骄奢，令幼弟弃疾，筑台于城北，名曰章华之台，多置歌儿舞女，管弦之声，昼夜不绝，东狩西猎，纵游无度。又出榜召天下逃亡之士，使守章华。下大夫申无宇，仆人盗其银器，无宇欲鞭之，其仆逃入章台，无宇即迫之台下，欲捉仆人，其守台之士阻无宇曰：“王台之下，汝敢擅入执人乎？”宇曰：“楚王无道，筑台榭，费民财，复收逃亡之士，使守章华，教人不忠不孝，吾不特敢入王台执人，吾尚敢裂碎榜文，历数王过！”守台之士执无宇入见灵王。不知后事如何，且看下回分解。
　　　　
第六十五回　晏平仲舌辩群楚　鲁秋胡捐金戏妻
　　　　楚灵王大怒，问其焉敢裂吾之榜，谤吾之过？无宇奏曰：“臣闻明王以孝治天下，以伦法子孙，今大王高筑灵台，骄奢无度，何以法治子孙？且天下逃亡之士，皆不忠不孝之徒，王当重治，以戒后人，今反招集于章华台内，是教人以乱也！臣罪虽当万死，但愿我主废章华之台，戮逃亡之士，举贤治国，则臣虽死亦无恨矣！”灵王闻宇之言，半晌不语，赦无宇之罪，但罢其职。无宇即自解冠归田。
　　　　
　　　　灵王一日归朝，忽报齐大夫晏平仲奉金帛来谢斗宝之事，将至荆门，不敢擅入。灵王谓群臣曰：“吾闻晏婴乃齐之贤士，当今诸侯唯我最强，吾欲羞辱晏婴，以申楚国威势，卿等有何妙计？”远启疆曰：“大王欲耻晏婴不难，吾江南豪杰之士，布满朝廷，待平仲入朝，臣等自有主张，不劳大王动舌！”灵王大喜，即召启疆出城迎接，启疆承旨出朝，即令小卒建一小门于东门之外，仅高五尺，掩闭荆门，出迎晏子。
　　　　
　　　　却说晏子，敝裘系带，羸马小车，入于荆州城内，缓缓而行，遍览中外风景，见山川胜概，地灵人杰，诚江南之美地也。
　　　　
　　　　宋贤苏子瞻有诗赞曰：游人出三峡，楚地尽平川，北客随南贾，吴樯开蜀舡。
　　　　
　　　　江侵平野断，风卷白沙旋，欲问兴亡意，重城自古坚。
　　　　
　　　　及行近楚国荆门，见一大门额上曰“荆门”，乃掩闭不开，旁有单小门，甚是矮窄，不知其故？少刻，启疆出迎，二人下马相见，启疆携晏子之手，请从小门而入，晏子心知慢己，乃谓启疆曰：“此狗窦也，吾与大夫乃伯国衣冠之臣，必从荆门而入，此狗窦乃待使狗国者也！”遂携启疆之手，同入荆门。
　　　　
　　　　及入朝，朝门外有数十儒臣，峨冠博带，济济彬彬，列于两行。晏子望见，知是楚国一班谋士，向前逐一相见，中有一后生，向前问曰：“大夫莫非夷维晏平仲乎？”仲视之，乃德安人也，姓斗名韦黾，字子吉，伯比九代玄孙，官为楚国中军参谋。平仲答曰：“然，大夫有何教益？”子吉曰：“吾闻齐乃太公所封之国也！冲东方要险，兵甲敌于秦楚，货财盈于鲁卫，何自桓公一伯之后，数十年来，齐侯之德过于桓公，平仲之贤远驾管子，正好丕振旧业，以光先人。又何神手藏机，晦迹韬光，往岁则受晋征，昔年又被楚伐，公何不展大猷，经邦济世，而终日营营，为大国作奴隶乎？”晏子扬声对曰：“夫识时务者为俊杰，通机变者为英雄，吾齐君臣，知天运之盛衰，达时务之机变，所以养兵练将，待时而举，交聘诸侯，乃邻国往来之礼，何谓作人奴隶？汝之先祖斗佃比，号作江南名士，乃被吾国先大夫管夷吾詈死于召陵，汝固无名竖子，妄评是非，尚敢花言巧语，检点他人之得失耶？”子吉满面羞惭，缩颈而退。
　　　　
　　　　右班中闪出一人，问曰：“平仲固识时通变之士，然崔杼弑死庄公，其臣自贾举以下守节死者无数，子亦齐之故家，世食君禄者，既不从君而死，又不弃位而去，是何汲汲于名利，昏昏于廉耻也！”仲视之，乃晋国大夫伯宗之子，伯州黎也。
　　　　
　　　　仲即对曰：“抱大节者不拘小谅，有远虑者岂从流俗。吾闻君为社稷，死则臣从之。庄公淫崔氏之妻，以致被弑，非为社稷而死，吾何敢从而沽一时之名哉？且吾不去位者，因定新君，以保宗祀，固欲显君立业，非尸位素飧附权臣者可比！尔之父乃晋室良臣，被谗所诛，汝当尽心报国，以昭父德可也！夫何叛君降楚，作不忠不孝之徒！此汝君臣之伦尚且不识，无怪贪名利而无廉耻也！”伯州黎亦被平仲羞辱一番，低头无语。
　　　　
　　　　左班一人出曰：“晏平仲自谓显君之士，以吾观之，乃一鄙吝之夫而已！”晏子视之乃襄阳人也，上军参议，姓屈名建字子贤。仲曰：“子贤何谓仲为鄙吝之夫耶？”屈建曰：“大丈夫遇贤圣之君，操钧衡之柄，贵为相国，富敌王公，固当高车驷马，衣紫腰金，以彰君宠也！夫何敝裘赢马，出使外邦，且又闻平仲一狐裘省三十年祭祀之礼，豚肩不掩豆，此固当为而不为，岂是位下职小，皆由鄙吝以致此也！”平仲抚掌大笑曰：“吾以子贤为江南豪杰，顾乃屑屑与流欲同群耶！婴自居相位以来，父族皆衣锦，母族皆食肉，至于妻族亦无冻馁，且齐国之士，待吾举火者七十余家，由此观之，吾家虽俭而三族肥，似吝而群士足，孰谓人臣得禄能彰君赐者有如吾哉？”屈建不能反辩，退居本位。
　　　　
　　　　又有一士出而戏之曰：“吾闻成汤，身九尺而作贤王，子桑敌万夫而为名士，子身不满五尺，力不能获一鸡，徒事口舌，自负其能，以吾观之，胸中纵有经邦术，手上应无辅国权，侏儒竖子，何足道哉！”晏婴视之，乃共王之子，灵王之兄，楚筏也！婴乃微笑缓对曰：“吾闻称权固小，能压千斤，冉泉虽长，徒为水役。婴本身微力薄，不足挂齿，然公子身高一丈，力冠三军，正好追迹汤王，并驾秦将，何自鄢陵一战，束手就擒，蓬首垢面，甘作晋囚者二十余年，苟非平公悯南冠之客，怡思归之音，释囚放还，吾不知身高力大者，能保其生耶？”
　　　　
　　　　楚筏不能对，众儒将有交诽之意。
　　　　
　　　　忽上军大夫伍奢自外而入曰：“晏平仲乃齐之贤士，汝等盍以礼貌相迎，何故交谈口舌，数黑论黄，以慢大邦使客。”
　　　　
