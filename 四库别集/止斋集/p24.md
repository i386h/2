<!-- { "loadSidebar": true } -->
　　一臣伏见前后臣僚屡言郴桂之间宜兴学校以柔人心寻准淳熈八年八月二十一日勅节文三省同奉圣防依体户部勘防事理施行行下本路于郴之宜章本军临武两县剏建县学所以劝奨风厉条目甚备仰见睿明旁烛幽照欲使邉氓同被文化幸甚幸甚今来两县虽各有学然而无训导之官无供亿之具名存实亡不足以仰称明诏以臣愚见所在县学多是文具莫若只就州军学展套斋舎増养生员责之教授诱进义社豪民或邉峒子弟孙侄入学聴读仍以县令佐兼管干赡学钱粮事措置应副専委本路提举学事司常切防检别为一籍如教养到生员一百人或一百五十人以来许将见任教授并赡学钱粮官理为劳绩量立赏典如此则事体归一庶可就绪惟陛下财幸臣检到本军准本路安抚牒备准淳熈八年八月二十一日敕指挥申尚书省去讫乞赐检防施行
　　一臣照对本军祖来年额系招趂住卖茶引二十二道毎道一百斤价钱二十三贯四百一十九文省一年计二千二百斤共价钱五百一十五贯二百一十八文省分系三县并在军合同塲招趂縁本军非产茶地分又非商旅孔道自旧将买引价钱均敷于民歴年弥久不以为病至淳熈元年守臣妄希増羡之赏于任内添起年额茶引二十三道作四十五道増及一倍之数计价钱通五百一十八贯六百三十七文省其钱无所从出却于输纳仓库收趂内折银塲毎钞三文足和籴塲毎石九文足常平仓毎石二十文足苗仓毎石三文足犹未及额敷及合干等人至今十五年凡科敛民钱八千七十九贯五百五十五文省臣虽已具申本路提举司乞覈实申奏除豁去讫臣愚窃谓国家嵗计宜不借此琐琐欲望朝廷详酌指挥行下本路提举司将淳熈元年以来増起一倍年额茶引二十三道特与免行招趂令臣将见今仓塲受纳钞面所收茶引一项钱尽数除落虽其事微细亦足以彰陛下加恵元元之意
　　一臣将本军牢城指挥兵士见管七十四人逐一契勘元来断由见得内系窃盗二十五人强盗十二人刼盗八人渡淮作过一人窃縁本军被邉其民习见剽夺之利乃以四方强恶之人配于此间者往往佚去散入村聚率人以为盗臣因捕盗尝获郴之逃军数人皆故江浙间强盗也臣愚以为本军无城壁开闭之节无营房出入之限居民荒凉官府不威重兼厢禁军人数稀少部辖不前凡此等配之人实难闗防欲望圣慈特赐指挥自今应盗贼并渡淮作过等人住配本军庶得安静臣检准淳熈十四年四月十一日枢宻院批状指挥知郴州王薰申乞诸州盗贼不须配郴桂大理寺防详淳熈十三年六月十一日指挥诸州牢城人数如溢及五分仰先申本路提刑司照应诣实保明备申省部以慿行下住配自合遵依施行难从所乞伏念本军事体又与他郡不同伏望圣慈特赐矜允














　　止斋集巻十九
　　钦定四库全书
　　止斋集巻二十　　　　　宋　陈傅良　撰奏状劄子
　　湖南提举刺列郡太守状
　　臣照对湖南治郡莫难于永莫易于全臣取十年以来事闗本司至于目即反覆参攷见得永州实是匮乏积而至于淳熈十五年终大军月桩常拖下七个月不解共为钱三万五千贯文余逋称此而又民俗强悍动多嚣讼此所以为难全州素号仅足自淳熈十三年后大军月桩每孟月钱季月起发并无缺误他亦齐整而又壤地褊小公事甚稀此所以为易今来知永州赵谧自到任之后毎月纲运已起至绍熈元年五月分若从今八月理起较之累政防前三个月却又补带旧欠凡为钱二万贯文使知永州者皆如赵谧则永虽凋郡可以渐寛知全州施广文自到任之后毎月纲运初颇如期洎至今年四月以后于本司新故交承之际顿不起解若从今八月理起较之累政更拖下三个月凡为钱一万二千贯文又官吏久无俸给军人冬衣才支一半使知全州者皆如施广文则全虽乐土又必凋敝近者朝廷集议蠲减臣实奉行寛大之诏数内永州减月桩钱嵗五千贯亦是谧率先他郡将所蠲减之数分为等第均与诸邑必欲上泽下及于民今之州郡大抵上欺监司而下不防民自非谧有志爱民安能如此臣以为若谧者可谓不负陛下使令矣施广文虽本书生顾为鄙猥之计及此垂满略无顾惮自上供军须至官吏之俸一切勿问臣尚以为行且受代或是储积以遗后人比及体访累月以来郡帑并无见管钱物且财赋若不在官即须在民而广文已将今年民户秋苗剏行预借一半方禾未登场之时民正艰食奈何有此暴敛全之民力自是困矣臣以为若广文者可谓负陛下使令矣至如知武冈军王公弼亦有治状武冈军虽小垒自公弼为之阖郡之事井井有条士人恱之军人安之旁及猺峒悉聴约束观其才有过人者但视永州不为甚难劳効差小耳以臣愚陋衰疾实不足任刺举如此三郡治否之状盖久而后得之已忝耳目之寄今三人者各及满替若更隠黙遂使施广文侥幸善罢再窃官职何以为负使令者之戒赵谧王公弼不蒙旌别稍异伦辈何以为不负使令者劝已具状奏闻欲望圣慈加恵此方首正诸郡将施广文特赐黜责赵谧王公弼特赐擢用伏候勅防【绍熈元年十月二十七日有防赵谧王公弼各减二年应勘施广文与宫观】
　　湖南提举荐士状
　　臣恭观明诏搜罗湖广遗材窃见通直郎知潭州长沙县宋文仲有通务之材而发于谦和有及物之志而安于静退盖文仲虽生长南土其家学则中原文献也顷丞萍乡蔼有民誉方臣假守桂阳得其为人就访之而文仲尝为桂阳録事参军授臣本军防计録一卷臣遵行之所以能蠲除宿负罢弛斜科不得罪于其民者文仲之助也寻领使事访以九郡利病无不周知前者仓司籴补诸郡米仅十万斛今者漕司蠲钱亦数万缗皆文仲发之臣以为文仲虽衡阳人实国士也奉议郎知常州无锡县呉猎学问本于纯实器识期于逺大所居阖郡宗为师友凡与之游类多自爱而猎于其交有善称之不容口有过戒之不遗力有急难虽不利于其身赴之不恤也顷从事桂林幕府与平李接之乱未尝言功已而帅臣刘惇不理于口而猎谊不避罪屡讼其寃人臣如此其不负国必矣臣守桂阳猎适为赡军酒官助讲荒政甚于饥渇桂阳故事遇皇帝登极奉表进银三千两属方救荒之际力不办此臣惧无以塞责猎实教臣申请减额迄蒙睿防损三之一为恵一方猎与有力臣以为猎虽长沙人亦国士也文林郎知潭州攸县蒋砺素禀端亮耻为苟简往嵗江陵今兹攸县亷恵之誉两邑同辞观其为吏苟不便于民虽上官令之不聴苟便于民虽匹夫不获伸则身任其责也臣尝见其诣阙所上书论广右利害有四捄弊之说及与提防刑狱司论经总制钱其言恻怛可以施用则迩臣所谓逺方因革可备咨访者在静江则砺其人也奉议郎知全州清湘县杨炤赋受沉审济以通练亦佐桂幕与平李接之乱随宜知变见谓善谋而其操履自不可夺及今为县益着吏绩郡实赖之臣得其岭外盐防本末一书自开宝讫于淳熈上下二百余年灿然明白其论以蔡京变法实为咎根驯致二广连年多盗官般客贩迭为民扰盖利东路则西人被其害利西路则东人被其害宜为损益兼恵两路斯可以便公私息纷更以臣所见广盐之说十数家未有如炤之平者则迩臣所谓逺方因革可备咨访者在临贺则炤其人也如臣不肖非有知人之明能得此数子于众人未识之先正以久居于此或闻之公论之熟或见之同事之详如宋文仲吴猎之在湖南蒋砺杨炤之在广右朋侪乡党咸所推先牧守賔僚无不器重臣如隠嘿不惟负蔽贤之罪是不奉明诏也已于今年某月某日具状奏闻臣愚欲望圣慈特赐甄録以昭示公朝不遐遗之美谨録奏闻伏候勅防【有防吴猎蒋砺杨炤宋文仲并赴都堂审察】
　　辞免浙西提刑乞祠申省状
　　某一介庸陋本不适用偶际休明荐叨器使自守军垒就除本路监司之任一嵗而迁将漕又一嵗而迁按刑可谓宠光狎至私计兼足矣方宠光狎至而无图报之心私计兼足遽为求便之请苟非至愚岂敢犯此不韪而某祠禄之请不避烦渎至于再三实非获已伏念某秋初心痛至不省事当仓皇回司之时卢检院范少卿俱来相问苶然一榻不能交谈舁入廨舍尽室惊恻仅逃鬼録頼有天幸以此心气衰惫目力短昏虽极勉强尝虑妨阙重念某才有一儿尤不敏事书问满前莫能报谢米盐琐碎时复闗决夫多病早衰傍无佽助在官则以奉公不办为忧在家则以应俗不周为媿若不乞假嵗月务近医药贪恋禄食必致自毙区区欲望检照前请特赐敷奏别与祠禄差使一次则未尽之命皆生成之赐
　　小帖子称照得某蒙恩改除上件差遣系是朁应孟明资阙初以待次嵗月足便休养故不敢輙有陈请今来应孟明已除郎官即成见次所以须至烦渎若未欲便与祠禄即乞与一般待阙差遣某见迤逦前去衢婺州聴候指挥【十月二十九日三省同奉圣防不允依已降指挥疾速赴行在奏事讫之任】
　　吏部员外郎初对劄子第一
　　臣恭惟艺祖受命平定海内凡所以创业垂统莫非可传之法而深仁厚泽垂裕后人则専以爱惜民力为本臣案故牍自建隆至景徳四十五年南征北伐未尝无事而金银钱帛粮草杂物七千一百四十八万计在州郡不防古所谓富蔵天下何以尚此当是时诸道上供随所输送初无定额留州钱物虽尽曰系省而非取之也盖至大中祥符元年三司始奏立诸道上供嵗额以此承平百年家给人足传序九帝天下尝多故也而民心不离迄用中兴则以祖宗之泽在人深厚故也臣尝惟念艺祖以得民心受天命比隆三代矣然而以天下逊不私诸子才一再传而万世不祧之宗仅同支庶则是在天之灵未享其报髙宗遭变深探其本由是推正统之自纳至公之说而大命复集于夀皇圣帝爰暨陛下岂非天哉且天之报艺祖者如此而陛下以睿圣之资寛仁之徳诞膺天眷方当继体之始伏惟夤念髙宗推本之意钦承夀皇付托之训以推行艺祖在人未冺之泽为万世无疆之休今其时也臣不胜至愿取进止
　　第二
　　臣闻熈宁以来用事者始取艺祖之约束一切纷更之驯至于今而民力之困极矣盖自祥符奏立诸路上供嵗额熈宁新法増额一倍崇宁重修上供格颁之天下率一路之増至十数倍迄今为额是特上供耳而其他杂敛皆起熈宁则以常平寛剰禁军阙额之类令【阙】封桩迄今为额至于元丰则以坊场盐酒香矾铜锡防秤披剃之类凡十数色合而为无额上供迄今为额至于宣和则以赡军籴本与凡应奉司无名之敛合而为经制迄今为额至于绍兴则又以税契七分得产勘合添酒五文茶盐袋息之类凡二十余色合而为总制迄今为额最后又以系省不系省有额无额上供赡军等钱均拨为月桩大军迄今为额而折帛和买之类不与焉夫取之之悉如此而茶【阙】尽归于都茶场不在州县盐钞尽归于货务不在州县秋苗斛防十八九归于纲运不在州县州县无以供则豪夺于民于是取之斛面取之折变取之科敷取之抑配取之赃罚无所不至而民困极矣夫艺祖以得民心受天命而使困穷至此此天所以复命夀皇爰暨陛下将以捄民穷也书曰天明畏自我民明畏方今之患何但外域盖天命之永不永在民力之寛不寛耳岂不甚可畏哉岂不甚可畏哉陛下知畏则宜以捄民穷为己任陛下以捄民穷为己任则大臣不敢苟目前之安大臣不敢苟目前之安则羣臣陈力何乡不济此艺祖意也亦天意也惟陛下留神幸甚
　　第三
