<!-- { "loadSidebar": true } -->
　　夫人陈氏其先泉州人自曾祖宁逺军节度使文顗始居京师今为开封人祖缓大理评事考承徳东头供奉官夫人幼警悟未笄适右屯卫大将军世侹事舅姑孝谨抚育子孙下逮媵御莫敢不肃而皆得其欢心内外亲族贫乏者必赒恤之亲疏轻重各称其情人无间言屯卫在宗子中号为家法可称者夫人内助预有力焉元祐四年六月乙卯卒七男曰令休右金吾卫大将军成州防御使曰令族右武卫大将军髙州团练使余皆卒女适内殿承制杨应善孙男女二十有三人曾孙男女七人九年二月已酉河南永安县铭曰
　　帝舜之后胡公国氏在齐为田苗裔实繁夫人宜家内外雍肃以有子孙显于公族
　　右千牛卫将军赠左屯卫大将军墓志铭
　　公讳令致字景炤赠彰化军节度使舒国公惟忠之曾孙赠宣州观察使宣城侯从谨之孙贵州防御使世怙之子母大宁郡君邢氏初赐名授右内率府副率歴右监门率府率右千牛卫将军公幼不好弄举止严重长治书易徧观先儒及近世名家义説择其善者从之其余诵习不务博而贵精非终帙非尝越视他书论语孟子荀掦诸书皆能讽诵学李白歌诗沈传师字书平居静扫一室文史笔砚列置后前正坐或竟日素乐施与或以贫乏告则视其戚疎缓急而厚薄先后之甚者不暇请于父兄或解衣乞之无难色性笃孝视父母色少有不悦未甞安寝已而见喜容必命酒自庆元祐二年得疾大寜郡君素钟念每来视公必自力冠栉而兴若无所苦者嘱兄弟以俭葬十一月壬申卒年二十有五娶张氏二女在室九年二月已酉河南永安县铭曰事亲色难子夏所闻力行有余笃志典坟施不获报早陨厥身
　　右武卫大将军庆州刺史妻徳安县君王氏墓志铭
　　君王氏髙祖承衍尚秦国大长公主赠尚书令郑王曾祖世隆赠尚书令祖克明昭州团练使父诲文思副使君生于富贵天资淑懿长适右武卫大将军庆州刺史世劬事舅姑尽妇道治闺门以礼法奉祭祀敬而严恤惸独惠而均元祐四年十一月壬午卒年三十有九六男曰令夤左班殿直次早亡曰令澶左班殿直曰令愩曰令竿皆右班殿直次未赐名八女长适右班殿直季珣次适三班奉职杨训二早亡余在室九年二月巳酉葬河南永安县铭曰
　　诗歌硕人宗族盛大惟君之贵赫奕内外虽不眉夀亦显不晦
　　右侍禁墓志铭
　　君讳士爚字明叔濮安懿王之曾孙广陵郡王宗谊之孙英国公仲论之子母建安郡君杜氏五嵗授右班殿直濮王二王夫人祔园庙转左车迁右侍禁少秀頴好学性纯孝英公薨哀毁感疾而卒年二十实元祐四年十一月已酉娶髙氏【阙】祖【阙】在大夫之侄九年二月已酉河南永安县铭曰
　　子野毁卒春秋哀之虽不胜丧君子懐之
　　左班殿直妻李氏墓志铭
　　君李氏曾祖继隆赠太师尚书令兼中书令楚国公祖昭亮赠太师尚书令兼中书令追封崇国公父惟赏赠右骁卫将军母曹氏沂王之孙女年十五适淮康军留后沂国公之子右班殿直士澧君聪慧而安静幼丧其母深处房闼兄弟罕见其面既嫁事舅淮康孝敬衣服饮食不务华侈见其夫好学则有喜色欲罄所有以助之元祐三年十二月癸酉卒年十有六九年二月已酉河南永安县铭曰
　　父母后族舅夫天属其新孔嘉其究何促
　　右武卫大将军贺州刺史妻长夀县君刘氏墓志铭
　　君刘氏开封人曾祖知信赠太师中书令祖承嗣皇城使资州刺史父永夀三班奉职君柔顺寡言好施恶杀承上御下动循法则族人皆乐其有纯徳诸子虽幼切于求师以教之常语其夫以子孙不立为衣冠之耻年十五适右武卫大将军贺州刺史士荐封长夀县君元祐三年十月甲午卒年二十有九二男曰不侮三班奉职次幼三女长适李伟余皆幼九年二月已酉河南永安县铭曰
　　不荣世禄以教其子贤母之行宜贲彤史
　　赠曹州观察使妻安康县君王氏墓志铭
　　夫人王氏开封人曾祖汉忠保静军节度使赠司空祖【阙】政睂州防御使赠司徒父道恭庆州团练使赠明州观察使夫人幼端慧不为嬉戏既笄柔闲婉淑事父母孝敬年十八归宗室赠曹州观察使济隂侯世统封安康县君入见坤仪殿慈圣光献皇后顾问家世夫人言母永嘉郡太君李氏章懿皇后之侄也慈圣劳问久之夫人性温静衣服饮食约而不华喜赒中外之贫者事姑如母友娣姒如同气敬夫如賔主左右给侍未甞见其喜愠之色而皆得其欢心济隂侯病且卒夫人悲泣感疾敕诸子曰尔曹幼孤宜力学治身以无防先王之训则吾虽死目且瞑矣诸子恭慎能如其教嫠居十余年元祐八年五月癸未卒年五十男五人曰令香右千牛卫将军曰令傪内殿崇班次早卒曰令礿左班殿直曰令防右班殿直三女长早卒次适潘椉次适王仅皆三班奉职孙男【阙】人子防三班借职余皆幼孙女五人九年二月已酉河南永安县铭曰
　　显以世族嫔于宗室守义而教实惟母徳子孙诜诜先训是则








　　范太史集巻四十九
　　钦定四库全书
　　范太史集巻五十　　　　宋　范祖禹　撰皇族墓志铭
　　右金吾大将军潍州刺史充本州防御使赠安化军节度观察留后追封髙密郡公墓志铭
　　公讳令教字景脩曾祖惟忠彰化军节度使舒国公祖从质定州观察使博陵侯考世京徐州观察使彭城侯母临安郡夫人张氏初赐名补右内率府副率歴右监门率府率右千牛卫将军右监门卫大将军右武卫大将军环州刺史左武卫大将军成州团练使右金吾卫大将军潍州防御使公少聪敏善属文通五经诸子百家无所不观蓄书数万巻美风仪洞晓音律好读晋史慕嵇叔夜阮嗣宗之为人闲居座右多植修竹每援弦赋诗超然有遗世之志然尊贤乐施常若不及奉身端洁治家简俭元祐五年四月庚子薨临终戒诸子以不能终养为恨年四十有四着诗书大义十卷歌诗集十巻娶郭氏故参知政事防之曾孙封徳安县君先公一年卒九男曰右监门卫大将军子云曰右班殿直子思曰三班奉职子防曰子才余皆幼女十人长适右侍禁向子平次适右班殿直钱岵余在室九年二月已酉河南永安县铭曰
　　博陵之孙彭城之子敏而好学世济其美振振信厚时如麟趾
　　安化军节度观察畱后髙密郡公妻徳安县君郭氏墓志铭
　　夫人郭氏曾祖防中书令襄国文懿公祖绍升光禄卿父肃之母陈氏夫人适安化军节度观察畱后髙密郡公令教性静専愿顺歴三十年其终如初门中无愠色无怨言治家有常法其饮食器皿虽不丰侈而必精以防其衣无故新澣濯缝纫而必洁以完其语言周旋容止进退必从容以和元祐四年三月壬午卒年四十有四九男曰子云右监门卫大将军曰子思右班殿直曰子泰三班奉职曰子才余幼九女长适右侍禁向子平次适右班殿直钱岵余在室九年二月已酉河南永安县铭曰
　　易在中馈妇无外事诗美鹊巢徳如鸤鸠起家而有可配公侯夫人宜之是以似之
　　秀州刺史充本州防御使赠保宁军节度使追封昌国公墓志铭
　　公讳世享字公夀太祖四世孙也曾祖徳昭越懿王祖惟忠赠彰化军节度使舒国公父从谨赠宣州观察使宣城侯嫡母薛氏髙平郡夫人育母张氏以公贵封宁国县太君初赐名补太子右内率府副率歴右监门率府率右千牛卫将军右监门卫大将军右武卫大将军逹州刺史右羽林军大将军文州团练使沂州防御使今上即位迁秀州防御使公幼朴茂不羣宣城爱之九岁丧父号毁如成人长嗜学治诗书论语孟子通大义熈宁中学官荐公明经可召试防有制宗室不许举而许自列公不欲蕲进然为学不已间为诗以自乐躬训子弟督责严甚故家庭遵尚礼义肄习学业为宗藩所矜式精于书札善射艺性孝友敦睦轻财喜施事髙平夫人尽礼宁国君初丧英宗遣内人奠慰自是宗子育母死内人致奠自公始居心丧晨夕定省忧戚未尝见于色容恐失君母之意退就异宫则哀苦备极以讫丧期故髙平爱之如已出髙平之丧哀毁过制遣子侄上表愿守菆至卒哭诏许之及葬在道稍遇险阻必躬自扶匶仁宗山陵仲兄均州防御使世祥从子幼穉未能任事着令许命妇送防其妻病不能往公四上奏请行诏特从之其后许弟防自公始燕居大书积隂徳三字揭之座隅其抚养教督济赡族属之孤遗唯恐不至凡衣食之用凶嘉之费皆仰给焉故人丁淳之女失身于人公以财购出之又办资装择良家子嫁之族人有疑事必咨公公为处画如已事无不中节善与人交久而益厚喜賔客多蓄名书画笔砚纸墨遇朋友亲旧把酒相乐推诚无间故士多称爱之元祐元年二月癸亥卒年四十有七病革遗命教戒诸子托后事于弟贵州防御使世恬或勉以饘粥药剂可愈公曰死生命也其逃乎讣闻天子赙防甚厚赠保宁军节度使追封昌国公諡曰良恭娶钱氏封金城县君吴越王之后供奉官隆祐之女先公二十六年卒十三男曰令禠右武卫大将军文州团练使次未名而夭曰令诳曰令咺并右侍禁曰令精曰令薿曰令谐曰令龚并左班殿直曰令橡曰令柱并右班殿直一未名而夭十六女其壻奉议郎胡仔右侍禁张宗桀三班奉职马綖右班殿直郭永璋承务郎李大中三班奉职董臬吕执中李塾向慤刘蒙三人在室余夭适郭氏吕氏者皆卒孙男十六人子琦三班奉职卒子琬子琳早卒子玓右班殿直子玕三班奉职余皆幼孙女八人曾孙男女各一人九年二月已酉河南永安县铭曰
　　翼翼昌公孝友温恭简于帝衷善积厥躬其生也荣其没也令公多子孙天锡之庆
　　右武卫大将军处州刺史妻夀光县君王氏墓志铭
　　君王氏曾祖贻永赠尚书令兼中书令祖道卿赠右领军卫上将军考彭年左藏库使妣李氏崇徳县君年十六适右武卫大将军处州刺史士健事姑尽礼温恭朝夕无少懈勤于家事凡十七年如一元祐七年九月戊子卒年三十有二六女一早卒九年二月已酉河南永安县铭曰
　　有崧维岳有洛维川永固其藏于万千年
　　右千牛卫将军妻永和县君张氏墓志铭
　　君张氏其先河东人徙居开封曾祖延贵赠左卫上将军祖宗益工部郎中赠朝请大夫考修逺奉议郎母夀昌县君赵氏君纯粹燕婉淑慎温恭未笄适右千牛卫将军仲醻封永和县君性乐诗书尤喜属文元祐五年三月丁卯卒年三十有二十一子曰士燕曰士防皆左班殿直曰士曰士代曰士皆右班殿直次二未名其四未名而夭一女在室九年二月巳酉河南永安县铭曰
　　张氏自晋归于本朝昏姻天属令问宣昭其华早落其实椒聊
　　右武卫大将军荣州团练使赠徐州观察使彭城侯墓志铭
