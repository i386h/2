<!-- { "loadSidebar": true } -->
　　为自陈不职乞赐罢黜以消天变事臣闻王者父事天母事地今天地降灾沴以警动我国家譬则父母谴怒发于声色也陛下恐惧修省躬祷于南郊正如人子负罪引慝祇载以见父母也前期微雨洒尘庶几父母之悦怿矣及祷之日风乃大作云散雨收似父母之怒犹有未解者阳亢已极雨泽愆期飞蝗蔽天赤地千里其势且复见矣以陛下之精诚岂宜有是臣尝反复思之窃以为致今日之灾者良由羣臣不能皆以陛下之心为心独使至尊焦劳而上下情志否隔也今欲体天地交泰之道以和召和则莫若亲接羣臣使之各举其职有事皆得面陈欲羣臣各举其职则莫若精择其人进贤而退不肖臣备员理官获从九卿之后既弗能寛大仁厚务持天下之平又弗能忠谠直谅极言天下之事不肖之当黜无以踰臣诗云天之方蹶无然泄泄臣诚有之不敢逃罪伏望圣明早赐罢黜臣不胜恐惧待罪之至 

　　乞休疏五 

　　为患病不能供职乞以原职放归事伏蒙圣恩升臣太常寺卿提督四夷馆闻命自天俯偻在地瞻仰魏阙病不能兴窃念臣八月十九日执事于山川坛感冒风寒翕翕躁热臣以元气之虚也不敢用药发散静以镇之浃旬而愈遂出朝叅无何复感风寒视前稍重臣静以镇之如初再浃旬而愈十月初二日臣执事于悼灵皇后陵积伤劳倦夹以感触寒邪身发壮热委顿而归臣愚执徳不坚轻信庸医不求责病源不叅合色脉拘执局方用药发散太过邪气脱若去体而元气索然不絶如线坐令轻病变重重病变危呻吟床笫间万念俱已灰冷惟报国一念炯然如丹而筋力不堪驰驱矣方将上疏请乞骸骨而宠命忽临委臣以象译之事崇臣以礼乐之司臣感戴之深固已刻骨忠诚所激誓将捐躯奈何力不从心病势反复沉痼调理弗痊伏乞圣慈悯臣蒲栁之质察臣樗栎之材特勑吏部容臣以原职放回原籍休致俾得从容燕养保全其天年是迓续臣命于天也臣不胜大愿为此具本令家人魏悦抱赍奏闻伏候勑旨 

　　乞休疏六 

　　为多病恳求休致以保余生事臣昔冬伤于寒汗之过剂发泄真气太多主蛰封藏不固今春气升无以为发生之本上盛下虚罢极易乏风气乗于颠病从俞入遂得痟首之疾久而不愈移于中焦脾土受伤转输失职饮食虽纳不能运化滞而生痰风痰羁绊肠胃之间兀兀欲吐发而为眩运立则欲僵坐则欲偃以病在告者数矣逮夏火气炎上痰饮迷漫心包络间恍惚善忘甚则愦愦不省人事静自思维势难久生嗟臣之甫弱冠也慨然有懐唐虞何幸斯今躬逢尧舜在上逺泝精一之传臣不幸乃抱狗马病不获随麟凤之在郊寒谷自隔于阳春靡草独枯于盛夏岂非命邪天地之大也何所不容父母之慈也惟忧厥疾伏愿圣明廓天地包容之量推父母愍念之恩特勑吏部放臣致仕俾得生还故乡狐正丘首傥未即死尚得以沐浴膏泽咏歌太平以续康衢击壤之謡也臣下情不胜哀恳之至为此具本令家人魏悦抱赍奏闻伏候勑旨 

　　乞休疏七 

　　为病困再乞天恩放回休致以保余生事臣以多病上疏乞骸骨生还荷蒙天恩不忍捐弃臣不胜犬马恋主之诚病小愈即诣阙祇谢供职不料触冒暑热忽尔霍乱阴阳不得升降气絶复苏既而呕逆上吐暴注下迫病势虽少杀而荣气若脱腹■〈木号〉然空矣良以时值赫曦大火炽然若蒸而臣内有湿热相火合而成病故其势熛悍可畏今死生尚未敢知幸而不死非静养数年决不能完复也古语有之曰人穷则反本故劳苦倦极未尝不呼天疾痛惨怛未尝不呼父母今臣之病力气奄奄若存若亡呼天天髙弗闻呼父母父母逺谁为之恤肆惟我皇在上克寛克仁其于羣臣盖之如天勤而抚之若父母臣敢暂息呻吟吁于陛下之前伏乞圣慈悯臣沉痼之疾察臣危迫之情曲赐保全放臣休致俾得生还故乡从容燕养以保全其天年皆陛下大造之恩也臣不胜至愿为此具本専差家人魏悦赍捧奏闻伏候勑旨 

　　患病不能面辞疏 

　　为患病不能面辞事臣蒙天地大徳赐臣骸骨生还时值天暑可静而不可动未敢就涂今将逺离思欲一瞻天日之表然后退伏田野随击壤父老讴歌太平不料臣病惫甚首颤目昏身弱足痿不能诣阙面辞特令家人扶掖下阶遥望阙门叩首致谢迤逦舆病而行尚赖陛下之福生还故乡虽不敢献野人之芹尚当私效封人之祝为此具本令家人魏悦抱赍奏闻伏候勑旨 

　　○经筵讲章 

　　康诰讲章一 

　　已汝惟小子乃服惟弘王应保殷民亦惟助王宅天命作新民 
　　这是武王告康叔以明徳之事而举新民以终之已是语将尽而意未尽之词乃是汝服是事弘是广应是和武王告康叔先发叹词纔说道汝年虽小而责甚重今日至难化者殷民然民心不和实由君徳未广汝之事惟在广上徳意使包涵徧覆如天地之大则殷民谁不鼓舞相庆如依父母之安乎是能辅助我一人以安宅天命而作新民心矣盖天之视聴在民民心既安则天命自安民之则效在君君徳既新而后民徳可新也是知天命系乎民心民心系乎君徳而君徳又系乎臣下之交修故武王于康叔一则望其弘王二则望其助王也夫武王圣人何待于康叔之弘与助而谆谆命之者圣不自圣弗自用而用人也臣尝论之明徳新民乃武王全体大用之学是学也武王得之于文王文王得之于帝尧克明峻徳以亲九族九族既睦平章百姓百姓昭明协和万邦黎民于变时雍此帝尧全体大用之学也武王论新民必曰惟弘王论明徳必曰弘于天益之赞尧首曰帝徳广运孔子谓惟天为大惟尧则之盖帝王法天者也此心不能弘大便与天不相似岂复有全体大用之学哉我皇上聪明天纵有圣人之资庄敬日强有圣人之志宜乎上帝用休下民祇若以享圣人之治矣然而未尽然者其故何哉臣愚愿我皇上深念保天命在安人心安人心在修圣徳修圣徳又在恢弘圣心廓然大公如天之无私覆如地之无私载如日月之无私照虚以受人则万善咸备谦以受益则万福攸同岂惟成尧舜文武之徳又将享尧舜文武之寿所谓太和在唐虞成周宇宙间者再于今日身亲见之矣四海苍生不胜欣愿之至 

　　康诰讲章二 

　　王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀 
　　这是武王告康叔以敬慎刑罚的道理呜呼是先叹息封是呼康叔的名皆所以警动其心而使之聴也敬明乃罚这一句是纲人有小罪以下这几句是目眚是不知误犯终是明知故犯式尔是有意为之灾是不幸适尔是无意为之这都是分别其情之轻重也刑罚本非得已不可不尽心必须以敬为主事事务要推究分明庶几情真罪当乃可加刑但立法有经常用法有权变方能尽得人情且如有人犯着小罪的论法虽轻推究其情不是误犯乃是故犯非人作孽乃自作孽公然出于有心这等人奸恶可恶最能败常乱俗不可不杀之以示惩戒此即帝舜之刑故无小也又如有人犯着大罪的论法虽重推究其情不是故犯乃是误犯非自作孽乃天降灾偶然出于无心及到官府又能输情服罪这等人昏愚可矜宜从寛恤而不可杀之此即帝舜之宥过无大也是知凡欲定罪必须得情若欲得情必须明理若欲明理必须存心故武王提出个敬字来说舜典所谓钦哉钦哉惟刑之恤哉正此意也臣尝考之皋陶曰天讨有罪五刑五用哉可见人君用刑只是代天行道人臣用刑又是代君行道固不当有私恶亦不当有私好必须大公至正合得民心方纔合得天心仰惟皇上事天如事亲时时对越爱民如爱子念念哀怜更愿以公平广大之心布恺悌慈祥之政戒法吏之深刻而重循良删法令之繁苛而务寛大使春生之徳每行于秋杀之中阳舒之恩常溢乎阴惨之外和气充塞国祚灵长吕刑云一人有庆兆民赖之其宁惟永臣愚不胜惓惓 

　　说命讲章 

　　惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休 
　　这是商书说命篇傅说戒髙宗法天以治民的言语天是上天圣字指人君说宪字解做法字傅说说道天髙髙在上未尝有耳以聴凡世间的事无一件不闻得未尝有目以视凡世间的事无一件不见得此无他只是一个至公无私而已人君为天之子凡事皆取法于天如惇典庸礼命徳讨罪悉体天而行亦出于至公无私则人君聪明与天为一矣钦若是敬顺从乂是顺治人君既能法天聪明一出于公则羣臣必体此心自然同寅协恭而祇承于帝百姓必体此心自然心悦诚服而从欲以治矣羞是羞辱甲胄是兵器戎是兵衣裳是五等章服干戈是兵器傅说又说人的言语所以文身本不起羞但出得轻易则未免反起羞辱人的甲胄所以卫身本不起戎但动得轻易则未免反兴祸乱此二者虽以为已要当虑其患于人也衣裳所以命有徳要当谨于箧笥不可有所轻予干戈所以讨有罪要当严于自治不可有所轻动此二者虽以加人要当审其用于已也允是信休是美傅说又说言语甲胄衣裳干戈这四件是法天聪明的条目王惟戒此四者之患笃信于此使心不蔽于私而能明焉则言动赏罚各得其当朝廷政治无不大公至正而极其休美矣傅说以此告髙宗可谓善于责难而得相道者与臣尝考之皋陶陈谟曰天聪明自我民聪明武王誓师曰天视自我民视天聴自我民聴则知帝王致治无非法天以顺人心耳仰惟皇上聪明天纵而圣不自居徳业日新而心若未至盖真欲追古帝王之盛非徒慕髙宗中兴而已也尤愿时味傅说之言勑天之命始终此心声为律而身为度刑当罪而赏当功则与天合徳而覆帱之下罔有不尊亲者矣孔子曰惟天为大惟尧则之惟圣明留意焉 

　　孟子讲章 

　　先生以利说秦楚之王秦楚之王悦于利以罢三军之师是三军之士乐罢而恱于利也为人臣者懐利以事其君为人子者懐利以事其父为人弟者懐利以事其兄是君臣父子兄弟终去仁义懐利以相接然而不亡者未之有也先生以仁义说秦楚之王秦楚之王悦于仁义而罢三军之师是三军之士乐罢而悦于仁义也为人臣者懐仁义以事其君为人子者懐仁义以事其父为人弟者懐仁义以事其兄是君臣父子兄弟去利懐仁义以相接也然而不王者未之有也何必曰利 
