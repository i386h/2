<!-- { "loadSidebar": true } -->
　　昨夜秋风入庭树欲寻秋色知何处锦屏烂熳万花齐始知秋在君家住越罗吴绡裁舞衣翠幄银灯燃九微綘河一道列珠斗似与素月争光辉又如霓裳烱明灭佩环自绕行云飞咲我三年倦为客别路逢秋怨秋色马头落叶讵堪闻客舍黄花未相识今宵对此神跃然争道秋光异去年素娥青女亦世态有霜不得司其权香烟晻暧尚疑梦宁辞茗艼花间眠栗里先生忘世者余亦悠悠野人也明日白衣期不来笑摘繁英空满把 

　　○水南阻水买鱼沽酒作 

　　灵鳌一夜摇坤轴洪涛千尺翻银屋晓逐樯乌树杪行晚傍沙鸥岩际宿白波百道飞游龙来帆下濑如奔虹寄声未了巳超忽篙师倚柁仍呼风我舟蠕蠕若旋蚁傍岸遡流流益驶悬崖引缆窜荆榛欲行不行还复止乞灵烧纸向船头愿为沟水东西流石尤坐掣阳侯柄屏翳独操青帝令申椒桂醑糅渚苹荐以芳芗了无应估客帆樯晚相集共遻风波路艰涩蘧蒢篷底目为蒿瓦铛雨外炊烟湿山女村酤清可怜溪翁网得槎头鳊溪鳊傲杀吴淞脍村酤差似宜城味脱巾露顶兴自奇击鲜举白冥然醉醉后悠悠忘南北卧看沙痕落三尺依旧芙蓉镜里青黏天野水平于席 

　　○昭关老翁歌 

　　子胥昔出昭关口亡命吹箎中夜走我今岂是芦漪人胡为几饱而曹手溧阳女子无代无江上丈人有时有君不见昭关何人七十九庞眉黄发田间叟我行大泽日无光北风吹草天茫茫云低雨急夜昏黑路迷径绝川无梁马蹄屡陷苍耳窟仆夫尚困青□冈高低狂顾触罝兔左右踯躅穷林麞风凄珂铃杂众籁怳疑鸣镝虚张皇老翁开关止余宿问客何暮来何方入门拂席展宾礼瓦灯半灭添松肪屋后燎薪炊夜黍屋下暗井■〈奭斗〉寒浆竹篱命妇摘荳甲星罶呼儿寻蠏黄又言穷村酒味薄粗粝何以??兄君肠感翁情真为翁饱倚壁藜床重拂扫解衣抚枕定始愁向来倚伏何难保男儿皮骨绝可怜七尺之身胡草草独行踽踽将安之可怜汨汨风尘老平明上马谢老翁含愁更问荒山道 

　　○含山道中遇雨策马六十里至巢县遇程德懋黄孟公黄仲宣宣招饮 

　　含山山下吹黄尘堀堁涨天沉日轮渡河飞雨啸空泽逐马寒云低扑人潢潦纵横每及骭乱流咫尺成迷津冲泥日行六十里下马荒城少知巳旅魂未返赋难招客愁已绝灰同死鸡栖牛皁对盘飧失路谁怜远游子白云紫芝空待人我今奔峭胡为尔宣尼此地即回车巢父临流应洗耳 【 邑有孔子回车里巢父洗耳池】 程生高义薄烟霄剉廉托迹屠沽里去年曾枉楚江篇春风饯别都门市襟期更挟两黄郎意气轩轩颇相似豁然捉臂双眼明为我劳歌洗泥滓孟公深沉爱骚雅仲宣清举能挥洒扶风侠节有心人博陵贤豪负奇者雕盘行炙酒如渑綘蜡交辉壁衣赭风势疑翻瓠子宫雨声似震长平瓦士穷易德复难忘今夕何夕登君堂眼前裘马养声利岂念饥寒歧路傍知君此意真千古此意饮人委如土一掬雄心持赠君拔剑悲歌泪成雨 

　　○羸马行 

　　居巢道上泥三尺鹧鸪声中行不得道傍驿马太伶俜东蹶西倾老无力紫焰全销夹镜光赪毛暗落桃花色伏枥能忘故主恩差繇尚隶奚奴籍昨者曾经达官过官帖佥名给军佐五更鞴出赴点齐催促未能??兄豆难殿后犹争意气雄先日宁知心力破皮裂蹄痕午未停血迸鞍疮晚犹坐黄应一道乱鸣珂横施鞭策谁能那青泥曲阪霜凄凄水深故道盘涡迷眼看草绿不遑食向风骧首时酸嘶忆昔鸿荒少衔橜蕃息成羣五云缬烟绿春郊碧草肥蹀躞游盘戏相抉歕沙自浴渥洼波嘶风行蹴余吾雪何人俴性伤天经烧剔羁縻主刍秣还从牝牡论精麤亦向骊黄求灭没有时浪被麒麟名无端自赏骅骝骨遂今行旅遍九州岛深夜隆隆声未歇我来江北思故乡兼看羸马重惋伤倘逢剪拂终余惠好待当田子方 

　　○倚马望征鴈篇 

　　朝出主人门客行主人入左手据马鞍抠衣犹未及仰望征鷢飞神去形空立仆夫惊讶圉夫催宁解行人心巳摧胡床扶上失次第欲去不去仍裴徊人生七十忽巳半望鴈胡诙长异县今岁淮阳马上看去年湘水舟前见湘水淮阳万里余江南江北怅离居生憎并入鹍丝怨不信能传锦字书望鴈思家家忆我不知晚宿何村坞少妇颦眉灯下闻稚子无心月中数处处江湖缯矢?敫多行人底事复经过瓯汀两岸秋无限何日平分占绿莎 

　　○同黄仲宣程德懋夜集赠歌姬韩唤儿 【 并序】 

　　夫越人见似而喜楚客处廓则悲亦人情大氐然也岂古今有异于兹是以江州司马或写怨于商女东阿公子亦托思于宓妃故情流则音声动物感则兴寄随爰有江南行客淮右曼姬相逢陌上感叹天涯情既同于沦落时亦怨其仳离柱尊暮设兰缸夜施抗音度曲含睇凝思梁尘乍动帘霜倒飞零露垂幕朗月八帷绵驹闻声而卷舌左马?真倾耳而低眉一时共赏抑扬以赴节四座莫不慷慨而沾衣乃举酒以相属愿上客其赋之 
　　君歌韩唤儿侬量金屈卮酒光如海宵漏迟铜荷紫兰缠九枝烛龙阳乌愁避之舞裙窣地香离离碧剪湘烟萦藕丝星靥微酣不容獭素秋流波慢相目?匽清音纤指一齐发燕蹋风枝语春活瑶柱朱丝金雁拨玉瓶翠绠银床戞吴绡三尺当心裂氷花乍破跳鱼泼小姑囱外星河干湿露隔帘啼井阑月堕清淮古水寒粉霞半壁天漫漫 

　　○独立 

　　淮水一石泥三斗牛场在前鼠坻后豆糜茗汁胶齿牙饮噉有时对鸡狗入门出门安所之一望寒城渺何有黄沙猎猎吹白杨夕照离离澹枯柳比翼归禽将厥妃长鸣疲马求其偶我今胡乃寡俦侣大泽苍茫独搔首人生有情长若兹三见河清未为寿 

　　○题美人晓睡 

　　天鸡鼓翅东光弄露凝花房碧华重囱练萦烟织水纹湘云楚雨扶残梦双鬟腻亸角枕斜宝靥簟文皴素霞夜妆香冷淡蛾绿黄金等身春不赊一片氷绡束红玉杏梁长丝荡凉旭燕叩珠帘一百回清昼沉沉鏁金屋 

　　○雪后渡横春江是日大风几覆舟 

　　长风划波贝宫裂浪里危樯铷没鹘雪阁山腰澹似云日沉海气昏如月丈夫七尺真鸿毛乃与海若争风涛吾闻古人不吊溺如此之躯何足惜 

　　○碧湖古坟松树歌 

　　碧湖谁家万古宅槭槭阴风聚魂魄长松数本皆异材一本礧砢偏恠特中分两股袽赤虬天半凉苍浮黛色东干横捎溪雨青西干斜通岭云白卑枝夭矫势不回翠葆羽旗寒瑟瑟离奇不受秦帝封舂容未遇华阳识想见悠悠清夜时满地翠涛风激激山精木客互往来素月清阴自终夕牧童割肪日见侵樵夫砺斧寺留迹不知谁为后来者还憩松根坐盘石深山何地无良材上马摩挲三叹息 

　　○王金吾归自武昌以诗见示赋赠 

　　金吾昨鼓南游柁一片帆飞扬子雨浔阳潮水远连吴苍梧云气遥吞楚菲菲澧芷纷可佩的的皋珠光欲吐羡君弱冠执金吾耻与期门佽飞伍朱鬣朝飞柘弹弓红妆夜拥莲花舞名家文彩自葳蕤声华裘马谁能数清时未勒燕山铭掉头便解腰间组艺秫还开南畮田种瓜巳辟东陵圃兴来散迹随所之到处逢迎具宾主我昔清秋发武昌孤篷十日横江雨读君新句按君游历历云山如再覩梦落巴江万里船枕边彷佛呼耶许 

　　○王伯度孝廉还天台歌以赠之并简其季父永叔黄门 

　　君不见黄门任达如中散把臂入林思小阮名理于今对阿戎琅琊子弟多门风羡君总角称悬解弱冠深心托千载兴公早赋赤城霞曼倩长嬉紫泥海鳌戴蓬莱天倒开日射金台烟五彩奏牍南宫未见收玉壶醉击珊瑚钩平生着眼溢溟渤兴来放脚无神州昔年独上章华台七泽冥冥云气来蟠空紫葢岳莲断动地清江巴字回因之鼓柁向三蜀万里汶峨通井络花落阳台晓梦寒缆牵沙雨春衣绿人语时从袅背闻劳歌乍断猿声续翻作流泉三峡音曲里奔涛犹喷洑 【 时以楚蜀游草见示】 君家世主天台山名列琼台双阙间飘然访我子真屿紫芝咫尺同追攀兴阑仍问横江渡离心离思摇江树客散城南旧酒楼明月寒潮送君去回首龙溪忆旧游溪云溪水日悠悠欲作异时磨镜客秪应扶醉过西州 

　　○四明许子长过访以长句见赠奉答一首 

　　四明狂客许子长奕奕神锋自豪爽生平胜具隘九州岛寥廓高踪叶真赏杖藜独拄太华峯莲花翠扑仙人掌坐临碣石望沧海搴裳便欲探方丈北渡黄河下大梁雪残嵩少三花香夷门兔苑蔓芳草空余汴水东汤汤更拟蓬池阮公咏兴怀今古同悲凉雍邱相逢刘侍御词组千秋肝胆露侍御昨剖东瓯符梦里龙湫飞瀑布青钱自买兰叶舠片颿夜发桃花渡主人不少刘真长宾客何如许?度诗萹秀割芙蓉峰酒瓢寒挂珊瑚树余也卜居东涧滨山影野阴青荡人一泓海眼风激激半林日脚松鳞鳞芹丝清醥引深酌潦倒烂熳皆天真林光扶醉送君出绿烟一片春城月坐携余兴步空坛高柳萧萧暝锺歇 

　　○寄李本宁先生 

　　文章得失心自知每从千古论交期谷风雕虎气相感况乃万里同一时峥嵘百代人文会锵金戞玉嘉隆际李侯崛起楚江裔济南吴下神俱废赤霄鸑鷟不世见卿云行天光照地身骑麒麟晻上驰弱冠蓬莱亲谒帝先皇激赏得王褒里□岂必逢杨意藜火宵分太乙光瑶函日抽金匮袐甘泉侍从奏子虚金马回翔儗宾戏酷烈宁同萧艾芳声华坐使椒兰忌乞身几上北阙书掉头载返东山第诸侯齿颊不借人羡君满堂罗众宾骏马鹴裘兑名酒赐金结客家仍贫每为章缝动颜色能令培塿回嶙峋永嘉邦君门弟子白也州民称国士叶飞鄂渚苍梧寒美人娟娟隔秋水青枫萧飒青天高江有兰兮汀有芷世人愿识李侯面贱子它乡复异县玉树琼枝不可攀祥烟甘露何由见尺书往见汉殿凫浮沉宁待衡阳鴈朅来忽枉青霞篇五色灵文玉璀璨华阴赤土雪青泥三尺白虹匣中烂愁深肝胆莽无寄感激悠悠岁将晏嗟余偃卧东海隅席门圭窦羞为儒萧萧环堵蔓荒草青林落日啼封狐长镵归来万壑瞑男呻女吟无斗储掀髯搔首了不顾巡檐挟筴声呜呜有身尚为安邑累学文巳失邯郸趋独行高视愤流俗缅怀夙昔空踟蹰盒州飙轮去不返雪楼遗址埋寒芜古人今人安在哉宁甘七尺随蒿莱青春儗挂洞庭席问奇一棹扁舟回酒香山下足胜事平铺湘水为尊罍浮云送尽崦嵫色狂歌窃弄章华台 

　　○王永叔给事北上 

　　使君饱飧东海霞胸蟠灵气扬天葩掉头不肯住青琐两从华顶营丹砂灵药应逢异人采双阙药炉烱犹在天低石扇瀑千重日射机丝霞五彩题诗搔首问青天乘兴扬颿向沧海海上飞书一问予咲搴瑶草还相待隐囊纱帽傲沧洲花底残棋午未收小史青鞴拂瑶席竹阴方罫流文楸司马承祯诵经处邀予共向云中住万树碧桃空笑人落尽林花未能去闻道浮槎上汉庭临风为谢草堂灵欲知西母千年核试问金门旧岁星 

　　○泊舟兰阴过访胡元瑞孝廉元瑞出示所著诗薮留酌变树园坐客赵心白朱宾凫能为新声酣饮极欢达曙而别 

　　胡郎今是文章伯六洞双溪与精魄芳兰竟体质清羸仙鹤轧云鸣磔磔命今令古惜齿牙倡女和予饶赏激谈深相视欲忘言捧腹笑声高裂帛开尊为我簇芳筵折简比邻来二客阮咸清和紫玉笛吴歈轻按红牙拍垂头倾耳凄心脾沥案沾杯垫巾帻他乡此夕剩为欢一吷乾坤同戏剧愿将余日送杯缶?当何必浮名敝金石夜阑醉问下江船树杪巳看斜汉白 

　　○嘲邵生 

