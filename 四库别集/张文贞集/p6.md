<!-- { "loadSidebar": true } -->
　　该【臣】等详考经史自古帝王制作焕然可纪者莫着于诗书嗣后西汉文最近古故史称孝文诏令有三代遗风而刋镂成集则自武帝始唐太宗以下四宗宋太宗以下六宗各有御制集而神宗又别有御笔手诏若干卷隋唐书宋史具载篇目明则太祖太宗宣宗诸帝皆有集而今所传太祖御集刋本则洪武中奉勅镂板以行者也至于编次刋校事宜攷宋真宗天禧四年从著作佐郎张仲尹等请以新编御集诏宰相冦凖叅政李迪叅详学士杨亿钱惟演等注释刋成摹印颁赐明初翰林学士乐韶鳯侍读学士宋濓等编录太祖文集五巻诏制勅谕序记诗歌诸体俱备且言续有制作当复编为后集洪武七年学士承旨詹同等固请锓梓以贻圣子神孙诏许之刋成诚意伯刘基起居注郭传为之序而濓亦恭题于集后歴代刋刻御集典例昭然钦惟
　　皇上圣德神功卓越千古道统治法兼总百王而犹
　　日
　　御讲筵典学不倦时摅
　　睿思发挥理道逈出诸臣意表间以
　　手诏申诫羣下辞旨深厚同符典谟万几之余留情制作或发为文章或形诸篇什外廷诸臣不获尽窥
　　圣制而于
　　御书卷册颁赐臣下者幸得窃覩万一无不叹诵钦
　　仰以
　　天章睿藻为歴代帝王所未及今【臣】等集议允宜刋刻颁布用昭典册之极观示文明之盛事伏乞
　　皇上俯俞科臣之请简发
　　御制诸文勅下臣衙门鸠工锓梓颁示天下流徽亿
　　禩【臣】等亦得依
　　日月末光附名不朽可胜荣幸其刋刻事宜恭命下之日另行请
　　旨
　　停止封禅等议
　　该【臣】等议得词臣曹禾疏称祀典国之大事三五以来无不以成功告于上帝封禅书及班固诸儒言泰山五岳之长神灵所聚因高崇天谓之封就广増地谓之禅刻石纪号甚盛典也逮秦汉唐宋有事岱宗者劳民费财失对越之意后世遂不敢申明其礼不知因名山升中与天相见其为典礼至尊至重又黄帝上元甲子贞元运防由是封峦勒成汉武帝不得其时则以十一月甲子朔冬至应之而数千年之景运适协于今日功成治定之后
　　皇上以精一执中为奉若
　　上帝之命不可不报山川百神之助不可不答运世之本开基之功不可不纪宜勿惮登陟亟议告成考汉唐仪注行之简易等语伏考封禅之説不着于经司马迁封禅书乃引管仲古封禅七十二家之説梁著作佐郎许懋极言其妄纲目是之至于甲子纪嵗始于黄帝其为上元甲子则史无明文即管仲言黄帝封禅亦未指其年为甲子之年也又按书传舜至岱宗燔柴祀天原非封禅唐虞三代以前实无登封故事可考其史鉴所纪则有秦始皇汉武帝光武唐高宗武后明皇宋真宗行封禅礼所纪礼仪则有筑坛设壝及玊策玉牒玉简金匮金绳金泥之制需费甚繁且礼不合于经虽从简易亦于义无当仰惟
　　皇上圣德布昭神谋黙运内除苞蘖外靖鲸鲵文教覃敷武功赫濯巍巍荡荡直与尧舜比隆而
　　皇上敬天凝命至诚感神无一事不与
　　天意相流通无一时不与
　　天心相陟降则所以仰答神明茂膺休祉者固无所不极其盛矣比者三逆荡平已遣官告祭
　　郊
　　庙
　　社稷岳渎海镇诸神台湾归顺又专告
　　郊
　　庙
　　社稷一应典礼俱经举行封禅告成之礼无庸议又科臣王承祖疏请仿虞帝之制巡幸东方察闾阎之利病问风俗之厚薄设祭方岳以祈年丰祷雨泽又东岳宻迩孔里
　　御辇所届观其车服礼器亦千古盛事等语伏考一嵗之内徧巡四岳此三代以前巡省诸侯之礼自设郡县以后未有行者舜之燔柴原因巡狩行告至礼其望秩山川是因祭天而望祭东方之山川非专祭泰山之神也我
　　皇上銮舆巡歴凡所至之地辄询攷吏治延访舆情
　　或
　　训饬官方或特加蠲赈无非省方问俗勤民重农至意其祭岱祈年并祷雨泽之事非礼典所载应无庸议至歴代帝王诣孔里始于汉髙帝后则汉明帝章帝安帝北魏孝文帝唐髙宗明皇后周太祖宋真宗皆以经过鲁地展祀未有专诣阙里故事我
　　皇上博综经学宏阐心传重道崇文千古莫并其东
　　巡特祀阙里应
　　睿裁疏内又言封禅之事秦皇汉武不过耀德张功后世鄙焉臣等已于曹禾疏内议覆无庸另议纂修
　　国史议
　　该臣等防议得歴代史书其体有二自春秋列国史以及后代时政记起居注日厯皆用编年之体自司马迁史记以及歴代史书并撰次当代国史皆用纪表志传之体考之往籍宰臣书榻前议论之辞则有时政记史臣纪柱下见闻之实则有起居注类而次之则为日厯日厯始于唐而宋因之唐防昌中命毎嵗末以时政记并起居注付史馆宋太平兴国中诏参政李昉记录时政毎季送史馆乾道中又命毎旬取所修时政记与三省录进圣语同付日厯所此前代用编年之体修本朝之史者也汉明帝时班固奉诏撰光武本纪及列传嗣后毎朝増修并称汉纪魏晋以后设有专掌国史之官唐显庆中修贞观以前国史肃宗以后毎朝増修宋景德间因编太祖太宗正史命取两朝日厯时政记起居注及诸司文字并臣下行状付史馆编成帝纪志传天圣以后亦毎朝増修此前代用纪表志传之体修本朝之史者也至明惟洪武初曽纂日厯万厯中撰正史未久辄罢夫修史之难难于征信耳目近则闻见不淆讨论详则纪载得实以当代之臣修当代之史始足信今传后仰惟
　　皇上圣德神功超轶百代大经大法炳若日星今御制集见经编校各馆所纂
　　政治典训
　　平定三逆方畧及大清会典俱将次告竣
　　诏谕制勅具在内阁章疏
　　批答具在六曹且起居注之设又与前代不同凡听
　　政时
　　皇上亲决万几面谕羣下时政之要悉得记载是圣猷宸训固已防着典册但原委本末尚未彚萃成书诚仿日厯体例编年记载则世则世法无一不明备矣至于
　　列圣创垂光昭天壤
　　皇上至孝觐扬于
　　太祖高皇帝
　　太宗文皇帝实录特
　　勅儒臣重修
　　亲加酌定
　　世祖章皇帝实录呈进
　　睿览逐一批阅而
　　三祖圣训又经告成以此编辑正史分撰纪表志传事迹实为具备即有应搜采编入者及时裒集亦信而有征应如台臣所请举行其一切应行事宜统
　　命下交与内阁翰林院逐一详议具题可也
　　与张秋绍论孝经书
　　按汉艺文志载孝经古孔氏一篇师古注云庶人章分为二曽子敢问章为三乂多一章凡二十二章后载孝经一篇十八章注长孙氏江氏后氏翼氏四家又云四家及张禹传之各自名家经文皆同惟孔氏壁中古文为异夫既言经文皆同则长孙氏不应独有闺门一章明矣惟隋志云孝经为河间人顔芝所藏芝子贞出之凡十八章而长孙氏江翁后苍翼奉张禹皆名其学又有古文孝经与古文尚书同出而长孙有闺门一章其余经文大较相似又衍出三章并前合为二十二章孔安国为之传至刘向典校经籍以顔本比古文除其繁惑以十八章为定有郑氏注夫所谓长孙氏名其学者指今文十八章言也而下文则云长孙有闺门一章似乎今文亦有闺门章者不知此一章果在十八章内耶否耶长孙氏既有闺门一章何以江后翼张四家又独缺此一章也隋志复云安国之本亡于梁乱至隋秘书监王劭访得孔传送至河间刘炫因述其议疏讲于人间遂着令与郑氏并立儒者皆云炫自作之非孔旧文而袐府又先无其书夫汉志载长孙氏説二篇止存篇目未明指所説有闺门一章在内矧梁乱以后袐府已无安国旧本炫所出古文一时皆疑为伪作无可叅考则汉长孙氏独有闺门一章之説亦不知作隋志者何所依据而为此语也至于唐防要载刘炫请行孔废郑司马贞驳之虽以闺门之义为近俗之语非宣尼正说然亦仍请郑孔俱行及后奉诏郑仍旧行而孔注亦不废则谓贞独削去闺门一章以为明皇讳者不能无疑矣明吕介孺作孝经或问直断之曰闺门一章古文有今文无非司马贞削之也贞固专主今文今文原无贞何尝削之乎且明皇亦合孔郑兼行岂明皇不自讳而贞代讳之乎其言至为明切特隋书所云长孙有闺门一章者宜更加攷证大抵从前诸説虽各有异同而所谓今文分十九章及刘向以十九章为定之説书无明文终觉未安幸再一酌之
　　河源考
　　江淮汉皆发源于中国之山独河在西域经数折而后入中国其经行之地时隠时见时伏入地中时出于地上水势纡折漫衍而道里又逺在荒服莫能亲履其境故歴代穷其源者戛戛乎难之夫禹导河止自积石积石者河之所经而非其源也汉张骞使西域度玉门言有二水合流一出葱岭一出于阗滙入盐泽潜行地下者千里至积石而再出则视禹贡所纪为已逺矣然而葱岭于阗皆河之所分流而亦非其源也唐薛元鼎使吐蕃云得河源于穆穆哩石山史称其説多迂怪未足为据元至元间遣都实专求河源凡四阅月至鄂端诺尔之地有泉百余澄散演若沉若浮不可逼视履高下瞰灿如列星是即所谓星宿海者其地在吐蕃朶甘斯西鄙居中国之西南河之源发于此而尚未名之为黄河也自西而东羣流奔走滙为巨浸始名黄河然其流尚清人可径涉又越数日而水始浑浊又数折而径行大雪山是即所云昆仑山者昆仑距星宿不啻千有余里则直以昆仑为河源者犹未可为定论矣越昆仑东北流而至禹贡所云积石越积石至兰州而入中国之境约略计之凡四千五百余里然则山海经所谓昆仑去嵩山五万里者其説不犹几于诞欤今所传河源志乃元学士潘昻霄所撰昻霄得之都实之家其説似可信夫河在中国之左性属阳而势劲北地泉少当水落时河身偪束未至为害秋涨则诸水尽奔入河而并河州郡遂受河患顺河之性使自达于海犹且不时冲决如前史所记载况欲折之使南以为济漕之用斤斤于一清口争强弱其不遗东南以昏垫之忧者几希矣然而今日之患又不在河强淮弱而在河淮分流悍不相顾而河不为我用此言治河者所以蒿目而深忧也有志经世者溯河之源思河之流而务所以安其澜而疏其势庶几其有捄乎
　　建藏经阁说
　　慈水云溪山广福寺僧剑砻谋建藏经阁于寺南而令其徒名其言者白足走数千里募金于辇上贵人余闻而为之说曰夫释氏之有藏经犹吾儒之有十三经二十一史也今之士子自入乡塾守一经穷年矻矻而卒有白首纷如之叹至于十三经二十一史无力者既不能蓄有力而能蓄者复鲜蓄而能读者又加鲜焉昔司马君实作资治通鉴成惟王胜之阅至终编余则读未竟已欠伸思卧苏子瞻常叹昔之君子见书之难今之学者有书而不读呜呼此后生末学之通患也况乎学校之教既弛典学之官不复以购书为事所谓尊经阁者徒见其頽垣坏壁欹侧于荒榛蔓草之中初未必经史百家之书尽具于是又何怪乎生徒之锢耳蔽目而日流于面墙也乎其言事浮屠之学而具大愿力建阁请藏慨然仔肩是其志固有过于吾徒者也







　　张文贞集卷三
　　钦定四库全书
　　张文贞集卷四
　　大学士张玉书撰
　　御定全唐诗録后序
