<!-- { "loadSidebar": true } -->
　　所喻为学之意甚善然説话亦已太多鄙意且要得学者息却许多狂妄身心除却许多闲杂説话着实读书初时尽且寻行数墨乆之自有见处最怕人説学不在书不务占毕不专口耳下稍説得张皇都无収拾只是一场大脱空直是可恶细读来书似尚有此意思非区区所欲闻也
　　答刘定夫
　　来书词气狂率又甚往时且宜依本分读书做人未须如此胡説为佳
　　答包显道【扬】
　　所喻致曲如此説于功夫无不可但尽性乃是自然尽得不可谓之直处用功耳致曲只是于恻隠处扩充其仁羞恶处扩充其义耳虽在一偏此却如何少得耶大率来喻依旧有忽略细微径趋髙妙之意子渊书来云显道于异説已自洗濯熹固疑之今以此验之乃知果如所疑也
　　答包显道
　　既未免读书则不曽大段着力理防复是何説向见前举程文从头骂去如人醉酒发狂当街打人不可救劝心甚疑之今乃知其病之有在也
　　答包详道
　　详道资禀笃实诚所爱重前书云云非以苟相悦也但观所与显道讲论窃恐却与去嵗未相见时所见一般葢熟处难忘所骤闻者未能遽入而复失之耳大学鄙説近看尚有未安处却是未甚平正方畧窜定恨未得奉呈然使贤者见之愈未必信大抵如熹所见愈退而愈平贤者所见愈进而愈险彼此不同终未易合且当置之各信其所信者即看久逺如何耳显道根本处亦且是从前所见但添得此中些説话如敏道令弟则立论又甚髙尤非熹之所敢知耳
　　答包详道
　　示喻为学之意自信不疑如此他人尚复何説然观古人为学只是升髙自下步步踏实渐次解剥人欲自去天理自明无似此一般作捺纽揑底工夫必要豁然顿悟然后渐次修行也曽子工夫只是战兢临履是终身事中间一唯葢不期而防偶然得之非是别有一节功夫做得到此而曽子本心蕲向必欲得此然后施下学之功也所论当论是非不当论平险者甚善然是则必平正縁不是故有险耳此説甚长非幅纸可既也
　　答包详道
　　示喻曲折足见进道之力然若谓气质之偏只得如此用力则固不失为近本而于独善其身有得力处今却便谓圣门之学只是如此全然不须讲学才读书穷理便为障蔽则无是理矣顔子一问为邦夫子便告以四代之礼乐若平时都不讲学如何晓得礼记有曽子问一篇于礼文之变纎悉曲尽岂是块然都不讲学耶东坡作莲花漏铭讥卫朴以已之无目而欲废天下之视来喻之云无乃亦类此乎
　　答包敏道
　　示喻已悉求放心固是第一义然如所谓轨则一定而浩然独存使赤子之心全复于此而明义之本先立于此然后求闻其所未闻求见其所未见则亦可谓凌躐倒置而易其言矣圣贤示人模范具在近世乃有窃取禅学之近似者转为此説以误后生后生喜其为説之髙为力之易便不肯下意读书以求圣贤所示之门户而口传此説髙自标致乱道误人莫此为甚三复来喻恐未免此因便布闻未知明者以为如何第深僣率之愧而已
　　答包敏道
　　承喻粗心浮气剥落向尽闲居意味殊不浅自许如此他人复何所道区区但觉欲寡其过而未能耳
　　答包敏道
　　所喻已悉但道既不同不相为谋不必更纷纷今后但以故人相处问讯徃来足矣九卦若如此説却似与前幅自相矛盾也一笑
　　答符舜功【叙】
　　尝谓敬之一字乃圣学始终之要未知者非敬无以知己知者非敬无以守若曰先知大体而后敬以守之则夫不敬之人其心颠倒缪乱之不暇亦将何以察夫大体而知之耶
　　答符复仲【初】
　　闻向道之意甚勤向所喻义利之间诚有难择者但意所疑以为近利者即便舍去可也向后见得亲切却看旧事只有见未尽舍未尽者不解有过当也见陆丈回书其言明当且就此持守自见功効不须多疑多问却转迷惑也
　　答符复仲
　　且读易传甚佳但此书明白而精深易读而难晓须兼论孟及诗书明白处读之乃有味耳
　　答符国瑞
　　辱书具道为学之志又见令叔为言曲折甚善既有此志则穷理饬躬处且当勉力未可便肆虚谈厌末求本恐或流于轻妄而反失之也所需墓额偶苦臂痛不能冩然仁人孝子所以显其亲者正亦不在此也
　　答黄几先
　　示喻已悉但既曰各勉其志以自立而有待于岁寒则何必为此缕缕而烦执礼之恭哉衰病比剧舜功遣人行速布此不及详然亦无以详为矣
　　答陈超宗
　　示喻向来鄙论有未尽者甚善甚善但为学虽有阶渐然合下立志亦须畧见义理大槩规模于自已方寸间若有个惕然愧惧奋然勇决之志然后可以加之讨论玩索之功存养省察之力而期于有得夫子所谓志学所谓发愤政为此也若但悠悠泛泛无个发端下手处而便谓可以如此平做将去则恐所谓荘敬持养必有事焉者亦且若存若亡徒劳把捉而无精明的确亲切至到之効也但如彼中诚是偏颇向日之言正为渠辈之病却是贤者之药恐可资以为益耳以今观之政不必尔但将圣贤之言事理就已心上作一处看随得随守则乆之须自有开明处也
　　答陈超宗
　　示喻已悉但如此安排布置都是病痛又如必欲缪札安立标榜尤是大病若是真实做功夫底人只此一念之间便着实从脚根下做将去何暇如此拟议妆防耶不须深议他人得失政恐未免反为彼所笑也
　　答陈超宗
　　示喻自觉已与旧时迥别但未免间有小失果能至此甚慰所望但向来商量及得近书所论似于着实下功处犹未亲切不知如何便得到此恐可且更向里用心将此等向外妆防安排底心一切扫去乆乆或有长进耳若如此説今日用功明日见効则其不曽下功断可知矣
　　答顔子坚
　　包显道在此数称吾子之贤每恨未获一见辱书偹见雅志亦足以当晤言矣然所谓古人学问不在简编必有所谓统之宗防之元者则仆之愚于此有未谕也圣人教人博文约礼学问思辨而力行之自洒扫应对章句诵説以至于精义入神酬酢万变其序不可诬也若曰学以躬行心得为贵而不专于简编则可若曰不在简编而惟统宗防元之求则是妄意躐等以陷于邪説诐行之流而非圣贤所传之正矣抑观来书词气之间轻扬傲诞殊无谨厚笃实之意意者吾子于下学之功有未尝加之意者不知往年见张陆二君子其所以相告者果何事也又闻不念身体发肤之重天叙天秩之隆方将毁冠裂冕以从夷狄之教则又深为惘然不意吾子知尊敬夫而所趋者若是岂亦所谓统宗防元者之为而使吾子至于此耶显道不能谏止已失朋友之职节夫更有助縁尤非君子爱人之意也闻已得祠曹牒髠有期急作此附递奉报愿吾子于此更入思虑或意已决亦且更与子静谋之必无异论而后为之似亦未晚如曰不然则道不同不相为谋仆不知所以为子计矣
　　答熊梦兆
　　天命谓性充体谓气感触谓情主宰谓心立趋向谓志有所思谓意有所逐谓欲
　　此语或中或否皆出臆度要之未可遽论且涵泳玩索乆之当自有见
　　或云学者天资庸常旧习未去便令他学中则怠惰废弛循常习故去须是奋发有豪迈之气出得旧习了然后求中所以孔子道不得中行而与之必也狂狷乎窃谓所学少差便只管偏去恐无先狂后中之理
　　或人之説非惟用力处有病亦説壊了中字后説得之或云明道説居处恭执事敬与人忠了此便是彻上彻下语且道如何是彻下语居处恭执事敬与人忠此是形而下者然于此须察其所以恭所以敬所以忠其来由如何以至耳目鼻口视听言动皆然了此便透顶上去便是天命天性纯乎天理此是形而上者是彻上语是一体浑然底事元无两般能了此则他禅宗许多诡怪説话皆见破
　　若如此説是乃自陷于异端而不自知又如何见得他破
　　常学持敬读书心在书为事心在事如此颇觉有力只是暝目静坐时支遣思虑不去或云只瞑目时已是生妄想之端读书心在书为事心在事只是収聚得心未见敬之体
　　静坐而不能遣思虑便是静坐时不曽敬敬则只是敬更寻甚敬之体似此支离病痛愈多更不曽得做功夫只了得安排杜撰也
　　每有喜好适意底事便觉有自私之心若欲见理莫当便与克下
　　此等事见得道理分明自然消磨了似此廹切却生病痛
　　上蔡对伊川也只是去个矜字上蔡才髙所以病痛尽在此
　　此説是
　　父母之于子有无穷怜爱欲其聪明欲其成立此谓之诚心耶
　　父母爱其子正也爱之无穷而必欲其如何则邪矣此天理人欲之间正当审决
　　待人接物之道如何
　　知所以处心持已之道则所以接人待物自有准则近专看论语精义不知读之当有何法
　　别无方法但虚心熟读而审择之耳
　　安老懐少恐其间多有节目今只统而言之恐学者流为兼爱去
　　此是大槩规模未説到节目处
　　学者有志于仁虽其趋向已正而心念未必纯善岂得言无恶也
　　志于仁则虽有过差不谓之恶惟其不志于仁是以至于有恶此志字不可草草看
　　富贵贫贱不以道得不去处之説此是为大贤以下设若大贤以上则处富贵贫贱只如一更不消如此説
　　圣贤之言多是为学者发若是圣人分上固是不须説不但此章而已也
　　圣人不勉不思今书载传授之防云允执厥中下一执字似亦大段吃力如何
　　圣人固不思不勉然使圣人自有不思不勉之意则罔念而作狂矣经言此类非一更细思之
　　孔子言闗雎乐而不淫哀而不伤是言乐不至于淫哀不至于伤今诗序将哀乐淫伤判作四事説似错防论语意以此疑大序非孔子作
　　此説得之大序未知果谁作也
　　大雅小雅或谓言政事及道故谓之大雅止言政事故谓之小雅窃恐不可如此分别
　　如此分别固非是然但谓不可分别则二雅之名又何以辨耶
　　五伯秦穆未尝主盟中夏乃与其数晋悼尝为盟主却楚服郑何故不与
　　此等无所考且依旧説又有昆吾豕韦大彭之説亦兼存之可也
　　窃谓释氏之失一是自私自利厌死生为学大体已非二是灭絶人伦三心径求上达不务下学偏而不该其失固不止此然其大处无越是三者
　　未须如此立论
　　释氏言轮回转化之説所传禅长老去何处托生其迹甚着是谓气散而此性灵不灭伊川闻之曰若谓既毙之气复为方伸之气与造化殊不相似似与性灵之説不相干如何
　　此等处穷理精熟自当见得未可如此臆度论也
　　答安仁吴生
