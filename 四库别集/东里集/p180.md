<!-- { "loadSidebar": true } -->
　　周子湘中彦桂芳昔同官清姿玉瓉贵雅量湖海寛所发必归厚所履必由端霜台既展骥秋曹亦翔鸾中尝擢近职所树皆桓桓遂授方岳寄八桂开大藩勉勉敷上徳孜孜救民难温若春阳煦润若时雨劳勤十载余坐镇边隅安考绩进禄秩蒙恩复南辕嗟予乆间阔蹔晤仍鲜欢相送即脩途相期惟嵗寒何以表中愫聊赠青琅玕
　　送芮长史致政还乡
　　芮君毗陵彦发轫贤能科十年凤凰池近侍增光华简陞春宫臣司经侍讲席朝绅五品贵旦暮储皇侧鞠躬勤小心言行恪有常出入谨仪度玉佩鸣玱玱再陞亲藩辅所寄诚独重正道与直言肯惭贾与董春秋登七十从容告归休拜稽辞贤王归朝谢宸旒我昔官桂芳于君实聨署况复紫垣南廨宇相隣住相亲日相好嵗乆交谊深明月映澄潭两照知巳心暮龄乃乖分闗山隔南北时诵停云诗相望但相忆今来语未竟遽复倒离尊重晤知何时黾勉频加餐
　　题枯木竹石
　　乔木风霜古贞石金銕如所以尚志人乐偕木石俱况有淇澳姿清风当座隅力田有余暇足用适诗书
　　送徐提防被召赴北京【得向字】
　　圣人嗣天位郊庙亲玉鬯明堂一新禋祀征助相之子奉纶音诘朝戒征两岧嶤万嵗山双阙五云上鹓行余将簉鹤驭子先倡纷若明汉星皆维北辰向
　　送史常【有序】
　　溧阳史常读书持身不肯茍且混流俗举进士为行人满九载考最陞建宁知府以防厚自持月余吏畏民懐称为贤守时朝廷遣官考察外有司清浊材否将陞黜之考察者既不满常之简于其礼而同官素以不检为常所制者遂从而毁之然求其过不得得其尝罚老引商民米以赡狱囚之无家者虽具案检不阅而坐入已考黜当为民送诣京师京师故旧率谓常白其实于朝当得复职常言幸有父母虽老无恙得归侍足矣竟不自明来告别将归余于常徃还乆相知有素其去也不能无情故作诗送之
　　君子达义命不为外物骛孶孶脩其身贵贱安所遇青蝇污白璧自古有不虑曾参不杀人谗言令母惧直生见诬金赏之亦不忤暧昩须防间光明悬竹素之子抱夙尚雍容伟仪度读书膺荐达操节致时誉遂拜二千石分符牧黎庶所务防与仁果得嫠慕磷缁出媒蘖不辨亦不怒怡然返初服脱洒谢羁马拜辞出都门春华未迟暮白云动髙兴清莺满长路家在溧水阳行行见乡树上堂悦父母下堂洽亲故人生有至乐岂必贵与富念子相知旧此别何时晤浩浩缱绻懐因诗一披露
　　赠萧大庆敎谕诗【有防】
　　西昌邑东南桃源擅潇洒萧氏所世居彬彬见文雅我识斯贤翁魁厚称长者昔在元季时寇敓充四野翁奋捐帑藏保障厥隣社其季安敬甫清襟浩倾泻惜哉不永年乡闾共嗟咤徳隣自幼孤好学出陶冶于义必踊跃于利岂茍且穰也有凤毛幼学勤不舍黄巻三万轴一目数行下诜诜羣伦中指谓千里马昨领乡书升防试登榜亚除授金乡邑饯别持杯斚索我赠行言顾我今衰也惟斆学之半黾勉无自假徳义士所珍富贵直土苴朂哉务进脩勿言知者寡诲人在善诱不在楚与夏愚直茍不遗可用膺纯嘏
　　余客萧氏塾时大庆始数嵗大庆穰字也今年及仕矣方以明经授官则余之老也固无足恠然余周旋其曾祖祖父间五十余年故于赠言有惓惓致勉之意云
　　送罗崇本进士归省
　　北阙雨新霁上林莺正飞朝侍岂不荣闗山逺庭闱经年定省旷累月音书稀揺揺一寸心遑知渇与饥恭承圣主赐宁亲蹔南归髙堂夀且康承懽足光辉家庆诚所乐王程顾无违赠子淇澳咏自脩慎其防中和饬徳性昔贤有佩韦
　　忠孝堂诗【有序】
　　宿迁春秋之钟吾也居淮之阳今南北两京舟航徃来所必经也余屡过之其土厚水清俗质而醇其人端而确毅而有守吾意必有才且良者生乎其间惜未之遇也比年吾郡幕长云衢幕佐孙郁皆出宿迁郡人士至京师者皆誉道两人之清劲有执明达有为无异辞焉今年余奉防还乡展省乡人士道两人之才且良尤多盖谓一时江西诸郡之为幕者鲜逮也属时郡有贤太守四明陈侯尤江西诸郡为守者之所鲜逮又何幸得二良幕为之助也衢比丁家艰去惟郁在郁字文盛今考绩诣天官奏最将归过余求其家忠孝堂诗余可靳于一言哉为之诗曰
　　少小天所生防防罔怙恃永懐鞠育劳食息靡蹔置黾勉务显扬卓卓挺立志初命属鸿胪敬恭事廷序西江吉名郡再命升幕贰颛颛秉诚节孳孳究职事岂直简牍间期禆贤守治忠孝表厥居夙夜图罔愧古来勲徳人皆起自奋励蒙泉达于海寸萌干云际维持不息功无逺弗可至资孝以为忠人道第一义朂哉在方寸何古不可跂
　　送曾蒙训分敎弋阳
　　明珠产合浦竒璞出蓝田士生礼义门由来端且贤曾氏吾同里诗书奕世传科名起特达赫赫光后先之子禀赋异秀质何娟娟少小服家训一志勤简编挿架皆手泽旦夕侍鑚研致恭闾曲间出入恒颛颛名达部使者荐上吏部铨天子试文辞挥毫玉陛前擢佐百里敎徃分愽士筵维时七月中芙蓉秋满川驱车出潞濵问买江南船弋阳几日至定及黄花鲜训廸敦表率荐祀致精防劲翮在逺霄宁当乆翾翾功行贵及时无为孤盛年流光逝不处伫聆清誉宣
　　题画送陈景茂归金华
　　孟冬寒气肃霜叶坠纷纷把酒别故人含情睇征轮忆子初陞时永乐第二春简入丝纶阁一见心相亲于时几务殷旦夕翰墨勤开口见肺肝躬劳迈羣伦两京三十载恭事四圣君方来未壮龄鬓毛忽成银幡然辞宠禄归偶击壤民失足遇一跌观过知其仁平生恻怛心倾家振饥贫九重嘉行义自天荣命新万里谢彤庭兴逐南飞云峩峩金华山流泉下潾潾梧竹防我屋白石为我隣于兹坐闲逸超超絶尘氛重晤当何时安常以自珍
　　送杨礼郎中还南京
　　季夏当炎熇时雨集行潦宛宛晴莺鸣空埃浄于扫子来未几日告归一何早爱子闽山秀襟宇清皓皓诗书出桥门瑞玉出文缫峩峩天官属最绩屡书考子家贤伯兄勲庸四朝老所重同气良相见心倾倒连床夜听雨方兹豁离抱晨起复暌违中懐增懆懆我亦惇同宗交情乆逾好聚合焉可常仳别未足道敬身誉所兴崇饮匪自保相期南山栢苍翠拂穹昊
　　慈节堂诗【有序】
　　浙江都指挥佥事萧华世亨七嵗其父没于王事母夫人年才三十辛勤敎育华成立而守节贞白不二朝廷追録华父之忠累进华官母夫人髙年寿康华恭致孝养恪勤臣职惟恐贻羞父母而名誉日起间名奉母之堂曰慈节求为之诗余念其一家之间臣忠于君妻贞于夫母慈于子子孝于亲可谓盛矣其亦本于父之贤乎为作五言古诗以贻之
　　桓桓萧将军秉义奋英武提劒雄万夫委身报明主于时羽林孤未齓恸何怙鞠育兼训敎劬劳仰慈母母抱金石志矢天与天语惓惓未亡人肯愧黄泉下诏下録功勲遗忠上天府寡穉沐宠恩棨防光门户鹤髪夀且康珠翟明翠羽儿大八尺躯卓卓挺御侮操亷賛雄藩言言浙江浒入门祗奉养出门饬师旅一心君与亲夙夜懐靡盬惟患忝所生讵辞躬勤苦令徳萃一堂肇光自贤父闻之谩成咏用示观风者
　　送王希积训导归西昌
　　子家县城西我家县城东两家世婚媾况复文献风我生甫十年时节诣王氏所重先代交肯耻遗孽子王氏两尊翁颙昻众具瞻长翁春阳煦次翁秋霜严矜我故人孙每见垂接诱或頫摩其颠或引执其手随事赐诲敎不间精与粗亦或厉顔色绳过及砭愚我稍辨路蹊两翁厌尘世老成一凋亡如蒙迷所逝后来琼台公亦得承切磋终焉聚时少不如别日多中嵗仕京华而翁亦继起同在玉堂署还同职文史同心奉四圣两京三十春出入常相比居止常相隣有酒相劝酬有诗相赓咏襟懐同一清冰雪炯相映众星不逮旦松栢见严冬向来亲好人存者两衰翁王氏森佳儿玉树照庭庑顾我独何为忧煎迫心苦子出自昆冈佩服书与诗他乡屡邂逅无几辄乖离朝家有大事匍匐万里至因遂跻髙堂觐省慰亲意十月蓟北寒朔风断河流岂不恋侍下公程迫难留我具斗酒酌送子即逺道追惟子先祖中懐惄如捣峩峩邑黉宫诜诜于子师问学资其求言动表其仪才器之所成必出良模范子家崇庆守前矩犹可鉴为敎在立本致道而笃行逝川茍不息沛然达沧溟坦坦白龙洲湜湜金鱼浦庶闻百里间士习追邹鲁
　　题陈宪山水
　　乔林逺人境山水满幽庭薫风昼南来嘤鸣清可听居贞守恬寂聊自頥性灵杳杳清防上谁见少防星
　　题青山白云图赠賔畿老弟南归
　　白云三万顷水木共清华衡庐不可辨依约见仙家赠尔江南去秋髙八月槎离情方浩浩矫首鴈行斜
　　题賔畿弟竹石图
　　园林春雨后新竹翠凌云还防云根润虨虨緑藓文清风来白日潇洒净尘氛
　　题賔畿弟木石图
　　少躭木石趣家与木石隣清涤磵泉冷润含山雾春应无射虎者时有斸苓人
　　赠杨晟叅政还福建
　　杨子河南俊诗书夙所务蚤膺大廷选从事玉堂署歩履循周行居心在忠素抽毫立螭陛鞠躬谨常度济济近侍班娟娟水玉柱一朝起髙擢万里南闽路大藩开海隅卓卓挺防附寒操凛清严春阳播温煦八郡五十邑讴謌出黎庶丈夫千载志功业及时树肯堕尘俗流甘同草木腐念子予故交仳别嵗已屡耳熟道路言良慰心所慕冬十一月风凄气寒沍朅来一晤对告归复何遽因诗寄深衷勉植后来誉
　　纪梦
　　昼眠梦故里扶竹过西家隣翁爱敬客延赏辛夷花一觞歌一曲不觉红日斜觉来空怅惘飘泊尚天涯
　　送夷行伴读赴西川
　　陈宗吾外家俊彦森玉立永别昆山丞梦寐恒在目令子敦厚资诗书克嗣续温温秉谦恭超超出尘俗暌违十七年驱驰怜仆仆逺邑分敎席亲藩陪讲读所乐事贤王何尝厌防禄兹来忻慰藉言别复匆促对酒念离合后期安可卜于时积雨霁仓庚鸣灌木西瞻万里桥戚戚冲炎燠善保千金躯用副意所属
　　送陈祭酒
　　邂逅不尽意仳离难成懽况子我素交俱属衰暮年夙游玉堂署文彩金琅玕潇洒絶埃氛磊落出肺肝托好三纪余贞松见嵗寒升迁既遐处懐思常漫漫北觐初盍簮南顾遽回辕迢迢东海陬鄞山青郁盘恻恻念桑梓去去承明恩良防后靡期晩节道攸惇黾勉各自珍用副平生言
　　小瀛洲
　　晨下蓬莱宫言访瀛洲君瀛洲咫尺地东与东华隣结宇非崇髙潇洒浄埃氛虽无弱水限门絶尘俗人金葩间瑶草阶戺扬清芬琼简兼赤书充列太古文常时白玉堂飘拂来清真相与共谭造诣精入神盘出枣如瓜森侍皆凤麟意超紫霞表道匪玉局抡旷视六合内逍遥任大钧
　　送张万中
　　十年祗奉命四牡驰騑騑考最荣陞擢新恩出彤闱肃肃秋官署迢迢赴南畿梅花嵗寒姿皎皎扬清辉君子比素节钦哉念无违
　　题陈宪章廵检山水
　　山翠悦人心清流堪洗耳浩浩名利途扰扰何穷已画史有髙懐披图思千里
　　题梅寄蒋子防
　　别卿四十年思乡邈万里朝陪玉堂讲暮醉金壶醴我有一株雪持用赠君子置之三径中清白宛相似
　　歩过田家有述
