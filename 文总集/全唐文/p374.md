<!-- { "loadSidebar": true } -->
    臣闻屋漏在上，知之者在下。愚夫之计，择之者圣人。是以周王询於刍尧，殷后谋於版筑，故得享国弥久，传祚无疆，功宣清庙，庆流後叶。伏惟陛下天性仁爱，躬亲节俭，朝夕克念，百姓为心，一物失所，纳隍轸虑。臣伏闻大驾欲幸同州教习，臣伏知四时狩，前王恒典，事有沿革，未必因循。今年甘雨应时，秋稼极盛，元黄亘野，十分才收一二，尽力刈获，月半犹未讫功。贫家无力，禾下始拟种麦。直据寻常科唤，田家已有所妨。今既供承猎事，兼之修理桥道，纵大简略，动费一二万工，百姓收敛，实为狼狈。臣愿陛下少留万乘之恩，垂听一介之言，退近旬日，收刈总了，则人尽暇豫，家得康宁，舆轮徐动，公私交泰。
    ○吏兵部选人议
    谨详众议，条目虽广，其大略不越数途。多欲使尝选之流，及负谴之类，递立年限，如不令赴集，便是拥自新之路，塞取俊之门。或请增置具僚，广授官之数，加习艺业，峻入仕之科，亦恐非宏奖之通规，乖省员之茂躅，徒云变更，实恐纷扰。但平日久，人物滋植，解巾从事，抑有多人。顷岁以来，据员多阙，临时虽有权摄，终是不能总备。望请尚书侍郎依员补足，高班卑品准试。分铨则留放速了，限速则公私无滞。应选者暂集，远近无聚粮之劳；合退者早归，京师无索米之弊。既循旧轨，且顺人情。如更有不便，随事革。其殿负及初选，其选践自知未合得官等色，情愿不集，即同选劳，曹司商量，久长安稳。
    ○盟新罗百济文
    往者百济先王，迷於顺逆，不敦邻好，不睦亲姻，结托高丽交通倭国，共为残暴，侵削新罗，剽邑屠城，略无宁岁。天子悯一物之失所，怜百姓之无辜，频命行人，遣其和好。负险恃远，侮慢天经，皇赫斯怒，恭行吊伐。旌旗所指，一戎大定。固可潴宫污宅，作诫来裔；塞源拔本，垂训後昆。然怀柔伐叛，前王之令典；兴亡继绝，往哲之通规。事必师古，传诸曩册。故立前百济太子司稼正卿扶馀隆为熊津都督，守其祭祀，保其桑梓，依倚新罗，长为与国，各除宿憾，结好和亲，恭承诏命，永为藩服。仍遣使人右威卫将军鲁城县公刘仁愿亲临劝谕，具宣成旨，约之以婚姻，申之以盟誓，刑牲插血，共敦终始，分灾恤患，恩若兄弟，奉纶言，不敢失坠。既盟之後，共保岁寒。若有背盟，二三其德，兴兵动众，侵犯边陲，明神鉴之，百殃是降，子孙不育，社稷无守，祀磨灭，罔有遗馀。故作金书铁券，藏之宗庙，子孙万代，无敢违犯。神之听之，是享是福。
    ●卷一百五十九
    ☆李君球
    君球，齐州平陵人。贞观中擢游击将军，累授兴州刺史，迁扬州大都督府长史，转灵州都督，卒官。
    ○谏高宗将伐高丽疏
    臣闻心之痛者，不能缓声；事之急者，不能安言；性之忠者，不能隐情。且食君之禄者，死君之事。今臣食陛下之禄矣，其敢爱身乎？臣闻《司马》法曰：“国虽大，好战必亡；天下虽平，忘战必危。”兵者凶器，战者危事，故圣主明王重行之也。忧人力之尽，恐府库之殚，惧社稷之危，生中国之患。故古人云：“务广德者昌，务广地者亡。”昔秦始皇好战不已，至於失国，是不爱其内而务其外故也。汉武远讨朔方，殆乎万里，广拓南海，分为八郡，终於户口减半，国用空虚。至於末年，方垂哀痛之诏，自悔其失。彼高丽者，遐荒小鬼，潜藏山海之间，得其人不足以彰圣化，弃其地不足以损天威。何至乎疲中国之人，倾府库之实，使男子不得耕耘，女子不得蚕织？陛下为人父母，不垂恻隐之心，倾府库有限之赀，贪其无用之地。设令高丽既灭，即不得不发兵镇守，少发则兵威不足，多发则人心不安。是乃疲於转戍，万姓无聊生也。万姓怨则天下败矣。天下既败，陛下何以自安？故臣以为征之不如不征，灭之不如不灭。
    ☆薛元超
    元超，赠太常卿收子，九岁袭爵，尚巢刺王女和静县主，授太子舍人。高宗朝累迁中书侍郎同中书门下三品，拜中书令兼太子左庶子。帝疾剧，政出武后，阳乞骸骨，加金紫光禄大夫。卒年六十二，赠光禄大夫秦州都督。
    ○请停春杀高敦礼表
    臣某言：臣蒙非分恩泽，一朝拔擢至此，影兢魂，惟思报效。伏惟天皇开直言之路，不弃刍尧，臣之区区，敢陈微款。伏见近日奏，扬州人高敦礼诈宣乘驿马采药，其日奉进去不得至秋即决。敦礼犯状，实当万死。但以罪非恶逆，据法合至秋分。臣闻圣人者，德配二仪，则天之为政。今既勾芒戒序，时属发生，礼称仲春之月，无焚山林，言顺阳而养物也。仲秋之月，申严百刑，亦顺阴而肃杀也。古人有云：“奸伪者与造化俱生，自然之气也。”是知掩义隐贼，出自帝鸿，毁信废忠，生於少昊。以今海内之广，何得全无奸伪？天皇践极以来，恒已宽仁被物，故中外礻是福，区宇安。以太平之时，阐和平之化。若其政察，非所谓上遵元老之风。伏请稽诸彝典，暂回圣虑。臣识不及远，辄申愚见，惧不瓦合。伏增战栗。
    ○谏蕃官仗内射生疏
    臣元超言：臣闻春夏苗，前王之令典；教兵训卒，有国之宏规。伏维天皇以钦明驭，中外礻是福，暂因农隙，驻跸近郊，一物一事，并从减省，在公在私，莫不幸赖。时惟令月，景淑风和，宸襟有豫，百灵胥悦。臣曲荷恩徽，重得奉陪鸾驾，下情欣跃，实倍恒品。但以驰原赴草，亲行圣躬，飞苍走黄，颇留神瞩。控权奇之马，逸影□趋；矫徨之箭，雄飞星落。上截飞鸟，下毙狡兔。唯恐朽株蚁垤，不宜轻之。千金之子，犹有垂堂之诫；万乘之尊，岂忘衔橛之虑？又诸蕃首领，参豫羽猎，天皇以德绥怀，遂以操弓持矢，既非族类，深用为虞。臣虽庸劣，尝闻前古，今冒死以为言者，非谓出之敢谏，惟望经川谷不测之地。入丛林可畏之途，缘龙驷以扬镳，俨风舆而按节。三韩杂种，十角渠魁，勿使咫尺天颜，处於交戟之外。虔思宗庙之重，允副黎元之心，凡在怀生，幸甚幸甚。臣之性命，惟天皇宥之；臣之冠冕，惟天皇赐之。谨冒死以闻。
    ○谏皇太子笺
    臣元超启：臣闻位隆载鼎，居之者匪易；业峻承祧，守之者为重。何则？天下之本，属在元良，历选前修，蔼寻往传。伏惟殿下画堂凝祉，幼彰岐嶷，雕宫诞睿，夙擅温文。大孝因心，不由於外奖；深仁植学，惟禀於自然。故能聿膺景福，式光正绪，皇基永固，宸构克昌。加以识赡机物，天姿独秀，生知之量，振古莫俦。比者监守务殷，亲览政事，所关视听，决断如流，凡在朝野，佥论归美。况臣委质阶陛，齿迹宫闱，恭闻喜跃，实百恒品，区区所望，惟愿盛德日新，励兹三善，无忘四术，率土苍生幸甚。
    见去年之内，数召学士等入，讨论经籍，不倦，此之令问，播於迩遐，在外闻者，谁不欣然？今夏已来，接对遂简，讲艺之道，有谢曩时。臣之事君，在於无隐，敢缘兹义，辄献愚忠。但臣知识庸浅，未足以发明雅训，求之史传，请扬扌而言焉。昔汉苑招贤，高轩洞敞，曹园爱客，飞盖连阴，此乃副君之待士也。亦有推心郑众，每伫於谘询；降礼桓荣，用承於诲命，此则副君之尊师也。魏太祖征并州，留太子在邺，颇出畋猎，崔季进而谏曰：“盘于游田，书之所诫；鲁侯观鱼，春秋讥之。周孔之格言，二经之明义也。深惟储副以身为宝，今忽驰骛陵险，诚有识者所以恻心。惟太子燔翳捐毕。以塞众望。”太子报曰：“昨奉嘉命，广开正路，翳已坏矣，毕亦去焉，师傅之言，实获我心。”晋明帝之在东宫，中庶子温峤、中舍人阮放谏马射曰：“臣闻千金之子，犹不垂堂，以万乘之贰，若有骇驷之艰，岂可不熟念？殿下纵一日之娱，忘万代之基，凡人犹知其不可，况在圣明。”太子答云：“省所陈，明卿等动静数示。”此则副君之纳谏，不以为嫌者也。非独一时之美事，固亦千载之芳猷。且思患预防。著於易象；乐不可极，陈之礼经。列圣典谟，可为龟镜。殿下昔在藩邸，时以打球为戏，当此之日，已经坠马，近取诸身，足为深鉴。
    又陛下仁孝之德，闻於四海，自车驾发後，天慈许入苑内，臣窃惟殿下之意，既承恩旨，始复出游，适以上副圣怀，非徇盘游之乐。固以苑囿之地，草树极深，绝磴危峤，往往而有。控纤离之马，影逾流电；拥太阿之剑，气骇奔星。截轻禽，逐狡兔，倘有冲动之变，虽悔何追？如户奴等色，非是一种，或反逆之裔，或破亡之馀，夷狄遗鬼，兼在其数，密计凶谋，理难悬测，忽有潜心翳荟，侍卫不虞，白龙鱼服，事出虑表。臣每一思至此，魂爽飞越。夫为人子者，不登高，不临深，恐近於危辱也。故乐正子春下堂伤足，数月不出，犹有忧色，弟子问之，子春曰：“君子跬步不敢忘孝之道，是以有忧色也。”子春匹夫，尚知爱其身体，储后之尊，何可以不慎焉？傥马逢惊佚，微致毁伤，岂不上贻二圣之忧，下乖兆人之望？伏谓打球驰射，深是危机。
    天后所赐诫书，殷勤至切，网罗今古，罕得名言，窃循旨要，在於披怀虚已。书云：“山林隐逸，草泽高人，总萃春坊，冀朝夕设对，采其匡赞，广纳忠规，机务之馀，游心坟籍，莹襟灵於艺圃，散耳目於书林，披帙横经，克勤无怠。”此之至戒，亦何不思？殿下敦崇儒术，阐扬文艺爰置学士，奖拔人物。应斯举者，若登龙津，莫不延颈企踵，恩承顾盼，皆愿堕肝胆，露款诚。布衣之交，一言相托，尚有怀知已之遇，衔国士之恩，殿下数存接引，与其切磋道义，竭忠进善，必日有异闻，则玉裕弥光，金声自远。顷日时景炎爝，不敢望以引召，今高秋戒序，景物渐凉，伏乞听政馀闲，留情坟典。所读班史，请毕残功，前者别敕，赐物，本录殿下书进时，请临池染翰，使笔力转遒。仍请逐月一两度，总唤学士，因为设食。文学张君相素明庄老，命之谈说，能畅元风。殿下假以温颜，人各申其艺业，钩深理窟者思愤怀蛟，摭实词条者文成吐凤，此亦一时之奇观，可以澡虑怡神。预在宫僚，人知自效，便僻取容者疏之。正直不挠者亲之。弃不急之务而省游娱，绝无益之欲而敦节俭。以儒墨为城池，翱翔其际；以礼义为干橹，栖息其间。一则遵天后诫书，不敢失坠；二则挹古人遗范，有所发挥。岂不美欤？岂不盛欤？
