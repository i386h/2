<!-- { "loadSidebar": true } -->
　　卓君民逸自号清约得翰林学士承旨宋公所为二篆字遒劲伟俪古意森然观者目动神悚当是公之子仲珩代书十数年已不多见矣况如卓君之节行廉介时岂多有哉卓君善篆喜为诗奉母隐居绝无声利居山之久景趣渐涵时时见于翰墨之间奇峭深慰自视来南宫父子以下不论也然未尝可少屈虽甚权势一语不合辄白眼相视近以能书入翰林圣天子所以待之甚厚君之志惟在清约曰此吾之所从入道也问以语之予谓语称陈文子之清与虞仲夷逸朱张之清伯夷圣之清使君处其地而充其操或能无愧者欤而孔门自颜子之约礼与曾子之守约皆由愽而反之约也而君之入道也遽以约无乃固而有所不通欤君曰不然也人之多言也吾约之则寡过人之多欲也吾约之则寡悔故处身以约则易安处家以约则易足应事接物凡以约则易从也且凡事有清浊若夫为刘欲者世之所谓浊也为廉洁者世之所谓清也至于读书缀文登山临水弹琴奕棋焚香煮茗之世俗类皆以为清事也吾未能忘情焉于清事之中而约之读书不求其甚觧也缀文不求甚工也山水之乐不至于为癖也若弹琴奕棋焚香煮茗之事有则举之无其且未尝求之也有之未劳神苦形务以悦人绝世以为高也此吾之所谓清也亦庶几于约礼者乎予曰广矣哉书之以清约诗序 

　　○济川诗序 

　　予亲戚刘氏彦济故元义士知吉州刘公明道之孙士琛之子也少有俊才干蛊用誉屹如成人未几而士琛卒于外彦济千里归其丧营葬甚治未几复□母家难相仍彦济应机接物酬酢万变人皆以为难初士琛之少也□于嫂徐徐无子士琛奉之如母士琛既没彦济尤能致孝今徐且年踰八十矣康强如壮年无叹息之声予又深喜彦济之能继其父之志为尤难也于是南耕许先生尝曰彦济当家难方殷之际众为危之而彦济生长绮纨乃能卓立济难处大条理其在于易有涉川之才因其字彦济也更字之曰济川以羙之且以为人子弟劝也予闻而善之今年来　京师得名士大夫所为诗若干首而请予序予惟昔者义士公之在元也百战以拒贼屹然为东南保障至岁乙巳守节而死此济川之公不可磨灭者矣是有功于世道者也若彦济年少緫家政事长慈幼举尽其道刘氏岂可少哉是于世道亦不可谓无补者也予尝见舟人之济川也樯倾柂危风激水驶舟中之人相枧失色独赖善操舟者凝神定志心无一息怠目无一息不存而后指挥转移之间风力水势轻重疾徐如六辔在手而张泛驾之足驯然听命其未济也无惧容既济也无矜色而后舟入赖以为安者也彼其恐惧失当者固不足道既济而有矜大之色亦无取嘕此心湏臾之或怠则未能无失者彦济其亦重勉之亦惟斯民之称情也 

　　○萧斋清意诗序 

　　按世说云萧斋天下之所由起也始梁武帝造寺时萧□云飞帛大书萧字其中后李约买归东洛建一小室玩之故曰萧斋也如约者可谓清矣然未知其用心果安在也吾乡文江白沙萧允文曰吾斋有清意也士大夫多为之诗予请言其用心也想夫一斋之中内盎瓿之不亲缗斛之不计牙筹金钥之不系其身而车马喧嚣市利之不接其耳也而居又甚得其所也隔江之山如东山仁山雄深厚尊秀丽奇拔朝阳夕阴春雨秋露风霜氷雪云霞烟雾变化呈露俯临几席高出檐危而又下瞰沧江厓倾峡东天日沃风涛起声颿樯动目与岩姿壑熊连延顾瞩于是者悠然清意可掬矣何必子云之飞帛哉异乎世之用心也今夫好古器物者人以为清好法书名画者人以为清好深居简出者人以为清好蔬食饮水不接流俗者人以为清谓陈文子洁身去乱而可谓清谓虞仲夷逸隐居放言而身中清庄周列女寇言谈之清也是皆其形于外者未必其彻于里也人谓之清意意者心之所发也反而求之则思过半矣故予尝为之说曰清天月皎年夜之无云微风淡波春明之向暖兹清意之如我心之所同然也哉邵尧夫谓人之知味也意得于我物无不可对山川之清与古器图史音乐居处服御之清清意固在也言若庄周列御寇而不汨其高虚隐若虞夷而不清于固必当理无私而至于仁也心斋坐忘而用心中彻可见矣岂系累于一斋之居求世之所谓清事玩者以实汨汨然役伇然以求之田舍之污浊何以异哉吾所以为允文言之不如是也邵子所谓人鲜能知者不难知也知其意则知其味得其意斯得其味矣允文曰萧斋清意也必诚其意意如斯而已诚则明矣明则清之至矣 

　　○云间楼诗序 

　　庐陵陈某居　京师自号云间作云间楼而能言者既为之诗乞为之序予惟天之高远也而云则丽乎天者也雨露之所施山岳之所出蛟龙鸾鹤之所游凡其在云间者而岂寻常之所可至也哉彼潢污行潦丘垤之下与斥鷃蝘蜒之凡近固不足语此也人莫先立志有处高而志近者则负乘之不过乎富贵有处下而能尊者则节士励行可以抗浮云某虽布衣遨游江海之间知天地万物之理洞视前古而无芥蔕于胸臆虽阛阓之居而自有超乎其不可及者不在于斯也 

　　○北斋诗序 

　　玄氏与赤氏为友周流南北赤氏之居南交也诧之曰天光赫曦万物洁斋向景而夷明烛无蔽不栗斯以寒拘每熙夷而傲聣振千仭濯足沧涯其人不为隩密疏通易知渴饮不厌清饥食不畏凝饮水茹蘖无所僵抑子之居殆不如是矣玄氏瞿然而笑戚然而笑戚然而悲曰吾与子行日中子曰暍而清冷之求也求之于外不居于内吾虽与子身南交而心予所居也玄冥敏寂清水坚雪凝不以日热不以火盛不随焰以驰守吾玄而自怡不觉署之切肌而庄生所谓入水不濡入火不热者非几欤然吾未尝专其固而居之怀也吾可以南而子不可以北也子且之吾北斋而观焉于是赤氏奋目举颐頳吻庚眉勃然曰我且适之玄氏不之拒也未至乎朔漠之野而已愁于燕易之方盱衡于凌层随指而栗踁曰予不能为此行也心服玄氏独与道俱不怀不热犹不磷碯也予闻此久矣前年西昌尚仁萧先生与观夫罗氏孟昭之北斋予举以诘焉先生喔然笑曰有是哉孟昭从予游今其子又从予游予尝谓道无不在也北斋之景与士诸君子能言者歌之咏之无所不至矣不知他日孟昭与其子出是北斋而南也东西行也能忘其日与萧公游而读书谈道如在北斋时否乎如常以是为心不炎之附而寒之栗也则先王之道无不在之言审矣今年先生没孟昭出此诗凡若干首叙以弁之 

　　○村老诗序 

　　古者四民士学诗书六艺修已治人然耻为工啇不耻为农循至两汉人有恒言犹以农者为力本啇贾为逐末近世以来则大不然士之厌贫窭者往往弃其学而为啇与工而稍得衣食也至诋斤士类为穷寒是尚欲使之躬秉来辟草莱事播种也不为所怒而骂者几希矣故莫不以农为贱而俚语谓之村犹言野人而鄙之也于戏此风俗安能而近厚欤夫士明礼义以立教农植禾稼以养生民无养则死无教则乱二者曷尝可湏臾亡哉故予尝曰天下不可一日无士亦不可一日无农若无工啇则器用不备而已财用不足而已不至于争乱而饥以死也故使天下贱工啇不过淳朴如上古不幸而贱农此生民之大患农之贱士由是而俱贱也吉水城东有隐者君子子同刘君为章江老先生之子家世儒者而季大父山泉解先生之子壻也经乱未尝废学而耻为章句之徒躬耕读书而无城府之迹纷华盛丽无所动于中其自号曰村老者诚不以俚俗所鄙者为然而以士农为可贱将以挽流俗而归于厚也吾乡之熏陶而化者亦多矣故曰隐者君子无无异词咏歌之成卷而予为之序 

　　○玩心斋诗序 

　　饵者鱼之所欲也而钓所以得鱼潭无鱼虽饵之投鱼可得而钓耶畜鷕雌以饵雊也业微雊饵将焉用耶人之有心也有性也仁也义也礼心智也故见父子而亲见君臣而敬见长幼夫妇朋友而悠然各有处也心有喜也而歌舞宴游与凡可喜者得以投其喜有怒也而后毁訾排拉斥逐摧挫与凡可怒者得以激其怒有是哀也而后进别与凡可哀者得以感其哀欢本于心而凡惊震得以使之摇爱根于心而凡眷恋能以使之动恶统于心而凡嗛逆能以使之兴至于欲心也心在于耳而音动之心并于目而色动之四肢口鼻与心一臭味安佚而后能动之也是故聋瞽绝声色邕?鼻瘅绝臭味矣而其有是心也犹未勉于羡而说之也心统性情无时不在人能反身而独玩其心也无物不有无玩不宜至足于方寸而无以他求矣是不为鱼亦不为鷕此?鸟饵钓安动而剌之耶予尝谓持高萧贤良之斋曰玩心而持高良以为然众人翕而歌之也固何待几楹丹月?只之玩琴书图史之玩与凡物之玩而丧志哉持高名志其能持其志矣玩心高明岂足道哉 

　　○赠刘君允元诗序 

　　人之出处有时其天素定而非人之所能为善识时者□听于天而已富与贵人之所欲不可幸而致也恶贫与贱曾可与幸而却耶彼凡物之见用于世者或萌蘖之生而已彼采掇供服食盖如是其早也其远且迟者至于数千百年而后一遇亦惟其时耳虽欲不如是得乎今天下少俊瑰玮英杰之士彬彬辈出阴阳和风雨时提封位万里之广以恬以熙政犹麒麟凤凰芝草诸福一出而家以为上瑞国以为祯祥下方卜邑得之不可为已有不贡之天子显之天下不正也今上方向用耆迈之士以淳天下之文厚天下之薄刘君允元以既老之才出而应时需拜赐于天子见赏于王公大人虽未有爵禄之命而东归故乡辄为衣锦之游亦可谓荣矣允元乃若有歉然者以为无心于富贵也予解之曰深山穷僻之所大木奇珤之物日月之所照临雨露之所培结含精萃华岁委时积一旦遇知于心为栋宇以建庙廊削圭瑁以莅天下为瑟瓒以奉祭祀人不以为恠以为当然且以为时行其行而非可幸而致也而况于人乎允元何慊哉 

　　○去思诗序 

　　去思诗篇若干夔浙之士民为常城刘君作也君事太祖时重守令之选往往被宠着声誉而君独以丞去当时之所谓难者也今秦府陈君廷介又绍兴人也乃示予此卷求为之序且曰闻刘君今罢官逸游复临夔浙语其在常山时几二十年矣而其士民思之形于讴歌此且常山之人思之宜也吾夔浙之人士若某某者但于其公事往还道晤语至今不能忘怀若此刘君诚不易廷介之言如此谓非今之尤难者欤彼之仕者或贫而纵欲或暴淫刑思以病其民觧官谢事回首厚颜民之视之亦若鹰鹯豺獭者然视此卷宁不重有愧乎而能悔则此诗之传不为无补也 

　　○送高唐王君子舟赴巴陵文学叙并诗 

　　唐虞之盛八元八恺而周之盛有八士或同出于一家以为极盛而皆本于学校修明之故也厥后唐虞兴学校盛所入于科举独贞元中韩愈等诸名士牵连得升以为极盛至宋科举益盛而学校与之俱盛若孙陈苏宋兄弟同出为宋之极盛元虽崇尚科举而学校之政不修于是名公卿虽由科第而出于学校者盖鲜其人洪惟我国朝最重学校而考其成于科目于是科第者俱出学校余县领乡荐者八人而六人出学校于是魁天下者二人登上第者二人一得归荣三得教官余友子舟王君名进得巴陵学官以往是岂徒为朋德致其抃野之私而已哉固以为天下贺见盛世将比隆唐虞三代八元八恺八士之盛而视唐宋又将轶而过之也科举学校已如此而为教官者又当思所以继其成也余于子舟同县人情不能已为之诗曰 
　　仁山字水多君子敦厚如公复几人致意南巡老虞舜想思烟树不胜春 
