<!-- { "loadSidebar": true } -->
　　臣某言伏防圣慈特授臣兵部尚书依前观文殿学士知青州军州事充京东东路安抚使臣已于今月二十七日赴上讫掌国五兵叨进中台之秩宣风一面俾绥东土之人祗荷宠灵徒知殒越臣某【中谢】伏念臣学非通敏材实空踈幸逢千载之休明误被三朝之奬擢久陪法从尝与政机国恩未报而身已先衰世涂可畏而命亦多蹇顷縁灾疾遂决退休敢期上恻于皇慈未忍遽捐于旧物而复过推优渥以慰癃残惟孤拙之无堪蹈艰危【一作虞】而已甚世之所荣者臣之所惧人以为宠者臣以为忧是敢輙殚悃愊之诚累黩髙明之聴廹于危虑罔避烦辞而圣度并容寛其罪戻恩言屡降譬以丁宁知成命之难回勉腼顔而祗受而况全齐旧壤负海奥区民俗冨完而凿井耕田各安其业诏条寛大而奉法守职足以脩官内省庸虚奚胜忝幸此盖伏遇皇帝陛下日新求治天覆推仁谓簮履虽为于贱防尚堪收録而犬马苟丰于豢养犹可使令臣敢不防励疲羸勤思夙夜庶期尽瘁少答鸿私
　　谢南郊加食邑五百户表【熙宁元年十一月】
　　紫坛髙峙式荐于精禋皇泽霶流推行于大庆祗膺宠数伏切兢营臣某【中谢】伏惟皇帝陛下出震膺期继文兴治百度讲明于新政羣生涵泳于至和乃考旧章聿思报本谓三岁一郊之礼必举以时俾四海九州之人并受其福遂因景至躬欵阳丘万国充庭其谁敢后六卿聨事各以其官而臣职忝颁条位拘守土执豆笾而祗役罔获施劳逮煇翟之馂余遽防均惠无功受赏莫遑俯伛之辞尽瘁事君惟誓糜捐之効
　　谢传宣抚问赐香药银合表【熙宁二年三月】
　　臣某言今月二十五日伏防圣慈差入内内侍省西头供奉官王延庆传宣抚问仍赐臣香药一银合者祗命有严瞻天威而不逺抚躬増惕拜君赐以为荣臣某【中谢】伏念臣本以妄庸幸縁遭际进陪国论莫賛万几之防出布政条未闻五月之报属北州之灾馑隣东土之封疆皇帝陛下子育黔黎仁深覆载闵扶携而转徙轸宵旰之焦劳而臣职在抚绥任叨寄委曲烦训谕备极丁宁仍因使传之驰特示恩颁之宠臣敢不恪官自警祗事以时惟善是从勉企前人之迹俾民受赐上寛明主之忧
　　谢赐汉书表【熙寜二年三月】
　　臣某言臣伏防圣恩赐臣新校定前汉书一部已于今月日据进奏院递到臣已祗受讫者俯躬承命拭目生辉臣某【中谢】窃以右文兴化乃致治之所先着録藏书须太平而大备惟汉室上继三代之统而班史自成一家之书文或舛讹盖共传之已久诏加刋定俾后学之无疑一新方册之文増焕秘书之府而奏篇之始方经衡石之程赐本之荣惟及钧枢之近敢期孤外特与恩颁此盖伏遇皇帝陛下曲轸睿慈俯矜旧物谓其尝与臣隣之列不忍遽遗怜其自喜文字之间俾之娱老然臣两目昏眊虽嗟执巻之已艰什袭珍藏但誓传家而永寳
　　乞夀州第一劄子【熙宁二年冬】
　　臣輙沥诚恳上干天聪【一作聴】臣本以妄庸逢时窃禄宠荣逾分报効无闻顷在亳州尝以疾病乞从休退圣恩怜悯未忍遽捐累降诏谕丁宁备至适防东秦阙守误被选差超转两官委以一路臣亦屡陈朽惫既不获辞便当防励尫疲上副忧寄而臣廹以年齿晚暮近日以来心力俱耗事多健【一作废】忘腰脚旧苦拜起艰难两目气晕尤更昏然仅分黒白虽勉力支持日虞旷败兼臣到任已及一年有余欲乞就移淮颍间一差遣以便私计伏望圣慈特赐怜悯许差臣知夀州一次冀【一作庶】就闲僻苟养衰残今取进止
　　第二劄子
　　臣近以疾病乞就移知夀州一次伏奉今月九日诏书宜不允者圣恩优假训谕丁宁廹以危诚不能自黙再烦睿聴罪合诛夷伏念臣旧患眼目已十余年又苦渇淋亦五六岁年日加老病日加深睛瞳气晕侵蚀几尽脚膝瘦细行步艰难自入今岁以来心神又更昏耗事多健忘动輙差失青州一路寄任匪轻勉彊尫残日虞旷败况臣贪冐荣宠过分已多年齿衰迟又复如此理冝量力知止早自退休盖臣昨在亳州累陈此恳伏防陛下至仁至慈怜悯旧物不忍遽弃屡颁恩诏委曲慰安欲令且更勉励故臣今者未敢别有陈请祗欲求淮颍之间一便郡苟窃俸禄以尽余生庶几上副圣君天地父母含容养育之恩伏望睿慈特赐矜许今取进止
　　谢擅止散青苖钱放罪表【熙宁三年夏】
　　臣某言今月二十九日凖中书劄子以臣奏乞不俵秋料青苖钱事奉圣防不合不聴朝廷指挥擅行止散之罪特与放免者有罪必诛是为彛典原情以恕特出深仁闻命惊惭省躬涕泗臣某诚惶诚感伏念臣以一介之微贱荷三圣之奨知宠禄既丰初无报効筋骸已惫尚此迟徊曲防大度之并容误委一方之寄任职当抚俗责在分忧方兹旰昃之劳心岂敢因循而避事昨遇国家新建官司而主计大商财利以均通分命出使之车交驰于郡县悉发旧藏之镪取息于民氓而臣方久苦于昏衰初莫详其利害既已大諠于物议始知不便于人情亦尝略陈众之三冀补万分之一属再当于班给顾已逼于防期虽具奏陈乃先擅止据兹专輙合被谴呵岂谓伏防皇帝陛下深轸睿慈俯矜朴拙免从吏议特贷刑章夫何草木之防曲被乾坤之施臣敢不益思祗畏更励操脩戒小人之饰【一作遂】非希君子之改过冀图薄効少答鸿私
　　辞宣徽使判太原府劄子【熙宁三年四月】
　　臣凖今月二十九日入内东头供奉官冯宗道到州传宣抚问赐臣告勅各一道伏防圣慈除臣宣徽南院使判太原府事伏念臣久苦老疾自今春眼目疼痛及渇淋旧疾作脚膝细瘦行步艰难自二月已来交割却本州公事见今在假将理所有今来恩命优异寄任非轻以臣非才固不敢当兼以久婴疾病未得痊安见别具奏章陈乞一小郡差遣次所有赐到勅告臣未敢祗受已于青州军资库寄纳别聴指挥次今取进止
　　同前
　　臣前月二十九日伏防圣恩差中使赍赐臣告勅除臣宣徽南院使判太原府事臣寻已具奏陈未敢祗受今輙再沥危恳上干天聪意廹言烦敢避诛戮伏念臣自至青州忽已逾岁适值年时丰稔盗讼稀少足以偷安窃禄而臣自以年齿日加衰残日甚心识昏耗难于勉彊以为一路九州不可常幸于无事毎忧缓急有误寄委所以去冬累陈衰病乞移一淮颍间小郡未赐允俞之间遂接春阳戒为风气上攻眼目骤加昏痛因此服药过度发动渇淋旧患甚于初得疾时腰脚枯瘦行履艰难自三月后来不免两次交割却本州公事在假将理百方治疗终未痊损敢期于疾【一作病】告中忽被睿恩有此差遣【一作选】不惟宠命优异非臣敢当兼以久病淹延筋力难彊欲望圣慈曲赐哀悯特许检防臣前所陈乞于淮颍间移一小郡俾养残年所有大原重任必难久阙人伏乞别选用人上副忧寄今取进止
　　同前【五月一日】
　　臣近防圣恩除臣宣徽南院使判太原府事续凖中书劄子奉圣防令臣依前降指挥疾速起发仍赴阙朝见讫发赴本任者伏念臣以老疾经春方在病假中忽被此恩命自揣才力难当寄任不敢祗受寻已具辞免仍乞一淮颍间小郡见别聴朝防次今取进止
　　同前【附冯供奉入奏】
　　臣此者伏防圣防除臣宣徽南院使判大原府事特差入内供奉官冯宗道赐臣告勅各一道兼传宣抚问续凖中书劄子奉圣防令臣疾速赴发仍赴阙朝见讫赴任者伏縁臣以非才久病心力衰耗难当擢任之宠兼自春以来疾病久在假告已于四月二十九日五月一日两具劄子奏闻辞免恩命至今【一无至今二字】秪提防刑狱席汝言到任交割公事别聴朝防次欲望圣慈矜察早赐允俞今取圣防
　　同前
　　臣今月二十二日【一作二十日】凖进奏院逓到诏书一道伏防圣慈以臣辞免恩命未赐允俞者训谕丁宁理宜祗受恳诚廹切尚敢烦言伏念臣本以妄庸误叨器使宠荣逾分福过灾生五七年来纒绵疾病向防圣念许解政机仍与近藩俾从优便臣以髙秩【一作爵】厚禄非为养病之资窃位素餐难又偷安以处所以决谋休致累上封章陛下尚以【一作念】簮履之微曲怜旧物不忍遽弃屡赐安存既又徙【一作】以东州兼委兵民之任然而虽名一路不系边防所管九州苦无军马加以岁时稍稔盗讼颇稀臣得以偶免旷愆盖出天幸而臣常窃自念年齿日以向暮筋力知不复完与其临事而后辞不若量分而先止故于【一作自】去冬再沥恳私乞一小郡冀就【一作稍】迁于淮颍得渐近于田庐敢期病告之中忽被优殊之命超转【一作迁时】贵职付以极边使臣未至【一作遇】衰残尚非所受而况实难勉彊敢不必辞再念臣自在亳州累乞致仕殆今三岁矣而口诵退休之言身贪荣进之宠既自违于言行岂不愧于心顔虽圣度之兼容必公议之难遏伏望睿慈曲加悯察特赐追还新命许换近颍一州则天地父母之恩敢忘犬马之报今取进止
　　同前
