<!-- { "loadSidebar": true } -->
　　徐金林，浙之昊兴人。早失怙恃，依兄而居，己许字某氏子。自遭发逆之乱，流离迁徙，转辗沪滨，在小东门外，作倚门卖笑生活。艳名颇噪，数年间缠头所积，约五百金。倩人遍觅其兄与婿，杳然莫可访寻，不得己另择同心人，为终身计。有某姓者，无赖子也。利女多金，百端计诱，诡言中馈尚虚，且家资少裕，女为所惑，竟从之去。甫入门，见其居甚湫隘，非似小康者，且有妻子在室，业已郁郁矣。某复将其所积金帛攫去，视同仆婢，稍不如意，鞭扑从之，女不堪其苦，潜至沪中，又为某踪迹得之，拉女寄寓于其友家，凌虐交加。乃天假奇缘，适其兄与婿访女来沪，相见之下，欢若再生。其兄婿只愿得女而归，一切均在不问，乃某犹不肯纵女，必欲得身价而后已。噫！人孰无情，天下岂有忍心灭理如某者哉！幸有为女地道者，得以出苦海，登彼岸。昔袁简斋有云：“他生愿作司香尉，十万金铃护落花。”若徐女者，固善知识女子，尤在所当怜也。 
　　丽娟，王姓，生长虞山下，性情闲雅，风致蹁跹，其一种清矫拔俗之概，有令人凛然难犯者。玉皇香案吏，于壬戌之春，避兵海上，初相遇于城南隘巷中，一见即相怜惜。聆其音，知非沪人口角，因叩踪迹，始知其籍隶琴川，琅琊旧族，亦因被兵后，流离至此者。幼失恃，其父素不务业，有伍姓老媪携之来沪，梳洗缝纫，悉倚赖焉。客居无以为生，遂从师度曲，藉资餬口。音节既熟，渐能识字，见人吟咏，辄从旁忻羡不置，常以愿学未能为憾。时生侨居无事，暇即往访，酒阑灯灺，微露胸臆。逾年徙居北郭，顿觉声名藉甚，冠绝一时，而子屠贾纤儿，仍漠然也。酷好文字，每遇名士，不甚索其缠头。常出小像求生题咏，淡妆素服，靓丽欲绝，生有句云：“相逢月下情逾淡，无限柔情笑里看。”可以见姬之静婉矣。后未知所终。 
　　李巧玲，沪上章台中翘楚也，与沈三官、谈宝玉同名。宝玉早嫁，三官病殁，而玲享艳名独久。豪于饮，一举十觥，无闺阁瑟缩态，时流极赏之。姬自居奇货，动以适人为辞，逮倾客囊，仍逡巡不去。且嗜阿芙蓉，善唱杨叛儿歌，而名顾不少贬。及齿稍长，犹复高张旗鼓，与后起诸秀争妍取怜。虽玉容少憔悴，而盈庭广众中，一言一笑，终无人出其右者。刚斋主人，为花月平章，以千金定花榜，推姬为第一。惟毁之者，以蹈摩伽登之媱舍为嫌。不知贞节二字，岂为若辈道耶？且当罗绮盈前，笙箫竞进时，有能鼓瑶琴，吹玉笛，高歌慷慨，议论风生，如巧玲者乎？巧玲所长，古名妓得其一，犹足擅一时之誉，况降至今日，又当市俗之区，往来上客，且不识风月为何事。而巧玲于迎送之暇，专心屏气，一一摸索，独能适如人意，即此抡元，又奚愧焉？至其酒量日减，然当筵一呼，四座低首，后起中虽豪放如李十全、程宝云等，且莫之敢抗。闻其居常读《红楼梦》，自比晴雯，则其憨态亦可想见已。尝绘道装小影，遍征诸名士题咏，龙湫旧隐二绝句，若惜之，若讽之，意在言外，旨寓环中，其一云： 
　　幻成色相更婵娟，拈得牟尼一串圆。 
　　底事尘心终未净，空教琴操学参禅。 
其二云： 
　　何似当年卞玉京，赏音曾识鹿樵生。 
　　愿卿彼岸回头早，莫向花前误定情。 
顾巧玲后卒归优人黄月山，在沪开设大观园。月山登场演剧，而巧玲从旁观之，自鸣得意。名妓下场如此，姊妹行中未尝不为之齿冷，花榜状头，适贻口实。或谓沪上为烟花巨薮，数十年来，名妓辈出，然能高树一帜，百折而声誉不衰者，其惟巧玲乎？其然岂其然欤？ 
　　袁雅琴，嘉禾人，本出琅琊氏，宦裔也。乃父曾官奉贤二尹。庚辛之变，姬年甫六龄，散失无归，为乳媪所鬻，遂隶乐籍，藉弹词以博缠头。袁固其伪姓也。色艺超伦，丰姿绰约，素妆淡服，情韵天然。客有过而访之者，一见之后，即泊然静坐，不轻言笑。或戏谓之曰：“卿胡为有名士风？”姬曰：“余本非此中人，亦断不久恋于此，何必竞效章台习气耶？”客默然。顾金张门巷，鞍軿如云，沪虽多富贾巨商，而绝少知音风雅之士，姬亦落寞视之。遂厌风尘，徙居吴下。既抵金阊，一时游冶子，无不思争先快睹。旋遇城北君，亦吴兴世族也，才华豪逸，迥出时流，虽云无意评花，似亦有情问柳，与姬邂逅，欢若平生，遂订白头之约，出重金为之脱籍携归。濒行留别同侪，作诗十叠，有句云：“多感诸君为我幸，从今莫度可怜宵。”情见乎词，非同流俗。与姬相识者，无不爱其痴，嘉其志，怜其才，而幸其从城北君为得所归也。姬之高足，为吴绣卿，传其衣钵，流寓胥台，名噪曲里，亦当时之翘楚云。 
　　花桂福，性格温柔，丰姿娟好，良家女，误堕烟花。惜花主人，罢宦武林，来游申浦，见姬艳之，夜阑剪烛，细话因缘，侧然生怜，拟将玉人贮之金屋。赠以诗云： 
　　酒绿灯红映绮寮，回身转盼总魂销。 
　　画师纵有黄荃笔，难绘吴娘一段娇。 

　　连宵缱绻倍情深，薄命红颜感不禁。 
　　若果郎心金石固，香盟永赋白头吟。 
　　程宝云，沪人。父业贾折阅，遂以弱息入章台，时年仅十五也。姬姿容秀曼，心性温柔，吐属雅隽，不苟酬应。每见客，初则静对无言，逮至把盏谈J心，剪灯话雨，则情致缠绵，言词跌宕，艳情憨态，楚楚动人。喜握管作字，笔力遒劲，人难辨其为女子所书。然非风雅客，不轻出示。清河君，少年倜傥，与姬为最昵，谋为簉室，以千金脱其籍，载之归里。时姬年才十七，早离苦海，幸脱火坑，闻者未尝不羡其艳福也。 
　　巧云，吴趋人。本姓章，良家女也。幼工针黹，髣髴薛夜来。庚申储寇陷吴门，偕同居金姓避难出走，父母姊弟俱陷城中，不得已，依金氏。金江北人，无恒业，全家十馀口，仰给十指，辗转至沪，贫难自给。沪上固烟花薮，鸨母见之，诧为尤物，以为此奇货可居也。卜居小东门外，扫眉窗下，迎客花间，不两月芳名大噪，乃迁居打球场。楚商某见而悦之，啮臂盟心，遂以重赀脱其籍，贮之金屋。未几富商中道殒，巧云躬营丧葬，服除无所归，乃自立门户，居兆荣里。盖以文君志在觅相如而事之，非甘重堕风尘中也。适苏台倚玉生，计偕北上，道出申浦，遇巧云于花桂林席上。维时银烛双摇，珠光四照，但见丰神绰约，态度翩翩，不觉为之神摇目眩。翌晨往访，适理晓妆未竟，发长委地，洗净铅华，宛神仙中人。生乃怅然曰：“仆阅人多矣，未有如卿者也，殊恨相见之晚。”巧云亦自述身世，极为欷歔。生因抚然曰：“造物生才，岂偶然哉？如卿玉骨冰肌，当自珍惜，宜急择人而事，岂可久在章台飘泊乎？”姬双毗荧然，首肯者再。旋嫁一资郎，固赫然显宦也，艳其名，兼利所蓄，入门渐以鞭挞从事，摧折百端。或谓巧云之仍堕火坑者，实倚玉生一言阶之厉也。呜呼！安得黄衫侠客，虬髯老奴，一问此负心人哉！ 
　　黄云卿，吴门人。至沪居寻芳里。其姊爱卿，秀卿，工弹唱，方以艳名噪一时。及姬为后起之秀，突过其姊。尝教之歌，颊頳毗荧，不肯发声，识者因谓：“是儿具大知识，必非久堕风尘者。”院中旧例，客设宴，招外妓，妓陪坐，女先生避席，使雏鬟执斝。云卿年稚，每操觞政。时云卿才十三，拇战尚多未谙，惟是性情流逸，神光合离，不觉令人心醉。鸳湖信缘生，有风月鉴，日醉花丛，与北里名姬，皆所相识，以为品评群芳，若专论风姿，当以云卿为巨擘。云卿貌微丰，性婉柔，无抹脂障袖习。其姊爱卿，荡逸飞扬，秀卿孤高坦率，各擅盛名，以视云卿之风致嫣然，不觉瞠乎后矣。皖南程伯子甚爱之，与之有啮臂盟，以为但观其理双鬓，束双钩，笑靥生香，微步生妍，领略个中情趣，己可相对忘饥，魂销心死，正不必亲承芳泽也。旋程伯子又与文运里张秀宝善，往还愈昵。适云卿珠孕初胎，谓为伯子所有。伯子讳之，踪迹遂绝。其姊多诮伯子为薄幸，而云卿无怨色，犹托人殷殷致询。其情重如此。未几吴兴茶贾眷之，为之脱籍云。 
　　吴琴仙，本姓王，名蟾，字爱卿。白下名姝，朱门望族，自遭兵燹，堕落平康。容貌则娇若芙蓉，心性则逸如兰蕙，于姊妹行中，风流秀曼，迥异寻常。邹君翰飞，风雅士也，薄游沪上，即与姬识，叹为花国中翘楚。既践绮约，遂订香盟，每于酒灯阑灺，论及终身，辄为欷歔不欢。后误从金陵某甲，彩凤随鸦，毕生隐憾，良人薄幸，未及三年，又驱之籍中。乙亥之春。邹君访艳河桥，适与姬遇，相见之际，各挥泪依依不忍别。邹君赠以诗云： 
　　小劫重沦泪暗潜，天公何事妒红颜？ 
　　怜卿才貌伤卿遇，不在寻常薄命间。 

　　蕙兰心性玉丰姿，一味娇憨一味痴。 
　　晓起思量缘底事？海棠花下立多时。 
　　凤云，柏顺堂中之翘楚也。系出扬州，因遭发逆之乱，寄迹沪上，遂隶籍焉。性本和顺，貌尤娟好，与醉月仙史，有啮臂之盟。凤云出自良家，不染青楼习尚，具有林下风格，以视涂脂抹粉，竞斗妖娆者，奚啻天坏！ 
　　佩卿，姓陈，初名小宝。性极聪慧，貌尤秀美。同庆里姚瑞兰，教以歌曲，姬夷然不屑学也。逮姚归太原二尹，鬻姬于周妪，徙居尚仁里，改字佩卿。小东门外聚美轩，每逢七月，凡说书者无论男女，咸会于此，各奏一艺，苟不赴会，则不得入书场。又向例先至先奏，奏过之曲，毋得重唱。姬至最晚，所习之书，又皆为人所先说，几至无以登场。归而壹志于音律，不两月，艺大进，名亦大噪，凡评沪上名花，色艺兼擅者，当以姬为首屈一指。杭有名孝廉某，与之厚，临别赠以联曰：“烟花几队，画壁知乎？须记取座中衣紫；潦草一樽，挂帆去矣，最难忘江上峰青。”其眷恋之深如此。后与施生有啮臂盟，矢青山而共隐，愿白首以同归。突有巨贾见之，叹为世间尤物，出千金为之脱籍，与媪已有成说。施生闻之，计无所出，相对而泣，目尽肿，泪竭而继之以血，媪为感动，返巨贾金，而以姬归施生，不计其值。初以为凤凰之和鸣云路，悲翠之戏影兰苕不啻也。两年间连举两子，人皆为姬庆。无何，士也罔极，二三其德，施生于外与徐小宝相昵，两月不归。姬貌丰而体弱，亭亭如初日芙蓉，产后失调，兼以抑郁，不数月病入膏肓，欲招施生一见诀别，竟不可得，恨恨呼“施郎负我！”而没。施生归，目犹视，施生泣数行下，旋不知所终。呜呼！月不常圆，花难终好，姬之薄命，生之负心，令人泚笔记之，而辄为三叹也。 
