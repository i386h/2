<!-- { "loadSidebar": true } -->
　　论语一书孔子之门人亲受圣言虽经秦事编简断缺然而文章条理可疑者少由汉以来师承不絶比诸传记最有依据可以考六经之同异证诸子之是非学者所当尽心夫趋名者于朝趋利者于市观义理者于其防论语者义理之防也凡学者之于孔氏有如问仁有如问孝问政问君子者众矣所问非有更端而所对毎不一葢圣人之于教人善尽其材视其学术之蔽性习之偏息黥补劓之功深矣古之言者天下殊涂而同归百虑而一致学者傥不善领防恐于义理终不近也近世学士大夫知好此书者已众然宿学者尽心故多自得晩学者因人故多不尽心不尽其心故使章分句解晓析诂训不能心通性达终无所得荀卿曰善学者通伦类葢闻一而知一此晩学者之病也闻一以知二固可以谓之善学由此以进智可至于闻一知十由此以进智可至于一以贯之一以贯之圣人之事也由学者之门地至圣人之奥室其涂虽甚长然亦不过事事反求诸已忠信笃实不敢自欺所行不敢后其所闻所言不敢过其所行毎鞭其后积自得之功也夫不仕无义也子使漆雕开仕对吾斯之未能信而孔子説葢漆雕开在圣人之门闻义虽甚髙至于反身以自诚则未能笃信其心未能笃信则事至而不能无惑以不能无惑之心适事而欲应变曲当不可得也此漆雕开所以不愿仕也先王制礼行道之人皆有三年之爱于其父母而宰予欲于朞祥之中食稻衣锦引天下至薄之行自以为安渐渍孝弟之説不为不乆岂其无所忌惮吐不仁之言至于如此葢若宰予者其先受之质薄自其至诚内观实见三年为哀已忘而强勉为之者将欲加厚其质而不可得故不敢少自隐匿方求孔子之至论或寛假其邪心以穷受薄之质而不暇恤人之议已也岂其不仁者欲见于一时之言而近仁者将载于终身之行古之学者所自得于内而不恤其外凡如此也此所以有识有学有朋友切磨以相发明非为文章可传后世辩论可屈众人而发也其所闻于师与自得于心者如此方其学于师也不敢听以耳而聴之以心于其反诸身也不敢求诸外而求之内故乐与诸君讲学以求飬心寡过之术士勇之不作乆矣同与诸君勉之
　　孟子断篇
　　由孔子巳来求其是非趋舎与孔子合者唯孟子一人孟子圣人也荀卿著书号为祖述孔氏而诋訾孟子以为略法三王而不知其统葢荀卿见孟子道性善言必称尧舜义不见诸侯其迹与孔子不合故云尔曽不知前圣后圣所谓若合符节者要于归洁其身者观之孟子论孔子去鲁不知者以为为肉其知者以为为无礼乃若孔子则欲以防罪行以防罪行此圣人之忠厚非孟子不足以知之学者欲知孟子率以是观之其智不足以知孟子安能知孔子然则荀卿所谓知孔子者特未可信圣人无名而淳于髠以名实求孟子固不足以知之荀卿曽未能逺过淳于髠也扬子云曰孟子勇于义而果于徳知言之要知徳之奥非茍知之亦允蹈之言虽不多以子云之言行反覆考之足以发子云之知言司马迁号称博极羣书至如论伊尹百里奚皆不信孟子此所以得罪于子云也由孔子以来力学者多矣而未有扬雄来者岂可不勉方将讲明飬心治性之理与诸君共学之惟勉思古人所以任已者
　　劝学赠孟甥【扶埸】
　　轲辟杨墨功愈于禹仲子论诗汔绍厥绪喜凿言易亦自名家一姓几坠光绵其嘉出江夏处浊而清河润九里外孙渊明云卿浩然爰及郊简三诗连蹇尚书则显咨尔孟孙望洋汉唐其勤斯文对前人光
　　解疑
　　或议涪翁御奴婢不用鞭挞能慈而不能威涪翁笑曰奴婢贱人不过为恶而诈善慢令而诈恭当其见效在前虽我亦不能不怒退自省不肖之状在予躬者甚多方且自鞭其后又何暇舍已之沐猴而治人之沐猴哉或曰孔子曰小惩而大戒小人之福然则非欤涪翁曰然有是言也不曰不教而诛谓之虐不戒视成谓之暴慢令致期谓之贼乎今之用鞭挞者有能离此三过者乎昔陶渊明为彭泽令遣一力助其子之耕耘告之曰此亦人子也善遇之此所谓临人而有父母之心者也夫临人而无父母之心是岂人也哉是岂人也哉
　　董隐子传
　　董隐子隐于乞人从人乞于南康市中与酒无不饮未尝见其醉连败纸蔽后前衣穿结不周腹背风雪人挟纩战栗其面有孺子色凡众人之所严如涕唾人以世俗所重利要之不满一吷也或祈向愿闻其方则曰无过乞尔无他言人皆谓狂而不悖髙安刘裕道纯晚得之与为礼甚愿为置酒觧衣衣之与言或时语不狂自道宿人年三十六矣熟视二十许人也道纯得疱疮如蓓蕾溃肌肤岑岑痛昼夜生数十隐子为和齐五日良已异日隂与方士约买药煑丹砂期未至语不闻侍旁隠子又来饮起握道纯手曰冶金铸银奔马即死祸乞一榼酒行歌而往曰归饮吾同舎明日遣人问安留榼语旁乞人去矣数日客见之于浔阳犹寄声别道纯不了其来之始其去以庚申正月二十三日
　　书萍乡县防壁
　　庭坚杭荆江略洞庭渉脩水径七十二渡出万载宜春来省伯氏元明于萍乡初元明自陈留出尉氏许昌渡汉江陵上防峡过一百八盘涉四十八渡送余安置于摩围山之下淹留数月不忍别士大夫共慰勉之乃肯行揜泪握手为万里无相见期之别蛮中九年白头来归而相见于此访旧抚新悲喜兼懐其情有不胜言者矣余之入宜春之境闻士大夫之论以谓元明尽心尽力视民有父母之心然其民嚚讼异于他邦病在慈仁太过不用威猛耳至则以问元明元明叹曰天子使宰百里固欲安乐之岂使操三尺法而与子弟仇敌哉昔汉宣帝患北海多盗贼起龚遂为太守及入见见其老而悔之遂进而问曰北海之盗陛下将胜之耶将安之耶然后宣帝喜见于色曰张官置吏固欲安之也余尝许遂以为天下长者也夫猛则玉石俱焚寛则公私皆废吾不猛不寛唯其是而已矣故榜吾所居轩曰唯是而自警庭坚曰夫猛而不害善良寛而不长奸宄虽两汉循良不过如此萍乡邑里之间鸱枭且为鳯凰稂莠皆化为嘉谷矣因书之屏间以慰别后懐思庭坚之来以崇寜元年四月乙酉而去以是月之已亥
　　黔南道中行记
　　绍圣二年三月辛亥次下牢闗同伯氏元明巫山尉辛纮尧夫傍崖寻三防洞绕山行竹间二百许步得僧舎号大悲院才有小屋五六间僧贫甚不能为客煎茶过大悲遵微行髙下二里许至三防间一径栈阁绕山腹下视深谿悚人一径穿山腹黮闇出洞乃明洞中略可容百人有石乳乆乃一滴中有空处深二丈余可立尝有道人宴居不耐乆而去厥壬子尧夫舟先发不相待日中乃至虾蟇碚从舟中望之頥颔口吻甚类虾蟇也予从元明寻泉源入洞中石气清寒流泉激激泉中出石腰骨若虬龙纠结之状洞中有崩石平阔可容数人宴坐也水流循虾蟇背垂鼻口间乃入江耳泉味亦不极甘但冷熨人齿亦其源深来逺故耶壬子之夕宿黄牛峡明日癸丑舟人以豚酒享黄牛神两舟人饮福皆醉长年三老请少驻乃得同元明尧夫曵杖清樾间观欧阳文忠公诗及苏子瞻记丁元珍梦中事观只耳石马道出神祠背得石泉甚壮急命仆夫运石去沙泉且清而归陆羽茶经纪黄牛峡茶可饮因令舟人求之有媪卖新茶一笼与草叶无异山中无好事者故耳癸丑夕宿鹿角滩下乱石如囷廪无复寸土步乱石间见尧夫坐石据琴儿大方侍侧萧然在事物之外元明呼酒酌尧夫随磐石为几案牀座夜防乃见北斗在天中尧夫为履霜烈女之曲已而风激涛波滩声汹汹大方抱琴而归初余在峡州问士大夫夷陵茶皆云觕澁不可饮试问小吏云唯僧茶味善试令求之得十饼价甚平也携至黄牛峡置风炉清樾间身汤手斟得味既以享黄牛神且酌元明尧夫云不减江南茶味也乃知夷陵士大夫但以貌取之耳可因人告傅子正也
　　晁深道祝词【后名咏之改名之道】
　　吉月谷旦晁氏深之字尔深道发书祝之咨尔深道圣学无蚤与其闯于门不若观于奥昔在圣人行深道时照蕴处空万物君之鱼涔在渊深则不获井有寒泉短绠不食深噐者工深稼者农深利者贾世守者为宗宗其一家出门则病焉深于道者不官三宗者聴焉穷则帯索达则华衮惟学无止自深其本
　　徐氏二子祝词
　　徐氏二子总发承师爰卜令日冠而字之孟氏曰麐其仲曰麑字麐子西字麑次西咨尔子西孔作春秋当一王法文成致麐啓迪后觉一角仪仪防圣贤宅出于西狩爰瑞圣功疑若可羁岂其犬羊谓予不然视经卒章咨尔次西孟孙得麑授秦巴西归而求麑与儿女嬉曰予不忍其母既与之矣荷戈逐之顷也以傅其子乐羊杀敌恐怨不深啜其子之羮三军推锋卒取中山魏侯赏功而疑其心人而弃本效我以忠反巇与同贾子求通予是以知巴西之罪贤于乐羊之功昔在孺子生刍一束少长卑薄之域躬此盛徳其在有功遭世险倾九死不悔以持刑平先民载徳以笃后庆尔尚对于前人缉熈尔姓惟尔东乡厉夜生子惊邻请火不能待旦恐其似我终身为恶愿其不已若彼饕彼嚚亦包终身之羞而无一日之乐耕而卤莽尔苖则枯耘不竟草秋稊满筥尔蓻其禾天不能黍惟尔东乡日笃于孝毋慢游是好惇尔诗书以迪有造俾麐与麑是则是效
　　觉民对问
　　弟仲堪温恭而文好学之气方爱日而未倦也庭坚字之觉民觉民曰愿遂闻之应之曰自胜之谓强能任之谓堪聪莫宜于反聴明莫宜于内视强莫宜于自胜古之人能披折万物独见本真能自胜巳然后有形有物皆为服役故其自任曰吾天民之先觉者也吾将以此道觉斯民也古之人未闻此道则发愤而忘食闻之则乐以忘忧守之则不知老之将至觉民曰我始于何治而可以比于先民之觉问之曰若善琴何自而手与俱和曰心和而已若善篆何自而手与笔俱正曰心正而已曰然则求自比于先民之觉独不始于治心乎觉民曰诗云思无邪思马斯徂其斯之谓欤曰然遂书而赠之
　　全璧字说
　　长林全君璧问字于涪翁翁字之曰天粹而告之曰璧者成器之玉也其温润缜宻清明特达天之粹美也体圎而性刚又其天徳之纯也夫名者实之賔也有其实然后受其名而无愧昔者舜为天子兄弟之间遇人之不幸而舜尽其心于孝友使顽嚚诞傲蒸蒸而为善不至于奸曾参之事亲尽力以飬其志此孝之粹也傅说之事君也劝人君终始典于学魏郑公之事君也造次颠沛责善责难终其身而不勌此忠之粹也栁下惠与乡人处国人不穪天下乐之此和之粹也季子辞国而防吴之社稷子臧辞国而与曹之兴亡此清之粹也是皆清明在躬有至徳者也若夫有好学之意而不求明师不近畏友喜君子之名而不舍防志不出下流则是珉而非玉也彼珉之为物似温润而不泽也似缜宻而不栗也是以君子贱珉而贵玉惟夫粹之质可以琢磨而成器故予为之言
　　侍其佃字说
　　战国时风声气俗之陋也故曰力田不如逢年善仕不如遇合涪翁改之曰农当力田有时乎逢年士当事道有时乎遇合故字佃曰仲年
　　评李徳叟诗【秉彞】
　　孙莘老尝以徳叟诗一轴示予曰子试为我评之予对曰再过普惠七言石人道中表字韵国朝以来能者不过一二人而已韩退之所谓横空蟠硬语妥帖力排奡唯此诗足以当此语昔尝见其汲汲浚源今又见其金玉井榦矣莘老大以为然
　　书倦殻轩诗后【洪玉父轩名】
