<!-- { "loadSidebar": true } -->
　　章华台南莎草齐长河柳色连金堤青楼曈昽曙光蚤梨花满巷莺新啼章台玉颜年十六小来能唱西梁曲教坊大使久知名郢上词人歌不足少年才子心相许夜夜髙唐梦云雨五铢香帔结同心三寸红笺替传语縁池并戏双鸳鸯田田翠叶红莲香百年恩爱两相许一夕不见生愁肠上清仙女征游伴欲从湘灵住河汉只愁陵谷变人寰空叹桑田归海岸愿分精魄定形影永似银壶挂金井召得丹青絶世工冩真与身真相同忽然相对两不语疑是妆成来镜中岂期人愿天不违云軿却驻从山归画图封裹寄箱箧洞庭艶艶生光辉良人翻作东飞翼却遣江头问消息经年不得一封书翠幕云屏遶空壁结客有少年名总身姓江征帆三十里前月发豫章知我别时言识我马上郎恨无羽翼飞使我徒怨沧波长开箧取画图寄我形影与客将如今憔悴不相似恐君重见生悲伤苍梧九疑在何处斑斑竹泪连潇湘

　　与李渤新罗剑歌

　　我有神剑异人与暗中往往精灵语识者知从东海来来时一夜因风雨长河临晓北斗残秋水露背青螭寒昨夜大梁城下宿不借■〈夹〉跌光颜看刃边飒飒尘沙缺瘢痕半是蛟龙血雷焕张华久已无沈寃知向何人说我有爱弟都九江一条直气今无双青光好去莫惆怅必斩长鲸须少壮

　　六叹【只书二首】

　　绮罗香风翡翠车晴明独傍芙蓉渠上有云鬟洞仙女垂罗掩縠烟中语风月频惊桃李时沧波久别鸳鸯侣独传一札孤飞翼山长水逺无消息却鏁重门一院深半夜空庭明月色

　　又

　　深院梧桐夹金井上有辘轳青丝索羙人清昼汲寒泉寒泉欲上银瓶落迢迢碧甃千余尺竟日倚阑空叹息惆怅不来照明镜却掩洞房抱寂寂

　　重过文上人院

　　南随越鸟北燕鸿松月三年别逺公无限心中不平事一宵清话又成空

　　润州听莫角

　　江城吹角水茫茫曲引边声怨思长惊起莫天沙上雁海门斜去两三行

　　再宿武关

　　逺别秦城万里游乱山髙下出商州关门不鎻寒溪水一夜潺潺送客愁

　　鹧鸪词

　　湘江烟水深沙岸隔枫林何处鹧鸪飞日斜斑竹阴二女空垂泪三闾枉自沈惟有鹧鸪啼独伤行客心

　　又

　　越冈连越井越鸟更南飞何处鹧鸪啼夕烟东岭归岭外行人少天涯北客稀鹧鸪啼别处相对泪沾衣

　　牧童词

　　朝牧牛牧牛下江曲夜牧牛牧牛度村谷荷蓑出林春雨细芦管卧吹莎草緑乱挿蓬蒿箭满腰不怕猛虎欺黄犊

　　竹枝词

　　荆门滩急水潺潺两岸猿啼烟满山渡头少年应官去月落西陵望不还

　　又

　　巫峡云开神女祠緑潭红树影参差不劳戍口初相问无义滩头剰别离

　　又

　　石壁千重树万重白云斜掩碧芙蓉昭君溪上年年月偏照婵娟色最浓

　　又

　　十二峯头月欲低空聆滩上子规啼孤舟一夜东归客泣向东风忆建溪

　　京口送朱昼之淮南【或刻寄赠妓人】

　　两行客泪愁中落万树山花雨后残君到扬州见桃叶为传风水渡江难

　　○唐彦谦【十七首】

　　垂柳

　　绊惹春风别有情世间谁敢斗轻盈楚王江畔无端种饿损宫娥学不成

　　牡丹

　　真宰多情巧思新故将能事送残春为云为雨徒虗语倾国倾城不在人开日绮霞应失色落时青帝合伤神嫦娥婺女曾相送留下鸦黄作蕋尘

　　春雨

　　绮陌夜来雨春楼寒望迷逺容迎燕戏乱响隔莺啼有恨开兰室无言对李蹊花欹浑拂槛柳重欲垂堤灯檠昏鱼目熏炉咽麝脐别轻天北鹤梦怯汝南鸡入戸侵罗幌梢檐润绣题新丰树已失长信草初齐乱蝶寒犹舞惊乌暝不栖庾郎盘马地却怕有春泥

　　秋晩髙楼

　　松拂疎窗竹暎阑素琴幽怨不成弹清霄霁极云离岫紫塞风髙露满盘晩蝶飘零经宿雨莫鸦凌乱报秋寒髙楼瞪目归鸿逺始信嵇康欲画难

　　上已日寄韩八【一云寄难八】

　　上已接寒食莺花寥落晨微微泼火雨草草踏青人凉似三秋景清无九陌尘与余同病者对此合伤神

　　长溪秋望

　　柳短莎长溪水流雨微烟暝立溪头寒鸦闪闪前山逺杜曲黄昏独自愁

　　离鸾

　　闻道离鸾思故乡也知情愿嫁王昌尘埃一别杨朱路风月三年宋玉墙下疾不成双点泪断多难到九廽肠夜前佳树名栀子试结同心寄谢娘

　　曲江春望

　　杏艶桃娇夺晩霞乐游无庙有年华汉朝冠葢皆陵墓十里宜春下苑花

　　柳

　　春思春愁一万枝逺村遥岸寄相思西园有雨和苔长南内无人拂槛垂游客寂寥缄逺恨莫莺啼呌惜芳时晩来飞絮如霜鬓恐为多情管别离

　　春阴

　　一寸逥肠百虑侵旅愁危涕两争禁天涯已有销魂别楼上寜无拥鼻吟感事不关河里笛伤心应倍雍门琴春云更觉愁于我闲葢低村作暝阴

　　春深独行马上有作

　　日烈风髙野草香百花狼籍柳披猖连天瑞霭千门逺夹道新阴九陌长众饮不欢逃席酒独行无味放游缰年来与问闲游者若个伤春向路旁

　　寄蒋二十四

　　鸟啭蜂飞日渐长旅人情味悔思量禅门澹泊无心地世事生疎欲面墙一月云烟迷柳色九衢风土帯花香亦知髙士禁愁寂试倚阑干莫断肠

　　汉代

　　汉代金为屋吴宫绮作寮艶词传静婉新曲定妖娆箭响犹残梦籖声报早朝鲜明临晓日逥转度春宵半袖笼清镜前丝压翠翘静多如有待闲极似无憀梓泽花犹满灵和柳未凋障昏巫峡雨屏掩浙江潮未信潘名岳应疑史姓萧漏因歌暂断灯为雨频挑饮酒阑三雅投壶赛百娇钿蝉新翅重金鸭旧香焦水净疑澄练霞孤欲建标别随秦柱促愁为蜀弦么玄晏难瘳痹临邛但发痟聨诗征弱絮思友咏甘蕉王氏怜诸谢周郎定小乔黼帏翘彩雉波扇画文鳐荇密妨垂钓荷欹欲度桥不因衣带水谁觉路迢迢

　　春残

　　景为春时短愁随别夜长暂碁寜号隠轻醉不成乡风雨曽通夕莓苔有众芳落花如便去楼上即河梁

　　小院

　　小院无人夜烟斜月转明清宵易惆怅不必有离情

　　寄懐

　　有客伤春复怨离夕阳亭畔草青时泪从红蜡无由制肠比朱弦恐更危梅向好风惟是笑柳因微雨不胜垂双溪未去饶归梦夜夜孤眠枕独欹

　　玫瑰

　　麝炷腾清燎鲛纱覆緑蒙宫妆临晓日锦段落东风无力春烟里多愁莫雨中不知何事意深浅两般红

　　才调集巻六

　　●钦定四库全书

　　才调集巻七

　　（唐）韦縠 撰

　　○李宣古【一首】

　　听蜀道士琴歌

　　至道不可见正声难得闻忽逢羽客抱緑绮西别峨嵋峰顶云初排□面蹑轻响似掷细珠鸣玉上忽挥素爪画七弦苍崖劈烈迸碎泉愤声髙怨声咽屈原呌天两妃絶朝雉飞双鹤离属玉夜啼独鹜悲吹我神飞碧霄里牵我心灵入秋水有如驱逐太古来邪淫辟荡贞心开孝为子忠为臣不独语言能教人前弄啸后弄嚬一舒一惨非冬春从朝至莫听不足相将直说瀛洲宿更深弹罢背孤灯窗雪萧萧打寒竹人间岂合值仙踪此别多应不再逢抱琴却上瀛洲去一片白云千万峯

　　○王之涣【十三首】

　　惆怅诗

　　八蚕薄絮鸳鸯绮半夜佳期并枕眠钟动红娘唤归去对人匀泪拾金钿【莺莺】

　　又

　　李夫人病已经秋汉武看来不举头得所秾华销歇尽楚魂湘血一生休【李夫人】

　　又

　　谢家池馆花笼月萧寺房廊竹飐风半夜酒醒慿槛立所思多在别离中

　　又

　　隋师战舰欲亡陈国破应难保此身诀别徐郎泪如雨鉴鸾分后属何人【乐昌】

　　又

　　七夕琼筵随事陈兼花连蔕共伤神蜀王殿里三更月不见骊山私语人【杨妃】

　　又

　　夜寒春病不胜懐玉瘦花啼万事乖薄幸檀郎断芳信惊嗟犹梦合欢鞋【小玉】

　　又

　　呜咽离声管吹秋妾身今日为君休齐奴不说平生事忍看花枝谢玉楼【緑珠】

　　又

　　青丝一络堕云鬟金剪刀鸣不忍看持谢君王寄幽怨可能从此住人间【杨妃】

　　又

　　陈宫兴废事难期三阁空余緑草基狎客沦亡丽华死他年江令独来时【丽华】

　　又

　　晨肇重来路已迷碧桃花谢武陵溪仙山目断无寻处流水潺湲日渐西【刘阮】

　　又

　　少卿降北子卿还朔野离觞惨别颜却到茂陵惟一恸节旄零落鬓毛斑【苏李】

　　又

　　梦里分明入汉宫觉来灯背锦屏空紫台月落关山晓肠断君恩信画工【明妃】

　　悼亡

　　春来得病夏来加深掩妆窗卧碧纱为怯暗藏秦女扇怕惊愁度阿香车腰肢暗想风欺柳粉态难忘露洗花今日青门葬君处乱蝉衰草夕阳斜

　　○岑参【四首】

　　题苜蓿峯寄家人

　　苜蓿峯边逢立春葫芦桥上泪沾巾闺中只是空相忆不见沙场愁杀人

　　玉关寄长安李主簿

　　东去长安万里余故人何惜一行书玉关西望肠堪断况复明朝是岁除

　　逢入京使

　　故园东望路漫漫双袖龙钟泪不干马上相逢无纸笔慿君传语报平安

　　春梦【英灵集同】

　　洞房昨夜春风起遥忆羙人湘江水枕上片时春梦中行尽江南数千里

　　○贾曾【一首】

　　有所思【宋之问害刘希夷认此诗为已作故诸集错见兹又刻贾曾削几聨恐误】

　　洛阳城东桃李花飞来飞去落谁家幽闺女儿爱颜色坐见落花长叹息今岁花开君不待明年花开复谁在故人不共洛阳东今来空对落花风年年岁岁花相似岁岁年年人不同

　　○许浑【二十首】

　　金谷园桃花

　　花在舞楼空年年一度红泪光停晓露愁态倚春风开日妾先死落时君亦终东流两三片应到夜泉中

　　洛阳道中

　　洛阳多旧迹一日几堪愁风起林花晩月明宫树秋兴亡不可问自古水东流

　　塞下曲

　　夜战桑干雪秦兵半不归朝来有乡信犹自寄征衣

　　放猿

　　殷懃解金鎻别夜雨凄凄山浅忆巫峡水寒思建溪逺寻红树宿深入白云啼好觅南归路烟萝更莫迷

　　郊园秋日寄洛中友人

　　楚水西来天际流感时伤别思悠悠一尊酒尽青山莫万里书逥碧树秋日落逺波惊宿雁风吹轻浪起眠鸥嵩阳亲友如相问潘岳闲居欲白头

　　南楼春望

　　南楼春一望云水共昏昏野店归山路危桥带郭村暗烟和草色夜雨涨溪痕下岸谁家住残阳半掩门

　　颍州从事西湖亭燕饯

　　西湖清燕不知回一曲离歌酒一杯城带夕阳闻鼓角寺临秋水见楼台兰堂客散蝉犹噪桂檝人稀鸟自来独想征帆去巩洛此中霜菊绕潭开

　　南游泊船江驿【一作泊松江渡】

　　漠漠故宫地月凉云水幽鸡鸣荒戍晓雁过古城秋杨柳北归路蒹葭南渡舟去乡今已逺更上望京楼

　　题叚太尉庙

　　静想追兵缓翠华古碑荒庙闭松花纪生不向荥阳死岂有山河属汉家

　　寓懐

　　南国浣纱伴盈盈天下姝盘金明绣带动佩响罗襦素手怨瑶瑟清心悲玉壶春花坐摇落争忍嫁狂夫【一云未忍泣蘼芜】

　　题潼关西兰若

　　来往几经过前山枕大河逺帆春水阔髙寺夕阳多蝶影下红药鸟声喧緑萝故山归未得徒咏采薇歌

