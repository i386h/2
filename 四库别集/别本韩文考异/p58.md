<!-- { "loadSidebar": true } -->
　　读书以为学纉言以为文非以夸多而鬭靡也葢学所以为道文所以为理耳【非以或无以字】茍行事得其宜出言适其要虽不吾面吾将信其富于文学也颍川陈彤始吾见之杨湖南门下【之下或有于字】颀然其长薫然其和吾目其貌耳其言因以得其为人及其久也果若不可及夫湖南之于人不轻以事接争名者之于艺不可以虚屈吾见湖南之礼有加而同进之士交誉也又以信吾信之不失也如是而又问焉以质其学策焉以考其文则何信之有【诸本何下有不字方本亦然○旧读此序尝怪则何不信之有以下文意断絶不相承应每窃疑之后见谢氏手校真本巻首用建炎奉使之印末有题字云用陈无已所传欧公定本讐正乃删去此一不字初亦未晓其意徐而读之方觉此字之为疑去之而后一篇之血脉始复通贯因得释去旧疑尝谓此于韩集最为有功但诸本既皆不及方防谢本为多而亦独遗此字岂亦不尝见其真本邪尝以告之又不见信故今特删不字而复详着其说云】故吾不徴于陈而陈亦不出于我此岂非古人所谓可为智者道难与俗人言者类邪凡吾从事于斯也久未见举进士有如陈生而不如志者于其行姑以是赠之【志上或有其字方从阁本】
　　送王秀才序【或作王埙】
　　吾尝以为孔子之道大而能博门弟子不能徧观而尽识也故学焉而皆得其性之所近【方无为字大而下方有其字】其后离散分处诸侯之国又各以其能授弟子原逺而末益分【方从阁本作引○今按以分为引盖草书误然幸有他本可证方乃不取而独信其误何哉】盖子夏之学其后有田子方子方之后流而为庄周故周之后喜称子方之为人【故下方有庄字】荀卿之书语圣人必曰孔子子弓【孙曰荀子非十二子篇云无置锥之地而王公不能与之争名在一大夫之位则一君不能独畜一国不能独容是圣人之不得势者也仲尼子弓是也儒效篇云非大儒莫之能立仲尼子弓是也】子弓之事业不传虽太史公书弟子传有姓名字曰馯【音寒姓也】臂子弓子弓受易于商瞿【卿下或无之字名字或作名耳方云子弓史记作子汉书作子弓又云商瞿授子庸子庸授子弓传授之序与此不同】孟轲师子思子思之学葢出曾子自孔子没羣弟子莫不有书独孟轲氏之传得其宗故吾少而乐观焉【书上或有师字非是吾或作余】太原王埙示余所为文好举孟子之所道者与之言信悦孟子而屡賛其文辞夫沿河而下茍不止虽有迟疾必至于海如不得其道也虽疾不止终莫幸而至焉【迟疾或作疾迟幸或作得】故学者必慎其所道道于杨墨老庄佛之学而欲之圣人之道犹航断港絶潢以望至于海也故求观圣人之道必自孟子始今埙之所由既几于知道如又得其船与檝知沿而不止呜呼其可量也哉
　　荆潭唱和诗序
　　【此谓裴均杨凭唐艺文志有裴均荆潭唱和集一巻诸本作裴垍非也】
　　从事有示愈以荆潭酬和诗者愈既受以卒业【或作集方云卒业字见汉楚元王传】因仰而言曰夫和平之音淡薄而愁思之音要妙讙愉之辞难工而穷苦之言易好也【之音或作之语非是】是故文章之作恒发于羇旅草野至若王公贵人气满志得非性能而好之则不暇以为【至若方作若至气满志得方作气得志满】今仆射裴公开镇蛮荆统郡惟九【方无仆射裴三字】常侍杨公领湖之南壤地二千里【方无之字】徳刑之政并勤爵禄之报两崇乃能志存乎诗书寓辞乎咏歌徃复循环有唱斯和搜竒抉怪雕镂文字与韦布里闾惟悴专一之士较其毫厘分寸铿锵发金石幽眇感神信所谓材全而能钜者也【神方作神】两府之从事与部属之吏属而和之茍在编者咸可观也宜乎施诸乐章纪诸册书【在或作有非是】从事曰子之言是也告于公书以为荆潭唱和诗序
　　送幽州李端公序
　　【李益时佐幽州刘济幕今相国李藩也】
　　元年【元和元年】今相国李公为吏部贠外郎【年下或有春字洪玉父云是年春公犹在江陵安得有偕朝道语】愈尝与偕朝道语幽州司徒公之贤曰某前年被诏告礼幽州【徳宗崩以藩为告哀使故至幽州】入其地迓劳之使里至每进益恭【里或作累或作狎】及郊司徒公【刘济也】红帓首鞾【许戈切亦作靴】袴握刀左右杂佩【帓或作帕方从杭本刀下有在字而连读下文左字为句谢本又校作在右○今按若如方意则当云左握刀又杂佩矣不应云握刀在左亦不应唯右有佩也在为衍字无疑杭本误也礼疏云带劒之法在左右手抽之为便则刀不当在右谢本亦非矣左右杂佩当自为一句内则所谓左右佩用者也】弓防服【防丑亮切韔或作在方从阁杭蜀苑作张引说文云弓施为张又云服弓衣也○今按韔服皆弓室也然诗云言韔其弓又曰交韔二弓则韔字又可通作虚字用矣此弓韔服谓纳弓于服耳况弓之施与否于服无利害作张非是】矢插房【方云左传抽夫纳房房箭舎也】俯立迎道左【方从杭阁本道作宾非是】某礼辞曰公天子之宰礼不可如是及府又以其服即事某又曰公三公不可以将服承命卒不得辞【卒上或有及馆又如是一句方从阁杭苑粹无之○今按此据次第当有此句但下文云上堂即客阶坐必东向若至馆如此即是常礼不足言唯在府如此乃见其尊事天子使者不敢以主礼自居之意当从方本为是】上堂即客阶坐必东向【阶下方复出即客二字云文粹亦有即字则知古本诚然也○今按复出二字古本虽有然不知是何文理不足为正也】愈曰国家失太平于今六十年夫十日十二子相配数穷六十其将复平【句】平必自幽州始乱之所出也【平方作乎○今按若作乎字而为上句则下文不应便重出如开元时乎下句但云必自幽州始而上无平字即又不成文理今定作平仍属下句】今天子大圣司徒公勤于礼庶几帅先河南北之将来觐奉职如开元时乎李公曰然今李公既朝夕左右必数数为上言元年之言殆合矣端公嵗时来寿其亲东都东都之大夫士莫不拜于门其为人佐甚忠意欲司徒公功名流千万嵗请以愈言为使归之献【方无复出东都字大夫士或作士大夫】
　　别本韩文考异巻二十
　　钦定四库全书
　　别本韩文考异巻二十一
　　宋　王伯大　重编
　　序
　　送区册序
　　【方云洪谓区册即考其始末非也】
　　阳山天下之穷处也陆有丘陵之险虎豹之虞江流悍急横波之石廉利侔劒防舟上下失势破碎沦溺者徃徃有之【江上或有水有字亷或作其】县郭无居民官无丞尉夹江荒茅篁竹之间小吏十余家皆鸟言夷面【荒茅篁竹蜀本作荒榛茅竹篁诸本作丛方云汉书严助传谿谷之间篁竹之中顔曰竹田曰篁】始至言语不通画地为字然后可告以出租赋奉期约【语方作说不下有相字】是以宾客游从之士无所为而至【士或作事】愈待罪于斯且半嵗矣有区【音欧区冶子之后后汉末有长沙区景】生者誓言相好自南海挐舟而来升自宾阶仪观甚伟坐与之语文义卓然【方无矣字观或作冠】庄周云逃空虗者闻人足音跫【旦恭切行声】然而喜矣况如斯人者岂易得哉【虚或作谷斯或作其方无斯字皆非是】入吾室闻诗书仁义之说欣然喜若有志于其间也与之翳嘉林坐石矶投竿而渔陶然以乐若能遗外声利而不厌乎贫贱也【欣然下或有以字于或作乎间或作闻乐上方无以字厌下方无乎字○今按欣然喜陶然乐当为一例故诸本皆有以字而方本皆无然窃详其文势之缓急恐上句应无而下句应有也故定从此本】嵗之初吉归拜其亲酒壶既倾序以识别【吉或作告方云毛氏诗传云初吉朔日也此葢通言嵗首也拜或作觐】
　　送张道士序
　　张道士嵩髙之隐者通古今学有文武长材寄迹老子法中为道士以养其亲【高方作南下同隠方作有道今按有道语似太重当且作隠】九年闻朝廷将治东方贡赋之不如法者三献书不报长揖而去【方下或有诸侯字】京师士大夫多为诗以赠而属愈为序诗曰
　　大匠无弃材寻尺各有施况当营都邑杞梓用不疑张侯嵩山来面有熊豹姿开口论利害劒锋白差差【白或作自非是】恨无一尺捶为国笞羌夷【捶方作棰】诣阙三上书臣非黄冠师臣有胆与气不忍死茅茨又不媚笑语不能伴儿嬉乃着道士服众人莫臣知臣有平贼策狂童不难治其言简且要陛下幸听之天空日月髙下照理不遗或是章奏繁裁择未及斯【方以□杭作期非是】寜当不竢报归袖风披披答我事不尔吾亲属吾思昨宵梦倚门手取连环持今日有书至又言归何时霜天熟柿栗收拾不可迟岭北梁可构寒鱼下清伊【或作漪○今按伊水在嵩北若前两处作嵩南即此处不可作伊若彼作嵩髙则此乃可作伊耳漪字虽可通用然本不以水只是语句辞如书断断猗大学作兮荘子犹为人猗亦是此类故说文水部无之但因伐檀连漪沦漪故俗遂加水用之而韩公亦有含风漪之句谓此作漪亦未可知今上文既作嵩髙则此且作伊亦无害若有他证见得上文果当作南则此却当改为漪矣】既非公家用且复还其私从容进退间无一不合宜时有利不利虽贤欲奚为但当励前操富贵非公谁
　　送高闲上人序
