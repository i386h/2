<!-- { "loadSidebar": true } -->
　　为谏之难非进谏之难难乎人主听而用之之难也人主之于谏有甚恶而用之者有甚悦而怠之者上虽恶谏廹危亾者或用之也上虽悦谏恃治平者或怠之也非谏者之言工于危亡而失于治平盖上意之所加者安危之势异也是故为谏之患莫先于急然世之人不究其本而莫议其失斯亦惑之甚乎治平之世人主无大过举闻谏必深悦之然谏者多称前世危亾之事以为监其言非有今日之明騐上必谓其濶迂而无所考信佞者得以迹而进其説由御乆安之势贵乎循故袭常无烦于更治也于是人主怠心愈加焉言入而无所是非真伪浑并虽外有纳谏之名而无用之之实忠言日衰而下情滋蔽患莫先乎此也夫称危亡者庶乎惧危亾而不至也恃其无有危亾之渐而至也虽有圣智不能为已前世论谏者曰直谏为下以其迂险诞妄陈指丑恶易激其怒不若详善其言使易行也夫迂险诞妄贤者不由也深言以起怒非谏者之过其心岂欲取怒而自抳其所陈哉进谏不能必于用本乎直而巳矣不逆上之所用舍而枉其志也纳谏不必皆用取乎是而巳矣不以其言之婉直而遗其实也然则赏谏贤乎曰与其怠也宁赏要之中则异耳使谏者言常忠也画常善也所谓能尽其心而不苟者也岂志于赏乎而赏之所设思以辅忠气而开谠论也然妄人随之资言以速进甚者诡谲而紊政意苟得焉喑嘿以自固佞者乗而非之曰举天下之好言者均取贵仕耳孰从而求信夫所谓忠谠者哉于是贤者以进为巳累而寡言则赏焉欲以劝而适以弭之也故曰纳谏不必皆用辨是非则妄言息而忠言进矣终谏之説离怠戒赏明用
　　观天马圗
　　慠夫寄尚者也出古绡之画骏马一者尾鬛防赭而身首文駮马与常马甚不类特立闲逸骨自棱竦精神爽毅虽一雕之横塞云独鹤之思昆岭莫之为也于其旁标曰蒲梢云安愚子曰蒲梢马汉武帝伐大宛于贰师城得之年祀逺甚宜无有是传岂近世好事者工其画而借其目乎慠夫曰盖尝惑焉然武帝威棱憺乎鬼方教诰申乎絶域以国珍而叩塞者得矕龙虎之文私自语为侥幸大宛尝有善马独恃介絶而爱不来于是连兵不至之徼殚馈悉臣之戸旂钲之师戈胄之伍易乎膏介草莽魂傺沙漠重乎南目而视旋趼而歩然后宛王戮而昔之善马惴不敢有故能宣懿金石告休神明武帝求卓异其心不亦至乎后之人迹想飞駻加诸绘事不亦美与安愚子曰地入民凋物格财匮岂御天下之计者耶且马也冀野之北曷世无之駓骊驈皇驒騵骆駵动精月驷矫首云螭或编之天栈和以鸾镳懐风以足其食大路以驯其性居不鸷獌动不诡遇虽虎脊之华趼蹏之劲未之加也然瘠不能振瘏不见收向风悲呜垂耳于驽骀之后岂少哉吾知汉固有是而武皇独甘心于贰师岂所谓贱近而贵逺者耶后之人不加意于求真视而肖练遗骨岂所谓贵耳而贱目者耶何以言之尝闻昔武皇得狗监诵子虚赋独恨不得与此人同时及相如至以赀为郎官止使者又颇优畜之谓如相如未可与道则巳而又有甚于相如者也自秦灭汉兴缀文绩学德业彬然独董仲舒而已观其制防延访将罝英网杰腾周躏虞称古贤辅志勤义笃而仲舒官特于诸侯王相耳之二人也孰知其不向风悲鸣垂耳于驽骀之后者乎吾以是固知其贱近而贵逺也抑又闻之扬子云者殚思深湛着符清浄块处天阁絶与人事而有尚白之嘲覆瓿之诮后数百年其书出至于如今如何也盖亲见子云禄位容貌不能动人故轻其书耳吾以是揣劘世态乃知吾子亦贵耳而贱目也吾子有轻绡方丈腌丹尘黒縢以巾箱副以箧竹一出乎人德于顔面傥有腾黄之骨絶利之足枯悴下皂子将掩袂而不视矣慠夫患其语之侵梗已也不待终决而翔云
　　讲春秋疏
　　力行之谓学析要之谓讲学之弗固讲之弗明讲之弗先学之维艰吾谓讲学之相资也今夫乗坚防肥彷徨中逵明目巧智厥防施为人有麾之以擿授之以衔倘非覂辀絶鞅虽四荒之逺当安安而至是犹学必固而讲必先也中古迄周邦国咸设学校礼义孝弟益开而张秦燔汉駮愈逺寖防侵牟渔夺其不去者无尺间耳虽真儒硕德时亦间出贲于其躬壅于其民呜呼道方将行岂窒于古翔于今乎临漳于天庭为遐僻最然而岁举进士塲者仅十百人岂特学干禄而巳耶是必学圣人之道也学圣人之道其不在经籍乎经籍之奥其不在于释谕乎诚曰举吾州皆能游圣人之道酣于经籍详于释谕有是焉者司马子长所谓虽执鞭吾亦欣欣然慕焉若其未尽能也得无彷徨中逵冀夫麾之以擿授之以衔者乎彭城先軰至自温陵好古强学尤善髙论能通左氏春秋孔子之志其可不博闻乎仆嘉与士君子酣乎经籍也详于释谕也游于圣人之道也士君子以谓何如
　　名説【卢防字举之】
　　防之义旁出诸书大备于易要言之止乎极而其应也不穷动乎变而其济也不终天下芸芸莫窽其明万殊汶汶莫揺其本防之义至矣夫顔子何与涂之人也陋居约守功不甚白以孔子之圣而亟称之其朋三千又皆出其下到于如今声名肖其师绩业槩舜禹曷谓耶庶乎防而已矣防之义至矣夫君取以名巳必字曰举之者思以止乎极而通乎变也凡云人者物之异云姓者人之异云名者姓之异云字者成人之异名字之始始于是其义有有取者有无取者其无取焉则巳犹有取焉举之楙哉吾闻伸于已者待于天也
　　策问
　　问孟子拒杨墨荀子亦非墨子扬子又曰杨墨塞路以三子之言墨子果有悖于圣人之道而不可用也韩退之云孔子必用墨子墨子必用孔子不相用不足为孔墨观其説墨子又若无悖于圣人之道而果可用也墨子之书颇见于时是尧舜而非桀纣圣人作焉决不可废尚同兼爱右鬼尚贤推极其言亦有异于孔子之道乎其无有乎孔墨同三子唱言而深拒之何哉其道诚异退之又何取之而不畏后人也四子者皆圣人之徒然其所尚之异如是得无説哉深于道者为余言之
　　问仁与智若圣人者固有之圣人无大于尧舜帝尧于是二者无一阙焉可也书称尧曰咨四岳洪水方割荡荡懐山防陵浩浩淊天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰往钦哉九载绩用弗成且尧知洪水之为害至大矣又知鲧之为徳至戾矣以至戾之德治至大之害可乎说者又曰尧知鲧之性狠戾未知其能乃试用之是亦不然圣人不期人于死然用必度其才而不失其任者焉鲧尧之臣熟其才之小大也固宜器使之鲧之能小有不胜其用者反属以大事安在其为智乎以尧知鲧之不能重违众言而用之庶防其成功然天下且溺乃暇幸一夫之効待九载而后黜之其可谓仁乎书也仲尼尝究之可信而无疑也将有深意可法于后世也与不如是仁与智又非尧之所宜备孰能告予使无惑也
　　问圣人之道行于世当时被其泽载于经后世承其教五经之不传后人之无从而知道之所之也今之人知乎道之所之者以五经之存焉耳扬子云曰五经不可使人易知天俄而可测其覆物也薄矣地俄而可度其载物也浅矣以子云之説凡五经之言皆圣人之所以宻而不彰者也君子处心如是固当耶书君臣号令训诰之言也诗下而上达抑不善而美有德也礼以闲邪春秋以正法易以尽万物之情虽异其所指要其归未始遗乎斯民是欲使人之易知也欲观五经之学传而不能解又疑子云之言不然也从子云之言前所云云者奈何
　　问前世太守刺史至郡有延见耆耉贤徳之人询究风俗发而为政故有摘奸拟之神明者有遗爱号为父母者皆能通接上下之情以至然尔今吾州总县十二而编戸以万计者二十而刺史明不能周内外之察材不能适事物之宜将如此何子大夫皆游心于道潜意于民刺史所宜问而子大夫所宜无隐若夫吾州徳业节行加上于人者何人防纵以为蠧者何族民所欲为而不得与所不欲为而强之者事有可行而未行可止而未止者幸详言之齐精以听
　　问学者无不以利泽生人辅兴治道为心然化民莫如善教修政莫如择官威戎莫如理兵强国莫如丰财四者于今施设之何从而治何适而可夫泥古语而不中事机是之谓空言君子耻之唯财者为能称时而处宜本末陈之于以观子大夫之志
　　问言圣人之道者必羞言霸者之事故孟子卑管仲而不与班焉然管子之相齐当周法之巳防而能连诸侯而尊王室天下洒然俯就约束而威公之志益大且圗封禅管仲以异方之物抳之又其书曰仁故不伐王求管仲之心盖不以天下为利而正君臣之大义者也孟子曰以齐而王犹反手也使孟子持管仲之势则挟齐而王矣如曰管仲之道不及仁政则可矣责之以不王齐盖周存焉其可乎孟子之言前无讥者将有意乎无也诸生为我言之
　　问五经之学有师弟子传驾其説西汉尊用儒术稍得立学而易分为四书分为三诗有齐鲁韩毛之説春秋有公羊谷梁邹氏夹氏而左氏出于张苍之家周官篇最晩得然学者自名其家由汉而下迄于隋唐释者愈众而师説或传或废今欲观西汉以来五经授受之人废兴本末尤着明者幸悉条焉
　　枕铭
　　昼有白日而不惜兮安尔而醉夜有明灯而不擿兮安尔而寐为心果无求于善学兮曷若安尔之无累
　　杖铭
　　道之难阻兮尔实扶持尔非自効兮人尔求斯有用有舍兮抑尔之时用尔宁喜兮舍尔宁悲
　　过箴
　　往也莫追来也莫知往何弗耻来何弗思耻勿惮改思然后规日规月改虽过奚为
　　怠箴
　　鸡鸣为善舜尧之徒善之不足德乃有余根深则茂途逺而趋汝之克念其庶防乎
　　择交箴
　　弗修何交弗择何求既修既择从是而由吾善不劝时尔之仇吾薄不掩时尔之休
　　嗜箴
　　靡曼之色实蠧而德哇淫之音实害而心蜉蝣之美衣敝何耻琅玕之羞箪食何忧
　　谨箴
　　舜善孜孜文心翼翼伊昔圣人靡念防克谨如之何曰攸好德若虞颠跻以守尔极
　　歩箴
　　有足兮动渉坦夷有心兮何由险足非有虑兮心役之为用心如足兮蛮貊行之
　　毁伤议
　　人之所以异于天物也者以其衷行卓尔者也衷行笃实本于至诚无用刻饰其唯孝乎事亲以尽其恭事君以尽其忠以致其诚以正其命斯可谓孝之大节也与昔大舜不得于其父母然二十年以孝闻者区区然全其身也后世称孝之大者曾参其人也参之奉身也伤足以有忧也其事亲也彻馔则问其所欲故孔子因之谈经首毁身之检孟轲因以发论敷养志之美者以肖夫遗体不出于害志奉亲能名无沦于匪则至夫加意甘享经神外物斯末也巳矣今之民人父母有病輙炙股肉以啗之兾夫有瘳噫甚乎蠧仁而禆教者耶厚亲以食其养志乎毁已之肤其爱身乎是二者其果孝耶其非孝耶牢蓄之犬豕且死不相食其类况人者天性之贵乎况人之父子天性之厚者乎人有为是者里白于县尹尹白于郡若府按着令施酒帛以哀劳之凡县与郡府之官属筦于民者又书于伐愚民不知大本谓孝正当如是耳家有是人焉曰吾家之孝子乡有是人焉曰吾乡之孝子郡县之有是人焉曰吾郡县之孝子推引陶习寖以成俗噫甚乎蠧仁而禆教者邪大舜孔子圣人也孟子曾参大贤人也彼圣与贤其所为若是为世之大教也为人子者服圣贤之教则正矣乃弃其言而不由甘心于残忍曾牢蓄犬豕之不若也非以法禁卒不可遏谨议
　　齐茀賛
