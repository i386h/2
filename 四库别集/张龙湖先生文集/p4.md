<!-- { "loadSidebar": true } -->
　　臣谬以纂修微劳躐升前职苐为拜官未久父母不得随例封赠乌鸟私情已经具疏上陈蒙敕该部至今未见覆请岂以爵赏为朝廷所命未可轻变抑以臣为有所沽激而然耶臣窃惟爵赏者人君所以劝天下于忠也推恩者人君所以教天下于孝也臣子所处不同其情各有所重有不得而兼焉者臣父母平生贫苦居无完室体无完衣臣知向学佣绩以资供亿其所以成臣之身至艰也及臣叨有禄位父不逮养终天之恨已无可言母年八十有一尺寸之晷又不可为期则臣所思致微诚于二亲者盖不容一日缓者也幸惟皇上广锡类之孝以及天下臣自谓千载一时之遭遇乃复为升职所限遂使人子之情郁而莫伸幽明之中怅望如故则臣所以汲汲然乞辞至于再三者岂得已哉况臣之升职以大典成也皇上之推恩以大礼成也臣尝从事编摩之后得观大礼颠末仰窥圣孝纯至感化兴起宜莫如臣今乃独冐官爵之荣至忘二亲之重自弃于孝治之外得罪圣明莫此为甚皇上尚忍成之邪且臣年未即死犬马之力尚可勉图而臣母垂尽之年万有不逮何以自赎后虽有重命累锡之荣终为虚设已矣伏望皇上悯臣所恳特敕吏部容臣辞免升秩仍令以旧官供事俾臣父母得以随例封赠则臣之感戴天恩实万倍于恒情矣 

　　○考察自陈疏 

　　臣湖广茶陵州人由正德十六年进士改庶吉士授翰林院编修历任左春坊左赞善左春坊左谕德翰林院学士南京吏部右侍郎改吏部右侍郎升左侍郎兼翰林院学士掌院事伏念臣器非宏远识乏该明学不通古今之宜才不适方圆之用徒以一介之鄙贱幸逢千载之休明始焉滥禄词林尚未称编摩之责继乃贰政铨部曾莫赞均统之猷洊历宠阶冐嫌虚授坐糜年所积愧空餐报何有于涓埃恩实隆于天地顷者复援小宰之叙仍使再跻馆阁之荣顾二秩之兼华何寸长之可录术未深于稽古岂堪备顾问之司才不足以济时徒自切经营之志虽驽足十驾敢不勉于驰驱而蚉力戴山终难胜其负载恒惭非据永惕在梁况乎秉愚戆之资恒以忤物加之以踰分之福必至招尤兹逢圣治更新之时适值国家考察之典如臣者在羣众最为庸劣其黜罚在所宜先伏乞恩施即赐罢斥以具瞻之重地祈改任于时贤如此则官得其人将不容以幸位物还其分庶获遂于生前下可协舆论之公而上可昭邦典之重矣 

　　○升南京吏部尚书谢恩疏 

　　嘉靖二十七年二月十九日钦蒙圣恩升臣南京吏部尚书臣闻命下临抚躬增惕望非意及感与惧并伏念臣衡湘寒畯樗栎凡材学不通方器非大用徒知区区自守曾无荦荦过人始焉窃禄词林未有涓埃之补继而贰政铨部莫赞均统之猷积愧空餐坐糜岁月旋复援小宰之叙仍使还翰院之班顾二秩之兼华何寸长之可录有匡世之志而力则不任有报君之忠而材莫能副每思瘝旷方切深忧讵意鸿恩更加崇秩窃惟我朝之治六典建官两都分治留京根本重地四辅所先冡宰邦治攸关诸曹是长自非夙负名德何以铨镜品流况其地既远帝庭人情易弛且此日士俗益偷吏习渐弊宜选于众举咸有一德之臣使暨乃僚懋董正庶官之绪广忠正之路杜邪枉之门令四海晓然知圣意所加庶南北相与致太平之业如臣不肖谬荷甄庸德薄而位尊力小而任重满盈已甚颠仆可虞兹遇皇上大德海涵至仁天覆才惟器使不以葑菲而下遗物皆曲成不择纤芥而并育遂令琐猥之细亦叨任使之隆矧由特简之知罔避越次之骤此臣虀殒莫知所以为报者也敢不淬砺初诚益坚愚赤虽蚉力戴山不胜负载而驽骀十驾愿効驰驱誓捐未尽之身上答生成之造 

　　○辞免内阁重任疏 

　　嘉靖二十八年二月二十九日该吏部差办事官陶兰赍咨到臣内开吏部等衙门会题奉圣旨张治改礼部尚书兼文渊阁大学士李本升少詹事兼翰林院学士俱着在内阁办事宠命天临臣民惊喜里巷传播以为儒者至荣臣不胜感戴天恩惭悚伏地五内战汗莫知所处谨缘陈力之义上布披沥之词臣窃惟我国家内阁之设所以辅承枢极参备论思虽事无专成而职亲要地至重任也祖宗之盛兹选匪爵秩之拘惟仁贤是任后乃资望并论盖才必试而后见劳以久而能积也逮我皇上临御以来简任卿辅尤切审求近因员缺久虚至勤少待之旨仰见圣明慎重之心即古帝王畴咨之明而上法我祖宗建立之初意也伏念臣草茅末品粗识篇章朴愚乏通方之知迂疏非济世之器徒以遭逢昌运窃禄词林几三十年初无尺寸之能仰答天造坐糜岁月洊历通阶虽先后五挍文武之科出入两贰南北之政亦惟碌碌随人无所表见顷岁谬荷圣恩擢司留宰臣虽不胜犬马思报之忠而位崇务寡功薄心违每怀尸素切抱深忧岂意天兹即加收录不远数千里之外拔诸稠众人之中俾参纶阁职以论思夫德薄而蒙非分之荣劳微而处非据之位臣所为栗栗危惧而不能自安者也矧惟皇上神明睿知覆载如天地照临如日月远览独识超绝古今每大政大猷一经圣断虽老师宿儒不能仰赞一词而大烈成功昭垂宇宙有古帝王所不能一二举者夫岂臣下区区思议可得禆赞万一哉且握图御极三纪于兹圣泽所被愈深愈厚然而祈天保民思贤图治惓惓圣怀未尝一日忘焉此则数千载难逢之圣主也当此之际诚宜博求英硕或简诸宅俊之贤或采诸遗逸之彦务得真才俾之左右宸幄庶几仰承德意相与究太平之业顾臣何人而可与于兹选哉虽圣主之恩天地曲示优容而朝廷之事毫发动□利害使臣不自揣量贪冐荣宠腼然受任则不惟上负圣皇知人之哲抑恐妨误国事苟至颠覆臣虽糜殒何能自赎伏望皇慈俯怜愚悃特寝成命俾臣仍旧供职庶楩梓之材可以收隆栋之效而榱楹之用亦能参构厦之功矣 

　　○谢恩疏 

　　嘉靖二十八年二月十二日钦蒙圣恩改臣礼部尚书兼文渊阁大学士着在内阁办事续臣具奏辞免重任伏奉圣旨卿才望优着内阁重地特兹简任宜殚竭忠诚以辅朕治不允辞吏部知道钦此钦遵除报名廷谢外臣诚惶诚恐稽首顿首俯伏上言伏以弼亮才难丝论任重维时遴选盖尝畴慎于旁求忽此兼叨夫岂凡庸之可称控辞莫避拜命增惭伏念臣晚出楚陬遭逢昌运当江汉龙飞之日感山川云出之期既首应于文科中回翔于词苑学非博古重以寡能株守陈言未闻大道居恒思省弥切兢惶抱驽骀十驾之诚而力常不逮有经营四方之志而用则未孚荐历清华久孤鸿造顷缘冡宰之职俾司留省之衡千里阙廷望云天而仰睇弥年江海同犬马之恋恩忽承收召之荣益戴眷私之渥文昌听履秩宗联东省之班秘阁演纶学士贰北扉之直职亲地要恩异数殊臣戴惟我朝罢丞相而设内阁本以臣道无专擅而代有终顾兹良法美意之所存即古辅弼疑丞之遗制惟礼乐自天子出虽皆禀于渊裁然德业成上下交亦相资于治理自非文优学赡何以备顾问而代天言然必正直忠贞乃能开诚心而布公道况唐虞御极须求接武夔龙而戎马在边宜有禁中颇牧乃如臣者姑使备员庶位尚或罄竭于小图若令陪议鼎司岂能对扬乎明命望非意及愧与荣并兹盖伏遇皇上道法祖宗德兼尧舜政惟求旧每兴拊髀之思圣极自新尤重弼予之托然物生之品质每下而天地之冐育无遗遂令小大之材各适短长之用怜臣既愚且朴必知克谨于王章故虽至鄙而庸亦使猥承乎官乏惟皇上之神圣莫及初何俟于赞襄顾君父之知遇特隆实难为其报称臣敢不靖共有位奉三尺以不欺同寅和衷集众思而自广忠诚殚竭誓以身许国而靡他喘息苟存必鞠躬尽瘁而后已臣之志也天实临之伏愿圣历无疆玉烛调而金瓯固邦家有造百工厘而庶事康 

　　○奉慰疏 

　　臣以恭趋召命伏闻皇太子于嘉靖二十八年三月十七日薨逝臣不胜惊恻且信且疑四月初七日行至天津卫闻降敕布告中外臣随就该卫公署成服如制仰惟皇上托重元良心勤慈育瞩此仙逝弥切宸思虽父子至恩在圣怀固不能已然祖宗重器于天命自有所归伏望少抑皇情茂崇天福下以慰四海臣民之望上以图万年宗社之基 

　　○谢赐银币疏 

　　嘉靖二十八年七月初三日伏蒙圣恩颁赐臣等各银四十两缎罗四表里者臣等谨就直所叩头祗领讫除同臣朱希荣等具本恭谢外伏念臣等猥以凡庸叨陪禁直滥从勋辅获上天阶引步若惊沾荣倍昔讵意天恩之浩荡特加锡赉之优隆束帛兼金并一时之秾缛殊恩异数庆千载之遭逢揣分非堪抚躬靡措仰惟皇上凝神大始合德伭元明祝之诚上孚于帝鉴洪厘之庆茂集于宸居万寿万年愈昌愈盛臣等初尘供奉未効微劳遽冐宠私实增惭悚矧才同袜线何所补于衮裳顾词出蒭荛尤难章乎粉藻仰承天度曲赐贷容更荷眷慈愈惭称塞感独深于铭刻报矢竭于捐糜伏愿神禧如日方升圣寿与天并永抚环舆于有道衍宝祚于无疆 

　　○谢遣代祭先师孔子疏 

　　伏以六经之道如日星圣人垂彝伦之教万世之功配天地辟雍修报祀之仪礼特重于右文事莫荣于代摄顾惟謭陋讵荷眷私祗拜纶音岂胜忻悚仰惟皇上日新治教天作君师学绍正传茂建中和之极统承往圣丕昭制作之权地纬天经参两仪而并位金声玉振集百王之大成饬典礼而崇先师忻覩上庠之殷祀备情文而昭馨德羞过鲁之太平牢冠裳庆儒治之隆海宇仰文明之化伏念臣赋材樗栎厕迹章缝学未成章得其门而入者或寡才非知道观于海而所至益难愧乏秉文谬膺遣命瞻宫墙而陡降祇存如在之诚依钟磬以登歌期赉思成之祜入庙每事问庶妥精意于明禋举足如有循仰奉天衷于渊穆惟深激切莫罄名言伏愿登三皇咸五帝圣治日进于昌明祖尧舜宪文武道运允升于亨泰 

　　○谢赐飞鱼衣疏 

　　嘉靖二十八年九月十四日钦蒙圣恩颁赐臣大红金彩罗飞鱼衣一袭臣不胜欢戴不胜感激谨稽首顿首称谢者伏以衣裳在笥命德昔重于五章宫锦飞华受宠特逾于三锡顾兹草茅之贱质仰叨天地之深慈鸿赐骈蕃屡膺渥赉鱼袍辉焕复忝殊恩露头角于风涛制出天机之巧绚翼鳞于霄汉荣增缝掖之光龙云自庆于遭逢鹈翼深惭于尘冐抚躬局蹐拜赐惊惶仰惟皇上道德光华服尧佩舜文章炳焕纬地经天草木何知衣被卿云之灿烂鱼鰕至陋涵濡沧海之汪洋臣运际昌明幸获攀鳞于江汉官陪密勿曷能补衮于山龙谬承特达之知独拜非常之贶昔唐人以口脂面药犹侈篇章而汉臣之紫绶青囊尚流史册况被圣时之异数茂章儒服之至荣念鱼水之遭恒千载而难遘顾乾坤之德岂百身之足酬臣敢不益奋愚忠思效衔珠之报期昭素节冀无濡鹈之嫌惟曵尾以勉图矢佩服而罔斁 

　　○谢赐祭品疏 

　　嘉靖二十七年二月十四日恭遇皇上以陵名告荐祖庙礼成致蒙圣恩分赐翰林詹事春坊祭品各一坛者臣等谨叩头祗领除赴鸿胪寺报名廷谢外臣等伏惟阳翠肇图秀叶万灵之域永陵荐号庆开亿世之基鳌岫卜祥制缘法祖凤輀妥吉义重厚伦爰诹日以告闻式命官而将事皇文昭达制出渊裁圣鉴居歆敬孚伭穆臣等仰观缛典莫陪显相之班谬荷鸿私均被神明之贶樽分秬鬯膰析瑶笾拜以登嘉增光华于儒服熟而致荐溥仁惠于亲祊共戴渥恩弥深感激伏愿高天厚地衍尧算于无疆圣子神孙奠皇图于有永 

　　○谢遣陪祀疏 

