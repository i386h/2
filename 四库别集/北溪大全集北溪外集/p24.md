<!-- { "loadSidebar": true } -->
　　子曰吾十有五而志于学三十而立四十而不惑五十而知天命六十而耳顺七十而从心所欲不逾矩圣人生知安行理义【缺】　无所事学然圣人之心则未尝自以为圣而无事于学也故自童年以往亦与人同其学而况乎古今事变名物制度之详非由学不可得所以有问礼于老问乐于苌等类但自常人视之若缓而圣人为之则甚笃切常人费心力之苦而圣人则胸中明朗随所在莫不至极而无容吾力此所以为圣人之学而非常情之谓也圣人因吾之有是学也于是即身立法以示学者凡为进道之序有六等非全无其实而姑为是空言之诱也其必十五而志于学者古者八嵗入小学至十五成童而后入大学志者心之所之之谓向于大学之道正所以求之而致其格物致知以诚意正心脩身之功也志乎此则念念在此必欲至其地而无作辍退转之虑矣又积十五年之久至三十而后能立谓有以自立于斯道之中已践及实地而卓然无所跛倚所守者固而不为事物摇夺如富贵不能淫贫贱不能移威武不能屈是也至是则物格知至而意诚心正身脩葢已实得之在已而无所事乎志矣又积十年之久至四十而后不惑凡于事事物物之所当然大如君当止仁臣当止敬父当止慈子当止孝之类小如坐当如尸立当如齐视当思明聴当思聪之类皆洞识其纲条品节之实而一无所疑至此则豁然如大明中覩万象所知者益明而无所事乎守矣又积十年之久至五十而后知天命天命即天道之流行而赋于物者盖专以理言而事物所以当然之故也如君之所以当仁臣之所以当敬父之所以当慈子之所以当孝坐之所以当如尸立之所以当如齐视之所以当思明聴之所以当思聪之类皆天之命我而非人之所为者吾皆知其根原所自来无复遁情至此则所知者又极其精而不惑又不足以言之矣又积十年之久至六十而后耳顺声才入心即通是非判然更不待少致【缺】而后得其理才容少思而后得则是内与外有相扞格违逆而不得谓之顺矣如夫子闻沧浪之歌即悟自侮自伐之义是其顺之证也至此则所知者又至熟而絶无人力矣即中庸所谓不思而得处也自不惑至此三节皆以知言乃明睿日进无疆之事与志学而立时之所谓知趣味迥不同矣又积十年之久至七十而后从心所欲不逾矩至此则心体莹彻纯是天理浑为一物凡日用间一随吾意欲之所之皆莫非天理大用流行而自不越乎法度之外声即为律身即为度所谓道心常为此身之主而人心一聴命矣即中庸所谓不勉而中地位也总而言之志学所以造道也而立所以成德也自不惑知命而耳顺则义精之至也从心所欲不逾矩则仁熟之极也在夫子岂果有六者等级积累而然哉亦因已之近似者以自名欲学者以是为凖则使之优游涵泳而无躐等之过日就月将而无半途之废尔然立志之始苟所学者一差而非圣人之正学则自后节节从而差虽用功之勤亦决不复有所谓立与不惑知命耳顺从心矣或始焉得其正而所谓立之一关有未能彻则又将若何而能不惑知命若何而能耳顺从心哉是则志学之初正圣愚二路之所由分尤学者之所当致谨而立之爲地又植本固址之所在尤学者所当用力也果能于是二节路脉不差而根址深固则自此而【缺】惟不倦以终之虽有四节之高皆可从容造诣而无所阻矣又何圣人之不可至哉然则学圣人者所【缺】









　　北溪大全集卷十八
　　钦定四库全书
　　北溪大全集巻十九
　　宋　陈淳　撰
　　讲义【易】
　　原画
　　伏羲作易根原备见于先天一图世传是图出于邵康节以爲得之陈希夷穆伯长而来而其实固已具于系辞传易有太极章及说卦传天地定位章矣盖昔者伏羲仰观俯察灼见夫隂阳二气错综流行生生而不穷于是作书以配之而名之曰易取其有交易变易之义今按系辞传攷之所谓太极云者象数未形而其理已具之称形器已具而其理无朕之目盖兆于万古无极之前而贯乎万古无极之后立于天地万物之表而行乎天地万物之中也自其始之动而生阳静而生隂也以隂阳有奇耦之数故画一奇以象阳画一耦以象隂而爲一画者二是谓太极生两仪其位则阳先而隂后其数则阳一而隂二于两仪之上又各生一奇一耦而爲二画者四是谓两仪生四象太阳位乎一而含数九以奇圆一而围三三各一奇参天而爲三本体画奇通所从生位一奇乃三其围三而得之也少隂位乎二而含数八以耦方一而围四四合二耦两地而爲二本体一画耦一画奇通所从生位一奇乃一其围四两其围三而得之也少阳位乎三而含数七以本体一画奇一画耦通所从生位一耦乃一其围三两其围四而得之也太隂位乎四而含数六以本体二画耦通所从生位一偶乃三其围四而得之也于四象之上又各生一奇一耦而爲三画者八于是三才略具而八卦之名立是谓四象生八卦其位则干一兑二离三震四巽五坎六艮七坤八而谓之经卦于八卦之上又各生一奇一耦而爲四画者十六是八卦复爲太极而复生两仪于四画之上又各生一奇一耦而爲五画者三十二是八卦之两仪复生四象于五画之上又各生一奇一耦而爲六画者六十四则兼三才而两之是八卦之四象复生八卦于是六十四卦之名立而谓之重卦是于干一兑二离三震四巽五坎六艮七坤八之上复以干一兑二离三震四巽五坎六艮七坤八者循序而重加之也故始自重干以及夬大有大壮小畜需大畜泰八卦则爲干一之所生次自履兑睽归妹中孚节损临八卦则爲兑二之所生次自同人革离丰家人既济贲明夷八卦则爲离三之所生次自无妄随噬嗑震益屯頥复八卦则爲震四之所生次自姤大过鼎恒巽井蛊升八卦则爲巽五之所生次自讼困未济解涣坎防师八卦则爲坎六之所生次自遯咸旅小过渐蹇艮谦八卦则爲艮七之所生次自否萃晋豫观比剥以终于重坤则爲坤八之所生次第相承条理不紊由本而榦由榦而枝皆其势之所自然而不容已特假圣人之手以画之而非人力所能安排布置者自八卦之立即具六十四卦而非八卦之后旋生六十四卦也自六十四卦之成即是八卦而非六十四卦之外复有八卦也就中平分之爲两截而按说卦对待之位相接爲圆图则虚中者爲太极自内而外第一画分爲两仪则阳仪居左隂仪居右第二画分爲四象则太阳居左之前少隂居左之后少阳居右之前太隂居右之后第三画分爲八卦则干一兑二居左之前离三震四居左之后巽五坎六居右之前艮七坤八居右之后第四画至第六画则八卦乘八卦而六十四卦整整成列在干一位之中内之八干实不离乎一干而爲贞外自干一至坤八爲悔而重干复居干一位之一在兑二位之中内之八兑实不离乎一兑而爲贞外自干一至坤八爲悔而重兑复居兑二位之二在离三位之中内之八离实不离乎一离而爲贞外自干一至坤八爲坤而重离复居离三位之三在震四位之中内之八震实不离乎一震而爲贞外自干一至坤八爲悔而重震复居震四位之四在巽五位之中内之八巽实不离乎一巽而爲贞外自干一至坤八爲悔而重巽复居巽五位之五在坎六位之中内之八坎实不离乎一坎而爲贞外自干一至坤八爲悔而重坎复居坎六位之六在艮七位之中内之八艮实不离乎一艮而爲贞外自干一至坤八爲悔而重艮复居艮七位之七在坤八位之中内之八坤实不离乎一坤而爲贞外自干一至坤八爲悔而重坤复居坤八位之八【缺】第一画则一隂一阳相间第二画则二隂二阳
　　相间第三画则四隂四阳相间第四画则八隂八阳相间第五画则十六隂十六阳相间第六画则三十二隂三十二阳相间统而言之则左者皆爲阳右者皆爲隂而各有界分故自复至干凡百一十二阳而又有八十隂者阳中之隂也自姤至坤凡百一十二隂而又有八十阳者隂中之阳也迭而言之则阳往交隂隂往交阳而互爲其根故阳在阳中阳顺行阳在隂中则逆行隂在隂中隂顺行隂在阳中则逆行即卦气流行之序而言之则复居子半以应冬至一阳之生积而二阳临三阳泰四阳大壮五阳夬至干居午半而爲六阳之极阳爲隂之父故干父又生长女而爲姤焉姤居午半以应夏至一隂之生积而二隂遯三隂否四隂观五隂剥至坤尽子半而爲六隂之极隂爲阳之母故坤母又孕长男而爲复焉离则尽夘中以应春分坎则尽酉中以应秋分即卦一定之分而言之则干居南坤居北以应天地辟阖而辨上下之位是谓天地定位离居东坎居西以应日月出入而列左右之门是谓水火不相射艮居西北兑居东南以应山高西北泽倾东南是谓山泽通气震居东北巽居西南以应雷啓羣蛰风养万物是谓雷风相薄无非与造化自然之易相脗合于以教民占筮揲蓍布卦以断吉凶每一卦之中其变又各六十四盖有变易无穷之用也是乃所以通天下之志定天下之业而妙开物成务之道也
　　原辞
　　伏羲之易本无文字始于干而终于坤每卦惟有六画而已盖是时太朴未散世质民淳凡有动作莫识是非利害因即隂阳逆顺消息之大分而示之使占者于是玩焉以决吉防而不至于迷茫尔是乃首辟浑沦其爲旨盖甚坦易明直而非有渊微妙之意也降及中古民僞日滋易道微矣文王于羑里中爲斯世患乃取伏羲之易而衍之既改八卦之位以干居西北坤居西南退处不用之地而任六子以爲天地用离居南坎居北震居东兑居西巽居东南艮居东北所谓帝出乎震齐乎巽相见乎离致役乎坤说言乎兑战乎干劳乎坎成言乎艮是谓后天之学又【缺】六十四卦【缺】　　于乾坤【缺】　　既济未济若今所传【缺】

　　然已非伏羲之旧
