<!-- { "loadSidebar": true } -->
　　君讳敬邕，博陵安平人也。夫其殖姓之始，盖炎帝之胤。其在隆周，远祖尚父，实作太师，秉旄鹰扬，克佐扌前殷。若乃远源之富，奕世之美，故以备之前册，不待详录。君即豫州刺史、安平敬侯之子。胄积仁之基，累荣构之峻，特禀清贞，少播令誉。然诺之信，著于童孺，瑶音玉震，闻于弱冠。年廿八而俊华茂实以响流于京夏矣。被旨起家，召为司徒府主簿，纳赞槐衡，能和鼎味。俄而转尚书都官郎中。时高祖孝文皇帝将改制创物，大崇革正，复以君兼吏部郎。诠叙彝伦，九流斯顺。太和廿二年春，宣武皇帝副光崇正，妙简宫卫，复以君为东朝步兵。景明初，丁母忧还家，居丧致毁，几于灭性。服终，朝廷以君胆量凝果，善谋好成，临事发奇，前略无滞，征群拜为左中郎将、大郎督、中山王长史。出围伪义阳，城拔凯旋，君有协规之效，功绩隆盛，授龙骧将军、太府少卿、临青男。忠勤之称，实显于兹。永平初，圣主以辽海戎夷，宣化伫贤，肃慎契丹，必也绥接，于是除君持节营州刺史、将军如故。君轩镳始迈，声猷以先，麾盖践疆，而温膏均被，于是殊俗知仁，荒识泽，惠液达于逋遐，德润潭于边服。延昌四年，以君清政怀柔，宣风自远，征君为征虏将军、太中大夫。方授美任，而君婴疾连岁。遂以熙平二年十一月廿一日座于位。缙绅痛惜姻旧咸酸，依君绩行，蒙赠左将军、济州刺史，加谥曰贞，礼也。孤息伯茂，衔胶在疚，摧号罔诉，泣庭训之崩沈，泪松杨之崩沈，泪松杨之以树，洞抽绝其何言，刊遗德于泉路。其辞曰：
　　绵哉遐胄，帝炎之绪，爰历姬初，祖惟尚父。曰周曰汉，荣光继武，迈德传辉，儒贤代举。於穆睿考，诞质含灵，秉仁岳峻，动智渊明。育善以和，奖干以贞，响发わ丘，翼起槐庭。庆钟盛世，皇泽远融，入参彝叙，出佐边戎。谋成辕幕，绩著军功，伪城飙偃，蠢境怀风。王恩流赏，作捍东荒，惠沾海服，爱洽辽乡。天情方渥，简爵惟良，如何仓昊，国宝沦光。白杨晦以笼云，松区杳而烟邃，藐孤叫其崩怨，亲宾疯而垂泪，仰层穹而摧号，痛尊灵之长秘，志遗德兮何陈，篆幽石兮深隧。呜呼哀哉。（碑拓本）
　　◇济青相凉朔恒六州刺史高植墓志铭
　　君讳植，字子建，勃海人也。（下阙）茂烈皆备之国籍家传。（下阙）之子。君禀灵原之秀（下阙）慧□□机□□者顾（下阙）求至道于司衿，始此（下阙）宣武皇帝（下阙）皇帝已（下阙）卫（下阙）理沈（下阙）绝白驼之（下阙）我以方约我以（下阙）心始□奸诈之辈（下阙）君在（下阙）□神□翻然（下阙）泉（下阙）至德□虚麋（下阙）名山□衢（下阙）赎兮（下阙）豪痛彼苍者天，丧此明公，琼矣哲人，惟义是依，每见我君，终始许师，大魏神龟。（下阙。碑拓本）
　　◇司马丙墓志铭（正光元年十一月）
　　君讳丙，字景和，河内温人也。晋武帝之八世孙，淮南王播之曾孙，魏平北将军、固州镇大将、鱼阳郡宜阳子兴之子。先室屯离，宗胤介否，乃祖归国，赏以今爵。奕世承华，休荣弥著。君有拔群之奇，挺世之用，神风魁崖，机悟高绝。少被朝命为奉朝请牧王主簿、员外散骑侍郎、给事中，从龙骧府上佐，迁扬州车骑大将军府长史，带梁郡太守。在边有炜略之称，转授清河内史，此郡名重，特以人举，不幸遇疾，以正光元年七月廿五日薨于河内城，朝廷追美，诏赠持节左将军、平州刺史，非至行感时，孰能若此。以庚子之年玄枵之月廿六日丙申葬于本乡温城西十五都乡孝义之里，刊石志文，而为辞曰：
　　君侯烈烈，玉操金声，高风愕愕，屡历微荣，奄然辞往，没有余馨，镌兹泉石，用铭休贞。（碑拓本）
　　◇怀令李超墓志铭（正光六年正月）
　　君讳超，字景升，本字景宗，后承始族叔在江左者悬同，故避改云。秦州陇西郡狄道县都乡华风里人也。雅著高节，敦袭世风，言行足师，兴作成准，修情孝友，因心名义。安贫乐道，息诡遇之襟；介然峻特，标确焉之操。弱冠举司州秀才，拜奉朝请，除恒农郡冠军府录事参军事，宰沁水县。巨政崇治，绰居尤最。为受罪者所诬章，宪台误听，被兹深劾，除名为民。于是廿年中浮沉闾巷，玉洁金志，卓尔无闷。到熙平二年，甫更从宦，补荆州前将军骑兵参军事，复作怀令。已受拜，垂垂述职，遭疾，正光五年八月十八日卒于洛阳县之永年里宅，时年六十一。孤贞华首，讫于二邑，门从无两，远迩酸恨，怀之百姓，长慕丧气，虽陈留之有季睿，不是过也。越六年正月丙午朔十六日辛酉，葬洛阳县覆舟山之东南，玄壤难穷，陵谷时异，刻兹阴石，照序光尘：
　　泱泱显族，敛蔓西垂，代袭清则，沓炳羽仪。道妙之门，绪风属斯，惟祖惟考，倜傥瑰奇。昌谟迭驾，高明规，杳量无堤，玄契不赀。总修异贯，员应纷枝，灼灼伊君，山立渊氵亭。栖真宅正，寝绳履程，懿铄为质，醇素用情。均冶礼世气重财轻，亦既从招，旁溢鸿声。随牒出入，密勿力诚，爰莅近邑，先迈仪形。绝交独坐，化动阴，尚德贻咎，众实叵盖。拂衽归来，饰辕褫带，恂恂乡，万殊一会。优柔善成，无小无大，再白再仕，泛尔沿流。阶伦稍降，盛业愈遒，逮作后城，士女承休。辔顿方驰，尽土悲愁，克节炯言，引赏靡征。端恭妄砥，家俗虚膺，攉彼圮迹，事罕篇缯。长源未输，深图乍卷蕴此逸机，空生徒返。兹冤易削，畴毒难遣，桢掬疏辣泉房寒远。孀孤内烂，妹弟摧亘，式镂沉石，托注幽篆。
　　妻恒农杨氏，父谈，为郏州主簿。息女孟宜，年卅六，适恒农王始俊，郡中正。息女媛姿，适辽西常彪，侍御史。息女仲妃，适武威贾子谧，凉州治中。息道冲，息女婉华，息女休颜，息女四辉。息道逸，年十六；息道栖，年十三。
　　◇南秦州刺史司马墓志铭
　　君讳升，字进宗，河内温县孝敬里人也。其先晋□帝之苗裔。曾祖彭城王，禅金声于晋阁，作蕃牧于家邦。祖荆州，才地孤雄，震玉誉于江左，来宾大魏，为白驹之客。始践北都，逢授侍中、使持节、征南大将军、开府、仪同三司、十州诸军事，封琅邪王，后迁司徒公。父□□□镇剖陇西，关右著唯良之绩。君纂帝王之资，赁万乘之胤，夙慧早成，绝于群辈。君志性贞明，禀操鲠直，又能孝敬闺门，肃雍九族，鸿才峻迈，声溢洛中。以孝昌二年释褐太尉府行参军，又除怀县令。虽牛刀耻鸡，且锦游邦里，莅政未几，礼教大行。君临兹百里，承流敷化，故能申述典谟，奉遵皇猷，使盗息如奸藏，令行如禁止，怀邑之民，咸称良翰。方縻好爵而穷仕路，极幽冕以官王寮，如天道无征，吊善徒言，遘疾一朝，哲人云亡。以天平二年岁次乙卯二月廿一日春秋有一薨于怀县。赠使持节、冠军将军、都督南秦州诸军事、南秦州刺史。以其年十一月七日葬于温县。但以日月不停，迁窆有期，墓门刊志，勒铭泉扉。其词曰：
　　盛矣修源，发业晋轩。陇西之子，琅邪之孙。如冰斯洁，如玉之温。往贤谢美，今俊何言。纂武彭城，承流全晋。万乘之胄，龙德之胤。辰极方高，苍海比润。崇基卓立，郁矣孤峻。少播令问，弱冠飞声。克壮集誉，赞彼槐庭。帝嘉明德，作邑怀城。义风烟舒，道化云行。才明不寿，自古在先。颜生二九，萎哲歼贤。之子之亡，如仕之年。永辞白日，苌归黄泉。远送平原，葬于温县。陇树冬寒，夏凝霜霰。勒铭德埏，志其乡县。万岁千龄，谁闻谁见。（碑拓本）
　　◇齐州刺史高湛墓志铭（元象二年十月）
　　君讳湛，字子澄，勃海涤人也。灵根远秀，启庆兆于渭川；芳德遐流，宣大风于东海。作范百王，垂声万古者矣。故清公势重，郑伯捐师；元卿位尊，管仲辞礼。皆所以让哲推贤，远明风轨。祖冀州刺史勃海公，文昭武烈，望В中夏，惠沾朝野，爱结周行。考侍中、尚书令、司徒公，英风秀逸，俊气云驰，虬顾帝乡，威流宇县。君禀庆绪于绵基，挹余澜于海澳。幼尚端凝，长好文雅，非道弗亲，唯德是与。肖遥儒素之间，纂申穆之遗风；徘徊文史之际，追牧马之逸藻。至于凭春洒翰，席月抽琴，迈昔哲以孤游，超时流而独远。熙平启运，起家为司空参军事，转扬烈将军羽林监。天平之始，襄城阻命，君文武两兼，忠义奋发，还城斩将，蛮左同归。朝廷嘉其能，缙绅服其义。假龙骧将军，行襄城郡事。君著绩既崇，赏劳未允，寻除使持节、都督南荆州诸军事、镇军将军、南荆州刺史。于时伪贼陈庆，率旅攻围，孤城独守，载离寒暑，终能克保边隍，全民境，复除大都督行广州事。享年不永，春秋三，元象元年正月廿四日终于家。皇上动哀，能言洒泪，乃有诏曰：故持节、都督南荆州诸军事、假镇军将军、扬烈将军、员外羽林监、行南荆州诸军事、南荆州刺史、当州大都督高子澄，识用开敏，气干英发，权摄蕃翰，诚效克宣。临难殉躯，奄从非命君文。言命遗绩，有悼于怀。宜申追宠，式光往烈。可赠假节、督齐州诸军事、辅国将军、齐州刺史。粤元象二年十月十七日，迁葬于故乡司徒公之茔。千秋易往，万古难留，故镌石泉门，以彰永久。其词曰：
　　丹虬降祉，姜水载清，大人应期，命世挺生。垂竿起誉，罢钓流声，经纶宇宙，莫之与京。胤司下蕃，公衡上宰，既显营丘，复В东海。四履流芳，五城降彩，繁柯茂叶，传华无改。伊宗作辅，忠义是依，清荡昏雾，横扫尘飞。日月再朗，六合更晕，玉帛斯集，福禄攸归。仁寿无远，积善空施，风酸夏草，霜结春池。昆山坠玉，桂树摧枝，悲哉永慕，痛矣长离。（碑拓本）

卷五十八
◎阙铭（三）
　　◇御射碑
　　皇帝以太延元年十二月车驾东巡，径五回之险邃，览崇岸之辣峙，乃停驾路侧，援弓而射之。飞矢逾于岩山，刊石用赞元功。（水经·氵寇水注）
　　◇洛州乡城老人佛碑
　　夫法界无相，相而十方，旨趣无言，言而法界，故入世者具大悲以济群生，出世者行六度而除八难。是以前驰羊□，后□□牛，欲使智水无湍，爱河永竭。然□斋主启请，示灭双林，正化随迁，业烦无救。但□□思念，雕素真形，波斯□心，铸兹神状。今吉万岁卅四人等□□敬造真仪一龛，上祚皇家，沐沾灵识。颂曰：
　　出有入□，□机不见，出空入□，益物为先，不来不去，无动无迁，妙矣□□，□能恻焉，漆园初起，双树息言，镌□□容，万代流传。大□□□十六年正月廿一日功讫。（碑拓本。前有卅四人姓名，不录。）
　　◇中书令秘书监兖州刺史郑羲碑（永平四年）
