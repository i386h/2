<!-- { "loadSidebar": true } -->
　　臣某言伏以智小识浅恳辞新命德音邈圣旨如初忧悸慙【一作惊】惶寸阴难处情有所迫再黩宸严冀天光之下济期夕殒之无恨臣某诚惶诚恐顿首顿首臣闻以贤授任犹诫盈满无德而禄固宜思【前篇作勇】退如或不量其分苟患失之贪荣冐宠以旷职事祸之所伏亦可畏也臣孤陋疵贱自视缺然遭遇【类表作逢】盛时谬此荣达得以貂蝉衮服趋侍云陛拥旄杖节统防戎师崇班厚遇【前篇作禄】顿极于此退自惟省夙夜慙惶【类表作惧】内旷论道经邦之位外乏济河登山之功但终恩眷万不酬一四方归责喧喧盈耳陛下矜其不逮近罢即戎未逾旬时又辱谋帅私怀爽絶以惊以怖昔光武见事于千里之外诸将授【类表作受】成算而已陛下聪明神武超然过之戡济多难犬【类表作一】戎大定今天下方镇东南【类表山东】最宁【九字一作天下方镇西最宁谧】但委之将守授以经畧自可致理又何足虞岂必以不才之臣窃【一作授】非据之位加之衰惫难于力强陛下知人则哲悯臣窃位之愚固当降殊私之贷开至公之选倘以懦败事谤缺上闻虽欲宥之其何及【前篇作得】也昧死陈乞庶鉴愚诚祈于必从不敢有隐伏冀收春雨之既降廻朝阳而见烛俾不能者止实望于曲成之仁也无任恳迫屏营之至
　　右二篇又载五百七十四卷前已削去
　　代裴相公让将相封爵表
　　臣某惶恐言臣闻无德而禄殃咎必至又鬼神害盈而福谦盖经旨【一作籍】之明言圣哲之诫也臣儒门孤贱行拙性愚自甘散弃岂望荣达时来骤进任遇颇【一作崇】重备位将相无补圣朝道恶其满天与之疾素有气癖兼之风又多烦躁事剧则昏伏以军国重务猥承叅决强防驽朽以亲事任精爽潜耗病源益深近日有加旷旬弥【一作绵】滞食不知味所进殊少形神憔悴惘惘不乐圣慈怜悯【一作恤】恤【一作曲】念微生御膳【一作药】名医屡蒙降锡霈然有喜载感于渥恩终亦无瘳复增其沉涸岂不以禄秩过量忧负在心强其不逮之分促其有终之限以兹速戾固亦明征且臣子之急必告君父在臣今日实堪怜悯以陛下之知臣岂独厚其爵位也以陛下之念臣岂不存【一作全】其骸骨也臣以冐宠则怜于危殆辞荣则安于摄衞伏冀特回宸眷俯察愚诚削除官爵使养衰疾庶白之年受赐于陛下生成之德有过于天地无任恳迫屏营之至
　　第二表
　　臣某言伏以衰疾沉绵久旷枢务忧惶迫切不敢自安【一作专】所以昧死上将相列侯印绶披沥丹愚再有陈乞顾景待命还旨如初穷情未达转益危困臣诚惶诚恐顿首顿首臣内顾微躬自量拙分无片善可取无一事可称皆缘际会叅务军国尸荣窃位公责所归且智小谋大鲜不败事福过灾生常然之理一自婴瘵【一作疾】旬朔未瘳大减服食晦明异候窃料气力衰惫恐先犬马乞遂闲退庶安形神且臣素疵贱敢期贵达常虑薄质不堪重任今禄位俱极过逾涯分致此沉痼得非害盈思自损抑冀通神理又不亲政事歴受宠荣废公旷时益用慙惧所以尘黩旒扆至于再三情迫于兹敢有所隐愚朴之性陛下素知加以危顿岂容矫饰伏望罢其新【一作所】授贷以微【一作残】生昔汉魏近臣有以期【一作暮】年久疾者则赐告就第或再起复位若大限未尽羸疴渐平圣慈不弃驱防非晚重得珥貂丹禁绦紫玉墀则微効获申所乞无几如或殆至深虑何必暂荣傥生遂其志没无所恨矣实冀皇天听卑于在上太阳廻舎于志诚【一作生成】俯纳诚祈退令摄衞衰朽余齿殊私曲全受赐则多生涯之幸臣无任恳迫之至





　　文苑英华卷五百七十六
　　钦定四库全书
　　文苑英华卷五百七十七　宋　李昉等　编文官让官
　　代王尚书让官表二首
　　为李景谌让天官尚书表一首
　　让地官尚书表一首
　　为欧阳通让夏官尚书表一首
　　为杨执柔让夏官尚书表一首
　　为欧阳通让司礼卿表一首
　　为司礼武卿让官表一首
　　为崔神基让司賔卿表一首
　　为司刑袁卿让官表一首
　　为司农李卿让官表一首
　　为宗楚客让营缮太监表一首
　　为王遗恕让殿中少监表一首
　　为第十舅让殿中监兼仗内闲廐表一首
　　让麟台少监表一首
　　为田归道让殿中监表一首
　　让成均祭酒表一首
　　自内史再让成均祭酒表一首
　　让吏部侍郎表二首
　　代王尚书让官表　　　　　阙　名
　　臣某言臣闻绠之短者无以汲深马之疲者无以致远臣实凡浅素乏器能爰自效官累蒙驱防服勤中外三十余年始奉将作遽加节制叨尹京观之任兼副八座之权空励驽铅竟无补裨陛下寛其罪戾特见优容尚列周行更升荣级臣以殿中监依前检校刑部尚书未经数月又集贤待制岂臣才能及此皆是明主曲成感戴殊私不忘寝食誓将竭节以报国恩而去岁已来累瘿沉瘵形神久殆筋力渐微在暇日多朝天未克顾惟所职倍益兢惶地近【一作迩】宫闱事繁供应统兹六尚之务不可一日缺人以臣之旷所害尤甚虽欲匍匐就列支持守官力所不任难于自勉伏乞矜臣不逮许停此官在臣血诚实惟志愿无任恳迫之至
　　第二表
　　臣某言臣闻为臣事君贵于无隐情有所切必以上闻【一作言】苟易兹道即非尽节臣以衰惫形貌支离自冬徂春心劳力竭窃料旬月之内未能趋拜阙庭殿省务殷实忧废失昨以所沥上请乞罢此官天路高深未能允纳伏觌墨诏冰炭交怀且人之立身大抵荣禄盖有欲之而不得未有得之而愿辞今臣务摠六尚位雄九列往来中禁辉映当朝在臣私门实深庆幸若力能奉职智可効官岂敢罔冐天听坚为饰让推之物理况见愚衷又臣畴昔之志每怀勤恪比虽绵惙倍益殷忧小有供拟尽关心虑以兹重困转觉疲羸伏乞天慈察臣不逮傥获免所职俯救沉疴生成之恩无以堪比无任恳迫之至
　　为李景谌让天官尚书表　　李　峤
　　臣景谌言伏奉恩制以臣为天官尚书宠命载临震悸交集鞠躬自屏营无措臣景谌诚惶诚恐顿首顿首死罪死罪臣闻俊乂在官百揆所以时叙名器妄假九流于是咸旷事关隆替义难忝越臣才疎行缺学浅智空十舎无千里之资一经乏三冬之敎【一作效】徒以遭逢昌运始因借时【一作集来】幸雨露【一作云雨】之曲成遇山川之广纳遂得差肩冕笏比迹流品出入台省周旋阶闼锵金鸣玉坐荣枯朽击水抟风顾慙腹背自忝司衡镜亟易【一作积】星灰虽智力已穷而清通未效朱紫多紊泾渭莫辨宜其抵罪触网稍清官谤翻乃假宠增服更天奬是用荷恩内讼以荣为忧且夫八座位隆五曹望重典南宫之喉舌象北斗之枢机式资藻鉴奚综賔实自非孝先亮直彦辅公忠【一作恕】山涛之简静笃素顾谭之心精体密何以对扬天哲厌塞人望顾斯政本实总国彛岂臣庸愚所堪尸忝伏愿廻光寝照返汗收恩察臣由衷之请矜臣陈力之议则朝端允穆天下至公四始辍在梁之讥六爻无负乘之累矣无任慙惧之至谨诣朝堂奉表以闻其所让人具如别状臣景谌诚惶诚恐顿首顿首死罪谨言
　　让地官尚书表
　　臣某言伏奉制旨以臣为地官尚书无涯之恩忽降霄极非据之惕坐惊魂宇臣某诚惶诚恐顿首顿首死罪死罪臣少无奇志长乏异能短步非疾于骅骝翾飞自同于燕雀逢圣神之再造属天地之兼容郑璞齐竽窃混声价秦冠汉绶叨践名级步鸳池之清切陟鸾渚之便番出入五台周旋三閤行膺负玺之任遂服专车之宠万防损益蔽于庸陋之心百揆谟猷滞于膏肓之疾爰发皇揆特留宸眷假优闲之秩虽入杏坛叅翊亮之谋尚和梅鼎徒延舟楫之举竟微股肱之效挈瓶之智患在于空虚瞰室之灾惧深于盈满方陈骸骨之情遽荷云霄之命负乘之责前谤未除忝越之讥后恩仍及还振蜉蝣之羽欲叅龙凤之行赤绂妨贤物知不可素食得位臣亦胡顔况八座枢机五曹要剧上仪七星之象旁理万邦之敎自非元凯之明允忠肃陈韩之敦朴淳深将何以厘正版图扰安邦国臣之浅狭诚则贪叨朝有典章敢叨【疑】非望伏乞廻乾坤之曲泽收雨露之殊私广访訏谟详求棫朴更引食场之彦俾临均土之司则受任得才无愆振鹭之美官方有序不失贯鱼之次无任慙悚之至谨诣朝堂奉表陈请以闻臣所让人别状封进臣某诚惶诚恐顿首顿首谨言
　　为欧阳通让夏官尚书表
　　臣通言伏奉恩制以臣为夏官尚书非常之恩忽萃庸朽顾匪服而增腼奉如丝而自失臣通中谢臣闻思皇多士必求于俊乂惟帝念功不寄于庸保臣识量凡浅志业空废乏刀笔之吏能无俎豆之经术徒以积劳为忝久宦成资承日月之末光霑雨露之贷丈二之组每慙于假窃尺一之制更奬于庸微俛仰慙惶屏营反侧夫以天台峻密帝猷殷旷端揆隆于八座枢衡总于万防非夫贤才孰能综理况周官司马有甲兵之职汉服珥貂兼喉舌之任歴观前载此选尤难安可以樗栎散才瓶筲小器比德陈劔差踪郑履岂无慙于谬宠实有惧于妨官今圣歴惟新王化资始天工其代帝难所急伏愿特寝过恩旁求实用塞多幸之路开至公之道则巨鳞纵壑朝有得贤之颂惟鹈在梁臣无滥官之责无任慙惧之至谨诣朝阙奉表陈请以闻
　　为杨执柔让夏官尚书表
　　臣执柔言伏奉恩制以臣为夏官尚书光宠载临震悸交集臣某诚惶诚恐顿首顿首死罪死罪臣学无所成志不及远徒以凭托霄汉接南阳之近亲感会风云附西京之外戚遂得叨恩借幸服冕乘轩将鷰雀而同化共鸾凤而并翼自升荣轩闼接武卿士徒叅河海之象竟乏涓尘之效窃位妨贤自甘屏黜循涯揣分敢希超奬而圣造不赀天波累洽仍降非常之泽更申逾等之命岂惟连芳八座上比七星固亦分职五曹专司九法昔虞登百揆命喉舌之官晋简庶寮崇元凯之秩自时厥后此选尤难自非宿望通才高贤旧德何以别邦国之大典膺腹心之重寄臣尸忝无成实彰于既往朽劣不逮难冀于将来虽输报有心而勉励无术宁敢自安时谤屡玷国猷陛下综理机衡搜择才俊而至公之道未广于翘薪则哲之明近谬于庸菲恐人物鲜体衣冠失望伏乞暂回冲鍳俯絶过恩更尚德之举不失能官之授则济济庶寮自有悦于多士区区庸鄙傥无讥于候人不任慙惧之至谨诣朝堂奉表以闻谨言
　　为欧阳通让司礼卿第二表
　　臣通言臣受恩怖惧已荐欵诚而还旨绸缪未矜亮俯仰局蹐心魂震荡臣通诚惶诚恐顿首顿首死罪死罪臣学艺双缺心迹两芜顾常接言友朋而信未盈缶陈力官守而智罕挈缾徒以沐道康衢飡和休歴四方无事逢圣后之衣百度已贞得庸夫之高枕幸承寛大遂安忝窃本将荣利求达不以亷隅自修厚禄尊官雅是所溺陈辞抗疏岂为高诚以理苟未安义则不可何者器有剂限物有局量当其才则事或能济逾其分则力所不堪是以枯木朽株不荷栋梁之任謏闻曲学不为廊庙之资臣妨贤已久窃位非今然自承乏具寮叨荣散职虽云尸忝未甚隳废至于典司邦礼出纳王言徒饬躬而自强终絶膑而无力汝作霖雨既非庸妄所堪臣为股肱必致阴阳之失亏名损实匪顾身疵蠧政伤风将辱朝鍳诚为贪冐岂敢自安伏愿回日月之明收云霄之泽察臣由衷之请矜臣知止之分则周庙之器无惧于盈满曹人之衣或免于讥刺无任慙惧屏营之至谨诣朝堂奉表以闻臣通诚惶诚恐顿首顿首死罪死罪
　　为司礼武卿让官表
