<!-- { "loadSidebar": true } -->
乡知侍甘泉生湛若水，托司训黄子、黄门李子启诸名公大夫贤士足下。水老矣，犹欲与诸贤立非常之会，通相点检，以百千人之心通为一心，如江浙齐鲁者。窃惟古诗有云：「落地为兄弟，何必骨肉亲？」子夏「四海之内皆兄弟也」，西铭「民吾同胞，物吾与也」。人与天地万物一体者也，既云一体，岂痛痒不相关者？况或生在四夷、或生在中国、或在四海之内外、或在千百年之上下，如萍梗在大海风涛之中，莫或相值而会合，岂不为千幸万幸乎！水也偶与诸公生同中国，又同一时、又同一方、又同一诚，亦千万幸中之幸也，但人寻常不自觉耳。兴思及此，若何可言！今与黄李二子议此，皆为慨然，拟於春秋时立一会，名曰祝圣会，每岁元旦及圣节，请诸公同为此会，必吾三人者任其劳，於台上夙设香案，朝西北方。各宾既齐，以爵为等，礼生赞礼如仪。礼毕，分班相拜贺，以齿序，即席啜茶，饮酒五行如仪。次则明扬其某事某事善，又其次密规某事某事未善，务欲同归於善。坐间作乐歌诗，尽乐而罢，各相揖而归。

复岑蒲谷方伯

水於执事忝有一日之雅，一臂之交，乃蒙知遇之深，不忘疏远，曲致温翰，先之重币迎武夷，感激之余，即欲插六翮而飞，以遨九曲之胜矣。今四境盗发，未能出门，必俟秋后海岛廓清，乃可图也。沉大巡侍御来●[远]致其可谓[神]交知己者矣，愧无以为报，●●●为叱名谢焉。使还，谨布启附悃，惟鉴亮。谨启。三月五日

复福建清戎沉侍御

水也不德，为世人所鄙弃，归来为四居吟，定位分，将往来於罗浮、西樵、甘泉、天关之间，亦既有年矣。近以盗贼窃发，●●广城东北之天关，又开白云为后●，门虽设[而常关]，避人避地，水其人也。不意贤者在数千里●●●●●游之风，辱致华翰，相迎迓乎！语云：「士有●●●●相感者，是诚何心哉！象山陆子云：「四海之外，●●●●，同此心，同此理●。」水也闻之，即欲理棹而东。●意奈近时恶少●●●●犯难，稍俟秋深廓清乃可图。又恐骢马还朝●●●意未可知也。谨布启，附岑方伯，仰复盛意，伏希●亮。谨启三月五日

答冼少汾

适念夜归固有吟弄之乐，窃有恶少之忧。方欲作启问安，而华翰佳文渡使忽至矣。读白云志叙与白云●●●即付入刻。奉览来谕，所谓追悔即进步处也。●●●●纔觉退便是进也，纔觉病便是药也，纔觉●●●●[尚]多而气质未尽变，即是求坐进此道之●也。●●有闻自不妄语始，而少之者。后切劘数月乃得之，岂易也哉！请暂辍日录而专默坐，可乎？此变化气质之第一义也，直白以为何如？谨启。有客在堂，信笔而[书]，未知是否？四月七日

辞萧大巡功牌银

五月二十五日辰刻，承大巡差府官送到坊牌银五十两，固不敢却。但水坊牌俱有，老年不宜重作，又不可虚受，况若明公有善政，播於一方，[一]方之民受赐多矣，即老朽受赐多矣。不敢祗受，伏乞●回礼命，则水之受赐又多矣。谨启。二十五日

又

水已沥诚托本府控辞，又面辞，不蒙见允。仰仞盛情，不可虚负，酌将来银告本府差老人同籴谷二百余石，贮上唐庄，为上唐等村社农仓，以济借一方农民无种本者。仿朱文公社仓例，平出满入，以备鼠耗之。制以为定规，使一方庶民同受大德之惠，其视水独受之以为一人一时之利，万万不同矣。乞钧语分付本府，幸甚！幸甚！前去年欧阳督府、周督府有赐，亦准告移修白云书院，世世学者同受矣。今正缘此例，幸照亮无讶！谨启。五月二十五日

又

谨已将尊惠推广於贫农作种本，世世人人感明公之德矣。谨为一方贫农上谢谨启。六月十二日

又

外窃有所疑，敢附闻。明公广惠吾省之乡宦，虽后生小官皆及之。止有敝邑卢宪长纶字朝言，先任四川按察使致仕，独往往不及，望明公及今尚可查明。况本邑新进胡庭兰尚有之十两，而卢公大方面，又系贵治，独遗之，何也？苟有所疑，不敢不问。谨启。六月十二日

与李浔冈佥宪

三章诵语，始中终，终误作中，未蒙见正。其它疑议紧要处，欲如大学难语，设为问答以明其义，亦无不可者。而浔冈久未暇遍看，恐月斯迈而日斯征，老将至矣，因此废初念。其已票者留待暇览，其未票者望暂付还收拾，待同居白云黄华之间，乃遍看可也。七月十四日?古本大学难语一册奉览，诗经厘正诵送校。昨承票帖首卷，忙不及看。昨稍开卷，未暇遍观，偶见芣

告居院诸生帖子

初意本欲诸生二业合一用功，则无一人不成。故赡田记云：「有依约合一用功者，方许共赡。」今岁月已久，未曾分别此约者某人，否者某人，[●概供赡]，少有成功，书院无光。示告：从此须一二在执事敬上著力，读书作文时尝存此念，便是二业合一。若不依者，帖出某人某人请出。七月二十五日

与洪觉山

不领手翰凡六年矣，抑人情当有之？或为人所浮沉乎？未可知也。静言思之，水於觉山，觉山之於水，其相爱之深、相信之笃、相期之远、相授受之真，水遍观海内，孰有能过之者乎？觉山诚亦遍观海内，孰有能过之者乎？虽海内之士之观吾二人之相孚，孰有能过之者乎？而音问不通者六年。虽水前此数年亦有几书，而觉山不见答，亦将罢兴，然终不能旦夕舍也。记曰：「故旧无大故，不弃也。」况如吾二人者乎！前此闻邹东廓有相会上清之报，即怀觉山於上清。又方月窗有相会饶州之报，且不见书而未得之报，即怀觉山於饶州。及闻方时素之逝，即怀觉山，当有讣也而渺然，曷尝旦夕而忘觉山哉？人有言蹈龙门而思禹，计今睹天关之精舍、瞻履天华之行窝、居青霞之书院、抚莲洞之赡田、养增城明诚书院之多士、与天关精舍之生儒、暨白云书院居学之徒、四贤义士之祀典，何莫而非思觉山之大功於斯文者哉？不接德音，恒思报劳，几欲遣人往奉起居，再理福山赡业，远道莫致，隶之不力也。思欲因福建巡按督学诸公请游武夷之便，遂由铅山度星源，小憩福山，会六县之同志，乃泛彭蠡、访白鹿、陟庐山、浮洞庭、归宿於祝融旧隐，不知吾觉山能相从乎？有念如渴，有怀如积，用报手启，吐露腹心。必的笔者，示信也。同冼少汾、周明几各一封，兼新刻天关通志、心性书抄本一部，一图刻各五十幅，幸收览分送六县同志之贤，如千里共席也。谢惟仁诸贤同致意。谨启。七月二十五日寓天关具

与卢星野秋官

昔在樵山，霍宙山乐道执事之善於予，予时心已喜之。及近览少汾转示数书，的确明快，益知足以及之而仁足以守之矣。乡里前后不多见，而若相知之深也。即大喜之而有愿交之意，久欲作书，通此素抱，数四而辍，盖以有言不若不言而喻，默契之为深也。积之时月，其思满盈，如池水将溢，沛然若决江河，莫之能御也。盖若有不得已者焉。然又以方事静默，无因而发之妄，纵使有书百幅，不若亲见颜色，相观而善，神传之易了也。是以预布小启，见区区而未能一一，以俟少汾白云之约焉。惟高明其亮之。谨启。壬子十月既望

与翁东涯大司马

伏承翰币远及，何感如之！使人不便，奉答不时。我公得归，天佑吉人也。自古有勋名者未必有道德，有道德者未必有勋名，有勋名道德者未必退保名节，兼勋名道德全节而有之，周、召、伊尹是也。缅惟昔在长安获有一臂之交矣，其时未知公之著此勋名也。勋名著矣，其时未知公之有素业於道德，以为之本也，又未知公之能急流勇退，以完节也。则天之所以与公者非寻常，而公之所以自修以答天之佑者，岂有涯哉？今之学者纷纷快捷方式之趍，而公乃不谓然，亦天理之学，卓乎得中正之路焉！子贡叹得其门而入者寡，盖孔门之所难，而公得之，则天之所以畀公者又厚矣。公其念之哉！计襄事之后，公前有罗浮之念，若告於本府，为寻医采药之例，亦无不可者。而水於此山旧有院馆数处，当为公东道主矣。与同志冼子辈，颙望！颙望！谨启。

答宪长卢望峰

少子涞之素欠教养，有此夭折，水之罪也。所幸预养遗腹，又尽昭穆天润为后，少可解忧。仰承大贤仁者悯念，专价下吊，申之盛奠，不胜衰感，足仞道义生死肉骨之情。未能走谢，使还，谨具小疏附上，先申谢悃。不具。谨疏。

与冼少汾

适承手谕，两美并到，昌黎亦当低头拜东野矣，海内讲学同志未能过之者矣。人多是己非人，而吾奕倩一见四勿总箴，即忘己所为四勿箴，有大禹舍己从人之道，而恨其得见之晚。人多幸灾乐祸，而奕倩一闻李东洲之祸，即伤之泣下，欲为白之，而不知其势之不可。即此二端，已是圣贤度量矣。幸甚！幸甚！喜慰！喜慰！幸即此善端而充之，不患不到古人极处也。颙望！颙望！谨复。

又

得闰月初九日来谕，讶以吾奕倩许大聪明，尚云於吾总箴未洞然，他尚何望焉！一篇最紧关在「如精中军，四面却敌」，及「乾知太始」二句上。四勿功夫非人人可用得，中人以下，无颜子这至明至健，如何做得？只精吾中军，体认涵养出这至明至健的精神来，纔能知太始。非礼之萌，已炳几先而勿之。常人做了后纔知，无及矣，如迅雷掩耳何及？故夫子独以告颜子而不告仲弓诸人，盖仲弓还是扶墙摸壁工夫，若颜子则是飞走的精神矣，谁能做得？故吾於总箴下「如精中军」字，涵养到这田地，方能至明至健，做得此功夫，非可草草也。虽以伊川大贤，亦尚昧此，尚分四件，尚作四箴。若明道则无此矣。详见霍宙山等所为心性书或问中。

与刘梅国司马

盛价来，拜领华翰，如亲承謦欬，为慰殊深！老年静中惟怀念海内知己如梅国者。念同榜之初，则思梅国馆於正阳门西，则如昨日。念偶遇之雅，则思梅国雨舟会接於西江之上，则如昨日。念逢迎之勤，则思吾梅国每送接於折梅之胜，则又如昨日。岂知梅国念我，如我之念梅国，来翰之温存，雅刻之远教如是哉！今各老矣，复何求哉！终日乾乾，惟天之所以与我，父母之所以生我者，九十年而未得了手，不能缩地求教益耳。兹来价告还，草草布区区奉谢，兼拙刻附上请教。诗云：「无言不酬，无德不报。」未尽酬报也，惟鉴入，幸甚！谨启。

与谢惟仁

