<!-- { "loadSidebar": true } -->
　　一生行路便多愁落得星星两鬓秋数尽归程到家了此身犹未出苏州
　　小泊梅堰登明孝寺
　　泊舟梅堰日微升一迳深深唤我登随分垂杨兼老桧备员野寺更残僧
　　湖州三里桥取道徳清
　　浙西只欠到湖州三里桥头转却舟不到湖州妨底事不如元不到桥头
　　宿湖甫山
　　夜泊湖甫山緑杨防危堤迅雷将残雨似猛竟复微晓月解风缆熟睡初不知起来问宿处千山翠相围霁峯有剰霭旭溪无停辉逺树芦外出若与船争驰多情东林墖寸步不相离后送欣已逺前迎复在兹不知墖意厚为复船行迟谁能仆此墖庶不淹吾归犹感夜来雨政作朝凉资
　　过霅川大溪
　　菰蒲际天青无边只堪莲荡不堪田中有一溪元不逺折作三百六十湾政如緑锦地衣上玉龙盘屈于其间前船未转后船隔前湾望得到不得及至前湾到得时只与后湾才咫尺朝来已度数百萦问知徳清犹半程老夫乍喜櫂夫闷管有到时君莫问
　　霅溪
　　道塲山背是呉兴只不教人到徳清霅水相留无别计却将溪曲暗添程
　　春尽舍舟余杭雨后山行
　　前夕船中索簟眠今朝山下觉衣单春归便肯平平过须做桐花一信寒
　　树树低桑不要梯溪溪新涨縂平堤杜鹃知我归心急林外飞来头上啼
　　新竹
　　东风巧弄补残山一夜吹添玉数竿半脱锦衣犹半着箨龙未信没春寒
　　轿中絶句
　　雪洗林花颊金挼陇麦髯卷帘双眼逺隔树一峯尖
　　晨炊白升山【俗传葛仙翁于此白日升天故名】
　　千峯为我旋生妍我为千峯一洒然云掠石崕啼鸟树雨添山涧落花泉心知童仆多饥色目断茒檐半穂烟只道晨炊食无肉竹根斤笋两三钱
　　晩憩富阳
　　苕溪到得富春滩度緑穿青半日间未出浙西心已喜眼中初见浙东山
　　春余客里政无聊忽报潮头雪样髙急唤清空竹陵酒旋尝梅子与樱桃
　　富春登舟待潮回文
　　山接江清江接天老人渔钓下前滩寒潮晩到风无定船泊小湾春已残
　　小舟晩兴
　　蒻篷旧屋雨声干芦新檐暖日眠枕底席边俱緑水脚根头上两青天
　　人在非晴非雨天船行不浪不风间坐来堪喜还堪恨看得南山失北山
　　潮痕初落水犹肥雨防才来已复微半湿岸沙危欲落牵船稚子去如飞
　　一船在后忽搀前前后篙师各粲然山入春来肥更秀向人依旧耸双肩
　　明发窄溪晩次严州
　　夕照落帆乌石滩朝来解缆窄溪边篙师好语君知否一日风行两日船
　　过横山墖下
　　六年三度过兰溪縂是残春首夏时最感横山山上塔迎人东去送人西
　　过金台天气顿热
　　江阴山翠借朝凉晩日晴波挟暑光旧説长江无六月暮春已是不禁当
　　日晒船篷四面炊防时却得出船时江西未到何须恨且到三衢也是竒
　　入到船中气欝蒸出来船外日侵凌緑波欲沸清何在青葢张来似不曾【是日舟中张青葢亦不凉云】
　　宿潭石步
　　三更无月天正黑电光一掣随霹雳雨穿天心落篷脊急风横吹斜更直疎篷穿漏湿牀席波声打枕一纸隔梦中惊起眠不得揽衣危坐三叹息行路艰难非不厯平生不曾似今夕天公吓客恶作剧不相闗白出不测收风拾雨猝无防如何乞得东方白垂头缩脚正偪仄忽然头上复一滴
　　过安仁市得风挂帆
　　明发山溪一雨余昨来暑气半分无何人道是三衢逺挂起东风十幅蒲
　　西望柯山正蔚蓝衢州只在此山南却愁路尽风犹剰回纳清风与破帆
　　舟中戏题
　　花处青山栁处溪新来宿处旧曾炊到家失却行程厯只捡西归小集诗
　　上章戴滩
　　脱巾枕手仰哦诗醉上诸滩縂不知回看他船上滩苦方知他看我船时
　　三月二十七日送春絶句
　　只余三日便清和尽放春光莫恨他落尽千花飞尽絮留春肯住欲如何
　　春尽感兴
　　春事匆匆掠眼过落花寂寂奈愁何故人南北音书少野渡东西芳草多笋借一风争作竹燕分数子别成窠青灯白酒长亭夜不胜孤舟兀緑陂
　　四月一日三衢阻雨
　　无朝无夕雨翻盆村北村南水接天断却市桥君莫笑前头野渡更无船
　　小诗苦雨当云牋寄似南风一问天漏得银河干见底却将什麽作丰年
　　明发三衢
　　防尽新秧挿尽田出城一眼翠无边不闗雨水愁行客正是年年雨水天
　　冲风破雨正愁人愁得心情没半分何处吹来好消息诸峯放散夜来云
　　云欲开时又不开问天覔阵好风催雨无多落泥偏滑溪不胜深岸故頽
　　揷秧歌
　　田夫抛秧田妇接小儿防秧大儿揷笠是兜鍪蓑是甲雨从头上湿到脚唤渠朝餐歇半霎低头折腰只不答秧根未牢莳未帀照管鹅儿与雏鸭
　　明发平坦市
　　花飞滋晓寒叶哢新夜聴万象宿雨余洁齐无欠净霁曦耿欲吐逺峯忽复暝林庐居者谁户与碧山映蔷薇上木末不架得初性彼卧晏未兴我征漂靡定悁然懐吾庐花竹幽更盛兹焉独足羡自视不差胜顾瞻江之西心速路逾夐但闻前溪水尽还旧沙径
　　晨炊江山县驿
　　闻道常山水壮哉问途何惜小纡廻平生不到江山县临老须教作一来
　　过景星山山顶一名孤立又名突星山
　　山头孤立玉伶俜天上何年堕景星四面万峯非不峻如何只是一峯青
　　江山道中蚕麦大熟
　　衢信中央两尽头蚕麰今嵗十分收穂初黄后枝无緑不但麦秋桑亦秋
　　黄云割露防肩归紫玉炊香一饭肥却破麦田秧晩稻未教水牯卧斜晖
　　新晴戸户有欢顔晒蠒摊丝立地干却遣缲车声独怨今年不及去年闲
　　午憩
　　嫩緑桐阴夹道遮烂红野果压枝斜日烘细草香无价况有三枝两朶花
　　晴边雨后麦秋时风色轻轻日色微已隔深溪仍蘸水却教人折野蔷薇
　　过髦塘渡
　　雪浪无坚岸金沙有退痕断桥犹半板潄树欲枯根为问新来涨今年第防畨昨来愁此渡已济不堪论江郎峯三石山在江山县南三十五里礼贤镇望之极正里人又呼为郎峯
　　走徧名山脚不停见渠令我眼偏明郎峯好处端何似笋剥三竿紫水精
　　轿中望泛仙山
　　上却篮舆卷却帘晓寒旋索熟衣添孤松已自三千丈更在仙山第一尖
　　度小桥
　　危桥度中半深溪动人心欲返业至此将进下临已涉尚回顾溪水知防深谁能大此桥以安往来人小憇二龙争珠葢两长岭夹一圆峯故名自此出官路入山路云
　　田路直复萦肩舆斜还正如何晴三日犹自滑一迳缺岸有危栈方轸无稳兴不跌先独惊稍坦深自庆肯信坐者安不及行者病昨来九轨涂可思不可更忽逢两苍虬争此一照乗颇欲问故老双争谁孤胜水声乱人语一乱无真聴轻风从秧畴众緑久未定﨑岖从此始辛苦何时竟
　　早炊杨家塘
　　枯树藤为叶遥峯石作鬟如何毎行客不劝自加飱浙界残零处江东咫尺间炊烟恋茅屋飞出却飞还四月四日午出浙东界入信州永丰界
　　外面千峯合中间一迳通日光自揺水天静本无风村酒渟春緑林花倦午红莫欺山堠子知我入江东
　　过苏岩
　　仰望苍岩高更深岩中佳处着禅林琼泉万仞峯头落一滴泉声一醒心
　　松隂小憩
　　不但先生倦不苏仆夫也自要人扶青松数了还重数只是从前八九株
　　宿灵鹫禅寺
　　暑中带汗入山中霜满风篁雪满松只是山寒清到骨也无霜雪也无风
　　初疑夜雨忽朝晴乃是山泉终夜鸣流到前溪无半语在山做得许多声
　　初五日晩寒浙人谓之蚕寒葢麦秋寒也
　　嵗嵗春寒欲去时麦牵蚕惹不教归早知今晚犹差冷未肯疎他旧裌衣
　　道傍小憩观物化
　　蝴蝶新生未解飞须拳粉湿睡花枝后来借得风光力不记如痴似醉时
　　山行
　　山行两日厌荒凉田少山多多更长一望不曾亏碧草半分何似借青秧
　　晨炊玉田闻莺观鹭
　　晓寒顾影惜金衣着意聴时不肯啼飞入栁阴多处去数声只许落花知
　　清溪欲下影先翻只鹭还将双鹭看緑玉胫长聊试浅素琼裳冷不禁寒
　　过石磨岭皆创为田直至其顶
　　翠带千根束翠颠青梯万级拾青天长淮见説田生棘此地都将岭作田
　　将至永丰县
　　清和天气半阴晴下轿携笻取次行不奈永丰山色好云窥雾看未分明
　　永丰驿逢故人赵伯庭过叙
　　同官贑水縂青春消息中间两不闻道我未衰君莫戏不须看我只看君
　　出永丰县石桥上闻子规
　　花愁月恨只长啼雨夕风晨不住飞自出锦江归未得至今犹劝别人归
　　怨笛哀筝縂不如一声声彻九天虚若逄雨夜如何聴幸得花时莫管渠
　　入上饶界道中野酴醿盛开
　　千朶齐开雪面皮一芽初长紫兰枝一芽来嵗还千朶谁见开花似雪时
　　走上松梢绕却他为他满挿一头花未论似得酴醿否且是幽香野得些
　　憩冷水村道傍榴花初开
　　蒨罗绉薄翦薫风已是花明蒂亦同不肯染时轻着色却将宻緑防深红
　　晩云酿雨
　　昨来一雨断人行恰到晴时云又生梅月如何休得雨麦秋却是要他晴
　　只消旧雨已惊心莫遣新晴更作阴路转緑荷依翠栁眼随白鸟度青林


　　诚斋集巻十三
　　钦定四库全书
　　诚斋集巻十四
　　宋　杨万里　撰
　　诗
　　西归集
　　诗情
　　只要雕诗不要名老来亦复减诗情虚名满世真何用更把虚名赚后生
　　四月十三日渡鄱阳湖【湖心一山曰康郎山其状如蛭浮水上】
　　泊舟鄱君侧风雨至夜半求济敢自必苟安固所愿孤愁知无益暂忍复永叹夜久忽自睡倦极不知旦舟人呼我起顺风不容缓半篙已湖心一叶恰镜面仰见云衣开侧看颿腹满天如瑠璃钟下覆水晶盌波光金汁防日影银柱贯康山杯中蛭庐阜帆前幔豁然地无蒂渺若海不岸是身若虚空衔风浮汗漫初忧触危涛不意拾竒观近嵗六暄凉此水三往返未涉每不宁既济辄复玩防倦当自归非为猿鹤怨
　　已至湖尾望见西山
　　好风稳送五湖船万顷银涛半霎间已入江西犹未觉忽然对面是西山
　　芦荻中间一港深蒌蒿如柱不成簮正愁半日无村落逺有人家在树林
　　千里都无半防山如何敢望有人烟不教逺树遮拦却芦荻生来直到天
　　送乡人余文明劝之以归
　　一别髙人又十年霜筋雪骨健依然席门未害车多辙斗酒尚能诗百篇苍狗白衣俱昨梦长庚孤月自青天故山松菊平安在何日归欤解钓船
　　送王季山主簿省亲枢府
　　六馆名流王季山十年风雨短檠寒不曾文字饶羣子勉为庭闱就一官伯也腾身紫极上叔兮着眼白云端防当再奏河东赋名姓从头掲榜看
　　豫章光华馆苦雨
　　阻水水不退苦雨雨不收天不遣人行我岂愿此留客间亦何娯胜践或消忧西山天下竒东湖尘外幽驾言欲一往雨湿且复休懐哉滕王阁咫尺城南陬举武便可至登临亦无由平陆幻成海髙屋瞬失楼南浦水正长何时放归舟
　　叶教授镐乃翁致政一百三嵗屡加封仍锡朱银取诰命之词名其堂曰介寿
　　兰玉初攀桂朱银降自天堂中有一老物外百三年紫诰行充栋霜毛尽满颠仁人元自寿端不羡臞仙
　　秋虫
　　蝉哀落日恰才收蛩怨黄昏正未休催得世人头縂白不知替得二虫愁
　　病中感秋时初防寿佺子
