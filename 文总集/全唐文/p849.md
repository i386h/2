<!-- { "loadSidebar": true } -->
    公名明肃，字晋容，太原郡人也。监门将军之孙，御史大夫之子。缵戎馀庆，克荷明德，灵源与天地争长，广度与江湖比量。故能受明主之诏，剖太守之符。泽从□游，心入水净。俗变於道，礼贤存拥之风；人歌其德，听讼拟坐棠之化。未三年而政教已成，虽一日而墙宇必葺。以为先王议事，礼不忘本；君子怀德，人惟求旧。况候台易之古台也，壮址仍存；昭王燕之贤王也，盛德不泯。欲观古人之象，至止可以肃肃。如享太牢之味，登之可以熙熙。遂於台之外壁，列剧辛、乐毅焉。以为道者万物之奥，天地之禅，六度之门，寂灭之义。施之于国则富，证之于人则寿。况守道者必严之于吸风饮露，安禅者必释之以息照冥境。乃於台之内壁，图桑门宴坐焉。以为孝者德之本，总人百行；贞者事之干，为乾四德。至天则风雨以时，比竹而霜霰不变。庐於墓有田氏之子，安其室有王章之妻。生芝草於大隧之前，是加一等；咏柏舟在中河之侧，乃无二事，复於其次，为绕坟荐鲤焉。俾观者如堵，览之骇目，激懦夫烈士之节，警贞女孝子之心。岂徒压百雉之崇墉，架九乌之峻堞？轩榭窈窕，松柳荫映。幽室纳寒谷之气，炎天下霜；画梁对霁雨之辉，晴虹射日。夫如是，则登之不假赠扇，北风其凉；视之不待褰帏，大山如砺。岂比夫逐荆台遂为流遁，画麟阁不有姓名者哉？别驾彭城刘公循忠，从政以贤，方协海沂之咏；司马清河张公瓒，食禄以德，爰光中外之游。咸本济代之材，以成考室之美。虽二公宏化，有无穷之令闻；终三后协心，树不朽之丕构。德裕邑人也，实寡闻见。拔薤投水，德未平於任棠；筑台置金，礼何多於郭隗？敢不传美，以为实录。藏於屋壁，诚有愧於家书；勒於碑版，庶无惭於台记，时建崇元学之岁秋八月旬有九日。其从事参佐等，学富今古，材堪经济，虽怀坐啸之功，未展摩天之力。并勒石于後，以克永代。
    ☆常非月
    非月（登科记作自）官西河尉。
    ○对典同度管判
    △典同度管失候不应史称黍细徒少其人
    火正分司，畴人命职，钦若天象，敬授人时。黍无愆，寸管测阴阳之数；葭灰期应，闭户窥天地之心。所以申命有司，节宣丕序，未遂御於乾道，近获戾於叛官。辰迥雁天，不夺於房次；月躔龙宿，莫命於勤农。二分或错於春秋，九土有亏於启闭。不修厥职，犹饰彼辞，且列在群司，匪无常典。徒有成数，黍有常形，黍细当合简孚，徒少岂宜缄口？防微於始，胡不谋先？败而後言，无乃太晚，愆我星度，宜暴刑章，待凭高下之班，方定重轻之罪。
    ☆芮挺章
    挺章，国子进士。
    ○国秀集序
    昔陆平原之论文曰：“诗缘情而绮靡。”是彩色相宣，烟霞交映，风流婉丽之谓也。仲尼定礼乐，正《雅》、《颂》，采古诗三千馀什，得三百五篇。皆舞而蹈之，弦而歌之，亦取其顺泽者也。近秘书监陈公、国子司业苏公尝从容谓芮侯曰：“风雅之後，数千载间，词人才子，礼乐大坏。讽者溺于所誉，志者乖其所之。务以声折为宏壮，势奔为清逸，此蒿视者之目、聒听者之耳。可为长太息也。运属皇家，否终复泰。优游阙里，惟闻子夏之言；惆怅河梁，独见少卿之作。及源流浸广，风□极致，虽发词遣句，未协风骚，而披林撷秀，揭厉良多。自开元以来，维天宝三载，谴谪芜秽，登纳菁英，可被管弦者，都为一集。芮侯即探书禹穴，求珠赤水，取太冲之清词，无嫌近溷；得兴公之佳句，宁止掷金？道苟可得，不弃於厮养；事非适理，何贵於膏粱？其有岩壑孤贞，市朝大隐。神珠匿耀，剖巨蚌而宁周；宝剑韬精，望斗牛而未获。目之缣素，有愧遗才，尚欲巡采风谣。旁求侧陋。而陈公已化为异物，堆案飒然，无与乐成，遂因绝笔。今略编次见在者，凡九十人，诗二百二十首，为之小集，成一家之言。
    ☆庄若讷
    若讷，天宝中进士。
    ○对徵什一税判
    长安县徵什一税百姓诉云取已过半人将不农县官云恐国用不足。
    秦雍皇居，田畴为上，若年有丰耗，税则等差。相彼老农，聿求多稼，勤其四体，庶彼千仓。必也如京如坻，无废周公之典；然而不足与足，何耻鲁侯之问？县司虽守文不替，诉者亦举直难违。豆区之量必均，过半之词自息。
    ●卷三百五十七
    ☆梁卿
    卿，开元中为奉天尉，擢侍御史内供奉，迁祠部员外郎、户部郎中，出为广州都督。
    ○古义士伯夷叔齐二公碑（并序）
    二公讳伯夷叔齐、昔有殷时辽东孤竹君之子也。自历载所记，有国以来，事之美者，莫先於让。是故君老於位，命立叔齐，齐固辞以请伯，伯固辞以不嗣，遂相与义退，遁逃西周。当是时也，帝殷不臧，用错天纪，人弃莫保，以戴於周，周武王秉白旄，仗黄钺，经纶所以拨乱，威略所以龚罚，雷震万国，风行六师。二公於时推忠臣之诚，明死君之节，伏车而谏，慷慨沥血。且夫大运不以时旷，达节不以义距，黔首焉得以厌毒？鬼神焉得以无主，於是讨罪於商，为天下王。二公以立志贞也，检身操也。建侯戡难，不可以阙也；以臣伐君，不可以训也。相於国莫非其土，异於事不食其粟。乃西上首阳之山，歌《采薇》而死，盖天下义感之始也。及孔子生东周之季，演中兴法，游夏之徒，皆诲纳於教，未尝叙仁人烈士，不先於二公者焉，谓不辱其身，不降其志矣，若乃纷纶茂德，载在策府，则泰伯之道，子臧之仁也，上思附义，退曰：“能贤，则宋穆之言，延陵之行也，道无不贵，志不苟合，则许由之节，伯成之高也，虑必中清，废能中权，则虞仲之居、夷佚之放也，声垂事载，功存业广，则范蠡之去、鲁连之辞也，此数公者，至於黜荣保让，亦以盛矣，兼之固君臣之分，以爱其节，曷可以同议也，所谓继之者忠矣，杖之者义矣，施之者诚矣。用之者确矣，昭矣至矣，韪矣允矣，上古无以加，百代为之宪。越大梁岁，行於是邦，遇县宰太原王公。惠工训农，劝学敬教，群业顿以系赖，四方咨於作则。邑临未周，人悦有化，以为二公庙德不祀？实甚惧焉，复何以图不朽示来者而已，遂因力，考馀时，经始是图，敦崇旧规。厥构棘翼，自公尸之。然则表前载，扬懿烈，使俊光熊熊，彰纪事也，以吾学乎？旧史氏，请骘其文，固不佞，乃作铭曰：
    大道混混，或险夷兮，殷实荒德，莫业於主，人神疑兮，帝用克商。大运斯兮、天下争利。而独奔义，贞名垂兮。神农虞夏氏已没，曷所归兮？斫石千秋，闻风规兮。
    ☆高适
    适字达夫，沧洲渤海人。举有道科中第，累拜左拾遗，转监察御史。元宗西狩，适道及帝於河池，迁御史，擢谏议大夫，累除成都尹、剑南西川节度使。广德元年召为刑部侍郎，转散骑常侍，封渤海县侯。永泰元年卒，赠礼部尚书，谥曰忠。
    ○苍鹰赋
    坤灵繁毓，万象周流；综群物之众夥，懿羽族之齐侔。俱含识与哺啄，终愧容於爽鸠；散以瑶光之彩，来自钟岩之邱。周官以司寇比德，汉氏以将军作俦。钩成利觜，电转奇眸；苍姿叠色，元距联。至於长杨大猎，云梦时；寒光送晓，霜气横秋。顿平原而亘弋，截洞壑以张罘；野雾初霁，朝阳尚早。於是排空汉，飞绝岛；奋之鼓之，载击载讨。凌紫气而蔽日，下平皋而覆草。归鸿失四飞之路，狡兔亡三窟之道。夫品汇之功，用之非器；至於表德，颇亦丰致。仙莫过龙，骏莫过骥；鹏垂天以图南，剑断甲以称利。夫其庶类之呈能，未若兹禽之为鸷。固得缃牒再演，史臣攸记。逐彼鸟雀，然明之对国侨；击於殿上，要离之雠庆忌。且般乐之游，君子未适；禽荒是戒，哲王盛绩。太康洛之表，已惊不还；李斯上蔡之门，情何更溺？览二君之丧道，每观事其如惕。幸免射於高墉，愿抟风而上击。
    ○奉和李泰和鹘赋（有序）
    天宝初，有自滑台奉太守李公《鹘赋》以垂示。适越在草野，才无能为，尚怀知音，遂作《鹘赋》，其辞曰：
    夫何鹘之为用？置之则已，纵之无匹。怀果断之沈潜，任情性之敏疾。头小而锐，气雄而逸；貌耿介以凌霜，目精明而点漆。想像辽远，孤贞深密；将必取而乃回，若受词而无失。当白帝之用事，下青霄而委质；乃顺节而勃然，因指纵而挺出。严冬欲雪，蔓草初焚；野莽荡而风紧，天峥嵘而日曛。忿顽兔之狡伏，耻高鸟之成群。始灭没而略地，忽升腾而□；翻决裂以电击，皆披靡而星分。奔走者折胁而绝ㄕ，鸣噪者血洒而毛纷。虽百中而自我，终一呼而在君。夫其左右更进，纵横发迹；埽窟穴之凌兢，振荆榛之淅沥。翕六翮以直上，交双指以迅击；合连弩之庆机，类鸣[
NX
]之破的。豁尔胸臆，伊何凌厉以爽朗？曾莫虿芥，岂虞夷险之怵惕？观其获多不有，得用非媒；历阊阖以肃穆，翊钩陈以环回。幸耀光於狩，承翦拂於楼台；望凤沼而轻举，纷羽族以惊猜。路杳杳而何向？□茫茫而不开，莺出谷而徒尔，鹤乘轩而何哉？彼怀毅勇轲而弃置，胡不效其，关而徘徊？尔乃顾恩有地，恋主多情；念层空而不去，托虚室而无惊。雅节表於能让，义心激於效诚。势愈高而下急，体弥重而飞轻。戢羽翼以受命，若肝胆之必呈；嗟日月之云迈，犹羁縻而见婴。别有横大海而径度，顺长风而一写；投足眇於岩巅，脱身逸於弋者。冰落落以凝闭，雪皑皑而飘洒；谅坚锐之时然，宁苦寒以求舍。匪聚食以祈满，聊击群以自假；比元豹之潜形，同幽人之在野。矧其升巢绝壁，独立危条；心倏忽於万里，思超遥於九霄。岂外物之能慕，曷凡禽之见邀？未知鸳鹭之所以，孰与夫鹏之逍遥云尔哉！
    ○东征赋
