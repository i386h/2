<!-- { "loadSidebar": true } -->
　　臣某言臣前表自陈上诉母亲乞停所职以就私养圣恩未许恳愿莫从母子二人肝脑涂地臣某中谢臣初孩则孤未冠而仕不识父兄之教但承慈母之育向母无臣则乌鸟谁哺向臣忘母则禽兽不若更无性命以至成长今臣老母八十五载矣加之疾疹日甚一日有増无减【一作瘳】汤药杜口粥食不入顷乃祈恩请命忍死待臣臣不承圣恩不复见母母不蒙圣造亦不重见臣自从去年渐能开释若臣又辞母母更别臣臣母必即倚门气絶上马心断母必失臣臣亦失母忠孝双缺公私并丧假臣强顔茍冐荣宠犹望孝理抑就名教以蕃夷之贱品忝冠冕之清流身带三印爵封五等入践命卿出为副将正是臣报国立功荣宗辉戚之时爱惜毛羽保持名位宁可进寸其容退尺岂愿驱【一作损】华毂以传板舆乐闲居而忘厚秩士君子犹贪其富贵臣种类岂知其矫餙母不能割慈忍爱子不可背义违亲二者之心贤愚共悉方寸既乱焉可以理军否臧皆防焉足以谋敌无自招于遄死则未战以取亡何以为万人之命赴国家之意陛下于愚臣过听谓邉将得人则有陇右专知教练兵马使右骁卫将军蔺廷辉材畧冠军智勇无对今节度王忠嗣知其名已令摄使替臣如流軰诸将皆是可惜臣匹夫之勇而不见万人之敌何抑乌鸟之众而不用熊罴之帅【一作师】陛下必以臣幸无大过不令失职即望全其官守罢以军麾减其俸禄以延老母畧许其宿卫兼遂微臣之定省朝则觐君退还侍母公私两遂忠孝并存母子如初生死万足逺近夷落咸知声教无任恳切危急之至
　　第三表　　　　　　　　　前　人
　　臣某言臣闻事君爱亲出忠入孝孝茍不足忠能独全自古及今未之有也臣夙遭凶悯早丧父兄母祗育臣臣唯侍母更相为命逮至于今诚愿报国安亲两遂忠孝况臣少从边役侍养多违母常忆臣积忧成疾往者一辞天阙六变星霜徒叨守郡之荣终切倚门之望加以老母年将遄迈景晏桑榆衰疾交侵药饵无主顷乃祈哀上请忍死待臣臣幸获归宁老母稍安寝息再造之施空荷于乾坤广大之恩无阶于答効臣又闻子急告父臣急告君今母若无臣臣定失母所以隳裂肝胆尘犯威严乞停臣尸素之禄假老母残余之命诚为至愿非敢餙情自圣鉴未廻恳诚犹阻而臣又不幸愚子供奉官右威卫郎将守义近亡臣今惸然形影相吊生人之极无甚于臣老母既见孙亡预愁臣去旧患未损泣尽继血伏惟圣主孝理天下特降纶言户有老亲令蠲赋役乡有孝子必表门闾洎乎荒外百蛮咸被教化臣虽戎狄贱品忝沐薰风乌鸟之心实愧乳哺若使贪荣徇禄背义忘亲固天地所不容人伦所同弃更何面目敢列圣朝特望上垂天光俯照愚恳矜臣养亲之日短効命之日长允其停官许令侍疾四夷慕义陛下之德化无穷岂惟微臣独荷恩施无任廹切屏营之至
　　请致仕表【宪宗】　　　　　　　高郢
　　臣郢言臣闻量力而仕臣下之审分知止不殆道经之明训所以七十致仕礼式其期臣犬马之年去春已满顷者方欲陈乞属蒙新授今任忻时忘老祗命恋恩复属王师出征圣轸方切輙求安退又所不敢伏惟睿圣文武皇帝陛下德广天地道孚干羽承宗顺命服罪効诚制诰班师万方轨道昆虫草木各遂其性臣早当告谢无忘夙心不应迟囬更俟终日况复夏官任重贤路乆妨时制已过衰疾兼甚实惧夜行之罪上累明时之宠伏乞许遵恒典特赐余年止物议之贪荣洽宸慈于休老防臣之愿庶蒙矜允臣窃惟尘旷谬迹三朝叨承睿奬中外六任竟无毫发上答恩私齿尽请骸终惭且惕徘徊积恋战汗陈愚天阙一辞朝车永税方从野老共乐尧年臣郢不胜感恩兢惶之至
　　第二表　　　　　　　　　前　人
　　臣郢言臣上陈丹恳非敢餙辞前月二十三日中使梁士平奉宣防赐臣还诏圣慈曲念未忍弃捐纶音下临特加褒奬心魂震悚拜舞腼容臣某中谢臣血气既衰戒之在得钟漏云尽行者当止臣今所乞已过常期若志恱前言事违往行虽称守命谁曰非贪况臣升朝以来歴忝清贯歳时旷乆叨【疑作功】用蔑闻前恩无报后効焉取使蚊负山欲强何由臣伏以恋主之心古今齐致暂从外补犹所不乐永违阙庭岂遑勇退窃以菌蟪生促无几光隂驽骀齿穷匪任衡轭加以疾疹时发筋力日耗与旷官而叨宠宁量已以乞恩庶蒙圣鉴昭回愚悃特许臣得从时休息以礼进退免于黄耉犹负素飡全度庸微生成莫大天无私覆冀收惠渥歳不与臣敢忘披露再黩宸听辞随涕零臣郢不胜感恋兢战之至
　　第三表　　　　　　　　　前　人
　　臣郢言再表陈情一心仰施瞽言无感宸眷不廻今月四日中使魏寳羲至奉宣进止赐臣还诏倍加荣奬未允愚衷惊宠循涯伏躬陨越臣某中谢臣闻劳生佚老天理自然蠕动翾飞日入皆息时不期而必至物虽强而无由礼经所以制限疲苶所以获退自非贡禹之守终据古赵嘉之正身匪懈韩暨之志【一作至非】节高洁山涛之道德模表人皆顾望礼以至公纵过常期讵为贪冐其有当仁不让急病忘身岂止君命犹宜自举故魏伐秦师唐睢请【阙】车而【阙】说汉谋邉将充国对无逾于老臣所谓臣事君以忠君使臣以礼忠无不纳礼亦从宜如此则选旧任能足供国用优年加惠得遂时归古之进退鲜不由此臣以不才叨辱高位幸而免戾年及乞骸茍蒙得请之恩实受终身之赐若叨荣不怍当退而留则上累皇明下重臣罪况臣自少力薄不知等夷年老气衰见孰【疑作就】羸惫形因荣弊疾与齿并营卫每乖膝胫多痹既忧废职又惧妨贤内外交攻生涯转迫穷暮之恳不遑起居刍荛之辞已罄肝胆一物有关于亭毒容光时假于照临顾西山而骸目瞻北阙以驰心臣郢不胜战惕感恋之至
　　谢致仕表　　　　　　　　孔　戣
　　臣某言臣闻七十致政礼经格言此盖先王立教示人有终也茍或冐荣贪禄不知其退亦缙绅之丑也今臣年已过矣耄亦及之顾盼班行每懐慙腼幸属圣明御宇多士盈朝百度既贞万灵遂性跃鱼戱在藻之乐野夫尽击壤之欢微臣叨逄此时得以陈露而犹进不知止惧损明风况齿发已衰筋力不逮虽力官次恐贻败阙伏以南宫左辖华省纪纲政理所关选用为重岂臣衰朽乆膺此任伏乞圣鉴察臣诚恳赐臣骸骨归老丘园所冀圣朝无浮食之人微臣免强饭之责将违圣代恋阙诚深无任悃欵之至
　　谢恩勑许致仕表【睿宗】　　　李　峤
　　臣某言伏奉恩勑听臣致仕祗服慈造不胜铭戴臣本无器识素乏材能幸属时来屡蒙朝奬虚受荣遇迄无成绩光隂渐迫衰疾常留二竪频侵十旬每旷惧忝腹心之寄遂陈骸骨之请天情曲奬圣泽旁流殷鼎调梅虽辍叅议汉藩剖竹仍叨卧理百城肇案六疾弥加竟亏露冕之功俄锡悬车之宠方循初服退守故园忘机求汉水之翁击壤就尧衢之老歌太平而永日饮圣泽而穷年林壑长辞俟卉木而俱槁云霄坐隔仰阙庭而増慕无任犬马凄恋之至谨因留守起居使奉表陈谢以闻谨言
　　代崔公授袐书监致仕谢表　常　衮
　　臣某言伏奉恩制授臣银青光禄大夫袐书监仍听致仕臣闻不修其德老当见遗无益于时禄不虚诏伏惟陛下以大圣抚【一作临】运以至公宰物凡在爵秩必俟贤能况兹宠异岂及驽朽臣官歴五朝年逾八十勤劳莫効齿髪乆衰旧好同游索然已尽经行郡国不见一人欢娱且少形魄如寄古之养老义在师臣必公卿大夫耆年多疾乃有诏书褒劳之宠灵寿安车之赐不然则高尚之士亦以道存非闵仲之洁清姜肱之孝行固不可猥承嘉命特受殊礼今陛下以臣之甥任在枢近阶縁厚遇曲被鸿私官品过崇越于班列疵贱忽贵枯瘁増华亲戚相荣以感以涕犹复恤其羸惫贷以休闲成【一作从】周礼四方之适存汉仪八月之问惠养益厚等威益尊冐恩不訾仰戴无力残生有几上报【一作答】何阶无任感戴【一作荷】之至
　　一作皆唐类表
　　为萧少师谢致仕表【德宗】　　髙　郢
　　臣昕言伏奉今月二十三日制除臣太子少师致仕仍给半禄料其晏防及朝朔望并依常式者桑榆暮齿忽遂休闲犬马微诚仍叅朝会臣某中谢臣本书生资于巾褐每歴清列尸旷徒深早迫流年止足有素特以四朝受任千载逢时难胜恋阙之心乆滞乞骸之防陛下俯忧羸老曲被庸愚三印之辰更加新命悬车之后且许时朝荣赐俸禄泽深惠养昊天罔极思上报而无阶余日几何奉湛恩而不朽无任感戴忻忭之至
　　谢分司表　　　　　　　　刘禹锡
　　臣某言伏奉今月十九日制书授臣太子賔客分司东都者宠命自天战越无地臣某中谢臣发迹书生以文为业出身入仕四十余年顷自集贤学士出守吴郡面辞之日亲承德音念百姓水潦之余示微臣政理之法臣祗承【集作膺】圣旨夙夜竭诚闾里获安流庸尽复猥蒙朝奬锡以金章及迁同州又遇歉旱悉心绥抚幸免流离今荷天慈悯臣耆旧列名賔防之职分局河洛之都老马霑束帛之恩枯株蒙雨露之泽获居荣秩以毕余年顾此微躯实为厚幸伏以臣始为御史逮事德宗今忝宫僚幸逢圣日举四海之内贤能则多求六朝之臣零落将尽虽迫桑榆之景犹倾葵藿之心无任感恩惕抃之至







　　文苑英华卷六百四
　　钦定四库全书
　　文苑英华卷六百五　　　宋　李昉等　编太子公主上请【僧请附】
　　皇太子请停幸东都表一首
　　皇太子请家令寺地给贫人表一首
　　皇太子请放罪囚表一首
　　皇太子请复膳表一首
　　皇太子请起居表一首
　　皇太子请给庶人衣服表一首
　　皇太子请脩书表一首
　　皇太子请加相王封邑表一首
　　为太平公主请住山陵转一切经表一首
　　为太平公主辞欲起新宅表一首
　　为魏国北寺西寺请迎寺额表一首
　　为人请子弟出家表一首
　　为东都僧等请留驾表一首
　　为洛下诸僧请法事迎秀禅师表一首
　　皇太子请停幸东都表【高宗】　崔　融
　　臣某言臣闻乘云驾羽者非以逸乐其身观风设教者将以济于物故后予胥怨几【一作】望汤来吾王不游尝思禹会伏惟天皇大帝道敷皇极一日二日智周于万几先天后天化成【一作行】于四序虽鸿名已建铭日观而知尊而膏泽未流御云台而不怿市朝之邑天地所中四方枢【一作极】会百物阜殷爰降恩旨行幸东都然以星见苍龙日纒朱鸟清风用事庶彚且繁桑翳叶而眠蚕麦飞芒而雊雉详求易纬是君无发众之辰博访礼经当人急劝农之月固未可陈诗展义拜洛观河况序属亢【一作正】阳时方避暑露台风舘尚多薫灼之劳帐殿帷宫将有郁蒸之弊天皇昔常服饵近更躬亲睿情勤苦天仪憔悴若何以万乘之重四海之尊露而行旰日而食者也加以官僚扈从或少资粮程期迫促未遑周办必若事应廵狩【一作省】务从寛恤犹望白露凉风然后清畿洒道下不违于人欲【一作愿】上无隔于天心可举而行庶几于此臣又闻关中属县畿内傍州百姓驱驰颇多饥馁天皇仁深覆育并令赈赡求转徙者任其逐粮欲宁居者加其廪食家懐再造人得安全乞至秋来不烦圣虑特乞少留鉴俯察丹诚廻太阳之末光纳蒙泉之余沥臣三朝问寝常候色于宸慈五日诣台每承言于圣奬輙陈冗职轻进刍词踏地知惊窥天自失无任私恳之至谨遣某官奉表以闻
　　皇太子请家令寺地给贫人表　前人
