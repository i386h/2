<!-- { "loadSidebar": true } -->
　　观此二体本因天地否卦所变否卦上体是干下体是坤今干之上九刚爻下交于坤之初六柔爻是刚来而下柔也又随卦下体是震震爲刚阳之卦上体是兑兑爲隂柔之卦今震在兑上亦是刚来下柔也又初九之刚在六二六三两柔爻之下九四九五之刚在上六柔爻之下亦是刚来下柔也夫刚合在柔上今反下从于柔故曰随也夫居上而能下随于物则物亦随之不独已能随物而物从而随之可以相与而成事业故序卦曰以喜随人者必有事故受之以蛊蛊事也故天之随地而万物生君之随臣而功勲成夫之随妇而成变化皆刚来下柔也动而悦随者下体是震震动也上体是兑兑悦动而必以和悦是随时之道也先儒多云动而悦为物之所随失随时之义大亨贞无咎而天下随时者夫随时之道若不元大亨通则违人逆物非随之善也道虽大通又须利以正若随时而不以正则是囘邪之道不能无咎也夫随而有此四德则天下之事业无不得随时之宜也故曰大亨贞无咎而天下随时孔子又叹随时之义大矣哉非圣人不能与于是如三代圣王礼乐沿革之不同皆随时以顺民心忠质文三者循环相尚以救时弊又所谓随时之道主于从容制变不可固执一端如尧舜之世画衣冠三代肉辟至汉除肉刑后世用笞杖之法周官三典平国中新国轻乱国重唐虞百官夏商官倍周官三百六十洪范又用三德彊弗友刚克燮友柔克平康正直此皆是法制随时之宜也又圣人所爲有随时者若孔子可仕则仕可止则止鲁人猎较孔子亦猎较在鲁则迟迟而行去齐则接淅而行微子去殷箕子爲奴比干谏死禹稷劳心苦体顔子乐陋巷夫圣贤之道则同所遇之时则异尧舜三王禹稷孔顔箕微之徒易地则皆然也
　　象曰泽中有雷随君子以向晦入晏息
　　夫雷动物也震动出于地则振滞起蛰以生万物今雷在泽中则静伏而无爲此雷之出处随其时也君子法此泽雷随时之宜昼则岀而事有所营为而向日之晦则入而晏息是视时作息亦如雷之出处也夫人昼而作夕而息是随时之所当然若居昼而反息向夕而反作是非随时之道也诸儒所解多以君子无事无为而天下随之法此泽中有雷既取天下悦随无事无爲之义不当言向晦入晏息也
　　初九官有渝贞吉岀门交有功
　　渝变也官有所専主者也有所専主则不可变渝易曰立不易方传曰守道不如守官荀子曰精于道者治三官是也夫随之为道主于随时之宜以变不可固执一道不足以爲随今初九居随之始爲动之首上无其应心不私系虽有官守不可以执一不变可随则随然惟义之比故曰官有渝又须以正则吉若渝其官守而诡随不正则非随之道也出门交有功者夫随之六爻隂阳相随居随之初以刚下柔其志不系于一有来则随而物亦随之故曰岀门交有功与物交而有功也
　　象曰官有渝从正吉也
　　凡官不可渝今若渝而随时须从正则吉也
　　出门交有功不失也
　　六二失丈夫六三失小子皆有所系故也居初无系岀门而交不失其随也
　　六二系小子失丈夫
　　小子初九也最居于下故曰小子丈夫九五也丈犹长也五居上位故曰丈夫今观六爻隂阳相随之义夫柔者必随于刚暗者必随于明弱者必随于强也六二隂柔之爻不能以独立必随于刚阳然后能济五虽已应逺不能通初近于已从宜而系之故曰系小子失丈夫
　　象曰系小子弗兼与也
　　夫人之所随不可不愼系乎小子则失丈夫不可得而兼与也
　　六三系丈夫失小子随有求得利居贞
　　系丈夫谓九四也四位于上故曰丈夫失小子谓初九也初位于下故曰小子爲二所隔故失之六二本应上六今上六亦是隂爻不爲已应柔不自立近于九四之阳爻必随于四然四本应于初初亦是阳不爲已应而六三亦无正应以此随而求之其志相合故曰随有求得虽求四而得四相随然皆非正应又六三以隂居阳九四以阳居隂位皆不正又皆违中虽相近从宜配合须以正道相随则可故曰利居贞
　　象曰系丈夫志舍下也
　　柔之爲道不利远者惟阳刚之近已者卽随而系之六二虽系初九又失九五六三虽系九四又失于初故曰系丈夫志舍下也三与初同是震体今以四近已从宜相随故舍于下下卽初也夫随之爲道无所不随故彖曰天下随时若系此失彼皆未尽随之道故孔子无可无不可也
　　九四随有获贞凶有孚在道以明何咎
　　九四以阳居隂履非其道又逼近君居多惧之地而下据其君之民六三隂爻与已合志而求随已故曰随之世处非尊位而获其民在于臣道正之凶也然四是阳明君子虽位违中失正居疑惧之地而获其民然而有庇民之大德有事君之小心志无私邪有以孚信天下实在于道如此之明又何咎也
　　象曰随有获其义凶也有孚在道明功也
　　居非其位而获其民若志在私邪不以其道则凶也若有孚信而在于道足以明其臣功也
　　九五孚于嘉吉象曰孚于嘉吉位正中也
　　孚信也嘉美也善也履正居中而应于下爲随之主尽夫三德之美足以孚信于天下嘉美而吉故曰孚于嘉吉
　　上六拘系之乃从维之王用亨于西山
　　上六居随之极随道已成已独处外在后是悖慢而不随者也当以恩威信令拘系之又从而维絷之西山者上体是兑兑爲西方西方属隂隂主闇昧山是险阻之所随道已成而暗昧险阻之方有所不随王用此系维之法以亨通之故曰王用亨于西山王者先儒或谓文王或谓非文王观周公作爻辞孔子彖系多寓文王之事但辞不直称文王故止曰王耳如文王有圣人之德天下随之如诗云昆夷駾矣宻人不恭敢距大邦侵阮徂共皆是文王所通也爻辞之意虽非文王推此而言谓文王亦可也然文王之国在西葢当时有通西山之事故取其事以明此文师
　　师众也凡人之众多莫若行师用众最爲多也周官司徒职六乡有六师一师计一万二千五百人故此一卦专明师旅之事然下文又云君子以容民畜众又取民众之义不言师旅何也葢圣人推明卦体不专取一义或别有义可取亦兼取之如屯卦取屯难之义又以屯训爲盈他皆仿此也然师卦所以次讼者葢民之初生则有饮食之欲有欲则有争有争则有讼讼之不已则师众起故序卦云饮食必有讼讼必有众起故受之以师是也然则地水二体所以爲师何也葢卦五隂而一阳五隂众多即为师旅九二一阳卽爲将臣专主之六五虽居尊位然体柔顺亦当专委于二夫师旅之众必主于一将主于一将则号令节制有所专授亊无间而功可必成矣若主将二三则功不専一士无适从也如国朝之制边帅将兵必使中贵人监之故虽有神明之将动有所牵不得専制所以多无成功徃歳西师屡衂由此患也夫军中之法虽君命有所不受其可有所牵制乎
　　繇辞曰师贞丈人吉无咎
　　师贞者凡行师用兵必须以正用仁义之师即为正也汤伐桀武王伐纣义也拯民于涂炭以安天下仁也若私邪竒谲则不可也如汤武之征伐顺天应人拯生民于涂炭之中非以自私爲一身之利此是师之正也若心有所利取其人民夺其土地是不以正也齐人伐燕取之孟子曰今燕虐其民王徃而征之民以爲将拯已于水火之中簟食壶浆以迎王师此是正也若杀其父兄系累其子弟毁其宗庙迁其重器如之何其可此是不正也如齐桓公伐楚责其包茅不入王祭不供昭王南征不还责之之义正矣其心实不然假其义以伐之非爲王室此是不正也丈人吉无咎者王辅嗣云丈人严庄之称丈亦长者之称凡行师用兵綂御大众必有严庄刚中之德可以长于众人者爲师之主如此则吉矣辅嗣云吉乃无咎非也夫兵者凶器战者危事兴大众以毒役天下不能无咎悔然九二有刚果中正之德又上应于君又行危险之亊徃而能顺以斯补过吉而无咎矣
　　彖曰师众也贞正也能以众正可以王矣
　　以犹用也能用师以正则可以王天下汤武是也汤征葛伯孟子曰爲其杀童子而征之四海之内皆曰非富天下也爲匹夫匹妇复讐也故始征自葛十一征而无敌于天下东靣而征西夷怨南靣而征北狄怨曰奚爲后我此汤之所以王也武王伐纣王曰无畏寜尔也非敌百姓也又孟子曰武王一怒而安天下之民此武王所以王也此是能用师以正可以王天下者也又王徃也用仁义之兵吊其民伐其有罪天下之民皆襁负其子而徃归之矣
　　刚中而应行险而顺以此毒天下而民从之吉又何咎矣
　　若九二虽有刚中之德可以将大众上若不顺应之不宠锡之亦莫能大举征伐行险而顺者下卦属坎险也上卦属坤顺也行危险之事而众皆顺之方可以用众以有此二德乃可以毒使天下以徃征伐而民顺从又有何咎也
　　象曰地中有水师君子以容民畜众
　　夫地道广大深厚可以包容畜养水之爲物流湿就下比而爲百川四凟最爲众多今在地中悉皆含容畜养故君子法此二体容畜民众如地中之容水也夫将帅之御大众亦当包容畜养方能役使以成功也
　　初六师出以律否臧凶象曰师出以律失律凶也初阳位也以隂居之非正也故言失律之凶以戒之否训不也言不以律也臧善也在师之始是方将出师之初时必须审愼预先戒誓简阅其众三令五申令有法律齐一然后举无所失矣如周礼夏官司马之法仲春教振旅辨鼓铎镯铙夏教茇舍选车徒读书契辨号名秋教治兵辨旗物冬大阅四时皆教以坐作进退疾徐防数之节皆是师之法律大畧也况兵凶器战危事持千万夫之性命以临阵制敌得利则生若不戒勅训练而轻出不幸而败乱使千万无辜之人肝脑涂地岂细事哉孔子所愼战重人命也故圣人特于初爻以戒之言师出之初当齐之以法律否臧凶者谓若不以律虽幸而善胜终竟必致凶咎夫出师不以律虽以竒胜在王师之法亦所不取如孟子所载王良爲嬖奚御王良辞曰吾爲之范我驰驱终日不获一爲之诡遇一朝而获十我不贯与小人乘不以法度虽幸而获禽王良所不取况用师乎王辅嗣云否臧皆凶非也
　　九二在师中吉无咎王三锡命
　　在下体之中故云在师中在师而有刚明中正之德师众所归又上应柔顺之君此其吉也以阳居隂虽失其位本宜有咎然御众以中不失其正可以补过无咎也王三锡命者六五之君体于柔顺自不能以刚武行师用兵以征不庭须下委将之有严庄刚中之德者再三锡命以褒宠委任之承天子再三之宠命吉莫大焉故曰王三锡命承天宠也以古人言之如武王之任太公成王之属周公宣王之命召虎也大明诗曰维师尚父时维鹰扬凉彼武王江汉诗曰王命召虎式辟四方厘尔圭瓒秬鬯一卤告于文人锡山土田于周受命此犹锡命之类也
　　象曰在师中吉承天宠也王三锡命懐万邦也
　　王所以委寄再三宠锡者以其能以王师吊民伐罪懐来万邦也
　　六三师或舆尸凶象曰师或舆尸大无功也
　　以隂居阳乗刚不正犹柔邪小人而欲任刚武之事不可委用也如用之或至丧师覆众有舆尸之凶或云师众也尸主也众主之义恐非辅嗣注以隂处阳以柔乗刚进无其应退无所守可取
　　六四师左次无咎象曰左次无咎未失常也
