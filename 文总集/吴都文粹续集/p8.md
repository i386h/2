<!-- { "loadSidebar": true } -->
　　朝出盘洲门观兵具区外黄龙分两翼甲列五卫军威画角振杀气飞鸟退三门将已发三垒法更秘秋清太白髙天黒搀抢坠犀从蛟室腾蛇向马脊蜕云翻风伯旗雨杂川后佩无战乃天功六合不足制
　　盘门吴地记云旧云蟠门葢尝刻木为蟠龙以厌越也后记云以水陆萦回屈曲改字为盘
　　吴门忠告【即蛇门】　　　　　　胡舜申
　　吴城以干亥山为主阳山是也山在城西北屹然独髙为众山祖杰立三十里之外其余冈阜累累如羣马南驰皆其支陇城居陇前平夷如掌所谓势来形止全气之地也如祗自城中观之则城中之地亦惟西北最髙是干亥无疑干为天亥则紫微帝座所次是谓贵龙此城既主是山法当用金局干亥于本五行属金故也山如此水则当与山相应此邦水势自东南贪狼西南及正西武曲以至西北巨门等位来其来皆原于太湖由正北亷真及正东东北禄存而去以入于江而归之海其来去无一不合金局之法故自古常为大郡国今为行都藩辅而吴中人物繁伙冠葢峥嵘所以常甲于东南今观水之流派常自阊盘二门入即西南西北水也由葑娄齐三门出即正东正北东北水也其于来去之法固合然所以导迎善祥气者尚有缺然葢胥塘自正西帝旺来是谓武曲之水本由胥门入运河自吴江东南长生来是谓贪狼之水由蛇门入顷岁乃塞胥蛇二门而生旺之水遂不得朝向城中此其为害明隂阳风水者常叹息于斯胥塘之水尚由阊盘二门委曲而入城东南长生之水乃环城而东径由葑门之外以出于城中了不相关此尤可叹息故自顷以来城市萧条人物衰歇富室无几且无三世能保其安居士宦达者比承平时浸少至建炎之祸一切扫灭至举城无区宅能存数百十年未之有也按地理法生旺二水利害最切犹人身血气荣卫今塞絶之能安强乎明知者愿图回其事复开二门导水入城以幸此邦可也胥门适当姑苏新馆势不可动又武曲但主财富而已蛇门之水为贪狼主文笔官职之事于理为重复门之便政和修城于诸故门虽已塞然皆刻石于右以识今石刻具存但袭府图之误以蛇门为赤门尔蛇门在城之已方故以蛇名赤门以在城正南正阳之地其义可考况蛇门直南正对吴江运河今舟船自南来非东入葑门即西入盘门皆迂逺十数里于水行非便昔吴王阖闾始作城伍子胥实规画之立水陆门各八其后诸门开闭不常吴时欲以絶越遂不开东南门即蛇门也不知塞絶生气故终为越所灭兹亦明效大騐至吴晋李唐时诸门未尝不开故左太冲赋吴都有通门二八水道陆衢之语刘梦得诗亦曰二八城门开道路故晋唐时吴下最为雄盛今所启门者五余皆闭塞而甚不可塞者惟蛇门究所以闭塞图经之説为其多途艰于守卫几禁噫抑末矣今清跸暂驻钱塘吴尤当开东南之门以伸朝拱之义焉吴城门不常启闭旧矣昔年葢尝于八门之外又开赤平二门而葑门陆衢葢尝塞矣范文正公守郡始命辟之往来至今为便诚能逺迹晋唐近效文正复辟蛇门东南虚秀之气疏导迅发儒道亨利文物之盛非复今日吴下矣
　　蛇门在已方故云又吴越春秋云阖闾立蛇门以象地户欲并越故立此以制之绍兴中胡舜申请开此门作吴门忠告乾道甲申冬沈度守郡与舜申旧同僚将辟有异志者以为扰民度避谤乃止淳熈乙未春韩彦古为守其秋邦人申请彦古欣然从之卜以九月十二日庚寅差役八月彦古罢是时舜申年八十五矣慨然惋惜谓天时人事难合如此复为后序告来者词赘不録
　　葑门　　　　　　　　　　叶适
　　遗墨固藏神希圣非立我断后辄无前实右则虚左品定赋纎洪义明分勇懦端木语卫文洙泗皆仰左孔子叙夷齐后进尚嵬琐从来一大事几作鸿毛荷知非言所及结网鱼受课谁持空空质放纵无不可兹门小精庐荒寂众万过欣予二三子拙力守饥卧杨花安得揽飞去天隅唾唯有露垂垂满畦红叶堕
　　葑门续记云吴有葑田谓茭土樛结可以种殖者此门外濒水故名或谓之封门取故永安县封禺山名又名鱄防门门尝湮塞范文正公守郡辟之
　　娄城晩眺　　　　　　　　张泰
　　髙城一望思茫茫潮转娄江入海长边境到今非汉县古仓何处积吴粮鸥栖浅渚寒芦净鴈落平畴晩稻香野水闲云吟不尽玉峰西面看斜阳
　　娄门道中与陈户侯
　　苏门何处是晩树集云烟夹水路逾窄逆风船且牵虫声依岸草星影动江天未厌秋衣薄相知同醉眠娄门以直秦娄县而名吴地记娄别作疁范志云今昆山县东北三里许有聚落尚名娄县
　　忆旧游齐门城楼因寄建贤　　朱敬之
　　忆上北城楼云物何悠悠连云百万户疑是昆仑丘俯瞰沧海东秀色眼前逼遥挹镜湖水于兹洗八极知尔情绪好我亦心神融穷愁千万端飘散如飞蓬迩来居山中驹筭倏二百大观固无从幽境聊顺适地僻俦更稀思君比玉液何当道术成飘然生羽翼
　　齐门吴越春秋云阖闾十年即破齐齐以女为质吴为太子波聘之齐女少日夜号泣成疾阖闾乃造北门令女往游其上因名曰望齐门
　　平门　　　　　　　　　　王賔
　　商家太戊有贤臣在平门野水濵寒食杏花风雨里一杯椒醑奠何人
　　平门一名巫门吴地记云平门水陆并通出毘陵等道吴伐齐从此出军因号平门今有平门塘一云巫咸所葬故又号巫门或谓平巫字画近耳
　　吴江城记　　　　　　　　王鏊
　　大盗南窥三吴骚动鲸奔狶突人莫自保而城居者独晏然恃以无恐时苏之属县无城者四昆山嘉定常熟吴江初以巡抚移文皆欲筑城为保障而凋敝之余公私罄县相视莫敢发吴江尹萧君九成独曰吾其试为之吴江故有城始自吴越王镠而拓于张士诚国朝承平百五十年民不见兵革城日就圯君召匠计之费以万计君曰吾其试行之时城之西北残堞颓垅尚存十之一二而东南已为民庐君谕之一旦迁去君且行且度丈挈寻计手摩心画卑髙广狭各有度程已而裁减均徭节省冗费奨劝巨室共得六千余金曰是亦足矣乃量田赋民量民赋役民各受分僝则归之圮则坐之于是民竞劝无敢怠工必坚无敢窳始事于正德癸酉二月至九月壬午而城成矣城周五里有竒四向为门门之上有鼔楼以警昏晓有戍舎以扞冦偷旁有水门以通舟楫髙广皆如其旧而壮丽过之于是吴江父老请予纪其事夫城以卫民也而筑之为费且劳则反以厉民且因以兴谤况当久困之余乎此有司所以相视而莫敢发也君独能自修奋然不顾为之为之绩果有成财不费民不扰人知乐其成而亦孰知其始也君葢深于爱民而勇于兴事其筹之也审故□慝无自而作其持之也坚故浮言无得而揺其履之也亲又公且均焉故民乐趋事而忘其劳也夫天下事固有大于一城者矣能推是而行之尚何事之不举乎城之役春秋屡书之予安得而无记也佽是役者为县丞赵源清
　　太仓州新建城楼记
　　治十年诏建州治于太仓初太仓与镇海为卫并治一城戎伍编氓错峙纷糅至是始以州大夫临之且割昆山嘉定常熟旁近地焉文武并建军民遂安太仓故无城伪吴张士诚始城之周十四里有竒城髙而坚池深而广识者谓虽立于僭伪而实为无穷之保障予尝登其城楼以眺则万屋鳞次樯帆云集海天辽廓云涛滉瀁壮哉其为州也而西北之楼独缺正德十年监察御史邵阳唐君鳯仪按其地则命建之莆田黄君廷宣适知州事鸠工庀材不期月而楼成其余城楼亦皆修饰嶷然为一州显观间属予记予于兹楼之建窃独叹夫地之盛衰兴废信有时乎夫太仓古娄县之惠安乡耳至元朱清张瑄创海运于此而诸蕃凑集为市国初由此而漕定辽由此而使西洋遂为东南巨州岂非以其时哉然地尽东海海冦出没昔方国珍尝由海道入冦故元有水军万户府之设而士诚亦由此而城往时盗刘通施天泰冦海上三吴骚然发动至剧贼刘七据狼山睥睨全吴赖重兵宿其地扼其吭掩其不备而莫肆其螫不然葢岌岌矣则城之设岂可以承平无事而莫之敕乎予故备书之以警动在位而二君兹楼之建未为无意也
　　重建太仓南城楼记　　　　金镕
　　明皇受天眷命奄有万方乃疆乃宇要冲之地屯兵以御外侮此诚圣世亿万载巩固之鸿图也吴元年始置太仓卫治于苏州之东三舍许实因昆山州之旧城洪武己未复建镇海卫相为守御维时城门咸建楼橹瞻烽堠岁月浸久尽为风雨所蚀废而不治已六十年成化戊戌备倭都指挥合肥郭公鋐来镇三吴尝念太仓东濒大海实当要冲而防御之备尤所加意先是南楼旧址尚存欲图而新之则匠作之需无所取给公乃夙夜靡宁罄其区画遂以城之四壕咸蓄以鱼俟其满尺则鬻于市岁暮复取城内外薪木而售之得其值皆贮于官甫二载所积既盈公则喜曰吾事济矣于是首命把总指挥使武政太仓卫指挥佥事郭炜董其事于以庀工度材殚力经营其栋宇之峻起檐阿之轩翔基址之广袤则有加于昔也经营于成化壬寅之春落成于是年之秋窃惟古之名臣凡立勋业于当代者必纪其实以传之永久矧兹楼之建不糜于公不扰于下诚足以光前休而垂后者也昔唐之李德裕镇四川之时作筹边楼日召父老于军旅习边事访以山川城邑道路险易未逾月皆若身涉厯既而练士卒葺保障积粮储卒能成一代备边之功炳炳琅琅照耀简册使后世景仰之不衰今总戎公立志忠勤慕效先哲上有以副圣主之委托下有以慰边民之倚赖其功业之盛又岂在德裕之下哉宜书此以诏后人焉
　　过镇海城　　　　　　　　　夏原吉
　　晓发昆山邑宵过镇海城潮声两岸响月色半明王事未能盬舟程敢暂停沙头鸥与鹭穏睡莫猜惊
　　过娄城　　　　　　　　　　伍文定
　　廿年重到太仓城门巷村园几变更燕子识军冲节逺杨花如雨落衣轻青环麦陇连桑柘白袅晴云丽甲兵已喜海邦霑化穏编氓从此乐深耕
　　阅城次韵　　　　　　　　陈鳯梧
　　沧海遥连旧镇城桑田今古几纷更杨花日照游丝静麦陇风揺翠浪轻官忝拊循频阅武时承全盛不知兵东南沃壤环千里时雨时旸喜劝耕
　　登南门清逺楼
　　清逺楼髙压郡城隂晴风雨四时更万家南国人烟盛五两薫风市舶轻云外沧波遥望海沙头官戍尚屯兵兵农相寓今犹古遍野桑麻总阅耕
　　登清逺楼　　　　　　　　倪宗正
　　笑倚南楼醉眼舒东溟烽火久消除新秋光景今应未此日风流媿不如孤云阁雨斜阳外流水环城十里余元帅开筵声乐集琵琶曲落玉盘珠
　　太仓城元至正十七年张士诚筑髙二大广三丈周一十四里濠深一丈五尺广八尺陆门七曰大东小南大南小西大西小北大北水门三曰大东小西大西其后门与楼俱废成化十八年都指挥同知郭鋐复建大南门楼
　　重建常熟县城记　　　　　　瞿景淳
