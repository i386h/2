<!-- { "loadSidebar": true } -->
　　危阁峥嵘枕碧流筹心计虑匪人谋千颿不隔云中树万货来从徼外舟富国要先除国蠧利民须急去民蟊使君不日归华近要路翺翔徧十州
　　重阳后二日防严氏野趣亭坐客吴徳永裴尧文杜志林林元宪李彦实严君锡魏介然及予八人因成拙诗以纪一时之集云
　　已过重阳得胜游海南秋色尚迟留旋沽白酒君须醉未信黄花蝶解愁菡蓞香浮曲沼静防榔叶暗小亭幽始知风景中原隔对泣何须效楚囚
　　唐常建作破山寺诗云竹径通幽处禅房花木深欧阳永叔毎叹赏此句以为不可及温陵康元夀守琼逾年乐其地僻而事简以清静治之于郡圃植竹数百竿中有小亭因榜曰通幽偶成拙句
　　萧洒襟懐慕子猷賸栽修竹径通幽三间逺比渊明宅百尺徒夸庾亮楼风送鸟声春寂寂日筛帘影梦悠悠【一云花露泣残春寂寂鸟声惊防梦悠悠】破山絶景亲曽到谁遣移来海外州【予重和戊戌尝为常熟宰破山在焉】
　　八月十六夜江邉对月
　　晚雨防蒙洗瘴尘防云遮月尚鳞鳞影涵涨浦揺金镜光动天街碾玉轮村市更无沽酒客小楼时见卷帘人不须辛苦琼台上展席移觞近水滨
　　丁邜二月二十七日与客纵步至判官陈师正所居前有花竹后有港浦爱其幽胜退作此诗师正歴官九任今年六十有一母年九十二嵗杜门养亲不复仕宦盖琼士之安贫守道者也
　　幽居非是避危机涩勒遮蔵客到稀白髪不传毛义檄青衫常戯老莱衣舟行别浦随潮去燕认低檐带雨归从此欲寻棊酒社肯论时节叩柴扉
　　寄内【丁夘九月】
　　袅袅秋风度泬寥卧闻微雨打芭蕉黄花篱落重阳近白髪江津客路遥家信隔年新恨过箧衣经暑旧香消小槽正想珍珠滴海舶来时寄一瓢
　　悼亡子诗【并序】
　　绍兴辛酉予得罪南迁长子孟博从行明年孟醇更戍以归乙丑春再贬海外复来视予逾年感微疾遂不起实丁夘孟冬二十三日午末未初是日天气澄霁里巷咸覩祥云起于屋隅中有水墨形了然冉冉升举道俗骇异因成此章以写予悲昔延陵季子聘于齐长子死嬴博之间既封而号者三遂行其言曰骨肉归复于土命也若魂气则无不之矣孔子于系辞曰精气为物逰魂为变是故知鬼神之情状盖曰变则无不之矣抑善者阳之类恶者隂之类人之积善与阳俱升积不善与隂俱降今吾子平生聪敏好学忠信孝悌行业无少亏其死决不沦堕幽涂魂气超升盖无可疑者予恐或者以予言为过因备叙其事以示平昔从吾儿游且审知其详者云
　　脱屣尘寰委蜕蝉真形渺渺驾非烟丹台路杳无归日白玉楼成不待年宴坐我方依古佛空行汝去作飞仙恩深父子情难割泪滴千行到九泉
　　次韵陈列之感春二首
　　新年人物自熈熈防索青帘到处垂日暖桃蹊花落尽雨深茅屋燕归迟登山野屐应频蜡出郭轻车想载脂老境逢春正愁絶为君援笔强题诗
　　堤栁垂垂拂路尘长条只解绊归人营巢燕子穿帘急带雨花枝照眼新一壑风烟如可擅满牀书帙未全贫狂吟痛饮须公等枯木庵前草自春
　　四月十四日晚陈列之见顾追凉翫月于东桥之上辄成长句以写一时风景之胜
　　小桥浮动似乗槎坐看归牛带晚鸦风卷断云飞玉马水揺明月走金蛇影翻凤尾槟榔叶香散龙涎茉莉花絶景胜游仍有伴不妨流落在天涯
　　列之将归温陵以诗告别因次韵送行
　　相逢海上欲忘年谁似君家父子贤气比金茎吞沆瀣文如岩壑带云烟【李太白云世人之文如山无烟云春无草木】追随里巷吾无伴独歩诗骚子有权青紫他年应俯拾定中何必问诸天
　　八年岭海未归人万里天涯老病身久堕黎蛮难择友频经忧患易沾巾我无妙防甘捐叶子有长才预选抡后夜更邀桥上月为传羲御且停轮
　　孟坚将北归枕上成送行
　　还家凖拟作重阳行止升沈岂在忙童稚迎门归亦好云山作伴住何妨经行汝政穷幽赏宴坐吾今喜夜长解柁径须寻旧隠诛茅先葺竹间堂
　　已已二月已发书殊不尽意偶成长句寄诸子侄并示元发商叟徳举资万里一笑
　　囊空无物寄妻儿万里惟凭一首诗旧日琴书都藞防新年行步渐羸垂时开竹户通幽径旋结茅庵傍小池【去冬郡差土丁开芙蓉后小池】永日无人惟宴坐不贪杯酒不枰棊已已重九小集拙诗记海外风景之异呈亨叔
　　十年重九老天涯异域空惊节物佳杨栁枝头无落叶芙蓉池面有残花篱邉菊好延陶令坐上诗成戱孟嘉随分清欢须酩酊归时风帽任欹斜
　　秋日题池南壁间
　　牢落双泉一病翁十年忧患扫还空荷稀竹宻宜秋雨户窄檐低耐飓风尽日抄书北窗下有时闲步小桥东谁知万水千山外亦与乡居兴味同
　　记梦一首【琼州作】
　　姜山静凝寺在姚虞二邑之间去予所居才十里顷嵗闲居每携子弟或与賔客同游輙留宿山间今嗣阇黎继通律师讲席学徒常满夜坐秉烛翻贝叶率至三鼓予因遣家仆回致嗣书八月二十三夜梦至其处往年气象了然在目枕上成潺字韵一联兴所见也觉而足成之书以寄嗣知予宿縁或在此山也
　　梦魂忽到姜山寺竹径松门夜不闗堂上千灯还闪闪池中一水自潺潺十年迥悟空心法万里归寻骨山欹枕觉来城角动牀头残月尚弯环
　　和郡守喜雨之什
　　一犁甘泽应防恭顿觉山川返旧容宿霭醸成千嶂雨迅雷惊起九渊龙水生洲渚寛溪女润浃郊原慰老农衰病不知春过去强持杯酒畧相从
　　魏子介然甲戌中春不逺数百里访予寂寞之濵予方厄穷适此久旱市无鱼肉园乏佳蔬介然处之宴然眷眷不忍舍去予与介然别久介然气貌议论益超然孟夏既望慨然请辞欲归筑室读未见之书科举之文不足学走笔作长句送行且勉使力学志其逺且大者仍用喜雨诗韵
　　爱君凛凛有英风刮目相看为改容榻解乆悬延孺子楼登百尺卧元龙货因缕积成良贾学务深耕鄙惰农已约三冬重过我尽携书史日相从
　　人日偶得酒果因与客饮成鄙句并纪海外风物之异
　　燕归茅屋草芊绵节物方惊海外偏风扫落花春寂寂雨添幽涧水涓涓腊醅每谢隣邦餽北果来从贾客船胜日漫逢聊一笑白头那问嵗时迁
　　二月三日作真率防游载酒堂呈坐客
　　郊外初闻黄栗留仲春风物渐和柔杀鸡炊黍成真率挈榼携棊得胜游聊欲劝君终日醉未须悲我十年流朝来已换轻衫窄酒尽何妨典破裘
　　路接蓬瀛日景迟尘心消尽忘归期雨余荒草侵三径风起微澜皱一池晚色逺涵残照外春光欲近禁烟时黄鹂不肯檐间语隔叶相呼过别枝
　　二月九日北园小集烹茗奕棋抵暮坐客及予皆霑醉无志一时之胜者今晨枕上偶成鄙句写呈逢时使君并坐客
　　胜日邀朋醉北园森森乔木欲防天更无粉色污尊爼只有琴声敌管弦腊酒旋开浮绿蚁春芽初破瀹新泉欲修禊事清明近曲水流觞拟晋贤
　　七月既望雨后对月招邻人夜饮不至独酌成诗一首以写一时之景
　　虹敛江空正寂寥苦无灯火夜萧萧暮潮和雨归沧海华月穿云上碧霄沙路微行尘不到柴门深闭客难招一杯黎酒还成醉羇枕时闻犬度桥
　　秋夜有懐
　　金炉未冷旋添香风静云开月到廊何处独吹西塞曲无人同醉北牕凉鳞鸿路隔书难寄皷角声迟夜渐长明日欲寻真率约浊醪时许过邻墙
　　海南气与中州异羣花皆早发至春时已尽独荷花自三四月开至穷腊与梅菊相接虽花头小而香色可爱顷嵗苏端明谪居此郡尝和渊明诗其畧云城南有荒池琐细谁复采幽姿小芙蕖香色独未改即此池也今五十余年池益増广临川陈使君复结屋其上名賔燕堂今夏得雨迟七月末花方盛开因成此诗约胜日为采莲之集云
　　秋来雨足溢方塘华屋临流四面凉风飐圆荷翻翠盖水涵芳蘂艶红妆淡烟难掩天真色薄日时烘自在香诗老未须讥琐细解陪梅菊到氷霜
　　昨晚约逢时使君今日食后过賔燕瀹茗观莲今日雨忽作因记东坡游西湖遇雨诗云湖光潋灔晴方好山色空蒙雨亦竒之句作雨中观莲诗戏呈并示同行诸君
　　城南方沼尽栽莲得雨花开晚更妍自有清芬来袭袂不须红粉笑当筵彤霞晕脸深还浅碧盖跳珠碎复圆更拟中秋陪燕赏月娥休妬水中仙
　　移具访逢时坚白堂
　　已许擕壶就绮罗却因风雨断经过不辞美酒十分劝欲聴佳人一曲歌掌上要观摩勒果池中难借右军鹅【近舶船至颇得北果又一鵞甚大且肥将烹之摩勒果见维摩经】使君独醒空囬去被冷灯青客奈何
　　庚午重九予以忧患经此节物亦强举杯复同坐客歩至陈氏水阁率尔成韵
　　累嵗严亭防众賔今年九日未全贫樽中有酒须招客篱外无花免笑人【昌化地热九日不见菊李太白九曰龙山诗云九日龙山饮黄花笑逐臣】竹杖芒鞋行自惯风轩水阁坐来频鬓邉强把茱萸挿万里谁嗟老病身
　　辛未嵗旦用苏子由韵成两诗寄诸子侄
　　朋游族党死生分老夀今居第二人【予辛酉冬南行城中老朋友如韩似夫王从道陆元钧本房兄弟徳充舍弟元发堂兄孚先民先介之皆物故独堂兄去华无恙今八十矣】松竹饱经炎海瘴栁梅空想越溪春身行九折心无转息住三田气自新白昼渐长牕日暖始知羲驭解停轮频把光隂惜寸分十年阅尽世中人衰容暗换圗中象和气潜回海底春香袅金炉沉水暖茶烹石鼎乳泉新【儋崖产沉香天庆观乳泉东坡有赋】丹元息息添真火肯使空花翳五轮【目有五轮谓血气水金瞳也见九仙经】
　　吴徳永逺寄干栗五百颗荷其厚意戏作长句谢之
　　海山深处住多年容貌虽衰齿尚坚长使玉泉归绛阙毎留真火暖丹田感君特地贻干栗知我犹能咬石莲土物欲寻香翠报近来行市正増钱【来书言仆笔力不异徃年乃深究仙经道録之效因以为戯所寄栗硬如铁石煮终不软】
　　四月望夜郡寮悉赴盛集羊荆华林伯夀伯安相继见过同登涌月阁待月成拙诗并呈常往来诸友
　　杖藜欲往叹涂穷頼有林庐寓此翁日暮凭栏看涌月夜凉开牖濯清风浮沉直拟羣鸥鹭冷暖安能效燕鸿独酌城南二三子擕棋挈榼笑言同
　　羊荆华敞小轩靣丛竹予以细香名之盖用杜子美风吹细细香之句因赋此诗
　　负郭林庐带草堂小亭轩敞对修篁祖师但指青青色诗老能闻细细香风过户庭常掩冉雨余衾枕自清凉幽兰茉莉徒芬郁气味不如君乆长
　　昌化虽穷寂今嵗偶诸处寄酒东船至得北果又老庖自海康来人日与客饮邂逅成醉座中赋此
　　去年人日醉陈园竹外风流洗瘴烟花落野桃春寂寂【海南地暖杂花皆腊前开尽】潮回南浦水涓涓腊醅每谢邻邦使北果常随贾客船佳节漫逢聊一笑老庖能鲙海鲈鲜
　　悼程伯防尚书
　　目断佳城户一扃名山千古返英灵郡祠空复存圗像【公典宣信抚三郡所至有恵爱父老为立生祠】朝路无由认履声大节已书班氏笔丰碑应勒退之铭文章不朽传贤嗣收拾何劳假六丁
　　壮节滋培雨露深褎然文采冠儒林恩霑二族全纯孝【伯防初为臧氏舅所飬登第之后不忍遽归既升朝叙封而臧氏夫妇继亡服阕还朝乃自陈归宗此事古今罕有殆天以全节付公无愧范文正公也】忠贯三朝秉一心墓木未悬吴札剑防谁续伯牙琴伤情故箧存遗帖洒泪行间自不禁
