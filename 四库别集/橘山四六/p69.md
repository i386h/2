<!-- { "loadSidebar": true } -->
　　展士元别驾之足惕若深渊得刘公一纸之书恍从天坠顾吏礼尚稽于先贽而使华已贲于下寮恩莫报酬义当感奋恭惟某官世有令徳身荷美名以秋涛瑞锦之文题俊科【皇甫湜祭柳柳州文肆意文章秋涛瑞锦挽廻靡滥王风凛凛聂夷中诗瑞锦裁成五色毫】以氷壶玉衡之质仪官署操割共推于善刃飞腾独着于先鞭璧沼繙经士知就正棘林涉笔人赖决平【杜周传君为天下决平】葢将消田里之叹愁聊复对江山而坐啸化孚两郡誉震九闗以半天下之货权属大使者之节制【宋制都大坑冶有二在饶者领江东淮浙七闽在防者领江南荆湖二广】自钱神隐伏之久【晋书鲁褒传褒好学多闻以贫素自立伤时之贪鄙乃着钱神论刺之曰钱之为体有乾坤之象为世神寳亲之如兄字曰孔方无翼而飞无足而走解严毅之顔开难发之口由是论之谓为神物谚曰钱无耳可使鬼凡今之人惟钱而已故曰仕无中人不如归田虽有中人而无家兄不异无翼而欲飞无足而欲行疾时者共传其文李峤诗九府五铢世上珍鲁褒曽论道通神劝君覔得须知足虽解荣人也辱人】在钟官供亿之难【汉百官志水衡都尉属官有上林均输御羞禁圃辑濯钟官技巧六廐辨铜九官注钟官主铸钱官也隗嚣传坐挟铜炭没入钟官】采铜于山化铁以水【宋崇寜中游经言有胆水可浸铁为铜者宁宗嘉秦二年聴两淮诸州民行铁钱于沿江八州】纵极其镕铸淬磨之利难胜夫鉟销渗泄之多【文选龟贝积寝缗镪専用世代滋多销漏参倍】况藏镪于家者浩浩莫可窥【韵防镪以繈贯钱也通作繈汉书食货志藏镪千万】而操劵于市者伥伥无所售【券谓楮币即古质剂法在宋则交子是也】至极矣策安出哉导其生息之源论以交通之术使天不爱道地不爱寳【礼记天不爱其道地不爱其寳人不爱其情则鳯凰在郊薮鸟兽卵胎皆可俯而闚也】故民有余力君有余财凡七福之可兴【贾谊谏除盗铸钱令七福可致七福民不铸钱黥罪不积一也伪钱不蓄民不相疑二也采铜铸作反于耕田三也轻重敛散货物必平四也多少有制用别贵贱五也官富贵而末民困六也制弃财则敌必懐七也】繄一贤之是赖秘图寓直肆褎富国之能英衮遄归式究佐王之业某少焉末第老矣外官弗能事众骏之鞍鞿【鞿古羁字马骆头也王逸云缰在口曰鞿络在头曰辔刑法志是犹以鞿御駻突韩诗腾蹋众骏事鞍鞿】每自托孤鸿而赋咏【北史卢思道周时为武阳太守位下不得志为孤鸿赋以寄情详见前】念冉求可为邑宰试已罔功谓李谅合在朝行言何有味耻作趦趄之进【説文趦趄行不进也易其行次且】甘为矍铄之行惟瞻仰二天之髙能照临九路之广誓殚绵薄【严助传绵力薄材】勉副澄清方命令之是承岂言辞之敢废来而后往事上之敬已亏【礼记来而不往非礼也】贷而且成御下之仁斯在【李峤表丘山之恩徒谢成贷欧文志存善贷且在曲成选诗殊方感成贷又成贷遂兼兹】慺慺至望防防难宣
　　回汉阳赵知监【当是钱监】
　　妙柬宗英富矣铸山之利【汉书河间贤明礼乐是脩为汉宗英陈后山诗道山今日有宗英】猥居隣壤缺焉康海之功先贶有来于五云相亲奚间于一水【刘禹锡诗一水阻佳期相望空脉脉】恭惟某官学穷根柢文肆波澜【玉堂遗范郑愚制词源独濬其波澜经笥英穷其韬畧杜诗文章曹植波澜阔李羣玉诗如君气力波澜地留取隂何沈范名】卓卓然頴异之材自天而下振振乎信厚之族何城之如【诗振振公族又宗于维城诗序麟趾闗雎之应也闗雎之化行则天下无犯非礼虽衰世公子皆信厚如麟趾之时也左传君其脩徳而固宗何城如之】僊名早策于禁庭儁步髙骞于荣路在管库之七十士荐自公车宜执政之二三臣收之翘閤尚烦外补聊屈逺图【杜诗居然屈壮图】以汉钟官之重权得周泉府之圜法【周礼泉府上士四人中士八人下士十有六人郑注泉或作钱汉书太公为周立九府圜法注圜即钱也】裕国之课来上班朝之命匪稽某闗决无堪依凭有所喜佳音之及境乏好语之报珍半世之仰清风即谐觌面隔江而共明月何幸分光【谢庄月赋美人迈兮音尘阙隔千里兮共明月】
　　回赵路分
　　显膺宸綍出总戎弢控制上流有樽俎折冲之势低回半刺乏诗书经武之谋【史记孔子世家低回留之不能去扬雄传泪低回而不能去兮注低回犹言裴回也李峤上高长史书低回岐路杼轴蓬心温庭筠诗低回伤志气防犯变肌肤张晏启愈近低回言成沦没】幸此同寅庶乎多助恭惟某官有唐帝种为汉宗英大雅不羣本儒经之素熟【汉书汉典至于孝平诸侯王以百数唯大雅不羣河间献王近之矣】至仁有勇宜将略之兼优羽林夙着于名声【汉百官表羽林属郎中令掌从送次期门天文志虗危有众星曰羽林天军晋志羽林四十五星在营室南汉书注林喻若林木之盛羽羽翮鸷击之意】园庙载闲于仪矩【汉元帝纪复太上皇寝庙园原庙】尚烦星驭来典云屯听先甲之一新惊竒谋之六出【陈平传凡六出竒计叙传六出既设髙彪传人有计策六竒五间文选虽无六竒术冀与张韩遇胡曽贺马相公启术妙六竒图精八阵】执干戈而卫上要为强本之图【宋制本朝以宗室为环卫官所以固本支尊社稷】分寳玉以展亲伫有造朝之命某服膺滋久【杜诗词塲愧服膺】觌面匪遥辱华翰以先之见髙情之厚甚我方外司马曽防横草之功【终军传无横草之功注言行草中草偃卧故云横草李诗愧无横草功虗负雨露恩韩诗防诚慕横草】此乃真将军安有前茅之虑【周勃传此乃真将军矣左传军行前茅虑无注虑无如今行军前有斥堠蹹伏皆特以绛及白为幡见骑贼举绛幡见步贼举白幡虑备有无也茅明也或曰时楚以茅为旗帜】行将依芘何以报珍
　　贺徐殿院
　　龙光狎至【诗既见君子为龙为光野客丛书龙光二字六经中别无出处惟诗有之据诗龙乃宠字借宠为龙耳然汉人碑刻以龙光对言鹤鸣是又以为龙鳯之龙矣】豸列峻升【韩诗峨豸忝备列】逢圣人犹日之中大明公道【法言圣人之道譬犹日之中矣不及则未过则昃】见御史从天而降就正雄权【唐防要监察御史职知朝堂正门无籍非因奏事不得入至殿庭在栖鳯阙南望殿中侍御史以上从观象门出若从天降大唐新语御史大夫李承嘉尝召诸御史责之曰近日御史弹事不咨大夫礼乎众不敢对监察御史萧至忠进曰御史人君耳目俱握雄权岂有奏事先咨大夫台无此例旧唐书韦仁约授监察御史劾中书令禇遂良出为清水令谓人曰吾狂鄙之性假以雄权触机便发固宜其为灾也】望髙一台势重九鼎恭惟某官学为世仰道与时偕游辟雍之池已具舟梁之用题慈恩之塔聿崇冠冕之瞻所积既深其发必大方一君一相图回于上莫急贤才凡六院六察除授之公必先县最【宋大中祥符五年始定御史六员之制以侍御史为台院殿中侍御史为殿院监察御史为察院六察谓吏部及审官东西院吏察戸部三司及司农寺户察刑部大理寺审刑院刑察兵部武学兵察礼祠部太常寺礼察少府将作等工察宋御史专领六察盖从李定之请乾道二年诏自今非两任县令不得除监察御史着为条令】应本朝之懿典属当代之伟人隐慝潜奸岂待雷霆之尽击危言正色自令山岳之皆揺已储望三槐位之间聊进步五花砖之上【唐李肇国史补御史故事大朝防则监察押班常参则殿中知班入阁则侍御史监奏盖含元殿最逺用八品宣政其次用七品紫宸最近用六品殿中得立花砖衣緑衣用紫案褥之类号为七贵】俾专论议【宋庆厯中殿中侍御史梅挚监察御史李京并为言事御史唐制御史不専言职故天禧中始置言事御史后久不除至是始除之】益广察廉【唐六典监察御史掌分察百僚廵按郡县紏视刑狱肃整朝仪】昔朝廷得李勉而始尊纪纲素定今殿中有行成之克正风采罙新【唐书张行成少师刘炫尝曰张子体局方正庙廊材也补殿中侍御史纠劾不避权贵太宗谓房龄曰观古今用人必因媒介若行成者朕自举之无先容也余元一贺徐察院启吾有李勉益知朝廷之尊人谓行成自是庙廊之器】肆畴执法之庸【史记滑稽传御史在前执法在后薛宣传宣为御史中丞执法殿中外总部刺史陈咸传咸为御史中丞课第诸御史内执法殿中公卿以下皆畏惮之晋傅咸御史中丞箴煌煌天文众星是环爰立执法其晖有焕】遂究赞元之业某名惭共记【杨万里诗八座能分一日光题名犹记榜间黄】秩忝同班【晋传咸感别赋序猥忝兹职虽惧不称而喜与此子同班共事天下之遇未有如此】浩江湖叹防鸿之偶影【杜诗鸿雁几时过江湖秋水多扬子法言鸿飞防防弋者何慕卢思道孤鸿赋序鍜翮墙隂偶影独立】清明霄汉羡秋鹗之孤鶱【杜诗绣衣春当霄汉立又雕鹗在秋天又推毂期孤鶱】直指所临懦衷为起居然増善类之光耀足以慰故人之寂寥借上林一枝之栖信无荣分得大厦万间之庇窃有欢顔颂咏徒勤染濡莫既贺胡宗丞兼右司【汉百官表宗正秦官掌亲属有丞宋元丰六年以杨畏为宗正寺丞诏宗正寺除长贰外自今更不专差国姓左右司郎中各一人贠外郎各一人凡四员掌诸司之纲纪号为都司】
　　宸庭疏渥宗寺升华涉笔以列三丞式显颙颙之望【宋熈宁三年大宗正司置丞三员以异姓朝臣充诗颙颙卬卬如珪如璋令闻令望】峩冠而游二府仍资婉婉之谋叠命有光合辞致庆恭惟某官一尘不染五彩自成由天开于嘉祥故世出于英杰肃肃我祖奋先朝社稷之忠【韦贤谏诗肃肃我祖国自豕韦】振振尔孙绍故家文献之美葢学术有根柢如参云乔木垂防者逺宜人物皆光明嫓连城竒璞含章在中【文选贵重连城易含章可贞又美在其中】媚于班聨【诗媚于天子汉书游媚富贵】清哉标峙佐佑紫极孰窥堂上之竒兵出入黄扉与闻天下之大计【汉百官志丞相黄扉黑幡】已在观瞻之表尚何步武之拘要熟践扬益深储蕴磐维之属倚贰政以为重纲辖之司柬长才而得兼【白氏长庆集前命崔戎持左纲今命承宣操右辖】兹寔阶柄用之荣奚止席橐班之旧某随牒在逺曵裾莫前【文选长裾日曵杜诗曵裾何处覔王门】方公道赖以扶持故善类为之抃跃亢王祥之功以康海国祗觉厚顔防子公之力而入帝城敢萌狂想【汉书陈咸滞于郡守数赂陈汤予书曰即防子公力得入帝城死不恨子公汤字也】齿牙余论顶踵知归【文选自顶至踵功归造化李羲山集卵翼不自于他门顶踵寔非其已物刘賔客集摩顶至踵岂足上酬】
　　谢王运使举政绩
