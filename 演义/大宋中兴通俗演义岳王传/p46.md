<!-- { "loadSidebar": true } -->
　　况今豪杰向风，士卒用命。天时人事，强弱已见。时不再来，机会难得。臣实谓恢复中原，在此一举。今若召臣回还，挫了十年之功，一旦而废。若不乘时，必留后患。愿陛下图之。”高宗得奏，因与秦桧专主和议，遂不允。秦桧恐岳飞成功，则背金人之约，祸及己身，乃暗使台臣王次翁等力请于朝曰：“即今诸帅皆将领回镇，只有岳飞孤军在外，不可久留，诚恐有失，乞促班师。”高宗准其议，连发金牌，前去召还岳飞。
　　是时，岳飞在朱仙镇，尽力谋划克复两京之计。只一日之间，金字牌递到札子一十二道。岳飞不胜愤激，东向再拜曰：“臣十年之力，废于一旦。非臣子不能称职，实在廷奸佞之误陛下矣。”拜讫，呜咽流涕。军中将士无不切齿。后人有降箕仙者，得钟、吕联句题《吟宋鄂王墓》云：金牌十二促还军，黄雾遮天白日昏。
　　大厦可人支一木，腥风从此汗中原。
　　青泥尚染苌弘血，东市犹衔蕴古冤。
　　欲斲当年奸桧首，南枝树下祭忠魂。
　　岳飞与众将愤惋未已，又见丞相府差田思中赍金字牌，递到尚书省札子，到于军前，催促岳飞即速领兵回还鄂州，听候加官受赏，其边庭军务朝廷自有处置。若有稽迟，即是抗违宣命。岳飞见札子，默然莫对。帐前转过岳云、张宪告曰：“今日兀朮计穷，取东京只在眼下。岂不闻将在军令，君命有所不受。伏望大人暂停数日，待擒了兀朮，修理宫阙，迎取圣驾回　京，那时以功赎罪，未为晚矣。”田思中见岳飞部下不肯回，因谓飞曰：“招讨父子忠孝人矣，岂不知君臣礼哉。今朝廷连召招讨回军，欲拟封爵，实报功臣之盛典也。今若弗随诏而回，久后朝廷见罪，功过自不相掩耳。招讨其熟思之。岳飞沉吟半晌，谓岳云等曰：“我父子与部下尽忠报国，今如抗违君命，反为逆臣矣。况朝廷十二次金牌来到，如何到得不回兵。尔等勿再犹豫。”下令各营准备起行。先令使臣田思中回奏，临歧飞谓之曰：“切不可漏泄我回军机事。”思中曰：“谨当受教。”即辞了岳飞，驰驿回还临安。

　　
　　



                        


第五十七回    秦桧怒贬张九成


　　且说岳飞唤过张宪、王贵二人近前，密与之曰：“我今所领三十万兵，内分一半与尔二人，领回淮南驻扎。其余人马，吾带回鄂州，以待朝廷之命，此须不可令外人知觉。”张宪、王贵密受令而去。此时岳飞探知兀朮已渡河北走，因教大小三　军拔营，离了朱仙镇，自郾城引还。其附近州县士民听得岳侯班师，各遮马痛哭而诉曰：“我等因相公檄文传到，欲复两京，以此父老士民，皆头顶香盘，箪食壶浆，迎接官军，金人悉知之。今相公复领兵离此，我等必遭虏骑所歼无噍类矣。乞相公暂停数日，待取了汴京，委将镇守，方能保吾家属，免被金人苦虐。”言罢放声大哭。宋军见之无不心酸。岳飞在马上亦泣下，即令人捧将金字牌一十三面，尚书省札子十三道，与众人看曰：“非我遗弃汝等，今因朝廷连降金字牌到此，促我班师，此时不敢擅留也。”因谓之曰：“我当驻兵五日，尔等可速迁徙，以免金人祸也。”众人闻其说，哭声震野，各携妻孥而南者，犹如墟市。岳飞急奏以汉上六郡闲田，给处所徙士民。
　　兀朮在汴探听得岳飞回兵，知是秦桧之谋，大喜，欲分兵追击之。左右曰：“岳侯机深智足，太子未可轻动。若追，恐坠其计也。”兀朮从其言。不数日，而河南新复府州皆为金人占去。兀朮忧虑中原士民有怀贰心，与龙虎大王等计议。龙虎大王曰：“元帅宜置屯田法以处之，自能制其去，又可以充足军饷也。”兀朮曰：“其法安出。”龙虎大王曰：“略效古制，凡女真及契丹之人，令其将本部徙居中州，与当地百姓杂处，计其户口，以官田付之，使自播种，至春秋量给其衣服。如此重养之。若遇出兵时，则又给与钱米，安其室家。着令于界上筑起壁垒，使村落间庶防宋人侵扰。此策正宜行在今日也。”兀朮闻之大喜，遂着其令以行。果是未数年间，屯田之所，自燕地至河南，及淮陇以北，俱有之矣。
　　却说田思中回奏，高宗曰：“即今岳少保随金牌御札，领军还自郾城，令臣先回复奏。”高宗未下命，秘阁修撰张九成率廷臣喻攉、陈刚中、凌景夏、樊光远、毛叔度等奏曰：“岳少保指挥所部，克日恢复两京。陛下正须手敕勉励，使之得就此举。深雠可雪，故疆可龋而信谗言，诏其班师，致使两河忠义知朝廷不复用兵。将士解体，竟为南渡之偏安，可胜惜哉。”秦桧廷诘之曰：“昔公曾与赵尚书言金实厌兵，而张虚声以撼中国。因奏圣上，道彼诚能从吾所言，则与之和，使权在朝廷。
　　公此言众皆知之，今日何不成前言乎？”九成曰：“九成何为异议？特不可图苟安耳。”桧复曰：“立朝须优游委曲，方可保其位也。”九成曰：“未有枉己而能直人者。”高宗见桧与九成交论不已，因问九成曰：“朕今决意以和，卿可证其是非。”九成对曰：“敌情多诈，陛下不可不审。”高宗默然。
　　秦桧尤恶之，乃生枝节，奏贬九成为邵州知州。同时谏和议为非计者迹贬之，喻攉贬知怀安县，陈刚中知安远县，凌景夏知辰州，樊光远为阆州学教授，毛叔度为加州司户参军。由是中外缄口，再不复有诤者矣。
　　话分两头。且说撒离喝自泾州之败屯凤翔，及闻兀朮复失利于郾城，亦不敢出兵救应。哨马报岳飞因朝廷降诏班师，诸路官军亦将退回。撒离喝闻之，谓部下曰：“四太子日前手书，约出兵分岳飞之势，今又被其所败。既宋军各抽回，正宜乘此机与四太子合兵，观衅而动。”因遣鹘眼郎君等部领十万人马，从庆阳而出，直趋河池，至汴京不远矣。即日旌旗遮天，盔甲鲜明，人马望庆阳迸发。庆阳知府宋万年听得金兵来到，一面遣人往河池求救，自与幕宾苏钦深沟高壑，预备拒守计。是时，撒离喝率众抵延安府，将城围了，令部下努力攻击。总管赵惟清引军士登城守护，见金兵连营数十里，势不可当。撒离喝遣牙将张兆奴至城下招谕惟清。兆奴一骑马至城下问曰：“赵总管何在？”军士报知惟清。惟清从敌楼上见之，曰：“金将有何高论？”兆奴曰：“副元师令某来劝总管，目今大众临城，量尔一旅之师，焉能抗敌？不如开城纳款，且免生灵身死锋镝，总管必有重用也。”惟清笑曰：“我宋臣矣，岂顺胡人哉！”兆奴曰：“岂不闻汉之王陵乎？势穷而降匈奴，得居大位，以保终身之计，汉人不以为怯。今公之强弱，比王将军试以为何如？”惟清沉吟半晌，因谓之曰：“报知元帅，且缓攻城，待我与所属议之。”兆奴领诺去了。
　　惟清至府中，与安抚使忠植等商议曰：“金人势大难敌，吾孤军在此，邻郡声势不闻，莫若举城降之，以保士民。”忠植怒曰：“总管是何言哉！朝廷以重任付君，远边之责，君宜自效。今撒离喝以逆犯顺，直在我而屈在彼也。总管正须激励部下，谕以忠义之志，出与交锋，杀退金人。使不幸而有失，亦当背城一战，与国共为存亡可也。何得自为屈膝谋哉！”惟清默然。忽阶下转过步骑彭虎厉声曰：“忠抚使欲陷我等乎！”手执利刃，近前欲刺之。忠植亦抽剑来迎。二人正要相斗，惟清起而劝之。忠植怒曰：“吾誓死不与尔逆贼两立！”言罢踏步而出。彭虎恨之，是夜开城南门，诣金营纳降。金兵乘势入城，城中大乱，火光照天。彭虎引本部兵杀入忠植府中，正遇忠植走出，两骑在东街厮杀。金兵四集，忠植不能支撑，被彭虎捉了，押来见撒离喝。撒离喝劝之同降，忠植骂曰：“逆天丑虏，吾抚使官也，肯降贼耶！”撒离喝叱令斩之。张兆奴劝曰：“元帅且宽其诛，可带往庆阳城下招谕宋军。”撒离喝从之，即将忠植监候了。次日，人马离延安，直抵庆阳界驻扎。
　　宋万年与苏钦在城上观望，见胡骑漫郊塞野而进。不移时，金阵中令胡将押过忠植，近至城下招谕。万年与苏钦见城下监着安抚使忠植，因大惊曰：“延安已陷矣。”二人面面相觑，计无所出。忠植即于城下大呼曰：“我太行忠义也，为虏所执，恨不能啖其肉，今使来招降，愿公等督率将士，勿负朝廷，坚守城壁，以待郡邻救援。”撒离喝闻之，怒诘曰：“吾意令汝招降，则免诛戮，尚敢出是言哉！”令胡兵剐其口。忠植乃披襟曰：“当速杀我，誓不从贼也！”遂遇害。撒离喝督令众人攻城。城中困迫，万年与所属计议曰：“内无强兵，外无救应，虽固守无益也。”遂开城归降。后人有赞忠植之死节，诗云：草色初黄秋气多，腥风特地动干戈。
　　龙蛇翻影旌旗列，霜雪凝光剑戟磨。
　　志士赤心凌碧落，胡人黄犬逐林阿。
　　庆阳城下英雄尽，千古忠魂听鸟歌。

　　
　　



                        


第五十八回    刘太尉迭桥破虏


　　却说撒离喝据了延安、庆阳，兵势精锐，欲乘胜进袭河池。
　　鹘眼郎君禀曰：“河池宋军壮健，且胡世将、杨政、田晟、吴璘、姚仲等勇不可当，元帅莫如驻兵庆阳，资其粮食，休养甲士，候四太子有消息，约之两下出击，使宋人不暇为计，则河池诸路，一战可下也。”撒离喝深然之，遂按兵不动。却说兀术自留屯汴京，后出入许、郑之间，签两河军士与旧部凡十余万，乃攻陷寿春，遂渡淮入庐州，声息甚紧。报入行在，高宗下诏张竣杨沂中、刘锜引兵往救。诏下，各路得旨，分遣人马，四出邀截金兵。哨马报知兀朮。兀朮曰：“宋军复来，吾当以精骑趋历阳，从后出击之，敌人可破矣。”即下令军中，将人马自合肥趋历阳而去。游骑报至江口，张俊知金人出历阳，与部下商议分军守南岸以待。王德曰：“淮者江之蔽也。弃淮不守，是谓唇亡齿寒。贼虏千里远来，饷道决不继。主帅宜以伏兵阵两岸，及其未济急击之，虏贼可以夺气。若迟之使少安，则淮非吾有矣。”张俊犹怀疑未决。德曰：“此行胜败攸分，主帅更何疑焉。”俊乃从其请，令王德部兵二万渡彩石，张俊督三军继之。
