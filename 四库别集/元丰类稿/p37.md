<!-- { "loadSidebar": true } -->
　　敕具官某：川泽河渠之政，津梁舟楫之事，置使典领，礼秩甚隆。正名之初，考择惟慎。尔明习吏治，劳阅有闻。选于在廷，俾践厥职。尚其祗饬，无忘训辞。可。

　　【黄莘职方员外郎制】

　　敕具官某：四海九州之疆域，山川风土之气习，载于图籍，典以郎曹。擢尔之材，俾副厥位。夫能使方国远近，货利同而材用便，在尔能知其守，可不懋哉。可。

　　【杜纯大理正制】

　　敕具官某：折狱详刑之事，朕所慎也。正于理官，参赞为重。选于在列，尔以材升。听察以情，尚勤厥职。可。

　　【李义内殿崇班制】

　　敕具官某：虞度营屯之事，积累岁月之勤。序朝位于殿廷，尚益思于奋励。可。 
　

　




　

　
●卷二十一·制诰三十六首
【左仆射门下侍郎王追封三代并妻制·曾祖永赠开府仪同三司】
　　敕：礼取其称，故位益尊，则事其先者世益远。今予良弼，褒命其亲，得上至于三世。求之于礼，岂非取其称哉？具官某，曾祖某，仁笃慈祥，畜德甚盛。盖其为积也厚，则其流泽也广。故能开相厥裔，为时宗臣。百辟是师，王室是辅。推功原大，肇基自尔。显扬崇宠，兹惟旧章。是用进尔之阶，秩在第一。尚其不昧，服此茂恩。可。

　　【左仆射门下侍郎王追封三代并妻制·曾祖母尹氏追封燕国太夫人】

　　敕：优礼大臣，厚其宠数，所以劝在位之功德，而共成天下之治也。宰相之任重矣，尊荣光大，上施于其三世。岂不即乎人情而称其位序哉？具官某，曾祖母某氏，幽闲静专，躬蹈纯德。嫔于盛族，彝是称。启佑后人，任国机政。流泽所自，宜极褒崇。追命定封，列于大国。光灵不泯，尚服朕恩。可。

　　【左仆射门下侍郎王追封三代并妻制·祖贽追封魏国公】

　　敕：夫下之忠乎上，教有所自；故上之仁乎下，恩有所延。其体相成，治道所出。惟我股肱之佐，共任天下之重。愍书宠秩，施其祖庙。所以慰其显亲之心，称其事君之义。具官某，明允纯笃，德业惟茂。义训不倦，弥远益彰。维时闻孙，实辅予治。念功原始，宜极褒嘉。庸建尔于上公，俾受国于全魏。殁而尚有知也，其服朕之厚恩。可。

　　【左仆射门下侍郎王追封三代并妻制·祖母丘氏追封魏国太夫人】

　　敕：夫其先之畜德也厚，则其裔之蒙泽也长。故宠禄在其子孙，则褒荣施其祖祢。奖功录善，必揆所由，所以劝天下之成其家也。具官某，祖母某氏，身蹈纯行，嫔于令人。教行闺门，自隐而显。惟予哲辅，实尔慈孙。质厥所原，宜有嘉命。全魏大国，从夫之尊。服此宠章，尚绥尔后。可。

　　【左仆射门下侍郎王追封三代并妻制·父准追封汉国公】

　　敕：朕敷求哲人，以共大政。隆名宠禄，既俾集于厥躬；褒大推崇，则又施其祢庙。所以遂吾大臣欲显其亲之志，而开示在位予一人尊奖近辅之心。具官某，父某，材通世用，行蹈天常。德畜不施，泽流及远。惟时有子，为国宗臣。参听万机，人望惟允。庆所自出，朕惟汝嘉。屏蔽四方，汉为最大。受兹封土，永裕尔家。可。

　　【左仆射门下侍郎王追封三代并妻制·母薛氏追封汉国太夫人】

　　敕：位有贵贱升降之等，故礼有隆杀损益之差。今辅予听断万机之臣，在师长百官之任。盖列于廊庙，名秩既殊。故追荣其亲，命数亦异。兹惟故事，其可易哉？具官某，母某氏，妇道以顺，母仪以慈。言为彝，动应图法。能教其子，为时宗工。股肱朕躬，王室是赖。褒崇之典，既启名城。汉惟大邦，改进封号。尚宜宠渥，永祚厥家。可。

　　【左仆射门下侍郎王追封三代并妻制·妻郑氏追封楚国夫人】

　　敕：诗人之义，君之夫人有委蛇之行，河山之德，然后在尊位，备盛服，从其夫荣，可以为称。施于世教，所以始人伦而出治道也。具官某，妻某氏，淑茂柔明，生于令族。动静以礼，协于经言。相予宗臣，慎其内行。曾不偕老，永绥厥家。汤沐之田，既受方国。有加追宠，宜易新封。尚其光灵，服我休命。可。

　　【中大夫尚书左丞蒲宗孟追封三代并进封妻制·曾祖颖士赠太子少保】

　　敕：朕稽于古，以正百官。惟尚书政本，而左辖纲纪之司，延登哲人，俾祗厥叙。愍有加宠，逮其重祖。所以隆崇大臣，国之典也。具官某，曾祖某，潜德西南，在约弥励。流光锡祚，集其后昆。总典中台，实辅予治。东朝二品，是用命尔。尚维幽漠，服此茂恩。可。

　　【中大夫尚书左丞蒲宗孟追封三代并进封妻制·曾祖母鲜于氏追封大宁郡太夫人】

　　敕：宗庙之数，诸侯以五。盖任弥重者礼弥盛，贵贱之节然也。今吾大臣追命及其三世，与夫庙制，岂异意哉？具官某，曾祖母某氏，作德于内，以宜厥家。启相后人，预蔽国论。按图考地，俾定尔封。其尚有知，服兹宠号。可。

　　【中大夫尚书左丞蒲宗孟追封三代并进封妻制·祖伸赠太子少傅】

　　敕：人本乎祖。故吾加恩近辅，褒荣其先，至于累世，岂不缘人之情而制为命数哉？具官某，祖某，内含纯明，外蹈规矩。流泽也远，有孙而贤。进于中台，总国纲辖。善有所自，朕惟汝嘉。东朝之孤，传位为宠。用贲幽宅，尚其钦承。可。

　　【中大夫尚书左丞蒲宗孟追封三代并进封妻制·祖母陈氏追封蜀郡太夫人】

　　敕：世德之积者久，则发于其后者长。故朕隆崇近辅，而褒荣其先，非一二世而止，所以劝天下之善，岂非博哉？具官某，祖母某氏，淑慎恭俭，化行闺门。启其元孙，持国纲要。蜀惟尔土，以定新封。尚其如存，膺此茂渥。可。

　　【中大夫尚书左丞蒲宗孟追封三代并进封妻制·继祖母朱氏封阆中郡太夫人】

　　敕：夫位以德升，礼以位叙。不失其称，兹为义荣。今吾崇进大臣，而图其先烈。内外命秩，亦惟其宜。所以使上下之间，公论惟允。具官某，继祖母某氏，婉冲静，行孚于家。祚尔之孙，兴以辅朕。西南上郡，愍有褒封。垂声赞书，尚其不殁。可。

　　【中大夫尚书左丞蒲宗孟追封三代并进封妻制·父师道赠太子少师】

　　敕：吾之大臣，由聪明材以有爵禄之荣。予有命书愍赠，贲其考庙，所以称其显亲之心，慰其霜露之感。位不次授，厥惟故常。具官某，父某，忠笃纯明，德履惟茂。壮谋循政，声烈在人。积厚庆隆，及子而显。时予左辖，司国纪纲。惟流有源，开迹自尔。官师之贰，名宠秩尊。以告幽扃，尚其祗服。可。

　　【中大夫尚书左丞蒲宗孟追封三代并进封妻制·母陈氏追封颍川郡太夫人】

　　敕：人子之于其父母，莫不有显扬褒大之心。惟任重秩尊，得尽其志。此隆名宠禄，所以劝天下也。具官某，母某氏，经德履善，宜其家室。锡羡流祉，在尔后人。时予宗工，任国纲辖。陪京望郡，俾定新封。服我命书，尚其不泯。可。

　　【中大夫尚书左丞蒲宗孟追封三代并进封妻制·妻陈氏封河东郡夫人】

　　敕：朕拔用天下之材，以为共政之臣。就位之初，恩数礼秩，所以尊荣光大之者，上施其祖祢，而旁及于闺门。盖任属之者重，则褒隆之者，其可以不异哉？具官某，妻某氏，言容功德，柔闲懿恭。嫔于令人，休有华问。惟时哲辅，进秉国成。相助之勤，尔效弥显。改择嘉郡，登崇号名。尚宜厥家，永绥宠禄。可。

　　【陆佃兼侍讲蔡卞兼崇政殿说书制】

　　敕：朕于书无所不学，于天下之事无所不考，而不敢自以为足。故设置讲解之官，使以先王之六艺日陈于前。朕于求多闻以建事之心，可谓勤矣。具官某，好古知经，宜在此位。夫尊其所闻，以懋于厥职。兹为尔守，其尚起哉。可。

　　【徐禧给事中制】

　　敕：有事殿内之臣，职在于平奏述，详命令，纠其违者而止之，覆其是者而行之。至于决狱官人，条陈法式之事，莫不当考察焉。其任可谓重矣。具官某，以材进拔，典执邦宪。兹用推择，俾践厥位。惟精敏不懈，可以周阅读；惟忠实不挠，可以司论驳。朕方观尔之效，尔尚慎于厥修。可。

　　【钟浚将作少监制】

　　敕具官某：缮修兴造、程工督作之任，不可不属之其人。位视九卿，礼秩甚宠。正名之始，考择惟慎。尔以材选，往贰厥官。尚其祗承，以允收拔。可。

　　【蔡河东运判制】

　　敕具官某：分部而使，虽以将漕为名，然实在于总庶务之予夺，察群吏之能否。参予任属，选授其艰，以尔为能，俾承厥序。夫均通货食，使物有羡赢；审核幽明，使人知劝畏。兹为尔守，其往懋哉。可。

　　【供备库副使董琰等十一人转官制】

　　敕具官某等：西南之蛮，恃阻且远，跳踉溪谷，负谊干诛。王师鼓行，举其巢穴，斩获摧陷，尔预奏功。第赏有差，尚惟祗服。可。

　　【待制王尧臣知单州制】

　　敕：提将之符，颛制一道，使纪律明于士众，忠实纪于朝廷。然后为国藩垣，能称其位。具官某，统治晋阳，宜知其任。而西伐之卒，比有逋亡。继形奏陈，皆以疾告。无直绳肃下之谊，有浮言罔上之迹。虽付之刺督，考验甚明，而既更诏恩，法当贷尔。俾仍近职，往守偏州。尚自省循，兹为薄责。可。

　　【邓忠臣母周氏封县太君制】

　　敕具官某母某氏：尔子忠臣，有劳应赏，愿更宠典，以启尔封。俾锡命书，兹为异数，尚惟祗服，以称茂恩。可。

　　【杜常兵部郎中制】

　　敕具官某：朕为保伍之法，寓战阵之教，欲使兵与农合，庶几先王之迹。夏官之属，实参典领，以材擢尔，往祗厥叙。夫能奖诱服田之人，悦趋讲武之政，驯致有渐，而弥纶不疏。惟无废尔之勤，可以承朕之志。可。

　　【李士京韩宗文大理寺主簿制】

　　敕具官李士京等：察治犴狱之官，勾稽簿领之事，往祗选用，无懈厥修。可。

　　【许懋两浙运副制】

　　敕具官某：朕择遣使者，分部而治，虽以将漕为称，然实总民政之举措，察吏属之能否。盖连数十城之地，举而属之，其选岂不重哉？尔详练敏明，宜服予采。盖尔之职，非止于督赋敛、断狱讼而已。惟除苛熄扰，可以使民遂其宜；惟务实去华，可以使吏驯其行。宣恩德而美风俗，待尔能善其官。可不勉欤，以祗朕命。可。

　　【内殿承制段绰等知州制】

　　敕具官某：州有兵民之寄，而地在疆埸之间。则常择用材武之臣，属之守御之任。尔以能选，往祗厥服。尚思绥靖，以称简求。可。

　　【宗室承操新妇王氏进封国夫人制】

