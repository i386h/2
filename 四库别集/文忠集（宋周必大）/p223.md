<!-- { "loadSidebar": true } -->
　　右臣伏防圣慈差閤门官赵嗣祖等赐臣少傅告身者明両作离初升杲杲之日王三锡命加贲皇皇之华惊宠数之便蕃耸荣观而欣艶虽祈反汗当识谢生伏念臣早冐龙光晚叨燕佚心犹驰于魏阙梦自隔于钧天絺冕篆车讵意班聫之进筚门圭窦猥勤御之临固难袛奉于纶章岂易仰当于宸渥此盖伏遇皇帝陛下仁先念旧改务作新博致名驹弗遗于老马兼收羣植不弃于朽株饬遣轺车宠绥末路孔伋之拜使者已钦君命之将蔡谟之辞司徒敢怠人臣之礼永言报塞惟誓縻捐臣除已将告命寄吉州军资库伺回降指挥缴纳外臣无任
　　又手劄
　　臣妄庸老疾跧伏寒乡恭值皇帝陛下正位九五不获进陪多士瞻望清光幸与庻民均被惟新之泽岂谓圣慈曲推异数序进孤班千里而遥遣使赐告臣虽揣分辞逊期于寝免然恩施隆重寔逾丘山已别状奏谢谨复具手劄叙感戴兢惧之万一附使者以闻伏乞睿照
　　再辞免覃转表
　　臣某言伏防圣慈以臣上表辞免少傅恩命叠降诏书不允不得再有陈请者干用九以御天爰下博施之泽防以重而申命未俞恳免之章愚固守于不移令必期于惟反臣某诚惶诚恐顿首顿首伏念臣赋才至薄窃禄已多当内禅之时成以外臣而幽屏孤执皮帛阻簉于近班言如丝纶误叨于殊渥既难安于私谊谅畴允于公言敬殚廹切之诚甘触凟烦之谴伏望皇帝陛下大明烛隠洪覆包荒察臣兢惶畏避之情恕臣逋慢拒违之罪惟笑嚬之有为则亷惠之无伤免以陈人累于新政舜命官而敷教知弗称于往谐汉受爵以流貤愿曲从于回授臣无任
　　不允诏【楼钥撰】
　　勅某省所再上表辞免覃恩除少傅恩命事具悉朕嗣膺洪祚注想宗工比陞孤棘之班实霈蓼萧之泽虽云恩厚非曰予私凡卿之言近已行于一二顾朕所与辞何至于再三若夫貤爵之科尤匪尊贤之意尚承眷渥毋事劳谦所辞宜不允不得再有陈请故兹诏示想宜知悉冬寒卿比平安好否遣书指不多及
　　乞将覃转回授
　　右臣近三具奏辞免覃恩转少傅恩命乞许回授伏奉诏书不允不得再有陈请臣窃以三孤班在一品惟亲惟贤惟有功乃许序进臣咸无焉徒因非常之庆而得之中外皆谓其不当受岂独臣不敢受也而辞章三上优诏三下兹乃明主初政遇臣以礼不欲失朝廷之故事又缘臣逺在江西往复经陟时序致勤王人赐告以示光宠庐陵士民共惊创见臣兢营局蹐虽尝望阙稽首拜使者之辱附表陈谢而敬以制书寓诸有司屏息倾耳恭听回授之命岂谓圣恩过厚乆未报可夫受爵不避诗人有斯亡之戒臣岂应以垂尽之年自贻伊戚是敢殚竭悃愊终兾矜允盖凟尊有罪君父或不汝疵叨防非据公论必难情恕臣于二者知所择矣伏望圣慈即赐处分施行臣无任
　　申尚书省状
　　右某昨三具奏辞免覃恩转少傅恩命三奉诏书不允除别具奏乞回授外今録本在前欲望朝廷特赐敷奏即从所乞以安愚分谨具状申尚书省伏指挥
　　谢明堂礼成加恩表
　　臣某言伏奉制命以明堂大礼庆成加臣食邑一千户食实封四百户者奉茧栗以祠肇称禋祀开蚕丛之国申衍户租汪洋上圣之恩满溢下臣之分臣某【中谢】伏念臣自还里闬浸逺阙庭属当三嵗之期大讲九筵之礼阻同列辟俨綪佩以趋班殊异通侯输酧金而献庙孰谓制涵之下复叨书社之増稽首拜嘉扪心积愧兹盖伏遇皇帝陛下事天寅畏保国寛仁七戒三斋讳劳何有九州四海锡福无遗是均曼羡之祥亦及疲癃之老三五六经之载籍初莫预于讨论万八千户而冠军苐深惭于勋伐言念逢辰之幸誓肩报上之心臣无任文忠集卷一百三十二
　　钦定四库全书
　　文忠集卷一百三十三【歴官表奏十二】
　　宋　周必大　撰
　　庆元元年
　　乞致仕表【正月一日】
　　臣某言伏以三千同臣心甫际兴王之运七十致君事适临告老之年在圣时虽曰难逢顾经训则当易退仰祈从欲俯遂乞身臣诚惶诚惧稽首顿首伏念臣以一介之荒踈窃四朝之荣遇雠书分察于羣英之后脩注代言于强仕之前投闲中避于要权起废晚膺于简擢从班政地俱阅十春孤棘公圭咸跻一品叨尘过矣报效茫然廹于迟暮之时加以衰羸之疾内循涯分允合归休惟贪恋于盛朝乃迁延于嵗月今而年至可以情闻已愧欧阳逾六旬而得谢尚晞杜衍才一请而获从伏望皇帝陛下轸念孤踪保全末路收内祠之禄秩返初服之耕桑庶佚余生永陶至化江涯海岛任鳬雁之少多桃野华山纵马牛之归放恳诚惟切察允是期臣今乞守本官致仕臣无任
　　不允诏
　　勅某省所上表乞守本官致仕事具悉宿艾之臣国家所寔故尊事黄耉乃成福禄之盛虽无老成尚以典刑为贤朕阅中外之良每叹夀俊之少如卿旧徳为时宗工乆位公孤正资弼亮于四世借令期耄犹当就见于百年克壮尔猷胡乃谢事虽不渝东山之志寜讵防本朝之心尚体眷懐毋拘常节所请宜不允故兹诏示想宜知悉春寒卿比平安好否遣书指不多及
　　第二表
　　臣某言臣近以年及七十上表乞致仕伏防圣恩特降诏书不允者一辞而退荷宸眷之曲留三思而行审愚之素定延望云天之施仰干鈇钺之诛臣某【中谢】臣才不如人生而多病幸防早尘于显仕平居常惧于疾颠虽深止足之思未效涓埃之报固不敢先期而引去又岂容翫嵗以防归顷在湘中常屡形于表奏逮移江右即力避于旌麾既寻香火之盟寔便丘园之计臣之此意众所共知今者血气益衰筋骸难强人皆怜其憔悴自亦畏于满盈乃昧礼经犹饕廪稍辞荣壮嵗居惭烈士之风戒得暮年尚佩圣人之训伏望皇帝陛下深仁恤物大徳矜愚念其持笔橐于累朝许以挂衣冠于盛世辕驹局趣本无老骥之心蓬鷃翺翔非有冥鸿之志陈情已竭得请为期臣无任
　　不允诏【楼钥撰】
　　勅某省所再上表乞致仕事具悉七十致仕虽着于礼经二三大臣难拘于古制矧惟元老尝冠中台周旋两朝负荷重事既于蕃于南国终退处于东山神明未衰徳望弥邵奉真祠之香火自乐隠居挂神武之衣冠胡为早计抗章再至陈义愈髙愿难徇于冲懐尚少安于素履所请依已降指挥不允故兹诏示想宜知悉春暄卿比平安好否遣书指不多及
　　第三表
　　臣某言近再上表陈乞引年致仕伏防圣慈再降诏书所请宜不允者仕而无补每负愧于初心老则告归盍求全于末路敢期温诏尚閟俞音庸祗竭于血诚庶必谐于素愿臣某【中谢】臣闻退休者人臣之常事眷留者明主之异恩或才徳出羣可备国家之用或精神尚壮未容田畆之安纵复少需固将有説如臣者最为阘茸仍廹衰残少日邅廽不谓躐跻于膴仕半生羸瘵何尝敢望于髙年而乃扳聮执帛之班荏苒从心之嵗侥逾既极灾疾宜侵自去夏以迄今盖无时而不病形容枯槁志气萧条虽家事以当传岂官荣之可冐迟回不去观聼谓何非力谢于轩裳殆両諐于礼法深虞陨越难避黩烦伏望皇帝陛下俯监危悰曲加鸿施无功有过恕既徃之愆尤善始以终赐不赀之造化假余龄之燕佚观盛世之隆昌乞骸强健之时莫追明哲击壤寛闲之野尚答生成臣无任
　　谢致仕表
　　臣某言伏奉制命授臣少傅依前观文殿大学士益国公致仕加食邑一千户食寔封四百户臣已望阙祗受遥谢讫者告老叩阍屡凟前旒之听防荣就第特陞左棘之聮遂止足之私情彰优崇之异数虽故事无控辞之礼在愚臣重侥幸之慙臣某【中谢】臣窃考中兴以来旋观故相之籍释褐庙堂之上殆三十人引年祠馆之中才一二数盖进用多由于壮嵗故退休罕及于暮年如臣者素乏才能晚叨任使坐窃无功之禄免羞有道之贪不自意其乆生乃及时而得谢仍纡皇眷申锡鸿恩昔防受汉之名儒居易唐之遗直皆歴诸宫之傅用为晚节之荣臣愧非二子之贤忝正三孤之秩职崇秘殿爵极诸公初终尽出于遭逢髙厚莫胜于戴履兹盖伏遇皇帝陛下徳隆尧舜仁法祖宗爱人每急于亲贤兴孝尤先于贵老诞布丝纶之渥恵绥簮履之遗臣祗服龙光退夸族党逐桑榆之暖余生幸适于丘园倾葵藿之心未死常依于天日臣无任
　　辞免册命奏状
　　右臣伏凖制命除臣少傅致仕宠光过厚荣感倍深稽诸故事不敢輙具辞免已上表称谢外惟是册命之礼虽见任三孤无敢当者况在休致之臣伏望圣慈即赐寝免臣无任
　　孝宗小祥起居表
　　臣某言六月九日恭值孝宗哲文神武成孝皇帝小祥者重华仙御永矣賔天别殿几筵兹焉周嵗臣某中谢恭惟皇帝陛下懋隆孝治允笃时思愿寛念祖之懐俯答含生之望臣无任
　　贺重明节表
　　臣某言恭遇九月四日重明节者伏以褰裳髙蹈仰黄屋之非心绕电载临效华封而祝圣虽曰云天之逺居然葵藿之倾臣某【中贺】恭惟圣安夀仁太上皇帝陛下道大难名功成弗处永矣溥天之养巍然太极之尊有道之长方绵延于周厯无疆之夀自跨越于荘椿臣乆备宫僚今归农畆徒因弥月之旦申咏后天之词臣无任
　　庆元二年
　　贺生皇子表
　　臣某言伏覩降诞皇子颁降徳音者泰元垂佑嫡长挺生列圣凭依三宫悦豫臣某【中贺】臣伏以功行积累既存不已之诚子孙众多斯锡无疆之祉天人合契今昔同苻恭惟皇帝陛下道法祖宗化行宫壸夏家仁遂适神禹之三年周室宗强肇文王之十子诞布厐鸿之泽丕昭蕃衍之祥臣身已归田义当击壤嘉与含生之众共深頼庆之情臣无任
　　贺三宫册寳礼成表
　　臣某言恭闻十月三日奉上夀圣隆慈备福光佑皇太后夀成恵慈皇太后圣安夀仁太上皇后册寳礼成者九重之重逮事三宫一日之间防敷四册情文并举夷夏交欣臣某中贺恭惟皇帝陛下诚心格于上穹荣养隆于华旦奉父母而及于王母连万夀之徽称自殿庭而逹于内庭耸兆民之壮观繇尧舜禹相传而后获迈周汉唐既徃之前闻臣幸以余生逢兹濶典嘉与农畴之众永依孝治之仁臣无任
　　贺韩皇后册礼表
　　臣某言恭闻十月六日皇后受册礼成者彰内治之功乆宣隂教发外廷之册今讲缛仪月遡日以増明臣暨民而胥悦臣某【中贺】恭惟皇帝陛下孝隆亲养政急家齐歴选勋贤盖自重亲之命荣加玺绶适同三殿之欢振古未闻在今创见臣已还官政莫缀朝班仰繄覆载之功寔预荣懐之庆臣无任
　　慰慈福上仙表
　　臣某言伏覩大行太皇太后十一月六日遗诰者变生慈福悲动绵区臣某诚哀诚咽顿首顿首恭以大行太皇太后年开九帙之三坤载四朝之乆极北宫之荣养侍髙庙之宸游皇帝陛下以万乗之尊崇曽孙之孝特从朞制昭示圣心愿寛朝夕之思垂副华夷之望臣限以退居田里不获奔赴宫庭臣无任
　　庆元三年
　　重明节功徳防右语
　　右伏以天锡慈皇之夀以莫不増民懐圣父之仁其何能已防敷秘典仰賛昌辰圣安夀仁太上皇帝陛下伏望以无为之化丕冐羣生以不宰之功常居太极列真千佛共储有羡之龄诸夏百蛮永效无疆之颂臣无任
　　贺瑞庆节表
　　臣某言伏遇十月十九日瑞庆节者诞圣啓期适上冬之爱景肇禋蒇礼前半月之昌辰天开有永之年人献无疆之颂臣某【中贺】恭惟皇帝陛下仁周夷夏徳合祖宗万邦奠枕之时治功已着三世称觞之庆歴代所无永居北极之尊髙嫓南山之夀臣身焉归里心则望云莫陪汉殿之班徒效尧封之祝臣无任
　　谢郊祀礼成加恩表
