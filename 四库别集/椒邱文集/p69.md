<!-- { "loadSidebar": true } -->
　　钦定四库全书
　　椒邱文集巻二十八
　　明　何乔新　撰
　　庙碑
　　广昌县重修庙学碑
　　皇帝嗣统改元之三年夏四月同知建昌府事麻城萧侯允恭行部至广昌爰诣学宫只谒先圣先师顾杗桷摧朽图绘防昧慨然太息谓广昌名邑耆俊多此出焉而庙学不修殆非我国家崇圣道育俊材之意吾为郡佐与有责焉敢不以修饬为己任乃告太守三山谢公仲仁用图改作议既克合侯首捐俸金四百八十铢为倡于是县令莆阳叶君茂髙丞晋阳李君拳暨学之师生县之义民只若侯意或输之财或助之役奔走奉承以后为羞乃僦良匠市美材斵石为础埏埴为瓴炼蜃为灰筮日奏功始事于大成殿黼坐朱几庙貌孔严旁及两庑拓而大之自羣弟子以及从祀诸儒图像惟肖前为正门列以画戟外惟三门上应灵台又作先贤祠以祀乡之先正至于斋舍庖庾之属欹侧者正之陊剥者修之丹雘漫漶者饰之侯往来涖县躬自督劝众驩趋之不烦执扑经始于是歳夏六月越明年戊子春三月始考成焉殿庑靓深门闼宏丽多士聚观以为他邑所未有也侯帅令佐师儒舍菜于新宫告成事焉教谕桐庐邵君忠训导英山段君俌湖南王君涣暨学之诸生谓侯嘉惠此邦聿新庙学不可无辞以敭休闻相与伐石置庑下而属乔新书之乔新窃惟鲁僖公作頖宫史克颂焉吴仲庶新潭学王临川歌之今萧侯修学养士之勤殆无异于鲁公潭守所建立而声歌不作非阙典欤乃具书其成绩于碑而系之以诗以继頖宫潭学之声以昭示于来世侯字某以儒发身佐郡有威惠其善政可继者甚多以非庙学所系故不书其诗曰盱水之曲奕奕新宫孰经孰营萧侯之功于惟萧侯民之父母苏枯龈强惠泽孔厚华幡彭彭戾于我邦念兹庳陋顾瞻徬徨乃究乃图乃戒工徒乃卜乃诹爰兹暨涂有伉惟门有翚惟殿丹楹藻棁防諐彜宪我材孔良我役惟时阅歳乃成匪亟匪迟新宫告成祀事孔明毛牷斯疈黍稷惟馨侯升讲堂衿佩济济或诵或弦亦文亦史侯曰朂哉敬明乃徳厥徳靡修我心有慼诸生拜手侯训惟休勉焉只服敢遗侯羞丽牲有碑方趺圆首侯之嘉闻百世不朽
　　建昌府重脩城隍庙碑
　　天下郡邑通得祀者惟城隍之神为然盖筑土为城凿土为隍凡以为民之卫焉髙城浚隍固风气扞寇攘必有司之者察民淑慝而祸福之非妙万物而神者与建昌城隍旴江志谓其神乃汉頴阴侯灌婴考之于史侯起布衣佐髙皇定天下垓下之战防项羽东城而诛之遂渡江平吴定豫章诸郡凡大江之西皆侯提戈斩级所立功处生为元功殁为明神其理必有然者则司此城隍而庙食无穷者非侯其谁哉庙旧在郡之西北宋绍定四年回禄煽孽郡人聂卫公子述始迁于城南通防门内太平寺之故基元至正壬辰为羣寇所燬国朝洪武十年知府王偁复建自堂徂门罔不毕备永乐二年知府潘荣仲因其旧而修之迨今八十余年栋楹楶棁渐以腐折瓴甓丹垩日滋刓泐成化二年春郡守三山谢侯仲仁谓庙宇倾陊不足以妥灵将事爰谘羣僚下暨有众相与捐金楮市木石鸠工徒撤而新之易腐折为坚良革刓泐为端洁若堂若庑以及三门凡为屋二十间崇广有宜文质中度左右司则仍其旧而加圬塓焉又搏土以肖神像琢石以为神座别创云崖道院俾本庙道士居之肇事于是歳夏四月至冬十二月乃讫功焉侯刲羊豕帅寮属告成于神阖境民庶聚观赞颂凡旱涝之变疠疫之兴必祈焉报焉禬焉禳焉将事益安灵贶斯劳物不疵疠歳屡丰登侯乃具庙之本末遣耆民胡以荣属予纪之予惟守土之职神人具依侯自下车以来勤心庶政民既太和又饬神宇用安其灵所谓惠于神人罔怨罔恫其诸岂弟君子者与乃作迎享送神之诗遗之使并刻于丽牲之碑歳时荐献工祝歌之以侑牲醴焉是役也赞其成者同知麻城萧侯允恭通判某推官某董其役者耆民某也其诗曰
　　神之来兮冷然以风绛旍旖旎兮驻斯宫睠威灵兮有赫敷佑我民兮无穷牲腯兮酒馨鼓坎坎兮瑶瑟和鸣神之所享兮在寅清我之将事兮在斋明明神既享兮迟迡风马云车兮倐何之姑山之颠兮盱水之湄俨神驭兮娱嬉神不我顾兮我心悲家有鸡豚兮野有秔稌神惠我民兮俾蕃以庶驱疠鬼兮锡我纯嘏春祈兮秋报歳复歳兮敢忘神祜
　　东平王庙碑
　　广昌之东园有祠曰东平王者宋咸淳中县令朱汝贤所立以祀唐忠臣张睢阳也按史王讳巡举进士累官真源令禄山之乱起兵讨贼与贼将令狐潮尹子奇等大小四百余战屡挫贼锋后以孤城援絶力不敌以身死之当是时逆胡起河朔蹂躏河华兵祸蔓延几遍天下而王以区区睢阳扼其冲贼死咋终不敢越而南江淮之间晏然不识兵革者王之功也王之将死也西向再拜曰臣生无以报陛下死当为厉鬼以杀贼道家者流遂谓王受命上帝为瘟部帅察民善恶而赏罚焉其説窈盖不可信然江淮之民慕王之忠烈且信道流之说故所在立庙水旱疠疫必祷焉其应如响东园之祠其一也永乐甲申庙圮于水正统庚申邑民始修复之时先公为刑部侍郎记之甚详歳久滋敝天顺八年冬十一月予从兄本坚弟乔福暨耆民吴大成居士掲仲雍大觉寺僧道霖等始合众力而新之中为正殿后为寝室前为饮福之亭越明年夏六月庙成檐楹翚骞金碧绚丽梐枑严整剑佩葳蕤耆稚耸观以为有庙以来未覩兹盛道霖因予弟乔年求纪其成绩夫王之忠烈无以赞为矣论者或谓王生邓州死节睢阳其平生足迹未尝履江南庙而祀之恐非先王制祀之意是不然宇宙间屈伸变化不可测度者神也神之所以然者气也得其气之刚大灵著者则为伟人发为忠义之业炳然巍然不幸而死其精爽耿耿者不为异物澌尽复为明神无所不之焄蒿凄怆随所在而着见焉若王是已庙食于兹夫何疑哉初王着神南土号封累加其曰东平威烈昭济显庆灵佑王者宋景定元年十一月所封也乃作歌遗之使邦人歌以祀王庶几飚游来格降福于民焉其歌曰
　　桂醑湛兮瑶觞箫鼓鍧兮中庭灵连睠兮未来渺予思兮睢之阳灵之来兮旗纛缤纷驾赤虬兮骖苍麟霁云先驱兮殿以万春歆我烝尝兮穆且欣嗟天寳兮多盘胡骑哄兮闗河昏长蛇在阙兮龙在野怅孰扫兮妖氛灵哀愤兮援戈起弯乌号兮射妖豕北风竞兮西日苍凉力既竭兮继之以死身虽死兮精爽不亡陟降帝廷兮乘阴阳察民善恶兮下殃祥龙冈之下兮盱之浒松筠萧槮兮绿阴承宇朝出逰兮暮来归越千歳兮毋逺兹土屏蟊贼兮驱疠鬼锡我百福兮夀且祉灵之降福兮不那我民报祀兮终古无已
　　漳州重建道原堂碑
　　漳州治城之西北有台屹然曰临漳实据溪山之胜宋绍熙庚戌紫阳朱夫子守是邦登兹台而爱之欲筑读书之室不果寳庆乙酉郡守危桢始仿白鹿洞规筑龙江书院于台之下成夫子之志也淳佑丙午郡守方来复于书院之东偏构堂三楹肖夫子之像于其中配以髙弟北溪陈安卿毎歳春秋率庶僚暨邦之羣彦祀焉而颜其堂曰道原盖取夫子与北溪授受之语也其后邦人复以勉斋黄直卿侑食于堂盖勉斋亦闽人且尝讲道夫子之门者也迨宋社既屋书院燬于兵遗址归浮屠氏惟堂岿然故处歴歳既久屡圯屡葺然规制隘陋杗栋欹摧有识者悯焉成化四年春正月福建按察司佥事临江周君守谟行部至漳只谒遗像周览慨然顾谓知府英山王文同知舒城胡珉推官南城江白曰昔之思召伯者不忍拔其所茇之棠思莱公者不忍伤其所植之柏兹堂实朱子之明灵攸栖非植物比也倾圮若是是固为政者之过予司宪诸君守臣也弗亟图之安所诿其责皆应曰诺相与捐俸以图新之于是僦良匠斩美材礲坚础卜日而兴役焉君又为度其面势之宜且节缩廪餐以助其费为堂五间其崇三寻有奇旁为两斋以处游学者前为三门以谨啓闭肇役于是月丙戌至三月朔乃讫功焉像设有严绘饰惟焕郡之长贰率诸生暨乡之荐绅用少牢于堂以告成事焉君属予书其事于石予惟道之大原出于天神圣继之至孔子而后集羣圣之大成孟轲氏没斯道之传殆絶周子倡之程子和之至吾朱夫子而后绍孔氏之世嫡若黄若陈实羽翼夫子以共振斯道于衰絶之中者也夫功被一时惠洽一邑且尸而祝之夫子与二子有功斯道甚大而漳又夫子过化之地兹堂之建礼实宜之继自今以往凡登兹堂者瞻梁山之崇秀俯清潭之渟而致髙山仰止之思兴逝者如斯之叹盖将有黙契神防于千载之下者乎君由进士歴刑部副郎遂擢今职所至有冰蘖声其在漳首新兹堂盖欲风厉漳人向道也系之以诗以告志于道者诗曰
　　大哉斯道实原于天敦克任之惟圣若贤孟氏既殂吾道日斁紫阳崛兴式缵厥绪乃擥其粹乃防其全若黄若陈与有闻焉道学载明于今为烈质诸洙泗若合符节清漳之濵梁山之下掲防妥灵有堂有庑邦人具瞻胡兹摧圮显允周君载振而起惟堂翼翼惟门将将时时荐祼牲腯醴芳嗟嗟斯道靡古靡今有志于斯盍明厥心咨尔多士来游来歌匪察匪由尔心式讹
　　福宁节孝祠碑
　　古之忠臣孝子烈妇遭时不幸死于所天者代有其人而出于一家者盖鲜父子同死者古有之矣晋卞壸是也夫妇同死者古有之矣宋赵昴发是也至若忠孝贞节萃于一门若元福宁州尹王公者旷百世不数人焉公讳巴延字伯敬濵之霑化人也起家宣使为祁阳令调乌程以循良称迁信州推官数辨寃狱所全活者甚众至正九年以大臣论荐擢朝列大夫福宁州尹至之日黜奸吏诛元豪覈赋籍均徭役修学宫以教诸生建礼殿以祀先圣福宁翕然称治寻陞福建转运副使防盗起徐蔡蔓延及闽羣凶相煽为变渐逼州境民留公不得行公乃筑垒门募民兵守之严候望谨熢燧贼不敢犯十二年秋贼陷宁徳掠罗源势益张冬十一月贼与建寇合兵来寇公遣巡检谔勒哲率兵出御之而命千户严巴延布哈主簿陈文积守西门谔勒哲遇贼于古县战败死之严陈惧不敌开门先遁贼突入公闻之亟帅亲兵迎战连鬬数合不利遂被执贼帅坐州治召公诘之公掀髯歴阶而升贼叱曰强盗犹作态耶公骂曰汝本贩盐盗县官何负于汝而反顾谓我为盗耶贼怒叱之跪公两手据地不为动贼益怒令挞之公诟曰吾为天子吏头可断身不可挞遂死于东门之外立而受刃血出白如乳民哀之哭声连巷明日贼执公仲子相及其妇潘至相骂曰吾父已死吾岂茍生者何不速杀我当为鬼以灭贼耳贼忿其言引出斩之潘有殊色贼欲汚之时潘产未弥月不可近乃闭之空室不食数日而死寇退民敛公权厝于郭东之佛宇明年公长子桢负公遗骸归塟行台御史余公阙以其事闻命立祠学宫之右而以相与潘侑食焉元末祠燬于火成化壬辰秋八月予行部至福宁耆民林慈等相率请复公祠予因出西门观公与贼战处古木櫹槮寒烟苍然溪流防防有悲咽声慨然太息想见公之为人乃以废佛宇曰般若庵者为公祠命县丞刘福介葺其弊陋加之圬塓前为三门旁为两庑绕以髙墉塑公之像于中以相配之而置潘之像于东庑惧渎也经始于是月甲戌落成于是歳冬十月辛未扁其祠曰节孝邦人请予书其事呜呼公死于忠而使子死于孝妇死于贞眎卞壸赵昴发盖似过之是宜祠也乃作歌以遗邦人使歳时歌以祀焉其祠曰
