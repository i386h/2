<!-- { "loadSidebar": true } -->
　　音韵之书古未有也非古无音韵也未尝有其书也赤子生而五方同音其本然也长而变于时俗其习然也然闾巷小人妾妇孺子见于歌謡者初未甞变也自沈约撰四声韵一以当世之音为主正音于是防矣然古之载籍具存识者尚能辨之也至宋吴棫复取古之正音变于今者为叶韵焉韵不待叶也唐陆徳明释羣经间有叶韵之言未敢的为之名也陆氏犹未足徴也汉郑康成为诗笺其名物度数音韵之説详矣诚有之则郑氏言之矣郑氏亦未足徴也齐鲁韩三家以诗专门三家未甞言之也不寜惟是子夏亲传圣人之经其序诗也有曰情发于声声成文谓之音音韵固重矣诚有之子夏寜靳而不以语人乎子夏犹贤者也三百篇亲删于圣人取其善恶可为劝戒者以训后世曽谓音之不正而圣人不删正之乎然诗犹非圣人所自作也易之爻象皆出于圣人其韵语犹诗也自今观之秦汉以前载于竹帛者皆可考也东都而下音渐不古沈约已承其误吴氏察之弗精又强名焉过矣不然则先秦古书若天明庆行之属无一语作今韵者其是非较然矣夫文有音韵者犹弗之能察则无音韵之可考者又可既耶嗟夫圣人之大经大法载诸方册后世所当明辨之者宜亦多矣人多忽之顾屑屑乎音韵之辨亦末矣虽然行逺自迩登髙自卑古之明训也若夫逺且大者冀虽未逮也窃有志焉
　　传
　　璜谿生传
　　璜谿生者葢太公望后人也始太公钓渭水得玉璜故生因以为号焉生少时防心问学渔猎载籍亦有志钓取当世功名防天下多故遂脱略世务放浪山泽间垂纶终日弗设钓饵志不在鱼也人或疑焉予闻昔之尚志士多隠迹屠钓间生岂其人耶
　　赞曰昔严子陵披羊裘钓泽中庸常人尔及其动星象归江湖抗节当时流芳后世遂与许由务光争烈矣使生有志于斯岂下古人哉
　　赵立道传
　　赵立道者故宋宗室诸孙也家素饶于财立道防即简静寡欲居常弗御酒肉年四十复屏去醯醤甘脆之味日啖饘粥两杯盛暑未尝挥箑不澡沐者亦三十年客至辄促席清谈或终日忘食晏如也予间至浦阳尝造其居立道时年几七十矣虽攻苦食淡风神秀拔气貌腴泽予甚异焉尝间空山穷谷中其人食淡寡欲夀有至百数十嵗者然皆山泽之臞立道岂所谓义胜而肥者耶
　　赞曰老子有言五味令人口爽世之嗜甘腊而获酖毒者多矣间立道好神仙则道之出口淡乎其无味者立道其有得于是乎非耶
　　贞烈姜女传
　　贞烈姜女寜者越金华邑人也姜故邑大家以赀雄乡闾间子姓姻防率以华侈相髙寜独尚质素居常纺缉足不逾闺阈其母怜之每曰妾媵幸不乏母自苦也寜曰闻女之职业以麻枲丝茧为事窃自乐之无苦也聆诸兄读诵往往习知其大义戊戌冬兵入郡城母挟寜暨诸女同避一室兵猝至径前持寜欲犯之寜目其母姊姊咸出即抽兵佩刀自刭兵不意愕眙大呼他室兵皆至曰此贞烈女也嗟惋者久之予与姜同门知其事为详惧其久而湮没无闻也窃取春秋传信之义为之传云
　　赞曰昔刘向传列女取其事可为劝戒者以贻后世若寜者岂不足为世劝也然世之业载籍袭珪组者或不知出此闻寜之风亦可少愧矣
　　楮虚白传
　　楮虚白字曼卿防稽人也以文墨显其先有楮先生者与中山毛颖农陶绛人陈相友善事见颖传虚白悃幅无华不事先业病时狭薄务崇寛厚弗拘边幅之行时郡守有卧防淮阳者召叅帷幄虚白亷隅脩整处置周宻人莫窥其罅隙守得以髙枕无事先是居台阁者风棱严厉郡邑冷官夙夜弗遑温席往往以病在告赖虚白调防获终更者甚众性和易与人交不为翕翕热人自以为坐春风中然素简质外若不可测而中实能容物亦不以顔色茍媚于人同侪金张罗韦方贵幸用事出入卧内比周防蔽虚白嫉之未尝与接后大防二人者侍姣服华丽一坐风动虚白屏退坐隅邈若无人叹曰吾乃今知炎凉之世态哉因自解免未几守坐事罢金张罗韦相继辞去抗尘走俗容色销沮惟虚白不易其素云
　　赞曰自竹帛道废古之载籍赖以弗坠者楮氏之力也虚白虽不学无文然能世其清白不为市道交是亦可尚云
　　墨君传
　　墨君其先葢出孤竹氏孤竹氏有国当商周间子孙代以贞节自守厥后有居淇澳者事卫武公诗人美之汉兴渭川诸族尤盛惟墨君之先无闻唐元和中协律萧恱始物色之至宋而文洋州同状其志节其名遂着君少有奇气恒欲树立功业垂名缣素然质性耿介不能与时俯仰方他族贵盛起家释褐纡服青紫者布列中外君未尝过焉家徒四壁每清风时至皓月在庭悠然自得不知形影之相忘也襟韵萧散人一见之则鄙吝之心俱尽亦可谓有德君子者闻其先世亦仕尝绾墨绶故子孙因以为氏战国世有名翟者又一墨家者流非其族
　　赞曰孤竹国自夷齐克让中子嗣有其国其后支庶皆有分地惟墨君无茅土说者以为别出管城裔云
　　连华传【陈氏园池忽产瑞莲并蔕联芳氷雪其华予因为之传云】
　　连华其先萍乡人当司马氏之时有主浮屠之社者一时士流之所欣慕子孙世以清白相承焉华葢其后也华之生也其父以竒偶之数筮之遇坎之比曰是谓比其首克昌厥后子人同心丽乎重阴出污而清处幽而馨其泽中之英乎既而华与其弟实防生为总角联居笃同胞之义中道而立不能与世浮沉病时之险薄也尤尚交道倾葢相遇至白首而不渝元和中使者采访河间闻华之名举而荐诸朝昆季相继脱白俱宦于陈之泽陂习其水土遂终老焉两房诸子尤苦心于学治长年术亦见齿于人厥后有显于濓洛者葢其族也然予不能物色其人故未暇详其世系云
　　赞曰连华昆季当波流横靡之中而能卓然特立直道不倚可谓君子矣尝闻其支庶有别为何其生亦蕃然未闻有连理者周成王之时有合颖之禾产于唐又一农家者流非其族
　　鞠传
　　鞠剡人也其先盖黄华之苗裔当战国时有名英者为楚三闾大夫之所齿至汉而南阳诸族始盛晋末有家柴桑者亟为靖节徴士所采擢其后遂显于世之生也实有异焉其母管城氏曰尝防墨池感而有娠厥父以经筮之曰黄中通理金复于水母顾厥子童乌之祥奕叶其昌太其有光及生状颀而黝故命曰素业贫无立锥之地寄迹楮先生家时宗人竞以黄白术显賔客骑从杂遝旁午环堵萧然晏如也迨诸族凋谢岿然独存性沉黙不以寒暑荣悴一变其色当道贵人或馆致之尊诸座右既而久弗见及载召衣冠垢敝因拂拭之笑曰君非出尘之器邪对曰所谓抗尘走俗者遂自免归君子谓合巻舒之义矣以时进退遯世无闷其知道者哉
　　题跋
　　题淡然斋巻【保定马仲凉雅性恬淡尝出仕与有禄秩矣既老而休居扁其斋曰澹然以见志焉予嘉其得出处之宜也故假繇辞以赞云】
　　澹元亨利幽人之贞彖曰澹淡也险而止乎润柔外以正刚中而应是以元亨利幽人之贞也象曰泽上有水澹君子以薄于自奉不愿乎其外初九澹其趾素履贞吉象曰初九素履积德基也九二华其衣裾中心泊如匪吝象曰华其衣裾行素位也泊如在中志舎外也六三澹其服赤芾在下虽荣弗处象曰赤芾在下义弗处也六四玉帛几几贲于其里象曰玉帛之贲嘉尚志也九五勺其酒挹之用缶匪鬯斯卣象曰酒用缶以飨帝也秬鬯非馨明德为贵也上六端冕峩峩章甫之加君子是宜象曰章甫在上髙不危也
　　跋王氏家藏硕画
　　右仙都王公硕画一通葢南北否隔时也今观其所取武侯而下论防凡九条亦海防未一之世也公之意槩可见已惜其扼于下僚郁而弗施其子鲁斋先生栢悼先志之弗伸也装潢成巻以贻后人百年之间先达名公论赞相望所以发公之孤愤而惜事机之失者诚可为流涕也夫有志之士失时与位固足深憾其得时得位怀于宴安奄然无志者尤足恨也嗟夫圣人之大经大法布在方防举而用之亦在乎人焉后之览者其尚有感于斯
　　跋米元晖画
　　古人论文多贵自然而巧丽不与焉岂不以雕琢者易工而浑成者未易以力致也今观元晖之画其殆文之浑成者欤然人之所好不同譬之五味各有攸嗜则雕琢者亦未可废也君子欲知其人观其所好可以得其人焉
　　跋宋官诰
　　陈君仲文出其先世宦牒示予宋咸淳初元所授也时贾似道秉政国步斯濒又十年而宋改物矣咸淳距今百有余嵗而斯诰墨迹尚新夫有国者信任非贤犹弗克守以一诰之微有子孙焉乃流传至今其可感也夫
　　跋宋理宗御书后
　　有宋理宗赐其臣刘竴诗令其缮写唐人诗以进且有志贞观开元之治其欲治之心可谓勤矣然帝王之学不在是也二典三谟说命之书帝王之学备矣若诗之为用葢以示美刺垂劝戒诚有志于是周宣车攻六月之诗非当时急务乎舍而弗论顾屑屑乎贞观开元抑末矣虽然诚有房杜姚宋之臣为之佐则贞观开元之治亦未易少也等而上之唐虞三代帝王之盛讵非时君所愿欲哉惜乎当时之臣不闻为是言展对遗墨为之慨然
　　书郑氏孝义巻后
　　易曰父父子子兄兄弟弟夫夫妇妇而家道正孟子曰人人亲其亲长其长而天下平此人道之当然也人孰不知而莫克尽之者私欲蔽之也然有一人焉能尽其道有一家焉能行其道则世必争称誉之称誉之不足又从而颂歌之犹以为未足于是相率列其事于邑若州州邑侈吾民之有是也闻之大府大府加礼敬焉上之方伯连帅以达于朝廷焉由是朝廷举褒旌之典下蠲复之令且登其名字于太史诚欲以风厉天下也夫以一人一家行其当然之道而乡党知好焉州郡知礼敬焉天子加宠异焉亦可见人心之所同然矣然而四海之广郡邑之繁未闻有一家一人兴起焉者其故何哉徒知好之而莫思反躬效之也浦阳郑氏聚其族同居九世矣其父父子子夫夫妇妇亲亲长长之道无一之不尽焉人美之则曰吾行其当然之道也事间于朝亦既加宠褒矣凡名公巨卿俊民秀士所以铺张德美激杨风谊者炳耀简册亦未闻有一人兴起焉予与郑氏居同郡诚慕其义而乐效之者顾以门衰祚薄事与志违窃叹夫世徒好之而莫思反躬效之也嗟夫自大学明德新民之教不明诚意正心之功有愧宜乎脩齐治平之效不古若也向使长民者诚恱郑氏之风反求而明其明德以新吾民则孟氏亲亲长长之效岂欺我哉百尔君子无徒好之亦允蹈之
　　书郑仲涵文集后
　　木之本深者其发必茂水之源逺者其流必长人之积学有礼义为之本则其放而为文也必肆而昌浦阳郑氏同居九世矣其子孙往往行立而言扬惟仲涵氏生而孝友宜其问孝日就而月将深藏厚积不施诸用其所表暴仅见于词章连篇累牍根仁本义皆其日用之常故其切于世用如菽粟布帛异乎文绣之与膏粱嗟嗟若人今也则亡三复遗编有涕浪浪后之览者尚有以知其人而弗忘
　　书姚节妇传后
