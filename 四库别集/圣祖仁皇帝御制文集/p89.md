<!-- { "loadSidebar": true } -->
　　宋濂作赵孟頫传云篆籀分真行草书无不冠絶古今鲜于枢云子昂诸书皆为当代第一而小楷又为诸书第一胡长孺云上下五百年纵横一万里其称赏之者至矣盖书自宋四家尽变唐法而兰亭玉润诸帖之意寖逺孟頫起而矫之全用二王矩矱心慕手追神契无迹故一时矜为度越前代然相传其尝作米书辄自弃去以为不及良由米芾以天胜孟頫以人胜故尔苐天分得之性生不可勉强人功尽则天自见右军学书池水尽墨如此安得不神朕于古人诸法书无不展玩临摹而于米赵墨迹尤珍爱不忍释手仿成巻轴动至盈千用冀天人交尽得古人微意而自忘其握管濡翰之劳也
　　跋董其昌墨迹后
　　华亭董其昌书法天姿迥异其高秀圎润之致流行于楮墨间非诸家所能及也每于若不经意处丰神独絶如微云卷舒清风飘拂尤得天然之趣尝观其结构字体皆原于晋人盖其生平多临摹阁帖于兰亭圣教序能得其运腕之法而转笔处古劲藏锋似拙实巧书家所谓古脚殆谓是耶颜真卿苏轼米芾以雄奇峭拔擅能而根柢则皆出于晋人赵孟頫尤规模二王其昌渊源合一故摹诸子辄得其意而秀润之气独时见本色草书亦纵横排宕有古法朕甚心赏其用墨之妙浓淡相间更为夐絶临摹最多每谓天姿与功力俱优致此良不易也因临池之暇遂书此于简末
　　连珠
　　盖闻知礼乐之情者能作识礼乐之文者能述畴非圣而克开畴非明而弗失是以黄轩肇则道协阴阳姬旦承谟制防忠质
　　盖闻文治深则武功大徳施博则威制隆是以秦爇诗书再世而致咸京之炬周传官礼一戎而垂镐室之裳盖闻珠囊在御吁俊则兴寳鉴移晖弃贤则晦是以阿衡去桀而负鼎夏道终衰尚父遇文以投竿周邦克乂盖闻造化宰乎自然品类因夫各得靑阳煦物非私亭毒之心白露凋芳岂任防刘之徳是以九功歌于九叙戒董兼施五教弼夫五刑明允为则
　　盖闻泰岱为五岳之宗谓其居高而不亢沧海为百川之长谓其兼容而有余何则过刚则凌物至察则无徒是以道主敬民若驭朽索之马心存爱物寜漏吞舟之鱼
　　盖闻方圆互用体有殊规小大兼呈材非一器是故记功忘过所以收逺驭之猷量职授能所以懋允厘之治盖闻阴阳寓于六位天人备乎九畴终始元贞本太和之保合刚柔正直惟皇极之懋修是故白旄既麾访河洛而叶契韦编载絶通神明而赞幽
　　盖闻治道多端农为政本厚生有术食乃民天何则非知稼穑之艰罔臻作所未尽穮蓘之力曷冀逢年是故夏禹经邦首敷土壤姬文卑服专务康田
　　盖闻虚以集猷弓旌招士乐以取善鼗铎求言惟棫朴繁则化日盛荛蒭广则道日尊是以访徳崆峒不惜顺风之拜咨谋岳牧式宏举佚之门
　　盖闻王猷建国爰分职于作屛善政养人聿宣仁于求牧是以布甘棠之教泽着美周诗奬渤海之循声扬芬汉牍



　　圣祖仁皇帝御制文第二集巻四十
　　钦定四库全书
　　圣祖仁皇帝御制文第二集巻四十一目録
　　祭文
　　躬诣
　　天坛祈雨祭文
　　天坛谢雨祭文
　　躬祷
　　天坛文
　　天坛祈雨祭文
　　祈谷坛祭文
　　亲征噶尔丹告祭
　　天坛文
　　剿灭噶尔丹告祭
　　天坛文
　　剿灭噶尔丹告祭
　　歴代帝王陵寝文
　　剿灭噶尔丹告祭
　　先师孔子文
　　祭
　　禹陵文
　　祭明太祖文
　　祭西岳华山文
　　重修阙里
　　圣庙告成遣皇子告祭文








　　钦定四库全书
　　圣祖仁皇帝御制文第二集巻四十一
　　祭文
　　躬诣
　　天坛祈雨祭文【康熙二十六年】
　　【臣】以眇躬仰承
　　天眷抚育羣黎兢兢业业惟恐陨越迩者自春徂夏雨泽愆期京辅亢旸深怀疚惧良由渺躬不徳政未咸宜大小臣工罔尽厥心惟君臣之咎于亿兆何辜前者循省已过诏告四方而灵雨尚未沾足浃旬仰望弥切焦劳兹特洁蠲吉日率励羣工实图洗心斋祓将事呼吁上帝切望
　　慈休谨以牲帛醴齐粢盛亲行防祷伏冀
　　俯鉴诚恳大沛甘霖俾兆民之咸苏惟邦家之有庆引领
　　郊坛尚祈
　　昭格谨
　　告
　　天坛谢雨祭文【康熙二十六年】
　　惟
　　大造无私覆帱万物顾兹亿兆迭荷
　　生成迩者雨泽愆期恐妨穑事【臣】为民请命斋祓深宫训诫羣臣共加惕厉谨诹吉日防告
　　郊坛乃于吉蠲之辰甘霖旋降更当歩祷之夕灵澍再敷浃旬之间四郊优渥从此三农有庆岁事可期是皆帝载洪慈恵及黎庶眇躬何幸徼福
　　苍穹被徳弥深戴恩罔极谨以牲帛醴齐粢盛报谢伏冀
　　歆格
　　躬祷
　　天坛文【康熙二十六年】
　　【臣】仰承
　　天祐奉事
　　祖母太皇太后髙年荷庇借得安康今者疾病骤作一旬以内渐觉沉笃旦夕可虑【臣】夙夜靡宁寝食捐废徧问方医防治药饵罔克奏効五内忧灼莫知所措窃思天心仁爱覆帱无方矧【臣】眇躬夙防
　　慈眷忆自弱龄早失怙恃趋承
　　祖母膝下三十余年鞠养教诲以至有成设无
　　祖母太皇太后【臣】断不能致有今日成立罔极之恩毕生难报直兹危殆方寸愦迷惟有洁蠲择日谨率羣臣呼吁
　　皇穹伏恳
　　悯念笃诚
　　立垂昭鉴俾沉疴迅起遐算长延若大数或穷愿减【臣】龄冀増
　　太皇太后数年之夀为此匍伏
　　坛下仰祈
　　洪祐不胜恳祷之至
　　天坛祈雨祭文【康熙二十八年】
　　臣仰承
　　眷祐绥育黎元宵旰兢兢罔敢怠逸惟冀雨旸时若民物阜成乃者仲夏已临甘霖未沛闵兹农事怵惕靡宁深虑渺躬凉徳政治失宜在廷百职未能靖共尔位克殚乃心致此亢旸忧及黔庶今耕夫悬耜播种后期艰食堪虞云霓望廹若非仰祈
　　穹昊何由俯慰民生用是只肃斋居兼励卿士实图涤祓共竭精诚谨以牲帛醴齐粢盛防祷
　　郊坛伏冀
　　昭鉴微衷立施解泽俾三农之普利庶亿姓之咸休翘首
　　鸿慈不胜颙切谨
　　告
　　祈谷坛祭文
　　【臣】缵承鸿业抚育蒸黎惟贵粟重农先务是亟荷天之眷歴纪顺成率土元元久沾乐利顷者岁行在已旱暵为忧畿甸之间阻饥尤甚【臣】覩灾馑闵此穷檐宵旰省惟中情惶惕殚心赈救罔敢暇宁顾时阅三冬同云鲜应侧席减膳倍笃焦劳兹者候届上辛田功肇始伏念
　　天心仁爱必轸民力艰难苟非
　　锡以丰穰何由共登康乂敢因祈岁展竭悃诚冀昭事之精防荷
　　穹苍之鉴格谨率臣寮以玉帛牲醴粢盛庶品恭祀上帝仰祈
　　右兹将享时若雨旸用观百谷之登溥洽三农之庆尚飨
　　亲征噶尔丹告祭
　　天坛文
　　【臣】仰承
　　鸿祐临驭兆民夙夜恪恭防敢逸豫惟期中外乂安咸遂生养比年以来厄鲁特噶尔丹荒陬狡寇悖逆天常肆行凶虐曾经征剿穷寇败遁廼犹怙终不悛蔑弃誓言侵掠喀尔喀潜伏近塞诡诈跳梁稔恶巳极久为人心所共愤自为
　　上苍所不容【臣】兹恭行
　　天罚声罪致讨遣发大兵分道并进【臣】特躬涖邉外相机行事用扫除顽梗之患以永绥荒徼之民择于二月三十日啓行伏祈
　　帝鉴谨
　　告
　　剿灭噶尔丹告祭
　　天坛文
　　【臣】只承
　　景命临御万方惟期中外乂安咸遂生养兹以厄鲁特噶尔丹荒陬狡寇肆虐跳梁怙恶有年神人共疾【臣】用是于丙子春亲统六师恭行
　　天讨越逾瀚海扫荡贼氛深入穷追师徒大防于丙子秋再履边境经画招徕于丁丑春复至朔方奋扬武略逆子俘获丑类革心凶渠殄亡边尘尽涤遐荒番部罔不归诚皆借
　　上苍祐之灵俾成絶塞永清之烈特遣専官用申禋祀敬告成功伏惟
　　帝鉴尚
　　飨
　　剿灭噶尔丹告祭
　　歴代帝王陵寝文
　　自古帝王受
　　天景命制治绥猷必禁暴除残以乂安黎庶缅怀往烈道实同符朕钦承
　　帝祉临御九围兹以狡寇跳梁亲征漠北荡涤寇氛廓清边徼永消兵革以与普天率土乐育太和敬遣耑官代将牲帛昭告古先
　　哲后防修禋祀式彰安攘之模用展景行之志仰企明灵俯垂
　　鉴飨
　　剿灭噶尔丹告祭
　　先师孔子文
　　朕服膺
　　圣训殚究遗文凡兹六籍所垂惟以安民为要临御以来孜孜图治绥乂蒸生逺迩中外视同一体乃有厄鲁特噶尔丹荒陬狡防肆虐跳梁扰毒邉方稔恶巳极朕亲统六师三临絶塞彰挞伐克奏肤功逆孽就俘凶渠殄灭遐荒番部防不归诚自兹永靖邉尘咸安生业惟是
　　至圣先师黙相啓佑特遣耑官敬申禋祀只告成功伏惟
　　昭鉴尚
　　飨
　　祭
　　禹陵文
　　惟
　　王精一传心俭勤式训道由天锡啓皇极之图畴功在民生定中邦之井牧四载昔劳疏凿永赖平成九叙早着谋谟惟歌府事行其无间徳远益新朕省方东南道经吴越覩长江之浩渺心切泝洄瞻髙巘之嵯峨企深仰止幸矣松楸伊迩俨然律度可亲特荐馨香躬修祀事惟祈
　　灵爽尚克来歆
　　祭明太祖文
　　惟
　　帝天锡勇智奋起布衣统一寰区周详制作鸿谟伟烈前代莫伦朕曩岁时廵躬修醑荐景其遗辙不囿成规兹因阅视河防省方南迈园陵如故睇松柏以兴思功徳犹存稽典章而可范溯怀弥切亲酹重申
　　灵其鉴兹尚期歆享
　　祭西岳华山文
　　朕惟五岳之祀载于虞书所由来逺矣稽考歴代旧章国有庆典必举告祭之文盖以含灵布泽能锡福于斯民故禋祀惟防礼至重焉
　　西岳华山之神耸峙闗中照临西土比年以来秦省左右亢旱频仍百姓艰食流离转徙未有宁居田畴荒芜不能垦辟朕悯念焦劳罔间宵旰反覆图维或者因朕之不徳或者有司之不肖以致雨旸失节重困吾民前者蠲租发赈屡遣大臣拯民疾苦守土钜僚亦已更置殚心竭虑以尽人事而烝民犹未臻康食朕念国家以民为本民以食为天百谷蕃滋端赖雨泽顺时霑足咸借
　　神功用是特遣皇长子允禔防申殷荐只期黙佑时沛甘霖俾三农常沾优渥之庥庶兆姓永享丰亨之乐锡民嘉祉丕慰朕怀不益光欤朕之斯举非以媚神求福也惟敬为百姓请命爰布诚悃
　　神其鉴之谨
　　告
　　重修阙里
　　圣庙告成遣皇子告祭文
　　朕惟道统与治统相维作君与作师并重
　　先师孔子徳由天纵学集大成综千圣之心传为万世之师表故庙祀久逺垂于无穷朕御防以来立纲陈纪彰教敷治咸奉
　　至圣为法程凡典礼追崇竭诚致敬自京师下逮郡邑辟雝泮水建庙释奠罔不修举况兹阙里乃圣人钟毓之乡车服礼器于斯蔵守曩者东廵展拜之余仰观庙貌多歴年所渐有颓敝深厪于衷用是命官董理重加修葺栋宇维新以妥圣灵兹当告成特遣皇子允祉致祭爼豆肃陈恍乎接至圣之音容以将朕俨恪钦崇至意陟降在兹尚祈歆飨














　　圣祖仁皇帝御制文第二集巻四十一
　　钦定四库全书
　　圣祖仁皇帝御制文第二集巻四十二目録
　　赋
　　恭祝
　　皇太后万夀无疆赋
　　汗血马赋
　　木棉赋
　　金莲花赋
　　菊赋







　　钦定四库全书
　　圣祖仁皇帝御制文第二集巻四十二
　　赋
　　恭祝
　　皇太后万夀无疆赋【有序】
