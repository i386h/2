<!-- { "loadSidebar": true } -->
　　呜呼悲哉王君巳矣不可作矣君文学艺能卓然名家而出其绪余为明经试策宏博竒丽独得肯綮御史按试辄褒然举首一时声称籍甚隠为三吴之望三呉之士知君者咸以髙科属之其真知者谓能肆情词艺非直经生而巳然皆非君之极致也乃君之志真欲轶古人而逾之自非通古今周一世不足以充其所受也是可以一时一郡论哉君资性颖异将以勤诚于书无所不窥而尤详于羣经手冩经书皆一再过为文非迁固不学诗必盛唐见诸论撰咸有法程余年视君二纪而长君自丱角即与余游无时日不见见辄有所着日异而月不同盖浩乎未见其止也而岂意其遽疾而死耶呜呼惜哉君正徳初与其兄履约并以俊造选学官嫓声俪迹翘然竞爽既而履约举应天乡试寻举进士而君每试辄斥以年资贡礼部卒业太学又试又辄斥盖自正徳庚午至嘉靖辛夘凡八试试辄斥而名日益起从游者日众得其指授往往去取髙科登显仕而君竟不售以死呜呼岂不有命哉君髙朗明洁砥节而履方一切时势声利之事有所不屑猥俗之言未尝出口风仪玉立举止轩掲然其心每抑下虽声称震叠而醖借自将对人未始言学盖不欲以所能尚人故人亦乐亲附之性恶喧嚣不乐居廛井少学于蔡羽先生居洞庭三年既而读书石湖之上二十年非歳时省侍不数数入城遇佳山水辄忻然忘去或时偃息于长林丰草间含醺赋诗倚席而歌邈然有千载之思迹其所为岂碌碌寻常之士哉是其志之所存必有出于言语文字之上者曽不得少见于世而仅仅以文传而其所传又出于文塲困踬之余雅非其志者呜呼岂不重可惜哉君孝友天性常能愉恱其亲而顺之于道于兄履约少同笔砚食息起居未尝少离既各授室而聨裀共食视室处之时恒倍也君卒时履约方官京师及是以都御史出镇郧阳便道过家以葬君某山之原俾某为铭君讳宠字履仁后更字履吉号雅宜山人父贞以履约贵封中宪大夫太常寺少卿母朱氏继母顾氏赠封皆恭人君生治甲寅十一月八日卒嘉靖癸巳四月三十日享年四十娶徐氏子男一人子阳太学生娶唐氏解元伯虎女孙男一人铭曰维慧而明亦艺而贞胡不溃于成而卒困于衡吁嗟乎其名
　　翰林蔡先生墓志【文徴明】
　　嘉靖一十五年辛丑正月三日呉郡蔡先生卒吾呉文章之盛自昔为东南称首成化治间呉文定王文恪继起髙科传掌帝制遂持海内文柄同时杨礼部君谦都太仆元敬祝京兆希哲仕不大显而文章奕奕颙然在人要亦不可以一时一郡言也先生虽稍后出而所造日深自视甚髙常有所评隲虽唐宋名家犹有所择其隠然自负之志殆不肯碌碌后人而潦倒场屋曽不得旴衡抗首一侪诸公间而以小官困顿死呜呼岂不有命哉先生讳羽字九逵其先家陈留宋南渡时秘书郎源自大梁徙杭又自杭徙呉居太湖之包山先生其十四世孙也髙祖敬曽祖曾贞祖升以长子贵封奉政大夫父滂母呉氏先生髙朗疎俊聪警絶人少失父呉夫人亲授之书辄能领解年十三操笔为文巳有竒气稍长尽发家所藏书自诸经子史而下悉读而通之然不事记诵不习训故而融液通贯能自得师为文必先秦两汉为法而自信甚笃发扬蹈厉意必已出见诸论著奥雅宏肆润而不浮诗尤隽永早歳微尚纎缛既而溅涤靡曼一归雅驯晚更沈着而时出竒丽见者谓虽长吉不过先生乃大悔恨曰吾苦辛作诗求出魏晋之上乃今为李贺耶吾媿死矣其髙自标表不肯屈抑如此然其所作陵轹顿迅诚亦髙夐莫及当其得意时不知古人何如也先生故邃于易出其绪余为程文以应有司而辞义藻发每一篇出人争传以为式而先生试辄不售犀挫益锐而卒无所成盖自治壬子至嘉靖辛夘凡十有四试阅四十年而先生则既老矣歳甲午以太学生赴选调天官卿雅知其名曰此吾少日所闻蔡某今犹滞选调耶然限于资地亦不能有所振拔特以程试第二奏补南京翰林院孔目居三年致仕归卒于家
　　故资善大夫南京刑部尚书顾公墓志铭【文徴明】
