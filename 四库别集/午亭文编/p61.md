<!-- { "loadSidebar": true } -->
　　二十三日讲彖曰损上益下民説无疆自上下下其道大光利有攸往中正有庆利渉大川木道乃行奏对言损上益下之主以至诚恻怛之心为爱养斯民之政初不计民之为我用也而当此之时动防不臧故彖辞曰利有攸往利渉大川彖曰损上益下民说无疆可见损上者正所以益上也有子尝言百姓足君孰与不足百姓不足君孰与足大学言与其有聚敛之臣宁有盗臣如裴延龄桑羊辈皆以言利固宠一时贻讥后世此又可以为龟鉴也
　　日讲六四中行告公从利用为依迁国象曰告公从以益志也奏对言举天下之大事在于得天下之民心而所以得民心之道惟在圣君贤臣朝夕讲求以实心行实政非一切权宜之计所可防也如汉文帝之止辇受言唐太宗之虚怀纳谏所谓谏行言听膏泽下于民正此爻之义也
　　十八日讲上九莫益之或击之立心勿恒凶象曰莫益之偏辞也或击之自外来也奏对言圣人最恶言利之臣至比之为盗臣之不如昔周厉王以荣夷公为卿士荣夷公言利之臣也芮良夫谏之以为不可用其后厉王卒用荣夷公为卿士诸侯自是不享则芮良夫之言验矣又讲夬扬于王庭孚号有厉告自邑不利即戎利有攸往奏对言君子光明磊落即有过失人所易见小人巧佞囘邪患得患失凡所以贪位固宠者无所不至又能形人之短见已之长能使人主信任而不疑故得专权而肆其恶昔唐德宗谓李泌曰卢杞清忠彊介人言其奸邪朕初不觉泌对曰此乃杞之所以为奸邪也使陛下觉之岂有建中之乱乎泌之所言正有合于知人其难之义
　　十一月十四日讲彖曰夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也奏对言大抵易言君子小人之际未尝不委曲详尽而于君子所以决去小人之道又未尝不反复丁宁虽以五阳之盛决一隂之微而谆谆告戒如此可见小人之难去而君子往往不能胜之也
　　十六日讲九二惕号莫夜有戎勿恤象曰有戎勿恤得中道也奏对言小人谗害君子不在于大庭广众之际而在于燕闲私语之时使人主听受其言而不觉故圣人比之为莫夜之戎惟
　　圣明之主严絶其端则可以无此患矣故曰所言公公言之所言私王者无私
　　二十七日讲上六无号终有凶象曰无号之凶终不可长也
　　上顾廷敬曰君子得志尚能容小人小人得志必不能容君子对曰诚如
　　圣言此古今同慨惟
　　圣明在上有以察之
　　经筵讲章
　　天叙有典勅我五典五惇哉天秩有礼自我五礼有庸哉
　　此臯陶陈安民之谟以告帝舜也谓夫五伦在人自其经常不易者谓典盖原于上帝付予之初固天叙之也然天能叙之不能保其后也所以立之教化勅正我五典使伦叙益厚者则在人君矣五典在人自其节文不过者谓礼盖天理之品节固天秩之也然天能秩之不能保其继也所以立之制度用我五礼使品秩有常者则在人君矣是典礼出于天而为君道之所系如此【臣】因是而绎思之尽伦本乎天道要惟惇厚以咸宜制礼顺乎人情尤贵庸常而可久是知大典大礼之宗必属作君作师之任矣仰惟
　　皇上教先亲逊化首温文艺极陈常立爱立敬以训世绥猷节性中规中矩以宜民固已觉悟羣伦斟酌百代矣【臣】愚更愿建中垂裕创制显庸彜纪懋修益奏协和之化经纶尽善弥勤劼毖之衷斯率土共识尊亲而编氓咸知礼让矣【臣】愚不胜颙望
　　克明俊德以亲九族九族既睦平章百姓百姓昭明协和万邦黎民于变时雍
　　此一节书是史臣纪帝尧放勳之实也谓夫德性之中万善悉僃合天地民物为一体统亲疎遐迩于同原德本自大也惟其有物欲之私所以鲜昭融之量而人已之间多扞格矣惟帝尧天理浑然能明其大德存诸心者此德之全体具足见诸身者此德之妙用流行推此德以亲九族则伦纪以修恩义以笃九族已亲而睦矣推此德以平章百姓则旧染之俗咸与维新畿内之民皆昭然自明其德矣推此德以协和万邦则万邦黎民美哉变恶为善已于是而雍和矣是勲放于家国天下者如此【臣】因是而绎思之执中开危微精一之传为千古人君之极则明德立修齐治平之准实万世圣学之源流故知开天首出之一人必有过化存神之伟烈仰惟
　　皇上迪哲无逸生知敏求稽古经阐传心之要察伦明物大保治之规固已建巍巍之成功宣亹亹之令闻矣【臣】愚更愿性道弥崇
　　皇风益畅天行不息时厪于聪明睿知之心日进无疆允懋夫圣神文武之治则丕振光华之盛绩而永垂佑啓之鸿图矣【臣】愚不胜颙望
　　文言曰元者善之长也亨者嘉之会也利者义之和也贞者事之干也
　　此一节书是孔子申言干德之具于人心也谓夫干天道也亦人道也人得天之气以生浑然与天同体故元亨利贞四者在天为春夏秋冬造物无心而成化在人即为仁义礼智懿德不言而同然观夫元之为仁者慈祥一念统百行而开先乃众善之长矣亨之为礼者经纬万端合情文而并粹乃嘉美之会矣利之为义者物得其裁制则分定而情安义之所由以和矣贞之为智者识进于坚凝则见明而守固事之所依为干矣天德之本然具于吾性者如此【臣】因是而绎思之人生为万物之灵固僃仁义礼智之全德维皇建庶民之极尤兼圣神文武之宏图故能体道于当躬自可继天而作则仰惟
　　皇上性裕中和学勤逊敏彜伦攸叙立万国之仪型精一常存绍百王之心法固已亶聪明而作乂励夙夜而观成矣【臣】愚更愿广运无疆升恒有永允怀而修来日积懋敬而圣域弥优则道毕协于四气之和而福长緜于亿年之乆矣【臣】愚不胜颙望
　　君子体仁足以长人嘉会足以合礼利物足以和义贞固足以干事
　　此一节书是言君子兼体四德之全功也文言曰元亨利贞之德在人皆有其同然而尽性合天之功惟君子乃为克僃君子与仁合一而存发皆仁故足以大仁民爱物之施而长人矣美其所会而动防不臧故足以协天秩天叙之常而合礼矣于分之所宜因物而各足之则安生于分定和生于能均而足以和义矣知正之所在而固守之则定见不疑定守不挠而足以干事矣君子兼体四德之全功如此臣因是而绎思之天命不已元亨利贞之所以流行也圣功无息仁义礼智之所以体僃也黙契天人性道之大本端望乘干首出之一人仰惟
　　皇上法天广运如日正中式廓鸿图声敎实朔南之暨聿新骏命惠怀无遐迩之殊固已履中蹈和揆文奋武矣【臣】愚更愿大猷允塞至德弥崇清明在躬凛惟防惟康之防夙夜基命厪未安未治之心则天德与王道同功修已与治人兼至将美化浃于四海而福祚永于两仪矣【臣】愚不胜颙望
　　帝庸作歌曰勅天之命惟时惟防乃歌曰股肱喜哉元首起哉百工熈哉
　　此言虞帝勉其臣以保治之道也当舜之时天下既已乂安而舜之心犹恐怠荒易啓用作歌相儆先述其意曰天命难谌至为可畏欲保治于无穷必操心于不懈惟一时之暂惟一事之微无弗戒勅庻天命可永保也乃歌曰为臣者乐于趋事而股肱喜哉则治化振兴而元首起哉庻绩修举而百工熙哉盖舜以保治之道望其臣者如此【臣】因是而绎思之天体虽髙而动静云为无时非旦明之所寓天道虽远而典礼命讨无事非陟降之所临惟主臣交致其忧勤斯化理聿臻于隆洽仰惟
　　皇上干行刚健谦德尊光
　　睿学精深单渊衷于夙夜宸章炳煜昭泰象于星云固已绍二帝之心传巩万年之基绪矣【臣】愚更愿治益求治安愈图安日进无疆默契贞恒之运皇建有极宏敷彞训之休则府事茂底于修和而功德弥征于巍焕矣【臣】愚不胜颙望
　　子曰君子矜而不争羣而不党
　　此一章书是以君子立持已处众之坊也孔子意谓人之品谊贵于严毅自持然或过于立异势必渉于乖戾之为君子则庄以饬躬可谓矜矣而未尝以气陵人何争之有人之度量贵于乐易可亲然或一于从俗势必入于阿比之私君子则和以应世可谓羣矣而未尝以情狥人何党之有君子于人已之际各得其宜如此【臣】因是而绎思之立品者无论为介为通可以验学术之邪正观人者即其为同为异可以别人品之伪真允惟明作惇大之朝克有正直和平之化仰惟
　　皇上思睿作圣体仁长人是训是行广敷言于率土惟和惟一开泰运于中天固已立极臣邻协衷堂陛矣【臣】愚更愿道隆位育功茂裁成政教遐宣三德之刚柔并乂风声丕树四方之纲纪常新则至化作人赓雅歌于棫朴羣工亮采接盛际于唐虞矣臣愚不胜颙望易简而天下之理得矣天下之理得而成位乎其中矣
　　此一节书见圣人体道之极功也孔子系易传曰人心与天地本同一原而圣人之极功符乎天地盖此易知简能之理天地之所以立心即圣人之所以合人能以一心防易简之原则天下万殊之理无所不贯洵足以范围曲成而不遗矣夫法干之易而天下之险阻皆平法坤之简而天下之纷纭自静将见天位乎上地位乎下而人成位乎其中体道之极功宁外易简以致之哉【臣】因是而绎思之帝王本天地之德以居心即协天地之化以为政天施地生覆载之神功也府修事和裁成之大用也而惟此易简之理贯浃其间宰之者不劳斯出之也自裕圣人参赞髙深为万世人道之凖端在此矣仰惟
　　皇上得一以贞兼三出治主敬存诚而立极明作惇大以有功固已广运被于两间弥纶周于无外矣【臣】愚更愿升恒不息悠乆无疆富有日新僃笃实光辉之妙甄陶鼓舞昭流行化育之机则四时成序于不言万国同风而遵道矣【臣】愚不胜颙望
　　敎冑子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
　　此言舜命防以豫教之道也虞书纪舜之命防曰汝以乐教胄子在涵养其德性使直遂者济以温厚寛缓者济以庄栗刚劲者无至刻虐简略者无至傲慢焉若夫作乐之道则心发于言而为诗是诗以言志也有诗则有节奏可歌是歌以永言也有节奏则有髙下清浊之声是声依永而出也有声则有十二律以调和之是律以和此声也由是播之八音皆能谐和不失伦序而荐之郊庙奏之朝廷神人无不和矣盖舜之命防者如此【臣】因是而绎思之善教必先毓德在淑其性而节其情圣学具有全功惟兴于诗而成于乐故盛世有广大清明之象而熙朝多温文恭敬之风钦惟
　　皇上精一执中光华复旦止慈止孝聿征大顺之休作君作师式表元良之范固已道隆创述庆衍灵长矣【臣】愚更愿德合干符祥凝泰运升中以迓鳯仪之瑞垂裕以开燕翼之谋则基绪万年而本支百世矣【臣】愚不胜颙望
　　致广大而尽精微极髙明而道中庸温故而知新敦厚以崇礼
　　此言君子尊道之极功也言徳性本自广大惟致之以扩其全量又问学而精察于防微期至夫穷神逹化之实德性本自髙明惟极之以复其本体又问学而体騐于日用求当乎民彜物则之恒德性之已知者故也温之而涵泳于不已又问学以充拓理义俾见其日新焉德性之已能者厚也敦之而培养于不息又问学以体尚节文务底于日崇焉盖君子尊道之功如此【臣】因是而绎思之德性即心而具存心乃养性之功问学以知为端致知实进学之要故虽生知安行之圣犹勤逊志时敏之修仰惟
