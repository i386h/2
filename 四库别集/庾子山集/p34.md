<!-- { "loadSidebar": true } -->
　　城傍金谷苑园里凤凰池【晋书曰石崇有别业在河内县金谷涧中又荀朂曰夺我凤凤池】细管调歌曲长衫教舞儿向人长曼脸由来薄面皮【楚辞曰蛾眉曼睩目腾光长发曼鬋艳陆离王逸曰曼泽也】梅花絶解作树叶本能吹【梅花树叶谓笛笳之类笛中有落梅花曲傅笳赋曰吹叶为声】香烟龙口出莲子帐心垂【香烟龙口出者言香炉刻为龙形薰香烟从口中出也莲子帐心垂者所谓金莲帐是也邺中记曰石虎冬月用复帐帐之四角安金银凿镂香炉爇以百合香帐顶安金莲花中悬金箔织成锦囊】莫畏无春酒须花但见随【诗云为此春酒】
　　梦入堂内
　　雕梁旧刻杏香壁本泥椒【间居赋曰饰文杏以为梁西京杂记曰温室以椒涂壁椒房殿在未央宫以椒和泥涂取其温而芬芳也】幔绳金麦穂帘钩银蒜条【言金绳如麦穗银钩若蒜条象其形也】画眉千度拭梳头百遍撩【释名曰黛代也灭去眉毛以此画代其处也黛説文作黱画眉也声徒耐切字同汉书比疏一史记作比余徐广曰或作疏比也索隐曰比音鼻广雅曰比栉也苍颉篇曰靡者为比麤者为梳説文曰撩理也声洛萧切】小衫裁裹臂纒掐抱腰【释名曰衫芟也衫末无袖端也抱腰疑即抱腹注见下夜聼捣衣篇纒抱腰如古鞶带之饰矣】日光钗熖动牕影镜花揺【説文曰钗笄属飞燕外传有七出菱花镜一奁故云镜花】歌曲风吹韵笙簧火炙调【汉书音义曰律得风气而成声周礼笙师掌教笙郑注曰笙十二簧尔雅郭璞注曰列管匏中施簧管端大者十九簧】即今须戏去谁复待明朝
　　和咏舞【和梁简文帝也简文有咏舞诗】
　　洞房花烛明燕余双舞轻【楚辞曰姱容脩态絙洞房又云兰膏明烛华容备张衡七辨曰淮南清歌燕余才舞荀悦汉纪曰赵氏善舞号曰飞燕上悦之由体轻而封皇后也西京赋曰飞燕宠于体轻】顿履随疎节低鬟逐上声【杨恽报孙防宗书曰奋袖低昂顿足起舞四声中有上声上音赏】歩【一作伴】转行初进衫飘曲未成鸾廻镜欲满鹤顾市应倾【范防鸾鸟诗序云昔罽賔王结罝峻卯之山获一鸾鸟王甚爱之三年不鸣其夫人曰尝闻鸟见其类而后鸣何不悬镜以映之王从其言鸾覩影悲鸣一奋而絶越絶书曰阖庐子女冡在阊门外舞鹤吴市杀生送死】已从天上学讵是世【一作见地】中生
　　夜聼捣衣
　　秋夜捣衣声飞度长门城今夜长门月应如昼日明【字林云直舂曰捣古人捣衣两女子对立执一杵如舂米然今易作卧杵对坐捣之取其便也汉书外戚传曰陈皇后罢退居长门宫长门赋序曰孝武皇帝陈皇后时得幸颇妬别在长门宫愁闷悲思三辅黄图曰长门宫离宫在长安言明月夜砧长门别怨闻之愈増愁思也】小鬟宜粟瑱圆腰运织成【鬟髻鬟也粟眉饰也瑱耳饰也东观汉记曰明帝马皇后美发为四起大髻但以发成尚有余绕髻三匝眉不施黛独左眉角小缺补之如粟左氏传曰缚一如瑱杜注云瑱充耳也刘熈释名曰瑱镇也悬当耳旁不欲使人妄聼自镇重也或曰充耳塞耳所以止聼也故里语云不瘖不聋不成姑公圆腰疑抱腹也释名云抱腹上下有带抱裹其腹上无裆者也又有帕腹横帕其腹也吉施小鬟更束缚其腰便于舂杵也】秋砧调急节乱杵变新声【谢惠连捣衣诗云栏髙砧响发楹长杵声哀善曰砧捣帛之质也文字集畧曰砧杵之质也猪金切尔雅曰砧谓之防】石燥砧逾响桐虚杵絶鸣【石砧石也砧以石为之桐谓杵以桐木为之】鸣石出华隂虚桐采凤林【言砧石杵桐之所出也山海经曰长石之山有谷名曰共谷共水出焉西南流至于洛其中多鸣石郭璞注云晋永康元年襄阳郡上鸣石似玉色青撞之声闻七八里今零陵泉陵县永正乡有鸣石二所其一状如鼔俗谓之石鼔即此类也张协七命曰鸣凤在林颗于黄帝之园】北堂细腰杵南市女郎砧【捜神记曰何文暮入北堂梁上有一人髙冠朱帻呼曰细腰细腰应诺文呼细腰问向衣冠是谁答曰金也在西壁下问君是谁答曰杵也今在灶下文掘金烧杵由是大富水经注汉水南有女郎山山上有女郎冢逺望山坟巍巍状髙及即其所裁有坟形山上直路下出不生草木世人谓之女郎道下有庙及捣衣石言张鲁女也有小水北流入汉谓之女郎水】撃节无劳鼔调声不用琴【言砧杵能谐音节不须鼔琴也】并结连枝缕双穿长命针倡楼惊别怨征客动愁心【西京杂记曰戚夫人侍儿贾佩兰説在宫时七月七日临百子池作于阗乐乐阕以五色缕相羁谓之相连爱八月四日出雕房北戸竹下围碁胜者终年有福负者终年疾病取丝缕就北辰星求长命乃免言捣衣之时见衣中缕犹并结针尚双穿则思妇之独守倡楼荡子之逺为征客能无愁怨乎盖伤别之辞也】同心竹叶椀双去双来满【易系辞曰二人同心张协七命曰豫北竹叶张华轻薄篇曰苍梧竹叶青宜城九醖酒言同心及双去双来者按舂杵两人对为之谢惠连捣衣诗云防风起两袖轻汗染双题皆取两人之义矣】裙裾不奈长衫袖偏宜短【释名曰裙下羣也连接裾副也裾倨也倨倨然直亦言在后常见裾也衫芟也衫末无袖端也】龙文镂剪刀凤翼纒篸管【言裁衣也谢惠连捣衣诗云裁用笥中刀缝为万里衣龙文镂剪刀者言剪刀之上刻镂龙形用为裁剪也篸説文云差也声所金切篸疑即篸音讃缀衣也凤翼纒篸管者言缀以凤文也篸字从竹参故云篸管】风流响和韵哀怨声凄断新声绕夜风娇转满空中应闻长乐殿判彻昭阳宫【三辅黄图曰长乐宫有长信长秋永夀永宁四殿髙帝居此后太后常居成帝赵皇后居昭阳殿有女弟俱为媫妤贵倾后宫班媫妤居增城舍汉书曰赵氏姊弟娇妬班媫妤恐久见危求供飬太后长信宫上许焉言长乐宫有长信殿班姬失宠闻此砧声愈増愁怨昭阳赵氏姊弟所居最为宠幸故判彻也判与拚同】花鬟醉眼缬龙子细文红【鬟髻鬟也缬胡结切广韵云结也言泪眼如醉当此春杵之际或乱髪下垂与眼若相系也李贺诗云青琴醉眼涙本此古今注曰蝘蜓守宫一名龙子博物志云以器飬之食以眞朱体尽赤重七斤捣万杵以防女人体终身不灭耦则落故云守宫知守宫名龙子也】湿折通夕露吹衣一夜风【説文曰折之渉切】玉堦风转急长城雪应闇【班媫妤自伤赋曰华殿尘兮玉堦苔江淹咏班媫妤诗云窃愁凉风至吹我玉堦树汉书曰秦北为长城之役史记曰始皇以谪遣戍谴罚狱吏不直者筑长城也陆机从军行云北戍长城阿是也言妇在玉堦捣衣寒风甚急因思夫在长城逺戍飞雪应闇矣盖伤征夫之苦寒矣】新绶始欲缝细锦行须纂【后汉书舆服志曰古者君臣佩玉五伯解去绂佩留其系璲以为章表秦以采组连结于璲光明章表转相结受故谓之绶有黄赤绶赤绶緑绶紫绶青绶黑绶黄绶释名曰锦金也作之用功重于其价加金故其制字帛与金也言捣帛裁衣将以寄逺也】声烦广陵散杵急渔阳掺【魏志注嵇康别传云康临终之言曰袁孝尼尝从吾学广陵散吾每固之不与广陵散于今絶矣后汉书曰曹操闻祢衡善撃鼔乃召为鼓吏祢方为渔阳参挝蹀而前容态有异声节悲壮聼者莫不慷慨章懐太子注云捶及挝并撃鼔杖也参挝是撃鼔之法而王僧儒诗云散度广陵音参冩渔阳曲而于其诗自音云参音七绀反后诸文人多同用之据诗意参曲奏之名则挝字入下句全不成文下云复参挝而去足知参挝二字相连而读参字音去声不知何所凭也参七甘反按此诗所云渔阳掺三字与广陵散对是为曲奏之名参加手傍韵为七绀从僧儒之义也盖言砧杵之声较烦于琴更急于鼔也】新月动金波秋云泛滥过【汉书月穆穆以金波秋云白云也】谁怜征戍客今夜在交河【汉书有七科适戍屯兵而守也又曰车师前王治交河城有交河水分流绕城下】栩阳离别赋临江愁思歌【汉书艺文志有别栩阳赋五篇又冇临江王及愁思节士歌四篇】复令悲此曲红顔余几多【言彼栩阳以离别为赋临江之愁思作歌者复令悲此捣衣之曲红顔无复多也】
　　预麟趾殿校书和刘仪同
　　【周书明帝纪曰帝即位集公卿以下有文学者八十余人于麟趾刋校经史公之得预盖此时也又北史庾季才传曰武定二年与王裒庾信同补麟趾学士刘仪同刘臻也】
　　止戈兴礼乐修文盛典谟【左氏传曰夫文止戈为武尚书有典谟】壁开金石篆河浮云雾图【孔安国尚书序曰鲁共王好治宫室壊孔子旧宅以广其居于壁中得先人所藏古文虞夏商周之书及传论语孝经皆科斗文字王升孔子堂闻金石丝竹之音乃不壊宅悉以书还孔氏科斗书废已久时人无能知者以所闻伏生之书考论文义定其可知者为古定更以竹篇写之增多伏生五篇竹书纪年曰黄帝五十年天雾三日三夜龙图出河】芸香上延阁碑石向鸿都【鱼豢典畧曰芸香辟纸鱼蠧故藏书台曰芸台汉书曰武帝时内有延阁广内秘书之府刘歆七畧曰孝武皇帝勅丞相公孙广开献书之路百年之间书积如山故内有延阁广内秘书之府后汉书曰灵帝光和元年始置鸿都门学生蔡邕书册于碑令工镌刻于太学门外碑始立其观视及摹冩者车乗日千余两塡塞街陌后诸为尺牍及书鸟篆者皆引召遂至数千人焉】诵书称博士明经拜大夫【汉书曰伏生济南人也故为秦博士孝文时求能治尚书者伏生年九十余不能行诏使晁错徃受之又曰韦成以明经擢为谏大夫】璧池寒水落学市旧槐疎【一作枯三辅黄图曰璧廱如璧之圆雍之以水象教化流行也又曰元始中起明堂列槐树数百行朔望持经书及当郡所出物于此卖买号槐市】髙谭变白马雄辩塞飞狐【孔丛子曰赵人公孙龙云白马非马马者所以命形白者所以命色夫命色者非命形故曰白马非马也汉书郦食其曰距飞狐之口臣瓒曰飞狐在代郡西南塞名】月落将军树风惊御史乌【后汉书曰冯异每所止舍诸将并坐论功异独屏树下军中号曰大树将军汉书朱博传曰御史府中列柏常有野乌数千栖宿其上晨去暮来号曰朝夕乌鸟去不来者数月长老异之后二嵗休废御史大夫之职】子云犹【一作方】汗简温舒正削蒲【汉书曰扬雄字子云蜀郡成都人也刘向别録云杀青者以火炙简令汗取其青易书复不蠧谓之杀青亦谓汗简汉书曰路温舒字长君钜鹿东里人也父为里监门使温舒牧羊温舒取泽中蒲截以为牒编用写书后受春秋通大义举孝亷位至临淮太守】连云虽有阁终欲想江湖【曹子建节逰赋曰连云阁以逺径潘岳秋兴赋序曰髙阁连云又曰譬犹池鱼笼鸟有江湖山薮之思】
　　和宇文内史入重阳阁
　　【和宇文内史昶悼周明帝也周书明帝纪云武成二年辛酉重阳阁成防羣公列卿大夫及突厥使者于芳林园赐钱帛各有差夏四月帝因食遇毒庚子大惭辛丑崩于延夀殿】
