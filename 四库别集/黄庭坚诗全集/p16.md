<!-- { "loadSidebar": true } -->
奉和文潜赠无咎篇末多见及以既见君子云胡不喜为韵
龟以灵故焦，雉以文故翳。
本心如日月，利欲食之既。
後生玩华藻，照影终没世。
安得八紘罝，以道猎众智。
奉和文潜赠无咎篇末多见及以既见君子云胡不喜为韵
谈经用燕说，束弃诸儒传。
滥觞虽有罪，末派弥九县。
张侯真理窟，坚壁不与战。
难以口舌争，水清石自见。
奉和文潜赠无咎篇末多见及以既见君子云胡不喜为韵
野性友麋鹿，君非我同群。
文明近日月，我亦不如君。
十载长相望，逝川水沄沄。
何当谈绝倒，茗椀对炉薰。
奉和文潜赠无咎篇末多见及以既见君子云胡不喜为韵
北寺锁斋房，尘钥时一启。
晁张跫然来，连璧照书几。
庭柏郁葱葱，红榴罅多子。
时蒙吐佳句，幽处万籁起。
奉和文潜赠无咎篇末多见及以既见君子云胡不喜为韵
先皇元丰未，极厌士浅闻。
只今举秀孝，天未丧斯文。
晁张班马首，崔蔡不足云。
当令横笔阵，一战静楚氛。
奉和文潜赠无咎篇末多见及以既见君子云胡不喜为韵
张侯窘炊玉，僦屋得空垆。
但见索酒郎，不见酒家胡。
虽肥如瓠壶，胸中殊不麤。
何用知如此，文彩似於菟。
奉和文潜赠无咎篇末多见及以既见君子云胡不喜为韵
荆公六艺学，妙处端不朽。
诸生用其短，颇复凿户牖。
譬如学捧心，初不悟己丑。
玉石恐俱焚，公为区别不。
奉和文潜赠无咎篇末多见及以既见君子云胡不喜为韵
吾友陈师道，抱独门扫轨。
晁张作荐书，射雉用一矢。
吾闻举逸民，故得天下喜。
两公阵堂堂，此士可摩垒。
奉留楚金长老
长安甚闹不须惊，好与牛儿著鼻绳。
方便把他悲愿满，斩新然佛大明灯。
奉留楚金长老
但将饭向无心椀，自有人扶折脚铛。
不用重寻旧巢穴，胡蜂窠挂万年藤。
奉送刘君昆仲
游子归心日夜流，南陔香草可晨羞。
平原晓雨半槐夏，汾上午风初麦秋。
鸿雁要须翔集早，脊令无憾急难求。
欲因行李传家信，姑射山前是晋州。
奉送时中摄东曹狱掾
公退蒲团坐後亭，短日松风吟万籁。
黄葵紫菊委榛丛，雪梅靓妆欲无对。
遣骑相呼近酒樽，言君晓鼓前征旆。
苍崖按辔虎豹号，野水呼船风雨晦。
昨日归来有行色，未曾从容解冠带。
府中夺我同官良，简书趣行将数辈。
王事君今困马鞍，田园我亦思牛背。
安得归舟载月明，鸬鹚白鸥为友生。
一身不是百年物，五湖无边万里行。
欲招蓑笠同云水，念君未可及吾盟。
富于春秋貌突兀，睥睨满世收功名。
参军虽卑狱司命，多由阴德至公卿。
顉颐折额秦相国，不满三尺齐晏婴。
丈夫身在形骸外，俗眼那能致重轻。
奉送周元翁锁吉州司法厅赴礼部试
江南江北木叶黄，五湖归雁天雨霜。
系船湓城秣高马，客丁结束女缝裳。
贡书登名彻未央，不比长卿薄游梁。
南山雾豹出文章，去取公卿易驱羊。
与君初无一日雅，倾盖许子如班扬。
囚拘官曹少相见，忽忽岁晚稼涤场。
一杯僚友喜多在，谢守不见空澄江。
澄江如练明橘柚，万峰相倚摩青苍。
暮堂醺醺客被酒，艳歌聒醉烛生光。
椎鼓发船星斗白，明日各在天一方。
寒鸦满枝二桥宅，樽前顾曲忆周郎。
鲈鱼斫脍蔗为浆，恨君不留谁与尝。
殿前春风君射策，汉庭诸公必动色。
故人若问黄初平，将作金华牧羊客。
奉同公择作拣芽咏
赤囊岁上双龙璧，曾见前朝盛事来。
想得天香随御所，延春阁道转轻雷。
奉同六舅尚书咏茶碾煎烹三首
要及新香碾一杯，不应传宝到云来。
碎身粉骨方余味，莫厌声喧万壑雷。
奉同六舅尚书咏茶碾煎烹三首
风炉小鼎不须催，鱼眼长随蟹眼来。
深注寒泉收第一，亦防枵腹爆乾雷。
奉同六舅尚书咏茶碾煎烹三首
乳粥琼糜雾脚回，色香味触映根来。
睡魔有耳不及掩，直拂绳床过疾雷。
奉同子瞻韵寄定国
风云开古镜，淮海熨冰纨。
王孙醉短舞，罗袜步微澜。
老骥心虽在，白鸥盟已寒。
斯人气金玉，视世一鼠肝。
南归脱虫蛊，入对随孔鸾。
忽以口语去，鼓船下惊湍。
收身薄冰释，置枕泰山安。
后土花药丽，海门天水宽。
伐木思我友，知人良独难。
遥怜须鬓绿，犹复耐悲欢。
奉谢刘景文送团茶
刘侯惠我大玄璧，上有雌雄双凤迹。
鹅溪水练落春雪，粟面一杯增目力。
刘侯惠我小玄璧，自裁半璧煮琼爢。
收藏残月惜未碾，直待阿衡来说诗。
绛囊团团余几璧，因来送我公莫惜。
个中渴羌饱汤饼，鸡苏胡麻煮同吃。
奉谢泰亨送酒
风扫三峨山外雨，霜摧五柳宅边花。
非君送酒添秋睡，可耐东池到晓蛙。
奉约宣叔颂
贵魁梧，贱琐尾。
强分别，蚿怜虺。
雨新霁，月未死。
欲循城，将数子。
烦置酒，摘苍耳。
伏仙岩颂
生死浪中涅盘宅，与人司黑非同白。
谁令避世作聋盲，独来寒岩伏石壁。
赋陈季张北轩杏花
青春不拣势薄厚，春到人家尽花柳。
杏园主人殊未来，岂谓一枝先入手。
天晴日暖笼紫烟，镜里红妆犹带酒。
江梅已尽桃李迟，此时此花即吾友。
栏边渐满枝上空，叹息踌躇为之久。
荣衰何异人一生，少壮蹔时成老丑。
狂痴未解惜光阴，不饮十人常八九。
岂如大醉升糟邱，太古乾坤随处有。
更当种子如董仙，抟米谁能问升斗。
赋未见君子忧心靡乐八韵寄李载
同升吏部曹，往在纪丁未。
别离感寒暑，岁星行十二。
我惭鸡荩谷，子叹天且劓。
空余山梁期，尚不昧初志。
赋未见君子忧心靡乐八韵寄李载
会合良艰期，系匏各异县。
千里共明月，如披故人面。
浮云蔽高秋，此岂心中愿。
雾重豹成文，水清鱼自见。
赋未见君子忧心靡乐八韵寄李载
齐地谷翔贵，排门无爨饙。
二仲有甘旨，奉亲亦良勤。
原田水洸洸，何时稼如云。
无民愿岁丰，正自不忘君。
赋未见君子忧心靡乐八韵寄李载
古人有成言，岁暮于吾子。
斧挥郢人鼻，琴即锺期耳。
新诗凌建安，高论到正始。
徒言参隔辰，未负石投水。
赋未见君子忧心靡乐八韵寄李载
白雪非众听，夜光忌暗投。
古来不识察，浪自生百忧。
三月楚国泪，千年郢中楼。
无因杭一苇，浊水拍天流。
赋未见君子忧心靡乐八韵寄李载
河南李茂彦，内蕴迈俗心。
浚冲有泾渭，一顾重千金。
事亲知色难，胜己又勇沈。
外物既难必，求之首阳岑。
赋未见君子忧心靡乐八韵寄李载
飘风从东来，雨足尽西靡。
万物逐波流，金石终自止。
渭因泾使浊，菲以葑故毁。
智所无奈何，谁能为樗里。
赋未见君子忧心靡乐八韵寄李载
纷纷车马客，如集市人博。
彼虽有求来，我但快一噱。
忽逢堳学子，时亦撼关钥。
何当携手期，濠上得鱼乐。
盖郎中惠诗有二强攻一老不战而胜之嘲次韵解之
诗翁琢句玉无瑕，淡墨稀行秋雁斜。
读罢清风生麈尾，吟余新月度檐牙。
自知拙学无师匠，要且强言遮眼花。
笔力有余先示怯，真成句践胜夫差。
赣上食莲有感
莲实大如指，分甘念母慈。
共房头(左角右咠)(左角右咠)，更深兄弟思。
实中有幺荷，拳如小儿手。
令我忆众雏，迎门索梨枣。
莲心正自苦，食苦何能甘。
甘餐恐腊毒，素食则怀慙。
莲生淤泥中，不与泥同调。
食莲谁不甘，知味良独少。
吾家双井塘，十里秋风香。
安得同袍子，归制芙蓉裳。
高至言筑亭于家圃以奉亲总其观览之富命曰溪亭乞余赋诗余先君之敝庐望高子所筑不过十牛鸣地耳故余未尝登临而得其胜处
逸人生长在林泉，更筑亭皋名意在。
明月清风共一家，全以山川为眼界。
鸟度云行阅古今，溪演木末听竽籁。
老夫平生行乐处，只今许公分一派。
庚申宿观音院
谷底一墟落，地形如盎盆。
榱题相照耀，其民颇家温。
土风甚于秦，不可借釜甗。
僧屋无陶瓦，剪茅苍竹樊。
借问僧安在，乞饭走诸门。
人哄鸟乌语，簟凉风水文。
旁有蜂蜜庐，颇闻衙集喧。
将雨蚁争丘，鏖兵复追奔。
红英委凤翼，赤帻峨鸡冠。
汲烹寒泉窟，伐竹古松根。
相戒莫浪出，月黑虎夔藩。
庚寅乙未犹泊大雷口
广原嘷终风，发怒土囊口。
万艘萍无根，乃知积水厚。
龙鳞火荧荧，鞭笞雷霆走。
公私连樯休，森如束春韭。
倚筇蒹葭湾，垂杨欲生肘。
雄文酬江山，惜无韩与柳。
五言呻吟内，惭愧陶谢手。
送菜烦邻船，买鱼熟溪友。
儿童报晦冥，正昼见箕斗。
吾方废书眠，鼻鼾鞲囊吼。
犹防盗窥家，严鼓申夜守。
冶城谢公墩，牛渚荡子妇。
何时快登临，篙师分牛酒。
公益尝茶
子云窗下草玄经，寒雀争喧户昼扃。
好事应无携酒榼，相过聊欲煮茶缾。
公择用前韵嘲戏双井
万仞峰前双井坞，婆娑曾占早春来。
如今摸索苍龙璧，沈井铜缾漫学雷。
宫亭湖
左手作圆右手方，世人机敏便可尔。
一风分送南北舟，斟酌鬼神宜有此。
江津留语同济僧，他日求我于宫亭。
吁嗟人盖自有口，独为栾公不举酒。
栾公千岁湖冥冥，白茅缩酒巫送迎。
朱轓皂盖来托宿，不听灵君专此屋。
雄鸭去随鸥鸟飞，老巫莫歌望翁归。
贝阙珠宫开水府，雨栋风帘岂来处。
平生来往湖上舟，一官四十已包羞。
灵君如愿傥可乞，收此桑榆老故丘。
古风次韵答初和甫二首
饥思河鲤与河鲂，喝思蔗浆玉碗凉。
冬愿纯绵对阴雪，夏愿绉絺度盛阳。
万端作计身愁苦，一事不谐鬓苍浪。
调笑天街吟海燕，藜羹脱粟非公狂。
古风次韵答初和甫二首
君吟春风花草香，我爱春夜璧月凉。
美人美人隔湘水，其雨其雨怨朝阳。
兰荃盈怀报琼玖，冠缨自洁非沧浪。
道人四十心如水，那得梦为胡蝶狂。
古风寄周元翁
周元翁，古人风。
诗书苦，作字工。
允有德，自琢砻。
观古人，怨慧聪。
眼欲盲，耳欲聋。
黄落後，期君同。
古豪侠行赠魏邻几
翩翩魏公子，恐是信陵君。
高义动衰俗，孤标对层云。
风吹棠棣花，一枝落夷门。
俯仰少颜色，萧萧烟景昏。
已朽朱亥骨，侯嬴无子孙。
众中气轩昂，把臂输肺肝。
沃之红鹦鹉，载以乌贺兰。
门前马嘶急，我弟勿扣关。
谓言空中落，逆旅有仁人。
老母一解颜，万金难报恩。
琅玕乃未赠，交好如弟昆。
古老许惠李北海石室碑以诗促之
往时李北海，翰墨妙天下。
石室苍苔世未知，公独得本今无价。
肉字不肥藏兔锋，郎官壁刊佳处同。
愿公倒箧速持赠，免断银勾输蠹虫。
古乐府白紵四时歌
桃李欲开风雨多，笼弦束管奈春何。
风休雨静花满地，时节去我如惊波。
少年志愿不成就，日月星辰役昏昼。
