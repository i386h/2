<!-- { "loadSidebar": true } -->
　　右臣伏有恳诚贮于肝膈盖属禋燔之庆方覃涣汗之恩冐昧上陈怔忪自失窃念臣有亡兄某早承义训少习文儒肄业胶庠服勤简素颇有词藻见推辈流俯邻壮室之年未及命乡之荐忽婴疾疹遽至沦亡臣亡妻某氏是臣二亲在堂为臣聘娶亲执箕帚逮事舅姑躬调滑甘奉养晨夕而臣未升朝籍臣妻已揜泉涂靡及汤沐之封徒切糟糠之感今者郊丘布泽幽显怀仁臣不胜同气之亲痛深终鲜勉思齐体之义情极悼亡罔避鈇钺之诛輙干旒冕之聼伏望皇帝陛下俯矜恳悃特霈宠章俾臣兄沾赠典之徽光生吉第而臣妻蒙追封之命恩洽漏泉倘造之曲成乃微愿之永毕誓倾勤瘁以补遭逢
　　代宰相谢春社日赐御筵状
　　右臣今日中使某至中书奉宣圣防赐臣等御筵者灵星而置祠将兴农作择元日而命社爰举国章和羮方愧于素飡推食遽防于饫赐此盖皇帝陛下率遵时令寅奉天时道协建中仁深逮下属阳春之嘉节申宴乐于近司飞觞俾极于醺酣折爼更均于慈惠欢呼饱德唯惊鼷腹之属厌局蹐畏威但仰龙顔之咫尺共荷云天之施益坚金石之诚臣等云云
　　代宰相谢赐御制社日诗状
　　右臣今日中使某至中书奉宣圣防赐臣等御制社日诗若干首令依韵和来者命社之辰聿当于春仲变风之什获覩于天章方防式宴之私忽奉言诗之赐此盖皇帝陛下思探系表道合帝先宣雅曲于南薰阜财觧愠緫干文于东壁悬象着明属品物之载阳矧穆清之多暇爰防睿思成是永歌居然治世之音至矣圣人之作云汉但光于凡目巴歈曷继于正声徒忘味于齐庭更惊魂于叶县谅嗟叹之不足实庆幸以同深臣等云云
　　代司空相公寒食日谢赐御筵状
　　右臣今日中使至奉宣圣防就臣私第赐御筵者荆楚岁时早传于令节太原风俗爰举于旧章方休澣于私门忽颁宣于公宴此盖皇帝陛下嘉天时之大顺念春物之载阳适因禁火之辰特示需云之泽供帐既光于顔巷分甘仍出于尧樽荜门回长者之车鼷腹饫大官之膳乐以侑食固肉味之都忘酒乃合欢且羽觞之无算感德唯期于醉饱省躬更誓于糜捐
　　代司空相公乞免赙赠状
　　右臣今日中使某至私第奉宣圣防以臣第几男某夭殇特赐某物者晋相万钱方致悬貆之诮童乌九岁俄纒防犊之悲年未及于成人祸良由于瞰室敢谓恩加赠禭礼越彛伦况下殇之服纪素轻而宰司之俸入殊厚堲周之费固不至于虑居布之仪乃深为于躐等虽天慈之所及实公议以是忧岂惟增谤于素餐更虑害盈于阴骘伏望皇帝陛下俯矜忝冐曲示保全察兹局地之诚恕以扣阍之僣特令停寝用息怔忪干犯宸严期于得请
　　代宰相谢赐新印道德经状
　　右臣等昨日伏防圣慈各赐臣等新印道德经并释文各一部者伯阳立言首天地而称四大马迁约史先黄老而后六经是开众妙之门足助无为之化恭惟皇帝陛下功侔亭育德合希夷清明在躬盖凝神于姑射慈俭为寳爰跻俗于华胥稽古训以惟精访遗编而大备乃复钦崇妙道防绎微言以为柱下史之书允为教父河上公之注未洞关式因唐室之讨论早在虞庠而流布岁时寖逺颇多鱼鲁之譌方策惟新盖出丝纶之防巳成功于刋刻忽命使以颁宣臣等徒庆逢时俱慙昧道心希汉相但清浄以为师学谢蜀严岂指归之能测唯荷记怜之造弥坚报効之诚
　　进洞霄宫碑状
　　右臣昨奉勅令臣撰亳州洞霄宫碑文进呈者闻命魂惊抽毫思轧牵罄驽拙绵厯旬时窃以元诞育之区光灵未冺睿哲钦崇之防修奉惟寅爰毕塈涂将刋琬琰合咨大手用志新宫而臣猥奉佥谐获当撰述乏色丝之妙曷示方来叅衡石之余空尘圣览内循鄙陋尤负腼慙其碑铭今巳撰成谨随状上进干冐宸严
　　陈乞奏状【不曾上】
　　右臣窃以穹旻覆物所贵于聼卑臣子事君固许其无隐敢倾肺腑上黩冕旒伏念臣本出单平素非茂族先皇怜其好学寘在清华陛下采以虚名骤加甄擢预谏诤七人之列掌丝纶五色之言身纡三品之服章日奉九重之朝谒实为儒之健羡诚受恩之寖深敢不策励疲驽服勤官次终亏称职之誉空累知臣之明每循省以若惊在报効而无所岂合更倾私恳上凂公朝盖以臣世异膏粱迹本覊旅负郭素无于别业北堂方侍于慈顔自委质効官代耕得禄朞功相聚莫匪至亲衣食所资悉皆仰给虽职司之甚重在俸入以极微至于吉凶庆吊之资仆马薪刍之费凡百用度皆出其中谅饘鬻糊口之不充岂甘防养亲之能及早者以迫于旅火曾扣帝阍述屡空之可忧冀倒悬之或觧而羲轮晃朗未照于覆盆河鲋焦熬愈悲于涸辙盖念处掖垣清切之地受帝王特逹之知出入于金门玉堂陟降于赤墀文陛苟尺帛寸粟稍有资储夕膳晨羞不亏奉养且无求于丰泰况粗守于亷隅又岂愿以区区之诚上烦君父籍籍之口腾诮搢绅既挤壑之是虞亦触鳞而无避伏望皇帝陛下道存恻隐仁极表微悯其聚族于京师只请本官之俸料或馆阁之内俾兼着撰之职司或甸服之间特授藩方之忧寄庶稍沾于加给聊有救于固穷其于燕谷回春西江激水顿蘓暖律骤跃洪澜并出殊私非敢有望
　　代驸马王都尉乞书史状
　　右臣輙写愚诚上尘圣听退循逾僣甘俟诛夷窃念臣门袭素风家承绪业服膺为学爰自于青衿刻志穷经誓通于缃帙本冀干名场屋济美箕裘遽席宠于沁园更冒荣于环衞彯缨就列敢矜戴鹖之雄挟策读书尚负亡羊之愧臣伏见国子学印本九经书并释文史记前后汉书三国志等盖圣人之垂教或良史之立言咸经校雠早备刋刻臣面墙有素阅市无闻徒坚学古之心欲望赐书之宠上件书等伏乞圣慈各赐一本所冀韦编屡絶获探典籍之言木铎载扬无辱文明之化臣之鄙愿实在于斯
　　代仆射李相公谢岁节赐御筵状
　　右臣今日中使至臣私第奉宣圣防赐御筵者端月标辰方毕称觞之礼需云式宴俄推折爼之私分甘盖自于大庖供帐更荣于陋巷此盖皇帝陛下嘉元正之首祚属开泰之膺期念休澣之文着乎甲令欲慈惠之泽及彼近司爰就敝庐俾为盛集金丝合奏殽核具陈腹满社鼷共负属猒之媿心倾园藿曷酬临照之防
　　代人转对论太学状
　　右臣位忝朝行次当轮对合陈愚瞽上黩宸严退省僣逾弥增战栗窃以敎化之本学校为先故国家开设胶庠敦崇儒术立成均博士之职遵祭菜鼓箧之规大集生徒俾加讲习所以扶翼至教激扬素风然臣窃见博士之各专一经员阙而未备国子之并设六学职废而不脩臣又见唐太宗贞观中增筑学舎至千二百间国学太学四门及书算律学生凡三千二百六十员及至军衞亦给博士授以经业乃至三韩吐蕃髙昌诸蕃国并遣子弟请入国学增至八千余人文德之盛超絶前古今朝廷安静声明震灼而太学制度尚或未备况三代之制王公已下子弟之秀者爰自总角即肄国庠仕进不由于他途讲学必行于考校故每岁两馆生冠郡国之首齿胄之典兴化是资今学舎虽存殊为湫隘生徒至寡仅至陵夷贡部以乡举为先诸生以两馆为耻塞原拔本莫甚于兹臣欲乞精选五经博士咸备其员大启国庠增设学舎少给厨廪赐以本钱然后明勑公卿大夫凡子弟才及弁髦即皆隷籍夏春诵咸举旧章小成大成率如前典贡部取士必以两馆居先周行厯官皆由博士为重然后并修诸学式协前规使礼让兴行风俗淳厚追踪三五坐致太平端拱无为翘足可俟
　　代中书请听政状
　　右臣等伏以先后升遐宸哀慕痛深创钜擗摽伤摧殆兹弥旬焭然在疚虽三日听政备遗诰之丁宁四表呌阍罄羣情之恳到而诏防敦谕形于未忍朝野惶骇罔知所圗窃以机务至繁不可以暂旷治命至重不可以辄违况自先后圣体弗康载离寒暑皇帝陛下衣不解帯药先必尝躬祷神只徧走羣望亲候安否日至寝门或常膳之载加然乃御食虽中夕而屡起靡敢宁居动静承顔勤劳不匮天子之孝载籍所无及兹上僊追懐罔极充穷永感谅闇不言臣等获造倚庐面陈至恳愿以宗社为念少抑哀怀望遵顾命之文俯临庶政而易月之制圣情誓守于几筵宅忧巳来天顔殆至于栾棘臣等兢惶屏息不敢仰视伏望陛下循祖宗之旧典克保彛章禀母后之遗言勿违慈防节哀顺变式协前经垂拱向明躬决庶务以天下而为大计俾羣臣而覩清光如此即长乐如在之灵实歆孝德有司各扬之职不紊官常所系非轻期于得请
　　代王寺丞为弟乞应举状
　　右臣輙写私诚仰干圣听退量僣越甘俟诛夷伏念臣门袭素风家承緖业自先臣之沦逝乃贱族以替凌臣之二兄并参朝列俯邻一纪俱揜泉扄唯臣与弟乡贡进士贻序勉绍箕裘恐隳堂构永怀陟岵但深罔极之哀相顾在原同励自强之志微臣幸縁世胄获践官常臣弟刻苦艺文服勤简素誓求一第用慰九原咸平四年冬叨京府之荐能预泽宫之试艺虽从退黜靡敢怨尤益坚学古之心庶遂起家之望今岁巳颁诏防大启贡闱南郭吹竽岂容滥吹东堂折桂咸激壮圗而臣私室延灾长主薨背方纒哀于戚里难旅进于名场然而情迫由理须犯上盖以臣弟齿髪巳逾于壮室姓名尚在于白丁以旧相之遗孤与编氓而等列辛勤砚席殆过于十年嗣续衣缨未沾于一命况稀逢于乡举忧渐坠于门风伏望尊号皇帝陛下念微臣阀阅之微衰悯臣弟身名之蹭蹬不令公辅之后夷于平民俾预贤能之书升于天府苟得齿四方之贡士防再试于春官妍蚩虽卜于至公存殁实衔于大造
　　代许州李相公陈乞状
　　右臣伏有恳私须干圣听退循僣易甘俟诛夷盖念臣两日前获奉宸游亲陪宴射侍天顔于咫尺厠鼎席之崇髙在镐飞觞但惊于无算饮河满腹自媿于不任而重瞳曲赐于抚存方寸弥增于感激适对颙颙之当宁颇成喋喋之多辞虽覆帱之见容亦諠哗之是惧且念臣斗筲之器素狭犬马之齿巳髙霑玉斚之余既难胜于天浆接公槐之列徒负愧于朝伦况今享劳有期将均于慈惠台衡之任实冠于搢绅或举白之如初必峩冠而致诮空自成于贰过益有玷于具瞻伏望皇帝陛下曲赐保全深垂矜察俾不令于引满庶免至于失仪顾沥恳以由亦怀忧而失据仰希慈造特允下诚
　　代中书乞免和御诗状
　　右臣今日中使至伏蒙圣慈赐臣等御制契丹出塞将议回銮五言六韵诗一首令和来者万乘时巡六驘宵遯款塞愿修于旧好息民姑务于逺图烽尘巳静于龙荒銮辂将旋于象阙式启和戎之利伫臻偃伯之期皇帝陛下深念生民靡辞于栉沐聿脩神武期息于干戈念骄子之乞盟俾行人而答聘果通欢于异域将旋轸于上都爰形风雅之言用导忧勤之防颂声载洽克彰正始之音象式瞻但贲昭囘之彩臣等缪尘台席获奉宸篇巳欣凡目之荣观更俾庸音而继和窃循懵学空効冥捜虽强缀虫文岂有成章之美而共慙鳬胫防祈防短之仁敢望恩怜曲垂矜免
　　两制谢赐御诗状
　　右臣今日入内内侍髙班赵诚信至奉传圣防赐臣等契丹出境将议回銮五言六韵诗一首令依韵和来者天骄犯塞銮辂时巡继好息民式启和戎之利回辕返斾将闻振旅之期慰生民傒后之心叶载籍止戈之义皇帝陛下躬亲栉沐防犯风霜巡细柳之营貔貅贾勇赋大风之什云汉垂文克宣治世之音实显圣人之作臣等谬忝司言之任慙无防跸之劳辱示宸章俾窥睿藻璧月珠星之彩既获于仰瞻阳春白雪之篇仍容于属和拭目之荣虽积燥吻之虑弥深徒共抉于荒芜诚预慙于鄙浅感惧之至殒越无从臣等云云
