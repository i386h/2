<!-- { "loadSidebar": true } -->
昔者大师判八教曰：藏、通、别、圆、顿、渐、秘密、不定。前四教之仪，后四教之相。自初禅、四禅、四无量心，展转至于师子奋迅三昧，渐也；《摩诃止观》、《觉意三昧》两部，顿也。秘密，未说。《六妙门》、《十六特胜门》、《通明观》三部，不定也。《六妙门》何以不定？曰：门门不定，因不定，果不定。一曰数，数者，三藏教五停心之一停心。但契经不云乎？阿那波那，三世一切佛入道初门，此门彻下彻上，不局藏教。不定者一也。二曰随，随者，《十六特胜门》中之先锋，因随以知息出入相，冷暖涩滑，促长相，除身相，恃随阶神通特胜摄，不专取通妙门摄，随之本旨异矣，随以后次第又异。不定者二也。问：数随二门，凡观不净，大不净者，必先由之；故合不净观，谓之二甘露门，要是凡夫禅，小乘法。若夫圆人、四念处总十法界以为处，观非净非不净；又观息法，观无常也；圆人则观非常非无常；此为浅狭，彼为高远。应之曰：汝论理，非论事，理则诚然。六祖门徒元策，游河朔，遇禅人智隍，见其入定而笑之曰：定有入出耶？理亦诚然。我以事论，则大不然，不跏趺坐，则四威仪中，取何者为相？不停心，则虽有无上知见，为烦恼风，动摇慧灯，若存若灭，不知风相，那知地水火相？不知内四大相，那获天眼通，见千世界相？常行常坐，半行半坐，古人克期为之，克期则有出入明矣。故有慧行，有行行，圆悟者侧修，下学者上达。且夫妄心不异于真心者，岂指下手处言？妄之不拣，难用功故。闻诃栴檀，不得反取粪故。十五门禅，古德目初禅为根本禅，以用阿那波那故。《摩诃止观》有二十五科，为前方便，方便中亦有调息一门，息如不调，心如猿猴，难可制故。三曰止，用制心止也。虽云用制心止，不及三大止，但视乎其人尔。未开圆解，且用制心止，制心一处，何事不办？如开佛知见矣，于跏趺时，用三种大止，用体真止，即空而假而中焉可矣；用随缘方便止，即假而空而中焉可矣；用息二边分别止，即中而空而假焉无不可矣；神明规矩，弘道者人。不定者三也。四曰观，此部之观，先观息，乃观身受心法四倒，成四念处，其观息也略；但四念处之喤引而已。特胜通明，由观息克取神通，故详；此门或取通，或不取通，故略。及其成四念处也，是四枯四念处，非四荣四念处，为未圆人聊说如此。圆人三种大观，不纵不横，全体大用，正在此时，借在此时，无不可矣。不定者四也。五曰还，此门还是裂小网，开佛知见曰裂大网，还者非他，《觉意三昧》之观，观心是也，夫亦各还其所还而已矣。不定者五也。六曰净，准上此净，但是声闻净，声闻析假入空得称净，缘觉体假入空亦称净；乃知如来四德，亦受净名。不定者六也。有至定者存乎？曰：名目定，网格定，次第不可紊则定，首尾相注则定。元藏目录《六妙门》三卷，在“谨”字函，为大师全书二十七种之一。明藏南北皆阙，惜哉，痛哉！读《释禅波罗密次第门》十卷，其第七卷曰：《六妙门》才二千言，非元藏单行本。元藏既不可见，此亦足以窥全指于十四乎？未可知也。刻木行，以少慰天台裔人求古笈之志，微此，不定一门熄矣。大清道光十八年仲冬朔日观实相之者涤笔叙。

支那古德遗书序
观实相之者忾然曰：学术有升降，人心有诚伪，水有淄、渑，乐有《雅》、《郑》，岂独九流之通蔽，儒门之口实而已乎？原夫禅者，佛说六波罗密门之一门，古所谓禅，尽事禅也。千佛所胎息，三乘所劬劳，八教所管钥，尽事禅也。入之也有门，践之也有途，譬彼登山，足无藉则何以为之阶？手无扪则何以为之援？而且导之也有师，扶持之也有相，尚犹虑夫涉之也有浅深，阅之也有久暂，则有诸境以为之策，有化城以为之止息，乃有大事因缘以为之归墟。其言明且清也，故被乎三根，其术至朴实平正也，故其书三根学焉而各无弊，庄论法语，尚惧不聪，乌有所谓机锋者乎？名身句身，尚惧不明，乌有所谓参悟者乎？是非有检束，乌有所谓一千七百则公案乎？通塞视前途，乌有所谓看话头者乎？慈和暖爱，乌有所谓棒喝者乎？有闻、有思、有修，以言说说其无言说，以思议思议其不思议，必有悉檀焉，乌有一切镵者乎？倾肝吐鬲而予之，乌有设伏以俟敌者乎？盖惟恐人之不好问也，乌有来即拦，到即斫者乎？无量人问，当用无量法门悉檀答之，譬如医门四百四病，四百四药，诊脉处方，临时区配，乌有以现成语句，囫囵笼罩人者乎？或宗《华严经》，或宗《法华经》，或宗《涅槃经》，荆溪赞天台云：“依经帖释，理富义顺。”乌有所谓教外别传者乎？或难之曰：天台所云云，都在《法华》七卷内耶？应之曰：书不尽言，言不尽意，作者无之，述者有之，九流之通例如此矣。智者大师即补结集者之略，又正翻译者之拙，又或囊括大意，或融合众文，或发挥孤文，或不忽旁沈，或搜剔隙罅，或举一例诸，微独禅人而已。支那贤者读周公、孔父之书，皆如此矣，乌有所谓教外之别传者乎？如青天白日，欲人之无不见也，乌有所谓祖师向上事，密密不通风者乎？幽探冥讨，旁引殽证，尚惧灵文之不富也，乌有拨去语言文字者乎？其书不幸而埋藏，千载无者宜也，其书幸而流布，得道者如麻、如菽、如竹苇又宜也，乌有所谓孤提祖印，密付衣钵者乎？以佛为师，以佛知见为归，以经论为导，以禅为行，乌有所谓不向如来行处行者乎？悲夫！晚唐以还，像法渐谢，则有斥经论用曹溪者，则有祖曹溪并失夫曹溪之解行者，愈降愈滥，愈诞愈易，昧禅之行，冒禅之名，儒流文士，乐其简便，不识字髡徒，习其狂猾，语录繁兴，伙于小说，工者用廋，拙者用谣，下者杂俳优成之，异乎闻于文佛之所闻，狂师召伶俐市儿，用现成言句授之，勿失腔节，三日，禅师其遍市矣。佛言：吾如师子王，不畏百兽，畏师子身自生蛆虫，啖师子肉。佛法之衰，为支那所诋，不绝如线，则岂非蛆虫僧之召之也哉？予疚焉！又焉！亟思所以报佛恩者，乃写《法华》宗魏南岳思大师书一种四卷，隋天台智者大师书若干种若干卷，唐荆溪湛然大师书若干种若干卷，《涅槃》宗唐永嘉无相大师书一种一卷，《华严》宗唐帝心大师书一种一卷，圭峰密大师书一种二卷，书其地曰支那，尊其人曰古德，目其教，信其必不离语言文字也，故谓之遗书。既写定，藏之乎羽岑之山，支那缁白，容有续九流諟古今审正变者焉。以二百本施诸寺。

最录三千有门颂
《三千有门颂》，三十六句，二百五十六字，宋陈瓘莹中撰。明僧百松解；附莹中与南湖讲师书一篇，合一卷。其曰《有门颂》，书中目详之矣，不赘论。自珍始读天台性具宗，骇而仇之，何也？佛具佛性，我知之，九界具佛性，我知之，九界具九界性，我知之，佛具九界性，独未之闻。尝欲改百界为九十一界，改千如为九百十如，改三千门为二千七百三十门。壬辰岁，得此书于龙泉寺，思之七昼夜，乃砉然破！骇者成粥饭，仇者成骨肉，移之念佛三昧立证。三昧云何？曰：以弥陀性具法界中之我，念我性具法界中之弥陀，非三昧乎？乃庄写最录之如此。最录竟，诵《法华偈》曰：“是法住法位，世间相常住。”

最录禅波罗蜜门
禅有三翻：定也，思惟修也，功德林也，此六波罗蜜之第五门。经言非禅不智；又言无定之慧，如风中灯，照物不了故，此波罗蜜犹密室灯也。书分四分，未说一分，说三分，三分共十五门。十五门之修行下手处，分三门，曰观息，曰观身，曰观心。观必以止为门，故此书亦得称止观，乃南岳所授三种《止观》之一也。止为前方便，观是正宗分，观息谓之阿那波那门也。观身即不净观、大不净观也，此二者，谓之二种无上甘露门。全书十卷，菁华不外此二义，有所观浅深不同，层累盘旋，如鸟道而渐上，以为诠次耳。观息与身详，观心略，惟通明观中，近似观心论耳。著书各体裁，不以观心为主，欲知观心三千具，观心即假即空即中，有《摩诃止观》百轨则在，至此书归墟，在乎神通，观息亦得通，观身亦得通，实乃修通之大宗也。无记化化禅，则有妙玄在。原录云：“大师于瓦棺寺说《大庄严寺法慎私记》，凡三十卷，章安顶禅师治定为十卷，八九十略，无七修证中四别，惟至第三出世，但至对诒云，大师尝在高坐曰：‘若说次第禅门，年可一遍，若著章疏，可五十卷。’今刊顶示大科云云。”序判并精细明白，不知何人所为？在北藏“烦”字函。丁酉九月记。

最录八识规矩颂
《八识规矩颂》唐玄奘师撰。自天亲造三十颂，《护法》等十菩萨各敷演之，各为十卷。师受窥基之请，合百卷之书，删其义之不可立者，与义之不并立者为十卷。则今藏本《成唯识论》是，学者睹慈恩宗如日在天矣。师复念言法相宗大纲在八识，大纬在四分，乃制此颂一十二章，分四大支，初三颂眼等识，次三颂意识，次三末那，次三赖耶。每支各摄证自证分、自证分、相分、见分等。又每支前三章颂凡也，后一章颂圣也，昔世尊说经，必重宣厥义而说偈言，此亦大师说唯识竟，重宣说偈者也。又其名身句身，与天亲之颂相似，将毋天亲示见者哉？

最录七佛偈
