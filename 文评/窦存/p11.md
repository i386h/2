<!-- { "loadSidebar": true } -->
　　常山磁峡口外有孙姓者，驭骡经纪。家有两骡，为人载货，不限远近。蓄一大狗，高三尺余，小儿尝作马骑，孙与其妇爱养倍至。某年二月孙出门，随之往，屡咤不回。日复一日，乃至千余里，每晨行在骡前后左右。一日天明不见，欲返寻之又不便，怅恨谓失此狗矣。越腊月某日，孙不在家，黄昏，妇闻爬门狗号声，似前狗，启看果然。狗绕妇跳舞不已，复从所居两间屋内徧走号叫，寻孙也。喂以麦饭，若未暇食者。顾狗已憔悴瘦甚矣。邻人目为千里狗。旋病卧数日，绝不食，仅余一息。孙忽回家，见狗为欣戚交加。狗目注孙，强起泪泫，号数声而毙。予时客云中闻之。今忆其事，因喟然曰「甚矣，狗之恋旧主也。岂无留而蓄之者？狗固不愿。路既迷，一年之间，东奔西窜，山千水万，卒耐困而归如是。殆亦造物者有以鉴其诚，而导之毙于家者欤？」

　　杨升庵云「熊行山中数千里，悉有跧伏之所，谓之熊馆。虎出百里外迷失道路。」然则此狗胜于熊虎矣

　　上海县蒲汇塘虹桥西一村妇者，夫不在家，得癫症。其孩约二岁，一日谓儿不肯长大，将芦管置儿谷道，力吹之，腹胀膨脝，遂毙。越日邻家孩死，置棺野地，妇傍晚往开棺，取孩尸生啖之。携骨回家，其夜癫即愈。邻人亦无如何。妇食尸后甚充肥，至今尚存。

　　据此知世谓害疟者，取荒冢髑髅囊置枕边，可即愈。信也。病鬼亦畏凶人如是？少陵尝诵其诗：手提髑髅血一语，愈客疟

　　法华镇西北潘家舍，乡人唐友臣一日出门索债归，肩钱千余。经一村溪，木桥堕水，水及胸，未远滩也。殚力不能上，咄咄嗟怪。立半晌，取所肩钱抛于滩，觉遂有拽其足沈中溪矣。时村人持竹竿来救，此竹向未削根，根棘涩，入水适穿唐裤裆，手旋其竹，裤紧绞竹根，力拖唐起。喘余一息，幸而免。须臾，救者有一儿数岁，无端仆于地，口流血沬，狂呼云「吾苦守三年，幸得替者。今且力挡，又将累吾三年乎。」盖曩曾有死是溪者，正三年此日也。爰具香币酒肴祷之，儿渐瘳。唐时五十余岁，及八十余而故。因思溺鬼为祟，三年瓜代，江东往往有之，不足异也。但如唐之肩其钱，立水中无恙，弃其钱便没，此理不可解矣。岂鬼亦难与有钱人争耶？潘家舍在上海县二十八保七啚

　　世俗物用，都以自洋来者为贵，故市井射利之徒，无论物产何地，美其名则加一洋字，示珍也。更可笑者，贵游豪侈，一切奢丽生色，亦争艳之为洋气云。然洋货之美，多耳目玩好，无甚益于日用，要皆西域回纥及绝域诸国所产，半近西海，统谓之洋耳。予尝观乾隆间椿园老人所著西域闻见录，知之。其谓所著，类皆实有据。

　　唐韦后妹为豹头枕以辟邪，白泽枕以辟魅。今婴孩因用虎头枕。

　　今学院试牌示例不给烛。按晋长兴二年改令昼试，窦贞固请复给烛。又按容斋随笔曰「白公集云『进士例许用书策，兼得通宵。知唐试进士许挟书见烛』。」改斋漫录曰「本朝循周制，不许见烛。」又按真宗景德间诏，进士就试，不许继烛。继、见、给，盖一音之转。

　　犯死罪立决者，今京师谓之热。按长编，宋赦书曰热勑。凡作书画规仿前人，则曰抚某笔意。按：摹、摸、模、抚、橅，古通用。前汉高帝纪赞：虽日不暇给，规摹宏远矣。韦元成传：其规抚可见。后汉蔡邕传：正定六经文字，邕自书册于碑，使工镌刻，立于太学门外。其观视及摹写者，车乘日千余两。或作抚，亦作摸，唐书李靖传：靖五代孙彦方家藏高祖太祖赐靖诏书数函，上之，文宗敕摸诏本，还赐彦方。

　　考模又为木名，淮南草木谱：模木生周公冢上，其叶春青夏赤秋白冬黑，以色得其正也。楷生孔子冢上，质得其直也

　　凡书画诗章酬应，有就正、乞正等语，每用政字。按丹铅录：王羲之先讳正，法帖中以正月作一月，或作初月，其它正字，悉以政代之。

　　俗以碎鳖和苋，埋地成鳖，谓之种鳖。并苋与猪肉忌同食。又闻蜀中有蜈蚣蛊、蛇蛊等药，以杀远方私夫之背约者。盖埋或有之，郝楚望曰「淮南冥览训：羿请不死之药于西王母，姮娥窃之以奔月。当作坋肉，死畜之肉，以药坋之，可令复生。后世误作奔月耳。说见通雅」。特予又见世有苋肉同食者，是正无恙。

　　舟子每着兜裤，亦名牛头裤，套之裤外腰间，并衣裹束之，便于操作。司马相如亲着犊鼻<巾军>，与佣保杂作，当即此。但今用开裆。广雅：<巾军>无裆，谓之<衤突>。急就篇注：合裆谓之裈。是今用者，<衤突>与裈小异。小儿开裆裤以便大小遗，犹是也。俗呼<衤突>为兜声，近沿讹耳。<巾军>音昆，<衤军>、裈、裩通用，<衤突>音凸

　　今儇子服三年丧，百日后蓝丝帽结，结下垂穟，布履则为蝴蝶环头，盘压白绦。一切佩带，虽从缟素，其为穷巧极靡，与凡不服丧而奢侈者同。至妇女头饰，尤婴珠缀玉，金翠兼之，吾徒有恶之者。予因戏谓曰「晋书都人簪柰花，云为织女带孝。带孝簪花，知古之人亦未尝不爱俏也。」盖茉莉色白，北土名为柰云。

　　吴中女红，挑别于绣者，以色丝刺纱罗绢葛等，纹孔成花样，行针长短有定，不随意跨纹也。李贺染丝上春机诗：为君挑鸾作腰绶，愿君处处宜春酒。即挑绣之挑。今京师云捺腰绶，腰带也，非印绶解

　　东坡石鼎诗云「铜腥铁涩不宜煎」。古人茗饮，辄讲汤器，以汤沃茶，谓之痷茶。痷读入声，半卧半起病也。今吴中称猝泡。然小家不能另办炉铛、茶灶，虽客来，亦只洗饭锅或羹釜以烧其水，犹是茗也，不可向迩矣。予家寻常客至，往往急需茶时，亦于饮食釜内煑水，取速也。饮之却与陶器所煑不别，何哉？正当水熟沸腾，持净器于中间高腾处挹取之，则一切油腥铁味消散殆尽。此法予室人尝品而得之。吾辈寒畯，鲜有知者，书以为曝背献。

　　泡，疑泼之讹。东坡与姜唐佐书：取天庆观乳泉，泼建茶之精者，犹宋济对唐德宗：鼎水方煎，自可泼之云。

　　吴淞潮汐由海，势湍，怒东黄浦西淀湖二百里许。道光初，新泾金村老者，夏月贸货他所，归时行至江浒，黑云天暝，暴风地惊，四闻蜚屋折木声，身飘忽，双足不撑。知有龙过也，踢于岸侧，握草屏息半晌间。雾霏氤氲，见百步外挂空，青龙半身，着水之面，触鼻异腥，鳞大于钲，张翕不停，而水飞如抽，蓬蓬上腾半空，零落水点斗大焉。是日潮信正旺，本极浊而转清。须臾龙又彷佛作一梢然，江中顿涸数丈，水断为两。龙不见，砰然一响，水花半天如蠓，而水断又交矣。水之浊如故焉。老人脚软口呿，乃四顾眼花。旋又震霆迅电不啻。匍行回家，梦寐见龙而哗云。至今此老谈及之，面墨。予尝诗以纪之。

　　光州治即古春申君宅，中有桑干，大环五夫臂，高无算。旁有小庙，塑神像其中，曰树神，人有犯此树，必卧病，或徧体块礧极痒。无何予游豫，初至其署，署中人即以语予，必焚礼于庙。予唯唯，忘之。越一月，忽病伏枕，夜梦一长鬣丈人责予曰「老桑沐日浴月，守朴完真。阅世多矣，岂以为木不如人乎，若无覩焉？」惊醒，诘朝促仆香币禳焉，遂痊。然梦中人与所塑像绝不类。

　　忆在承德府旅寓，识一市井人，工书而昧文理，问予曰「每见书年月者，不明白直书，喜用隐语如某等字，令人闷闷。可得闻乎？」予举尔雅示之，又曰「奈难记何？愿筹一可记法。」爰缀为四歌，俾诵数过即忆，狂喜。后虽书钱货账面资产等契，必用之，亦令人歌歌。兹录其歌于左：

　　干：阏逢旃蒙甲乙并，柔兆丙兮强圉丁，着雍为戊屠维己，上章二字乃属庚，辛曰重光壬玄黓，癸号昭阳十干成。

　　支：困敦为子地支首，赤奋若兮厥惟丑，摄提格则要推寅，单阏为卯义堪剖，执徐二字实辰龙，大荒落即巳蛇走，敦牂午兮协洽未，涒滩是申作噩酉，阉茂之与大渊献，是维戌亥相居后。

　　月：月在甲兮乃云毕，乙橘丙修义不失，在丁曰圉戊曰厉，在己曰则庚曰窒，辛塞壬终癸极名，尔雅月阳释一一。

　　又五言歌曰：毕橘修圉厉，则窒塞终极，自甲数至癸，月阳尔雅释。附存之

　　正月为陬二月如，三月缩兮四为余，五月厥惟以皋号，六月由来号以且，七相八壮九为玄，十阳以下乃辜涂。

　　正月得甲为毕陬，二得甲兮即毕如

　　予家近黄浦，水族之大者罕见，唯鼋则往往上滩，大者其背纵横可寻丈，遇有缚岸羊则吃之，无足异也。近闻新泾沈丈云「乾隆间浦有一商船，载米百余石，其日风恬浪息，正行间，恍惚闻舟后风涛声，回望水面如粮艘使帆叶然，一鱼扬鬐来也。排流呼哈，须臾逼船。鱼之长大两倍于船，飞唌昂首，船人詟怖股栗，谓无命矣。计无所施，亟将袋米掷下吞之，掷数十袋，鱼仍随船不去。适一载盐大舶来，唤救，因投包盐饵之，包三百余斤，鱼咽其三，遂沉没不复起，而米船幸免焉。越两日毙于滩，村人团集，刲取熬其油以上灯。肚中衣钮升余，知食人无算矣。旋闻于松郡提督某，欲观之，营人同村民百余，舁鱼头赴城，城门不能容，于城上设法进焉。各有赏。村有富农者，尝闻大鱼脊骨多明珠，因出重价给众，独有其骨，逐节解看，了无所得，作臼用而已。」如是鱼者，殆可谓之吞舟哉。然当自海中误入黄浦，非浦中物。沈丈今七十三岁，盖小时闻乃翁亲见之。

