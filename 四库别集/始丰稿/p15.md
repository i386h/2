<!-- { "loadSidebar": true } -->
临海张景素华年有才学值大朝搜罗材畯虽寸长弗弃景素遂以选为引进使暇日持其从祖父子通先生所著家谱一通示余且请论著夫家谱之设以明世次也昔之为谱者有用汉年表法者有用礼大宗小宗法者虽其为例不同而同于明世次也余观张氏始宋迄元余既得以考其先徳之懿复执谱叹曰张氏在宋如讳亢者以鄜延钤辖从范文正公收麟府之绩如讳奭者以龙圗学士从文潞公预耆英之会又若讳埏者当靖康之乱从叅政谢克家与金人战江上以死节闻其它用进士起家纡青曵紫者亦累累而有可谓盛矣暨至于元求其能自见者殊寥寥然抑岂张氏丰于前而啬于后耶徐而思之宋之盛非儒不用而元自混一之后当国之臣阴废南产之士虽有美材然皆老于山林之下莫能以自逹以故然尔故谱之设以明世次也而善修者存其人始终显晦之迹而时政之得失亦因以见焉古人有言公侯之子孙必复其始此其时矣景素尚勉之哉母俾前人专美宋世

跋庐陵段母墓志铭后

庐陵段鼎翁笃厚人也取道钱唐而还谒余学馆出学士宋公所著其母夫人墓铭见示且曰向在京师蒙公铭吾母且语鼎曰子过钱唐有徐大章者吾友也可与言文事其以吾所著铭示之吾用为先容以求见余受而诵之至再以谓凢铭以发潜徳欲其传也学士之文在穹壌间其必传也无疑亦夫人之行有以起之也何也学士之言曰夫人有二子长已出次他出夫人抚育如一体人见二子彩衣双舞夫人之侧不知其为异母子呜呼可谓善述人之行者矣大凡女妇类多钟爱已子于他母所出或奴视之史册所载如晋王休征母者固亦多矣段母独能均爱为众女妇之所不能为讵非懿行也哉此学士所以特茟书之以劝天下之为人母者也吾闻父母殁而不求名人铭是谓不孝鼎翁其可免矣若以余为可言文事而使之言则恐失之

题赵文敏公所书龙门三自省偈

隋僧智永字画精妙甞冩真草千文八百本散于江东诸寺其意盖为学书者设耳近世吴兴赵公亦以字画名世其冩龙门三自省偈自谓无虑数十百本且曰愿一切见闻悉皆成佛此岂专为学书者设耶二公一儒一墨所见不同如此必有能辨之者

跋危内翰所撰炬法师塔铭后

寳石山荪师以临川危公所譔炬法师塔铭装潢成巻持以示余曰此危公埀殁之茟也其文揔若干字而点窜又计若干字字大如蝇头而兼用行草其孤于识其后曰此文洪武五年正月十日先君子所作是月二十又五日以疾终今以此文寄其徒秋岩昆仲用见先君子之意于今为安庆府教授秋岩则荪师字也予以此本乃公未脱槀之文行草兼用且加点窜读者难认取今天界寺住持泐公所为行状正其差讹命诸生方质录于槀本之后以便读者且属荪师请善书者登其文于石而以稿本留于山中使后人见公当埀殁之际其文与字画不苟如此公以文章翰墨名世著作既髙而楷行草三体并臻于妙凢世臣大家释老寺观穹碑短碣多出公手至于遐方裔壤得其片言只字莫不寳以为玩当时号称辞翰两絶公凢为文既脱稿类皆楷书登石此文如其孤所志去捐馆之日十又五日尔盖以病仅克属稿不及别书也因识于巻末以归荪师八年十月

跋进马圗

右进马圗一人戴皮冠冠上悬赤丸一大如菽冠檐则缘文贝为饰穿窄袖袍袍用文绮为之缕金縁栏着乌皮靴靴様尖而直制若一字北向拱手立容甚恭肃盖主进马者一人拱手立于其后容亦恭肃袍靴同而冠不悬丸不縁贝必其从者也一人童颅辫发而不加冠牵一马而前其马毛色皆黒自颈至膊墨渖深润如玄云蒸雨独鼻梁隆起而白状若玉陇盖白鼻騧也一人亦不冠童颅椎结而鼻加髙牵一马随之其马昻首长鸣欲追前马马满身皆旋纹如用綖缳钱匀敷可以枚数而贯盖连钱騘也一人大畧如前牵一马出于其后马耳若批竹尾若拥篲两蹄拏空而出欲追前马牵者死挽之而力不能制面有努力容而马之背则微赤自腹以下皆浅白色盖赭白马也相马法曰彤白杂毛曰驳即赭白也此三马者神骏之气有一空凢马之意余缔玩久之目眩神悸如见所谓天廐真龙者杭人有沈积中氏家蔵此图暇日持以示余其籖题曰进马图余闻古之贤君有献千里马者却之不知此图模何代所进马意其流传人间亦不过好大喜功之具独羡画师运思之精冩人物如生亦一竒也为志于左方

○书

与王待制书

前年冬执事自漳州被召纂修元史去年二月道过钱唐时仆亦自天台襄事而还天遂良觌解后于候潮门憧憧往来之地握手道间阔外执事以使者催促之亟仆亦不得从容听教不胜怏怏分手之后仆以连岁奔播之余生事寥落且有寒湿脚疾之苦逺适海隅觅一馆榖之地聊用养痾旋闻文佩至京擢居次对之职与金华宋公同领揔裁之命歆艳歆艳今上甫革元命即取十四帝一百六十三年之事修成一代不刋之书所谓国可灭史不可灭者于今见之甚盛典也而执事拔自常调用称其材然亦不可不谓之千载一遇去冬有人来自京云置局以来未满一岁自元太祖至宁宗一十三朝一百三十年之事悉已本据实录修成上进局中秉笔之士或已授官或已还山去矣独顺帝一朝三十六年之事以无实录可据分遣使者搜访故都图籍列郡文移有闗于三十六年之政体者俱收并录以备采择足成一代之书迩者县吏踵门传致浙省官僚之命云朝廷以史事见征盖以此也且云执事以仆为善叙事荐之当路夫为揔裁荐人以预纂修此固其职向者道语之时执事不以仆为不材已欲引而置之纂修之列仆固甞敷露情实以辞之矣今执事又何为而有意于区区不材且病之人也窃甞思之近世之论史者以谓莫切于日厯日厯者史之根柢也自唐长寿中史官姚璹奏请撰时政记元和中韦执谊又奏史官撰日厯日厯之设虽曰权幸用事姑以是为创稿之具其法以事系日以日系月以月系时以时系年犹有春秋之遗法而起居注之设亦专以甲子起例盖记事之法无踰此也往宋极重史事日厯之修必诸司闗白如诏诰政令则三省必录如兵机邉事枢庭必报百官之拜罢刑赏之与夺台諌之论列给舍之缴驳经筵之论答臣僚之转对侍从之直前故事中外之囊封匦奏下至钱榖甲兵狱讼造作凢有闗于政体者必随日以录此日厯之所以不可忽也然又虑其出于吏牍未免讹缪或一日之差则后难考定一事之失则后难増补此欧阳公所以犹虑日厯或至遗失奏请岁终监修宰相点检修撰官日所录事有隳官失职者罚之其于日厯慎重如此日厯不至遗失则后日会要之修取于此他年实录之修取于此百年之后纪志列传取于此此宋氏之史所以为精确也仆之所陈固执事之所熟知有不待于赘说者而仆自有知颇识元朝制度文为务从简便且闻史事尤甚踈畧不置日厯不置起居注独中书置时政科以一文学掾掌之以事付史馆及一帝崩则国史院据所付修实录而已尚幸天厯间诏修经世大典虞公集依六典为之一代之典章文物稍备其书止于天厯而其事则可备十三朝之未备前局之史既有十三朝实录可据又有经世大典可以参稽一时预于纂修之士凢若干人余人虽不尽识如胡仲申陶中立赵伯友赵子常徐大年軰又皆有史学其成此十三朝之史不难矣今夫顺帝一朝三十六年之事既无实录可据又无叅稽之书惟慿采访以足成之窃恐其事未必核也其言未必驯也其首尾未必贯串也虽执事高材卓识提纲挈领有条而不紊有如向之诸公或受官或还山既各散去而欲不材且病如仆者承乏于后诚恐不能化臭腐为神竒以副执事之意有司不容见辞逼上道舟至嘉兴驿贱疾大作行步不前谨令侍生奉状上逹左右乞赐矜察言之当路别求有史材者成此盛典不备

○表

代杭州卫徐都指挥使谢赐公田米表

臣某钦奉八月二十二日圣旨増赐臣公田米若干石臣某谨奉表称谢者臣伏以恩数稠迭宠命焜煌揆分则满盈顾已则局蹐臣某诚惶诚惧顿首稽首臣念自童年遭逢圣主遂荷抚育至于成人忝备使令列于侍卫骤膺方面之寄未有毫发之功厚之以常禄之颁益之以公田之赐既荣且富虽喜实惊心毎悚于素餐恩复出于异数纵竭驽力难报主知兹盖伏遇陛下量包八纮如天地之盖载泽及万物如雨露之生成有若单微亦劳眷注臣惟当愈加恪慎勉务公勤庶殚蝼蚁之忱少効涓埃之补无任感恩恋阙之至谨奉表称谢以闻

代两浙李运使谢恩表

臣某钦奉圣旨除臣两浙转运盐使司使臣某谨奉表称谢者臣伏以圣恩下被宠耀有加拜命若惊临职愈惧臣某诚惶诚恐稽首顿首臣自揆踈贱幸遭圣明甞忝备于使令遂蒙任以转运自淮迁浙已经五载之余由初及今未有一丝之补常懐兢愓每赐优容讵意埀老之年超授三品之秩宠之已至分则实踰兹盖伏遇陛下量包八纮若海涵而春育泽及万物如天施而地生均囿大造之中独荷曲成之赐臣惟当坚持晚节恪谨官箴式殚方寸之忱少効涓尘之报无任感恩恋阙之至谨奉表称谢以闻

○祝文

初至杭学谒先圣祝文

维洪武五年岁次壬子九月朔越二十八日试职杭州府学教授徐一夔敢告于大成至圣文宣王一夔年逾五十于道未闻更化云初聿兴学校叨典教事为国育材牖导之方未获其要尚资神化相于有成

再至杭学谒先圣祝文

维洪武七年岁次甲寅正月朔越二十有一日实授杭州府学教授徐一夔敢昭告于大成至圣文宣王一夔忝领兹学月仅及朞召命有临俾预史事违逺圣范有愓于衷竣事而还是用盥荐神其阴隲底于有终

○祭文

祭马生公着文

维洪武二年岁次已酉三月某朔又某日老友徐一夔谨以清酌之奠祭于公着茂才之灵曰惟子蚤岁质茂气昌而父诏子延我钱唐辟馆处我三阅秋霜时方多难兵动宇疆幸安于隅式遂向方子之自励如淬而刚其精于业日就月将克副父志允惟其良后余别去游秀之庠子有家衅荐至披猖念子于学若畬就荒间一相过视我篇章词旨粲然有加于常知子之志不懈益强假以岁月其进曷量大兵之岁我欲子旁庶几相依以免厥殃道既阻矣遂觖所望竟蒙网罗迫起苍惶我来别子子居甫康欲解我忧酌以酒浆言饯于浒于是参商我至于京给事文坊传言海隅有肆于狂意子之家避必以航是年之冬东人来王有自越者及子甚详云子客死虞江之阳其时闻之惊我中肠出哭长干有悲未甞去年之春我罹父丧恳恳上请许还奉襄去也匍匐返也劻勷薄言往奠蹉跎未遑友教之谊岂其或忘兹闻即幽始来执觞嘻孰不死子独可伤妻子在室父母在堂向也聚哭今也异方岂时适然抑数之当矢辞及此重为涕滂

祭伍子胥文（代浙省官作）

惟神昔在于呉以忠而陨庙食兹山用昭素愤神气不磨护潮出没白马素车尚见彷佛惟皇御宇有嘉其忠申勑守吏岁祀是崇洁兹牲醪荐于神所庶其来歆永奠江浒

○传

洛下遗民传

