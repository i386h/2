<!-- { "loadSidebar": true } -->
　　天顺癸未三月初五日予同年友锡山成公敬之以疾卒于乡春秋六十有一既葬邑之某山某原十有二年矣其季子邑庠生约今秋来应京闱乡试谒予以墓表为请予尝记公殁后其伯子绘以教官守制起复来京知公与予同年契厚求为挽诗序属调官赴任期迫不能待而去今余心缺然则斯请也敢不为一述以偿其伯季意乎公讳始终敬之其字也姓成氏别号澹庵曽祖荣七祖玉山父彦文俱隠徳弗曜母夏氏以永乐癸未九月十八日生公丰神秀异长身美髯嶷然不羣髫齓时日记千言过目不忘比长六经子史无不通贯又解音律多艺能攻举子业以资进取深于理趣以儒士应宣徳乙夘乡试中式登正统己未进士第观政内台拜大行人使陜右禁茶又使赍经于楚蜀所至咨询民瘼凡道途所经古人陈迹及名区胜境輙形赋咏语意温雅力追古作襟度洒如也风宪缺诏铨司遴选擢公河南道监察御史时朝廷方重军伍选御史优于材畧者十二人分廵天下以理之公居第一俾清军政于四川比至播叙诸州苖冦叛逆勅督官军策应兵部尚书靖逺伯王骥深入冦境擒除党类筑城叙州选练士卒守御民赖保全还朝北兵犯边复勅领兵紫荆闗策应会昌伯孙忠敌悉遁去还升湖广按察司佥事敏于疏决狱无系囚臬事有未当者多所举明以直言为当道所忌休官还家怡情泉石畧不以得失挂懐抱结屋数楹如舟名曰锦江舲以示知止之戒又作海岳轩于横山别墅花竹环绕分泉注于轩前名曰导泉暇则枕流漱石咏歌不辍以自乐所著有澹庵文集金匮理筌纪行集澹庵诗集行于世配杜氏虞氏子男二长绘任教谕次约性女二刘清臣冯泰时其壻也孙男二呜呼君子抱道于己而致用于时固思以济乎民物也然时之所遇则有通有塞一惟顺理以安之而道之全于我者自若也是以进退用舎无与于己其嚣嚣自得抑何往而不乐哉吾友敬之学博而材清志髙而气直早有得于圣贤之道一旦由科第出以効用贤劳使职肃清宪度兼优武畧叅预戎机道已及于民物矣抑且见几知止拂袖而归开幽旷之轩亭乐林泉之雅趣置利禄于土苴寓情性于篇什是则万锺何加一簟何陋其髙风逺度岂不真知轻重大丈夫哉虽其材未尽施寿未尽享若有不足然所以遗于子孙者则有余矣况其文章之瑰竒常存光焰于世乎予故为述其行蔵之槩于墓石后有闻公之风而致夫懐仰者未必不有征于斯文也是为表

　　恩荣官张廷端墓表

　　嗟吾廷端汝何为遽止于斯耶千里故山来视其子子秩垂满将膺超擢汝何为而不待耶遗素残墨流落人间至寳横弃畧不自惜睹物思人将使吾何时而忘邪盖廷端精于墨竹名著当时评者以为夏太常后一人而己仲子任南京礼部铸印局副使自吴中迎至京南京公卿缙绅求其写竹者辙交于门廷端性豪放酒酣兴发輙肆挥洒凡巻轴及屏障间皆其笔也见者惊讶如在林澳予与廷端交最久情最洽以久别复会寻盟叙好意气蔼然乃出一长巻烦布湘川之景洲渚萦回万竿林立以为传家珍玩然非一朝可成时造予部后春亭中为之曰此地隔諠避俗可放笔也予时举杯以助其兴不似平时豪饮窃窥其容己有病态矣竟不能成巻而去去数日忽报廷端以不能加餐药不奏功而卒物在人亡此所以増吾之伤感也欤廷端颕敏闿爽卓荦不覊早失怙与兄廷言同鞠于舅氏邹自牧延师教之长自树门戸奉孀母四十余年尝游学邑庠期以科第进不偶援例赴京入国学例止滞留京师国戚太傅会昌侯孙公昆季好贤礼士乃延于家塾诲其羣子弟相处凡二十年廷端言论侃侃多所规益侯昆季甚加礼待为买屋居之成化初又为乞恩授冠带荣之其契爱如此晩思故乡翩然来归日以诗酒与乡人娱乐甲午冬来金陵若学士钱公太常少卿李公刘公祭酒王公皆故人也相与延欵为欢论文赋诗以畅叙雅懐殆无虚日萧然与世事若不相渉也识者髙之其所著在京则有玉河稿肯堂稿在乡则有蔵春园稿江南钓矶稿蔵于家卒于成化乙未八月一日享年六十有二生于永乐甲午闰九月二十日廷端常熟人讳绪廷端其字也以字行初号梦椿太师杨文贞公诸公皆有诗文嘉其孝别号肯堂曽祖乐常祖亿之考以大号友竹妣邹氏配杨氏有贤行生三子四女子曰宪娶程氏曰惩即局使娶吴氏卒曰心习举子业娶顾氏女之壻曰邓雷举人王锐邹鹤王堂孙男四循环健登孙女四其一择配安州杨太守子恩余在室惩扶柩归卜某月日葬海虞积善乡郁泽里祖茔以予其父执也自为状衰绖蹐门请言以表于墓呜呼有志之士孰不欲以所长成名于世然无所取重而托后无闻者多若吾廷端虽敛其才而不获少试然以墨君精妙见重于世后有睹其竒迹皆从而仰慕之此其名又安得而泯没之哉使廷端获用于世则其成名于后未必有过于是也呜呼廷端其亦足矣吾故抆泪而表于其墓使世之仰慕之者并以得其为人云

　　○墓碣铭

　　义官梅轩华公墓碣铭

　　景泰五年东南大侵饿莩盈路朝廷诏发仓廪以济有不足则劝助于民锡山梅轩华公首输榖千斛于官得赐冠带阶九品之荣退检租簿凡累年逋负者以万斛计曰民饥如此何忍责偿一笔尽勾不复索复贷佃粟千余石不取其息乡人感戴皆举首加额曰愿公福寿自是梅轩髙义之名振逺迩成化二年十一月八日公年八十以寿终诸子卜以五年正月某日葬于某山之原欲树碣墓上为不朽图乃介予同年友王公敏行具书币赍乡儒邓伦氏所述行实来乞文刻诸石孔子曰君子喻于义呜呼公所谓好义之君子欤是以表其行以闻于世按公讳佐字仝亮姓华氏别号梅轩生而魁岸凝重不好弄年虽幼如老成人从学于乡先生余子温性资颕异先生伟其不凡比长即干父蛊父喜曰吾有托矣悉委以家事休闲自适公遂偕二弟仝恱仝绍日课童仆服田力穑以殖业家日起乃一新其居凡奉祀养亲延宾教子之所皆位置坚朴为久逺计人艳其能遭母丧哀毁骨立人称其孝延明师于塾以教子侄暇则与谈理道资其丽泽宗姻间待之恩礼兼尽不致失驩贤声日着邑长吏举督区赋仁恕公平大家牛车小家担负争先乐输公充其储而民徳其惠时廵抚工部侍郎周公既知公端介命为总收深加礼待好施予尝建石梁五甃通衢数千尺以便行旅所费不訾感外祖徳则构亭立碑表其墓念大母及母二族无后则建祠奉其祀皆盛徳事也于家事综理尤宻律身严谨外内斩然整齐有气节一毫不挫于人人有过輙面折不贷乡人有讼率走白于公聴其一言而解其为人信服如此晩年以后事为意一日语弟侄曰合族同居固为美事异日恐不能保吾见他子弟因赀致讼者多矣孰若及吾生前为汝处析不亦可乎皆谢不敢乃取田庐帑蔵奴婢均析之付家事诸子优游燕居与知己觞咏为乐朔望则焚香诵佛书而己一日得疾诸子以医药进却之曰吾年至此巳矣何药为汝等但能谨身饬行不坠家业死无憾遂卒公系出宋戴公子考父食采于华因氏焉春秋时华督其裔也南齐有孝子寳家锡山十八世至荣仕宋徙汴又三世至原泉随宋南渡复归锡居梅李乡隆亭里又七世至璟宋徳清茶园正捴领则公之髙祖也奕世衣冠为邑望族曽祖燧祖得昌又徙兴道墓塘里父修文有隠操母陈氏配邓氏子三人芝兰薮女一适顾雍孙七人威立本节朴质敏女六人曽孙二人铭曰
　　胄启于宋公族之宗逮齐孝子始居锡峯后徙不常复归于锡代多闻人衣冠舄奕噫惟梅轩伟乎其容慷慨好义古人之风折券捐赀惠周于众邃古孰俦南阳樊重散给昆弟均一不偏遐则谁匹茂陵文渊家事勅断质成感恱河内向平太原王烈东汉髙士今复见之章服有曜称徳惟宜大耋令终自天锡类身去名存闻于世世

　　京庠生黙庵陈克逊墓碣铭

　　克逊讳让姓陈氏黙庵其号也其上世为云间人洪武间徙□石曽祖子真始移家来居金陵今为上元人祖思聪父廷辉皆不仕克逊自幼好问学聪悟不凡比长入京庠为増广生进徳修业勤厉不懈试优等补廪膳生以家去学逺夜宿学舎兀兀焚膏读书殆忘寝食工文辞说理精确同舎生以为不能及累以尚书举于乡輙不中人为之咎主司克逊则安于义命未尝少挫其志也性孝友朔望必归省侍母有疾刲股愈之父母相继卒居丧哀毁几灭性遇忌日及正旦冬至輙不茹荤躬诣墓所祭奠事其兄某敬爱兼至拊兄子祥如己出为人端谨和厚交朋友有义气重然诺取与不茍介然以节操自持隆于事师不以家俭而废其礼提学宪臣以古之为教先徳行后文艺命教官举诸生中有徳行者以示劝教官首疏克逊孝友之实举宪臣甚优礼之由是克逊之名益重于缙绅间矣克逊不为崖絶之行遇人无贤愚皆温颜以待人乐亲之执经从游者甚众相与剖析疑义教之作文曽无厌倦恒哀亲不逮养冀取科第沾一命得国家褒赠之宠以为亲荣今秋举又不中郁郁不得志因致疾卒于学舎可哀也夫卒时神思不乱区处后事甚悉成化辛夘十一月九日也春秋三十有八生宣徳甲寅四月十九日配南氏有贤行自克逊病毎夜稽颡北辰求以身代又刲股为糜以进卒不効呜呼士负学术之美志行之髙者宜得贵显寿考理必然也今克逊不幸不获一遇以究厥施而中年夭折又无一息以继世果天道之无知耶抑天之未定也耶然孟子以令闻广誉为良贵韩子以生而不淑为非寿死而不朽为非夭由是言之克逊为贵而寿矣克逊之卒也闻者皆痛惜之其友陈士行为经纪其丧与其兄择是月十六日葬之神策门外石炮山祖茔复伐石树墓上欲予为铭以彰其闻于后世予素重克逊既哀其贤而不幸且慰其心于溟漠也畀以是铭铭曰
　　孰俾其业之丰而身之穷孰俾其徳之隆而厄之逢志不一通竟赍以终视天瞢瞢莫知彼穹嘅颜殇与跖寿盖今古之攸同援笔洒泪抒九原之幽愤来万里之悲风

　　○墓志铭

　　故新建荣僖侯夫人赵氏墓志铭

　　天生瑰竒之才建非常之业盖必有贤嫓相成于内焉若新建荣僖侯夫人赵氏是已夫人世家河间交河性恭顺有识量父某母王氏尝竒之曰是息必贵非凡子耦年十七同邑李公士中闻其贤聘为子妇遂以归玉玉即荣僖也侯幼从戍营州左护卫在具庆下夫人执妇道事舅姑尽孝敬洪武已夘文庙靖难兵抵太寜侯即归顺随驾南征夫人与别曰丈夫乘时奋庸当以身徇国毋畏危自幸而懐内顾也侯是其言遇战疾力故积有勋绩以底平定遂由总旗四转至指挥同知夫人在戎戍艰苦备尝处之晏如也宣徳己酉侯又以功四转至伯爵膺诰命阶勲奉天翊卫宣力武臣特进荣禄大夫柱国食禄八百石追赠三代夫人获再封焉时家既贵显夫人克谨礼法闺门雍肃毎训子孙必先以起家辛勤之道下逮媵妾有螽斯之美均视嫡庶合鸤鸠之徳至疏戚长幼处之罔不顺适正统辛酉侯先下世至是而夫人亦卒矣实丁夘五月二十三日春秋七十有五子男七长曰英袭任府军前卫指挥使次源早卒次海次贤次良亦卒次春次奉女四府军前卫百戸范逹其长壻也余未行孙男七竒端佐伦俦仁使孙女五曽孙男二瑾璹曽孙女二以是年某月某日祔于荣僖之墓而英持其僚友都指挥佥事掌府军前卫事李聪所为状来请铭呜呼志不以穷阨而动行不以亨豫而渝卒相君子就大勲享厚禄作则垂裕其贤可书以铭曷辞铭曰
　　虓虎之雄克奏肤公孰翼成之由贤在中享有茆土龙章锡封贵富寿考徳福并隆安仁之原是为幽宫体魄永托流庆无穷

