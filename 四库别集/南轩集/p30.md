<!-- { "loadSidebar": true } -->
　　某黾勉于此亦复一载幸人情粗相安惟是思为乆逺之计早夜不敢遑宁耳本路盐法正縁诸州荒寂都无甚所入全仰漕司拨盐息以为嵗计徃年行客钞卖数极不多却有折米钱甚重民深病之因此致盗贼后来故改为官搬而罢折米中间广东以为不便而争之再行客钞然所卖数多盖要足漕司嵗计与诸郡之用只一二年钞大积压诸州例窘急而漕计亦不足于是复行官搬只以静江言之若无此便无以支梧今静江措置颇有伦绪不抑卖不増价公私皆便之盐价反贱于客钞之时若诸州俱能如此则当不至为害但诸州漕司拨得息少彼无以自足则増抑之事从此而生故某有前日论奏后来漕司蔽防不肯増给近颇得要领已再言之恐可遂也大抵此路穷薄祖宗时全仰外路应副今毎嵗反应副外路鄂渚大军钱靖州嵗计钱及买马钱合二十一万緍则安得不费力极本穷源而论之须于此减得然后钞法可行不然则立致败阙也恐欲知曲折略此布之虞帝庙碑已求得季克字甚古磨崖比旧刻处乃大胜盖旧刻多鏬缝塡补今缺文皆是塡补处脱落今所磨却甚平完见议下手刋刻也所寄孟子数义无不精当某近颇得暇再删改旧说方得十数段俟旋写去求教可欲之谓善诚当指人而言如横渠之说盖凡可欲者善而不可欲者恶也人之所为有可欲而无不可欲者则之人也谓之善人信字亦如来谕曽是指人而言如此下语如何金声玉振之说条理云者只是有伦绪而不紊之谓始条理者析众理于毫厘也终条理者备众理于一贯也若指条理为脉络却恐未顺中庸大学章句亦已详读有少商量处须更子细反复也易说未免有疑盖易有圣人之道四恐非为卜筮专为此书当此爻象如此处之则吉如此处之则防圣人所以示后世若筮得之者固当如此处盖其理不可违而卜筮固在其中矣如蜀庄则专用之于卜筮者也然亦不敢轻论俟更深考山中诸诗纡余淡泊讽之不能已但觉其间犹时有未和平之语此非是语病正恐发处气禀所偏尚微有存也更幸深察之游诚之官期到行已旬日其人明决有力向来良得其助但义理尽少涵泳辞色间多与人忤正须深下工夫乃佳耳陈择之今却留此通晓民事好商量但讲论多有成说为碍耳近见季克寄得蕲州李士人周翰一文来殊无统纪其人所安本在释氏闻李伯谏为其所转可虑可虑方耕道闻气象差胜旧书辞亦然可喜但适遭府公新政科配诸州钱物不少渠虽力与之辩不肯承当恐踪迹或不能乆安耳
　　又
　　某黾勉所职无补是惧目前幸嵗稔盗息人情相安但环视一路可为寒心者多亦切考究以其大者控陈矣伯恭相聚计讲论彼此之益甚多恨不得从容于中也寄示学者讲论一纸所论万物皆备一段意亦近里大抵不能反身则自不与已相干它人饱食何与已事反身而至于诚则乐莫大矣诚则实能有之也又论未感时四端混为一理却有未安未感时虽是浑然而所谓四端之理固已具于中及其感则形见也圣智巧力某后来改旧说颇详续录呈武氏事诚有难处维州之说正是鄙心尚有少曲折后便并尽乆假不归当从晦叔韩曽用财之说甚善甚善某此间应接賔客民事通近两时又将两时退而考究防绎访问此外尚得读书余暇有可见教不惜示及
　　又
　　出处之计竟何如须着一出否孟子解等锓版得遂漫去非兄致力岂能便尔感幸感幸向来固屡防谕及是时已复不能收拾要是因循皇恐耳近年读书颇觉平易中意味向来多言徒尔为赘欲下手痛加删正终以官守事夺不敢草草耳所部自増给鹾息之后颇可支梧横敛苛征得以严戢比复有请漕司辄増拨盐数诸州辄増盐价并以违制论诸州将盐息拨入公库充燕饮馈送等费并坐赃论已防如请行下又请以见在二十万缗专桩充漕司买干盐本二十万缗专备借诸州搬盐本此乃是一路根本一毫不得妄动毎嵗终申省盖无此盐法便倒了一路便受害向来防为妄吏羡献是絶一路命根也可惧可惧此情亦已行下同运司措置桩管应济矣赵若海若得疏通晓事便自见此今日正要漕臣得人庶防一定之论可以凝固也诸邉悉宁但未隂雨之计不可不素整今静江教兵颇成次第矣邉头所患少财亦已有请庶防规摹悉定有可继之实耳偶有一项钱为三邉州请为回易之本若得此三年之间招补将兵阙额修堡塞利器械可有永乆隠然之势无南顾之虑矣适防新宪到官未一月而殂拙者复通摄两台事绪虽多然凡事血脉究见不敢不竭鄙心也续闻出处定论别专人修问次
　　又
　　某丐祠乃不获命一味皇恐已再具请度必防矜允黾勉于此且三年矣此间气燥而风烈乆处其间岂得无所伤加以灾患悲悼之余尤觉费调防又况事理自当闲退此请若尚未遂当更力言耳然未去间种种不敢少忽逺近幸宁静人情相安颇觉省力但义不得不求归顾惟主恩曽未有毫发之报区区何敢有懐安之念哉儿子防亡室之防已抵长沙以此月事卜地得之湘西山间某顷尝见之颇为穏密惟是自失梱助家事细大无不相闗今凡百悉从痛省只觉恬静之为安矣论语日夕玩味觉得消磨病痛变移气质须是潜心此书乆乆愈见其味旧说多所改正它日首以求教向来下十章癸巳解望便中疏其缪见示兄闲中想得专精于文字间殆亦天意也中庸大学章句极涵蓄有味它解想皆用此体通鉴工夫今何如有相从者否近东广一二士来相见笃茂可喜此间士人似未及之良才美质何处无也
　　又
　　学中重刻责沈纳一轴并十本去近思录方议刻欲稍放字大耳詹漕体仁孜孜讲学毎相见职事之外即商确义理殊为孤寂之慰其趣向亦难得也本路州县间人才寻常不敢忽有思虑有才力者亦得数人有邕州倅吴偁者虽是粗疎然忠义果断疾恶如讐缓急可用亦谩及之
　　又
　　石子重陈明仲魏应仲三书烦为自使转达林择之乆不闻问今何如近复有何人相从长逺者谁诚实肯作工夫耐乆者极难得也郑自明直言亦不易容受其直固是可喜事但未见用其言而自明两迁矣在言者亦更须审顾也赵若海固为才健但近来出按诸郡拘覈钱物殊有过当处【凡郡之财悉拘入漕司寄桩库遂致有无钱支俸散衣处】昨日报却与广东詹漕两易渠尚未归也詹却颇有气味旧熟识之但渠素主张行钞法渠未见此路利害得其来同作一家事共议其至当尤幸耳本路縁数剧盗皆就擒逺近殊恬静邉上縁向来多是姑息不立坏却纲纪近颇修正二三矣大抵议论徃徃堕一偏孟浪者即要功生事委废者一切放倒为害则均耳
　　又
　　谕及大学中人之其所亲爱而辟焉处当读作僻字反复详之甚显然且是上下文义贯穿无可疑者其理则于修身齐家极为要切易传所谓妻孥之言虽失而多从所憎之言虽善为恶亦是意也想静中玩绎多所发明恨未得尽扣耳某数年来务欲收敛于本原处下工觉得应事接物时差帖帖地但气习露见处未免有之一向鞭擗不敢少放过乆乆庶防得力耳冬夜殊得读书之暇温绎旧説见得其间纵有说得是处亦复少味益恨向来言之容易甚思得闲从头整顿过所欲面承者盖非一事也自甲午病后虽痛节饮但向来有酒积在腹间才饮一两杯便觉隠隠地遂禁絶不复饮盖亦効贤者之决也以此益觉精力胜前耳于所讲论皆无疑独易说未得其安亦恐是从来许多意思未能放下俟更平心易气徐察之也所谓若稍作意主张便为旧说所蔽此岂独读易为然凡书皆尔岂独说书为然凡事皆尔理道本平铺放着只被人起意自碍了然此是非要它不思量盖只为正有害于思耳
　　又
　　某比者防误恩因任辞而不获极用悚皇但再三思之事理有不容乆冒昧于此想兄亦悉其详身之利害非所问正恐或至贻害一路盖帅司事动渉邉防而皆系属密院耳少俟开正后当力控陈其间曲折逺书未易具布也兄何以幸教之本路诸事幸粗定诸州例颇舒若得计台以根本为念不为新竒不迫以旧逋庶乎可以望休息但他人所见类多不与此意同奈何然在区区不敢不竭诚尽力也茍一日未去此则不敢少忽耳
　　又
　　某新嵗来即欲申前请适以买马事方兴不免少待近已毕事即日走价控陈执事者漠然不以为意今力具劄子至上前度可必得得想当在后月来也如或尚未得随即更请以得为期非惟已分时义所当退闲兼乆处炎方某顽躯虽幸差健然恐气血未免为所蒸薄儿子素来气弱哀苦之后遂得肺疾尤非热地所宜殊为之忧虑耳逺方之人似颇相信凡百易于号令比初到甚省力但朝廷既无相知者脱有意外深惧不相应此尤冝速去耳詹体仁慤实肯讲学不易得但未免弱盖胆薄而少决今日善类多有此病在此毎力扶之终似觉难以此思刚明之资诚不易得相与任重行逺要须得若人辈耳来谕【阙】　之病鄙意政谓然亦屡告之觉得似安于此然力箴救之不可已也气禀与家学之说诚然不能矫正只是刚明不足耳【阙】　一种议论后生辈沦入心府已觉流甚害观【阙】　意亦近之渠一对之后又复且随众而处亦何能为有无哉此特为尊兄言之可耳近得刘子澄书云【阙】　正似范淳父避世金马此是何议论金马岂避世之地耶范淳父当时同温公修书事自不同温公所称意自别耳尊兄闲静中玩理甚精毎得来书论学及政及评品人才未尝不犁然有当而躩然有省且慨然有叹也吾曹岂私于所好哉自觉理有不可易者要当相与贞固勉厉而已数年来尤思一防见讲论未知何日得遂耶中庸大学中三义复辱详示今皆无疑但截取程子之意似不若只载云程子曰此一节子思吃为人处读者其致思焉则已是拈出此眼目使人不敢容易看过矣如易传中多有如此等意思诚解经之法也【如云感通之理知道者黙而观之可也】更幸详之学记得两石甚坚润且厚见磨治刻字当检防子细日俟额字之来耳所要碑刻文字寄去数具别纸林择之可念当时似不必如此逺去耳今亦分俸薄助之附此便告幸为转达吴门踪迹亦见别纸陈郑两书已付吴德夫但郑君已赴铨矣吴晦叔已子殊防弱耳湘中士人有周奭者旧尝相从近来此相访颇觉长进似是后来可望者盖天资元来刚介今却肯作工夫耳以母老不得乆留今归矣有新贵州守陈唐弼过此颇有志于事为于邉防兵法屯田等事皆曽讲究乃一有用之才其父规绍兴间与刘信叔同守顺昌者也亦恐欲知游诚之时得书否心极不能忘之然要须更加锄治之功耳亦幸时因书告语此等资质宜有以成就之石子重之对如何后来有何学子及人才中有可见语者因书却幸笔及英州两遣人看之数日前得书颇似悔前非有欲闲中读书之意未知如何又恐为释氏乗此时引将去也义利交战卒为利所夺君子小人相好卒为小人所汨盖亦理势之必然此渠前日之为亦不胜其责也然诚是终可怜耳建康数通问否近日意思作为复如何此僻逺终是疎得音书且都不知事耳
　　又
　　此间归长沙一水甚便只数日陆行到清湘登舟春夏间不十日可泊城南书院堤下矣学中见刻易传湖广间难得此本耳近思录中可惜不载得说举业处幸冩示尚可添入是兄一手所编书此不欲自添也舎弟数数拜书否隠斋着语愿亟见之
　　又
