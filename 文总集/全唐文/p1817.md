<!-- { "loadSidebar": true } -->
    敕。承奉郎行京兆府长安县尉直史馆卢告。朕观不理之代，无他道也。取唯诺之士，为耳目之官。是以太宗皇帝之理天下也。德为圣人，尊为圣帝，三日不谏，必责侍臣。况予寡昧，固多遗阙，不官才彦，安能知之。告是吾贤卿老之令子弟也。以甲科成名，以家行著称，取自史阁，拔居谏坦。夫朕之不德，吏之不平，政之失中，人之不宁，四者之阙，悉陈其志，此乃汉文帝开谏诤之诏也。忠告不倦，尔当奉职，自用则小，予不吝过。勉思有犯，无事逊言。可依前件。
    ○萧岘除太常博士制
    敕。礼至则无怨，乐至则不争，揖让而理天下者，礼乐是也。今国家上法三代，下采两汉，质文隆杀，皆有旧章。今命博士，非欲革其仪法，但使提举考习而已。登仕郎守秘书省著作佐郎萧岘，闻尔昆弟之间，著友爱之称，复能於知已依投之地，竭力报效，况乎富有文学，默守恬退，执心处已，不亦多乎。尔其为吾折中轻重，详校疑似，使祝宗卜史之徒不敢以近习欺尔，斯则可矣，勉於自强。可守太常博士，散官如故。
    ○杜除太常博士制
    敕。守左拾遗杜。尔五庙祖尝佐太宗，同安生人，共为天下者也。尔能自以文学，策名清时，升为谏臣，岂曰虚授。如闻同列墙进，而不尔容，尔亦拜章自陈，极辞贡愤，乃令徵辨，尽知其由。佥曰尔以齿少有才，不能韬晦，或处众矜已。或遇事褊衷，言於慎微，则亦乖矣；仕於清贯，斯岂废乎。考众恶必察之言，惩怨不在大之说，官移礼寺，迹去掖垣，屈既伸眉，事亦存体，酌此二者，颇得中道。况乎职业至重，蕴蓄可施，无使众多，复有窥测。可太常博士。
    ○马曙除右庶子王固除太仆少卿王球除太府少卿等制
    敕。前度支河东振武天德等道营田供军使检校太仆卿兼御史中丞马曙等，或以文学策名，或以吏才进用，久更官次，皆著劳效。西汉赵充国，八十老将，通知四夷，以为排折羌虏，非谷不可。今浚稽山南，遮虏障北，坐甲待食，不下十万。曙以文学之暇，颇好论边，果能峙粮，饱吾战士。固比为郡，亦报善政。球ヘ宾席，得专留事，兵於其郊，所命皆具。东朝崇秩，列寺贰卿，各服官荣，以俟升擢。可依前件。
    ○李叔玫除太仆卿高证除均州刺史万汾除施州刺史等制
    敕。壮武将军检校太子宾客前兼右金吾卫将军监察御史上柱国袭岐国公食邑三千户食实三百七十户赐紫金鱼袋李叔玫等。夫伊吕之为将也，每以救扶为心，故其苗裔，福随殷周。我西平王功存社稷，庆流後嗣，子孙多贤，裂土分茅。玫宏毅知书，洵美且武，儒士多誉，将才颇高。庆忌一门，尽有爪牙之用；金敞举族，皆著忠厚之名。置将军之符，列卿寺之任，曰文曰武，唯上所命，酋为才士，实曰宝臣。证之与汾，为吏岁久，文学绩效，皆有可观。清江武当，有人有赋，岂自薄小，宜遵诏条，无忝宠荣，以称朕意。可依前件。
    ○李珏册赠司空制
    维大中六年岁次壬申，五月丁卯朔，十六日壬午。皇帝若曰：国有元老，道可咨禀，天命不助，倏然去我，宜加褒命，以慰重泉。咨尔故淮南节度副大使知节度事管内营田观察处置等使金紫光禄大夫检校尚书右仆射兼扬州大都督府长史御史大夫上柱国赞皇县开国公食邑一千五百户李珏，立德行道，继长增高，贵而益修，老而弥笃，在文宗朝，遍历清近，内备顾问，尝摧奸凶，外领事权，善提故典，爰付魁柄，实肖象求，镇抚四夷，莫不信顺，训导百吏，皆有程品。左官荒服，众冤非罪，事君以道，知我其天，李固之确论无私，周公之金滕终启。自朕统御，尊敬旧老，分委戎辂，作镇孟津，训兵令行，治人化洽，饱闻声誉，渴见风彩。以大冢宰，徵归朝廷，谠直忠贞，骨鲠魁{石}，凡所陈启，无非法诫。遂乃裂授东夏，表率诸侯，能救饥艰，克为康泰。初陈微恙，请捐重寄，驿骑奔问，待医临理，旋闻大病，却食涕流，命也柰何，痛悼不及。今遣使某官，某副使某官某，持节册赠尔为司空。魂而有知，鉴兹诚意。呜呼哀哉！
    ○归融册赠左仆射制
    敕。有禄位而享富贵，启手足而归壤树，身没名著，生荣死哀，蔚为大臣，宜遵赠典。故金紫光禄大夫守太子太傅分司东都上柱国晋陵郡开国公食邑二千户归融，发於文华，扬历清近，业冠前辈，才高当时。总领属官，预闻政事，凡曰繁剧，无不践更，刃皆有馀，施无不可。遍处重位，内修典法，三乘戎辂，外作屏毗。富而不骄，贵而愈谨，曾参三省，太叔九言，服以行之，终身不倦。实士林之君子，为朝廷之表臣，未究高年，遽闻长夜，爰舒痛悼，用加显位，命之寮长，以慰重泉。可赠尚书仆射。
    ○令狐定赠礼部尚书制
    敕。朕有表臣，作镇南服，天不助我，遽此歼夺，用崇饰终之典，以舒痛悼之诚。故桂州本管都防御观察处置等使银青光禄大夫检校左散骑常侍持节都督桂州诸军事兼桂州刺史御史大夫上柱国令狐定，始自结，至於寿考，直道而行，靡有悔德。初以友爱，蔼闺门之风；中以文学，膺乡里之选；终以德业，为名实之臣。爰自郎吏，至於藩翰，事丛必理，刃皆有馀。去载桂阳，虽云旱耗，闻其风俗，芬若椒兰。昔尔元昆，辅我圣考，今汝犹子，相子冲人。公忠贞正，衡镜法式，焕乎当代，萃於一门。上有助急难之名，下有慈爱教诲之道，闻於论者，尔其得之。迹去难留，川逝不舍，追命宗伯，以慰重泉，往而有知，鉴我厚意。可赠礼部尚书。
    ○李讷除浙东观察使兼御史大夫制
    敕。仲尼以举贤才则理，大禹以能官人则安。况西界浙河，东奄左海，机杼耕稼，提封七州，其间茧税鱼盐，衣食半天下，不有可仗，岂宜委之。正议大夫使持节华州诸军事守华州刺史兼御史中丞充潼关防御镇国军等使上柱国陇西县开国男食邑三百户赐紫金鱼袋李讷，温良恭俭，齐庄中正，实以君子之德，华以才人之辞。扬历清显，昭彰令闻，辍自掌言，式是近辅。子贡为清庙之器，仲弓有南面之才，智莫能欺，刚亦不吐，表率教化，皆有法度。今者兵为农器，革作轩车，言於共理，在择循吏。是故用已效之绩，托分寄之任，拥旆而服元玉，化千里而有三军，儒者之荣，莫过於此。孔子曰：“仁者爱人，智者知人。”爱人则疲羸可苏，知人则才干不弃。土宇既广，杀生在我，达此二者，可以报政。荣加副相，用压大邦，尔其勉之，无忝所举。可使持节都督越州诸军事守越州刺史兼御史大夫充浙江东道都团练观察处置等使，散官勋封赐如故。
    ○卢博除庐州刺史制
    敕。夫立人长伯，此周文王所以敬事上帝也。况庐江五城，环地千里，口众赋重，岂可轻授。朝议郎守尚书刑部郎中上柱国赐绯鱼袋卢博，以文学策名，才能入仕，周历台阁，尝宰繁剧，郁有佳誉，兼报善政。今者出郎官之帐，悬太守之章，言於清时，不为不遇。上有命则违之，上有好则效之，此乃成王命君陈之言也。故行令不如行化，律人不如律身，念兹二者，可长人矣，无忝分寄，尔其勉之。可使持节庐州诸军事守庐州刺史，散官勋赐如故。
    ○李文举除睦州刺史制
    敕。夫三尺律令，人情出於其中耳，苟情有不可，亦法无本条。正议大夫权知宗正卿上柱国陇西县开国伯食邑三百户赐紫金鱼袋李文举，宗室子孙，初以地进，累居官次，皆著能名，是以取自远藩，擢为宗正。大则提举群吏，洒扫守奉；次则整训属族，次第昭穆。唯此二者，尔之职焉。今则狂盗公然，侵犯陵寝，毁椟之罪，已坐首令，责师之义，固难矜宽。勉於分忧，足以补过。可使持节睦州诸军事守睦州刺史，散官勋封赐如故。仍驰驿赴任。
    ○窦宏馀加官依前台州刺史苏庄除邓州刺史等制
    敕。朝散大夫使持节台州诸军事守台州刺史上柱国窦宏馀朝议郎前使持节虔州诸军事守虔州刺史上柱国赐绯鱼袋苏庄等。南郡盗作而萧育拜，河内政美而寇恂留。为人择官，因重而抚，考於两汉，行古道也。宏馀廉使上言，父老有请，其为政也。长育多方，惠训不倦，凡设教令，皆有科指。庄任南康，悉心为理，谨身律下，节用爱人。南阳古都，近者小扰，临海越俗，尤惜良吏。就加超拜，各叶所宜，仕至二千石，可庇人矣，无异文律，不自贵重。副疲羸之望者，须念始终；坐狂愚之罪者，勿理深污。各膺宠禄，无忝分寄。宏馀可检校太子右庶子，馀如故。庄可使持节邓州诸军事守邓州刺史，散官勋赐如故。
    ○李暨除绛州刺史魏中庸除亳州刺史曹庆除威远营使等制
    敕。中散大夫使持节亳州诸军事守亳州刺史充本州团练镇遏使云骑尉赐紫金鱼袋李暨等。昔贞观末，遣孙伏伽等二十二人，各以六条巡察郡县，以能进者止二十人，获死者七人，流窜黜免，仅千百辈。以太宗皇帝上圣忧勤之切，百执事奉法公谨之心，守臣为奸，如此之众。况今黜陟久废，仕进多门，缅思疲人，每渴良吏，牧守之念，予常轸怀。暨实文士，出典兵郡，不薄为吏，爱我百姓，盗贼奸究。寝而不作，鳏寡孤独，皆有所养。中庸再分符竹，闻立善政，凡为理者，皆高仰之。今用已效之才，各委共理之任。簿书刀笔，俗吏事耳，慈惠教化，君子宜之，二者较然，尔欲何取。庆乃身带两绶，兵分禁营，得佩牛刀，立於交戟。或有乡里之誉，克肖友悌之风，百里长人，在王畿内，各思答效，无忝宠荣。可依前件。
    ●卷七百四十九
    ☆杜牧（二）
    ○李诚元除朔州剌史制
    敕。银青光禄大夫检校国子祭酒前使持节都督胜州诸军事兼胜州剌史御史中丞充本州押蕃落及义勇军等使上柱国李诚元。开元时吐蕃上书，悖慢无礼，皆边将造伪，交斗华夷，冀立功勋，以求爵赏。自长庆己降，怠於制置，西北守帅，多非其人，侵虐种落，厚自封殖。至使忿鸷之性，不甘欺夺之苦，近者聚为内寇，至乃骚动天下。因令循抚，果效信顺，是以屡诏执事，慎於选求。佥曰诚元家本北边，志气慷慨，将军之子，颇传父业，学万人敌，知四夷事。迹榆林之前政，寄马邑之名邦，仍留兼官，用震殊俗。夫车马甲兵，战之器也；礼乐慈爱，战所蓄也。然後要之诚信，御以坚明，虽曰戎狄，岂不畏服。深期国士，无颓家声。可检校国子祭酒使持节朔州诸军事兼朔州刺史御史中丞，散官勋如故。
    ○薛达除秦州剌史制
