<!-- { "loadSidebar": true } -->
　　辛未冬，其从兄慕游三水，挈其母子偕往。越明年夏五月，适县署外，夜演梨园，三姑仍随其母观剧，漏尽始回。路经荒丘，朗月如洗。有顷，觉阴风入髓，似有人摄之去者。三姑日渐消瘦，遂染重疴。病中呓语，谓一娘子，年可二八，体质莹洁，欲与订为姊妹。且询署人，果前任邑侯，有女未笄而逝。幽明一理，事或然欤？其兄闻之，即便买舟归五羊，延医调治。病或间矣，不数日而疾又作。泫焉悲叹，宛转娇啼。自知命不久生，俄与母兄永诀曰：“罔极之恩，固属难报，而兄之所以待妹者，诚无间然。”因检箧中珠珰绣襦，呜咽不能自胜，以为今世无复与汝相亲矣。家人遍为饮泣。是夜果殒。 
　　呜呼！红颜薄命，弱草难栖，黄土伤心，彩云易散，独三姑哉？予与三姑，居接比邻，其弟复来受业，故洞悉其不起之状，伤悼久之。更怜其母与兄，哀痛过甚，闻者莫不伤焉。且其兄为之制绞衾，备殓具，设道坛以招其魂，买坟茔以安其厝，谋与其嫂合葬于城北凤凰台下，使过而吊焉者，知城北旧有“姑嫂坟”之目。今三姑之依其嫂也，青山环绕，绿水萦回，一杯未干，寸心如咽。又得名之曰“后姑嫂坟”云。　 


　　文海披沙摘录　明　晋安谢肇淛在杭　撰 

　　人幸不幸 
　　造物之所最忌者，名也。岩穴之士，槁死衡门，人不及知，史不及载，身名湮灭，与草木同腐者，众矣。唯美姝名妓，一附笔端，千古不朽，如西施、王嫱、文君、绿珠、真娘、苏小、莺莺、燕燕之类，不可胜纪。非独士人善谈乐道，即村氓闺女，无不知有若人者。至于亡客孤臣，流离节妇，若孔子之所接轸，伍员之所辍餐，田横两客，鲁国二生，失其名者，往往而是。人之幸不幸如此。 

　　刘媪 
　　史记汉高帝母曰刘媪。媪者，老妪之称也。注云乌老反，不过切其音耳。近来村学究作小说，谓身为天子而母不免有乌老之称，至梦中与高帝争辩，亦大愦愦。 

　　平阳公主 
　　读汉平阳公主嫁卫青事，不觉太息。公主贵矣，即择尊贵者尚之，则丞相、御史大夫皆可，何必大将军？主既嫌卫旧为我家马前奴矣，即择廷臣尊贵稍亚大将军者亦何不可？而必嫁青，青亦不以为嫌，娶之而不辞也。汉俗之薄恶甚矣！然武帝家法，以栾大方士，犹得尚公主，其婿青又安足怪！ 

　　妇人能文 
　　文君本以色称，乃《白头吟》数语，当与苏、李争衡。石家翔风以细骨轻躯得幸，素无文名，比其失宠，怀怨作诗，有“春华谁不美，卒伤摇落时”之语，俨然潘、陆唇吻也。他如扊扅一歌，垓下数语，仓猝立成，备极情事。唐山夫人，乌孙公主，未闻师授，所作皆定被管弦，合音律。乃知古人善藏其用，即妇人女子，未易窥测。郑康成婢皆读书，刘琰丫头能熟《鲁灵光赋》，今人稍能识之无，便高相标榜矣。 

　　人与物交 
　　盘瓠之妻与狗交。汉广川王裸宫人与羝羊交。灵帝于西园弄狗以配人。宁川直宁县人与羊交，生羊，有手抱胸，手有人指甲。行乞于市，主薄尹良臣识之。沛县磨妇与驴交。杜修妻薛氏与犬交。利州人子妇与虎交。宜黄袁氏女子与蛇交。临海鳏寡与鱼交。章安郡史悝女与鹅交。突厥先人与狼交。卫罗国女配瑛与凤交。宇宙之中，何所不有。 

　　孕异 
　　《北户录》曰：“孔雀不必匹偶，但音影相接便有孕。”淮南八公《相鹄经》曰：“百六十年雌雄相视，目睛不转而孕。”又《会稽赋》：“豪豕自为雌雄，缺鼻曾无牝牡。”师旷《禽经》曰：“鹤以声交而孕，鹊以音感而孕，白鹢相视而孕，鵤鶄睛交而孕，蝴蝶络纬皆以须交而孕，鳗鱼影没而生子。”哀牢夷之先，妇人水中捕鱼，触沉木而孕。周宫人遇龙漦而孕。楚王夫人纳凉，抱铁柱而孕。汉史满女饮书佐盥手水而孕。女国浴潢池而孕。则非独物为然矣。 

　　妇人识鉴 
　　僖负羁之妻，窥见重耳，知其必霸。山公之妻，窥见嵇、阮，达旦忘归。钟琰知兵家之子地寒寿促。桓玄之妻，知刘裕不为人下。王珪之母，能识房、杜。裴延赏之妻，鉴拔韦皋。丁孟阳夫人，知杜黄裳为有名卿相。元世祖后，识赵孟俯为小头书生。古今妇人女子，能具人伦之鉴，亦奇矣。 

　　偶不以类 
　　鱼与蜥蜴偶。鸟与鼠偶。龟与蛇偶，雉亦与蛇偶，孔雀亦与蛇偶。马与驴交。蚯蚓与阜螽交。龙与牛交则生麟，与马交则生龙。马与豕交则生象。 

　　歌姬乞食 
　　持钵破衣，于歌姬院中乞食，人知有韩熙载，而不知又有裴休。按《北梦琐言》，休常披毳衲于歌姬院，持钵乞食，以为不为俗情所染，可以说法度人。 

　　西王母 
　　黄帝时，西王母献玉环，为帝列床敷褥。舜时又献玉环。羿请不死之药，得之而为妻所窃。穆天子驾八骏，直造母所，与饮宴歌谣，情意最洽。复与燕昭王游燧林之下，说钻火之术。汉武帝七月七夕，降于乘华殿，以玉盘盛桃啖帝，并授五岳真形，亦颇殷勤，茅盈亦一遇之。自后无有闻者，而世所传有西王母杖（枸杞也），西王母桃（《酉阳杂俎》），西王母枣（《邺中记》），西王母蒲萄（贝丘南出），西王母树（长生树也），西王母鸟（见《通典》），王母簪（即断续藤）。盖西王母者，或西方得道之人，如毛女之属。而《七修类稿》为王母寡为王母，亦未然也。 

　　芙蓉 
　　芙蓉，莲花也。一名荷，一名芙蕖，一名菡萏。根为藕，茎为茄，叶为蕸，实为莲蓬，心为么荷，又为菂，又为薏。命名最多，而取象亦广。有芙蓉峰（在衡山），芙蓉岭（在婺源），芙蓉渚（地名），芙蓉城（仙女所居），芙蓉冈（在韶州），芙蓉江（在靖州），芙蓉洞（在福州），芙蓉堤（在济南），芙蓉桥（在济南，曾巩有诗），芙蓉溪（在罗纹山下，出砚），芙蓉亭，芙蓉郭（唐诗：“十里芙蓉郭”），芙蓉村（杨铁崖有《芙蓉村》诗），芙蓉县（安南邑名，永乐中立），芙蓉驿（在雁宕），芙蓉山（唐刘长卿有《宿芙蓉山》诗），芙蓉水（柳子厚诗：“惊风乱飐芙蓉水”），芙蓉池（霅川有芙蓉池，魏文帝亦有诗），芙蓉沼（李怀远诗：“前对芙蓉沼”），芙蓉园（汉时园，在洛阳，唐亦有之），芙蓉浦（张昌宗诗：“折桂芙蓉浦”），芙蓉馆（石曼卿为芙蓉馆主），芙蓉阙（王维诗：“芙蓉阙下会千官”），芙蓉殿（魏时建，唐诗：“芙蓉殿上中元日”），芙蓉舰（见《三十国春秋》），芙蓉观（在福宁），芙蓉院（在福州），芙蓉堂（六朝有芙蓉堂），芙蓉苑（唐时在曲江），芙蓉泾（吴兴程文节园），芙蓉楼（京口城西北，楼名芙蓉，唐诗：“何况芙蓉楼上客”），芙蓉轩（宋邓肃有《芙蓉轩》诗），芙蓉壁（唐诗：“横云照染芙蓉壁”），芙蓉塔（古墓芙蓉塔），芙蓉阁（金陵有芙蓉阁），芙蓉岛（舒生遇女子歌曰：“浅客先到芙蓉岛”），芙蓉逻（在岭南），芙蓉波（李贺诗：“曲沼芙蓉波”），芙蓉坡（在莲城县），芙蓉障（庾肩吾：“游仙童子，隐芙蓉之行障”），芙蓉剑（薛烛造），芙蓉冠（仙人卫叔卿冠），芙蓉灯（西京丁谖作），芙蓉楫（温庭筠诗：“日上芙蓉楫”），芙蓉梁（温庭筠诗：“芙蓉持作梁”），芙蓉枕（孟浩然诗），芙蓉带（《说文》），芙蓉车（曹植词：“芙蓉车兮桂衡”），芙蓉湖（宋胡宿有《芙蓉湖泛舟》诗），芙蓉台（福宁有芙蓉台），芙蓉漏（远公弟子造），芙蓉粉（薛涛养纸），芙蓉香（见《叶廷珪香谱》），芙蓉巾（太玄玉女戴紫华芙蓉巾），芙蓉旗（韩退之诗：“手把芙蓉旗”），芙蓉幢（庾肩吾：“启隐芙蓉之行幢”），芙蓉丹（庾肩吾：“启丹愧芙蓉”），芙蓉髻（魏文帝令宫人梳芙蓉髻），芙蓉杯（王摩诘诗：“置此芙蓉杯”），芙蓉裀（萨天锡诗），芙蓉菊（见《菊谱》），芙蓉脂（“芙蓉脂肉绿云鬟”），芙蓉镜（李固言：“芙蓉镜下及第”），芙蓉幕（王俭事），芙蓉匣（何都巡《古镜铭》：“白玉芙蓉匣”），芙蓉帐（唐诗：“帐里芙蓉君奈何”），芙蓉褥（杜诗：“褥隐绣芙蓉”），芙蓉裳（《楚词》：“集芙蓉以为裳”），芙蓉砂（砂大者为芙蓉，见李德裕诗），芙蓉汤（芙蓉可为汤食之，见《遵生八笺》），芙蓉酒（瘦肩吾：“启类芙蓉之十酒”），芙蓉面（唐诗：“芙蓉如面柳如眉”），芙蓉颜（古诗：“千岁芙蓉娇颜色”），芙蓉姿（“美人出南国，一一芙蓉姿”），芙蓉质（罗邺诗：“妾有芙蓉质”），芙蓉腮（唐诗：“芙蓉花腮柳叶眼”），芙蓉衫（小裤谓之芙蓉衫，见《方言》），芙蓉鸥（隋宦者刘继诠献芙蓉鸥二十四只），芙蓉屏（小说有《芙蓉屏记》），芙蓉府（刘梦得诗：“归路芙蓉府”）。以上近八十种。其它花木，未有及此者也。  

　　郗氏 
　　释氏轮回报应之说，本以劝人为善也。梁武帝后郗氏，平生妒忌，损物害人，死而为蟒，尚未足快人意。乃帝一为礼佛忏悔，即生忉利天。见一天人，容貌端丽，异香馥郁。是以一生恶业，一忏尽释，既免恶身，又生天界，人亦何惮而不为恶哉？释教之不足取信者以此。 

　　严武 
　　严武欲杀杜子美，宋人极口为之辨。夫以武之阴贼残忍，八岁时即以铁椎击杀父妾，在京城时纳邻女之奔，又惧其追，而以琵琶弦缢杀之。其视杜陵老叟，砧上肉耳。武之所为不杀者，杜虽失言，不过潦倒诗酒，无足深忌。至于《八哀》挽词，正自少陵全交厚道，未足为不杀左券也。 

　　洁疾 
　　古今有洁疾者，莫如庾炳之、王思微、米南宫、倪元镇。然他人犹似矫伪，倪至终身不与妇人交，此真得洁之理者也。今人亦有好洁者，然但修饰于饮食衣服之间，至于男宠女色，污秽之极，惑溺滋甚，恬不介意，此岂真好洁哉！ 

　　缠足 
