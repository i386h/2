<!-- { "loadSidebar": true } -->
　　自我翁之再出则中外耸然想见风采如司马文正之入汴而统均之命下亡论搢绅衿裾加额相庆以为清明之治可旦夕望而半岁以来羔羊之节皦皦朝着而苞苴远却于数千里之外贤者功用神速固如此苐征辟之命轮鞅交驰岩穴之儁茅茹彚征而猥及不肖如世贞者岂我翁笃念故旧不胜遗簮敝履之思而少屈藻镜耶世贞虽愚亦窃晓兹时为千载之一苟可少策驽钝以自显见颕末追雪曩耻而蒲柳易衰樗栎垂腐岂唯田光之精已销亡而卢蒲嬖之心亦向短矣且生平多口语又不能事边幅以得罪言路废弃以来窃希涂泥之龟而避就祀之牺已非一日矣语云畏首畏尾所余无几贞虽出其能无首尾畏也至于庚辰凿坏之故又有言所不能尽者乞骸一疏实出由衷万万无贰伏惟我翁矜而赐允焉贞得为唐虞之民以观元首股肱之盛诚大幸也下情无任祈恳待命之至
　　
　　又
　　
　　昨为舍弟懋赍凭人来拜我翁大诲随有数行奉复不意其尚未逹也荆石先生上疏人归复拜大诲惓惓有加且辱询及昨春大疏下走方掩耳时事不敢臆说但鄙意窃谓江陵罪诚有之然大要始于激成于满而左右前后无一正人以为之夹持故至此耳诸少年纵欲极意快复不过交结二字可以一网尽而何忍以覆载间必无之事书生所必不敢萌之念而加之凿混沌窍败股肱体乃尔葢尝与荆石先生言之亦深以为然春寒尚峭惟为道为苍生自爱
　　
　　又
　　
　　自太原公北上曾附一空棫及桃花岭一歌塞白嗣后不敢以寒暄无益之辞轻渎清严惟是明公秉铨以来开诚布公虚已听善不以毫髪成心与之不以矫强为峻而苞苴逆絶于数千里之外觉翁家太尉尚犹有暮夜之知为烦也贞之先人以勋劳见忌谗者遂陷吏网葢八年而始为隆庆之丁卯伏阙一疏仅仅复官三台交章忞忞见抑自是又十有八年而为万厯丁亥贞萍梗之迹虽时有踬起而此心摧哽未尝一日而寛愧心之惨亦未尝一日而忘覆盆之照也会事与时左即欲矫首自鸣其道无繇不意抚按两君合辞奏请褒恤事下宗伯覆上得赐祭塟兹时贞固不肖岂无望蜀之念特为天泽不可重干礼官不可复强故仅以故事为先慈恳沾爼豆之末惠而太原公见悯于疏草稍加润色得移贵部明公上广圣恩下采物议念先人汗马之劳矜不肖乌鸟之私慨为题覆蒙恩遂长夏官命下之日乡里自父老以至儿童靡不称庆丘垄自宰木以及丙舍靡不生色逝者存者嘘枯肉骨思効衔结于世世既而自惟明公之为德深矣然必不责雠于细微而贞以不与知之故虽例有所谓具掲者亦无由先期而叩车门以投之下吏是何明公之含弘光大而贞之偃蹇无状也愧感之极辞不能宣惟明公亮之
　　
　　又
　　
　　迩者先君子荷翁提翊得沾崇赠破幽为显起骨加肉区区不胜衔结之感故走一介于恭谢疏便少布下诚寻去人甫中道而贱名忽玷山公之启以有南副枢之命葢向者于覆疏四语已叨翁过情之褒而昨会袁裕老具述翁见评八字则更使人惭悚不敢当若乃夏官优峻留务稀简翁之所以曲体不肖者至矣礼称君子行不俟驾东西南北唯上所使分也而况上之所以待先君子若此即使鞠躬尽瘁毕命王室尚不足以称酬恩狥知之万一岂敢偃蹇明诏以退为髙但惟此身少多戕贼衰在老先癖与疲会即使黾勉供事隳废因之必酝人言纵复优游伴食苟免简书中衔鬼责然则贞之一出不唯以其报恩者负恩而我翁之知不肖亦无异于不知不肖也乞骸一疏情非得已唯冀见亮放归以保余生铭刻不朽裕老体亦清强意无固必特以拜起不便势须扶掖乃有此请或稍缓当自力也余不敢赘
　　
　　又
　　
　　贞以么么上荷陶镕既申先人邦政之崇阶寻寄贱子留枢之上佐小疏辞避复荷勉留捧诵报书二语与前袁裕老所云得之评隲者字字无异虽万万不敢当此过情之褒而我翁所以许与不佞者葢出肺腑矣国恩不敢忘知己不敢负已于本月朔日履任讫觉八座之典刑尚肃庻僚之检饬差存六师之演练不废不佞可藉以竽滥苟安但三吴鱼腹遗民半菽不继弱者沟壑强者桴鼓中产以下悉困征输借贷售鬻苦于无主此不佞所亲覩而复亲尝者闻长淮以北秦齐并豫之墟灾更甚之不佞窃谓目前之小民可悯将来之大计可虑我翁方履统均之任切痌瘝之恤何以豫之见五台司冦称服盛德有味其言今沧汇复副司空四十二年同榜之契复可追寻于三山二水间翁必为之南顾而抚膺也赍疏人便聊此奉候兴居并伸下悃不宣
　　
　　又
　　
　　恭谂天省六年春宫一品在我翁平章之续报若已迟而圣主眷毗之深施则惟重同年三百自三相公外统百官者唯翁一人登三台者亦唯翁一人而已世贞不能悉远事独忆王端毅公秉揆之日即拜太保正与我翁同岁此公以直声振天下而至休休有容之度蹇蹇匪躬之节我翁似不多让迩来扶翊国体培植士类不取上指务当众心则非世贞一人之私言实中外搢绅之公仰兹因疏役之便聊申候忱非敢云贺伏惟鉴纳不宣
　　
　　又
　　
　　谨启世贞不识时冝建白迂缓仰仗裁酌又以衰病且恋恋骨肉之私遽尔乞休上负门下造就大恩不胜惭悚唯冀哀怜而放之归守先人之垄作一太平长物足矣敝僚之长阴月溪公隆万间一纯臣也歴官一十九政无公私毫髪之擿其劳勚独多行业无损一子奔丧间关万里本部代为题请赠谥唯我翁念之得蚤赐优覆万幸乞骸之人杜门待命岂敢他及特以僚宷谊分临没之托有所不容已于懐耳无任惶恐之至余不敢渎
　　
　　董宗伯
　　
　　长君来拜领盈筐大贶捧读教札累数百言至扇端见赠长篇并枉访返棹一律题山园二律格调髙爽辞旨雄丽无论远逼开元而饰奬逾情使苏壤弃余均荐兰蕙昔任彦升不惜齿牙余芬借引后进昌黎题长吉壁欲骤令得名操觚之士以为美谈贞之薄劣乃兼得之忭喜狂发不知所裁苐留尹之补非繇时私乃是夺我丘壑就彼樊覊耳方以心迹未白上疏控辞倘不得请恐竟成狼狈日夜忧之计无所出而猥蒙赐贺固我老伯通家丈人至谊非衰劣所敢承也长君枉驾时适有州大夫会次辰以先忌东归踯躅丙舍虽一获参承遂缺杯酒之敬惄如调饥不揣奉酬排律一和返驾小律一自愧续貂不能掩帚唯有以教削之为幸名园大厦神仙官府迫于私冗未获展抠衣之诚无繇窃窥其盛数也如何不腆仪币幸毋麾斥为恳
　　
　　又
　　
　　世贞不自量其骫骳琐尾妄欲偷安此身方外入圜以来于生平知旧一切简弛乃至通家尊宿肺腑所切如我老伯者亦仅一私淑起居于元驭学士不能驰阿叚修竿尺而贤噐长兄则俨然以笺教币贶捧诵之余既跃然喜且恧然愧心也道体健胜造物所笃视履饮啖剧谈乆坐神明怂溢足以暎带少年数辈而来示忽复有疲羸之叹岂沈昭畧所云清虚日来滓秽日去耶向者获奉几杖山园诸亭馆泉石之胜便是欲界仙都小有洞天然此犹作外境观今谓更创别馆遶以流泉深居兀坐拟迹头陀倚榻长吟饰巾待尽夫此饰巾待尽即是不作寿者相上德无为而无以为无生至理要从此关研出虚极静笃先天自露惟我老伯恒存之而已世贞虽示却家累尚以家故旅谒公府而于长公处不能一伸杯勺之敬能无为达者所笑新岁拟颛启通候先此附谢伏惟鉴亮不悉
　　
　　又
　　
　　迩审贤噐大行公以使事南归令孙祠部兄将以起色北首而我老伯方膺难老之锡优游于上岂惟天伦之盛际抑亦人文之极观也冬初见医士盛生道老伯微为骨鲠所苦因而咽中气壅颇碍食饮凡六日而解今得大教果然葢外来与内召其病形虽同病去即复固不可同日语也所喻静中为杂念所扰不能绵绵若存此是多劫夙障受生本根加以居平耳目縁染岂能一切断尽唯在求所以胜之令其有起輙觉熟则渐息耳贞所谓病人说病方当不满和缓一笑也九月间常德喻君见过其所遘乃地仙薛翁于衡山中授法颇极简易然行之者十不五得贞幸而三日得之一月间周身殆徧亦自快畅苐以家弟聚首人事旁午米汁縁诱墨卿见陵十寒之暴渐尔不酬今季方已远尚平粗毕昆虫闭关此其时也刘生所受似的但不知为老伯尽述否大贶过渥非謭劣所胜又惧不恭勉尔拜嘉欲有薄效山童近益蠢弱无可使者附之上介轻简之罪唯大雅宏度见亮于形迹之外耳手冻代笔并希原宥不宣
　　
　　姜司冦
　　
　　新岁懒病相藉而坐乡居远不免入城与市嚣接笔研遂复尘日来稍有意以糠秕引珠玉始寓目大集一二则伯玉丈所谓论道者十三经世者十七尽之矣苐窃于感慨引义雄强劲直之表觉得有一种肫肫其仁处惜茅塞之乆不能为翁描写出以此负翁耳翁望崇而实茂体用皆道今北台南铨两席俱虚宁不以一相借耶天下事尚可为翁尚可任天下物外之境贞幸分一曲所恨内境未尽涤去时不得欛柄耳偶有客徃谼中敬以翁指闻伯玉丈得教想无所异春秋事义翁心神所注夫子而在不悲获麟当从容读之草草奉复不次
　　
　　又
　　
　　前使甫以报书去而传邸报者天子鉴门下之恳诚而予之告然后命固谆谆矣寻陈道易至出手书及大币所以慰藉不佞者良至既乃欲使之効一言于王父尚书公之墓石又使之献其敝帚于行巻夫不佞胡能为世德重秋蝉之吟虽不能尽废然自入靖来都忘工拙乆矣如何予告一歌固出鄙悰况重之以尊命苐结语蒲轮之望当不满翁抚掌又似非野人本色翁试观之此经纶手何可终老商颜断芝■〈属刂〉术也且必皋契在位而后草莽得伸箕颍之操仆实望翁光辅清朝以収治郡功名区区凿坏庻可长保耳道易传尊示似欲见询蒭荛縁先师虽有所许而实未有所授不过木食草衣旦夕焚诵冀消宿憯以俟期至耳而应酬未能尽割又颇受责笔研春来一病几至狼狈此其效也翁但读凈名金刚圆觉三经参以宗门老宿心要然后证之黄庭道德参同悟真下手自易为佛为仙同一关捩子也二斚华丝俱不敢领谨拜西氎以见至情道易得翁将来埋骨有所其感当何如耶外薄物侑棫不一不一
　　
　　陆与绳
　　
　　承见许鄙辞出献吉上弟何敢望献吉比之时人或小有致耳至所谓持论间诡邹鲁不佞诚有之生平只于皮髪上窥一二譬之行脚僧从讲师坐下拾残语既不晓求合得輙书之又不晓割爱自今当洗心以受针砭矣别论云云深纫肺腑至爱华亭公所论固是但弟颇知求退之渉干进陈辩之来多口以故付之黙黙至于心迹在覆盆有不能自白者不能不頼生平故人耳虞仲翔云天下有一人知我者死不恨今有吾丈又有肖甫及石拱辰足死矣亦何必扬廷而后谓之白也肖甫甫拜中山节即有太夫人之讣委顿扶服踰山越江甚为虑之功名小事耳大计见方面报似能惜才后先两漕忽留忽动亦见作用处日会黄羽渊及晓上人谆谆致尊意以节饮为属便欲覆盆毁爵而为弇州园梅花所阻柰何望前到云间谈及当掀髯一大笑也
　　
　　又
　　
