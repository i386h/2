<!-- { "loadSidebar": true } -->
　　车骑将军膺昭明之上德该文武之妙姿蹈佐厯握辅【字检诸家书皆无此一个字惟玉篇载此栅字注云编竖木也藏经中亦载此栅字释曰所晏切乂作疑此字与此栅字通】翼肱圣上作主光辉资天心谟神明规卓逺图幽冥亲率戒士巡抚疆城勒边御之永设奋轒橹之逺经【孙武子谋功篇修橹轒輼注曰修橹大盾也轒輼四轮车也】闵遐黎之骚扰忿荒服之不庭乃总三选简虎校勒部队明誓号援谋夫于未言察武毅于俎豆取可杖于品象拔所用于仄陋料资器便采用庶民响慕羣英影附羌戎相率东胡争骛不召而集未令而谕于是雷震九原电曜髙阙金光镜野武旗冒日云黯长蜺鹿超黄碛轻选四纵所向莫敌驰飘疾踵蹊迹探梗莽采嶰阨断温禺分尸逐【班孟坚燕然山铭曰斩温禺以衅鼔血尸逐以染锷两汉匈奴传班固范晔等皆书尸逐盖尸逐者匈奴王号】激私渠星流霰落名王交手稽颡请服乃收其锋镞干卤甲胄积象如丘阜陈阅满广野戢载连百两散数累万亿放获驱帑揣城拔邑擒馘之倡九谷谣噪响聒东夷埃尘戎域然而唱呼郁愤未逞厥愿甘平原之酣战矜讯捷之累筭何则上将崇至仁行凯易浓恩降温泽同庖厨之珍馔分列室之纎帛劳不御舆寒不施襗【亦】行无偏勤止无兼役悂防识而愎戾顺贰者异而懦夫奋遂逾涿邪【涿邪山名见班超传】跨复连籍龙庭蹈就壃【姜】獦崝嵮【獦古曷切狙兽名崝工耕切髙峻貌嵮之义切山名】辚幽山【辚音邻车声】匈河【起遏切趌也】临安侯轶乌居【东汉匈奴传南单于以其右温禺牍王乌居战乌居是温禺牍王名】与朐衍【西汉匈奴列传乌氏朐衍之戎】顾卫霍之遗迹我伊秩之所邈【汉书南匈奴传曰匈奴南将军右伊秩又曰左骨都侯左伊秩伊秩匈奴王号】师横骛而庶御士弗防以争先【防羽魏切弗防不安也】囘万里而风腾劋【即小切与勦同絶也】残冦于沂垠粮不赋而师赡役不重而备军行戎丑以礼教炘鸿棱而昭仁文武炳而并隆威德兼而两信清干钧之攸冒拓畿略之所顺槖弓镞而戢戈回双麾以东运于是封燕然于隆髙被广衍以旷铭灵陶以勒崇【陶在济隂东至于陶丘此颂既云封燕然又云铭灵陶然则本一山耳西都赋封岱勒崇】钦皇只之祐贶宣惠气荡残风陶严律嘉凝隂飞雪瀼甘雨洒兴嘉卉始农工土膏含养四时分任于是三军称曰亹亹将军克广德心光光神武昭德音超兮眇天潜眇兮与神参
　　广成颂【愚曰搜狩之礼古者兵农之良法也岂可废乎至汉文帝嗜猎贾谊谏之虽贤君且不知猎之本制惜哉】
　　马融【时太后临朝邓隲兄弟辅政而俗儒以为文徳可兴武功宜废遂寝搜狩之礼故猾贼从横融乃感激以为文武之道圣贤不坠五才之用无或可废初元二年上广成颂以讽谏其辞云云颂奏忤邓氏滞于东观十年不得调】
　　臣闻孔子曰奢则不逊俭则固奢俭之中以礼为界是以蟋蟀山枢之人并刺国君讽以太康驰驱之节夫乐而不荒忧而不困先王所以平和府藏颐养精神致之无疆故戛击鸣球载于虞谟吉日车攻序于周诗圣主贤君以増盛美岂徒为奢淫而已哉伏见元年以来遭值戹运【谓地震大水雨雹也】陛下戒惧灾异躬自菲薄荒弃禁苑废防乐悬勤忧潜思十有余年以过礼数重以皇太后体唐尧亲九族笃睦之德陛下履有虞烝烝之孝外舎诸家每有忧疾圣恩普劳遣使交错稀有旷絶时时宁息又无以自娯乐殆非所以逢迎太和裨助万福也臣愚以为虽尚颇有蝗虫今年五月以来雨露时澍祥应将至方涉冬节农事闲隙宜幸广成览原隰观宿麦劝收藏因讲武校猎使寮庶百姓复覩羽旄之美闻钟鼓之音欢嬉喜乐鼓舞疆畔以迎和气招致休庆小臣蝼螘不胜区区职在书籍谨依旧文重述搜狩之义作颂一篇并封上浅陋鄙薄不足观省
