<!-- { "loadSidebar": true } -->
　　夫人之跻大年者綦少而或有其年而不能享受即致身通显席履封厚犹然刺促旦暮竭心肾余力急公营私求其优游自怡衎衎于日用之间不可得况下此者而欲其遭逢泰然终其身誉处难矣故诗曰既多受祉葢言受之之未易也予少入黉序即知张二先生以齿长于庠凡后学始进者急从之习矩武称为祭尊而予以旧戚黄小叙行辈倍亲且敬今予亦老大而先生之子亦复以学行见重黉序人之见先生之子者一如昔之见先生而先生以今年仲春为八十悬弧姻戚中外各捧巵列幛为先生夀考邑之张氏凡有数族皆能以门阀甲第啓大于时而先生之先自曲江来迁歴安成而新淦而永兴代有达人先生由儒术起少习孔氏咿唔相嬗数世矣乃先生性朴略洞无边幅坦坦以遇物自少逮老喜节啬自将不事文绘雕饰裘马盘匜尝掷杖行市中禹步岳立挺挺然迄于今八十矣犹聪聴明视善起居躩铄有如少年故吾谓先生之夀厥有数端夫夀曰全真以其无可饰也而先生以任真之性葆其天良夀一老子曰事天治人莫如啬啬则早服啬则重积徳今先生以节啬自将是閟之者固而无所于耗也夀二丹经指太和为一元之气先生之与物无忤和也而以得于元夀三且夫夀也者常乆之道也故诗曰日升月恒言有永也而先生自少逮老常乆不渝夀四人亦有言松栢之姿经霜弥茂世有如先生之体彊而质坚而谓非松栢之尔承者乎夀五苐人之为夀茹荼习蓼未必皆适意之嵗而先生进退无害翺翔于里门者八十年市甘而披温其在庭贤嗣又能以孝飨洗腆穿园池灌花为娯老计其享受也如此夫治世之民多和乐乱世之民多愁苦夫人而知之矣先生生神庙太平之日衢巷清晏城扉不夜阖父老垂白目不见介马驰骛而其后骤当流贼之变海内骚然前明余烬又称兵逆命距钱塘十里兵如猬毛乡人之仳离于战鬭者不可胜数其在今承平渐啓垄耕户织然犹有瓯闽烽火之未尽靖者先生卒能全其年以处之如一不可谓非所遭之有幸也夫生年七十谓之古稀八十则益稀矣乃以稀有之年当难全之遇而从此益进则其享大年而受多祉者又岂仅八十已哉
　　叶氏分书诗韵序
　　叶氏分书诗韵者慈谿叶天乐以八分书而书近世所习用之诗韵也昔者叶此君先生擅八分凡郡县碑防榜閴屏几与夫镕金琢玊笵土摩竉雕梨剜枣之事皆请先生为之书今天乐以先生嗣人既能读其所遗书然且绍为书法谋集字之専见不复袭者千文而外莫如诗韵因书诗韵五巻计一万一千三百五十八字大书其韵而注以小楷间有字形互异者则又小书一字于注字之左且偶芟今韵之不可用而増正韵之可用者名曰分书诗韵信乎偃波之神观也夫王氏父子以书并称即唐时大小欧阳亦尝以字学相禅谓之善继天乐于先人所遗即一节之美不忘绍述则凡奕世以来其文章名节有重需继体之追踪者衣闻蠁接亦复何限独是书法与诗韵相表里书即字形韵即字声也字形至近代而一变明明楷悉律以篆籀之法戈波损益必准説文而天乐以篆之间行之使知篆分体不得杂出况乎韵学之衰自周沈创谱渺焉辽絶即隋唐诗韵所称切韵唐韵诸书亦概不可见而只以宋人所限礼部试韵传之至今且即宋礼部韵亦并非咸平景祐所定韵本而仅仅得之南渡以后壬子刋并之残本而公然行之三四百年而莫之能辨天乐之书此其亦有考古之心乎天乐曰吾姑书此为滥觞他日能重订其书加以论辨吾尚当更书一本以示有进葢字形字声所宜参互而推求者未有尽也若夫书势之妙则蛟龙蟠拏鸾惊鹊跱星之罗而云之布举凡先生之遗法彷无余力谓欧阳险劲定非藐孤所能及也其谁信之














　　西河集巻三十五
　　钦定四库全书
　　西河集卷三十六
　　翰林院检讨毛竒龄
　　序【十三】
　　彭海翼萧闲堂集序
　　古今文不相袭非谓其去书而学剑也能为楚词者不必仍九思七谏诸名也然当其作歌郢中则吴歈防吟不得而乱之矣即善为楚舞者未尝蹈阳阿转激楚也然而子为我楚舞则巾槃鞞不得而易其技矣今之为文者不然不能为白雪曰白雪不足学吾学折杨焉不能为书曰书不足学吾学剑焉亦坐见其不足而已予少时读南阳彭先生诗叹先生七字四韵能手辟六幕跆蹋万类一如防华于青天而渫河于沧海者其意象罗络星辰之丽空而声震气达虽播之槖籥而有未尽者此谓古有其人则古亦安有然不可谓非古人之诗也今其诗不可再矣先生之后人有能为先生诗者予遇之京师防京师当朝元之际明堂辟雝车书辐辏贲皷大镛考其左僸佅兠离舞其右予方赋元防往欲儗似其象而必不可得而先生后人其为诗輙能似之读萧闲堂集一何神之雄而气之博也其在先生诗或不必有而在古人即不必不有南阳多杰士初不尽以文章显然而文章其尤杰也当先生建节南服开府于牂柯夜郎之间曽遇贼靖州乗夜上马杀贼暨归而斗柄入地饮酒袒膊以为快然而徘徊戎马出入苴兰叶榆者且二十年而封爵未加勒铭有待尝形之诗歌以当浩叹今先生之子年逾三十车前无八驺闲房无炫服千人父为九州伯子且不得为五湖长也然且含英咀华未尝以拊髀心棘厌薄毛锥子为不足为而讴唫发越其在父若子各能以其诗自立于古人之间若此世之望古勿及而甘心于挽近何矣
　　范熊岩杂集总序
　　宋张芸叟自署所著书曰画墁之篇而李泰伯题其集名常语以彼其人既已优游撰述可以自见亦何庸过为是纎防猥渫之目徒取相下曰志有在而非所侈也方范子熊岩之未仕也然以文章自命亦既登著作之坛日以污陶集天下豪俊似舍文若友无事事者暨乎蓍仕江右即以节推入南康军佐惠文糺察赫然称能既又以信州司马多植名迹乃归田未几歴记其生平友朋政事之乐及出处进退襞积成説曰谵述曰事记曰枕语抑何辞之高而名之下与当予与熊岩游时熊岩方盛年意气忼慨东南为高防者摐金伐皷捧敦盘来前千里百里必以熊岩为祭尊熊岩虽挟所为文为之请召然取以防友而非以自衒其所论列吾尝乐得而次第之乃予以避人之四方虽三过西江然终未能造南康诣余汗诸治以观其所为政与事者其政与事吾不得而知也然吾闻鄱阳上下往往称熊岩神于谳狱诸妄出入不能干以私即谳狱外尚有平漕履畆升贤讲学诸绩借借人口此其为政亦安有大小之不可纪者今熊岩春秋高结庐栁下犹且感念生平回忆故旧慨然于死生去就之间取当年遗事可与政事友朋相间发者每述之而念其志之歉也夫官制之不同乆矣考之节推之制古无其官而自宋以后则歴明迄今皆为要职故蔡忠惠送刘总之瓯江即有曰司理之权重于太守而至如郡赞则自昔轻之故白傅记江州防壁且有等司马之职于部从事者今则不然节推之重既已汰去而司马转二千石于径为迅熊岩除节推于未汰之前转司马于将迁之际居津梯要适逢其盛然犹毅然拂衣斤斤以执板为耻而弃如敝屣如是如是而欲其自侈焉非其志也故曰其言之不多而命为谵歉也政也而曰事又歉也摭诸生平之遗轶而南榴之咨亦又歉也不然世岂无皇甫乃不以予为不文而顾使予合其书而重为之序非歉而何
　　公饯益都夫子于万栁堂赋别倡和诗序
　　王制曰大夫七十而致仕故韦贤为汉丞相七十还政而宋赵魏公以七十告老世称其贤益都先生当七十时已三上书请致仕防闽粤初定
　　圣天子方召天下文学之士试之
　　殿前一时文教武备重烦揆画
　　天子亲遣满大臣就家慰留而予亦得于先生既留之顷投板一再见当是时城东有万栁堂者本先生别业尝幸从賔客后厠游其中因得于防饮之次攀栁枝而为之赋之迄于今又四年矣先生引年书七上
　　天子赐驰驿遣行人送至家亲御瀛台赋五字诗与先生告别乃赉金章一镂以适志东山四字命中人扶先生游
　　西苑随诸秩阁肴榼每坐定引三爵复行游毕中人扶之出一时朝士及三市九陌观者咸啧啧谓隆古未有则考之长孺之赐宅赵魏公之赐玺书皆不逮此尝与朝士及门者志其私感谋所以留先生曰今之留先生孰如
　　朝廷然而
　　朝廷不能留也无已则谋所以送先生者然而今之送先生亦孰如
　　朝廷夫
　　朝廷之所以送先生者已如是其无以加也因思旧时执政谢事即垂老杜门亦必在都下辟宅搆别业以游居其中未尝还里闬先生以故乡为归已搆一园于薫冶之上今京师之所为万桞堂则前时请沐地也虽先生旷怀过而不存原以公诸同游如予向时赋中所云顾召奭去相人有指其所树棠以为感者裴令居午桥庄洛使每问其松云岭树成长何若今
　　皇上赐诗首以平泉緑野为念　【御赐诗中有海宇销兵日贤臣乐致年草堂开緑野别墅厰平泉】而先生别万栁堂诗摩娑攀援重感摇落夫草木之防根荄之细未免有情亦遂有流连故旧徘徊眷恋而不能骤去诸怀况乎百嵗树人今兹门下皆先生之所栽而植之灌而溉之者也因仿在昔都门供帐集朝士之及门者于万栁堂请先生上坐歌舞进酒以为兹堂别而系之以诗先生唱四韵二首及门和成之萧山门人某谨再拜为之序时康熙二十一年八月五日
　　志壑堂集序
