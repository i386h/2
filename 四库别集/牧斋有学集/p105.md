<!-- { "loadSidebar": true } -->
　　其略云：“披诸异义，一贯群宗，为粗愚却妄之程，岂上达不刊之法，臣惭为小善，遂刻私名，伏奉恩华，不敢追改。”据状，则杨<皋页>即承和之私名也。其年八月，敕并示左右街功德，使令编入藏经目录。其石经在上都兴唐寺安立。初刻是八分书，难读。右卫仓曹参军唐玄度翻集晋右将军王羲之书刻石，太和六年春毕功。赵明诚《金石录》标目：“王右军六译《金刚》，今新安程穆倩所宝藏也。”有唐君臣于此碑刻，崇重庄严如此。<皋页>之自叙谓《金刚》前后六译贝叶，皆自西来而五天音韵非一，如小失佛心，即大讹秘典。今为合诸家之译，择其言寡而理长，语近而意远者。
　　其状又曰：“鸠摩最上美冠后来，然不舍菁华，犹疑璧恐绝，编隐耀匣，智镜于阙文；蠹轴韬明，锁心灯于坠典。”盖唐人宗慈恩之说，料拣秦译，有由然矣。予观宋有孙知县及龙舒王日休，皆以己意刊定《金刚经》文，大慧杲禅师及宋学士景濂后先弹驳，有招因带果、毁谤圣教之呵，不谓唐人已先有此。柳诚悬之赞曰：“揣摩一经，前后六译，今之而七，毕竟斯获，殆明谓六译，不容有七而稍讠隐其词耳。”穆倩少多病骨，立，从其父游天目，遇异人于阴林席箭之间，顾穆倩曰：“儿骨峭而方，终朝寿且昌。”又曰：“记取一人口千人，六译七译，三晋王三十馀年。”穆倩贫病益甚，感异梦，购得是刻于新安故家，病不药而愈，数腴如壮盛时，连举四丈夫子，始悟异人谶记云云。所谓一人口千人者，即太和年号也。此经冥祥感应，耸动幽明。以丛残石本，犹能于千载之下现此灵异，安知穆倩非有唐诸人宿世信持，乘彼愿轮，重来开显者欤？余窃谓是刻在今已为绝编蠹轴，而师心删略之文又不可以行远，穆倩工二王书，当钩榻此碑书法，依秦译经文摹而刻之，不独右军之书得仗法宝，以柱灰劫而昔人刊削圣教之过愆，亦隐然代为忏除，斯或如来护念付嘱之遗意也。穆倩当谨思吾言毋忽。
　　【题怀素草书卷】
　　余所见藏真真迹凡数卷，大都绢素元刂敝，字画浅淡，令人于灭没无有之间，想见惊沙折壁，因风变化之妙耳。此卷笺纸簇新，无直裂纹匀之状，字皆完好，无一笔损缺，应知此上人是阿罗汉现身，尚在人间，故于此纸上挥洒墨汁，重作醉僧书，游戏神通也。
　　【李忠毅公遗笔跋】
　　江阴之东原里名长泾，赤岸相去五六里，牛宫豚栅，比屋相望，其中有二伟人焉：一为宫谕，谥文贞缪公当时；一为御史，谥忠毅李公次见。次见则当时夫人弟之子也。余与当时游，识次见书生时。天启乙丑，逆奄钩党急刺促，长安中篝灯夜坐，当时絮语及应山，余抚几叹曰：“应山扌弃一死糜烂，为左班立长城，微应山党人，骈首参夷，他日有信眉地乎？”次见击节以为知言，目光炯炯，激射寒灯，翳然为之吐芒，相与长叹而罢。明年，二公同时被祸奄，败卒，与应山偕恤录盖三十馀年矣。次见子逊之钩摹槛车遗书，刻之于石。
　　余观之，老泪沾纸，如绠縻不绝。余老而后死，氵存更桑海，追忆往事，又在龙汉劫前，不自知涕之无从也。次见之训子，本忠孝，教尊让，当饮章，急征时，无湫攸孤愤之词。盖其天资近道，不事镞砺而又涵养于神庙，中年化成之日，为盛世之人材，宜终和且平，若此诗曰：先君之思，以勖寡人。有周中衰，妇人女子，浸灌先王之教训，习温柔敦厚之风，孔子曰：“丰水有芑，百世之仁也，不其然乎！不其然乎！”逊之九龄，藐孤佩服，遗训崭然，无忝所生，人谓次见有后矣。聿怀多福，君子有，诒孙子于李氏，庶几左验矣。而顾未验于国家，次见偕当时朝于帝所，周视下土，其亦有隐恫也矣。
　　【题董玄宰书山谷题跋】
　　右董文敏公玄宰《书山谷题跋》十则，是其中年最合作之书。公尝过余山楼，为人题松雪字卷竟，阁笔谓：“余每一搦管，秀媚之气侧出于腕间，不能驱遣，坐此不及古人耳。”今所书山谷书有云：“凡书要拙多于巧，意亦相似。”然此书轻浓得中，姿态横陈，唐人谓春花发艳，夏柳低枝，亦何尝以秀媚为病。而虎文爱此卷，如头目不忍豪夺，遂题归之。
　　【跋紫柏大师手札】
　　右紫柏大师手札十二通，故祭酒冯公开之家藏，其孙研祥装裱为一册。冯公万历中名宰官，皈心法门，大师以末法金汤倚重，故其手札丁宁付嘱，如家人父子，而其猛利烹炼，毒手钳锤，迥出于软暖交情之外。
　　公为人真实无枝叶，则以心真而才智疏，终非金汤料勖之；其御物疏通多可，则以世故重而道念轻，恐中心柱子不甚牢固砭之；官位稍进，则以官渐大，疾亦大，谓南宫冷静，可以久禄，为自食其言警之；公技痒，好作时文，则以秀铁面诃李伯时画马应入驴胎马腹药之；公以吉凶悔吝商榷行止，则以断发如断头，更有何头可断决之。横行直撞，热喝痛棒，破面皮，隳落情网，皆所谓自敌已下不能堪者。师既不惜饶舌，而公则奉为金口，师资吸受，如磁引铁，近古所希有也。
　　大师去世已久，读其手札，慈容悲诲，俨然如生。一腔心血倾倒，为人角芒槎牙，涌现于笔尖幅上，虽欲不俯首下拜，热泪迸流而不可得也。大师作书，都不属草，缘手散去，全集载《与祭酒书》才二纸，甬东陆符搜访为别集而未尽也。研祥以念祖之故，念法念僧，郑重藏┑，俾余得翻阅缮写，岂不幸哉。研祥胚胎前光，熏染深厚，正法眼藏，如力士宝珠在额上，久当自现，余愿执简以须之。
　　【题书金刚经后】
　　此吴人杜大绶所书《金刚经》不全之本，太仓王异公补成之，以追荐其母夫人者也。韩昌黎儒者抗言排佛，其为绛州马刺史行状，则曰：“司徒公之薨也，刺臂出血，书佛经千馀言，期以报德。”然则书经荐亲，固亦大儒，辟佛者之所不禁，与《般若》智炬，炳乎文字当异。公书经时，当有六种《金刚》涌现，笔端不离卷帙，已恍如见母夫人珠宫贝阙生天之处矣。
　　【题尹子求临魏晋名人帖】
　　子求谢黔兵事还蜀，不远东吴万里，吊我于削杖中，期以三年后，携家出蜀，相依终老，而不得遂，卒骂贼尽节以死。此帖则子羽宦蜀时书以相贻者也。子求廉直好古，所至焚香拂地。晨起，手自涤砚，楷书百馀字，钩摹魏晋书法，搜剔抉レ，细入丝发。今观此帖老苍瘦劲，光明雄骏之气，郁盘行墨间，良可宝也，子求生平，不吐一俗语，不作一俗事，不侣一俗客，处中朝士大夫中，如异鸡介鸟，顾其晚节，卓绝如是。昔颜鲁公叱卢杞，詈希烈，握拳透爪，死不忘君。其在吴兴与杼山昼师、陆鸿渐、张玄真之徒，理经藏修韵海，坐三癸亭，援云倚石，风流弘长，映带百世，以是知古来忠臣志士捐躯徇国，卓荦惊世者，皆天下真风流不俗人也。吾又于子求见之矣。
　　【书张子石临兰亭卷】
　　往吾友程孟阳汲古多癖，常宝藏兰亭一纸，坐卧必俱，以为真定武也。等慈长老居拂水，亦好观兰亭。孟阳端席拂几，郑重出视。等慈指“放”字一磔，以为稍短。孟阳怫然不悦，曰：“此放字一磔稍短，如苍鹰指爪一缩，有横击万里之势，若少展则无馀力矣。师老书家，尚留此俗笔于眼底耶？”辞色俱厉，面发赤不止。余以他语间之而罢。今年冬日，纸窗孤坐，忽见子石所临兰亭卷，追忆四十年前，山园萧寂，松栝藏门，二老幅巾凭几，摩挲古帖，面目咳唾，宛如昔梦。子石斯卷，恨不得见孟阳。昂首耸肩，抚卷而叹赏也，为泫然久之。
　　【题李长蘅画扇册】
　　长蘅晚年游迹，多在西湖。邹孟阳、闻子将每设长案，列缣素，摊卷拭扇，以须其至。长蘅笑曰：“此设三覆以诱我矣。”挥毫泼墨，欣然乐为之尽，故两家所得最富，扇纸累百计不止。余平生爱惜朋友檀园松圆楮墨藏┑，仅以十数计。绛云之灾，胥于火，而邹、闻溘逝后，箧衍狼籍，僮奴窃取以供博奕，不知其为主人之头目脑髓，可叹也。子羽收画扇十幅，上有邹氏图记，余抚之怃然而叹，以长蘅之诗画两家之多取，与余之寡取，未转盼而同归于尽，天下之物，其可锢而留之也哉！此册为楚人之弓，递代邮传，以及子羽，而余得以摩挲把玩，幸矣。子羽达人也，书其后而归之。己亥夏六月，蒙叟钱谦益书碧梧红豆村庄。
　　《渊明集》有《画扇赞》，卢德水取以名室，曰画扇斋。余爱德水之妙于欣赏而工于标举也。过杜亭，信宿斋中，因语德水，此中难著杂物，如吾友程孟阳、李长蘅乃画扇斋中人耳。德水死，此斋为马肆矣。子羽得长蘅画扇，宜举德水例以名其斋。德水以渊明之赞，而子羽以长蘅之画，如灯取影，各有其致，余他日当补为之赞。
　　拂水丙舍新成，堂涧户，差可人意。松圆老人叹曰：但恨长蘅早去，不得渠仰面背手，吟啸叹赏，为缺陷事耳。今年修葺秋水阁，少还旧观，松圆亦为古人久矣。览长蘅画扇，烟岚浓淡，堤柳蔽亏，朝阳花信，居然粉本，吾诗固有之，安知李三不与大痴诸人神游其间耶？
　　过南滁上清流关，关山屈盘，关门有壮缪侯庙，朱干红旆，闪扬山城，丽谯上此，扇景约略近之。过此如穿井干而出惊沙平田，骋望千里，此走濠泗丰沛道也。长蘅过此，口占示余曰：“出门日日向东头，才过濠州又宋州。心似磨盘山下路，千回万折几时休。”扇头岭路纡馀，人家客店，几点在夕阳外，正似磨盘山脚，日晡赐车时也。欧阳公云：“漠然徒见山高而水清，此何时也耶？”长蘅诗《檀园集》失载，追录于此。
　　此幅长堤疏柳，溪桥回复，绝似吾山庄沿堤风景。孟阳居闻咏亭，散步行吟，盘巾往返，步履可以指数。今赐头堤桥上，一叟闲闲扳枝倚树，傲兀自得，使山中村媪牧竖信手指目，必以为晋孟阳也。长蘅尔时随手点染，岂自知为孟阳写真耶。
　　东坡书报王定国：余近日尽得寒林，已入神品。此老矜重，自以为能事如此。岂若吾长蘅盘礴之暇，以退笔残墨挥洒，遂妙天下耶！坡尝言欧阳公天人也，人或以为似之且过之，非狂即愚。余安得为此无稽之言，亦聊以发子羽一笑耳。
　　长蘅易直阔达，多可少忤，然其胸中尚有事。在启祯之交，感愤抑塞，至于酸辛呕血，作枯木皱石，虬曲蟠郁，亦所谓肺肝槎牙生竹石也。
