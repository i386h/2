<!-- { "loadSidebar": true } -->
　　予独爱村居水泉林麓之胜当予意者惟白水为然静士逹人偃蹇数四当予意者又惟李先生深甫为然先生旣谢京愽教事归白水息心亭所为作也间语人曰吾观隂阳之化以静瞰动息之机日之动而尽息乎夜嵗之动而尽息乎冬以至贞元翕辟天地一大动息其旋转则又无穷焉惟人生则寄死则归归则长息而不可复回其无甚痛欤故寿率百嵗为期五十则衰衰则亦可以息惟情态就凉快目称心之不如其旧其不息恒多矣吾诚念之夫光景转瞬吾已望六之年后日之不足把翫亦审矣抑四时之序功成者退吾又可委动于子而自息之时吾何系而不归哉吾坐吾亭一腔渊防百念灰寒闲云意定白鸟机忘农谈鱼话于雨香烟细水光月色之间曾不知身世之在人而溪山猿鸟之非吾分物是何有簿书鞅掌以役吾形轮蹄奔轶以动吾气枯荣升落以纷吾之懐抱者哉言已有进而言者曰亭名义似矣夫扫轨深栖据梧送老日之夜嵗之冬子之戌又合矣独不闻甚衰无梦未忘击磬之心乗化奚疑尚托闲情之赋士君子主持世道至静有至动之感焉不然畴昔之夜揽衣数起婴江湖之念而系杞人漆室之忧者非亭中人耶先生曰有是正徳丙寅冬孟见素子林俊记
　　湖广贡院増修记
　　科举昉于周迨宋详焉荐棘限帘制度草创开元间礼部始有贡院崇宁政和诸省贡院立矣湖南地居形要人代迁改国初乡比有事假城隍庙为之正统间始建鳯山之阳因山为制席舍聨山冈而公堂顾俯其下位寘殊弗称成化戊子有司者更之仍陋袭简率期至则役千夫费千缗权宜修饰一毕事即如废墟治乙卯予监试院中思一处而非专责也嵗甲子监察御史包君泽来按是藩适属举事偕同官夏君璲藩臬之长今都御史朱公钦汤公全曁诸僚贰谋曰荐贤大事湖南大藩而是地处士无茍耶且嵗必修修必费费竟无用孰若一修而永固费重而嵗嵗存者耶佥曰然质之都御史今侍郎韩公重王公鉴之语合授事于武昌知府陈侯晦聴自择其属与部民之良者委焉而视成于朱时江汉饥武昌实发粟八万斛望哺者犹蚁集城下朱偕陈谋曰是可举范文正法矣具米于官人四升而佣之逺近毕至日无虑千人乃市民居拓地四亩许前为腾蛟起鳯坊稍缩为门有三司公事防百职供用所有楼有祠有受牲之所门之内有检阅防有饭军局路纡廻转折广四丈而余当折处有某坊有二门有閤扁曰大比文塲有巡绰房有楼立于台上则明逺楼也有监试之至公堂衡鉴堂在其右监临居焉有公宴之文明堂堂前左为誊録所对读所右为弥封所受巻所誊録加楼栖诸生也后之左为提调堂右为监试堂又后为五经堂出题处也有收掌试巻所有刋刻刷印局又后有文衡堂左右为室考试官居焉月台之左有庖廪门有供给所有物料房有宰牲所有涤器池栖宿炊浴拚除地具焉凡为屋间计者二百二十有四楼者二坊者三井者七屋新者十之八仍其旧而修者十之二垣以丈计者若干肇工于是嵗二月至七月以成告坚朴明整不溷不泄执事有戒而后先以临者易密士子作气亦倍是于前矣陈侯以包命属记乆之陈复书曰包不幸矣义不可使无传惟古圣王茂至道搜进羣髦尧靡遗野舜辟四门汤立无方文济多士固非规规艺术以绳度人才然自科目之设甲贬乙更未之竟废盖所谓无可奈何之法而罗英抡俊无越此途识治者深望焉夫重士重道也亦重治也则所以羣之聨之开成而廪食之由之上甚勤而阅试之地由之有司者顾如是其茍是宜其有是役而众志之胥同也夫事始诸心者也固则常袭焉畏则难阻焉隘则嫌忌焉疎则陋遗焉不袭不阻不忌不遗非智且公且密且勇不能奚独一贡院集事间哉抑诸士有忠告焉去陋就嘉辟隘而敞宜有司责也迨其身独无所同然乎未可他求者亦自尽而已矣正徳丙寅冬十一月吉莆田林俊记








　　见素集巻八
　　钦定四库全书
　　见素集巻九
　　明　林俊　撰
　　记
　　醒翁亭记
　　昭武羣山之囿而登高最高清拔秀整升其巅以瞰城郭则公宇云连人居鳞次溪山环合斗折于其下舟航下上于走雷吹雪削丹丛翠之间转息万态海日苍凉桑影直射郡之胜曰熈春朝阳者是山也山近下颇夷水旱时祷焉故守得时至其地而肃神静虑憩息无所吾友夏公育才先守延劔裒然亷直之声载移是郡则旣鼓而付之矣又孚之以实惠乆之人以安公公亦乐而安于守也结亭夷处与僚宷防公政而览民俗因是亭以嘉惠是郡亦屡矣间携酒约客公固不废饮亦不流饮饮无醉醉亦无乱嵗且得代而亭无令名客曰亭名以醒翁无可乎佥曰可则走书请记予笑曰是醉翁变例耶六一乡邦先逹之贤公仰止亦素矣六一不在酒而以醉名寄山水而醉也公不废酒而以醒名无亦寄山水而醒耶盖善为同者无迹之滞耳矣鲁男子无害同栁下恵元亮无害同诸葛孔明公之醒亦奚害同六一之醉耶夫酣酗势利酒亦醉不酒亦醉抑众人同也故曰皆醉惟醒者独异于是陶然自适将不知天为大古徃今来为乆死生为一旦暮则虽处醉乡狎饮徒犹兀兀然以醒奚暇与世龊龊一滞留之浅之介于意者山水无情而无累于物者也人之情寓焉乐而情酣焉无害为醉对而情适焉无害为醒二名无不可者客善名而公之自况亦大矣六一谪滁时以直道寡合乆之竟起枢密防大政毅然任天下之重公之道无然乎醉翁滁系思之地郡所以致其爱者醒翁也甘棠勿剪二翁竝峙于滁邵之间二州山水均有托矣正徳丙寅夏仲莆见素子林俊记
　　杏隐记
　　樵木屠钓佣卜皆可托自隐然莫如医医之学肇于岐黄而载于周典其学有自而其施用有经在百家固仁术也故懐济人恵物之具者不利于施则徃徃托于医自见盖所以为道一也龙坡方君子建少从宋恒逺氏学医恒逺传文谟文谟之学实宗用晦二先生以素问灵枢难经为宗防以仲景叔和洁古明之仲脩之论而济以吾儒之道术故收效特完莆之医推方氏君再世其业旣乆而精凡莆之士夫细人郡邑之长贰疾必迎君藩臬大吏之疾亦迎君君治多竒効効多厚酬不能酬者无较也或谓有董奉之风名医屡荐先事辄引避长躯丰颊濒老一布衣韩伯休流亚也佥宪黄未轩曰子建医而隐宜号杏隐曹郡丞良金为绘图而予记焉皆徳君者尚论其世君之隠其殆有终乎前四十年予业儒君业医济人恵物为心皆同也亦旣皆有遇矣予用辄心违君按方审证攻截补防投剂而奏功无不如愿君顾有大行其间与埋光铲采独善其身者又异矣追忆孝宗敬皇帝龙驭上賔论者归之荐匪人而药进之误有如君者数人通院籍任专寄容有此耶呜呼斯谋国蓄材之疎臣子殒裂之至痛也谨备是记使后之观者警焉正徳戊辰仲夏鳯山林俊记
　　上坵山记
　　邕公墓在山之西北山九起伏墓在其中尽处靣三山山外海海外又山吾家子孙衣冠视长房端州而他房不及意然乎此乆闻之族前辈廷用公公死方念之一野老无意道及其处云前四十年栖隐僧尚有祭此天幸也因厚赏之是墓皆邵州续庆图后事墓又不知其几红窻盖七墓云方者名文二今絶矣
　　上坵林山也在尊贤里梁志东林塘西陈墙南公路北大山山至中一山也云林庄墅林墓埔子孙八代不离此墓田二十四墓八丁向者成化末方者冒市它姓立五墓俊侃赎山复之墓不迁存厚也正徳戊辰谨志
　　梦纪
　　已己嵗之二月十三日也夜梦东山移公署寝所寓予且曰吾食之不尽则位置皆意所知者之恵示一帙若密件功状然者又索予诗疾读予曰多为公作公曰某亦有懐公诗欲诵而忘又曰可无赠予曰未论风沙无嵗月亦知道路有春秋拾防楮书曰望防狼山火不红亦知一范在军中射穿同辈老无力算敌先朝防旧工心折正如东下水书成难寄北归鸿祝天眠食隂晴外是处青山欲葬公公防而去噫异矣予别二十有五年中间仅一防徃来书问甚简迹甚疎而向徃徒切不知公亦置予一怀抱何如也而神交有是生耶否耶示我祸耶福耶乆絶貉首之怀无为代之梦若完归公兆或吉占也索灯备録对之泪下
　　木兰烟水记
　　蒲石花竹书画皆予好然惟书独留余无蓄焉有遗者徃徃为好事取去若弃唾无问毎兴至就观蓄有之家无酬直之劳树植封防布置之勤而寓目常新骛收裒取掷百金而不靳无我之见又无我之多以办如是也亦善好矣治丙辰予谢事归于家家隘无所容寓厚墩又寓东园青野弥漫木兰在其望趋海之路其一经吾门烟霏上浮绀碧在其下罾者立网者游钓者分榕根而坐欢笑谐谑其意要不专在鱼也夜向静负贩之舟拏音清逺合韶頀之奏田车咿轧如诉如怒又如军中之乐箫声隐隐如鳯喈鸣仙子凌虚而驭风又如嫠恨闺愁喑呜哽咽使人有杪秋荒落之感江湖心事未来之嵗月已尽付烟水间矣例不与燕防故旧间欲致予拉以登舟舟必遡木兰性意闲适人世事要未易此也误荷先皇帝今上知遇召命屡辱予屡辞揣分固然亦不欲烟水献笑也留台时呉小仙伟以画名倨视尊要独致勤于予予薄其使酒任侠迹其所工又非予之所好也不纳乆之予弟一素知其然潜致伟伟忻然来濡墨挥素顷之成大幅宛若身与木兰游而细模吾真于云泉风壑之下岂其心诚巧与得之夙窥而然耶一素为轴奉予予曰吾自有真奚俟假耶予尝立溪桥云物幻变于卒谈疾指之间是固真元黙运妙用显行神不能测其深彼数寸之管数尺之绡又恶能尽耶伟得木兰之粗疑亦未尽予之蕴也且私诸家者未尽同之人有诸身者未必不失之子孙木兰天造地设以防送吾老吾乐也公之人无徳传之吾子孙决不为有力豪夺而不吾守仁且智矣弟奚取以混吾真移吾情哉一素起曰命矣记而并归之正徳己巳夏兄见素记
　　晦庵朱先生燕居记
