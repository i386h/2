<!-- { "loadSidebar": true } -->
　　臣闻明於天地之性，不可惑以神怪；知万物之情，不可罔以非类。诸背仁义之正道，不遵《五经》之法言，而盛称奇怪鬼神，广崇祭祀之方，求报无福之祠，及言世有仙人，服食不终之药，遥兴轻举，登遐倒景，览观县圃，浮游蓬莱，耕耘五德，朝种暮获，与山石无极，黄冶变化，坚冰淖溺，化色五仓之术者，皆奸人惑众，挟左道，怀诈伪，以欺罔世主。听其言，洋洋满耳，若将可遇；求之，荡荡如系风捕景，终不可得。是以明王距而不听，圣人绝而不语。昔周史苌弘欲以鬼神之术，辅尊灵王，会朝诸侯，而周室愈微，诸侯愈叛。楚怀王隆祭祀，事鬼神，欲以获福助，却秦师，而兵挫地削，身辱国危。秦始皇初并天下，甘心於神仙之道，遣徐福、韩终之属多赍童男童女入海求仙采药，因逃不还，天下怨恨。汉兴，新垣平、齐人少翁、公孙卿、栾大等，皆以仙人黄冶祭祠事鬼使物入海求神采药贵幸，赏赐累千金。大尤尊盛，至妻公主，爵位重累，震动海内。元鼎、元封之际，燕齐之间方士目扼，言有神仙祭祀致福之术者以万数。其后，平等皆以术穷诈得，诛夷伏辜。至初元中，有天渊玉女、钜鹿神人、阳侯师张宗之奸，纷纷复起。夫周秦之末，三五之隆，己尝专意散财，厚爵禄，竦精神，举天下以求之矣。旷日经年，靡有毫厘之验，足以揆今。经曰：「享多仪，仪不及物，惟曰不享。」《论语》说曰：「子不语怪神。」唯陛下距绝此类，毋令奸人有以窥朝者。（《汉书·郊祀志》下：成帝末年，颇好鬼神，亦以无继嗣故，多上书言祭祀方术者。谷永说上，上善其言。）
　　◇说王音
　　将军履上将之位，食膏腴之都，任周召之职，拥天下之枢，可谓富贵之极，人臣无二，天下之责四面至矣，将何以居之？宜夙夜孳孳，执伊尹之强德，以守职匡上，诛恶不避亲爱，举善不避仇雠，以章至公，立信四方。笃行三者，乃可以长堪重任，久享盛宠。太白出西方六十日，法当参天，今已过期，尚在桑榆之间，质弱而行迟，形小而光微。荧惑角怒明大，逆行守尾。其逆，常也；守尾，变也。意岂将军忘湛渐之义，委曲从顺，所执不强，不广用士，尚有好恶之忌，荡荡之德未纯，方与将相大臣乖离之萌也？何故始袭司马之号，俄而金火并有此变？上天至明，不虚见异，唯将军畏之慎之，深思其故，改求其路，以享天意。（《汉书·谷永传》）
　　◇谢王凤书
　　永斗筲之材，质薄学朽，无一日之雅，左右之介，将军说其狂言，擢之皂衣之吏，厕之争臣之末，不听浸润之谮，不食肤受之诉，虽齐桓、晋文用士笃密，察父η兄覆育子弟，诚无以加！昔豫子吞炭坏形以奉见异，齐客陨首公门以报恩施，知氏、孟尝犹有死士，何况将军之门。（《汉书·谷永传》、《艺文类聚》三十三。）
　　◇与王谭书
　　君侯躬周召之德，执管晏之操，敬贤下士，乐善不倦，宜在上将久矣，以大将军在，故抑郁於家，不得舒愤。今大将军不幸蚤薨，累亲疏，序材能，宜在君侯。拜吏之日，京师士大夫怅然失望。此皆永等愚劣，不能褒扬万分，属闻以特进领城门兵，是则车骑将军秉政雍容於内，而至戚贤舅执管於外也。愚窃不为君侯喜，宜深辞职，自陈浅薄不足以固城门之守，收太伯之让，保谦谦之路，阖门高枕，为知者首。愿君侯与博览者参之，小子为君侯安此。（《汉书·谷永传》）
　　◇与王音书
　　夫上德厚则下爱深，下爱深则其谋忠。其言至。昔善治国者不忘危，善养生者不讳死，以忠臣直友，明史良医，灵蓍信龟，咸得尽忠正言，不蔽兆吉。故能迁咎延誉，转祸为福。（《艺文类聚》二十四）
　　◇戒段会宗书
　　足下以柔远之令德，复典都护之重职，甚休甚休！若子之材，可优游都城而取卿相，何必勒功昆山之仄，总领百蛮，怀柔殊俗？子之所长，愚无以喻。虽然，朋友以言赠行，敢不略意。方今汉德隆盛，远人宾服，傅、郑、甘、陈之功，没齿不可复见，愿吾子因循旧贯，毋求奇功，终更亟还，亦足以复雁门之，万里之外以身为本。愿详思愚言。（《汉书·段会宗传》：阳朔中，复为西城都护，谷永闵其老复远出，予书戒。）
　　◎韩昌张猛
　　昌，元帝初为车骑都尉。猛，为光禄大夫。
　　◇与呼韩邪单於盟约
　　自今以来，汉与匈奴合为一家，世世毋得相诈相攻。有窃盗者，相报，行其诛，偿其物；有寇，发兵相助。汉与匈奴敢先背约者，受天不祥。令其世世子孙尽如盟。（《汉书·匈奴传》下）
　　◎董宏
　　宏，初元二年嗣父忠爵高昌侯。建平元年免为庶人。傅太后称尊号，仍复故封。
　　◇上哀帝书请上傅太后及丁姬尊号
　　秦庄襄王母本夏氏，而为华阳夫人所子。及即位后，俱称太后。宜立定陶共王后为皇太后。（《汉书·师丹传》）
　　宜立丁姬为帝太后（《汉书·孝元傅昭仪传》）
　　春秋之义，母以子贵，丁姬宜上尊号。（《汉书·王莽传》上）
　　◎尹忠
　　忠字子宾，魏郡人。初元中为廷尉。建昭初迁诸吏左曹光禄大夫，代张谭为御史大夫，坐河决自杀。
　　◇毁庙议
　　孝武皇帝改正朔，易服色，攘四夷，宜为世宗之庙。（《汉书·韦玄成传》）
　　◎尹更始
　　更始字翁君，汝南召陵人。元帝初为议郎。永光中为谏大夫，迁长乐户将，有《春秋谷梁传》十五卷。
　　◇毁庙议
　　皇考庙上序於昭穆，非正，礼宜毁。（《汉书·韦玄成传》：谏大夫尹更始等十八人以为。）
　　◎张忠
　　忠一作中，字子戆，钜鹿人。为东平相。建始末入为少府，代尹忠为御史大夫。阳朔初卒官。
　　◇奏免王尊
　　尊暴虐不改，外为大言，倨姗上，威信日废，不宜备位九卿。（《汉书·王尊传》：御大夫中奏云云，尊坐免。）

卷四十七
◎何武
　　武字君公，蜀郡郫人。元帝初以射策甲科为郎。永光初迁令，免。河平末举贤良方正对策，拜谏大夫，迁扬州刺史。阳嘉初入为丞相司直，拜清河太守，免。元延中徵为谏大夫，迁兖州刺史，入为司隶校尉，徙京兆尹，左迁楚内史，迁沛郡太守，复入为廷尉。绥和初代孔光为御史大夫，改大司空，封汜乡侯，免。元寿初复征为御史大夫，徙前将军。平帝初坐与公孙禄互相称举免。寻为王莽所诬自杀，谥曰剌侯。
　　◇上封事荐辛庆忌
　　虞有宫之奇，晋献不寐；卫青在位，淮南寝谋。故贤人立朝，折冲厌难，胜於亡形。《司马法》曰：「天下虽安，忘战必危。」夫将不豫设，则亡以应卒；士不素厉，则难使死敌。是以先帝建列将之官，近戚主内，异姓距外，故奸轨不得萌动而破灭，诚万世之长册也。光禄勋庆忌行义修正，柔毅敦厚，谋虑深远。前在边郡，数破敌获虏，外夷莫不闻。乃者大异并见，未有其应。加以兵革久寝。《春秋》大灾未至而豫御之，庆忌宜在爪牙官以备不虞。（《汉书·辛庆忌传》：时数有灾异，丞相司直何武上封事。）
　　◇上书荐傅喜
　　喜行义修，忠诚忧国，内辅之臣也，今以寝病，一旦遣归，众庶失望，皆曰傅氏贤子，以论议不合於定陶太后故退，百寮莫不为国恨之。忠臣，社稷之卫，鲁以季友治乱，楚以子玉轻重，魏以无忌折冲，项以范增存亡。故楚跨有南土，带甲百万，邻国不以为难，子玉为将，则文公侧席而坐，及其死也，君臣相庆。百万之众，不如一贤，故秦行千金以间廉颇，汉散万金以疏亚父。喜立於朝，陛下之光辉，傅氏之废兴也。（《汉书·傅喜传》：哀帝即位，喜为右将军，傅太后不欲令喜辅政。上於是赐喜以光禄大夫养病，大司空何武、尚书令唐林皆上书言。）
　　◇奏置三公官
　　古者民朴事约，国之辅佐必得贤圣，然犹则天三光，备三公官，各有分职。今末俗之弊，政事烦多，宰相之材不能及古，而丞相独兼三公之事，所以久废而不治也。宜建三公官，定卿大夫之任，分职授政，以考功效。（《汉书·朱博传》）
　　◇奏置州牧
　　古选诸侯贤者以为州伯，《书曰》：「咨十有二牧」，所以广聪明，烛幽隐也。今部刺史居牧伯之位，秉一州之统，选第大吏，所荐位高至九卿，所恶立退，任重职大。《春秋》之义，用贵治贱，不以卑临尊。刺史位下大夫，而临二千石，轻重不相准，失位次之序。臣请罢刺史，更置州牧，以应古制。（《汉书·朱博传》：何武为大司空，与丞相方进共奏言。）
　　◇奏请内史如都尉
　　往者诸侯王断狱治政，内史典狱事，相总纲纪辅王，中尉备盗贼。今王不断狱与政，中尉官罢，职并内史，郡国守相委任，所以壹统信，安百姓也。今内史位卑而权重，威职相逾，不统尊者，难以为治。臣请相如太守，内史如都尉，以顺尊卑之序，平轻重之权。（《汉书·何武传》：武为御史大夫，司空与丞相方进共奏言，制曰可。以内史为中尉。）
　　◇华阴守丞嘉
　　嘉，史不著其姓，元帝时为华阴守丞。
　　◇上封事荐朱云
　　治道在於得贤，御史之官，宰相之副，九卿之右，不可不选。平陵朱云，兼资文武，忠正有智略，可使以六百石秩试守御史大夫，以尽其能。（《汉书·朱云传》）
　　◎朱云
　　云字游，鲁人。居平陵。元帝时为博士，迁杜陵令。坐故纵亡命，会赦举方正，为槐里令，下狱，减死为城旦。成帝世不复仕，年七十馀，终於家。
　　◇上疏劾韦玄成
　　丞相韦玄成，容身保位，亡能往来。（《汉书·朱云传》）
　　◎侯应
　　应，建昭中为郎中。
　　◇对问罢边备事状
