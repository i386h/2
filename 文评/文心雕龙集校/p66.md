<!-- { "loadSidebar": true } -->
「纪传」，范校：「孙云《御览》作『传记』。明抄本《御览》『缀』作『经』，『泛』作『纪』。」《附校》：「『纪传』作『传记』（记误托），『缀』作『经』，『泛』作『记』。」《校证》：「《玉海》『泛』作『泛』。宋本《御览》『泛』作『记』，明钞本《御览》、铜活字本《御览》作『纪』。」
岁远则同异难密。
《附校》：「『同异』作『周曲』。「《校注》：「按作『周曲』义长。」按《文选》卷十潘岳《西征赋》：「北有清渭浊泾，兰池周曲。」此「周曲」所由出也。然后文「追述远代，代远多伪，公羊高云：传闻异辞」，可证此处作「同异」为是。
斯固总会之为难也。
范校：「黄云：案冯校本『总会』校云：『总会，《御览》作脗合。』孙云：明抄本《御览》（会）作『合』。」《附校》：「『会』作『合』。」《校证》：「《史略》『会』作『合』。」按《文选》张衡《西京赋》：「总会仙倡，戏豹舞罴。」马融《长笛赋》李善注：「《琴道》曰：下征七弦，总会枢极。」《梁书武帝纪》中：「诏曰：若非总会众言，无以备兹亲览。」又《隋书经籍志一》：「孔子既叙六经，题目不同，指意差别，恐斯道离散，故作《孝经》，以总会之，明其枝流虽分，本萌于孝者也。」《文学潘徽传》：《韵篡》序曰：「摽摘是非，撮举宏纲，裁断篇部，总会旧辙。」则作「总会」是。
或有同归一事，而数人分功。
范校：「孙云：《御览》无『而』字。」
偏举则病于不周。
「病」，范校：「孙云：《御览》作『漏』。」
故张衡摘史班之舛滥。
《校证》：「《御览》、《史略》『摘』作『擿』。」《考异》：「按：摘、擿通。」
傅玄讥后汉之尤烦。
《校注》：「按休奕语不可考。『尤』疑当作『宂』《晋书司马彪传》：『（《续汉书叙》）汉氏中兴，讫于建安，忠臣义士，亦以昭著；而时无良史，记述烦杂，谯周虽已删除，然犹未尽。』袁宏《后汉纪序》：『予尝读后汉书，烦秽杂乱，睡而不能竟也。』并足为『后汉宂烦』之证。」按《说文》乙部：「尢，异，也。」徐锴注：「乙欲出而见阂，见阂则显其尤异也。」《史记五帝本纪》太史公曰：「余并论次，择其言尤雅者，故着为本纪书首。」雅烦相反，「尤雅」是，则「尤烦」亦通。杨疑近理，《汇校》据改，却非。
公羊高云：传闻异辞。
范校：「孙云：明抄本《御览》（高）作『皐』。」《附校》：「『高』作『皐』。」范注：「『传闻异辞』见公羊隐公元年、桓公二年及哀公十四年传。」按《汉书艺文志》：「《春秋古经》十二篇，《经》十一卷。公羊、谷梁二家。」又「《公羊传》十一卷。公羊子，齐人。」颜注：「名高。」又《论衡顺鼓》篇：「鲁国失礼，孔子作经，表以为戒也。公羊高不能实，董仲舒不能定，故攻社之义，至今复行之。」《新论正经》篇：「《左氏传》遭战国寝废。后百余年，鲁人谷梁赤为《春秋》，残略，多有遗失；又有齐人公羊高，缘经文作传，弥离其本事矣。」《晋书荀崧传》：「（崧）乃上疏曰：称公羊高亲受子夏，立于汉朝，辞义清隽，断决明审，董仲舒之所善也。」则作「高」是，《御览》误。
荀况称录远略近。
范注：「『录远略近』见《荀子非相》篇，又见《韩诗外传》卷三。彦和此论，见解高绝，《史通》《疑古》、《惑经》诸篇所由本也。……愈后出之史家，其所知乃愈多于前人，牵引附会，务欲以古复有古相高，信述远之巨蠹矣。」《校证》：「《御览》『况』作『悦』，考荀悦《汉纪》及《申鉴》俱无此语。《史通烦省》篇云：『昔荀卿有云：录远略近。』即本此文。亦谓此为荀子语。范注谓：『录远略近，见《荀子非相》篇，又见《韩诗外传》卷三。』案《荀子非相》篇作『传者久则论略，近则论详，略则举大，详则举小。』《韩诗外传》三作『夫传者久则愈略，近则愈详，略则举大，详则举细。』语与此异。疑此为彦和撮举荀文，而用『略』字为比较之词耳。」《考异》：「按：此撮用《荀子非相》篇之语意而变其词耳，《御览》非。」《校注》：「按《荀子非相》篇：『传者久则论略，近则论详；略则举大，详则举小。』舍人所称，当即此文。然意义适与之反，且与本段亦相舛驰。《韩诗外传》三：『夫传者久则愈略，近则愈详，略则举大，详则举细。』其文即出《荀子》。是『录远略近』四字之淆次甚明，当乙作『录近略远』或『略远录近』始合。《史通烦省》篇亦作『录远略近』，浦氏《通释》已径改为『远略近详』矣。」《义证》引《疏证》：「《史通烦省》篇云：『昔荀卿有云：录远略近，则知史之详略不均，其为患者久矣。』其文亦同《文心》。今浦氏《通释》本改为『远略近详』。且曰：『《史通》此文，以涉《文心》而误。』理或然也。《韩诗外传》三亦引《荀子》之语，文有小异，曰：『夫传者，久则愈略，近则愈详。略则举大，详则举细。故闻者闻其大不知其细，闻其细不知其大。是以久而差。』繇此以证『录远略近』一语，应有舛误。细审本文，所谓『录远略近』，似为录远宜略之义。下文又云：『录远而欲详其迹。』正为录远宜略之反义。否则，前后之语意不合。」又斯波六郎云：「『录远略近』据上下文义，非是。恐为『远略近详』之误。」又陈书良云：「『录远略近』不误，是记录远古之事简略于近世之事意。重点在录远。如改为『详近略远』，则与上文『追述远代，代远多伪』，及下文『盖文疑则阙，贵信史也』不合。又刘知几《史通烦省》云：『昔荀卿有云：录远略近。』二刘所据《荀子》，殆别本乎？」又《文心雕龙校注商兑》云：「按《荀子非相》：『传者，久则论略，近则论详。』彦和曰『录远略近』，本与荀子无忤。《史通烦省》因以为言：『昔荀卿有云：录远略近。』浦起龙以彦和误引荀文，作《史通通释》，改曰『远略近详』。殊不知《文心》『略』字后省介词『于』，有比之意，谓作史记录远代之事，宜比近代简略。下文言俗人『爱奇』，作史竟『录远而欲详其迹』，恰与此相反，故非之。」按《荀子非相》篇此节为：「夫妄人曰：『古今异情，其所以治乱者异道。』而众人惑焉。彼众人者，愚而无说，陋而无度者也。其所见焉，犹可欺也，而况于千世之传也？妄人者，门庭之间，犹可诬欺也，而况于千世之上乎？圣人何以不欺？曰：圣人者，以己度者也。故以人度人，以情度情，以类度类，以说度功，以道观尽，古今一度也。类不悖，虽久同理，故乡乎邪曲而不迷，观乎杂物而不惑，以此度之。五帝之外无传人，非无贤人也，久故也。五帝之中无传政，非无善政也，久故也。禹、汤有传政而不若周之察也，非无善政也，久故也。传者久则论略，近则论详，略则举大，详则举小。愚者闻其略而不知其详，闻其详而不知其大也。是以文久而灭，节族久而绝。」此处之「录远略近」，非录远略于近之谓也。盖谓愚者易录远而略近，非谓撰史者宜录远而略近也，与上之「传闻异辞」相合，盖同属妄人之事也。后文「录远而欲详其迹」者，谓愚者略近而详远。近易详而不不知详之，远不可详而必欲详之，详之不已则必大其辞，违背信史「文疑则阙」之弘例，此正「讹滥之本源，而述远之巨蠹也」，与《荀子》之意甚合。
莫顾实理。
「实理」，范校：「孙云：《御览》作『理实』。」《校注》：「『实理』，《御览》、《史略》引作『理实』。《文通》七引同。按作『理实』是。《书记》篇：『翰林之士，思理实焉。』正作『理实』。《书》伪《毕命》：『辞尚体要。』枚传：『辞以理实为要。』《后汉书朱浮传》：『浮因上疏曰：……小违理实，辄见斥罢。』又《王充传》：『充好论说，始若诡异，终有理实。』《三国志魏书王基传》：『文王报书曰：凡处事者，多曲相从顺，鲜能确然共尽理寔。』寔与实通。《论衡乱龙》篇：『不得道理实也。』亦并以『理实』为言。」按《三国志魏书杨俊传》：「司马朗早有声名，其族兄芝，众未之知，惟俊言曰：芝虽夙望不及朗，实理但有优耳。」《吴书孙奋传》裴注：「此虽欲增皓之恶，然非实理。」《晋书习凿齿传》：「（凿齿）着《汉晋春秋》。……临终上疏曰：或问：魏武帝功盖中夏，文帝受禅于汉，而吾子谓汉终有晋，岂实理乎？」《宋书王弘传》：「尚书王准之议：即事而求，有乖实理。」又《高僧传序》：「求之实理无的可称。」《世说新语赏誉》：「简文云：刘尹茗柯有实理。」则「实理」亦当时之常言。
录远而欲详其迹。
《校证》：「《御览》、《史略》『迹』作『迹』。」
穿凿旁说。
「旁」，黄本作「傍」。按二字通。
旧史所无，我书则传。
「传」，范校：「孙云：《御览》作『博』。」《校证》：「《御览》、《玉海》『传』作『博』。」《校注》：「『传』，《御览》引作『博』。冯舒校作『博』。按『博』字义长。《玉海》引亦作『博』。」按「传」有传使人知之义，作「传」义长。《说文》：「传，遽也。」段注：「辵部曰：遽，传也。与此为互训。此二篆之本义也。《周礼行夫》：掌邦国传遽。注云：传遽，若今时乘传骑驿而而使者也。《玉藻》：士曰传遽之臣。注云：传遽，以车马给使者也。《左传》、《国语》皆曰：以传召伯宗。注皆曰：传，驿也。汉有置传、按传者如今之驿马，驿必有舍，故曰传舍。又文书亦谓之传，《司关》注云：传，如今之移过舍文书是也。引伸为传遽之义。则凡辗转引伸之称皆曰传，而传注流传皆是也。」
而述远巨蠹也。
黄本「远」下有「之」字。《校证》：「冯本、汪本、畲本、两京本脱『之』字。徐、冯校并云：『远下《御览》有之字。』」《汇校》：「按有『之』字义长。」按从《御览》、黄本补。
至于记编同时同多诡。
黄本作「至于记编同时，时同多诡。」黄校：「（后时字）元脱，胡补。」范校：「孙云：《御览》（记）作『纪』。」《附校》：「『记』作『记』，不作『纪』；『时』字有。」《校注》：「按《御览》、《史略》引，并有『时』字。何本、梁本、谢钞本同。」按据《御览》、黄本补。
勋劳之家。
