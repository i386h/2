<!-- { "loadSidebar": true } -->
　　吉水黄公孟铉以頴鋭之资渊懿之学识趣超诣才思逸发其立心期至于古圣贤之道为文章若泉涌川汇浩乎其不穷沛然而莫御每有所着人争传诵之以为楷式洪武中用荐为镇江幕属治效尤着寻以事免官家居益致力于圣贤之学四方从防者森若束笋公循循善诱多所造就得其学者往往皆当时名士公为人孝友纯笃志趣卓越虚已下人不事表襮襟度洒落夐出物表言动之间恂恂谨饬乐易和平见者心醉予尝辱交于公获承公之绪论以为可久相处者曾未几时而公遽捐馆舎矣感今思昔为之慨然爰申之以辞少据予哀且以慰公于地下也其辞曰　维公之特兮资性天成仁山之秀兮文水之英藻思俊发兮始于幼龄聪頴絶人也遹驰厥声涵泳百家兮沉潜六经逺企圣域兮玩心高明虚以受人也弗矜弗盈淬磨砥砺兮研思覃精蓄之既博兮蕴之益发而为文兮五采纵横咸韶并奏兮金石锵鸣江海下流兮波澜渟武库洞开兮众宝晶荣瑶穹澄朗兮万象森呈时既弗遗兮期道之行位不满德兮孰究其能遽焉退休兮咏歌太平从者如云兮视公仪型胡天之啬兮奄然长征独乘元气兮遨逰太清庶几精英兮随物流形凝为卿云兮粲为列星令名弗泯兮千载犹生于乎怀公兮永以为征祭文
　　祭太保阳武侯薛禄文【追封鄞国公諡忠武】
　　惟公之生夙负才略乘时奋兴鸣剑横槊公负刚勇义胆忠肝为国靖难惟公桓桓感会之机云龙风虎公所自任惟忠与武天戈所向如霆如雷公冒矢石无坚弗摧既清内难既奠邦国爵位超加有声赫赫疆场有警六师亲征公为前驱沙漠肃清积勲累劳荐受褒典进位师臣极于崇显公结主知终始一心屹为柱石以身自任爰城朔方爰度爰筑亦既克完而公病笃还京入朝力疾自陈赐药命医恩意益勤公宜少留溘尔遐弃讣闻兴嗟锡爵赐諡存殁哀荣如公几人公死无憾失兹老臣予辈交防同在朝列自公云亡孰不呜咽爰洁一觞载陈以辞公灵如在尚其鍳之
　　祭宋驸马琥文
　　惟公出自名阀器宇端厚昔在太宗选配贵主尝命镇抚西陲式副倚注继命居守南京小心周宻弥效劳勚既而闲居数载恪谨自守皇上用笃亲亲任以心膂而一疾弗支遽焉长往宸衷轸念所以眷礼于公者甚厚公可无憾矣某等辱在交防切深感悼驰词致奠涕泪交零灵爽如存尚祈歆鍳
　　祭佥都御史严升文
　　惟君有学有行早擢科第首为牧宰称于其职继佥外宪改佐郡符入典郎署遂贰大理滋歴嵗年益严操履朝廷重耳目之寄陟佥宪台自莅职以来夙夜惟寅振起纪纲刬决宿弊政令一新人用畏服夫何一疾遂以不起凡在同朝皆为伤悼某等相望非迩弗获躬赴缄词逺寄寓此一觞君尚有闻鍳此诚悃
　　祭兵部尚书张本文
　　惟公器宇清粹性行刚介负通敏之识蕴经济之材始服官政宰邑有闻用登郡守遂叅大藩入佐冬官复赞邦刑敭歴中外声誉咸彰操履之严始终一致仁考继统之初急于用贤首擢公司马皇上委任旧人益隆宠眷加授宫僚复命兼职地官公夙夜孜孜讲求治理嘉言谠论日进于延整饬兵政惩滥冒之失清理钱谷革欺漏之弊黾勉不懈一心为国上纳其忠人服其公惠利及于军民事功着于朝廷方兾绩效之成以副倚托之重讵意一朝遂成永诀当宁兴悼防典有加凡在闻知罔不伤感某等久同朝列契谊尤深忽此相失涕殒心摧继今欲承顔接辞以罄平生而音容日逺不可复得矣一觞荐诚想公如在公其有知来格来歆
　　祭户部尚书郭敦文
　　呜呼公之器宇静厚而凝峻公之德性孝友而谦和公之存心处正而不阿公之持身厉操而不变方入仕之秋遭圣明之日首登郎署继任郡守用佐藩阃賛贰六卿爰陞陟于地官遂总理于邦赋身任勤劳而不替心怀忠鲠而不忘歴事四朝揆始终而一致践敭中外亶清白而一心属兹委任之隆宜享夀禄之富何一疾之弗支竟逾月而不起九重为之兴悼百僚为之恻伤某等辱在交防久同朝列忽一朝而永诀与万古而长辞爰陈菲奠寓此哀忱惟公不亡庶其鍳之
　　祭胡学士光大文【赠资善大夫礼部尚书諡文穆】
　　惟公之生器宇夙成粤自髫龀煜然有声壮逰江湖襟度洒落傲睨物表寄兴寥廓继登庠序学问益充如玉斯琢如金在镕射策决科蜚声塲屋一魁天下人望所属爰歴清要列官词垣步武玉堂出人金门备承恩遇眷顾益隆论思献纳夙夜在公掌帝之制温纯典雅云汉之光被于华夏黼黻铺张皇猷日宣地位清切委任尤专帝命时及赉锡缤纷绣衣象简照耀青云公既蒙恩益勤厥职慎宻小心靡间朝夕方期眉夀以享荣名岂谓二竪倐焉相婴薤露兴歌九原不作圣情嗟悼百僚骇愕防典攸加褒赠愈厚公死无憾后世有耀顾惟交防中心孔悲昔也同列今焉永辞旅榇言还道路悠邈睠兹故乡窀穸是托临岐祖送涕泗其滂哀哉长诀万古一觞
　　祭兵部尚书陈洽文【镇交阯殁于战阵赠少师諡愍节】
　　惟公之生性行贞纯忠谨谦和翼翼恂恂初以才荐首列近侍继典铨衡载职大理夙夜弗懈惟明惟公寔称委任仰副宸衷交人梗化肆造叛逆公赞元戎屡效劳绩阅歴二纪抚镇炎陬累征不靖惟公懐忧宁桥之役公谋既善彼拒弗纳失在轻战师徒为衂宼势披猖惟公秉义奋气弥刚公蹈白刃如履平地一心为国有死无贰孤忠伟节日月争光凛凛英风振于遐荒公死如归国有懿典生着荣名殁尤光显稽行锡諡恩防有加命子以官鸾诰寔华予忝交防夙敦情好公既永逝益增悲悼有殽载俎有酒盈尊一觞致奠灵爽如存
　　祭驸马都尉广早侯袁容文
　　惟公出自勲阀选居戚里文皇靖难首效劳勤翼赞城守设施有方用济艰虞茂膺褒锡荣贲三世肆加恩数遂董督府以赞军政从容慎宻亷公寛和亲贤乐善文雅恂恂不矜于已不骄于人方兹委任期辅邦家胡兹一疾奄然而逝逺迩嗟悼中外尽伤某等叨同朝列咸切哀痛九原日逺瞻望无由有洁其觞有楚其豆庶鍳于诚歆此一奠
　　祭胡学士文
　　惟公负刚介之资抱明敏之识学究乎天人才高乎时俗早发身于科第遂敭歴于清华出入乎金马玉堂之间翺翔乎紫禁青云之上论制作则黼黻乎皇猷备顾问则屡承于宠眷歴览两京载笔累陪于扈从驰驱沙漠服勤两事于北征既屡蹑于华阶亦荐蒙于褒赐斯文为之倚望朝廷为之属心顾年齿未登于五十而筋力正及于康强胡大限之俄穷遂九原之不复圣上轸不憖之悲百僚兴云亡之叹虽防典之加逈超于古昔而死生之感不尽于心私呜呼哀哉公其往矣自今不可以复见矣瞻灵柩之南还怅云山之辽邈爰敬奠于一觞痛永诀乎千古
　　祭周处士宗坦文【以逮对宪台得直将南归病卒于官舍】
　　呜呼周君其所蕴者仁义忠厚之德其所见者冲和雅粹之容其所负者英伟豪迈之气其所尚者高蹈肥遯之风播芳声于乡郡埀典则于名宗仗先茔之大义秉尊祖之至公上京华以游览歴川岳之竒雄何高情伟志之弗遂奄焉一疾以令终嗟善人之不淑慨天道之梦梦视浮生于一瞬寔今古之所同其所贵者身后令名之不冺况夀年福履之兼隆谅仙逰九地以奚憾怅亲交一见而无从邈音容之杳杳积予心之忡忡瞻旅榇之南旋云山之万重持薄奠以摅哀灵彷佛兮来降呜呼周君尚享
　　祭夫人刘氏文
　　忆自洪武庚辰之春予以荐赴南宫忝官近侍其冬即迎致夫人京师以就禄食未几遭值国艰深切忧怖赖祖宗之佑幸以无虞既而荷先帝选用儒雅授职翰林逮永乐已丑之春承命扈从北廵明年从征于北以其冬还京嵗癸已复扈从北廵明年再征于北夫人以十三年挈家归乡里十四年冬予还自北京夫人复携二女来会十五年春车驾再幸北京予又从行而夫人复以是秋归数年之间南北往来与夫人聚处者无几去年春得大鹏书言夫人将买舟来北京闻之喜不自胜适其夏值予复有北征之行至秋八月始还京而夫人乃以五月十四日得暴疾而卒呜呼痛哉夫人之病也吾不得视药殁也吾不得临诀殡也吾不得临棺祭又不得以时呜呼痛哉思惟夫人慈仁之德勤俭之行而不能相与偕老于百年使吾一旦失贤妻吾母失贤妇而诸子失贤母呜呼痛哉比者圣天子莅阼之初嘉念旧人蒙恩擢居保傅官列二品夫人亦荷二品鸾诰之封帝命下临独不得目视其荣早日子孙满前防衣后先跪拜笑嘻奉觞称夀和气满堂何乐如之今吾之归诸子诸女诸孙皆在独不见夫人呜呼痛哉奈何哀哉奈何嵗月逾迈夫人去世又已周朞而一坏未卜停棺在堂此实予责今将赴京已令诸子卜宅兆俟今冬安厝夫人夫人其尚鍳予诚一觞致奠涕泪交零中心梗塞痛何可言
　　祭弟幼孝十郎文
　　呜呼吾弟命止此耶吾弟聪明磊落襟度秀爽脱畧不羁傲睨物表诵诗读书操觚染翰鋭敏精勤超然独得孝亲敬兄交友接物周宻详审曲尽人情理家治生创基治产相时经营咸适其宜公直亷介忠恕明信先义后利服于乡闾英英之气挺挺之识浩然之志独步前驱方期有为如古之人继志述事以裕厥后夫何一旦困于二竪奄忽长逝竟不可知于乎吾弟命果如斯贤若顔子尚啬于夀虽在后世夀夭穷通此理一致抑又何疑况以吾弟明决自信临终之言炳炳琅琅洞视古今中心坦然知命不惧视死如归力疾据几援笔大书告以后事略无忌讳且命吾子再三寄声死生诀别万古无期惟此孤幼托之于兄提擕敎育兾其成立庶几九泉瞑目无憾于乎吾弟言及于此终古之痛何以克堪兄于吾弟情深义笃幽明之间敢负斯言忆自曩嵗弟来省问兄从北征未及相见弟乃留此待兄之归惟秋七月还自塞北词林一见悲喜交集握手勤拳如解饥渴曾未逾月弟复告归临岐一别怆咽无言日月逾迈南北暌离十载之间如隔梦寐谓宜再见叙我情亲岂期一朝遂成永诀于乎哀哉兄于吾弟病弗克视药敛不及抚棺葬不及执绋祭不及以时号哭天涯永恨何追于乎哀哉人世百年寄此一瞬万生扰扰终归于尽吾弟虽殁幸有贤子长者奋立克振门户幼亦頴发不在人后殆天所畀以报吾弟惟弟不亡视此后人彼或夀考嗣续无传殁同埃烬寂焉无闻兄视吾弟生既有立殁复有传虽云蚤世无复遗憾于乎哀哉兄仕于朝二十余年骨肉疎濶会少别多终兾归老共乐丘园天胡不吊夺我贤弟命不可知遽至于此于乎哀哉我言有尽我思无时我泪有尽我恨无穷缄词万里以写我悲弟其有知鍳此深情
　　祭亡兄季质弟季缄防孚防孝文
　　幼孜窃禄于朝埀三十载骨肉手足之情无日不惓惓于怀然尚兾会合有时庶少叙天伦之乐以慰久别契阔之私岂意诸兄弟数年之间皆相继亡殁南北迢逓竟成永诀呜呼哀哉吾于诸兄弟病弗能视汤药殁弗能与殡殓葬弗能执绋以临窀穸祭弗得以时终古之憾其何能释兹者荷蒙圣恩封赠先世幸得归省予家拜吾母见吾子孙族人见吾乡里亲识朋友独不得见吾兄吾弟呼天叫地五内摧裂呜呼予言有尽予恨无穷予泪有尽予悲无穷用致薄奠以写予诚惟灵不昧来享于斯







　　金文靖集巻十
