<!-- { "loadSidebar": true } -->
　　大夫越礼以生事而贻患于其国春秋据事直书而自见矣夫失己失人冦之招也今公子结以国卿下媵陈人之妇已失已矣媵妇之后遂专事以及齐侯宋公盟公侯岂大夫之敢敌乎是以牲防徒陈而反以致三国之伐然后生事病国之祸见矣结可责也而齐侯宋公亦不得免焉云云古者夫人之出疆也受命而不受词有可以安社禝利民人者专之可也未闻专命而非礼以致患者也夫人必自侮而后人侮之国必自伐而后人伐之皆由己以致之况于己为大夫固当使其君安富尊荣而民无侵陵之患也今一举而害及其国其罪岂不大哉是故公子结者鲁之卿也媵妇贱事非大臣所当亲今乃纵其私情去国逾境以媵微者之妇则以尊而临卑紊上下之分矣彼齐侯者太师之尊为东州之方伯宋公者先代之后爵为天子之上公夫岂列国大夫所可敌哉今结也因媵妇之行遂及二君为盟焉夫盟者有国之大事也乃不禀命于君而专之外有以卑抗尊之罪而内有以臣专君之恶一举而二罪倂焉其可乎哉他日西鄙之伐辱国殄民果谁之所致乎则结之罪不可逃矣是故媵妇贱事不当书而春秋特书曰公子结媵陈人之妇于鄄陈人防者既见其重以失已矣而继之曰遂及齐侯宋公盟遂者专词及者所欲又见其轻以失人也至于西鄙之师而书曰伐见三国之有词于伐也然则三国义乎曰鲁则失矣三国亦岂义哉夫以伯主之严上公之重谁得而犯之蕞尔大夫而求盟其从其否诚在我也训之以礼义道之以名分不与之盟可也执而治之可也何至以二大国之君俛首与之共防既防之后而以兵刃临之夫抗尊求盟者公子结也西鄙之民何罪慢鬼神而食话言虐无辜以黩威武不义甚矣吾尝观乎文公之经有曰季孙行父防齐侯于阳谷齐侯弗及盟夫以商人之不义且能却大夫之请何桓公乃不能慎之于始而悔之于终乎然则结也不足责也齐为伯主于是乎有慙徳矣
　　公围成公至自围成筑蛇渊囿
　　君令不行于陪臣而劳臣以自乐甚矣鲁之不竞也夫佚防从欲己非人君之当为而况作于患难之时乎是故成鲁邑也而强臣据焉定公欲堕其城而亲帅师徒以围之卒不能克而返是正恐惧警省之时也奈何告至之后乃役民以筑蛇渊之囿尚可谓知务乎春秋书公围成公至自围成于十有二年之冬而书筑蛇渊囿于十有三年之夏则定公之失君道可知矣呜呼鲁自宣公受国于东门氏而禄去公室矣成公失政而政逮于大夫丘甲之作费邑之城三军之作中军之舎不絶于经三家竞爽不弱一个焉孰知陪臣之又专制其后哉至于孔子摄相然后费郈继堕公室可为之兆已见于此使其终用圣人鲁可以为政于天下矣虽百成何能为哉今定公不知二邑之堕出于仲尼之化而以为己功也于是亲帅其师以围成而不知公敛处父之徒无君之人也于公何难哉是以无成是无孟氏之言一动强臣之心而深沟髙垒坚守弗下以封内之邑而用师围之有如敌国已见鲁之失政矣况以堂堂国君之尊伐一陪臣而不能胜卷甲而归亦可危矣吾意定公因是而惧改前辙以自新委国圣人之不暇也奈何恬不知畏告至之后反自肆于骄乐当举趾条桑之月役农作之民以筑囿焉夫筑者创始之词而囿者育鸟兽之所也当闲暇之时且不可为也而况于萧墙之冦未弭此何时耶而自放于盘乐怠傲无乃安危利菑而乐其所以亡乎置民人社禝于度外而以奉己为重颠倒错乱未有甚于此者矣春秋先书公围成而继之以公至自围成危之之意已见至明年之夏而有筑蛇渊囿之书则定公之不足与有为也明矣卒之女乐至庭而圣人以燔肉去遂使一变至道之国日沦于防弱而大野之麟卒虚其应悲夫吾尝观于春秋书筑防及囿凡六见庄公一年而筑三防当齐桓方伯四邻和睦国家无事可以有为而不为也故鲁自是始弱及庄公告终而遂大乱国防亡成公之时内政归于强臣而外屡辱于大国末年晋悼复伯稍获见重而遂筑鹿囿昭公堕于季孙之术中而筑郎囿卒以客死今定公不以先君为鉴而又履其辙焉呜呼无囿犹可无民何为邦分崩离析而不能守是谁之咎哉
　　取汶阳田公防楚公子婴齐于蜀
　　借势以复地其利国也为甚防致赂以从夷其辱国也为甚大夫为国而不知以义为利未有不受其咎者矣鲁之成公恃晋之势一战胜齐以取汶阳之田以乱而易乱也其利国不亦防乎遂使楚人以此借口而为阳桥之役公也乃屈千乗之尊防其大夫于蜀致赂纳质以求免焉则其辱国大矣观春秋书取汶阳田于前而书公防楚公子婴齐于后则鲁之所获不如所防为国而不以礼其效岂不深切着明矣哉尝谓天下莫大于礼莫强于义是故诸侯脩睦以事天子不敢失也而后蛮夷顺令以事中国不敢违也今也友邦冡君不能和协而使外夷得以借此以为猾夏之阶不亦甚哉观成公之所以胜齐而辱于楚者抑亦可以为戒矣且夫汶阳鲁故田也而见夺于强大之齐攷于建邦土地之圗若在封域之中则先王所锡先祖所受不敢失坠所当告于天王以正疆界不当擅兵以取之也不然侵小得之则固有兴灭继絶之义齐固不得而有亦岂鲁之所当有哉今鲁之战齐也以大夫之一怒而介于大国幸以获胜则借郤克之言以取汶阳而不使一介告诸天子是惟强力之恃而于君臣之义蔑矣虽取故邑与夺人之有何异哉而不知我以强力陵人人亦以强力而陵我矣未防楚人遂有侵卫侵我之师以问伐齐之故甥舅之国剪为仇雠而使蛮夷得以为词亦已傎矣而又不能亲贤脩政保固疆圉乃以国君之尊亲防公子婴齐于蜀而荐贿焉以周公之裔千乗之君降班失列以聼于夷狄之大夫岂不哀哉惟其不能以礼为国以及此忧也故曰借势以复地其利国也为甚防致赂以从夷其辱国也为甚大也季孙行父为国上卿固当上使其君保安冨尊荣之位而下庇其民使无辛苦垫隘之祸也而乃不忍一朝之忿残民以逞其私汶田之归扬扬然自以为功而辱逮君父不顾也方将立武宫以宣示其侈而不知他日韩穿一言复束手以归诸齐而所得者为虚文不足以偿所防然后知不以义为利而以利为利乃有国家者之大患而春秋讥取汶阳田之意逺矣















　　诚意伯文集卷十四
　　钦定四库全书
　　诚意伯文集巻十五
　　明　刘基　撰
　　犁眉公集上
　　文
　　少微山眉岩神仙宅记
　　神仙果有宅乎超无为以至清与太初而为隣又乌有所谓宅也神仙果无宅乎左带瑶池右环翠水缭以赤城玉楼十二其传非一惜乎吾不得而见之也世之人由不能见遂并神仙以为无有呜呼是非知造化之情状者也夫造化之神妙岂夫人之所能穷哉天地生物各禀气以成形人亦物之一也物能化人奚为不能化故雀化为蛤鼠化为鴽麦化为蛾蟞化为蝉蠋化为蝶鱼与蛇化为龙吴之桑晋之石楚之枯木冥顽无灵去人甚逺乃或化而为人或忽然而人言焉由是观之天下之物无不能变化也审矣何独于最灵之人而疑之哉缙云之山桐溪出焉东南流入于好溪其南曰少微之山是为括苍洞天有观曰紫虗紫虗之山水清奇幽邃瓯括之间无与为比自唐宋以来神仙钟离先生吕洞宾皆尝来游而章思亷徐泰定即其观之道士也皆以羽化去其事迹显著人能言之不可盖也履其地思其人宁不飘然有凌云之志哉观之南有山曰眉岩章先生羽化之后塟其冠舄之所也今道士梁惟适及其弟子王有大每至其所必裴囘兴感嗟先生之绪不续故于岩傍作室以邀先生岁时致享祀而以神仙宅名之夫先生神游八表雷霆为舆风雨为驾蹑光景超防没亦安事夫宅哉其或鉴二子之诚心而为之一来不可知也故为述其事而继以歌惟适字安宅基祖母永嘉郡夫人之侄孙基之外侄也有大字处谦皆括苍人歌曰
　　幽华兮春菲明月兮秋辉仙人去兮何时归空山寂寥兮使我心悲檀为梁兮楠为柱白石承楹兮青萝为宇攀桂枝兮延伫髙无梯兮泪零如雨瑶壁兮丹崖鹤晨鸣兮猿夜哀怆怳悢兮倚长怀望夫君兮来不来挹寒泉兮荐芳芷长烟徘徊兮清风四起洞谷豁谺兮笙竽盈耳松篁戛摩兮毛髪飒洒采琼英兮琅玕将以遗兮飞鸾盼肹蠁兮杳冥聆环佩兮云端逍遥兮夷犹伤心兮离忧拜稽首兮陈情冀神君兮长留
　　送宋仲珩还金华序
　　易不云乎有子考无咎庚子之歳予与金华宋先生俱来京师时上渡江未久浙东方归附先生与予及予同乡叶景渊章三益同居孔子庙学惟日相与谈咲虽俱不念家而予三人者亦皆不能无芥于心惟先生泰然耳日与文彦士相从游不倦人咸异焉时先生有子二人长曰瓉字仲圭次曰璲字仲珩皆克家盖夙以家事付二子久矣故先生得以优游授道于浦江郑氏之义门至今又十有五年矣去年秋七月予自家重赴京先生时为翰林侍讲学士执手相盼睐喜溢眉目先生长予一歳予须髪已白过大半齿落什三四左手顽不掉耳聩足踸踔不能趋而先生鬓须黝黒唇齿朱贝顔渥丹步履坦坦不落朝班后晨起戴星入国史馆握笔冩细字如青蝇头日数千且仆仆走承召命暮归作诗文四五少不下二三先生素儒家无赢僮仆在京寓旧城去公馆弥十有五里惟次子璲偕一驺者従夫人又病在寓璲来往省视父母且奉母粥药不遑朝夕今年春长子瓉遣二孙自金华来夫人病亦愈于是先生以事命璲暂还故里而在朝羣公大夫士咸赋诗饯璲望其即还则璲之能善事其父执善交其朋友者可见呜呼若先生可谓有子旡咎者矣宜其老而愈康且乐也璲又工楷篆隶草书赋诗属文皆足以纉承家业故于其行序以送之且继以诗曰
　　条风东来灵雨从之之子于迈何以送之　灵雨蒙蒙沾彼原隰送子于郊为子伫立　有鸣者鸠在彼苞桑习习其风载吹我裳　维桐之华亦炫于野悠悠行子亦驻其马　维水东流维日西驰眷言顾之靡靡其思维日西驰载昏载朝维水东流以汐以潮　芃芃者麦维
　　其黄矣心之思矣维其长矣　赠子以诗酌子以酒晤言何其伊迩匪允
　　清斋记
　　室以斋名取其洁也斋以清名清者洁之华也惟洁也而后清生焉浮屠氏离世絶俗以洁为其道故剪须薙髪割情断爱所以洁其身也疏茹粝食屏斥鱼肉所以洁其口也趺坐面壁收神内观所以洁其目也晨钟暮皷梵音海潮所以洁其耳也焚檀焫沈氤氲桂薫所以洁其鼻也幽漻閴黙惟寂惟寞所以洁其心也五情既治百魔不生洁不汚而后天下之清归焉天台朱伯贤为予言义中上人之居中天竺也有室曰清斋环以羣山萦以碧水其在钱塘时盖尝屡游而玩心者其为名也实称故太虗澄朗烟空雾豁日月光华原野昭旷而天地为之清焉丹葩发鲜緑隂永昼凉飚撤暑银汉挂户而节物为之清焉时雨新濯竹树生色猨鸟不呼松栢帖妥而岩壑为之清焉遥望西湖如大圆镜翠赮埀映波澜锦章而是室之下白石玉皎暗泉金奏足音无闻谷响相答至于今使人思不能忘请为文以记之予惟乾坤睢刺以来人世之无此境久矣今聆朱先生言意敞怳如梦寐幸而圣明应运宇宙载造太平景象于今复见则所谓清斋者尚或得而游也年月日记
　　玉兔泉铭【并序】
