<!-- { "loadSidebar": true } -->
【铭文】王讳润，字子泽，渤海条人。文穆皇帝之孙，高祖神武皇帝之第十四子，文襄、文宣、」孝昭、武成四帝之爱弟，皇帝之季父也。若夫长发滥觞之源，厥初绵瓞之绪，乘轩服衮」之华，握镜配天之业，固以详诸中汗，可得而略也。王德惟天纵，道实生知，体协黄中，思摽象」外。爰自髫剪，迄乎奇角，绰然有裕，卓尔无朋。陈王惭其七步，刘德愧其千里。及玄运告终，苍」精革命，率由文祖之事，式遵繁昌之典。爰命亲贤，利建侯服。封冯翊郡王，邑三千户。寻拜侍」中开府仪同三司。唐侯故墟，鲜虞旧国，南望沙丘，北临易水，形胜之地，非亲勿居，阃外之重，」惟贤是属。乃除东北道行台尚书左仆射定州刺史。顷之，改授开府仪同三师，增邑二千户。」寻变三师为三司，仍为开府，加授都督定瀛幽南北营安平东燕八州诸军事，刺史如故。未」几，除尚书左仆射。参酌元气，燮谐治本，万机斯缉，七政以齐。属鹤钥初启，雀窗伫训，膺兹审」谕，入辅少阳。除太子太师。寻兼并省录尚书事。三川都会，二周旧壤，关河设险，是称衿带，推」毂作镇，非亲则贤。除河阳道行台尚书令。坐制方面，事切分陕。被文德以来远，设多方以误」敌。威震南土，声骇西戎。就拜司空公，行台如故。俄迁司徒录尚书事，仍拜太尉公。顷之，迁大」司马。入为司州牧。专席而坐，去节为治，道成日用，化行期月。城狐于是敛迹，稷蜂为之不起。」行马之外，豪右肃然。复兼录尚书大司马，州牧如故。食南青州干，别封文城郡开国公，邑一」千户。进位太保，复除河阳道行台录尚书事，寻迁太师，俄拜太宰，又出为定州刺史。惟王衿」神简令，风韵酋举。玉质金箱，凝脂点漆。烂如岩电，轩若朝霞。高则难踰，清非易挹，悬锺扣而」斯应，明镜照而不疲。规谟宏大，志托玄远。师文梦周，希颜慕舜，耻方管晏，羞道桓文。立言峻」于太山，吐论光于朝日。虽帝称予季，王曰叔父，海内所瞻，天下不贱，虚己尊贤，倾心下士，敬」爱无怠，握吐忘倦。焚林榜道之宾，指平台而结辙；谈天炙輠之客，望碣宫而投轸。无不侧席」虚右，拥篲先驱，礼重王前，恩踰隗始。所以富贵绝骄奢之期，膏梁无难正之弊。至于昏定晨」省，常以色养为先；冬温夏清，耻用苦口为治。奉美献珍之日，惭见于先尝；量药节食之晨，媿」闻于后进。居家不严而治，行政肃以成风。仁孝自天而生，礼义由己而出。不授之于师傅，岂」假之于典模。所谓自家形国，由迩及远者也。至若出膺连率，入据冢司，外总六条，内参百揆，」任寄之重，亲贤莫二。巨川资其舟楫，神化伫其丹青。九德于焉可歌，三阶所以增耀。俄而琼」瑰在梦，台骀作祸，翌日弗瘳，奄宾上帝。以武平六年八月六日遘疾，廿二日薨于州馆。哀结」市人，痛感宸极，赙给之数，率礼有加。诏赠侍中使持节假黄钺冀定沧瀛赵幽安平常朔」并肆十二州诸军事左丞相太师录尚书事冀州刺史，品爵如故，谥曰文昭，礼也。粤以武平」七年岁次丙申二月庚戍朔十一日庚申迁定于邺城西北三十里釜水之阴。虽香名将兰」菊共远，盛德与岘山俱传，恐高岸之为谷，纪芳烈于幽泉。乃为铭曰：」上帝降灵，高门诞圣，河洛荐宝，神宗受命。世握玄珠，家传金镜，盘石惟永，本枝斯盛。爰禀正」气，是生哲人，不疾而速，知机其神。因心则孝，任己以仁，斯言无点，其德有邻。受兹分器，锡之」土宇，在汉犹仓，居周为鲁。出登方岳，入膺中辅，鼎味以和，衮阙斯补。承明时谒，驷马从梁，高」台芳树，衮衣绣裳。左右相照，道路生光，侍游西苑，陪骋北场。雅爱人伦，尤好儒者，臣称唐宋，」客曰枚马。菟园之上，荆台之下，缱绻游从，纵横文雅。川流不舍，人生若浮，遽随霄烛，奄□夜」舟。仙鹄叫垄，怪虎生丘，萧萧风月，秋非我秋。河北磁县出土。见《考古》一九七九年第三期《河北磁县北齐高润墓》。
【志盖】佚
【铭文】大妃讳华。清河贝丘人也。昔梦感商王，精托辰尾。大功朕于前载，休祉被乎后昆。太□」流誉于魏年，司颖腾芳乎晋策。本枝别干，荣耀千祀。祖敬，河涧内史。父天民，济南太守。」太妃门籍旧风，庭禀师训，早称贞静，夙擅幽闲。爰在弱笄，神姿挺映，礼法淳深，识量通」远。妇德绝伦，不俟图书之益；嫔仪迥秀，岂劳簪珥之光。口不择言，目无邪视。淑问徽音，」表里斯洽。及移天左避，作俪时髦，鲂鲤可食，秦晋相偶。结发之华，崔刘无以尚；齐体之」盛，袁马不能踰。既而良人不幸，藐诸在室，昼哭夜歌，礼无违者。虽命之不淑，家亦屡空，」良冶折薪，未绝如带。太妃志厉严霜，操明曒日。类冯姬之育子，犹翟母之携童。醴●有」序，组织无倦，安兹俭薄，历季永久。加以教深徙里，训重辍餐，还鱼戒廉，断丝劝学，温床」扇席，辩通得乎音旨；出告反面，仁智禀于仪形。故使志立闺门，誉华邦国，一德孔修，□」能备举。始则任邻管隰，经启霸图，终乃寄切良平，宣赞王业，傍燮秦阶，上康元首。舟楫」大水，羽翼蜚鸿。百乘接轸，不同仲由之叹；万钟就养，实异丘吾之感。惟子及孙，龙光满」室，仍世之盛，遂古弗闻。太妃处贵能降，居益念损，衣无兼采，食不重味，目弃珍玩，耳绝」丝桐。摈落嚣尘，袪洗累或，投心觉宝，束意玄门，洁斋静处，六十余载。虽光次悲泉，齿踰」大耋，贞情苦行，未之或改。自非才高女典，德冠母师，人事孚积善之征，天道锡流谦之」效，亦何能若此之裕乎？太妃以魏武定末除清河郡君，天统中进号平原郡长君，武平」初册拜宜阳国太妃。武平七年正月庚辰朔十四日癸巳遘疾薨于邺城宣化里第。春」秋九十有四。悼结冕旒，哀动簪绂，赗襚之数，有隆焉尔。诏曰：宜阳国故太妃傅操履」贞洁，识悟明允。女德母仪，声表邦国。积善余福，诞斯公辅。以兹燮理之才，实由义方之」训。白驹过隙，逝水不留。奄沦穷壤，实深嗟悼。宜加礼命，用申朝典。可赠女侍中，宜阳国」太妃如故，谥曰贞穆。粤以五月戊寅朔七日甲申祔于司空公之茔，秘丘长掩，芳烈不」传，刊石幽扃，傥示来叶。其词曰：」世笃潜祉，家韫余烈，远叶弥芳，长澜不竭。乃祖迈种，依仁游艺，显考承基，清辉有晰。纯」嘏彼被，淑人挺生，九芝均美，八桂齐荣。柔風婉?，秀植貞明，鑒圖以處，待傅而行。亦既」来嫔，作合君子，内政靡忒，中馈惟理。既陈藻薀，兼综麻枲，莱妇未俦，孟妻非拟。有行不」造，夙遘●厘，毁身为誓，哀以送之。援镜守节，●门避疑，梁求反币，楚娉还辎。诞兹人杰，」功成亮采，抚翼翰飞，郁为时宰。陟屺晨望，倚闾夕待，百禄是宜，终孝斯在。母以子贵，寔」曰旧章，典制伊穆，车服有光。位尊养厚，行立名扬，通神感物，终然允臧。迹惟?舍，心在」檀度，手握明珠，顶承清露。藏舟遽失，阅人已故，辰极载伤，衣缨永慕。青乌袭吉，广柳东」□，风凄林野，雾掩山川。事留彤笔，像画甘泉，阴沟不曙，贞石徒镌。
【同墓同出墓志盖一件】齐故使持节都」督齐衮南青诸」军事齐州刺史」尚书左仆射司」空赵公墓志铭。山东历城出土。见《文物》一九八五年第十期《释北齐宜阳国大妃傅华墓志铭》。
【志盖】无
【铭文】（砖质）大齐文宣皇帝弘德夫人墓志铭」夫人颜氏，字玉光，齐州人。其先颜路之苗裔。联」华紫极，易世相承，至于夫人。丽质天姿，自古未」有。婉约风流，终然独绝。天保元年征为西朝嫔。时为」帝上亲宠，六宦敬侍。天保四年，托育陇西殿下，转为」弘德夫人。但一生之运难置，百年之期易先。武平七年岁在庚申，」时年卌七，八月廿六日薨于邺城。昔西娥上月，一去不还；神女成」云，终如难见。诏赠太妃。又以京辇浮危，带山牢固，遂窆邺城」西七十余里石门之右。其词曰：」美哉丽质，绝世无伦。华盖紫极，君王宠亲。何图且埋形壤」坟。朝闻罢肆，人百其身。呜呼哀哉，何道托神。河南安阳出土。见《考古》一九七三年第二期《河南安阳县清理一座北齐墓》。
【志盖】齐故太」姬崔夫」人之铭
