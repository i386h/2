<!-- { "loadSidebar": true } -->
　　大面山前秋笛清细腰宫畔莫滩平呉樯楚柁动归思陇月巴云空复情万里风尘旧朝士百年铅椠老书生水村渔市从今始安用区区海内名
　　又
　　巢燕成归秋景竒颇容老子醉哦诗山晴更觉云含态风定闲看水弄姿痛饮何由从次道并游空复忆安期天涯又作经年客莫对青铜恨丝
　　又
　　西风吹叶满湖边初换秋衣独慨然白首有诗悲蜀道清宵无梦到钧天迂疎早不营三窟流落今寜直一钱把酒未妨余兴在试凭丝管饯流年
　　东园晩歩
　　乆客天涯忆故园彊名官寺只衡门秋桐蠧遍无全叶古柳吹斜出半根痛饮每思尊酒窄微官空羡布衣尊何时定下三巴去思卧孤舟听断猿
　　秋夜读书戏作
　　别驾生涯似蠧鱼简编垂老未相疎也知赋得寒儒分五十灯前见细书
　　太平花【花出劎南似桃四出千百包骈萃成朶天圣中献至京师仁宗赐名太平花】
　　扶牀踉蹡出京华头白车书未一家宵旰至今劳圣主泪痕空对太平花
　　日莫至湖上
　　篮舆晩绕湖乐此新秋凉粉落竹方老红凋荷更香天宇无纤云仰视鸿鹄翔小楼乆不登抚槛悲慨慷浮生寄一梦共尽无彭殇况我数月客转眼促去装顾作儿女态裵徊惜流光檐角迎夜月林间送斜阳四年已五迁终岁常遑遑安得一茆屋归老樵风旁【防稽山南有溪名樵风泾其上即若耶】
　　秋兴
　　无处逢秋不黯然驿前斜日渡头烟吟肩雅与寒驴称归梦频争社燕先百岁犹穿几两屐千诗不及一囊钱故应身世如团扇已向人间耐弃捐
　　秋色
　　一段凄凉傍酒杯中年剰作楚囚哀迢迢似伴明河出惨惨如随落照来客路半生常泪眼乡闗万里更危台蓼汀荻浦江南岸自入秋来梦几回
　　秋声
　　萧骚拂树过中庭何处人间有此声涨水雨余晨放闸骑兵战罢夜还营闲凭曲几听虽乆彊抚哀写不成暑退凉生君勿喜一年光景又峥嵘
　　观长安城图
　　许国虽坚鬓已斑山南经岁望南山横戈上马嗟心在穿堑环城笑敌孱【谍者言敌穿堑三重环长安城】日莫风烟传陇上秋髙刁斗落云间三秦父老应惆怅不见王师出散闗
　　雨中作
　　方惊岁更端不觉秋已孟虽云暑毒竢无奈风雨横荷空湖面濶叶脱树枝劲百卉亦已衰非复昔华盛游子老忘归一榻卧衰病欲谈无客来向壁弄麈柄
　　夜读了翁遗文有感
　　秋雨萧萧夜不眠挑灯开巻意凄然吾曹自欲期千载世论何曾待百年当日公卿笑迂濶即今河洛警烽烟隂阳消长从来事玩易深知屡絶编【公有易传】
　　雷
　　君不见冬月雷深藏九地底寂黙如寒灰纷纷槁叶木尽脱蠢蠢蛰户虫争坯坚氷积雪一朝尽风揺天边斗柄回雷声却擘九地出殷殷似挟春俱来鱼龙振鳍熟睡醒桃李一笑韶顔开候耕老农喜欲舞掀泥百草知谁催惟嗟妇女不解事深屋揜耳藏婴孩吾闻隂阳有常数非时动静皆为菑无人为报阿香道时来何至劳卿推
　　龙眠画马
　　国家一从失西陲年年买马西南夷瘴乡所产非权竒边头岁入几番【一作数】皮崔嵬瘦骨带火印离立欲不禁风吹圉人太仆空列位龙媒汗血来何时李公太平官京师立仗惯见渥洼姿断缣岁乆墨色暗逸气尚若不可羁赏竒好古自一癖感事忧国空余悲呜呼安得毛骨若此三千疋衘枚夜度桑干碛
　　秋夜池上作
　　短髪飕飕病骨轻临池闲看露荷倾月明何与浮云事正向圆时故故生
　　秋雨
　　西山云千重东园泥一尺可怜墙下路十日无履迹空庭桐叶尽古甃土花碧坐怀江湖间病鴈湿羽翮寒窗向人青衰髪垂领白孤吟更不寐聊伴候虫啧
　　卧病
　　人生寓一气血脉日夜流秋毫或壅隔百体若相仇嗟予少多囏衣食拙自谋方寸丛百虑如箭集射侯犇走连数岁呻吟剧兹秋生死亦何有成坏同一沤胡为不自爱森然起戈矛一笑众妄灭霜天鹰睨鞲呼儿屏药囊吾疾今其瘳
　　梦入禅林有老防方陞座或云通悟禅师也
　　尘埃车马何憧憧麞头鼠目厌妄庸乐哉梦见徳人容巍巍堂堂人中龙举头仰望太华峰摄衣欲往路无从忽然梦断难再逢空记説法声如钟
　　蜀州大阅【八月二十七日】
　　晓束戎衣一怅然五年奔走遍穷边平生亭障休兵日惨澹风云阅武天戍陇旧游眞一梦渡辽竒事付他年刘琨晩抱闻鸡恨安得英雄共着鞭
　　放怀亭独立有感
　　苇丛枯倒蓼花红小立东湖更向东委肉本知居几上翦翎何恨蓍笼中一笻信脚乾坤迮百榼浇愁宠辱空谁道穷途知旧少此心念念与天通
　　九月三日同吕周辅教授游大邑诸山
　　大邑知名杜叟诗山中仍値菊花时节旄落尽羁臣老髀肉生来壮士悲豪举每嫌杯緑浅痴顽颇怪鬓丝迟广文别乗官俱冷相伴宽为五日期
　　次韵周辅道中
　　山灵喜我马蹄声正用此时秋雨晴日淡风斜江上路芦花也似柳花轻
　　又
　　从来重九如寒食天气微隂正自佳莫问茱茰赐朝士一尊随处有黄花
　　憩黄秀才书堂
　　吾生如虚舟万里常泛泛终年厌作客着处思系缆道边何人居花竹颇闲淡门庭净如拭窗几光可鉴堂上满架书朱黄方防勘把茅容卜隣老死更谁憾
　　夜防鹄鸣山【山葢张天师学道之地事与史合】
　　西游万里已闗天采药名山亦防縁老柏干霄如许夀幽花泣露为谁妍苔黏石磴扪萝上灯耿云房扫榻眠安得仙翁索米术一生留此弄寒泉【索米谓五斗米法】
　　次韵周辅雾中作
　　一日篮舆十过溪丹茰黄菊及佳时端居恐作他年恨聨辔聊成此段竒侧磴下临重涧黑乱云高出一峯危何时闗辅烟尘静太华山头更卜期
　　山中得长句戏呈周辅并简朱县丞
　　鹤鸣山空无鹤来青霞嶂深天壁开千巗角逐互吞吐一峰拔起矜崔嵬日光微漏潭见底【青霞嶂碧玉潭皆雾中佳处】水气上薄云成堆幽禽飞鸣报客至竒树璀璨知谁栽花藤怪蔓白昼暗犇猨落狖无时哀路穷尚蹑一千级忽见密竹藏楼台共言神僧昔住此至今光景如天台搘笻负笠出复没喜动妇人惊提孩髙人何至作狡狯无乃翫世聊相诙不然学道穷实际讵舍正大崇竒瓌儒林丈人学擅世余事尚压蔡与崔名山未死可再到此士一失难重陪赞府摘山事如织摆拨领客何竒哉境幽神怆不可住归倩玉手传金杯【朱君有侍儿许为客出】
　　捣药鸟【雾中有此鸟鸣声清絶正如杵药】
　　白髪无情日日生愁聊复作山行幽禽似欲嘲衰病故学禅房杵药声
　　出山
　　出山似与髙人别回首时时一怅然它日再来縁要熟遍题名姓緑巗边
　　平云亭【大邑】
　　满榼芳醪何处倾金鼇背上得同行天垂緑野三边尽云与朱阑一様平烟树微茫疑误墨风松萧瑟有新声黄花未吐无多恨也胜湘累拾落英
　　髙秋亭【大邑】
　　三日山中醉复醒径归回首愧山灵从今惜取观书眼长看天西万叠青
　　九日小疾不出
　　病厌追游嬾举觞今年闭戸作重阳香烟袅袅闲萦几书巻纷纷静满牀斜日更增秋惨淡黄花应怪客凄凉长安光景还如昨谁醉城南杜曲旁【昔官都下毎以九日游西湖诸寺】
　　九日试雾中僧所赠茶
　　少逢重九事豪华南陌雕鞍拥钿车今日蜀州生白髪瓦炉独试雾中茶
　　我有美酒歌
　　我有美酒起自斟劝君一巵爲君吟素衣未遂京尘化緑鬓已受呉霜侵三巴涂路何嵚崟五溪雾多毒淫虎豹夜啸裂崖谷魑魅昼出矜山林身如槁叶堕幽穽窅窅何啻千尺深无因剖胷出此心一寸孤忠天实临
　　次韵师伯浑见寄
　　穷乡乆客易消魂短髪秋来白几分梦泛扁舟镜湖月身骑瘦马劎闗云万钉寳带知何用九转金丹幸有闻欲与先生同此计防营茅舎近江滨【伯浑隠龙山仆亦有结茅蟇津之意】
　　自江源过双流不防径行之成都
　　断笮飘飘挂渡头临江立马唤渔舟少城已破繁华梦老境聊寻汗漫游斜日驿门双堠立早霜风叶一林秋诗材满路无人取凖拟归骖到处留
　　过緑杨桥
　　过县东驰十里遥行吟不觉度谿桥硙轮激水无时息酒斾迎风尽日揺半掩店门灯煜煜横穿村市马萧萧秦呉万里行几遍莫恨尊前緑鬓凋
　　五鼔自筰桥入府
　　晓月有余光秋树无浓影野烟浩无际陂路行愈永堰声何澎湃露气正凄冷忽然客愁破更觉诗律整昔人千载意忙里一笑领山林岂难归吾计自不猛
　　客多福院晨起
　　万鲸传响彻修廊唤起衰翁晓梦长万事可怜随日出一生常是伴人忙驰驱深厌交飞盖息偃何时静炷香四到锦城身愈老更堪重入少年场
　　雨中出谒归昼卧
　　防雨盈车辙秋风涨帽帬爱闲惟兀兀应俗苦纷纷病眼添花晕顔缬纹归来炷香卧窗底看微云
　　长歌行
　　人生不作安期生醉入东海骑长鲸犹当出作李西平手杖旄钺清旧京金印煌煌未入手白髪种种来无情成都古寺卧秋晩落日偏傍僧窗明岂其马上破敌手哦诗长作寒螀鸣兴来买尽市桥酒大车磊落堆长缾哀丝豪竹助剧饮如钜野受黄河倾平时一滴不入口意气顿使千人惊国雠未报壮士老匣中寳劎夜有声何当凯还宴将士三更雪压飞狐城
　　夜食炒栗有感【漏舎待朝朝士往往食此】
　　齿根浮动叹吾衰山栗炮燔疗夜饥唤起少年京辇梦和寜门外早朝来
　　秋夜怀呉中
　　秋夜挑灯读楚辞昔人句句不吾欺更堪临水登山处正是浮家泛宅时巴酒不能消客恨蜀巫空解报归期灞桥烟柳知何限谁念行人寄一枝
　　游三井观
　　三井乆知名暇日偶一访栋宇坏欲尽基址尚闳壮画墙皆国工烟云俨天仗旌旄亚戈防佩玉杂弓防太古实杰作笔落九天上呉生名擅世睥睨未肻让规模逺有考意象豪不放最竒老癯仙骨立神愈王石恪虽少怪用笔亦跌宕两姝淡蛾眉非复火食状尘埃乆侵蚀风雨无葢障好事未易逢寜能乆亡恙雍洛劫火余妙迹尽凋丧斯游恐难继伫立增悄怆
　　僊游阁
　　张公一去二百载杰阁依然横霭中徙倚看碑仍看画时闻柏子落秋风
　　寓居小庵才袤丈戏作
　　早衰甚畏寒飕飕压空馆登阁望东庵亭亭长一繖欣然愿暂寓竹底门可欵外看磔猬毛仰视覆鹄卵席才置锥地牖若窥天管瓦炉香不去菅寝衾易暖颇疑渔庵结又类土室窽家具止囊衣弛担着亦满客来勿嗤陋老我善用短犹能设胡牀相唤共茗椀
　　送华师从劎州张秘书之招
　　三年相伴锦江头一日翩然不可留官冷蓬门无客恋时清劎阁有僧游闗山黙数来时路风月悬知别后愁禅版经龛有余暇频登高处望西州

　　劎南诗稾巻五
　　钦定四库全书
　　劎南诗稾巻六
　　宋　陆游　撰
　　江上对酒作
　　把酒不能饮苦泪滴酒觞醉酒蜀江中和涙下荆扬楼橹压湓口山川蟠武昌石头与钟阜南望郁苍苍戈船破浪飞鐡骑射日光冦来即送死讵能犯金汤汴洛我旧都燕赵我旧疆请书一尺檄为国平氐羌
　　自嘲
　　华子中年百事忘嵇生仍坐嬾为妨病于荣宦防心乆老向端闲得味长对客欲谈还愦愦读书才过已茫茫青缣帐暖黄防稳聊借东庵作睡乡
　　暮归马上作
　　石笋街头日落时铜壶阁上角声悲不辞与世终难合惟恨无人麤见知宝马俊逰春浩荡江楼豪饮夜淋漓醉来剰欲吟梁父千古隆中可与期
　　临别成都帐饮万里桥赠谭徳称
