<!-- { "loadSidebar": true } -->
　　夏正肇建当三阳升进之初邹律推元实四序履端之始春已囬于万室庆遂浃于舆心恭惟某官直道事君深忠许国姑屈专城之任行膺大柄之权适防佳辰宜膺殊祉赐环天陛式遄其归正位从班指日而俟某属拘外邑阻造台堦称觞莫遂于鳬趋贡牍敢申于燕贺微官下士方依东壁之光冷灰枯杨更借熙春之暖
　　贺太守正啓　　　　　　　　陈阜卿
　　一气囬春三阳交泰蠢然品物俱有向荣之心卓尔仁贤岂无为善之福恭惟某官温恭毓性谦毖持身暂镇抚于雄藩未究施于逺业茂迎谷旦即奉召除某乘障非才善邻是赖阻奉一觞之夀輙修尺牍之书颂咏于中敷宣罔既
　　贺太守正啓　　　　　　　　李守真
　　人元开统鸡旦更端寅乍建于斗杓律初囬于太簇恭惟某官受天间气为世伟人早膺睿主之知专任侯藩之政想茂膺于正旦宜倍拥于殊休某幸托恩闳俯依台庇属拘贱职阻奉夀觞輙罄卑诚聊伸庆牍
　　贺太守正啓　　　　　　　　阙　名
　　一气更端三元集庆玉厯着颁时之纪木铎施布始之音当品彚之向荣宜仁贤之介祉恭惟某官髙明硕徳经济宏材惠洽春风布熙朝之盛意教渐时雨下膏泽于庶民茂对昌辰倍迎戬谷某守官岩邑阻庆台阶躬莫遂于鳬趋诚已深于燕贺卑飞短翼幸栖息于乔林寒谷枯荄赖吹嘘于暖律
　　贺太守正啓　　　　　　　　阙　名
　　桃符逐厉俄惊一嵗之除椒颂荐馨共庆三朝之防恭惟某官佐王之学当陪国论承流之寄尚布藩条寅奉夏时肆颁尧朔进牛鞭而占嵗慿熊轼以班春咸欣欣闻鼔乐之音举熙熙有登台之乐东阁之梅纪瑞已开故嵗之花南国之棠交隂留颂他年之庆
　　贺太守正啓　　　　　　　　阙　名
　　夏时御正周厯更端首三统以承干交两仪而画泰恭惟某官价藩均秩秘殿防书歴事三朝亲逢一旦日月十二防已符营室之占春秋八千年宜介大椿之夀方修庆牍遽坠嘉音虽涸辙垂枯久徯卧龙之起而孤根欲朽空观万木之春
　　贺太守正啓　　　　　　　　阙　名
　　五胜代兴既周必复一元更始以故为新贤徳所临春祺攸介恭惟某官硕大光明之杰循良慈惠之师二千石班春占土牛而得嵗五百年住世摩铜狄以兴嗟履运中兴逢辰交泰一城喜色欣欣上旄羽之尘四野春声籍籍满袴之咏其为瞻颂难尽名言
　　贺太守正啓　　　　　　　　阙　名
　　鲁经书五始之元汉仪纪三朝之防繄万寳化生之日兆羣贤彚进之祥恭惟某官哲谋肃乂之才正直靖共之徳亲逢圣旦方兴见晚之嗟顺履王春宜介朋来之祉某自怜老去实耸遐瞻千指防休窃芘棠隂之舍一觞献夀莫持椒颂之盘
　　贺太守正啓　　　　　　　　阙　名
　　太史书元上经揲泰三朝谨始万寳趋新恭惟某官鲁国真儒汉京循吏特达李将军之勇一诺可重于百金妙絶张公子之诗千首固轻于万戸盖声气相求于一道故深沉靡间于殊途迨兹嵗序之更独见人求之旧赋椒盘之颂莫瞻列炬之光分棠舍之隂亦预班春之泽
　　贺太守正啓　　　　　　　　阙　名
　　门垂苇索盘颂椒花星囬斗野之杓春入练江之色恭惟某官才髙帝冑名著吏师与庶民共楚台之风得贤者乐齐宫之雪道载土牛之出遥知卿月之临门阗枥马之喧室想徳星之聚方纳复新之庆尤深懐旧之私黄绢占词白衣载酒渇心不展莫预西园飞盖之游食指可占讵有北海空尊之叹其为欣颂莫究敷宣
　　贺太守正啓　　　　　　　　林岂尘
　　龙躔布朔正一元于七十二之初凤厯授时谨五始于三百六旬之首惟贤人之顺履符泰道之吉亨恭惟某官道直以方气温而厉播千里循良之政宣九重寛大之条薰然和气以袭人暖若新阳之焕物五百年间世行应君明臣良之期二千石班春宜介小往大来之吉羣情胥庆万福攸同某奔走下僚栖迟大庇椒觞荐夀慙庆谒之未遑寒谷囬春正吹嘘之有待
　　贺太守正啓　　　　　　　　阙　名
　　四序宻移物无终否三微浸大福有朋来恭惟某官躬诚明之姿抚休嘉之运九歌申劝每懐天保报上之心众正彚兴共享既醉太平之福逢辰兹始称夀宜先自怜幽屏之余莫预骏奔之数独无髙论进输防薤之忠尚有寸诚堪赋颂椒之什其为欣愿难尽名言
　　贺太守正啓　　　　　　　阙　名
　　铜浑观象嵗籥代终玉烛宣和春元兹始恭惟某官躬行古道亲值圣时方上圣解弦更化之初应君子连茹彚征之吉逢辰有俶锡羡惟休黛耜省耕盍致九推之助脂车入觐更防三接之荣
　　贺太守正啓　　　　　　　　阙　名
　　苇桃在户禳磔以饯余寒椒柏称觞燔烈以兴嗣嵗在时为泰与物咸新恭惟某官道为儒宗望出民表暂假蕃宣之寄尚淹廊庙之材方迎道长之期宜享彚征之福伫参大用俯慰具曕
　　贺通判正啓　　　　　　　　阙　名
　　一嵗肇新气囬仁而温厚三阳上长卦交泰而吉亨时适庆于王春福益隆于君子恭惟某官徳推世表道觉民先宜归持槖之班暂屈题舆之任侯邦千里既协力以蕃宣宸诰十行将防恩而陟擢当元正之届序宜繁祉之骈臻某幸属部封限居官守弗获趋参于台屏莫縁捧献于夀觞祝颂之深书言曷既
　　贺通判正啓　　　　　　　阙　名
　　斗转艮维载颁于尧厯律囬人统肇建于夏正更品彚以发生协羣情而胥庆恭惟某官望推人杰政实吏师早奋志于周行旋跻荣于别驾暂屈康时之防来临佐郡之蕃履正奉公千里播题舆之誉爱民利物一方歌展骥之才只恐转瞬之间别有非常之诏初春在百禄是遒如某者碌碌寒生区区末吏奔驰莫遂阻称椒柏之觞咏颂惟勤仰祝松椿之夀
　　贺通判正啓　　　　　　　　阙　名
　　日纪孟陬律占太簇一气协乾元之始三阳同泰道之亨恭惟某官为时伟人受天间气名邦贰政暂分千里之权急节颁恩即迓九重之召当履端之谨始宜福寿之骈臻某获侧下僚仰依大庇顾官箴之有守莫遂称觞惟竿牍之是修第深驰庆
　　贺通判正啓　　　　　　　　戴　翼
　　厯日颁元忻际三阳之泰屏星増重懋膺百福之升式对昌辰恪陈善颂恭惟某官炳炳文章之凤振振仁厚之麟闻望颙昻胸襟冲粹共仰泰山北斗平分霁月光风属凤纪之更新宜龙光之鼎至歌腾康海想骥足之难淹诏下自天伫鹏程之直上某幸依厦屋倐转春规无阶修敬于夀觞谨用披诚于庆牍春生别驾薫陶分属邑之辉日奉瓣香耆艾颂閟宫之咏
　　贺通判正啓　　　　　　　　阙　名
　　阊阖开黄道聿新凤厯之先燕寝凝清香诞辑虎符之瑞春融葭管颂浃椒盘恭惟某官气涵玉烛之和识造玑衡之妙昔无襦而今袴汗青遄纪于竹书言如綍而出纶泥紫已涂于芝宇地天交泰朝野所需某三见娵訾一归坱圠云深防卫谅鸣璆蚁泛之春日转觚棱觊锵佩鸡人之晓中和气盎熙皡咏均
　　贺都统正啓　　　　　　　　阙　名
　　四序平分嵗星更始三阳彚进卿月髙升恭惟某官门地山西之豪时望南斗之杰磊落掀天地一丸泥可封百二之闗叱咤生风云半叚枪可破十万之众爰介春祺之庆猥先故物之求缇骑鼎来函书拜辱渇心不展空懐贺厦之私舆论可占行有筑坛之拜但深欣颂莫究名言
　　贺都统正啓　　　　　　　　阙　名
　　履三朝之防方占参尾之中登四海之图今在斗牛之次有开令序允属休辰恭惟某官肇复春元宻膺帝赉摠戎旃之重有严帅阃之雄聮貂冕之华宜视公槐之贵名偕日起道与时亨夀福如臧行致百朋之复老衰而耄又惊一嵗之除
　　贺路分正啓　　　　　　　　阙　名
　　炎正嗣兴接千龄之统王春肇序登四海之图惟时百战之多宜受朋来之祉恭惟某官鞭笞犬马之众号汉飞将军驾驭貔虎之师为唐大都督名书钟鼎勲着旂常迨兹熙旦之逢益茂春祺之介倚爪牙之卫久外搃于师干资帷幄之筹盍坐图于庙胜其为欣颂莫究名言
　　贺路铃正啓　　　　　　　　　阙　名
　　星纪初囬春祺绍至三阳朋进一徳上行恭惟某官深沉雄毅之姿竒厐福艾之相奋空拳而扼虎抗絶艺以屠龙入护中宸作朕心膂出膺外阃为国爪牙履兹賛阳出滞之辰宜介小往大来之吉元戎千乘可拟金城百雉之崇衮服九章行膺台躔六符之象
　　贺监司属官正啓　　　　　　　阙　名
　　窃以鲁史书元羲经画泰星躔正位日建寅宫恭惟某官挺肤敏之才遇缉熙之运雅腾声于朝野犹賛画于计台顺蹈休辰茂臻景福某拘维官次隔越賔除莫躬荐于夀觞敢驿驰于庆牍
　　贺正啓　　　　　　　　　　阙　名
　　灵台观象知辰集于娵訾缇室筩騐律囬于太簇三阳交泰万物咸新伏惟某官器局宏深风度凝邃对履端之令节拥来舍之厐休某限守官箴阻陪庆集未遑修于竿牍先辱贶于函牋愧颂之私名言曷罄
　　贺正啓　　　　　　　　　　阙　名
　　天地既交于时为泰君子寖长与物偕通恭惟某官绰着吏能雅为国器顺履吉亨之防茂迎福禄之来伫被褒陞径居华要莫遑称夀但极驰诚祝颂之深喻言奚既
　　贺留守正啓　　　　　　　　阙　名
　　一嵗始而为正三阳交而成泰乃天地资生之防实君臣受福之时恭惟某官徳业亮天诚明周物夙富经纶之学屹为柱石之材望重两朝进退必归乎礼义道髙万世始终不累于功名神明所扶福禄来附方恳辞于机政暂出镇于留都图任旧人将再调于元化永锡难老庶大庇于斯民限守官箴阻趋钧戺
　　贺正啓　　　　　　　　　　阙　名
　　四时成嵗肇见天正七日告期潜升阳徳惟一元之资始见万彚之向生伏惟某官才冠一时能兼数器鹰撮卢击凛设施之可观羊狠狼贪纷遁逃而逺去风政甚异善最推髙履兹新阳宜有厚福某窜身榛莽吊影江湖望一丈之芳遥阻陪广坐非百函之妙手愧托尺书
　　贺正啓　　　　　　　　　　阙　名
　　新厯既颁盖履端归除之嵗羣情交泰正賛阳出滞之辰恭惟某官厚徳镇时髙名华国非独畴咨之用已简上心更膺难老之祥以符民望官守所限展庆末由欣颂之深敷陈罔既
　　贺正啓　　　　　　　　　　阙　名
　　嵗起于东茂对三阳之盛物生于震聿开万化之端伏惟某官行应中和道含纯粹属四方之系望简三后之眷懐徳为民彛故称宗庙之器功在王室是为社稷之臣顺履昌期具膺繁祉伫奉承于典册复登翊于岩廊某限守印章阻趋墙屏
　　贺正啓　　　　　　　　　　阙　名
　　献嵗发春騐天时之兴废履端居正观君子之威仪伏惟某官抗志不羣诚身以善雄深雅健文为一代之宗敬义直方名列四科之上出遇亨嘉之防践更中外之权致主惠民已着大儒之效因时受祉益隆仁者之年倾祝之深翰墨莫尽
　　贺正啓　　　　　　　　　　阙　名
　　伏以百华灯动明庭已乐于称觞万寳春囬寒谷何妨于奏律率土虽广欢心所同伏惟某官元善长人忠诚许国恩随天施故其徳足以佐王才与时同故其政可以成国兼孚两路之民庶率已而先同享三阳之福祥自天而祐莅官有限拜夀无縁
　　贺冬
　　贺太师冬啓　　　　　　　　阙　名
