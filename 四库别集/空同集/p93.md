<!-- { "loadSidebar": true } -->
伏念日者途馆趋侍河舟登别踟蹰春野伫望风帆感慨今昔衷曲凄惋忆在冲年获叨镕范萍蓬飘逐忽焉衰暮公逾七袠愚过半百会不信宿复此违隔人非木石谁堪此怀也大作十册校定者九遗者自讼槀耳愚尝静绎潜究推求旨绪西廵诸作矜持严整大而未化立朝之作廊庙冠冕俊拔典则边塞之作忠诚奋扬规画槩见归田之作幽眇流行情涣意层变化百出矣拨厥原本蓄厚决沛蕴深光渊故触之则发驱之则伏写之无逸景用之无梗事铺之无留情遂使工辞者畏其浑沦负气者让其雄高攻意者服其巧妙虽唐宋调杂今古格混瑜瑕靡掩车丸步罔一然所谓千虑一失者也一代名笔后必有知子云者缕缕之谈未及面陈敢附此以闻 

八 

徐州使至知蒲轮北矣公之出处天下关之初公之南也愚尝私计出则利国处则利身且今梦傅卜尹之秋孰能使公独以身利哉夫治朝亦有杂进君子不无异同今欲主张国是定杂为一合异为同非公是利而将谁利哉往者公之柄政也议者谓公喜通才奖辩给拔门士优故吏故其显名高位者程事簿书之夫多而雅裕镇俗之徒寡爽快取办之流扬而先忧识微之士抑委曲活变之风行而守死执义之心灰至今言官犹以此病公而不知道以正行事由通济圣人通天下之情达天下之变而后成天下之亹亹夫日有中昃时有孟季愚尝窃观今天下之才正德不如弘治弘治不如成化岂否泰消长生才有高下邪抑有之而未用邪用之而未尽邪斯非后生小子之所知亦非所宜言者以道义肉骨弗觉缕缕至此大作四种五册勘检各毕敢缄付来使以还企瞻光范北斗在天斟酌元气霖雨四海畎亩之氓伏俟太平无任慰幸欢忭之至 

九 

十二月半间王承差斋教翰诗册至并获灾变陈言之章　皇上慰谕之札窃叹私幸连夜弥日叹者遭际之难而幸者夫子之道行也伏自　皇上入继虚心委政礼耆右儒孝敬恭默天下信之有　君有臣愚安得不私为之幸然必至诚而后动积久而后征于是又知遭际有难焉因念夫子秉莅要枢建白弹驳不止数十百章而精诚剀直该贯练彻格心明谊指事正体无如此疏之大且切者斯所以　天听回而眷心注也仲舒三策光武十行今复见之太平之业非我夫子而谁望哉所委勘检属年残倥偬俟春初完报耳夏方伯人便辄布此悚惧 

十 

岁事复更瞻望台斗恋慕愈切大制三册勘校各毕中间批评言语放肆去取严刻殊非事长事贵之礼愚以为托属既专导诱复至使有怀弗不涉于欺乎故宁言之而欠当不忍知之而弗言况由此有获教者乎是非可否无吝开示固愚者之幸也 

与何子书二首 

勘官以送门子造伪章二事与我无干乃反大懊恨深其文钩织如以钉钉木惟恐不入也然竟公罪无柰何乃招拟还职而于参语则曲纽刻加务求合言官之文此亦甚足笑也仆静观性命之变穷通显晦断断有默定之数通显即无赖亦进用苟穷而晦叔向柳下惠不获免也以仆至公极廉脱履富贵诚利于国死生以之犹不免大恶之名之加他可知矣仆此一言一动悉为仇者所搜罗江御史搜罗者三吴廷举者一淮人者三然竟若斯焉矣仆私谓勘官勘毕必酸心流涕痛我之冤而愤谗说之易扇而今乃反尔尔可笑也余见文诗四月八日 

二 

勘事一二日毕矣而淹至三月廿五日始发回省城候命下今寓城化玉虚观也盖是时赦下已久有使之无引赦者而勘官遂不之引赦勘官初许只在广信候命下形诸言矣已而发回省城此亦有使之者临发第叹曰斯非我意伱众人所知耳仆今决长往此等不足与较云云者欲君子知颠末耳家人尚顿九江盖俟仆同归居鹿门耳自仆罹此难友朋多不复通书问结交在急难徒好亦何益仆交游徧四海矣赤心朋友惟世恩德涵与仲默耳其难如此可悲可叹同日 

与李道夫书 

仆婞直之性孤危之行皎然难白之心自诿世无知已久矣乃幸而遇大君子者违羣而顾汰沙而收训惜保奖日弥月增此真仆希旷之逢然君之信善弗疑夷险靡贰即古大丈夫之事何加矣而随场悲喜寒燠异情者闻之尚有里闬之疑可诧也信之狱勘者任私拷成蔑有理法无竟明之事无不冤之民如程伯者总司问而君详而允者也勘文所不载勘者罗织插入拟程伯永远充军而坐仆以故入此更不可晓亦大可笑也盖彼意止欲害仆初势不啻山冐犬土然竟莫如何乃拟仆还职而于参语则深文钩陷迎附弹者我命在天听之而已复何言复何言独念远逝甚迩无计缩地把臂一谈用泄俛仰千古之怀耳跂望光范曷胜怆惋有便不吝数寄则为慰大矣 

答左使王公书 

吏至奉巍牍检丰贶询所从来感刻深切叹惋并至仆自险难以来素号海内义气友朋知已亲旧不复通一书者多矣而公独以一日之雅乃千里遣使跋艰泛涸出境致问申词布悰此其介然之明毅然孤往同声必赴破众而趋讵足与随场悲喜逐波浮沉者道邪倾盖如故白头如新岂不信哉窃念仆人虽芜鄙志不安下顾内愈精而外愈疑心耿耿而踪靡白尝自负丈夫在世必不以富贵死生毁誉动心而后天下事可济也于是义所当往违羣不恤豪势苟加去就以之不意时体不然哄然排笑吠声射影酿成大狱君子不怨天不尤人凡此咸仆忠诚未孚于人而婞直不虑其后所致即使时论优容而如仆者终岂用世之才不敢更腼行列塞贤路也今诸谤幸颇洗雪白矣即日扬孤帆沂江汉入鹿门偃仰丹壑颙观诸大君子太平德业之盛而沾其余休斯志望毕矣然此隐怀也不敢辄告人而今吐露于公者以有锺子之知蒙歅乐之顾者也来吏谨敏能悉公官履嘉大之详瞻伫景辉不胜踯躅不宣 

报吴献臣书 

雄章珍饵孤使远驰仰知公有至意焉奉诵什袭与心俱藏也北来尚无消息仆今手缆以待消息来便开也别后沿途采询谣议士人颇不以仆辈为非而不知者犹谓仆矜已凌侪而谓公附炎忌才此甚可笑也仆与公虽幸并生明盛之世共有海内之名而往昔邂逅湖东交衽接席谈不逾日奇情未谅各负气不下致生异同此亦古今豪杰之常而仆之过执靡逊自遂往顾厥咎孔焉然于心无它也患难相值风萍偶聚硕攒耳摩卧起相闻酒食延呼数月之间两襟遽豁转为绸缪前何以戾今何以欢隐衷怍怀彼此独知矣来诗云夫既遘颜面岂不惬素心如何异同论三两相差参君诚子渊俦而我非孔壬辞旨婉实所谓言不违心者也第子渊拟仆则似过耳长徂有日怅念风义爰为放歌一章辄烦来使母曰反之而后和也 

与王献可书 

人至奉书状备谂接□大忧弥年在疚颜形可知也蒙以铭文见托委非其人潜光何阐顾通家肉骨义当効力千里驰使势难固辞然仆谓凡文必据大体存气象是故琐屑寻常一切铲刈铭文中间不无笔削斯以意会可耳八世敬仲大名毕万恐费搜索辄附以闻 



【卷第六十四】 

【祭文一十八篇 】九江谒濂溪先生祠告文 苏先生入白鹿洞先贤祠告文 丘先生祭文熊士选祭文周副使祭文左公墓祭文汪世兴祭文延平同知闾公祭文 王汝邻祭文林元佐祭文李员外祭文余员外祭文冯照磨祭文祭鲍子文 亡弟汝含祭文 方山子祭文内弟左舜在祭文外母广武郡君祭文 



空同集卷第六十四 北郡李梦阳撰 　祭文一十八篇 

九江谒濂溪先生祠告文 

维正德六年岁次辛未秋八月中顺大夫江西按察司副使后学关西李某以巡视事至九江府乃八日乙酉率郡之官属师生等敢再拜谒赠道国周元公濂溪先生祠下而以牲醴匹帛修厥奠事乃为言曰呜呼孔亡孟殂言湮圣逖六经仅存异端为敌天产夫子起自南夷继绝开来文不在兹图书启秘我明我聪譬晦而且江河地中呜呼夫子贞履坦坦道光迹幽自彼鲁邹匪我独遭峩峩庐山公游而栖爰墓奚祠百世是师某沐馨研粕年逾三纪志锐质劣无成内悔文铎忝窃言迈江邦过公里阡汗颜彷徨式修厥明以奠以祀品丰于豆我酒伊旨谁其配之二程夫子浚深贯奥敢忘本始神格相予造我髦士尚飨 

苏先生入白鹿洞先贤祠告文 

维正德六年岁次辛未九月戊申朔越四日中顺大夫江西按察司副使李某敢昭告于前提学虚斋先生苏公公昔省方视学衿佩作气抗折权贵威武不屈兹洞之兴公实有力某谨按祀典德祀功祀二者公并有之爰采舆情载稽羣议饬南康府以九月四日奉木主书公衔号姓名入白鹿洞书院先贤祠公神是依来游来豫敢告 

丘先生祭文 

维正德四年岁在巳巳六月甲子处士松山先生丘公卒其友人北郡李梦阳以柔毛庶品为奠而致辞曰于乎士有旷百世而心相求者矣而公与仆生并时也又共里闬而居岂不幸哉当是时公年六十余矣而与余文余仕宦人也而独敬重公以隐操此非世俗所谓相左者哉然仆于公则相合也此岂苟然而巳者邪且以公之豪巨使出而干仕与世翩翩其所就固可量哉而说者乃曰何论愚智显贵则身高此所谓井蛙之见也诚以彼较此其轻重可同日而语哉是以原宪季次之伦宁没迹于沧波岩穴之区而不肯苟禄以徇世即守蓬蒿毕身隐约而死而终不与汶汶者比权而量力也古人有言曰天道无亲惟善是亲不于厥身于其子孙且如陶潜杜甫非不善人也然率困苦不显见于世乃其子率又不甚似亦谓有天道否邪故原宪季次虽隐约然不以其故而损名陶潜杜甫其子即不似然议者不以是贬其行故曰君子强为善而巳矣公何憾哉前公以圹志数见属今且撰公圹志矣不敢卒负 

熊士选祭文 

仲夏之交我舟南迈冲沙改路浩浩江濑顾瞻剑浦有坟山阿慨思哲人揽涕滂沱惟斯哲人志超美心如玉如金英其德音豸巍于冠立朝之端如鸷戢翰鸟栖弗安联裾并珂喟昔京室晨游继烛宵吟见日形忘道乎死生胶漆妖祲中昏塌翅各归天清地宁重离再辉我乎南来哲人玉颓蕙零松摧不见颜仪见此夜台绝弦为谁掩袂徘徊百身愿赎返魂无丹巨川滔滔林原盘盘车停马驻孰知我叹尚飨 

周副使祭文 

呜呼公父子盖棺者于兹两月矣公之罹祸之惨见之者哽咽不能道其事闻之者不忍闻也即不相识为公犹痛悼忿恨不欲与贼共生矧吾侪于公同进士为僚友邪当公之击贼也知有君也不知其有身公之子知有公也不知其身为身也使天下为臣者皆如公为子者皆如公之子可常治而不乱矧有如盗贼矧有如公父子者死于盗贼之手呜呼何忍道何忍道不忍道而复道此者亦以痛悼忿恨天下无公父子者耳今公长子奉二柩登之巨舟由彭蠡大江反葬于故丘较之无闻而死者死同而所以死则固殊矣尚飨 

左公墓祭文 

年月日具官某以牲醴之仪遣永新县官往祭于奉训大夫泰州知州左公之墓曰始予下车询公园域扫治缺人鞠为榛区心窃悼之亟欲往视今在邻邑竟亦斯沮茑萝之怀欿焉靡宁乃辄遣官临祭公如有灵鉴兹永忱于乎硕德下位泽复弗延于后人孰谓有天道哉尚飨 

汪世兴祭文 

