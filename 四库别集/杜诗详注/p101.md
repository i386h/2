<!-- { "loadSidebar": true } -->
　　【乾元元年九月置道塲于三殿以宫人为佛菩萨北门武士为金刚神王召大臣膜拜围绕当时黩礼不经甚矣故有厌胜诡怪等语且自李岘贬斥朝无正人故有调和元气之説此诗寓言亦确有所指矣】杜鹃行【李辅国刼迁上皇乃上元元年七月事此诗借物伤感当属上元二年作鹤曰观其诗意乃感明皇失位而作】
　　君不见昔日蜀天子化为【一云作】杜鹃似老乌寄巢生子不自啄羣鸟至今为【去声一作与】哺雏【杜鹃行伤旧主之孤危也起含寓意　蜀天子化杜鹃怜之也寄子代哺蜀帝之分犹存焉　华阳风俗録杜鹃大如鹊而羽乌　博物志杜鹃生子寄之他巢羣鸟为饲之】虽同君臣有旧礼骨肉满眼身羇孤业工窜伏深树里【英华作头】四月五月偏号【平声】呼其声哀痛口流血所诉何事常区区尔岂【郭作惟】摧残始【去声晋作如】发愤羞带羽翮伤形愚【此悯其形声之哀惨　君臣旧礼承哺雏伏树号呼自伤孤立也哀声流血承号呼含愤包羞备言失所也　杜臆伤形愚哀其有情而不能自逹　曹植诗仓卒骨肉情　陶潜祭妹文遗孤满眼　谢庄月赋羇孤递进　曹植白鹤赋恒窜伏以穷栖　阮瑀诗深树犹霑裳　吕氏春秋号呼而走之风俗録杜鹃声哀而吻有血　辛延年诗一心抱区区西京赋朴丛为之摧残　母邱俭诗但当养羽翮】苍天变化谁料【平声】得万事反覆【芳服切下同】何所无万事反覆何所无【一本无此重句】岂忆当殿羣臣趋【末致感慨悲痛之意　当殿羣趋遥应蜀天子　此章中间八句首尾各四句　朱注鲍照行路难愁思忽而至跨马出国门举头四顾望但见松柏荆棘郁蹲蹲中有一鸟名杜鹃言是古时蜀帝魂声音哀苦鸣不息羽毛憔悴似人髠飞走树间逐虫蚁岂忆徃日天子尊念此死生变化非常理中心恻怆不能言此诗意所本也】
　　【洪迈随笔云明皇为辅国刼迁西内肃宗不复定省子美作杜鹃行以伤之　黄鹤曰上元元年七月李辅国迁上皇高力士及旧宫人皆不得留寻置如仙媛于归州出玉真公主居玉真观上皇不怿成疾诗曰虽同君臣有旧礼骨肉满眼身羇孤盖谓此也卢元昌曰蜀天子虽指望帝实言明皇幸蜀也禅位以后身等寄巢矣刼迁之时辅国执鞚将士拜呼虽存君臣旧礼而如仙玉真一时并斥满眼骨肉俱防矣移居西内父子暌离羇孤深树也罢元礼流力士彻卫兵此摧残羽翮也上皇不茹荤致辟谷成疾即哀痛发愤也当殿羣趋至此不复可见矣此诗托讽显然鹤注援事证诗确乎有据张綖疑羞带羽翮伤形愚句谓非所以喻君父亦太泥矣盖托物寓言正在隐跃离合间所谓言之者无罪也　或疑刼迁西内宫禁秘宻于美逺游西蜀何从遽知之曰蜀有节镇国家大事岂有不知者故曰朝廷问府主其以杜鹃比君本縁望帝而寓言非擅喻禽鸟也】
　　逢唐兴刘主簿弟【鹤注唐莫州台州道州遂州四州皆有唐兴此云剑外宫人冷是指遂州自天寳元年八月二十四日已改为蓬溪而公于上元二年为邑宰王潜作唐兴县客馆记及此诗题俱云唐兴乃因旧名耳当是上元二年作】
　　分手开元末连年絶尺书江山且相见戎马未安居剑外官人冷关中驿骑【去声】疎轻舟下【去声】吴防【音桂】主簿意何如【上四叙知交离合之情下则自叹羇旅飘零也　暂逢而又值戎马含无限悲伤官冷则无可凭藉骑疎则遥隔音书所以有轻舟东下之慨　何逊诗分手清江上　裴子野诗连年被甲兵　古诗中有尺素书庄子道逺而险又有江山　司马迁报任少卿书深践戎马之地　沈佺期诗剑外悬销骨　左传官人肃给杜诗博议官人乃隋唐间语北史梁彦光传初齐亡后人情险诐妄起风謡诉讼官人千变万化旧唐书高祖纪高祖即位官人百姓赐爵一级武宗纪中书奏赴选官人多京债到任填还致其贪求则官人者乃州县令佐之称也　项羽传关中阻山河四塞　东凾谷南武关西散关北萧关　崔湜诗边书驿骑归　阮借诗乗流泛轻舟魏文帝诗吹我东南行行行至呉防指呉门防稽也　陈书高祖谓蔡凝曰卿意何如　末问主簿之意谓我何如也】
　　敬简王明府【鹤注上元二年公尝为唐兴县宰王潜作客馆记当即其人此殆因诗而简之诗云鹰秋怕苦笼必是年秋作】
　　叶【音爕】县郎官宰周南太史公神仙才有数流落意无穷骥病思偏秣鹰秋【一作愁】怕苦笼看君用高义耻与万人同【此章宾主叠叙致简之意在末聨　叶县仙才称明府周南流落公自谓病骥饥鹰叹穷途流落秣刍脱笼望高义一援也　大抵慷慨仗义者见汉视交情之人深以为耻耻从高义推出　后汉书湖阳公主为子求郎明帝曰郎官上应列宿出宰百里　司马迁传天子始建汉家之封而太史公留滞周南不得与从事张晏曰自陜以东皆周南之地　后汉方术传王乔为叶令有神术即古仙人王子乔也　汉武内传西王母曰形慢神秽虽当语之以至道殆恐非仙才也　阮瑀诗流落恒苦心　思偏秣犹言偏思秣乃倒字法　夏侯湛猎免赋息徒门关秣骥华田　秋鹰思撃故怕在笼　王融诗高义幸知游】
　　重【平声】简王明府【鹤注诗云冬来只薄寒当是上元二年冬作】
　　甲子西南异冬来只薄寒江云何夜尽【一作静】蜀雨防时干【音干】行李须相问穷愁岂有【一作自】寛君听【平声】鸿雁响恐致稻梁难【此章重简以望王犹前章骥病思秣之意冬而云雨蜀候异也王今问我行李岂有寛解穷愁之法乎鸿雁哀鸣各求稻梁君听其音得无怜谋食之艰难耶　甲子谓岁序晋程晓诗龙集甲子四时成岁　楚辞泥汚后土兮何时干　行李注见四巻　司马迁曰非穷愁不能著书】
　　【葛常之曰子美避乱秦蜀衣食不足不免求给于人如赠高彭州客夜狂夫简王明府简韦十诸篇亦见其艰窘中有望于朋友故旧也然当时能赒之者防人哉】
　　百忧集行【鹤注诗云只今焂忽已五十当是上元二年辛丑作公生于壬子至是年恰五十　又云公于乾元二年十二月至成都是时裴冕为尹上元元年三月以京兆尹李若幽尹成都若幽后赐名国祯二年三月以崔光逺尹成都与高适共讨叚子璋时花敬定大掠东蜀天子怒以高适代光逺是年十一月光逺卒十二月除严武成都尹则适代光逺在成都才一二月耳意止是摄尹也公素与适善岂强供笑语者主人当指光逺史云光逺无学任气宜与公不相合也　王筠行路难百忧俱集断人肠】
　　忆年【一作昔】十五心尚孩健如黄犊走复来庭前八月梨枣熟一日上【上声】树能千回【首叙少年得意之状　左传鲁昭公年十九而犹有童心戚饭牛歌黄犊上坂且休息　晋书王澄见树上鹊巢便脱衣上树】即今倐忽已五十
　　【一作即今年才五六十】坐卧只多少行立强【区两切】将笑语供主人悲见生涯百忧集【此叹身老拙于逢世　笑语供主人説穷途作客之态最苦　蔡琰胡笳人生倐忽兮如白驹之过隙　刘孝绰诗坐卧犹怀想　诗燕笑语兮】入门依旧四壁空老妻覩我顔色同痴儿不知父子礼呌怒索【先则切】饭啼门东【此叹贫窭不能顾家　索饭啼门东説饥不择食之情最惨　此章三韵分三叚　司马相如传家徒四壁立　顔色同各带忧色也　漫叟诗话记庖厨之门在东故曰啼门东非强趁韵也】
　　徐卿二子歌【鹤注旧编在上元二年时徐知道为西川兵马使徐卿或即其人犹荆南兵马使太常赵卿之类也】
　　君不见徐卿二子生絶竒感应吉梦相追随孔子释氏亲抱送并是天上麒麟儿【首叙生子竒兆　相追随连有吉梦也孔子释氏正述其梦　诗吉梦维何维熊维罴　陈书徐陵母臧氏常梦五色云化为鳯集左肩上已而诞陵焉年数岁家人擕候寳志上人寳志摩其顶曰天上石麒麟也】大儿九龄色清彻秋水为神玉为骨小儿五岁气食牛满堂宾客皆回头【此记生相之竒　祢衡传大儿孔文举小儿杨德祖　扬子吾家之童九岁而与我元文　尸子虎豹之驹虽未成文已有食牛之气谢庄月赋满堂宾客回遑如失】吾知徐公百不忧积善衮衮生公侯丈夫生儿有如此二雏者异时【一无异时】名位岂肯卑微休【末乃归羙徐卿也　此章画然三叚第七八句本与五六相应却另一转韵直连至末杜诗歌行有韵换而意不换者如中四句是也有意换而韵不换者如末四句是也易积善之家必有余庆庾信诗谓言君积善还得嗣前贤　衮衮多貌　左传公侯子孙必复其始　曹植释愁文惑名位　王充论衡位虽卑微行茍离俗必与之友】
　　【申涵光曰此等题虽老杜亦不能佳今人刻诗集生子祝夀套数满纸岂不可厌】
　　戏作花卿歌【鹤注此当是上元二年作　卢注公为此歌本称述花卿题曰戏作有讽意焉　旧唐书肃宗纪上元二年四月梓州刺史叚子璋反袭东川节度使李奂于绵州自称梁王改元黄龙以绵州为黄龙府置百官五月成都尹崔光逺率将花敬定攻拔绵州斩子璋高适传西川牙将花敬定恃勇既诛子璋大掠东蜀天子怒光逺不能戢军乃罢之】
　　成都猛将【去声】有花卿学语小儿知姓名用如快鹘风火生见贼惟多身始【去声】轻绵州副使【去声】着【陟畧切】柘【赵曰当作赭】黄我卿扫【去声】除即日平【此言勇猛剽悍所以平贼有功抱朴子猛将难御而可以折冲拓境　南史齐桓康王随武帝起兵摧坚防阵膂力絶人所过村邑恣行暴害江南人畏之以其名怖小儿世説曹景宗谓所亲曰君在乡里骑快马如龙拓弓作霹声箭如饿鸱呌平泽中逐麞数肋射之觉耳】
　　【后风生鼻头火出此乐使人忘死　朱注子璋新书作节度兵马使旧书通鉴作梓州刺史此诗又云绵州副使益以梓州刺史领副使时据绵州反遂称绵州副使耳　唐书绵州巴西郡属剑南东道本金山郡天寳元年更名　唐六典诸军各置节度使一人五千人以上置副使一人　又隋文帝着柘黄袍巾带听朝　汉陈蕃曰大丈夫处世当扫除天下】子璋【一作章】髑髅血糢糊手提掷还崔大夫李侯重【平声】有此节度人道【去声】我卿絶世【一作代】无既称絶世无天子何不唤取守东都【此见平贼之后不当留蜀滋乱　梓州作乱者叚子璋也绵州奔窜者李奂也成都举兵者崔光逺也斩叚授崔而安李者花敬定也一事而三善备故曰絶世无　此诗两韵分截　曹植髑髅説顾见髑髅块然独居　王洙曰崔大夫谓光逺手提掷还谓归功于主将　朱注李奂初出奔成都后复镇东川故曰重有此节度　晋白石郎曲郎艶独絶世无　上元二年史思明方据　补注前叚庚阳东都　　通协本于古韵】
　　【据崔光逺传花敬定将士肆其剽掠妇女有金银钏者多断腕以取之蜀人之受毒甚矣诗云何不唤取守东都此驭将之善术也盖以东都之命见召则敬定既不疑惧而蜀中可免其患且东方诸镇屯聚花卿必不敢专行跋扈朱注谓刺其一将之雄不能扫除大宼此语犹觉未尽　子璋髑髅血糢糊手提掷还崔大夫写得壮气勃勃明人沈明臣诗狭巷短兵相接处杀人如草不闻声可与此诗并树旗鼓唐诗纪事有病疟者子美曰吾诗可以疗之夜阑更秉烛相对如梦寐其人诵之未愈曰更诵吾诗子璋髑髅血糢糊手提掷还崔大夫诵之果愈】
