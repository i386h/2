<!-- { "loadSidebar": true } -->
　　美人自少至老，穷年竟日，无非行乐之场。少时盈盈十五，娟娟二八，为含金柳，为芳兰蕊，为雨前茶，体有真香，面有真色。及其壮也，如日中天，如月满轮，如春半桃花，如午时盛开牡丹，无不逞之容，无不工之致，亦无不胜之任。至于半老，则时及暮而姿或丰，色渐淡而意更远，约略梳妆，偏多雅韵，调适珍重，自觉稳心，如久窨酒，如霜后橘，如老将提兵，调度自别，此终身快意时也。春日艳阳，薄罗适体，名花助妆，相携踏青，芳菲极目。入夏好风南来，香肌半裸，轻挥纨扇，浴罢，湘簟共眠，幽韵撩人。秋来凉生枕席，渐觉款洽，高楼爽月窥窗，恍拥蝉娟而坐，或共泛秋水，芙蓉映带。隆冬六花满空，独对红妆拥炉接膝，别有春生。此一岁快意时也。晓起临妆，笑问夜来花事阑珊。午梦揭帏，偷觑娇姿。黄昏着倒眠鞋，解至罗濡。夜深枕畔细语，满床曙色，强要同眠。此又一日快意事也。时乎时乎不再来，惟此时为然。 
　　了此则日日受用，时时受用，以至一生受用，无半日虚度，都是不枉做了一世人。但一日也要有嗔怪时方有趣，一年也要有病苦时亦有韵，一生也要有别离时方有致。红颜易衰，处子自十五以至二十五，能有几年容色？如花自蓓蕾以至烂漫，一转瞬耳，过此便摧残剥落，不可睨视矣，故当及时。 

　　晤对 
　　焚香啜茗清谈心赏者为上，谐谑角技携手闲玩为次，酌酒餔肴沉酣潦倒为下。 
　　晤对何如遥对，同堂未若各院，毕竟隔水闲花、碍云阻竹，方为真正对面。一至牵衣连坐，便俗杀不可当矣。 

　　钟情 
　　王子猷呼竹为君，米元章拜石为丈，古人爱物，尚有深情。倘得美人而情不挚，此淑真所以赋断肠也。故喜悦则畅导之，忿怒则舒解之，愁怨则宽慰之，疾病则怜惜之。他如寒暑起居，殷勤调护，别离会晤，侦訉款谈，种种尤当加意。盖生平忘形骸，共甘苦，彻始终者，自女子之外未可多得。 
　　尾生抱桥柱，而女子终不至者，此最是有情人，若遂至同溺，便钟情不深矣。 

　　借资 
　　美人有文韵，有诗意，有禅机，非独捧砚拂笺，足以助致，即一颦一笑皆可以开畅玄想。彼临去秋波那一转，正今时举业之宗门。能参透者，文无头巾气，诗无学究气，禅亦无香火气。 

　　招隐 
　　谢安之屐也，嵇康之琴也，陶潜之菊也，皆有托而成其癖者也。古未闻以色隐者，然宜隐孰有如色哉？一遇冶容，令人名利心俱淡，视世之奔蜗角蝇头者，殆胸中无癖，怅怅靡托者也。真英雄豪杰，能把臂入林，借一个红粉佳人作知己，将白日消磨。有一种解语言的花竹，清宵魂梦，饶几多枕席上烟霞！须知色有桃源，绝胜寻真绝欲，以视买山而隐者何如？ 
　　曰隐、曰借，正所谓有托而逃，寄情适兴。岂至沉溺如世之痴汉，颠倒枕席，牵缠油粉者耶？如此则不为桃源而为柳巷矣。不曰买山而隐，却要买山而埋矣。 

　　达观 
　　诚意如好好色，好色不诚，是为自欺者开一便门矣。且好色何伤乎？尧舜之子，未有妹喜、妲己，其失天下也，先于桀、纣。吴亡越亦亡，夫差却便宜一个西子。文园令家徒四壁，琴挑卓女而才名不减。郭汾阳穷奢极欲，姬妾满前，而朝廷倚重，安问好色哉？若谓色能伤生者尤不然。彭篯未闻鳏居，而鹤龄不老。殇子何尝有室，而短折莫延。世之妖者、病者、战者、焚溺者、札厉者相牵而死，岂尽色故哉？人只为虚怯死生，所以祸福得丧，种种惑乱。毋怪乎名节道义之当前，知而不为，为而不力也。倘思修短有数，趋避空劳，勘破关头，古今同尽，缘色以为好，可以保身，可以乐天，可以忘忧，可以尽年。 
　　色空空色皆虚话，斩尽藤萝我独存。此悟得真身而观有独至也。痴女恋男，正无达观。昔一妓被逼，苦吟曰：“自叹身为妓，遭淫不敢言。”此其观身，最为高洁。充此一念，可证仙果。 

　　悦容编跋 
　　《悦容编》之载于《快书》者，易名《鸳鸯谱》，又有《枕函小史评林》本，首标长水天放生拜，俱不载撰人性氏。《因树屋书影》，指为梁溪叶文通所作，然亦拟议之辞，初无灼见。间考《绿窗女史》，则署名吴下卫泳，其次序详略，互有异同，究未知孰是也。今春购得《懒仙枕中秘》二册，内有是编，因据以录入丛书。懒仙字永叔，吴中韵士。顺治甲午岁，尝选刊《古文冰雪携》，皆幽奇苍古，味在咸酸外者。甲辰仲春震泽杨复吉识。 

　　香天谈薮　清　震泽吴雷发夜钟　撰 

　　洛阳人梨花开时，携酒其下，曰为梨花洗妆。惜洗妆诗未有出群之才足以称此。余尝于花落时聚而瘗之，袭以破砚，作葬花诗曰： 
　　蝶拍莺簧当挽歌，蜂房酿酒醉高坡。 
　　蓬窠埋后无人赏，负却春光奈尔何？ 
　　幽香绝艳本难知，无限荒榛又蔽之。 
　　开亦枉然何况落，谁吟楚些吊湘累。 
　　连袂成行觅斧斤，描空射影聚飞蚊。 
　　劳君百计笺佳丽，难损青山与白云。 
　　黄山谷曰：“兰似君子，蕙似士大夫。”其一干一花而香有余者，兰也。一干五七花而香不足者，蕙也。愚观前人，皆谓兰优蕙绌，然苏郡鬻兰甚贱，而蕙价有加。若所谓建兰者，乃漳之蕙也，其值较兰何啻数十倍？然则向所云果不足凭耶？抑古今或有不同耶？实则漳之蕙，其香无以加也。 
　　余少喜植花。兰最易培，而劳莫甚于菊，然犹易得其性，惟蕙为至难。 
　　人于兰蕙总称曰兰，其香微有不同，而实则二而一也。山谷比兰于君子，而以蕙为士大夫。余谓二花先不当分，且士大夫独不可为君子乎？大抵兰蕙皆可比于君子，或在茅舍，或在玉堂，出处虽殊，而其品之高不改也。 
　　香不在烟也，然烟自不可无，若憎烟而欲去之，香亦何从生乎？世有植兰蕙者，剪除其叶而独留花，岂得谓之爱花者？大抵诸花皆以叶为助，惟梅开时无叶，正是无可如何耳。 
　　暑易伤人。李笠翁谓：“中元既过，当举家相庆复生。”余谓寒之中人，亦可畏也，过花朝亦当如是。 
　　王荆公《读孟尝君传》一篇，余尝论之，曰：“责人易，责己难。荆公以南面制秦责孟尝君，不知尔时诸侯，不能同心，其势愈弱，将何以制强秦？若鸡鸣狗盗，能救人主于危，方见平时待客之厚，一朝食报也。鸡鸣狗盗，乃能报主，而人君委任之专，几于坏有宋天下，且以全宋不能制一元昊，尚欲责人无已乎？ 
　　或曰：“以一笑欲杀赵之美人，此躄者亦非庸庸者矣。愚谓：观人者，必于其树立如何。假使躄者果感平原君之意而有以报之，犹有说也。乃不闻其于邯郸之围，合纵之议，或致其身，或建一策，是其人不过知平原之惟恐失一士，而有挟以来言耳。纵肆狡绘，以成其残忍之心，其罪不可胜诛，而毫无功之可赎，乃犹赞美之乎？美人之笑，断无死罪，而平原君轻以所爱之头，谢一庸恶之人，亦惟恐士心之不得而已。躄者之妄，生于相胁；平原之残，成于相畏。此皆可为之痛恨者，而何足取之有！ 
　　画间之境纷纭变化，不能预料，不堪追忆，至梦尤甚。岂天之颠倒生人，抑人之自为颠倒乎？然余谓梦乃不可无者。所思之人，千里可以咫尺，客游于外，有术可以遄归，皆梦之功也。唐李昌符有“中宵多梦画多眠”之句，余有句云“避愁寻梦梦偏稀”，又云“昨宵梦断今堪续”，又云“梦为蝴蝶也寻花”。此虽昼闲所得，然安知非梦也？ 
　　梦每昏于醒时，此其常也。甚而昼间必不为之事，梦中为之矣。然梦有清于醒时者。昼或多欺，梦中则自觉其心而不欺也。人之一生，睡醒各半，是半生在梦中过也。若余之多病者，又岂止半生乎？半生之事，必有神司之。梦中亦有丰啬悲欢。一切所值之地、所接之人，各有不同，不可谓非半生之命也。若徒曰想、曰因，竟有毫无所想绝无所因者，梦之所包，亦大矣哉。 
　　梦饮花下，有舞者索诗，口吟应之，举座叫绝。一碧衫少年令舞者捧巨觥以进曰：“此乃红玉杯也，聊润诗肠。”饮毕复斟，辞以不能。旁有美人衣绣绿者曰：“吾当代饮，尔即歌此词以侑觞。”舞者扬袂而歌，少年执板，美人缓饮，举座欢然。少年攀一花大如斗，簪余帽上，两美人大笑。余遂醒，忆此诗犹未尝忘也。追想梦境，花傍一亭，额曰“思旧居。”或曰此即吾子所书，亦纪其岁月乎？余倘恍不能答。 
　　辽懿德萧皇后，抱千古之沉冤。令览古者，人人悲愤，终不能解其故。虽乙辛、孝杰，后皆诛戮，然何补于香消玉碎乎？世有以轮回劫运解之者，吾仍欲搔首问天也。得后人凭吊，庶几稍白万一，姑以慰其幽魂，特恐弹人瑶琴，适令隳泪者，欲添江涨耳。余尝有《题回心院词后》曰： 
　　象床翠被爇熏炉，频剔银缸影尚孤。 
　　不用黄金遥买赋，清弦弹出付宫奴。 
又《题十香词后》曰： 
　　群小焚芝更刈兰，倩谁芳艳吐毫端。 
　　丧心偏属文人事，千载还应按剑看。 
　　同一鱼也，人釜鬵者无数，而金鱼则畜之。同一鸟也，调酸碱者无数，而鹤则置之园中。画眉之属，则藏之笼内而日饲之。然则文采声音其可忽乎？ 
　　靖节之宰彭泽，左司之守苏州，未闻明记其善政，而共信其惠泽及民者，信之于其诗也。大抵钟情山水，寄怀翰墨，其人处，则必非俗人；出，则必非俗吏。《乩仙诗》曰： 
　　寥岸荡兰挠，花探人未遇。 
　　鸳鸯正熟眠，回舟更寻路。 
此情仙也。 
　　常熟冯定远班《灯花》句云：“闺中有喜深深拜，旅邸无眠浅浅挑。”顾粟园述。昆山吴修龄殳《泥美人》句云：“公如反国甘为块，郎若封关定作泥。”顾柳村述。二顾皆昆山人，能诗。 
　　余尝有闺情小诗云： 
　　雨滴梧桐小院凉，移炉留住一帘香。 
　　夜深远候月光到，添得罗衣立画廊。 
志葵弟在楚，尝书此诗于一童纨扇上。后此童来志葵处，屡索作者诗。复书闺情于小笺云： 
　　懒看灯花吐复蔫，鹦哥不语绣帘前。 
　　夜深枕上频惊起，小婢无端梦语颠。 
童子持去，报以绣囊曰：“金闺以赠作者。”志葵叩以姓氏，再三，不答。曰：“属不许言也。” 
　　香奁艳体至王次回《疑雨集》而极，实度越温、李。耳食者每讳言之，且故讥其纤巧，有伤大雅，直登徒子耳。余酷爱其不由熟径，仍人人心坎中，悉评跋之，丹铅不啻再四。嗜痴之癖恐莫余同矣。 
