<!-- { "loadSidebar": true } -->
　　范文正公苏人也平生好施与择其亲而贫疎而贤者咸施之方贵显时于其里中置负郭田之常稔者千亩号曰义田以养济羣族之人日有食嵗有衣嫁娶凶葬皆有赡择族之长而贤者一人主其计而时其出纳焉日食人米一升嵗衣人一缣嫁女者钱五十千娶妇者二十千再嫁者三十千再娶者十五千葬者如再嫁之数葬防者十千族之聚者九十口嵗入粳稻八百斛以其所入给其所聚沛然有余而无穷仕而家居俟代者预焉仕而之官者罢其给此其大较也初公之未贵显也尝有志于是矣而力未之逮者三十年既而为西帅以至于防大政于是始有禄赐之入而终其志公既没后世子孙至今修其业承其志如公存也公虽位充禄重而贫终其身没之日身无以为敛子无以为丧唯以施贤活族之仁遗其子而已昔晏平仲敝车羸马以朝陈桓子觞之曰君位之上卿禄之百万而敝车羸马是隠君之赐也晏子曰自臣之贵父之族无不乘车者母之族无不足于衣食者妻之族无冻馁者齐国之士待臣而举火者三百余家如此为隠君之赐乎彰君之赐乎于是齐侯以晏子之觞而觞桓子余尝爱晏子好仁齐侯知贤而桓子服义也又爱晏子之仁有等级而言有次序也先父族次母族次妻族而后及其疎逺之贤孟子曰亲亲而仁民仁民而爱物晏子为近之今观文正公之义其与晏子比肩矣然晏子之仁止于生前而文正之义垂于身后其规模逺举又疑其过之嗟乎世之人居三公位享万钟禄其邸第之雄舆马之盛声色之侈妻孥之富止乎一已而族之人不得其门而入者岂少哉况于施贤乎其下为卿为大夫为士而廪稍之充奉养之厚足乎一已族之人操瓢为沟中瘠者又岂少哉况于赒人乎是皆公之罪人也公之忠义满朝廷事业满边陲功名满天下后必有良史书之者予可无书也独书其义田以警于世云
　　范文正公义宅记　　　　　　　楼　钥
　　吴门范氏自柱国丽水府君居于灵芝坊今在雍熙佛寺之后五世孙文正公少长此地皇祐中守杭始至姑苏故鄊访求宗族买田千亩作义荘以赡之宅有二松名堂以嵗寒阁曰松风因广其居以为义宅聚族其中义荘之收亦在焉中更兵燬族党星散故基榛芜编民豪据为居宇为场圃僦直无防甚失初意粟无所储寓于天平山坟寺倍有往来给散之劳寻复圮废改置城中及寄他舎病此久矣自公长子监簿而下又五世而至良器一日谓二弟曰先君奉议念此有年赍志而没吾侪当有以振起之慨然自任思图其新于是厯告民居尽除僦直约期而遣之不服者诉于郡守监司以至上达台省提刑临川何公异太守四明郑公若容咸义此举力为主张由是悉得故地周一千四百八十丈首捐私帑缭以垣墙创建一堂仍扁嵗寒以祠文正结屋十楹以处贫族就立新仓寖复旧规庀役于庆元二年之季夏中秋告成不愆于素观者无不叹息亲掌出纳一年以为后式选族子之廉谨者二人维之详具要束以补旧规掲于堂上田籍之传逺者俱刻之石以为永久之计介弟之柔续世科于百二十有四载之后尤勇于义既力賛其兄谋之属钥为记始末不佞先祖少师收防宗族有意于此而嵗不与伯父扬州始为之虽不及文正公之盛而寒宗之贫者赖以自给亦四十余年于兹先工部欲附益之清贫终身犹未果也见范氏家法为之愧叹是举也衍文正公累世之遗泽伸先奉议九原之余恨又以绵范氏无穷之休岂不伟哉鸣呼文正公奋身孤藐未尝赖宗人毫发之力既达则阖族受解衣推食之恩天佑范氏三子鼎贵皆以宏才髙谊上继父风后人得维持凭藉以保其家良器一布衣而决意兴起不唯义宅载新义荘亦复整饬剔蠧省费又为数世之利用心如此后其兴乎呜呼文正初定规矩止自给予之目仅设预先支请之禁不数年忠宣公已虑其废壊欲治章奏请圣防违犯义荘规矩之人许令官司受理又与右丞侍郎自熙寜以至政和随事立规闗防益宻今之规约又加宻矣一门同姓为此义事其难如此况天下之大思所以为亿万世之计者又可忽乎衣冠之族不免饥寒者甚众顾如范氏之宗派而不可得今坐享饱暖者防人若人人如良器用心更相扶持以永其传则善矣若曰是我所当得者而不思所自来甚者又为蠧于其间则文正诸公实临之其闻于有司曰元公者盖今之族长云显谟阁直学士大中大夫提举江州太平兴国宫奉化县开国男食邑三百户楼钥记并书
　　范文正公义宅在雍熙寺后
　　天平山　　　　　　　　　　　苏舜钦
　　吴会括众山戢戢不可数其间号天平突兀为之主杰然镇为南羣岭争拱辅焉知造物意必以屏天府清溪至峯前仰视势飞舞伟石如长人肃立欲言语扪萝縁险磴烂漫松竹古中腰有危亭前对翠壁举在窦落玉泉泠泠四时雨源生白云间顔色若粉乳旱年或播洒润可足九土奈何但澄澈未为应龙取予才弃尘中岩壑素自许盘桓择胜处至此快心膂养素聊自清终胜甘于虎
　　范师道
　　万物天地间或有竒胜迹鉴赏能防人不止今与昔吴门多好山天平为峻极旦暮常白云表里皆珍石烟岚千里光松桂四时色我欲一縦防烦襟为开释感古懐君子翻然长太息乐天赏云泉诗章何歴歴垂今数百年继者漠然寂间遇希文来双旌守鄊国行春三让原吟哦尽所得子美天与才寻幽多采摭赋诗五十言平地黄金掷三贤固有名山亦资辉赫此去还防年不逢好事客
　　杨　备
　　久厌尘居适野情搘笻蹑屐傍山行人间多少崄巇路縦是天平还不平
　　天平在吴县西二十里此山在吴中最为崒髙耸一峯端正特立续图经以为吴镇不诬也山皆竒石卓笔峰为最山半白云泉亦为吴中第一水比年有寺僧夀老搜采岩峦别立数亭皆竒峭又于白云之上石壁中得一泉如线尤清冽云
　　穹窿山　　　　　　　　　　　前　人
　　吴都名山第一山翠微心在碧霄间林泉潇洒烟岚秀直拟结庐终老间
　　穹窿山在吴中山最髙深处赤松子取赤石脂于此神仙传赤松子秦穆公鱼吏也食桂实石脂絶谷后去吴山升仙吴都赋云赤松蝉蜕而附丽此有寺名福臻
　　华山精舎　　　　　　　　　　前　人
　　岩屏晚树噪寒鸦岚翠楼台释子家池靣鉴光功徳水金波影里石莲花
　　天池在吴县西六十三里老子枕中记云吴西界有华山可以度难父老云山顶北有池上生千叶莲花服之可以羽化因曰华山长林森天荒楚蔽日舆地志云山上有石鼓晋隆安中鸣乃有孙恩之乱比年有土人张氏买此山以葬亲开凿岩石甚竒胜山半有大壑曰天池最佳处也
　　雨中游包山精舎　　　　　　　皮日休
　　松门亘五里彩碧髙下绚幽人共跻攀胜事颇清便霎霎林上雨隠隠湖中电薜带轻东腰荷笠低遮靣湿屦黏烟雾穿衣落霜霰笑次度岩壑困中遇台殿老僧三四人梵字十数巻地希无夏屋境僻乏朝膳散髪抵泉流支颐数云片坐石忽忘起扪萝不知倦异蝶时似锦幽禽或如钿篣簩还戛刃栟榈自摇扇俗态既斗薮野情空眷恋道人摘芝菌为予备午馔渇具石榴羮饥惬胡麻饭如何事于役兹防急于传却将尘土衣一任瀑丝溅
　　陆龟防
　　包山信神仙主者上真职及栖钟梵侣又是清凉域乃知烟霞地絶俗无不得岩开一径分柏拥深殿黒僧闲若图画像古非雕刻海客施明珠湘防料【平声】净食有鱼皆玉尾有鸟尽金臆手携鞞铎供【唐言杨枝】若在中印国千峯残雨过万籁清且极此时空寂心可以遗智识知君战未胜尚倚功名力却下听经徒【生公有听经石】孤帆有行色洞庭包山即洞庭山也传记所载多与洞庭相襍吴地记云在县西一百三十里中有洞庭深逺世莫能测吴王使灵威丈人入洞穴十七日不能尽因得禹书郡国志洞庭山有宫五门东通林屋西达峨眉南接罗浮北连岱岳东有石楼楼下有两石扣之清越所谓神钲昔有青童乘独飚飞轮之车至此尚传其迹上有天帝坛山山有金牛穴吴孙权令人掘金金化为牛走上山其迹存焉吴王阖闾作水晶宫于此尤极水府之珍怪淮南子云断修蛇于洞庭左传哀公元年夫差败越于夫椒今太湖东别有夫椒山下有大洞天宫潜通五岳又云包山旧无三班谓蛇虎雉侯景乱后乃有虎蛇五符云林屋山一名包山在太湖中下有洞潜通五岳号天后别宫夏禹治水平后蔵五符于此即灵威丈人入山所得是也真诰云包山下有石室银房围百里又有白芝隠泉其水紫色中记云吴国西有具区中有包山洞庭地下潜通琅琊东武山山穴道一名椒山吴败越于夫椒即此是也又名洞庭山吴大帝时使人行二十余里而返云上闻波涛声有大蝙蝠如鸟拂杀火穴中髙处照不见颠左右多有道人马迹禹治水过防稽梦人衣纁告治水法在此山北钿函中并不死方禹得蔵于包山石室吴人得之不喻问孔子云王居殿赤乌啣集庭此何文字曰此禹石函文也战国防曰越王散卒三千擒夫差于干隧吴郡西北有地名干隧是也句曲山间有灵府洞庭四开古人谓仙坛之灵区天后之便阙清虚之东窗林屋之隔防众洞相通七涂九便四方交达天后者林屋洞中之真君住在太湖包山下灵威得灵寳符处也又云包山下有石室银户方圆百里中有白芝亦名林屋山今洞庭山在太湖湖中有东西二山西山最广林屋洞及诸故物悉在焉东山有栁毅井为故迹房琯云不防兴徳洞庭未见山水兴徳杭州寺也洞庭景物互见太湖门
　　林屋馆铭　　　　　　　　　　陈　炯
　　夫之又处众妙之极可乎不可成通行之致斯盖寂寥杳冥希防恍惚故非淮南八仙之图赖卿九井之记至若昆山平圃银牓相辉蓬阆仙宫金台崛起南瞰胥台傍连飞阁桂柱琼轩日华云瑞
　　铭曰大道既隠众圣无门悠悠太极谁见根祈年立秦望仙表汉髣髴神灵依稀宫观峨峨林屋轮奂徘徊庭罗花鸟室静尘埃
　　缥缈峯　　　　　　　　　　　皮日休
　　头带华阳帽手拄大夏笻清晨陪道侣来上缥缈峯带露嗅药蔓和云寻鹿踪时惊防飞上千丈松翠壁内有室叩之虚防【上户冬反下音隆】古穴下彻海视之寒鸿蒙遇歇有佳思缘危无倦容须防到絶顶似鸟穿樊笼恐足蹈海日疑身临天风众岫防巨浸四方接圆穹似将青螺髻撒在明月中片石作越分孤岚为吴宫一阵靉叇气隠隠生湖东激雷与波起狂电将日红礊礊【音剨】雨防大金髇轰下空暴光隔林闪彷佛亘天龙连巻百丈尾下拔湖之洪捽为一雪山欲与昭囘通移时却掘下细碎衡与嵩神物谅不测絶景尤难穷杖防下返照渐闻仙观钟烟波渍肌骨云壑填心胸竟死爱未足当生且欢逢不然把天爵自拜太湖公
　　陆龟防
　　左右皆跳岑孤峯挺然起因思缥缈称乃在虚无里清晨跻磴道便是孱顔始据石即更歌遇泉还徙倚花竒忽如荐树曲浑成几乐静烟霭知忘机猿狖喜频攀峻过斗末造平如砥举首阂青冥回眸聊下眎髙帆大于鸟广墠才类蚁就此防茫中争先未尝已葛洪话刚气去地四千里苟能乗之防止若道路耳吾将自峯顶便可朝帝扆尽欲活羣生不唯私一已超骑明月干复防华星蘂却下蓬莱巅重窥清浅水身为大块客自号天随子他日向华阳敲云问名氏
　　桃花坞　　　　　　　　　　　皮日休
