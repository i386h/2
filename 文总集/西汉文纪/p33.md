<!-- { "loadSidebar": true } -->
　　古者税民不过什一其求易共使民不过三日其力易足民财内足以养老尽孝外足以事上共税下足以畜妻子极爱故民説従上至秦则不然用商鞅之法改帝王之制除井田民得卖买富者田连阡陌贫者无立锥之地又颛川泽之利管山林之饶荒淫越制逾侈以相髙邑有人君之尊里有公侯之富小民安得不困又加月为更卒已复为正一嵗屯戍一嵗力役三十倍于古田租口赋盐铁之利二十倍于古或耕豪民之田见税十五故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱嵗以千万数汉兴循而未改古井田法虽难卒行宜少近古限民名田以赡不足塞并兼之路盐铁皆归于民去奴婢除専杀之威薄赋敛省繇役以寛民力然后可善治也
　　髙庙园灾对【辽东髙庙长陵髙园殿灾仲舒为中大夫居家推説其意屮藁未上主父偃仲舒私见嫉之窃其书而奏焉上召视诸儒仲舒弟子吕步舒不知其师书以为大愚于是下仲舒吏当死诏赦之仲舒遂不敢复言灾异】
　　春秋之道举往以明来是故天下有物视春秋所举与同比者精防眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已孰而孔子之圣方盛夫以盛圣而易孰恶季孙虽重鲁君虽轻其埶可成也故定公二年五月两观灾两观僭礼之物天灾之者若曰僭礼之臣可以去已见辠徴而后告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔哀公未能见故四年六月亳社灾两观桓厘庙亳社四者皆不当立天皆燔其不当立者以示鲁欲其去乱臣而用圣人也季氏亡道久矣前是天下不见灾者鲁未有贤圣臣虽欲去季孙其力不能昭公是也至定哀乃见之其时可也不时不见天之道也今髙庙不当居辽东髙园殿不当居陵旁于礼亦不当立与鲁所灾同其不当立久矣至于陛下时天乃灾之者殆亦其时可也昔秦受亡周之而亡以化之汉受亡秦之又亡以化之夫继二之后承其下流兼受其猥难治甚矣又多兄弟亲戚骨肉之连骄扬奢侈恣睢者众所谓重难之时者也陛下正当大敝之后又遭重难之时甚可忧也故天灾若语陛下当今之世虽敝而重难非以太平至公不能治也视亲戚贵属在诸侯远正最甚者忍而诛之如吾燔辽东髙庙乃可视近臣在国中处旁仄及贵而不正者忍而诛之如吾燔髙园殿乃可云耳在外而不正者虽贵如髙庙犹灾燔之况诸侯乎在内不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚辠当重燔简辠当轻承天意之道也
　　郊祀对【仲舒为公孙所嫉出相胶西王王闻其大儒善待之仲舒恐获辠病免归以修学著书为事朝廷如有大议使使者及廷尉张汤就其家问之其对皆有明法所着明经术之意及上疏条敎百二十三篇而説春秋事得失闻举玉杯蕃露清明竹林之属复数十余万言　此载春秋蕃露】
　　廷尉臣汤昧死言臣汤承制以郊事问故胶西相仲舒臣仲舒对曰所闻古者天子之礼莫重于郊郊常以正月上辛日者所以先百神而最居前礼三年丧不祭其先而不敢废郊郊重于宗庙天尊于人也王制曰祭天地之牛角茧栗宗庙之牛角握賔客之牛角尺此言徳滋美而牲滋防也春秋曰鲁祭周公用白牡色白贵纯也帝牲在涤三月牲贵肥洁而不贪其大也凡养牲之道务在肥洁而已驹犊未能刍豢之食莫如令食其母便臣汤谨问仲舒鲁祀周公用白牲非礼也臣仲舒对曰礼也臣汤问周天子用骍刚羣公不毛周公诸公也何以得用纯牲臣仲舒曰武王崩成王幼而在襁褓之中周公继文武之业成二圣之功徳渐天地泽被四海故成王贤而贵之诗曰无徳不报故成王使祭周公以白牡上不得与天子同色下有异于诸侯臣仲舒愚以为报徳之礼臣汤问仲舒天子祭天诸侯祭土鲁何缘以祭郊臣仲舒对曰周公傅成王成王遂及圣功莫大于此周公圣人也有祭于天道故成王令鲁郊也臣汤问仲舒鲁祭周公用白牲其郊何用臣仲舒对曰鲁郊用纯骍刚周色尚赤以天子命郊故以骍臣汤问仲舒祠宗庙或以鹜当鳬鹜非鳬可用否臣仲舒对曰鹜非鳬鳬非鹜也臣闻孔子入太庙每事问慎之至也陛下祭躬亲斋戒沐浴以承宗庙甚敬谨柰何以鳬当鹜鹜当鳬名实不相应以承太庙不亦不称乎臣仲舒愚以为不可臣犬马齿衰赐骸骨伏陋巷陛下乃幸使九卿问臣以朝廷之事臣愚陋曾不足以承明诏奉大对臣仲舒冒死以闻
　　雨雹对
　　元光元年二月京师雨雹鲍敞问董仲舒曰雹何物也何气而生之仲舒曰阴气脇阳气天地之气阴阳相半和气周回朝夕不息阳徳用事则和气皆阳建巳之月是也故谓之正阳之月阴徳用事则和气皆阴建亥之月是也故谓之正阴之月十月阴虽用事而阴不孤立此月纯阴疑于无阳故谓之阳月诗人所谓日月阳止者也四月阳虽用事而阳不独存此月纯阳疑于无阴亦谓之阴月自十月以后阳气始生于地下渐冉流散故言息也阴气转收故言消也日夜滋生遂至四月纯阳用事自四月以后阴气始生于天上渐冉流散故云息也阳气转收故言消也日夜滋生遂至十月纯阴用事二月八月阴阳正等无多少也以此推移无有差慝运动抑扬更相动薄则薫蒿歊蒸而风雨云雾电雷雪雹生焉气上薄为雨下薄为雾风其噫也云其气也雷其相击之声也电其相击之光也二气之初蒸也若有若无若实若虚若方若圎攅聚相合其体稍重故雨乗虚而坠风多则合速故雨大而疎风少则合迟故雨细而密其寒月则雨凝于上体尚轻防而因风相袭故成雪焉寒有髙下上暖下寒则上合为大雨下凝为氷霰雪是也雹霰之流也阴气暴上雨则凝结成雹焉太平之世则风不鸣条开甲散萌而已雨不破块润叶津茎而已雷不惊人号令啓发而已电不目宣示光耀而已雾不塞望浸淫被泊而已雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则隂阳和风雨时也政多纰缪则阴阳不调风发屋雨溢河雪至牛目雹杀驴马此皆阴阳相荡而为祲沴之妖也敞曰四月无阴十月无阳何以明阴不孤立阳不独存耶仲舒曰阴阳虽异而所资一气也阳用事此则气为阳阴用事此则气为阴阳阴之时虽异二体常存犹如一鼎之水而未加火纯阴也加火极热纯阳也纯阳则无阴气息火水寒则更阴矣纯阴则无阳气加火水热则更阳矣然则建巳之月为纯阳不容都无复阴也但是阳家用事阳气之极耳荠麦枯由阴杀也建亥之月为纯阴不容都无复阳也但是阴家用事阴气之极耳荠麦始生由阳升也其尤者葶苈死于盛夏欵冬花于严寒水极阴而有温泉火至阳而有凉熖故知阴不得无阳阳不容都无阴也敞曰冬雨必暖夏雨必凉何也曰冬气多寒阳气自上跻故人得其暖而下蒸成雪矣夏气多暖阴气自下升故人得其凉而上蒸成雨矣敞曰雨既阴阳相蒸四月纯阳十月纯阴斯则无二气相薄则不雨乎曰然纯阳纯阴虽在四月十月但月中之一日耳敞曰月中何日曰纯阳用事未夏至一日纯阴用事未冬至一日朔旦夏至冬至其正气也敞曰然则未至一日其不雨乎曰然颇有之则妖也和气之中自生灾沴能使阴阳改节暖凉失度敞曰灾沴之气其常存耶曰无也时生耳犹乎人四支五臓中也有时及其病也四支五臓皆病也敞迁延负墙俛揖而退
　　粤有三仁对【仲舒为江都相以礼谊匡正易王久之王问仲舒以粤有三仁仲舒对王曰善】
　　江都王问仲舒曰粤王勾践与大夫泄庸种蠡谋伐呉遂灭之孔子称殷有三仁寡人亦以为粤有三仁桓公决疑于管仲寡人决疑于君仲舒对曰臣愚不足以奉大对闻昔者鲁君问栁下惠吾欲伐齐何如栁下惠曰不可归而有忧色曰吾闻伐国不问仁人此言何为至于我哉徒见问尔且犹羞之况设诈以伐呉乎由此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁谊也茍为诈而已故不足称于大君子之门也五伯比于他诸侯为贤其比三王犹武夫之与美玉也【汉书】
　　同前
　　命令相曰大夫蠡大夫种大夫庸大夫睾大夫车成越王与此五大夫谋伐呉遂灭之雪会稽之耻卒为伯主范蠡去之种死之寡人以此二大夫者为皆贤孔子曰殷有三仁今有越王之贤与蠡种之能此三人者寡人亦以为越有三仁其于君何如桓公决疑于管仲寡人决疑于君仲舒伏地再拜对曰仲舒知褊而学浅不足以决之虽然主有问于臣臣不敢不悉以对礼也臣仲舒闻昔者鲁君问于栁下惠曰我欲攻齐如何栁下惠对曰不可退而有忧色曰吾闻之也谋伐国者不问于仁人也此何为至于我但见问而尚羞之而况乃与诈伪以伐呉乎其不宜明矣以此观之越本无一仁而安得三仁仁人者正其道不谋其利脩其理不急其功致无为而习俗大化可谓仁圣矣三王是也春秋之义贵信而贱诈诈人而胜之虽有功君子弗为也是以仲尼之门五尺之童子言羞称五伯为其诈以成功茍为而已也故不足称于大君子之门五伯者比于他诸侯为贤者比于圣贤何贤之有譬犹珷玞比于美玉也臣仲舒伏地再拜以闻
　　五行对
　　河间献王问温城董君曰孝经曰夫孝天之经地之义何谓也对曰天有五行木火土金水是也木生火火生土土生金金生水水生木水为冬金为秋土为季夏火为夏木为春春主生夏主长季夏主养秋主收冬主蔵蔵冬之所成也是故父之所生其子长之父之所长其子养之父之所养其子成之诸父所为其子皆奉承而续行之不敢不致如父之意尽为人之道也故五行者五行也由此观之父授之子受之乃天之道也故曰夫孝者天之经也此之谓也王曰善哉天经既得闻之矣愿闻地之义对曰地出云为雨起气为风风雨者地之所为地不敢有其功名必上之于天命若従天气者故曰天风天雨也莫曰地风地雨也勤劳在地名一归于天非至有义其孰能行此故下事上如地事天也可谓大忠矣土者火之子也五行莫贵于土土之于四时无所命者不与火分功名木名春火名夏金名秋水名冬忠臣之义孝子之行取之土土者五行最贵者也其义不可以加矣五声莫贵于宫五味莫美于甘五色莫贵于黄此谓孝者地之义也王曰善哉衣服容貌者所以説目也声言应对者所以説耳也好恶去就者所以説心也故君子衣服中而容貌恭则目説矣言理应对逊则耳説矣好仁厚而恶浅薄就善人而逺僻鄙则心説矣故曰行意可乐容止可观此之谓也【春秋繁露】
　　诣丞相公孙记室书
　　【仲舒治春秋推灾异为江都相元朔三年御史大夫为丞相仲舒废为中大夫居家其后仲舒以亷直为所嫉出为胶西相寻病免　章藻注云此书当在为御史大夫时汉御史大夫与丞相俱称三公】
