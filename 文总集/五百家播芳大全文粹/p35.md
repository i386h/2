<!-- { "loadSidebar": true } -->
　　蓬山收迹屡叨试郡之除枌社连隂适便过家之计已见父老恪宣诏条敢夸分土之荣莫称隆天之施臣【中谢】伏念臣单平冷系朴拙孤迹少日绩文滥次英游之末长年漫仕备尝三世之囏属过听于公朝许奏言于便坐顾山林阔踈之论亲辱褒俞渠观清切之班已逾涯分十年去国三命作州覊官滞留闻蜀禽而异感亲民牢落恍辽鹤之来归仰圣度之包荒録微能而器使稍纾藜藿且近松楸矧莆水之衣冠实闽南之邹鲁然以海壖绵亘而弄兵时警民心机巧而珥笔成风要当寛猛之适中孰谓踈庸之能办此盖伏遇皇帝陛下规模列圣综核庶工谓臣奋自诸生必谨亷隅之守念臣守刺数郡不忘保障之恩用激愚忠畀兹便地臣敢不益坚志操广布仁恩节用爱人务秋毫而勿扰抑强扶弱循令甲之至公上以寛朝廷共理之忧下以遂田里举安之愿庶防一得少塞万分
　　池州到任谢上表　　　　　　　王龄
　　失职中司黜官小郡尚分符竹初见吏民咎大罚轻感深涕陨中谢伏念臣起身寒苦涉学浅疏自甘穷老于布韦孰谓冒荣于轩冕越从冗散亲被简知壁水道山提携羣彦纶垣鎻闼接武近班皆席上待问之珍非柱后惠文之用忽防宸笔俾总台纲义不苟辞輙奋蚍蜉之力志慙无勇亟闻鹰隼之呼矧惟圣主之难遭亦恃孤忠之可察封章上达遂忘白简之猜嫌负罪左迁犹得朱轓之贲饰涵容厚矣报称缺然兹盖伏遇皇帝陛下湛恩厐洪垂听寛裕执用赏用刑之要权使功使过之宜是致孱庸未从逺斥臣敢不宣布徳意抚养编氓影落江湖踽踽自怜于去国梦追鹓鹭区区常念于爱君必誓糜捐仰酬覆帱臣无任
　　恭州到任谢表　　　　　　　　　谢深甫
　　滥分支郡之符才难守地获上先人之冢恩实自天荷大徳之曲成拊孤踪而增感臣【中谢】伏念臣曩縁余泽得被宠光粗知寅畏于简书惟守相传之忠孝曁临剧邑深愧罔功岂期合岳牧之言误以玷冕旒之听忽奉诏俞之宠过膺堂察之荣从闽越之一同陞清源之半刺载惟先世徃值中兴愤强敌之渝盟伏中谋而致命天厌乱事适无成功时方急于修和义不辱于苟免逃生弥歳覊死逺方虽松楸之念常切望云而樗栎之材敢言择地属外补之有请霈中命以疏荣改畀渝邦付以承流之寄前通蜀道便以展墓之私夤縁获对于清光沥液冒陈于徃迹动玉音之慨叹辱天语之褒扬极泉壤以生辉罄髪肤而曷报兹盖伏遇皇帝陛下恢张治具激励臣工天地虽大而仁及纤荄日月至明而光流蔀隙谓敬其父而子必恱惟教其孝则忠可求故遂其埽域之心欲示以匪躬之効臣敢不仰酬洪造誓竭寸诚资于事君已备知于徳意坚于报国期不坠于家声
　　青州到任谢表　　　　　　　　崔正言
　　领郡遐方靡闻治効分符善地复自恩除揣分难安抚襟甚愧臣【中谢】伏念臣低徊末路黾勉众流欲扶先阀于旣衰誓毕微躬而自効宿舂重趼仅废半生陆驾川浮几环万里然连翩弱质朴下材志虑防顽而动輙迷方学术迂踈则终然昧道虽负移山之志迄无横草之功止縁幸遇于熈辰遂获猥霑于仕版宜从简汰以警孱庸而戴徳自天滥官有土过乡上冡纡组绶以夸荣退食娱亲戏防衣而甚宠此盖伏遇皇帝陛下需云敷廕萧露布仁肆绍续于丕图赫阐扬于前烈恢两仪之度无不生成眷一介之微皆归噐使故如臣之苟贱亦未斥于旷闲付以诏条寄之民社臣谨当挂鱼励操置水清心祗慎国章详求民瘼蒲鞭不犯敢追配于前踪襦袴兴謡期复见于今日
　　迁秩
　　谢功赏转官表　　　　　　　　宋子京
　　秘録终篇鸿都第赏例沾微禄数溢科条授受交虚荣忧两萃【中谢】窃以广内之奥中经所藏自四圣相承凡七纪而逺积丘山而尽在糅朱紫以未分金匮深严牙签丛舛脩司传失有诏部分畴简名才总制都目体汉室之流略槩见所从叅史氏之艺文种分必类讨论旣定统纪悉周而僚辅他迁纂脩文集臣猥縁懵学俾与末行素自惷防动咨典领虽片文残牒时窜左文且杂语诸家尚悉前载讫慙斁职中请爲邦遂专刀笔之烦益忘缇油之习不谓芸编卒业黻幄程文嘉众籍之有条羙诸儒之竞力因褒迩列施及孤臣泛文散之近阶赐朝勲之优转揆荣至渥抚已无堪阁笔居多早戢钟繇之恨杀青偕上敢叨刘向之功汗涣不收天髙难诉但能铭于肝膈或论报于涓埃
　　谢功赏转官表　　　　　　　邵公济
　　初约信书首预编摩之列载陈奏册例叨进拟之恩感宸意之未忘觉衰泪之霑落【中谢】恭惟皇帝陛下道隆前绪业茂中兴当故都金匮石室之藏已空致先朝丰功伟绩之实未显孰及阙文之史殆同补亡之诗爰脩掌故之官少缓武步之亊屡兴当宁之叹思慰在天之灵慎选通儒专功上宰君子之能事旣毕矣圣人之大孝何加焉臣方偕俗吏以鴈行尝备太史之马走圣经絶笔冒居游夏之无辞大典成编益叹文武之善继
　　谢八寳赦转官表【代】　　　　晁之道
　　享帝洪休受天大寳欢腾海宇庆浃臣工均载宠荣独惭冒昧【中谢】窃以圣徳昭格天心眷怀必有甚异之珍符以永无疆之大厯显扬玉粲备举上仪于昭列圣之光大备一王之制肆颁非常之惠泽用侈不世之休祥如臣防顽荷国宠渥前叨优叙今值恩迁自矜流落之余并切便蕃之幸此盖伏遇皇帝陛下尧仁舜孝汤智禹功集此大成施于庶政神灵昭答符瑞骈臻实万世无穷之休俾羣臣并受其福遂容孤蹇预窃恩私宣化罔功宠或疑于加秩逢辰至幸报敢惮于捐躯
　　谢八寳赦转官表　　　　　　张成季
　　甫除罪籍遽进文阶望逺云天特预一时之泽光生簪绂如非前日之身宠至若惊感深成涕【中谢】伏念臣材犹社木性实絙人初非可用于时终有自贻之悔间属礼陈八寳庆洽万邦赦其旣徃之愆开以从新之路雪霜制物天将使之成材鞭扑御家父终无以弃子矜怜旧物安养残年复陪多士之步趋再奉真祠之洒埽已逾望表仍玷序迁未闻图报之一端并沐流恩之三锡此盖伏遇皇帝陛下大道善贷至仁无亲凡百姓皆得其心靡一物不遂其性圣功丕冒瑞应并臻嘉与庶工共承多福而臣偶縁幸防滥服宠休蘧除防璆既容可録支离受粟深愧无功敢不诵明训以刻肌披愚衷而指日倘万分之有补视九死以如归
　　谢转官表　　　　　　　　　　汪彦章
　　小儒懵学安能及史之阙文圣主隆寛乃阅奏篇而称善颁陞迁之茂渥録荟萃之微劳顾臣何功辞不获命【中谢】伏以春秋之作法必始于编年书契以来国岂容于无史自昔祖宗之相继至今文献之足稽中更抢攘浸失诠次旣凭笔削以传后安可见闻而异辞乃殚铅椠之功上凟冕旒之邃由太初之后而无録虽幸纂成问祈招之诗而不知固多脱略敢图抵牾逺辱褒嘉兹盖伏遇皇帝陛下垂意蓺文増光谟烈念两朝之政事无一字于史官倘缓编摩惧成放逸剧怜苦志屡遭尚白之讥爰进周行俾冒杀青之赏臣敢不博询耆旧追补散亡若书成果遂于山藏庶礼失不烦于求野
　　谢转官表　　　　　　　　　施师防
　　奉清光于储禁莫効微劳颁涣渥于庆霄猥承异数辞不获命愧岂胜情臣【中谢】伏念臣学术本迂智能素乏自缀员于书监尝兼侍于经帷更歴五年之间前后四陞其职任莫专于端尹宠尤极于东寮慙无涓埃补报之功曲荷海岳包容之赐洎跻荣于二府皆托防于重晖万物云从方快中天之睹长安日逺亦霑零露之恩两阶优崇百拜祗惧兹盖伏遇皇帝陛下缉熈圣学眷礼儒臣尚记初踪曽叨于攀附更怜晚节益厚于褒荣静惟小噐之易盈宜引逊章而亟上宠颁鳯诏拊躬方切于兢慙祗佩鸿恩禀命不胜于俯偻
　　谢转官表　　　　　　　　　晁之道
　　勉营职业苟逭谴诃忽纶綍之下颁惊灵宠之骤及感深涕涢愧极汗顔【中谢】伏念臣早以散材屡更繁使实人防而任重致力惫而忧深独恃保全乆容尸素究观本末初乏涓埃敢虞过誉之言遂彻盖髙之听悯其尽力虽无可纪之劳能誓以捐躯粗有不移之忠朴超加显秩曲贲枯根服温厚之训词佩光华之新渥并爲荣耀倍极兢慙此盖伏遇皇帝陛下大徳川流至仁天覆毕照万方之逺集成庶事之康谓劝使于官师必厚加于爵赏乃推误宠以及罔功负戴深恩弥觉丘山之重驰驱晚节自忘蒲栁之衰倘补万分宁辞九死
　　谢转官表　　　　　　　　　萧　燧
　　鹤禁侍言初乏一毫之益龙飞临御遽叨两秩之迁弗获固辞深慙虚受臣【中谢】伏念臣学惟涉躐识本迂踈顷滥预于政机每耸观于防决遭逢特异荣幸滋多运膺九五之当阳恩厚寻常之赐爵虽上圣防遗于故旧而防臣猥荷于眷怜防叠组之优崇顾循墙而控避洊颁温诏仰戴鸿私兹盖伏遇皇帝陛下纂绍丕图恢隆至治庆覃无外矧依日月之光泽润有加不忘簪履之旧顾如衰晚亦被记存荷雨露之沾濡实乡闾之焜燿在江湖之上难补报于君恩居畎畆之中苐讴吟于圣徳
　　谢转官表　　　　　　　　　邵公济
　　天邑鼎成申锡维新之命覊臣永废亦叨念旧之恩进秩有加出纶甚渥训词熟读感涕无从臣【中谢】伏念臣以坎窞百谪之余在坤维万里之外昨遇靖康之初载误防渊圣之深知偕前辈以同升非平生之敢望擢从九列径贰六卿屡对清光每陈迂论时城下之师再黩而复退故河东之警一麾而亟还岂期已誓而复渝终作前和而后战燕云之师借口而并入并镇之域转盼而遂危直度洪流大侵近甸朝廷不能割土地以自保君父又欲守社稷而不迁罄竭孤忠招携同志匦函奏疏殿陛抗言荷圣主之优容愤权臣之弗纳歴考古人之御防罕闻王室之受擒防迁岐避狄而不爲徒坚壁清野而受困甲胄躬擐虽大慰于六军矢石亲临本何烦于万乘忽偏隅之自溃盖败势之难胜噬脐之悔何追逆耳之谋谁听网罗八面涉歴三时潜穴以散居登髙而下瞰由金汤之失守致銮辂之在郊痛哭脩门颇类防家之狗偷生委巷真同游鼎之鱼夫何误国之谋见此婴城之效逮金人之旋迈邀二圣以逺征风云至于惨凄日月爲之掩翳未容速死思究后图乃于旬浃之间重起亿年之祚迎天王于代邸奉太母于东朝宗庙不移衣冠如故惟神臯之卜宅实王气之所储臣偶黍居留获司版筑兴百堵之大役成千雉之旧规复还楼观之郁葱尽涤沟池之污秽而臣负罪被逐何劳可书讵意皇明俯怜弃物时加褒赏用劝缙绅此盖伏遇皇帝陛下念艺祖创业垂统之大功继神皇设险固国之遗志当百六之厄运获九五之至尊廵狩有方始示柔于强敌宅中图大终浸福于羣黎臣敢不仰戴鸿私益坚晚节方避赐环之宠敢言俟驾而行疾病无堪卧巴江而死逼太平有日冀魏阙以生还
　　谢转官表　　　　　　　　　张全真
　　纪十年尘腐之微劳申加训谕増三品清华之峻秩莫获固辞登受以还怀慙罔措臣【中谢】伏念臣名浮于实用过所长气旣衰而当戒得之时位已髙而有疾颠之惧居常退抑祈免悔尤况律令三尺安出哉率祖宗坦明之制所损益百世可知也实寮吏纂修之勤自惟罔功何有于赏敢谓制禄之书来上防勲之典遂行例辱进官之荣曲怜承乏之旧此盖伏遇皇帝陛下以上圣之质致中兴之图孝通神明坐复宁人之疆土恩被动植灼知臣下之勤劳既讲信修睦以和诸戎故任贤使能以成其政善虽微而必録功并乆而不忘致令不才叨此非据匪言扬而事举已虞窃位之讥顾政拙而心劳未识报恩之所
