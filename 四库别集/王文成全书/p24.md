<!-- { "loadSidebar": true } -->
　　此言甚善但不知诚身之功又何如作用耳幸体认之又言譬之行道者如大都为所归宿之地犹所谓至善也行道者不辞险阻艰难决意向前犹存心也如使斯人不识大都所在而泛焉欲往其不南走越而北走呉几希矣
　　此譬大畧皆是但以不辞险阻艰难决意向前别为存心未免牵合之苦而不得其要耳夫不辞险阻艰难决意向前此正是诚意之意审如是则其所以问道途具资斧戒舟车皆有不容己者不然又安在其为决意向前而亦安所前乎夫不识大都所在而泛焉欲往则亦欲往而已未甞真往也惟其欲往而未甞真往是以道途之不问资斧之不具舟车之不戒若决意向前则真往矣真往者能如是乎此最工夫切要者以天宇之髙明笃实而反求之自当不言而喻矣
　　又云格物之说昔人以扞去外物为言矣扞去外物则此心存矣心存则所以致知者皆是为已
　　如此说却是扞去外物为一事致知又为一事扞去外物之说亦未为甚害然止捍御于其外则亦未有拔去病根之意非所谓克己求仁之功矣区区格物之说亦不如此大学之所谓诚意即中庸之所谓诚身也大学之所谓格物致知即中庸之所谓明善也博学审问慎思明辨笃行皆所谓明善而为诚身之功也非明善之外别有所谓诚身之功也格物致知之外又岂别有所谓诚意之功乎书之所谓精一语之所谓博文约礼中庸之所谓尊徳性而道问学皆若此而已是乃学问用功之要所谓毫厘之差千里之谬者也心之精微口莫能述亦岂笔端所能尽已喜荣擢北上有期矣倘能迂道江濵谋一夕之话庶几能有所发明冗遽中不悉
　　寄李道夫【乙亥】
　　此学不讲乆矣鄙人之见自谓于此颇有发明而闻者往往诋以为异独执事倾心相信确然不疑其为喜慰何啻空谷之足音别后时闻士夫传说近又徐曰仁自西江还益得备闻执事任道之勇执徳之坚令人起跃奋迅士不可以不毅任重而道逺诚得毅如执事者二三人自足以为天下倡彼依阿搂罗之徒虽多亦奚以为哉幸甚幸甚比闻列郡之始即欲以此学为教仁者之心自然若此仆诚甚为执事喜然又甚为执事忧也学絶道丧俗之陷溺如人在大海波涛中且须援之登岸然后可授之衣而与之食若以衣食投之波涛中是适重其溺彼将不以为徳而反以为尤矣故凡居今之时且须随机导引因事启沃寛心平气以薫陶之俟其感发兴起而后开之以其说是故为力易而收效溥不然将有扞格不胜之患而且为君子爱人之累不知尊意以为何如耶病疏已再上尚未得报果遂此圗舟过嘉禾面话有日
　　与陆元静【丙子】
　　书来知贵恙已平复甚喜书中勤勤问学惟恐失坠足知进脩之志不怠又甚喜异时发挥斯道使来者有所兴起非吾子谁望乎所问大学中庸注向甞畧具草稿自以所养未纯未免务外欲速之病寻已焚毁近虽觉稍进意亦未敢便以为至姑俟异日山中与诸贤商量共成之故皆未有书其意防大畧则固平日已为清伯言之矣因是益加体认研究当自有见汲汲求此恐犹未免旧日之病也博学之说向已详论今犹牵制若此何耶此亦恐是志不坚定为世习所挠之故使在我果无功利之心虽钱谷兵甲搬柴运水何往而非实学何事而非天理况子史诗文之类乎使在我尚存功利之心则虽日谈道徳仁义亦只是功利之事况子史诗文之类乎一切屏絶之说是犹泥于旧习平日用功未有得力处故云尔请一洗俗见还复初志更思平日饮食养身之喻种树栽培灌溉之喻自当释然融解矣物有本末事有终始知所先后则近道矣吾子之言是犹未是终始本末之一致也是不循本末终始天然之序而欲以私意速成之也
　　二【戊寅】
　　尚谦至闻元静志坚信笃喜慰莫逾人在仕途如马行淖田中纵复驰逸足起足陷其在驽下坐见沦没耳乃今得还故乡此亦譬之小歇田塍若自此急寻平路可以直去康庄驰骋万里不知到家工夫却如何也自曰仁没后吾道益孤致望元静者亦不浅子夏圣门髙弟曾子数其失则曰吾过矣吾离羣而索居亦已乆矣夫离羣索居之在昔贤已不能无过况吾侪乎以元静之英敏自应未即摧堕山间切磋砥砺还复几人深造自得便间亦可冩寄否尚谦至此日有所进自去年十二月到今已八逾月尚未肯归视其室非其志有所专宜不能声音笑貌及此也区区两疏辞乞尚未得报决意两不允则三三不允则五则六必得而后已若再一举辄须三月二举则又六七月矣计吾舟东抵呉越元静之斾当已北指幽冀防晤未期如之何则可
　　与希顔台仲明徳尚谦原静【丁丑】
　　闻诸友皆登第喜不自胜非为诸友今日喜为野夫异日山中得良伴喜也入仕之始意况未免摇动如絮在风中若非粘泥贴网恐自主张未得不知诸友却何如想平时工夫亦须有得力处耳野夫失脚落渡船未知何时得到彼岸且南贑事极多掣肘縁地连四省各有抚镇乃今亦不过因仍度日自古未有事权不一而能有成者告病之兴虽动恐成虚文未敢轻举欲俟地方稍靖今又得诸友在吾终有望矣曰仁春来颇病闻之极忧念昨书来欲与二三友去田霅上因寄一诗今録去聊同此懐也
　　与杨仕徳薛尚诚【丁丑】
　　即日已抵龙南明日入巢四路兵皆已如期并进贼有必破之势某向在横水甞寄书仕徳云破山中贼易破心中贼难区区翦除防窃何足为异若诸贤扫荡心腹之防以收廓清平定之功此诚大丈夫不世之伟绩数日来谅已得必胜之策防奏有期矣何喜如之日孚美质诚可与共学此时计已发舟倘未行出此同致意中事以累尚谦想不厌烦小儿正宪犹望时赐督责
　　寄闻人邦英邦正【戊寅】
　　昆季敏而好学吾家两弟得以朝夕亲资磨励闻之甚喜得书备见向往之诚尤极寛慰家贫亲老岂可不求禄仕求禄仕而不工举业却是不尽人事而徒责天命无是理矣但能立志坚定随事尽道不以得失动念则虽勉习举业亦自无妨圣贤之学若是原无求为圣贤之志虽不业举日谈道徳亦只成就得务外好髙之病而已此昔人所以有不患妨功惟患夺志之说也夫谓之夺志则已有志可夺若尚未有可夺之志却又不可以不深思疑省而早圗之毎念贤弟资质之美未甞不切拳拳夫美质难得而易壊至道难闻而易失盛年难遇而易过习俗难革而易流昆玉勉之
　　二【戊寅】
　　得书见昆季用志之不凡此固区区所深望者何幸何幸世俗之见何足与论君子惟求其是而已仕非为贫也而有时乎为贫古之人皆用之吾何为独不然然谓举业与圣人之学相戾者非也程子云心茍不忘则虽应接俗事莫非实学无非道也而况于举业乎谓举业与圣人之学不相戾者亦非也程子云心茍忘之则虽终身由之只是俗事而况于举业乎忘与不忘之间不能以髪要在深思黙识所指谓不忘者果何事耶知此则知学矣贤弟精之熟之不使有毫厘之差千里之谬可也
　　三【庚辰】
　　书来意思甚恳切足慰逺懐持此不懈即吾立志之说矣源泉混混不舎昼夜盈科而后进放乎四海有本者如是立志者其本也有有志而无成者矣未有无志而能有成者也贤弟勉之色养之暇怡怡切切可想而知交脩防怠庶吾望之不孤矣地方稍平退休有日预想山间讲习之乐不觉先已欣然
　　与薛尚谦【戊寅】
　　沿途意思如何得无亦有走作否数年切磋只得立志辩义利若于此未有得力处却是平日所讲尽成虚语平日所见皆非实得不可以不猛省也经一蹶者长一智今日之失未必不为后日之得但已落第二义须从第一义上着力一真一切真若这些子既是更无讨不是处矣此间朋友聚集渐众此旧颇觉兴起尚谦既去仕徳又往欧阳崇一病归独惟干留此精神亦不足诸友中未有倚靠得者苦于接济乏人耳乞休本至今未囘未免坐待尚谦更静养几月若进步欠力更来火坑中乘凉如何
　　二
　　得书知日孚停舟郁孤迟迟未发此诚出于意望之外日孚好学如此豪杰之士必有闻风而起者矣何喜如之何喜如之昨见太和报效人知欧王二生者至不识曾与一言否欧生有一书可谓有志中间述子晦语颇失真恐亦子晦一时言之未莹耳大抵工夫须实落做去始能有见料想臆度未有不自误误人者矣此间贼巢乃与广东山后诸贼相连余党往往有从遁者若非斩絶根株意恐日后必相联而起重为两省之患故须更迟迟旬日与之剪除兵难遥度不可预料大抵如此小儿劳诸公勤勤开诲多感多感昔人谓教小儿有四益验之果何如耶正之闻已到何因复归区区乆顿于外徒劳诸友往返念之极切悬悬今后但有至者须诸君为我尽意吐露纵彼不乆留亦无负其来可也
　　三
　　日来因兵事纷扰贱躯怯弱以此益见得工夫有得力处只是从前大叚未曾实落用力虚度虚说过了自今当与诸君努力鞭策誓死进步庶亦收之桑榆耳日孚停馆郁孤恐风气太髙数日之留则可倘更稍乆终恐早晩寒暖欠适区区初拟日下即回因从前征勦彻兵太速致遗今日之患故且示以乆屯之形正恐后之罪今亦犹今之罪昔耳但从征官属已萌归心更相倡和已有不必乆屯之说天下事不能尽如人意大抵皆坐此辈可叹可叹闻仕徳失调意思何如大抵心病愈则身病亦自易去纵血气衰弱未便即除亦自不能为心患也小儿劳开教驽骀之质无复望其千里但得帖然于皂枥之间斯已矣门户勤早晩得无亦厌屑否不一
　　寄诸弟【戊寅】
　　屡得弟辈书皆有悔悟奋发之意喜慰无尽但不知弟辈果出于诚心乎亦谩为之说云尔本心之明皎如白日无有有过而不自知者但患不能改耳一念改过当时即得本心人孰无过改之为贵蘧伯玉大贤也惟曰欲寡其过而未能成汤孔子大圣也亦惟曰改过不吝可以无大过而已人皆曰人非尧舜安能无过此亦相沿之说未足以知尧舜之心若尧舜之心而自以为无过即非所以为圣人矣其相授受之言曰人心惟危道心惟微惟精惟一允执厥中彼其自以为人心之惟危也则其心亦与人同耳危即过也惟其兢兢业业甞加精一之功是以能允执厥中而免于过古之圣贤时时自见已过而改之是以能无过非其心果与人异也戒慎不睹恐惧不闻者时时自见已过之功吾近来实见此学有用力处但为平日习染深痼克治欠勇故切切预为弟辈言之毋使亦如吾之习染既深而后克治之难也人方少时精神意气既足鼓舞而身家之累尚未切心故用力颇易迨其渐长世累日深而精神意气亦日渐以减然能汲汲奋志于学则犹尚可有为至于四十五十即如下山之日渐以微灭不复可挽矣故孔子云四十五十而无闻焉斯亦不足畏也已又曰及其老也血气既衰戒之在得吾亦近来实见此病故亦切切预为弟辈言之宜及时勉力毋使过时而徒悔也
　　与安之【己夘】
　　闻安之肯向学不胜欣愿得奋励如此庶不负彼此相爱之情也留都时偶因饶舌遂致多口攻之者环四面取朱子晩年悔悟之说集为定论聊借以解纷耳门人辈近刻之雩都初闻甚不喜然士夫见之乃往往遂有开发者无意中得此一助亦颇省颊舌之劳近年篁墩诸公甞有道一等编见者先懐党同伐异之念故卒不能有入反激而怒今但取朱子所自言者表章之不加一辞虽有褊心将无所施其怒矣尊意以为何如耶聊往数册有志向者一出指示之所须文字非不欲承命荒疎既乆无下笔处耳贫汉作事大难富人岂知之
　　答甘泉【己卯】
