<!-- { "loadSidebar": true } -->
　　地理之有志也，自「禹贡」始。禹别冀、兖、青、徐、扬、荆、豫、梁、雍为九州。至殷，则有幽、营而无青、梁；至周，则无徐、梁而有幽、并。其见于「尔雅」、「周礼」者近是。然皆备列扬州。闽，扬州域。「禹贡」曰：『淮海惟扬州』；「尔雅」曰：『江南曰扬州』。则「夏书」之所谓『东渐于海』、「王制」之所谓『自东河至于东海』，即殷制。是台地实洪荒渺昧、芒芴闪煜而在其中。更考「周礼」「职方」：『东南曰扬州』。虽具区三江五湖具载而未及海，然已明言七闽。台淡水距闽省水程四百余里，其间关潼、白■〈亩犬〉形势蜿蜓，则台之隶闽，断可识矣。台始见于隋；洎明，荷兰据其地，郑逆角逐之，立郡邑。我朝天威震讋，艛艓南指，遂纳款面向，附疆索焉。
　　伏荷列圣仁绥义抚，先之以噢咻拊畜，以驯化其历来犷鸷之习；俾黠者骛于工商、朴者安于陇■〈亩厶〉、秀者泽于诗书彬雅之中，渐跻于声名文物，而易其狉獉咮■〈口离〉之弇陋。然则台之初辟，固不可以无志。而其在荒服无可沿考，则其为志也较难。曩之观察兹地者，尝留心斯举。康熙间，高公爰创辑之；继乾隆辛酉，刘公省斋复增补成书，可谓明且备矣。届兹化理沦浃，又历年所；时物渐臻，风气益廓。巡方六、范二公厪念海邦文献，网罗荟稡，遐搜旧典、周访新知，因而按部就班，厘为网十二、目九十有二；繁者汰之、缺者补之、祛其泛、遴其要。而又不径从简略，使后人失所依考；而又不随流附会，使旁观循其模棱。意匠心裁，洋洋乎蔚为瀛岛巨观巳。
　　且夫鹿耳鲲身，台之门奥；南则沙马、猴林，北则鸡笼、鹿子：篁峦插汉，与鲸涛拍天角险；椎髻文身，与冠裳舄屡交错。天与山海际、地与民番混。在闽则为锁钥，在江、浙、瓯、粤则为屏藩。虽僻介边徼，其带砺攸关，实视中区为险要。吁！是志也，其徒侈词华之庄雅、体制之醇备、考核之精详乎！盖其用意宏深矣。尝试按而考之，举凡庙谟之渊邃、奏疏之剀切、文武又安之筹策、水陆防扞之隘冲，以及兴文讲武、通商辑番之周画，无不撏扯参核，规之详而虑之远。今夫云雷草昧，君子以经纶。台之启疆虽已距六十余载，诚有如文翁化蜀、昌黎治潮暨武侯之定猺蛮、伏波之抚交趾，迄今犹衣其德弗衰、服其教而畏其神弗辍。则兹土也，潮、惠、漳、泉之丛处，而诱以土物心臧；生熟番之呿呿于于，而潜率之就甄陶而乐化育，游惰向业。四民交励、五士迭兴，萑蒲弭、讼狱息，刑措兵偃，职官人物炳炳烺烺而风俗齐美，斯山川、草木、鸟兽、虫鱼皆绘文明熙皞之象矣。则是志之所以导扬郅治、襄赞鸿谟，系苞桑而固磐石者，其有「豳风」「无逸」之思乎！夫岂等「山经」、「水注」侈乘槎之瑰奇、资操觚之博赡已哉！
　　余猥厕铅椠之末，愧无能为役；爰书诸简端，而特阐之。
　　○观风示
　　鹏程九万，垂轮直徙南溟；鲲击三千，鼓鬣化于北海。绡如雾薄，织来鲛女室中；珠似月明，探向骊龙颔下。珊瑚璀璨，会须铁网之罗；玳瑁光华，端赖金刀之削。通犀翠羽，应逢爱宝罗含；火齐木难，定遇求珍季野。况此文章奇色，尤为邦国菁英。自台阳向化以来，久沐圣朝文教；由书院创兴而后，群归盛世儒林。璧水泮池，弟子员翩翩凤藻；棘闱琐院，贤书士济济鸿仪。堪羡雕题凿齿之区，悉变说礼敦诗之俗。带围峦逈，兆征纡紫拖青；笔架峰高，祥启挥毫落纸。莲池、柳仔，映将棫茂芹香；凤弹、鸡笼，助尔笔骞墨舞。夜览沙崑渔火，如罗星斗胸中；晓看鹿耳春潮，应涌波澜腕下。崖巅焰焰，光芒李、杜雄文；渤澥滔滔，灏瀚韩、苏伟议。未经造就，曩时虽属遐荒；既渥甄陶，近日尽成尔雅。秉此山川闲气，讵无翰墨名流？郡学群英，当擅雕龙绣虎；邑庠佳士，自工滴粉搓酥。玉韫椟中，端合沽求善价；桐焦爨下，终教听遇知音。芥必投针，水能合乳。
　　本署道身承祖德，传家笏满床头；世受国恩，举族珂鸣里内。十余年赤县，谬邀上宪卓荐之荣；两阅月黄堂，即受圣主超迁之命。虽未题名蘂榜，实曾待诏公车。倘使运斤，颇解斫成轮奂；若教操缦，洵能辨别宫商。矧此东宁，昨岁业经佐郡；复来南服，兹时滥厕监司。民俗熟谙，士风素仰。爰择某日，命题试艺。际此霜染枫林，衬操觚之釆色；风高雁字，映泼墨之葆光。蜃气楼高，窃比文心之结构；月眉潭碧，浑如赋体之清妍。翠管生香，远胜甘蕉花放；金荃呈艳，强如番锦织成。书艺经文，本先民之玉律；墨裁元度，传场屋之金针。目前搴小敌之旗，来岁夺巍科之锦。他若髫而志学，幼即能文。当后生可畏之年，颉颃骥子；擅国士无双之目，俦匹童乌。惟余选出青钱，愿尔制成黄绢。求贤报国，勿令沧海有遗珠；以人事君，肯使名山多抱璞！敢冀诸君之宠贲，以慰本道之积忱。
　　○「婆娑洋集」序六十七
　　乾隆甲子，余奉使巡视台疆。越次年乙丑，武林九池范公以名进士为宫庶，复改柏府；奉天子命，衣绣仗斧而至，协同莅事。甫下车通谒，开诚披愫，一襟莹白，朗如映玉；余退而钦之。自此，晨夕过从。东西两厅事仅隔垣，林木覆檐，青翠交映；每当蟾明烛灺，相与商榷时事，如权度数计，而监照了了，豁心目间。或汲古论文，贯弗瀜浃，超超朗诣，无少格磔钩拒态。迄今一载矣，倾囷倒廪，余深受规益焉。
　　今夫天下有真德性，始有真经济；有真经济，自有真文章。惟公器养冲容、德局宏粹，故布之于政，厘然具举；无矫无随、无激无弛，优柔平中，如豪雨之滋黍苗，灌泽涵润，驿驿其达，无不敷析而充腴，洵称大雅三十一人之材乎！及读其近构「婆娑洋集」自出都抵台共若干首，名言络绎。举岛海之蠙珠、魮玉，雥集赅存于行间；觉蛮天箐岭，光熊熊然晃渊耀谷，磅礴郁勃而莫之或掩。昔韩昌黎送殷员外使回鹘，曰：『士不通经，果不足用』。今集中所咏，语语悉该体要；则勿谓其风雅也，而实政事也。读大嶝、澎湖、鹿耳诸什，则大易设险守国之义也；读草木、虫鱼等什，则包匦青茅、纳锡大龟之意也；读吊挽五妃诸什，则柏舟髧髦之志也；读台江杂咏诸什，则修教不易俗、齐政不易宜之务也。本实心以为惠政，即风雅而为治术；原原本本，弸中彪外。吾见化理昭融，裸人协顺。肆好其风，吉甫因之作颂；柔嘉维则，山甫于以永怀。岂徒矜风云月露，以润词坛之景色已耶！
　　公居衷虚谷，不乐襮扬，欲弃为筐箧中物。夫玉之在山、金之在矿，终不可以藏也。余故特表而出之，弁以鄙言，付诸剞劂。其曰「婆娑洋」者，盖取「名山藏」所云『乾坤东港华严婆娑洋世界』也。
　　●使署闲情卷四
　　白麓六十七居鲁甫辑
　　杂着（二）
　　○杂着（二）○
　　「重修台湾府志」序
　　「靖海纪」跋
　　张恃御「瀛壖百咏」跋
　　「婆娑洋集」跋
　　五妃墓碑跋
　　「重修台湾府志」跋
　　梦蝶处记（李茂春别墅）
　　海东书院记
　　秀峰塔记
　　凤山县重建明伦堂记
　　重葺斐亭记
　　文庙重修碑记
　　白沙书院记
　　新修城隍庙前石道记
　　老古石山记
　　祈雨移城隍牒
　　祈雨移龙王牒
　　新建普济堂启
　　劝学箴
　　○「重修台湾府志」序福建巡抚陈大受（祁阳人）
　　海内郡国以千百计，其山川险隘、风土人物与夫往古事蹟，载于史策、稗官、野乘，为类甚繁。作志者苍萃成编，其取材也既博、其修饰也易工。若乃遐荒外岛，自昔未通声教之地如台湾者，溯前则无稽，居今则难略；作者于此，盖不胜视止行迟焉。
　　我国家声灵赫濯，海隅日出罔不率俾。台湾自入版图，垂今余六十年，卉服文身之域、茹毛饮血之俦，咸袭冠带、安耕凿，俗易风移，駸駸乎有中土之习；大化涵濡，于是为深且厚矣。郡之有志，自高、刘二君始。比岁给谏六公、侍御范公奉命巡视其地，宣布圣天子德意，抚绥民番，辑宁海疆；政理既已浃和，爰取旧志而重修之，勒成若干卷，属序于余。余惟东南环海之区，元、明以前，率为逋逃薮；故事多荒略，而其地亦莫可考。澎湖之名，仅见于「隋史」；台湾，则明季始称其名，然不过为日本、荷兰停泊互市之地。既无历代废兴沿革、是非得失之概可资考镜，亦无文人词客游历寻览之蹟可以感慨流连，故述之者恒患不文；间有一、二纪载之涉于奇诞，人往往视若「齐谐」之志、「山海」之图，用广异闻而已。今观是书体例严密、力大思精，凡旌别淑慝、区画井疆、戒饬武备诸大政，靡不条分缕晰而详着之，可谓识其大者矣。而山川之夷险、水土之美恶、番俗之淳顽、物产之丰啬，纤悉不遗；该治典赡，斐然可观。以是上诸兰台，诚足资庙堂之采访；且使守土之吏得而习之，土俗民风了然心目，所以承流宣化、奉职效官者，悉于是乎在。则是书岂徒作哉！
　　抑余闻之，台地幅员广还，东番各社禾黍芃芃，比户殷富，苦于野番间阻，不得列为王民。迩年以来，圣泽草敷，野番输诚归化者络绎不绝，傀儡诸山凶番终于革面革心。则台地将东渐于海，而声教所讫，必有踵事而增修之者。是又有俟于后之君子！
　　○「靖海纪」跋礼部尚书蔡世远（漳浦人）
　　平南之役，圣天子授钺推毂于我大将军施公，而公果以肤功奏。其知人善任，诚千古帝王命将之盛轨哉！顾尝思之古今克奏肤功者，皆其谋能素定，熟识情形，深知彼己；是以弗战则已，战则动出万全，功成一鼓。今读公平南始末奏章如「密陈专征」诸疏，可谓成算在胸，了若指掌矣。然皆不越其始所预策。方康熙六年，公以「荡平机宜」请也，有云：『据澎湖以扼其吭，贼胆必寒；先宣朝廷德意，如大憝势穷，革心归命，则姑从宽网，亟与安插，台湾可不劳而定』。此谋定于十余年之前，乃今一一如取左券；虽淮阴筑坛之对、营平金城之图、王朴平边之策，曷以加兹！初，公之画是谋也，或且难之；而天子独排众议，悉心委任，竟使公伸其十余年前素预之谟。公何幸遇特达之圣主，得以胜任愉快，而建不世之奇勳也！然此，犹以武功言之也。
