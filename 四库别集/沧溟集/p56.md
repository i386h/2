<!-- { "loadSidebar": true } -->
　　不佞杜门伏枕五年于此其于诸君子斯置之耳安敢谓有一再存问如足下者广川书方捧檄道次使命未敷首及故人林君之东复无他属肫肫病客如就语焉不佞如某何以得此于伯兄而何敢忘之无亦虞翻所云天下一人知己者足以不恨也天下皆以长兄不缔膴仕为髙而尤以不遗狂生为美闽中信乐安得三年淹也子相已为异物足下以骨肉为治后事海内二三故人莫不悲感于大谊谓可以观交情今不识其刻文已为刋其所忌讳而后布之否故人陵替惟足下自爱节钺一方建帜多士卒为二三故人荡涤此意不浅
　　又
　　岂其然乎余闻之足下有毁伤薪木之警何天重困吾党也不佞不淑乃岁七月为驹也母者竟以不起匍匐襄事为惫已极不佞鲁之狂士一旦俨然衰服驱之人礼之中杜门十年忽睹吊客会葬仆仆四视如处女防戸矣乃知庄叟鼓缶亦哀吾生之常勤耳郭使君古之遗爱郡百姓之视其去如免赤子于懐至乃有此岂获乎上他有道耶即仕宦之难何恨徳甫之不理愈白矣元美杪秋得请使寄白苎今以篚足下焉外律奉忆敢并及之间者殊阔勉之嗣音
　　又
　　自为报闽中且三数载不得闻问契阔可知王中舎至始得足下不理于口状而素产萧索将若不能俯仰意殊不堪三复大篇夐然无一凡语乃知足下自有所事不着常情即所可欲不遑暇顾今无论足下心迹山川勿舎行将夙夜即由是置之立言当世作不朽一大业无不可者岂其吾辈厄此百六遂尔荡然进退维谷必不然矣而后乃今二三兄弟千里比肩守望相助徳音不患孔胶耳某十年杜门于此何尝坐自闷而令色萎黄惟是徳甫称同调哉自爱自爱江上杂咏吐哈老庄拥帙闲居超然人道足下庻几无疾病何媮快至此极也
　　又
　　得王将军所寄诗读之即报元美曰余徳甫晩成七言律乃有其势虽气未备生恶可已小美之下将其人焉小美敬美耳又报子与徳甫七言律乃有其势无已终当自诣为大江以西一人其于吾道所树不浅矣不佞所防元美徐吴外徳甫也业已自致献吉时则若熊侍御者自今视之岂当徳甫于吾世耶谢茂秦见懐五言视昔故不较乃李伯承亦以疏归寻惠刻稿其在吾党虽有臭味然落落耳徳甫务工七言律当作俱胝三行呪不啻大江以西一人功名一长物也徳甫实繁有指乎小儿豚犬也叔父何自念之
　　又
　　郭使君旋所附闻问者当具是矣亡妻襄事则之官遇王将军于途得足下起居畧不知郭使君闻问未达也岁十二月乃渡江与元美兄弟雄饮姑苏三日夜逼除以抵任出谒无常时三月至自摄海四月以子与盘桓西湖之上凡再浃旬而别五月分藩命下而王将军所寓足下书始从济南来明卿已移髙州六月以贺东宫行暂诣元美兄弟视之九月朔抵都门初三日旦入见帝是役也凡再浃旬而竣亦与子与凡在浃旬而别元美兄弟所抵大名抵金陵皆以前月也十月抵济南且抵浙图所以报足下则十二月河南之命又下元美与为代焉元美正月自大名亦诣济南视不佞不佞与雄饮一鼓而尽一石矣盖二年也二月抵河南日夜与殿卿缅缕不能已三月得子与抵武昌书云明卿抵髙州则不佞抵河南之月也是役也与子与周旋浃旬者再与元美相诣雄饮者三与殿卿日夜缅缕者无常时得明卿起居不佞者一得子与所致明卿起居者亦一则是二三兄弟虽老相望中原犹可春秋耀吾鞭弭取为快也左提右擕惟徳甫是求而湏臾忘之哉四月以至六月太夫人含弄孙不佞始就笔研乃图所以报足下者如此矣为致用晦萟林奥郁今之诸王孙掇躐有之贵倨耳谁当告者足下与明卿用用晦乎亦用晦能用二君子耳今不但其诗之体裁具是即尺牍矫矫不作近语则人之不可无向徃也如此足下其列之吾党离合之间为道不远于不佞何有哉千里慕义在昔难之是足下与明卿之尚友也郭使君幸无恙驹儿豚犬耳裒然使冠多士何以称有造之私然亦一吾党之伯乐矣
　　与许殿卿
　　某抵东居且二月日夜望殿卿来甚急而意不能待愈成契阔殿卿殿卿万里生还不当日鼓饮乐耶洪使君力疾视事又安在哉人苦不知足初某守钜鹿时又焉知有三秦之役也徒谓以他迁行为不苟去尔栖栖入关乃日夜与二三孺子妾缉芦而处等于幕燕一行校阅帖括成山精神既疲披咏渐废何为者乎安得与殿卿缩秫嚼苦驩然道故握手景阳之濵以弄白云元美天下才也然愿一当某乆矣兄其为我职志
　　又
　　不佞杜门六年于此矣所为朝夕周旋者殿卿一人耳向以诣除辄失其偶嗒焉何如奉檄而东防好弥月益重为别更展朝夕缔将不解不佞与俱矣既西复以么麽之忌遂缺祖道是岂为施于殿卿盖至今遗憾无已时而谕已四至无论市马之故假质未集以成不佞不达事体之诮即其揭示妙理以持不逮如云作意求适已成劳扰实足下自天夙悟鄙何敢辱焉独以非习自堕汗漫乃今且在求不求适不适之间庻乎境变神迁耳小人易縁老兵易得谁吾不可与把苦吾谁不可与把苦也酣法难雅口鉴难精谁吾与把苦吾谁与把苦耶么麽一言易解者犹尚妄议自引其诸微辞恍忽感动将在曲削始祛羣疑矣拙集出于客岁不佞取刻本校之酷加删易凡什之二阅月而发即佳序亦为正一二字剜补会就想不日有定本极知无一可传防当中废但以备检可讳语不至贻指摘者一以成魏使君之盛心一以用借佳序云尔前月使君用币正夫中賛更为乞佳序一篇并乞殷集一梓此兄谦宻其集恐未可猝发然岂为故人重一序此实某乗间言之使君者殿卿以为何如元美书云昨见吴中张仲子为我二人刋所倡和诗若干篇似亦兴起于海右集者但海右集讹甚至不可读兼复逸而莫备拙集既达可续翻对以终此意邵武使君亦翻子相集而序以元美海内知名士軰出矣魏更徴拙文将并付梓不惟多取亦重羣疑奈何奈何非殿卿一校不可夫士之所寕无友也而友必以知己者非知之难而处其知之难也若相絓于嫌而令不得任其所便岂为知己焉殿卿乃今所事固自谓得主其左史又可与浮沉即受简賔客已称清乐况抚爱子拥少妾吏隠王门而人不测其所媮快哉信乎得以俭朴矫之大示中流之望不然何必去父母之邦谚云何知仁义已享其利者为有徳诸君故自灰视不佞谓不复然遂摈之耳中賛君方烈炎火诸君何畏焉所得侍郭君者矫志难与谈且间出别业无值时袭君亦但问竒语方册徃迹日月至焉耳浑源使君一疾几废今亦未能徃祖之即田间亦复却埽侯氏子已属他人刘生徒食客无与城中事即有言中賛君者何从而闻之便为促序更属白雪楼记并诗一章不然不佞必数齿责之玉堂之署足下为以何解虎近用餂每御之令人着意遂不欲遣候以酒颇佳别来日复潦倒独魏使君为海沤鸟他犹是未敢自献不知元美何谓见客谈于鳞近事有感岂旧学宪恚我不纳而云云即足下亦何所闻也元美辄问足下防梁状顷附子与书使且旋如肯就调当抵歴报清河之役时则再达足下不晩长君居守屡瞰蓬蒿修仪精缛推谊为多新示中賛君文妙甚不佞何幸托诸其侧所云父老上白孝状深得中賛意矣我朝诸公选可七八十首亦未妥惬适未擕至城中容与拙刻删上彼中文献地雅有藏本不惮访录以备当代之音近诗二纸间有古体可采今呈欲令殿卿知我辈不徧观百代悉索诸家斯无以集大成声金振玉耳虽然其中非尔力也则所望于知己者哉必以强人于悬解大笑之矣新刻尤有难言殿卿幸为我党职志乎清酒百壶用报佳蔬之赐暇为诸宗室中求一痔漏禁方并前所许药二种见致乃恳恳者白雪楼记及七言律何可无我殿卿外马值七星附偿即太乆又不敢具子钱
　　又
　　毅哉其能削柹成集如此然终自讹缺如少年行题虽删而诗未易不肯更查白雪楼稿耳今寄改本一册幸依所涂注刋补顷刻事就何惮不留意也续集姑不暇检不佞稍窥文章未达佛理见谓为二足下大方兼诣并妙见谓文章莫非佛理何不可哉适姑苏梁生以元美书至出巵言以示大较俊语辩博未敢大书英雄欺人所评当代诸家语如鼓吹堪以捧腹矣梁生亦致元美书足下并巵言云且付长君生今东探海市计南旋足下恐不及作问辟之相马观其发迹汗血之骏若无意焉其于千里驽骀承御非不砥踶振鬛而黾勉逾舎絶衔敝策歩骤自失无他力有可极不可极无关齿盛衰也茂秦之于诗不佞固知其有今日矣
　　又
　　不佞为疾适今百日以庇再造犹在牀荐虽宿创顿失似有因祸为福之庆亦恐暴弱之余未易以复其平生然辛楚备尝庻日委日熟矣天幸之遗不敢自谓为人间世而诸君亦宜勿更以人间世视某者奈何谓从诸生比文角艺乎夫好比文角艺者出于妬妬出于不自信龙也其妄自信奚啻先告子不动心殿卿爱我虑有口事伤杜门之义即不佞亦惩此子善泄其与徃来直欲不穷其交而已无所深言诸刻拙稿咸属仓卒然此儿行何必易今题以浩荡行可如原册以从军公燕诗他集未具姑寄元美昔在正月之二十一日岂复谓更值览揆之辰而乃覩兄八诗之盛于指掌今犹记属驹乞兄状而因志于殷时戚戚焉其不为感旧之音天幸之遗乎近示诗文统诣妙境迹藏于思可与知微日长君临候谓不佞凡病之有形气实客之气理斯形乎竟如其论此其卓识非殿卿不得而子何患不至道也乆谢客客辄谓不佞托疾耳今已身抵京干诸贵人且起矣曰己抵汴身为质子钱于右史矣此不与一二老腐儒左擕榼右提局如殿卿之于孟生指庭前栢树子道故又但曰吃茶去耶生实不徳乃至亲日侦其肥瘠况人间世哉药物纱扇惠及老母并谢不次
　　又
　　自兄西不复闻妙语今安得曰道可忘而得生有待而失必令吾神于道合而已不自知乃为得也微哉海内一人而已矣近作松声似帯秦时雨等句益登神品梦听琵琶前二句亦自新竒极知足下理髙妙土苴词华然业已传布乃生为足下不欲示人以朴云尔
　　又
　　不佞所不贻一字书正甫者独以有今日海岱之间我三人者岂其又一气类而敢自菲浅其或迹微有之要无害天合即殿卿日夜从中调爕固亦因其气类合一之天巳尔寕能强非其党某实无他肠即不有今日我三人者必全之交也但为云尚蚤姑竣正甫秉钧之秋使某得以有人乎穆公之侧然后徐为邴生薄逰之计擕我殿卿东归箕頴老焉以观稷契之美不愈于阳鱎之诮耶昨元美兄弟入理亦漫及此南还得请便诣晤言安得并与殿卿握手一堂之上春来寥僻援琴自爱浑源有言不佞两为大邑擢郡太守号二千石不如陈道鸣提一药囊乃置十金小妾日侍巵酒何谓非薄禄相也为喻虽鄙足徴其不获为乐于当年蔡姬勉作解事为遣一姬进一姬各厌余意但依疾为命每以先君子弃馆舎为叹涕辄下殊相视悲焉乃知殿卿所示寄故伎三章惨于垓下之歌矣
　　又
