<!-- { "loadSidebar": true } -->
　　福建延平府南平县儒学为区处兵后地方以绝后患图久安事缘本职会试未第曾具　奏蒙兵部奉圣旨行抚按守廵道从公计议后授今职母老在堂便道归省且冀得一至台奏所未尽并不可先言者一一诵之事或可成也时台下往雷州府候清军察院旋琼与本职起日相值不得巳更日求见奈门者拒之咫尺间候二日不得接思凭过期始渡海北上中途每思及此深用怃然今已至任未得言者请为台下言之夫琼州府州县外旋黎岐中处正皇甫规所谓虺蛇入室焉者台下试思天下有此等心腹疾而能一日安者耶无黎则三州十县可宁谧去二三万黎人安五十六万百姓加五七年功成千万年逸台下试思天下有此等用力少获利多事而可舍不为者耶黎溃则三州十县举受祸然以三州十县制为则又千溪万径皆可施功五裂四分柄执在我台下试思天下有此等反掌易事而可曰不可能者耶然自国初至今日竟无一人担当此者何其故有四全无志者不必论大约今人官居类传舍至任未久迁擢竞心影响间见黎岐难处遂终以难视处黎五年七年事也慕荣途之速心蔽迟难之一见先入为主一也询访未的妄信人言谓黎岐地方阔山岭峻林木茂密通之为难妄信人言谓黎人强众出没千百为辈十发十中敌之为难英雄豪杰当先为而不为是则无故二也平素攻举子业未尝留心经畧民事区处犹难况兵戈危险不知其易妄意其难思及存亡呼吸心胆丧矣不复为谋三也其有思得其方志立功业者又虑黎平我去后万一事出不虞邀功起衅人将置我何地目前成功后当显祸四也自国初以至今日言者屡矣迄无能取信上人者何其故有三雷同平黎之说懵然不识地利险阻兵行法粮随费致上人以白面书生笑之一也津津然说平黎易究竟所以见其一不见其二说东遗了西中南差了北上人因其二尽疑其一二也志书历载诸人议论然其人亦有可为地步言之不行母乃议事易处事难欤致上人以纸上空谈视之三也二者皆非矣台下诚能以必为为志于本职奏疏上兵部图说治黎策一道少致意焉且于不可信之三求其必执此说之故于不担当之四深求众不担当之由彼此参互不用其三借三以壮吾胆鄙笑其四借四以深吾谋将见反掌事烱然台下目中矣夫一时之爵孰与千万世功名一世之荣孰与千万年甫食台下欲不为之得耶本职言尽矣然尚疑台下有惮心焉宁非谓提督府不与我以他方兵粮乎夫本职云调广西土兵广东汉达官军量拨一次大征银粮之半此据人皆可行言耳若台下兵备之权则不然盖琼民游荡并无衣食弃为盗贼者甚多练集五六月可成精兵借州县民壮工食权宜区处给其始资黎地米山货木价给其终兵行粮随殊无难事又宁无谓兵事一举存亡呼吸谁则料之乎夫本职云用兵良亦以势不在我或生奸人玩侮欴念大约此举先易后难随机鼓舞止用一抚字自可了事本职思之日久考之日深问之日多事决可成成无后患台下请壮胆行之本职初官遽不得上人意这等世界究竟做成甚事业母老在堂归期指日中有言未尽者俟到台日悉焉奇货可居无越于此台下幸勿犹豫以黎为奇货此细人趋功名之心也一时欲激双山姑用此语
　　南平县儒学为学校便宜事准本学教谕海瑞关照得卑职嘉靖三十二年十二月二十日到任看得儒学中一应事体有酌之义义当改而行之不可照旧例照旧例害正道者未敢擅便谨条具移关转达伏望俯赐裁度卑学不胜幸甚等因备关准此拟合申禀为此合行备申伏乞详夺施行
　　一教官生员凡迎送参谒上司官我祖宗相继作有礼节与他衙门员役稍假一二盖寓作士气意也今一切不行日就委靡沿习非一朝一夕亦非一处士之号能通变者固曰事之无害于义从众可也然子羔不径不窦先儒谓夫子最属意焉不幸先夫子而死不见其所成就子路不悦于夫子者最多先儒乃曰吾人当学子路酌义趍时大人君子有定见矣初学生使之望尘拜跪于作气之道既巳失之守未定而辄曰变通随时舍礼从俗今日从之明日又从之从之又从浮沉逐世迄何所底止哉夫今日舍礼以媚人他日必不能守道以正世我国家何取焉窃谓今日教官生员于祖宗礼制当一据守行之过则亢不及则污也
　　一宪纲教官生员一见后即回学肄业盖以学必专静而后能有成不与有司同礼节所以专其业也本职会试曾道经梅关灼可七八里行则喘促拘挛望者起惮心焉行必求息故上下有息肩亭延平城跨岭衙门据高峻地每一迎谒所历不止一梅关也矧一省必由之路候迎上司或半日尽日而至或二日三日而至一刻参迎伺候常用百刻大槩一月尽有半月奔走夫人精力有限谓不失纷纷礼仪又不失职分公事是亦欺心而巳延平险地上人当有怜恤之心因之废公上人当为轻重之辩窃即　宪纲推之本道宜逐日伺候他衙门当免抚按当迎送他上司教官生员曾谒见者其时来时去当免分廵道延平府官迎送及朔望之揖不可废其间忽然起突然归些小礼节当免夫以下事上理所当然朝夕于大人君子之门亦严惮求仁之助也而可如此耶因之废公事违祖宗制有不得不然者惟上人谅之若假之以济其宴惰之私则上人自有明法卑职不能避且不敢怨也　申提学朱

　　申文

　　南平县儒学为议处驿传事蒙本县抄蒙福建按察司分廵武平道佥事吴　议处前事牒行本学时集学生计议稽查旧制乃知七县所议不同有故盖自近年不能裁革关文多出牌票官当民当同一疲敝二害难为权量故一偏之见致有异同实非官当便于永沙尤大苗当便于将顺也为今之计只当议裁革不当议官当苗当盖能裁革苗当国初行之而验官当正德年行之而验无利于前不利今日之理不能裁革苗当时无染指之患后无冐破之忧若差胜矣然应付不堪必至迯避迯避误官事必如初年水夫之变水夫不能裁革恐亦必如近年借倩夫保顾募夫保均徭夫保改置纷纷不巳也纵就中较量夫保纳银付管厨官吏支应又差为胜然剥削贫难称过使客彼此观效日私日贪譬之马堪百钧?之千钧之重或徒而前或转而后不出燛之一身不能使马前行一也使智囊晁错日夜筹之民不得受一分赐矣裁革事在道院然孟子谓有司莫以告是上慢残下本县父母斯民当以裁革请不必轻重二端为无益议论也且仁爱之心人人有之上司官不与使客裁革为途费计也小民困亡莫为之恤无乃见牛未见羊欤本县正当历叙支应之苦破亡之状于以上闻不可更为若此可利若彼可利之议致上司遂谓得便而行之也又查将乐水夫银三千三百余两属驿只支一千二伯三十六两余二千六十四两觧支他驿顺昌觧支他驿亦一千一百有余今二县乃欲以本县之粮尽编本县之役似非古者轻任并重任分之意皆私意也南平今告困矣益之锱铢民不堪命去将顺贴银只佥九千一百九十五石粮充三驿用不特不可行且不能行似不必议驿传之议无过于此合并驿传议一册牒呈本县更参众论施行

　　驿传议　　上策

　　官于延者皆以至难区画惟驿逓一事延之疲于驿逓有更仆未可尽者诿曰时世至此无奈之何而巳窃谓一举可苏一人可定事若反掌人多昧而不察尔何则国初五马三驴之法海内通行行之于延而民不告病者盖国初人心纯实居官者多不贪已不贪不以贪恕人不自私巳不私不以私待使客责下礼貌据典制无今日谒问送迎多方求备所以应付文牌不得已公遣外不妄给往来士夫与法例合者然后驰驿二司官坐司坐道少越职往返上行下效萌折干侵刻之心者若远去焉驿逓中自然省事使客过往而民安焉今考国初八闽科第之盛百仅一二官增数员而近日又减去市舶司镇守太监传食人员国初今日畧相等也议者不求国初可行之故而日易月改官当民当百端求济谓国初事简法严彼此一时不可执一例论夫谓事繁宁　朝廷近多差遣谓灋宽宁　朝廷近有改革致支应过多耶只此官员只此事务律令宪典二百年画一奉行不谨人自为私是将何咎然奉行非难事也以近事论进与倭奴交刃立有死亡非素负谋勇者不能堪谓之难或可听讼以求民隐情伪有万非心胷清澈者不能照谓之难或可莅政临民事文牍旁午非才艺敏决者不能应谓之难或可文牌应付与不与我一反掌间尔顾曰时势难为孟子谓为长者折枝语人曰我不能为非不能此以难诿矣万一倭奴压境变出不测尚可望为民一御侮耶受人之直而不任人之事亦可怪矣且事可筹划未甚厉民难之不为可也舍此之外更无良灋乃坐视人之困苦哀疲立有死亡而莫之救长人者何心长人者以何为事而若此耶官当民当之法尝有以譬之夫马力百钧负之百钧可也增以千钧欲马之奔趍前进决不可得民当则小户不相津贴泊户勒为多取身亲为之不谙驿事过客欺之而苦为逼勒加之鞭笞假贷鬻产苦难尽谕或告讦纷纭或弃家迯避当事者苦其不行也谓千钧引前马前足不能起转而官当然领银候日迟久得银染指者几逸其半赔貱查盘丧身亡家是千钧引后马稍前进然数步而踬较之引前之不行一而巳又不然不知减马之负而徒转徙不已不出马之一身不能使马前行一也议者又咎用度不足尽由冐破夫天下无不弊之法支应之用既简奸猾之骗必微譬之吾用十两彼冐破其一用至百两彼冐破者十矣况过往纷纭易为奸弊百两冐破不止于十耶故凡百孔千疮莫可救药皆不能节省为之也且今上司官尚有折干越取利者人之所趍声应气求捷于影响贻之以下观之化而欲其不为法上之取其可得乎探本穷源是不当责人而忘自责也宋人谓小民之家方其穷困计其衣食之奉宽然于十金之中及衣食既足心志之欲日以益广是以愈求而愈不足为今之计惟当求之穷困十金之时不当求之嗜欲日广之后是故求复国初之外官当民当虽议事尽其变防弊极其周皆下策也

　　中策下策

