<!-- { "loadSidebar": true } -->
    制策曰“皇极之道未敷，谟明之轨尚阙，思弘厥理，其义安从”者。臣以为皇极将立，莫先择俊，得人则政和，非人则政失，人贤化远，岂不谬哉？至如因能任官，量贤受禄，即百僚济济，万姓安安。去无用之言，除无用之器，即情实斯得，谬说不繁。数纤以时，谨身节用，即仓廪储积，黎庶完丰。进有德而退无良，即庶位允，庶官不旷。尊有功之子，弃无功之人，即营事者不惜其身，制作者能竭其力。罚必当罪，及奸回自除；赏必中贤，则人臣自劝。夫如是，则海内行大中之道，天下有幸甚之言，何忧夫皇极之道未敷者也？若列张辅佐，建立官司，询忠直之言，开进谏之路，用能献可替否，补过弼违，外藏主之非，内正君之失。今陛下顺时而动，非道不行，事无不嘉，人欲何说？故献纳之职，谏诤之词，但可略言，莫知所议，大哉至德，实冠古今。且朝无妄臣，纵朱□重生，安得折槛？人不妄从，虽辛毗不死，曷闻牵裾？天子甚明，是故群臣无事，亦何忧文轨之阙哉？
    制策曰：“视听貌言，恒若时若；会极归极，作哲作：一以贯之，何方而可”者。臣闻王者法乾理物。观象裁规，敬顺天时，恭行月令。“恒若时若”，罔有咎徵矣。尊九畴之仪，修八政之规，事不失仪，动不违制，出处语默，皆归于仁。依乎中庸，远弃偏党，垂至道於万国，寄良政於百官，直道而行，不可则止。“会极归极，作哲作”，不日而致矣。“视听貌言”，无从而失也。
    制策曰：“礼以饰情，情疏则礼略；乐以通感，感至则神和。理内为同，修外为异，同异之用，有昧其功，人俗未融，伫明期要”者。臣闻化难将美，人各有心，不违制节，必有放纵。故先王作典礼以防之，兴雅乐以感之，用能移风易俗，安上理人矣。今陛下行宗庙之礼，故能配天地之神；履直言之议，故能立上下之敬；听宫商之变，故能分善恶之俗。捐郑卫之音，奏箫韶之乐，正疏略之弊，敦揖让之仪：州郡大行，朝廷式序，同异斯达，内外罔差，既合尽美之端，何问不才之子？若罄愚而说，则陛下无“有昧”之咨；若驻笔而述，则陛下锺“伫明”之访：实迷诲游，何足知之？臣闻大乐与天地同和，大礼与天地同节，既列同异之因，将分内外之殊。皇王是尊。古今所重，俱为时用，其功一焉。
    制策曰：“四时武德，制自何君？五行文始，本之谁代”者。臣闻四时武德，制之以周王；五行文始，本之於汉帝。制策曰“昭德武德，莫辨所尊；昭容礼容，未详所出”者。臣闻昭德武德，实有攸尊之道；昭容礼容，出於刘氏之代。昔者鲁哀公问儒行，宣尼有更仆之劳；孔父访鸟官，郯子生倾盖之倦。然宜富学沧海，犹黾勉於一隅，况乎道谢桂林，岂对扬於庶事！徒周游於文苑，终展转於迷津。谨对。
    ○对求贤策
    问：选贤举能，秀造参用，今之所荐，诚为得人，未闻含声待扣，有不耕而获，十室忠信，理亦难诬。若遂践於清朝，仗何材济物？又二老归周，见称何德？八元佐舜，见述何功？滋泉以何术见？称莘邑以何辞作相？
    对：昔者圣人之立极也。选众举能，列官分职，以通天地之德，以类亭毒之功，臣哉邻哉，时用远矣。主上重光缵曜，绍开中兴，拜轩於受命之初，希俊贤於御极之首。兹羲、轩之志，尧、禹之心，勤求道要，实所望清光哉！故邓林有必至之材，昆山亦无藏价之福，可不谓然乎？臣以妄庸，艺无兼采。谬从卑列，应此嘉荐，诚非铅朽，所能塞充。然天休震动，虚求秀逸，扬於王庭，亦亻黾亻免矣。顾当参明，试献嘉谋，竭讠叟闻，敷大体，言用身退，以酬万一，岂所谓不耕而获，邀名幸时而已哉？今见属有司，恭承下问，懋陈常务，自谓无奇。若得饰躬召见，对扬天休，下学上达，舒情竭愤则亦引谕阴阳，较明时政之要；咸激枉直，甄摭授受之宜：效其涓埃，以增海岳耳。若遂践清朝，济时成务，其道甚大，惟变所适。俾闻後命，则藏器而动，顾以更仆，亦何尽言？曲学鲰生，居今志古，若终为令德，功实佐时，披卷怀人，恨为异代，虽惭非博物，敢不扬言？则夫西伯善养，夷、齐以让国归老；帝舜举能，元、凯以通才受职。惟师尚父，韬钤适道之功；相时阿衡，鼎饪献为君之术。□台纪绩，吴、邓懿其元勋：麟阁图功，卫、霍流其茂实。谨对。
    ○对历数策
    问：元黾效祉，鼎命昭夏王之祚；赤鸟呈祥，金德总商君之业。白鱼跃而周道隆，丹雀来而秦德霸。殷因夏礼，损益可知，秦盛周衰，天人何昧？若水灭火起，殷周之运匪人；若桀暴纣昏，废兴之期自我。然而龙斗兴於夏日。鼋袄发於周年，灾祥兆於前成，荒败形於後政。荡荡之德，何所加焉？伫尔扬名，为余张目。
    对：臣闻天地草昧，洪钧列五运之期；□雷始屯，大德分一人之位：莫不时来命偶，人迪天将。白环昭虞后之功，元锡夏王之德，空桑负鼎，遇为牲之君；渭水张罗，得非熊之相。伏惟陛下化光坤载，道叶乾行，总五气以发生，笼百王而亭育。粤若稽古，推历数之存亡；感而遂通，酌天人之符命。明扬侧陋，典采刍词，开阐大猷，旁求雅问。则天文幽远，诚匪管窥；然人事昭彰，敢陈壅塞？原夫兴亡有数，符命无差，遽启丹书，俄回白璧。君臣道合，则遐迩安；上下情乖，则邦家板荡。水火革而天人顺，暴虐行而桀纣亡，百六为霖旱之灾，七九非汤尧之运。历数斯在，惟德动天，祸福无门，惟人所召。故德者五行之义也，人者两仪之心也，人心动而悔吝生，德义形而阴阳谢。必乘金运，则殷不及於期；果历木行，则周不及於数。龙斗鼋袄之发，人与事并；白鱼丹雀之符，德将时应。神道设教，金土之运匪他；人文化成，狂圣之来是我。荡荡之德，何敢不通？翼翼之心，奚施不可？天也人也，听匣克分；时乎命乎，昭潍辨。臣优柔理道，杳同河汉，或跃文江，惧深冰。谨对。
    ○对议边塞事策
    问：东胡逆命，北海为墟，朝廷循修复之功，边境乏折冲之寄。辽水东西，城池不复；丸山左右，职贡犹迷。其数淆圣遗黎，九州故地，飘然零落，可不痛哉！今欲示以威惠，申诱约束，选众之举，未睹於今；出群之略，何必是古？指明其要，无大简焉。
    对：古之王者，仁覆万类，不以中外为隔，而以兼济为心，固能出门同人，远近感应，含生受气，靡不从助焉。蠢彼林胡，阻分辽汉，挺而走险，代构其患。昔我大唐之创业也。东举日域。北暨幽陵，不毛之类，佥率贡职。顷边吏不谨，愆我王度，夷戎怙乱，遂荒塞亘。致虔刘朔边，骚惊河冀，天地悔祸，人亦有心，怀我旧章，自相鱼肉，游魂待命，为日久矣。光天纂曜，景号昭升，万灵与能，两仪交际，蠢彼丑裔，何独非人？但未谕尧心，自疑其谴，累息，犹昧占风。且舜自侧微舞，而有苗即叙；汤亦小惠褰罗，而异方怀柔。今若一选王人，以备行李，谕兹天造。慰彼遗黎，则兼程骤步，不日而至。北极夷障，无限於幽荒；东绝扶桑，尽同於封内：何止兵不血刃，野无劳师，复辽水之城池，循丸山之琛赆而已。若选众举能之术，五材三略之奇，亦锵锵庙堂，济济朝序。人谁不职，知臣在君，何待庸言，而後行是。羲皇之代，战征不兴；文景之时，韩彭勿用：虽欲自效，亦无所施。谨对。
    ○对不以采为节判
    甲会射，制氏不以采为节，取由加罪。诉称：非三命已上。
    三皇威察，利用弧矢；六艺和容，率由饮射。故泽宫相圃，揆尊卑之节；出正中质，定贤愚之分。既参之以乐章，必备之以礼物。甲利习妙，言会其仪，岂徒主皮之善，将勤君子之争。制氏颇晓铿锵，班乎乐职，属斯登降，须徇畴人。宁宜иね不修，钟鼓靡奏，阙於所守，罪亦何疑？至如武侯熊侯，自天子而斯达；采采蘩，由命士而有差。理合各附等威，咸依节制。诉非三命，已觉游词；将扣两端，须知甲品。请更阅实，然後定刑。
    ☆吴扬吾
    扬吾，圣历初成均博士。
    ○明堂告朔议
    臣等谨按《周礼》、《礼记》及三传，皆有天子告朔之礼。夫天子颁告朔於诸侯，秦政焚灭《诗》、《书》，由是告朔礼废。今明堂肇建，总章新立，绍百王之绝轨，树万代之鸿规，上以严配祖宗，下以敬授时令，数纤知礼乐，道适中和，灾害不生，祸乱不作。今若因循颁朔，每月依行，礼贵随时，事须氵公革。望依王方庆议，用四时孟月日及季夏，於明堂修复告朔之礼，以颁天下。其帝及神，亦请依方庆用郑元义，告五时帝於明堂。则严配之道，通於神明；至孝之德，光於四海。
    ☆魏靖
    靖，武后朝监察御史。
    ○理冤滥疏
    臣闻古之纲纪，在乎降杀，理道攸寄，人命所悬。法务於宽，刑期尚简，犹虑底欺过制，旋滥不归。臣远睇前经，历探故事，刑得其中，则风雨顺而阴阳和；法失其宜，则怨滥兴而灾眚作。虐臣酷吏者，资矫佞以事君，行刻薄以临下，矫佞似乎用意，刻薄类乎无私。侮宪害公，弄权挠法，倚深之奏。似公之请，既肆淫巧，理难听察。其周兴、来俊臣、邱、万国俊、王宏义、侯思止、郭宏霸、李敬仁、彭先觉、王德寿、张知默者，既尧年四凶矣，恣愚骋暴，纵虐含毒，雠疾在位，安忍朝臣？罪逐法加，刑随意改。当其时也，囹圄如市，朝廷以目。既而神灵不昧，冤魂有托，行恶期报，祸淫可徵，具严天刑，以惩乱首。臣窃见来俊臣身处极法者，以其罗织良善，屠陷忠良，籍没以劝将来，显戮以谢天下。臣又闻之道路，上至圣主，傍洎贵臣，明明有罗织事矣。俊臣既死，推者获功，胡元礼超迁，裴谈显授，中外称庆，朝廷载安。破其党者，既能赏不逾时；被其陷者，岂可衔冤累岁？且称反之徒，须得反状，惟据口辨，即请行刑，拷楚妄加，疑答何限？故徐有功以宽平见忌，斛瑟罗以妓女而受拘，中外具知，枉直斯在，借以为喻，其馀可详。臣又闻之，郭宏霸自刺而唱快，万国俊被遮而遽亡，霍献可临终膝拳於项，李敬仁将死舌至於脐：皆众鬼满庭，群妖横道。近集若响随声，备在人谣，不为虚说，伯有昼见，殆无以过，此亦罗织之一据也。臣以至愚，不识大体，傥使平反者数人，众共详覆来俊臣等所推大狱，庶邓艾获申於今日，孝妇不滥於昔时。恩涣一流，天下幸甚。
    ☆蒋挺
    挺，义兴人。武后朝官殿中侍御史内供奉，历湖延二州刺史。
    ○对增赀就赋判
