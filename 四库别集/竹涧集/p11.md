<!-- { "loadSidebar": true } -->
　　贰守婺源潘先生往者以名进士令湖之蕲水循例凡三入觐朝廷凡三锡勅谕先生祗若休命既终厥功间尝誊黄成帙仍绘见贺辞三图于首而以当时诸纪行诗附焉总题曰三觐图稿阙廷想象于丹青纶綍昭回乎简册而大篇之舂容短章之寂寥具见其感时抚事之实近以示某俾序之予见近世为县令有能称者一再入觐率被征书取显官去之惟恐弗亟乃若乆任而后迁既迁而不忘其初在行役无独贤之叹慕君而终身焉者不其尤难哉先生清节惠政茂着蕲阳直以情性冲淡亷于取名故三载一觐觐且至于三而当路未之甚异也乆之序迁今官或将热中焉先生方惧弗称手录勅文朝夕披阅盖将推其作县者以倅郡大其惠蕲者以惠吾婺也其冠以图者所以系其恋阙之忱而附之诗者又以歌咏其勤苦焉若先生者可谓笃于忠爱矣抑诗言志凡诵子美诗者必怜其忠也先生诸诗发乎心声之自然是以词气萧散兴寄悠逺有感慨而无怨尤焉要当与知杜者论然后信余言之非夸而先生之平生庶乎可识矣

　　送武义令刘引之入觐序

　　今天下司府州县之长率三载一入觐朝廷察其治行而劝惩加焉其事与古之述职试功一也县亲民而属府隶司司府之令必由县以下于民簿书丛委催科不息听断无虚日而送迎疲道路猾胥奸民窥伺舞弄而上之人又从而掣其肘令之职盖其难矣吾婺为江南剧郡凡领县八其间号难治莫如武义彭城刘引之令武义之三年当入觐其僚属请余言赠之初君受命阙下余获倾盖焉观其器宇宏深言论慷慨真有丰沛豪杰之气非若拘拘章句儒者固已知君之才不患其难矣自下车来果能沛然处之刑简政清徭均赋足强者服慝者革声实流布而上下安之余然后叹县无难易视令为难易令无难易视人品为难易抑又自信管窥之无谬也君行涉赤墀觐天颜吏部考绩与天下循良吏当无多让朝廷三考陟明具有成宪亦且还君以终惠其民矣二三君子奚用怅兹别哉于其请姑道余之尝知君者以观其成

　　赠潘守固授阴阳正术序

　　金华潘守固拜郡之阴阳正术正术亦流官也而行县视事不出乡郡人皆华之士君子与游者且喜其学见用也友人陈正之属予赠言惟圣人开物成务莫大乎阴阳理与数非二物也后世泥于术数而吾儒燮理之用漫不之省司马迁父子论六家之指遂以儒与阴阳并列则世儒之不道阴阳阴阳家者之不得自附于儒非一日矣尧命羲和主厯象而庶绩熈舜命重黎司地天而人心正周以太史正岁年卜日冯相氏掌岁月辰日二十有八星之位保章氏辨吉凶观妖祥降丰荒之祲象而六典始备是皆具乎吾儒之书而阴阳之为说卒莫能外焉乃若忌讳之拘畏妖诞之降格禄命风角之祸福泯泯棼棼偏泥乖隔彼阴阳者岂端使然哉今京师钦天有监诸郡邑阴阳有学小大执事皆务得人以称国家稽古若天之意守固推于乡举于有司受秩于铨曹以归其知厥职矣乎律有渎神明事邪术妄言祸福之条非独法吏之所当知也守固其尝考之乎夫职茍思称则虽抱闗击柝不可轻道茍可以行则固不必发策决科横金纡紫而后为快守固通傥喜文儒其知所从讲乆矣其能本之经参之律以效厥官也审矣儒者燮理之用虽未可轻语而明夫人以息邪慝于一方亦深有望焉余既重陈请又嘉守固不徒幸乡人之华而将无负乎士君子之喜也乃为之言

　　赠福建佥宪婺源潘公序

　　今天子嗣大厯服万邦奔走称贺吾金华则婺源潘公以别驾至公未至旬日天子特简命为闽宪佥事方兹拜表成礼将奉勅之新任凡吾乡之仕于朝者喜其来而荣其行胥图所以赠或曰公读书起家进士厯郡县凡几书最有文学有政事贤劳二十余年所至不挈家尤有清苦之节是以不近名而名自随不狥人而人自知圣王御宇首膺显陟缙绅士罔不竦听改观盖公之被遇于斯为盛而其所树立亦至此而有征是则可庆也已余曰以是庆公非公所庆也士君子生天地间要自有所树立而遇不遇所性弗存焉惟夫生于其乡而风流习染之有自仕于其邦而兴起持循之有地则固其所深愿而不可得兼者婺源朱子阙里也其山川清淑之气磅礴而无穷故家遗俗文献可考公毓秀其间沾溉膏馥不啻孟轲氏近圣人之居而私淑焉者矧今往按全闽又亲履其讲学过化之地当时武夷诸精舍与考亭诸书院而今尚无恙否其为政规模布在同安其施诸临漳者尤详不识甘棠犹蔽芾否其所料简诸书在经史阁所刋四经四子在漳郡视今世所行书亦有可参互否公于是重有感焉则所谓生于其乡而风流习染之有自仕于其邦而兴起持循之有地兼得之矣仕优而学则古今考验皆有定见而体者益明学优而仕则施为依据皆有成法而用者益大昔朱子不遇于时未究其用公其将遇于今而益弘厥施矣乎夫如是亦不足庆乎或曰诚哉子之言第有一焉公之佐吾郡于兹八年吾民之徳公亦与日积一旦夺公以去而吾党顾为是言如吾乡吾民何于是相顾怃然若有不能不介于怀者请书以为公庆而并以识吾私

　　赠进士陈君正之授浏阳令序

　　有地百里而为之长今之令尹犹古之子男尔古者民淳事简诸侯各君其国各子其民所为达于天子不过六年一述职十二年一巡狩而已故其势易后世民伪日滋文移旁午农桑学校赋役狱讼盗贼之务去古奚啻什百而县领于郡隶于监司风旨意向稍有异同即不能以自达故其势难故事大县非名进士不轻任及任而着政绩有旌异有征取寻进而职部台髙官膴仕自此升矣士由进士宰百里膺简任而负期待有子男之国而处其所不易此其官岂不贵而道岂不可行哉进士陈君正之令湖之浏阳或曰龎士元非百里才蒋琬为广都众事不治盖才大难为用而清庙之器或非穷乡下邑所宜以正之宰浏阳交游私惜之余谓不然古之君子体具用周而无所择于官后之君子学力弗逮而资禀用事故有能有不能矧一邑者天下之式经济之士固宜究心者也彼卑之而不屑为易之而不思所以为者皆非也正之硕学逺抱有通敏才盖知令之不可易而尽心厥职者他日湖南称循吏第一必吾正之也台端拜监察御史有入自湖南者必吾正之也正之先大父宪使公文学政事有名于时先君宪副公实同朝焉而余于正之学同业仕同时契好厚矣于其别宜不能无惜若其被命出宰盖将为朝家得人庆为一方得父母庆而奚以惜也正之明年当述职再逾年当被征书官内台所为相过从相砥砺以恊赞太平吾党可翘足待则其别又奚以惜也于是崇酒载肉相与祖饯之且以斯言谂之正之以为何如

　　送蒋廷元游南雍序

　　丹阳蒋廷元应贡至京既廷试将卒业南雍同官汤君仁甫谓余曰廷元吾友也吾宦游诸乡人图赠之言以壮其行以朂其有成子知我者虽未知廷元愿为我一言廷元世儒家兼邃轩岐之术或以医显或以儒仕凡十三四传而姓益着廷元又蒋氏佳子弟也种学绩文有志当世虽场屋数竒而不怨不怠今方游南雍友天下士以博其所见闻而要其所成立其所存可知已今世士如廷元子茍知之虽弗吾以犹将喜称焉而顾独吾靳哉余惟范文正公有言大丈夫不作宰相当作明医以活天下则医与儒非二道也儒之用调燮元化整齐庶政而民得其所医之用护植元气攻刼众疾而身得其安顾其事有大小功有广狭而所为利于物者岂有二乎哉古之人急于利物故不得为宰相宁愿为明医彼为宰相而不足以济世固不若为明医而足以济人之为愈也廷元之于医余不知其得于家廷者何如而独种学绩文有志当世盖亦舍其小者狭者以就其大者广者至于场屋数竒不为世用谓宜反求诸医以姑酬其利物之心可矣乃确有定守而得失利钝不一动其中轻数千里来贡京师又轻数千里往游南雍观其志若将必得其愿欲而后已者余闻贫贱忧戚天所以玉其成而古人当大任往往出于劳苦拂郁之境他日收晩成之功以弘医国之用者安知不在廷元耶传曰三折肱知为良医又于廷元之行卜之

　　送进士徐君朝仪序

　　皇上勅礼部采辑中外事迹修先朝实录礼部请简有学行进士分遣天下于是永康徐朝仪使池庐诸郡大夫士知朝仪者咸荣之濒行征余言赠之余惟君子处世必有出乎人之所难而后能擅夫人之所荣斯其可荣者在我而外物之烜赫不与焉夫自成周宾兴之法易后世得人莫盛于进士一科士由庠序举于乡升于春官而后进于天子之廷率千百之什一其选既精则其才愈难而进士于是乎荣于人人孔子谓诵诗三百不能专对虽多亦奚以为而先王遣使臣必曰每怀靡及曰周爰咨诹盖宣德达情非有用之学鲜不辱君命者其事既难则其遣不轻而使命于是乎荣于人人若夫史氏之学世又孰不荣之亦孰不难之昔司马迁以不覊之才足迹殆徧天下网罗放失考论行事卓然成一家言而后之君子犹或病之然而卒无以及之者史固岂易哉朝仪学举进士才堪史命而是行也访求采摭实与史氏之责焉所谓必有出乎人之所难而后能擅夫人之所荣者朝仪有焉虽然难事之在人无穷而荣名之加已未可以遽足故以自强不息为徳业不尤难欤以令闻广誉为文绣不尤荣欤是固吾儒所为无待于外者而朝仪所自勉也彼恒情之所荣而众人之所难抑又其余也朝仪余益友乡举同年故因大夫士之荣其行也为之申其说而复以其至者望之

　　赠平原令李仲实序

　　迁安李仲实以乡进士分教忻州既考最擢山东平原令同官王君汝温一日告余而属为赠言余未尝倾葢仲实而知王君实深君端人也取友必端故弗辞为之言窃惟循吏之頼于民闗于治理不为轻矣始传班史者龚黄诸守相而已再传范史而后荀陈诸令长有闻焉岂古之时为吏者多循故难指名而先汉之时为令者犹多循故未可一二举耶夫亲民者莫如守而于民最亲者莫如令守与令未有能轻重之也顾为守者崇以专而为令者卑以详惟卑也则张弛举措恒见掣肘惟详也则详者览者荅者判者智揣者心计者又往往不暇给守令之难易于是乎有间哉平原古齐郡地夫子谓其一变至鲁再变乃能至道盖自太公之教坏于管仲而夸诈余习至汉犹不变今欲变而之道其难易未知视昔何如夫令不易称也平原不易治也畀以不易称之职而委之不易治之地朝廷待仲实者甚不易也仲实其易之耶其将沮于其不易耶昔者刘宠令平陵民怀其仁韩韶为嬴长贼相戒不入境嬴与平陵皆咫尺平原而二子者固登名循吏者也今仲实职似地邻古今人岂必不相及也虽然二子未闻道也未及乎儒也儒之用不但如循吏而已也余闻仲实儒者其闻道乆矣往教忻州士多化之今推以治平原也民独不然乎余方庆齐之俗将变而之道也他日史氏传之与汉之循吏并俾天下后世知循吏足以安民息冦而闻道者化民成俗也不其盛哉仲实其毋迂吾言

　　寿封君王翁序

