<!-- { "loadSidebar": true } -->
九陌黄尘早暮忙，幽人自爱北窗凉。清吟微变旧诗律，细字闲抄新酒方。草木扶疏春
已去，琴书萧散日初长。破羌临罢搘颐久，又破铜匜半篆香。
山中晚兴
薄酒亦陶然，偃蹇涧石侧。巾堕拄杖横，意象颇自得。青山受落日，忽作玻璃色。踌
躇不忍去，下磴天已黑。
夜登山亭
飞观峥嵘天宇宽，幽人半醉凭阑干。三山渺渺鸾鹤远，七泽茫茫蓑笠寒。清吹拂林横
玉笛，紫云覆鼎熟金丹。童颜绿鬓无人识，回首尘寰一梦残。
西村醉归
侠气峥嵘盖九州，一生常耻为身谋。酒宁剩欠寻常债，剑不虚施细碎雠。岐路凋零白
羽箭，风霜破弊黑貂裘。阳狂自是英豪事，村市归来醉跨牛。
自咏
三十年前接俊游，即今身世寄沧洲。俚声不辨谐韶濩，暮气宁能彻斗牛。绿酒可人消
永日，黄鹂多事管闲愁。吹笙跨鹤何时去，剩欲平章太华秋。
闲中颇有四方之志偶得长句
世论纷纷枉见仇，吾身自计本悠悠。读书渐懒惟思睡，压酒初成不怕愁。蜀栈冷云侵
瘦马，楚江笼月系孤舟。兴来会作飘然去，更续骚人赋远游。
遣兴二首
绿发凋零白发多，山林未死且婆娑。无端忤俗坐狂耳，甚欲读书如懒何。雨过乱蓑堆
野艇，月明长笛和菱歌。此中得意君须领，莫爱车前印几窠。
又
远檐新叶著啼莺，睡起东窗一榻横。愁衮衮来疑有约，春堂堂去恨无情。鹘飞局上新
棋势，龙吼床头古剑声。莫叹柴荆无客到，绿尊还对暮山倾。
醉题
坎止流行五十秋，胸中不解著闲愁。浩歌野渡惊云起，狂舞空庭挽月留。性本自然憎
截鹤，器非大受愧函牛。平生最爱严滩路，早晚貂裘换钓舟。
小园四首
小园烟草接邻家，桑柘阴阴一径斜。卧读陶诗未终卷，又乘微雨去锄瓜。
又
历尽危机歇尽狂，残年惟有付耕桑。麦秋天气朝朝变，蚕月人家处处忙。
又
村南村北鹁鸪声，水刺新秧漫漫平。行遍天涯千万里，却从邻父学春耕。
又
少年壮气吞残虏，晚觉丘樊乐事多。骏马宝刀俱一梦，夕阳闲和饭牛歌。
步虚四首
微风吹碧海，细细生龙鳞。半醉骑一鹤，去谒青华君。归来天风急，吹我过缑山。锵
然哦诗声，清晓落人间。人间仰视空浩浩，远孙白发尘中老。初见姬翁礼乐新，千九百年
如电扫。
又
瀛海日月渊，蓬壶仙圣宅。驾鹤一时游，海面日夜窄。人生蜉蝣耳，一哄瓦瓮中。天
地广如许，谁能发其蒙。丹书千卷藏一尘，子能求之勿从人。晴窗趺坐春满腹，昆仑待得
丹芝熟。
又
曩者过洛阳，宫阙侵云起。今者过洛阳，萧然但荒垒。铜驼卧深棘，使我恻怆多。可
怜陌上人，亦复笑且歌。世事茫茫几成坏，万人看花身独在。北邙秋风吹野蒿，古冢渐平
新冢高。
又
一瓢小如茧，芳醪溢其中。醉此一市人，吾瓢故无穷。不言术神奇，要是心广大。觞
豆有德色，笑子乃尔隘。岳阳楼中横笛声，分明为子说长生。金丹养成不自服，度尽世人
朝玉京。
醉中登避俗台
半醉行歌上古台，脱巾散发谢氛埃。但知礼岂为我设，莫管客从何处来。剡曲烟波菱
蔓滑，耶溪风露藕花开。老来世事浑成懒，一櫂幽寻未拟回。
立秋前三日夜坐庭中偶赋
绛阙清都侍宴还，天风摇珮夜珊珊。月轮桂满蟾初冷，星渚桥空鹊尚闲。一鹤每临云
雨上，几人虚老市朝间。试将绿发窥清镜，未愧仟姝玉炼颜。
南堂卧观月
河汉横斜星宿稀，卧看凉月入窗扉。恍如北戍梁州日，睡觉清霜满铁衣。
夜坐独酌
玉字沉沉夜向阑，跨空飞阁倚高寒。一壶清露来云表，聊为幽人洗肺肝。
夜兴
鹤瘦龟饥与静宜，更阑徙倚并清池。月当三五初盈夜，河直西南欲落时。浩浩醉歌群
骛起，翩翩孤影角巾欹。飞仙授我青瑶简，索赋山中夜兴诗。
月夜泛小舟湖中三更乃归
落日愁思把钓钩，南邻借得采菱舟。湖心月上明如昼，树杪风生冷逼秋。壮岁功名惭
汗马，暮年心事许沙鸥。桐江一叶真奇策，莫为儿曹作滞留。
无题二首
半醉凌风过月旁，水精宫殿桂花香。素娥定赴瑶池宴，侍女皆骑白凤凰。
又
出茧脩眉淡薄妆，丁东环佩立西厢。人间浪作新秋感，银阙琼楼夜夜凉。
自山中夜行还湖上
火云峥嵘水车鸣，行人畏热不敢宁。萧然一马两园丁，缺月照我影伶俜。荒鸡起早忽
再唱，北斗低尽余三星。扁舟菱歌正袅袅，丛冢鬼火何荧荧。迎人渐见镜湖白，回首已失
秦山青。道边野店得小憩，一杯浊酒倾残瓶。登盘绝爱畦韭美， 釜未厌溪鳞腥。丈夫所
要饱辛苦，文叔尚困芜蒌亭。
大风
今年毒热不可支，白汗如雨愁纤纟希。皇天悔祸为一洗，秋风作意来如期。声如怒涛撼
坤轴，夜半折我南斋竹。幽人晨起得奇观。凤尾襳襹一窗绿。
新秋
天河渐近鹊桥时，一夜风吹斗柄移。金井梧桐元未觉，画廊蟋蟀已先知。青灯耿耿还
相伴，白发萧萧只自悲。犹胜玉门关外客，卧听沙雁数归期。
月夕睡起独吟有怀建康参政
月上虚堂一榻横，断香漠漠欲三更。隔帘清露挟秋气，绕树惊鸦啼月明。只怪梦寻千
里道，不知愁作几重城。苦吟更恨知心少，西望金陵阙寄声。
病疟后偶书
秋色已萧然，曲肱清夜眠。孤灯欺病后，薄酒慰愁边。药物从人乞，文章畏客传。惟
应一蓬艇，湖海送凋年。
秋日闻蝉
断角斜阳触处愁，长亭搔首晚悠悠。世间最是蝉堪恨，送尽行人更送秋。
感秋
南山射虎漫豪雄，投老还乡一秃翁。世味扫除和蜡尽，生涯零落并锥空。秋惊蠹叶凋
残绿，病著衰颜失旧红。笠泽松陵家世事，一竿惟是待西风。
南轩
今年秋早凉，七月已萧然。南轩修竹下，枕簟终日眠。时将半残梦，听此欲断蝉。推
枕起太息，四序忽已迁。功名堕渺莽，衰疾方沈绵。新月独多情，窥窗澹娟娟。
夜坐
虚堂夜无寐，顾影叹立令竮。露湿萤黏草，云迷雁落汀。旧书开蠹简，浊酒倒残瓶。流
落知无憾，危机实饱经。
新凉书事
卧看鸟篆印苍苔，窗户凉生亦乐哉。鸣树乱蝉催日落，拂阶飞叶报秋来。病余已觉身
如寄，醉里却怜心尚孩。排日从今占幽事，折残篱菊探溪梅。
闻蝉思南郑
昔在南郑时，送客褒谷口。金羁叱拨驹，玉蒲萄酒。醉归涉漾水，鸣蝉在高柳。回
鞭指秦中，所惧壮心负。人生岂易料，蹭蹬十年后。蝉声怳如昔，而我已白首。逆胡亡形
具，舆地沦陷久。岂无好少年，共取印如斗。
忆昔
忆昔浮江发剑南，夕阳船尾每相衔。楠阴暗处寻高寺，荔子红时宿下岩。峡口烹猪赛
龙庙，沙头伐鼓挂风帆。区区陈迹何由记，惟有征尘尚满衫。
病中夜兴
病疟秋来久未平，草堂遥夜不胜清。疾风递响惊林叶，列宿收芒避月明。百计不能逃
白发，一生堪笑役虚名。钓车且作桐江梦，莫念安西万里行。
秋夜
秋气侵帷梦不成，一灯西壁翳还明。风高露井无桐叶，雨急烟村有雁声。击筑谁同燕
市饮，赁舂方作会稽行。从来自许知何等，堪叹江湖白发生。
谢张时可通判赠诗编
圣朝中兴六十年，君家文武何联翩。先生剑履冠麟阁，后嗣簪橐陪甘泉。流传到君愈
卓荦，投我千篇皆杰作。未分玉帐万貔貅，且擅诗人一丘壑。尔来士气日靡靡，文章光焰
伏不起。君今已似骥云，更看他年鲲击水。
酬庄器之贤良见赠
先朝六科亲策士，事业功名何壮伟。元祐复科才数年，所得四三俄复止。中兴思贤形
梦想，屡诏自是朝廷美。纨衤夸小儿坏人事，赐帛西归困嘲诋。诸公相视叹才难，一士卧云
谁挽起。跨驴过我时共语，晁董千年元不死。高谈亹亹有脉络，横得虚名吾可耻。乌巾白
纟宁塞路衢，砥柱颓波望吾子。
舟过樊江憩民家具食
旅食何妨美蕨薇，夕阳来叩野人扉。萧萧短鬓秋初冷，寂寂空村岁荐饥。蓼岸刺船惊
雁起，烟陂吹笛唤牛归。诗情剩向穷途得，蹭蹬人间未必非。
舟中作
断岸饮觳觫，清波跳噞喁。红桥未斜日，白塔已昏钟。诗律与年迈，客愁如酒浓。宋
公题壁处，横霭抱孤峰。
九月三日泛舟湖中作
儿童随笑放翁狂，又向湖边上野航。鱼市人家满斜日，菊花天气近新霜。重重红树秋
山晚，猎猎青帘社酒香。邻曲莫辞同一醉，十年客里过重阳。
霜天晚兴
薄霜门巷不胜清，小立湖边夕照明。红颗带芒收晚稻，绿苞和叶摘新橙。闲评琴价留
僧话，静听松声领鹤行。壮志消磨浑欲尽，西风莫动玉关情。
九月六日小饮醒后作
短剑悲秦侠，高歌忆楚狂。酒醒愁衮衮，香冷梦伥伥。屋老垣衣茂，池深石发长。地
炉须早计，衰病怯新霜。
书悲二首
今日我复悲，坚卧脚踏壁。古来共一死，何至尔寂寂。秋风两京道，上有胡马迹。和
戎壮士废，忧国清泪滴。关河入指顾，忠义勇折激。常恐埋山丘，不得委锋镝。立功老无
期，建议贱茸职。赖有墨成池，淋漓豁胸臆。
又
丈夫孰能穷，吐气成虹霓。酿酒东海乾，累麴南山齐。平生搴旗手，头白归扶犁。谁
知蓬窗梦，中有铁马嘶。何当受诏出，函谷封丸泥。筑城天山北，开府萧关西。万里扫尘
烟，三边无鼓鼙。此意恐不遂，月明号荒鸡。
中夜起出门月露浩然归坐灯下有赋
月白万瓦霜，露重四山雨。开门忽惊叹，秋色已如许。去蜀如昨日，坐阅四寒暑。无
才屏朝迹，有罪宜野处。平生万里心，收敛卧环堵。朱颜逝不留，白发生几缕。人言尺蠖
屈，要有黄鹄举。功名非老事，岁晚忍羁旅。
新寒
病怯新寒欲不禁，南窗拥褐夜愔愔。江湖跌宕送余日，书剑萧条孤壮心。杜曲新愁随
断雁，辽阳遣恨入瞱砧。此怀拟向何人说，赖有昏灯伴苦吟。
幽居
松陵甫里旧家风，晚节何妨号放翁。衰极睡魔殊有力，愁多酒圣欲无功。一编蠹简晴
窗下。数捲瞱篱落木中。退士所图惟一饱，诸公好为致年丰。
醉中步月湖上
闰余时节早，天气已凄冷。悠哉曳杖行，乐此清夜永。霜风锼病骨，林月写孤影。新
诗得复忘，薄酒吹易醒。浮生役声利，百岁常鼎鼎。清游倘可继，终老谢人境。
东村
塘路东头乌桕林，偶携藤杖得幽寻。桃源阡陌自来往，辋口云山无古今。远浦过帆供
极目，暮天横雁入微吟。归来更觉愁无那，剩放灯前酒碗深。
西村
湖塘西去两三家，杖履经行日欲斜。蹙蹙水纹生细縠，蜿蜿沙路卧修蛇。旱余虫镂园
蔬叶，寒浅蜂争野菊花。老去郊居多乐事，脱巾未用叹苍华。
题张几仲所藏醉道士图二首
千载风流贺季真，画图仿佛见精神。迩来祭酒皆巫祝，眼底难逢此辈人。
又
卧听床头压酒声，起行篱下摘新橙。一尊久欠敲门客，风味何人似麴生。
山园草间菊数枝开席地独酌
屋东菊畦蔓草荒，瘦枝出草三尺长。碎金狼藉不堪摘，扫地为渠持一觞。日斜大醉叫
