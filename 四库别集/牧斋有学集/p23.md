<!-- { "loadSidebar": true } -->
　　客有问于余曰：“汲古之刻，先经而后史，何也？”余曰：“经犹权也，史则衡之有轻重也。经犹度也，史则尺之有长短也。古者六经之学，专门名家，各守师说。圣贤之微言大义，纲举目张，肌劈理解，权衡尺度，凿凿乎指定于胸中，然后出而从事于史。三才之高下，百世之往复，分齐其轻重长短，取裁于吾之权度。累黍杪忽，罄无不宜，而后可以明体适用，为通天、地、人之大儒。有人曰：‘我知轻重，我明长短，问之以权度，茫如也。’此无目而诤日，不通经而学史之过也。有人曰：‘我知权，我知度。问之以轻重长短，亦茫如也。’此执而为日，不通史而执经之过也。经不通史，史不通经，误用其偏忄替琐之学术，足以杀天下，是以古人慎之。经经纬史，州次部居，如农有畔，如布有幅，此治世之菽粟，亦救世之药石也。”客曰：“编年、纪传，史家两行。今何独取乎记传？”曰：“左氏之书，先经始事，后经终义。经也，非史也。司马氏以命世之才、旷代之识，高视千载，创立《史记》，本纪、年表，祖《春秋》之凡例。六书、世家、列传，变国史之条目。班氏父子因之，用炎汉一代之彝典整齐其文，而后史家之体要，炳如日星。考祖祢于史局，圣作明述，二氏其庶矣乎！窃谓有事于史者，以纪传踵班、马，则顺祀也。其轨彝以《春秋》跻左、孔，则逆祀也。其名汰学者于涑水，新安奉为丹书，独反唇于河汾之元经，则目睫之论也。今自《太史公书》迄于五代，次第排缵，比诸册府，羽陵藏室，师春汲郡之遗文，则姑舍焉。金匮石室，代有掌故。汗青头白，知所适从。后有君子，可以定百世之史法也。”客曰：“钩玄举要，自宋以来，亦多家矣。何取乎全史也？”曰：“史者，天地之渊府，运数之勾股，君臣之元龟，内外之疆索，道理之窟宅，智之伏藏，人才之薮泽，文章之苑圃。以神州函夏为棋局，史为其谱。以兴亡治乱药病，史其为方。善读史者，如匠石之落材，如海师之探宝，其可以磔肘而量，画地而取乎？东莱之详节，琐而不要；毗陵之左编，博而不详。自是以下无讥焉。代各一史，史各一局。横竖以罗之，参伍以考之。如登高台以临云物，如上巢车以抚战尘。于是乎，耳目发皇，心胸开拓，顽者使矜，弱者使勇，陋者使通，愚者使慧，寡者使博，需者使决，者使沈，然后乃知夫割剥全史、方隅自命者，未有不望崖而返、向若而叹者也。善奕者，取全局；善读者，取全书。此古人读史之法，亦古今之学范也。”客曰：“史自东汉以降，靡矣，不择而取之者，何也？”曰：“太史公之才，秦汉以来，一人而已矣。世所传百家评林，上下五百年，才人文士，钩索字句，不能仿佛其形似。今遽欲伸纸奋笔，俨然抗行，因以蹂践晔、寿诸人，谓不足供其迹，此所谓非愚则诬也。汉晋邈矣，详缛则宋，剪裁则南北，典要则五代，绳尺隐括，犹可以追配古人。舍是而远引焉，如夸父之逐日，不至而立槁焉。斯已矣，太史公称君子，必曰好学深思。世有好学深思之君子，必不敢易视太史公之史，以为可学；必不敢薄视太史公以后之史，而以为不足学。三折肱知为良医，有能易心逊志，不以余言为慎者，或亦怜其为折肱之医，而喟然三叹也。”
　　客怃然避席曰：“如夫子之言，是役也，功于史学伟矣。毛子有事经史，在崇祯时，正乙夜细旃稽古右文之日。崇山示梦，龙光金书，大横占兆之初，神者告之矣。成均之典册，劫灰已燃；鸿都之石经，珠囊重理。圣有谟训，文不在兹。东壁图书，光昱昱射南斗，此非其祥乎？”余曰：“唯唯。”遂并序问答之辞，书之简首。
　　【建文年谱序】
　　谦益往待罪史局三十馀年，网罗编摩，罔敢失坠。独于逊国时事伤心扪泪，纟由书染翰，促数阁笔，其故有三：一则曰实录无征也，二则曰传闻异辞也，三则曰伪史杂出也。
　　蕉园蚕室，尽付灰劫。头白汗青，杳如昔梦。唯是文皇帝之心事，与让皇帝之至德，三百年，臣子未有能揄扬万一者。迄今不言，草亡木卒，祖宗功德，泯灭于余一人之手。魂魄私憾，宁有穷乎？
　　何言乎文皇帝之心事也？壬午以还，天位大定。文皇帝苟有分毫利天下之心，国难方新，遗种未殄，必剪灭此，而后即安。张天网以罗之，顿八以掩之，闭口捕舌，遁将何所？以文皇帝之神圣，明知孺子之不焚也，明知亡人之在外也，明知其朝于黔而夕于楚也。胡氵荧之访张邋遢，舍人而求诸仙，迂其词以宽之也。郑和之下西洋，舍近而求诸远，广其涂以安之也。药灯之诅咒，染之藉手，彼髡之罪，百倍方黄。以荣国榻前一语，改参夷而典僧录，其释然于溥洽，昭示于中外者，所以慰藉少帝之心，而畀之以终老也。文皇帝之心，高帝知之，兴宗知之，天地鬼神知之。三百年之臣子，安处华夏，服事其圣子神孙，尚论其心事，则懵如也。日月常鲜，琬琰如积，而文皇帝之心事晦终古，此则可为痛哭者也。
　　何言乎让皇帝之至德也？金川之师，祸深喋血。让皇帝苟有分毫不忘天下之心，凭仗祖德，依倚民怀，散亡可以收合，蛮彝可以扇动。卫世子之焚台、卫太子之诣阙，谁能非之？谁能之？让皇帝明知大命之不可干也，明知天位之不可再也，明知本支百世之不可倾动也，以神州赤县为孤竹之封，以髹发坏衣为采药之遁，耄逊遐荒，自比退耕于野；头陀乞食，岂曰糊口四方。由是而内治外攘，逾沙轶漠，高皇帝之基业安，四祖之统绪安，三百年之天地人鬼罔不大安，宁非让皇帝之所诒乎？让皇帝之至德，媲诸泰伯，其难易尤相倍，而三百年之臣子不能知也，也有其知之不能尽言也。夫既以知之不能、言之不尽矣，而其所以不能知、不尽言者，轮苞塞，终不能泯灭于斯人斯世。于是乎愤盈交作，新旧错互，实录废，则取征草野之书；传闻异，则占决父老之口。梵宫之转藏，教坊之册籍，旅店市佣之留题、断句，无不采集、无不诠表，亦足以阐幽潜、劝忠孝矣！而斯人之心不但已也。于是乎四十馀年出亡之遗迹，易代已后归骨之故事，问影访求，凿空排缵，亡是司契，子虚削牍。讯筮与于巫阳，听行筹于王母。公羊指定哀之疑，陆贾惧丹青之惑。固将执梦以为实，又且循故而造新。曰：夫己氏一妄男子，乘是以贾弄笔舌，铺张祖先，若吴下流传诸录，其讹伪历然著明，而举世不尽知也。有其知之，则又曰：西方之山隰，犹思美人；蜀地之禽鸟，岂真望帝？信固当传，疑亦可恤，过而存之，不忍废也。
　　于是，东莱之君子赵君士者，作为《建文年谱》，年经月纬，事比词属，会粹诸家记录而整齐其文章。以宿老如谦益，固亦当援据史乘，抗词驳正。读未终卷，泪流臆而涕渍纸，欷烦酲，不能解免。夫然后知让皇帝之至德沁入人心者，如此其深且厚。而赵君之为斯谱，本天咫、述民彝、备国故、搜遗忘，当沧海贸易、禾黍顾瞻之后，欲以残编故纸，遗三百年未死之人心，是岂欲与世之君子擅阳秋、矜衮钺，争名于竹帛哉！其亦可感而思已矣。
　　谦益衰残耄熟，不敢复抵掌史事。赵君之弟刺史公言念旧史，俾为其序。萤干蠹老，口噤笔秃，伸写其狂瞽之言，识于首简，亦聊以发观者之一慨而已矣。
　　【启祯野乘序】
　　呜呼！史家之难，其莫难于真伪之辨乎？史家之取征者有三：国史也，家史也，野史也。于斯三者，考核真伪，凿凿如金石，然后可以据事迹、定褒贬。而今则何如也！
　　自丝纶之簿、左右史之记、起居召对之籍化为煨烬，学士大夫各以己意为记注，凭几之言可以增损，造膝之语可以窜易。死君亡父，瞒天谰人，而国史伪。自史馆之实录、太常之谥议、琬琰献征之记载委诸草莽，世臣子弟各以私家为掌故，执简之辞，不必登汗青，裂麻之奏，不必闻朝著，飞头借面，欺生诬死，而家史伪。自贞元之朝士、天宝之父老、桑海之遗民，一一皆沉沦窜伏，委巷道路，各以胸臆为信史，于是国故乱于朱紫，俗语流为丹青，循蟪蛄以寻声，佣水母以寄目，党枯仇朽，杂出于市朝，求金索米，公行其剽劫，才华之士，不自贵重，高文大篇，可以数缣，邀取鸿名伟伐，可以一醉博易，而野史伪。韩退之论史官善恶，随人憎爱附党，巧造语言，凿空构立，何所承受取信，而可草草作传记，传万世乎？谓余不信，则又以人祸天刑惧之。曰：“若无鬼神，岂可不自心惭愧？若有鬼神，将不福人？”痛哉斯言！正为今日载笔之良规、代斫之炯鉴也。
　　梁邹流绮氏，名家俊民，衔华佩实，耻国史之沦坠，慨然引为己任，先后纂述有成编矣。而又不自满，假以余为守藏旧老，不择其蒙瞽而问道焉。余敢以两言进：一则曰“博求”，二则曰“虚己”。夫子作《春秋》，使子夏行求十有四国宝书，此博求也。其定礼也，一曰：“吾闻诸老聃。”再曰：“吾闻诸老聃。”此虚己也。太史公于《国语》、《世本》、虞卿、陆贾之书，无不揽采，叙荆轲、留侯事，征诸侍医、征诸画工，亦此志也。具是二者，又取退之人祸天刑之惧，为之元龟师保，于史也，其庶矣乎！邹子抠衣敛笔，自命野乘，未敢掉鞅超乘，驰骋上下，于迁、固、晔、寿之间，实斯言也。吾有望矣。
　　往予领史局，漳浦石斋先生过予扬扌，辄移日分夜。就义之日，从容语其友曰：“虞山尚在，国史犹未死也。”劫火之后，归老空门。每思亡友坠言，抱幽冥负人之痛。邹子，漳浦之高弟，卒能网罗纂集，以继其师之志。漳浦云车风马，在帝左右，监观阴骘，故知恒在于斯。邹子尚勉之哉。呜呼！邹子尚慎之哉。
　　【玉剑尊闻序】
