<!-- { "loadSidebar": true } -->
　　公忙兀氏名伯都髙祖畏答儿嶭禅事太祖皇帝敌所忾战大捷脑中流矢逾月陨命论功封万户太宗皇帝益以泰安州二万户封其子忙哥为郡王与十功臣并曽祖铁木合祖唆鲁火都从征伐立殊勲数濒于死父博鲁欢初为断事官世祖皇帝命翦李璮有功又治大狱称防进昭勇大将军右卫亲军都指挥使加金吾卫上将军中书右丞取江南时统军下淮东诸郡宋平益封桂阳佥书枢宻院事继授甘肃行省平章政事江南诸道行御史台大夫病免乃牙叛率五诸侯讨之益髙邮五百户真食以江浙行省平章政事终于位赠推忠宣力赞运功臣太师諡武穆而公祖父赠推忠宣力佐运功臣太尉諡忠定曽祖父赠纯诚保徳翊戴功臣太尉諡武毅三代并阶开府仪同三司勲上柱国追封泰安王母王氏封泰安王夫人故母怯烈真氏札剌真氏祖母唐古真氏曽祖母瓮吉剌氏俱追封王夫人公自幼颍出不以贵戚世家自满比长学不怠事武穆王克修子职或劝之仕以不忍违亲逺去辞王终事母夫人王氏益谨人称纯孝伯仲间欲析异故产任其自取悉弗与较捐己资以嫁诸妹上而朝议下而士论靡不以公为善人无一可疵者大徳五年御史府上其才行擢为中顺大夫江东道亷访副使十年改中议大夫江南行台侍御史明年江南大饥遣属驿闻请以十道贜金罚锾赈济转少中大夫佥书枢宻院事至大二年进阶资善江南行御史台大夫四年进阶荣禄迁治陜西行台武宗赐玉带一及钱五万緍公固辞不允则受緍钱五之一又不允然后受延祐元年授光禄大夫甘肃行省平章政事时米直踊甚公通治粮道其年直顿减明年又减计嵗粜之费省緍钱四十万有奇兵饟既足民食亦饶仁宗嘉其功赐钱五千緍及海东名鹰甲冑弓矢三年冬闗陜有变公抵岐王府谋议檄各镇兵执叛党修武备得民间马五百匹以助进讨四年迁江浙省治以不扰民情大悦仁宗赐珠衣劳奨召为太子賔客辅道靡有缺违上书陈古先圣帝正心修身之道仁宗嘉纳赐衣一复除南台御史大夫兴圣太后以賔客宜朝夕侍储宫止其行既而公目疾作辞官退居淮南之髙邮英宗至治元年又命为御史大夫以目疾不拜诏以平章禄飬于家仍饬内臣驰驲江南求空青治其疾二年春来朝赐金文衣及药一缶复南还三年赐钱五万緍及西酒西药公辞谢谓曩膺重寄犹惧弗称今已病废岂敢滥叨厚禄且受重赐乎竟不受赐并归所给平章禄今天子泰定元年公来朝疾愈革上遣侍医诊视赐驼乳良药卒不起薨于京师赠银青荣禄大夫江浙行中书省左丞相上柱国追封鲁国公諡元献朝议公无生业母老子幼赐钱二万五千緍台臣又奏赐钱三万五千緍仍以前所辞平章禄给之其夫人固辞曰始夫子仕于朝且不敢虚食廪稍今殁矣苟是禄非夫子意也夫人治丧悉从古制又筑室买田顾防兆域逾时太夫人王氏亦丧夫人毁戚殊剧人愈叹公徳之其刑于家者如此夫人瓮吉剌氏右丞太纳之女生男一女一公厯仕四朝显扬中外然谦抑不居以故声誉不赫赫表暴于世薨之日槖无遗金椸无鲜衣闻者莫不嗟悼焉翰林直学士马祖常状公行而朝之人俾前翰林学士吴澄文其墓道之碑澄固常闻公徳美于是叙列所状如右而作铭诗以缀于左铭曰
　　堂堂世卿欿然弗矜优优才能退然弗胜克孝克诚先徳是绳友弟恭兄靡计啬赢内行之完治移于官不刿不园吏戢民安累朝眷遇匪颁异数或受或否具中节度晚违望苑归卧淮甸臣衷慕恋一再入见入见之时皇心孔怡天不憗遗畴不吁譆帝哀耆旧送终从厚而公良耦陈谊不苟搢绅闻言嘉叹贞坚谓公忠贤教始闺门猗公盛美呜呼已矣彰于百世史氏所纪
　　元故中奉大夫岭北湖南道肃政防访使邓公神道碑
　　故中奉大夫岭北湖南道肃政防访使姓邓氏讳文原字善之其先蜀人寓杭甫再世蚤慧工文年十有五已中进士举逮南服归国市隠弗耀训授生徒以给亲养虽处穷约事生丧死必尽欢竭诚未尝肯轻出谒钜公敬礼每造其庐当路多知名年三十二浙省檄充杭学正大徳戊戌部注崇徳州教授越四年辛丑授应奉翰林文字越五年乙巳陞修撰至大戊申考满进阶仍旧职越三年庚戌出任江浙儒学提举皇庆壬子又为国子司业延祐丁巳迁翰林待制明年戊午佥浙西道肃政防访司事又明年己未改江东道至治壬戌召为集贤直学士癸亥进阶兼国子祭酒泰定甲子直经筵其冬移疾去官明年乙丑以翰林侍讲学士召又明年丙寅除湖南宪使俱不赴致和戊辰五月二十二日甲申终于杭年七十子衍书来曰先君不幸至于大故既矣而墓石未铭也先生知先君深者敢以为请澄适卧病得书而哭病小间乃追忆旧事初至元间呉兴赵承防孟頫子昻为澄厯言其师友姓名而善之与焉及善之为翰林应奉澄始识之继由翰林待制出江浙时澄官冑监得饥其行又其后以集贤直学士兼祭酒时澄承乏禁林次年同预经筵之选呜呼孰谓后予十年而生遽先弃予而没乎哀哉善之丰姿温粹仪矩端严其教于家塾乡庠国监也从学者皆有长益诗文淳雅莹洁如玉字法遒媚与赵承防伯仲赵既逝欲求善书人舎是殆无可应诏持宪两道洊伸民寃至今有遗爱祠苑代言史馆修书悉合体制在儒臣中声实相副者也有文集内制槀读易类编具存官阶起将仕佐郎至承徳奉训大夫至中奉曽大考从黼妣杨氏大考昭祖累赠嘉议大夫成都路总管上轻车都尉南阳郡侯妣雍氏追封南阳郡夫人考漳累赠中奉大夫四川等处行中书省叅知政事防军南阳郡公妣孙氏游氏俱追封南阳郡夫人其配南阳郡夫人徐氏前一月卒子衍承父泽儒林郎江浙等处儒学副提举女子子柔嘉柔官石洞书院山长史公埜司徒府掾史戴孟淳其壻也孙男莱孙其七月十三日癸酉其宅湖州路徳清县千秋乡百寮山之麓徐夫人祔系本卫镇西将军苗裔去秦入蜀居资徙居绵之彰明叅政公避蜀兵难始寓杭云铭曰
　　岷峨钜儒前有相如王杨三苏宋迁南裔若李若魏卓尔拔萃繄吾善之蜀产之遗际今明时艺精防染文熖烁晱辉映琬琰帝制皇坟撰述讨论身没言存澄清揽辔伸枉出滞驱蝮殄猘提诲谆谆承学彬彬具称闻人中朝望竦宸极优宠急退何勇天祐耆贤未应夺年曷为其然刻诗墓隧昭示来世知者堕泪
　　上卿大宗师辅成赞化保运神徳真君张公道行碑
　　周之中世至人神人出焉其心有得于天地之所以广大造化之所以长久而以无为自然为道见而传之者闗尹氏闻而传之者防庄氏也其説之衍自周之末阅秦之乱至汉之初遯身而避世之士往往能髣髴其绪余故张留侯受教于下邳之老父曺相国受教于胶西之盖公一则以之佐髙祖而创业一则以之佐惠帝而守成孝文承其遗风黙恭俭俗化笃厚民底殷富天下太平几于刑措明效章章如此是以汉初知老子闗尹防庄之道而鲜获知有尧舜文王周孔之道也当时叙学术以道属之老子目其徒为道家者流列于儒家者流之上学术既裂宗孔氏者谓之儒宗老氏者谓之道士儒不得以与道之名而道士得以专道之名夫通天地人曰儒儒而不通天地人其不与得道之名也固当名以道士而不稍闯无为自然之藩其得专道之名也寜无其实不称之慙乎唐宋间道士名存实亡况其教与世而俱降视无为自然之道霄壤矣皇元太祖皇帝开基时则有全真道士托老子长生久视之説以自神逮世祖皇帝混同海宇而神徳真君张公入觐上悦即两都皆建崇真宫居之公鹤身虬须川行山立晨夕宻勿欲清静简易与民休息所言深契宸猷于是宠遇日隆比于亲臣俾公号天师公辞避命议公称号必极其尊廷议曰上卿维宜乃号公上卿夫天子之卿六而冢宰第一为上诸侯之卿三而司徒第一为上冢宰者天下之相也司徒者一国之相也以古天子诸侯之相称公尊之极矣公之少尝值相者谓公位极人臣神仙宰相至是而其言果验未几又号元教大宗师成宗朝加同知集贤院事武宗朝加大真人同知集贤院事位大学士上寻加特进仁宗朝进开府仪同三司陞辅成赞化保运勲号玉刻元教大宗师印以授故公掌教几五十年天下宫观赖公徭役之奏慈俭之化者其何可言及厌世而英宗皇帝嗟悼遣大臣临赙勑有司礼于县之南山公厯事五朝圣眷如一越十年而今上皇帝特封神徳真君昔公之存也宫禁邸第钜族故家待令如神明朝廷馆阁大臣达官礼公如父师际防之荣尊贵之极从古以来未之有也而公视之若无未尝萌丝发满假之意潇然山间林下之臞仙非其天质之美防合老氏不欲盈之道何能若是且有长在已而不自矜有功在人而不自伐丁时之盛而不处其盛都本教蔑加之名跻官阶极品之位而逡巡殿后斯所谓去甚去泰不敢先者乎累圣锡公皆范金为冠集宝为饰衣裳缕金织文佩绶劒履贯珠络玉其直不赀而公平居常服取其澣濯上尊之酎大官之膳日有餽而公饮食菲薄不逾中人观乎此则知公以服文彩厌饮食者为非道矣予固怪公卑抑之过而公终身弗改其素接人不问贵贱少长俱致优重畧无慢忽噫不可及也已老子言王公以孤寡不糓为称道之好下贱也南华言博大真人以濡弱谦下为表道之恶骄夸也公其亦然欤公之弟子薛羲以予之善公喜公也蕲予述公道行予故摭公之行凡侔于老子之道者书而道外之物烜赫一时炫耀流俗人所共叹羡者不书也公讳留孙字师汉信之贵溪县人也其徒入室升堂予所及知者嗣大宗师曰呉全节行嗣师事曰夏文泳有职掌者余以诚何恩荣孙益谦李奕芳毛颍达舒致祥主御前宫观者薛廷凤丁应松张徳隆薛羲余百十人载蜀郡虞集所撰公墓志集曰公门人多聪明特达有识量材器可以用世而退然谨守其教师友间雍雍恂恂如古君子家法则公之道其可以浅近议哉澄于公之道行既书之如前复诗之于后诗曰
　　耼也犹龙天为宗本贱基下忌髙畏崇欿焉不盈维道之盅挽世还淳遡彼皇风汉初救敝爰蹑遗踪休息疮痍民和年丰皇元混一俊乂云从有方外臣自外留中治务清静谋协渊衷出入禁闼天宠日隆圣子神孙眷渥齐同惴栗尊荣感幸遭逢纯诚报上随事献忠五朝一心善始善终繄神徳君卑让谦恭不居其诚不有其功敦兮若朴符徳之容懿兹行实与道混融愧修孔道畴克如公述公道行以朂我躬









　　呉文正集巻六十四
　　钦定四库全书
　　呉文正集巻六十五
　　元　呉澄　撰
　　墓碑
　　有元同知东川路总管府事孙侯墓碑
