<!-- { "loadSidebar": true } -->
　　所谕约之说前书正欲左右从约束简约中下工夫所谓曽子之约其始亦须由是以进焉来书谓约束简约之云某之趋此也有日矣此乃见左右之未能趋约也如是而遽云曽子之约只是妄意度量耳大抵观书辞多暴露恍惚之语少沈潜笃实之意讲学不如此也且当熟读论语玩味圣人所以教人与孔门弟子学乎圣人者则自可见盖圣门实学循循有序有始有卒者其惟圣人乎非若异端惊夸笼罩自谓一超径诣而卒为穷大而无所据也近世一种学者之渺茫臆度更无讲学之功其意见只类异端一超径诣之説【又出异端之下】非惟自误亦且误人不可不察也五峯所谓此事是终身事天地日月长乆断之以勇猛精进持之以渐渍薰陶故能有常而日新诚至言哉拨冗姑此为报幸深思之
　　又
　　所谕尚多驳杂如云知无后先此乃是释氏之意甚有病知有浅深致知在格物格字煞有工夫又云傥下学而不加上达之功此尤甚上达不可言加功圣人教人以下学之事下学工夫浸密则所为上达者愈深非下学之外又别为上达之功也致知力行皆是下学此其意味深逺而无穷非惊怪恍惚者比也学者且当务守守非拘迫之谓不走作也守得定则天理浸明自然渐渐开拓若强欲骤开拓则将穷大而失其居无地以崇德矣惟收拾豪气毋忽卑近深厚缜密以进穷理居敬之工则所望也喜左右之志故屡言之惟深念焉
　　答陈平甫
　　某自防侍亲来南周旋三十余年间又且伏守坟墓于衡山之下是以虽为蜀人而不获与蜀之士处以亲友其仁贤每以是念徃歳得建安魏元履书始知足下之名且闻廷对所陈大略念足下天资刚毅人也恨未之识耳虽然世固有天资之美者茍不知进乎学则终身安于其故而已盖气质虽美而有限天理至微而难明是以君子必贵乎学也近得犹子然书复闻足下超然防出流俗志于古道孜孜不舎则又叹足下于世衰道微之际能独见自立如此其进也何可量则愿见之心益厪今得足下书并所论著连缄累牍伏而读之无非以讨论问学为事而果有以知足下之所存甚幸甚惠惟是不以仆为不敏意欲与之共讲斯道而勉为君子之归固所愿者若夫推予期待之过其实则非所敢当也仆自惟念妄意于斯道有年矣始时闻五峯胡先生之名见其话言而心服之时时以书质疑求益辛巳之嵗方获拜之于文定公书堂先生顾其愚而诲之所以长善救失盖有在言语之外者然仅得一再见耳而先生没自尔以来仆亦困于忧患幸存视息于先庐防绎旧闻反之吾身寖识义理之所存湘中二三学者时过讲论又有同志之犮自逺而至有可乐者如是又五载而上命为州不得辞继为尚书郎猥以戆言误被简遇遂得执经入侍且须都省下士诚欲自竭庶防以报而学力不充迄亡毫发之补归来惟自省厉盖愈觉已偏之难矫圣学之无穷而存察之不可斯须忘也诵伐木神之听之终和且平之章思欲与海内贤士切磋琢磨庶防卒以无负初志然则自治之不暇又乌能有益于人哉念辱足下万里盛意则亦不敢隠耳盖道之不明乆矣自河南二程先生始得其传于千有余载之下今二先生之言虽行于世然识其真者或寡矣夫二先生之言凡以明孔孟之道而已孔孟之道其博厚高明虽曰配二仪之无疆然其端岂逺于人心而欲它求哉人病不能推而充之耳世之闻二先生之言而惊疑窃怪者固不足道而其间有慕高逺者则又戃怳虚矜而不循其实亦为失其真而已窃攷二先生所以教学者不越于居敬穷理二事取其书反复观之则可以见盖居敬有力则其所穷者益精穷理寖明则其所居者益有地二者盖互相发也为人之要孰尚于此学而不知其要则泛滥而无功二者言之虽近而意味工夫无穷其间曲折精微惟能用力者当渐知之耳升高自下陟遐自迩务本循序而进乆自有所至不可先起求成之心起求成之心则有害于天理孔子之所谓获孟子之所谓正者政此病也区区诵其所闻言不尽意惟愿足下毋忽于卑近以卒至于逺大则幸甚幸甚别纸所谕亦各以鄙意批呈未知然否自尔既定交于万里之外则不惜时惠音有箴有晦有得有疑一一详及勿为无益之书所愿望也
　　答曽致虚
　　承闻侍旁无事不废讲论以致虚资禀之美而有志斯道其何可量甚幸甚仰惟是某不敏何足以辱下问之意来教所及悚戢何胜虽然于左右不敢隠其愚也所谓持敬乃是切要工夫然要将个敬来治心则不可盖主一之谓敬敬是敬此者也【只敬便在此】若谓敬为一物将一物治一物非惟无益而反有害乃孟子所谓必有事焉而正之卒为助长之病如左右所言窘于应事无舒缓意无怪其然也故欲从事于敬惟当常存主一之意此难以言语尽实下工夫涵泳勿舎乆乆自觉深长而无穷也不识以为如何某去嵗作主一箴谩纳呈有以徃复开益所愿望也
　　答项秀才
　　承来金华从容师犮间当有进益为学之方循循有序要须着实趋约自卑近始度正字亦必常及此在勉之而已
　　答罗孟弼
　　数日欲答前书检未得但记其间所引濓溪无欲则静虚动直之语念不可不报所谓无欲者无私欲也无私欲则可欲之善着故静则虚动则直虚则天理之所存直则其发见也【顺理之谓直】若异端之谈无欲则是批根防本泯弃彛伦沦实理于虚空之地此何翅霄壤之异哉不可不察也
　　答萧仲秉
　　闻防事谨朝夕之奠不用异教甚善此乃为以礼事其亲若心知其非而徇于流俗之义则为欺伪不敬莫大焉惟致哀遵礼小心畏忌以守之乡曲之论乆当自孚勉为在我者可也
　　又
　　生死鬼神之说须是胷中见得洒落世间所说不得放过有无是非一一教分明方得若有丝毫疑未防将来被一两件碍着未必不被异端揺动引去觉得诸友多于此处疑着正好玩味横渠之说昨见文集有数处极精切盖横渠皆是身经歴做工夫剖决至到故于学者疑滞处尤为有力耳工夫须去本源上下沈潜培植之功不然区区文义之间一知半解岁月只恁地空过也
　　答戚如玉
　　垂谕忿怒之病气习偏私处正当深致其力损卦惩忿窒欲惩之为言须思其所以然而惩艾之先觉谓惟思为能窒欲某谓惩忿亦然若为正当发时最好看吾本心此却有病本心须是平日涵泳庶防私意渐可消磨若当其发时如明道先生所谓遽忘其怒而观理之是非则可若直待此事看吾本心则天理人欲不相叅恐无力也更幸思之
　　答江文叔
　　垂谕大学格物之说顾某浅陋何足以发高明之思抑尝闻之格至也格物者至极其理也此正学者下工夫处吕舎人之说虽美乃是物格知至以后事学者未应躐等及此也虽然格物有道其惟敬乎是以古人之教有小学有大学自洒扫应对而上使之循循而进而所谓格物致知者可以由是而施焉故格物者乃大学之始也因下问及之并幸详焉有以见教
　　答刘宰
　　垂谕识大本除物欲之说盖义理精微处毫厘易差故以吕与叔防伊川横渠之门所得非不深而至论中处终未契先生之意知未易至也今学者未循其序遽欲识大本则是先起求获之心只是想象模量终非其实要须居敬穷理工夫日积月累则意味自觉无穷于大本当渐莹然大抵圣人教人具有先后始终学者存任重道逺之思切戒欲速也物欲之防先觉所谨盖人心甚危气习难化诚当兢业乎此然随起随遏将灭于东而生于西纷扰之不暇惟端本澄源养之有素则可以致消弭之力旧见谢上蔡谓透得名利闗便是小歇处疑斯言太快透得名利闗亦易事耳如何便谓之小歇处年大更事始知真透得诚未易世有自谓能摆脱名利者是亦未免被它碍着耳前人之言不茍然类如此要用力乃知之耳
　　答游诚之
　　出入二字更须子细理防程子曰心本无出入以操舎而言又曰心则无出入矣逐物是欲盖操之便在此舎之则不见因操舎故有出入之云耳若论人之逐物盖因其舎亡故诱于物而欲随之欲虽萌于心然其逐物而出则是欲耳不可谓心也【欲可去而心未尝无】至于是心之存物顺应理在于此又岂得谓之出乎幸深思之
　　又
　　大抵学者贵近思若泛滥则有病近字极有味宜深体之未发已发体用自殊不可溟涬无别要须精析体用分明方见贯通一源处有生之后皆是已发是昧夫性之所存也伊川先生语录所论幸精思之
　　答吕季克
　　原说中弊病似不难见不知李伯谏何故下乔木而入幽谷如此如克己复礼之说所谓礼者天之理也以其有序而不可遏故谓之礼凡非天理皆己私也己私克则天理存仁其在是矣然克己有道要当深察其私事事克之今但指吾心之所愧者必其私而其所无负者必夫礼茍工夫未到而但认己意为则且将以私为非私而谓非礼为礼不亦误乎又如格物之说格之为言至也理不循乎物至极其理所以致其知也今乃云物格则纯乎我是欲格去夫物而已独立此非异端之见而何且物果可格乎如其说是反镜而索照也推此二端其它可见
　　答王居之
　　原説前日吕季克己寄来观其言殊无统纪其所安乃是释氏而又文其说说亦浅陋本不足以惑人不意伯谏乃尔向来与元晦相从不知讲论甚事其人亦可谓不善变矣前日答季克书谩录去今得所示伯谏之语益知蕲州李君乃是类告子之不动心者不知既不穷理如何去得物蔽其所谓非蔽者未必非蔽而不自知也释氏之学正縁不穷理之故耳又将尽性至命做一件高妙恍惚事不知若物格知至意诚心正则尽性至命亦在是耳
　　答章茂献
　　来问详切思虑讲辩要当如此尔向者见呉德夫说汪端明尝以正大两字奉告某谓此意固美矣然正大是指其体要须有下手处毅两字乃学者下手处也与正大本相须就其体言之天理浑然正且大也推其用言之散在事物之间精微曲折正大之理无不存焉学者当黙存其体而深穷其用则所谓毅之功不可以不进也然就学者用工常患于偏欲其则惧夫肆欲其毅则惧夫拘是非毅之正也气习之所乗也在学者初用工亦无恠其有此然要知其为病而致吾存养穷索之力耳凡足下之所问不能一一具报大意亦略具是矣幸以此推之而复以告焉区区每乐得同志相与共讲扶掖其愚傥或有进贤者不鄙而辱贶之某诚知幸矣
　　答彭子夀
　　别纸示以所疑深慰孤寂辄据所见奉呈正望徃复之益第详观所论不喜分析穷理不应如此理有防有通防而为一通则有万厘分缕析各有攸当而后所谓一贯者非溟涬臆度矣此学所以贵乎穷理而吾儒所以殊夫异端也更幸深思焉
　　答沙市孙监鎭
　　某辱谕伍员庙事足见致思相助之意甚幸甚幸惟是时有古今而君臣之义无古今也楚乃伍员之宗国君臣之义其来有素矣父以无罪诛子逃之而勿仕终身蔬食布衣可也岂有假手于讐覆其宗国快心于其君耶狄梁公乃与大禹呉泰伯一例存之前辈盖尝有议论梁公之贤偶未之思耳今敕额在呉以慰呉人之思可也在楚地则不可以施按祀典有功德于民则祀之员于此地何止无功德而已哉然复讐之义又不可不详讲如今日中原之人本吾宋之臣子金乃敌国也向来不幸而困于金若幸而脱归则当明复讐之义令吾宋臣子翦伐之所当为也若员则家世为楚之臣子而以复讐之义自施于君其可乎哉使员而果有灵也其敢飨于兹地乎此义恐不可不正来意虽深荷然皇恐不敢从也更惟思之
　　答陆子寿
