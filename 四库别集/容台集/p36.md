<!-- { "loadSidebar": true } -->
　　容台集者思白董公之所譔也大宗伯典三礼勑九卿观礼乐之容故称容台古礼部尚书兼学士惟苏东坡周平园领之儒臣艳为极荣吾朝南秩宗差冷自京山本宁李公与吾乡思白董公接席而来皆不久引年特赐驰传归士大夫高之亦二百年容台未始有也往王长公主盟萟坛李本宁与之气谊声调甚合董公方诸生岳岳不肯下曰神仙自能拔宅何事傍人门户间独好参曹洞禅批阅永明宗镜录一百卷大有奇悟己丑读中秘书日与陶周望袁伯备游戏禅悦视一切功名文字直黄鹄之笑壤虫而已时贵侧目出补外籓视学楚中旋反初服高卧十八余年而名日益重四方征文者日益多自上衮列卿台察郡邑吏干旄诣门则公请赠远谒贵非公文不賟则公请浮屠老子之宫则公请子孙称地上觞文地下石则公请籓王戚畹以及三韩六诏百蛮之长悬购著作如鸡林新罗故事则公请三家之村五都之市朝怀赝迹而暮猎金钱依倚生活不胜记则公请夫海内文人亦多矣身当吾世而目见断楮残煤至声价百倍者无论京山即弇州曾若是之烜赫乎度公所遭即思王八斗穆之百函分身应之犹恐不给而公摇茟万言缘手散去侍儿书记竟不知转落谁何手也余与公为老友凡有奇文辄出示欣赏其它散见于劈笺题扇卷轴屏障之外者甚伙赖冢孙庭克意料理悬金募之稍稍不胫而集呈公省视乃始笑为已作不然等身书几化为太山无字碑耳公七十有五余至今手不释卷灯下能读蝇头书写蝇头字间遇二三名流宏抽览即推去曰就中无甚秘密藏不必游目也他人皆五金八石而公之手别具一刀圭他人皆八阵六花而公之茟别带一匕首凡诗文家客气市气纵横气草野气锦衣玉食气皆鉏治抖擞不令微细流注于胷次而发现于毫端故其高文大册隽韵生矣堂堂大人相独露矣岂惟台阁体具存即汉唐宋以来相传正始之血脉尚留十一于千百者非公砥柱之力哉往公备神光两朝实录署副緫名章温厚中有精灵萧洒中有肃括推之使高如九万里垂天之云澄之愈清如十五夜吞江之月渐老渐熟渐熟渐离渐离渐近于平淡自然而浮华刊落矣姿态横裁当事拟以少宰辞拟北詹又辞既而请南乞烋逆魏盗权于府中东夷美兵于辇下士大夫震詟雷霆之威局脊救过不暇而后叹服公之先几远引坦坦如无事道人非生平名心淡识力高何以有此宋礼部尚书倪思公与其为有瑕执政宁为无瑕从臣其公之谓矣以此而发之心声心画虽欲不传得乎若留中奏议纂要如千卷曾经宣付史馆尚未流布人间确然元老晚年之定论神祖大事记之权舆也实录竣期敢忘嚆矢尔庭梓之请俟异日焉 
　　友弟陈继儒顿首譔 

　　序 

　　昔苏子瞻出欧阳门下因得交韩富两公然终以不见文正公为恨白乐天退老香山萧然物外而李元爽辈咸得称忘年交为夫千载一遇恨不同时余庶几得之思白董公也余生也晚从塾师授公制萟乙卯谬领贤书闱中牍出公谓可教余适迟廷对从杖履而公方枘凿时趣罕齿朝事横经问奇外罔叩公也嗣余俸次就征公以陪京纂修报命衮衣元老当事者为虗少宰及北詹席皆不就以南宗伯行旋复疏辞而寓书于余若不终日者余心服公之高而未有以测公也盖熹庙新政聿修求旧之典而逆魏盗柄阴构剪忌之谋外廷未之知也珰焰渐张珰手渐滑一时顾命大臣相继引玦畴昔之继公为少宰为北詹者即欲恬冥鸿之羽不可得而公审之蚤矣嗟乎士君子于出处去就之际未有无得于中而能超然于外者子瞻以侍读进御反复开导觊有感悟而自谓言冲于口而逆于人也以贾时忌惟乐天乞身强徤之时于世无患而犹借诗酒声伎以消磨岁月夫岂有待于外而后得者公有言庶臣修名大臣捐名捐名者横心之所念无利害横口之所言无是非而余始有以测公矣荀灿语夏侯玄曰子等在世途间功名必胜我但识劣我夫识岂易言哉今上寤寐真儒以坐论征公余为劝驾公亦勉余任楚夫楚则公之薪槱泽在焉绅衿俱能言之量移闽南而闽又公之过化地也公去承明荐历外籓余皆适承其后度公有夷然不屑者闽署云若非夙有烟霞骨安得仙山在部中逾以服公之识远也本乎怙穆发乎静深处于地之所不争而审于几之所欲兆夫岂无得于中而然欤闽之人思公而欲见之也从余索容台集重梓之以行余谓东方曼倩不以书名司马君实不以畵名欧阳文忠悬衡一代前无作者而大节不在是焉公起而兼之矣是何足窥公或以示天下后世之知公慕公不一见公如见文正者亦以见子瞻不得之文正而余得之公如元爽之于乐天也 
　　晚学叶有声谨譔 

　　◇文集◇ 

　　卷之一　　序（一） 
　　卷之二　　序（二） 
　　卷之三　　序（三）　题词 
　　卷之四　　记　碑铭　引 
　　卷之五　　论　评　说　议　奏疏　表 
　　卷之六　　笔断 
　　卷之七　　颂　赞　箴　露布　考　赞传 
　　卷之八　　策　募缘疏　铭　诰　像赞 
　　卷之九　　墓志铭 
　　卷之十　　墓表　神道碑　诔　行状　祭文 

　　●容台文集卷之一 

　　华亭董其昌玄宰甫着　冢男祖和 
　　海上叶有声居实甫较　　冢孙庭　辑 

　　序（一） 

　　◆序（一） 

　　本草纲目序 
　　刘向说苑序（馆课） 
　　八大家集序（馆课） 
　　苏黄题跋序 
　　合刻罗文庄公集序 
　　重刻王文庄公集序 
　　冯少墟集序 
　　皇华集序 
　　石居士诗选序 
　　方众甫汝上集序 
　　参知陈公遗集序 
　　邢子愿法帖序 
　　超然堂藁序 
　　青藜馆诗集序 
　　江西乡试录序 
　　素雯斋集序 
　　陶白斋稿序 
　　何士抑居庐集序 
　　沈公路文集序 
　　芝山集序 
　　消暍集序 
　　诒美堂集序 
　　睢阳人物志 
　　漕抚奏议序 
　　榆林杜日章三教逸史序 
　　程氏墨苑序 
　　人日诗后序 
　　袁伯应诗集叙 
　　期赠篇序 
　　樾馆诗选序 
　　鳯凰山房稿序 
　　叶黄门奏议序 
　　北海张公记叙 

　　○本草纲目序 

　　郡国立医学祀三皇神农黄帝是皆有当于医庖羲氏则未有知其繇来者也吾闻五帝之书谓之三坟三坟言大道也道莫大于易近取诸身则为素问远取诸物则为本草盖说卦所谓于木为坚多心科上稿者即本草之鼻祖也且夫药不过五行五行之变为五色为五味为五气为五性为五用而五者之变不可胜穷圣人以卦气得五行之情故曰一日尝七十毒者此物此地也神膏传疮灵丸疗疾非常之事圣人不贵一毒妄攻五兵莫惨伤生之事圣人慎之慎之必自身始圣人亦人耳如以其腹为甞蹈必死之域以捄世名之为神愚莫甚焉岂足信哉知禹之言神也以九畴治水则知农之言神也以八象甞药审矣陶隐居深于医乃语上古圣人方药主治以识识相因夫不以腹甞而以识甞相去几何哉亦未为笃论也秦燔六经惟易附于医卜所以不废故曰执之皆术不执皆道谓本草为神农氏之易可也厥初药分三品以三百六十五种应周天之数自汉以后代有增益为图为注为音义事类者凡数十家至近世蕲州李某悉加结集又以经史稗官之书广引曲证凡四十卷可谓勤且博矣会西蜀陈文献公请修一代正史有　诏求天下遗书厥子文学某进之阙下天子为报闻书藏文渊阁时方拟撰方伎传丁酉三殿灾史事中辍其副本一锲于江右楚方伯四明薛公曰此楚人之有也不当楚人得之乎遂挍雠缮写以锾金剞劂薛公以内艰去三山杨公继为左辖寔终其事书成属余序之余尝驱车楚之隋州过厉山见有神农祠则又大医王之自出又读张文潜明道杂志去蕲州庞安时随症絜方辄有神验乃知医统故在楚楚又着于蕲矣然神农之佐有桐君雷公所著书巳湮灭不传而庞安时惟伤寒一论传于世又未尝进御为君父之効今读李君纲目而古今之医有所总萃焉且藏之天府行之四方而薛杨二公相继表章以寿楚者寿海内不可谓不遇矣李君有子为循令以明经起家余故衍三坟之旨而推本于易敢曰能为神农之言也哉 

　　○刘向说苑序（馆课） 

　　西汉之着书者自陆贾以下凡六家而卯金子居其二淮南王安则有鸿烈解中垒挍尉向则有说苑新书云淮南之书俶诡超忽世所称挟风霜饮沆瀣者盖文士多沈酣焉而向之说苑二十篇网罗旧闻应规入矩似非好奇者所急也兹颛刻说苑何也曰向之此书其合于立言之指者有三而文词之尔雅不与焉禆用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为禆用可传也汉承秦后师异道人异学自仲舒始有大一统之说然世犹未知宗趋向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者共忧社稷怀忠不效又进说苑以见志吾读其正谏一篇盖论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达杨子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见巳一变矣日桺河东文师国语而非国语曾南丰文师子政而诋子政文人反攻固耳可尽信哉 

　　○八大家集序（馆课） 

