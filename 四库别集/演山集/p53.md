<!-- { "loadSidebar": true } -->
　　先行君子之言而后从之诚服君子者也子贡有言矣未必有徳则有愧乎君子矣圣人欲其从君子也且见君子之言皆有实用非茍言也所以救子贡之其言也无徳其从君子也无至诚之心是则子贡之欤四时之运万物之化无则则失节无仪则失文四时万物未有无仪则者使之不乱且亡则在乎圣人成能而已先王之时由庚万物得由其道崇丘万物得极其髙大由仪万物之生各得其宜岂一日而致哉天保以上治内采薇以下治外有礼以致中有乐以致和中以裁成和以辅相然后三者之诗作矣仪则道理以为文者也庚则道理以为则者也一阳之气妊于壬始于亥彻于癸生扵子长于甲达扵乙盛扵丙阳之用事至此极矣长极则成盛极则衰盈极则消生极则敛无衰无杀无消无敛则夫化生之道几乎熄矣是故一隂之生至丁而复阳成则四时用事左阳也所以助杀隂作成物至已而成焉则阳既事矣故至庚而更之更则不拘续则不穷万物由是芸芸而作寂寂而复故者将新因者斯革是故以辛承庚则有更新之意以壬承辛则有复始之意往来出入不可穷尽夫是之谓万物得由其道扬子曰庚断甲义断仁夫春无秋不能成物仁无义不能立道木无金不能制器素问曰水火者隂阳之证兆金木者生成之终始盖有金为之终则有木为之始终始之相因犹东西之不可相无也然则庚之为天则也至矣物之去来或者穷之则其势不能为髙其体不能为大崇丘言地之聚而髙者也又有中焉由庚之后万物藏于冥舍于罔然后长于甲盛于丙以至戊巳而成就焉斯有聚而髙之意髙大之物髙者由庚而能下大者由庚而能小作者无妄行者无过斯有髙而中之意然而髙大之极岂可乱哉由庚则通由仪则和形色有类名分有等髙下异势小大定位禽兽有群草木有立相应有声相求有气飞者翔潜者跃夫是之谓万物之生各得其宜易曰乾道变化各正性命保合太和乃利贞乾道之于四时自甲而化生由庚而变入天地之自然万物循理而来循理而徃性无不善万物无暴命无不幸万物无怨是故太和将殆乾道保之太和将乖乾道合之然后性之用足以致利情之体足以致贞庄子曰形体保神各有仪则谓之性岂非由庚而有则由仪而有文欤是故崇丘之比以其髙大而中由仪之赋以其顺利而文先王之世事与理协声与政通崇丘之比由仪之赋未尝废也尝谓隂阳者五行之道理五行者隂阳之数器其支为辰其干为日在天为五气而有寒暑燥湿风在地为五行而有金木水火土在人为五性在物为五类以至五脏之动五志之盛衰五声五色之兆数之所授不可逃也然而五行之逆顺四时之邪正万物之得失报乎人道而已文武之治羣臣宴嘉賔朋友兄弟故旧师役兼劳之中恩之有仁利之有义待之有礼结之有信仁不偏爱义不偏物乐在得贤而与之南陔之孝白华之廉视仪而动徧为尔徳故虽鱼丽之盛华黍之丰特富于物已未足以报先王也乃言隂阳万物得其道理然后其报至焉天下之众五志不相伤五内不相五声以和五色以正五类五宜不耗而育协应先王之五性顾不美哉厉王之乱不明先王内外之政天患在性万物鄙滞而由仪之诗废春令在秋天地不革而由庚之诗废天时人事静不在道动不在理诸夏衰礼义熄然后四夷之无礼义得以胜之犹幸宣王之知务任贤使能山甫得以仪则推而行之天下受其赐矣故其诗曰天生蒸民有物有则又曰柔嘉维则令仪令色上以相天下以成物此中兴之道也方先王之盛时由庚之诗在南山有台之后以示得贤然后万物得由其道焉及其乱也南有嘉鱼则后乎由庚南山有台则后乎崇丘然则厉王之世隂阳不正万物失其道理岂非后贤至于此哉
　　乐于独而不乐于与人乐于少而不乐于与众非好乐之甚者乐之实根于人心本于人性其来久矣古人之心与性无以异于今人何独至于今乐而疑之哉古之民仰足以事父母而无不相见之忧则仁之性遂矣旁足以友于兄弟俯足以养妻子而无离散之厄则义之性遂矣孟子曰仁之实事亲是也义之实从兄是也礼之实节文斯二者是也乐之实乐斯二者是也先王之乐岂固有他哉文采节奏教民乐斯二者而已矣孟子曰乐民之乐民亦乐其乐与少乐乐王固知其非与人乐乐王固知其是而王乐于少而不乐与人者特其私狥安佚为之蔽耳孟子所以为王陈民之忧喜而告之鼓乐田猎与民同乐则王乐于独少则亡书曰有一于此未或不亡以其禽荒嗜音不与民同乐而已王者之道固非迂逺而难为也使民闻其声音见其田猎举欣欣然有喜色而相告曰吾王庶几无疾病与何以能鼓乐也何以能田猎也则王之道存焉使民仰足以事父母而无不相见之忧旁足以友于兄弟俯足以养妻子而无离散之厄遂其仁义之实则古乐之道存焉仁者求巳之尽故能以大事小智者度巳之尽故能以小事大仁者有道故以大事小者乐天者也智者有命故以小事大者畏天者也不以物累我不以我累道所谓有道也非仁莫能得之不以物累我而物忘故无求不以我累道而我忘故无对两忘之中兼爱无心是故天下虽欲忘我而不可得也其无求也民自归之书曰非商求于下民惟民归于一徳其无对也民自服之诗曰商之孙子其丽不亿上帝既命侯于周服是所以保天下分有贵贱时有穷达不以卑犯尊不以弱胜强所谓有命也非智莫能及之在上则畏天之威在我则强于为善是所以保其国以卑陵尊则犯天之威以弱胜强则犯人之威未有能保其国者也
　　王好勇也孟子不辟之以仁则曰王请大之而已王好货也孟子不辟之以义王好色也孟子不辟之以徳王好今乐也孟子不辟之以古乐则曰与百姓同之而已勇也利也色也声也四者人情之所同好为政之道本其情而为之斯善为政者也而人情之所同者今王之所独孟子解其所独之蔽而同之于天下上不逆王之情则可以售吾之言下不违民之情则可以善王之政两得之矣于勇也大之则仁在其中焉于色也与百姓同之则徳在其中焉于货也与百姓同之则义在其中焉于今乐也与百姓同之则古乐之用在其中焉旨深哉















　　演山集卷五十五
　　钦定四库全书
　　演山集卷五十六　　　　　宋　黄裳　撰杂説
　　不得而非其上者无命也为民上而不与民同乐者无义也齐宣王问孟子曰贤者亦有此乐乎而孟子对之曰有人不得而非其上者非也孟子非王之独乐示吾非为乎不得而非之也非求于下民惟民归于一德王之道也乐民之乐忧民之忧是以不求之而已乐以天下而民与之偕生忧以天下而民与之偕死然而不王者未之有也
　　神无方易无体一隂一阳谓之道圣人以道体常以神易尽变言道在神易之后者以其摄用欤庄老之言道也合神与易而言之似惑其説此后之学者所以犹新生之犊猖狂而趋未知其所定止也
　　象之所可及者圣人能范之数之所能穷者圣人能围之天地之化在乎象数之中者也过则絶物惟其不过此所以曲成万物
　　物也天地也鬼神也通乎一气物者气之聚鬼神者气之散道之用幽为鬼神显为物大为天地天地万物未尝相离也鬼神其能离天地乎是故精气为物逰魂为变是故知鬼神之情状与天地相似故不违幽不违乎鬼神大不违乎天地此智所以周万物
　　物生则魂藏魂逰则物变盖惟精气散而弗聚无所管摄此魂所以逰
　　继之者善而道有用成之者性而道有体百姓日用而不知故君子之道鲜矣以其成之者性
　　乐之从也宏人为广博乐之纯也移人为易良得诗之情则温柔得诗之性则敦厚
　　吾无为也有为者理而已矣是故时不劳其事事不劳其形形不劳其生
　　众人万物役之贤人五行役之世人为物逆旅物为圣人逆旅万物为道一偏众人为万物一偏
　　任理而得利天之利也行义而得利人之利也此其所以和同天人之际
　　养心莫善于寡欲欲之动也遣之有志焉之为虚空之为澄彻以至乎无遣然后善之
　　所学至于穷理则絶之所得至于尽性则壹之
　　精者天徳之至也神之又神而能精焉精之至也与仁同功者或利而行之或畏罪而行之其情不同则同功者非诚仁也其仁未可知也与仁同过者利仁者惧其有害焉吾知其不能也强仁者惧其有刑焉吾知其不能也则同过者诚仁矣其仁可知也与仁同过者其周公欤一人而已
　　寛柔以教不偏于强不报无道不偏于弱故中立而不倚
　　圣人不生亦不死故其生曰神其死亦曰神圣人之道视之弗见听之弗闻故圣人曰盛徳鬼神亦曰盛徳雨露既濡万物感阳以生霜露既降则万物感隂以死万物以生之时君子不忍致死于其亲且谓其与万物而来矣故乐以迎之万物以死之时君子不敢致生于其亲且谓其与万物而徃矣故哀以送之孝子之祭有送徃之哀而不及乐是谓弗仁有迎来之乐而不及哀是谓弗智
　　万物出于一入于一出入之中坤元用六以成之乾元用九以终之非特终之也又使复出于一壮者不则之以老老者不则之以死天地之道岂能无穷哉则者天理以为约者也
　　六功之臣约在宗彛记在简策先王以为未足也铭书于大常颁赏于乡锡燕于堂先王以为未足也祭于大烝盖谓无王之道也无以辟四方无国之体也无以容万民无民无与守邦无事无与应物无治无以兴利无战无以戡乱予有臣焉由国功而充之上达于王则使民迁善逺罪而莫知为之者于是乎勳立由国功而推之下达于民则通其变使民不倦于是乎庸立勲庸功之大者上之于王则通乎神下之于民则通乎义不可以有加焉劳之为功内则劳心以应事外则劳力以集事辟草莱任土地有能于力而已未必劳心多筭胜少筭负有数于心而已未必劳力使王足以有临使国足以有容民足与守事足与应治足与富战足与安则予荅臣何敢略哉论譔其功书于王之大常祭于大烝然后尽其心焉
　　大常之用王属天下而役之天下视王而从之者也属天下而役之天下视王而从之在乎法天而体道日月为常法天而体道者也以祀也则以天道交之以讨也则以天道正之以朝诸侯也则以天道临之以纪成绩也则以天道明之以教治兵也则以天道威之然而大常之于六功不然而已当其天下视而从之六功在其上焉孰不知吾臣之有才吾臣之有德以至于是哉此固先王之意也春享主于祠夏享主于禴有物存焉未足以言物也物成于秋享则尝物而已至冬而大进内尽志矣外尽物矣此烝所以为大焉然而冬享则谓之大烝其犹冬教则言大阅欤先王谓以六功配四时之享则失之太数配三年之禘则失之太疎祭于大烝其节不疎其仪不略报功之至也显明之中使与日月齐光与人知之幽暗之中使与先王偕荣与神知之顾不盛欤以劳定国国功也法施于民民功也以死勤事事功也能植百谷治功存焉能扞大患战功存焉周公之功非羣臣所能为故特赐之以重祭周公之功非万世所能废故特祀之以大禘一烝之报未之尽也
