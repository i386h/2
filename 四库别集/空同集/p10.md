<!-- { "loadSidebar": true } -->
二 长跪牵客裾故乡今何如客起长跪言故乡不可居坟垄既芜没宁复识田庐邻巷鲜故人族属半丘墟岩岩高山谷今为官路衢主人聆客言涕泗交涟如离乡三十载少女为人姑迩者日以亲远者日以疏狐狸知故穴牛马知故阹愿为连理树托根北山隅 

卫上别王子二首 

晨风应候至鸡鸣各严车我今游宋中子当旋旧闾仆夫理前绥辕马悲鸣趋一别阻秦周相望万里余首春霜露重厚汝征衣襦昔为同袍士今在天一隅故者日以远畴能察区区 

二 税车朝歌里送子辉水阳群鴈起高飞凌风各分翔敦交多故怀况乃忧故乡征夫愁短日去马知路长童童孤生柏结根南山旁愿言采此柏遗我心所当良无白鹄翼何以得高颃 

赠徐祯卿 

独处忽不怿揽衣循东厢树木何修修春风起飘扬我友驾在门告言适江湘仓皇挈玉壶追送临河阳顾瞻两飞凫并戏水中央翩翩厉羽翮鸣声一何长柰何游客子一别永相望时泽亮有周天命固其当薄终义所劣别离庸讵伤懿彼回路赠慷慨由此章 

赠王舍人升二首 

迅风激高云朝日照嘉林良友忽远适恻怆摧我心川原望靡极江路浩且深殊域寡亲戚孤子故难任荼蓼积愈苦泪下不可禁 

二 揽泪瞻林木韡韡敷华叶层闉带广陌事焉暮相接骈裾侈高会谁念独守妾岂不思方舟川广不可涉葑菲遗下体举世重红颊劝子且宁志为恩孰周浃 

又赠王舍人四首 

送美城东陌还车望上阳观阙百余尺蓉城郁相望同在天一隅子今旋旧疆经子故所居我马立彷徨 

二 彷徨亦何为怅望远行客枯桑号天风时节倏复易簪绂匪我荣弃置安所惜愿为东南风遂附高翔翮 

三 劲翮无群栖灵根岂业蒨人生非苦匏安得常相见动息各有因况乃异乡县徘徊岐路侧仰视□□□ 

四 鴈征会来归君行何日返惊风飘驰光岁月忽已晚登山采白苓遗我心缱绻上言制颓龄下言助餐饭 

赠刘元瑞五首 

晢晢吴中娥奕奕宛清扬邂逅此堂隅瞻顾两回翔攘袖发浩齿列坐无高倡行云为徘徊顺风托馨香周席莫不叹侧目在流光何意芳盛年峻义明秋霜于礼诚销薄银汉徒相望 

二 矫矫云中鹄忽忽晨南翔连翩客游子驾言逝何方霜露日夜零东路悠且长意欲从子逝我马玄以黄徒思谅无益欲置难遽忘爱子千金躯双亲在高堂 

三 埋轮国东门驾舟越洪洋晨发天北偶日夕至建康皇居槩太清陵树何苍苍白马服衡轭飘飖过路旁敦交岂独薄贫贱多顾藏所志在宁亲荣耀乃其常 

四 青阳献嘉岁玄鸟鸣我堂远子念行役驱车发南疆岂不诚辛苦王事切中肠駪駪泝原薄拊剑何慨慷群形冐休泽朽干扬朱芳君子法天造小人曷能臧 

五 回车太行谷结辔登羊肠羊肠何崔嵬俯视见大江大江日东注游子悲故乡故乡复迢递欲济河无梁晨起振我缨驾言行朔方丈夫贵荣名临路徒离伤 

赠徐陆二子 

清晨思行游驾车郭西门凝霜被野陆莾莾多荆榛霜雨不归川四顾无行人何意岐路侧怅然获所亲晤言不须臾含意俱未申云问富才杰具区产名珍一为时所知光耀在清云情交苟不劣穷显非所论感激平生义匪尔谁当陈 

申州赠何子 

翩翩双黄鹄凌风各将去哀鸣岐路侧一步一回顾何异同心子失散在中路别君倏五载我发忽巳素今逢不须臾趋驾一何遽临分但踟蹰道语不及故山川何悠悠白日奄欲暮努力爱玉体慰我长思慕 

赠康修撰二首 

晨步城西冈遥望终南岑荆棘高蔽天白曜翳以阴鸡食鸾凤饥蛾眉谗妬深葑菲遗下体一别成飞沉出门眺四郊莾莾悲风吟海水有可测伤哉谁谅心 

二 少阴盛霜雪崎阻鸿鴈饥荷斧入林谷日暮谁共归林树窈冥冥径路多虎罴北斗横塞岑邰野风振悲欲往河无梁念子忽如迷荣耀在须臾亡没谁复知思附玄鹤翼从子以高飞 

赠王生滇南 

人生如枯蓬团团随风转朝犹同一隅夕暮异乡县凤凰择林游奋翼思高飞一飞万余里路涩常苦饥岑峦造青天蹊磵何崣山移食寻竹实餐栖必梧桐栖德音倘不隳慰我心所期 

送侄木北上 

群鸦竞时食孤鸿独高翔丈夫四海心谁能安旧疆杖剑辞所亲策马登前冈岁晏霜露繁原野何茫茫草枯禽兽饥潢潦浩以长感吟悲蒹葭试鸣候朝阳勖哉树名勋念兹西颓光 

送秦氏 【秦名文字从简台州人】 

徤足慕千里倦翮常卑安陶子重折腰贡生乃弹冠黄龙日南游长江浩澜澜竹实匪不甘凤孤谁为欢故庐倚青松悬崖激鸣湍返真谢形役庶以成盘桓 

送谷氏 

零雨晨微微艾叶何旆旆端居辍中忧驾言送狂迈黄河流汤汤飞云下燕代临汀罗觞俎趁景徙倾盖辕马望路鸣仆夫整衣整孰非金章容子也独所爱行行树声猷及此明良会 

别李氏二首 

逸禽耻淹栖良驷竞先步出门有行游诸所岂得顾辞燕恋旧垒渚鴈企高骛情离诚有猝心期固其素匪无便儇子新人不逮故踟蹰野飙夕分手即前路 

二 前路乃何之迢迢梦云泽霖雨暮戢戢嘱子且停轭陨箨委川径潢潦浩以白荧荧双龙剑佩服我所惜水行蛇虫匿陆迈虎兕辟愿言承心欢庶与备朝夕 

赠宁氏二首 

野薮萎平畛寒露一何早凝霜一以零兰蕙亦众草美人中夜兴忧心惄如捣玉石诚靡别妍华恃畴保瑟瑟谷中松见者岂不宝良无匠氏顾叹息岁将老 

二 白日何冥冥送子黄河阳执手无一言仰见双鴈翔处卑心罔怡奋飞多中伤抚剑两踟蹰低头涕沾裳天运有销盈志士怀刚肠去去受景耀离别固其常 

送闵氏 

怦怦困暑溽悠悠抱中戚时蝉迩户响流汗挥复积登高散我忧忽觏远行客为问客者谁是我心所怿律律伫征云迢迢逐归翮孰无室家念忖尔欢聚夕伊余胡寡仇茕茕痛离析 

长歌行赠房氏二首 

捷步竞先鸣达人贵沈几鸿鹄翅摩天于世常高飞煌煌冠盖朝疏也乃独归谁云伤秋子而为鲈鱼肥彼哉枌榆俦岂知千仞辉 

二 弥弥夏川广惊风夕扬波眷言送诚归轩骑匝巾阿倦鸟故林趋兽离怀前窠君看累累实岂复华其柯皓首声利途攸见无乃颇 

忆昔行别阎侃 

忆昔少年时遨游咸阳都邂逅尘埃里相邀入酒垆半酣击剑起挟弹青门隅风蓬离本根奄忽浮云徂聚散良靡期晤言谁复图蒙蒙零雨辰悠悠梁园途翩翩白马鸣蔼蔼朱华敷昔逢美姿颜今也白头颅中藏难遽宣相看但捋须前路浩崎岖爱子衰暮躯 

赠沈氏二首 

辞马鸣故群羁人恋心知身也匪木石孰无怀与思蔼蔼轩盖途才捷竞先时冥冥归林翮爰集非无枝龙蛇悟易训蟋蟀感唐诗情感辰靡延把袂竟河涯赠子金错刀申子古别离德爱诚匪他遘君岂无期 

二 旦日子当发淹留复今宵良之美盘餐为君品鸣箫君子岩下松霜雨肙颜不消众草苟移时化为艾与萧聆曲复不怿惓焉伤迢遥携手步前庭仰面看招摇巢子潜箕阳四岳俞唐尧愿言修九苞曳佩鸣天朝 

送蔡帅备真州三首 

晨飙下严霜波水白浩浩鸡鸣人语动趋驾恨不早出门望原野四顾但衰草芒砀一何寥惊鴈鸣寒蓼老骥志千里烈士轻远道临事母谓难为善岂在小 

二 扬舟逾长淮登陴望大江气势何郁盘皇矣真我邦宫殿槩高清钟山变青苍横飙静霜夕天堑如沸汤时平智士拙货贱良贾藏无言边境勋宁居亦慨慷 

三 陨霜凋枫木泽薮莾虞虞结徒策青骊行狩聊我娱左发殪玄兕右捎仆文駼插羽坐草间饮酎炙鲜□川光夕明烕鴈骛风呌呼立马千仞冈仰送浮云□弹剑问所私何如李金吾 



【卷第十】 

【五言古诗五十六首】时命篇述愤一十七首弘治乙丑年四月作是时坐劾寿宁侯逮诏狱 离愤五首正德戊辰年五月作是时阉瑾知劾章出我手矫旨收诣诏狱 赴江西之命初发大梁作 杂诗三十二首 



空同集卷第十 北郡李梦阳撰 　五言古诗五十六首 

时命篇 

代马不恋越荆禽岂巢燕鸜鹆渡汶水君子忧未然柰何容游子率尔辞故山行兽顾丘林出云有归还交交声利途轩车日骈阗谁念牛下人悲歌夜中叹豪门有弃襦我衣怕不完张仪惧诸侯泄柳乃闭关贫贱岂尽愚时命当自安 

述愤一十七首弘治乙丑年四月作是时坐劾寿宁侯逮诏狱 

天门郁岧嶤虎豹守其隅番番九苞禽颉颃舞云衢衔书奏至尊青龙与之俱光夕绝还响徙倚空愁予 

二 帝居杳何许苍苍隔九阍白玉为阿阁黄金为重门可望不可扣仰见飞云奔何当发炎旭下照孤葵根 

三 鼗响久不作烈士常苦辛魏裾已寂寞汉褴空嶙峋邈焉向千载曶曶怀斯臣皇心苟识察百死宁一身 

四 悬车曜回景夕风起乔林抚兹散沉忧浩荡开重阴回翔瞻阙门踌躇思玉音宵坐焰明烛怀古伤我心 

五 大化罔不亏人生固多艰泛观畴昔人浩然发忧叹自非餐霞侣伊谁驻朱颜律律南山岑拂衣会当还 

六 孟夏草木长垂云一何凄零雨宵始歇西山朝复隮兀然坐高舂时闻鹁鸠啼逢辰寡宿欢履运伤前述既无杯中物何以写我凄 

七 飘风自南来飒飒入我怀我欲随之翔北向三重阶守阍遥望予阊阖何由排戚戚勿重陈危言多厉阶 

八 夕云郁峥嵘颓阳入西丘返景漏林端明我屋上楼静久得玄理源澄复何求永怀邹阳子聊以抒我忧 

九 苔井肃阴森岳庙闷以清车前当路翻红葵夹阶生羁人散烦疴纡徐步中楹时禽变好音庭柯敷夕荣讵知沮洳场旷然获悠情 

十 青青庙中槐交交一双禽为巢育其儿结构良苦辛一朝惊弹罗移栖向高林我行适见之叹息空弥襟 

十一 湫宇夕阴阴寒灯焰不长气楼递微明飘忽如清霜人云网恢恢我胡寓兹房墉鼠语床下蝙蝠穿空梁惊风振南牖徂夜倏已央于邑不成寐展转情内伤 

十二 小草生枯桑芊芊竞芳辰虽云殊本根寄托各有因自我罹幽囚忽焉经浃旬我兄千里余渺渺长河津妻子日望余苍苍隔西邻所幸二三友笑言越昏晨宵镫促燕膝昵语忘苦辛患难苟相得毋论骨肉亲 

十三 檐月何徘徊晨风复依依载言别同居仓皇倒裳衣处者各惆怅去者从此辞挽手刺刺语寄言家中知丁宁故与亲愿勿长相思明明昊天威我久宁在兹 

十四 皇矣彼上帝赫赫敷明威四序舒以惨中有玄妙机烛龙跃天门一朝景光回昔为霜下草今为日中葵稽首沐罔极欲报难为词 

十五 明月出东方徒行反家室室人走相讯问我何由出明知非梦寐欲辩仍自失喜极双涕零转面各衔恤垂镫照缃卷浮埃满朱瑟愁言卒未倾忽复见晨日 

十六 鸣镳踰广陌执简谒彤闱道逢相识问倏如远行归虎拜阁门下龙颜霁晨辉二后邈以诏吾皇嗣其徽从谏如转九旁求炳先几令闻洽四国寿与南山齐 

十七 臣本草野士弱冠承恩私黾勉簪绂间低回赧容姿直湍寡回波劲木无弱枝天运不易测物情谅如斯修涂方浩浩驾言赴前期 

离愤五首正德戊辰年五月作是时阉瑾知劾章出我手矫旨收诣诏狱 

采采河边兰鲤鱼何盘盘念我同胞人诀绝摧心肝事变在须臾浮云逝无端临发路踟躇谁敢前为言原鸰杭高声我行何时还十步九回头泪下如流泉 

