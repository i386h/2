<!-- { "loadSidebar": true } -->
　　臣闻忠臣率志，不谋其报；贞士发愤，期在明贤。是以柳庄黜殡，非贪瓜衍之赏；禽息碎首，岂要先茅之田！夫黜尸以明谏，触车以进贤，并发之于忠诚，岂有求而然哉？善曰：韩诗外传曰：昔卫大夫史鱼病且死，谓其子曰：我数言蘧伯玉之贤而不能进，弥子瑕不肖而不能退，死不当居丧正堂，殡我于室足矣。卫君问其故，子以父言闻于君，乃召蘧伯玉而贵之，弥子瑕退之，徙殡于正堂，成礼而后去。可谓生以身谏，死以尸谏。然经籍唯有史鱼黜殡，非是柳庄，岂为书典散亡，而或陆氏谬也？左氏传曰：晋侯赏桓子狄臣千室，亦赏士伯以瓜衍之县，曰：吾获狄土，子之功；微子，吾丧伯氏矣。韩诗外传曰：禽息，秦人，知百里奚之贤，荐之于穆公，为私而加刑焉。公后知百里之贤，乃召禽息谢之。禽息对曰：臣闻忠臣进贤不私显，烈士忧国不丧志。奚陷刑，臣之罪也。乃对使者以首触楹而死。以上卿之礼葬之。论衡曰：传言禽息荐百里奚，缪公出，当门仆头碎首以达其友。应劭汉书注曰：缪公出，当车，以头击门。而刘云触车；未详其旨。左氏传曰：襄公以再命，命先茅之县赏胥臣，曰：举郄缺，子之功也。杜预曰：先茅绝后，故取其县以赏胥臣也。
　　臣闻利眼临云，不能垂照，朗璞蒙垢，不能吐辉。是以明哲之君，时有蔽壅之累；俊乂之臣，屡抱后时之悲。言谗人在朝，君臣否隔。明君时有蔽壅，喻利眼临云而息照；俊乂后时而屡叹，喻朗玉蒙垢而掩辉。善曰：论衡曰：日月犹人之有目。任子云：日月，天下眼目，而人不知德。抱朴子云：日月之蚀，乃至于尽。天何为当故坏其眼目，以行谴人乎？尸子曰：郑人谓玉未理者为璞。
　　臣闻郁烈之芳，出于委灰；繁会之音，生于绝弦。是以贞女要名于没世，烈士赴节于当年。香以燔质而发芳，弦以特绝而流响，喻贞女没身而誉立，烈士效节而名彰也。善曰：上林赋曰：酷烈淑郁。王逸楚辞注曰：委，弃也。楚辞曰：五音纷其繁会。
　　臣闻良宰谋朝，不必借威；贞臣卫主，修身则足。是以三晋之强，屈于齐堂之俎；千乘之势，弱于阳门之哭。晏婴立威于樽俎，子罕恸哭于介夫，终使晋人辍谋，齐、宋不挠，良宰贞臣有效于斯者也。善曰：晏子春秋曰：晋平公使范昭观齐国政。景公觞之。范昭起曰：愿得君之樽为寿。公命左右酌樽以献，晏子命撤去之。范昭不悦而起舞，顾太师曰：为我奏成周之乐。太师曰：盲臣不习也。范昭归，谓平公曰：齐未可并。吾欲试其君，晏子知之；吾欲犯其乐，太师知之。于是辍伐齐谋。孔子闻曰：善。不出樽俎之间，而折冲千里之外，晏子之谓也。礼记曰：晋人之觇宋者反报于晋侯曰：阳门之介夫死，而子罕哭之哀，而人说。殆不可伐也。孔子闻之曰：善哉，觇国乎！史记曰：韩哀侯、魏武侯、赵敬侯共灭晋，叄分其地，故曰三晋。陆氏从后通言尔，非谓平公之日，已有三晋之名也。
　　臣闻赴曲之音，洪细入韵；蹈节之容，俯仰依咏。是以言苟适事，精麤可施；士苟适道，修短可命。此言取其正事而已，岂复系门阀乎？娄敬一言，汉以迁都；丑女暂说，齐以为后。亦犹鼓缶而会时，摇头而韵曲也。善曰：高诱吕氏春秋注曰：适，中适也。
　　臣闻因云洒润，则芬泽易流；乘风载响，则音徽自远。是以德教俟物而济，荣名缘时而显。此言物有因而易彰也。善曰：乘，犹因也。孔安国尚书传曰：载，行也。孙卿曰：吾尝顺风而呼，声非加疾，而闻者彰。君子生非异也，善假于物也。
　　臣闻览影偶质，不能解独；指迹慕远，无救于迟。是以循虚器者，非应物之具；翫空言者，非致治之机。此言为事非虚，立功须实。故三章设而汉隆，玄言流而晋灭，此其验也。
　　臣闻钻燧吐火，以续汤谷之晷；挥翮生风，而继飞廉之功。是以物有微而毗着，事有琐而助洪。物有小而益大，不可忽也。若缇萦献书而除肉刑，此其例也。善曰：论语，宰予曰：钻燧改火。楚辞曰：后飞廉使奔属。王逸曰：飞廉，风伯也。
　　臣闻春风朝煦，萧艾蒙其温；秋霜宵坠，芝蕙被其凉。是故威以齐物为肃，德以普济为弘。春秋不以善恶殊其雕荣，人君不以贵贱革其赏罚。故诗云：柔亦不茹，刚亦不吐也。善曰：薛君韩诗章句曰：煦，暖也。
　　臣闻巧尽于器，习数则贯；道系于神，人亡则灭。是以轮匠肆目，不乏奚仲之妙；瞽叟清耳，而无伶伦之察。此言事在外则易致；妙在内则难精。奚仲巧见于器，故轮工能继其致也；伶伦妙在其神，故乐人不传其术也。善曰：杜预左氏传注曰：肆，极也。世本曰：奚仲作车。尸子曰：造车者，奚仲也。伶伦，已见上文。
　　臣闻性之所期，贵贱同量；理之所极，卑高一归。是以准月禀水，不能加凉；晞日引火，不必增辉。言物虽贵贱殊流，高卑异级，至其极也，殊涂共归。虽方诸禀水于月，而不加于水之凉；阳燧取火于日，不加于火之辉也。善曰：周礼曰：司烜氏掌以夫遂取明火于日，以鉴取明水于月，以共祭祀之明齍明烛共明水。郑玄曰：夫遂，阳燧也。鉴，镜属也。取水者，世谓之方诸。郑司农曰：夫，发声也。明齍，谓以明水滫滫粢盛黍稷。烜音毁。
　　臣闻绝节高唱，非凡耳所悲；肆义芳讯，非庸听所善。是以南荆有寡和之歌，东野有不释之辩。商鞅言帝王之术，而孝公以之睡。此其义也。善曰：孔安国尚书传曰：肆，陈也。宋玉集，楚襄王问于宋玉曰：先生有遗行欤？宋玉对曰：唯，然，有之。客有歌于郢中者，其始曰下俚巴人，国中属而和者数千人；既而阳春白雪，含商吐角，绝节赴曲，国中唱而和之者弥寡。吕氏春秋曰：孔子行于东野，马逸，食野人稼，野人留其马。子贡说而请之，野人终不听。于是鄙人马圉乃复往说曰：子耕东海至于西海，吾马何得不食子苗？野人大悦，解马还之。
　　臣闻寻烟染芬，熏息犹芳，征音录响，操终则绝。何则？垂于世者可继，止乎身者难结。是以玄晏之风恒存，动神之化已灭。周孔以礼乐训世，故其迹可寻；倪惠以坚白为辞，故其辩难继。是以唐虞远而淳风流存，苏张近而解环易绝也。善曰：字书曰：熏，火烟上出也。曹植魏德论曰：玄晏之化，丰洽之政。尚书，益曰：至諴感神。
　　臣闻托闇藏形，不为巧密；倚智隐情，不足自匿。是以重光发藻，寻虚捕景；大人贞观，探心昭忒。善曰：日月发辉，既寻虚而捕影，欲藏形而托暗，岂得施其巧密乎？以喻圣人正见，既探心而明惑，欲隐情而倚智，岂足自匿其事乎？善曰：邓析子曰：藏形匿影。鬼谷子曰：藏形其有欲也，不能隐其情。重光，日也。尚书五行传曰：明王践位，则日俪其精，重光以见吉祥。说文曰：捕，取也。思玄赋曰：朝贞观而夕化。应劭曰：贞，正也。易曰：天地之道，贞观者也。仲长子昌言曰：探心测意，世加甚焉。
　　臣闻披云看霄，则天文清；澄风观水，则川流平。是以四族放而唐劭，二臣诛而楚宁。凶邪乱正，亦由浮云蔽天，疾风激水。故舜流四凶而朝穆穆，楚戮费鄢而王道洽也。善曰：尚书，舜流共工于幽州，放驩兠于崇山，窜三苗于三危，殛鲧于羽山，四罪而天下咸服。小雅曰：劭，美也。二臣，费无极与鄢将师也，已见李萧远运命论。
　　臣闻音以比耳为美，色以悦目为欢。是以众听所倾，非假百里之操；万夫婉娈，非俟西子之颜。故圣人随世以擢佐，明主因时而命官。物之企竞，由乎不足；政之不治，才不合时故也。心苟目足，不假美女之丽；用会其朝，不劳稷契之贤矣。善曰：杨雄答客难曰：工声调于比耳。张衡舞赋曰：既娱心以悦目。孟子曰：西子蒙不洁，则人皆掩鼻而过之。赵岐曰：西子，古好女西施也。
　　臣闻出乎身者，非假物所隆；牵乎时者，非克己所勖。是以利尽万物，不能叡童昏之心；德表生民，不能救栖遑之辱。善曰：下愚由性，非假物所移；弊俗系时，非克己能正。是以放勋化被四表，不革丹朱之心；仲尼德冠生人，不救栖遑之辱。善曰：汉刘向上疏曰：虽有尧、舜之圣，不能化丹朱。答宾戏曰：圣哲之洽，栖栖遑遑，孔席不暖，墨突不黔。
　　臣闻动循定检，天有可察；应无常节，身或难照。是以望景揆日，盈数可期；抚臆论心，有时而谬。检，谓定检，不澜漫也。此言晷景有节，尺圭可以知其数；深情难测，渊识不能知其心。故光武蔽于庞萌，魏武失之张邈。善曰：赵岐孟子章指曰：言循性守故，天道可知；妄改常心，乖性命之指。苍颉篇曰：检，法度也。
　　臣闻倾耳求音，视优听苦；澄心徇物，形逸神劳。是以天殊其数，虽同方不能分其戚；理塞其通，则并质不能共其休。耳之与目，同在于身，而苦乐有殊，不能相救；良由造化隔其通，七窍理其用也。善曰：庄子曰：弃生以徇物。又曰：譬如耳目鼻口，皆有所明，不能相通。犹百官众技，皆有所长，时有所用也。
　　臣闻遯世之士，非受匏瓜之性；幽居之女，非无怀春之情。是以名胜欲，故偶影之操矜；穷愈达，故凌霄之节厉。名则传之不朽，穷则身居万全，故谓之胜。所以烈士贞女，弃彼而取此也。善曰：周易曰：遯世无闷。王逸楚辞注曰：遯，隐也。论语，子曰：吾岂匏瓜也哉？焉能系而不食！礼记曰：幽居而不淫。汉书，蒯通曰：妇人有幽居守寡者。毛诗曰：有女怀春，吉士诱之。广雅曰：矜，急也。厉，高也。
　　臣闻听极于音，不慕钧天之乐；身足于荫，无假垂天之云。是以蒲密之黎，遗时雍之世；丰沛之士，忘桓拨之君。摇头鼓缶，秦之乐也。秦人乐之，此故不愿天帝之音。故子路之惠政，卓茂之仁恕，丰、沛之甄复，三者自足其乐矣，岂复思时雍桓拨之治哉！善曰：身荫既足，故无假垂天之云。垂天，言云之大也。庄子曰：北溟有鱼，名之曰鲲。化为鹏，怒而飞，翼若垂天之云。家语曰：子路为蒲宰，夫子入其境而叹。子贡执辔而问曰：夫子未见由而三称善，何也？曰：吾入其境，田畴甚易，草莱甚辟，此恭敬以信，故其人尽力也；入其邑，墟屋甚严，树木甚茂，此忠信以宽，故其民不偷也；至其庭甚闲，此明察以断，其民不扰也。密令卓茂，已见孔德璋北山移文。尚书尧典曰：黎民于变时雍。丰、沛谓汉也。桓拨谓殷也。毛诗曰：玄王桓拨。毛苌曰：玄王，契也。或者以密为宓子贱。但子贱为政，虽则有闻，以邑对姓，恐文非体也。
