<!-- { "loadSidebar": true } -->
　　释清上人以相术居京师京师之人欲求知所谓富贵穷达者未尝不之上人相也而上人之相亦輙应以故上人之善相名满天下虽余之騃鲁退处深山穷谷无所事于此者亦知上人之善相人也和阳尚廷臣曰上人岂特能相人哉上人自祝髪居京师四十年衣未尝识华食未尝识饱顾尝闭阁静坐脇不及席足不及戸外寻尺之地以求佛之道所谓明心见性者亘五六十年不倦寂寞苦空无所不至人皆谓上人与富贵人交可以富贵自处而乃如是何也岂所谓恶逸而好烦者哉上人曰不然农执耒耜出粟以供赋工作货器以供国家用兵执干戈以卫社稷皆亦人耳吾亦何以异于人哉吾得世之所谓淡修者去其劳而取其逸盖亦幸也茍于吾业有未能精吾道有未能勤夫岂不愧于彼哉上人以为道虽勤而其心则又甚公以恕非若他之学佛者胶固而不通也故每语其徒曰道一也天下之为道者曰老曰释曰儒儒者常非释老而释老二氏又常自以为是不少屈每与之相抗相诋訾自不相容此不知何也吾尝读儒者之书有曰无极而太极与吾之所谓万法归一一归何处者似矣读书不如静坐与吾之所谓不立文字直指明心见性成佛者似矣毋意毋必毋固毋我与吾之所谓真空色相事事无碍者似矣夫既似矣然又有所谓似是而非一毫千里者岂将儒者之説谬哉不然必有所见也人之道惟其中以为是而已吾之道果是也吾则以为是而从吾之道吾之道果非也吾则以为非而从儒之道非从吾与儒也从道也吾知从道而己夫庸知其吾与儒哉茍曰吾业专矣吾道勤矣而执之者非所以为道也至于与王公贵人交也则亦不徒与之贫贱富贵其面目而已而若今之某亷某忠某贪某佞某君子某小人上人又未尝不洞见其肺肝也上人岂特能相人哉余曰古之人谓静能照物而上人所以能若是者有静以为之主也使或不然而上人之相僧繇之画也髙闲怀素之草书也夫岂所谓道哉而今也谓上人为僧繇髙闲怀素者吾不信也上人今年以髙行得领天下僧録左觉义事廷臣与上人为方外交偕其戚曹某者求言以赠夫一觉义岂足以轻重上人哉释之道尝以天地万物为空而视吾身为假借而吾亦不敢以是重烦上人听也而乃述廷臣之语余者如此且质诸上人尝有是言否哉遂为之序
　　赠礼师序【徐渭】
　　昌黎之文余夙诵好之至其论道则稍疵及攻佛又攻其麤者也余观其送文畅者谓畅欲闻浮屠之说当就其师而问之不当从吾徒而请从吾徒而请乃羡吾君臣父子之懿文物事为之盛而然耳此岂足以攻佛哉大约佛之精有学佛者所不知而吾儒知之吾儒之麤有吾儒自不能全而学佛者反全之者夫所谓君臣父子之懿文物事为之盛非吾儒之麤者耶不然将学佛者始祝髪而髠之以为絶父子蔑君臣矣既畜髪而冠之拥笄垂珥忽焉长儿女干禄而饕将无所不至谓足以全父子而完君臣践文物而履事为之盛耶某师自幼去俗为僧大善寺中腊若干年衣衣食饭付应以给初无事于禅讲盖所谓不求佛之精者而心行直平絶去势利祖其祖而父其父子其子而孙其孙真若俗之伦理然盖所谓得吾儒之麤者未可以其髠而少之也计腊若干今总之得六十某月日其生也其徒名浩者与余夙为诗酒交来乞余言以寿余惟佛氏论心诸所证悟即寿命相者悉扫抹之而其告波斯匿王又引见恒河性以觉之云此身变灭之后乃有不变不灭者存此皆彼教中精微之防师既无所事事矣而何庸于吾说至吾儒之麤若所谓君臣父子云者则师既以事事矣而又何庸于吾说哉于是合掌作礼而持偈以颂之云尔
　　赠无尽上人【丘云霄】
　　丘子讲学于云山僧舍浮屠氏无尽者年六十其徒请言以纪其寿丘子许之时相与逰者不悦曰孔墨楹立而道幢判宣父以攻子轲以辩彞训聿彰开我后人今夫子之与之言也言而上之溃其坊言而下之弃其忠无乃不可乎丘子曰咈子蔽于时哉昔者周德衰而左道炽将以瞆眊于天下孔孟忧之其攻而辩之也恐恐然弗缜弗严是惧故歴越千载吾道丕明赖厥弼也肆惟我祖爰敷文德抵于海隅明体而视之礼书式而视之规俾服膺于佛老者成执从于礼乐祀祭朝庆之辰俾得缔瞻君臣上下幽明之节化久而孚故今问释于释释曰不知问老于老老曰不知则今之谓释者守其冠服宗其称谓焉耳其服征输税奔走王政致爱馈亲执丧三年皆相忘乎尧舜之习辟之鳞泳于水而忘于水也君子曰归斯受之矧入之久而顾欲言以出之邪且无尽慧而能谨敬贤如弗及慕礼如调饥珍文如防贝毖行如执盈其必深探吾道之中正直画于其教而潜以赴之矣吾将与其进也而奚病二三子喜曰夙闻末世之教有三知圣人之化继一尔因述以赠无尽无尽笑曰丘能爱人
　　送廖道士序【刘绘】
　　吾登太和山睹其竒秀崄巇歴代所建瑶城金屋层防列观不可尽述花木水石交映夐然仙都非人世也及观羽客清流往来于云居芝室笙箫钟磬之音发于松峰桂殿之间乃知天之所产灵域而人物居列必欲其相宜若首分布而可错然故金城玉塞虎将拥旄建宏勲也王城帝都文士鸣珂飞华声也逰闲公子连车骑于五陵雄商健贾驰防樯于江汉各从所奔尔今观异境所居非有云裳鹤驭之士絶坌守素不于地灵有负哉若吾所与廖虚白者则又翩翩云壤之外者矣
　　送浮屠性嘉序【王屿】
　　金陵之山其最秀拔者曰钟山浮屠氏之庐之据有兹山之胜者曰灵谷寺寺住僧焕师用章三衢人其为人持律严其言有文其心泊焉无所累乂其徒之杰然者也予往在南京尝与逰焉为别且三年矣毎思之不置今年夏其徒曰性嘉本初者来逰毘陵寓天宁寺首谒予道其师所以不忘于予者寺有楼曰尘外楼在茂林修竹间本初居之虽盛暑中有萧飒意间出小并寺问剑井祯应观太平寺水壁即杨万里尝称其絶妙一时者登君山憇浮逺堂堂在光孝寺瞰江凭防四顾千里一瞩歴嵩山访胶山寺僧延坐一室有峯当戸焦千之刻诗其上其半揷云雾中隐隐可辨识者仅得云拥秀峯来戸外三数语尔过华藏褒忠寺上云海亭亭前临太湖一槛之外波涛汹汹望七十二峯近可揽取如盘盂中物因诵僧法尚诗其卒章云明日慧山曽有约又携茶鼎汲清泠遂去寻陆子品第二泉饮之自是舣舟罨画溪披荆棘行二十里至善巻洞与寺僧戒航秉燧深入穷天然精巧处出就航语留止信宿遄归过予言曰性嘉既饱玩名郡山水且得诸搢绅诗甚富诗皆指阅厯处为题视之囊中独少公一言幸不鄙而赐之言持归以见吾师信不虚此行矣世尝称吾儒者之与浮屠氏逰常不于其迹而于其人必其人有道其所爱慕而服习者多与吾儒者事同吾是以畧其异而取其同而与之逰如唐文畅宋闻复之流求之于今则本初其人也本初工书作诗间亦有竒语如闻复喜文词有行必请诸搢绅以咏歌其志如文畅是宜其得此于人之多也苏长公不云轮扁斵轮痀瘘承蜩茍可以发其智巧则神而明之物皆有可寓者矧文词之正诗书之雅乎本初幸以予斯言归告而师毋徒曰华严法界尽属籧庐而己也
　　保安寺建养老堂疏引【髙攀龙】
　　昔者圣王之养老也杖乡杖国异其典祝哽祝噎隆其文所以尊髙年者至周且备以故老耆以夀终而有引养引恬之效自王政不行于天下天下之民自生迄死不能有恃而无恐于是乎幼而无养老而无归者皆遁入于二氏以茍安其身今浮屠氏之徒遍天下能得其空虚寂灭之道者百千万人不可见一二而入焉者三时课诵一日清修特资以为养而己昔韩昌黎有曰人其人火其书庐其居明先王之道以道之鳏寡孤独者有养也则庶乎其可也夫曰鳏寡孤独者有养也是矣而未尽也自十六授田六十归田之政废而民无恒产无恒产则仰事俯育无其资岂惟鳏寡孤独云尔哉无钖有保安寺在邑之南郭西方僧徒过于此者多驻锡焉寺僧某欲建养老堂以处其老且病者欲余为引其疏余既悲夫养老之典不行而鸠形鹄状白首无归者得保余年于浮屠氏而复怃然曰干吾父也坤吾母也以天地视之皆人也以老者言之皆养也以浮屠之兼爱而有与仁民之道并行不悖者是宜亟与之而亟劝之且劝四方之贤者以吾儒仁民之心知天下无告者推恩必自养老始亟助而成之古之圣人曰一夫不获时余之辜吾侪当曰一夫而获亦予之幸斯可谓仁之方也己
　　华藏寺重修佛像引【髙攀龙】
　　华藏为宋张俊赐葬之地寺为俊建也俊佐桧贼杀岳武穆王千古而下仁人志士争欲斩尸扬灰犹恐为大地之秽今俊墓巳在荒烟败草中为野狐牧羝之穴而寺尚存寺之存非为俊也为地胜也湖山浩渺之致禅房花竹之幽选胜者所必之故寺屡圮而复修寺之修非为俊也为地胜也寺僧某修寺既竣役募都人士整三寳之像而欲余为引语余谓夫湖山依寺寺依佛像信当修而因为大众説佛佛者觉也桧乎俊乎一何觉乎佛之空教也桧乎俊乎千古臭秽佛能空乎知不能空千古之臭秽则当自觉其是非之本心
　　送闲寂上人序【王慎中】
　　佛氏见距于儒非以其好广大宫室珍美服食聚不耕之身而为放恣如近世所名学佛之徒也殚力于性地防精于心源谓之髙大微眇而毫髪千里之间此所以为吾儒距者也近世名徒于佛者何如哉惟其宫室服食之知而猥下惰窳无复小慧他能以为放恣矣士之各儒者犹睢睢盱盱词费气盛以距佛为功是佛之得距于儒既非其所以取距而儒之力距乎佛尤失其所以为距矣不亦谬而可笑哉其间固有屏絶声色禁耳目之邪淡节臭味裁口腹之欲约身劳体以自苦刻居无寻丈之安而行有山防谷涉之勤属属然奉其教之所谓戒者以求别于其徒士者且以为世所难得交礼而多誉之彼亦以此自贤沾然内胜谓足以抗吾道而存其教如吾所见漳州开元闲寂上人智海殆庶几其人矣佛之为言固存于其经以大小分教乘而明圣贤之差别则守戒不失蹈人之所极难犹不足语于下乘之数葢自东土所传离祖而为宗者未可望其门墙视彼迦叶以下二十七人一镫之照西土相续如其经所称云者又未知羊牛之车相去如何耳充吾儒之所距则摩掲掩室片词具冺之防乃足以深攻细折而与之较同异于毫髪之间如上人所守非独其教之末亦吾道之所不足致距也上人于佛氏之经该诵而精讲良亦勤且博矣其言固在茍求之而思思之而得究其所至将必有以抗吾道而特存吾方距之不暇而暇与之防哉上人勉之然吾亦惧夫所以自为者不至他日复见上人无所操以为息邪放淫之本力不足以有距而卒为上人之道所抗也吾与上人交当勉之
　　送第上人谒大士序【唐顺之】
