<!-- { "loadSidebar": true } -->
　　臣闻立天之道曰隂与阳立人之道曰仁与义故称导之以徳齐之以礼夫礼所以安上治人风训俗经国家利后嗣者也唐虞三代咸必由之在乎有周宪章尤备因殷革夏损益可知虽复经礼三百曲礼三千经文三百威仪三千其大归有五即宗伯所掌典礼吉为上凶次之賔次之军次之嘉为下也故祠祭不以礼则不齐不荘丧纪不以礼则背死忘生者众賔客不以礼则朝觐失其仪军旅不以礼则致乱于师律冠婚不以礼则男女失其时为国修身于斯攸急洎周室大壊王道既衰官守斯文日失其序礼乐征伐出自诸侯小雅尽废旧章缺矣是以韩宣适鲁知周公之徳叔侯在晋辨郊劳之仪战国纵横政教愈泯暴秦灭学扫地无余汉氏郁兴日不暇给犹命叔孙于外野方知帝王之为贵末叶纷纶递有兴毁或以武功鋭志或好黄老之言礼仪之式于焉中止及东京曹襃南宫制述集其散略百有余篇虽写以尺简而终阙平奏其后兵革相寻异端互起章句既沦俎豆斯辍方领矩步之容事灭于旌鼓兰台石室之文用尽于帷盖至乎晋初爰定新礼荀觊制之于前挚虞删之于末既而中原丧乱罕有所遗江左草创因循而已厘革之风是则未暇伏惟陛下睿明启运先天改物拨乱惟武经时以文作乐在乎功成制礼于业定光启二学皇枝等于贵游辟兹五馆草莱升以好爵爰自受命迄于告成盛徳形容备矣天下能事毕矣明明穆穆无徳而称焉至若符灵贶之祥浮溟机山之賮固亦日书左史副在司存今可得而略也是以命彼羣才捜甘泉之法延兹硕学阐曲台之仪淄上淹中之儒连踪继轨负笈懐铅之彦匪旦伊夕谅以化穆三雍人从五典秩宗之教勃焉以兴伏寻所定五礼起齐永明三年太子步兵校尉伏曼容表求制一代礼乐于时参议置新旧学士十人止修五礼谘禀卫将军丹阳尹王俭学士亦分住郡中制作厯年犹未克就及文宪薨殂遗文散逸后又以事付国子祭酒何经涉九载犹复未毕建武四年还东山齐明帝敇委尚书令徐孝嗣旧事本末随在南第永元中孝嗣于此遇祸又多零落当时鸠敛所余权付尚书左丞蔡仲熊骁骑将军何佟之共掌其事时修礼局住在国子学中门外东昏之代频有军火其所散失又逾大半天监元年佟之启审省置之宜敕使外详时尚书参详以天地初革庶务权舆宜俟隆平徐议观变删撰欲且省礼局并还尚书仪曹诏防云礼壊乐缺故国异家殊实宜以时修定以为永准但顷之修撰以情取人不以学进其掌知者以贵总一不以稽古所以厯年不就有名无实此既经国所先外可议其人人定便即撰次于是尚书仆射沈约等参议请五礼各置旧学士一人人各自举学士二人相助抄撰其中有疑者依前汉石渠后汉白虎随源以闻请防断决乃以旧学士右军记室参军明山賔掌吉礼中军骑兵参军严植之掌凶礼中军田曹行参军兼太常丞贺玚掌賔礼征虏记室参军陆琏掌军礼右军参军司马裴掌嘉礼尚书左丞何佟之总参其事佟之亡后以镇北谘议参军伏暅代之后又以暅代严植之掌凶礼暅寻迁官以五经博士缪昭掌凶礼复以礼仪深广记载残缺宜须博论共尽其致更使镇军将军丹阳尹沈约太常卿张充及臣三人同参厥务臣又奉别敇总知其事末又使中书侍郎周舍庾于陵二人复豫参知若有疑义所掌学士当职先立议通谘五礼旧学士及参知各言同异条牒启闻决之制防疑事既多嵗时又积制防裁断其数不少莫不网罗经诰玉振金声义贯幽防理入神契前儒所不释后学所未闻凡诸奏决皆载篇首具列圣防为不刋之则洪规盛范冠絶百王茂实英声方垂千载宁孝宣之能拟岂孝章之足云五礼之职事有繁简及其列毕不得同时嘉礼仪注以天监六年五月七日上尚书合十有二秩百一十六巻五百三十六条賔礼仪注以天监六年五月二十日上尚书合十有七秩一百三十三巻五百四十五条军礼仪注以天监九年十月二十九日上尚书合十有八秩一百八十九巻二百四十条吉礼仪注以天监十一年十一月十日上尚书合二十有六秩二百二十四卷一千五条凶礼仪注以天监十一年十一月十七日上尚书合四十有七秩五百一十四卷五千六百九十三条大凡一百二十秩一千一百七十六卷八千一十九条又列副秘阁及五经典书各一通缮写校定以普通五年二月始获洗毕窃以撰正履礼歴代罕就皇明在运厥功克成周代三千举其盈数今之八千随事附益质文相变故其数兼倍犹如八卦之爻因而重之错综成六十四也昔文武二王所以纲纪周室君临天下公旦修之以致太平龙鳯之瑞自斯厥后甫备兹日孔子曰其有继周虽百代可知岂所谓齐功比美者欤臣以庸识谬司其任淹留厯稔允当斯责兼勒成之初未遑表上寔由才轻务广思力不周永言慙惕无忘寤寐自今春舆驾将亲六师搜寻军礼阅其条章靡不该备所谓郁郁文哉焕乎洋溢信可以悬诸日月颁之天下者矣愚心喜抃弥思陈述兼前后聨官一时皆逝臣虽幸存耄已将及虑皇世大典遂阙腾奏不任下情辄具载撰修始末并职掌人所成巻秩条目之数谨拜表以闻【秩南史并作帙】
　　武帝诏报
　　经礼大备政典载今诏有司案以行事也
　　又诏
　　勉表如此因革允厘宪章孔备功成业定于是乎在可以光被八表施诸百代俾万世之下知斯文在斯主者其按以遵行勿有失坠
　　谢敇赐绢启
　　臣勉言传诏傅灵惠宣敇垂赐绢二十疋伏惟皇太子睿情天发粹性凝作震春方继离朱陆嘉日茂辰毕宫告始龙楼起曜博望増华含生鳬藻率土抃跃臣运属防昌命逢多幸预奉休盛复颁恩锡白素起独丽之色兼两迈丘园之贲庆荷之情实百常品不任下情谨奉启谢闻谨启【初学记】
　　诫子崧书
　　【勉厯为侍中加中书令虽居显位不营产业家无蓄积门人故旧或从容致言勉答曰人遗子孙以财我遗之以清白子孙才也则自致辎軿如其不才终为他有尝为书诫其子崧】
　　吾家世清廉故常居贫素至于产业之事所未尝言非直不经营而已薄躬遭逢遂至今日尊官厚禄可谓备之每念叨窃若斯岂由才致仰借先代风范及以福庆故臻此尔古人所谓以清白遗子孙不亦厚乎又云遗子黄金满籯不如一经详味此言信非徒语吾虽不敏实有本志庶得遵奉斯义不敢坠失所以显贵以来将三十载门人故旧亟荐便宜或使创辟田园或劝兴立邸店又欲舳舻运致亦令货殖聚敛若此事众皆距而不纳非谓拔葵去织且欲省息纷纭中年聊于东田间营小园者非在播艺以要利入正欲穿池种树少寄情赏又以郊际闲旷终可为宅傥获悬车致事实欲歌哭于斯慧日十住等既应营婚又须住止吾清明门宅无相容处所以尔者亦复有以前割西邉施宣武寺既失西厢不复方幅意亦谓此逆旅舍尔何事须华常恨时人谓是我宅古往今来豪富继踵髙门甲第连闼洞房宛其死矣定是谁室但不能不为培塿之山聚石移果杂以花卉以娱休沐用托性灵随便架立不在广大惟功徳处小以为好所以内中逼促无复房宇近营东邉儿孙二宅乃借十住南还之资其中所须犹为不少既牵挽不至又不可中途而辍郊间之园遂不办保货与韦黯乃获百金成就两宅已消其半寻园价所得何以至此由吾经始歴年粗已成立桃李茂密桐竹成隂塍陌交通渠畎相属华楼逈榭颇有临眺之美孤峰丛薄不无纠纷之兴渎中竝饶菰蒋湖里殊富芰莲虽云人外城阙密迩韦生欲之亦雅有情趣追述此事非有吝心盖是笔势所至尔忆谢灵运山家诗云中为天地物今成鄙夫有吾此园有之二十载矣今为天地物物之与我相校几何哉此吾所余今以分汝营小田舍亲累既多理亦须此且释氏之教以财物谓之外命儒典亦称何以众人曰财况汝曹常情安得忘此闻汝所买姑熟田地甚为舄卤弥复何安所以如此非物竞故也虽事异寝丘聊可髣髴孔子曰居家理治可移于官既已营之宜使成立进退两亡更贻耻笑若有所收获汝可自分赡内外大小宜令得所非吾所知又复应霑之诸女尔汝既居长故有此及凡为人长殊复不易当使中外谐缉人无问言先物后已然后可贵老生云后其身而身先若能尔者更招巨利汝当自朂见贤思齐不宜忽略以弃日也弃日乃是弃身身名美恶岂不大哉可不慎欤今之所敇略言此意政谓为家以来不事资产暨立墅舍以乖旧业陈其始末无愧懐抱兼吾年时朽暮心力稍殚牵课奉公略不克举其中余暇裁可自休或复冬日之阳夏日之隂良辰美景文案闲隙负杖蹑屩逍遥陋馆临池观鱼披林聴鸟浊酒一杯弹琴一曲求数刻之暂乐庶居常以待终不宜复劳家间细务汝交闗既定此书又行凡所资须付给如别自兹以后吾不复言及田事汝亦勿复与吾言之假使尧水汤旱吾岂知如何若其满庾盈箱尔之幸遇如斯之事竝无俟令吾知也记云夫孝者善继人之志善述人之事今且望汝全吾此志则无所恨矣【梁书　家世先世南史作家本先门亟荐作承荐事众作众事间营作开营非在不在并作存近营作近修犹为不少作犹不为少菰蒋作荷防笔势作事意此吾作此直儒典作外典姑熟作湖熟何安作可安理治作理事以乖作似乖吾岂知如何作岂如之何】伏暅墓志【暅为永阳内史征为东阳太守累着清绩勉为之墓志其一章曰】
　　东区南服爱结民胥相望伏阙继轨奏书或卧其辙或扳其车或圗其像或式其闾思耿借寇曷以尚诸
　　答客喻【勉第二子悱卒痛悼甚至不欲久发王务乃为答客喻】
　　普通五年春二月丁丑余第二息晋安内史悱丧之问至焉举家伤悼心情若陨二宫并降中使以相慰朂亲逰賔客毕来吊问辄痛哭失声悲不自已所谓父子天性不知涕之所从来也于是门人虑其肆情所钟容致委顿乃敛袵而进曰仆闻古往今来理运之常数春荣秋落气象之定期人居其间譬诸逆旅生寄死归着于通论是以深识之士悠尔忘懐东门归无之防见称往哲西河丧明之过取诮友朋足下受遇于朝任居端右忧深责重休戚是均宜其遗情下流止哀加饭上存奉国俯示隆家岂可纵此无益同之儿女伤神损识或亏生务门下窃议咸为君侯不取也余雪泣而答曰彭殇之达义延吴之雅言亦常闻之矣顾所以未能弭意者请陈其説夫植树阶庭钦柯叶之茂为山累仞惜覆篑之功故秀而不实尼父为之叹息析彼岐路杨子所以流连事有可深圣贤靡抑今吾所悲亦以悱始逾立嵗孝悌之至自幼而长文章之美得之天然好学不倦居无尘杂多所著述盈帙满笥淡然得失之际不见喜愠之容及翰飞东朝参伍盛列其所游往皆一时才俊赋诗颂咏终日忘疲每从容谓吾以遭逢时来位隆任要当应推贤下士先物后身然后可以报恩明主克保元吉俾余二纪之中忝窃若是幸无大过者繄此子之助焉自出闽区政存清静兾其旋反少慰衰暮言念今日眇然长往加以阖棺千里之外未知归骨之期虽复无情之伦庸讵不痛于昔夷甫孩抱中物尚尽恸以待賔安仁未及七旬犹殷勤于词赋况夫名立宦成半途而废者亦焉可已已哉求其此懐可谓苗实之义诸贤既贻格言喻以大理即日辍哀命驾修职事焉
　　伏挺【字士标平昌安丘人　南史字士操】
　　致仆射徐勉书【挺累为晋陵武康令罢还仍于东郊筑室朝中势素多与交防故不能久事隠静时勉以疾假还宅挺致书以观其意勉答之挺遂出仕寻除南台冶书因事纳贿惧罪为道人还俗徴入为京尹】
