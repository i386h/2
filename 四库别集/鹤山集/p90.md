<!-- { "loadSidebar": true } -->
　　人之言曰尚词章者乏风骨尚气节者窘辞令某谓不然辞虽末伎然根于性命于气发于情止于道非无本者能之且孔明之忠忱元亮之静退不以文辞自命也若表若辞肆笔脱口无复雕缋之工人谓可配训诰雅颂此可强而能哉唐之辞章称韩栁元白而栁不如韩元不如白则皆于大节焉观之苏文忠论近世辞章之浮靡无如杨大年而大年以文名则以其忠清鲠亮大节可考不以末伎为文也眉山自长苏公以辞章自成一家欧尹诸公赖之以变文体后来作者相望人知苏氏为辞章之宗也孰知其忠清鲠亮临死生利害而不易其守此苏氏之所以为文也老圃杨公自盛年射防甲科直声劲气响撼当世有文忠之遗风迨其观风作牧风裁清峻屡诏不入老不待年相羊泉石几二十载蜀人髙其风某之生也后犹及拜公又辱与公之季子大理少卿叔正为友叔正甚似其先人谔谔朝端言人所不敢叔正既卒公之诸孙裒老圃遗文若干巻锓诸梓谓予序所以作呜呼世衰俗隘矜利才言语以为华富贵以为事求其脱然声利之表如公者既不可得今观公退休以后之文尤多雍容自得之趣盖辞心声也易曰脩辞立其诚辞非易能所以立诚也公所居官以不欺名堂自号不欺子则其为辞之本既在此是宜发越着见非浮夸纎丽者可同年语也后之览者当于是考徳焉公名虞仲字少逸眉青神人晩号老圃出处颠末见诸不欺子自志
　　侯氏少陵诗注序
　　黄公鲁直甞谓子美诗妙处乃在无意之意夫无意而意已至非广之以国风雅颂深之以离骚九歌安能咀嚼其意味闯然入其门邪故使后生辈自求之则得之深矣予每谓知子美诗莫如鲁直盖子美负抱瑰特而生不逢世仅以诗文陶写情性非若词人才士嫓青配白以为工者徃徃辨方域书土实而居者有不尽知讥时政品人物而主人习其读不能察盖鲁直所谓闯乎骚雅者为得之而诗史不足以言之也眉山侯伯修予甞与之为寮闻其雅善子美诗为之笺释而未之见其子伯升始求予叙所以作阅其书盖出乎诸家笺释之后而兼善并能蔽以己见子美至是若庶几无遗憾矣虽然读是诗者滞于笺释而不知所以自求之自得之则鲁直耻之予亦耻之侯名仲震绍熈元年进士仕至绵州太守云
　　朱文公五书问答序
　　某之生也后不及从逰于朱文公先生之门而获交其髙弟尽得其书以诒同志凡今蜀本所传是也丹棱史孟博守文比嵗东逰识赵季仁师恕于防馆之累月得未见之书乃易本义与论孟集注中庸大学章句或问之外又裒当时答问之语为一编孟博将刻诸梓乞言以识篇首予为先生序书多矣而大抵不以喜而以忧予非固异于人也甞观苏文忠记李氏山房谓秦汉以来书益多学者益以茍简又云书日传万纸而士皆束书不观防谈无根夫非书之罪也书日多而说日明儁慧者说浮道可以欺世不必深体笃践也多赀者广采兼畜可以缉文不必穷搜博攷也今先生之书满天下而其道无传焉吾之忧讵不信夫虽然未可以槩斯世也请书诸巻首与同志者交儆焉
　　止堂训防序
　　天所以命于人人所以受于天帝王所以立极圣贤所以相传画于易书于书咏于三百篇笔削于春秋节文于三礼难疑答问于孔孟之遗编如风雨霜露日星山川精义至教无隠乎人而秦汉以来世斁民散指失言湮至我国朝钜人元夫迭相后先究极仁义之奥发挥隂阳之赜而日用饮食之近宫庭屋漏之实反观约取则不出乎家人父子之近日用饮食之质若逺而至近若殊而实一非若异端小道空言而无实也朱张氏作师传友习讲贯加宻然而散在方册浩乎溟渎至彭公为训防之书诹经攷传韵聨辞属以便于学士之习读予始得于公之子钦盖六学之会百行之畜其季铉也以校本来嗜之益笃玩之益熟起家守泸念扶世而善俗取诸此书殆不翅是乃刻梓于州府以俟世之知言知徳者焉呜呼是乃作圣之功毋徒以训防目之也龙集执徐之嵗辰会大火之宿临卭魏某书于州庠之塾
　　致堂先生胡公斐然集序
　　长沙吴徳夫间为予言胡仲明氏学业行谊为世楷则出一编书名斐然集以授予曰某为我广诸蜀予识之弗忘后守广汉将以刻诸梓或疑其议服一事久未能决厥二十又七年予归自南迁起家渡泸叙州守冯侯邦佐已刋之州府求一言冠篇予又取而熟复之盖公自防庠序已深诋王氏専尚闗洛诸儒之学举宣和三年进士教授西京国子监与忠献张公同被荐召入校中书靖康改元金人大入与张公为当路防守御甚悉京师围解始得省亲荆潭建炎再造首以记注召还极陈半年三诏之不同次论七事六条之利害娓娓数万言如必罢和议必用君子必退小人必明赏罚必固本支必建藩辅必择守令必讨盗贼大抵监耿李汪黄误国之不可再引谊劘上徃徃有敌已以下所不能堪者髙皇帝离聴奉祠而简注不忘既狩钱唐申命记注首论四维不张惟利是从利在粘罕则欲释怨以恱其心利在刘豫则欲友邦以通其好文定亟称其得敷奏体张公以右相视师甞议遣使公辩遏坚恳至谓堂堂天朝相率而为北国之陪臣盖视胡公邦衡后日之疏有过之贰春卿兼掌书命如追废王安石配食孔庙追谪章蔡诬谤宣仁后及褒表谏臣等事髙文大笔大抵皆公发之暨赵张去而桧再相则公逺徙炎荒几陷五十三家罗织之狱至桧死后得复官还里迹其平生任重道逺之死不渝实由文定为之父仁仲为之弟讲之家庭者固如此至其述崇正辨以辟异端纂伊洛绪言以阐正学著论语说以明孔门传授之心梓读史管见以抉资治通鉴数千百年褒贬之实最后传诸葛武侯以寓其讨贼兴汉之初心盖公自宣靖炎兴四十年间虽颠沛百罹而始终一说所以扶持三纲者其不谓大有功于斯世矣乎因公辅之请摘其闗于世教者着于篇
　　杨伯昌浩斋集序
　　主上初政诏近臣举贤能才识之士予时待罪柱下史答敭明命凡得五人焉曰杨伯昌子谟陈思伏宓徐崇甫侨李敬子燔刘平国宰皆经徳守道行为世师权臣摈而不得伸者寻皆召用五人坚卧不起然而人谓是举也极一时之选于是杨公隠居几十年矣讲学党庠刑善表俗予继以言事迁靖尚冀髙庙神灵相予西还傥得从公逰也其孤仁举不逺数千里忽以竁铭为请予惊悼累日后数年起家守泸仁举又裒公论著请一言以叙篇端予甞观衡山胡子所以告张宣公者谓顔子有不善未甞不知至明也非格物者不能知之未甞复行至勇也非居仁者不能张子得之服行以终身今杨公虽不及登张子之门而师友渊源实自之故知行互发之论常常讽道出处进退卓然不移视世之富贵利达一无足以动其心者呜呼公乎其庶几明且勇乎学者称之曰浩斋先生而不名今其文集曰浩斋退藁凡四十巻
　　注黄诗外集序
　　邓公立注释黄公诗前刘后李既为识所以作厥子震龙又求予申其义予无所措辞矣予甞读三礼于生子曰诗负于祝嘏曰诗懐乃知诗之为言承也情动于中而言以承之故曰诗非有一毫造作之工也而后世顾以纂言比事为能每字必谨所出此诗注之所以不可已姑识其说以明世道之升降云






　　鹤山集巻五十五
　　钦定四库全书
　　鹤山集巻五十六　　　　　宋　魏了翁　撰序
　　攻媿楼宣献公文集序
　　今之文古所谓辞也古者即辞以知心故即其或慙或枝或防或屈而知其疑叛知其诬善与失守也即其或诐或淫或邪或遁而知其蔽陷知其离且穷也盖辞根于气气命于志志立于学气之薄厚志之小大学之粹驳则辞之险易正邪从之如声音之通政如蔡之受命积中而形外断断乎不可掩也四明楼宣献公蚤以名进士发身三朝大典多出公手天下之称记览词章者未知或先孰知公之所以反观内省者匪辞之尚惟媿之攻其诗曰参乎病知免遂使啓足手宁知起易箦乃在此叚后人至于内自攻治知义理之无穷而毫髪之不可媿则浩乎两间不忧不惧而辞之本立矣某之生也后虽不克执书册以从公防泰禧间有位于朝是时孽韩犹窃政枋浸悔前误凢庆元所黜之士收罗殆尽如宣献之高风尤所欲即者至追意旧题苏帖之诗常常讽道以致懐贤之意而公也十有三年之间卒无一语入都以讫于韩氏之败公之攻媿非茍言之实心体而身践焉昔人谓昭晣者无疑优游者有余以公之所养若是则其肆笔脱口之余公平坦易明畅渊永亦理然也公之子□【之纯切涉也】尝与予为同舎郎端靖而敏于学少侍公左右习知言行尝裒梓遗文得百有二十巻而卒其季治属予识篇首会予得罪徙靖厥十有二年□之子杓守南康而予适至庐阜杓乃言曰昔嵗季父之请则我先人之志也不可复请乎予惟公之平生有袁正献状其行刘文节铭其竁而奚以予言为念不可终辞也则为叙其修辞之本以复于孝子慈孙云
　　吴彩鸾唐韵后序
　　韵略之得名盖谓音韵各有畛略也韵字従音従员略字从田从各皆一一声兹其大端矣是书号唐韵与今世所谓韵略皆后人不知而作者也然其部叙于一东下注云德红反浊满口声自此至三十四乏皆然于二十八删二十九山之后继之以三十先三十一仙上声去声亦然则其声音之道区分之方隠然见于述作之表也今之为韵者既不载声调之清浊而平声辄分上下自以一先二仙为下平之首不知先字盖自真字而来学者由之不知而随声雷同古人造端立意之本失矣此书别出赍字为一部注云陆与齐同今别然则今韵従陆本疑此本为是今韵置谈于侵后升蒸登于青后以古语三字叶今男字叶音徴字叶祯仌字叶兵疑今书为是今书又升药铎于麦陌昔之前置职德于锡缉之间古语白为薄宅为度舄为鹊石为勺锡缉与职德声为最近盖创始者多濶疏而因仍者易精密此皆为学者之所当知而举世不之问也余得此本于巴州使君王清父相传以为吴彩鸾所书虽无明据然结字茂美编袠用叶子样此为唐人所书无疑其音韵虽与易书诗左氏传及二汉以前不尽合然世俗承用既久姑就其间而详其是否焉若夫孙愐叔文较之今本亦有増加书字处要皆以此本为正
　　蔡文懿公百官公卿年表序
