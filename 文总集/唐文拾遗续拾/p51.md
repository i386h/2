<!-- { "loadSidebar": true } -->
    公讳琬，字琬，代郡武川人也。炎帝为所出之先，普回曰受符之祖，则有定侯岳峙，文皇龙跃，承家翊魏，开国称周，弈蓁英华，斯为盛矣。曾祖洪亮，皇灵州回乐令。祖揩，皇绥州义合府左果毅。父延陵，皇朝议大夫授绵州司马，虽从事鞅掌，而游心澹泊，垂裕积庆，寔生我公。洪惟执志谦默，有质端伟，义存展惠，德不近名。空素业能资乏绝，狎朱门菲高轩冕，事亲孝而奉兄友，训家俭而育子慈，慕君平而取给，钦仲长而不仕。於是人伦遐瞩，声芳坐驰。族兄故黄门侍郎嘉而悦之，因而器之，而後朝选，尚其不干禄能干人之蛊，匪墆财多克家之誉，矢死不倦，输诚靡他。呜呼！积善无据，享年未永，春秋六十一，以天宝三载六月五日终新昌里之私第。其载十月廿日，窆於万年县龙首原，礼也。盈里阊而凄恸，及路衢而忄替恻，伯亡友季焉如己婿，违外舅乎犹子。感夫男明敏而趍德，女柔丽而有则，未毕婚娶，如何闵凶。夫人天水赵氏，桃李犹春，室家承式，痛孀婺而俄及，念遗孤而无怙。嗣子逖、遂等奄茹荼蓼，永违颜色。既号天靡诉，庶刻石铭休。知余先人之故也，将志其事，能旌其德，抚孤泫目，敢不钦承。虽荒唐无取，申梗概而为志矣。铭曰：
    和惠因心，谦冲自得。持身无玷，睦亲垂则。（其一）
    昔为英胄，今在齐人。遐思赤族，不慕朱轮。（其二）
    投迹尘俗，劳形奔走。和光葆真，人先已後。（其二）
    投迹尘俗，劳形奔走。和光葆真，人先已後。（其三）
    天乎不佣，罹是鞫凶。俄然永隔，仰止无从。愁扃荒垅，泣树孤松。冀星霜兮，长垂令问。托金石矣，铭彼高踪。（其四）（石刻。《唐代墓志汇编天宝五五）
    ☆范朝
    朝，天宝间广文馆进士。
    ○唐故武部常选韦府君墓志铭（并序）
    君讳琼，字琼，京兆杜陵人也。汉叶崇盛，丞相乃擅其名；唐业克昌，逍遥遂因其号。君之苗裔，即其後也。曾祖元整，皇中大夫使持节曹州刺史上柱国；祖林，皇益州成都县令；父景，皇广平郡肥乡县令；并箕裘嗣业，弓冶克传，殷仲文之风流，潘安仁之令誉；君幼年好学，书剑两全，蔑郄诜之登科，慕班超之投笔。封侯未就，遘疾俄臻，神草无徵，灵芝靡验。以天宝四载十二月廿九日终于濛阳郡九陇县之私第，春秋册有六。嗟乎！梁木斯坏，哲人其萎，织妇罢机，舂人不相。以十四载五月十三日卜葬於长安肥永寿乡毕原，祔先茔，礼也。南临太一，北带皇城，地势起於龙蛇，山形开於宅兆。胤子署居丧有礼，毁瘠劬劳，泣血三年，绝浆七日，輴车永掩，奠彻长施。恐筮短之龟长，惧陵迁而谷徙，式镌贞石，用纪芳猷。乃为铭曰：
    帝尧之裔，豕韦之枝。温恭其德，淑慎其仪。佳城郁郁，玉黍离离。月悬新垄，松疏旧碑。坟茔改变，陵谷迁移。万古幽室，滕公瘗斯。（石刻）
    ☆丁凤
    凤，乡贡进士。
    ○唐故河南府参军张君墓志（并序）
    君讳轸，字季心，其先范阳方城人也。曾祖玄弼，皇秀才擢第，拜长安尉、益府功曹，赠都督安随郢沔四州诸军事安州刺史；祖柬之，秀才擢第，宗社艰难，时危反正，特进中书令监修国史上柱国汉阳郡王本州刺史，食封七百户，硕德金章，勋庸茂绩，传诸国史，备列先碑；父漪，秀才擢第，朝散大夫著作郎，佐父潜谋，能安汉室，建荣除吕，献议如昌，功亚朱虚，侍妇疏受。君则著作之第四子。聪含诞孕，度积公忠，体峻晴峰，神高秋色，傅母罢乳，膻腥靡尝，岐嶷有成，诗书便览。往昔中宗复辟，雅党构端，大父被夺凤池，归来典郡，见君性不食肉，幼及成童，奏为梵苑沙门，配居龙兴精舍。载虽及纪，材必为时。君谓释门之道也，祈没後之因，儒门之教也，救当今之弊，修惠狭於善已，济世博於苍生，返初服於巾簪，舍缁流而冠带。属天波昭涤，祖庙立宗，支子从班，大才谁继？喟然曰：“吾当擅鸿笔，取青紫。”即胄太学，举秀才。无何，拜河南府参军，以秀才有後也。况官参河尹，摄绾府曹，坟藉文章，儒宗墨客，虚心待士，散俸归仁。馀庆未融，斯文乃丧，味不知突，以逮于终。以开元廿年六月五日遘疾，不禄於洛阳陶化里私第，春秋卅六。呜呼！知音者莫法云：变风雅之篇什，禀江山之清润，方经国而可大，尚沉迹而未光，痛昭世之早辞，乃邦家之殄瘁。有集三卷行於代。
    夫人安阳邵氏，备佩针菅，修整组紃，事姑侧听於鸡鸣，作嫔洁羞於荇菜，训子得义方之蛊，孀居存师傅之仪。早岁专德於公宫，晚载修心於释典。以天宝四载六月十七日寝疾终於故里私第，享年卌有九。越天宝六载十月十二日合祔于安养县柏城里先祖之旧茔，礼也。嗣子曰纟单、曰缙，栾栾相抚，哀哀相次，恺悌孝友，阅礼言诗，既积学而含章，亦高墉而射隼。女也事夫终远，弄瓦存卑，相对悲号，皇皇孺慕，将题实录，用叙哀词。铭曰：
    轩辕垂裳，支裔分张。子孙范阳，奕叶全昌。从宦迁徙，茅舍金章。（其一）
    猗欤君子，炳灵代起。文章宫徵，弱岁异此。不食于肉，归於释子。（其二）
    翻飞国庠，擢秀明敭。继业联芳，参卿洛阳。嗟乎中折，梁坏人亡。（其三）
    夫人婉德，礼全内则。毋仪柔克，嗣子食国。丘驰文墨，呱呱相向，铭志将勒。（其四）（石刻）
    ☆张晏
    晏，天宝中奉义郎行仪王府兵曹参军。
    ○大唐清河张府君墓志之铭（并序）
    公讳璬，字承宗，清河东武城人也。弧星命氏，鹊印傅芳，历三代以相韩，因五星而辅汉，可谓世载其美矣。曾祖渊，随开府仪同三司江南、辽东二道行军总管、卫尉卿上大将军文安县开国公食邑壹千户，谥曰庄。德懋懋官，功懋懋赏，勋贤之业，克备于兹。祖孝雄，唐尚辇直长、湘源县令，鄯府司马。凤辇是司，弯庠作化，以资佐理，实在题舆。考敬之，侍御史、司勋郎中、乾封县令、汉州刺史、太府卿、礼部侍郎。柏署霜威，肃衣冠於北阙；含香伏奏，振起草於南台。三异久闻，六条逾阐，吝司出纳，光我礼闱。公即侍郎公之元子也。弱岁以宿卫出身，中年因常调糜职，授秦州参军事。子卿之秩，未展骥於长衢；王佐之才，且参名於州县。方将陟遐自迩，必复於公侯，宁谓夜壑舟移，遽先询问风烛。秀而不实，良以悲夫！以神龙二年十一月十一日缍东京温柔里之私第，享年叁拾有陆。
    夫人琅琊王氏，祖方茂，伯祖方庆，唐中书令同中书门下平章事，承相门这庆绪，得女则之深规，识禀天资，礼逾师训，贞芳懿范，穆以姻亲，服浣斋心，恭於祠祀。将福寿於馀庆，何积仁而不昌，以开元拾柒年柒月贰拾五日遘疾，终于东京寿安县之别业，亨年七十有二。并以天宝十二载二月十二日同归祔于京兆府金城县三陂乡旧茔东北卅二步，礼也。嗣子恒，前饶阳郡鹿城县丞，行为物范，材实天经，徒积慕於高堂，竟流悲於风树。九原长往，万古何追？痛泣血以衔哀，期贞石以表德。俾余作□，用纪玄扃者欤！其铭曰：
    锺鼎承家，轩裳祖德。相韩继代，辅汉表则。勋贤克备，邦家允塞。弈叶传芳，威仪不忒。邈哉懿范，实曰哲人。
    才摽吐凤，业著成麟。二命非偶，二竖何亲。舟移夜壑，年天青春。中野言归，卜宅于此。日下荒陇，烟埋蒿里。飂飂松风，哀哀孝子。昊天冈极，生涯己矣。（石刻）
    ☆王叔通
    叔通，开元中鄮邑令。
    ○唐故了缘和尚灵塔铭（并序）
    开元廿六年岁戊寅七月既望，了缘禅师圆寂。其徒奔相告，且求铭焉。师蒋姓，少多慧悟，十三出家，自号了缘。尝游於吴会间，乙卯遇余於毗陵，叩之释典，无不通晓。年四十，渡江而东，见鄮虽海滨，而山川颇幽邃，遂结茆以终老焉。余来鄮甫三月，簿书卒卒，欲造未果，而遽得其耗。呜呼！岂所谓大解脱欤？时道腊六十有二。铭曰：
    人各有其天，举世孰能全。明心见性，厥惟了缘。（石刻）
    ☆杜敏
    敏，开元中国子进士、蕲州刺史。
    ○尊胜经幢铭
    孔子曰：西方之人，有圣者焉，不言而自信，不□而自理，岂非□□□也哉！所谓尊胜经（缺五字）而有横□之所念心，日之所□，必能左（缺八字）莫梧（缺四字）孝友□□□□十室忠信（缺四字），专诸（缺十一字）始至也（缺五字）元圣（缺五字）生岂惟□□色空□□魔妄而已。为之铭曰：
    崇□者（缺）书宝□□自重□□□空□□无（下缺）。（石刻。《金石萃编》六十六）
    ☆吉温
    温故，宰相顼从子。杨国忠引拜御史中丞。安禄山荐为武部侍郎，以诛死。
    ○处分朝参不到奏
    朔望朝参，望自今以後，除仗卫官外，馀官不到两人以上者，及本司官长各夺一季禄；五人以上者，奏听处分。至冬应合著裤褶并珂伞，若不具者，请准敕弹奏。（《唐会要》二十四）
    ☆萧谅
    谅，天形容词中御史中丞、京畿采访使。与兄诚皆名能书。
    ○员外官不许知事奏
    近缘有劳人等兼，授员外官，多分判曹务，颇多烦扰。前件官伏望一切不许知事；如正员官总阙，其长官简清干者权判，并本官到日停。（《唐会要》六十七）
    ☆戴德永
    德永，湖州馀不乡人。
    ○请析置武源县奏
    武康东界一十七乡，枕临溪泽，通舟楫，饶鱼、稻、桑、竹、苕、芦之利，请以其地析置一县。（《吴兴志》一）
    ☆李升
    升，开元末官卫府卿。
    ○行从队仗送纳武库奏
    诸卫行从及冬、正等甲杖、袍袄、幡旗幕等。每年行幸温汤，及冬、正陈设，两京来往，诸卫将军事毕後，多有污损，逾限不纳。又比年因温汤行幸，所由便奏勒留，充冬至及元日队仗用。以此淹久，便长奸源，兼恐回换。望自今以後，每事了，限五日内送纳武库。如有违限，所由长官及本官望请科违敕罪。其典量决杖，仍不在奏留之限。（《唐会要》六十五）
    ☆郑权
    权，开元中官横海军节度使。
    ○请置归化县奏
