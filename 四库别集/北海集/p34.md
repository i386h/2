<!-- { "loadSidebar": true } -->
　　潘氏世为处州青田右姓其先本武林人青田有沐溪乡旧传东晋时尝有鹤沐于其溪因以得名山林幽防形势深阻而中多美田殆为异境公之六世祖避五季乱至此爱之遂家焉子孙寖以蕃庶居是乡者今数十百家曾祖讳惟德祖讳抃素儒业咸以长者称考赠朝奉郎讳麃学优不仕而笃于行义乡人爱慕之有争讼者不之官府而来取决尝举八行不就宣和中妖贼方腊之党陷处州境内多被其害独以谋帅里社之人衞其乡贼不能犯逺近赖之公其长子也讳特竦字廷立性頴悟嗜学幼所习诵终身不忘年十九学成游太学与英俊并处凡十年校试升选每居前列名称籍甚大观四年遂以上舎及第释褐调长洲主簿选为吉州州学教授改高邮秩满除太学正丁妣安人叶氏忧服除授辟廱正未赴而辟廱罢为邓州司仪曹事公以经术入官而吏能精明若所夙习郡太守初见公与语竒之试以疑事委公处决无不得宜乃叹曰君通才当为朝廷用而淹留州县可乎因荐于时宰复除太学正考满改宣教郎俄迁博士公久厯学官滞于进而守职惟谨不改常度贵游子来肄业罕循理有两生犯规禁自以挟势必见优容公判其罚如规而一生当斥去同寮失色司业亦以为言公执不夺识者多之丁外艰去官既终哭谓其二弟曰吾于时寡合向屈志仕宦本以为亲荣今抱永慕之戚此兴衰矣乃于旧庐之侧植嘉橘筑堂日游息其间取楚辞橘颂之语名堂曰与友为文以见其志居久之不为赴调计亲族共相敦勉乃出造朝时行在扬州士大夫稍集公甫至防更定宫观官令欣然请于有司不俟报谒告径归政府间有招之者不徃见也已而资格未应不得请闲居再逾歳值车驾幸永嘉将旋跸防稽而临海居间为要郡朝廷择才贰郡政府有荐公者遂除通判台州且趣之官公至谓太守曰今朝廷囏虞仰给州县宜留意财赋丰财之术非它求也课其入而勒其出则用度自充若循蹈旧习任情慢令徒慕寛厚之名缓急何以塞责太守悟曰君言是矣自今请悉听君于是公得究心经理凡利应入公上者不复有耗蠧隠滞之弊郡中财计为之羡溢迨六师囬驭若行朝所供亿转输相继未尝告乏明年讨建寇范汝为宣抚使以兵十万出其境费给悉具时方多事州郡趣办不时徃徃以军期取具编户吏縁为奸民受其弊独临海一郡终公之去无毫髪横敛以奉行籴事不扰先期而足被赏朝廷益知公才及受代召赴都堂审察未至擢尚书金部员外郎自兵兴以来当官为政者率务姑息称人情而公在临海专以奉公惜费杜请托抑侥幸为意人或不乐乃因疑似以事谤公达于言路到省才月余遂坐谏官章疏罢以请连主管建州之冲佑台之崇道观优游里闬凡六年以自适其素愿读书赋诗以自娱乐亲旧相过辄置酒尽欢退黜虽久未尝见其几微于辞气间也绍兴七年秋起为广南东路转运判官命复中寝明年再除江南西路未赴擢为度支员外郎进大理少卿右司员外郎不半歳三迁而人犹恨其晚于是朝廷方用公而未止也公亦感激自尽思效其才至忘饥渴防大暑暴中暍居三日疾革以请得致仕卒年五十有八时九年秋七月辛巳也累阶至左朝请郎佩服六品公事亲孝与二弟相友睦待人诚信必践言才智有余而临事不茍厯仕中外所至称职居乡好义有先君子风遇姻族有无告者赒其贫乏恤其孤寡孜孜不倦建炎初建卒叶侬作乱掠龙泉之松源乡而沐溪接壤乡人震恐公方服丧在家喟然曰吾先君尝保此乡小子其敢忘之乃设方畧率乡人之壮健栅于险要坚壁以御之贼至不得入遁去州郡赖之以无虞上其事于朝特加赏焉后数歳松溪贼危李窃发其锋直抵沐溪境上公如前拒守闾井获全乡人德公不忘及其没也少长皆为之流涕呜呼使天假公年获尽其用则所施设岂止一乡之惠而已哉公耽翫书史始终不厌为文温丽自成一家有集三十卷学旣该览尝作类书补前人所遗者又采近世文士词语以附益之成五十卷曰课儿集传其家娶同郡叶氏封安人子男二人长曰曾将仕郎次曰肖孙男一人女二人皆幼曾卜以十年冬十有二月丁酉葬公于其乡油田之原盖公平日所属目之地追遗志也先期得其舅西安宰叶君绶状公行事已见属曰先人晚乃遇合用矣不幸奄忽赍志而没今葬当有铭以诏后世私念生平先友可托兹事莫如公宜是以来请余感其言顾不得辞遂以寄哀于此文也
　　铭曰沐溪之水窈而清兮羣山合沓环如城兮僊人沐鹤曾此经兮韬竒韫秀閟厥灵兮钟美于人公其英兮受才孔多学蚤成兮贤关典教士服膺兮通守一邦其政平兮首公不挠孰谤憎兮含香入侍迹靡停兮襆被去曹中甚轻兮归与橘友同芳馨兮偾而复起道将行兮卿联宰属官亟升兮嗟天与时不遐龄兮三日卧家疾莫兴兮还丧里社皆失声兮公乎保我今谁凭兮怀德不忘传令名兮视其后人宜有庆兮

　　钦定四库全书
　　北海集卷三十五　　　　宋　綦崇礼　撰墓志铭
　　故右中大夫充集英殿修撰提举江州太平观厯城县开国男食邑五百户赐紫金鱼袋王公墓志铭
