<!-- { "loadSidebar": true } -->
　　所要写栁碑大是山中阙典不可不立石巳辍忙挥汗写出仍作一小记成此一事小生结縁于祖师不浅矣荒州无一物可寄只有桄榔杖一枚木韧而坚似可采勿笑勿笑舍弟及总师等书信领足比有人去巳发书矣张恵防去嵗为令看船不得礼拜祖师及衣鉢甚不足今因来人令相照管一往不讶喧聒此子多病来时告令一得力庄客送囘也留住五七日可矣
　　又
　　浄人来辱书具审法体胜常深慰驰仰至此二年再涉寒暑麄免甚病行馆僧舍皆非久居之地已置园筑室为苟完之计方斫木陶瓦其成当在冬中也
　　又
　　近苦痔疾极无聊看书笔砚之类殆皆废也所要写王维刘禹锡碑未有意思下笔又观二碑格力浅陋非子厚之比也
　　答王商彦
　　忝亲戚之末未尝脩问左右又方得罪屏居敢望记及之专人逺来辱牋教累幅称述过重慰劳加等幸甚即日履兹秋暑尊体何如某仕不知止临老窜逐罪垢増积玷汚亲友足下昆仲曲敦风义万里遣人问安否此意何可忘书词雅健陈义甚高但非不肖所称也蜀粤相望天末何时防合临书惘惘未审受任何地来嵗科诏竚闻峻擢以慰愿望未间更冀若时自重
　　与程天侔七首
　　去嵗过治下幸获接奉别后有阙上问过沐省记逺辱手教且审起居佳胜感慰兼集长牋见宠礼意过当非衰废所宜承当伏读愧汗而已未由防见万万以时自重
　　又
　　乏人写公状幸恕简略示喻固合如命但罪废闲冷众所鄙逺决无响应之理近发书多不答未欲频渎也幸矜察
　　又
　　至后福履増胜辱访不果见悚怍无量宠惠羊酒纸茗极荷厚意答谢稽缓不罪不罪
　　又
　　适辱访别岂胜怅仰晚来起居佳胜为饯蔡守遂不得诣违尚丐珍练
　　又
　　少事干烦过河源日告伸意仙尉差一人押木匠作头王臯暂到郡外令计料数间屋材惟速为妙为家私纷冗不及写书千万勿罪幸甚
　　又
　　江君访别本欲作书醉熟手软不能多书独遣此纸而已老拙慕道空能诵楞严之语而实无所见贤者得之便能发明如此诵语精妙过辱开示感怍无巳龙眼晚实愈佳特防分恵感怍之至钱数封呈烦聒増悚
　　又
　　白鹤峰新居成当从天侔求数色果木太大则难活太小则老人不能待当酌中者又须土碪稍大不伤根者为佳不罪不罪
　　与程正辅提刑二十四首
　　近闻使斾少留番禺方欲上问侯长官来伏承传诲意防甚厚感怍深矣比日履兹新春起居佳胜知车骑不久东按傥获一见慰幸可量未间伏冀以时自重
　　又
　　窜逐海上诸况可知闻老兄来颇有佳思昔人以三十年为一世今吾老兄弟不相从四十二年矣念此令人凄断不知兄果能为弟一来否然亦有少拜闻某获谴至重自到此旬日外便杜门自屏虽本郡守亦不往拜其辱良以近臣得罪省躬念咎不得不尔老兄到此恐亦不敢出迎若以骨肉之爱不责末礼而屈临之余生之幸非所敢望也其余区区殆非纸墨所能尽惟千万照悉而巳徳孺懿叔久不闻耗想频得安问八郎九郎亦然令子几人侍行若巡按必同行因得一见又幸舍弟近得书云在湖口见令子新妇亦具道尊意感服不可言
　　又
　　专人至承赐教累幅感慰兼极比日履兹春阳尊体佳胜知春夏间方按行此邦岂胜系望韶州风物甚美园亭徳孺所治但不知有可与为乐者否未披奉间更冀若时保练
　　又
　　老兄近日酒量如何弟终日把盏积计不过五银盏耳然近得一酿法絶竒色香味皆疑于官法矣使斾来此有期当预醖也向在中山创作松醪有一赋闲録呈以发一笑
　　又
　　数日闻使斾来此喜慰不可言方欲遣人奉状遽捧手教感慰兼至比日涉履风涛起居佳胜旦夕瞻奉并陈区区
　　又
　　某深欲出迎郊外业已杜门知兄知爱之深必不责此然愧悚甚矣专令小儿走舟次也知十秀才侍行喜得防见不及别奉书
　　又
　　昨日辱承欵语倾尽感慰深矣经宿起居佳胜所贶皆珍竒物意两重敢不拜赐少顷面谢
　　又
　　谪居穷寂谁复顾者兄不惜数舍之劳以成十日之防惟此恩意如何可忘别后不免数日牢落切惟尊怀亦怅然也但凝望沛泽北归得复防见尔到广少留否比日起居何如某到家无恙不烦念及未防间万万若时自重
　　又
　　河源事上下缪悠而巳有一信箧并书欲附至子由处辄以上干然不须专差人但与寻便附达或转托洪吉间相识达之其中乃是子由生日香合等他是二月二十日生得前此到为佳也不罪不罪
　　又
　　两甥相聚多日备见孝义之诚深慰所望未暇别书悉之悉之儿子适令干少事未及拜状辄已和得白水山诗録呈为笑并乱做得香积数句同附上前本并纳去防字辄用桠字盖攀例也呵呵
　　又
　　近检法行奉书未达间伏防赐教并寄恵柑子此中虽有然似此佳者即不识也十有一二壊耳谨如教略尝不多啖也比日还府以来起居佳胜某与儿子如昨不烦念及大郎三郎有近耗未嵗暮无縁防合惟若时珍练
　　又
　　和示香积诗真得渊明体也某喜用陶韵作诗盖有四五十首不知老兄要録何者待稍闲编成一轴附上也只告不示人耳桥钱必不足用学钱且告老兄留取切告切告前所问者巳得实状本州必已申去盖亦只止是矣
　　又
　　近乡僧法舟行奉书必达惠州急足还辱手教且审起居佳胜感慰兼集宠示诗域醉乡二首格力益清妙深欲继作不惟髙韵难攀又子由及诸相识皆有书痛戒作诗其言切甚不可不遵用空被来贶但慙汗而已兄欲写陶体诗不敢奉违今写在扬州日二十首寄上亦乞不示人也未由防合日听除音而已余惟万万若时自重
　　又
　　承服温胃药旧疾失去伏惟庆慰反复寻究此至言也拙恙亦当服温平行气药耳徳孺书信巳领尚未闻所授岂当到阙乎兄亦归觐耳何用更求外补惠及佳麪感怍适有河源干菌少许并香篆一枚颇大谩纳去作笑有肉苁容因便寄示少许无即巳也侯晋叔实佳士颇有文采气节恐兄不久归阙此人疑不当遗也故略为记之不罪
　　又
　　少恳冒闻向所见海防长老甚不易得院子亦渐兴葺巳建法堂甚宏壮某亦助施三千缗足令起寝堂嵗终当圆备也院旁有一陂诘曲羣山间长一里有余意欲买此陂属百姓见说数十千可得稍加葺筑作一放生池嚢中巳罄辄欲縁化老兄及子由各出十五千足某亦竭力共成此一事所活鳞介嵗有万数矣老大没用处犹欲作少有为功徳不知兄意如何可便乞附至不罪不罪
　　又
　　此中鱼湖之利下塘常为啓闭之所嵗终竭泽而取略无脱者今若作放生池但牢筑下塘永不开江水涨冒即听其自在出入则所活不赀矣
　　又
　　广州多松脂闳甫尝买用桑皮灰练得甚精因话告求数斤仍告正辅与买生者十斤因便寄示舶上硫黄如不难得亦告为买通明者数斤欲以合药散铁炉可作时罗夹子者亦告为致一副中様者三物皆此中无有不罪
　　又
　　某前者留博罗一日再见邓道士所闻别无异者方欲邀来郡中欵问也续寄丹砂巳领感愧之极某于大丹未明了直欲以此砂试煑炼万一伏火亦恐成药耳成否当续布闻比日得七哥书逓中已附谢也六郎十郎各计安未及别书所要书字墨竹固不惜徐寄去也外曽祖遗事録呈
　　又
　　蜜极佳荔枝防颁赐谨附谢恳苏州钱倅差一般家人又借惠力院一行者契顺与宜兴通问万里劳人甚愧其意因令附此书或畧赐照管幸甚卒子与借请少许甚幸甚幸
　　又
　　忽复残腊防合无縁不能无天末流离之念也急足回辱书具审尊体康胜仍示佳句五章字字新竒叹咏不已老嫂奄隔更此徂嵗想加凄防然终无益惟日逺日忘为得理也某近苦痔殊无聊杜门谢客兀然坐忘尔新春为国自爱早膺北归殊宠
　　又
　　某覩近事巳絶北归之望然中心甚安之未话妙理达观但譬如元是惠州秀才累举不第有何不可知之免忧诗屡欲和韵崄又巳更老手五殆难措辞也亦苦痔无情思耳惠黄雀感愧感愧子由一书告蚤入皮筒幸甚幸甚
　　又
　　河南兄弟已归左右想哀慕之极切希为亲自寛也近有慰疏未暇别纸
　　又
　　残腊只数日感念聚散不能无异乡之叹不审兄诸况何如子舍到否新年不获奉觞惟祝早膺召命未间更乞为时自重
　　又
　　人来辱书伏防履兹新春起居佳胜至孝通直已还左右感慰良深且闻有北辕之耗尤副卑望咏史等诗髙絶每篇乃是一论屈滞它作絶句也前后惠诗皆未和非敢懒也盖子由近有书深戒作诗其言切至当焚砚弃笔不但作而不出也不忍违其忧爱之意所以遂不作一字惟深察吾兄近诗益工孟徳有言老而能学惟余与袁伯业此事不独今人不能古人亦自少也未拜命间频示数字慰此牢落余惟万万为时自重
　　与广东提举萧大夫二首
　　春和切惟起居佳胜某罪谴得托迹麾下幸甚到惠即欲上问杜门省咎人事俱废以故后时想不深讶未縁瞻奉伏冀为时自重
　　又
　　伏审使斾巡按至惠得遂际见何幸如之某始寓僧舍凡百不便近因正辅至郡许假馆行衙不及面禀辄巳迁入悚侧不已想仁爱顾恤不深讶也
　　答王敏仲四首
　　再辱手教感戴深矣仍审比日台康胜至慰至慰某凡百如昨新居旦夕毕工即迁入长子迈自浙中般挈由循州径路来闰月可至此渐似无事可以却扫安居矣新政岂弟已穆然岭海间矣更防下访粗识仁人之用心也欣慰之极未縁面尽临纸惋结
　　又
　　浮玉闻遂化去殊不知异事可闻其畧乎其母今安在谤者之言何足信也丹元事亦告尽録示决不示人也起居之语未晓亦告指示近颇觉养生事絶不用求新竒惟老生常谈便是妙诀咽真纳息真丹头仍须用寻常所闻般运泝流法令积久透彻乃效也孟子曰事在易而求诸难道在迩而求诸逺董生云尊其所闻则髙明矣行其所知则光大矣
　　又
　　春清穆切惟抚驭多暇起居百福甘雨应期逺迩滋洽助喜慰也某凡百粗适迁新居已浃日小窗疎篱颇有幽趣贱累亦不久到矣未期瞻奉万万为国自重
　　又
　　两防赐教感慰深至曽因周循州行奉状想已尘览即日台何如越人事嬉逰盛于春时髙怀俯就想复与众同之天色澄穆亦惟此时也莫縁陪后乗西望増慨
　　与范纯夫
　　某谓居瘴乡惟静絶欲念为万金之良药公久已尔不在多祝也子由极安常燕坐胎息而巳有一书附纳长子迈自宜兴挈两房来巳到循州一行并安过近往迎之得耗旦夕到此某见独守舍耳次子迨在许下子由长子名迟者官满来筠省觐亦不久到恐要知六妇与二孙并安健过去日留一书并数品药在此今附何秀才去如闻公目疾尚未平幸勿过服凉药暗室瞑坐数息药功何縁及此两承惠锡器极荷重意丹霞观张天师遗迹傥有良药异事乎令子不及别书侍奉外多慰子功之丧忽巳除祥哀哉奈何诸子想各巳之官某孙妇甚长旦夕到此矣
　　与萧朝奉
　　近得见令兄提举稍闻动止之详为慰少事辄冒闻幸恕率易儿子迈般挈数房贱累自防易小舟由龙南江至方口出陆至循州下水到恵贱官重累敢望矜恤特为于郡中诸公醵借白直数十人送至方口计未逺出州界切望垂念已于循州擘画得数十人至方口迎之也流落困苦想加愍察
　　荅王庄叔二首
