<!-- { "loadSidebar": true } -->
　　门下朕惟将相之崇资是为文武之极选隆其名器所以重朝廷列于蕃宣所以屏王室矧乃居留之任必属老成之人爰择刚辰敷告有位具官文彦博器闳而厚识粹而明学得其方通古今而知要才周于物适大小以惟宜自奋发于声猷早更于中外居则叅禆乎国论出则宣畅乎皇威两践台司首当柄用贤愚式序举百职以咸修纲纪甚明賛万几而至悉自恳避钧衡之任出司管钥之严逮此逾时蔚然休问眷言邦哲实简予衷是用更其拥节之荣委以别京之重劲兵所宿实资总制之权雅俗惟淳兼赖抚绥之政于戯与国同体是谓股肱之良惟民具瞻方隆师尹之望顾我旧徳岂烦训辞徃其钦哉祗服休命可特授依前检校太师同中书门下平章事潞国公行陜州大都督府长史充保平军节度使判大名府兼北京留守司事充大名府路安抚使加食邑七百戸食实封五百戸功臣散官勲封如故仍放谢辞发赴本任主者施行
　　除李昭亮检校太保判定州制【二月十五日】
　　门下严师律以宣威是为将率之事谋王体而坐论必属廊庙之臣惟二柄之是兼盖一时之首选顾于寄任宜副倚毗爰告外庭式休命具官李昭亮资质纯厚器识通明世有勲庸蔚为旧徳家传韬畧济以美材爰自壮龄早膺奬擢训齐士伍号令信于恩威宿卫朝廷勤劳着于夙夜屡被蕃宣之寄实资镇抚之才惟留钥之别都乃宿兵之重地嵗时滋乆誉望益嘉眷言中山还尔旧治是用易以将旄之宠増其帝傅之崇于戯宣国威灵用绥寜于邉鄙求民疾苦以班布于教条俾无北顾之忧惟我老成之倚徃践厥位时惟钦哉可特授检校太傅依前同中书门下平章事行兖州大都督府长史充泰寕军节度使充定州路都部署兼安抚使判定州加食邑七百戸食实封三百戸功臣散官勲封如故仍放谢辞发赴本任主者施行
　　除李端懿寜逺军节度使知澶州制【同日】
　　门下至治之时常不忘于武备用兵之要在先择于将臣礼乐诗书必资于学智信严勇又兼以仁是惟难才岂不慎选用诹【一作择】刚日敷告外庭具官李端懿器质宏深资识敏茂地聨近戚无富贵之骄世济美材躬儒素之行粤从壮嵗绰有令名学问足以与谋忠信可以事上而能克励名节靡皇宴安每思报国以有为尝请治民而自効北州之政称最东土之人甚思惟留务之是居顾歴时而颇乆俾加褒进爰考佥同是用宠以节旄委之蕃翰于戯为政而先无扰所以靖民除戎以戒不虞是宜有素繄乃通明之畧副予简任之懐徃惟钦哉膺此休渥可特授依前检校刑部尚书充寜逺军节度知澶州加食邑七百戸食实封三百户散官勲封如故主者施行
　　赐礼部侍郎叅知政事曽公亮乞罢不允诏【二月十八日】
　　卿以敏识精学叅賛万务防徳茂行表仪百僚而思虑之劳偶婴疾恙药石之効闻比康平嘉谋谠言日以虚伫封章屡上引避甚坚岂未体于眷懐而每烦于开谕宜专辅养以副倚毗所乞宜不允
　　赐新除寜逺军节度使李端懿让恩命第一表不允断来章批答口宣【同日】
　　卿聨国懿戚惟时美材乆居留使之权俾委将旄之任载嘉冲挹思避宠荣宜体眷懐无烦牢让
　　閤门赐新除寜逺军节度使知澶州李端懿告勅口宣【同日】
　　卿世胄聨华资材甚茂早膺器使颇着声猷俾进总于中权式増荣于戚里所宜祗服以体眷懐
　　赐新除工部尚书知秦州张方平陈让不允诏【三月十六日】
　　卿识茂器闳智优学博施于有用谓靡不宜乃眷西陲最为重地惟抚绥备御之任必通明敏给之才予难其人于尔为得委遇之意则惟其勤避让之诚夫何于再勉祗其徃当体朕懐
　　赐枢宻副使尚书礼部侍郎程戡乞退休第二表不允批答【三月十六日】
　　省表具之朕惟朝廷之礼广大材贤【一作贤材】之士众多必有耆哲之臣以为时望之重卿早被奬擢蔼然声猷叅聨钧辅之崇协賛枢机之要履躬之懿乆见于纯诚事上之忠志期于尽瘁顾方深于毗赖而恳避于宠荣封章继来敦谕亦至引年以礼虽嘉止足之贤优老虚懐未忘眷遇之意徃安厥位宜体予衷所乞宜不允大相国寺大殿上开啓为民祈福道塲斋文【五月三日】
　　伏以南薫被物方兹长育之明西觉之雄允頼慈仁之济俾延净侣防起法筵冀迎百善之祥普洽万生之众赐宰臣富弼第二表乞退不允批答【五月十五日】
　　省表具之卿事君一心忧国百虑简防寒俊而多得遗才慎重赏刑而惟恐过举蔚然徳业方厚倚毗而纲宪之司异同兴论或事非大体或言渉难明因其捃摭于至微益见始终之无过虽开广言路务在兼容而进退大臣岂当縁此所宜笃卿自信之志成朕不惑之明涣然无疑来复厥位所乞宜不允
　　赐宰臣富弼乞退第四表不允断来章手诏
　　省四上表乞解机务事具悉朕力排谗搆之言兼采搢绅之望委卿以重任待之以不疑惟致治之至难方同心而共济勉以无怠庶防有成而执法之臣以言为职议既不一理难必从遂其好胜之私因于积忿而发事縁暧昧语渉中伤遽罢宪司以释羣惑虽朕之不明不敏既能为卿而辨之而卿亦何嫌何疑遂将去朕而不顾避辞已确敦谕亦勤其体予懐复安尔位使天下晓然知朕任贤而勿贰也所乞宜不允仍断来章付富弼赐枢宻副使张昪生日诏【一作口宣五月十九日】
　　卿以业履之清优任枢机之宻勿余所礼遇时之具瞻爰届诞辰俾加庆锡
　　赐荆湖北路救济饥民知州奬谕勅书【五月二十七日】
　　夫修人事所以御天灾安吾民岂不在良吏尔学优从政职任治人因凶嵗之疫饥体诏书之隠恻既免罹于殍馑仍不夭于札瘥再惟敏事之材深得防荒之礼第课来上予心所嘉宜有褒章以旌善绩
　　赐河阳三城节度使同中书门下平章事文彦博进奉谢祫享加恩诏【六月十七日】
　　诗云君子邦之基记曰大臣民之表予所宠异礼宜优隆乃因祭福之均恩首效骏良而来献载惟诚恪深用叹嘉
　　赐定国军节度使知并州梁适进奉谢恩马诏【六月十七日】
　　大卤之雄中权为重时有旧老柬于予衷宠之旄钺之荣委以蕃宣之寄效骏良而来献将诚慤之甚勤省覧己还叹嘉曷已
　　赐观文殿大学士知定州厐籍进奉谢恩马诏【六月十七日】
　　书殿之职号为清优旧徳之臣所宜宠异乃求骏足以副勤诚曽非贵物之心实体事君之节省阅于再叹奬不忘
　　赐防州观察使定州路副都部署刘涣进奉谢恩马诏【同日】
　　国家慎选材武委之事权优其宠荣所以责効厚其颁予所以养亷乃因物以逹诚见事上之惟恪省阅于再叹嘉不忘
　　赐定国军节度使梁适进奉谢恩马诏
　　卿惟时旧徳为国将臣推恩典以既优俾家庭之増宠乃输良贡以効诚勤省阅以还叹嘉弥切
　　赐外任臣寮进奉贺祫享礼毕书【六月十七日】
　　朕以孟冬卜吉大祭伸防惟熈事之既成实庶邦之共庆载披来贡深见输忠省阅以还叹嘉良切
　　赐翰林学士尚书兵部员外郎知制诰吴奎乞知青州不允诏【七月二十一日】
　　卿强学博览足以通古今嘉谋谠言足以承顾问朝夕献纳余有望焉矧方委之剧烦婴以事任懋乃贤业宜有施于朝廷奋乎壮猷岂遐便于乡里其安尔职深体眷懐
　　赐新除宣徽南院使检校太保鄜延路马歩军都部署经畧安抚使判延州程戡让恩命第一表不允断来章批答【八月八日】
　　省表具之廼者卿数上封章恳辞枢要兼引年而为请思还政以自頥眷惟耆旧之英诚乆剧繁之任俾増书殿之职仍叅讲席之聨是曰清优岂忘顾遇而进见之际聪明未衰廼迁使领之华徃重邉陲之寄予意所属佥言允谐虽冲尚之可嘉惟成命之难止所让宜不允仍断来章
　　赐知建昌军杨仪进奉银珠稻米勅书【八月十六日】
　　劝力农而务本惟汝之官登嘉谷以告丰乃时之瑞粲然良实来効贡囊载惟修职之勤式缓忧民之意省阅于再叹尚不忘
　　赐右谏议大夫知梓州吕居简进奉乾元节无量夀佛一防书【同日】
　　夀觞纪节罄率土以均欢妙像有仪献无疆之善祝嘉乃爱君之意见于事上之恭省阅以还叹嘉良切赐新除翰林学士依前礼部郎中知制诰权知开封府蔡襄上表乞依旧知泉州不允诏【八月十五日】
　　卿学通古今足以备献纳政适寛猛足以临剧烦而得材之难顾常劳于选任矧居外兹乆寜自逸于便安是宜勉旃来服新命绰有余力夫何微疾之辞居然宠名固为荣养之乐其毋必让当体至懐
　　赐屯田员外郎王公衮奬谕勅书
　　向者长人之官备盗不谨害我命吏惊兹逺民汝于斯时能奋厥効督捕甚急馈饷有方致兹凶徒卒就擒戮第功来上覆实不虚载嘉勤劳深用褒叹
　　东太一宫立冬祝文【九月二十四日】
　　四时适序万物坚藏嘉嵗时之有成繄神休之是赖承兹灵贶报以吉蠲惟冀享诚益敷多祐
　　延福宫性智殿开啓皇后生辰道塲斋文【同日】
　　伏以坤徳流徽式临于诞日贝文宣妙恭仰于巨慈载严秘邃之庭骈集清修之侣冀资夀福时启灵塲伏愿毫相分光法云假防凭兹胜利永保遐龄
　　延福宫性智殿开啓皇后生辰道塲宻词【九月二十六日】
　　伏以寒律正时适临于良月曽沙诞庆爰纪于嘉辰夙清秘殿之严并集祗园之侣冀因胜利延锡禧【一作休】祥永辅坤仪益隆夀祝
　　故赠濮王允让十月九日坼櫕祭文【同日】
　　日月惟吉山川既佳启兹櫕涂徃即襄事顾歆薄奠宜体哀悰
　　故赠濮王允让十月十八日起灵祭文【同日】
　　仪物既备川涂甚夷徃即佳城卜兹吉日灵其顾享副此哀懐
　　故赠濮王允让十月二十日下事祭文【同日】
　　惟灵禀徳甚茂享年不遐余心所哀防典斯备徃即安宅享兹克诚
　　抚问防葬使向传式诏【同日】
　　葬之为礼古所重焉方将事以在涂顾劳心于祗役眷赖之意不忘于懐
　　抚问西京并汝州路祔葬随防宗懿已下勅书【同日】
　　日月惟吉川涂匪遐顾襄事之有期嘉送终之尽礼劳勤备至眷瞩良深
　　抚问尚宫沈氏书【同日】
　　輀旌就道霜露戒时载惟将防之劳无怠祗勤之意抚问西京并汝州路管勾修坟并沿路巡检道路及管勾一行灵轝程顿排办等朝臣使臣内臣等勅书
　　卜吉趋时送终备物顾风霜之方厉念事役之为劳赐宰臣富弼上第一表乞解罢机务不允批答
　　省表具之夫宰相之事非可以嵗月考而一二数也其在朝廷选贤任能而各得其职下俾民俗迁善逺罪而不知其然至于法度修纪纲正然后相与慎守而安行之以臻于治此朕所以虚心一意日有望于卿者也今事有绪而卿辞焉岂朕徳之不明将顾时之不可中道而止夫何谓哉俾予获用材不尽之讥而卿渉苟安自便之计予所不取卿其勉焉所乞宜不允
　　赐宰臣富弼上第三表乞解罢机务不允断来章批答
　　省表具之卿博通古今之学深逹治乱之原徳业之隆名称甚盛朕方虚已而任不愧知人之明而自秉钧衡宣劳夙夜惟是小大之政损益施设惟卿之为罚罪赏功进退能否惟卿之听时有异论岂无多言一切屏之惟卿之信若乃恭已南面庶几辅予享其成功登于至治亦惟卿之图其三者人君之所难予罔敢忽其一者在卿之不止庶克有成而无名屡辞实所难谕卿其体兹至意究乃素懐所乞宜不允仍断来章








