<!-- { "loadSidebar": true } -->
　　先生相与赏西街小子亲携几杖来行次毎容参剧论坐隅还许侍余杯槛前流水心同乐林外青山眼重开时泰身闲难两得直须乗兴数追陪
　　先生髙蹈隐西街风月犹牵赋咏才暂到隣家赏池舘便将佳句写琼瑰壮图已譲心先快剧韵仍降字占挼只有一条夸大甚水边曾未两三杯
　　游月陂
　　月陂堤上四徘徊北有中天百尺台万物已随秋气改一鐏聊为晩凉开水心云影闲相照林下泉声静自来世事无端何足计但逢佳日约重陪
　　秋日偶成二首
　　寥寥天气已髙秋更倚凌虚百尺楼世上利名羣蠛蠓古来兴废几浮沤退居陋巷顔囘乐不见长安李白愁两事到头须有得我心处处自优游
　　闲来无事不从容睡觉东窗日已红万物静观皆自得四时佳兴与人同道通天地有形外思入风云变态中富贵不滛贫贱乐男儿到此是豪雄
　　代少卿和王宣徽游崇福宫
　　睿祖开真宇祥光下紫微威容凝粹穆仙仗俨周围嗣圣严追奉神游遂此归冕旒临秘殿天日照西畿朱鳯衔星盖清童护玉衣鹤笙鸣逺吹珠蘂防晴晖瑶草春常在琼霜晓未晞木文灵像出太一醴泉飞醮夕思飊驭香晨望绛闱衰迟愧宫职萧洒自忘机
　　和王安之五首
　　小园
　　闲坊西曲奉常家景物天然占一窳恰似庾园基址小全胜浥涧路途賖知君陋巷心犹乐比我侨居事已且喜杖藜相过易隔墙无用少游车【白乐天有诗戏卢中丞浥涧山居去城之逺】
　　野轩
　　谁怜大第多竒景自爱贫家有古风防向红尘生野思始知泉石在胸中
　　污亭
　　强洁犹来真有为好髙安得是无心污亭妙防君须防物我何争事莫侵
　　药轩
　　嚢中数味应千种砌下栽苖过百名好是微风入庭户清香交送满檐楹
　　晩晖亭
　　亭下花光春正好亭头山色晩尤佳欲知剰占清【一作春】风处思顺街东第一家
　　和花庵
　　得意即为适种花非贵多一区才丈席满目自云萝静听禽声乐闲招月色过期公在康济终柰此情何
　　子直示以新诗一轴偶为四韵奉谢
　　治剧君能佚居闲我更慵自惟降藻丽不解断舂容寡和知高唱深情见古风静吟梁甫意真似卧隆中
　　和诸公梅台
　　急须乗兴赏春英莫待空枝谩寄声淑景暖风前日事淡云微雨此时情
　　后一日再和
　　常劝嬉游须及辰莫辞巾屦染埃尘秪应风雨梅台上已减前时一半春
　　郊行即事
　　芳原緑野恣行时春入遥山碧四围兴逐乱红穿柳巷困临流水坐苔矶莫辞盏酒十分醉秪恐风花一片飞况是清明好天气不妨游衍莫忘归
　　春日江上
　　新蒲嫩柳满汀洲春入渔舟一棹浮云幕倒遮天外日风帘轻飏竹间楼望穷逺岫微茫见兴逐归槎汗漫游不畏蛟螭起波浪却怜清泚向东流
　　下白径岭先寄孔周翰郎中
　　骤经微雨过芳郊转觉长河气象豪归骑已登吴坂峻飞云犹认华山髙门前岐路通西国城上楼台压巨涛欲问甘棠旧风化主人邀客醉香醪
　　盆荷二首
　　庭下竹青青【一作圆】盆荷水面平谁言无逺趣自觉有余清影倒假山翠波光朝日明涟漪尤緑净凉吹夜来生衡茅岑寂掩柴闗庭下萧疎竹数竿狭地难容大池沼浅盆聊作小波澜澄澄皓月供宵影瑟瑟凉风助晓寒不校蹄涔与沧海未知清兴有谁安
　　陈公廙园修禊事席上赋
　　盛集兰亭旧风流洛社今坐中无俗客水曲有清音香篆来还去花枝泛复沉未须愁日暮天际是轻阴
　　酬韩持国资政湖上独酌见赠
　　对花酌酒公能乐饭糗羮藜我自贫若语至诚无内外却应分别更迷真【韩诗云曲肱饮水程夫子宴坐焚香范使君愧我未能忘外乐縁尊红芰对西曛】
　　哭张子厚先生
　　叹息斯文约共修如何夫子便长休山东无复苍生望西土谁共后学求千古声名聨棣萼二年零落去山丘寝门恸哭知何限岂独交亲念旧游




　　二程文集巻一
　　钦定四库全书
　　二程文集巻二
　　明道文集二　　　　　宋　　程颢　撰
　　奏疏表
　　论王覇之辨
　　臣伏谓得天理之正极人伦之至者尧舜之道也用其私心依仁义之偏者霸者之事也王道如砥本乎人情出乎礼义若履大路而行无复囬曲霸者﨑岖反侧于曲径之中而卒不可与入尧舜之道故诚心而王则王矣假之而霸则霸矣二者其道不同在审其初而已易所谓差若毫厘缪以千里者其初不可不审也故治天下者必先立其志正志先立则邪説不能移异端不能惑故力进于道而莫之御也苟以霸者之心而求王道之成是衒石以为玉也故仲尼之徒无道桓文之事而曽西耻比管仲者义所不由也况下于霸者哉陛下躬尧舜之资处尧舜之位必以尧舜之心自任然后为能充其道汉唐之君有可称者论其人则非先王之学考其时则皆驳杂之政乃以一曲之见幸致小康其创法垂统非可继于后世者皆不足为也然欲行仁政而不素讲其具使其道大眀而后行则或出或入终莫有所至也夫事有大小有先后察其小忽其大先其所后后其所先皆不可以适治且志不可慢时不可失惟陛下稽先圣之言察人事之理知尧舜之道备于已反身而诚之推之以及四海择同心一徳之臣与之共成天下之务书所谓尹躬暨汤咸有一徳又曰一哉王心言致一而后可以为也古者三公不必备惟其人诚以为不得其人而居之则不若阙之之愈也葢小人之事君子所不能同岂圣贤之事而庸人可参之哉欲为圣贤之事而使庸人参之则其命乱矣既任君子之谋而又入小人之议则聪明不専而志意惑矣今将救千古深锢之为生民长久之计非夫极听览之明尽正邪之辨致一而不二其能胜之乎或谓人君举动不可不慎易于更张则为害大矣臣独以为不然所谓更张者顾理所当耳其动皆稽古质义而行则为慎莫大焉岂若因循苟简卒致败乱者哉自古以来何尝有师圣人之言法先王之治将大有为而返成祸患者乎愿陛下奋天锡之勇智体干刚而独断霈然不疑则万世幸甚【熙宁二年上时为监察御史里行】
　　论遣张载按狱
　　臣伏闻差著作佐郎张载往明州推勘苖振公事窃谓载经术徳义久为士人师法近侍之臣以其学行论荐故得召对防陛下亲加延问屡形天奬中外翕然知陛下崇尚儒学优礼贤俊为善之人孰不知劝今朝廷必欲究观其学业详试其器能则事周有系教化之本源于治政之大体者傥使之讲求议论则足以尽其所至夫推案诏【一作讼】狱非谓儒者之不当为臣今所论者朝廷待士之道尔葢试之以治狱虽足以见其钩深练覈之能攻摘断击之用正可试诸能吏非所以尽儒者之事业徒使四方之人谓朝廷以儒术贤业进人而以狱吏之事试之则抱道修洁之士益难自进矣于朝廷尊贤取士之体将有所失况苖振罪犯明白情状已具得一公平干敏之人便足了事伏乞朝廷别赐选差贵全事体谨具状奏闻【熙寜二年闰十一月上时为监察御史裹行】
　　论君道【一作上殿劄子】
　　臣伏谓君道之大在乎稽古正学明善恶之端辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训为必当从先王之治为必可法不为后世驳杂之政所牵制【一作滞】不为流俗因循之论所迁惑自知极于明信道极于笃【一本此句在上句上】任贤勿贰去邪勿疑必期致世如三代之隆而后已也然天下之事患常生于忽防而志亦戒乎渐习是故古之人君虽出入从容闲燕必有诵训箴谏之臣左右前后无非正人所以成其徳业伏愿陛下礼命老成贤儒不必劳以职事俾曰亲便座讲论道义以辅养圣徳又择天下贤俊使得陪侍法从朝夕延见开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复亷耻葢亦朝廷尊徳乐道【一作义】之风未孚而笃诚忠厚之教尚鬰也惟陛下稽圣人之训法先王之治一【一作正】心诚意体干刚徤而力行之则天下幸甚
　　请修学校尊师儒取士劄子
