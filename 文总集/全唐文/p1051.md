<!-- { "loadSidebar": true } -->
E55]门，日月绵远，同茔异穴，卜兆从宜。公仲弟九皋，宋襄广三州刺史采访节度经略等使殿中监。季弟九章，温吉曹等州刺史鸿胪卿，腰金拖紫，三虎为荣，立德行政，二冯推美。嗣子拯，居丧以孝闻，立身以行著，陷在寇逆，不受伪官，及收复两京，特制拜朝散大夫太子右赞善大夫。孙藏器，河南府寿安尉，就保先业，克秉义方。侄殿中侍御史抗，文吏雅才，清公贤操，以兄拯早世，侄藏器幼孤，未建丰碑，乃刻乐石，用展犹子之慕，庶扬世父之美。浩义深知已，眷以文章，礼接同人，惠兼甥舅。薄技效德，无愧其词。铭曰：
    凤生丹穴，鹏翥南溟。天乘粹气，地发精灵。杰出我公，扬於王庭。甫称降神，说表骑星。学究经术，文高宗匠。再掌司言，爰立作相。忠义柱石，谋猷帷帐。王纲允，帝采惟亮。退居右揆，出守南荆。元鹤缉翼，青蝇营营。不螟犹视，虽殁如生。昭昭令名，千古作程。
    ☆封演
    演，天宝中为太学生。大历中官邢州刺史，贞元中历检校尚书吏部郎中兼御史中丞。
    ○说潮
    余少居淮海，日夕观潮，大抵每日两湖，昼夜各一。假如月出潮以平明，二日三日渐晚，至月半，则月初早潮翻为夜潮，夜湖翻为早潮矣。如是渐转，至月半之早潮，复为夜潮，月半之夜潮，复为早潮。凡一月旋转一匝，周而复始，虽月有大小，魄有盈亏，而潮常应之，无毫厘之失。月阴精也，水阴气也，潜相感致，体於盈缩也。
    ○魏州开元寺新建三门楼碑
    先王立清庙修百祀，所以展严，祈景福。今释门之有塔寺，亦像教之崇建福焉。或谓之人祠，或哀思之精舍，或谓之伽蓝，或谓之招提，名虽不同，其实一也。河朔之州，魏为大；魏之招提，开元为大。开元者，在中宗时草创，则曰中兴，在元宗时革故，则曰开元。道无常各，随时而已矣。宝应初岁，王师北伐，奋其威武，或以火攻，秉秆翕其延烧，积薪吁其可扑。由是寺门夷荡，鞠为灰烬，缁侣往来，莫庇风雨，耆老兴叹，衣冠疚心，共甘没齿，不睹兴复。洎开国田公之在魏也，勒四封之人而抚之，阅三军之实而补之。戎务之闲，谂於僧曰：“彼道场胜地，丽谯馀址，堙替历稔，末之克修。吾侪阖庐，犹设键闭，矧乎尊像之所在，福田之所植，台观有素，其可阙乎？始吾之来，有意於此，惟是缉绥申儆，以供御上事，故未遑也。今原野垦，府库实，庶安居徒逸而缔构不备，岂吾心哉？”即持俸钱，远度山木，匠伯献艺，役夫亻孱功。时大军之後，良材一罄，龙门上游，下筏仍阻。公乃使河中府以营建之旨，咨於台臣，精诚内驰，万里潜契。山不吝宝，贞松大来，炎凉未再，水滨如积。惊和峤之千丈，恧庆氏之百车，操绳墨运斤斧者，得以功成而不溷，亦由材之备矣。既立三门，镇之层楼；又像双阙，校之连阁。薨宇若画，楝桴干□，荦投盖而靡及，嬴抱关而方启。上可以回眺百里，览川原林麓之富；下可以俯瞰万室，察舟车士马之殷。崇乎信一时之壮观，而全魏之卓绝也。
    初楼之经始，僧徒皆惑，以为旧制已广，後难及也。迨楼之集事，僧徒皆喜，以为有加於前，无不及焉。其中长老，或涕而言曰：“此寺自神龙至於宝应，五十有七年而遇焚毁，自宝应以至於兹，十有三年而复旧物，非夫上天悔祸，诸佛护念，则前功几乎泯绝，大功不能为谋，尚何见斫砻之制，丹ぬ之制，烟聚雾合，声驰响应，若斯之神速者已。是知田公之勇於信施，极於修葺，非人力也，如来付嘱大臣，有旨哉。”公顷曾入寺，虔恭作礼，有舍利两粒，降於其瓶，光明圆净，莹彻心目。盖舍利者，非常之瑞虽一粒二粒，乃至多粒，供养功德，以金身等。遂於寺内起塔二所，而分葬焉。入塔之辰，见祥云灵鹤，徘徊其上，百千人俱叹未曾有，得不谓道心纯至，而冥佑荐委耶？公又以此寺经典，旧多残缺，哀彼学徒，访闻无所，乃写《一切经》两本，并造二楼以贮之，三四五佛初中後善龙宫所不备矣。耳所未闻，庄严圆满，卷帙充足，其阐化之功力有如此。公体资海岳，德迈人天，深了因果，高谢系缚，复於此寺度幼子一人。俾修净业，以传法印，妙庄故事，禳祛前轨，既历多劫，公能继之，共树善之规有如此。噫！建三门惠也，制双塔诚也，缮群经智也，度幼子慈也。有一於此，且长享百禄，庆流後裔。况能备兹四者，加以气慑貔豹，心雄铁石，一为苍生之父母，一为天子之股肱，受登坛之寄，画□台之像，未云多也。公令弟御史大夫兼贝州刺史北平郡王廷琳，雅量冲远，天姿颖出，内安黎庶，绍龚黄之名；外镇封疆，宏鲁卫之政。公爱子左散骑常侍兼御史中丞悦、驾部郎中兼御史中丞绾、从子太子宾客兼御史中丞昂等，皆才杰而妙，器周而敏，卓然自立，克茂家声，如龙如虎，森森翼翼。岂必观懿氏之兆，而後识其昌；听卜偃之说，而乃知其大？
    论者以开元天宝以来，北平士望腰金拖紫者多矣，未有如公弼谐帝室，总统方面，侯王将相，萃於一门。数十年间，光华照灼，虽方召卫霍，辑宁周汉，垂名竹素，曷以过之？寺主僧法敬昂，公所度之子也，幼而聪达，闲於礼训，求封君之锡土，慕太子之逾城。上座僧志高都维那僧道圆及诸徒众等，并精通妙法，坚持密行，名称普闻，威仪无缺。远则澄释继踵，近则福寂比肩，莫不钦公之徽猷，承公之令范。惧琼琚之匪报，思鼎鼐之有铭，聿相与转石山足，立碑门右，以无忘我田公之茂绩。其词曰：
    碣石岩，沧浪冲融。蕴兹间气，生我田公。道可济时，材任理戎。拥旄杖钺，作藩於东。八座爰涉，三台累践。人臣宠荣。今古或鲜。祗率常命，式敷彝典。殊勋载崇，真门日阐。三门峨峨，旧址已倾。刊木万里，匪公谁成？双塔嶷嶷，光现是呈。运甓千夫，匪公孰营？无量法宝，允资流布。有梵有室，所闻必具。无量眷属，允资佛护。若女若男，过缘则度。俭德凛如，心澹如。倾家以旋，内不留储。恢我佛乘，壮我禅居。永绥福寿，其乐只且。
    ☆窦叔蒙
    叔蒙，大历中浙东处士。
    ○海涛论
    原天地之本始，不知根ぼ孰先？盖自坯璞卵胎，并鼓於太素也。天人之变，古今言者详矣。著之成说，存诸史册，故无以间然。而地灵之推运，水德之经纬，则夫恒数，与天并骛，探而究之，可得历数而计之也。前史氏蔑如不记，其无乃有阙典乎？夫阴阳异仪而反违，以其反违，故赖以相资。是故天与地违德以相倾，刚与柔违功以相致，男与女违性而同志。造化何营？盖自然耳。若夫凝阴以结地，融阴以流水，锺面为海，氵瓜而为泉。或配天守雌，或制火作牝，观其幽通潜运，非神谓何？是故潮汐作涛，必符於月；百泉不息，以经地理，犹三光未息之健於天也。晦明牵於日，潮汐系於月，若烟自火，若影附形，有由然矣。驰轮不转毂固无是也地载乎下群阴之所藏焉月悬乎上群阴之所系焉。太溟水府也。百川之所会焉；北方阴位也，沧海之所归焉。天运晦明，日运寒暑，月运朔望。错行以经，大顺小异，以合大同，是大运广度也。夜明者，太阴之主也。故为涨海源，月与海相推，海与月相明。苟非其时，不可踵而致也，时既来，不可抑而已也；虽谬小准，不违大信。故与之往复，与之盈虚，与之消息。蜉蝣伺日，辰蛤候月，以晨荣，{艹潭}以晦零，况海月乎？方诸接明水，阳燧延景火，昭昭乎见日月之感致矣。
    ●卷四百四十一
    ☆张叔良
    叔良，广德二年进士。
    ○五星同色赋（以“昊天有成命”为韵）
    圣人守公器，膺大宝，下顺乎黔黎，上法乎元造。天且不言而亲於德，星有同色兮应以道。日月既运，枪必埽。近接唐尧，远徵太昊。惠化已敷於万国，降精何惭於五老。若乃二仪覆载，七曜回旋。运行有准，次舍有躔。或以璧合，或以珠连。更水火之启闭，递金木而推迁。且镇也者，配万象以时应，周四序以功全，德位居中，浑仪之人事著矣。色黄主土，国家之王气在焉。故岁以春而布令，辰以冬而侯宣，荧惑奉炎於夏日，太白御煞於秋天。皆青白各尔，赤黑自然。忽与土而同色，瑞我皇之应乾。逖览传记，遐徵休咎。阴数六，阳数九，上苍降精，元象所守。事须合於往契，政必由乎厥后。二仪交泰兮自古同休，五星辉彩兮当今信有。天下欢洽，百姓殷阜。况运昌兮属乎羲轩，矧岁稔兮逢乎申酉。且夫据大号，宝鸿名，既资乎日角，亦禀乎星精。然後臻符瑞，叶休祯。天虽高兮取则不远，象既设兮其应甚明。观五曜之同质，审四序之有成。则知圣能法天，天能瑞圣。君臣合作，远近相庆。德迈乎古今，道洽乎歌咏。信五星之一色，乃昊天之眷命。
    ☆郭
    ，大历中官大理司直。
    ○良少林寺同光禅师塔铭
    尝闻示见有缘，缘随生灭，色空无性，性尽真如。契之者即为导师，了之者如登正觉，契了之义，其在我禅师欤？禅师法讳同光，晋人也。道心天纵，法性生知。甫及幼童，已悟无为之理；才过弱冠，便归不二之门。早岁出家，旋进具戒。以修行之本，莫大于律仪；究竟之心，须终于禅寂。禅律之道，其在斯乎？及持钵东山，归心禅袒大照，屡蒙授记，许为人师。及大照迁神，敬终恒礼，乃遁迹林野，敢为人先。虽情发于衷，而声闻於外，辞不获已，乃演大法义，开大法门。二十馀年，振动中外，从师授业，不可胜言。三十馀禅僧，尽了心地，随身化度，不离几杖。或往来嵩少，栖息荆蛮，用大自在之深心，开悟知见；行不思议之密行，拯拔昏迷。不可得而名言也。则知法轮常转，经（阙）惭翰墨，有愧荒芜。乃为铭曰：
    世尊灭度後，得道转法轮。于今无量去刂，不知凡几人。禅师自河汾，杖锡来问道。禅师为授记，可以继僧宝。三身与三业，如电亦如露。生灭既有缘，轮回自无数。惟有成道者，能入诸禅定。外现泡幻身，内变真如性。一切漏已尽，无复诸烦恼。过去与未来，皆共成佛道。太室西兮少室东，风雨交兮天地中。禅师一去不复返，长夜冥冥空是空。
    ☆许登
    登，萧宗朝官右监门卫胄曹参军，迁右拾遗。
    ○润州上元县福兴寺碑
