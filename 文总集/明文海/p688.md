<!-- { "loadSidebar": true } -->
　　司马属曰神仙之说吾儒尝诋之谓不足信然葛洪子晋洞賔希夷载在子史岂皆欺世之言哉即宛翁之言刘先生事乃耳目所覩记翁初不信先生先生之见也实欲示翁而明其非诬耳然必于信翁者何哉夫海蟾之术非蓝方不售羡门之诀必义山始得翁昔在狱中遇名仙双丫髻谓翁有道气敎之长生翁曰吾儒者有杀身以成仁安用此又授之以黄白之术翁曰吾儒者一介不取予诸人安用此双丫髻曰谬矣子谓取予诸人者岂我之谓哉翁于是盖有得矣今年防七十而顔色童赤形如野鹤圣胎真诀固有所受夫岂凡品可得而与闻哉
　　刘太守仙觧传【赵枢生】
　　太守刘氏名伟关中人幼慕神仙长而愈益好之正徳间举进士第始为御史出守楚郡一日忽封函寄其家与为诀当以某日逝父以为狂不之信其母独曰儿平生诩诩好谈仙事今得无有异盍使使讯之及令家人至治所则果逝矣因祓殡归旣行徐觉棺轻及抵家若无物者父母趣啓视之仅遗含殓具尔因大骇以空棺厝之公旣得仙蜕去乃别自称刘胡子卖药于山西代州人初不识其何许人乃病者求药随以丸应不索价无不立瘳者乂相人言未来事辄竒中于是代之好事者莫不声相传曰刘胡子刘胡子云有秀才甄成徳李念及弟愈三人仡仡负才士也闻刘胡子善相二李先往询之公一觏防即许进士仕当为给舍愈幼素儇戱呼之曰刘胡子试观我何如兄公摩其顶曰孺子乃玩我吾本不应语若然若实亦进士也位清要即次乃兄耳二李旣得报趋往告甄甄在三人中齿素长不欲往二李强之乃往公就相之曰君勿忧不贵后当为李官也甄喜即投契数随侍之后知其有金丹术握手引至静处向公再三叩之公曰若问吾吾恶能为若讳然系上清秘防凡人诚难知今有一养气诀授若若其持而行之甄谨拜受公客代州久代人第知为刘胡子无能踪迹其所自防有一商人过见公愕曰异哉兹吾恩人刘太守是也胡为来哉公始佯不喻商即长跪再拜道某前以某事寃系郡狱赖公平反得释公度不可隐即云吾己出家戒令勿言公旣为商人物色得遂遁去越数嵗复之留都留都时掌台事者辑公邦竒与公少为同学生后闻公为太守死归葬一日出三山街见一人山巾道服行廊下状似刘即停节呼吏附耳语令蹑其后侦之果刘也便强与俱来吏如指往公不色遁寻随吏先诣韩私廨韩还见公犹畴昔时人也惊且喜便设榻道旧事接殷勤甚懽巳设饮食公谈笑言动举止皆如平生韩公始终疑之意其死己久此何物者韩谓畏烧酒试问云公能饮烧酒不公徐笑曰若疑我耶吾故吾耳取烧酒饮数斗无恙韩公始不疑居久之辞去僧寺中宿韩公时时与六卿诸公询访之而后诸司官闻公名悉来通谒车迹遍寺门矣然公多辞不见惟韩公同往者乃得见有官求见公不获随寺僧引至公所居则閴无人焉官怒趋出欲抶寺僧僧再入求之则公又在僧具道所以公曰不可以吾故累若乃出见之问功名不答公自是遂辞僧言欲往他所忽不见不知所终时嘉靖戊申己酉歳也其后代州三士者念与成徳果为给舍愈部郎甄所传养气法至今行之秘不肯泄甄为家大人同榜进士
　　都外史曰余闻云笈真诰言内传等书其言尸觧事类状非一即衣在形去者或与白日冲升者有间然轶却疾延龄之科数等矣第初逝时今人心惑不信如王屋同学四子者不少尔洎逝后幻迹往往彪着乃始信其不死故非有卓见素测归化理以一蜕为快者难与道焉太守虽灵诞有自然其积基絫构成其幻志亦学海必至者欤迹其业举子入彀又逐世资膺治民职非外三生别持功行者也其皆以过客视所歴者耶抑世之倜傥竒瑰之士禀尚虗者非鲜盖有敝蹝尘径入山出林一往不返者测其所之亦当乗云蹑虹遨乎不系之域然声湮迹没不如太守之膺世资又昭昭处人境而蜕去去而不死而迹留异矣然太守方骛冥蒙秽埃其以留者为重与否耶余欲学太守者覩其始终显化是以列其行事着于篇




　　明文海巻四百二十
　　钦定四库全书
　　明文海巻四百二十一　　　余姚黄宗羲编传三十五
　　仙释
　　俞长沙传【林大春】
　　明兴二十有七载天子临轩防士得张信而下百人有俞允者字嘉言松江华亭人也官拜楚府纪善改鲁山今寻迁礼部主事奉命使楚坐还报失期谪判长沙故今称长沙公云初长沙公少时为人疏节倜傥不覊然能力耕以事其父父性乐施予尝与道者俱一日有道人者羽衣策杖而过之因止宿焉父命侍食侑以美器道人輙陨其一公殊不为意遇之如礼明日道人者出遇少年行博于市旋博得一器以归其器絶类昨陨者曰器固无恙如是盖道人业己预知有此姑以试公耳廼公固不为动而少年者輙恚愤益急与博徒十数辈求博道人道人每与之博必得竒胜于是少年窘甚不敢鬪咸窃惊异之公因笑而问曰而技可学乎曰子有竒气异时当奉大对为天子命吏是不足学也遂别去公悟乃始折节为儒补博士弟子是时江南甫定经学失传公独得三传于蠧简中玩味久之欣然有得乃以春秋举畿内髙第至是果举进士歴前官如道人指其后之长沙贬所未至防道病暴卒己而复苏先是公病己革己易箦待榇于沙门七日矣忽有医者贸药而至或戱之曰寺有死者可复生否曰可入取青囊一粒纳公口中有顷得呕数声竟起不死于是家人大喜竞以金帛酬医医无所受询其姓名亦不答也第云长沙有白鹤大仙庙盍往修之俄失所在众皆骇然然后知其为白鹤仙神也而或以问公公始为言畴昔事谓我实神游其地而未尝往也往而复还而未尝生也其静定如此及至官访之果得白鹤庙重建焉居七年以寿终后六世孙汝为者复以毛诗举隆庆辛未进士假守潮州为予道其事
　　林子曰余少客吴越间尝闻吴中人士往往谈长沙公始终遇仙事私心异之及得其孙贰守公所为事状始知公盖儒而自托于仙者其于死生之际视若梦幻亦可谓有守能不乱者矣而论者乂谓圮上之遇济北之祠卒成帝师以光辅有汉而公官不过为郎位不过别驾以为公憾不知公于死生能齐矣彼区区得丧何物者且以贾生之贤尤不免于长沙之悲而公乃不闻其有幽愤之辞投湘吊古之赋其视贾生处此似为过之由此观之其迄于今以有嗣也宜哉
　　达观大师传略【陆符】
