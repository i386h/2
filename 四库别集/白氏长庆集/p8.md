<!-- { "loadSidebar": true } -->
　　井底引银瓶银瓶欲上丝绳絶石上磨玉簮玉簮欲成中央折瓶沉簮折知奈何似妾今朝与君别忆昔在家为女时人言举动有殊姿婵娟两鬓秋蝉翼宛转双蛾逺山色笑随戏伴后园中此时与君未相识妾弄青梅慿短墙君骑白马傍垂杨墙头马上遥相顾一见知君即断肠知君断肠共君语君指南山松柏树感君松柏化为心闇合双鬟逐君去到君家舍五六年君家大人频有言聘则为妻奔是妾不堪主祀奉苹蘩终知君家不可住其奈出门无去处岂无父母在高堂亦有亲情满故乡潜来更不通消息今日悲羞归不得为君一日恩悮妾百年身寄言痴小人家女慎勿将身轻许人
　　官牛　讽执政也
　　官牛官牛驾官车浐水岸边般载沙一石沙几斤重朝载暮载将何用载向五门官道西緑槐隂下铺沙堤昨来新拜右丞相恐怕泥涂汚马蹄右丞相马蹄蹋沙虽浄洁牛领牵车欲流血右丞相但能济人治国调隂阳官牛领穿亦无妨
　　紫毫笔　讥失职也
　　紫毫笔尖如锥兮利如刀江南石上有老兔吃竹饮泉生紫毫宣城之人采为笔千万毛中选一毫毫虽轻功甚重管勒工名充嵗贡君兮臣兮勿轻用勿轻用将何如愿赐东西府御史愿颁左右台起居握管趋入黄金阙抽毫立在白玉除臣有奸邪正衙奏君有动言直笔书起居郎侍御史尔知紫毫不易致每嵗宣城进笔时紫毫之价如金贵慎勿空将弹失仪慎勿空将録制词
　　隋堤栁　悯亡国也
　　隋堤栁嵗久年深尽衰朽风飘飘兮雨萧萧三株两株汴河口老枝病叶愁杀人曽经大业年中春大业年中炀天子种栁成行夹流水西自黄河东至淮緑隂一千三百里大业末年春暮月栁色如烟絮如雪南幸江都恣佚游应将此栁繋龙舟紫髯郎将防锦防青蛾御史直迷楼海内财力此时竭舟中歌笑何日休上荒下困势不久宗社之危如缀旒炀天子自言福祚长无穷岂知皇子封酅【戸圭切】公龙舟未过彭城閤义旗已入长安宫萧墙祸生人事变晏驾不得归秦中土坟数尺何处吴公台下多悲风二百年来汴河路沙草和烟朝复暮后王何以鍳前王请看隋堤亡国树
　　草茫茫　惩厚葬也
　　草茫茫土苍苍苍苍茫茫在何处骊山脚下秦皇墓墓中下涸三重泉当时自以为深固下流水银象江海上缀珠光作乌兎别为天地于其间拟将富贵随身去一朝盗掘坟陵破龙椁神堂三月火可怜寳玉归人间暂借泉中买身祸奢者狼藉俭者安一凶一吉在眼前慿君回首向南望汉文在灞陵原
　　古塜狐　戒艳色也
　　古塜狐妖且老化为妇人顔色好头变云鬟面变妆大尾曳作长红裳徐徐行傍荒村路日欲暮时人静处或歌或舞或悲啼翠眉不举花钿低忽然一笑千万态见者十人八九迷假色迷人犹若是真色迷人应过此彼真此假俱迷人人心恶假贵重真狐假女妖害犹浅一朝一夕迷人眼女为狐媚害却深日增月长溺人心何况褒妲之色善蛊惑能丧人家覆人国君看为害浅深间岂将假色同真色
　　黒潭龙　疾贪吏也
　　黒潭水深色如墨传有神龙人不识潭上架屋官立祠龙不能神人神之丰凶水旱与疾疫乡里皆言龙所为家家养豚漉清酒朝祈暮赛依巫口神之来兮风飘飘纸钱动兮锦伞摇神之去兮风亦静香火灭兮杯盘冷肉堆潭岸石酒泼庙前草不知龙神享几多林防山狐长醉饱狐何幸豚何辜年年杀豚将餧狐狐假神龙食豚尽九重泉底龙无知
　　天可度　恶诈人也
　　天可度地可量唯有人心不可防但见丹诚赤如血谁知伪言巧似簧劝君掩鼻君莫掩使君夫妇为参商劝君掇蜂君莫掇使君父子为豺狼海底鱼兮天上鸟高可射兮深可钓唯有人心相对时咫尺之间不能料君不见李义府之辈笑欣欣笑中有刀潜杀人隂阳神变皆可测不测人闲笑是瞠
　　秦吉了　哀寃民也
　　秦吉了出南中彩毛青黒花颈红耳聪心慧舌端巧鸟语人言无不通昨日长爪鸢今日大觜乌鸢捎乳燕一窠覆乌啄母鸡双眼枯鸡号堕地燕惊去然后拾卵攫其雏岂无雕与鹗嗉【音素】中肉饱不肯搏亦有鸾鹤羣闲立飏高如不闻秦吉了人云尔是能言鸟岂不见鸡燕之寃苦吾闻凤凰百鸟主尔竟不为凤凰之前致一言安用噪噪闲言语
　　鵶九剑　思决壅也
　　欧冶子死千年后精灵闇授张鵶【于加切】九鵶九剑铸吴山中天与日时神借功金铁腾精火翻焰踊跃求为镆鎁剑剑成未试十余年有客持金买一观谁知闭匣长思用三尺青蛇不肯蟠客有心剑无口客代剑言告鵶九君勿矜我玉可切君勿夸我钟可刜不如持我决浮云无令漫漫蔽白日为君使无私之光及万物蛰虫昭苏萌草出
　　采诗官　监前王乱亡之由也
　　采诗官采诗听謌导人言言者无罪闻者诫下流上通上下防周灭秦兴至隋氏十代采诗官不置郊庙歌登讃君美乐府艳调恱君意若求讽谕规刺言万句千章无一字不是章句无规刺渐及朝廷絶讽议诤臣杜口为冗员谏鼓高县作虚器一人负扆常端默百辟入门皆自媚夕郎所贺皆德音春官每奏唯祥瑞君之堂兮千里逺君之门兮九重闭君耳唯闻堂上言君眼不见门前事贪吏害民无所忌奸臣蔽君无所畏君不见厉王胡亥之末年羣臣有利君无利君兮君兮愿听此欲开壅蔽逹人情先向歌诗求讽刺












　　白氏长庆集巻四
　　钦定四库全书
　　白氏长庆巻五
　　唐　白居易　撰
　　闲适一【古调诗凡五十三首】
　　常乐里闲居偶题十六韵兼寄刘十五公舆王十一起吕二炅吕四颎崔十八亮元九刘三十二敦质张十五仲元时为校书郎
　　帝都名利场鸡鸣无安居独有懒慢者日髙头未梳工拙性不同进退迹遂殊幸逢太平代天子好文儒小才难大用典校在秘书三旬初入省因得养顽疎茅屋四五间一马二仆夫俸钱万六千月给亦有余既无衣食牵亦少人事拘遂使少年心日日常晏如勿言无知巳躁静各有徒兰台七八人出处与之俱旬时阻谈笑旦夕望轩车谁能雠校闲解带卧吾庐窻前有竹翫门外有酒沽何以待君子数竿对一壶
　　答元八宗简同游曲江后明日见赠
　　长安千万人出门各有营唯我与夫子信马悠悠行行到曲江头反照草树明南山好颜色病客有心情水禽翻白羽风荷嫋翠茎何必沧浪去即此可濯缨时景不重来赏心难再并坐愁红尘里夕鼓咚咚声归来经一宿世虑稍复生赖闻瑶华唱再得尘襟清
　　感时
　　朝见日上天暮见日入地不觉明镜中忽年三十四勿言身未老冉冉行将至白髪虽未生朱顔巳先悴人生讵防何在世犹如寄虽有七十期十人无一二今我犹未晤往往不适意胡为方寸闲不贮浩然气贫贱非不恶道在何足避富贵非不爱时来当自至所以达人心外物不能累唯当饮美酒终日陶陶醉斯言胜金玉佩之无失坠
　　首夏同诸校正游开元观因宿翫月
　　我与二三子策名在京师官小无职事闲于为客时沉沉道观中心赏期在兹到门车马回入院巾杖随清和四月初树木正华滋风清寒叶影鸟恋残花枝向夕天又晴东南余霞披置酒西廊下待月杯行迟须防金魄生若与吾徒期光华一照耀殿角相参差终夜清景前笑歌不知疲长安名利地此兴防人知
　　永崇里观居
　　季夏中气烦暑自此收萧飒风天蝉声暮啾啾永崇里巷静华阳观院幽轩车不到处满地槐花秋年光忽冉冉世事本悠悠何必待衰老然后悟浮休真隠岂长逺至道在捜身虽世界住心与虚无游朝饥有疏食夜寒有布裘幸免冻与馁此外复何求寡欲虽少病乐天心不忧何以明吾志周易在床头
　　早送举人入试
　　夙驾送举人东方犹未明自谓出太早巳有车马行骑火髙低影街鼓参差声可怜早朝者相看意气生日出尘埃飞羣动互营营营营各何求无非利与名而我常晏起虚住长安城春深官又满日有归山情
　　招王质夫【自此后诗为厔尉时作】
　　濯足云水客折腰簪笏身谊闲迹相背十里别经旬忽因乘逸兴莫惜访嚣尘窓前故栽竹与君为主人只役骆口因与王质夫同游秋山偶题三韵
　　石拥百泉合云破千峰开平生烟霞侣此地重徘徊今日勤王意一半为山来
　　见萧侍御忆旧山草堂诗因和以寄
　　琢玉以为架缀珠以为笼玉架绊野鹤珠笼鏁鸿鸿思云外天鹤忆松上风珠玉信为美鸟不恋其中台中萧侍御心与鸿鹤同晩起慵冠豸闲行厌避骢昨见忆山诗诗思浩无穷归梦杳何处旧居茫水东秋闲杉桂林春老芝术丛自云别山后离抱常忡忡衣绣非不荣持宪非不雄所乐不在此怅望草堂空
　　病假中南亭闲望
　　欹枕不视事两日门掩闗始知吏役身不病不得闲闲意不在逺小亭方丈间西檐竹梢上坐见太白山遥愧峯上云对此尘中颜
　　仙游寺独宿
　　沙鹤上堦立潭月当戸开此中留我宿两夜不能回幸与静境遇喜无归侣催从今独游后不拟共人来
　　前亭凉夜
　　露簟色似玉风幌影如波坐愁树叶落中庭明月多
　　官舍小亭闲望
　　风竹散清韵烟槐凝绿姿日髙人吏去闲坐在茅茨葛衣御时暑蔬饭疗朝饥持此聊自足心力少营为亭上独吟罢眼前无事时数峯太白雪一巻陶潜诗人心各自是我是良在兹回谢争名客甘从君所嗤
　　早秋独夜
　　井梧凉叶动隣杵秋声发独向檐下眠觉来半牀月
　　听弹古渌水【琴曲名】
　　闻君古渌水使我心和平欲识慢流意为听疎泛声西窓竹隂下竟日有余清
　　松斋自题【时为翰林学士】
　　非老亦非少年过三纪余非贱亦非贵朝登一命初才小分易足心寛体长舒充肠皆美食容膝即安居况此松斋下一琴数帙书书不求甚解琴聊以自娯夜直入君门晩归卧吾庐形骸委顺动方寸付空虚持此将过日自然多晏如昏昏复黙黙非智亦非愚
　　冬夜与钱员外同直禁中
　　夜深草诏罢霜月凄凛凛欲卧暖残杯灯前相对饮连铺青缣被对置通中枕髣髴百余宵与君同此寝
　　和钱员外禁中夙兴见示
　　窓白星汉曙牕暖灯火余坐巻朱里幕看封紫泥书窅窅钟漏尽曈曈霞景初楼台红照耀松竹青扶踈君爱此时好囘头特谓余不知上清界晓景复何如
　　夏日独直寄萧侍御
　　宪台文法地翰林清切司鹰猜课野鹤骥徳责山麋课责虽不同同归非所宜是以方寸内忽忽闇相思夏日独上直日长何所为澹然无他念虚静是吾师形委有事牵心与无事期中臆一以旷外累都若遗地贵身不觉意闲境来随但对松与竹如在山中时情性聊自适吟咏偶成诗此意非夫子余人多不知
　　松声【修竹里张家宅南亭作】
　　月好好独坐双松在前轩西南微风来潜入枝叶闲萧寥发为声半夜明月前寒山飒飒雨秋琴泠泠一闻涤炎暑再听破昏烦竟夕遂不寐心体俱翛然南陌车马动西隣歌吹繁谁知兹檐下满耳不为喧
　　禁中
　　门严九重静窓幽一室闲好是修心处何必在深山
　　赠呉丹
　　巧者力苦劳智者心苦忧爱君无巧智终嵗闲悠悠尝登御史府亦佐东诸侯手操糺谬简心运决胜筹宦途似风水君心如虚舟泛然而不有进退得自由今来脱豸冠时往侍龙楼官曹称心静居处随迹幽冬负南檐日支体甚温柔夏卧北窓风枕席如凉秋南山入舍下酒瓮在牀头人闲有闲地何必隠林丘顾我愚且昧劳生殊未休一入金门直星霜三四周主恩信难报近地徒久留终当乞闲官退与夫子游
　　初除戸曹喜而言志
