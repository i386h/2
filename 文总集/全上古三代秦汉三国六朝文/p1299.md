<!-- { "loadSidebar": true } -->
　　夫灵光弗曜，大千怀永夜之悲；玄踪不遘，叶生含靡导之忏。是以如来应群缘以显迹，爰暨□□□像遂著，降及后王，兹功厥作。辅国将军、直阁将军□□□□、梁州大中正、安戎县开国子仇池杨大眼诞承龙曜之资，远踵应符之胤，禀英奇于弱年，挺超群于始冠。其□也，垂仁声于未闻，挥光也，摧百万于一掌。震英勇则九宇咸骇，存侍纳则朝野必附。静王衢于三纷，扫云鲸于天路。南秽既澄，震旅归阙，军次□行，路径石窟，览先皇之明踪，睹盛圣之丽迹。瞩目□霄，泫然流感。遂为孝文皇帝造石像一区，凡及众形，罔不备列。刊石记功，示之云尔。（碑拓本）
　　◇巨鹿太守吕显颂
　　时惟府君，克己清明，缉我荒土，民胥乐生，愿寿无疆，以享长龄。（《魏书·吕罗汉传》。祖显，为慕容垂河间太守，皇始初以郡来降，拜巨鹿太守。民颂之。）
　　◇季洪演造像颂
　　邑子季洪演
　　夫灵光郁烈，虽体洞埃尘。然一乘浸运，则十厘竞发。故释迦出没，有其四也。是以邑义等皆籍出兰穗，秀贯烟霞，悼纯晖之日削，忄良重暗之年深。遂相率舍，爰图嘉石，于此爽垲，营像一区，庶踵万品，等阶十号。颂曰：
　　湛矣澄源，修哉宝观，息彼摸拟，迈兹陈赞。事等手足，道犹花干，远迩分津，清浊交判。有释迥兴，体苞圣达，净乐萧然，常我无遏。三径是填，五盖修脱，六度告离，双林显末。於穆邑义，广夏之梁，爰树琼像，仿佛遗光。功崇先祀，福润见方，咸踵六吉，永拔宿霜。武定二年三月一日造讫。（碑拓本）
　　◇弩机铭
　　正始二年二月卅日，左尚方信贴作吏李贞亘、待诏孟朝师、左转除待诏李昌师造。（拓本）
　　◇石门铭
　　此门盖汉永平中所穿，将五百载。世代绵迥，屯夷递作，乍开乍闭，通塞不恒。自晋氏南迁，斯路废矣。其崖岸崩沦，涧阁堙褫，门南北各数里，车马不通者久之。攀萝扪葛，然后可至。皇魏正始元年，汉中献地，裒斜始开。至于门北一里西上，凿山为道，峭盘迂，九折无以加，经途巨碍，行者苦之。梁秦初附，实仗才贤，朝难其人，褒简良牧。三年，诏假节、龙骧将军、督梁秦诸军事、梁秦二州刺史泰山羊祉建れ漾，抚境绥边，盖有叔子之风焉。以天险难升，转输难阻，表求自回车已降，开创旧路，释岭磴之劳，就方轨之逸，诏遣左校令贾三德领□□□□□□□□人共成其事，三德巧思机发，精解冥会，虽元凯之梁河，德衡之损蹑，未足偶其奇。起四年十月十日，讫永平二年正月毕功。阁广四丈，路广六丈，皆填溪栈，豁碎险梁，及自回车至谷口二百余里，边骈辔而进。往哲所不工，前贤所辍思，莫不夷通焉。王生履之，可无临深之叹；葛氏若存，幸息木牛之劳。于是畜产盐铁之利，纫锦之饶，充仞川内，四民富实，百姓息肩。壮矣！自非思埒班尔，筹等张蔡，忠公忘私，何能成其事哉！乃作铭曰：
　　龙门斯凿，大禹所彰，兹岩乃穴，肇自汉皇。导此中国，以宣四方，其功伊何，既逸且康。去深去阻，匪阁匪梁，西带陇，东控樊襄。河山虽险，惟德是强，昔惟畿甸，今则关疆。永怀□□，□在人亡，不逢殊绩，何用再光。水眺悠，林望幽长，夕凝晓露，昼含曙霜，秋风夏起，寒鸟春伤。穹窿高阁，有车辚辚，威夷石道，驷牡其る。千载绝轨，百两更新，敢刊岩曲，以纪鸿尘。魏永平二年太岁己丑正月己卯朔卅日戊作典签太原郡王远书，石师河南郡洛阳县武阿仁凿字。
　　案西壁文，后汉永平中开石门。今大魏改正始五年为永平元年，余功至二年正月讫，手开复之年，同曰永平，今古同前，极矣哉！后之君子，异世同闻焉。（碑拓本）
　　◇齐郡王选像铭
　　夫玄宗冲邈，迹远于鹿关；灵范崇虚，理绝于埃不图色相以表光仪，寻声教以陈妙轨，将何以依希至象，仿佛神功者哉？持节、督泾州诸军事、征虏将军、泾州刺史、齐郡王，体荫宸仪，天纵淑茂，达成实之通途，识真假之高韵，精善恶（下当有「之」字，碑本脱）二门，明生灭之一理，资福有由，归道无碍。于是依云山之逸状，即林水之仙区，启神像于青山，镂禅形于玄石，缔庆想于幽津，结嘉应于冥运。乃作铭曰：
　　芒芒玄极，眇眇幽宗，灵风潜被，神化冥通。舟舆为本，广济为功，德由世重，道以人鸿。临观净境，□绝尘封，图形泉石，构至云松。□□□□□□□□福田有庆，嘉应无穷。熙平二年七月廿日造。（碑拓本）

卷五十七
◎阙名（二）
　　◇魏故宁朔将军固州镇将镇东将军渔阳太守宜阳子司马元兴墓志铭
　　君讳绍，字元兴，河内温人也。晋河间王、右卫将军、迁散骑常侍、中护军、使持节、侍中、太尉公、赠车骑大将军、仪同三司、谥曰武王钦之玄孙，晋河间王、侍中、左卫将军、赠使持节、镇西将军、荆州刺史、谥曰景王昙之之曾孙，晋淮南王、秘书监、迁使持节、镇北将军、徐兖二州刺史、晋祚流移姚授冠军将军、殿中尚书、大魏蒙授安远将军、丹阳侯、赠平西将军、雍州刺史、谥曰简公叔之孙，宁朔将军、宜阳子、骠骑府从事中郎、镇西将军、略阳王府长史道寿之子。君夙禀明规纂承徽烈，洪业方隆，生志未遂，以太和十七年岁次戊申七月庚辰朔十二日壬子（此年月甲子皆误）薨于第，以永平四年岁次辛卯十月癸亥朔十一日癸酉迁葬在温城西北廿里。记之：
　　遥哉远裔，缅矣鸿胄。承符绍夏，作宾于周。贞明代袭，奕世宣流。诞生夫子，克纂徽猷。崇基方构，嘉业始修。兰摧始夏，桂折未秋。感恋景行，式述遗休。（碑拓本）
　　◇司马景和妻孟氏墓志铭（延昌三年正月）
　　夫人姓孟，字敬训，清河人也。盖中散大夫之幼女，陈郡府群之季妹。夫人资含章之淑气，廪怀睿之奇风，芬芳特出，英华秀生，婉问河洲，鼓钟千里。年有十有七而作嫔于司马氏。自笄发从人，捡无违度，四德孔修妇宜纯备。奉舅姑以恭孝兴名，接娣姒以谦慈作称。恒宽心静质，举成物轨，谨言慎行，动为人范。斯所谓三宗厉矩，九族承规者矣。又夫人性寡妒嫉，多于容纳，敦桃夭之宜上，笃小星之逮下，故能庆显螽斯，五男三女，出入闺闱，讽诵崇礼，义方之诲既形，幽闲之教亦著。然尽力事上，夫人之勤；夫妇有别，夫人之识；舍恶从善夫人之志；内宗加密，夫人之恤；姻于外亲，夫人之仁。夫人有五器，而加之以躬俭节用。岂悟天道无知，与善徒言，享年不永，凶鄙横集，春秋有二，以延昌二年夏六月甲申朔廿日癸卯遘疾奄忽，薨于寿春。呜呼哀哉！粤三年三月庚戌朔十二日辛酉归葬于乡坟河内温县温城之西。实以营原兴垄，野成丘，故式述清高，而为颂云：
　　穆穆夫人，乘和诞生，兰丛蕙糅，玉润金声。令闻在室，徽音事庭，方孚洪烈，范古流名。如何不淑，早世徂倾，思闻后叶，刊石题态。（碑拓本）
　　◇洛州刺史刁遵墓志铭
　　高祖协，玄亮，晋侍中尚书左仆□□□□□□□□□□□□□□□□□□□□夫人彭城曹氏，父羲，晋梁国□□□□□□□□□□□□□□□□□□□曾祖太伦，晋侍中、徐州牧、司空义阳□□□□□□□□□□□□□□□□祖畅，仲远，晋中书令、金紫左光禄大夫，□平□□□□□□□□□□□□□□父雍，淑和，皇魏使持节、侍中、都叔扬豫兖徐四州□□□□□□□□□□□□□□徐豫冀三州刺史、东安简公。夫人琅邪王氏，父□□□□□□□□□□□公讳遵，字奉国，勃海饶安人也。姓氏之兴，录于帝图，中叶□□□□□□□□□□□广渊，谟明有晋。祖父以忠肃恭懿，联辉建□。□见者世往传闻□□□□□□□□□之外，不复铭于幽泉也。公禀惟岳之灵，挺基仁之德，忠□本于立□□□□□□□□以小节而求名，无虚誉以眩世，少能和俗，于人无际，但昂然愕然者有□□□□□□侍中、中书监、司空文公高允，皇代之儒宗，见而异之，便以女□焉。太和中□□□□□寻拜魏郡太守。宽明临下，而德洽于民。正始中，征为太尉高阳王谘议参军事。王以公有古人之风，器而礼焉俄而转大司农少卿，均节九赋，以丰邦用。莅事未几，迁使持节、都督洛州诸军事、龙骧将军、洛州刺史。公之立政，惠流两疆，平阳慕化，辟地二百。方一江沔，成功告老。上天不吊，忽焉降疾。熙平元年秋七月廿六日，春秋七十有六，薨于位。朝廷痛悼，百寮追惜，赠使持节、都督兖州诸军事、平东将军、兖州刺史，侯如故，加谥曰惠，礼也。惟公为子也孝，为父也慈，在臣也忠，居蕃也治。兄弟穆常棣之亲，朋友著必然之信。尊贤容众，博施无穷，载仁抱义，行藏罔滞，温恭好善，桑榆弥笃。小子整等泣徂年之箭骏，痛龟筮之告祥，奉灵需而号恸，迁神柩于故乡。以二年岁次丁酉冬十月己丑朔九日丁酉，窆于饶安城之西南孝义里，皇考仪同简公神茔之左，松门永，深扃长键，庶飧石于下壤，仰志德于幽泉。其辞曰：
　　攸攸绵绪，帝亻量之胤，驿代贞贤，自唐暨晋。明哲迭兴，忠能继俊，在洛云居，徂扬岳镇。氛鲸兴虐，金历道亡，於昭我祖，违难来翔。位班鼎列，朝望斯光，显显懿考，奉构腰璜。依仁挺信，据德В明，纽龟出守，入赞台衡。惠沾千里，道懋槐庭，清风遥被，徽音远盈。曰登农贰，播稼是司，巍巍高廪，礼教将怡。边城俟捍，戎氓伫治，秉旄肃命，董牧宣威。方叔克壮，燕遐龄，庶乘和其必寿，泣信顺而徂倾，攀号兮罔诉，摧裂兮崩声，铭遣德兮心已糜，刊泉石兮恸深扃。夫人同郡高氏。父允，侍中、中书监、司空、咸阳文公。（碑拓本。案，此石乾隆中出土，缺一角。其铭云：帝亻量之胤，亻量字难识，当是帝尧，借侥为之，侥又变作[B13]，从人从[15]，此碑复误为亻量耳。）
　　◇崔敬邕墓志铭（熙平二年十一月）
　　祖秀才讳殊，字敬异；夫人从事中郎赵国李女。父双护，中书侍郎、冠军将军、豫州刺史、安平敬侯；夫人中书赵国李诜女。
　　魏故持节、龙骧将军、督营州诸军事、营州刺史、征虏将军、太中大夫、临青男崔公之墓志铭
