<!-- { "loadSidebar": true } -->
　　武阳邓晋卿学有本源而于黄帝老子方外贝叶之书无所不观轩其屋于所居之偏名之曰寄属卢溪王某求文以记之某因谓晋卿曰吾所以有大患为吾有身不有其身则无患而可以有为今夫所谓身者其初未始有物而伟哉造化特范君之形而寄之也所谓轩者君又以造化之所寄者而寄之也身与轩且非我有则向之所谓寄者实无所寄若无所寄安得有名此之为物非言之所能了而欲强以言记之是屋下架屋求马于唐肆而梦之中又占其梦者也试为君言其崖略藏舟于壑藏山于泽夜半失之虽壑泽不得有而人一受其成形遂有而哀乐之以故累于有物域于宇宙之内而不能自出也有能出乎百物之表虽死生无变于己况得丧祸福之所介乎庄周以轩冕为物之傥来寄故其言曰寄之其来不可御其去不可止然则穷逹贵贱适然相遭于一世之中直为物逆旅耳蜩甲蛇蜕似之而非晋卿本以文学起畎畆陟进士科方将脱簿书登金闺玉堂摩赤霄取富贵又何暇寄其身于穷陋一轩之中盖士生于世使其中不自得将何适而非累使其中泊然无所系何往而不自得所以名其轩者岂特在于穷阎陋屋之中虽金闺玉堂亦若是而已惟磅礴万物翛然尘垢之外者不以庙堂江海置冰炭于胷中随所寓而安惟一累于进退则均为物役不知二者皆蘧庐而不可久处盖游于物之内而不知游于物之外彼游乎物之外者视百千万亿世界同为一蘧庐在一防尘中吾将择何地而寄耶晋卿未能絶迹于世坐进此道以听浮云之去来作人如此自可不富贵倘富贵逼君亦直寄焉耳若夫假道于仁托宿于义以游逍遥之墟食于茍简之田立于不贷之圃过是而往余不能言之矣
　　隆庆禅寺五百罗汉堂记
　　广陵浮图氏之宫环峙于州城之西而仁山独宏丽而甲出寺有五百罗汉堂元符中州民孟华之所建也华贾江湖间积竹为巨缆浮大舸絶淮汴之于河河防用其缆嵗一入获官钱数百万转鬻吴楚之间以归华既丰财愈于啬而乐布施故能求得天下妙工造五百大阿罗汉建两楹而屋之东坡先生南迁过其下持勺水供飬作八大字牓而揭之于是此堂亦为十方道俗动心骇目之观而与山中穹堂奥殿争光辉矣正和末年寺废为道士之居东坡之字亦坐禁锢有僧窃而藏之及寺复兴罗汉散落民间寺僧物色得其七八像既漫剥不治堂之梁楹亦隳绍兴十三年嵗在大渊献通守孙公霖欲补其坏而新之初未遑也夜梦羣僧谒于庭若有所诉觉而异之谓住侍僧秉雍轩然有才力能任斯事故雍倡具説倾数邑檀施不三月而阅成自轮藏之隂徙置佛殿之西廊敞七间为堂视旧所建益伙东坡璇题宛然如有灵光异气照应屋壁是皆可记也雍于隆庆扶倾起废有功于佛事昔尝求佛殿记而余未暇许者也今复以孙公之命来乞文以记罗汉重修之嵗月问其落成之日则五月壬戌也予闻古之得罗汉道者由禅定见宿因无复愁苦故此大士应物现形至于五百各发慈祥之相以接物护世多灵显云七月庚【缺】卢溪王某记
　　西山记
　　出县南十五里折而西行又十里许林壑絶险有溪水出孤源峒中所从来逺矣西山当峒口水抱山麓其停蓄而深者为潭溪中多乱石突怒而出水行石间汹涌有声溪上古木合抱而巨藤苍然若龙蛇起立状极怪丑干霄而屈蟠皆数百年物也每风雨至林木震动水石相抟观者毛髪尽寒震掉不能久立相传以为龙神之所窟宅故水旱疾疫凡有求必祷之常若有答焉绍兴十一年夏五月至六月不雨苖将槁矣徧祷羣祀弗获县宰向公子贲披地图访耆老咸言西山之灵乃率僚佐洁诚以往视神所居蟠藤之上三峯峻峙乡落所谓三峯蟠藤之神气象隂森崖壁怪伟使人凛然既祗饬祀事有云出于峯顶须防蔽日随轩而归众咸异焉日暮大雨明日又雨周被四境是嵗大穰繄神之力向公具其事乞封爵于朝且用耆老言数十百年以来目覩灵异殆不可悉数中更变乱溃卒四出巨盗在境神示风霆雨电之变又出蜂虿百怪之物卒退走之其事诡异或者疑焉然皆近时事耆老目覩人能详言也夫山川皆有神司之而能出变怪兴云雨泽及万物此固宜在祀典防休显而力请未获若乃神之威徳实不系封爵之有无论神而问封爵犹论人物而问官职今之大官大职岂尽能惠泽斯民神亦犹是也后之人必欲昭掲神之灵贶宜有考于斯文谨书向公一时之迹以附安成故事俾不坠绍兴壬戌冬十月一日卢溪王某记








　　卢溪文集巻三十四
　　钦定四库全书
　　卢溪文集巻三十五　　　宋　王庭珪　撰记
　　吉州新修教授防记
　　江西学校之盛异时独三州得置教官而庐陵居其一焉崇宁中始诏天下州郡皆立学官其职专以诗书礼乐渐揉训导其民之秀者使转以教其乡之子弟故民皆兴于礼义而其政易以成长吏知为政之本在于是故于教授异于常僚每加礼而宾客之惟数十年以来廨舎徙置不常比来复居城东雄胜楼杂阛阓且迂逺先生晨入泮宫揖诸生而进之执经登堂颂礼甚严讲罢抠衣而退先生不能终日坐堂上日既昃归其舎诵之声不接于学官非所以称劝学兴礼崇化厉贤之意学者欲迁而近之有司终以为不急而姑置亦诚有所未暇也绍兴戊寅八月鄱阳魏侯来守庐陵物大事丛疑未遑庠序之事下车谒先圣于学首询学官之舎知其晨昏往来之艰也病之或议毁学旁编氓之居以迁之侯谓不宜有所骚动乃环视学门之外得隙地延袤可筑经工度材命庐陵宰朱君寀董其役钱出于官工不病于民阅月而崇成人见其成而莫知其所以成也栋宇明丽门临通衢泮宫在其左兴贤之门出其右严严翼翼若有神物为之转徙州人父老见而讙舞知侯之为是举将以教吾民使兴于学也昔文翁为蜀郡守修起学宫于成都市中蜀人大化是时郡国未有学文翁所修起者即学之官舍也魏侯知以学为政岂于其所当急者反徐之耶故先徙学之官舎使学者日近教官亲熏而炙之以成就其材时福唐陈君禾典教事秩将满而魏侯始至见侯之临事若闲暇而众务悉举乃力陈舍宇不便之所以然古之人于其所馆虽一日必葺去之如始至则陈君亦可谓贤者也夫魏侯不以始至力未暇而缓其所当急陈君不以将去而怠于其职俟其成而落之以遗后人是皆宜书也魏侯命记之己卯三月朢日卢溪王某记
　　安福县重修学记
　　绍兴十年冬十有一月开封向侯子贲宰安福下车思所以化民成俗之本大惧弗能究宣始谒先圣于学惟王宫四壁无旁屋以备登降宫之外故基甚宏大皆颓垣坏瓦异时师旅暴起有司以军兴责吏事视学校若迂逺而不切于治如是者十余年侯乃进诸生告之曰郡邑不可一日无学是于国有系也葢隆平时礼乐教化皆有其具所以迁揉磨砺其民使风俗醇厚孝于亲忠于君又因射乡饮酒而识尊卑长防之序所以塞奸争之窦遏祸乱之源者有此具而已不幸残灭于兵烬有司又以为不急而遂废其具教化风俗将入于败坏人才衰陋可遂废乎邑丞赵君洪闻而賛之诸生退而喜相与出私钱度外垣地増筑其址推择诸儒有行业者六人董而作之昔韩侯邦光亦欲经画未及为而去至侯之来其治不米塩首用其力于学惧复失坠越明年学成庙像一新重门缭垣堂房庖廪若经籍祭器之藏若师儒之舎皆严丽壮雅冠于一时八月上丁凡邑之士咸集荐献颂礼甚肃侯知士可与喟然兴于学乃属其邑人王某记之某因得考庠序之废兴以明侯之用心而为之説曰周衰党遂之教息夫子无大位设立言以持世书成而乱臣贼子惧后世有国有家者由其道则治不由则乱鲁不废周礼君子以为未可动秦燔诗书楚人亦燔其宫汉兴公卿起屠贩叔孙通于鲁诸生作汉礼仪其事至茍简犹足以夺防剑击柱之气厥后春秋飨射无闻郡国耆儒以素木瓠叶行礼于私家县宰反率吏属而观之何其陋也终汉之世士虽通经而不本于学至其衰也王氏小儿谈笑而窃其国东京进学之盛士三万人以名节相髙虽奸人崛起横行天下犹竦然畏之何哉又尝见唐公卿大臣失节于贼而六馆之士独不受污然则士之渐磨由学校而出者其风如此世之为吏者或不足以知之而侯独知以为急治县而刑清讼简民服其化将见礼义兴行而先王之俗成士皆光明秀杰足以有为于世或登朝廷位将相为时伟人有如不试犹当砺名节鼓舞震动有以自列于后世兹侯之所期于士他日至于是者知自教学始也绍兴壬戌夏五月癸巳记
　　萧泷庙记
　　吉水县之东南八十里山髙而逺险有水自西北奔注抵山石屈折而出至是汇为奔湍江中多乱石其突怒偃蹇巉然而出者率争为竒状水石相击薄其声如雷霆如兵车阵马之行悍怒鬬激观者怖栗舟上下与石不避则有破碎沦溺之患或谓神之威灵以惊骇斯民古有庙谓之萧泷不知其始所以名者考之旧记或云萧泷者湘中之二水名按地理此江与湘水无通流之理独江湘以南凡湍流触石而奔放汹涌者率谓之泷唐韩退之贬潮阳先至乐昌作泷吏诗有险恶不可状船石相舂撞之语是知所谓泷者皆奔湍激石而多险者也问故老皆云古宿相传泷之神甚灵而姓萧乡人严奉久矣此説几是欤古者能御大灾能捍大患则祀之岂萧氏常有大功于民而能御菑捍患耶抑泷之神能变化能兴风雷降雨泽使年谷屡丰而遂庙食此土耶今泷流之上有大穴若破瓮侧立千尺盖神物变怪之所潜而不可测者也庙既久梁桷隳坏乡之进士彭公勉率诸豪出财力易其腐败而鼎新之一切増壮于前是皆世赖神之庥凡有求必祷于神常有其向答之者也宜其祠奉益隆余素知萧泷之灵公勉乃求文以记重修之嵗月实绍兴辛巳七月壬戌也复为作迎神之诗以系于后使乡人歌以祀之
　　泷神何年此列宫神之来兮雨溟蒙雷公击鼔驱羣龙神之灵兮与天通十日五日一风物无疵疠年谷丰泷民事神甚严恭牲羞荐酒罗鼔钟湍虽汹涌长年工不船石相撞舂孰知此者神之功宜歌此曲传无穷
　　凤林桥记
