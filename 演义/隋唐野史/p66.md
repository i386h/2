<!-- { "loadSidebar": true } -->
　　莫笑当年吴孟子，玄宗甘袭武昭讥。
　　帝自纳子室之后，情色所迷，月余不出听政。太真无不于枕前席上殢雨尤云。唐室合乱，帝自然迷恋，日晏方起，而万机为之旷废矣。有诗讥之云：风滚杨花入凤搂，三郎沉醉恣遨游。
　　偎红倚翠贪春睡，不顾鸡人报晓筹。
　　杨氏自婕妤进位贵妃，恩宠无比。时值春残，妃睡才起，玄宗朝回，见其云鬓半軃，柳眉乍蹙，有体弱不胜之状，帝笑指曰　：“此海棠花睡未足邪？”当日帝与贵妃正在百花亭宴赏，忽报契丹遣人入国为使，赍诏书来。帝急宣贺内干接陪番使，馆于驿庭，选吉日入朝见圣。阁门舍人接得番书进上，玄宗安在御案，即宣翰林学士开读，视之绝无识者。众臣奏曰：“此皆鸟迹之书，臣等学浅，安能识此，亦不知有何吉凶之事。
　　”帝大怒曰　：“汝等皆朝廷大臣，枉身挂紫袍，腰系金带，今日有事，何无一人与朕分忧？此书不识，作何发落？倘番使见笑，欺中国无智识之人，兴兵犯境，如之奈何？”
　　言未绝，只见阶下一人进曰　：“臣举一人，胸藏锦绣文章，笔写龙蛇鸟迹，若答番书，实国家之大才　。”众视之，乃翰林学士贺内干也。帝曰　：“卿荐何人？试与朕言之　。”内干曰：“近有一人，姓李名白，西川锦州人也。先因锦竹县令贺知章家一使女名曰秀春，尝在锦江洗菜，忽然跳一鲤鱼入篮。其女取鱼归家食之，因而有孕。后生一子，容貌希奇，身躬端严，知章异之，取名李白。及长，颖悟绝人，才学无敌，因来赴选，被太师杨国忠太尉、高力士二人批落不用，现在臣家安下。臣观此人，文章盖世，提笔惊人，必识此书。臣乞为保官，答番书万无一失　。”帝曰　：“既有斯人，何不早为朕召来？”内干奉诏到宅三宣，李白入朝，拜于阙下。帝曰　：“朕被番使催促番书，不能回答，内干举卿有经济之才，安邦之策，特宣卿来答书，与朕分忧，卿意若何？”白对曰　：“臣来赴选，因学浅才疏，为杨太师、高太尉批卷不中，抢出场门，臣有何才，能辨字迹以答书乎？”
　　总批：隆基手挥一剑，斩韦后于地下，唐室复兴，社稷宗庙不至于殒，皆其力也。及睿宗登位，即立为太子，亦以其能削平韦氏之乱耳。隆基受禅，有谓寿王妃杨氏足以称意，帝一见而神魂荡然，潜纳宫中，淫邪之志则遂矣。其如伦理之乖何？
　　第一○○回　李太白立扫番书帝曰　：“内干举卿不错，汝有高才，何见谦邪？”白曰：“臣蒙宜诏，不敢违命，陛下赐书，一看便见下落　。”帝即令侍臣将书与李白视之，白当殿开读书曰：朕思契丹，国居边夷，天寒地冻之乡，万物希生之地。近闻中华礼乐之邦，冬暖夏凉，春花秋月，奢华富贵，此是苦乐不同，朕情不满。自古天无二日，国无二主，为此遣使赍书，早达中华，若存国礼，罢战停征，欲持雄兵百万，勇将千员，随贺来游南国，赏玩中华。御林池权将饮马，上林苑暂借屯兵，坐内殿朕欲歇息，琼林库借赏三军。如若肯否，早与回文，倘若不从，速达见报，选日兴兵，来征唐国，取中原四百军州，改为番家一统，天下始平，此是朕之愿也。草草，不宣，上启南朝唐玄宗御前开拆。
　　李白读罢，语如流水，声若铜钟，并无一字差讹。帝听大惊，沉吟半晌。众臣面面相觑，尽称难得，果好奇才。白曰：“陛下勿忧，来日宣番使入朝，臣即当面回答其书，务使一般字样。书中包藏言语，实羞恶之，定要契丹拱手称臣，永不相犯　。”帝闻奏大喜，随令安排御宴，管待李白。但见学士主筵，公侯宰相伴席，宫商韵奏，琴瑟声清。嫔妃斟酒，彩女传杯。
　　饮至日晡，白就筵上对圣吟诗作赋，诗云：金銮殿上圣心浓，御宴喧哗待宰公。
　　彩影祥光明帝阙，君臣同乐最惟容。
　　又一律云：帝宠忠臣开御筵，金花御酒敬相传。
　　一咏咏觞开怀饮，醉舞丹墀似酒仙。
　　赋云：琉璃盏，琥珀浓，金瓶倾出真珠红。烹龙炮凤玉脂髓，罗帏绣幕围香风。吹龙笛，击凤鼓，皓齿歌，细腰舞，正是君王重温顾，金花遍插晃龙庭。黄封满酌真甘露，开怀今日酩酊醉，显出安邦定国志。
　　李白作赋吟诗已毕，不觉大醉。众臣皆散，帝令宦者扶白入后宫偏室安歇。比及天晓，宦者已在探视，白告曰　：“夜来御赐酒浓，身软抬头不起，若得御手调羹，方解酒醒　。”宦者慌来告帝，帝此时无奈，遂来径入御厨，亲为调羹，赐与李白食之。白大惊，慌至前殿谢恩。当日帝聚文武群臣，召番使入朝，随班见圣。
　　李白奏曰　：“近来杨国忠、高力士二人，国之大臣，皆抱大才，监临试场，曾把小臣文卷批落不用，抢出场门。今日回书，合与小臣捧砚磨墨，穿靴脱靴，如有不从，臣宁死于阙下，誓不回书　。”帝曰　：“此事可从　。”急召二人，以白所言告之。
　　高力士曰　：“李白一介之土，未有甚大功，陛下便如此宠任，似乎于理有所未当。况自古至今，亦未有宰相与学士磨墨穿靴之理，岂不贻笑外国？望陛下察之　。”帝曰　：“汝等不肯服侍李白，何不回书也罢？”二人被责不过，只得忍气吞声从之，羞之甚矣。
　　是时，李白身穿蜀锦绣袍，腰系金厢玉带，坐在殿前绣墩上，高提龙笔，轻染纤毫，当天子、有官、番使之前，一笔挥成番书一道。书云：朕坐中华，遥闻北国俱是边夷草木之乡，江湖水泽之里，多生禽兽，少长人伦。危弱冻寒之地，粒谷不熟之邦，普受饥寒之处，总有强将谋兵，徒来受荷棒禄。朕知怯弱，常存慈念之心，你不思国贫命薄，却欲孽我中华，岂不羞哉？危王敢出胡言，急恼大唐圣主！番书到日，文武才观，如薪赴火，怒若平地兴雷；使卒来时，便欲挫为禽兽，奈缘说要回言，权行免罪。本朝天子，封疆广远，五谷丰盈，臣僚禄重。食餐珍味之馐，体挂锦袍之彩。文官八百，人人安邦定国之桢；武将三千，个个擎天跨海之勇。兵如万顷洪波，普守乾坤，坚如铁壁；将似一天星斗，皆护宇宙，固以铜城。天下教场中，兵卒浑如蝼蚁众多，势能克倒太山。战将千千，个个威如猛虎；勇兵万万，人人势似蛟龙。四海诸邦，拱手八方，万国皈依。朕思邦主壬弱，权息来征，焉敢无端到来相犯？微微狗子，焉敢与猛虎争强；小小蛇儿，怎敢共苍龙斗胜。早来拜伏归降，恕免血光之难，如言不顺，则便兴兵剿灭番家，片甲不留，斩革除根，萌芽不发，的不虚示。
　　又赠一诗云：万乘中华帝德高，君臣同乐实逍遥。
　　文擎宇宙诸州顺，武镇乾坤万国朝。
　　沟壑岂容龙取水，坑潭焉纳虎为巢。
　　边夷小国如残害，日影才高彻底消。
　　大唐国书并诗一律，右仰微邦知悉。
　　李白当殿回书题诗已毕，来使听闻，不敢仰视，惊得面如土色，缄口无言。暗思中华实好人物，如此奇才。遂接了书，拜辞而去。
　　帝喜，欲封李白宫职，白奏曰　：“微臣山野粗人，深蒙恩赐，不愿为官，但得受逍遥闲乐足矣　。”帝曰　：“朕赖卿回书，赢了番人犬类之羞，卿极大之功，无以加矣　。”遂赐异宝十床，黄金万两，略表君臣之分。白曰　：“恩宠甚重，不敢故违，伏望陛下见怜，使臣职随照用，游览江湖，臣之愿也　。”帝喜，从之。即赐金牌一面，御笔封官，名曰　：“天下横行无忧学士，逍遥散祖、落托秀才。逢场饮酒，遇库支钱。府给一千贯，县给五百文。军民不敬，府县不遵，违者尽皆诛戮”。帝与金牌书名。又赐锦袍玉带，罗伞龙驹，从使二十余人，李白谢恩而出。是日，帝带领文武，随驾送白出城，作诗送别云：旌旗摇影映停骖，送别朝门酒半酣。
　　衣锦还乡卿莫久，休将春色散江南。
　　帝作诗毕，赐酒送白上马。白谢恩，亦吟诗一首，以别帝石：承谢皇恩出帝都，金花御酒送程途。
　　君王义念天心顺，四海清宁绝寇徒。
　　得意承恩君宠我，几番金殿醉丹墀。
　　锦衣玉带还乡里，罗伞银鞍出转途。
　　李白吟毕，辞别而去。玄宗回驾，白自准备鞍马前进。府县支钱，逢场饮酒，行乐还乡。不一日，已到锦州，下马入堂，拜见贺知章，一家甚喜。毕竟后来如何？
　　总评：帝与贵妃正赏宴间，偶接番书，竞无识者，惟李白读之，只字不差，染毫洒翰，答书一笔而成，真中国奇才也。契丹君臣见之，何敢仰视乎？吾乃知御手调羹、宰臣捧砚，不为过也。
　　第一○一回　华阴李白倒骑骡却说李白还乡，日往月来，不觉半载有余。意欲闲游，逍遥遣兴，遂别了贺知章，身藏金牌，带领从人二十，骑一骡儿，扮为学士，任意游乐，无日不醉。忽至华州界口，人报华阴徐知县十分利害，人不敢犯。白问有甚事故，乡人答曰　：“此人山东人氏，姓徐名文罕。自到任后，贪财好色，终日饮酒，不理民讼。若有相犯者，辄重加垂挞，不与分别曲直，百姓极受其害　。”白听闻，怒曰　：“吾去除了此人，留之何益？”遂交从人躲在一处，乃自倒骑骡儿，只在县前往来游走。
　　原来衙门浅近吏卒虽不敢言，文罕自于公厅看见是一醉汉，如此模样，速唤侍从之人　：“与我擒来　。”不移时，将白拽至阶下。文罕喝令　：“将此醉汉下于狱中，待他酒醒问之，供招明白，来日决断　。”当下狱官收入，便将李白行鞭勘问。
　　白曰　：“吾得何罪，将吾如此拷打？”狱官曰　：“理法所致如此，不于吾事。徐知县要汝供招明白，来日拟律　。”自曰　：“既要招状，何难之有　！”遂具纸笔以对。其供状曰：供状儒生姓李名白，年当弱冠，素习文章，举笔挥毫，神号鬼泣。家属锦州，长自西川。昔年一举跳龙门，当日三宣临帝阙。书文能静燕番，作赋兼扶社稷。锦袍玉带时常衣，御膳大厨为饮食。登筵几遍醉丹墀，内宦扶归宫里歇。赐酒亲蒙御手调羹，书答番家，杨太师当朝磨墨，高太尉对圣穿靴。天子殿前尚容吾走马，华阴县里到不许吾骑骡。想知县赛过皇帝，若要问我情由，共汝同到帝阙。所供是实。
　　白写供词，交付狱官看了，惊得面如土色，胆碎心寒，慌来纳头便拜，哀告　：“大人饶吾性命，可怜小卒蒙县遣发，故犯尊颜，万望怜悯　。”白曰　：“不干汝事，可将供词送与徐文罕观之　。”
