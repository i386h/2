<!-- { "loadSidebar": true } -->
　　忆初中伏时，怫郁炎气升。赫日已照灼，赤云助轩腾。积水殆将沸，清风岂能兴。草木恐焚燎，窗扉似炊蒸。冰雪气已夺，蚊蝇势相矜。发狂忧不免，暑饮讵复胜。

　　【过介甫】

　　日暮驱马去，停镳叩君门。颇谙肺腑尽，不闻可否言。淡尔非外乐，恬然忘世喧。况值秋节应，清风荡烦。徘徊望星汉，更复坐前轩。

　　【过介甫归偶成】

　　结交谓无嫌，忠告期有补。直道讵非难，尽言竟多迕。知者尚复然，悠悠谁可语。

　　【合酱作】

　　孺人舍我亡，稚子未堪役。家居拙经营，生理见侵迫。海盐从私求，厨面自官得。拣豆连数晨，汲泉候将夕。调挠遵古书，煎熬需日力。庶以具藜羹，故将供脍食。岂有寄径忧，提瓶无所适。但惭著书非，覆瓿固其职。

　　【送章婺州】

　　方拥使君节，驾言自东还。又闻白丞相，怀绂出九关。遂纵大船去，欲追讵能攀。已喜所寄径，幽寻足溪山。仍夸越西部，迥在云林间。屋瓦遍高下，青苍更回环。穿路竹袅袅，鸣沙水潺潺。曾有樽酒适，每需庭讼闲。况席鼓琴旧，政行故非艰。岁暮当趋召，驰归复玉班。

　　【瞿秘校新授官还南丰】

　　柳色映驰道，水声通御沟。虽喜芳物盛，未同故人游。叩门忽去我，跃马振轻裘。佩印自兹始，过家当少留。中园何时到，薇蕨亦已柔。山翠入幽屐，渚香浮迥舟。阡陌有还往，壶觞时献酬。应笑天禄阁，寂寥谁见求。 
　

　




　

　
●卷五·古诗四十首
【送程公辟使江西】
　　程侯昔使西山下，金印出怀光满把。坐驰雷电破奸伏，力送春阳煦鳏寡。裤襦优足遍里巷，禾黍丰穰罄郊野。讼庭终日自虚旷，德宇平生本潇洒。龙渊决水涨清沼，鸟背诛林开广厦。苍颜拥槛四山出，翠色横阎大江泻。掌平百里露州郭，发密千甍衔屋瓦。云裘数曲秀兰蕙，凤盖相摩擢梧夏。客来尚喜井投辖，主礼宁论烛飞ㄠ。三吴月出照金戟，百越风来吹玉。羽钗绝艳舞回雪，宝剑诸儒谈炙果。一尊放意受天籁，万累回头真土苴。我思飞步缀登蹑，又欲生绡乞图写。身縻东观愿虽阻，日注漳门心岂舍。过临有幸破氛雾，奋厉方欣入陶冶。斋航又自日边去，信节初从天上假。旧邦往靖寄挥麈，新谷来输付流马。遥知素誉在民口，已有欢声腾里社。却寻泉石引幽士，想忆沙尘笑劳者。何当一解豫章榻，强赋土风令中雅。

　　【游金山寺作】

　　候潮动鸣橹，出浦纵方舟。举箔见兹山，岿然峙中流。朱堂出烟雾，缥缈若瀛洲。十年入梦想，一日恣寻游。屐履上层阁，披襟当九秋。地势已潇洒，风飙更飕。远挹蜀浪来，旁临沧海浮。壶觞对京口，笑语落扬州。久闻神龙伏，况睹鸷鸟投。行缘石径尽，却倚岩房幽。颇谐云林思，顿豁尘土忧。昏钟满江路，归榜尚夷犹。〈自扬子渡，以两小舟夹引所乘舟，故云方舟〉。

　　【答葛蕴】

　　我初未识子，已知子能文。春风吹我衣，暮召入九阍。众中得子辞，默许非他人。方将引飞黄，使出万马群。差之在须臾，气沮不复论。大明临万物，我亦傍车尘。相逢扶桑侧，一揖意自亲。屈子果由我，相示以无言。同行千步廊，揽辔金马门。归来客舍中，未及还往频。东舟载子去，千里不逡巡。今者坐瓯越，相望若参辰。忽有海上使，问我及墙藩。得子百篇作，读之为忻忻。大章已逸发，小章更清新。远去笔墨畦，徒识斧凿痕。想当经营初，落纸有如神。勉哉不自止，直可窥灵均。我老未厌此，持夸希代珍。朝吟忘日昃，暮吟忘日曛。发声欲荐子，自笑不足云。

　　【南湖行二首】

　　二月南湖春雨多，春风荡漾吹湖波。著红少年里中出，百金市上裁轻罗。插花步步行看影，手中掉旅唱吴歌。放船纵棹鼓声促，蛟龙擘水争驰逐。倏亲忽远谁可追，朝在西城暮南溪。夺标得隽唯恐迟，雷轰电激使人迷。红帘彩舫观者多，美人坐上扬双蛾。断瓶取酒饮如水，盘中白笋兼青螺。生长江湖乐卑湿，不信中州天气和。

　　东南溪水来何长，若耶清明宜靓妆。南湖一吸三百里，古人已疑行镜里。春风来吹不生波，秀壁如奁四边起。蒲芽荇蔓自相依，踯躅夭桃开满枝。求群白鸟映沙去，接翼黄鹂穿树飞。我坐荒城苦卑湿，春至花开曾未知。荡桨如从武陵入，千花百草使人迷。山回水转不知远，手中红螺岂须劝。轻舟短楫此溪人，相要水上亦湔裙。家住横塘散时晚，分明笑语隔溪闻。

　　【种牡丹】

　　经冬种牡丹，明年待看花。春条始秀出，蠹已病其芽。柯枯叶亦落，重寻但空槎。朱栏犹照耀，所待已泥沙。本不固其根，今朝谩咨嗟。

　　【西湖二月二十日】

　　平生拙人事，出走临东藩。纷此狱讼地，欣乘刀笔闲。漾舟明湖上，清镜照衰颜。春风随我来，扫尽冰雪顽。花开满北渚，水渌到南山。鱼鸟自翔泳，白云时往还。吾亦乐吾乐，放怀天地间。顾视彼夸者，锱铢何足言。

　　【北湖】

　　常时泛西湖，已觉烟水永。北堤复谁开，长涵一川静。久幽由地偏，跬步人迹屏。我初得之喜，指顾辟榛梗。种花延妙香，插柳待清影。飞梁通两涯，结宇临四境。包罗尽高卑，开拓极壬丙。洒然尘滓消，恍尔心目醒。与物振滞淹，如人出奇颖。日携二三子，杖屦屡观省。念时方有为，众智各驰骋。独此得逍遥，固知拙者幸。

　　【百花堤】

　　如玉水中沙，谁为北湖路。久翳荒草根，未承青霞步。我为发其枉，修营极幽趣。发直而砥平，骅骝可驰鹜。周以百花林，繁香泫清露。间以绿杨阴，芳风转朝莫。飞梁凭太虚，榭蹑烟雾。直通高城巅，海岱归指顾。为州乏长材，幸岁足粳余。与众饱而嬉，陶然无外慕。

　　【芙蓉台】

　　芙蓉花开秋水冷，水面无风见花影。飘香上下两婵娟，云在巫山月在天。清澜素砾为庭户，羽盖霓裳不知数。台上游人下流水，柱脚亭亭插花里。阑边饮酒棹女歌，台北台南花正多。莫笑来时常著屐，绿柳墙连使君宅。

　　【秋怀二首】

　　流水寒更澹，虚窗深自明。褰帷远钟断，拥褐晨香清。油然素心适，缅彼外物轻。因时固有应，在理复何营。隐几公事退，卷书坐南荣。以兹远尘垢，何异山中情。

　　为州讵非忝，即事亮何成。幸兹桑麻熟，复尔仓箱盈。闾里凶党戢，阶除へ讼清。日携二三子，饱食中园行。念非形势迫，免有弹弋惊。幽闲固可乐，勿慕高远名。

　　【送李撰赴举】

　　湖水碧，槐花黄，山川摇落窗户凉。宿云星稀日东出，青冥风高雁南翔。华堂昨夜读书客，匹马今朝游大梁。锋拂尘见飞影，把握惊人持夜光。康衢四辟通万里，天驷得地方腾骧。我留东山意颇卓，屏弃外虑无毫芒。子能相从味冲漠，捉勿暂迟归装。

　　【送韩玉汝】

　　〈春日城东送韩玉汝赴两浙转运以“池塘生春草园柳变鸣禽”为韵得生字〉

　　野岸涨流水，名园纷杂英。旭景冠盖集，清谈樽酒倾。重此台省秀，驾言江海行。已喜怀抱粹，况推材实精。众许极高远，时方藉经营。讵止富中廪，固将泽东氓。还当本朝用，不待芳岁更。功名自兹始，勿叹华发生。

　　【招隐寺】

　　一径入松下，两峰横马前。攀缘绿罗磴，飞步苍崖巅。昔人此嘉遁，手弄朱丝弦。想当林间月，独写山中泉。此乐非外得，肯受世网牵。我亦本萧散，至此更怡然。偏怜最幽处，流水鸣溅溅。

　　【延庆寺会景纯正仲希道介夫明叟纳凉同观建邺宫中画象翰林墨迹延庆寺者刘裕故宅中有寿丘山】

　　禅方寿丘山，平昔宋公宅。好风吹雨来，暑气一荡涤。我与二三友，欢言同几席。神清轶埃，趣合尽肝膈。岭竹翠尚新，水花红可摘。以此侑樽酒，ㄨ然岸巾帻。建邺旧丹青，金銮余翰墨。绰约桃李颜，超遥龙虎迹。纟丐矣霸王邺，信哉文章伯。感古已踌躇，慕奇复叹息。泊无势利心，自觉衿虑适。起坐相扳牵，迟留日将夕。

　　【送丰稷】

　　桃花染破南山青，汉江此时春水生。客舟相语人夜起，劲橹乱江群雁声。之君飘泊动归思，告我举装千里行。闳材壮思风雨发，绿鬓少年冰雪清。读书一见若经诵，下笔千言能立成。精微自得有天质，操行秀出存乡评。嗟从薄禄困流滞，能诱鄙俗销纷争。弦歌躬劝士强学，田里堵安人力耕。嗟予据桉但画诺，遇事缩手方蒙成。虽知璞玉难强献，欲挂尘榻空含情。岁寒不变乃知确，物理先否终当亨。维舟且尽今夕语，明日帆随白鸟轻。

　　【不饮酒】

　　不饮酒，不善谐，少年醒眼看花开。况从多病久衰耗，自顾白发垂みま。纵遇花时少情思，经春不曾衔酒杯。布谷但忧天雨少，提壶谩闻山鸟催。且坐蒲团纸窗暖，两衙退后睡敦敦。

　　【初发襄阳携家夜登岘山置酒】

　　维舟沔南岸，置酒岘山堂。入坐松雨湿，吹衣水风凉。烟岭火明灭，秋湍声激扬。乍释尘垢累，况余灯烛光。羊公昔宴客，为乐未遽央。而我独今夕，携家对壶觞。颇适麋鹿性，顿惊清兴长。归去任酩酊，讵期夸阿强。

　　【高阳池】

　　山公昔在郡，日醉高阳池。归时夸酩酊，更问并州儿。我亦爱池上，眼明见清漪。二年始再往，一杯未尝持。念岂公事众，又非筋力衰。局束避世网，低回绁尘羁。独惭旷达意，窃禄诚已卑。

　　【游鹿门不果】

　　方舟下秋濑，已远汉南城。念昔在郡日，苦为尘网婴。低心就薄禄，实负山水情。鹿门最秀发，十里行松柽。宿幌白云影，入窗流水声。庞公昔抱道，遁世此躬耕。风雨塞天地，伺晨独先鸣。故岩但闻说，已觉醒朝酲。及兹道途出，谓谐猿鹤迎。顾值深泞阻，独怜幽思并。不踏苏岭石，虚作襄阳行。

　　【汉广亭】

　　悠悠汉水长，剡剡楚山密。若与心目期，急从窗户出。太守朴鄙人，迂无适时术。治民务不烦，得以偷暇日。北城最频登，局促谐旷逸。云根辨毫芒，鸟背临{山律}。亦以乐宾游，岂惟慰衰疾。欲寄别后情，嗟无少文笔。

　　【闻喜亭】

　　闻喜名自昔，广亭临汉津。飞甍出万屋，地绝无纤尘。盘道城堞古，远林墟曲新。静觉耕钓胜，幽宜鸥鹭驯。赖此荒僻郡，幸容朴愚人。阁钤昼常寂，斋酿寒更醇。一樽且勤设，勿负头上巾。

　　【刘景升祠】

　　景升得二蒯，坐论胜凶残。正当丧乱时，能使憔悴宽。缤纷多士至，肃穆万里安。能收众材助，图大信不难。诸公龙凤姿，有待久盘桓。得一固足兴，致之岂无端。乃独采樗栎，不知取椅檀。盖元器有极，在理良足叹。

　　【隆中】

