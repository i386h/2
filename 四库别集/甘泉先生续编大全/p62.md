<!-- { "loadSidebar": true } -->
奉和琴冈黄大巡次韵石翁钓台之作，因送还朝。有序

　　　琴冈先生黄侍御，庐陵实学之望也。奉命代巡岭南，岭南士民仰琴冈夙志圣贤之学，负有用之才，而留心於振起斯文者也，莫不倾心焉。其发奸摘伏，伸冤理枉，泽之被於岭之表、海之隅者，乃其学之绪余，自有口碑记之、野史载之，不可一一纪也。戊申八月，返东巡之旆，枉问俗之车，顾甘泉之庐，共登江门钓台之上，赓石翁风月之句，嗟分付之珍重怅继今之何人，相乐而别。今年春季，西巡●还，驻节端州，寓书天关，告瓜期之已及。念言别之有期，水方卧病呻吟，呻吟之间，遂成钓台之韵，因预书为赠言云。

钓石不知游客老，人人过此一登吟。江门风月江门水，那似琴冈得意深？也须插柳记巡年，东巡西民望眼穿。丹心自照清江水，却笑山阴爱一钱。

病中次九山韵

公歌歌罢听吾歌，意了彭殇岂在多？颜氏不违三月后，也须岁月得消磨。

水藤吴君名纯，号藤川，行年七十七，好学不倦。来访天关，执弟子礼，次韵二首赠之。

一啸天关烟雾深，天君洒落坐天心。藤川丈人休问我，尔有昭昭上帝临。

眼前鱼鸟自高深，万古乾坤万古心。客问曲肱何事乐？在登临不在登临。

即席送何於逵北上会试

微凉初动闭关眠，梦到羲皇以上天。客步青云惊我梦，又随看榜五云边。

答江右刘善庵钦道乞题母墓碑

泉翁笔迹刘君刻，刘母坟碑老笔题。倒尽贫囊●●事，终非有所为而为。

送薛子为荐还揭阳绝句三叠

清秋游子●翩翩，彷佛中离面目存。莫道今人不如昔，群忧初破大同言。群忧初破大同言，一辨鹅湖累百千。人心自是闲分别，宇宙何人不共天？宇宙何人不共天？达观天地未分前。我将明月送君去，此月普照无中边。

奉谢伦右溪银台见惠酥饼，非以言诗，病中遣兴耳。

团团如月麻如星，星月和酥燮理成。饼出高门还第一，何如粔籹作人情？

和吴藤川再至天关，用旧韵三首，因示诸生。

恨山不高水不深，藤川丈人偏称心。再来切问知新得，人有羡鱼渊不临。天关洞渺春风深，未到穷幽未死心。一悟天开天外景，与君际夜只登临。[抱]瓮浇花岁月深，花不肯发愁予心。闭门卷却皋比[座]，读易无言对至临。

代简寄池州李古源上舍

古源眠食今何似？我屋中华近到无？惊报双华消息恶，世间滟滪在荣途。

代简谢南都翰学吕巾石祝文吏曹何吉阳户曹眉溪京兆庞弼唐暨新泉诸生百四人锦轴

祝文经纬吕公情，同志三年积虑成。谢得余年●●过，因超六合到生生。

甘泉先生续编大全卷之二十

门人顺德何鸿校刊

七言绝句诗

代简答葛子东上舍因道及唐内翰周致意二首

笔端有眼观贤妇程氏，葛子因知是义夫。合是造端由大道，鸢鱼天地贯通於。凭君多谢唐荆川，若泛荆川慎上船。弄月吟风一条路，濂溪伊洛是真传。

代简答沈艾陵监丞二首

禾川何似成均逸，又似陵湖枕上无。骤雨惊回几场梦，罗浮无梦到皇都。罗浮无梦到皇都，纵到皇都梦亦孤。只有一端难忘处，巢由深荷有唐虞。

代简寄扬州杨孝子锜

维扬过客已知名，孝子旧为族党称。便合首科逑闵冉，闭门闹市坐懵腾。

题何宗远铁崖别号

宗远肝肠浑是铁，惟应同住铁江涯沙堤前海亦名铁江。世人反眼不相识，廿载樵西共煮霞。

送宪副钱平?朝贺之京诗有序

　　　钱平?赴京朝贺，乃征黎凯旋之七日也。於经岁风尘之余，复登万里骏奔之道，略无几微难色，可以知其大丈夫矣。征黎之行，平?当左哨，获功二千一百三十有奇，视中右二哨殆将倍之。平?盖志於道德者，则功业之盛，乃出其绪余耳。吾闻钱越王镠表忠之外，多遗裔在江之南北。平?德行功业，表表出人，盖其苗裔欤？抑其遗风遗韵有所自欤？於其行也，予病不能作诗，聊述短句送之。

平?不是钱王裔，功载征黎岂独多？去去五云瞻帝座，定应前席问黎么。

别驾曾梅谷以足疾告归休，诗以贤之。

别驾方当展驒足，飘然托足疾归休。大儒晦翁足亦跛，古今不跛谁同流？

为何元科题其世父小山别号

小山光景小山知，九仞元从一篑为。明月照山无大小，小山榻上看盈亏。

追寿莲峰刘郎六十一

莲郎六十重花甲，泉老期颐尚岁寒。共引东溟为寿盏，莲华峰顶寿筵坛。

为何宗远题龙泉精舍

龙泉元切大科邻，同覆樵颠一片云。尺五天中连卧榻，龙泉科嵿不须分。

作首尾三叠送朱则之还郴阳兼似诸同志

自笑铅刀不割疑，不疑行处是中思。四时百物皆同运，我得无言送则之。

我得无言送则之，中思元只是无思。一条正正堂堂路，掉臂安行更不疑。

掉臂安行更不疑，千秋遗叹未之思。即思仁在其中矣，不是他乡外至之。　论语或门人误记夫子斯仁至矣之言，恐人误以为由外而至也。因以正之。

忆旧寄戴亚卿酬麦饭荳粥厚意

雷轰七圣皆迷夜，傍险冲坭江大横。忽有画船装酒济，能忘安道十年情？

能忘安道十年情？方刻新题光欲生。二叟生生如见访，水迎山送到增城。

辛亥元日作

我今行年八十六，生平自庆平为福。平时长在五中居，不管双轮闲往复。

贺周崦山中丞擢司寇二首

督府行空云一片，东西瞻望爱如云。一朝被召朝天去，雷雨中天天下闻。

中丞凝不动声色，仗钺东西广寇平。昨夜贯城光斗极，白云吟望得忘情。

刘郎莲峰子求予书，予援笔漫兴，飘然於东海之滨矣。

四海风光一片秋，刘郎家在海东头。祗应浮海乘桴去，尔合从予鲁仲由。

九月廿日白云遣兴二首

咄咄肩舆小北城，雨余山色眼俱明。小眉似为先生展，故遣寒花一路迎。

乌飞兔走尚牢笼，暑往寒来秋已穷。何妨去访●●伴，左拉安期右赤松。

送海阳李朝芳、盛子顺二生还乡

千里征文到五羊，风飘衫袖来双双。知君不止征文意，静坐天关一悟堂。

代简寄薛竹居

八十六年怀竹居，一真会后定何如？若知真处元无事，连此真名亦破除。

为黄肖甫进士寿亲六十一华诞

罗浮野人亦姓黄，黄君家接罗浮光。地仙八百从花甲，眼见貤恩又大郎。

为梁宪甫进士寿亲禄峰六十一华诞

已寿黄君又寿梁，增江寿星何煌煌。寿筵进士斑衣舞，光映长庚万丈长。

喜梁宪甫、黄肖甫从游白云

郭尾潭头我旧游，高原禄岭接潭头。两甫宪甫、肖甫白云供几杖，悄翁一笑破群忧。

时有冯甥仕卿同游白云，因为首尾吟以足其胜。

悄翁一笑破群忧，况有冯甥与共游。三生一派增江水，一幅青天无限秋。

寄题黎似斋辞廪学於天关

辞廪归来百揆前，人人皆道似神仙。践形又入天关学，广大高明却似天。

再赠李朝芳还潮阳兼简薛竹居连珠吟

主一何如念一中？念中便是适朋从。若言不著丝毫后，天理昭昭只大公。天理昭昭只大公，意中了了末由从。君看忘助皆无处，亥子之间即是中。

送清远黄一山大尹致政西归

成均侍我问茶陵，垂趐清州觉老成。西归不系莼鲈念，拜状乌台即欲行。

辛亥腊月十八日，初得上唐精舍之地於张氏。以上塘作上唐，盖有三唐焉：帝尧为上唐，李唐为中唐，若五代之唐，斯为下矣。偶得三绝，以纪其胜云。

白云洞口上唐村，似有唐尧旧俗存。凿井耕田忘帝力，十家鸡犬共篱门。

万青一色拥柴门，九曲六流同遶村。山水不知行客老，年年芳草游王孙。

马斛山如戏我前，双飞蝴蝶来青天。一曲泬漻人不和，自歌自拍安期肩。

上唐庄旧名盘龙山，村老云：「崔丞相有碑一通。」喜而赋此。

丞相龙山片石悬，偶来卜筑定前缘。云乡千里从徐孺，旷世相知五百年。

嘉东莞诗有序

　　　嘉东莞者何？东莞何怀云明府可嘉也。学政兼优，德立而政行焉，上下贤之。

沙贝风烟接莞天，政声藉藉到门前。不知卓鲁循良政，兼有风流水部贤。

已答赵大洲司成书，意有未尽，情见乎辞。

浩气人今贤大洲，请缨盍系单於头。天教远去深藏器，前席他年赞大猷。

元明洞里亦吾庐，喜共公来木石居。直须坐到江河满，不御流行自沛如。

苏门长啸意何如？叹息人间几丈夫。何处约君同槁坐？飞云嵿上天为徒。

题横江草堂有序

　　　横江者，吾嫡曾孙寿鲁外曾祖翁之堂也。堂临横江，因以为别号焉。横江翁天性纯朴，有葛天无怀之遗风。予昔韦布游居横江者几阅月，是以见横江翁如见横江焉，为之赋草堂云。

横江风景君昔游，一见横江消我愁。门对横江心似水，我歌浩浩万江秋。

修明诚书院完，各以鹅酒花红劳管工仓官唐永海、工房潘滔、耆老李权、张孔教口号。

凤凰鸣矣明诚开，土木群工翕子来。仓宰工房耆二老，殷懃合得酒鹅回。

赠周生阶自安福无仆而来

无仆无朋独自身，影行潭底月三人。舂粮千里求仁去，到了还归自己仁。

归自罗浮访望翁爱峰亭题壁

不用一字已升天见朱文公语，罗浮回首气如仙。榴皮小记回公迹，会与卢公结永年仙人卢敖以况望峰翁也。

贰尹杨亦泉送行恋恋，因念其旦旦勤事乎凤凰，士民称之，寓燕石作诗劳之。

送我迢迢鹤子铺名前，晴明二月中和天。凤凰山下殷懃意，尽道吾增二尹贤。

吴举人简斋，高士也。乃郎进甫应阳庠生相送数十里，赠之归呈其大人。

白面青巾拉马随，数程情义自相依。而翁高士髫年契，不受人间爵禄縻。

寄观善堂院长张春冈及诸生

观善堂中院长居，澄心中夜坐诸儒。试看坐到忘言处，定有文章耀八区二业合一也。

寄题卢民任玉泉别号

玉泉似与甘泉通，风味两泉何以同？及泉煮玉为甘旨，始见乾坤造化工。

送周生对阳归安福

飞云月底送周郎，心似月圆神似光。归对廓翁邹东廓也同翫月，中天普照一无方。

三皓与黎养真瑞鸾黄慎斋民准吴藤川纯

养真八十二慎斋八十一与藤川八十，三皓同时及我门。八十头颅事事真白沙先生诗句，老来赤子心还存。

吾增令尹盛剑崖自道少孤，感严东溪翁教载成之而无矜伐之意也。吾又感其教成剑崖以泽吾增也，为作诗寿之。

东溪溪上隐君平，济弱恩波及相城即增城也。。思报感恩生我等，我歌聊为寿先生。

寄题盛贤母贞妇诗有序

　　　贞节盛母王氏者，吾增明府剑崖之母也。以贞节奏闻。

堂堂贞节达天庭，小小诗篇何足称。尽道显扬今有子，立身行道是能谁？

读何东莞怀云宜民政颂，而吾增邑尹盛剑崖行所无事，民无能名，同归於循良。诗兼赠之。

