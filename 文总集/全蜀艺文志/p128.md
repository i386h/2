<!-- { "loadSidebar": true } -->
　　李氏唐胄也大唐四十子少郎曹王五子少郎武卫大将军偲武氏擅政偲入蜀来眉丹棱伏民间五世孙瑜明皇西幸时抗表言状得通属籍寻拜长江令卒官归葬丹棱瑜四世曰逺逺二世曰同为始建令籍葬县同生全始居华阳又三世曰惟吉惟吉三子曰庄曰允曰毅庄以学行名毅以科第显又一世盛矣庄子大厚博学工文辞从兄天章公大临自谓不如大厚及长子陞同登第后三年子降亦登陞五典州号循吏降行义克着范公镇荐之朝为金部郎中宣和间提学秦鳯路列郡刺史拜宣抚使童贯降独长揖曰我师儒官也遂丐祠去力致仕陪大厚季子也有子时亮伯父陞欲官之辞治命又以遗长官之章已上会陞子从政郎时任卒时亮亟追还以与时任之子识后时亮二子登第三子以恩得官诸孙一以举恩得官一登第去允子大临第进士宋朝仕至天章阁待制事在国史知制诰时缴李定辞头其一也子陶隲陶从司马公光于洛当时大老皆喜之在钱塘苏公轼送之诗忠文文正二大老苏李广平三舍人喜见通家贤子弟因言得邑少风尘其趣逺矣隲通达明敏吏事有能名尤工于书子时雍时敏皆世其学时雍高庙称之弟兄多显者赏延凡二世毅嘉祐二年进士李氏初起家者仕至殿中丞子大昕大昕生公济公济生谟谟生崧凡四世登科大昕学行谟能文章谟以下徙导江族盛时仕者不能悉书此其概也曰顼者亦出自逺与同并世孙丞璨三世孙谨修谨交谨微谨思能登进士第谨修位至郡守三子赏皆传严卿最显官至朝散大夫防又与谨微子椿登第防官至朝议大夫丞炳三世孙彤四世孙观登第丞哲四世诸孙象先厚登第象先应贤良方正科厚位至鸿胪少卿厚五子皆官孙洋亦登进士第族大子孙众多近世多有以世科名闻其世一曰自逺而下邵第进士四子樵孙楰孙材父今兴州矣凡散居异邑者多不书
　　张氏
　　张氏韶州曲江人至唐相九龄显九龄弟九臯九臯子抗抗七子仲方仲孚子孙在蜀可谱仲孚孙奉常博士随扈僖宗幸蜀传三世曰载阳赀产钜万豪待四方士子维峻待士益厚悉散之或相戒止笑曰吾遗子孙者不在是也以子起赠大理寺丞起寳元中登进士第官至太常博士是故族也起家尤难如此三子太初太寜太和太寜登治平四年第知邠汉渭等州四入为尚书郎三持使节迁陜西路为都转运使二子察宇察以大小篆名入为左司郎中出知鼎州宇初名犯钦庙讳易名宇三丞司监使淮西东路知济荣果合四州娶荣国公百禄女故其学得之范氏子晦侍学中原有外家典刑笔法尤工歴知雅恭简三州子仲坚是则家成都者太初家于崇庆之新津太和家于眉州之眉山仲方之后徙汉州之绵竹族尤大
　　宋氏
　　宋氏唐季有任崇文馆校书郎讳玘者随僖宗西幸因家成都玘生绵州团练副使可思可思生太子舍人颢颢第进士仕唐颢生武信军节度推官格格仕宋朝生惟吉惟亮号无为先生生太常博士世修世修生球球与从兄弟璋后先登第球终职方员外郎按谱惟吉惟亮子孙众多相佀也惟吉后为盛璋球诸从兄弟子孙相似也球后为盛按家传无为先生尝授经任公玠晚究易球仕至郡守洁身早退子先因世赏至县令亦中年退休子昌宗典荣资二州将曹东蜀会盐酒法弊坐籍没者又所在系捕充斥独论列为不可法为之改犹申言不已由是罢归诸子曰训曰诲诸孙曰邈曰述曰逌曰运邈运登进士第邈终宣教郎余皆至郡守运总理财赋四川未及卒蜀士为当时惜之元丰末昌宗初仕时尚富强名为千者为宰相执政过用天下告病军兴征取析秋毫病益痼宋氏家法虽尚严独于民寛如争盐酒法亦一事也故昌宗至诲皆退居享上夀至曽孙复名以祖为行亦多在官非徒曰人事其亦天理欤
　　勾氏
　　勾氏新繁华阳勾龙氏华阳郫温温皆祖勾望孔氏七十子曰井疆三国蜀曰符其裔也唐末有曰惟立以扈卫僖宗为将军二子弇会王建攻彭州弇与勇烈侯杨晟死之会匿新繁民间遂新繁四世孙士良登庆厯六年第官至朝请大夫七子以赏以第皆有官第二子宗顔官至朝奉大夫第四子宗召与顔之长子涛迭登进士第涛贵在高庙时宰相赵鼎实荐之鼎言蜀有鸿儒可充载笔之任然姓与御名同音臣未敢荐高宗曰古之有勾龙氏遂自涪陵召涛而勾氏着矣涛言事称上意繇郎曹间歳除给事中大抵以荐士为己任士因涛荐召凡数十人后多为名臣唐公文若其一也序其外制集云尔以是为权相忌遂出除潭州力辞乞祠许之乞归不许寓居秀华亭卒子跃从子距路蹈跞典三州两持使节除职帅夔卒余以赏任官官至孙云曰咏登宣和第第二其子辅登绍兴第尝为四川类省第一亦族子也成都者自居体始着三世以上惟曰出井疆莫可考居体登熈寜第官至朝请大夫王公素使东蜀知其贤延请权领怀安军事卒怀安居体素号乡先生著书为多诸生从之广多知名九子二以赏得官棓独乆游太学以恩得官二子昌世昌泰皆登第昌世官至朝散大夫位至郡守昌泰为四川类省第一尝除太学博士后徙将作丞又丞太府兼户曹郎出提学常平浙东移节浙西旋报罢归起知利州除职帅夔卒从子子皆有官即成都温江以勾为氏犹曰勾惟立唐末入蜀即其祖亦曰避高宗讳改为复姓而世次率不合曰亷登进士官至朝议大夫诸子皆有官从子震雱同登进士即自郫成都者温江则以中立为祖曰是在雍熈间以宗学名曰宗正之兄也中正生希仲亦世其学以科第位至光禄卿王公安石铭其墓曰勾宗华阳世实兆京其援据云尔而世亦莫可考又如眉之钩嘉普之勾永康荣之勾龙其先皆称同族然永康勾龙绍兴间为御史中丞曰如渊其复姓亦有旨至今诸族莫能一大抵氏族学废今为甚识之以劝来者
　　常氏
　　京兆常氏为蜀人自宥始衮相唐母兄偕偕三世孙官户部郎中扈卫僖宗驾入蜀者宥也谪授蜀川户掾卒塟江原二子包荒包防包荒子达选达子延昱负其才雷公有终来平蜀冦一见竒之率从之谋有终守蜀数以书招致之延昱始来有功家成都卒乡人諡曰亷贞先生子禧禧四子珙琭琮玘皆登科珙守三州长子景脩守彭州景脩二子时中执中为郡守相自景以下名从中从才者为一世从士者为一世城垍盖珙诸曽孙城知均州垍有隐操蚤与荐以亲防不复就类皆隐居东山余四十年蜀人大帅欲识之不可声闻于今隐然珙弟琮之子绩禧弟利涉之子镇踵登崇寜二年第初延昱出从雷公选子守元留邛其后多通显以他郡故不书
　　房氏
　　房氏以重为入蜀之祖重丞相龄八世孙也终新都令子谔为蜀太常少卿子四人皆以从为名从之诸子八人皆以知为名知之诸子亦八人皆以昭为名曰昭应号虚谷子有传家文无名诗皆诣理曰昭庶洞晓乐道学仁宗朝以大臣为荐得旨赐对特授秘书郎今乐书行世国史有传昭之诸子十八人皆以审为名审能审基皆举进士审能官至朝议大夫审权着大乐演义即昭庶子也审之庶子三十八人皆以希为名希声甫冠与贡常官至太学希参登元丰第官至通议大夫希之诸子六十四人或荐或第或荫或恩或赠而名率不齐其知名者五人曰渊太学上舍生充太学录曰伟以恩得官而博学文辞知名西州又审权孙有曰玑曰永登政和宣和第曰时中赠官至通议大夫又一世诸子逾百人名尤不齐曰与之曰轵曰子申曰子邵曰震仲曰钜皆登科与之视诸从弟行独年高宣和进士官至中奉大夫持节潼州路故诸从弟今多在子邵典州官至朝请郎震仲官朝请郎又一世诸子逾二百人惟大亮以典三州显咸以世科显余子及诸孙以赏得官者五今在官者二曰焘曰夀卿
　　吕氏
　　吕氏自眉彭山迁成都三世始着曰怀玉曰公立曰陶世以风节闻陶遂为元祐名臣三子传嗣延嗣缘嗣缘嗣坐党人子不达终右通直郎子焯当用给事遗奏补官靖康多难格不行商隐宜之凝之皆登第商隐第虽晚以四川类省第一与素望合胡公元直镇蜀荐之礼部侍郎李公焘以自代召入除国子博士兼国史院编脩官迁宗正丞兼史院如初凝之以才为茶马使者陈公弥作宣抚沈公复见知后由茂州除阆州入对又以易学受知孝庙留为大府寺丞与商隐同时防凝之卒商隐亦乞归除守崇庆卒子卢宜之登第最早所至有治声而坎率多异除通判彭州改辟通判茂州移黎州丁母忧辟通判成州除知简州拟通判绵州黎州简州罢非其罪复积二年迭闻兄弟丧卒于绵兄弟皆不得中夀子孙官学故家声为不长











　　全蜀艺文志巻五十三
　　钦定四库全书
　　全蜀艺文志巻五十四　　明　周复俊　编谱
　　氏族谱　　　　　　　　　　　费着杜氏
　　杜翊世以死节显蜀旧守名其居曰忠义坊葢以劝也事详见于先贤志矣因其世祖甫来依严武武卒甫旅游衡阳二子宗文宗武留蜀甫卒塟来阳后返塟偃师故元稹志墓谓孙嗣业终父志或者其家竟未能出蜀也家青城实宗文裔十世孙凖皇祐五年第进士官至朝散郎宰绵竹以卒妻黎携诸孤外氏家成都教子严必使世其家第二子即翊世绍圣元年第进士官至朝议大夫通判懐徳军靖康元年虏防作西羌亦张奄至城下凡三旬援兵不至城陷翊世先火其家乃自缢死事闻特赠正议大夫命官其后十人五子慥忱以赏得官孙逸老俊老廷老曽孙光祖大临以忠义遗泽得官翊世殁时慥弃官走视死所恸几絶见者皆为流涕遂以防招母魂归葬余孙自曽及今为士人指其门犹曰忠义杜云
　　宇文氏
