<!-- { "loadSidebar": true } -->
　　履素居士邑之蜚山人生于洪武戊寅距今年阅春秋七十矣乡人荣之相与崇殽载酒礼居士之庐以为寿谓予宜有言以张之予观上世之人有数百岁者中古时犹有百余岁者秦时有人避乱入山中不通人世亦有二三百岁者今之人至七十而上则闾里传夸以为稀年而寿之国朝毎加恩海内必优宠有差盖以得之者少故也是岂造化之穷不足于赋予欤或人所养之失其道欤皆不可得而知也予尝验诸火与木焉如红炉置于暗室不扇不扬则光焰终日移于疾风之中不旋踵而寒灰矣木生深山斧斤牛羊所不至则耸壑凌霄大者百围小者合抱厯寒暑星霜不能计其久近若肤村达径则不待拱把而摧腐无遗矣是何也得其养与不得其养故也予在庠时尝友居士之子景猷见居士与人为礼必罄折以为恭与人对坐终日手足不移与人言声音似不欲出喉或尊礼之报必加不敢后横逆相临受而消之不介于懐时多指目之以为迂以为愚以为怯为懦为钝为拙予时尚幼亦未窥居士之门户也及往岁得告归谒乡之父老首及居士之门目其貌耳其言与往者不殊尺寸然后知居士之迂之愚之怯之懦之钝之拙正予数年涵养修饰而未能者毎岁举行乡饮居士处宾介之位十有余年去岁行礼有期有司戒宿如故事居士称疾不赴邑中士大夫咸相谓曰不得陈履素为宾乡饮可勿举也有司力起之众望乃慰呜呼予阅人多矣如居士者仅见于今日是所谓暗室之火深山之木者七十之寿岂足多哉然予闻居士之先自万泉公渡江而南厯唐宋元至于我朝代有显人如郡守肇庆公直学心田公县令上村公或置学田以培士彚或造仙溪桥以利渉乡人至今思之不衰居士于天顺间与修腰带水以壮学宫而用力居多是即増学田之意也今修安利桥居士虽与诸父老同事而用心独勤是即造仙溪桥之意也居士与肇庆诸公生异世而举动毎相似然则居士之迂之愚之怯之懦之钝之拙殆亦肇庆诸公有所发之欤是居士之寿亦肇庆诸公之寿也居士能以肇庆诸公之寿为寿后之子若孙若曽若玄能如居士之于肇庆诸公则其寿又居士之所为也居士与家君松庵生同甲子而家君差长数月予既寿家君于堂上退即属居士为寿之文居士继此等而上之踰七而八而九而至于百岁则予毎寿家君之后而居士之文又可以次第而成也若居士之子之孙之曽之玄有如居士之寿者时予则老矣恐不腆纸笔即今日之文亦可以寿之矣因预祝于此云
　　
　　赠宫保闵公总宪内台序
　　
　　太子少保都察院左都御史屠公简卿天曹有旨议代廷臣佥拔卿亚资望深重者以闻上意代兹固难代代者亦难留中月余欲起先以是秩致政者得免代迁台谏交争廷议遂以公名进制可赴召有期南都公卿大夫阖饯于石城门外守备魏国公倡诗为别左银台吕君秉之集而成巻退予叙于右方予以天之生人不能皆君子未免有小人杂于其间人君之用人亦不能皆君子但君子其长官足矣葢君子小人迭为进退君子进则小人退小人盛则君子衰理势之必然也在易复之初九一阳始生于下其力尚微然羣阳因之彚进积而为临为泰而至于夬则变为纯阳矣姤之初六一阴始生于下其害未见然羣阴因之彚进积而为遯为否而至于剥则变为纯阴矣宋至道景徳间李文靖王文正诸公执政故庆厯以来韩范富欧相继而起羣贤满朝熈宁间王安石执政则章吕曽蔡之徒亦相继而起是文靖盖初九之复安石则初六之姤也今台谏之争廷臣之拔帝心之简必得公而后定其得抑姤扶复之意欤公由天顺甲申进士拜监察御史厯副使按察使都御史乃者自总督两广军务召还为南京刑部尚书未一载又有是命厯官三十余年勲阶十有余转端方凝重始终一节其台端之表仪庙堂之风裁不必言矣十三道官僚方以献纳激扬为务又得公以纲领之则吐气扬眉价増百倍亲昵无幸位疏逺无遗材羣贤济济布列中外岂但如庆厯以来数君子而已耶虽然心纯则贤才辅贤才辅则天下治茍非积其诚意以格之于先使君心纯于上则所进未必为所用所用未必皆所进徒汲汲争辨于可否之间非予所望也公姓闵名珪字朝瑛淛之湖人
　　
　　赠都宪陈公巡抚延绥序
　　
　　弘治庚申秋延绥缺巡抚天官卿以南京大鸿胪陈公本仁名请上简公擢都察院右佥都御史奉勑便宜行事其权任可谓专且重矣按图志陜城之北为延安为绥徳延绥之北为榆林城榆林乃巡抚行台整勑兵备之所太监总兵叅将游击官军咸在已北则沙漠矣先此北寇内侵我师失律近之警报又急于前命下人多危之公独曰君子生世当为国家分忧岂可以地方多故为虑耶遂促装上道南都公卿阖席饯于都门之外复有诗歌以壮行色退予为序予以古之将相初无定位后世文武分为两途国朝以都宪巡抚而总督军务则合文武而为一矣然兵法因地而施长江大河战必以舟髙山峻岭战必以马平原旷野战必以车此古今不易之通论也近世征战之法率用马歩操江船只亦备名数而车战之法则寥寥焉愚意山陜地方高峻者多而平旷之处亦在在有之髙峻则马平旷则车马但便冲突而已车则行载甲兵止环营寨上可施弩刀下可芘士卒其利甚博昔卫青破匈奴以武刚车公孙贺以轻车出云中田豫以员阵车平代都是山陜用车之明验也况车有大小大者施于平旷小者与马并行髙峻彼胡骑蹂践而来遇车上之刀戟弓弩必不复能进而吾之将士亦有所依附而不寒心不知此法可行于今日否也虽然此特兵车之盛而已茍观容债帅左右纵横粮饷恣其扣除资装极其诛剥丁力听其占役官旗士卒垂首丧气虽有坚甲利兵将安用之此则巡抚合文武为一之权受朝廷既重且专之责他人不得而与焉公以江西文献之族生长边辕起家进士昔居谏垣謇謇谔谔文事武备兼収并蓄今日之行岂但泰然不以为虑己耶圣天子可无西顾边民可无内徙士卒可无前日之患者端有望矣是为序
　　
　　送同寅强廷贵考绩序
　　
　　士君子处天下事唯于理之可为者为之而已矣能是然后能自立于天地间若曰是利身吾趋之是任怨吾避之欲有所立也难矣君子非恶福而爱祸也以爱恶有重于祸福者且祸福系乎天非爱恶所能趋避也君子岂劳心于人所不能之事哉亦惟循其理而已予同僚强君廷贵南甸溧阳巨族也永乐间世父徙籍沧州始为沧人以丙戌进士宰泾起为监察御史成化庚子巡按辽东时有权幸观军容恣威舞智擅开边衅以邀功赏兵饷匮乏士卒疲苦君上章直指其罪词语峻激宪宗皇帝大怒下君狱理官顺风旨欲中以危法置君死罪不得状竟戍辽越四年癸卯用言者赐还复原职致仕于家又五年丁未今上登极复起为山东按察司副使未踰年召拜大理少卿又未踰年转都察院右佥都御史巡抚大同又未踰年改南京通政司右通政与予为同僚兹者合少卿佥都通政三秩为一考献绩于朝行且有日南都公卿各赋诗为别退予为序予以君向之巡辽也权幸之威焰涨天岂不知触之必祸也君以事之当行有重于祸焉得而避之及其戍辽也幸焰犹存自分得保首领于辽足矣未几得致政及其还乡也自庆以为得优游林下足矣数年擢今职然则前日之祸固非君所避今日之福岂君之所趋哉亦曰循理以事天而已予昔休弃山中仰君丰裁有年今幸与君先后改官于兹接君之谈论迹君之行事信盛名不虚勲业不偶也然观君所遭祸福视宦途之寻常进退利钝者奚翅天渊耶使当世士大夫皆能如君之为则权门要路皆雀罗矣予于君之事而有感焉于是乎书
　　
　　送太宰泉山林公奏绩序
　　
　　公与予同领景泰癸酉乡荐公登成化丙戌进士厯官翰林春坊二十余年弘治庚戌擢国子祭酒寻以礼部侍郎掌国子监事盖在国学几十年矣上以人材所以辅君而出治也国学育之铨曹用之茍所用非所育宁无枉乎乃移公吏部侍郎与今致仕太子太傅尚书屠公今叅赞机务南京兵部尚书韩公同主铨课天下举人下第入监毎三年登进士恒居新科之半入选之时公一一记其姓名材貌与二公相品题云某学行敦笃某材气充赡某节操刚方某可掌风纪某可司献纳某可治繁某可治简因材授任毫髪不爽未一年得人之声闻于中外偶南京吏部缺尚书上遂以公补之履任以来与少宰杨公相与正仪刑端表率南都百僚颙然孚仰国家毎有大事必会集商榷愽采众论公发一言羣僚莫不悦从皆足培植基本滋养元气非但小小补塞其罅隙而已故甫三载而徳业益隆声望日着然古人三载考绩首以敷言之试终有车服之庸公兹往其所以庸者乃圣天子之殊恩其所敷者则皆人人之所愿闻也近年以来进士拜亲民之官欲其重名器而立事功固善矣然超迁太速民无实惠宁不贾虚名于传舍乎庙堂任老成之人欲其稽天谋而考古徳固善矣然杂流入仕者率多发秃囊空民何堪焉就中当有乗除变通之术以济之否也公家庭之学受于先公之太守传于司马之郎官玉陛之前自有对扬幸以教我将为赠言诸公道焉
　　
　　送曽学士致政序
　　
　　南京翰林院侍读学士南洲曽公士美三年奏最上疏乞归情恳上以侍从词臣特赐俞允兼与应得诰命公还至南都若银台徐君以中夏君廷璋诸随公歩瀛者相率请文为赠夫幼学壮仕老归君子立身之大节也先生少游郡庠以文章驰名江右连不得志于主司因贡卒业南雍成化辛卯领京闱乡荐戊戌会试登正榜殿试策对出人意表宪宗皇帝亲擢第一甲第一人赐进士及第拜翰林修撰寻言事忤权贵调南翰今上登极召修宪宗实録升左春坊左谕徳三典礼闱未几南院缺长改今职掌院事往岁以年七十欲请休致士林中咸以公状头人望学士清密之地朝廷不轻畀词臣得学士之封者百无四五公尚精力宜少待得推三载之恩以尽孝思公黾勉共职至今年秋当最期至京陛见后未引满即上疏恳辞乃获前命公喜形于色即促装南还君子立身大节公始终无恨矣虽然昔白居易以刑部尚书致仕结社香山自号香山居士凿龙门八节滩为游赏之乐范景仁既退居客至无贵贱皆野服见之不复报谢张嘉贞致仕不营家产有劝其市田宅者答曰吾为将相何忧饥寒比见朝士广占良田身后适足为无赖子孙酒食之资吾不取也公兹归结社山中有太子少保蹇斋尹先生国子祭酒冰王罗先生皆词林旧好也杖屦相随诗酒从事南洲胜境独不可为龙门乎野服不报自有旧俗子孙无赖之资可保其不为也此又老归之后一大节也聊以公之归卜之
　　
　　送魏都检致政序
　　
