<!-- { "loadSidebar": true } -->
　　援，字文渊，扶风茂陵人。莽时为郡督邮，坐事亡命。遇赦，辟卫将军王林府，拜新城大尹。莽败，去郡，避地凉州，隗嚣以为绥德将军。建武四年，奉使洛阳，以为待诏，历太中大夫、陇西太守、虎贲中郎将，拜伏波将军，封新息侯。二十五年，击五溪蛮，卒于军。为梁松所陷，追收侯印。建初三年，追谥曰忠成侯。
　　◇上铜马式表
　　夫行天莫如龙，行地莫如马。马者，甲兵之本，国之大用。安宁则以别尊卑之序，有变则以济远近之难。昔有骐骥，一日千里，伯乐见之，昭然不惑。近世有西河子舆，亦明相法。子舆传西河仪长孺，长孺传茂陵丁君都，君都传成纪杨子阿，臣援尝师事子阿，受相马骨法。考之于行事，辄有验效。臣愚以为传闻不如亲见，视景不如察形。今欲形之于生马，则骨法难备具，又不可传之于后。孝武皇帝时，善相马者东门京，铸作铜马法献之，有诏立马于鲁班门外，则更名鲁班门曰金马门。臣谨依仪氏奇中，帛氏口齿，谢氏唇，丁氏身中，备此数家骨相以为法。马高三尺五寸，围四尺四寸。（《后汉·马援传》）
　　◇铜马相法
　　水火欲分明（水火在鼻两孔间也。）上唇欲急而方，口中欲红而有光，此马千里。颔下欲深，下唇欲缓。牙欲前向。牙去齿一寸则四百里，牙剑锋则千里。日欲满而泽。腹欲充，兼欲小，肋欲长，悬薄欲厚而缓（悬薄，股也）。胁堂欲平满，汗沟欲深长，而膝本欲起，肘腋欲开，膝欲方，蹄欲厚三寸，坚如石，鬃欲戴，中骨主三寸（鬃，中骨也），颊欲开，而膺下欲广一尺以上，能久走。欲方（颈前），胸欲直而出（髋骨前面）。凫间欲开，望视之如双凫。（《后汉·马援传》注，《御览》八百九十六）
　　◇上疏言隗嚣
　　臣援自念归身圣朝，奉事陛下，本无公辅一言之荐，左右为容之助。臣不自陈，陛下何因闻之。夫居前不能令人轾，居后不能令人轩，与人怨不能为人患，臣所耻也。故敢触冒罪忌，昧死陈诚。臣与隗嚣，本实交友。初，嚣（袁宏《纪》作「臣与嚣往为知交。今闻与来歙书，深更怨臣。自计无负于嚣」）遣臣东，谓臣曰：「本欲为汉，愿足下往观之（袁宏《纪》作「仆北面称臣，加以本欲为汉，足下往观其政」）。于汝意可，即专心矣。」及臣还反，报以赤心，实欲导之于善，非敢谲以非义。而嚣自挟奸心，盗憎主人，怨毒之情遂归于臣。臣欲不言，则无以上闻（袁宏《纪》作「盗憎主人，反欲归怨于臣。臣欲遂退不言，则无以报陛下」）。愿听诣行在所，极陈灭嚣之术，得空匈腹，申愚策，退就陇亩（袁宏《纪》作「然后退就垄亩，饭疏饮水，随四民之职」），死无所恨。（《后汉·马援传》，又见袁宏《后汉纪》五，各有删节。）
　　◇上疏言破羌以西不可弃
　　亢吾以西，数十里一城，城皆完坚。旧制置塞，因山阻海，其蹊径辄有候尉，故虏不得妄动。即弃亢吾，以西北为殖养虏根，内自迫促。宜及兵威，疾往除之。金城诸县，皆田地肥美，溉灌流通，自有本民，易还充实，诚不宜有所断弃。若二郡平定，流民还本业，不复为国家忧。（袁宏《后汉纪》六）
　　破羌以西，城多完牢，易可依固。其田土肥壤，灌溉流通。如令羌在湟中，则为害不休，不可弃也。（《后汉·马援传》。案：即前疏之约文。）
　　◇上书请复铸五铢钱
　　富国之本，在于食货，宜如旧铸五铢钱。（《恶书·食货志》）
　　◇击寻阳山贼上书
　　除其竹木，譬如婴儿头多虮虱，而剃之荡荡然，虮虱无所复依。（《御览》九百五十一引《东观汉记》）
　　◇上书请正印文
　　臣所假伏波将军印，书「伏」字，「犬」外向。成皋令印，「皋」字为「白」下「羊」；丞印「四」下「羊」，尉印「白」下「人」，「人」下「羊」。即一县长吏，印文不同，恐天下不正者多。符印所以为信也，所宜齐同。荐晓古文字者，事下大司空，正郡国印章。（《后汉·马援传》注引《东观汉记》）
　　◇至荔浦见冬笋上言
　　《禹贡》「厥包橘柚」，颖谓是也。其味美于春夏笋。（珍本《东观汉记》）
　　◇征交上言
　　从米尼)泠出贲古，击益州臣所将骆越万余人，便习战斗者二千兵以上，弦毒矢利，以数发，矢注如雨，所中辄死。愚以行兵以此道最便，盖承藉水利，用为神捷也。（《水经·叶榆水注》）
　　◇将入九真上言
　　臣谨与交精兵万二千人，与大兵合二万人，船车大小二千艘，自入交，于今为盛。（《水经·叶榆水注》）
　　◇平交上言
　　太守苏定，张眼视钱，眼讨贼，怯于战功，宜加切敕。（《东观汉记》聚珍本）
　　◇奏请分西于县
　　西于县户有三万二千，远界去庭千余里，请分为封溪、望海二县。（《后汉·马援传》）
　　◇与隗嚣将杨广书
　　春卿无恙（杨广字春卿）。前别冀南，寂无音驿。援间还长安，因留上林。窃见四海已定，兆民同情，而季孟闭拒背畔（隗嚣字季孟），为天下表的，常惧海内切齿，思相屠裂，故遗书恋恋，以致恻隐之计。乃闻季孟归罪于援间还长安而纳王游翁谄邪之说（王元字游翁），自谓函谷以西，举足可定，以今而观，竟何如邪？援间至河内，过存伯春（嚣子恂字伯春，）见其奴吉从西方还，说伯春小弟仲舒望见吉，欲问伯春无它否，竟不能言，晓夕号泣，婉转尘中。又说其家悲愁之状，不可言也。夫怨仇可剌不可毁，援闻之，不自知泣下也。援素知季孟孝爱，曾、闵不过。夫孝于其亲，岂不慈于其子？可有子抱三木，而跳梁妄作，自同分羹之事乎？季孟平生自言，所以拥兵众者，欲以保全父母之国而完坟墓也，又言苟厚士大夫而已。而今所欲全者，将破亡之；所欲完者，将毁伤之；所欲厚者，将反薄之。季孟尝折愧子阳而不受其爵，今更共陆陆，欲往附之，将难为颜乎？若复责以重质，当安从得子主给是哉！往时子阳独欲以王相待而春卿拒之；今者归老，更欲低头与小儿曹共槽枥而食，并肩侧身于怨家之朝乎？男儿溺死何伤，而拘游哉！今国家待春卿意深，宜使牛孺卿与诸耆老大人共说季孟，若计画不从，真可引领去矣。前披舆地图，见天下郡国百有六所，奈何欲以区区二邦，以当诸夏百有四乎？春隔季孟，外有君臣之义，内有朋友之道。言君臣邪，固当谏争；语朋友邪，应有切磋。岂有知其无成，而但萎委咋舌，叉手从族乎？及今成计，殊尚善也；过是，欲少味矣。且来君叔天下信士，朝廷重之，其意依依，常独为西州言。援商朝廷，尤欲立信于此，必不负约。援不得久留，愿急赐报。（《后汉·马援传》）
　　车丞相，高祖园寝郎，一月九迁为丞相者，知武帝恨诛卫太子，上书讼之。（《文选·□□□□□□》注引《东观汉纪》）
　　◇诫兄子严敦书
　　吾欲汝曹闻人过失，如闻父母之名，耳可得闻，而口不可得言也。好论议人长短，妄是非正法，此吾所大恶也，宁死不愿闻子孙有此行也。汝曹知吾恶之甚矣，所以复言者，施衿结衤离，申父母之戒，欲使汝曹不忘之耳。龙伯高敦厚周慎，口无择言，谦约节俭，廉公有威，吾爱之重之，愿汝曹效之。杜季良豪侠好义，忧人之忧，乐人之乐，清浊无所失，父丧致客，数郡毕至，吾爱之重之，不愿汝儿也。效伯高不得，犹为谨敕之士，所谓刻鹄不成尚类鹜者也。效季良不得，陷为天下轻薄子，所谓画虎不成反类狗者也。讫今季良尚未可知，郡将下车辄切齿，州郡以为言，吾常为寒心，是以不愿子孙效也。（《后汉·马援传》，又见袁宏《后汉纪》七，《艺文类聚》二十三）
　　◇铜柱铭
　　汉建武十八年，平征侧于龙编，树铜柱于象浦，其铭曰：「金人汗出，铁马蹄坚，子孙相连，九九百年。」（马希范《溪州铜柱记》）
　　◎马廖
　　廖，字敬平，援子。少以父任为郎。永平中，以皇后兄拜羽林左监，进虎贲中郎将。章帝即位，迁卫尉。建妆四年封顺阳侯，以特进就第。永元四年卒，谥曰哀侯。
　　◇上明德太后疏
　　臣案前世诏令，以百姓不足，起于世尚奢靡，故元帝罢服官，成帝御浣衣，哀帝去乐府。然而侈费不息，至于衰乱者，百姓从行不从言也。夫改政移风，必有其本。传曰：「吴王好剑客，百姓多创瘢；楚王好细腰，宫中多饿死。」长安语曰：「城中好高髻，四方高一尺；城中好广眉，四方且半额；城中好大袖，四方全匹帛。」斯言如戏，有切事实。前下制度未几，后稍不行。虽或吏不奉法，良由慢起京师。今陛下躬服厚缯，斥去华饰，素简所安，发自圣性。此诚上合天心，下顺民望，浩大之福，莫尚于此。陛下既已得之自然，犹宜加以勉勖，法太宗之隆德，戒成、哀之不终。《易》曰：「不恒其德，或承之羞。」诚令斯事一竟，则四海诵德，声薰天地，神明可通，金石可勒，而况于行仁心乎！况于行令乎！愿置章坐侧，以当瞽人夜诵之音。（《后汉·马廖传》）
　　◎马防
　　防，字江平（《东观记》作「公平」又作「孝孙」），援第二子。永平中，为黄门侍郎。章帝即位，迁中郎将、城门校尉，拜车骑将军，封颍阳侯，以特时就第。后为光禄勋，复遣就第。永元中。徙封翟乡侯。
　　◇奏上迎气乐
　　上以太常乐丞鲍邺等上乐事，下车骑将军马防。防奏言：「建初二年七月，邺上言：『王者饮食，必道顺四时五味，故有食举之乐，所以顺天地，养神明，求福应也。移风易俗，莫善于乐。乐者天地之和，不可久废。今官雅乐独有黄钟，而食举（已上九字从《东观记》补）乐但有太蔟，皆不应月律。恐伤气类（此句从《东观记》补），可作十二月，均各应其月气，公卿朝会，得闻月律（此二句从《东观记》补），乃能感天地，和气宜应。明帝始令灵台六律侯，而未设其门。《乐经》曰，十二月行之，所以宣气丰物也。月开斗建之门，而奏歌其律。诚宜施行。愿与待诏严崇及能作乐气者共作治，考工给所当。』诏下太常。太常上言：『作乐器直钱百四十万六万，请太仆作成上。』奏寝。今明诏下臣防，臣辄问邺及待诏知音律者，皆言圣人作乐，所以宣气致和，顺阴阳也。臣愚以为可顺上天之明时，因岁令王正（《东观记》作「因岁首之嘉月」），发太蔟之律，奏《雅》《颂》之音，以立太平，以迎和气。其条贯甚备。」（《续汉·律历志上》注补引薛莹《书》，《后汉·章纪》注引《东观记》，又《隋书·音乐志下》牛弘等议引《东观书·马防传》）
　　◎马严
