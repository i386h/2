<!-- { "loadSidebar": true } -->
　　王勃河桥不相送江树逺含情杜荀鹤承恩不在貌教妾若为容皆五言律也然去后四句作絶乃妙【艺苑巵言】
　　卢骆王杨号称四杰词旨华靡固沿陈隋之遗骨气翩翩意象老境超然胜之五言遂为律家正始内子安稍近乐府杨卢尚宗汉魏【艺苑巵言】

　　紏谬

　　永嘉所刻初唐十二家其王子安集有田家三首过眼知非子安作细玩知为王无功作也张氏贵公子多食客何以谬误至此剔出以不误观者

　　田家三首
　　阮籍生平懒嵇康意气疎相逢一饱醉独坐数行书平池聊养鹤闲田且牧猪草生元亮径花暗子云居倚床看妇织登陇课儿锄回头寻仙子并是一空虚
　　家住箕山下门枕颍川濵不知今有汉唯言昔避秦琴伴庭前月酒劝后园春自得中林士何沗上皇人
　　平生唯以乐作性不能无朝朝访乡里夜夜遣人酤家贫留客久不暇道精麄抽帘特益炬拔箦更燃炉怕闻饮不足何见有残壶

　　补遗

　　王勃之先文中子见勃弄笔令作题太公遇文王赞曰姫昌好徳吕望潜华城阙虽近风云尚赊渔舟倚石钓浦横沙路幽山僻溪深岸斜豹韬禳恶龙钤辟邪虽逢切近犹待安车君王握手何其晩耶【芝田録】
　　按杨炯序勃文集云陈羣禀太丘之训时不逮焉是勃未及见祖也丁用晦云文中命之作颂恐误姑阙之

