<!-- { "loadSidebar": true } -->
　　詹东图出此巻示余云葛仙翁移居图不知是何人所作其貌人物絶得呉道子王瓘遗意树石则荆闗也前一夫甚悍而短肩行李诸药囊瓢铫衣籍之类皆在焉二少女歩而从一携琴一提药笼六白羊先后之二村童长者亦肩衣幞而牵一茧角黄■〈牜孛〉则仙翁乗焉黄冠蓝衫可似四五十许人色腴而意殊暇手一编且行且诵少者拊小黒犊翼之后水牯牛则白衣妪乗焉三婴儿少者在抱稍长者襁而肩左又长者踞半牛背凡为人之事十雅俗老少各极其致为羊牛之事九踯躅偃蹇各极其态而要之皆有物外赏更一纸则山谷老人书七言律题后结法莽苍遒劲是晚年得意笔也考之太极左仙公玄不娶无子纵有之生平如幻三昧岂不能尽之一幞似当为稚川子稚川曽娶南海太守鲍姑女弟不知此老移居在散骑常侍领大著作前将解勾漏令后耶稚川亦无子晚而就从子广州参军望养此三婴儿竟不成长或寓言耳吾诗与书俱不敢望山谷觉少悉稚川事东图以为何如
　　
　　钱舜举画洪崖先生
　　
　　此吴兴钱选舜举所写洪崖先生像也神采秀发意象闲远望而知其非人间人家弟尝寄余一本乃宋人笔更佳而后缺一帧题以为葛稚川移居图余辨以为洪崖像弗信也得此本证之乃屈按列仙诸史传谓先生长七尺五寸眉目如画常御乌纱帽红蕉衣黒犀带短靿鞾携笻竹杖今像正尔而后一人短而阔若叚柯古所云弄臣者其执即六角扇也余四人大小不一即橘术葛律拙也其挽而不前者一白骡即雪精也肩者即铁如意长盈壶常满杯文榴酒榼自然榴杓一云垂云笠方木櫈二玄书葛木如意魏惠壶木栢杓也葢靡不合者舜举拙于书而最后有题句云去岁无田种今春乏酒材从他花鸟笑佯醉卧楼台此先生诗也然先生又有二诗云下调无人采髙心又被嗔不知时俗意教我若为人又入市非求利过朝不为名有时陪俗物相伴且营营语甚浅而有味舜举似不知也始余嗜古书画器物几成癖乃先生更甚焉而一时名士若李太一赠孔子木履郭翰复赠孔子二仪履杨烱复赠孔子石砚与扬雄鈇砚田游岩赠尹喜龟王戎如意杖杨齐哲赠嵇康鍜锥刘守章赠四皓鹿角枕司马子微赠淮南王药杵臼魏肃赠陶濳琴隠居芙蓉冠刘长新赠王乔笙张守珪赠尺八寸海虾蟆牙秦休庄赠河上公注道德经藁本周子恭赠古帝王像素亭赠谢灵运须僧翛然赠迦叶头陀钵智远赠蔡邕焦尾琴葛洪刮药箆余始而笑以为何所辨真赝既而私喜以为灵真嗜好若此何况我辈苐今年秋尽捐所藏付儿曹仅荷一被一瓢佛老书十余巻入城南精舍此身洒然觉先生之尚有累也先生讳氲一讳藴字藏真晋州神山人赵道一谓其年九十三四月八日尸解于洪崖古坛至八月复见于晋州复尸解而徐慧谓其初乗白驴从五童入洪崖古井后复不知所终道一谓其慕古洪崖先生因自号洪崖先生而慧则谓即古洪崖先生也夫洪崖先生固张氏乃黄帝之臣伶伦也一见于卫叔卿传再见于班孟坚赋三见于郭景纯诗四见于陶贞白真诰葢遐逖之灵真而希夷之妙迹也张氲先生出处灵幻故静能公远之俦而博综艺尚庻几贞白伯仲耳且使古洪崖而在则吾孔子尚当称东家丘桐栢真人当称吹笙少年而何器物之足羡故须以道一所纪为正
　　
　　五星二十八宿摹本
　　
　　今世人称五星二十八宿真形图为阎右相立本笔按宣和画谱载立本仅有五星及（阙）房宿二像耳若张僧繇吴道玄则俱有之而今不可得矣此巻乃摹梁令瓒本令瓒宋人故有声画院中愚于丹青所未暇论独怪是星宿在九天宁有此委琐诡怪状即有之何从令人见而写之且牛星作牛女星作羊千古灵匹一旦兴尽真堪供噱嗢耳余曽见一本云是吴张藁与此全别而段柯古所记昴如剃刀毕如笠觜如鹿头参危如妇人靥井张翼如足迹鬼如佛胷柳如蛇星如河岸轸角如人手房如璎珞心女如大麦尾如蝎尾箕如牛角斗如人拓石牛如牛头虚如鸟娄如马头胃如鼎足云出佛书而阙亢氐室壁奎则又别矣然恐是星形耳非星神形也附志以备考
　　
　　又为莫廷韩题五星二十八宿五岳真形图
　　
　　莫廷韩所藏五星二十八宿图乃梁令瓒摹本致佳而微与阎右相本不合其段柯古所载如笠如鹿头如足迹等则又遥矣又五岳真形图不知是金母所传汉武的本否若五星名氏则澄澜青凝之类二十八宿姓则鞞耶尼之类五岳名氏则玄丘目陆之类余皆有别记记之不暇一一为廷韩书也廷韩仙才胜汉武远能去彼多欲此图当长侍衣祴不随栢梁火飞去矣其以余言为然耶否耶
　　
　　题八仙像后
　　
　　八仙者锺离李吕张蓝韩曹何也不知其会所繇始亦不知其画所由始余所覩仙迹及图史亦详矣凡元以前无一笔而我明如冷起敬吴伟杜堇稍有名者亦未尝及之意或妄庸画工合委巷丛俚之谈以是八公者老则张少则蓝韩将则锺离书生则吕贵则曹病则李妇女则何为各据一端作滑稽观耶乃至迩者紫姑灵鬼往往冐真人而上援此八公以相蛊惑尤可笑也是八公者不佞能考其七而疑其一为志之锺离公者讳权字云房尝以禆将从周孝侯败于齐万年跳终南山遇东华王真人得道至唐而始一出度纯阳自称天下都散汉吕公者讳嵓字洞宾父让尝举进士不第遇正阳真人得道在五季及宋时化迹最着而又与正阳度刘海蟾已度王重阳及自度何仙姑张珍奴之属张公者讳果隠恒州中条山见召于唐开元帝与叶静能辈诸公比而公最为长者自言尧时官侍中叶公密识之曰混沌初分白蝙蝠精也授银青光禄大夫放归天宝初尸解蓝公者不知何许人恒衣破蓝衫黒木腰带跣一足鞾一足醉则持三尺大拍板行歌云蓝采和蓝采和世界能几何红颜一春树流光一掷梭后语多不能悉至濠州忽掷鞾带拍板乗云而去韩公者讳湘昌黎之从子少学道落魄他乡乆而始归值昌黎生辰宴怒之公曰无怒也请効薄伎以献因为顷刻花每瓣金书一聨云云横秦岭家何在雪拥蓝关马不前昌黎不悟遣之去后果谴潮至蓝关公来候昌黎乃悟因吟三韵以补前诗竟别曹国舅者苖善时传不能举其名第言丞相彬子皇后弟少而美姿安恬上及皇后重之一旦求出家云水上以金牌赐之云诏书到日如朕亲行抵黄河为篙工索渡直急用金牌相抵纯阳见而警之遂拜而得道按皇后乃侍中彬孙女金牌云云大约里巷委谈也审尔所谓曹公者当作青巾少年不当作髯而翼善冠也何仙姑零陵市人女也纯阳以一桃与之仅食其半自是不饥颇能谈休咎老而解化亦苖善时云考之他野史谓仙姑晚而枯瘠其言休咎亦不甚验赵道一仙鉴则谓纯阳所度者赵姑名何者也有仙姑何姓者开元中羽化去合在纯阳前若李公者诸方外禆官都不载独闻之乩云讳元中开元大厯间人也于终南山学道四十年阳神出舍为虎所残得一跛丐乍亡者而居之不可知也令锺离吕公而游人间必从东华挟海蟾与重阳辈而八令张果先生而取友则必从赤松安期次则静能公远张洪崖胡长仙辈而八必不屑屑求瓦合诸公方逍遥乎上清亦必不仆仆焉一符之是听而受尘凡役也不佞此跋即受乩头詈所不恤矣
　　
　　全真四祖八仙像
　　
　　自我教主东华帝君得统于太上而传之锺离正阳正阳传之吕纯阳纯阳传之刘海蟾凡三真人而后为我王重阳重阳真人之有全真也犹达摩大师之有禅那也见若以为创始而不知其自海蟾而上遡之太上见若以为无师之智而不知纯阳海蟾之显度而黙授之也葢至于重阳而教始大明矣自重阳而为丹阳之马长真之谭长生之刘长春之丘广宁之郝玉阳之王嫓丹阳而称女真者又有清净之孙凡八真人葢至于长春而教益大行矣前四真者亘千年而不为遥后八真者聚一时而不为近三百年而一真而不为少一时而八真而不为多亡他遘有縁而成有时也吾始乞李郡为此图既成而吾弟敬美自江右臬以觐归且发因辍以予之敬美颇向道而厌事我长春以八十老公应元世祖之聘徃来大都扶服数万里而不以倦称者救物故也善救物者事应而中不累功满而不自有出不碍道处不违性敬美而苟悟此当金莲煜煜火宅中俄顷成清凉界何必朝夕仙师哉
　　
　　仙奕图
　　
　　故协律郎冷起敬以画鹤之诬瓶隠其所图仙奕张三丰道人已详记之今年春有携售者以直太昻不能应聊为摹其大都因戏谓石室仙奕太迟取滑待诏天人奕太速孤山仙姑妇奕太巧恒山仙奕太拙吾不知此仙人于巧迟拙速何似有粲者姝乐于橘中叟逺矣漫为题尾
　　
　　又
　　
　　仙奕图今在张伯起家初无冷起敬题欵止据张三丰一跋为二仙遗迹故见重耳然跋内称与宋司户参军赵孟俯于四明史卫王府覩唐李思训将军之画按弥远与孟俯生不相及复称以此图奉送太师元老淇园丘公而末云永乐壬辰三丰遯老书尤可笑考壬辰为永乐十年而前是五年丁亥上遣胡忠安访三丰于武当则先期已隠化矣七年己丑丘淇公败没于迤北全家谪海南矣岂有至壬辰而三丰复出淇公更生者耶都太仆号博浃而此易事不能辨何也漫志于此
　　
　　弇州续稿巻一百七十一
　　
　　●钦定四库全书
　　
　　弇州续稿巻一百七十二
　　
　　（明）王世贞 撰
　　
　　○文部
　　
　　△书牍
　　
　　南都八坐贺元驭相公启
　　
　　迩者巽书洊至涣汗频颁当九重特达之知亲书上考覃八命穹崇之寄晋领孤卿马鬛荣施祖曽承华之峻秩鱼轩骈集姑妇长乐之崇班兹日之李赞皇屈从齿胄他时之韦都尉无忝象贤缙绅已倍恒欣乡国尤传盛事伏惟某官阁下中吴孕秀东海涵灵智崇礼卑动由成性言规行矩妙合自然左氏之业就素臣仍公好恶董生之书成繁露始对天人国士无双褎然南宫之选首廷魁第二允矣太史之呈祥再领成均多士皆其陶冶两裁帝纪一时赖以权衡自鲁连拂莱海之衣而严陵系桐江之鼎南阳隠士独称为卧龙洛下儿童皆知有司马傅岩特召无藉金张之援汉殿同升共推丙魏之媺清标着于平日故中夜无可却之金白麻播于内庭而外朝减征声之宴上不枉道以求合下毋养交而借名人皆望之植同已排异已公不谓尔涣小羣成大羣为国则举不避雠远嫌则恩无归已若水若旱必与圣人同其忧一话一言务安社稷以为悦当慈颜之底豫或少展其愁眉若睿听之转圜庻几缓其归念此葢一人之有庆以致三后之协心虽临轩之眷命有隆而循墙之让德弥着谓青宫一品已坚辞于达书之辰彼素丝五紽实远隃于章甫之贵匪故夺公之守殆将伸国之经某等素切仪刑遥深踊跃惟诏功诏德自古则然而有君有臣于斯为盛皇天之产名世已过五百余年贤者之在中书何妨二十四考
　　
　　荅上襄王
　　
