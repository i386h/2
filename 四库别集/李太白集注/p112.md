<!-- { "loadSidebar": true } -->
　　望夫山【太平寰宇记望夫山在太平州当涂县北四十七里昔有人徃楚累岁不还其妻登此山望夫乃化为石其山临江周围五十里髙一百丈】
　　颙【缪本作写】望临碧空怨情感离别江草不知愁岩花但争发云山万重隔音信千里絶春去秋复来相思几时歇【广韵颙仰也】
　　牛渚矶【江南通志牛渚山在太平府城西北三十五里山下有矶曰牛渚矶与采石矶相属亦名燃犀浦晋温峤燃犀照水族于此太平府志牛渚矶在当涂县采石山下江滣有石柱髙丈许突兀峭壁间相传古有金牛见此故名后汉志丹阳疆域独称南有牛渚孙呉东晋毎宿重兵其地】
　　絶壁临巨川连峰势相向乱石流洑间廻波自成浪但惊羣木秀莫测精灵状更听猿夜啼忧心醉江上【韵防洑水洄也异苑晋温峤至牛渚矶闻水底有音乐之声水深不可测传言其下多怪物乃燃犀角而照之须臾见水族覆火竒形异状或乗车马着赤衣帻其夜梦人谓曰与君幽明道隔何意相照耶诗国风忧心如醉】灵墟山【方舆胜览灵墟山在当涂县南十里一统志灵墟山在太平府城东北三十五里世传丁令威学道飞升于此山椒坛址犹在山有洞后有井大旱不竭】
　　丁令辞世人拂衣向仙路伏链九丹成方随五云去松萝蔽幽洞桃杏深隐处不知曾化鹤辽海归防度【搜神后记丁令威本辽东人学道于灵墟山后化鹤归辽集城门华表柱时有少年举弓欲射之鹤乃飞徘徊空中而言曰有鸟有鸟丁令威去家千年今始归城郭如故人民非何不学仙冢累累遂髙上冲天今辽东诸丁云其先世有升仙者但不知名字耳江南通志丁令威辽东人为泾县令游姑熟乐灵墟山泉石幽秀链丹于此丹成翔虚去抱朴子第一之丹名曰丹华第二之丹名曰神符第三之丹名曰神丹第四之丹名曰还丹第五之丹名曰饵丹第六之丹名曰链丹第七之丹名曰柔丹第八之丹名曰伏丹第九之丹名曰寒丹凡服九丹欲升天则去欲且止人间亦任意皆能出入无间不可得而害之矣五云见七巻注】
　　天门山【太平寰宇记天门山在太平州当涂县西南三十里有二山夹大江东曰慱望西曰天门按郡国志云天门山亦名蛾眉山楚获呉艅艎于此两山相对时人呼为东梁山西梁山舆地志云慱望梁山东西隔江相对如门相去数里谓之天门宋孝武诏曰梁山层岫云峙流同海岳天表象魏以旌国形仍以二山立阙故曰天门焉太平府志天门山在郡西南三十里亦称东梁山与和州西梁山夹大江对峙自江中逺望色如横黛修妩静好宛宛不异蛾眉故又名蛾眉山】
　　迥出江上山【萧本作山上】双峰自相对岸映松色寒石分浪花碎参差逺天际缥缈晴霞外落日舟去遥廻首沉青霭【栁顾言诗浃叠浪花生江淹诗虗空起青霭崦嵫生暮霞　苏东坡曰过姑熟亭下读李白十咏疑其浅近孙邈云闻之王安国此乃李赤诗秘阁下有赤集此诗在焉白集中无此赤见桞子厚集自比李白故名赤其后为厠所惑而死今观其诗只如此可以比李白则其人心恙已乆非厠之罪也陆放翁入蜀记李太白集有姑熟十咏予族伯父彦逺尝言东坡自黄州还过当涂读之抚手大笑曰物败矣岂有李太白作此语者郭功父争以为不然东坡笑曰恐是太白后身所作耳盖功父少时诗句俊逸前辇或许之以为太白后身功父亦遂以自负故东坡因是戏之或曰十咏及归来乎笑矣乎僧伽歌懐素草书歌太白旧集本无之宋次道再编时贪多务得之遇也】







　　李太白集注巻二十二
　　钦定四库全书
　　李太白集注巻二十三
　　钱塘　王　撰
　　古近体诗共四十七首
　　与元丹丘方【一作仙】城寺谈作
　　茫茫大梦中惟我独先觉腾转风火来假合作容貌灭除昏疑尽领畧入精要澄虑观此身因得通寂照朗悟前后际始知金仙妙幸逢禅居人酌玉坐相召彼我俱若丧云山岂殊调清风生虚空明月见谈笑怡然清莲宫永愿恣游眺【荘子且有大觉而后知此其大梦也释家以此身为地水火风四大假合而成坚者是地润者是水暖者是火动者是风楞严经净极光通逹寂照含虗空却求观世间犹如梦中事湛然常定之谓寂莹然不昧之谓照寂其体也照其用也体用不离寂照双遣即是定慧交修止观互用之妙谛维摩诘所説经法无有人前后际防故华严经虽知诸法无有前际而广説过去虽知诸法无有后际而广説未来虽知诸法无有中际而广説现在金仙谓佛释成时曰李白诗云朗悟前后际始知金仙妙束文人如稻麻竹苇吐不出此十字】
　　寻髙凤石门山中元丹丘
　　寻幽无前期乘兴不觉逺苍崖难渉白日忽欲晚未穷三四山已歴千万转寂寂闻猿愁行行见云收髙松来好月空谷宜清秋谿深古雪在石防寒泉流峯峦秀中天登眺不可尽丹丘遥相呼顾我忽而哂遂造穷谷间始知静者闲留欢达永夜清晓方言还【中天半天也穷谷深谷也永夜长夜也】
　　安州般若寺水阁纳凉喜遇薛员外乂【安州唐时淮南道又谓之安陆郡般若读若百惹释言般若华言智慧也寺依此立名】
　　翛然金园赏逺近含晴光楼台成海气草木皆天香忽逢青云士共解丹霞裳水退池上热风生松下凉吞讨破万象搴窥临众芳而我遗有漏与君用无方心垢都已灭永言题禅房【脩然犹悠然也荘子翛然而往翛然而来详见二十二巻注金园寺中园圃也须逹长者欲买祗陀太子园为佛住处太子戏言金布满地中即当卖与须逹遂出金饼布地周满园中厚及五寸广惟十里买此园地奉施如来起立精舍后人用金园事本此王褒诗帯楼疑海气含葢似浮云庾信诗天香下桂殿仙梵入伊笙谢朓七夕赋厌白玉而为饰霏丹霞而为裳大般若经云何有漏法佛告善现世间五蕴十二处十八界四静虑四无量四无色定所有一切堕三界法是名有漏法荘子行乎无方郭象注随物转化也四十二章经心垢灭尽净无瑕秽维摩诘所説经心垢故众生垢心净故众生净妄想是垢无妄想是浄颠倒是垢无颠倒是浄取我是垢不取我是浄】
　　鲁中都东楼醉起作【按唐书河南道有中都县本平陆县天寳元年更名】
　　昨日东楼醉【一作城饮】还应【一作归来】倒接防阿谁扶上马不省下楼时【接防帽也用山公醉归事见五巻注三国志厐统传向者之论阿谁为失】
　　对酒醉题屈突明府防【按通志氏族畧屈突氏乃代北复姓也本居朔后徙昌黎孝文改为屈氏至西魏复为屈突】
　　陶令八十日长歌归去来故人建昌宰借问几时廻风落呉江雪纷纷入酒杯山翁今已醉舞袖为君开【陶潜归去来辞序予家贫耕殖不足以自给防稚盈室瓶无储粟亲故多劝予为长吏家叔以予贫苦遂见用于小邑于时风波未静心惮逺役彭泽去家百里公田之利足以为酒故便求之及少日眷然有归与之情自免去职仲秋至冬在官八十余日因事顺心命篇曰归去来辞唐时江南西道有建昌县洪州豫章郡】
　　月下独酌四首
　　花间【一作下文苑作前】一壶酒独酌无相亲举杯邀明月对影成三人月既不解饮影徒随我身暂伴月将影行乐须及春我歌月徘徊我舞影零乱醒时同交欢醉后各分防永结无情游相期邈云汉【文苑作碧岩畔】
　　其二
　　天若不爱酒酒星不在天地若不爱酒地应无酒【文苑作醴】泉天地既爱酒爱酒不媿天巳闻清比圣复道浊如贤贤圣既已饮何必求神仙三杯通大道一斗合自然但得酒【缪本作醉】中趣勿为醒者传【孔融与曹操论酒禁书天垂酒星之耀地列酒泉之郡晋书轩辕右角南三星曰酒旗酒官之旗也主宴享酒食汉书酒泉郡武帝太初元年开应劭注其水若酒故曰酒泉也顔师古注相传俗云城下有金泉泉味如酒艺文类聚魏畧曰太祖禁酒而人窃饮之故难言酒以浊酒为贤人清酒为圣人晋书孟嘉好酣饮愈多不乱桓温问嘉酒有何好而卿嗜之嘉曰公未得酒中趣耳　胡震亨曰此首乃马子才诗也胡元瑞云近举李墨迹为证诗可伪笔不可伪耶琦按马子才乃宋元祐中人而文苑英华已载太白此诗胡説恐误】
　　其三
　　三月咸阳城【一作时】千花昼如锦【一作好鸟吟清风落花防如锦一作园鸟语成歌庭花笑如锦】谁能春独愁对此径须饮穷通与修短造化夙所禀一樽齐死生万事固难审醉后失天地兀然就孤枕不知有吾身此乐最为甚【梁元帝诗黄龙戍北花如锦洛阳伽蓝记春风扇桞花树如锦淮南子轻天下细万物齐死生同变化】
　　其四
　　穷愁千万【一作有千】端美酒三百【一作惟数】杯愁多酒虽少酒倾愁不来所以知酒圣【一作圣贤】酒酣心自开辞粟卧首阳【一作饿伯夷】屡空饥【一作悲】顔回当代不乐饮虚名安用哉蟹螯即金液糟丘是蓬莱且须饮美酒乘月醉髙台【晋书毕卓尝谓人曰得酒满数百斛船四时甘味置两头右手持酒杯左手持蟹螯拍浮酒船中便足了一生矣金液见五巻注糟丘见七巻注】
　　春归终南山松龙旧隠【地理今释终南山在今陕西西安府长安县南五十里东至蓝田县西至凤翔府郿县绵亘八百余里】
　　我来南山阳事事不异昔却寻溪中水还望岩下石蔷薇縁东女萝绕北壁别来能几日草木长数尺且复命酒樽独酌陶永夕【韩诗陶畅也】
　　冬夜醉宿龙门觉起言志【通志河南府河南县有□塞山俗曰龙门太平寰宇记阙塞山左氏传晋赵鞅纳王使女寛守阙塞服虔谓南山伊阙是也杜预注洛阳西南伊阙口也俗名龙门】
　　醉来脱寳剑旅憩髙堂眠中夜忽惊觉起立明灯前闲轩聊直望晓雪河氷壮哀哀歌苦寒鬰鬰独惆怅傅説板筑臣李斯鹰犬人歘【缪本作飚】起匡社稷宁复长艰辛而我胡为者叹息龙门下富贵未可期殷忧向谁写去去泪满举声梁甫吟青云当自致何必求知音【古乐府有苦寒行因行役遇寒而作傅説板筑见廿二巻注李斯鹰犬见三巻注韵防暴起也陈琳为袁绍檄豫州文举师扬威并匡社稷阮籍诗感物懐殷忧李善注韩诗曰耿耿不寐如有殷忧诗国风以写我忧毛传曰写除也梁甫吟见三巻注史记范睢传不意君能自致于青云之上】
　　寻山僧不遇作
　　石径入丹壑松门闭青苔闲堦有鸟迹禅室无人开窥见白拂挂壁生尘埃使我空叹息欲去仍徘徊香云徧【缪本作隔】山起花雨从天来已有空乐好况闻青【当作清】猿哀了然絶世事此地方悠哉【华严经乐音和悦香云照耀楞严经即时天两百寳莲花青黄赤白间错粉糅】
　　过汪氏别业二首
　　游山谁可游子明与浮丘叠岭碍河汉连峯横斗牛汪生面北阜池馆清且幽我来感意气捶炰列珍羞扫石待归月开池涨寒流酒酣益爽气为乐不知秋【列仙传陵阳子明上黄山采五石脂沸水而服之黄山圗经黄帝与容成子浮丘公合丹于此山故有浮丘容成诸峯斗牛谓南斗牵牛二星史记正义呉地斗牛之分野谢灵运诗卜室倚北阜刘良注阜陵也】
　　其二
