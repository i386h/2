<!-- { "loadSidebar": true } -->
　　帅羣臣宿道而向方在慎取相佐王者修政而美国莫若求人顾惟眇躬获嗣大统储思业业不敢忘六圣之休注意贤贤将以总万方之检褒进上宰敷告外庭正议大夫守门下侍郎司马光受材髙明履道醇固智足以任天下之重学足以知先王之言逮事厚陵徧仪侍从之列被遇文考擢总枢机之繁有大臣特立之风蹈君子难进之节方予访落之始起应秉均之求调娱万几必先教化之意辨察百职不失礼义之中是用谘诹佥言褒加异数越陞左揆之路兼峻东台之班申衍爰田陪敦真食于戏上寅亮于天心则隂阳风雨以之顺下遂字乎物理则山川草木以之宁内阜安于兆民外镇抚于四裔盖辅相者为之基杖而老成者重于典刑勉行所闻以底极治
　　除文彦博平章军国重事制　　　邓润甫
　　师傅道之教训先王所以迪厥官老成重以典刑天下所以资其智乃睠旧德时谓元勲谋合祖宗之心名载鼎彛之器申攽賛防播告外朝河东节度管内观察处置等使守太师开府仪同三司太原尹致仕上柱国潞国公文彦博惇大而清明方严而信厚出则秉乎旄钺入则总我钧衡文武兼备其才夷险能致其力毕公之弼四世三纪于兹傅説之总百官万邦其乂爵隆无富溢之累名遂有身退之荣神明相其寿康人心想其风采是用还之论道倚以经邦以帝者之师臣谋议庙堂之上以天下之大老制驭夷狄之情庶几有为底于极治陪敦多井申衍真封于戏吕望惟贤起佐文王之治周公已老留为孺子之师矧我耆英无愧前哲徃宣一德用格多盘
　　除吕公着右仆射制　　　　　　邓润甫
　　国莫难于置相君莫重于知人尧舜之隆盖以畴咨而熙载商周之盛至以梦卜而求贤天降割于我家予未堪于多难思用耆德交秉政钧其敷宠章以诏羣辟金紫光禄大夫门下侍郎上柱国东平郡开国公吕公着行应仪表学通本原忠义得于天资功名自其世美被遇先帝尝入賛于枢庭曁予冲人遂同寅于政路传经意以谋国体推上泽以纾民心叙收隽贤补苴法度方重不倚雅有大臣之风调娱适中遂通当时之务是用陞之右揆委以繁机申衍爰田陪敦真赋尔则代天而理物予则羞耉以惟君于戏丞相之位未尝无其人儒者之效久不白于世孟轲言无有者数百嵗扬雄称自得者二三臣盖迪逺业者其功难循近迹者其力易勉行所学以底丕平
　　除吕公着守司空同平章军国事制
　　苏　轼
　　仁莫大于求旧智莫良于用众旣得天下之大老彼将安归以至国人皆曰贤夫然后用今朕一举仁智在焉宜告治朝以孚大号金紫光禄大夫守尚书右仆射兼中书侍郎上柱国东平郡开国公吕公着訏谟经逺精识造防非尧舜不谈昔闻其语以社稷为悦今见其心三年有成百揆时叙维乃烈考相于昭陵盖清净以宁民亦劳谦而得士凡我仪刑之老多其宾客之余在武丁时虽莫追于前烈作召公考固无易于象贤而乃屡贡封章力求退避朕重失此三益之友而闵劳以万几之烦是用迁平土之司释文昌之任毋废议论时游庙堂于戏大事虽咨于房乔非如晦莫能果断重德无逾于郭令而裴度亦寄安危罔俾斯人专美唐世
　　除吕大防太中大夫守尚书左仆射兼门下侍郎
　　制　　　　　　　　　　　　苏　轼
　　朕闻天子有道其德不可得而名辅相有德其才不可得而见故汉之文景纪无可书之事唐之房杜传无可载之勲当时安荣后世称颂予欲清心而省事不求智名与勇功天维显思将啓承平之运民亦劳止愿闻休息之期眷予元臣咸有一德咨尔百辟明听朕言中大夫守中书侍郎上柱国汲郡开国公赐紫金鱼袋吕大防造道淳深受才毅果艺以达有孔门三子之风直大而方得坤爻六二之动久践右闼蔚为名臣宜陞左辅之崇兼综东台之务加赋进秩宠数益隆得位与时忧责弥重于戏若古有训无竞维人崔公建中之风以除吏八百而致裴垍元和之政以荐士三十而能惟公乃心何逺之有
　　除范纯仁太中大夫守尚书右仆射兼中书侍郎
　　制　　　　　　　　　　　　苏　轼
　　朕惟朝廷之盛衰常以辅相为轻重若根本彊固则精神折冲故蔿吕臣奉已而不在民则晋文无复忧色汲长孺直谏而守死节则淮南为之寝谋朕思得其人付之以政使天下闻风而心服则人主无为而日尊咨尔在廷咸听朕命中大夫同知枢宻院事上柱国髙平县开国伯赐紫金鱼袋范纯仁器逺任重才周识明进如孟子之敬王退若萧生之忧国朕览观仁祖之遗迹永怀庆厯之元臣强谏不忘喜臧孙之有后戎公是似命召虎以来宣虽兵政之与闻疑逺猷之未究坐论西省进贰文昌增秩益封兼隆异数于戏时难得而易失民难安而易危予欲守在四夷以汝为偃兵之姚宋予欲藏于百姓以汝为息民之萧曹勉思古人以称朕意除苗授武泰州军节度使充殿前副都指挥使制
　　苏　轼
　　出总元戎作先声于士气入为环尹寓军政于国容将伸阃外之威以迪师中之吉咨于尔众朕得其人侍卫亲军步军副都指挥使威武军节度观察留后持节福州军州事福州刺史上柱国济南郡开国公苖授早以异材见称武畧被服忠义有烈丈夫之风砥砺廉隅得士君子之槩荐扬边圉益着劳能拔自众人旣防先帝之遇遂拜大将无复一军之惊祗扈殿岩肃将斋钺予欲少长有礼而兵可用汝其夙夜在公而令必行于戏爱克厥威罔功兹为深戒师众以顺为武古有成言惟懋乃衷毋忘朕训
　　除皇伯祖宗晟特起复制　　　　苏　轼
　　曾闵之哀丧不贰事汉唐之旧礼有夺情矧予藩屏之亲实兼臣子之重虽闺门以恩掩义而公侯以国为家伯臣司宗职不可旷要绖服事古有成言非予尔私其听朕命皇伯祖彰化军节度泾州管内观察处置等使检校司空开府仪同三司持节泾州诸军事泾州刺史判大宗正事上柱国髙宻郡王宗晟天资纯茂德履方严袭余庆于祖宗蹈格言于师保典司属籍克有令名郢客卒业于浮丘辟疆受知于先帝允厘厥位无愧昔人属此闵凶累然毁瘠嗟日月之逾迈重职业之久虚宜复宠名式从权制于戏出居官次非王事不谈退适倚庐读丧祭之礼则忠孝两得人无间言功名益隆亲有显誉勉服朕训光昭前闻
　　西蕃邈川首领阿里骨加食邑制　苏　颂
　　祭有十伦之义施爵赏以为先福者百顺之名本忠孝之自出朕祗祓阳馆崇严祢宫配神穹昊之尊流泽幅员之广嘉与卿士同兹庆休便蕃优渥之恩固无内外之异告于朝寀布乃言纶西蕃邈川首领河西军节度凉州管内观察处置押蕃落等使金紫光禄大夫检校太保持节凉州诸军事凉州刺史上柱国宁塞郡国公阿里骨生有轶材少负伟畧禀天地之义气得秦豳之遗风奠塞外之封疆继承列土拥河西之旄钺坐护诸羌长雄一方作我西屏属九筵之讲礼盛四海之骏奔来献其琛实相予祀是用加命王公之数视秩帝傅之崇增井赋于爰田广国租于真食于戏尔有时享嵗贡之恪史不絶书我有馂神观政之方惠必及下旣均承于纯嘏宜益厉于忠规徃服训言克享天禄
　　刘昌祚加恩制　　　　　　　　苏　辙
　　朕因路寝之正举合宫之祠礼乐法商周之隆车服兼汉唐之盛出欵原庙还享上穹职贡充庭工师履位兵卫如植旌斾不烦实惟有人以克成礼殿前副都指挥使武康军节度洋州管内观察处置等使持节洋州诸军事洋州刺史上柱国彭城郡开国侯刘昌祚天姿鸷勇惟本忠良结发征羌号马上之飞将授钺临塞皆闗中之要区方西鄙之须材防中军之谋帅畀之旄节之重付之貔虎之师归阅浃旬旋闻辑睦逮此熙成之庆赖其宿卫之勤旣增封爵之崇仍加真食之厚于戏古之明主立赏以待有功古之贤将有功而耻自列服予霈泽之异勉尔勲名之思贵当益恭老当益壮
　　除文彦博太师河东节度使致仕制
　　苏　辙
　　周公未尝之鲁老亦居丰留侯晚虽彊飡终不任事盖委寄之重初无间然而止足之风所不敢废惟我耆旧厯事祖宗缵服之初复命以位虽师保之地优佚不烦而丘樊之心朝夕以请布告在位俾闻髙风太师平章军国重事上柱国潞国公文彦博克孝而忠允文且武其在师旅有方召之勲其在朝廷有崇璟之业士民视其去就夷狄震其威名时更四朝躬蹈一节先皇帝愍劳以事旣许其归越予访落之年凛有涉渊之志起之旣老待以仰成出入五年终始全德进而论道日闻典训之言倚以折冲卒靖边防之警委成功而不处指莫景以求安动请屡闻诚心莫夺顾瞻闾井近在洛师郭氏有永巷之严裴公有绿野之胜岂以簪绂之累久致形气之劳贵极上公旣无复加之爵秩分领全晋仍畀久还之节旄增广旧封益衍真食殚尽人臣之宠归从父老之游于戏音声不遐尚有就问之礼几杖以俟复期亲祀之陪勿以进退之殊而废谟猷之告式燕且誉俾寿而康
　　文彦博司徒判河南制　　　　　曾　布
　　秉国大均絶席庙堂之上经时常武运筹樽爼之间维吾老成多所更践恳辞几务徃殿近藩敷告于廷进畴厥位推忠协谋崇仁同德经邦賛治守正保运亮节佐理功臣枢宻使劒南西川节度管内观察使处置防道等使开府仪同三司守司空检校太师兼侍中兼郡牧制置使行成都尹上柱国潞国公文彦博器质宏伟智谟靖深逮事祖宗蚤登丞弼周旋左右当四海之具瞻宻勿枢机实万邦之为宪肆予缵御属在倚毗深惟注意之勤勉徇均劳之请眷言耆旧宜所褒崇增秩上公衍封真赋光华故里揭全晋之旌旄偃息名城壮陪京之屏翰出入中外始终显荣于戏进而论道经邦则必告嘉猷子后退而承流宣化则必下膏泽于民惟徃钦哉尚多受祉
　　除范纯仁观文殿大学士知颍昌府制
　　曽　布
　　谋谟庙堂入则股肱于大政偃息藩翰出则师帅于一方维时宗工引疾辞位均逸近辅敷告大庭通议大夫守尚书左仆射兼中书侍郎上柱国广平郡开国公范纯仁端良禀于世资乐易成于天性有砥名厉行之志有面折廷争之风越自累朝寖更华选曁冲人之嗣服适文母之仰成咨于臣邻付以宥宻一践枢要再持国均朕恭已绍庭向明图治缉熙绪业追遹先猷分有望于弼谐遽固辞于机务重违尔志姑即厥安增视秩之荣名进陪封之宠数式隆体貌何吝眷私于戏论道经邦常在倚毗之地承流宣化勿忘励翼之心祗服朕言徃共尔位
　　立皇后孟氏制　　　　　　　　梁　焘
　　正家者义之先天下从而定矣大昏者礼之本圣王所以重焉朕继体持盈侧身思永方切基图之固敢娱宫室之安太母以万世为心命防宗事之重大臣以两极陈义请建坤仪之尊谓王道之大所由兴故人伦之始不可缓明扬德阀之懿简在慈闱之公钦承温诏之音俾正中宫之位载蠲吉日敷告大庭故侍卫亲军马军都虞候眉州防御使赠太尉孟元孙女忠孝令门善庆奕世幽门专静蔼闻和声婉睦惠慈雅应柔则天作之合文定厥祥人谋协从龟告并吉是宜入听内则辅宣外和式瞻袆瞿之章上直轩龙之象嘉典大备并行今古之情文盛德有开增美国家之治理于戏惟恭俭为富贵之守惟忧勤为康乐之资如关睢之进贤则可以基风化之成如樛木之逮下则可以将福履之盛用久乃济匪初其难勉尔钦修以法三宫之端一相予显祀以崇七庙之清明垂光紫庭袭誉彤管可立为皇后
　　徐王改封冀王制　　　　　　　范祖禹
