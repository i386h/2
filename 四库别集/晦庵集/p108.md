<!-- { "loadSidebar": true } -->
　　斯言自始学至成徳皆当从事【至】无所见夫克矣【此一节意思似亦因向来以克已为后段事故有此反复之论今但如此发之无端恐亦须设问答以起之】
　　子帅以正
　　其有不率者则明法勑罚以示之亦所以教也【理固如此但此处未应遽如此説夺却本文正意耳易曰明罚勑法此倒其文不知别有意否】
　　直躬
　　世之徇名而不究其实者【至】几何其不若是哉【此不知所指言者谓何等事文意殊不明也】
　　为命
　　虽然【至】言外之意也【恐圣人未有此意但作今自推説却不妨耳】
　　人也
　　以其有人之道也【古注云犹诗所谓伊人此説当矣庄子曰之人也物莫之伤亦与此同若曰有人之道极言之则太重管仲不能当浅言之则太轻又非所以语管仲也】
　　孟公绰
　　赵魏老在当时号为家事治者【此句不可晓恐传本有误字】
　　正谲
　　程子曰云云【此解恐当用致堂説向见伯恭説亦如此】
　　古之学者为已
　　所以成物特成已之推而已【按此为人非成物之谓伊川以求知于人解之意可见矣若学而先以成物为心固失其序然犹非私于己者恐亦非当时学者所及也吕与叔中庸序中亦如此错解了】
　　不逆诈
　　孔注文义为顺【按孔注文义极不顺惟杨氏説得之抑者反语之词如云求之与抑与之与硁硁然小人哉抑亦可以为次矣皆畧反上文之意也】
　　微生亩
　　包注训固为陋此解是【恐亦未安】
　　谅隂
　　大君勅五典以治天下而废三年之达丧【经文未有此意短丧自是后世之失若欲发明当别立论而推以及之不可只如此説无来歴也】
　　脩已以敬
　　敬有浅深敬之道尽则脩已之道亦尽而安人安百姓皆在其中【此意甚善但敬有浅深一句在此于上下文竝无所当反使人疑脩已是敬之浅者安百姓是敬之深者今但削去此四字及下文一亦字则意义通畅自无病矣】
　　原壤
　　幼而孙弟【至】见其之所自也【恐圣人无此意今以为当如是推之则可耳】
　　予一以贯之
　　所谓约我以礼者欤【此説已见顔渊喟然章】此亦子贡初年事【既曰当其可则子贡是时应已黙契夫子之意矣后来所言夫子之得邦家者安知不由此而得之何以知其为初年事耶此等既无考据而论又未端的且初非经之本意不言亦无害也】
　　子张问行
　　人虽不见知而在已者未尝不行【夫子之言言其常理也人虽不知别是一段事未应遽説以乱夫子之意向后别以已意推言则可耳】参前倚衡使之存乎忠信笃敬之理也【此谓言必欲其忠信行必欲其笃敬念念不忘而有以形于心目之间耳若不责之于言行之实而徒曰存其理而不舍亦何益哉】
　　卷而懐之
　　犹有卷而懐之之意未及潜龙之隠见【恐不须如此説】
　　志士仁人
　　仁者人之所以生也茍亏其所以生者则其生也亦何为哉【志士仁人所以不求生以害仁者乃其心中自有打不过处不忍就彼以害此且非为恐亏其所以生者而后杀身以成仁也所谓成仁者亦但以遂其良心之所安而已非欲全其所以生而后为之也此解中常有一种意思不以仁义忠孝为吾心之不能已者而以为畏天命谨天职欲全其所以生者而后为之则是本心之外别有一念计及此等利害重轻而后为之也诚使真能舍此取义亦出于计较之私而无慤实自尽之意矣大率全所以生等説自它人旁观者言之以为我能如此则可若挟是心以为善则已不妥帖况自言之岂不益可笑乎吕览所载直躬证父一事而载取名事正类此耶】
　　放郑声逺佞人
　　非圣人必待戒乎此也于此设戒是乃圣人之道也【此是圣人立法垂世之言似不必如此説然禹以丹朱戒舜舜以予违汝弼责其臣便説圣人必戒乎此亦何害乎此盖尊圣人之心太过故凡百费力主张不知气象却似轻浅迫狭无寛博浑厚意味也】
　　一言终身行之
　　行恕则忠可得而存矣【此句未安当云诚能行恕则忠固在其中矣】
　　谁毁谁誉
　　毁者指其过誉者扬其美【此説未尽愚谓毁者恶未至此而深诋之也誉者善未至此而骤称之也非但语其已然之善恶而已】谁毁谁誉谓吾于人无毁誉之意也【圣人之心仁恕公平实无毁誉非但无其意而已】有所誉必有所试因其有是实而称之【此亦未尽试犹验也圣人或时有所誉者虽其人善未至此然必尝有以验之而知其将至是矣盖圣人善善之速恶恶之缓而于其速也亦无所苟焉】又曰可毁可誉在彼又曰不云有所毁圣人乐与人为善也必有所试而后誉则其于毁亦可知矣【若如此説则是圣人固常有毁但于此着其有誉而匿其有毁以取忠厚之名也而可乎毁破壊也如器物之未败而故破壊之圣人岂有是乎】
　　礼乐征伐自天子出
　　天子亦岂敢以为已所可専而加私意于其间哉亦曰奉天理而已【意见原壤夷俟子张问行章】
　　三愆
　　言而当其可非养之有素不能也【圣人此言只是戒人言语以时不可妄发未説到此地位也】言及之而不言当言之理不发也【此语甚恠盖为养之有素所牵而发耳然若如此则是自见不到有隠于人矣】
　　生而知之
　　其至虽一而其气象规模终有不同者【此一节当删去于解经之意亦未有所阙也】
　　子谓伯鱼
　　为者躬行其实也【按诸先生多如此説意极亲切但寻文义恐不然耳为只是诵读讲贯墙面只是无所见书所谓不学墙面亦未説到不躬行则行不得处也】
　　患得之
　　所谓患得者计利自便之心也【此句解得文义不分明而语意亦不亲切】
　　君子有恶
　　以子贡之有问【至】抑可知矣【夫子之问未见恶人之疑子贡之对亦未见检身之意】
　　三仁
　　皆称为仁以其不失其性而已【此説仁字恐不亲切】
　　荷蓧
　　植杖而芸亦不迫矣止子路宿则其为人盖有余裕又曰行以避焉隘可知也【此语自相矛盾】
　　不施其亲
　　引尹氏【尹氏固佳然不知施字作如何解若如谢氏虽亦引无失其亲为解然却训施为施报之施则误矣此等处须説破令明白也陆徳明释文本作弛字音诗纸反是唐初本犹不作施字也吕与叔亦读为弛而不引释文未必其考于此盖偶合耳今当从此音读】
　　士见危致命
　　杨氏曰云云【似不必如此分别】
　　君子学以致其道
　　致者极其致也【恐当云致者极其所至也】自未合者言之非用力以致之则不能有诸躬【道固欲其有诸躬然此经意但谓极其所至耳不为有诸躬者发也若曰有诸躬则当训致为致师之致如苏氏之説矣然本文意不如此】
　　大徳小徳
　　小徳节目也【此章説甚佳但以记所谓后其节目者观之则此二字似未甚当】
　　子夏之门人小子
　　君子之道孰为当先而可传【至】循其序而用力耳【详本文之意正谓君子之道本末一致岂有以为先而传之岂有以为后而倦教者但学者地位髙下不同如草木之大小自有区别故其为教不得不殊耳初无大小虽分而生意皆足本末虽殊而道无不存之意也焉可诬也苏氏得之有始有卒尹氏得之此章文义如此而已但近年以来为诸先生发明本末一致之理而不甚解其文义固失其指归然考之程书明道尝言先传后倦君子教人有序先传以近者小者而后教以逺者大者非是先传以近小而后不教以逺大也此解最为得之然以其言缓而无竒故读者忽之而不深考耳】
　　孟庄子
　　孟庄子所以不改意其事虽未尽善而亦不至于悖理害事之甚与【庄子乃献子之子献子贤大夫其臣必贤其政必善庄子之贤不及其父而能守之终身不改故夫子以为难盖善之也此临川邓丈元亚説诸家所不及也】
　　仲尼焉学
　　万物盈于天地之间莫非文武之道初无存亡増损【近年説者多用此意初若新竒可喜然既曰万物盈于天地之间则其为道也非文武所能専矣既曰初无存亡増损则未坠于地之云乂无所当矣且若如此则天地之间可以目击而心防又何待于贤者识其大不贤者识其小一一学之然后得耶窃详文意所谓文武之道但谓周家之制度典章尔孔子之时犹有存者故云未坠也大抵近世学者喜闻佛老之言常迁吾説以就之故其至此读者平心退步反复于句读文义之间则有以知其失矣】
　　生荣死哀
　　生荣死哀无不得其所者也【所解不明似谓天下之人其生皆荣其死皆哀无不得其所者不知是否若如此説则不然矣子贡言夫子得邦家时其效如此范氏所谓生则天下歌诵死则如丧考妣者是也】
　　谨权量
　　此亦帝王为治之要【此篇多阙文当各考其本文所出而解之有不可通者阙之可也谨权量以下皆武王事当自周有大赉以下至公则悦为一章盖兴灭国继絶世举逸民当时皆有其事而所重民食丧祭即武成所谓重民五教惟食丧祭者也】












　　晦庵集卷三十一
　　钦定四库全书
　　晦庵集卷三十二　　　　　宋　朱子　撰书【汪张吕刘问答】
　　答敬夫论中庸説
　　鸢飞鱼跃注中引程子説盖前面説得文义已极分明恐人只如此容易领畧便过故引此语使读者于此更加涵泳又恐枝叶太盛则人不复知有本根妄意穿穴别生病痛故引而不尽使读者但知此意而别无走作则只得将训诂就本文上致思自然不起狂妄意思当时于此详畧之间其虑之亦审矣今欲尽去又似私忧过计惩羮吹虀虽救得狂妄一边病痛反没却程子指示眼目要切处尤不便也
　　前知之义经文自説祯祥妖孽蓍四体解中又引执玉髙卑之事以明四体之説则其所谓前知者乃以朕兆之萌知之盖事几至此已自昭晰但须是诚明照彻乃能察之其与异端怪诞之説自不嫌于同矣程子所説用与不用似因异端自谓前知而言其曰不如不知之愈者盖言其不知者本不足道其知者又非能察于事理之几微特以侦伺于幽隠之中妄意推测而知故其知之反不如不知之愈因引释子之言以见其徒稍有识者已不肯为皆所以甚言其不足道而深絶之非以不用者为可取也今来喻发明固以为异端必用而后知不用则不知惟至诚则理不可揜故不用而自知是乃所谓天道者此义精矣然不用之云实生于程子所言之嫌而程子之言初不谓此引以为説恐又惑人且以此而论至诚异端之不同又不若注中指事而言尤明白而直截也
