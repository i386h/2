<!-- { "loadSidebar": true } -->
    君讳景之，字仲阳，功曹储君之第二子也。沈默少言，博涉史传。每慕於陵仲子之为人，好稼穑，乐名教，家无担石之储，晏如也。不应州郡之辟，专以琴书自娱。春秋卅有四，以唐之咸亨四年十二月十二日卒於家。子峤，志学而孤，俯逯成立，天不悔祸，俄随怛化。嗣孙逖，岁在垂龆，奠酹攸托，厘孀藐，递相凭附。固乃哀缠中外，痛伤心目者焉。余与晦之以为小年虽遽，大暮同归，松城合兆，蒸蒸有寄。乃以大周天授之三年正月六日，改卜先坟於安养县之西相城里，移诸兄弟并窆於新茔之内。青乌效吉，白楸速朽，惟《尧典》与《孝经》，共天长而永久。乃为铭曰：
    念彼生涯，循兹怛化。川有阅水，日无停驾。共惜小年，同归大夜。令范将烟霞俱远，仪型与炎凉并谢。痛万始之不留，独泛澜而长。（石刻）

    ○王君讳留字留生墓志铭（并序）
    君讳留生，太原乔之裔也。斯乃背符志海，记悬津，餐五云於清朝，吸三晨於暮景，自可驾鹤游金阙，乘鸾鹄玉京，践远祖之遗风，习家崇之至道。何期五芝不效，九转无征，去咸亨五年正月廿五日卒於里第，春秋七十五。权窆於刘村西，以地多磐石，下涌清泉，遂以其月五日改坟於伊杨村西一里，与夫人张氏合葬，礼也。恐田改碧溟，岸移丹谷，敬题元础，永播芳尘。其词曰：
    猗欤王子，允矣淑人。体道高尚，味重悬津。修福无效，奄致倾沦。（其一）
    名价寂寒，风云萧索。月照孤垄，云愁绝崿。一化今古，千秋杳漠。（其二）（石刻。《八琼室金石补正》三十八）

    ○净土寺西院故大德禅和尚塔铭
    大师俗姓张氏，太原人也，讳修法，白□英灵，孤范独秀，久学经论，陶炼精博，识幽洞微，朗鉴无碍，忽弃浮生。□世如电。开元年中，於东都同德寺花严大师门下禀学，其时归心如蜂蚁众，得意志如麟。吾师曰：“言即无言，说是无说。”廓然大晓，顿会真如，颜异於群，镜心秋月。吾师印曰：“堪为人师。”後毕麟角於天宝岁。巩县耆老，净土纲维，王城咨迎，降斯开阐，於廿年广论心地，供养无缀，来如雨花，授学门人，去信情任。值安使狂悖，谋叛中华，大师悒言曷逢乱世，身瘿苦腹，知世去流。乾元四年十月廿九日夜，俪然坐化，寿算僧腊，繁不能述。但智德等稚童之年，亲蒙训诲，披衣剃发，皆师诣踪，碎身殒躯，酬恩未足。属荒世俭，子父相屠，荏苒之间卅余载。今四方清泰，岁稔时丰，若不罄舍浮财，生居幻景，峻岑南面，崇造偷婆，嵩少目前，清洛傍带，良工磨琢，用答洪恩。乃为铭曰：
    大师灵骨，凡何识知。广博经论，实难匹之。心源泉洞启，渤同漪。幽鉴无滞，世伦叹希。琢磨刷炼，锤光进飞。（石刻）
    按：此碑末行题：“弟子上座智仝、僧澄、真撰、义嵩、宝珍。”是僧澄、真撰皆弟子名，非撰文人也。

    ○大唐故亡宫六品墓志
    承芳兰蕙，禀性松筠，族茂五陵，望雄六郡，嫔风早著，柔范夙彰。粤以良家，言充永巷，盘龙明镜，契元鉴於灵台；回文绮机，荷巧思於神府。春秋六十，以仪凤四年十月二日葬於城西，礼也。其词曰：
    驰晖周隙，阅水惊川。一辞明字，永閟穷泉。陇寒霄月，松深曙烟。唯余令范，千载攸传。（石刻。《关中金石文字存逸考》三）

    ○大唐故秘阁历生刘君墓志铭（并序）
    君讳守忠，字高节，楚国彭城人也。原夫元圭锡成，扰龙所以命氏；金刀发彩，屡蛇所以握符。况乎派别五宗，□□源而不测；枝分再命，播神叶而逾芬。其後雄才接武，扬蕤□国；逸气成章，镜华七子。曾祖和，秀映嵇松，彩韬潘璧，得粹旨於濠上，靡辍逍遥；猎元风於柱下，无希宠辱。祖延，随西平郡化隆县令；父捧，杞王府记室；或驯翟舞鸾，敷恭阜之良政；或玳簪珠履，侍楚赵之英蕃。君秀气资灵，元精毓粹。才登羁岁，即蕴黄中之心，未越韶龄，先预元文之赏。既而凝神图史，沥思缇油，步七耀而测环回，究六历而稽疏密。精通五剑，有薛蜀之高风；诺重百金，负季布之奇意。虽复用存过俭，居满诫於宥卮；施而勿念，并寡符於《易》象。而福善茫昧，神涂超忽。临溟激水，翻阅逝於黄陂；披雾观天，遽闻倾於赵日。粤以咸亨五年七月廿一日遘疾，终於崇仁里第，春秋卅。即以其年岁次甲■八月壬寅朔十三日庚寅，迁窆於高阳原之旧茔，礼也。元子志诚惧夜舟之移壑，忧桑田之变海，勒翠琰於元泉，俾风徽而斯在。其铭曰：
    上哉神叶，□矣灵条。分枝炎汉，锡胤伊尧。白珩紫绂，金蟪华貂。累践□□，代蹑清飙。（其一）
    爰挺若人，是称奇俊。雕ひ绣，琼敷玉振。□□括羽，莫窥墙仞。水镜成姿，徵高飞韵。（其二）
    西景骏驱，东川□□。潘发未见，滕城奄袭。楸垅月寒，松露泣。仪形可泯，徽猷靡戢。（其三）（石刻。《八琼室金石补正》三十八）

    ○大唐故瀛州□城县令宋府君夫人王氏墓志铭（并序）
    粤若二仪伊始，灵坤於是育万物；雨气聿初，太阴以之调四序。降三才之秀，人道尊焉；含四德之华，母仪先矣。上则处胎施教，文母之雅范高驰；下则徙里求仁，孟母之芳猷远举。其有流谦上善，垂母训於千龄；禀度中和，成母师於一代，当仁有属，其在夫人者欤！夫人讳□，字□，本北海剧人。上叶从官，徙居弘农湖县。十代祖，晋龙骧将军。自运正玑，鸣萧大麓□野；功斑石，分茅太昊之墟。凤凰於飞，建千乘於沧溟之曲；鸿鹄耸志，悬三刀於碧落之前。国史详焉，可略而述。祖询，邵州司法；父机，朱阳主簿；并珪璋令望，廊庙奇才，骥伏小藩，龙盘下邑。夫人含章挺粹，骊川凤穴之祥；禀秀资灵，月宇星津之庆。自移天景族，对君子而如宾；履顺中闱，奉慈姑而展孝。德音无攵，谢阁逾清；慈训有方，曹闺已肃。加以凝神妙有，睿想色空，剑断邪山，梁通法海。金文演说，引花线而增诚；宝塔庄严，解珠璎而不倦。方期辅仁可怙，求宝遐龄，而藏壑难留，俄悲大夜。以永淳二年正月三日终於私第，春秋七十六。以光宅元年十月廿四日合葬於衡山旧营，礼也。子守元、守敬等哀深陟岵，痛极风枝，叩地无追，号天罔诉，遂乃图芳纪德，勒石镌金，庶存不朽。乃为铭曰：
    若水延庆，姚墟降祥。有妫之後，将育於姜。仁基峻极，德派灵长。茂实不坠，遗苗克昌。（其一）
    载诞温柔，降生仪令。玉润牟质，兰芬比性。内范肃恭，中规雅正。韶望允属，德音斯盛。（其二）
    天道反覆，神理虚盈。黄泉郑遂，白日滕城。草生马鬣，尘飞鹤茔。图芳篆懿，勒此丰铭。（其三）（《绩语堂碑录》）

    ●卷六十五

    ☆阙名（十三）

    ○大唐故辰州辰溪县令张君墓志（并序）
    君讳仁，字义实，南阳西鄂人也。粤若祥禽翊景，襄城参问道之游；瑞兽授图，天幄チ圯桥之册。博通群籍，对亡书於鼎川；识洞幽微，辩孽神於璜浦。曾祖嵩，隋贝州清河县令；祖生，沙州录事参军；父宽，禀性清虚，不希荣禄。无为战胜，赋潘岳之《闲居》；空观坐忘，咏嗣宗之襟抱。遂使扬雄寂寞，不谢卿相之尊；梁竦清高，耻从州县之职。惟君传钩袭庆，落印开祥，龙节孤标，韵黄钟於嶰谷；凤条危耸，韫白雪於朝阳。隐隐词降，滔滔学海，孔仞成半丘之土，黄陂为尺畎之流。爰自弱龄，光兹筮仕，解褐任太仓丞。秩满，迁辰州辰溪县令。涵斗大鼎，享小鲜於一同；舞鹤清琴，播弦歌於三善。冰壶湛照，水镜凝清，戒三惑於机前，铭四知於座右。日者南中逆节，徼外亏恩，聚余孽於牂牁，照明燧於包满。以君文武兼备，奉律龚行，师不逾时，殄兹凶丑。是用授公上护军，特加优锡。然则绛灌英雄，下车惭抚字之术；蒱密佳政，扬麾乏御侮之功。兼而有之，实惟君矣。鸿渐於陆，希参鹤鼎之荣；鲸波不留，遽兆梦鸡之衅。以仪凤二年八月十日，春秋六十有二，卒於辰州辰溪县官第。以调露元年十月廿三日，葬於高阳原。惟君忠孝禀矢，仁义成性，芳流桂岳，泽润兰泉，滑稽皋朔之群，藻缋卿云笔。既而青■锷，白玉沦光，勒芳徽於元壤，将地久兮天长。其词曰：
    孕灵轩系，命氏星弓。珠胎产月，玉浦晖虹。龙生瑞渥，凤下猗桐。彼美之子，实代之雄。诞秀公族，毓粹卿宗。乃文乃武，出孝入忠。丹青国化，干蛊门风。敦诗复礼，善始令终。蒱密清政，仁洽道丰。采缛春秀，鉴明秋沚。学摈垂帷，才优阅市。文峰千仞，词澜万里。繁露蛟申，谈元凤峙。南乡金玉，西岩杞梓。日薄崦岫，波惊地纪。与善无实，梦妖斯□。风结松郊，云愁陇趾。镂芳徽於泉户，庶无昧於年祀。（石刻。《唐代墓志汇编调露一七》）

    ○大（缺四字）都督上柱国□□郡开国公孙管真墓志
    讳真，城阳人也。显庆四年八月廿日终於私第，春秋卅有二。以调露元年十月十四日收骨，於鸱鸣埠禅师林左起塔。（石刻）

    ○大唐故大都督王府君夫人禄氏墓志铭（并序）
    夫人讳□，禄氏，嫡於太原王善相之妻也。若夫鸿源迥派，与四渎而方深；积构崇基，将五岳而齐峻。芳苗盛胃，代袭簪裾，奕叶光华，足可言矣。乃祖乃宗，蝉联继踵，誉标朝野，谋略有闻，奋气横冲，英雄烈炽。惟公禀灵清干，夙著勋资，少事戎行，久陪营阵，先沉痼瘵，久奄黄墟，作配双魂。早婚禄氏夫人，粤以永隆元年十一月廿七日卒於崇贤之里，春秋七十有七。即以永隆二年二月九日合葬於京城南洪固乡界韦曲之礼也。孤子□等痛伤脾胃，切甚心肠，惧陵谷有迁，式旌不朽。其词曰：
    邈矣华宗，崇基峻极。嗟乎盛德，俄逾晷昃。夫人淑姿，奄倾遄电。四德久传，六行斯见。（石刻）

    ○大唐济度寺故比丘尼法乐法师墓志铭（并序）
