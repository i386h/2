<!-- { "loadSidebar": true } -->
　　小人受顾盼于门下寝逺以阁下藻鉴明彻照灼忽眇不疑于小人独有所未尽也小人犹愿有陈于左右何者譬犹弹丝吹竹击劔射御虽既知其工矣未若时得试之于左右见长竞能曲终技穷怃然称善其为快心满意称曰知已者不愧矣是所谓囿于物而相于技者也虽然是小人之所以事君子尽心之道也某七嵗好诗至今垂三十年日夜之所积习精力之所追及旁贯经史下协声律纸墨所存不下千首虽当世多贤不敢仰希一二而上追古人之作窃以谓无甚大愧夫击辕叩角之歌词甚俚质而贤君采之故下情逹而幽滞得出也又况感激时事吟咏国政奬善而刺恶有敦厚之风耶世无诗官畏陷诽谤之罪故不敢露已时就闲僻窃寄拊抃而已伏以阁下之于小人有照之之明而加以久要之契某其敢有隠而不尽心乎谨録古律杂诗若干首拜献左右伏惟少加材择
　　答西京解元李秀才书
　　某顿首秀才足下辱书称道累幅甚荷甚荷夫洛阳天地之中而帝王之所更都也其居士乡秀禀受中气涵泳徳化宜乎其有以异于四方哉某也异邑之人未尝从士大夫游过当宾兴之任葢造形而度长短者易以自必循声而察律吕者鲜于不诬况于防鄙而可以小知君子哉此其所以临事而惧也诚不自意魁伟俊杰之贤幸皆不失内自矜喜谷梁子曰名誉已闻而有司不举者有司之过也今某既免有司之过矣古者贡士数与于祭者有赏得贤如此其无庆赏之望乎又以自贺也因书还答不悉
　　众学官移两判监书
　　某等谨再拜上书判监舎人王公判监傅公阁下前日阁下以刘防为学正某等以为不宜属草具书将以荐闻于左右当是时有习于事者见教曰今近臣贵人位崇志得悦顺之言日闻于前夫位崇则下之奔走者众志得则礼乐法度可以阔略悦顺之言日闻则忠谏必不入矣如是而又重之以学问之博词説之辨必且乗入而鬭其防吾见若之黙而自屈也某等以为不知言凡太平之世强者所以不敢暴弱众者所以不敢陵寡材者所以不敢诈愚由礼义法度存也礼义者先圣人之遗教是也法度者时君之诏令是也礼义者先圣治人兴化必且安守礼义以待士固持法度以驭众今一举事遂兼犯此犹足自立乎葢以为有所不知而过举也诚使有所不知则乐闻其告者矣知其为过举则母惮于改更矣又何谓不可以忠告法语哉是以有望日之牒辞逹而已不敢众请也局蹐俟命漠然累日阁下既不见报而刘防遂自入学矣于是前见教者杂然而笑自以为知言而某等愚陋也某等又以为不然凡贤人君子所为始末后先固不必同要其归于是而已矣今所举不义而固为之者非以耻过作非也殆将以极众人之论议而视其强毅诡随则贤不肖自判矣此古者观人知人之术意阁下亦必出于此是以又属草具书以荐闻于左右又有见教者曰凡下之役上职也贱之聴贵决也愚之从贤义也今祭酒司业贵矣贤矣为人上矣博士愚者贱者为人下者聴之役之从之而已尚何多言乎某等又以为不知言何者三公皆尝为天子御史諌官矣方其禁切人主虽置三公九卿焉有不合己者必力排而极陈之常恨其不见用夫人臣之于人主有天地之隔其敢抗言知义者非以其所守者法度所循者礼义然耶故犯上而不惮危焉直已而不使屈焉今祭酒司业之于博士比肩学官耳非有君臣天地之隔吾以礼义法度而告之庸何慊乎在人主则必欲聴用已而尽从其言于已事则耻聴于人遂非而不移岂贤臣之用心乎是非所望于祭酒司业也某等遂又有前日之状今又累日矣不审阁下为如何见敎者又且将大笑矣某等无复以他义仰期阁下矣古者有官守者不得其守则去今阁下废诏文而侵博士之官用非其人某等真不得其守可以去矣阁下以昏姻之家私情曲祷用一庸士而以大义正道使五六学官引去阁下上非所以为国下非所以为身想阁下通人必不尔也不然则阁下叛戻诏书蔑弃寮属贪用童騃教率国子亦将有宏议逺略非某等所及倘一告喻之某等亦箝口受教矣



　　彭城集巻二十七
　　钦定四库全书
　　彭城集巻二十八
　　宋　刘攽　撰
　　啓
　　贺参政某侍郎启
　　伏审先膺诏防进贰台司伏惟庆慰恭以某官率性纯粹践行中庸奥学究乎天人令望允于文武暴阳秋之和气谐金石之正声乃其毓粹元精禀符人杰周雅所咏老成重于典刑荀卿有言大儒所以美俗而自雍容法从辉光本朝虽北门靖深之谋一归于基命而公鼎燮和之寄仍觖于具瞻函锡衮章坐陪国论主上劳乎求辅安于仰成且师锡所同梦赉惟允圣贤于此胥防礼乐其有不兴休命甫行舆情大洽某早以孱幸蒙顾怜局迹小邦睎风賔阁无庭燎照客之望徒愧其不材懐巢燕贺厦之诚尚矜其弱羽
　　贺资政吴侍郎启
　　伏审光被诏函出临侯屏本朝恭让方均逸而优贤三辅浩繁资陪京而作镇矧惟召南之所覃化单父之存去思苍生具瞻周邦咸喜恭以某官比徳伊管致君勋华谋大而志深器逺而任重输元忠于庙礼被成烈于鼎彛葢秦伯至仁帝以之赐夀博阳隂徳世知其必封今搢绅仰画一之规黎俗期可久之业岂其淹衮衣而信处局霖雨于一方必将下玉堂之书正金铉之拜某早以孱弱获际辉光亲聆咳唾之音兼辱匍匐之赐顶踵之报私誓于所天燕雀之诚复欢于成厦
　　又
　　恭审光被纶言还跻秘殿峻金华之茂选抚召南之旧封伏惟庆慰恭以某官具体上仁秉彝迪哲主盛徳而不牵于俗守经事而皆得其宜降半千之昌期遘亿万之休运佐王之略先信于合心格天之功厯试于柄辅惟长波之所荡芳风之所懐虽复偃息寰中优游事外足以师保兆众羽仪本朝昔周公硕肤由新迎而遘止伊尹先觉暨累聘而幡然何则太公之规必图任而求旧尚徳之度亦屈已而济时今昔同符圣贤胥契介圭绣衮相见于蕃之仪羔羊素丝矧按已成之俗某久系陶冶素辱顾怜聆休命之甫行俯懦衷而增庆瞻望门宇无任喜跃舞抃之至
　　与扬州知府某侍郎启
　　某早岁尝叩宾闳获亲谆诲属介藩之均逸阻岩石之具瞻景行于懐向风增耸兹者叨膺诏检获贰海邦稽方伯赐履之尊仰元侯抚封之重惟我褊小实所依归恭以某官清徳镇浮壮猷经逺藩守之寄憬夷憺乎威名防直之风当朝耸乎正色葢大雅所颂老成重于典刑以商书之言图治贵于旧徳必且登进机密旁副佥谐敢冀上为宗祧精调寝餗
　　回留台吴侍郎启
　　近者伏蒙垂顾具僚宠颁温教忘位貎之夐絶辱咳唾之绪言葢簪履至微大贤存心于轸旧荆棘虽陋卿云均廕于不遗藏弆为荣服之无斁青阳播物流籥过中惟练气而葆和固若时而集福今朝端夙夜之士海隅诵咏之甿扬英徽惟第成烈而皆怅衮衣之来暮思霖雨之及遐俯掇舆情面稽天意必正富民之拜以速迓衡之期敢冀上为庙朝精调寝餗
　　谢留台吴侍郎启
　　防蒙垂顾敝居宠颁雅什愧衡泌之甚陋聆韶夏之至和讵能审音只其忘味恭以某官徳着而言立气盛而化神赓载九歌之余优游二南之域吟咏乎情性敦厚而温柔皆可以播于管弦着之廊庙惟先公之旧事有上仁之所庐彝鼎犹存松菊未废果贻钧念贲以缛辞虽音韵趣高灵均之所未覩而文章公共赐也可得与闻防赉逾涯俯己多幸縻于印韨阻叩轩墀詹望台先无任区区之至
　　贺知府某给事启
　　阻逺賔闳浸更岁律风波失所邈在海隅绳墨见羁居抗俗状惟旧恩之未报加景行之素深驰精鎻闱结恋心石兹者伏审光膺诏旨移领介邦稽方伯赐履之尊仰元侯抚封之重繄我褊小实所依归辄同谢人均庆鳬藻窃惟跋履长道绥固天倪恭以某官清徳镇浮壮猷经逺器深中而周用刃无厚而有余宣风外台则赋舆办于心计授钺方面而戎索着于威名虽偃藩以均劳实注意而有渐必且进登机密旁副佥谐敢冀上为宗祧精调寝餗
　　贺知府某誎议启
　　伏审光膺言綍复秩谏垣先守经邦徳何嫌于一次公为郡善仍及于重临旧物复还丰恩惟允恭以某官材任国器智为吏师台阁颂其风规藩翰着于治最惟洪河之奥壤当北道之要冲堤繇遂宁繄王尊之壮节父老为请宜寇恂之借留将畴茂庸岂徒中复行被光华之选以崇岂弟之风更冀保颐用符言愿
　　贺知府某侍读启
　　向者叨被诏除出分郡组治任戒道懐谒诣辞怅陇坂之遽遥瞻阶符而栖恋旋闻峻春官之茂秩厘须句之奥区皥济遗风一变可以至道股肱重寄四国是以于蕃仰惟涓选休辰条布寛教神明所劳启处用康恭以某官徳贯道枢学优圣阃言必垂于士则智必谐于帝谟搢绅推乎儒宗主上许其国器大雅所谓老成重于典刑春秋有云空言不若行事故复辍侍从之迩列极循良之逺图即观报政之期以趣登庸之命
　　与杭州知府某资政启
　　伏审均逸鼎司宣风南国舳舻衔尾牛斗为之生辉壶浆溢涂江海知其增观岂独周邦有良翰之喜东人兴信处之谣仰惟条布政经惇懋黎俗神明来舍启处降祥恭以某官毓粹中和存诚博厚懐几深之妙畧极经纬之逺图致身熙朝协徳圣相四方从欲以兴治九功惟叙而可歌葢尧以三公出居方岳周以二伯外倡甸畿体貌所隆股肱攸寄实资天揖之重以陪王室之尊方下玉堂之书即正衮衣之命海隅所傒霖雨是期某樗防之姿瓠落无用方枘圆凿徒龉龃于迷津深渊薄氷每战兢于投足下流所处屡憎维尘荷钧化之无垠矜孤根于易抜镕造之赐邱山敢忘縻迹小邦阻前賔席有简书之寅畏乏羽翼之奋飞瞻望轩墉祗劳心石敢冀上为庙社精调寝兴
　　谢太师杜相公启
　　近者调官还南假道过府窃缘世契前造賔荣维父师赤舄之崇加丞相安车之贵一见符照如登龙门矧复厚元礼之通家矜女侯而抚旧垂贶墨妙分沾鼎珍老成典刑虽景行之莫及饮食教诲荷仁心之弗遗藏弆为荣服之无斁逼旅之靡暇怅门阑之遽违阻待话言忽将旬日仰惟练气自若啬神致和恭以某官翊亮本朝缉熙帝载出入四辅之要赞襄万务之微地平天成乎湛恩于无外名遂身退体至道而不居阳报则多福履罙邵毕公茂徳在小物而克勤卫武耆年方懿戒而自儆彼鲁侯之颂夀富洪范之叙康宁举集在兹夫孰为比敢冀益务遵摄下副观瞻
　　谢西京宋相公启
　　恪守官箴坐遥恩馆夫以惟良共治之寄付之材然其小邑寡民之间幸焉自守徒以简书攸畏绳墨所羁趋槐府以无缘瞻阶符而载耸恭惟尹政千里居寄二宫自天降康厐福善应惟民所止多士攸归昔平津厚东阁之賔晋公有緑野之集盛徳相望休风益隆顾此孱姿独窘贱事曾不获预簪玳之下列陪画鹿之前行苑结所深启处无己敢祈上为宗祏精调寝兴
　　为韩汝州谢诸执政启
　　比者忝被诏除荣分郡寄献纳无补愧徒重于髙门综覆非优复叨荣于圣治矧惟陪京近壤遵汝旧封三组夸乡兼备银黄之宠驷马置传得陪玉辇之尊内省庸虚良深幸遇伏以某官陶甄品彚铨综材良程其器而任能因所资而借宠窃以惟民共治之任付之不敏无似之人习虽生常事亦匪易且当属役治赋必谨于期防之间聴狱察辞或论于绳墨之外虽曰小补倘或有成庶无旷官以累尘史
　　为司马中丞谢翰林启
