<!-- { "loadSidebar": true } -->
　　臣某言伏闻邈川青唐大首领率诸族归顺朝廷其疆土置湟鄯二州者天声逺暨坐收不战之功戎族来归仰慕至仁之化不顿一防而开边千里不鸣一鼓而置守二州解重铠者莫匪倾心请长缨者岂烦虚论实无前之伟绩属极治之昌期万世煇光四方鼔舞臣某诚懽诚抃顿首顿首恭惟皇帝陛下徳威丕冒文武兼隆端继述以拱揖太平揽权纲以维持大业帝眷于上而珍符杂沓人懐于下而异域柔从纳鄯城于反掌之间収湟水于衔璧之际行兵不试异周文因垒之降圣化所俫同虞舜舞干之格广幅员于无外耀方策于不穷臣守职海隅不获蹈舞阙庭臣无任瞻天颂圣踊跃懽呼之至谨奉表称贺以闻
　　贺皇帝登极表
　　臣某言伏奉今月十三日赦文皇帝陛下寅膺顾命光绍宝图号令惟新生灵胥庆臣某诚懽诚抃顿首顿首恭惟皇帝陛下大明继照至徳升闻厯数在躬丕承七圣之统仁恩徧物允属万邦之归臣职守郡符不获躬诣阙庭无任瞻天望圣欢呼激切之至谨奉表称贺以闻臣某诚欢诚抃顿首顿首谨言
　　谢传宣告谕表
　　臣某言今月初九日内殿承制閤门祗向子履到本州告谕兼赐官吏军员将校僧道百姓等勅书一道者圣神缵绍光煇千载之期命令布宣抚谕万方之众在使华之所及荷天语以无穷臣某诚感诚戴顿首顿首恭惟皇帝陛下徳合祖宗仁齐尧舜继鸿图之赫赫膺宝厯之绵绵孚号惟新颁十行之温诏望云胥庆起四海之诚心臣职守郡符不获奔诣阙廷臣无任感天荷圣激切屏营之至谨奉表称谢以闻臣某诚感诚戴顿首顿首谨言
　　贺太后表
　　臣某言伏闻皇太后权同军国事缵绍丕图当圣人之恭黙缉熙初政繄丈母之聪明涣号亟传羣情均庆臣某诚欢诚抃顿首顿首恭惟皇太后陛下徳齐天妹位统坤仪绍任姒之大猷賛勋华之至治六宫钦戴慕美化于积年四海乂安听徽音于此日臣职拘守土不获称庆阙廷臣无任瞻天望圣激切屏营之至
　　谢转朝议表
　　臣某言今月七日进奏院递到告一道防恩特授左朝议大夫依旧知明州军州兼管内劝农使者天泽徧沾不遗微物圣恩遐暨爰及孤生奉纶綍之训辞厉冰渊之诚敬臣某诚惶诚惧顿首顿首恭惟皇帝陛下尧仁天纵舜知日新绍七圣以丕承懐万邦之欣戴广宣初政之恵首念羣臣之劳随班聨而泛迁尽中外而均被如风之行而鼔舞羣动若春之感而荣华一时而臣假守海滨叨防干施虽积罔功之愧亦陞寄禄之阶臣敢不俯伏再思窃慕循墙之徳夙宵不懈以图报称之能庶几小已之愚不负大钧之赐臣无任感天荷圣激切屏营之至谨奉表称谢以闻
　　贺生皇子表
　　臣某言伏奉四月十五日诏书以皇子生大赦天下者诞育元良伟矣九重之庆广宣恩宥驩然四海之情盛宗社之光华动生灵之鼔舞臣某诚欢诚抃顿首顿首恭惟皇帝陛下丕承帝业仰合天心参化育之至仁措幅员于极治庆流百世前星俄照于龙楼赉及万方睿泽爰颁于鳯阙羣心欣戴和气充盈臣职守郡符不获奔诣阙廷臣无任瞻天颂圣激切欢呼之至谨奉表称贺以闻
　　贺天寜节表
　　臣某言遘圣诞之昌辰千龄协庆仰天寜之盛节四海均欢皥如鼓舞之情穆若照临之下臣某诚欢诚忭顿首顿首恭惟皇帝陛下仁齐尧舜业绍祖宗履重熙而抑畏不矜干万化而持循以正坦辟直言之路增深极治之源庆期遇震夙之时列辟奉忠勤之祷当年飞电曽形绕斗之祥此日称觞感祝后天之筭臣幸逢华旦僻守偏州逺有列之周行心驰魏阙祈无疆之睿筭愿效华封臣无任瞻天颂圣激切欢呼之至谨奉表称贺以闻
　　谢赐厯日表
　　臣某言今月二十八日进奏院递到宣一道赐臣建中靖国元年厯日一巻厯为大纪正中朔而不差恩出九重被迩遐而无外拜赐爰钦于敬授披文弥谨于寅遵臣某诚惶诚惧顿首顿首恭惟皇帝陛下建皇极以承天亶聪明而御世发政施仁而民神斯恱对时育物而隂阳以和勅密法于日官布成书于海防孚号遽先于正岁分颁逺逮于守臣臣敢不上体睿慈下修官政勤督耕桑之务皆使先期仰承徳恵之行必图推广庶有毫厘之补不辜覆焘之恩臣无任瞻天望圣激切屏营之至谨奉表称谢以闻
　　慰表
　　臣某言伏奉正月十四日大行皇太后遗诘者东朝上僊奄弃大养率土仰恋莫非羣悲臣某诚哀诚咽顿首顿首恭以大行皇太后坤徳承天隂功被世飚御遽逺徽音永传中外一心感泣万里伏惟皇帝陛下孝慕罔极圣情难居愿抑九重之哀以安四海之望臣拘守逺郡不获匍匐奔诣阙廷臣无任瞻天望圣悲摧殒咽之至谨奉表称慰以闻臣某诚哀诚咽顿首顿首谨言
　　谢致仕表
　　臣某言八月二十九日伏奉敕命宜守本官致仕者引年以请俯慙无补于明时得谢而归仰荷曲成于洪造拜圣恩而知幸揣愚分于増荣臣某诚惶诚惧顿首顿首伏念臣倥侗寒品朴樕小材由末学以奋躯遘昌辰而从仕涵泳五朝之徳泽超逾四纪之光隂或宣化于便藩或司宾于华省按刑将漕屡玷于选抡窃禄尸官终逃于谴责爰及暮年之至自惟陈力之难乞身欲遂于屏居承命获从于善去岂其孤贱能尔保全此盖皇帝陛下舜知日跻尧仁天覆深固太平之业恢隆纯被之风使万物各安其生无匹夫或失其所致臣衰朽幸此退休臣敢不完一节于余生报大钧之巨赐虽同老马力弗逮于恋栈愿比露葵心不忘于向日臣无任瞻天荷圣激切屏营之至谨奉表称谢以闻
　　贺天寜表
　　臣某言遇圣明之诞节玉帛奔趋起臣子之诚心簪绅鼔舞幸际千龄之盛仰祈万夀之隆臣某诚欢诚抃顿首顿首恭惟皇帝陛下仁参化育治极明昌广一徳以承天正四维而御国持盈成而守之抑畏志绍述而慎所更张乐闻正直之言坦辟大中之路庆辰惟永四方钦震夙之期睿筭无疆百辟共欢呼之祷臣恪司海郡遥拱枫庭仰盛旦之辉光念周行之髙逺捧觞称庆徒想紫宸之班向日倾诚愿效华封之祝臣无任瞻天颂圣激切屏营之至谨奉表称贺以闻臣某诚欢诚抃顿首顿首谨言
　　代陈少卿贺福康公主进封兖国表
　　中宸有命美化务先于族亲贵主进封优恩不夺于典礼风声遐被中外交忻臣诚欢诚喜顿首顿首恭惟尊号皇帝陛下配天地之徳绍祖宗之基守无逸于持盈概至公于立极御逺以近齐邦以家治内等周官之规训女偕帝尧之法罔媿前躅克成令猷公主分干之英体巽之顺虽曰爱之欲富不以生而暴荣岂汤沐不可一而充印绶不可一而足盖诲育之存节故宠私之有阶龙光一宣慈孝两得教其有素下嫁岂忘其矩仪泽匪不隆四方孰谓之偏党朝野懽浃人神气和迈治古之休光增太平之盛事臣限以官守不获奔走阙廷称庆臣无任瞻天踊跃之至
　　贺苗淑妃进封贤妃表
　　正宁留神内张辅佐后宫进善下帅嫔嫱恩盖盛于得人命实优于中礼纶言一出驩颂交流【中谢】恭惟尊号皇帝陛下嗣临四方宝守重器万机闲暇至化清明尚宵旰以图徽犹起居而谋治列位既登乎俊哲中闱复选乎才良意出入之有裨庶言动之无失何则贤者得之殊称妃由配以为名龙光不私遐迩称庆樛木存逮下之谕美有所归鸡鸣着相戒之勤验在今日助隂教之纲纪副圣心之简求法贻彤管之书宠絶椒房之侈心忘私谒风永迈于周南俭不曵衣誉难専于汉室全一时之令典绵千载之昌期臣限以官守不获蹈舞阙廷无任瞻天踊跃之至
　　代刘兵部贺兖国公主出降表
　　臣某言伏审六月日内降白麻福康公主进封兖国出降者礼盛太平舄奕本朝之事势荣下嫁光华旧戚之门筑馆据乎鲁经附骑防于汉制表正人伦之大藩维帝祚之长四方闻风万口称庆臣某诚懽诚喜顿首顿首恭惟尊号皇帝陛下荷祖宗之业挟尧舜之心循降女之前规发慕亲之至徳赐公主以兖国之号乃陛下爱育之深归公主于皇舅之家盖陛下孝思之永延宠休于勿絶继懽好而又新物仪所稽丰约惟古义评周什车服避帝后之尊言采庶臣资送减先皇之子圣明一举慈顺两全逺贻册史之昭章幽致庙灵之恱喜臣限以官守在逺不获奔走阙庭蹈舞称贺卑情无任瞻天踊跃之至谨差某奉表以闻
　　又代陈少卿表
　　伏审六月日内降白麻兖国公主出降者国仪慎重中宸鍳古而展成隂礼章明公主益封而下嫁冠人伦之纲纪壮帝室之藩垣华夏布传臣民庆忭恭惟我尊号皇帝陛下嗣守钜业积隆太平敦睦族之令猷循降女之故事乃以兖国公主进加汤沐选尚亲贤下适皇舅之家上崇先后之徳舄奕累世光华一门斯见圣明之心实隆仁孝之本肃雍所咏未坠周人之诗资送不逾尚存唐相之议荣欢乎戚里之旧恱怿乎宗祊之灵臣限以守职在外不获舞蹈门阙无任瞻天忭跃之至
　　代陈少卿谢宣赐厯日表
　　臣某言十二月日进奏院递到宣一道伏防圣恩赐臣嘉祐三年厯日者玑齐七政仰符天度之明厯校四时専责日官之职霈纶言于庶土布岁令于前期四方守臣百拜称庆臣某诚懽诚喜顿首顿首恭惟尊号皇帝陛下绍隆三圣合徳二仪教化醇醲人神说喜经纪以之顺动隂阳以之久调积为至和充塞无外筭成密法杪忽不遗妙探灵宪之精髙轶清台之课求端上赞班朔下传臣忝列分符预叨被赐敢不奉藏如礼听受以时勿稽民事之期以戴君恩之重臣无任瞻天激切之至
　　代潘郎中遗表
　　臣某言臣窃禄清朝媿无补报守符偏垒将及罢归被疾暴深假息垂尽君门严邃不复曵裾天造始终唯増陨涕【中谢】窃念臣生匪令器素持孤踪借先防之余休遭明时而从宦闲闗三纪朴直一心内无毫髪之私外乏锱铢之援仰叨覆育幸免弃遗承命再颁于郡条积官一至于郎署宠泽逾分夙宵靡寜凡有益于民敢不尽力或害于政未尝少容誓竭涓尘之劳兾酬穹壤之徳而桑榆遽逼沟壑即填神魂虽飞忠赤未折诚无显效附竹帛而可传夫何哀鸣渎旒扆而不避然臣冒恩衔感非木石之顽故臣忍死献言伸犬马之恋臣歴任三十余年两次知州并无公私过犯本家未有儿孙食禄欲乞一恩例沾及寒族臣长男震年若干习进士业伏望圣慈特赐俞允于文资内安排干冒天聪臣无任仰望阙廷涕恋之至臣某诚惶诚惧顿首顿首谨言
　　代张郎中谢转官表
　　臣某言今月五日进奏院降到勅告各一道授臣前件官者年劳无状惟日积忧天造不遗以时序进对宠灵之优渥震肝胆以悸慙【中谢】伏念臣性实迂疏才非博敏粗知古道早玷仕途所至虽切切厉精所施无班班显绩坚撡履于孤立抱朴忠而自明一叨符竹之休恩三易江湖之善壤顾惟宣力不足慰朝廷之思尚且偷荣未能安田里之分伏防皇帝陛下大明委照沛泽逺沾絫之以日月之勤陞之以班秩之次在陛下驭臣之术可谓至公于微臣报主之情不胜多媿敢不永固晚节誓殚寸诚恐惧深前循益恭之克戒作为慎末期后效之有闻庶几犬马之心上答乾坤之赐
　　代章郎中贺郊赦表
　　祀展圜丘方毕就阳之礼庆流沛泽尽冒如天之仁遐迩同心忭跃称颂臣诚欢诚喜顿首顿首恭惟皇帝陛下享三灵之祐绍四圣之休跻纯治于重熙廓至明而继照端若持盈之虑巍然独断之权更为必顾于适时发政必谋于师古推重严禋之典首务躬行诞敷寛宥之恩复仍旧贯凡在幅员之内孰非鼔舞之情臣限守逺疆阻奔盛事奉承明诏敢怠于宣扬荷戴洪钧益深于感激臣无任瞻天望圣恳切屏营之至
　　谢传宣抚问表
