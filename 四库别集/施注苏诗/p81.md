<!-- { "loadSidebar": true } -->
　　【杜诗金城土酥净如练土酥者彼中酥名云液扬之公厨酒名也神仙传孔元放与客防饮元放作令以杖拄地手把杖倒竪头下足上一手持杯倒饮之人莫能为也或曰即左元放一説左慈字元放孙讨逆欲杀之慈着木履拄一竹杖徐徐而行讨逆着鞭防马终不能及见太平广记开天传信记叶法善有道术一日与朝士防元真观忽有一人叩门称麴秀才未及延接巳突入座中少年美风姿语论不凡叶疑其非人潜飞小剑击之应手堕地乃一酒榼中有美醖共饮之同坐皆曰麴生风味不可忘】
　　章钱二君见和复次韵答之
　　黄昏巳作风翻絮半夜犹惊月在沙照汴玉明佛刹隔淮云海暗人家来牟有信迎三白薝卜无香散六花欲唤阿咸来守嵗林乌枥马鬬讙【一作喧】哗
　　【酉阳杂爼花少六出者惟栀子花六出陶贞白言即西域薝卜花杜子美杜位宅诗守嵗阿戎家椒盘已颂花盍簮喧枥马列炬散林鸦按杜诗诸本皆云守嵗阿戎家独谢无逸手抄陈无巳所校本作阿咸盖子美于杜位为宗从故当用阿咸事也无已云太清本】
　　分无纤手裁春胜更有新诗防蜀酥醉里氷髭失缨络梦囬布被起亷隅君应旅睫寒生晕我亦饥肠夜自呼明日南山春色动不知谁佩紫微壶
　　【观音普门品经即解颈众寳珠缨络而以与之南山在泗州盱眙县自泗州过淮即米元章所谓东南第一山也紫微壶事未详然杜牧之独酌诗云独佩一壶游秋毫太山小牧之终中书舎人开元元年改中书省曰紫微疑用此句】
　　正月一日雪中过淮谒客回作二首
　　十里清淮上长堤转雪龙氷崖落屐齿风叶乱裘茸万顷穿银海千寻渡玉从来修月手合在广寒宫【左传僖五年晋士蒍赋曰狐裘尨茸一国三公吾谁适从汉刘向传始皇骊山以水银为江海酉阳杂爼太和中郑仁本弟仁表游嵩山迷路见一人枕一襆物而坐因问之乃云君知月七寳合成乎常有八万二千户修之我乃其一也十洲记冬至月伏于广寒之宫飬魄于广寒之地】
　　攒眉有底恨得句不妨清霁雾开寒谷饥鸦舞雪城桥声春市散塔影暮淮平不用残灯火船牕夜自明
　　书刘君射堂【集本云刘乙新作射堂公自注乙父尝知眉州】
　　兰玉当年刺史家防鞬驰射笑穿花而今白首闲骢马只有清樽照画虵寂寂小轩蛛网遍隂隂垂栁鴈行斜手柔弓燥春风后置酒看君中防牙
　　【后汉董卓传膂力过人双帯两鞬左右驰射鲍明逺诗氊帯佩双鞬杜子美诗使君五马一马骢晋书乐广传有亲賔久阔不复来广问其故答曰前在坐防赐酒方欲饮杯中有虵影意甚恶之既饮而疾于时河南防事壁上有角漆画作虵广意杯中虵即角影也复置酒于前处谓客曰酒中复有所见否答曰所见如初广乃告其所以客豁然意解沈疴顿愈魏文帝典论嵗之暮春勾芒司节和风扇物弓燥手柔草浅兽肥与族兄子丹猎于邺西终日手获麞鹿九雉三十后汉吕布传植防于营门谓袁术将纪灵曰请君观布射防小支中者当各解兵不中可留决鬬布一发正中防支灵等皆惊曰将军天威也明日复欢防然后罢】
　　孙莘老寄墨四首
　　徂徕无老松易水无良工珍材取乐浪妙手惟潘翁【公自注潘谷作墨杂用髙丽煤】鱼胞熟万杵犀角盘双龙墨成不敢用进入蓬莱宫蓬莱春昼永玉殿明房栊金牋洒飞白瑞雾萦长虹遥怜醉常侍一笑开天容
　　【诗鲁颂徂徕之松新甫之柏墨谱唐有祖氏易水人世为墨官又李庭珪父子张遇皆易水人嗣为南唐墨官汉地理志乐浪郡武帝元封三年开应劭曰故朝鲜国也文房四谱韦仲将墨法云烟一斤好胶五两浸梣皮汁中下铁臼捣三万杵多尤善又造墨法有使鲤鱼胞者王辟之渑水燕谈蔡君谟评墨云李廷珪张遇墨著名当时其制有进贡供堂剑脊圆握其面多龙文唐地理志改东内为蓬莱宫杜子美莫相疑行忆献三赋蓬莱宫书苑飞白书者汉蔡伯喈见鸿都役人以垩帚成字心有悦焉归而为飞白之书唐太宗作飞白字赐羣臣或乗醉争取于帝前散骑常侍刘洎登帝牀引手得之帝笑曰昔闻媫妤辞辇今见常侍登牀】谿石琢马肝剡藤开玉版嘘嘘云雾出奕奕龙蛇绾此中有何好秀色纷满眼故人归天禄古漆窥蠧简隃麋给尚方老手擅编刬分余幸见及流落一叹赧
　　【汉武帝时外国献马肝石砚谱端州深溪之石其色紫如马肝者为上舒元舆悲剡溪古藤文剡溪上多古藤株枿谿中多纸工擘剥皮肌以给其业异日过数十百郡洎东雒西雍歴见书文者皆以剡纸相夸汉扬雄传校书天禄阁三辅故事天禄阁在大殿北以藏秘书晋束晳传太康二年汲郡人不准盗发安厘王冢得竹书数十车铜剑一枚漆书皆科斗字汉官仪尚书丞郎月赐赤管大笔一双隃麋墨一丸韩退之诗文章绍编刬】我贫如饥防长夜空齩齧瓦池研灶煤苇管书柿叶近者唐夫子逺致乌玉玦【公自注唐林夫寄张遇墨半丸】先生又继之圭璧烂箱箧晴牕洗砚坐虵蚓稍蟠结便有好事人敲门求醉帖
　　【孟东野吊卢殷诗故书穷防齧狼籍一室间唐郑防好书常苦无纸慈恩寺贮杮叶数屋防日取肄书嵗久殆遍法书苑僧懐素善草书常作醉帖】
　　吾穷本坐诗久服朋友戒五年江湖上闭口洗残债今来复稍稍快痒如爬疥先生不讥诃又复寄诗械幽光发竒思防黮出荒怪诗成自一笑故疾逢鰕蟹
　　【白乐天斋戒诗诗债填还亦欲平又多生债负是歌诗韩退之诗惬兴剧爬疥杜牧之读韩杜集诗杜诗韩笔愁来读似倩麻姑痒处防黮见卫恒四体书势一本作防防】
　　留题兰臯亭
　　雪后东风未肯和叩门迁客夜经过不知旧竹生新笋但见清伊换浊河无复徃来乗下泽聊同笑语説东坡明年我亦开三径寂寂兼无雀可罗
　　【下泽车用后汉马援传语注再见东坡白乐天谪忠州州有东坡屡作诗以言之故公在黄州亦作东坡乃乐天之遗意也又白诗园荒惟有薪堪采门冷兼无雀可罗】
　　和人见赠
　　只写东坡不著名此身巳是一长亭壮心无复春流起衰鬓从教病叶零知有雪儿供笔砚应嗤灶妇洗盆缾回来索酒公应厌京口新传作客经
　　【王子韶鸡跖集唐韩定酬马彧诗曰盛德好将银笔述丽词堪与雪儿歌马问雪儿歌事韩曰雪儿李宻歌姬也每賔僚文章竒丽者即付使歌之礼记奥者老妇之祭也盛于盆尊于缾】
　　和田仲宣见赠
　　头白江南醉司马寛心时复唤殷兄寒潮不应淮无信客路相随月有情未许低头拜东野徒言共饮胜公荣好诗恶韵那容和刻烛应须便置觥
　　【醉司马白乐天也白自号醉吟先生尝谪江州司马白嵗日家宴诗犹有夸张少年处笑呼张丈唤殷兄晋王戎传尝与阮籍饮时刘昶在坐籍以酒少酌不及昶昶无恨色戎异之他日问籍曰彼何如人也答曰胜公荣不可不与饮若减公荣则不敢不共饮惟公荣可不与饮昶字公荣】
　　和王胜之三首
　　城上湖光暖欲波美人唱我踏春歌鲁公賔客皆诗酒谁是神仙张志和
　　【异闻集邢凤之子梦一美人歌踏阳春之曲曰踏阳春人间二月雨和尘阳春踏尽秋风起愁尽人间白髪人酉阳杂爼元和初有士人因醉卧防中及醒见古屏上妇人悉于牀前踏歌歌曰长安女儿踏春阳无处春阳不断肠士人惊叱之忽然上屏续仙传元真子姓张名志和鲁国公顔真卿与之友善真卿为湖州刺史与门客防饮乃唱和为渔父词其首唱即志和之词曰西塞山边白鹭飞桃花流水鳜鱼肥青篛笠绿蓑衣斜风细雨不湏归真卿与陆鸿渐徐士衡李成矩共唱和二十五首逓相夸尚又互见十七巻过贾収水阁诗注】齐醸如渑涨绿波公诗句句可弦歌流觞曲水无多日更作新诗继永和
　　【左传昭十二年晋侯以齐侯宴投壶齐侯举矢曰有酒如渑有肉如陵寡人中此与君代兴李白诗风来绿酒生微波史记孔子世家诗三百篇孔子皆弦歌之王羲之传与同志宴集于山隂之兰亭自为叙曰永和九年暮春之初防于兰亭修褉事也故列叙时人录其所述兰亭曲水诗集云一十一人诗两篇成一十五人一篇成一十六人诗不成各罚酒一觥】
　　要知太守怜孤客不惜阳春和俚歌坐睡樽前呼不应为公雕琢损天和
　　【宋玉对楚王问客有歌于郢中者其始曰下里巴人国中属而和者数千人其为阳春白雪属而和者数十人韩退之石鼎联句序二子坐睡及觉日已上后汉刘寛尝讲经于灵帝前被酒坐睡】
　　记梦【并叙】
　　乐全先生梦人以诗三篇示之字皆旁行而不可识旁有人道衣古貎为读其中一篇云人事且常在留质悟圆闲凡四句觉而忘其二以告其客苏轼轼以私意广之云
　　圆闲有物物闲空岂有圆空入井中不信天形真个様故应眼力自先穷连环易【一作已】解如神手万窍犹号未济风稽首问公公大笑本来谁碍更求通
　　【楞严经凿井求水出土一尺于中则有一尺虚空此空若因土出则出时应见空入若土先出无空入者云何虚空因土而出王注昔言天者有浑天有宣夜有盖天其论天形之説各异战国防秦昭王尝遣使者遗君王后玉连环曰齐多知而解此环不后以示羣臣羣臣不知解后引椎椎破之谢秦使曰谨以解矣荘子天下篇连环可解也我知天之中央】
　　寄蕲簟与蒲传正【蒲传正名宗孟阆州新井人尝以书寄东坡云晩年学道有所得坡答之曰闻所得甚髙然有二事持劝一曰慈二曰俭此诗云雾帐银床牙籖玉局云云亦可见其奉飬矣坡女侄归其子澈传正守长安其妇冬月闭户以酥滴花菓设客一客二十饤用巳輙更以此诸妇滴酥日夜不辍】
　　兰谿美箭不成笛离离玉筯排霜脊千沟万缕自生风入手未开先惨栗公家列屋闲蛾眉珠帘不动花隂移雾帐银牀初破睡牙籖玉局坐弹棊东坡病叟长覊旅冻卧饥吟似饥防倚頼春风洗破衾一夜雪寒披故絮火冷灯青谁复知孤舟儿女自嚘吚皇天何时反炎燠愧此八尺黄琉璃愿君浄扫清香阁卧聼风漪声满榻习习还从两腋生请公乗此朝阊阖
　　【蕲春地志蕲水县汉蕲春地也宋永嘉中立浠水县唐改为兰溪县又改曰蕲水兰溪源出苦竹山笛竹生罗田县山中蕲竹亦生于此用以为簟韩退之送李愿序曲眉丰颊粉白黛绿者列屋而闲居诗国风螓首蛾眉巧笑倩兮晋周顗传王敦籍顗家得素簏数枚盛故絮而巳晋呉隐之字处黙虽居清显禄赐皆颁亲族冬月无被澣衣乃披其絮孙樵迎春奏冻切人骨阗阗慼慼灯青火白门无蹏辙迹韩退之郑羣赠簟诗蕲州笛竹天下知郑君所寳尤瓌竒携来当昼不得卧一府传看黄琉璃又谁谓故人知我意巻送八尺含风漪説文楚人名门曰阊阖阊阖天门也汉司马相如传云排阊阖入帝宫】
　　寄怪石石斛与鲁元翰
　　山骨裁方斛江珍拾浅滩清池上几案碎月落杯盘老去懐三友平生困一箪坚姿聊自儆秀色亦堪餐好去髯卿舎凭将道眼看东坡最后供霜雪照人寒
　　【陆士衡罗敷歌鲜肤一何润秀色若可餐王维六祖禅师碑弟子曰神防遇师于晩景闻道于中年虽末后供乐最上乗东坡杂记有怪石供后怪石供二篇】
　　渔父四首
　　渔父饮谁家去鱼蟹一时分付酒无多少醉为期彼此不论钱数
　　渔父醉蓑衣舞醉里却寻归路轻舟短棹任斜横醒后不知何处
　　渔父醒春江午梦断落花飞絮酒醒还醉醉还醒一笑人间今古
　　渔父笑轻鸥举漠漠一江风江边骑马是官人借我孤舟南渡
