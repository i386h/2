<!-- { "loadSidebar": true } -->
　　姬初入吾家，见董文敏为余书《月赋》，仿锺繇笔意者，酷爱临摹，嗣遍觅锺太传诸贴学之。阅《戎辂表》，称关帝君为“贼将”，遂废锺。学《曹娥碑》，日写数千字，不讹不落。余凡有选摘，立抄成帙，或史或诗，或遣事妙句，皆以姬为绀珠。又尝代余书小楷扇存戚友处，而荆人米盐琐细，以及内外出入，无不各登手记，毫发无遗。其细心专力，即吾辈好学人鲜及也。 
　　〖杜茶村曰：闺秀较书鉴赏，唐有薛涛，宋有李易安。涛风尘老丑，易安失身匪人，终为风雅之玷。宛君才藻精敏，益见芳贞。而真嗜殊好，本之天性，方之大家女史何愧。〗 
　　姬于吴门曾学画未成，能作小丛寒树，笔墨楚楚。时于几砚上辄自图写，故于古今绘事，别有珠好。偶得长卷小轴，与笥中旧珍，时时展玩不置。流离时宁委奁具，而以书画捆载自随。末后尽裁装璜，独存纸绢，犹不得免焉。则书画之厄，而姬之嗜好，真且至矣。 
　　姬能饮，自入吾门，见余量不胜蕉叶，遂罢饮，每晚侍荆人数杯而已。而嗜茶与余同性，又同嗜岕片。每岁半塘顾子兼择最精者缄寄，具有片甲蝉翼之异。文火细烟，小鼎长泉，必手自吹涤。余每诵左思《娇女诗》“吹嘘对鼎鬲”之句，姬为解颐，至沸乳看蟹目鱼鳞，传瓷选月魂云魄，尤为精绝。每花前月下，静试对尝。碧沈香泛，真如木兰沾露，瑶草临波，备极卢、陆之致。东坡云：“分无玉碗捧蛾眉”，余一生清福，九年占尽，九年折尽矣。 
　　姬每与余静坐香阁，细品名香，宫香诸品淫，沉水香俗。俗人以沉香着火上，烟扑油腻，顷刻而灭。无论香之性情未出，即着怀袖，皆带焦腥。沉香有坚致而纹横者，谓之“横隔沈”，即回种沉香内革沉横纹者是也。其香特妙。又有沉水结而未成，如小笠大菌，名“蓬莱香”，余多蓄之。每慢火隔纱，使不见烟，则阁中皆如风过伽楠，露沃墙薇，热磨琥珀，酒倾犀斝之味。久蒸衾枕间，和以肌香，甜艳非常，梦魂俱适。外此则有真西洋香方，得之内府，迥非肆料。丙戌客海陵，曾与姬手制百丸，诚闺中异品。然爇时亦以不见烟为佳，非姬细心秀致，不能领略到此。 
　　黄熟出诸番，而真腊为上，皮坚者为黄熟桶气佳而通；黑者为夹■⑴黄熟。近南粤东莞茶园村，土人种黄熟，如江南之艺茶。树矮枝繁，其香在根。自吴门解人剔根切白，百香之松朽尽削，油尖铁面尽出。余与姬客半塘时，知金平叔最精于此，重价数购之，块者净润，长曲者如枝如虬，皆就其根之有结处，随纹缕出。黄云紫绣，半杂鹧鸪，可拭可玩。寒夜小室，玉帏四垂，■⑵■⑶重叠，烧二尺许缝蜡二三枝，陈设参差，堂几错列。大小数宣炉，宿火常热。色如液金粟玉，细拨活灰一寸，灰上隔砂选香蒸之。历半夜，一香凝然，不焦不竭，郁勃氤氲，纯是糖结。热香间有梅英半舒，荷鹅黎蜜脾之气，静参鼻观，忆年来共恋此味此境，恒打晓钟，尚未着枕。与姬细想闺怨，有斜倚熏篮，拨尽寒炉之苦，我两人如在蕊珠众香深处。今人与香气俱散矣。安得返魂一粒，起于幽房扃室中也。 
　　一种生黄香，亦从枯瘇朽疤中，取其脂凝脉结，嫩而未成者。余尝过三吴白下，遍收筐箱中，盖面大块，与粤客自携者，甚有大根株尘封如土，皆留意觅得，携归。与姬为晨夕清课，督婢子手自剥落，或斤许，仅得数钱。盈掌者仅削一片，嵌空镂剔纤悉不遗。无论焚蒸，即嗅之味如芳兰。盛之小盘，层撞中色殊香别，可弄可餐。曩曾以一二示粤友黎美周，讶为何物，何从得如此精妙。即《蔚宗传》中恐未见耳。 
　　又东莞以女儿香为绝品，盖土人拣香，皆用少女。女子先藏最佳大块，暗易油粉。好事者复从油粉担中易出。余曾得数块于汪友处，姬最珍之。 
　　余家及园亭，凡有隙地皆植梅。春来早夜出入，皆烂漫香雪中。姬于含芷时，先相枝之横斜与几上军持相受，或隔岁便芟剪得宜，至花放恰采入供。即四时草花竹叶，无不经营绝慧，领略殊清。使冷韵幽香，恒霏微于曲房斗室。至秾艳肥红，则非其所赏也。 
　　秋来犹耽晚菊，即去秋病中客贻我剪桃红，花繁而厚，叶碧如染，浓条婀娜，枝枝具云罨风斜之态。姬扶病三月犹半梳洗，见之甚爱，遂留榻右。每晚高烧翠蜡，以白团回六曲围三面，设小座于花间，位置菊影，极其参横妙丽。始以身入，人在菊中，菊与人俱在影中。顺视屏上顾余曰：“菊之意态尽矣。其如人瘦何？”至今思之，澹秀如画。 
　　闺中蓄春兰九节，及建兰。自春徂秋，皆有三湘七泽之韵。沐浴姬手，尤增芳香。《艺兰十二月歌》皆以碧笺手录粘壁。去冬姬病，枯萎过半，楼下黄楼一株，每腊万花，可供三月插载。去冬姬移居香俪园，静摄数百枝，不生一蕊。惟听五鬣涛声，增其凄响而已。 
　　姬最爱月，每以身随升沉为去住。夏纳凉小苑，与幼儿育唐人《咏月》及《流萤纨扇》诗。半榻小几，恒屡移以领月之四面。午夜归阁，仍推窗延月于枕簟间，月去复卷幔倚窗而望，语余曰：“吾书谢希逸《月赋》，古人厌晨欢，乐宵宴，盖夜之时逸，月之气静。碧海青天，霜缟水净，较赤日红尘，迥隔仙凡。人生攘攘，至夜不休，或有月未出，已齁睡者。桂华露影，无福消受。与子长历四序，娟秀浣洁，领略幽香，仙路禅关，于此静得矣。” 
　　李长吉诗云：“月漉漉，波烟玉。”姬每诵此三字，则反复回环，日月之精神气韵光景，尽于斯矣。人以身入波烟玉世界之下，眼如横波，气如湘烟，体如白玉，人如月矣。月复似人。是一是二，觉贾长江“倚影为三”之语尚赘，至淫耽无厌化蟾之句，则得玩月三昧矣。 
　　〖杜茶村曰：绝哉名香，重霄皓魄，奇花异茗，倚态争芬。自非真仙琼媛，莫可得而领略。兼之天才丽质，把玩晨昏，玉臂云鬟，馥郁于琉璃世界中矣。〗 
　　姬性澹泊，于肥甘一无嗜好。每饭以岕茶一小壶温淘，佐以水菜香鼓数茎粒，便足一餐。余饮食最少，而嗜香甜，及海错风熏之昧，又不甚自食，每喜与宾客共赏之。姬知余意，竭其美洁，出佐盘盂，种种不可悉记。随手数则，可睹一斑也。酿饴为露，和以盐梅，凡有色香花蕊，皆于初放时采渍之，经年香味颜色不变。红鲜如摘，而花汁融液露中人口喷鼻，奇香异艳，非复恒有。最娇者，为秋海棠露，海棠无香，此独露凝香发。又俗名断肠草，以为不食，而味美独冠诸花。次则梅英、野蔷薇、玫瑰、丹桂、甘菊之属。至橙黄、橘红、佛手香橼，去白缕丝，色味更胜。酒后出灵敏十种，五色浮动白瓷中，解酲消渴，金茎仙掌，难与争衡也。 
　　取五月桃汁、西瓜汁，一穰一丝漉尽，以文火煎至七八分，始搅糖细炼。桃膏如大红琥珀，瓜膏可比金丝内糖。每酷暑，姬必手取其泽示洁，坐炉边静看火候成膏，不使焦枯。分浓淡为数种，此尤异色异味也。 
　　制豉取色取气，先于取味。豆黄九晒九洗为度，颗瓣皆剥去衣膜，种种细料，瓜杏姜桂，以及酿豉之汁，极精洁以和。豉熟擎出，粒粒可数，而香气酣色殊味迥与常别。 
　　红乳腐，烘蒸各五六次，内肉既酥。然后削其肤，益之以味，数日而成者，绝胜建宁三年之蓄。他如冬春水盐诸菜，能使黄者如蜡，碧者如苔，蒲、藕、笋、蕨、鲜花、野菜、枸蒿、蓉、菊之类，无不采入食品，芳旨盈席。 
　　火肉久者无油，有松柏之味。风鱼久者如火，肉有麂鹿之味。醉蛤如桃花，醉鲟骨如白玉，油蛆如鲟鱼，虾松如龙须，烘兔酥雉如饼饵，可以笼而食之。菌脯如鸡块，腐汤如牛乳，细致之食谱。四方郇厨中一种偶异，即加访求，而又以慧巧变化为之，莫不异妙。 
　　〖杜茶村曰：一七一脔，异香绝味，使人作五鲭八珍之想。〗 
