<!-- { "loadSidebar": true } -->
　　山腰石有千年润海眼【一作石眼】泉无一日干天下苍生待霖雨不知龙向此中蟠【唐刘崇逺金华子云北海县因发五株钱取之不尽得一石记云此是海眼以钱镇之众惧遽掩之○杜诗古来相传是海眼○李白诗深沉百丈通海底那知不有蛟龙蟠○石林诗话云荆公少以意气自许故诗语惟其所向不复更为涵蓄如天下苍生待霖雨不知龙向此中蟠又浓緑万枝红一防动人春色不须多乂平治险秽非无力润泽焦枯是有才之类皆直道其胸中事后为羣牧判官从宋以道尽假唐人诗集博观而约取晩年始尽深婉不廹之趣乃知文字虽工拙有定限然必视其幼壮虽公方其未至亦不能力强而遽至也○呉曽漫录云张文潜有二石龟晁无咎名其大者为九江小者为千岁文潜因作九江千岁龟歌赠无咎云老龙洞庭怒荡覆尧九州谓半山老人也又云禹咄嗟水平流谓司马君实也不知曾何所据而云若果尔是公本以自命后人又以龙目之然则公所以为龙者亦异矣】
　　其二
　　人传此井未尝枯【左宣公十二年目于眢井而拯之眢枯也】满底苍苔乱发麤【杜牧之诗水梳苔发直】四海旱多霖雨少此中端有卧龙无【退之诗居然鳞介不能容石眼环环水一钟间说旱天求雨泽直疑科斗是蛟龙】
　　兴国楼上作
　　松篁不动翠相重【杜荀鹤诗日髙花影重】日射流尘四散红【公有句云日射地穿千里赤亦类此】地上行人愁暍死那知高处有清风【说文暍乙曷反着署热死也淮南子曰武王防暍人于栁下而天下懐抱朴子曰指氷室不能起暍子之热○汉武帝纪元封四年夏大旱民多暍死如淳曰暍音谒韩诗寒泉百尺空看影正是行人暍死时】
　　别灊阁
　　一溪清防百山重风物能留邴曼容【曼容事见江东召归注】后夜肯思幽兴极月明孤影伴寒松
　　杭州望湖楼回马上作呈玉汝乐道
　　水光山气碧浮浮落日将归又少留从此秪应长入梦梦中还与故人逰【孟郊诗月迥无隐物况复大江秋岘亭当此时故人不同游故人在长安亦可从梦求○鲁直诗松风梦与故人逰同驾飞鸿跨九州】
　　和景纯十四丈三絶
　　身先诸老斡枢机再见王门阖左扉但恨东归相值晩岂知临别更心违【景纯本末见藏春坞注○礼记玉藻闰月则阖门左扉立于其中谓再逢闰也】
　　其二
　　几年相约在林丘眼见京江更阻逰遗我珠玑何以报恨无瑶玉与公舟【诗笃公刘何以舟之惟玉及瑶注舟帯也瑶言有羙德公酬龚深甫诗用瑶玉事却通前后文使此言舟岂谓酒邪唐人有航船疑此借用或舟字正是报之以琼瑶之意】其三【景纯之孙庠尝云祖居藏春坞南岗陈秀心升之所居即此岗也】
　　藏春花木望中迷水复山长道阻跻【诗道阻且跻注跻升也】惆怅老来尘世累无因重到武陵溪【东坡亦有藏春诗云年抛造化甄陶外春入先生杖屦中】
　　临津
　　临津艶艳花千树夹径斜斜栁数行却忆金明池上路红裙争看緑衣郎【此平甫诗或误刋于公集】
　　汀沙
　　汀沙雪漫水溶溶睡鸭残芦掩霭中归去北人多忆此家家圗画有屏风【汉许后传设妾欲作某屛风张于某所曰故事无有○李白诗湖南七郡凡几家家家屏幛书题徧○王逢原山茶花诗江南池馆厌深红零落山烟山雨中却是北人偏爱惜数枝和雪上屏风】
　　西山
　　西山映水碧潭潭楚老长謡泪满衫【谢灵运庐陵王墓下诗延州叶心许楚老惜兰芳李善注云徐州先贤传曰楚老者彭城之隠人】但道使君留不得那知肯更忆江南【庾信既留长安虽位望通显尝有乡闗之思乃作哀江南赋以致其意】
　　和文淑【公自注云张氏女弟】
　　天梯云栈蜀山岑下视嘉陵水万寻我得一舟江上去恐君东望亦伤心【田叔传蜀口栈道近山○少陵过栈阁诗目陨杂花头风吹过雨百年不可料一坠那得取】
　　春入
　　春入园林百草香池塘氷散水生光身闲是处堪携手何事低回两鬓霜【卫诗迨氷未泮注氷未散正月中以前也此诗与懐旧后一聮全同而上二句比前作尤胜疑此是后来改本】
　　暮春
　　芙蕖的厯抽新叶【的厯谓荷叶初抽时】苜蓿防干放晚花【薛令之诗苜蓿长防干○于阗地温和有苜蓿】白下门东春巳老莫嗔杨栁可藏鸦【古乐府杨栁可藏鸦】
　　乌江亭【在和州】
　　百战疲劳壮士哀中原一败势难廻江东子弟今虽在肯为君王卷土来【项籍传羽遂引而东欲渡乌江乌江亭长谓羽曰江东虽小地方千里众数十万亦足王也愿大王急渡羽笑曰天乃亡我何渡为且籍与江东子弟八千人渡江而西今亡一人还纵江东父兄怜而王我我何面目见之哉公诗葢取籍意杜牧之诗乃谓胜败兵家不可期包羞忍耻是男儿江东子弟多才俊巻土重来未可知】
　　汉武
　　壮士悲歌出塞频中原萧瑟半无人君王不负长陵约直欲功成赏汉臣【长陵髙帝陵名汉誓曰非刘氏不王若有亡功非上所置而侯者天下共诛之武帝欲侯贰师以其亡功非髙帝之约乃令伐大宛斩其王封海西侯故班固云武兴胡越之伐将帅受爵应本约矣】
　　诸葛武侯
　　恸哭杨颙为一言余风今日更谁传区区庸蜀支呉魏不是虚心岂得贤【蜀杨颙字子昭襄阳人为丞相亮主簿亮自校簿书颙直入谏曰为治有区分则上下不可相侵请为明公以宷主喻之扵此使奴执耕种婢主炊防鸡主司晨犬主吠盗牛负重载马涉逺路私业无旷所求皆足雍容高拱饮食而已忽一旦尽身亲其后不更付任劳其体力为此碎务形疲神困终无一成岂其智不如奴婢鸡犬哉失为家主之法也故古人称坐而论道谓之王公作而行之谓之士大夫邴吉不问横尸而忧牛喘陈平不肯知钱谷云自有主者彼诚达于位分之体也今明公为理亲自校簿书流汗竟日不亦劳乎亮谢之后尝为东曹属典选举及颙死亮泣三日】
　　望越亭
　　乱山千顷翠相围【退之诗天水漭相围】衮衮沧江去复归【杜诗不尽长江衮衮来水随天而转往来不穷故云去复归】安得病身生羽翼长随沙鸟自由飞【退之诗安得长翮大翼如云生我身】
　　春日席上
　　十年流落负归期临水登山各有思【楚词登山临水送将归】今日樽前千万恨不堪频唱鹧鸪词【乐天诗从此结成千万恨今朝果中白家诗○李羣玉诗酒飞鹦鹉盏歌送鹧鸪愁○李白诗客有桂阳至能吟山鹧鸪】
　　句容道中【句容江宁属县】
　　荒烟寒雨暮山重草木冥冥但有风【杜诗冥冥孤高多烈风】二十四年三往返一身长在百忧中
　　晏望驿释舟走信州
　　病起行山山更险下穷溪谷上通天乘高欲作东南望青壁松杉满眼前【鲍昭敬亭山诗上干蔽白日下属连回谿乐天长恨歌上穷碧落下黄泉】祈泽寺见许坚题诗【寺在建康城东去城二十五里宋景明中建梁朝置龙堂有初法师结庵日诵法华经有一女来聴曰儿东海龙女师曰此山乏水可为我开一泉后风雷良久有泉涌出至宋朝治平中赐名为祈泽治平寺云】
　　蔼蔼春风入水村【陶诗蔼蔼逺人村】森森乔木映朱门【杜诗朱门酒肉臭○世说君自谓逰朱门贫道如逰蓬户】高人遗迹空佳句谁识旌阳后世孙【旌阳谓许逊也庐山记载许坚江南得道之士今简寂观前有坚晒衣石坚江左人多居三茅不知其年容貌不变多谈神仙事能诗如题茅山观云尝恨清风千载郁洞天今得恣逰遨松楸古色玉坛静鸾鹤不来青帝髙茅氏井寒丹已化明皇碑断梦仍劳分明有个长生路休向红尘叹二毛又一絶寄徐舍人云几宵烟月鎻楼台欲寄侯门荐穪才满面尘埃人不识谩随流水下山来】
　　送陈景初【陈善毉公尝有五言诗赠之】
　　惨淡淮山水墨秋行人不饮奈离愁药囊直入长安市谁识柴车载伯休【后汉韩康卖药长安市口不二价三十余年时有女子从康买药康守价不移女子怒曰公是韩伯休那乃不二价乎桓帝备纁礼聘康不得已辞安车自乘柴车临辰先发亭长以韩徴君过方发人牛修道及见康为田叟也夺其牛康即与之有顷使者至夺牛翁乃徴君也诗云谁识葢用夺牛事也○曽极载其叔祖裘父所记云陈景初始以逺方一黄冠至京师人物秀伟见者莫能测也尝跨驴货药于市携二童自随一号黄精一号枸杞作字赋诗皆不凡俄有中贵人持入禁中裕陵见之异焉旋被收遇补左街副道录命主景灵宫事据诗所称药囊与曾说合矣】
　　巫峡
　　神女音容讵可求青山回抱楚宫楼朝朝暮暮空云雨不尽襄王万古愁【沈存中笔谈云自古言楚襄王梦与神女遇以楚词考之似未然髙唐赋序云昔者先王尝逰髙唐怠而昼寝梦见一妇人曰妾巫山之女也为髙唐之客朝为行云暮为行故为立庙号曰朝云其曰先王尝逰髙唐则梦神女者懐王也非襄王也】
　　徐秀才园亭【按建康续志徐氏即徐之后宅旧在摄山栖霞寺西今曰陶庄即其地园池甚盛】
　　茂松修竹翠纷纷正得山阿与水濆笑傲一生虽自乐有司还欲选方闻【方闻见次韵酬宋玘注】
　　中茅峰石上徐锴篆字题名
　　百年风雨草苔昏尚有当年墨法存秪恐终随峄碑尽西风吹烧满秋原【江南徐善小篆映日眎之画之中心有一缕浓墨至于曲折处亦当中无有偏侧处乃笔锋直下不倒侧故锋尝在画中此用笔之法○渡江词臣程俱言小篆之作自峄山真刻不传至唐字法虽盛而篆法葢一时者惟李阳氷为首徐后出笔力劲古遂出阳氷上○尔雅鲁国邹县有峄山纯石相积连属而成山峄山立石刻秦功徳杜诗峄山之碑野火焚韩诗雨淋日炙野火烧】
　　欲雪
　　天上云骄未肯同晚来雪意巳填空【诗信南山上天同云雨雪雰雰】欲开防酒邀嘉客更待天花落坐中【天花借以喻雪】
　　上元夜戏作【疑此平甫所作】
　　马头乘兴尚谁先曲巷横街一一穿尽道满城无国艳不知朱户锁婵姢【汉赋増婵姢踢豸注云姿态妖蛊也】
　　石竹花
　　春归幽谷始成丛地面芬敷浅浅红【潘安仁西征赋华实芬敷桑麻条畅】车马不临谁见赏可怜亦觧度春风【韩诗可怜此地无车马颠倒青苔落绛英】
　　黄花
　　四月扬州芍药多先时为别苦风波还家忽忽惊秋色独见黄花出短莎【黄花菊也因见菊而思维扬芍药○刘贡父芍药花谱字云天下名花洛阳牡丹广陵芍药为相侔埓】
　　木芙蓉【即今芙蓉也】
　　水邉无数木芙蓉露染燕脂色未浓政似美人初醉着强擡青镜欲妆慵【薛能诗记得美人初病起道家装束厌禳时杜荀鹤诗早被婵娟误欲妆临镜慵承恩不在貌教妾若为容风暖鸟声碎日髙花影重年年越溪女相忆采芙蓉】
　　精卫【陈了斋表云愚公老矣益坚平险之心精卫依然未舍填波之愿】
　　帝子衔寃久未平区区微意欲何成情知木石无云补待见桑田防变更【山海经炎帝之少女防于东海溺而不返化为精卫常取西山之木石以填东海云○又任昉述异记炎帝女溺死东海化为精卫自呼其名一名誓鸟一名寃禽一名志鸟一名帝女雀○退之诗口衔山石细心望海波平渺渺功难见区区命已轻○言木石之微何能填海防见其复为平陆也其怨深矣麻姑语王方平云接待以来已见东海三为桑田○李白诗思填东海强衔一木】
　　戯赠育王虗白长老
