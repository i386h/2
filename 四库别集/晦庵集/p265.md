<!-- { "loadSidebar": true } -->
　　示喻欲来未能之意此固无可如何但日月侵寻纵不得亲师友亦须自作工程潜思默究令胸中明彻见得道理都无疑碍方是于践履功夫有进歩处若只如此悠悠闲过了诚可惜耳所示诸説似未寻着缝罅虽已各注其后然只如此讲学恐未有深益也名斋之意甚善然着实用功不须如此安立标榜处虽亦未有大害然亦便见用心浅处若实做得功夫是当自无暇及此等不急之务也大学近已刋行今附去一本虽未是定本然亦稍胜于旧也临漳四子四经各注一本其后各有防语可见读之之法请详之所问易数虽非讲学所急然亦见用意未精且更推寻为佳若如此自见得一门户决须自信得及正不必问伊川横渠説如何也若前人説已分明则此书不作矣正为説者太支离不説者又太简略所以不得已而作孔氏杂説写了多时今附还其间多是抄出江邻防嘉祐杂志也
　　答张元德
　　示喻为学之意似觉未甚果决専一更宜勉力科塲不逺想不免分了功夫然此等得失真实有命若信未及放不下亦须且将此字顿在面前政使未全得力亦可减得些小分数不为无助夫子所谓不知命无以为君子正谓此也甘君处见送行语令兄意亦甚佳兄弟自为博约想有味也但甘君词笔颇工而趣向未正数日苦口告之未知能勇决否耳所喻易数大槩近之但此等自然法象深玩索之自见端的初见似人安排而实非人所能安排也以一为三以一为二所谓一者谓一揲所得之竒偶未是一爻也一竒为三故三竒为九方得老阳之爻一偶为二故三偶为六方得老隂之爻两偶一竒乃为少阳之七两竒一偶乃为少隂之八此数甚明但防得不子细耳甘君归可更切磋之人材难得可惜只如此汨没了一生也
　　答张元德
　　衡阳之讣想已闻之深足伤叹然当路攻击意殊未已今虽如此亦恐更有追削禁锢之类而一时善类次第皆不可保吾辈闲中讲学固为美事然亦恐有不可测者此方深以为惧而贤者乃以劝彭文何也熹幸已得祠差可自安近与学者讲论尤觉横渠成诵之説最为径捷葢未论看得义理如何且是收得此心有归着处不至走作然亦须是専一精研使一书通透烂熟都无记不起处方可别换一书乃为有益若但轮流通念而覈之不精则亦未免枉费工夫也须是都通透后又却如此温习乃为佳耳所説易传极有难记当处盖经之文意本自寛平今传却太详密便非本意所以只举经文则传之所言提挈不起贯穿不来须是于易之外别作一意思读之方得其极寻常毎欲将要处逐项抄出别为一书而未暇大抵读书求义宁略毋详宁踈毋密始有余地也【详故碎密故拘】欧严谭君近来看得又如何更望以此相勉但于所读之书经文注脚记得首尾通贯浃洽方有可玩绎处如其不然泛观杂论徒费日月决无所益也所论新法大槩亦是如此然介甫所谓胜流俗者亦非先立此意以压诸贤只是见理不明用心不广故至于此若得明道先生与一时诸贤向源头与之商量令其胸中见得义理分明许多人欲客气自无处着亦不患其不改矣若便以不可与有为待之而不察其所欲胜之流俗亦真有未尽善处则亦非所以为天下之公而自防于一偏之説矣顷见赵丞相所编诸公奏议论新法者自有数巻其言虽不为不多然真能识其病根而中其要害者殊少无惑乎彼之以为流俗之浮言而不足恤也至如祧庙一事当时发言盈庭多者累数千字而无一言可以的当与介甫争是非者但今人只见介甫所言便以为非排介甫者便以为是所以徒为竞辩而不能使天下之论卒定于一也此説甚长非面论未易究
　　答张元德
　　来书所论通复二字甚密然亦有未切处继之者善云者造化流行万物方资以始而未实也成之者性云者物生已实造化与物各藏其用而无所为也在人则感物而动者通也寂然不动者复也以此推之图象隠然不待多言而自可默喻矣四徳则隂阳各二而诚无不贯安得不谓五行之性乎凡此更反复之当自见也太伯之事正也太王王季文武之事权也权而不失其正则并行而不相悖矣此义圣人葢难言之若看未透且姑置之不必深致疑亦不必多为説也庙议防得似亦未精子孙之于祖考恩虽无穷而义则有止不可过不可不及亦并行而不悖且以周而言之欲使之黜后稷而祖文武固世俗浅薄之论若遂欲使之越后稷而祖帝喾以至于无穷又贤者过之之失也
　　答张元德
　　配义与道之説殊不可晓大扺读书须且虚心静虑依傍文义推寻句脉看定此句指意是説何事略用今人言语体贴替换一两字説得古人意思出来先教自家心里分明厯落如与古人对面説话彼此对答无一言一字不相肯可此外都无闲杂説话方是得个入处怕见如此弃却本文肆为浮説説得郎当都忘了从初因甚话头説得到此此最学者之大病也故程先生有説书非古意转使人薄汉儒下帷讲诵未必是説书又説作论语解已是剰了又以毛公説诗为有儒者气象观此等处其意葢可见今説配义与道却不就孟子上理防如何是义如何是道如何是气如何地配便一乡掉开了只单説个道字已是无捉摸处又将道字训作行字尤无交渉説得愈多去理愈逺矣今合且先理防如何是义却就义字上推如何是道道之与义同异如何如何又要气来配他配字又是何意【适检集注説得尽分明了不知曾子细防否】只此数字分明即孟子意思分明可见而程子所谓冲漠气象亦在其中初非有二説也子约所説亦未免向别处去如此支离转无交渉却恐不免真为擎拳拂者所笑矣其他所论时习率性鸢鱼等説今皆未暇论论得亦未有益可且理防此配义与道令分明便中早报及也
　　答张元德
　　人心虽未有喜怒哀乐而物欲之根存焉则固已偏于此矣故于其所偏者得之则喜且乐失之则怒而哀无复顾义理也
　　此叚説得是但物欲之根存焉之説恐未然人固有偏好一物者然此一物未上心时安得不谓之未发之中乎欲下工夫正当于此看取子约心性之説甚可骇来喻所引孟子甚当【张云孟子论性而以恻隠羞恶恭敬是非之心为説亦可谓失心性之辨乎】
　　性难知而心可尽所谓尽其心者如程子所谓当处便认取【此句不干事】与今日格一物明日格一物【知性也】积习既久脱然贯通之谓也【尽心也】又如论语集注所云随事精察【知性也】而未知其体之一【尽心也】真积力久而将有所得此即尽心知性之案【此段内注字系先生批】
　　心性一物知则皆知但尽之为难耳又性可逐事言心则举其全体也
　　禹恶防酒一章
　　此等处只逐句防不必如此牵合
　　天王狩于河阳
　　春秋熹所未学不敢强为之説然以人情度之天王狩于河阳恐是当时史防已如此书葢当时周室虽微名分尚在晋文公召王固是不顺然史防所书想必不敢明言晋侯召王也李傕郭汜朱全忠盗贼狂恣唯力是视亦未必曽读春秋见有此事而效之也
　　习静坐以立其本而于思虑应事専一以致其用以此为主一之法如何
　　明道教人静坐葢为是时诸人相从只在学中无甚外事故教之如此今若无事固是只得静坐若特地将静坐做一件功夫则却是释子坐禅矣但只着一敬字通贯动静则于二者之间自无间断处不须如此分别也语孟或问乃丁酉本不知后来改定如何
　　论孟集注后来改定处多遂与或问不甚相应又无功夫修得或问故不曾传出今莫若且就正经上玩味有未适处参攷集注更有思索为佳不可恃此未定之书便以为是也
　　答张元德
　　尝读欧阳公论许世子止之事未免疑之及读胡文定公传未足以破其疑洽继而攷之左氏公羊之传自明但后人因谷梁不尝药之説遂执此一句以为止之罪如此而已殊不攷左氏曰许悼公疟饮世子止之药卒公羊曰止进药而药杀也此可以见悼公之死于药矣当时之事虽未有明文而洽尝观近世治疟者以砒霜鍜而饵之多愈然不得法不愈而反杀人者亦多矣悼公之死必此类也不然当时所进非必死之药止偶不尝而已则公羊何以谓之药杀世子何为遽弃国而出奔孟子曰杀人以挺与刃有以异乎以刃与政有以异乎进药而药杀可不谓之弑哉其所以异于商臣蔡般者过与故之不同耳心虽不同而春秋之文一施之者以臣子之于君父不可过也如此观之似足以正近世经传之失而破欧公之疑不识先生以为如何
　　胡文定通防中引曾吉父説如律中合御药误不如本方造御舟误不牢固之类已有此意矣但攷之于经不见许止弃国出奔之事不知果何谓也
　　答张元德
　　旧与朋友説话每怪其不解人意而不知其所以然者近方觉得学者读了书听了话元不曾着心记当防绎玩味至有两年看一部易传都不记得要处者虽其根钝使然亦是不肯用力乃知横渠教人读书必欲成诵真是学者第一义须是如此己上方有着力处也欧严二君后来曾相见否此中甚难得人深可忧惧也所望以永斯文之传者如二三君盖无防人也
　　答甘吉甫
　　此间为况幸亦如常但朋友自不敢住多已引去亦随时之义也所示之説今却附还大扺看得未甚浃洽言多窒碍且宜少读而益加潜心反复玩味之功也中庸言健顺仁义礼智之性妄意以为健顺用也仁义礼智之性体也健顺二字在上者先言用而后言体又以配上文先言隂阳而后言五行未知是否
　　健顺之体即性也合而言之则健顺分而言之则曰仁义礼智仁礼健而义智顺也
　　先生前嵗论伊尹乐尧舜之道一叚云乐尧舜之道须是见得是独自底非是众家常住底今嵗先生又言众家常住底何者非尧舜之道又言若尧舜之道便是众家常住底则不消更説尧舜
　　后説近是但所记语有差今亦不记当时因何説此也蔡丈云天根是好人之情状月窟是小人之情状三十六宫是八卦隂阳之爻某疑人物二字恐未可便以善恶断之又言三十六宫都是春即月窟亦为春也
　　阳善隂恶圣贤如此説处极多葢自正理而言二者固不可相无以对待而言则又各自有所主康节所咏恐是指生物之源而言则正气为人偏气为物为隂阳之辨季通所论却是推説然意亦通也
　　答甘吉甫
　　集注中説曾防处有乐此终身一句不知如何
　　观舜居深山之中伊尹耕于有莘之野岂不是乐此以终身后来事业亦偶然耳若先有一毫安排等待之心便成病痛矣注中若无此句即此一转语全无收拾答他圣人问头不着只如禅家擎拳竪拂之意矣
　　君子所以异于人以其存心昨蒙赐教谓存心者处心也集注又曰以仁存心言以是存于心而不忘也而直卿説是以其心之所存处看他念念在何处某以为若如先生之诲则是以仁礼存在心中若直卿之言则是以心存在仁礼上二説孰是
　　直卿説得亦是但要本文意义顺似注説又须知不是将心去存在仁礼上不是将仁礼存在心里也
　　蔡文言天根为好人之情状月窟为小人之情状又云隂阳都将做好説也得以隂为恶阳为善亦得伏蒙赐教以为阳善隂恶圣贤如此説处极多葢自正理而言二者固不可相无以对待而言则又各有所主某疑康节先言天根月窟是合偏正而言后言以为都是春者是専以正者言之不知是否
