<!-- { "loadSidebar": true } -->
匡衡抗疏功名薄，刘向传经心事违。同学少年多不贱，五陵衣马自轻肥。 
    “千家山郭静朝晖”，一“静”字，写尽清秋惨澹之景。“百处江楼坐翠微”，一何其不自聊也？“渔人”、“燕子”，即所见以自伤，亦以自况也。“匡衡抗疏功名薄”，衡以数上疏陈便宜，不数年至公卿。公抗疏不减匡衡，而遭际不如，故曰“功名薄”也。《九叹》序曰：“向以博古敏达，典较经书，追念屈原忠信之节，故作《九叹》。”叹者，伤也，息也。向数奏封事不用，而典较《五经》，非其素志，故曰“心事违”，亦以自比也。《七歌》云：“长安卿相多少年，富贵应须致身早。”此所谓同学者，盖长安卿相也。曰“少年”，曰“衣马轻肥”，公之目当时卿相如此，其相轻之意，正在言外。 
    闻道长安似奕棋，百年世事不胜悲。王侯第宅皆新主，文武衣冠异昔时。 
直北关山金鼓振，征西车马羽书迟。鱼龙寂寞秋江冷，故国平居有所思。 
    《左传》：奕者举棋不定，不胜其耦。曰“长安似奕棋”，言当国者如弈棋之无定算，故贻祸于百年之远，而不胜其悲也。辛有曰：“不及百年，其为戎乎？”百年世事，用辛有之言也。当年误国之臣，如林甫、国忠辈，其第宅已更新主矣。自玄宗倚仗蕃将，专制节镇，而肃宗以中官居重任，文武衣冠，亦异于昔时矣。以致戎虏交侵，海内版荡，金鼓未息，羽书交驰。惜哉！鱼龙寂寞，故国平居，无所短长于世，而徒抱百年世事之悲也。 
    蓬莱宫阙对南山，承露金茎霄汉间。西望瑶池降王母，东来紫气满函关。 
云移雉尾开宫扇，日绕龙鳞识圣颜。一卧沧江惊岁晚，几回青琐朝班。 
    此记蓬莱宫献三赋之事也。“瑶池”二句，记天宝时事，王母指贵妃也。唐人诗以王母喻贵妃，不一而足，以贵妃曾为太真宫女道士也。公诗亦曰“惜哉瑶池饮”，又曰“落日留王母”也。天宝元年，玄元降形，云有灵宝符在函谷关尹喜宅。上发使求得之，故曰“东来紫气满函关”也。虽记天宝承平遗事，而荒淫失政，亦略见矣。“云移”二句，记献赋时朝仪之盛。曰“识圣颜”者，公于是日以布衣亲见玄宗，所谓往时文彩动人主也。落句方及拾遗移官之事。 
    瞿唐峡口曲江头，万里风烟接素秋。花萼夹城通御气，芙蓉小苑入边愁。 
朱帘绣柱围黄鹄，锦缆牙樯起白鸥。回首可怜歌舞地，秦中自古帝王州。 
    此记禄山陷长安事也。玄宗自秦幸蜀，故有瞿唐、曲江、万里风烟之句。开元中，广花萼楼，筑夹城至芙蓉园。曰“通御气”，曰“入边愁”，则歌舞乐游之地，一切伤残，而宗庙宫阙，不言可知矣。此序事之妙也。 
    昆明池水汉时功，武帝旌旗在眼中。织女机丝虚夜月，石鲸鳞甲动秋风。 
波漂菰米沈云黑，露冷莲房坠粉红。关塞极天唯鸟道，江湖满地一渔翁。 
    此借武帝以喻玄宗也。《兵车行》云：“武皇开边意未已。”韦应物云：“少事武皇帝。”唐人皆然。“织女”以下四句，模写昆明池清秋景物，而天宝丧乱玄宗仙游之后，凄凉黯淡，如在目前。“关塞”、“鸟道”，眼中之地也。“江湖渔翁”，眼中之人也。故国旧臣，俯仰上下，情见乎词矣。 
    昆吾御宿自逶迤，紫阁峰阴入氵美陂。红豆啄残鹦鹉粒，碧梧栖老凤凰枝。 
佳人拾翠春相问，仙侣同舟晚更移。彩笔昔游干气象，白头吟望苦低垂。 
    此记在长安时游宴氵美陂之事也，仙侣同舟，指岑参兄弟辈也。此公最得意之游，最得意之诗。蜀中寂寞追思，故有吟望低垂之感。公诗云：“气冲星象表，诗感帝王尊。”此云彩笔昔曾干气象，盖公与岑参辈游长安，在天宝献赋之后，故《秋兴》卒章，更三叹于此也。《游城南记》曰：圭峰、紫阁在终南山寺之西。圭峰下有草堂寺，紫阁之阴即氵美陂。故曰紫阁峰阴入氵美陂也。 

    （收京） 
衣冠却扈从，克复有群公。 
    刘辰翁曰：“衣冠却扈从”，为还京之喜，与先生之不及扈从而今扈从，道旁观者之叹，班行回首之悲，尽在一“却”字中。辰翁评杜，多于虚字著眼，亦小小间架耳，于杜诗实无所解。姑举此以例之。
初学集卷一百九 
    ○读杜二笺（上） 

    《读杜小笺》既成，续有所得，取次书之，复得二卷。侯豫瞻自都门归，携《杜诗胥钞》，已成帙矣。无盟过吴门，则曰：《寄卢小笺》尚未付邮筒也。德水于杜，别具手眼，余言之戋戋者，未必有当于德水，宜无盟为我藏拙也。子美《和舂陵行》序曰：“简知我者，不必寄元。”余窃取斯义，题之曰《二笺》而刻之。甲戌九月，谦益记。 

    （行次昭陵） 
往者灾犹降，苍生喘未苏。指麾安率土，荡涤抚洪炉。 
    班固《东都赋》曰：“往者王莽作逆，汉祚中缺；天人致诛，六合相灭。于时之乱，生民几亡，鬼神泯绝；壑无完柩，郛罔遗室。原野厌人之肉，川谷流人之血。秦、项之灾，犹不克半。书契以来，未之或纪。故下人号而上诉，上帝怀而降监，乃致命乎圣皇。于是圣皇乃握乾符，阐坤珍，披皇图，稽帝文。赫然发愤，应若兴云。霆击昆阳，凭怒雷震。遂超大河，跨北岳，立号高邑，建都河、雒，绍百王之荒屯，因造化之荡涤。体元立制，继天而作。系唐统，接汉绪。茂育群生，恢复疆宇。勋兼乎在昔，事勤乎三五。右班赋序建武革命之事，几二百言。此诗以二十字隐括无遗词。古人脱胎换骨之妙，最宜深味，故详著之于此。 

    （兵车行） 
    车辚辚，马萧萧，行人弓箭各在腰。耶娘妻子走相送，尘埃不见咸阳桥。 
牵衣顿足栏道哭，哭声直上干云霄。道傍过者问行人，行人但云点行频。 
或从十五北防河，便至四十西营田。去时里正与裹头，归来头白还戍边。 
边亭流血成海水，武皇开边意未已。君不闻汉家山东二百州，千村万落生荆杞。 
纵有健妇把锄犁，禾生陇亩无东西。况复秦兵耐苦战，被驱不异犬与鸡。 
长者虽有问，役夫敢申恨。且如今年冬，未休关西卒。 
县官急索租，租税从何出？信知生男恶，反是生女好。 
生女犹得嫁比邻，生男埋没随百草。君不见青海头，古来白骨无人收。 
新鬼烦冤旧鬼哭，天阴雨湿声啾啾。 
    此为南诏之师而作也。天宝十载，鲜于仲通讨南诏，丧师于泸南。杨国忠掩其败状，反以捷闻。制大募两京及河南北兵以击南诏，人莫肯应募。国忠遣御史分道捕人，连枷送诣军所。于是行者愁怨，父母妻子送之，所在哭声振野。此诗篇首直叙其事，而设为征人问答之辞。“君不闻”以下，言山东二百州，皆以征伐之苦，绎骚至此，不独南诏一役为然，故曰“役夫敢申恨也”。“且如”以下，言虽为土著之民，而田庐荒芜，租税无所从出，亦不免于死亡，不独征人也。“君不见”以下，举青海累年之故事，以明征南之必不返为可痛也。不言征南之苦，而言山东、关西、陇右，其词哀苦而不迫如此。一则曰“君不闻”，一则曰“君不见”，有诗人呼祈父之意焉。是时国忠方贵盛，未敢斥言之，故杂举河、陇之事，错互其词，若不为南征而发者，此作者之深意也。 

    （洗兵马） 
中兴诸将收山东，捷书夜报清昼同。河广传闻一苇过，胡危命在破竹中。 
氏残邺城不日得，独任朔方无限功。京师皆骑汗血马，回纥饣委肉蒲萄宫。 
已喜皇威清海岱，常思仙仗过崆峒。三年笛里《关山月》，万国兵前草木风。 
成王功大心转小，郭相谋深古来少。司徒清鉴悬明镜，尚书气与秋天杳。 
二三豪俊为时出，整顿乾坤济时了。东走无复忆鲈鱼，南飞觉有安巢鸟。 
青春复随冠冕入，紫禁正耐烟华绕。鹤驾通宵凤辇备，鸡鸣问寝龙楼晓。 
攀龙附凤势莫当，天下尽化为侯王。汝等岂知蒙帝力，时来不得夸身强。 
关中既留萧丞相，幕下复用张子房。张公一生江海客，身长九尺须眉苍。 
征起适遇风云会，扶颠始知筹策良。青袍白马更何有？后汉今周喜再昌。 
寸地尺天皆入贡，奇祥异瑞争来送。不知何国致白环？复道诸山得银瓮。 
隐士休歌《紫芝曲》，词人解撰《河清颂》。田家望望惜雨干，布谷处处催春种。 
淇上健儿归莫懒，城南思妇愁多梦。安得壮士挽天河，净洗甲兵长不用？ 
