<!-- { "loadSidebar": true } -->
　　公讳荣祖，字孝先，姓张氏，世为获鹿人。曾王父明，王父显，父丙，三世在野。叔父帅府监军升，少日以良家子充南征军士。贞祐改元之明年，六飞南狩，真定幕府得用便宜拜官。取乡曲之誉，辟监军，为本县尉。及县改西宁州，迁县令。未几改代，为今经略使史侯所倚信，絫功至监军、兼行西宁州事。被檄招集未附，为叛者所胁，偃蹇不屈，竟及于难。幕府存念劳旧，以军属公，兼领县务。时年甫二十，卓然有成人之量。为人有志胆，善骑射，时辈少有及者。庚寅冬，河平失利，陷坚阵中，率死士五十余人，突围而出，所向披靡，莫有当其锋者。流矢中面而镞不得出，医者破骨取之，神色不少变。经略公壮其勇，以为不减古人，具以名闻。迁总统巡山军民千户。恒山公仙壁双门，遣别将屯抱犊山，宣权万户亲以军守之。隘狭可上者十有八所，而山上皆有备御，不便仰攻。公期以三日破之。乃潜军由鸟道攀援而止，出其不意；山军震荡，谓从天而下，投死无所。问知公名，皆束手自归。党与未尽者，依太行为巢穴，在所有之；根结盘互，时出剽掠。旁近之民阴为赍助，以纾焚劫之祸。尝乘隙入吾境，公测其来，设伏击之。军卒踊跃而战，戮首领一人而擒其副，余众悉降。郡邑倚公为重，亦得少安。甲午岁大旱，百姓饥窘，军赋减于平时，而终亦不办。公出粟代输之县，当关辅、汾、晋驿传之冲，供亿倍于他邑；公时以财给之，敛于民者，什才二三而已。不幸遘疾，以庚戌夏五月日，春秋四十有七，终于私第之正寝。先期自刻云：“吾明日日中逝矣！”已而果然。其明了如此。夫人同邑戎氏。子男二人：长曰伋、次曰某。孤子伋等以某年月日奉公之柩，葬于某乡某原，礼也。公幼出大家，以施予为常事，故其周急继困，不计有无。宾客过门，供给承事，一出诚款，椎牛酾酒，与相娱乐，下迨厮养，亦获餍饫。生平结交如某人某人，契分款密，终始如一。赴人之急如恐不及，故得其报力为多。太原大帅郝侯，气岸高亢，少所降屈；一见公，结为昆弟，不敢以爵齿自居。公起身戎行，不娴文墨。裁决诉讼，以情为断，不三数语而是非曲直立判，未尝有留滞者。凡所区处吏民，奔走从事，无敢堕窳。言政者不敢以武人概之。初，监军没，其子继祖才十岁，公袭其任三十年。于今伋辈既冠婚矣，公念为叔父所保养，生死报之，屡以县章让继祖，至于再三；辞旨恳切，人为感动。经略公不之许，慰遣之曰：“转输期会，急于星火，应卒之材为难；况乎县治繁剧，须习惯然后可。君虽不忘叔父之惠，如公家何？”及病且革，复申前请，幕府不得已许之。窃尝谓风俗之坏久矣！同父之人，往往自为仇敌，血战于锥刀之下，顾肯以大县万家推之群从之闲乎？惟公不出于生长见闻之素，而不阶于教育讲习之益，为能自拔于流俗如此。虽曰未学，君子谓之学矣！是可书。乃为之铭云：

　　重甲两鞬，驰突翩翩。唯勍敌是求，而与相周旋。蛇矛之所荡，莫当其前。破骨出镞，不废笑言。一死鸿毛，效之所天。剑服短后，殆先赵之所然。嶪嶪西山，逋逃之渊。刁斗严更，通曙不眠。我军之所抚临，人为息肩。大县万家，意气盛年。敝屣千金，食客四筵。弟昆之交，金石其坚。急难而赴之，白刃空弮。自世道下衰，人理绝焉。同父子参商，且百且千。孰于礼服之群从，释铜墨而自捐？戎行区区，乃有士夫之贤。惟不学而至于学，知气质之浑全。郁郁佳城，海山之原。我铭表之，尚以信无穷之传。

　　兖州同知五翼总领王公墓铭

　　东平军民弹压段迁，状其友王公生平，属予为墓欨曰：“始迁与王同行伍，年相若，志相得，故尝约为兄弟。王之殁，今十年，遗女孤弱，蒿殡不克举。迁将以今年三月十六日，迁其柩于宪王陵之东。幸吾子为志之。”予谓朋友之废久矣！自退之时，大夫士以古人自期者，不为不多，士之相与者，宜若无愧。然子厚请以柳易播，事未尝行，退之极口称道，若将旷世而不复见。当时且然，尚何望于今之世邪？古有之，朋友死无所归，曰：“于我殡。”又曰：“久要不忘平生之言，亦可以为成人矣。”段，武人也，而能学者所难能之事，铭其可辞哉？桉总领讳得禄，北京兴中府人，世为农家。贞祐癸酉，以骑兵从锦州将王守玉屯东平。辛巳夏，东平不守，归今行台严公，隶五翼军，以功转总领。凡行台略地所在，必以之从。积六七年，迁同知兖州军州事。为人资善柔，而战阵勇捷，人少有可敌者。甲申五月十五日，与宋将彭义斌军战，被创，年三十二以殁。一女许嫁日照张左相之孙滨寿。其葬也，公感念平昔，赠以信武将军云。铭曰：

　　突如其驰，荡如其麾。马革自随，非壮夫之悲。魂兮来归，汝友是依。

　　五翼都总领豪士信公之碑并引

　　大行台特进公当朔南分裂之际，合散亡、一同异，集全魏、齐、鲁，归命有司，乃得承制封拜，麾下诸将，剖符锡壤，怀黄佩紫者，不可悉数。今四十年矣。凡公与之共功名者，往往取奇庞福艾之士；然乘时倔起，徼倖万一；舍短取长，为公所录用；翕忽变化、由鼠而虎者，抑多矣。公亡恙时，拊罢瘵之民恒若不及；茧丝所入，务以给公上、周困亟、业单贫、奉宾客而已。身服补纫之衣，家无肉食之奉。故一时化之。上而偏裨参佐，下而闾巷细民，莫不畏公之威而效公之俭。弓刀旧习，为之一新。盖德风之所偃，有不得不然者。若夫覆辙知戒，迷途随复；嫉贪冒而廉介，敛雄夸而信厚；救饿推食，临深援手；心之所安，非出于矫揉者，犹以光祖为称首云。光祖讳亨祚，姓信氏，光祖其字也。魏公子无忌号信陵君，子孙因以为氏。《北史》信氏有名都芳字玉琳者，以艺术著称，后遂无显人。光祖家上谷葬县之榆河者，不知其几昭穆矣。大父怀阳，父庆寿，以赀雄乡里，有万千之目。好交结、乐施予、知名燕、云闲。光祖幼有志胆，不甘落人后。贞祐兵兴，以良家子系军籍，从平章政事萧国侯公镇天平。萧公还朝不一二年，国世沦败，它帅不能军。军遂乱。军中有欲图光祖者，光祖偕乡曲千余人壁梁山。提控郑倜来攻，前后三数月，出入百战，未尝挫衅。闻光祖姓名者，皆恐怖毛竖。倜败走。自是归光祖者益众矣。宋将彭义斌据大名，声势甚张，频以官赏诱降。光祖策其坐谈终无所成，不从。以辛巳春，归特进公于青崖。公知其可用，署五翼都总领，佩金符，奉檄招降石城，为屯田经久之计。济南军来袭，一战败之，杀获甚众。壬午，守曹州，不解甲。逾三年，事定，还帐下。公破黄山、取恩州，先登陷陈，光祖之功为多。东平食尽，公与义斌连和。光祖知事势所在，提孤军涉太行，及太师于火炎。义斌诛死，光祖复从公东还。时刘庆福者犹为义斌城守；太师进军，庆福败。第功迁同知曹州军州事官。宣武将军书疆既定，官府粗立，且无战攻之事，光祖给使左右，特见保任，公以儿子畜之。公治军严，动以军法从事，光祖从容救止，多所全活。徂徕山司仙，统户万余，因光祖自归。光祖受之，秋毫无所犯。五翼号为难驭，光祖统之久，能得其欢心，少有被笞罚者。军之族属万家，散处梁山、徂徕之闲，光祖未尝辄至所部，使有供张之劳。生平不治生产，至婢无完裙。人有以急难告者，百方赒恤，不计有无。生口北渡，道殣相望；作糜粥以救饿者，思欲遍及之。其仁心为质，多此类也。幕府暇日，日与文士歌酒相燕乐，谈笑谑浪，不为小廉曲谨，人亦以此多之。河南破，家所购法书名画，无虑数十百种。客至时出展玩，欣然忘倦，如畜未名之宝。闻人谈闲闲赵公书法，爱而学之，落笔即有可观。儿子入小学，迤渐买书，经史完备，虽儒素家少有及者。时誉既盛，今相君方议擢用，不幸遘疾，以庚子夏六月二十有三日，春秋四十九，终于私第之正寝。以其年九月十有四日，举公之柩，葬于须城县卢泉乡金谷山东原之新阡，礼也。夫人窦氏，真定甲族，妇道、母仪，中表以为法。子男一人：世昌，须城令；女二人：长适某氏，次适某氏。男孙三人：曰同寅、曰协恭、曰和衷，皆学举业。女孙一人，幼、在室。世昌受学于予，以墓碑为请。予谓光祖能教其子学，而世昌果以诸生厘戎务，今十年。大县万家，调度百出，他人筋疲力涸有不能办者，世昌常有余暇。吏曹求代者而不可得。生子如此，光祖为不亡矣。黄金满籯，何足道哉！铭曰：

　　排难解纷，朱家侠闻。百战册勋，“卿子冠军。”收之桑榆，遂有浊泾清浊之分。燕、赵固多奇士，尚有考于斯文。

　　安肃郝氏先茔碑从金石例补

　　宣差五路万户郝侯和尚，贞祐下缺今年夏五月，侯朝行阙，对于幄殿者余七十日，且以上厩马二、西域马三、彤弓四、铠胄三、金锦三、并金虎符锡之。夫人刘氏亦拜双锦之赐。下缺案郝氏安肃人，葬于县之玄兔乡千秋里者不知几昭穆矣。曾大父讳广，资善良，有阴德闻里中。年八十三，遇异人教之良禁，齿发更生，又十年乃终。妣曰刘氏。大父讳全，任侠尚气，勇于赴难，有朱家、郭解之器。妣曰田氏，生二子。侯之父讳增，气节豪宕，人多归之，不幸蚤世。妣曰孙氏。从上三世，皆潜德不耀，独叔父彦自承平时以赀为恩州酒务使、次令安肃，迄今康宁寿考，坐飨荣养，岁时问安，孙息满前。郝宗阳报之庆，斯滥觞也。虽侯袭已积之善，拥方来之福。而生子如此，祖考可以无恨矣！

　　卷第三十一

　　碑铭表志碣

　　清凉相禅师墓铭

