<!-- { "loadSidebar": true } -->
　　【刘禹锡赠米嘉荣诗唱得阳闗意外声旧人惟数米嘉荣又归亰闻何戡歌旧人惟有何戡在更与勤唱渭城嘉荣戡元和乐人也本事诗与卢氏杂说少异】
　　两本新图宝墨香樽前独唱小秦王为君飜作归来引不学阳闗空断肠
　　【曲谱小秦王入腔即阳闗也按先生有归去来引传扵世亦名哨遍】
　　送蹇道士归庐山
　　物之有知葢恃息孰居无事使出入心无天游室不空六凿相攘妇争席法师逃人入庐山山中无人自徃还徃者一空还者失此身正在无还间绵绵不絶微风里内外丹成一弹指人间俯仰三千秋骑鹤归来与子游【荘子外物篇物之有知者恃息其不非天之罪又天运篇孰居无事而推行是孰居无事滛乐而劝是孰居无事而披拂是又天游六凿屡见又寓言篇其徃也者避席其反也舎者与之争席矣无还出楞严经再见老子绵绵若存用之不勤按道家以烹链金石为外丹龙虎胎息吐故纳新为内丹楞严经惟以空寂修扵灭尽身心乃能度百千刼犹如弹指】
　　卧病逾月请郡不许复直玉堂十一月一日锁院是日苦寒诏赐官烛法酒书呈同院
　　微霰疎疎防玉堂词头夜下揽衣忙分光玉烛星辰烂拜赐宫壶雨露香醉眼有花书字大老人无睡漏声长何时郤逐桑榆暖社酒寒灯乐未央
　　【谢连雪赋微霰集宻雪下桑榆暖用薛令之事屡见】
　　送周朝议守汉州【五代孟氏窃据蜀土国用褊狭始有茶之法艺祖平蜀罢去一切横敛茶遂无禁熈宁初王安石吕卿相继秉政邉事寖兴以财用为急七年李杞以三司判官提举成都防路茶事初立茶法一切禁止民间私买后一嵗杞以疾奉祠都官郎中刘佐继杞为提举而益病矣侍御史周尹言成都府路置埸买诸州茶尽以入官防为公私之害初李杞倡行敝法刘佐攘代其任无他方术惟割剥扵下而人不生矣臣受命入蜀乃知为害甚钜有知彭州吕陶知蜀州吴司孟防奏可以参騐徃者杞佐继陈苛法即信用其言今议者条其刓蠧悉皆眀白未即采聼乞罢茶之法许通商买卖以安逺方尹还未至都坐是除提防湖北路刑狱元丰二年四月李稷言自茶法行至元年秋凡一年通计课利已支见在凡七十六万缗上批稷能推原法意日就事功宜速迁擢以劝在位稷自蜀擢陕西转运使助成伐夏之役督饷出境従给事中徐禧城永乐为夏人所围遂与将士俱没元祐初苏子由在諌省及西棭极论之稍去其害诗云茶为西南病岷俗记二李者谓此也】
　　茶为西南病岷俗记二李【公自注谓杞与稷也】何人折其锋矫矫六君子【公自注谓思道与侄正儒张永徽吴醇翁吕元钧宋文辅也】君家尤出力流落初坐此谓当收桑榆华发防剑履胡为犯雨雪嵗晚行未已念归诚得计顾自为谋耳吾闻江汉间疮痏有未起莫轻龚遂老君王付尺棰召还当有诏挽袖谢邻里犹堪作水衡供张园林羙
　　【后汉冯异传异破赤睂光武赐玺书曰始虽垂翅回谿终能奋翼渑池可谓失之东隅收之桑榆汉龚遂传宣帝即位久之渤海盗贼并起上选能治者丞相御史举遂为太守时遂年七十余召见形貌短小宣帝望不副所闻心内轻焉闻遂对云云甚说至渤海盗贼悉平数年上征遂以年老不任公卿拜为水衡都尉水衡典上禁苑共张宫馆为宗庙取牲官职亲近上甚重之以官夀卒后汉邓禹传帝敕禹曰赤睂来东吾折棰笞之巳见韩退之送张道士诗岂无一尺棰为国笞羌夷】
　　木山【并引】
　　吾先君子尝蓄木山三峰且为之记与诗诗人梅二丈圣俞见而赋之今三十年矣而犹子千乘又得五峰益竒因次圣俞韵使幷刻之其侧【附梅圣俞诗空山枯楠大蔽牛霹雳夜落鱼凫洲鱼凫水射防千秋蠧肌烂髓沙荡流惟存坚骨蛟龙锼形侔三山中雄酋左右两峰相挟翼尊奉君长无慢尤苏夫子见之惊且喜买扵谿叟凭貂裘因嗟大不为梁栋又叹残不为薪槱雨侵藓涩得石瘦宜与夫子归隐邱】
　　木生不愿回万牛愿终天年仆沙洲时来幸逢河伯秋掀然见怪推不流蓬婆雪岭巧雕锼蛰虫行蚁为豪酋阿咸大胆忽持去河伯好事不汝尤城中古沼浸坤轴一林瘦竹吾菟裘二顷良田不难买三年桤木行可槱会将白发对苍巘鲁人不厌东家丘
　　【杜子美古柏行大厦如倾要梁栋万牛回首邱山重荘子人间世未终天年而中道夭扵斤斧此材之患也杜军城早秋诗巳收滴博云间戌更夺蓬婆雪外城蓬婆雪岭蜀所近吐蕃之山名行蚁音行列之行又南池诗安知有苍池万顷浸坤轴】
　　送千乘千能两侄还乡
　　治生不求富读书不求官譬如饮不醉陶然有余欢君防厐徳公白首终泥蟠岂无子孙念顾独遗以安鹿门上冢回牀下拜龙鸾躬耕竟不起耆旧莭独完念汝少多难氷雪落绮纨五子如一人奉飬真色难烹鸡独馈母自飨苜蓿槃口腹虽累人宁我食无肝西来四千里敝袍不言寒秀眉似我兄亦复心闲宽忽然舍我去嵗晚留余酸我岂轩冕人青云意先防汝归莳松菊环以青琅玕桤隂三年成可以挂吾冠清江入城郭小圃生微澜相従结茅舎曝背谈金銮
　　【晋陶侃传每饮酒有定限常欢有余而限已满后汉厐徳公事屡见杜子羙遣兴诗昔者厐徳公未尝入州府襄阳耆旧间处士莭独苦后汉郭太传见陈留茅容异之遂与之言因请寓宿旦日容杀鸡为馔太谓为已设既而以供其母自以草蔬与客同饭太起拜之曰贤防因劝令学卒以成徳后汉闵仲叔客居安邑老病家贫不能得肉日买猪肝一片屠者或不肯与安邑令闻敕吏常给焉仲叔知乃叹曰闵仲叔岂以口腹累安邑耶遂去沛三国志蜀秦宓答王商书云仆得曝背乎陇亩之中诵顔氏之箪瓢咏原宪之蓬户翰林志翰林院与金銮殿相接故学士号金銮】
　　送周正孺知东川【周正孺名尹任御史坐言茶事外补事见本巻送周朝议诗注后吕微仲丞相典领録见正孺为御史日所言事叹曰君子防斯人也因言扵上除直秘阁在东川人安其政愿复借留诏许之】
　　得郡书生荣还家昔人重而况东西川千骑许上冢里门下车入父老且惊耸端知何武贤不事长卿宠清时飬材杰杞梓方培拥未应遗合抱取用及把拱如君尚出麾顾我宜耕垄告归谢先手求去悔不勇岂云慕亷退实自知衰冗为君扫棠隂画像或相踵【公自注蜀中太守无不画像者】
　　【韩退之赠崔复州序大丈夫官至刺史亦荣矣后汉岑彭传南还津乡有诏过家上冢汉石奋传少子内史庆醉归入外门不下车万石君闻之不食庆肉袒谢请罪万石君曰内史贵人入闾里中长老皆走匿而内史坐车中自如固当廼谢罢庆后庆及诸子入里门趋至家汉何武传蜀郡郫县人也弟显家冇市籍租常不入县课啬夫求商捕辱显家武曰以吾家租赋繇役不为众先奉公吏不亦宜乎卒白太守召商为吏州里皆服焉长卿宠已见前巻次韵王定国倅扬州诗注左传襄二十六年如杞梓皮革自楚徃也虽楚有材晋实用之韩退之送张道士诗况当营都邑杞梓用不疑顔延年五君咏屡荐不入官一麾乃出守】
　　题李伯时画赵景仁琴鹤图二首【赵景仁名防清献公之子已见十五巻诗注】
　　清献先生无一钱故应琴鹤是家传谁知黙鼓无弦曲时向珠宫舞幻仙
　　【公撰清献赵公神道碑云自成郡召还上谓公闻卿匹马入蜀以一琴一鹤自随为政简易亦称是耶鲍眀逺舞鹤赋伟胎化之仙禽黄庭经闲居蕊珠作七言琴心三叠舞胎仙见】
　　丑石寒松未易亲将短曲调长人乘轩故自非眀眼终日僛僛舞防新
　　【毛诗屡舞僛僛后汉蔡邕传吴人有烧桐以防者邕闻火烈之声知其良木因请裁为琴果有羙音而其尾犹焦故时人名曰焦尾琴】
　　次前韵再送周正孺
　　东川得望郎坐与西争重髙风倾石室旧学鄙文冢【公自注刘蜕文冢铭在梓州】蜀人安使君所至野不耸竹马迎细侯大钱送刘宠遥知句谿路老稚相扶拥看画古丛祠百怪朝幽拱牛头与兠率云木蔚堆垄醉乡追旧游笔阵贾余勇将诗酒乐一扫簿书冗西风吹好句珠玉本无踵
　　【李义山诗望郎临古郡华阳国志文翁在蜀立讲堂作石室唐刘蜕文冡铭序云文冢者长沙刘蜕复愚为文不忍弃其草聚而封之也竹马后汉郭伋事伋字细侯已见后汉刘宠传为防稽太守征为将作大匠山隂五六老叟赍百钱以送宠为人选一大钱受之牛头兠率梓州二寺老杜皆有诗王绩醉乡记昔黄帝氏尝获逰其都阮嗣宗陶渊眀十数人并防于醉乡没身不返杜子羙醉歌行笔阵独扫千人军左传成二年欲勇者贾余余勇防稽典録孔融与曺公书云珠玉无踁而自至者以人好之也况贤者之有足乎再见韩诗外传葢胥谓平公曰珠出扵海玉出扵山无足而至者君好之也士有足而不至者君不好也】
　　书王定国所藏烟江叠嶂圗【公自注王晋卿画】
　　江上愁心千叠山浮空积翠如云烟山耶云耶逺莫知烟空云散山依然但见两崖苍苍暗絶谷中有百道飞来泉萦林络石隐复见下赴谷口为犇川川平山开林麓断小桥野店依山前行人稍度乔木外渔舟一叶江呑天使君何従得此本防缀毫末分清妍不知人间何处有此境径欲徃买二顷田君不见武昌樊口幽絶处东坡先生留五年春风摇江天漠漠暮云巻雨山娟姢丹枫飜鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无縁还君此画三叹息山中故人应有招我归来萹
　　【唐张说江上愁心赋江上之峻山兮欝﨑嶬而不极云为风兮烟为色歘变态兮心不识陶岘诗鸦飜枫叶夕阳动鹭立芦花秋水眀杜子羙诗水宿鸟相呼又禽经云凡禽林曰栖水曰宿韩退之桃花源图歌神仙有无何渺茫桃源之说诚荒唐世俗那知伪与真至今传者武陵人陶渊眀桃源记武陵人既出诣太守说如此太守即遣人随徃寻遂迷不复得路】
　　次韵王定国会饮清虚堂【王定国名巩常通守扬州】
　　何逊扬州又防年官梅诗兴故依然何人可复间季孟与子不妨中圣贤卜筑君方淮上郡归心我已剑南川此身正似蚕将老更尽春光一再眠
　　【杜子羙诗东阁官梅动诗兴还如何逊在扬州按何逊扬州事史传不载载蜀本杜注已见晋王湛传武帝问王济曰湛谁比济曰山涛以下魏舒以上湛闻笑曰欲处我以季孟之间乎三国魏徐邈传醉客以清酒为圣人浊酒为贤人再见九域志成都府剑南西川节度李太白寄二稚子诗吴地桑叶落吴蚕巳三眠】兴龙节侍宴前一日微雪与子由同访王定国小饮清虚堂定国出数诗皆佳而五言尤竒子由又言昔与孙巨源同王定国感念存没悲叹久之夜归稍醒各赋一萹眀日朝中以示定国也
　　天风淅淅飞玉沙诏恩归沐休早衙遥知清虚堂里雪正似薝卜林中花出门自笑无所诣呼酒持劝惟君家踏冰凌兢战疲马扣门剥啄惊寒鸦羡君五字入诗律欲与六出争天葩头风已倩檄手愈背痒郤得仙爪爬银缾防油浮螘酒紫盌铺粟龙茶帧巾起作鸜鹆舞叠皷谁掺渔阳挝九衢灯火杂梦寐十年聚散空咨嗟眀朝握手殿门外共看银阙暾朝霞
