<!-- { "loadSidebar": true } -->
　　汴俗多盐井黄流逺不侵两牛烦重载斛水抵兼金澹泊知官味清凉鉴客心饮河还自哂满腹恐难禁
　　雪后发汴城
　　三日大梁住北风吹不休朝来开霁景拟上渡河舟此地多贤主吾生感旧游吹台桃栁色临老重回头
　　渡黄河
　　地势豁中州黄河掌上流防低沙易涸天逺树全浮梁宋囘头失徐淮极目收身轻往来便自叹不如鸥
　　延津城北望太行山
　　河壖一小县传是廪延城野烧痕犹在沙田废不耕民谣思乐土客饭记荒程指防盐车路千峰马首晴
　　早过淇县
　　髙登桥下水汤汤朝涉河边露气凉【髙登桥朝涉河皆在城南】行过淇园天未晓一痕残月杏花香
　　渡淇水
　　昨日渡卫源今朝涉淇水出山虽异派相望不百里游子中原来黄流混混耳忽然鉴毛髪顾影落清泚风尘有黧顔夫岂水汚尔従衰旋得白正坐不知止逝者方如斯于何观止理寓形忌太洁外垢庶可洗
　　邺下杂咏四首
　　汤阴城外千杨栁密罩征鞍过相州中有一株柔可爱劝人繋马拂人头
　　一赋何当敌两京也知土木费经营浊漳确是无情物流尽繁华只此声
　　顽砾粗礓少砚材词人陈迹散如灰两家抟土殊多事曽范三台旧瓦来
　　一月寒禁几信风初従河北聴靊霳老夫凖备看花眼半日停鞭住邺中【是日雷雨】
　　雨后发丰乐镇渡漳河
　　雷雨已过朝复暾早桃欲花烟满村梦中似闻檐滴响渡口微觉河流浑青山蒙蒙作云气白浪滚滚留沙痕滏阳北望三十里旧事过眼从谁论【曩与许霜岩过此有芰荷香里到磁州之句】
　　酾渠诗并序
　　磁州在漳滏二水间大兴蒋侯来知州事始至相度地势慨然思复西门豹史起之旧谋于州之士民咸虑劳且费侯独违羣议毅然为之酾滏阳河为渠以灌城南北渠之广不过一丈深半之曲折通流建闸以验盈缩旱潦有备蓄泄以时行之十年开稻田数万顷嵗收数十万斛初以为不便者后皆帖帖谓侯之惠爱斯人惟防乃成也侯名擢字试可余未识其人过其境闻父老之言有古循吏之风焉作诗以俟采风者
　　一州顿复西门绩南北酾流引滏河绿树成阴茅屋少清渠夹镜稻田多年深渐欲孳鱼蟹利美兼宜植芰荷他日谁裁沟洫志吾诗或可当歌
　　题邯郸吕仙祠壁
　　百念全消一老夫神仙不信信浮屠直饶赠枕成何用鼻息如雷梦已无
　　临洺闗
　　临洺闗前春水绿草色平铺接沙麓戍人闲杂老农耕拾得前朝战场镞
　　自褡裢店骑驴至沙河
　　遥遥沙河城皛皛堆防白驴耳露双尖驴蹄深一尺
　　鸦拾粒行
　　牛前仰而犂鸦后俛以拾牛岂为鸦耕鸦因牛得粒农夫呞牛长苦饥不如鸦羣饱食东西飞
　　渡泜水有感于张陈事
　　泜河直下常山郡谁遣当年竟不流此事终留交道恨万尸填堑两人仇
　　上巳赵州道中二首
　　几日氷开合余寒勒栁条【十日前中州已见杏花而邯郸以北栁未全绿气之不同如此】水滨游女少闲杀赵州桥
　　平原留故里牢落几人家客过谁浇酒僧来且吃茶
　　与张昆诒【时宰新乐】
　　惠好自儿童相看忽老翁以君三嵗长与我两心同书画性成癖弦歌声可风桑榆须早计归路免西东
　　定武道中
　　积雪春犹潦连朝释冻痕莺花何太晩榆栁不胜繁贳酒中山市骑驴代北村秪愁风色恶回首太行昏尧母泉在庆都城南源发于平地四时不涸环城数十里间居民颇获其利
　　禹贡遗风冀壤先帝乡耕凿故依然绕城半食蒲荷利源在南乡一眼泉【道旁石碑称尧母乡第一泉】
　　保阳城西望落翮山
　　不防羊肠麓东来万马趋数峰衔落日此路出飞狐
　　狂风行
　　碧天杲杲日正中万窍突发颠狂风尘沙滃勃昼防晦瓦砾旋转随枯蓬使人口吻不得张耳目成盲聋马牛来往纷憧憧问之不辨西与东是时三月初栁条舒绿桃将红胡为噫此不平气春行秋令毋乃违天公我行邂逅偶相值墨守未易当输攻心如混沌一不凿外感欲入何由通适来日无影适去尘无踪尽収众籁入槖籥仍以一寂还虚空
　　清明前三日重直
　　畅春园观桃花二首
　　暖烟晴霭互交加散作髙低逺近霞行尽人间氷雪路又来天上看秾华
　　已逢蛱蝶未闻莺閠嵗春迟倍有情毕竟鳯城花信凖早桃开近清明
　　同年王楼村招饮白丁香花下
　　我从乡园来不看乡园花输君京洛住乆客还成家一株丁子香髙卑趂檐牙曽经上畨种旋发春来葩独抱氷雪姿亭亭逺尘沙良辰醉其下酒美殽核嘉夕阳转庭西人影花交加我须已半白君鬓亦渐华自然法眼净【维摩经逺离尘埃得法眼净】不被红紫遮为欢出邂逅所戒非穷賖【后汉仲长统传论楚楚衣服戒在穷賖】
　　闰三月朔与徳尹同直内廷次东坡五月一日转对韵
　　冠压华颠带绕腰重来心迹负耕樵僦居未稳连宵梦接武还同只日朝上苑花开如见笑故人酒熟例相要残年果践归休约击壤犹能颂
　　帝尧
　　苑东移居与同年汪紫沧同寓紫沧有诗和荅三首
　　近傍名园逺去郊无多屋宇半编茅春蚕惯作同功茧【癸未以后偕紫沧下榻自怡园】社燕来寻旧识巢景与征衫随日换官随手板几时抛卜隣絶胜清漳宅蛩駏相依剰素交茫茫人海此居停万斛风埃两叶萍草色堦除晴不扫槐阴门扇昼长扄同槽廏马无蹏啮典谒家僮互使令怪底羣情皆帖妥多缘君与我忘形
　　西苑莺花几阅春忆初伴直只三人【畅春园向未有直庐癸未正月三日余与声山紫沧始奉召入直后遂为例】何堪梦觉伤存殁或恐诗成泣鬼神【时家声山甫下世所居即其旧寓也】炳烛余光销晩境青云岐路失前因沙放手终同散【东坡诗亲友如搏沙放手旋复散】敢向蘧庐认主宾
　　同年佟渊若学士游西山归出示见寄二絶句次韵奉荅
　　浮岚暖翠望难分忽枉新篇赠白云赖是爱山同有癖梦为麋鹿也随君
　　西山何似西湖好欲问知章借马骑今日烟波重到眼去年曽和巻中诗【去年春杪与渊若西湖唱和】
　　题顾桓吴江送别图为纪可亭学博赋
　　舟移碧草绿波岸人别晓风残月时此景此图谁防得江郎赋笔栁郎词
　　闰月十四日西苑送春二首
　　九十春光百五赊绿阴阴处雨斜斜多情裂帛湖头水长替东风扫落花
　　老去春迟愿竟酬多添半月踏青游人间何处无归路也被宫莺唤少留
　　闰三月二十一日防
　　恩召入渊鉴斋乗舟至瑞景轩蕋珠院露华楼徧观各
　　种牡丹恭纪四首
　　宣唤欣承异数加髙从银汉泛红槎行陪阆苑神仙侣看徧春风稳重花浓淡何心随造化丹青难貌是韶华【先一日传示牡丹图谱】旃檀别殿分明到只作华胥好梦夸艳极真宜过雨看枝头肃肃尚朝寒盘盂向背开琼扇璎珞髙低现寳鬘白日光中云五色明波濯处锦千端天工顷刻呈新瑞防出灵砂九转丹
　　万卉千葩未觉稠扫宫老监记牙筹芗林不防通三岛花海无边际十洲佳气茵蒀蒸作雾余霞缥缈结成楼蕋珠一本尤竒絶径尺重台两并头
　　瑶阶扣砌望回环暎彻层层着色山
　　御谱新标题品外【花名凡九十余种皆　皇上新定】佳名微别浅深间心如草木春知闰天并
　　君王霁在顔一片炉烟成百和袖中携得国香还
　　寓庭槐
　　庭隅双槐树手植知何人自我来此居婆娑忽经春初看兔目绽渐布绿叶匀髙处稍出墙宻将遮比隣以兹寻丈地无穷寓清新千章岂不多取防及一身阅人如传舍脉脉还伤神
　　四月二日
　　恩赐樱桃恭纪十韵
　　灿灿华林种离离朱实香熟常先夏果贡不待炎方磊砢初埀树匀圆正满筐瑚骈火齐沆和琼浆露带枝头润盘登叶底凉鸟鹐珠爱赤蜂酿蜜羞黄【樱桃一名樱珠一名崖蜜】昨忆西湖献【去嵗初夏　上驻跸西湖居民日进此果】今来上苑尝赐珍防见及饱食感非常配笋防空勅探花宴屡张【唐时宰相有樱笋防进士有樱桃宴】分甘谁得似长侍
　　圣人旁
　　题孙书年松下清斋图【孙善山水近亦供奉画苑】
　　自従月给官仓粟辜负园中鸭脚葵思作散仙犹未得更思成佛问何时
　　西苑
　　赐观秧田恭纪十二韵
　　帝籍非千畆农祥视一畦初闻朱果熟旋见绿针齐料节栽花地开酾灌稻溪自
　　天知稼穑率土动防犂槛外云生岫帘前雨作泥膏腴随广狭脉络就髙低剡剡浮金溆葱葱夹玉堤好风垂栁下斜日画桥西多稌占丰稔维鱼兆罼圭甸师行不到勾盾典曽稽入侣金鸂鶒归寻木駃騠自慙输布谷犹解劝耕啼
　　四月二十七日
　　召入无逸斋看新竹恭纪十二韵
　　地辟琅玕隖天通箭栝门烟霄连别苑雷雨过前轩防防风开箨洄洄水注根移栽初尚浅培防乆能繁惜笋宁充馔抽梢尽出藩几年成翠幙一径转苍垠润滴莓苔砌髙扶薜荔垣凉阴清有气新粉浄无痕直节人皆见虚心道亦存律堪调鳯吹名岂愧龙孙好报平安信休辜长养
　　恩亲従天上看不羡白沙村
　　题王麟昭桐隂抚琴画扇
　　暑残凉早雨余天人坐桐窗昼寂然百尺清隂三尺水秋声先上七条弦
　　午日西苑直庐赋雨中榴花
　　小院盆榴树花时带雨鲜施朱何太赤似火独能然白髪违佳节丹心感盛年蒲葵方满眼此本定谁怜





　　敬业堂诗集巻三十五
　　钦定四库全书
　　敬业堂诗集巻三十六
　　翰林院编修查慎行撰
　　道院集【起戊子五月终十二月】
　　余自甲申以后僦居城南道院者三年今春寓直西郊五月
　　驾幸山庄避暑余仍回旧寓时同年贺集洲沈岱瞻及家弟东亭俱需次入都乐数晨夕遂定居焉安知后人不指此为浙西道院乎
　　重寓城南道院
　　壊壁留题在重来直似归野鸥终自逺【旧来积水潭鸥鹜成羣今水涸无复至者】巢燕复相依独树风吹急丛葵雨打稀避炎宜垲爽作计未全非
　　叠前韵与同年贺集洲沈岱瞻家东亭时三子皆同寓
　　曲尺移牀卧分曹赌墅归浮踪虽泛泛乡语自依依到眼青山近梳头白髪稀杜门深自念五十九年非【东坡云定居之后杜门烧香深念五十九年之非余今年恰五十九故云】
　　小憩一茎庵与静章上人
　　槐影落空庭昼长鸟声乐我来叩门入浓绿净如濯禅牀聊闭目非梦亦非觉微凉何处生风动袈裟角
　　寄祝竹垞先生八十夀二首
　　当代龙门望不轻得官何必尽公卿风清李泌神仙骨帝锡张华博物名【研经博物　御书赐先生匾额也】茗椀登堂无俗客篮舆扶路有门生蟫鱼不蚀长生字老阅巾箱眼倍明自返初衣不记春十年鸠杖又随身百分盏满休辞醉万巻书多转益贫荻火烹鲜驴气味松风吹长鹤精神翛然出处行藏外要是江东第一人
　　赵价人乞东篱诗戏赠
　　君不识陶公而乃号东篱君又未识我来乞东篱诗我虽未识君尚幸生同时陶生千载上知我与君谁譬如梦中人此梦非彼知形开神或合闭目若见之孰谓渊明心与君不相期我诗岂妄作成此一段竒
　　题同年詹允绳小照二首
　　射策成名已有余百城髙拥意何如石田佳句堪移赠更读人间未见书
　　万巻传家手泽新五经腹笥自纷纶也应留取余光在分乞【去声】然糠凿壁人
　　秀野草堂图歌次顾十一侠君原韵【王麓台仿董文敏卢鸿草堂笔意朱竹垞有记】
