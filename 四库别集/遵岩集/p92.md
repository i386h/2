<!-- { "loadSidebar": true } -->
　　与熊南沙
　　一时同朝数子仆所得与以文学意气相周旋者今皆以罪谴废放或为吏议所格罢甚或夭死不存也天于此辈人岂都无意右之抑其人皆以聪明才敏盗窃天机播弄造物自当得罚耶诸子中聪明才敏尤最者宜莫如南沙宜其有此不肖极为驽下不能有所贼害于天机造物而亦谬与诸子同过有可愧者不肖罢归遭罚尤惨先君不幸捐舘舍使不得数月为飬防防几殒仅襄大事稍复脩魂魄苟求存活而室人化去今以癯然疚疾之躯上事老母下抚弱子室中无相甚苦劳乏区区之心方欲竭其天之所以与我之聪明穿穴简册簒取其所藏畜以为盗窃天机播弄造物之魁杰而无所畏第以防衅仍婴精力凋耗虽欲自竭而有所不能矣柰何柰何已不能为犹愿兄之为之惟驽力自勉以副不肖之望闽蜀相隔真如各天相闻极难但使此心常如昔日则越在各天亦若比邻而处同席而谈矣
　　与刘白川书一
　　因潮中诸友请文之故而得与贤者具姓名遂为未见之莫逆此尤竒特事也仆虽鄙陋其与人不敢苟然务广而不求自信既与执事为友尤欲得执事为政守身及民之实以信其心而定交而吾之所得闻者皆言执事守身有法及民有恩卓乎一时有司为政之善者矣以此益喜自信愿附于贤者之交第愧其鄙陋不得当也环山楼记谬辱逺戒不敢以不能辞春初值老母体不康朝夕侍汤药不得近书册况能搦管为文乎春尽老母幸平复稍得自休而百十间所壅废酬应之事俱当积于此月偿荅尤为不给其于此记心虽至而力诚有所不専故尤不足观其何以副逺戒之意甚可愧也区区之心思一担簦往访罗浮韩祠之间以与贤者防而满其定交之愿势复未能徒抱恨于无穷耳何如
　　其二
　　某不揣窃有志于古人之道而学其学既为其学则其于言也亦必合乎古而不敢苟此某之志也中间为世故之所移夺其守不坚而其志亦因之不笃其于古人之学为之既不至其后复为家变之所割伤盖収召魂魄招还视息之余而精力凋耗十殆七八虽有笃志而力又不逮矣行年四十而未有闻此某之所大惧也学既不至益不能慎其所发以飬其深其言念有余虽其意度防趣往往与古人合然学之不至则其所以为言者亦非矣欲悔不为以厚其飬而潜其深而习气未除时复为人牵引不得自己且其所好在此亦有不能自己者良用自愧以其有合于古故大骇于今即此可悔之文其不为世之讪笑而诋弃者鲜矣不知执事何以独好之而必欲得之也岂非有厌俗追古之心苟欲取其近于古者以自辅耶此某所以愧其不足不敢遽当执事之重而又乐执事之髙雅而不能自外也某虽笃于自信不以今人之骇叹而有所变而乐与人有明之心岂无汲汲于共此者乎此所以值执事之髙雅不知其为幸遽以其不足之所得当执事来意之重而不辞也
　　与项瓯东
　　仆所遣人还自三山得奉荅书甚慰方遣人时正与洪君语度其不及不意及也而公于治行匆匆之际复教详至如此不但仰感情谊之殷又以窃知有道者所飬从容暇豫终身无造次之时与所谓前定而不困者固此事也来教所云孔老异同而为文者不当杂出于老子而当一于孔氏之言其所及孔氏之得失虽未得其精要而欲学者一于此而不出入于彼义则正矣老氏得失今未暇荅公书本非为老氏发故亦不必荅也惟所以论为文者其义虽正而于识不为达也文之为道固博取而曲陈惟其所以取之者虽博而未尝不防于吾之极故谓之约其陈之虽曲而其义有中则曲而不为杂南人周任之言每举于孔子以孔子之圣岂不足以矢口为言而于前人之言时有举焉所举有前人之言而其意则吾之所欲言者矣龙子公明仪之言往往迭见于孟子而阳虎之暴其言亦有可以发者老氏之贤固加于周任公明仪龙子而南人之陋阳虎之暴又不论矣惟其有取于老氏而皆出于孔子此所以为学孔子者之为文者也今称述必在乎经援引必则古先王如书生科举之文者岂不为正而岂可以为文而亦岂可以谓之知道者哉有甚似而实非有太反而正合非独文然凡人之事业功行皆若此矣非公之明何以语此义则序已付黄生入梓矣先此呈覧仆于此亦自谓不为苟言者公得无又以其杂出于庄周而病之耶有以见教毋惜便风千万之望
　　与程习斋
　　某废弃之迹只宜屏蔵加以驳谬之学乖忤之气尤不当出与人接而数年之间贪侍大贤之教不能自隠又辱公不以为不肖而知之深待之隆此皆他人所曲求诡望而不可得于大贤者而遽以施于不肖之身若傲然当之髙自蔵闭是为自取踈外而孤大贤之知之待以此益不能自隠虽数年游处谈语之频皆以道义学问相切劘絶未尝以丝发之私干于门下可以内省而无愧然踪迹往来混于尘俗他人之不谅者宜其不能信吾二人者之无私与私求也然此亦何足置之意中自今以后仆亦终自隠而不复与众人同队而趋出亦出入亦入也无限之懐临别亦道不尽今于书问之间益不能具矣惟驽力自勉以副两地相期之意云耳
　　与万鹿园
　　久不奉闻想企未尝去晨夕从舍弟处转収得公诗教悟深造正不当以律调之作论之然律调亦自成章也闻善权精舍之筑颇费道力公于世已可无住岂复为一丘之美繋止耶未得往游其间深用増叹有何题目欲作文字可以见示当为作之不徒留名山亦将以语言华美助道人作一叚防供也仆今嵗正月八日室人捐袵席而去弱子幼女惨然失恃而老母年力就髙无可佐执仰事之劳日月虽已流易而抚物触事尤増酸楚灭情之学真是空説到头始知其不然闲时读庄子见其所记妻死据牀鼔盆而歌虽病其放于礼而亦以为达以今思之彼乃甚不能遣者而姑托于放以自觧耳其为悲伤无乃过于恸哭者乎业縁不断贪爱种种家事犹有难处者坐此不能出门行脚未是髙僧以吾所累若此正自不可及况复可望公上乘真诠耶明年图襄室人之事正欲走力往江西迓魏山人偶得友人报云渠方防淮上计其往依公兼以术行耳望即为语之令速入闽更勿转逰他方其入闽所过处亦须嘱令勿因滞留也此举塟妻则自蔵亦具一举两得矣长子年已十四三四年间可以有室倘能持家吾亦将出从公逰也尚平虽髙然五岳之行亦必待婚嫁既毕然则吾之游亦未为晩而其所以为累者亦未为非人情与魏山人来公必有示我望详切镌诲并有近刻何道门秘藏诸篇吾真欲读之也纸外无限驰心
　　与周淀山
　　曾于三洲公处见公致仕移及手唘深服髙志逺识而三洲公犹深为地方计虑以为一日不可无公仆以为一日业其官则子其民如果欲去则固有志安得为二三子者患于无君而遂辍其志哉观公移文颇有怼语仆不以为然也公在莆且三年余何尝有不得志之政不如心之事今岂不得其官而去耶如以为不知我者公之为政如是岂期人人之悦者想已定计于早惟当守此意而不悔耳岂其今日始见有不合而乃欲去耶贤者之出处固当决于心而不必因于事也不知三洲与部使者所论如何如部使者所自为计只有留公一着公如决去恐不免遣一力持疏入京也如有疏入京则忿怼之意不必设于词尤为贤者之举矣愚见如此不敢不为公尽也值三洲使人去迫倚几潦畧尚图续布然大防如此也
　　与安胶阳
　　承不逺三千余里特使见存属以文字之事其意良厚而谊亦甚髙自度非鄙陋所当防也久留来使意欲从容旬日勉竭思虑于文或有可观者今乃若此又悔不如早落笔免淹使者兹乃重増一愧矣请文厚仪谨以奉还仆非为亷也平生门户甚寛于辞受之际不能为狷寻常交际如今人所谓接以礼者犹多受之况于请文之礼固未尝辞也而乃介于胶阳数千里惓惓命使之所委者乎凡仆所谓受其请文之礼者皆为其父祖大事或自名其堂室而乞记之类仆为之文则为有宠于其人之先与其身故不可不受之以副其诚而不宜为拒也若胶阳所请序乃有宋曽南豊与今唐荆川两先生之文此吾党之同愿斯文之义举仆于此道非但有勉又最留意苟得闻之欣喜满意将为同好致谢于胶阳今乃以作序之故受礼非独无复亷隅且是都不有意气也幸鍳此心请勿讶其为拒又请勿誉其不取文粹刻本甚精足以知博雅好事之所用心其中尚有讹字暇日得荆川先生一阅正之更无憾矣荆川集刻成并文粹肯多寄数十部不必甚佳纸但多取数部盖欲广惠海滨士人使读之倘读之者多得有知焉则于胶阳刻书之本心为得而其功不小也末由相见钦企髙风情与简驰
　　与张考堂
　　正拟遣力与执事相闻而郡中人还自三山复収得佳札蔼然情谊弥见深切鄙人苐有感念而已至于相推褒之言逾真溢美又増愧也平生无他所长独于读书观理少有用心处毎诵古人之言即能以意喻神领得其所以为言者不待传注训释而后通也至其所喻领又有非传注所及者稍出以语人輙防诋诮非直时俗讲习已锢不可遽谕亦学问未至根本尚浅不足以信其言也诋诮既多流行渐广遂为人所指目今已絶不敢出此语特时为人作古文字及与后生庠序之士谈举业而已而此门户途路本不好开不易行坐是亦召人之嫉忌然吾以为舍此又无可与伍者今当刳心离形使智故尽去能与鹿豕逰而木石居则可以自验其徳之进而于世忌不待避而自无矣尚望贤者有以警发我勿以久不相见而弃之也时事渐艰愿贤努力自爱进为于世以副吾党之望
　　荅宋仲石一
　　昨承枉访草堂责以论文之益荒陋何足以副髙雅而诱于盛徳冲虚之下輙忘其陋妄有所论岂能有益于髙明而徒以自见其妄耳然使仆得尽其妄而公之髙雅益着是仆之论议虽无益于所质之义而独以其傲然草堂无能之身发明邦君笃学好问之雅则不为无助耳惜无笔力述此若见之文字他日亦可备草堂一故事也公别后与逺客谈契濶至夜分而罢晨起又荅同年江少峯遣书来问简中有诗一帙乃其自著者随为覧过輙评以复其人既去值体力稍倦据几而卧家人呼食方寤于中庸要説未及观而公之教至即此亦足以见下问之勤而仆好学之不笃也可毁之论自贬太过今人有一言半语之长便自矜喜惟恐人不见知公所着已成一书且尤有资于后生讲习之益顾过为谦退如此岂可及耶仆虽未观其全然昨已对公读其二章非未窥其美而妄防也草此奉复俟卒业有得再请教耳序文稿改削岂所敢当若即以尊文之意自加序次以二人所序相较以观运笔之异同亦不敢辞弟数日领人文字不少有坐索刻期必得者若督迫应办不前恐无余兴及此柰何柰何累辱降重不一往谢知公能相照于形迹之外耳
　　二
