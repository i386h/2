<!-- { "loadSidebar": true } -->
　　都信至承贤兄子贤弟黄门殒折非惟贵门丧宝实有识同悲痛惋伤惜不能已巳贤兄子贤弟神情早着标令弱年经目所覩殆无再问怀橘抱柰禀自天情倨坐列薪非因外奬学以聚之则一箸能立问以辨之则师心独寤始逾弱岁辞义通洽升降多士秀也诗流见与齿过肩随礼殊拜絶怀抱相得忘其年义朝游夕宴一载于斯翫古披文终晨迄暮平生知旧零落稍尽老夫记意其数防何至若此生宁可多遇赏心乐事所寄伊人弟迁职潇湘维舟洛汭将离之际弥见情欵夕次帝郊亟淹信宿徘徊握手忍分岐路行役数年羁病侵迫识虑惽怳乆絶人世慿几口授素无其功翰动若飞弥有多愧京洛游故咸成云雨惟有此生音尘数嗣形迹之外不为逺近隔情襟素之中岂以风霜改节客游半纪志切首丘日望东归更敦昔款如何此别永成异世挥袂之初人谁自保但恐衰谢无复前期不谓华龄方春掩质埋玉之恨抚事多情想引进之情怀抱素笃友于之至兼深家宝奄有此恤当何可言临白增悲言以无次【梁书】
　　遗湘东王书
　　【缵代岳阳王詧为雍州刺史时河东王誉为湘州刺史元帝为湘东王镇江陵及侯景之乱与誉及桂阳王慥各率所领入援金陵属景巳讲和誉将旋湘镇缵贻湘东王书王攻誉于湘州誉求救于詧缵为詧所执见害】
　　河东戴樯上水欲袭江陵岳阳在雍共谋不逞【周书梁书张缵本传湘东王赴援军次郢州缵驰信报云河东巳戴樯上水将袭荆州王信之便囘军镇缵赴江陵王遣缵向襄阳詧推迁未去以白马寺处之河东王誉传新除雍州刺史张缵密报世祖曰河东起兵岳阳聚米共为不逞将袭江陵　南史云河东桂阳二蕃掎角欲袭江陵】
　　谢东宫赉园啓
　　性爱山泉颇乐闲旷虽复服膺尧门情存魏阙至于一丘一壑自谓出处无辨尝愿卜居幽僻屏避諠尘山临流面郊负郭依林结宇憇桃李之夏隂对迳开轩采橘柚之秋实而王畿陆海亩号一金泾渭土膏豪杰所竞徙居好畤必待使越之装别馆河阳亦资牧荆之富此园左带平湖修陂千顷右临长薄清潭百仞前逼逸陌朝夕爽垲后望钟阜表里烟霞每賸春迎夏华卉竞发背秋向冬云物澄霁归瞰户牖不异登临升降阶墀巳穷歴览舟楫所届累日不能究其源鱼鸟之丰山泽不能逾其美
　　谢皇太子赉果然褥啓【南州异物志交州以南有果然兽十余皮可得一蓐繁文丽好细厚温暖　缵迁太子舍人转洗马中舍人并掌管记】
　　伏以狐裘熊席徒负旧名豹青未能适体严氷在节朔飚结宇吹纶媿暖挟纩慙温但勤非伏寝恩重夜覆道媿明经坐叨重席仰荣俯媿进退在颜【并艺文类聚】
　　让吏部尚书表
　　汉革民曹魏仍东掾毛孝先以清公见美卢子嘉以贞固任职降及晋代希覩其人乐彦辅雍容自守当时恨其寡誉山巨源意存赏拔不免与世浮沈邓攸牧马家庭何益心竞之操卞壸如金丸在右未闻捡裁之功让尚书仆射表【初缵为吏部尚书与参掌何敬容意趣不协及是迁为让表以指敬容也】
　　自出守股肱入尸衡尺可以仰首伸眉论列是非者矣而寸衿所滞近蔽耳目深浅清浊岂有能预加以矫心饰貌酷非所间不喜俗人与之共事虽复吐言如伤屈体无骨动容窃斧犹成多憾曾闱如阙坐客须满情态参差世涂盈虚薏苡兴舍尘见猜疑似虽分圣贤致惑人之包藏山川非险况在于臣焉可证综
　　中书令萧子显墓志
　　君状貌丘墟风神磊落闲澹动于容止英奕发于流盼笔锋席上皆如素蓄切问近思见称闲敏帝尝顾问君曰我撰通史若成众史可废乃答诏曰仲尼赞易道黜八索述职方除九丘圣制符同复在兹日储君毓德少阳情协陈阮亲【阙】妙思式表石
　　故左民尚书忠子沈僧旻墓志铭
　　渐东振古组三袭政若解绳吏如燥湿十升龙管四至九卿居高首映比德腰明
　　怀音赋序
　　西平邵陵王以亲贤近能作蕃夏首下走叨窃时命驱傅湘罗乆托下风素蒙淑顾及涂经鄢郢淹泊累旬君王弹随珠于千仞乃贻之以丽则诗云怀我好音敢为怀音赋云尔
　　离别赋序
　　太常刘侯前辈宿达余在纨绮之岁固巳钦其风矣及理棹江干揽涕还望采萧之咏不觉成篇
　　萧介【字茂镜兰陵人歴都官尚书拜光禄大夫】
　　谏纳侯景表【太清中侯景于涡阳败走入寿阳高祖敕防主韦黯纳之介时致事拜光禄大夫表谏卒不能用】
　　臣抱患私门窃闻侯景以涡阳败绩只马归命陛下不悔前祸复敕容纳臣闻凶人之性不移天下之恶一也昔吕布杀丁原以事董卓终诛董而为贼刘牢反王恭以归晋还背晋以构妖何者狼子野心终无驯狎之性养兽之喻必见饥噬之祸侯景兽心之种鸣镝之类以凶狡之才荷高欢翼长之遇位忝台司任居方伯然而高欢坟土未干卽还反噬逆力不逮乃复逃死关中字文不容顾复投身于我陛下前者所以不逆细流正欲以属国降胡以讨匈奴冀获一战之效耳今旣亡师失地直是境上之匹夫陛下爱匹夫而弃与国之好臣窃不取也若国家犹待其更鸣之晨岁暮之效臣窃惟侯景必非岁暮之臣弃乡国如脱屣背君亲如遗芥岂知逺慕圣德为江淮之纯臣事迹显然无可致惑一隅尚其如此触类何可具陈臣朽老疾侵不应辄干朝政但楚囊将死有城郢之忠卫鱼临亡亦有尸谏之节臣忝为宗室遗老敢忘刘向之心伏愿天慈少思危苦之语
　　王僧辩【字君才太原祁人歴位太尉车骑大将军为陈武帝所害】
　　答许亨书【亨字亨道新城人歴陈卫尉卿】
　　【侯景乱亨为邵陵王谘议参军僧辩袭郢州召亨为仪同从事中郎迁太尉从事中郎与沈炯对掌书记晋安王承制授给事黄门侍郎奉牋辞府僧辩答之】
　　省告承有朝授良为德举卿操尚惇深文艺该洽学优而官自致青紫况乆羁骏足将成顿辔匡辅虚闇期寄实深旣欣游处用忘劳屈而枳棘栖鹓常以增叹夕郎之选虽为清显位以才升差自无愧且卿始云知命方骋康衢未有执防之疲便深夜行之慨循复来翰殊用怃然古人相思千里命驾素心不昧宁限城闉存顾之深荒惭无巳【陈书】
　　萧绮
　　王子年拾遗记序
　　拾遗记者晋陇西安阳人王嘉字子年所撰凡十九巻二百二十篇皆为残阙当伪秦之季王纲迁号五都沦覆河洛之地没为戎墟宫室榛芜书藏堙毁荆棘霜露岂独悲于前王鞠为禾黍弥深嗟于兹代故使典章散灭喾馆焚埃皇图帝册殆无一存故此书多有亡散文超羲炎巳来事讫西晋之末五运因循十有四代王子年乃搜撰异同而殊怪必举纪事存朴爱广向奇宪章稽古之文绮综编杂之部山海经所不载夏鼎未之或存乃集而记矣辞趣过诞音旨迂阔推理陈迹恨为繁冗多涉祯祥之书博采神仙之事妙万物而为言葢絶世而博矣世德陵夷文颇缺畧绮更删其繁紊纪其实美搜刋幽秘捃采残落言匪浮诡事弗空诬推详往迹则影彻经史考验真怪则叶附图籍若其道业远者则辞省朴素世德近者则文存靡丽编言贯物使宛然成章数运则与世推移风政则因时回改至如金绳鸟篆之文玉牒虫章之字末代流传多乖曩迹虽探研镌写抑多疑悮及言乎政化讹乎祯祥随代而次之土地山川之域或以名例相疑草木鸟兽之类亦以声状相感随所载而区别各因方而释之或变通而防其道宁可采于一说今搜捡残遗合为一部凡一十巻序而录焉
　　王乐道
　　与穆四
　　出师颂妙絶古语借书一瓻还书一瓻【唐韵古之借书盛酒瓶名曰瓻王乐道与穆四书云云后人遂讹为痴也杨用修六书索隐引证云借用防扬雄酒箴所谓鸱夷也唐诗金钱百万酒千鸱】
　　朱玚【附梁】
　　与陈尚书仆射徐陵求王琳首书
　　【王琳字子珩防稽山隂人本兵家梁元帝居镇琳在左右以军功封建宁县侯破侯景拜湘州刺史寻授衡州及西魏兵至征琳赴援仍除湘州江陵陷琳为元帝举哀三军缟素遣使奉表诣齐陈武帝立敬帝以侍中司空征琳不从命乃大营楼舰将图义举请齐纳梁永嘉王庄纂祚于郢州进次濡须口为陈将侯安都等所败与庄同降齐孝昭帝除琳扬州刺史镇寿阳又封巴陵郡王陈遣吴明彻围琳城陷被执明彻杀之传首建康悬之于市琳故吏梁骠骑府仓曹参军朱玚致书于陵求琳首陵嘉其志节又明彻亦数梦琳求首并为啓陈主许之持其首还淮南权八公山玚间道北归别议迎接时有扬州人茅智胜等五人密送葬柩达于邺此书南史文苑英华并载互异注后】
　　窃以朝市迁贸传骨梗之风歴运推移表忠贞之迹故典午将灭徐广为晋家遗老当涂巳谢马孚称魏室忠臣用能播美于前书垂名于后世梁故建宁公琳洛滨余胄沂州旧族立功代邸効绩中朝当离乱之辰摠方伯之任尔乃轻躬殉主以身许国实追踪于往彦信踵武于前修而天厌梁德上思匡继徒蕴包胥之念终遘苌之眚洎王业光啓鼎祚有归于是远迹山东寄命河北虽轻旅臣之叹犹怀客卿之礼感兹知已忘此捐躯致使身殁九泉头行千里诚复马革裹尸遂其生平之志原野暴骸防彼人臣之节然身首异处有足悲者封树靡卜良可怆焉玚早簉末僚预参下席降薛君之吐握荷魏公之知遇是用霑巾雨袂痛可识之颜囘肠疾首切犹生之面伏惟圣恩博厚明诏爰发赦王经之哭许田横之葬玚虽刍贱窃亦有心琳经莅寿阳颇存遗爱曾游江右非无余德比肩东閤之吏继踵西园之宾愿归彼境还修窀穸庶孤坟旣筑或蜚衔土之燕丰碑式树时留堕泪之人近故旧王绾等已有论牒仰蒙制议不遂所陈昔防公告逝卽淝川而建茔域叔孙云亡仍芍陂而植楸槚由此言之抑有其例不使寿春城下惟传报葛之人沧洲岛上独有悲田之客昧死陈祈伏待刑宪【北齐书　传一作时传表作间表方伯作藩伯上思匡继作尚思匡救徒蕴作虽继千里作万里骸作体靡卜作靡立雨袂作拭袂经莅作徃莅江右作江左余德作旧德彼境作元境还修作还茔人作民客作士】
　　徐悱妻刘氏令防【孝绰之妹姊妹三人并有才学而令嫺文尤清拔所称刘三娘者是也隋志梁太子洗马徐悱妻刘令嫺集三巻　悱字敬业东海郯人仕终晋安内史】祭夫文【悱仆射勉第二息仕太子洗马出为晋安郡卒丧还京师妻自为文以祭辞甚凄怆勉欲为哀文旣覩此文于是阁笔鼎按悱普通五年二月卒见勉答客喻至大同元年勉卒此文云大同五年何得勉见文阁笔也岂卽普通讹为大同耶】
　　维梁大同五年新妇谨荐少牢于徐府君之灵曰惟君德爰礼智才兼文雅学比山成辩同河泻明经擢秀光朝振野调逸许中声高洛下含潘度陆超终迈贾二仪旣肇判合始分简贤依德乃夫君外治徒奉内佐无闻幸移蓬性颇习兰薰式传琴瑟相酬典坟辅仁难验神情易促雹碎春红霜雕夏绿躬奉正衾亲观啓足一见无期百身何赎呜呼哀哉生死虽殊情亲犹一敢遵先好手调姜橘素俎空干奠觞徒溢昔奉齐眉异于今日从军暂别且思楼中薄游未反尚比飞蓬如当此诀永痛无穷百年何防泉穴方同
　　冯宝妻洗氏【高凉人世为南越领歴陈入隋以兵功累封谯国夫人开幕府署官属】报李迁仕书
　　【侯景陷建业高州刺史李迁仕据大臯口图逆招高凉太守冯宝妻洗氏劝且勿行遣妻传意并送土物彼闻喜必无防为君取之如反掌矣宝从之于是洗氏自将千人皆藏短兵步担杂物倡言賝货先书报迁仕迁仕大恱出迎洗氏因释担出刃大破之入据其城】
