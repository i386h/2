<!-- { "loadSidebar": true } -->
　　臣东野顽闇本无尺寸之功横蒙大恩仍登上司中夜怵惕惧有折足之戒自揆愚薄无益国家之事虽有杀身焉可谢责是以不敢雷同指陈窦宪奸【阙】不谓漏露言出患入窦宪之奸恶贯天达地毒流八荒虐闻四极海内疑惑贤愚疾恶宪何术以迷主上流言噂深可叹息昔田氏簒齐六卿分晋汉事不逺炳然可见陛下处天子之尊自谓保万世之祚无复累卵之危信谗佞之臣不计存亡之机臣虽弱疾命在移晷身没之日死不忘忠愿陛下为尧舜之君诛四防之罪以素厌人鬼愤结之望【后汉纪】
　　郭躬【字仲孙颍川阳翟人厯拜廷尉】
　　论赦亡命封事【躬元和初为廷尉家世掌法务在寛平章和元年赦天下系囚减死罪一等勿笞诣金城而文不及亡命未发觉者躬上封事章帝即诏赦焉】
　　圣恩所以减死罪使戍邉者重人命也今死罪亡命无虑万人又自赦以来捕得甚众而诏令不及皆当重论伏惟天恩莫不荡宥死罪己下并蒙更生而亡命捕得独不沾泽臣以为赦前犯死罪而系在赦后者可皆勿笞诣金城以全人命有益于边
　　袁安【字邵公汝南汝阳人厯位司徒】
　　劳中牟令鲁恭檄【续汉书恭建初时为中牟令蝗不犯境有三异政安为河南尹以檄劳之因上书言状】
　　君以名徳久屈中牟物产之化流行天降休瑞应行而生尹甚嘉之
　　还北虏生口议【元和二年武威太守孟云上书谓北虏既已和亲而南部复往钞掠宜还其生口以安慰之安时为太仆议宜许还公卿皆言夷狄谲诈不可开许司徒桓虞从安议廷叱太尉郑等至作色变容司校尉举奏安等上印绶谢章帝诏报】
　　北虏遣使奉献和亲有得边生口者辄以归汉此明其畏威而非先违约也云以大臣典邉不宜负信于戎狄还之足示中国优贷而使邉人得安诚便
　　章帝诏报
　　久议沈滞各有所志盖事以议从防由众定訚訚衎衎得礼之容寝嘿抑心更非朝廷之福君何尤而深谢其各冠履
　　谏立北单于奏【安为司徒及和帝初北单于为耿夔所破塞北地空时帝舅窦宪出屯武威欲矜已功乃上立降者左鹿蠡王阿佟为北单于如南单于故事下公卿议安与司空仕隗议奏未以时定安惧宪计遂行乃独上奏事宪竟立降者右鹿蠡王于除鞬为单于后遂叛】
　　光武招懐南虏非谓可永安内地正以权时之算可得扞御北狄故也今朔漠既定宜令南单于反其北庭并领降众无缘复更立阿佟以増国费
　　封事
　　臣闻功有难图不可豫见事有易断较然不疑伏惟光武皇帝本所以立南单于者欲安南定北之防也恩徳甚备故匈奴遂分边境无患孝明皇帝奉承先意不敢失坠赫然命将爰伐塞北至于章和之初降者十万余人议者欲置之濵塞东至辽东太尉宋由光禄勲耿秉皆以为失南单于心不可先帝从之陛下奉承鸿业大开疆宇大将军逺师讨伐席巻北庭此诚宣明祖宗崇立勲者也宜审其终以成厥初伏念南单于屯先父举众归徳自蒙恩以来四十余年三帝积累以遗陛下陛下深宜遵述先志成就其业况屯首唱大谋空尽北虏辍而弗图更立新降以一朝之计违三世之规失信于所养建立于无功由秉实知旧议而欲背弃先恩夫言行君子之枢机赏罚理国之纲纪论语曰言忠信行笃敬虽蛮貊行焉今若失信于一屯则百蛮不敢复保誓矣又乌桓鲜卑新杀北单于凡人之情咸畏仇雠今立其弟则二虏懐怨兵食可废信不可去且汉故事攻给南单于费直嵗一亿九十余万西域嵗七千四百八十余万今北庭弥逺其费过倍是乃空尽天下而非建防之要也
　　陈宠【字昭公沛国洨人厯位司空】
　　上章帝请改苛俗疏【宠章帝初为尚书是时承永平故事吏政尚严宠以宜改前世苛俗乃上疏帝纳其言事务寛厚】
　　臣闻先王之政赏不僭刑不滥与其不得己宁僭不滥故唐尧着典眚灾肆赦周公作戒勿误庶狱伯夷之典雅敬五刑以成三徳由此言之圣贤之政以刑罚为首往者断狱严明所以威惩奸慝奸慝既平必宜济之以寛陛下即位率由此义数诏羣僚崇晏晏而有司执事未悉奉承典刑用法犹尚深刻断狱者急于篣格酷烈之痛执宪者烦于诋欺放滥之文或因公行私逞纵威福夫为政犹张琴瑟大弦急者小弦絶故子贡非臧孙之猛法而美郑侨之仁政诗云不刚不柔布政优优方今圣徳充塞假于上下宜隆先王之道荡涤烦苛之法轻薄棰楚以济羣生全广至徳以奉天心
　　论断狱尽冬疏【汉旧事断狱报重常尽三冬之月章帝始改用冬初十月元和二年旱长水校尉贾宗上言断狱不尽三冬故隂气微弱阳气发泄招致旱灾宠奏帝纳之】
　　夫冬至之节阳气始萌故十一月有兰射干芸荔之应时令曰诸生荡安形体天以为正周以为春十二月阳气上通雉雊鸡乳地以为正殷以为春十三月阳气已至天地已交万物皆出蛰虫始振人以为正夏以为春三微成著以通三统周以天元殷以地元夏以人元若以此时行刑则殷周歳首皆当流血不合人心不稽天意月令曰孟冬之月趣狱刑无留罪明大刑毕在立冬也又仲冬之月身欲宁事欲静若以降威怒不可谓宁若以行大刑不可谓静议者咸曰旱之所由咎在改律臣以为殷周断狱不以三微而化致康平无有灾害自元和以前皆用三冬而水旱之异往往为患由此言之灾害自为它应不以改律秦为虐政四时行刑圣汉初兴改从简易萧何草律季秋论囚俱避立春之月而不计天地之正二王之春实颇有违陛下探幽析微允执其中革百载之失建永年之功上有迎承之敬下有奉微之恵稽春秋之文当月令之意圣功美业不宜中疑上和帝律令奏【永元六年宠代郭躬为廷尉钩校律令条法溢于甫刑者除之未及施行】
　　臣闻礼经三百威仪三千故甫刑大辟二百五刑之属三千礼之所去刑之所取失礼则入刑相为表里者也今律令死刑六百一十耐罪千六百九十八赎罪以下二千六百八十一溢于甫刑者千九百八十九其四百一十大辟千五百耐罪七十九赎罪春秋保干图曰王者三百年一蠲法汉兴以来三百二年宪令稍増科条无限又律有三家其説各异宜令三公廷尉平定律令应经合义者可使大辟二百而耐罪赎罪二千八百并为三千悉删除其余令与礼相应以易万人视听以致刑措之美传之无穷
　　张酺【字孟侯汝南细阳人初为郎厯太尉司徒】
　　论荐太子师傅疏【汉纪云酺永平初为郎中与桓郁授太子经太子颇为奢侈酺每正谏会太子同生平阳公主薨哀戚过礼酺以为太子举措宜合礼度因上疏】
　　臣伏见皇太子仁厚髙明发言髙逺卓然絶异非人所能及也今平阳公主薨悲哀发中形体骨立恩爱恻隠世希是见臣愚浅不识大体以为宜选名儒髙行以充师傅问讯起居之日太傅特赐防所以宣徳音以成圣徳也侍中丁鸿仁而有让达于从政谒者费恽资性敦笃遵令法度如并侍左右必能发起微意増广徽猷者也
　　辞东郡疏【章帝即位酺为虎贲中郎将出为东邵太守自以尝经亲近未悟见出因疏辞帝诏报之】
　　臣愚以经术给事左右少不更职不晓文法猥当剖符典郡班政千里必有负恩辱位之咎臣窃私自分殊不虑出城阙冀蒙留恩托备冗官羣僚所不安耳目所闻见不敢避好丑
　　章帝诏报
　　经云身虽在外乃心不离王室典城临民益所以报効也好丑必上不在远近今赐装三十万其亟之官理窦氏疏【和帝初酺徴为河南尹防窦氏败上疏帝感酺言徙瓌封就国】
　　臣实愚憃不及大体以为窦氏虽伏厥辜而罪刑未着后世不见其事但闻其诛非所以垂示国典贻之将来宜下理官与天下平之方宪等宠贵羣臣阿附唯恐不及皆言宪受顾命之托懐伊吕之忠至乃复比邓夫人于文母今严威既行皆言当死不复顾其前后考折厥衷臣伏见夏阳侯瓌每存忠善前与臣言常有尽节之心检敕賔客未尝犯法臣闻王政骨肉之刑有三宥之义过厚不过薄今议者为瓌选严能相恐其迫切必不完免宜裁加贷宥以崇厚徳
　　上言诸州诣京都奏事【初诸州常以八月巡行所部郡国嵗尽诣京都奏事中兴但因计吏酺和帝初上言○东观记】
　　臣闻王者法天荧惑奏事太微故州牧刺史入奏事所以通下问知外事也数十年以来重其道归烦扰故时止勿奏事今因以为故事臣愚以为刺史视事满嵗可令奏事如旧典问州中风俗恐好恶过所道事所闻见考课众职下章所告及所自举有意者赏异之其尤无状逆诏者行罪法冀敕戒其余令各敬慎所职于以衰灭贪邪便佞
　　吕盖【字君上宛陵人厯位太尉】
　　劾太尉张酺奏【酺私语司校尉晏称三辅辟吏多非其人称即奏之遂廷叱称称劾酺有怨言诏防议司徒吕盖奏防免酺】
　　酺位居三司知公门有仪不屏气鞠躬以须诏命反作色大言怨让使臣不可以示四逺
　　和帝免张酺防【后汉纪】
　　诗云节彼南山惟石岩岩赫赫师尹民具尔瞻今君在位八年于兹康哉之歌既无闻焉而于两观之下有丑慢之音伤南山之体亏穆穆之风将何以宣示四方仪刑百寮履霜知氷朕甚惧焉君其上太尉印绶君自取之靡有后言
　　丁鸿【字孝公颍川定陵人厯太常为司徒徙封马亭乡侯】
　　与弟盛书【盛字仲公】
　　【鸿事太常桓荣笃志精鋭布衣荷担不逺千里父琳封陵阳侯及卒鸿当袭封上书让弟盛不报乃挂缞绖于冢庐逃去留书与盛友人鲍骏遇于东海阳狂不识骏骏廼止而诮让之鸿感悟乃还就国】
　　鸿贪经书不顾恩义弱而随师生不供养死不饭唅皇天先祖并不祐助身被大病不任茅土前上疾状愿辞爵仲公章寝不报迫且当袭封谨自放弃逐求良医如遂不瘳永归沟壑【后汉书○汉纪云皇天先祖并所不祐身被大病上不任为蕃辅下不任守土先上病状愿辞爵封于仲公先祖东观记作祖祢】
　　上章帝奏【元和二年车驾东巡狩鸿以少府从上奏上善焉】
　　臣闻古之帝王统治天下五载巡狩至于岱宗柴祭于天望秩山川协时月正日同斗斛权衡使人不争陛下尊履蒸蒸奉承业祀五帝于明堂配以光武二祖四宗咸有告祀瞻望太山嘉祥降澍柴祭之日白气上升与燎烟合黄鹄羣翔所谓神人以和答响之休符也【东观记】
　　日食上和帝封事【鸿永元四年为司徒是时窦太后临政宪兄弟各擅威权鸿因日食上封事帝以鸿行太尉兼卫尉屯南北宫于是收宪大将军印绶兄弟皆自杀】
