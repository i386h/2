<!-- { "loadSidebar": true } -->
江东雪崖沈子有大人曰石泉公操履方正非礼不形雪崖子既长就学于是建楼三楹使居业于中雪崖子承志自强寒暑罔间故学日益富誉日益隆江东人士无小大皆知雪崖之诣精且淳矣乃石泉公捐弃宾客雪崖子抱痛茕茕若不可更生也其友前溪景太史伯时悯厥孝思题其楼曰瞻云属名士金琮氏书以扁之一时公卿大夫咏叹其事若诗与文辞灿然盈椟又不幸雪崖子抱志未售而其子麓村侍御痛自砥砺卒成雪崖子之志取科第登膴仕陟耳目之司备风纪之任观风关内究弊源释冤滞马政聿新茶禁罔盭由予私所覩见厥俪实鲜诚所谓独知大体克绥厥猷者也比者 天子大孝既成推恩臣下雪崖子与其配获赠封之典瞻云之孝麓村与有光焉诗曰教诲尔子式谷似之又曰子子孙孙勿替引之前溪之题岂非锡类于雪崖子之子孙邪予先曾大父太常公葬江东新亭江东士大夫视予若有里闬之谊予大父及先人先兄皆生长其地曩在京师与江东士大夫接不啻亲戚故雪崖子之学之行闻之殊稔于乎士有抱艺履贞不获其志于身者多遗之子孙观麓村侍御顾不信哉雪崖子有举业文千余篇藏之家学者取法焉诗五卷命曰雪崖集清新尔雅人多传诵与其行谊备载前溪所撰墓志诚所谓豪杰之才君子之道万世不可废者因括其大略以为瞻云楼记沈氏子孙其益有以自励也夫其益有以自励也夫嘉靖十有八年冬十二月甲子记 

巡抚都御史松室刘公平番记 

西戎诸番在国初秉忠効力惟中国之命是承成化弘治之间又不啻编民矣承平日久驾驭或失其道戎兹有弗悦焉及兴师问罪则应之曰 先朝视戎如子灾与之恤患与之御今不敢望其恤与御也且乘隙杀戎以为功部落遭外侮方襄首望中国之援也乃复若此戎将奚从浸淫日久至戊子以来洮有板儿若笼纳即打鱼岷有刺即栗中占藏之变大肆猖獗至庚寅松室刘公天和以右副都御史受命巡抚陕西地方视边至岷练兵储粮师旅大奋西戎震慑望风纳降摅诚悔过者凡若干族松石公推诚布信戎乃大悦矢不敢忘中国大义其一二强族有负固者诸降戎自攻剿之尽灭其种戎方悉平巳亥岁杨子丽以按察司副使兵备洮岷询诸故老考诸文卷嘉羡公之休绩谋诸参议范子箕副使李子文中韩子廷伟纪子常王子世爵佥事江子南征予为记以示不朽予伤 祖宗以信义待夷狄其用命秉忠莫如戎也后乃不相干摄矣戎忍负中国邪得松石公戎复用命秉忠记曰文武之政布在方策其人存则其政举讵不信哉裀掇其事以复杨子之请后之继厥守者慎思祖宗之法可也时嘉靖十九年庚子春三月朔旦记 

剑州再建重阳亭记 

予闻剑州山水旧矣后见李义山重阳亭铭言刺史蒋侑治郡理得人从乃大铲险道混石见土平可容考工车四轨建为南北亭以便劳饯又亭东山号曰重阳以辟风日则剑州山水亦然矣而蒋君在郡能有暇日以山水自娱又得名士大夫咏述其事播美于当时遗馨于后世其胸襟意度固亦非凡者矣正德乙亥武缘李君来知剑州踰年政成百姓咸若于是广教化之道表废坠之迹高城浚池练兵饰备陈礼义示轨则吏就典列??谷无曲议乃历览奥曲穷索灵秘得兹亭之址焉于是二三士大夫谋曰夫礼义者世之大闲而佳胜者地之隽腴二者不可毋耀弗示也予既建兼山书院以示学者而又表武侯之庙旌死节之人使庶位有警后贤克循然于礼义之事则庶几矣佳胜如亭湮而罔知者将数十百年今幸得之得而弗治非所以阐灵秘发坤珍也于是涤秽芟草复斯亭焉畚锸始兴即得义山碑于宿莽之下吴职方记言自古至唐自唐至今仅两赏耳讵知亭之兴废更几许年而复值其人欤然职方又讵知今日之有李君也李君言亭近枕闻溪远挹五华前对汉阳左秀岩右卧龙城郭楼台俯在怀抱与职方之记畧同至于长溪清浔流影不去则吾亦神坐亭上久矣剑士姜文粹玉??絜者予旧友也能道李君之事因以书托予记亭云亭崖畔有石刻古重阳亭四字隶大书之为宋张珖笔予益跃然懊不能从诸君子游也自予记巳不知诸君子游而乐乐而咏者将若干番尚欲文粹为吾录寄之以观李君之暇日比蒋君何如当亦更为李君赋之矣关中名区胜壤不可以数计安得有贤如李君者少为表章之以快吾意此不知予能待而见之否也李君名壁字白夫弘治乙卯广西举人诣深履厚故笃意古道如此亭成戊寅之夏明年正德十四年己卯夏六月十又八日庚辰记 

东冈记 

东岗者高密县东之岗有李子先公之墓故李子结庐处焉因自号东岗子与凌溪子一日过予浒西别业叹之曰美哉子之居浒西也洋洋乎不可得而系休休焉其有余□也视予日走且驰以哓哓于功名之间不得恒守其庐岂不大戾哉夫逝景者易汨而盛年者难再也志旷者寡酬而气昌者多沮也我盍返焉以修吾庐乎余谓东岗子曰夫子之羡予居也似矣然未视夫子之道而讵以予之苟安不巳自昧乎夫志气者君子居身之所珍而穷达者士之遇也士抱诚明惇正之学孰肯忘世自掩与木石麋鹿为友侪哉顾惟其所遇而巳矣今东岗子以直道鸣于天下天下之人莫不引颈以望得东岗子左右 昌朝使匹夫匹妇无不各得其所此则东岗子之故志也今明主在上微贤弗尊微能弗使一切猖狂谬孛邪僻之人诛戮窜放不使一日杂乎惇人正士之间以伤和厚惇朴之化东岗子显其身名于方宪枢较之位握髦俊之教统戎兵之数方将向用不巳而东岗子之志可谓行矣学士大夫修之于家者多坏之天子之庭东岗子贵不易其贱泰不失其穷守其官服权贵以生死荣辱不能夺至于黜放摈弃毋以回也艰难狼狈毋以怨也而东岗子之气可谓浩然不挠矣夫气者养之所昌而志者事之所本也古之君子功泽加于当时休美传于来世凡此勿失耳东岗子有是二者凡所以养之东岗之庐而行之东岗之身者毋有不得亦奚必居东岗之庐然后为东岗子也傅说不以商弼而害其筑尚父不以周师而害其钓大行不加焉穷居不损焉君子之道如是而巳矣凌溪子曰旨哉之言是深得东岗子之心即与东岗子日坐共庐以求其道何异是是可以记诸东岗子之庐是可以使子孙后世皆知东岗子之心不负其穷居之守如此也嘉靖八年癸酉春三月甲子记 



【卷之十六】
 碑 
 墓表 

【碑】
 大明嘉靖平虏之碑 
 嘉靖甲午平虏之碑 
 野田先生碑 
 平山先生墓碑 
 明封承德郎吏部文选清吏司主事马公墓碑 
 封儒林郎翰林修撰吕公墓碑 
 明奉直大夫南京吏部清吏司署郎中双流县学教谕胡公墓碑 
 钧州任氏世德之碑 



对山集卷之十六　　碑 

大明嘉靖平虏之碑 

夫豊功鸿勚非浅计慧筭能建也故晁生献策于西京充国沈虑于羗虏非君臣和德于上未之能成也明兴百七十年制驭夷狄之策殷周所希覩也而近者猾虏袭套附边之民岁被驱掠武宗皇帝奋武致讨矣而虏锋未挫今上嗣大历服于是以少傅兼太子太傅吏部尚书兼武英殿太学士杨公起督军务遂有乙酉之捷杨公征还阙庭诏起兵部尚书王公代之公至一年为嘉靖丁亥虏复入寇公曰嗟乎弦不更则音不调令不更则士不奋虏所以敢长驱入宝者固以我为怯也今不预为之计徒以坐待其归而邀其后即甘为非勇如百姓何于是下令文武将吏分部扼塞驯练士马广具糇粮以待其至六月辛未虏果曰花马池及小塩池折墙而入癸酉抵镇戎所镇戎操守指揇路瑞率所部官军拒之值中军都指挥李佐洎都督郑卿参将刘文副总兵官赵□李义统正奇兵至虏惧分道北奔卿等至细沟追及与战大破之斩首九十三级所获马匹器物无筭虏势渐溃诸将复依分部追至哲思沟又战又斩首三十六级而所获马匹器物益多是夜公火牌至调延绥都指挥卜云相机策应而取宁夏总兵官杭雄严督参恊等官魏锟沙金遏其归路明日甲戌云领游兵径趋青羊领按兵待虏虏至与大战斩首九十五级值指挥李英千户王缙徐堂各率所部喊杀虏后声震原野虏益大恐乃四散走佐与诸将选精兵来追至五羊坊诸处会雄统锟及参将苗銮夏钦游击将军李勋守备都指挥杨和迎虏剿杀已斩首八十三级马匹器物并青羊所获益多不可胜纪而坠谷溺水及饥死者十之七八不在是筭残虏仅百余骑奔遁出境而已于戏公之深计奇筭如此而犹不自居曰此边鄙诸将与镇廵藩臬诸君子奉若德意之功也其所上捷书深言兵备副使桑溥练达变通先?见画攻战诸事及今日获功官军即前日杨公简练将士谓成功有自尤非谩语傅所谓休休有容以能保我子孙黎民者非公之谓哉其各守分地恊心追剿者又有操守指挥任杰李英符深云地方士庶咸请刻石以示永久盖欲诵说天子神武圣文知人善任故王公克绥厥事奏此肤功揆之古昔虽孝宣之任充国弗能加也海覩兹休盛实踰前闻有嘉厥请爰勒斯铭其辞曰　惟皇建极万邦所望耀德邃古比迹周啇蠢兹丑虏顺叛靡常　皇赫斯怒九伐是张遴材选士其武汤汤起此元老缵甫踵方匪怒伊教令不易行我士用奋时维鹰扬天厌胡鷔欲涤其狂我马既同何需不臧殪此群丑细沟之傍迤及哲思益仆且戕返则值阏往顾速亡青羊之歼遂至五羊残胡宵遁号跳惨怆仰瞻神武如雷如霆边民悦怿方内富强大小稽首颂声载扬天子万寿永绥四方外患既殄内治弥康大夫君子盍思悠长循彼抑戒饬我戎行长子是率浅慧是防翊我 皇度于虞有光敦彼古昔其道孔明我铭在石谛思勿忘 

嘉靖甲午平虏之碑 

