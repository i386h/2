<!-- { "loadSidebar": true } -->
　　臣某言臣伏奉某月日制书授臣某官者天防下临星言东骛即以今月某日到任上讫臣某【中谢】臣闻汉分刺举之条三河最重【史记田仁传禇先生曰田仁上书言天下郡太守多为奸利三河尤甚臣请先刺举三河】唐制郊圻之数二宅惟均【书申画郊圻旧书京畿采访使理京师城内都畿采访使理东都城内】况苏公旧田【左传王取鄢刘蒍防之田于郑而与郑人苏忿生之田温原絺樊隰郕攒茅向盟州陉隤懐注苏忿生周武王司寇苏公也凡十一邑皆苏忿生之田】懐侯故邑【懐侯未详郦元水经注引韩诗外传曰武王伐纣到邢丘更名邢丘曰懐懐县故城括地志云在武陟县四十一里歴考传记未有以此为懐国之邑者或引唐叔所分懐姓九宗以实之然懐是姓非国名也九宗在河东亦不在河内当阙疑】太行防险【括地志太行山在河内县北五里吕氏春秋通乎徳之情则孟门大行不为险矣刘歆遂初赋驰太行之险峻入天井之髙闗元和郡县志太行陉在懐州北羊肠所经实为险隘】徳水通津【汉郊祀志秦文公获黒龙以为此水徳之瑞更名河曰徳水案唐孟州治河阳县今为孟县属河南懐庆府黄河在县南二十里即古孟津也】在申画之时素为清地语翕张之势号【一作实】曰要区【老子将欲翕之必固张之】自河上置军以幕中分理地虽密迩【左传以陈蔡之密迩于楚】事异躬亲【诗勿躬勿亲庶民勿信】伏惟神圣文武至仁大孝皇帝陛下【此会昌二年所上尊号】神以运机圣而制变将镇顽梗更务恢张【皇甫谧三都赋序并务恢张其文】由是开三垒之新规复数朝之故事【笺三垒即河阳三城按三垒初改为州故曰新规河阳本属懐州显庆二年割属河南府今复属懐州故曰故事新书地理志河北道孟州建中二年以河南府之河阳河清济源温租赋入河阳三城使又以汜水租赋益之防昌三年遂以五县为州元和郡县志建中二年置河阳节度使即河阳三城使防昌三年改置孟州治河阳通典北中府城后魏太和中筑东魏元象元年又筑南城及中潬城是为三城孟县志三城记云河阳北城南临大河长桥架水古称设险南城三面临河屹立水滨中潬城表里二城南北相望黄河两派贯于三城之间南北二城皆有濡足之患而中潬屹然如故】斋坛将节【汉韩信传萧何曰王必欲拜之择日斋戒设坛场具礼乃可王许之诸将皆喜人人各自以为得大将】重加防郡之雄皂盖朱旛【汉景帝纪令长吏二千石车朱两轓千石至六百石朱左轓应劭曰车耳反出所以为之藩屏翳尘泥也二千石双朱其次乃偏其左防以簟为之或用革防与轓同音甫元反后汉舆服志中二千石二千石皆皂盖朱两轓】各有为州之贵遥征三纪【书既歴三纪世变风移】间有两人陶某以吏理当材郑某以名家正授【陶郑未详】清尘不逺【卢谌赠刘琨诗序自奉清尘于今五稔】余烈犹存颁条之寄【注见前】继组为难【説文组绶属详见祭文】若臣者品以勲升官由赏达徒慕益恭之美【左传正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是粥于是以糊余口其共也如是】以承犹宥之恩【见为京兆公表】过奨在朝承乏充使【左传摄官承乏】将圣代懐柔之徳率昆夷畏慕之心【诗昆夷駾矣笺昆夷西戎也】万里以遥三时而复副介不离于痼疾【一作疾故刘桢诗余婴沈痼疾窜身清漳滨自夏涉冬弥广盈十旬】故人【一作人从是】免叹于凋零敢矜跋涉之劳【诗风大夫跋渉我心则忧】自被生成之赐【吴诸葛瑾传防生成之福】岂谓皇帝陛下谓能专对遽委牧人仍其柏署之雄【见兖州谢上表】赐以竹符之重【见为汝南公表】遂使霍氏固辞之第【汉霍去病传上为治第令视之对曰匈奴不灭无以家为也】早建双旌【新书百官志节度使赐双旌双节行则建节树六纛储光羲诗今之太守古诸侯出入双旌垂七旒案双旌惟节度领刺史者有之诸州不与焉今则通用为太守之故事矣】于公必大之门【汉于定国传始定国父于公其闾门壊父老方共治之于公谓曰少髙大门闾令容驷马髙盖车我治狱多隂徳子孙必有兴者至定国为丞相永为御史大夫封侯传世云】更屯五马【遯斋闲览汉制太守驷马其加秩中二千石乃右骖故以五马为贵】贤无所象【书惟稽古崇徳象贤】分可自量【汉张安世传免冠顿首曰诚自量不足以居大位】入祖庙而歘惊瞻父堂而益惧【书若考作室既防法厥子乃弗肯堂矧肯构】况潞濳逆孽许出全师【旧书武宗纪防昌三年九月下制讨刘稹以陈许节度使王宰充泽潞南面招讨使】繄【集作较非】此州兵横制戎境兼声势之任有资扉之颁【一作须左传申侯曰师老矣若出于陈郑之间共其资粮屝屦其可也】谨当懋举诏书听求人瘼【后汉循吏传广求民瘼】思理行之第一诚媿昔贤【汉张敞传颍川太守黄霸以治行第一入守京兆尹】奉忠孝于在三亦惟先训【晋语栾共子曰人生于三视之如一父生之师教之君食之】茍素誓则有神明伏逺云天已逾旬朔【魏钟防传注王弻答荀融书隔逾旬朔】献封人富夀之祝未卜其时【庄子尧观乎华封人曰请祝圣人使圣人夀富多男子尧曰辞多男子则多惧富则多事夀则多辱】悬子牟江海之思莫知其极【见为京兆公表】无任感恩攀恋阙庭之至












　　李义山文集笺注巻一
　　钦定四库全书
　　李义山文集笺注巻二
　　监察御史徐树谷笺
　　山东提学佥事徐炯注
　　表下
　　为荥【当作濮】阳公贺幽州破奚寇表【笺此王茂元帅陈许时作也案郑亚于宣宗大中元年二月以给事中出刺桂州英华作荥阳公误新书防昌二年九月以张仲武为幽州卢龙军节度使检校工部尚书防囘鹘特敕那颉啜拥赤心部七十帐逼渔阳仲武使其弟仲至与别将游奉寰等率鋭兵三万破之获马槖驼旗纛不胜计遣吏献捷进检校兵部尚书旧书奚国盖匈奴之别种也居鲜卑故地在京师东北四千余里东接契丹西至突厥南拒白狼河北至霫国胜兵三万余人分为五部毎部置俟斤一人】
