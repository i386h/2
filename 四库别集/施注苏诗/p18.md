<!-- { "loadSidebar": true } -->
　　马上续残梦不知朝日升乱山横翠幛落月澹孤灯奔走烦邮吏安闲愧老僧再游应眷眷聊亦记吾曽留题延生观后山上小堂【王注观后上小山有堂是唐玉真公主修道遗迹夲朝端拱元年奉勑赐此额】
　　溪山愈好意无厌上到巉巉第防尖深谷野禽毛羽怪上方仙子鬓眉纎不慙弄玉骑丹凤应逐嫦娥驾老蟾涧草岩花自无主晚来胡蝶入踈帘
　　【列仙传萧史善吹箫秦穆公以女弄玉妻焉遂教弄玉吹箫作凤鸣一旦弄玉乗凤萧史乗龙升天而去淮南子羿得不死之药于西王母姮娥窃之奔月姮娥羿妻也干凿度蟾蜍体就穴鼻始眀注穴鼻也】留题仙游潭中兴寺东有玉女洞洞南有马融读书石室过潭而南山石益竒潭上有桥畏其崄不敢渡【终南图经读书防在县城西一百歩】
　　清潭百尺皎无泥山木隂隂谷鸟嗁蜀客曽游眀月峡秦人今在武陵溪独攀书室窥岩窦还访仙姝欵石闺犹有爱山心未至不将防脚踏飞梯
　　【王注眀月峡在古巴郡今在忠涪二州之境石壁有圎孔形如满月蜀客则先生自谓武陵溪用桃源渔人事详第六巻风水洞诗注后汉马融传融扶风茂陵人京兆挚恂以儒术教授隠于南山之隂融从其游学】
　　石鼻城【注见前】
　　平时战国今无在陌上征夫自不闲北客初来试新险蜀人从此送残山独穿暗月朦胧里愁渡奔河苍茫间渐入西南风景变道邉修竹水潺潺
　　【王注战国指蜀魏也诸葛亮筑此城以拒郝昭】
　　磻溪石【注见前】
　　墨突不暇黔孔席未尝暖安知渭上叟跪石留防骭一朝婴世故辛苦平多难亦欲就安眠旅人讥客懒【淮南子墨子无黔突孔子无暖席史记齐世家武王封师尚父于齐营邱东就国道宿行遅逆旅之人曰吾闻时难得而易失客寝甚安殆非就国者也太公闻之夜衣而行黎眀至国】
　　郿坞【注见前】
　　衣中甲厚行何惧坞里金多退足慿毕竟英雄谁得似脐脂自照不须灯
　　【后汉董卓传尸卓于市天时始热卓素充肥脂流于地守尸吏然火置卓脐中光眀达曙如是积日】
　　楼观【公自注秦始皇立老子庙于观南晋恵始修此观】
　　门前古碣卧斜阳阅世如流事可伤长有幽人悲晋恵强修遗庙学秦皇丹砂乆窖井水赤白术谁烧厨灶香闻道神仙亦相过只疑田叟是庚桑
　　【抱朴子临汜县有廖氏世老夀后移居子孙輙残折他人居其故宅复累世夀疑其井水赤乃掘井左右得古人埋丹砂数十斛丹汁入井是以饮水而夀陶隠居引仙经术能除恶气庄子老聃之役有庚桑椘者徧得老聃之道北居畏垒之山】
　　九月二十日微雪懐子由弟二首
　　岐阳九月天微雪已作萧条嵗暮心短日送寒砧杵急冷官无事屋庐深愁肠别后能消酒白髪秋来已上簪近买貂裘堪出塞忽思乗传【知恋切】问西琛
　　【杜子羙诗广文先生官独冷又诗白髪不胜簮汉书乗传注师古曰传者若今之驿古以车谓之传车其后又单置马谓之驿骑诗憬彼淮夷来献其琛】
　　江上同舟诗满箧郑西分马涕垂膺未成报国慙书剑岂不懐归畏友朋官舎度秋惊嵗晚寺楼见雪与谁登遥知读易东牕下车马敲门定不譍
　　【诗岂不懐归畏此简书左传引逸诗岂不欲往畏我友朋】
　　病中闻子由得告不赴商州三首【王注子由与先生同举贤科子由以讦直得下第除商州推官而王介甫犹不肎撰辞告未即下故先生自去年十二月先赴凤翔至今年秋子由方告下以老泉傍无侍子奏乞养亲三年此所以得告而不赴也】
　　病中闻汝免来商旅鴈何时更着行逺别不知官爵好思归苦觉嵗年长著书多暇真良计従宦无功谩去鄊惟有王城最堪隐万人如海一身藏
　　近从章子闻渠说【公自注章子惇也】苦道商人望汝来说客有灵慙直道逋翁乆没厌凡才夷音仅可通名姓瘿俗无由辨颈顋答防不堪宜落此上书求免亦何哉
　　【王注逋翁四皓也避秦隐于商山白乐天诗汉容黄绮为逋客李商隠商于诗割地张仪诈谋身绮季长欧阳公汝瘿诗无由辨肩颈】
　　辞官不出意谁知敢向清时怨位卑万事悠悠付杯酒流年冉冉入霜髭防曽忤世人嫌汝易可忘忧家有师此外知心更谁是梦魂相觅苦参差
　　病中大雪数日未尝起观虢令赵荐以诗相属戯用其韵答之
　　经旬卧斋阁终日亲剂和不知雪已深但觉寒无奈【一作那】飘萧牕纸【一作纸牕】眀堆压檐板堕【公自注闗中皆以板为檐】风飚助凝列帏幔困掀【一作轩】簸惟思近醇醲未敢窥璨瑳何时反炎赫郤欲躬臼磨谁言坐无氊尚有裘充货西邻歌吹发促席寒威挫崩腾踏成迳缭绕飞入座人欢瓦先融饮隽缾屡卧嗟予独愁寂空室自困坷欲为后日赏恐被游尘涴寒更报新霁皎月悬半破有客独苦吟清夜黙自课诗人例穷蹇秀句出寒饿何当暴霜雪庶以蹑郊贺
　　【魏都赋着驯风之醇醲注以酒喻政王注璨瑳以玉比雪之眀也后汉冯衍妻妒悍不畜媵妾児女自操井臼以言劳则体中生热也杜子羙赠郑防诗才名三十年坐客寒无氊西京杂记司马相如初与文君还成都居贫愁懑以所着鹔鹴裘就市人杨昌贳酒与文君为欢左传士文伯谓投壶之中曰中隽欧阳诗不觉长缾卧墙曲韩退之诗勿使尘泥涴又新月怜半破杜诗诗家秀句传寒饿王注郊贺孟郊李贺也】
　　嵗晚相与馈问为馈嵗酒食相邀呼为别嵗至除夜达旦不眠为守嵗蜀之风俗如是余官于岐下嵗暮思归而不可得故为此三诗寄子由馈嵗
　　农功各已收嵗事得相佐为欢恐无及假物不论货山川随出产贫富称小大寘盘巨鲤横发笼【去声】防卧富人事华靡防绣光翻座贫者愧不能微挚出舂磨官居故人少里巷佳节过亦欲举乡风独唱无人和
　　【诗商颂嵗事来辟在传以相辅佐王符潜夫论富者竞欲相过贫者耻不逮及也】
　　别嵗
　　故人适千里临别尚迟迟人行犹可复嵗行可追问嵗安所之逺在天一涯已逐东流水赴海归无时东邻酒初熟西舎彘亦肥且为一日欢慰此穷年悲勿嗟旧嵗别行与新嵗辞去去勿回顾还君老与衰
　　【古诗各在天一涯古乐府百川东到海何时复西归】
　　守嵗
　　欲知垂尽嵗有似赴壑蛇修鳞半已没去意谁能遮况欲系其尾虽勤知奈何儿童彊不睡相守夜讙【一作諠】哗晨鸡且勿唱更鼓畏添挝坐乆灯烬落起看北斗斜眀年岂无年心事恐蹉跎努力尽今夕少年犹可夸【晋书贾皇后云系狗当系颈今反系其尾】
　　和子由踏青【子由踏青诗序眉之东门十数里有山曰蟇颐山上有亭榭松竹山下临大江毎正月八日士女相与游嬉饮酒于其上谓之踏青也】
　　春风陌上惊微尘游人初乐嵗华新人闲正好路傍饮麦短未怕游车轮城中居人厌城郭喧阗晓出空四邻歌鼓惊山草木动箪瓢散野乌鸢驯何人聚众称道人遮道卖符色怒嗔宜蠺使汝蠒如瓮宜畜使汝羊如麕路人未必信此语强为买服禳新春道人得钱径沽酒醉倒自谓吾符神
　　【太平广记园客者济隂人尝种五色香草积十年服其实一日有五色蛾止其旁客收而畜之至蠺时有女夜半至自称客妻道蠺之状客与俱蠺得一百二十头蠒皆如瓮毎缲一头六十日乃尽遂俱仙王注尔雅曰麢大羊杜预奏事曰臣前在南闻魏兴北山有野羊大者数千百斤试令求之牝牡各得一岂尔雅所谓麢者乎麢与麕皆从鹿挨傍押韵成都古今记三月三日太守出北门宴学射山盖张百子以是日上升即此地也男觋女巫防于此写符篆以鬻人云宜田蠺辟灾疫佩者戴者信以为然】
　　和子由蠺市【子由诗序眉之二月望日鬻蠺器于市因作乐縦观谓之蠺市】
　　蜀人衣食常苦艰蜀人游乐不知还千人耕种万人食一年辛苦一春闲闲时尚以蠺为市共忘辛苦逐欣欢去年霜降斫秋荻今年箔积如连山破瓢为轮土为釡争买不翅金与纨忆昔与子皆童丱【音惯】年年废书走市观市人争夸闘巧智【一作智巧】野人喑哑遭欺谩诗来使我感旧事不悲去国悲流年
　　【王注荻箔乃荐蠺之具瓢轮土釡乃缲丝之物诗齐风縂角丱兮注束髪皃】
　　和子由苦寒见寄
　　人生不满百一别费三年三年吾有防弃掷理无还长恐别离中摧我鬓与顔念昔喜著书别来不成萹细思平时乐乃为忧所縁吾从天下士莫如与子欢羡子乆不出读书虱生氊丈夫重出处不退要当前西羗觧仇隙猛士忧塞壖【而宣切】庙谋虽不战卤意乆欺天山西良家子锦縁貂裘鲜千金买战马百寳糚刀镮何时逐汝去与卤试周旋
　　【汉书赵充国传元康元年先零与诸羗种豪二百余人觧仇交质盟誓申屠嘉传太上皇庙堧垣注宫外垣余地也堧壖仝按塞壖塞垣也又六郡良家子皆习骑射又山西出将左传晋文公谓椘子曰左执鞭弭右属櫜鞬以与君周旋】
　　和子由论书
　　吾虽不善书晓书莫如我苟能通其意常谓不学可貌妍容有矉【颦同】璧羙何妨椭端荘襍流丽刚健含婀娜好之毎自讥不谓子亦颇书成輙弃去缪被旁人裹体势夲阔落结束入细麽子诗亦见推语重未敢荷迩来又学射力薄愁官笴【公自注官箭十二把吾能十一把箭耳】多好竟无成不精安用伙何当尽屏去万事付懒惰吾闻古书法守骏莫如跛世俗笔苦骄众中强嵬騀钟张忽已逺此语与时左
　　【庄子天运萹西施病心而矉其里尔雅小而椭注贝狭而长曰椭班彪王命论么麽不及数子注细小曰麽汉书陈渉传伙渉之为王沈沈者注椘人谓多为伙说文马摇头曰騀王注嵬騀不安帖皃钟张钟繇张芝也】记所见开元寺吴道子画佛灭度以答子由【名画记吴阳翟人工画初名道子宗改名道下笔有神官至寕王友】
　　西方真人谁所见衣被七寳从双狻【音酸】当时修道颇辛苦柏生两肘乌【一作鸟】巢肩初如蒙蒙隠山玉渐如濯濯出水莲道成一旦就空灭奔防四海悲人天翔禽哀响动林谷兽鬼踯躅泪迸泉厐眉深目彼谁子绕牀弹指性自圎隐如寒月堕清昼空有孤光留故躔春游古寺拂尘壁遗像乆此霾香烟画师不复写名姓皆云道子口所传从横固已蔑孙邓有如巨鳄吞小鲜来诗所夸孰与此安得携挂其旁观
　　【穆天子传狻猊日行五百里郭璞注狮子也一名虓兽中之王也传灯録佛于雪山入定有野鹊于佛顶置巢时去时来大智度论曰佛在隂庵罗防树间入般湼槃卧北首大地震动诸三学人佥然不乐郁伊交涕诸无学人但念诸法一切无常杜诗泪下如迸泉王注月堕清昼以譬佛之灭度光留故躔以譬佛之虽寂灭而犹在图画见闻志孙知微字太古通义彭山人毎画圣像必斋戒疏瀹方始援笔邓名隠物类相感志南海有鳄鱼其状若鼍四足长六七尺有齿如剑老子治大国若烹小鲜】
　　和子由寒食
　　寒食今年二月晦树林深翠已生烟绕城骏马谁能借到处名园意尽便但挂酒壶那计盏偶题诗句不须编忽闻啼鵙惊羁旅江上何人治废田
　　和刘长安题薛周逸老亭周善饮酒未七十而致仕【王注刘长安刘敞原父也薛周莫考】
　　近闻薛公子早退惊长流买园招野鹤凿井动潜虬自言酒中趣一斗胜凉州翻然拂衣去亲爱挽不留隐居亦何乐素志庶可求所亡嗟无防所得不啻酬青春为君好白日为君悠山鸟奏琴筑野花弄闲幽虽辞功与名其乐实素侯至今清夜夣尚惊冠压头谁能载羙酒往以大白浮之子虽不识因公可与游
