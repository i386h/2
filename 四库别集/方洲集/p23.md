<!-- { "loadSidebar": true } -->
　　竹鹤老人画
　　水烟山霭树冥冥船在丹青画里行如是苕溪二三月南边雨落北边晴
　　寄郑提举世昌
　　少小交欢已白头十年心事变新愁粤王台下春光满人在沧江独倚楼
　　方洲即事二首
　　一畨风雨过方洲淡緑新篁渐入秋歌尽竹枝人不解隔江谁唱越溪讴
　　闲来徐步方洲上但觉诗懐处处生竹影不随流水去夕阳斜照树梢明
　　问月图
　　小山孤坐月来时举酒长歌问月诗采石江头自圆缺更无一语应前词
　　秋声图
　　灯孤月冷草堂深萧飒声中叶乱吟一自欧阳赋成后楚天风露尽闗心
　　飞泉出壑图
　　一从神斧辟龙门万里翻澜日夜奔浪説黄河自天上不知何处是真源
　　秋石
　　鸡犬无声夜有光金波亭沸玉脂香丹溪自有轮回説不是龙君海上方
　　题沈定庵梦梅吟诗巻
　　手把花枝入睡乡满城桃李夜茫茫香消墨淡人如玉好梦相传字几行
　　画梧竹寄谈大章
　　磷磷白石照沧洲玉瘦金寒碧水流记得鸳鸯湖上景对君疑是旧时秋
　　画小景题寄郭孟涓
　　树头风急澹烟晖石竹萧萧涧草稀清赏不来时又晩满林黄叶趁鸦飞
　　画景寄胡景容
　　独树边崖叶尽枯萝烟竹露共萧疎杜陵老病扁舟去一夜月明湘水孤
　　题画
　　赤壁矶头暮景开寒潮落尽石崔嵬秋风八月形如象错认瞿塘滟滪堆
　　杂诗二首
　　漠漠江天淡淡秋一声长笑下中流青苹风急丝纶晚人在芦花缺岸头
　　緑栁含薰白苎凉画船风细藕花香间来一枕游仙梦睡起蓬牕又夕阳
　　夏仲昭竹
　　冥冥烟雨日沈西水漫湘臯路欲迷罗袖茜裙人不见黄陵庙里鹧鸪啼
　　为盛用章郎中题红梅墨竹
　　罗浮山下野桥边冰雪姿容异往年醉后不须银烛照暗香疎影故依然
　　玉箫声断防云移翠翟飘风欲下迟记得掖垣东畔立碧梧红日看来仪
　　林良花鸟二首
　　香风披拂羽毛新老翠妍红早晩春影入纱防描不就一声娇语动闺人
　　一度东风一度归朱门多在昔人非旧巢零落春泥湿衔傍緑杨低处飞
　　山行访隠即事
　　山深树宻门常闭野客敲门山犬吠童子窥人隔短墙庭花飞出墙头树
　　画图送韩成章还扬州
　　出岫无心未倦还春来云鸟共人闲满懐幽意谁堪语背立东风看故山
　　寄张天所
　　杜陵庄南云气昏尚胥桥北水连村春来日日多风雨一棹浮香直到门
　　溪山夜泊一首
　　风静江波月净烟不禁清淡夜如年无人为説清秋意疑有隔溪渔未眠
　　郊行感兴
　　驿骑飞行野棹迟忙闲应与事相宜平生此意中藏久劳逸无凭只自思
　　蜡觜
　　山鸟元因口得名柔调未及画眉声寒梅苦竹荒林下却此笼中语更清
　　鴈
　　水碧沙明夜不惊黄芦风急苦寒生中郎书札今安在仰首青霄唤侣鸣
　　鹤
　　一自传书海上归洞天清冷不胜衣近来已少葫芦血莫载纒腰俗士飞
　　题方同知马图
　　日移仙仗出蓬莱锦障初收玉辔回众里忽惊双辟易一声毬杖自天来
　　玉河水浅没霜蹄可是长杨射猎归一种天闲刍牧共为谁清瘦为谁肥
　　雪垂风蹙浪腾空沙衬连钱八字红势欲仰天云不下一畨干雾滚犹龙
　　杨栁风髙隔树嘶满身流赭解鞍迟如何斗水能消渴不及长城饮窟时
　　题野栀山牡丹二絶
　　水边林下见幽芳碧草萋萋映浅妆二十四畨风信里一般清苦为春忙
　　绣帏金障渺天涯小苑东风半着花十载旧游人不见也随春意报年华
　　防事前一木屏墁圬洁白可爱因作松石图戏为絶句
　　云根露节映山青十载春风紫禁庭却笑嵗寒心事在又随诗笔落临汀
　　白头公
　　生来便唤白头公名物相依偶此同满地东风自春色非闗临老入花丛
　　蜡觜
　　花栁东风淑气新巧音流丽弄芳春禽中蜡觜犹堪聴世上应多蜜口人
　　倦绣图为伍司训
　　描得孤鸳绣未成玉纤扶颊睡魔生秋波半敛还惊觉怪底风敲画轴声
　　画秋意送崔挥使
　　水涌云峯碧四围天连江色鴈初飞秋风不见汾河棹人在霜林倚夕晖
　　村居
　　暖风吹緑山前草膏雨染红溪上花满地芳菲春正好古林幽屋是谁家
　　题画
　　金玉湖光锦绣纹草香风暖鹿成羣洞门深去知何处聴得鸾笙入防云
　　山游偶兴二絶
　　桃花小雨柳条风山近髙楼窄径通一局残棋日当午更催童子取焦桐
　　轻烟缥缈雨霏霏芳草连崖入翠微黄鹤不来松自老野藤花下鹁鸪飞
　　戴文进芭蕉士女
　　灵壁峯边未着霜轻分蕉緑试龙香不知寂寞幽阑思冩到闗雎第几章
　　赐来纨扇过秋闲闲摘芭蕉唤小鬟拈笔欲题心尚懒怕随流水落人间
　　离披残绿不堪题题就还防侍女疑满地落红无一字怪他秋后学春姿
　　蕉花新吐绛苞香却与宜男隔画墙摘叶题诗记时月看渠何日献蕉黄
　　秋江烟艇
　　山水风烟共一舟清嬴诗病不禁秋残阳欲尽寒潮落欲采江蓠寄逺游
　　为于景瞻画髙山流水图
　　山悬星汉水回澜林谷无人碧树寒千古知音共相许当时声调若为弹
　　钟巨川赴任为题看月图
　　小山孤月净流辉石磴髙寒酒力微清赏正浓赋未穏夜深松露湿秋衣
　　杂咏
　　老木槎牙浅淡春隂苔满地净浮尘东花吹断烟花梦笑傲山林有几人
　　蕉扇停挥白苎凉揺琴未鼔竟先忘緑杨风静山如画人在清都白玉堂
　　美人图
　　银烛荧荧夜五更蔷薇露重小寒生玉纤未度冰弦断斜抱箜篌坐到明
　　十二阑干曲曲行一般调笑各含情不知今夜楼头月却傍谁家分外明
　　题画鹰为张佥宪
　　万里烟霄振羽仪下来芳树立多时秋深狐兔无行迹侧目崖隂有所思
　　天汉清明草泽荒半将轩举半濳藏麟凰亦是飞行物莫见翎毛槩击扬
　　和韩成章懐归四首
　　庭前甘菊正芬芳晩色催人上鬓黄莫怪寻常开口笑清安不似浣花妆
　　云深茅屋几层闗露篠烟芜水石间看惯游鱼浑不避忘机逺过白鸥闲
　　竹边流水日潺湲竹外闲云伴鹤还白鹤自飞云自散夕阳人在水声间
　　漠漠晴川淡淡风松舟桂楫路相通莲歌未断渔歌起妆防风光似越中
　　闲居漫兴二首
　　瀼西茆屋曲江滨几度东风乱后春黄四娘家楼上景故应花恼白头人
　　此中深意许谁知三径秋香正满篱总是白衣无酒至忘言长似醉来时


　　方洲集巻十
　　钦定四库全书
　　方洲集巻十一
　　明　张宁　撰
　　七言絶句
　　题画二首
　　云满孤山雨满楼青春花鸟澹相留年芳似旧故人少黙倚阑干悔昔游
　　雨晴芳渚野鳬飞杨柳条长荇叶齐闲展篷牕看溪水春痕渐上钓鱼矶
　　碧葵
　　芭蕉分绿蕙分香不及春红一半妆任是榴花妬顔色平生心事只倾阳
　　题戴静庵画三首
　　金鳌玉龙蟠作堆老树屈铁泉鸣雷舟轻水急云荡漾彷佛使槎天上来
　　萧萧葭菼着霜稀秋水连天有鴈飞怅望溪山旧人去一船斜日映愁归
　　泛泛轻舟泊钓矶芦花吹雪梦将飞莫敎一枕黄昏雨直待邯郸觉后归
　　秋江八景
　　芦苇亭
　　飘摇蓬搆拙于鸠露叶霜花四壁秋满榻寒声江影动却疑身地是虗舟
　　苹花馆
　　宿水停烟绿近墙绕门葭菼共苍苍寒香欲荐无人采月落空庭夜有霜
　　眠鸥渚
　　风定莎晴寂不惊水云流影日斜明防机正爱幽栖熟莫放渔舟近岸行
　　落鴈汀
　　云衢千里路漫漫水碧沙明夜满滩何事黄昏尚凝睇伴人孤影隔江寒
　　红叶寺
　　澄江练净晃岩扉霜树萧疎野鸽飞满地飘风人迹少夕阳门掩一僧归
　　白云乡
　　浦溆苍茫水不流回风断处见兰舟壮怀岑寂哀情动忽忆汾河九月秋
　　芙蓉湾
　　曲水回塘不碍舟渉江无便寄清秋故园桃李今摇落欲驻寒芳待远游
　　菱叶荡
　　疎疎弱荇引春波簇露牵风日渐多消尽缘云秋水濶夜船犹唱采菱歌
　　寄友
　　白石沧波路渺漫潇潇风露晩生寒双峯旧隠知无恙一纸平安欲寄难
　　真院题画二首
　　金阙琼楼虎豹闗蓬莱方丈五云间登髙一望秋无际徐福楼船几日还
　　都桃树是谁裁借问春花几度开青鸟有声书欲到不知王母可重来
　　清溪梅月为潘道士题
　　一溪流水漾寒沙万树和风护玉花白鹤近牕人未寝夜深随月诵南华
　　题画
　　缓棹轻舟入芰荷若耶风淡水如罗江南旧事休重省落日犹闻子夜歌
　　题张仲敷所藏古画册一首
　　临池日日写兰亭歩月吟诗酒未醒老去为嫌文字扰却寻闲处看黄庭
　　满篷落叶树头风一鴈髙飞海色空水净莼香鲈正美故应张翰忆江东
　　夷齐图
　　弟兄相逊入蛮荆啮雪茹芝不为名薇叶日蕃山日在几人曾上首阳行
　　列子陈图南二图
　　列子御风风御列庄周为蝶蝶为周丹青未识荒唐论貌作凭虗汗漫游
　　云台观下树离离一枕清眠梦觉时却笑世间疲卧客劳昏常自比希夷
　　寄余驿丞
　　南薰亭馆晩相延屈指星霜又十年不是重来浑防却黄昏舟过驿门前
　　芙蓉二絶
　　谁从花里见双双一片芳心晩未降隔浦相逢如欲语不禁风雨满秋江
　　水绕回塘晩色荒褰衣人在水中央相思道逺空零落斜倚蒹葭一夜霜
　　画景
　　清明雨歇草萋萋桑叶初团柳未齐山客过桥门未啓隔墙花落杜防啼
　　玛瑙寺枯木竹石
　　石蹙脩篁碧篠残风摇落木紫藤干乱山春尽醉游散一夜月明僧舍寒
　　宋徽宗御制瑞鹤赓和诗
　　虎啸龙吟发至和鳯仪鹤舞事如何奎章彷佛赓歌意只比当时美颂多
　　杂花卉图
　　寒葩冷蕋索精神一夜东风淑气匀惆怅灵均幽谷伴相随蕃卉竞先春
　　和隂佥宪宗孟桃源梦诗四首
　　梦看桃源画里春忽惊身是画中人丹春幻象神仙远自是清竒梦亦神
　　傅岩曾托画图传八翼分明梦上天变化升腾先有兆从来官第号登仙
　　上界羣仙下土司颠崖辛苦合通知如今两浙人清逸不负桃源入梦时
　　百折回流九鎻山桃源应只是人间仙家早有迷津术何事敎人错往还
　　雎鸠图
　　净处偕行宻处藏河洲风寂水生香幽闲意态知何似记得周南第一章
　　客丝鸲鹆
　　逐絮穿花巧弄声海棠枝嫩蜜蠭轻随风却被游丝绕飞落春机静不鸣
　　九鸶图
　　九鸶不与九思同托物相防画史功风雪满溪寒素在也应穷处见从容
　　鳯仙图
　　华月中天一鳯过五铢衣薄夜凉多彩云未断箫声远回首秦台路几何
　　拜石图
　　鸾鹤风仪锦绣肠眼空尘海欲飞扬如何已在观瞻地犹作山林旧楚狂
　　雪溪泛舟图
　　拂踏冰花上野航水光沉黑树苍黄平生盛有清寒兴不是山隂访旧忙
　　仲昭竹为湛公题
　　萧飒秋声满渭川深沉诗思入湘渊遥知一径通幽日曾共山僧听雨眠
　　无锡杨叔屿夀藏八景
　　永安堂
　　马革功名瘴海秋防夷身世水东流千年一枕华胥梦预买青山办乐丘
　　委和堂
　　浪説前身与后身百年天地暂因亲相逢尽是浮生客莫道堂中是主人
　　观物斋
