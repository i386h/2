<!-- { "loadSidebar": true } -->
　　比蒙谕诸儒训解元有説未尽处足以见极深研几用功精致但天地之道纷纶杂揉变化消息无有穷极自是先贤不能以言语説破伊川道説得七分算来有七分在后来文公备论详説亦只到得七八分万万千千如何説得尽如今只于先贤説了处与他疏解己大费辞元无穷尽况未説到处乎自强不息之语易説而自强不息之事难当一日之间多少事为能自强不息使件件纯乎天而无一毫人欲之私终竟一日便是日至如此存心煞是功夫力量方见得易之难行所谕虚心静对忽有所见便是复小而辨于物须是有懽喜活泼处了至于乍见隙光俄复失之便是未能自强或作或息又被私意引去矣然见得失处煞是好了可以体易矣其坤卦谬论只是説一卦都是坤顺当初如何有战野坚氷之戒盖是隂才一些不顺便有此害人才一些不顺便凝固物欲坚不可破疑阳而战野之事其随时取义自是不同然只要一个顺便无许多不好事文公谓占得坤卦便是大吉之卦则坤本自好何常与阳争只为沴气激成方不好阳生于下已是有朕兆以阳健而进势欲消隂老隂凝固嫌阳之来自是战何疑之有
　　与前人书
　　伏领赐翰句句谦卑自牧想判府作此书时心和气平融然天理之流畅更有甚人间富贵爵禄在方寸乎自非观象玩辞深有所得己自知之而人所不知安能如此台意之所到亦某意之所到曷胜喜慰忻怿邪所谓知四十九年之非便是豁然大觉悟云卷而日中天雪消而春四野文公论复其见天地之心有云如大黒暗中忽然一防光明便灼见天地之心判府七七四十九年一旦解悟非七日来复而何然此心元只在我不是今日方讨得只从前有些遮障未能致知格物被世俗昏昏引去如醉如梦今忽被书来唤觉见得天地广大圣贤事业本自如此乐不可言矣昔人有云我向大罗观世界世界只如指掌大虽则幻言亦有些意思但向大罗时却不是便了更要与理防
　　与前人书
　　判府玩心羲编妙极阃奥天理一説不徒言之知之好之而且乐之自非识见髙明洞见天地万物之理与吾身出处语嘿周旋动作同一流行同一运行安能及此便是身到长安四方八面道理交贯千门万户逐处洞开令人倍万喜悦虽则如今己到地位然便须委曲周折仔细与理防过向有人以谯先生见得见乃谓之象一句则三百八十四爻都在其中问文公者公云此只好説话三百八十四爻中有多少事在须一一与研究始得今判府既得其要领更望详其节目
　　与前人书
　　喜知官清事简留意易书今时不以好爵自縻而笃志好学者如判府文广史二贤皆能不以富贵累其心而求为圣贤之归蜀虽占危残破而生意不絶者以有此气脉充壮之耳天地间贤人君子所聚便可卜旺气向时明道先生见横渠不存而横渠门人寖寖雕谢以为闗中旺气衰深有可忧后果有西师扰乱天下骚动学士大夫闗系安危如此今人只知安逺之防在武功而殊不知有元气者为之张主此独可与足下道也但今时易学不下百余家皆能释字义讲爻象説道理而迹其为人则徃徃与易不相似则其所言未必真知易惟伊川易传言人事最切晦翁説易于卦爻义最精而二先生非茍言之实允蹈之后学于此折焉可也连辱教章言言以学为事则知义理之心胜而富贵之念轻矣昔伊川谓谢公师直以运使而能屈节问一主簿为深知易今判府即其人矣
　　答前人书
　　易惟乾坤二卦是天地健顺干断不可一毫私意议惟上九言有悔夫子言是以动而有悔则只説人到干上九便退有何悔若坤则于初与上致穉隂极隂之戒然以坤之本体求之则坤只是一个顺亦无坚氷战野之失自二卦之后则变化生生却多有悔吝凶咎所以夫子言易有太极是生两仪两仪生四象四象生八卦八卦定吉凶则或吉或凶却在八卦八卦相错之时所谓两仪四象只是纯然健顺之气那时未见吉凶在卑意谓玩易只须于四圣人卦爻象辞平易思量去使纯乎天理之正勿以后世人伪私欲参之并勿引惹背意方见得三百八十四爻都是洁净精防而吾之所以日用常行都自有纯然天理一脉平平坦坦安稳快乐所得彻头彻尾时是甚次第更説甚王侯卿相与夫释老升仙入定惊动天地便是剥之硕果不食伊川言剥于上则生于下人生至此上下与天地同流岂曰小补之哉某因判府屈己好问之笃率易言此便是濓溪令二程求仲尼顔子乐处所乐何事也
　　答赵传之书
　　所问河图生成数相乗为四十五生极于五成数至九合而言之五九合四十五及一年中八卦各得四十五自是可通大扺河洛两图是道之体用凡所谓道无出于此两图之外者莫不皆通愈求愈有只是要入身子体之为难只如孝弟二字一日十二时中有多少未尽善处须要行得似曾闵充而至尧舜方是极头来谕震干巽艮坤兑变而坎离不与亦看得分晓然兑震巽艮凡两卦倒转成一卦如頥大过中孚小过文公以为皆是坎离之变頥是大的离中孚是厚画的离小过是厚画的坎大过是大的坎则坎离未尝不变更细思之近来熟看双峯五行生出次序并金陵拟议周先生二程先生之説其释周程则善矣五行生出之次如邵子天开于子地辟于丑乃水先生又岐黄书论人之生也男先生左肾女先生右肾都是先生水其金木土圣人言其气双峯论其质又言程子未见濓溪太极图更当详思熟议也闻执经问道者甚众此尤当今仕进者之所无然某窃有一説姑以见意夫光明者聚蠧之阶铮铮者招怨之府有明伦之主而人情舍此安之此固慕羶懐德不容却去但谦谦有终劳而不伐功而不德归美从长无形一言然后为至希夷谓名者事物之所忌宜深体之所谓一阳至六阳疎宻始难终易之説甚看得好晦翁与门人亦曾以疎宻处为难説足下既言六阳则六阳亦然阳固难长易盈却方盛时已有衰倚之隂之盛顿然便在眼前却不知如何亦如此先疎后宻又春分卯中秋分酉中与卦不相应这处亦难説康节如此言时必复有意干凿度亦是一件文字但易书除希夷康节伊川晦翁之外或得或失中间亦岂无是处又如朱汉上辈亦有好处亦有不尽处惟麻衣易是南康戴主簿所作晦翁己辩其伪此却不必读也
　　与税巽父书
　　伏覩启蒙小传自图象至卦爻及上下经皆不离乎九仰见用功精宻之至益用降叹但其间畧有可商量处序中取扬子云谓文王重易六爻此汉儒之误前贤己详辨之矣恐更不必引用后学必生疑惑也河图虚五与十闗子明文公虽曾如此説却别用起一义以图观之则未尝虚也下又言河图洛书十无位洛书则可言十无位惟河图则十随五在中所以文公启防五与十相守而居于中则是有位矣所言六极与五福同居九畴此是洪范所陈耳箕子亦不敢分明説六极是十洛书分明除却十数今既言易学只当据图中见在説所言文王谛玩洛书而作后天邵子止言乾坤交而为泰坎离交而为既济置干于西北退坤于东南长子用事而长女代母坎离得位而兑艮为偶又曰震兑始交故当朝夕之位坎离交之极故当子午之位巽艮不交而隂阳尤杂故当用中之偏乾坤纯全故当不用之位似只言八卦交而为后天文公亦如此説却未见因洛书而作后天之法象也所画竒偶图竒图甚穏偶图二属乙十属癸此两数俱归坤今乃止言离巽更有説否十数盖乾坤鎻了头尾而六子居中也生成图较差他处尚未活然恐更有深造千万下教
　　劄
　　代上谢司谏劄子
　　某顿首再拜揆令春事缥缈万緑纷敷恭惟某官仁义前陈嘉猷辰告神依正直台候之福如川之增某情动于中而形于言有严吏墨上尘记司伏祈省视某月仪长语不敢效世俗窃惟先生以忠正诚明之学格圣天子好贤乐谏之心九重寸地清虚四海受福之地也天下受其赐者造化亦厚其报当然之理耳自天申之夫岂人只某恭审国之有谏官所以正救得失献替可否警悟君心之要职也寳绍以来有美无规朝廷气象淹淹识者叹恨自先生晋登言路有谋必告有懐必陈紏缪格非必欲杜羣枉而开众正一言脱口天下诵咏四谏风采复见今日岂可与鸣朝阳者同日语乎渡江谏官惟龟山先生议论尚剀切至今颂美执事可齐肩而比迹矣中兴之治敢为天下贺
　　又
　　某合阳晚后粗知读书自习声律已服大名于方册继记年谊惟不获叙团栾之拜情分竟疎濶乡间嵗被边祸寖寖不可支持岂无巧妇奈亡馎饦之资何某久有江湖心而义不能昨春摄守昌溪今已获汰而本阙亦遂过满势可遂其瞻依之情谨述愚见裁成短书因便申缴望赐覧瞩借顺风而俾之前浩荡之懐不日倾写伏楮曷胜拳切
　　通防守田都统劄子
　　某半生碌碌未得晋谒光仪毎闻襟量豁达浩无边际用不敢赘时俗长语上渎融明首乞崇谅某前年奉华光先生诲语闻谈及判府碉门隽功老仙抚掌击节称诵再四坐间诸名公莫不钦服判府投机应变之妙畧不世出谓边钥得贤如此太平有期咸欲赓滴博蓬婆之诗为判府贺比来老仙视师汉沔乃烦牙纛镇防殆有深意此地荆襄咽喉西蜀根柢知判府必能以守碉门者守防则可无后顾直指汉中今果坐防殊勲凡我师得志于外者不可谓非守于内者之力公论如此非佞非佞学生炎夘颛防寡学天假其逄获在照临之侧判官不以年少书生斥去之乃宠遇异等推置赤心夫何修而得此苐晚辈乍遇殊知陶冶之赐大矣某谬悠分职四月中已遂过满使长不许遽辞绊以权倅强顔负乗倍益羞怍近日力禀巳为申上差正官不过初秋出江未审学生可乞假一防涪上否盖拙荆未祔先茔欲议归藏此愿才毕当伏谒防辕致九顿之谢未见顔色修辞冐昧无任战惧伏乞照临
　　代贺乔宾王入幕劄子
　　恭审某官心画孤髙材具卓越物来能名恢恢有余事至能应多多益办阃垣图任旧人共政置公崇幕盖将相与上下议论举雕瘁困竭之蜀而春生之平凖权衡时措得宜阖辟弛张机防切中自今操赢贡以佐中兴士安不专美于昔矣某假守三峡中如坐深井底闻鸿最晚贺燕尤稽海月孤髙烂照此心想不容形遁也昌溪乃髙人旧逰涧黍嵓禾梦想可数下流囬易之禁既严齐民薇蕨之歌己赋某固分甘菽水与晚猿夜鹤歌舞飞仙之遗风而薰煎坐困根本当念夜登筹边东望旧隠亦有以慨明月緑萝之清闲而怜之乎僣凟惶恐
　　贺王禹锡使君就制幕交割劄子
　　某借恩光于桃李塲中旧矣妆红靓白终不足以缋画春风惟粹抱和襟容而谅之某曩擘牋事长方惧玷凟辱赐寳翰字字鸣谦一诵一感自后翘企乌樯不复上状情文有疎而炯炯寸丹惟杓与岱七月伏覩制劄促先生来赴黔山千里一时改观某不胜向风踊跃谓归舟晚节有华其遇继闻又以凉风彻暑为期私计鄙懐重在爱敬其亲非过为恬澹虚徐以土苴利禄诵圣贤之书身圣贤之行既见君子心胡不降恭审先生红新涤油碧借留蜀文章士扬鸿名誉盛德入耳而不烦矣某谓人夸五马贵先生轻千驷而勿视人羡两轓朱先生厌文绣而不贪人喜二千石先生薄膏粱而弗嗜夫畀虎符镇龙藩列五马禄二千石运幄中之筹无足以誉先生者惟象纬不移躔龟章坐入手拜舞斑衣问安燕寝黔南分野正南极老人星乐旺之地此某所以百拜喜舞乐为先生道也某满替巳久趍参有期先此申贺伏乞台察
　　代赵大寜上游丞相劄子
