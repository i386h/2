<!-- { "loadSidebar": true } -->
　　右臣今月初八日准尚书省劄子六月二十四日三省同奉圣防除臣依旧寳章阁学士知泉州除已望阙谢恩外臣竹宫奉祠甫颁涣渥桐城出守复玷新纶申命甚休省躬若厉伏念臣曩陪羣彦获侍禁除王褒之遇明君每喜得行于直道韩愈之傲相国岂虞潜伏于危机坐投闲者六年复被劾而三黜自分翳林泉而槁死岂图见日月之昭明属调更化之误畀专城之绶靖言若昔曽沗斯除合浦之珠复还敢不敬承于天命贪泉之水再酌恐犹未免于人言牛负轭以莫胜鸟伤弓而輙畏冐当委寄定速颠隮伏愿皇帝陛下念簮履之遗改丝纶之宠别选良吏爲治宣圣化于海濵仍令祠官祝厘歌丰年于农畆所有省劄臣未敢祗受
　　第二辞免状
　　臣比准省劄备奉圣防除臣依旧寳章阁学士知泉州寻具辞免伏准今月十四日诏书赐臣不允者臣比控忱辞上勤报告对天捧读局地怀惭欲王之德意志虑达万民固荷圣恩之重称臣之笔墨议论妙天下敢当天语之褒况文学止于润身而政事可以及物若稽徃哲具有芳猷修以翰墨致身而对客每好谈于吏事轼以词章名世而居官常自任以吏能乃知学古之儒不薄综世之务眷兹南服常用词人倪思初出镇于绍熙德秀复典麾于绍定凡一再命或四三辞一则以地望雄重军民杂处爲忧一则以民力焦熬宗族衍蕃爲说昔者已非其旧今焉又不如前岂应孤危一介之臣能继笃棐二人之辙伏愿皇帝陛下念臣曽沗侯藩之寄察臣非辞王事之劳亦思以奏最闻又恐不胜任免陈力就列不能者止何敢饰情发号施令罔有不臧毋嫌致命所有恩命臣未敢祗受
　　第三辞免状
　　某昨再具辞免除某依旧寳章阁学士知泉州伏准尚书省劄子备奉七月二十二日圣防依已降诏不允不得再有陈情者窃念某去国九年屏居六载虽在畎畆未尝一念忘君兹蒙公朝起废予郡岂不欲奉命驰驱以布宣德意窃縁温陵旧日史嵩之曽以某姓名进拟濮斗南寻即承风防论劾诬词丑诋汚蔑素行某更何顔以延见吏民耶不宁惟是斗南后来亦出知此郡其交割月日与罢命到日不相后先闽中士大夫皆言温陵早是荒残雕弊更经此一畨送迎扫刷则愈不可爲矣若使某在郡整龊究理则有脩怨之嫌寝黙不言则贻败官之谴某虽至愚极陋粗知义理实不愿与之爲代欲望朝廷特赐敷奏俾某获免是行仍奉祠官香火爲太平幸民不胜至感
　　辞免除权吏部侍郎状
　　臣今月二十四日准尚书省劄子备奉御笔除臣权吏部侍郎日下供职内有兼职依旧者涣若出纶震于闻命窃以甘泉扈从以侍臣爲邦家之光选部典铨以小宰爲人物之鉴匪畴夙望曷称亲除如臣者猥自遐陬躐登朝序才能甚短如鼎之不可以柱车文体近浮如玉之不可以爲谷偶值清朝之更化忽陪羣彦以同升谬当记注之筵复玷词翰之选赤墀载笔几瞻言动之容红烛燃窻两被传宣之宠虽曰儒生之荣遇每惭徃哲之髙风方戒满盈又叨甄擢官清易旷甫半岁而三迁恩重难酬不一月而再命倘冐承于殊渥恐交啧于烦言伏望圣慈俯矜愚悃于赞书之未出择髦士之攸宜庶安私情允惬公论所有恩命未敢祗受
　　第二辞免状
　　某比于今月二十四日伏凖省劄备奉御笔除某权吏部侍郎兼职依旧寻具辞免奉圣防不允重惟吏侍之迁实髙诸曹非知人之明不足以鉴裁流品非秉法之正不足以检柅吏奸比者某共贰之初以卯退朝以辰入局典吏抱案迁官满庭爱惜分隂仅可区拨而才不周于繁剧智不足于绵以所不能之人居所甚重之职因循之久易生茍玩岂图异渥复畀陈人若贪恩荣冐昧以处则必以庸踈抵于旷败欲望朝廷特赐敷奏得从寝免庶几上不以累圣鉴下不以溢愚分所有省劄未敢祗受











　　钦定四库全书
　　鹤林集巻二十四　　　　　宋　呉泳　撰状
　　辞免除寳章阁学士知温州状
　　右臣八月初五日准尚书省劄子三省同奉圣防除臣寳章阁学士知温州除已望阙谢恩外某闻命之始拊心若惊窃念臣罢守闲居杜门退省敛文采于莫争之地尚黄离之得中饬行防于不睹之间庶素履之无咎犹恐林泉之不宻易于言语之招尤沉潜圣经陶咏皇化退不草耕东臯之赋进不谋上北阙之书岂自意于遭逢忽起臣于闲废一去而奔阳瞿本无深罪杨亿之心再迁而得颍州似有复用臣修之渐既畀之以古诸侯之任又华之以真学士之班衔此鸿私继之感泣然念恩隆则受者愧官盛则嫉者深况莫荣于手足之亲而相比为股肱之郡寳婺固中州之望东瓯尤多士之邦匪得通今学古之才曷胜御众牧人之寄伏惟皇帝陛下以惠安黎元为务以表选良吏为先乞回新除改畀宿望则臣虽在江上祝厘之日亦犹海濵宣化之时所有省劄臣未敢只受
　　第二辞免状
　　照防某近者辞免除寳章阁学士知温州奉圣防不允令学士降诏者某闻之慈父不弃无益之子仁君不遗无用之臣至爱虽隆自量贵审如某者猥由疎逺获际休明三载禁林已媿作命代言之选一年便郡又无承流宣化之功皆繇学力之不充遂致人言之交谪若以愈傲相国而获罪犹有可言或疑黯薄淮阳而要君则为已甚方欲杜门而省咎复防畀郡而起家敛容而拜除书已觉恩濡于春露挥涕而读答诏便如尘洗于天波谓心事之端良而发为训词谓德履之醇亮而达为政事不但记琳宫之散吏又得为圣代之全人只服宠灵岂宜逊避然念永嘉望地延阁隆名脱使某冐宠以居择安而受则恐解绶而投闲者各起向荣竸进之志懐章而需次者必萌觖望不满之心虽有寸忠莫容再凟伏望朝廷曲如敷奏特寝误恩芝兰之性自幽常有避羣芳之意葵藿之心终在宁无倾皜日之诚所有省劄某未敢只受
　　辞免起居舍人兼权吏侍兼直学士院状
　　右臣今月十一日恭奉御笔除臣起居舍人兼权吏部侍郎兼直学士院者涣纶沓至拊已兢惭窃以柱史周官翰林唐制记言殿下至元丰而始分寓直禁中暨开寳而昉置矧右铨之要任皆天下之清官非宿德不除非英才不畀如臣者学殖将槁笔花就芜遭逢盛明之朝屡玷清切之选东壁图书之府已叨再入之荣紫防词命之垣又歴三迁之宠视登瀛列仙则有媿较渡江诸老则弗如曲荷简知复加亲擢谓臣曽摄官记注故华之以右防之除谓臣甞兼掌赞书故陞之以北门之直地愈亲则责愈重宠益厚则心益惊难以一身而兼数器英俊常有积薪之叹弟兄岂无连茹之嫌倘非控辞恐速颠踬欲乞睿防收回误恩庶逃维鹈在梁之讥少安斥鷃知足之分所有恩命臣未敢只受伏勑防
　　第二辞免状
　　某皆防恩除起居舍人兼权吏部侍郎兼直学士院寻具奏辞免恭奉圣防不允者窃以大君之命固莫容违小臣之私所当控请伏念某得生孤露承绪单平读蓼莪之什以茹悲咏棠棣之华而相友辞章骫骳殆非台阁之文言论迂疎岂识朝廷之体敢不遐遗于圣代俾聫仕籍于清朝自衡厥心已过其分今者某既叨荣于螭陛而弟某复分察于乌台一日并除孤衷増惕歴数先朝之盛典仅传元祐之两苏轼方立柱下以记言辙亦上谏坡而论事处连茹之嫌而弗避虽有彛章踵并驺之辙以分趋敢当异数若俞音之终閟恐愚分之难安兄弟二人敢效孔鸾之集君臣一体愿怜犬马之诚欲望朝廷特为敷奏处分施行
　　第三辞免状
　　某皆防恩除起居舍人兼权吏部侍郎兼直学士院兼职依旧寻具辞免恭奉圣防不允某窃见吏部侍郎旧比止有二员洪咨防系正除左侍郎袁甫系暂兼权右侍郎今袁甫虽除起居郎兼权中书舍人窃縁省劄内有兼职人依旧指挥一项未委某合与不合供职取自朝廷处分施行且某既除右史兼权吏侍又直禁林若并兼中书舍人不惟文字繁委难以通摄俊乂如林某实何人敢独当其任近者洪咨防兼直学士院日亦曽辞免上三房职事近例可考并乞朝廷敷奏改畀时髦令某免兼施行
　　辞免陞兼修玉牒官状
　　某凖尚书省劄子三月初二日三省同奉圣防令臣陞兼修玉牒官其余兼职依旧者臣荐叨纶命陞纂瑶编窃惟祖宗白玉之牒与金匮石室之史并传在真祖时凡与纂修之官必命词臣为之知制诰梁周翰盖其选也非学识粹正不足以明祖宗之宪章非笔端丽腴不足以纪帝王之符瑞如臣者探道未博摛文弗工二年供奉翰林三年讨论帝籍眎五凤楼手何敢輙窥其藩廼防误恩躐升一级俾踵前修故事忝窃甚矣知臣莫若君知言莫若心傥或冐昧只承未免孤负隆委欲乞收回涣渥改畀英髦庶几小臣稍安愚分所有恩命臣未敢只受
　　辞免除寳章阁直学士知宁国府状
　　臣今月二十二日准尚书省劄子六月十一日三省同奉圣防吴某除寳章阁直学士差知宁国府臣顷遭台评俯伏山舍拱迟明命忽叨除书伏念臣圣代迂儒西州朴学三纪之陟仕版曽无居官赫赫之称十年之簉朝行亦靡论事竒竒之操岂意九重之简防谬当两制之清华受宠过多揆才莫称遂至满盈之极自贻颠踬之虞犹頼上德仁慈圣朝大不惟不加重汰且华之以直学士之班不惟不与真祠又畀之以古诸侯之任岂轸念供奉翰林之久抑凝思对敭玉陛之忠是有此除以荣其去但宛陵近郡妫阁隆名疎逺之臣冐昧而处则恐人言之未已有孤圣造之曲成伏望皇帝陛下骏发睿谟收回涣渥俾就江湖之上获寻香火之縁不胜战灼俟命之至所有恩命臣未敢只受
　　第二辞免状
　　某近者伏准省劄三省同奉圣防除某寳章阁直学士差知宁国府寻具辞免状闻奏恭被温诏未赐允俞仰戴鸿慈罙深感惧窃惟圣祖神宗优待词臣非他官比虽曰以罪去国寻复分畀藩符杨亿临汝欧阳修上蔡王禹偁黄冈洪迈镇江周必大建宁倪思太平或近一年降防或越数月出命或不出浃旬之内即颁除书而四五臣者髙行挺特皇文黼藻被此宠光固亡忝愧如臣无深识足以爽邦无英辞可以纬国谬当两制几跨五年较之先儒但有惭色矧今遭论未久只宜引分投闲而圣上率由旧章辅臣好行故事望藩华阁蕃锡过优揆之疎庸恐难称塞伏乞钧造曲赐开陈改畀祠官俾安分愿
　　辞免知隆兴府状
　　臣今月初三日承安吉州递送到尚书省劄子坐准八月二十三日三省同奉圣防除臣依旧寳章阁学士知隆兴府除已望阙谢恩外臣荐叨温渥申畀名麾愧浮于荣感继以泣臣窃以带湖襟楚莫如江左之上游帘雨栋云无若洪都之新府山川崛竒而地形壮臯壤平沃而民物繁盖自唐开节镇以来而其国视侯藩为重匪畴明牧曷殿大邦而臣明不足以爽师和不足以吁众诵謏闻于六籍之囿自知学力之不充奏薄技于羣英之林每叹词章之无用矧栗里居闲之嵗久而漳濵卧疾之日长壮心虺隤精意牢落若处以众大当要冲之郡则将贻罢软不胜任之忧比尝控免于南泉今敢冐临于西道俱为君命固无恶前从后之心其在人言恐有就易辞难之谤臣之出处心实徬徨伏愿皇帝陛下濬发明威亟收涣号别咨良吏俾分铜虎之符就使老臣仍奉玉隆之廪所有省劄臣未敢祗受
　　第二辞免状
