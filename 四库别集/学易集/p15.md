<!-- { "loadSidebar": true } -->
　　维政和二年五月壬戌钜野王君升之卒于京师七月丙辰返柩于郓乡人所厚善皆防哭其孤儿孟博出临终书二纸遗余言嵎不幸病且死妻弱子幼恐此骨流落不得下从先人伏惟哀怜与诸贤经纪之书凡百余字语无错缪问其家言病甚棺敛皆能自营将絶付嘱后事情不悲哽既授书其子教以而达余状遂奄奄不能言余属皆哭尽哀因相与定计告其家以八月乙酉先墓之丙穴索槖中空无有卖屋未即售合凡赙赠得钱九万五千乃使斵石治穿买椽席灰苇诸下里物事皆前为之期如期而窆君黄州翰林公之孙寳文公之子少不羁既长学问尤防汉书效李长吉为诗有思致其亲至破产雅不喜孅啬又体羸多疾日事药饵因积贫窭得官未及赴疾亟寿止四十有一惟前人悲哀称述必着文字乃作诔以见意其词曰大钧无垠一播万殊靡生不遂条达纷敷孰戕尔根隆夏陨枯哀哀若人亦孔之辜伟君髙门一世楷橅遗烈言言休声吴吴爰及穆考养徳丰腴维君妙龄孔鸾将雏踵武前修建斾礼舆逢辰清明驾言驰驱畴或柅旃罔所适徂机心日灰骄色自耡名列士版身佚里闾优游卒嵗文史为娱毓草艺木畦苑踌躇良朋萃止肴设醴退察其私盎不宿储宁独贫攻亦复病拘萧然壁立副是形癯休文革带计月有余幼安絮巾当暑不除乳石断下糜粥充虚长为散人庻以全躯云胡逺行旅舍僒拘沈疴顿剧颠倒医巫东野后事孝权遗书岂无他人顾以属余呜呼哀哉壮心兮摧頽白日兮须臾永违兮昭代下沦兮幽墟大暮兮何晨冥行兮空居嫠妇兮嗷嗷幼子兮呱呱谁与兮晤歌獝狂兮防魖谓君兮非存君墨兮犹濡谓君兮非亡君屋兮谁庐折芳馨兮素华湛玉沥兮清酤况思君兮不见揽涕泪兮欷歔呜呼哀哉蹇物化之徂迁慨有生之迷途何神爽之泰定临惊惧而弗逾遵宁宅于先丘写幽愤于素旟庶无愆于遗托君亦不昧夫所如
　　祭文
　　祭蔡致之文
　　呜呼哀哉惟君行已莅官蔚有模楷庄重安和备于众事而欿焉若不足事机情刃纷其靡避兮端殖义以自赡谓深固之未易揺兮少偾而则折彼苍之不灵兮将人事之憾也君之志已乎莫申讵常僚之能知文史足用而华采不售色养维谨宗族称之而弱贫以遐遗恢然无畔不忍与物忤而怨者或瞰其私繄君生之不逢兮又无以善其死母安季子妻返外氏兮女病而无壮子惸然单柩魂愔愔而俱往兮卒无所止昔官守不祥遭故者实多羌改筑以即利兮意且如善人何曽迪君以祸福兮谓善不善者非耶呜呼哀哉君容恍如故兮音欬欻其未歇聨车骑衔杯酒之不可再兮独安取彼异域肴寒酒薄君其勿吐而餐之兮遂于此乎永诀
　　祭韩择之文
　　呜呼士之逢时贵植本原稽其遇合繄命之存公抱利器举无留难材誉籍甚师聴孔諠粤繇眷知茂对异恩襃语绸缪锡马既蕃辙自西征来骋东轩揽辔驻车剖剧拨烦豪猾逺屏民力用寛我馌是丰我褐是完谓兹趣装归侍禁垣典领事枢逸驾腾骞谁使奄忽中昼徂犇维帝识公公实自论誓不徒报捐躯丧元遇事感激前靡险艰失寝弃食力竭气殚尽瘁以殁此心如丹呜呼哀哉惟我衰宗早接世昏占籍封圻熟公话言苶然疾病枉驾在门视我砭艾情义益敦岂其翼朝朅为营魂客未就车食不终飱幼孺号呼泣血摧肝吏卒陨泪闾巷永叹百身可赎往叩天阍我独疲卧莫抚公棺肴觞申奠瞻涕汍澜呜呼哀哉
　　祭王彦祖文
　　惟公徳履沈茂践杨髙华服休五朝受社百嵗名臣之后风流顿还竚公来归永有瞻望数舍之隔倐然不留奄弃东维空号左毂呜呼哀哉凡我里社防润袭芳异声同悲寓此巵酒呜呼哀哉
　　祭贾正之文
　　嵗在敦牂识公于郑澹其相求交情以定周旋契阔十有六年每见逾厚意加于前晚以季女归我犹子载营莬裘共此州里公年长我雅多尝更侧闻道要又我所兄情均天伦义兼友益三日不谈舌本荆棘间尝谓言奈何捐书维扬老子同味其腴祁寒暑雨晤言不废欣然忘懐嵗月以逝公居有林尊俎累开我肴菲薄驾言肯来阙然浃日往叩公户胡恙之亟瞑卧不语呜呼哀哉死生夜旦有来必还公归不迷夫尚何言而独固陋知我益寡流水髙山谁当闻者迁骨于郑公则不亡神其下来歆此一觞
　　代祭王左相文
　　穆穆王公盛徳之兴世有显闻以逺厥声曰嘉与商实相西京自导至俭江左厎平惟皇有作克昌厥辅擢之不疑机柄以付训齐臣工新美王度二纪艰哉始卒公助据古殚洽傅谊雍容丙吉寛大胡广中庸年髙弥劭道大益冲古之惇史举世是宗夫岂一名厥有大节繁溃危疑谈笑以决渊渟无波山立不折皇哉得公千百而一惟皇厌世御气上宾公亦不憖奄忽收神幽明异趣竟为君臣公乎知终实哀斯人斯人是哀亦私自唁公方通显其则疎贱省户选郎宰府除掾推毂提衡媒之上眷退而味公直道是依不以势合亦不以离风雨如晦金石能移阅人孔多曽独见知方以外使越在西境薨问奄至哀惶悲哽蓄厚不赀覆以俄顷一诀终天无复音謦呜呼哀哉三台夜坼一鉴朝亡宅更平仲襚归栁庄殡帷沈寂铭旐飞扬城空鹤去剑没龙藏呜呼哀哉想公仪兮倐如故魂幻眇兮今焉处施则厚兮报无所临文辞兮涕零雨呜呼哀哉尚飨
　　祭弟法曹文
　　月日兄某与弟某以清酌庻羞之奠致祭于我亡弟法曹之灵我等流于荒裔继罹酷罚零丁孤苦弟所委悉六月晦前得疾虽病尚能言语嘱累后事过朔以来昏闭三日以及大故举家号呼殒絶相属门户一破万事瓦解头绪错迕无所措手阿爹旅柩别寓新兴阿姊堂殡未测所向汝之孀幼法堂归郓岂肯违汝易箦之言讯之有司谓当奏画孀幼呱呱亦以事诉万里跋涉是归之死温存暖热要吾二人以此筹量遂卜近郊其地丁向西北郁然搆为新宫百步而逺又弟三子长策崇寳后汝九日亦复夭化袝于室隅同就安厝鸣呼哀哉葢棺之后人理了足万事体歇尚复何言汝兄与弟身任百责日重一日谁助我者此于吾弟能忘懐耶平时话言一本礼法稠沓郑重雅所信可死亦不昧惟此一念恒毋沦溺世间诸縁自有次第以吾二人殷勤办防似无足忧汝目不瞑岂有恋耶咄汝往哉舍此痴爱窆后三日肴酒安慰骨肉皆临尚愿歆兹









　　学易集巻八
