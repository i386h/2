<!-- { "loadSidebar": true } -->
　　顺天府府尹臣刘宗周谨奏为再恳天恩臣病万难供职仰候罢斥事臣于本月十七日为微臣患病不能供职恳乞圣恩俯赐罢斥以全分义事奉圣旨京尹事剧正须实心办职刘宗周着加意料理不必引疾求去该部知道钦此臣捧诵温纶不胜惶悚夫京府为天下之剧司皇上之所鉴也当地方凋敝之后国计民生料理倍艰又皇上之所鉴也此而责之以实心办职其所以策励微臣意良独至臣敢不奉以周旋而臣亦尝反而求之果能身视民家视事乎肃清辇毂称首善乎于此有一毫或歉已成瘝旷开罪圣明死有余愧不幸又继之以病处心愈苦旷职愈甚即今沉痼之身气息奄奄腹坚如土上下痞隔臣犹日勉强对吏书遣发诸案而精神恍惚管摄难周百弊承之将如皇上加意料理之旨何念及此而臣尚可一日在事乎哉嗟乎人臣策名委贽身非已有死生以之矧遭际圣明一旦从草莱起崇班何忍遽尔言去即臣三十年病骨久与沟壑为邻其间屡进屡退虽不能以三年淹而终未敢果于忘世黾勉此出一博桑榆乃今日犬马之力已竭区区之心无可自效狼狈支离通国之人知之而独不为圣明所鉴察将谓别有假托苟遂私图此臣之所大恐也欺罔人臣之大恶而臣故蹈之平生所学之谓何仰祈圣明俯鉴臣病万非假托特允臣请赐之罢斥庻得别简贤才副京兆之职则皇上为地方计委出于此而亦臣之所为地方计也如臣不肖不能仰副皇上责成之意辗转于怀辜负圣恩直当结之生生世世以图报称臣无任激切再陈之至
　　三申请告疏【崇祯庚午九月十五日上】
　　顺天府府尹臣刘宗周谨奏为微臣乆病难痊续申前请恳恩终赐罢斥事臣因患病不能供职于本年七月两疏乞骸未蒙俞允煌煌严旨勉臣以实心干办者不一而足且责臣坚求自使使微臣处此无地可容不得已力疾任事会科场在即拮据正殷臣以尫然病魄日夕饮水惟恐开万一之疎虞而今幸已告竣矣自此府事稍闲或得优游卧理一面便于调摄以就痊可徐图干办少报鸿恩臣之愿也不意臣病日痼臣体愈羸前者犹患在脾胃而今则转授于神明昼忽忽以健忘夜怔忡而废寐至于胆汁上溢膀胱下遗医者谓此二阳之症发于心脾人不常见衰年得之多犯不治者臣念病势如此报恩之日亦已无多惟有奄奄坐毙以身殉官已耳然其如尸旷之日积何哉时方多事畿辅重地政须弹压之得人内有京尹外有抚按两者提衡而论不谓京尹一官果可从卧理也前者抚臣方大任以病请而皇上允其去按臣董羽宸以病请而皇上允其去今道臣张春复患病而皇上又行查勘赐允有日矣此岂皇上有私于三臣哉地方之责重而自便之图有所不暇问也何独至于臣而靳之臣平生无他技止此爱君忧国之念矢之天性臣虽退处之日长江湖廊庙总无异视即臣受事以来朝斯夕斯无一刻不从地方起见几于寝食俱废智短才困羸病之躯遂不觉浸寻以至于剧皇天后土实鉴臣心使臣力有一毫未尽尚可勉効之君父则臣终不敢为乞骸之举况屡旨在前凛然斧钺臣宁不知所以自处至于一请再请而不已臣之心有不胜其若刺者矣总之臣身不足惜而地方之责终不可负伏望圣明鉴察倘念臣前后悃诚委非矫饰亟赐允放使臣虽不肖不致以尸旷之罪久病地方则于综核职业之中寓曲成人才之道亦励世磨钝之大机也臣无任激切待命之至
　　请恤畿辅凋残疏【崇祯庚午九月上】
　　顺天府府尹臣刘宗周谨奏为畿辅凋残未起圣明轸念时殷谨竭愚悃仰承徳意以固邦本事臣待罪京尹有日愧无丝毫补于地方顷从邸报中屡绎明旨仰见我皇上虑切民艰当地方凋残之后亟欲起流离琐尾而置之生全以为邦本计至悉也至以抚绥专责之府县有司则臣于所属州县其敢以膜外视哉惟是病废日乆一切不能料理毎从州县文移往来间问民疾苦未尝不耿耿于心苟可以为民请命者臣终不敢置之不问也如大宛则称有佥商之苦中人之家一经报商则千金立尽以其预垫之为累也及上纳本色又以铺垫累故领价虽倍于所估而反不免有倾家之患今度此役终不可罢也当令商人先领价而后收物料至内府钱粮仍令各衙门官收官解庻可少苏商困如外州县则称有派买豆料之苦既运津矣又运蓟矣又运京矣官价不满半而里胥坐派之细戸滑者多干没焉纷纷科敛鸡犬不宁小民尚有乐生之望乎倘邉事尚无税驾此后宜稍増其价召商承买不以累富民庻可少苏民困抑又有钱粮火耗兑头之苦顷大兴县民鲁虎纳大粮八两二钱而粮戸勒耗至九钱是加一取耗也臣已久行禁饬而犹若是则从前积弊尚忍言乎至进宫子粒有加三四者矣问其故曰进宫有滴珠有铺垫明坐加一而衙门吏书遂得借口需索以滥觞至此则莫若法行自近先除上供之近例为有司倡而兑耗之弊不革自罢至大兴等县尝请平粜银两矣积储小民之大命而夺于平粜者半又议孤贫月粮及节孝优恤皆另行设处计设处之方惟有多罚赎锾为民厉而已不然恐积储终属之虚丈而全以平粜夺也则新饷之当暂免者一昌平等州县尝请典铺银两矣大兵之后富民莫保其家即流寓者又挈赀而遁向所取之酌分者势难望门悬坐也间有开张如故而官家増一畨酌分典铺复増一畨子钱承平之日富民犹自不堪况此日之贫民乎则新饷之当暂免者二通州又请祗候马夫银两矣该州以赈济之故并一州各官俸薪尽行捐助能复留以助饷乎于此而必取盈焉恐本官点金无术也一州如此他州县可知则新饷之当暂免者三至各州县库吏之告瘁也大率半年而破家葢州县公费无多又额存节省势不得不坐筦库以赔垫而此赔垫者有司又多以迎奉上官如丰润一库书在事一年而垫抚按闗三院交际至三百金能不辗转偿之小民乎则新饷之当暂免者四至舆隶人役之纷纷见告也业虎而翼矣犹恃有雇役钱少润其齿吻即雇役不无虚冒近已厘之赋役全书中又加抽扣焉是翼饿虎也委吾民以鱼肉又孰餍之则新饷之当暂免者五而臣于此重有感焉民生至今日困极矣而畿辅之困为尤甚外省直之民困于征缮者役有常供赋有定额至畿辅则头绪纷然错出今日佥商明日报役今日派庄头明日拨坟戸官吏得以因缘为奸勲珰得以辗转肆虐遂不禁日朘月削以趋于尽况重之以兵燹安问孑遗自非为人上者解烦涤苛一意与民休息持之以数年之乆鲜有能复其生理登之小康者借曰军兴告急奈何以天下之大不能寛此汤沐子孙乎迩者盗贼公行辇毂之下不时见告孰非饥寒所迫以至于此者汉臣有言安之耶抑胜之耶如安之之道除前项轻徭薄赋外莫若有司躬先教化讲乡约以蒸善良行保甲以戢奸宄而刑罚非所先焉彼固所谓胜之而已今日法网不可谓不宻而奸愈起盗愈甚何故臣尝奉旨着保甲事宜为都人倡而权在五城动多掣肘臣毎至地方讲约居民多感动者至问司坊官以保与甲位署多茫然不解又何论条教之详条教且不解又何论身教葢先王化民成俗之道乆矣其不讲也臣于是知今天下遂无吏治矣世道之衰生民之困何日之瘳所恃圣明在上毅然以古昔圣王为法先抚字而后催科重教化而缓刑罚使天下则而象之惠此畿辅以绥四方天下庻有太平之望乎臣去国之身报恩无地犹不禁款款之愚倘蒙当事者不以为迂酌议施行地方幸甚
　　应召请寛限疏【崇祯乙亥八月十五日在籍上】
　　原任顺天府府尹在籍臣刘宗周谨奏为力疾赴召恳乞圣恩少假严程以逭违玩事本年八月初三日吏部差人移咨到臣内开吏部题为钦奉圣谕事奉圣旨召在籍礼部左侍郎林钎礼部尚书孙慎行顺天府府尹刘宗周作速来京尔部马上差人催他就道不得迟延钦此钦遵等因臣宗周闻命惊惶莫知所措随设香案望阙叩头谢恩讫臣即刻日就道趋赴严程凛王言之郑重义不暇为反顾谋矣惟是臣以犬马之疾乞恩在告者五年于兹而竟无起色乃者夏秋以来复以暑湿交侵骤染疟症江南之人独此为虐毎闲日则寒热交作昏晕数时饮食不进如是者旬有余日而臣积弱之体益成委顿之势一旦奉此简书臣虽黾勉就道犹虞风露之不时为羸体所中因而延缓日月仰辜圣明盱衡求旧之怀则臣罪滋大臣惧滋深为此据实控闻敢祈圣恩少寛程限容臣一面调理而前至京陛见庻微臣不以违玩受谴而圣明帷葢之仁于此益着臣无任战栗吁恳之至
　　辞少司空疏崇祯【丙子正月二十五日上】
　　原任顺天府府尹臣刘宗周谨奏为圣恩洊及非常臣义尚难拜命谨据实剖陈以祈圣鉴事顷该吏部题为钦奉上传事奉圣旨刘宗周升工部左侍郎钦此钦遵臣不胜汗惶不胜惊陨臣谨即于城外私寓设香案望阙叩头讫窃有请者伏念臣向以羸病在告五年于兹一旦蒙恩特召方身在床褥之日竟以支离就道两疏控陈未蒙鉴允扶掖至京赐之陛见亲承天语之琳琅曷展臣愚之扬扢草野宠荣至此已极兼复宠降恩纶自庻僚而蜡九列之班由特简而厕司空之署臣何人斯当此殊遇而复被此殊恩苟顶踵之犹存虽捐糜以何惜惟是臣初抵都门即因误听人传致有误朝一事检举认罪词连范仁奉旨下部再拟再奉严旨范仁见在覆审间仁案一日未结则臣罪一日未正臣方日夕待罪之不暇而遽叨此殊常恩命臣亦何敢冒昧而处于此即圣明方开使过之仁其如微臣引身之义何至臣把骨如柴病苦万状心知不能胜此重任而臣尚有所未暇及也为此直披诚悃仰祈圣明查臣前日与范仁一体容臣仍在城外私寓稍事调理候刑部结案之日臣方以生死去留之身听皇上之处分则国宪既彰君恩非幸臣无任激切控陈待命之至
　　再辞少司空疏【崇祯丙子正月二十九日上】
　　原任顺天府府尹臣刘宗周谨奏为微臣感荷温纶再披血悃仰祈圣慈怜臣乆病余生俯赐遣还原籍事该臣具奏为圣恩洊及非常臣义尚难拜命谨据实控陈仰祈圣鉴事奉圣旨刘宗周新膺简命着即祗遵供职其范仁事情刑部作速奏结该衙门知道钦此钦遵臣方席藁待罪间庄诵温纶再申特简姑置臣罪不问而起臣供职臣不觉感而继之以泣虽前案未结分宜祗承新命以从事矣而无奈微臣犬马之疾日甚一日有不能勉承圣恩者伏念臣先年脾胃受伤遂成痞症百计难攻几三十年坐使精神日耗渐同废人臣通籍三十六年而歴俸不满六年原非有恬退之节足以过人猥以一生卧病艰于服官而臣反用以猎取不次叨冒至此惭负君父若何可言一旦有钦召之命则适因患疟而前症复作臣不敢不舆疾自前勉抵国门数月以来无一日不药无一日不因药加楚至于气隔胸而不降痰闭胁而不升目眊耳鸣时时昏晕止因前案未结静听处分未敢乞骸幸而勉成陛见之礼已不负微臣数千里赴召之本怀矣乃司空何地贰卿何官今天下又何等时而可以五官不灵百骸如偶者尸位其间即臣不足惜将如邦土重寄何此臣之所以闻命若惊感恩欲絶而终不能已于言也倘臣不从国家量度而徒顾此残喘乞恩自便圣明在上斧钺在前其能寛臣一人臣故不敢以假请而直述其乞骨之忱仰祈圣慈俯鉴臣情万非得已收回成命许臣以原衔回籍调理臣一日余生尚矢衔结于世世臣无任战栗待命之至
　　痛切时艰疏【崇祯丙子二月二十三日上】
