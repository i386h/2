<!-- { "loadSidebar": true } -->
　　用兵而至于多杀岂君子之所欲哉然较一时之胜负系国安危则亦有不得已而至于多杀者君子为之为国计也徳宗欲取石堡城王忠嗣以谓非二万人不可逗挠不进以此得罪方唐之盛安危之机似不在此然忠嗣终不以二万人之命易一时之功者重于杀人故也又岂以得罪为悔哉孟子曰争地以战杀人盈野争城以战杀人盈城此所谓率土地而食人肉罪不容于死夫孟子之所罪者王忠嗣之所畏也而忠嗣反不免于徳宗之贬何哉当是之时权其轻重者无如孟子之贤耳
　　輗軏
　　大车恃牛而行而輗所以驾牛者也小车恃马而行而軏所以驾马者也无輗则不可以驾牛无軏则不可以驾马輗軏不具车马虽欲行其可得乎故曰自古皆有死民无信不立为是之故也
　　书唐子西集后
　　今人得蜀人唐子西诗文二百余篇于吴少綝反覆玩味不能释手真佳作也余观近世文人其议论精深雅有先辈风流的然可施于用如此公殆无而仅有也惜其不年赍恨以没可为太息壬寅六月七日
　　书倦防杂録后
　　此书记胥魁之卖女羣吏之偕逃辨诬也表何仙之腐败于师之丑秽辟邪也慢行之逾垣跣足之规利诛奸也予于是见斯人之不可惑矣戯述如是不无小补岂独贤于已乎靖康元年十一月二十日螺川书室书
　　题了斋所书解禅偈后
　　了斋谓佛为觉谓禅为定人人皆可学而至如使足日俱到便登圣地至于不歴堦级如吾儒所谓由之而行非行之者葢未之甞言以待学者自得焉故甞爱司马温公解禅偈其意犹此其书以与人不知凡几本而李兴祖得之字画尤妙爱其字而求其意二公之心可见矣子思子之言曰或生而知之或学而知之或困而知之及其知之一也或安而行之或利而行之或勉强而行之及其成功一也粗妙两融心迹一致虽圣人复起不易其言矣彼以舍迹而论心弃粗而逐妙然后为得道非正论也绍圣二年正月二十五日侄孙渊书
　　题了斋所书佛语巻后
　　了翁谪去合浦以书告渊曰天下之死一也死于瘴疠死也死于囹圄亦死也死于刀锯亦死也吾今一视之俱无所择又曰吾平生学佛唯于死生之际了然无怖汝等既知此理亦须处之有素若处之无素骤入苦趣无安乐法子路死于卫难不防结缨其安而乐之如此处之有素故耳翁在宣和间虽获没于牖下平生经涉殆遍危险而不以为怨世徒悲其忧患难堪而不知其志之先定葢如此观所书佛语皆欲于苦趣中习行安乐法者后有子孙当识此意也侄孙渊谨书
　　题了斋所书邓功曹事
　　邓功曹讳某南劒沙县人也南县未郡时功曹为延平镇吏民有被诬法当死功曹直其寃民徳之愿割家赀之半钜万为报功曹却焉所亲强之受功曹有恐殃及子孙之语至今乡人犹能诵之又甞赴官江州未至次于徳安县防曹翰屠江州县吏例以功曹系狱功曹忧悸黙祷时天旱获雨雪之应已而杻械自脱甞于所供观音地藏画像亲记其事甚详其五世孙毂得之乡僧乆宝藏之政和七年春叔祖右司客居益浦毂叙述本末寓书叔祖求证其事获书如此功曹不朽之托其在兹乎明年十一月陈渊题
　　书萧茂徳楚词后【建功】
　　右楚词十巻峡江萧茂徳得之叔祖了翁之家葢翁之所甞读而以善本校定者涂窜注改皆其亲笔观其心画想见其为人则其遗风余烈或得于此此所以为可宝也茂徳翁之孙壻也始予见其初昏于南康恨未之欵后八年访余于永丰之官舍攷其学问以窥其志之所存葢足以知翁之防而能推大其所未究者已而出此书相示感余畴昔至于流涕太息则其宝是物也岂徒然而已哉建炎二年六月二十日侄孙陈渊书
　　书了斋笔供养发愿文
　　右笔供养发愿文乃了翁谪官合浦过长沙时为兴化平禅师作也翁甞写华严经尽八十巻不错一字或以问之曰方吾落笔时一防一画心无不至焉故能如此夫心与笔相应而笔与经黙防则华严楼阁之内种种所有莫不呈露于目前矣以是求佛虽不出几砚之内曷甞不与善财同叅乎宜其语言之妙如佛所説使后之以毛锥子随喜佛事者诵其文可依之而入也璨公方写是经谨书以为赠绍兴八年三月二十三日侄孙渊书
　　襍説十三叚
　　仁人心也人皆有是心而不能至于仁者失其本心故也故曰学问之道无他求其放心而已矣知所求则得其心得其心斯得仁矣寂然不动感而后应其应也因物而已初无一毫之私也无私故能合并以为公公则仁在其中矣孟子又曰三子者不同道其趣一也一者何也曰仁也君子亦仁而已矣何必同故商之三仁同谓之仁者亦以得其本心而已不然一于私而已此之谓失其本心
　　人臣之事君义所当然而其志或不同上焉者为道术其次为功名义其次为爵禄而已茍志在爵禄而已固不足道若未能舍爵禄而喜功名葢数千百人而不一遇也至于资功名以行道术又其卓然不羣希世间出者耳故人主用人不可不察也夫惟知爵禄之士为可轻则必知道术之美为可重与之重则信之笃信之笃则言听计从而治效见矣虽然君臣以义合者也必欲重与之笃信之相期于臯防稷契之间适然相值亦何从而察之耶唯其学同然后有道术者得行其志其志同然后立功名者得尽其术故志同而学不同者人或得而间之学同而志不同者始虽或离而终必合葢汤之于伊尹桓公之于管仲皆学焉而后臣之此其所以始终如一而天下国家可得而理也古者君臣之际如石投水何有不合若乃以水投石而冀其同心同徳以济世务是犹相索于形骸之内而望其精神之黙契何可得耶
　　为善无求名黙而脩之不求人之知可也为恶无近刑恶其可为乎为是説者葢不知人性本善而未甞有恶也孟子之言性善葢本于孔子所谓一隂一阳之谓道继之者善成之者性之説故性之本善而已矣离乎善斯入于恶矣君子所不可及者其唯人之所不可见乎此为善之诚也何贵于近名乎若夫为恶而不恃人之知且以不近于刑为贵此奸人之所为也又可进耶庄周之学出于老氏老氏同善恶而以歙张强弱为防明之术且曰国之利器不可以示人故庄周见而恱之因发此论扬雄遂以善恶混为人之性至言人伪特系乎作辍之间而已其説葢有取于老氏言道徳之意此为不知善恶之所以分也孟子教人为善而去利为利未必皆恶然志在于利而不明乎义此恶所由起也故曰欲知舜与跖之分无他利与善之间也又对梁惠王曰何必曰利又语宋牼曰先生以利説秦楚之王使三军之士乐罢而恱于利终至父子兄弟怀利以相接以亡其国其恶利如此葢以恶之所由起不可不禁耳然则孟子所谓性善之説实本于孔子夫岂不察而王氏乃曰扬子之言性兼性之不正者言之也葢有取于善恶混之説也其曰义者阳也利者隂也隂当隐匿阳当宣着利非不可为也特不当宣着为利之实而已此不知利之为害将使善恶两行如庄周之所为也其言民可使由之不可使知之义实出于孔子而非孔子之本意葢其源流如此故其为天下假借六艺之言变乱事实傅防先王之法隂夺民财虽能茍安于目前而后用其术者卒至大乱抑有由矣孟子曰诚身有道不明乎善不诚其身矣又曰人无有不善夫善固未易择也吾故非庄周而是孟子反之于正以明王氏之不知道云五霸假之也夫假之者外也圣人亦许其假乎曰此罪五霸之辞也非许之也孟子曰五霸三王之罪人也又曰春秋无义战而春秋之事则齐桓晋文也其不许明矣然则其説云何曰所谓乆假而不归者不归于帝王之诚也乌知其非有则以五霸终不知其非已有也不知其非已有也者以窃其名乐其利不由乎中而为之也故曰五霸假之也罪五霸之辞也若夫尧舜性之也此由仁义行得之自然而然也汤武身之也此行仁义有心于为之也性之为自诚而明不勉而中不思而得身之为自明而诚勉而后中思而后得诚无浅深皆由中而出也既谓之假则亦伪而已诚与伪相去逺矣此五霸之所以分也
　　或曰古之人脩其天爵而人爵从之从之为言无所要而自至也与要之者异矣曰脩天爵以俟人爵犹未能防乎人爵也然则如之何曰从之者任其自尔之谓也在我者徒知脩天爵而已人爵何有焉从之字与从其白于外也之从同
　　孟子之称栁下惠曰油油然与之偕而不自失焉唯不自失此下惠所以为介直道而事人三黜于士师而不去推而之于三公一也夫如是其和足称也
　　子思曰仁者人也亲亲为大义者宜也尊贤为大而孟子则曰仁之实事亲是也义之实从兄是也或以义为尊贤或以义为从兄何以不同曰子思之言自家以及国孟子之言脩身以及家此其所以异也夫义因仁而广之唯所施之宜而已施之于家由事亲别而为从兄宜也施之于国由亲亲别而为尊贤亦宜也合而为仁离而为义无二道也以其言脩身以及家故终之以乐斯二者以其言齐家以及国故始之以为政在人
　　不使不仁者加乎其身特恶不仁者之事也若夫好仁则为已有矣
　　爱之能勿劳乎忠焉能勿诲乎何也劳者抚人以恩为上之道也诲者教人以善为师之道也非其所当劳而劳之非其所得诲而诲之则人斯不服矣爱而不已则疑于劳忠而不已则疑于诲为爱为忠而入于劳与诲者君子之所当戒然受其劳与诲亦宜察也
　　楼仲辉云从来解书义谁解得好余曰若论注解莫无出荆公由汉以来专门之学各有所长唯荆公取其所长绚发于文字之间故荆公为最仲辉云穿凿奈何余曰穿凿固荆公之过然荆公之所以失不在注解在乎道术之不正遂生穿凿穿凿之害小道术之害大仲辉曰荆公之说本于先儒先儒亦有害乎曰先儒只是训诂而已不以已意附防正经于道术初无损益也只如荆公引擅生杀之谓王能利害之谓王此申商韩非之所为岂是先王之道而彼不悟反以证经曰此自荀子之说何为不善曰若论道则荀卿容有不知者其说亦何足取荀卿之门出李斯斯之术卒以乱秦源流有所自矣然则书言惟辟作福惟辟作威非耶余曰今人劝人主揽权多用此説而不知圣人之言意有所主其下文云臣无有作福作威玉食臣之有作福作威玉食其害于而家凶于而国葢曰威福之作唯人主当耳人臣如此必致凶害所以戒也岂生杀由我之谓哉曰用人惟已之义又如何曰用人惟已见贤焉然后用之不以左右大夫国人之誉而用人也人主深居九重人之贤否何自而知之必有以闻于我者其用不用则在我矣是之谓用人惟已如今之特防识者不以为然岂有有司定罪不至于此而人主固欲重行此何理哉故凡人主欲揽权柄者必为臣下所夺矣赵韩王再相太宗既罢对于便殿太宗问人主如何得威柄在已对曰若事事付之有司则威柄在已若事事要出于已则威柄归宰相矣天下以为名言或曰普自以不复用故言于太宗不然亦普之所秘也
　　曽天防云人须是躬行说得不济事余曰此极是然不独行之艰知之亦难只为不知知岂不能行曰人非下愚谁不知者只为不能行若日中见沟堑终不到陷在其中唯夜间则不可知余曰只为日中见得分明且非独夜间如盲人虽日中亦有时乎为沟堑所陷不见故也此所以贵乎知知之则能行之矣
