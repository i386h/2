<!-- { "loadSidebar": true } -->
    工有习艺求名，志在不朽，乃言曰：“艺未达不可求以诸色，器未精徒劳措以其手，安得轻进，自贻伊鬼？”於是摩厉为先，动用为後，诚旨趣之可尚，实果决之不苟。所谓作事谋始，本立道生，绳墨尽索，斤斧毕呈。虑妍媸之稍违而或愆规矩，审锋以求锐而必取专精，勤勤不怠，有营，欲尽心於锼镂，用度木於林衡。亦如舟楫良然，可思其济涉；耒耜利始，得议其耦耕。於其发硎可视，以精为贵，不然何以能久，用之不既？验朴斫之有辞，惧剞劂之犹未，爰究爰度，无或不良。揣八材之质，淬百炼之钢，然後切磨效奇，成至宝之美，刳剡中度，用巨材之长。呈机巧以尽善，岂滥窳之是将。且斟酌不挠，矜名尝巧。雕镌非他，施功几何，既通心而便手，因投刃以攒柯。向使因循为心，则器必残缺；若苟且从事，则人亦诋诃，安得不分班亻垂之元妙，就玉石之琢磨。观夫欲展而能，先利其器，以工立喻，则人不二。可为庶士之规，宁比匹夫之志。故曰用艺者儆戒不远，立身者得失由斯。若幸而滥进，则人必尔窥，是以君子不容易於所为。
    ☆魏加庆
    ○对甲居重泽田获三品判
    〈得甲居重泽，介疾有喜，遂存乎辞。或告其妄干他事，初不量力。甲云：“刚德闲邪，何往不利？”又景田获三品，自称有功，所统断为强暴天物，且违时禁。景诣三司，诉持法不中。〉
    丽泽作兑，驰骋为猎，大《易》克演，老氏攸诫。故违者匪宅是卜，终莫之陵；愚者动而离制，事不师古。甲也所处，得八卦之龟奥；景其律田，获三品之兽物。隔疾生喜，式损於悔吝；自厥功，载象於士女。详诸讼者，反而不思；稽以断之，固未为失。初寻量力，义叶获麟之传；末观强暴，罪挂吞鲸之网。苟用则得，《归藏》之系象可尊；奄诣有司，温柔之薄言斯在。况何往不利，违禁见婴。宜妄干之责，勿容不中之诉。则高尚其事，甲取类於缁衣；下人之孽，景乖慕於白贲。
    ☆魏兼柔
    ○对祭侯判
    〈得甲祭侯辞曰：“强饮食。”御史纠非息宴之礼。不伏。〉
    揖让而升，发彼以祈尔爵；正鹄苟失，必也反求诸身。甲主张三侯，是供五射。簋贰以荐，初陈强饮强食之辞；金奏既动，间以采蘩采之节。属九围有截，五兵载，宜习礼於泽宫，可观德於相圃，下纲不及於地武，中掩以待於手弓。惟若宁侯，则抗而祝也；所以择士，乃与之祭焉。称非息宴，妄为柱史之纠；观其守职，未失梓人之规。无咎可徵，甲免夫戾。
    ☆路荡
    ○拔茅赋（以“灵茅类征吉”为韵）
    披大《易》而探颐，伟元言之杳冥，惟乾坤之交泰，获品物之流形。惟卦也泰之义广，惟卉也茅之性灵，其用也洁身而白，当春也应候而青。或茂江国，或生楚郊，三脊之异，是称灵茅。刺其无礼，诗人引之於纯束；责其不入，诸侯终贡於厥包。不然者，草则多矣，胡著之於系爻哉？故可比君子，喻物类。惟人也，能同其地，人易心则两苦，茅分族则双悴。苟连茹以相依，夫何往而不利？是则传其洁，守其贞，荣落惟运，穷通曷情。道或屯蒙，滋雨露而育质；时逢振拔，与连类而共征。确乎莫移，以保贞吉。用之锡命，既著之夏典；将以缩酒，又荐於周室。异芝兰之禀性，不同其香；等葵藿之有心，尚思向日。岁聿云暮，霜风惨栗，愿当芜没之时，不弃轻微之质。
    ○徵苞茅赋（以“九合诸侯，一匡天下”为韵）
    猗彼菁茅，挺生不杂，缩醪醴以致洁，与清明而相合。荆人是职，将有体其精诚；王泽不流，遂无闻於赋纳。故小白仗义，夹辅衰周，言念彤亏元矢，实征九伯五侯。惟苞茅之有阙，乃伊人之所羞，尔贡或愆於先职，王祭诚非於异求。有命是遵，虽云我疆理；无思不服，孰曰风马牛。於是戒徒无哗，命众以律，顾尔心之有二，谅我德之惟一。楚子承摈以请罪，夷吾将事而靡失。陈师鞠旅，见旌旆之翩翩；伏轼致辞，想德音之秩秩。且曰祭有百笾，缩酒为先，类生刍而比洁，同有{艹与}以告虔。职贡斯已，尔则不共於命；馨香罔荐，我将谪见於天。岂可狃尔车徒，恃乃封守，慢上则君臣异等，黩兵则齐楚非偶。议乎品列，我则齿兄弟之二三；揆以疆场，我则吞蛮荆之八九。是以来求献捷，岂敢定居。如忧连茹而亡，祸之大者；乃将任土作贡，礼可忽诸。於以止戈寰区，折冲，侔洁白於粢醍，肃君臣於上下。泰坛之礼，成彼菁菁者茅；问罪之师，罔倦悠悠於野。然後率职四方，用宾於王，信耀德於千祀，岂矜功以一匡？异鲁隐观鱼以犯宪，笑晋文将狩以乱常，曷若返行苇之积德，遵方物之旧章。美哉无私之举也，将历代而弥光。
    ●卷九百五十八
    ☆傅梦求
    ○围棋赋
    待隐之园，神仙所都，世隔两尘，维以逍遥云尔；饮过三爵，不有博奕者乎？於是巍巍邃翁，黄扉钜儒，召曲阿之仲子，延相水之尧夫。枰设文楸之木，子出滇南之炉，值天清而地僻，命对垒以为娱。小子不敏，拜赐良图，抽毫进牍，以博胡卢。夫其取法象於天地，分刚柔於阴阳，参骈罗於列宿，措经营於四方，衍图书之定位，非巧历之能详。颇、牧生乎尊俎，良、平坐乎帷幄，转盼变乎风□，倏忽交乎电雹，乃局面之一新，岂依傍而保角？若夫挥戈退日，指掌回天，宝鉴造形而炳发，鸾刀迎刃而割鲜，譬当路之不遐，何决机之复连。至如中外戒严，连烽绎骚，蜀道之难若破竹，秦关之卒如燎毛，韬神机於密授，见一着之孤高。别有龙战收功，虎穴得子，倒载干戈，胜心不起。享乾坤之清夷，悟盈虚之妙理，期大雅之明哲，诚国手之擅美。
    嗟夫！智者创法，万变无形，达人大观，一顺无情。稽古今之因革，等陵谷之纷更，通无方之妙用，均多歧之错行。於是翁也首肯，尊俎无声，相与推枰而一笑，目遂浮□之遐征。
    ☆傅怀海
    ○对命农判
    〈得习壤，常命农夙驾桑田，采茅为索。人诉遇雨，不充其役。〉
    农为国本，本固邦宁；人生在勤，勤则不匮。爰以习壤，夙驾命农。匪鸡则鸣，已驱人於里巷；白驹未照，方执耒於疆场。克始克终，惟掇惟采。绵岂礼仪之用？缩酒非祭祀之须。彼茅所资，桑田为事，时若见夺，不利於人。宵尔索，惟彼南亩，田之喜，意在东皋。将以息末取源，还淳反朴，致君於尧舜，贻厥於孙谋。农人性未适时，智非及远，苟徒沮事，妄作薄言。岂遇雨而可凭？欲将雪而无礼。
    ☆邵卿
    ○对承袭称狂判
    〈甲承袭称病狂，有司按以为妄。〉
    建邦设都，天秩有礼；袭裘绍冶，人教攸先。甲以荣冠鼎宗，躬忝门子。对谢庭之荫蔚，玉树摇春；窥陈氏之英灵，珠光聚夜。纂乃旧服，诚宜象贤；故违正徒，而冒狂疾。伯夷去周，虽则有诸；郦生不狂，谁信其妄？若栖心让美，宜从温睦之规；如谲行沽名，须遵复礼之议。自然日蕃锡马，晋彖明受宠之文；庭有悬鹑，诗人寝《伐檀》之刺。至公之道，其在兹乎？
    ☆贺兰恒
    ○对卒史有文学判
    〈有司选择卒史，以文学掌故备员，有比百石。已上，诵多者先求之不得，讼如功令。〉
    学古入官，选才署吏，以贤制爵，无替旧典。必加明试，抑有前闻。惟彼司存，综乎推择，课以经艺，节其通敏。或奉常以述职，乍春坊而视事。遂使晁错通经，将智囊而见擢；东方答客，议雄辨以登难。然则服勤满岁，人实劳心，才补卒史，报亦何轻？无儒雅之超升，执刀笔之叨据，讼如功令，诚谓有孚。
    ☆尚理
    ○对赐告养病乙父在丧母立凶门判
    〈得甲为郡守，赐告养病，出界归家。法司科奉制不敬之罪。诉云：“予告得归，赐告亦合。”又乙父在丧，母立凶门。或告一家不合二门。诉云：“礼既虞而作主，今未有主，故以重当主。”〉
    汉阁官仪，扬眉可见；鲁门丧纪，拊膺何言？触甲前由，竹符持手；稽乙今迹，桐杖摧心。专城无时，垩室云入。而车尚动，落画弩於尊前；杯卷犹存，飘む帷於舍下。芝泥有制，则五马归来；柳た无因，则九雏相失。周人已殁，合殷礼之前虞；漳滨未痊罢淮阳之独卧。称赐则元非奏请，出自宸衷；言主则今者始为，乃关丧後。病不堪理，河内无借寇之谈；门或以施，淹中绝问丧之礼。哀欲从重，法贵从轻。既无不敬之刑，恕此诉云之罪。三削藁札，十扪蓬心，恨流落之多年，辱清通之此问。愚所不尽，谓惬事宜。
    ☆尚驰
    ○诸葛武侯庙碑铭
    汉代之季，天下不得不三分，盖有由矣。曹氏挟王室之威重，孙氏藉父兄之馀业，刘氏独不阶尺土，开国於亡命行旅之间，天赞一武侯，即鼎足之势均也。
    公讳亮，字孔明。身长八尺，尝躬耕陇亩，好为《梁甫吟》。虽经纶之材，隐括未用；而寥廓之志，举措辄形。既先主扶世奠民，渴明智用谋之佐，致三顾见咨当代之画。公於是轻重中夏，揣摩全吴，定王业於胸心，决神机於掌握。由是身为先主所起，计为先主所用，自北徂南，周爰执事，夷险平乱，靡所不之。卒使刘氏以岷、峨之地为己封，梁、益之人为己蓄，曹操不敢以兵强骤进，孙权不敢以境阔妄动，彼相之力焉。
    属先主创业未半，中道而殁，遗诏邦家之事，大录於公。敕後主事公如事父，至於职为臣，行令如君，其名近嫌也。位为君，事臣如父，其形近猜也。不然，岂周公赋《鸱》之诗，成王启《金》之诰，此虽大小有异，托付不殊。竟能上不生疑心，下不兴流言，苟非诚信结於人，格於神，移於物，则莫能至是。公复总戎仗律，无岁不征，将继旧邦之业，用复先君之命。所以南擒孟获而不杀，志在绥戎狄矣；西拔祁山而不贺，志在吞河洛矣。设木牛流马，济人之力已纾矣；制阵图兵法，敌国之军可玩矣。故得三关不封，二邦丧气，大勋未集，行师而殒，戎夷野祠，庶巷祭，遗爱所使，岂求而得之？
