<!-- { "loadSidebar": true } -->
　　髦俊之士世不数岀即多困蹇又不然则夭折以死竒衺庸妄者皆是也而能久且复显荣覩往记可徴也是固天道哉予闻之天地道栽培倾覆不忒彼髦俊者非所获罪也而困蹇而夭折以死是将何道哉将风漓俗偷不足以夀斯人抑天之所寳在斯人之名非困蹇夭折以死则不足警瞆瞆者耶夫以困蹇夭折以死而欲以警瞆瞆者则夫何仁于瞆者乃至斯极耶或者适丽其防皆未可知也嗟夫天道逺又安所徴耶乃传甘生传曰生蜀产也名春霖字元望其先世自楚占籍富顺世有闻人故甘于乡遂为着姓矣生早慧特出性放逸不可制每自小学归则必广行顾涂淖中不惧父封君不善也而语于师截竹为筒盛水其中使之持盈往来焉约溢则罚之生置之田间而归人不知也入学则以授其师师亦莫能防诘多其程期以困之卒亦莫能得稍长喜观庄老百家之言既乃喜易乂因以逹于诸经视世之文词蔑如也正徳乙丑予侍家公宦于秦丁丑予兄公安府君落第自秦携予还蜀是时予年盖十二矣公安语之学予多自张辞以为弱者莫巳若也公安数举生励予予亦不知有生嵗庚辰公安持其陶侃论示予予曰韦今之时有少年如此者乎是谓河溟之富珍藏海错探之而不尽也是谓隂符握竒本以师真而统纪不乱也是谓玉科金简杂见并出独守师说折诸圣者也要其终以当吾蜀之材将王子渊之流乎公安亦曰韦有是哉韦盖梁益之间盛称也予自是乃知以生自励不待予公安也他日公安复得其武帝论盖称其前云辛巳嵗生与予试于有司予以次第在先今思之何可及生也而能加之哉是时生与予同舟予独喜与生语生亦顾独喜与予语人或谓之烦也则入舟尾啧啧不休逖称古往而尚友之不为防言也盖至是予始知有生嵗壬午与予俱试皆不入第生愤曰吾且为鹏鲲吾视南溟何有哉今者吾困矣盖天也视其色如土予笑曰鼓瑟者不必能吹竽吹竽者不必能鼓瑟也语其时是瑟与竽之不齐也黄白而尊之者木也其断诸沟中者即木也语其材是草与木之齐也理有难持而势或易工盖有命焉何子之不逹也居数日乃报生病矣亟省之生不能出也始与予约讲学至是报书曰我不佑我未能即伏也且白少须暇之予后与予公安学于域西精舍中道出生庐下每往还必省之笑语移时乃别癸未夏五月报生不起矣距生时盖二十二年予往而哭如有亡焉后闻其他于其兄大夫士皆曰生居常自励甚苦与人奕败则勃然不恱每见人书善则日夜临搨不休常下帐不出者二三嵗防词奥义多所自得也生负其材以盛年出之谓必得志乃竟以一蹶而亡呜呼生固好胜者哉使生能自寛解以至于今不能显庸其身则其名称亦当晔然振人矣遽如许岂不哀哉生娶雷氏少生数嵗性慧而婉生殁将自经以随曰元望数善士不忍负也诸姒妇持之得不死遂不食诸进乐者还而劝之饮曰吾即生将何为也卒亦不饮越十许日亦死人曰生有妇矣
　　论曰举子业行而能自防者鲜矣谈经取老生猥语尺寸守之不敢过饰说以干县令非诸儒之旧也元望盖数叹若有志焉终以早殁不果遂其初若元望者豪杰之士欤观雷妇之行而望之刑家者可知己
　　诗社四友传【彭辂】
　　余当嘉靖丁巳之嵗自刑曹拂衣归适与吾嘉词翰之士四人偶聚所谓四人者戚希仲元佐项子瞻元淇精严寺僧冬谿方泽故三塔僧西洲正念也正念姓系出于吴而方泽者渔家任氏子也正念壮时尝逺游扺京师贵谿相夏公言见其扇上立春诗欣欣草树皆生意落落山林有弃材夏公曰此僧欲官乎召之见试以南泉斩猫赵州栢树子两公案念所论次合指授之一都纲而世宗自临御以来崇脩齐醮斥髠缁无所用之即有髙禅大师不得谒禁籞赐紫方袍如先朝故事念每厌薄其官有舒行人者闻念说诗解頥欲亲就之而念接舒礼意衰简舒不恱去后舒擢御史按浙行部至嘉而念适假还人有恶念讦其伪造章罪至死者舒曰此髠素狂佻固宜有是坐之法后事虽得白以罚锾不具淹系郡狱防辰州近山王公守郡余为之言而王公亟呼释念捐俸金二十偿之时则念之年长矣余乃邀念宰诗社而并拉希仲子瞻屡憩集方泽之山房拟题摘韵赓唱叶和不三数日间也四君与余聚晤团栾莫逆欢甚谓可优防卒嵗矣有顷念病且死希仲登进士除仪制旋以世宗庙祀竣迁太常少卿暂休澣还而奄忽捐舍子瞻以太学谒选得上林监事都下无荐扬者踽踽鬰鬰雄心销尽而覊绁未能遽归独方泽留里闬又病足不出户弃翰墨之艺而专力于禅叅盖吾道孤而骚雅之趣索然矣先是王公语余曰子日称诗固善第不治生奈贫何诸扞文网有足为公腴润者不惜为借三尺也余谓丈夫即贫饿死安能巽顔佞口向人干乞乎巳王去余益窘遭故姻设穽投石悉鬻其便利田庐弥困顿无聊借使四君无恙余亦不能从游如昔歳希仲效节官下持清白不腻于贿利书法绘事种种臻妙而性酷好文余语之曰古昔词人墨客往往濡毫立就未必皆镂肝刿腑而成君今思大苦恐非所以养夀命度厯纪希仲曰曩吾晨起入部辄偕蒲州杨君以行杨本生贵彼所乘马千金而吾乘下驷也及鞭之而前则取道不异故知人贵焦勤砥砺何必敏者而后文也然希仲竟以著述故沈緜不起今梓青藜集行世集中宗藩议五塟诸志及烟雨楼赋则英英瑰丽矣子瞻渊沈闳廓其器度天下士也工字画砚刓笔堕爰逼二王片楮寸牍嘉人珍之自少熟文选其于诗也深哉思宻功练而拘阂一隅者率未之知尤长于模写物色其咏牡丹明月镜中匀粉泽露华台上沐兰膏暮槛画披新濯锦妆台故作不归云乂百舌巧语百般方选树残声防度别更枝此人所脍炙啧啧见褒许者大都子瞻诗家居多恬逸宦邸多激烈凄惋绎其言可以识其人也方泽资分竒隽网罗浩博贯穿驰骋于梵藏绎典六经子史之间诗方盛唐体格而不喜剪刻藻绘余尝爱其唁岳武穆日月尚悬南返驾闗山未死北征心又絶句南山头陀白雪眉自言曾见前朝时于今防到人间去惟有江流无尽期然集中结撰此类亦伙难以句摘篇数也正念之为诗也造词凌脱意表似鹤丹鳯度海浮空谭六朝初唐而轻子美暨大厯诸彦狱中无事则诗更精以悲其艾虎发语世蓄三年病门悬五日时雄风吾不竞猛势尔何为又七夕之篇九死人间豺虎围六防天上女斗矶庭乞巳嫌方俗巧旌招惟冀客魂归余读其诗怆然悯之因慨慷而言之王公者繇此也希仲有子世其业子瞻诸郎咸绍明藻艺不减子瞻方泽超然髙遯为丛林宗仰门弟多有传其观心空寂之学者独念也进不得之于宦退不得之于僧生计牢落栖栖寄食人间以死而其徒又莫之嗣凡与念知识皆痛惋伤之
　　外史氏曰天之生才也实繁其以鸿渐之翼困燕雀者不少二僧既泯泯而子瞻才一命又寄迹苑囿委吏读其金台诸作涕流矣希仲晋列卿以文章熠缙绅间收声价轩轩意得而竟夭促若中夺其龄焉此何以故将彼苍之于才士匪育之实雠之也余怜四君志操各翘然有以自负非泛泛唼喋若水中鳬者故叙而着之




　　明文海巻四百六
　　钦定四库全书
　　明文海巻四百七　　　　　余姚黄宗羲编传二十一
　　髙隠
　　坦上翁【李黙】
　　坦上翁年八十余常披褐扁舟往来太湖间湖中人不识也入城郡輙系舟岘山隠处郡大吏造请不能得予自浙左辖被召过湖物色遘之则前司空刘公麟也司空晚居故鄣之南坦不知者輙呼为坦上翁云翁字元瑞本安仁人先世以武功起家累调南京广洋卫副千户世敦徳谊至翁始以经术举应天登治丙辰进士是时外戚张氏贵幸颇骄横骫法台谏击之逮治甚急翁与同年归安陆昆抗章申救敬皇为之霁威事寻得解稍除刑部主事进员外郎以才选録畿内囚所疏雪寃痛无虑数百人老吏谢弗及转郎中擢守绍兴汉刘宠故处也在郡精核防敏甫五十日郡声大和防逆瑾衔翁出守不修谒犹掇郎中时细废为编氓郡人争致赆金翁曰勤苦诸君吾治不逮前刘敢蒙一钱恵耶既去越人肖翁像为小刘祠语在大宗伯王公华记中时与湖名士吴珫施侃龙霓定交因徙居于湖山人孙太初亦以覊旅入社湖中风雅称中兴焉瑾诛起知西安遭内艰去郡其得秦人心与却赙赗无异越时服阕迁陜西叅政属关内饥防数深入朝遣贵臣督兵将厚赋军兴诸司莫敢持异翁曰靖邉以为民也饥年加赋内难独不可恤耶使者色沮防有赴阙陈诉者命与叅政共圗其便议遂寝翁亦严覈侵渔括逋负邉储竟以不乏逾年擢云南按察使谢病归嘉靖更化起为太仆寺卿擢副都御史廵抚北畿复引疾章三四上始得请时论方髙翁才节再起为大理寺卿改刑部右侍郎寻陞工部尚书水衡泉货之府髙洁士颇避之翁咨曰吏部尽选才防充曹任仍请筑外帑刷四司之财贮之特铨主事一人与台臣同典出纳上嘉翁意赐库名曰节慎自是财无汜出吏有亷名实自翁始凡工部上供率闗内府所见徴輙淆典式不受覆覈翁条上最甚者十二事得防裁之中贵人用此切齿防上遣近珰督造龙袍于苏松翁谓尚衣自有常供请停便上以为忤勒令解职久之犹以显陵工薄遽夺官追前过也翁既敛徳嘉遯益逺世纷里中不复知有钜公其于文能冲泊雅澹之词发瑰玮奇崛之气要之音秾织之色皆冥与神防书法宗羲献以还尺牍片简人争寳之至与人谈谑往往出防辞臻妙趣虽蒙孺俚生咸乐自近云早叅理兼逹天命尝请浚川王公廷相预作墓铭今聪明色泽弥老不衰其天全也惟不贪生故能长信矣心慕楼居无力筑作友人文内翰徴明为写层楼圗遗之常悬置北壁下命之曰神楼賔至则陈法书名墨以为娱叩以时事即不答公卿台僚腾章交荐翁不知也雅性清约蔬布自喜独事继母曳遇异母弟鳯尤笃恩礼先人田庐悉以委之其不以丰约累志如此初翁僦居溧阳予尝遣门人之翁引至卧内见四壁惟挂书数束他无长物又二十年觞予于岘山逸老堂了无宿具临以乳羊博市沽风雨萧萧欣然逹夜惟其真也黙所观古今人好名检者或缺理略富文藻者或寡风节兼之实难若翁者彬彬文质君子也翁子二牖序克世其家所着诗文奏议凡若干巻
　　赞曰坦上翁自为郡守至大卿数弃官以去朝廷虑不时起輙以右职徴之国家获尊贤之名士大夫励恬退之节天下莫不歌咏盛美葢见索林公俊以来所希睹也晚节龃龉膏屯未施岂不惜哉黙以为翁掞文似公干治罪似士安刚分不挠似器之至于亷约省素家无货积位列三事以功名始终此与东牟刘祖荣何以异哉世称二刘不其然乎
　　百花主人【陈鹤】
