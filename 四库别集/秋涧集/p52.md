<!-- { "loadSidebar": true } -->
　　胜负胸中料已眀又从堂上出竒兵怡然一笑文楸里未碍东山是矫情















　　秋涧集卷二十九
　　钦定四库全书
　　秋涧集卷三十
　　元　王恽　撰
　　七言絶句
　　题兰氏三桂堂字説手卷
　　当时山斗仰兰公此日开封有父风着眼读书堂下去又防三桂发春红【着一作放】
　　题玊局公所画竹石【秋壑家藏】
　　此老何心作此君一枝中发锦江春无穷露叶烟梢意散作先生百亿身
　　闗河形势圗
　　闗河百二控秦头满目斜阳独倚楼设险守邦须尚徳毎多吴起説文侯
　　秦川展掌华山髙千古闗河缔构牢早晚去施通济手浮航如画鎻惊涛
　　压闗楼上醉凭栏一片黄流入防山彼索此疆俱寂寞山河空鎻夕阳闲
　　解鞍图
　　川流萦帯烧痕青万帐风烟扈汉营长记散军郊射罢丹青圗上防升平
　　萧萧牙帐野河春羽猎归来日未曛转放画圗还记得二年鞍马过牛羣
　　髙空云逈射雕还细草平沙困解鞍醉里清寒将梦去春风吹雪防旗竿
　　题黄闲飞鞚圗
　　金错盘陀络玊鞿春风飞影下瑶池丹青明见胪传意花栁深宫燕八姨
　　年年十月幸温汤诏给辞臣半骕骦最见流云潇洒处津阳春色晓苍苍
　　读唐武后曌纪
　　秋日花开未是灾有无可摘黄台鎻间办着青蛾笑争指朝堂鬼朴来
　　读狄梁公传
　　鱼鼈霑恩徧九垓凤池春色接鸾台敝袍不染梁公血办作幽囹一聚埃
　　二马圗
　　振鬛长鸣万马瘖肯教闲损络头金多应纵驾华清去飞过宫前御栁隂
　　读富郑公传
　　奉诏东来止门悔将威克动严宸绕炉不合终宵眼六丈方知是圣人
　　玉堂闲适圗
　　醉岸乌纱殿影东宫花低映酒波红兴来草罢长杨赋独占髙槐洒晚风
　　渊明漉酒圗
　　此圗以气象笔法较之恐是王云笔也云秦人意象多伟丽而少雍容余尝观斩蛟及内殿横吹等圗故敢指此殆云之笔也然近代以来如云之工者亦不可多得云秋涧老人王恽序
　　牀头新醸漉来空清浊君防固不同门外征车挥已去秋香篱落醉西风
　　纷纷葛屦杂华缨何物衣冠可重轻莫若脱来还漉酒一杯时复圣之清
　　田一粒不霑唇尝恐春醪负此巾尽着轻纱浑湿却尤胜憔悴染京尘
　　停云时鸟日从容长在先生醉眼中刘宋禅来非一事五株杨栁自春风
　　蒲轮逺聘亦浓恩处士虽微实晋臣尝爱紫阳书法当不教轻染寄奴尘
　　荘宗横吹圗
　　郭相西征奏凯还阿娇欢宠镜交鸾却嫌暖殿春风燠玉管横翻晓吹寒
　　霸业艰难百战开侈心何苦溺优俳岂知两部仙韶器总是君王火葬材
　　继周南乐见寄严韵
　　长庆词人兴寄长当时元白鬭轩昂江山正有潮阳笔千古诗坛自一行【一作细嚼君诗兴绪长孤吟空效头昂解教老媪能通晓留与香山作雁行】
　　莫嗟朝镜鬓毛霜总道寒花晚节昌一级散官増正七三升春酒醉公堂
　　茒亭秋月
　　水天上下月微茫冷浸茒亭夜色苍我欲去寻幽隐客一天风露静琴张
　　括诸山水势两分
　　冀北诸山水两分山西流注防龙门脊东众壑归幽野号作桑干入海奔
　　复作诗以赞之
　　职方引据説空繁到底终无一定言爱杀九峰真具眼髙空直下防中原
　　寄马左丞子卿
　　士达察判行求先容不敢书谨以乱道二章聊代起居之问且奉一粲云
　　治道原来有本根聚精多在凤池春近因拈出中堂记满眼经纶半鲁人
　　一别春坊嵗五过向来心事总蹉跎遥怜红药堦前露霑丐茆茨意最多
　　学圃亭
　　崔君隐徳老谈经俯仰乾坤一草亭莫为处心亲细事正宜烹煮削芜菁
　　桔橰上下任畦丁春韭秋蔬用不胜若向邵生亲问讯田风味胜东陵
　　明农数事称周宰抱瓮浇园説汉隂两事若论为拙计空拳搏虎更何心
　　庾郎三韭种来青郑老秋结已成食肉饭蔬原有分不应空恋五侯鲭【郑老谓州刺史审也】
　　东邻近接香山里南浦今称处士涯活计防来原不恶自锄明月种梅花
　　题红叶扇头
　　故宫秋色醉来鲜浥露吟风杂暮蝉折得不浮流水去一枝留伴月中仙
　　深宫不禁水东流赋就幽情孰与酬红露满山秋正好等闲休上建章楼
　　今年火盛若为攻盼盼西风一扫空忽见扇头红锦色上阳秋意满吴宫
　　雅歌一十五首【并序】
　　雅歌者为丞相武公作也公经畧河南之二年有诏上计行台时权臣承制威振中外拭吻磨牙婪婪横噬凡可以中伤羣辟者靡不毕至公以大忠致谨乃心王室敛众人之责为己责以天下之忧为己忧一身利害略不为恤也盖欲俾朝廷上存公恕下不失民心为重其大节有如此者竟能感格帝心恩终简在自非精忠贯日其孰能与于此哉所谓临大事处大变而后见其真将真相之度焉因追作雅歌一十五章庶防流播斯美使后人颂而歌之顾望若神人然其辞曰
　　读来黄卷有深功都见平时日用中朝下引车常慕蔺行间防士毎知蒙
　　隂阖阳开制总司诸人何与到倾危微臣有罪天王圣不患朝廷逺不知
　　衮冕桓圭极品荣较来得失一毫轻空传马援囊珠谤终见汾阳贯日诚
　　天蓄靁风未动威栖栖遵渚叹鸿飞见知正頼龙庭帝笳鼓归来有衮衣
　　万马萧萧入汉巴行台东下控中华方思霖雨须贤相岂特春风动虎牙
　　萋菲方成贝锦哀睿思荧惑若为开天教中令心如日几几俄瞻赤舄来
　　品彚流形共化权嵗寒都到老松邉欺残太古隂崖雪始信贞心老更坚
　　仪比鸾凰重比山功髙心小古为艰平生干当江南事事了声名两不闗
　　羣飞铩翮入罗棘上青蝇讶许多良玊尽禁三试火周人坐搆百升歌
　　亢则凭陵懦则摧秋霜中烈外低徊虎臣剰有回天力更着阉儿与孽媒
　　拓境毎忧王土窄息肩思与万方休生平恋阙丹心在风雨何伤一叶秋
　　身任安危五十年老臣懐抱若为宣始终正有汾阳梦不到江湖范蠡船
　　长围破蔡仁声着积谷吞呉策画深三十年来分阃地智名功勇总无心
　　长忆中堂掌固初宛陪髙歩在亨衢百官礼絶真除日门閤萧然一事无
　　钓鱼山下护龙旂嶓冢江邉奏凯归一马二僮东下日路人拭目认征衣
　　丁亥嵗门帖子
　　坐贾谋生计已痴归田无力理耕縻一家风雪浑闲事四海丰穣是素期
　　汴梁故宫寒食
　　人家卖酒绕宫池争插青旗曲作围箫鼓渐多寒食近一樽先为典春衣
　　熈春阁
　　杰阁当年燕御频鼎烟未尽惨兵尘土堦三尺茆茨底人自熈熈物自春
　　倚竹圗
　　锦字挑香翠易颦一枝修竹立湘裙定情正在氷霜操不到琴台日暮云
　　粉香沾袖怯轻寒都着幽情寄竹间多是楚山湘水怨不应空待卖珠还
　　己丑嵗门帖子
　　大郎赴部应求叙老子传心要醉经二事尽能如所愿一家编简有余青
　　韩生寤寐春秋学陈儒薰酣寳训文磨砺童孙能寸进一家春满防祥云
　　题显宗墨竹
　　抚军【阙】思到湖文笔底秋筠见本根絶似承华槛栏防露梢烟叶总龙孙
　　尧民圗
　　日出渔佃日夕歌蚕衣耕食乐天和细思厯象星辰外帝力于人更有何
　　己丑五月十五日过王氏祠堂
　　两轩梅竹足兴哀亲见春山手自栽前日问安人不见翻翻风叶送愁来
　　两世规模有逺圗转头庭树影扶疎顾瞻阿大中郎信觉嵇公徳未孤
　　巢父饮牛圗
　　浊泥常恐汚吾牛特地駈来饮碧流纵使许由辞位去汗顔终是对宸旒
　　耕田凿井不知劳长恐逃名未得逃最喜帝尧平治事一犂春雨满江臯
　　徴庸禅譲两无心駈饮时过碧涧浔若见后人牛传事入山惟恐不幽深
　　舜授尧传两不闻最怜牛力晚来新一鞭了却东臯事颍水箕山分外春
　　若讶箕山易所操虽辞尧譲匪吾曹桐江江上垂纶客一様清风万古髙
　　清明后二日南庄拜扫回偶占
　　寒食人家节已过秋千犹在院东坡今年春日光风好拜扫归来笑语多
　　野叟争求醉笔新因书聊歇酒杯频劝农説有新冠盖要识君侯是老亲
　　送挽歌
　　髙坟嶣嶤没荒草白杨风悲和鬼歗人生到此是彻头一倒灰尘无丑好
　　祖筵才彻哀号起翣栁多仪殡蒿里向来送者各还家独卧黄泉底
　　人世何短白髪多驹隙光隂不奈何才见春风吹草緑又防庭树叶辞柯
　　人命轻微如薤露百年欢乐能防度森森鬼伯若来催相将共入黄垆去
　　哭声交惨箫笳咽树架争严缟素余昨夜髙堂犹暖热今宵荒野恨何如
　　相将执绋送华辀母子恩深哭不休报徳不销埋石痛低空还有防云愁
　　方相击凶魂搅马闾里亲知满中野只知哀挽送行人相防谁是长年者
　　细君推氏哀辞
　　神情减自女拏捐病后支持又八年最着老懐悲悼处死犹知惜画义钱
　　性姿贞静伯姬恭四十三年好梦空一閟夜台无复见悲声留在白杨风
　　敛来三夜梦平生眀説先姑已侍行丧称有无能戚了何须易治太经营
　　中堂北隩挂残防恋恋情思在子孙奉祀更当严在日忍令哭临限朝昬
　　水西原上有新茔三世亲防力助成一旦梦随先妣去有知当慰未忘情
　　才过弥诞无旬月遽变辞容只两朝寳靥暗留嵓菊细黛螺空见逺山遥
　　营葺贫家鹊有巢百年心事忆同牢空余深夜回溪月独见淩波采涧毛
　　六十难为夭折悲百年偕老是同期箧衣满意遗芗在空结缨褵九十仪
　　病倚中庐望大儿娟娟心目已难支朦朣帐影魂衣闇肠防灯前拥髻时【暗用通徳悲野田荒草事】
　　去年扶病到新茔歌管杯盘水曲亭今日重来人不见杏花零落栁条青
　　素棺已盖铺丹旐旧物难窥瘗玉台苒苒纵随仙驭去犹忆梦中来
　　将持仲子庶同嫡主葺贫家俭作丰存殁较来无少慊正縁余厄致终凶
　　恩荣颇浃鱼轩贵禄食同霑石窌田忍死最怜相叩问六旬之上有余年
　　舒徐委澣余衣能尽桃夭灼灼宜四十三年中馈地俨然宗祖飨多仪
　　团圞香火坐庭闱欲话平生气已微生死虑来真大事防回含笑説先归
　　逝水碧萦长寝地画帘香暗送时车闲不待妆奁感遗恨空存祷岳书
　　百年同穴是同期一病弥留秋草萎垂老境中成死别九泉相见话真知
　　缗钱灰冷过黄昬闪闪寒釭闭阁门只有此生来梦里防回含泣认离魂
　　健妇治家胜丈夫维君真与健同符半生黾勉公家事一米私门不累吾
　　劝余过饮省文思切戒无多酒后辞翁媪老来惟我尔百年门户要扶持
　　兰枯槁不禁风一夕吹香入殡宫把酒试浇桥下水不容将恨到湘东
　　当餐愁对齐眉案升屋空留复魄衣谁遣两行知已泪浪浪并向老来挥
　　荐蘩人去考堂空内助功多想肃雍説似老荘休鼓缶固无形气奈情钟
　　壶浆朝奠怆蒿焄露湿衰衣半泪痕毎嘱儿童莫归早水邉恐有未招魂
　　忘懐无似老荘盆使作何知委路尘诗到悼亡能自释情文相称是安仁
　　祢殡亲迁百泉久谋铭诔入瑶镌君须少候无多恨行见贞珉表墓前
　　长筵拜庆诸姫上随宦名邦二纪间秋入池台芳径歇春归庭院落花闲
　　行来古礼不多难含敛堋藏泪涕潸莫讶初终无佛事此心求在有无间
