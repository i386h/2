<!-- { "loadSidebar": true } -->
 墓志二 

【墓志二】
 □□大夫陕西苑马寺卿赵君墓志铭 
 诰封太恭人王母刘氏墓志铭 
 明故封文林郎云南道监察御史儒学训导杨公墓志铭 
 故文林郎知吴桥县王君墓志铭 
 亡妻安人尚氏墓志铭 
 文林郎汤阴县知县侯君墓志铭 
 郭处士墓志铭 
 登仕佐郎鸿胪寺序班阎公孺人赵氏合葬墓志铭 
 刘母恭人高氏墓志铭 
 将仕郎河南南阳府学教授封翰林院检讨征仕郎王先生墓志铭 



对山集卷之十八　　墓志 

□□大夫陕西苑马寺卿赵君墓志铭 

嘉靖七年十月二十一日庚寅苑马寺卿赵君卒于平凉官署又二十六日乙卯于苏以状来请铭其墓石君讳佑字汝承家世长垣人也与予同举壬戌进士负气抱奇颖锐不隔同年之士予切以君为难能乃日以望君显名于当时顾遽有是事独非数哉夫天生羙才如汝承宜必厚其培植使究其所长位将颀矣长将渐矣乃倏焉云亡天于汝承胡为而生又胡为而夺哉世之所谓英雄豪隽之士有明毅之材者乏浑厚之气彼自以为可无往而不善予寔隘焉于是则辄叹汝承天资之羙为不可及而汝承又益之以学力昨予在鄠杜访王子敬夫方共羡说汝承不置乃遽有是事于戏痛哉于戏痛哉按状君父封吏部主事讳明配安人李氏以成化己亥十月十九日庚子生君即孝友天成比就小学洒扫应对长老以为难率谓封君曰此儿言貌非常后必有大成立者无可以凡儿视也弱冠为县学生毁誉不形造诣克敏甫出就试遂有名于场屋辛酉果中顺天乡试高等明年连捷进士年纔二十有四也未几推择为吏部验封主事又两改考功文选巳乃升文选署员外郎出为平凉通判寻升同知未久升西安知府在西安岂弟之政嘉乐之德浃于民心御史师存智曰当今循良之吏孰有可拟赵西安者虽予且以为名言乃不知其有要于君也寻复有他言 庙堂知君特厚但且调登州顾隐显益明遂升山西按察司副使寻改提学予过觧梁士子诵服其教无异言喜君之复优于是如所望当能究其所长也今年春君升陕西苑马卿予往华山第半程龃龉乃不得与君会方以为懊犹有既在关内容有可通者乃不知君之竟如是也于戏痛哉君历官二十七年以廉持身以公亮职以仁爱民以诚御吏以勤直事以恕待物居上不骄在下不謟谚所谓不任情以利巳不毒心以害人君实备矣廵按御史端君闻讣惊怛谓君世之懿宝大羙不终倏尔倾谢命官护丧念恤恳至西安之民大小稽首北面垂涕非君盛德孚于上下何以有此此于君之宿志虽未悉究而所遇靡恫亦可以不愧有事固焕然君子之道也于戏盛哉君配王氏封安人生男子西人庄苏万莘庄县学生先不幸死苏勤学励志足干君蛊万莘虽幼俱英物也女子一人嫁县学生殷渠明年巳丑某月日附葬城东先生茔礼也铭曰　天佑善人禆尔多福以莫不厚年仅五十位终三品胡为而仆温恭其心显明其履宜大厥授乃不克谐稽德视祥或抂尔后尔后窿窿尔宗秩秩既繁且秀逖德亢宗继志广孝天监孔佑长垣之东佳城之南永安尔柩丰碑峩峩龙章烨烨世万其懋 

诰封太恭人王母刘氏墓志铭 

太恭人者鄠县英泉里人也家世有厚德为乡人照f父曰刘翁讳聚娶李氏生太恭人太恭人年十八归中宪公中宪公甚宜之是时中宪公年纔二十有二为县学弟子籍有时名太恭人事祖母焦夫人与姑李夫人曲尽孝敬然两夫人则皆甚严中宪公父高年公兄弟四人同井而居叔氏三人皆甚少晨昏之具尊卑之节处之实难太恭人周旋其间曲尽情礼矣李夫人犹时有督过之辞焦夫人曰新妇特少尔使及尔年宁若是止邪盖是时长清公方弃飬家无厚蓄僮仆亦鲜井臼之任太恭人实躬操焉成化辛卯中宪公举乡试丁酉挈家卒业太学戊戌中宪公乙榜而悔恨不乐太恭人曰舅姑老藉此以尽菽水之奉未为不可也宁知他日事乎中宪公意始释然于是赴巴县教谕未几关内大饥太恭人且麦面脯肉令人相继归奉舅姑其族尚??邻里流来巴者随亲疏多寡日与之饩洎九载满归太恭人乃出所有衣币首饰寿李夫人李夫人叹曰姑氏言新妇孝吾初以为未乃今果然也弘治乙酉中宪公改祥符教谕丙辰转南阳府教授己未高年公讣至中宪公痛恨自击面欲死太恭人曰君若此母氏当柰何于是中宪公悟乃不击面而归治丧事飬李夫人无不当意者高年公治命析产凡屋宇及诸田富善者悉以予二叔氏太恭人谓中宪公曰吾数子已幸有成立者当一依舅志中宪公喜曰正吾意尔盖是时子九思巳为翰林庶吉士云太恭人性严毅有断制家事无大小随至而决诸子洎妇虽并居私觌无敢有不敬者海与九思友且有姻契乃数拜太恭人于堂而识知懿训往往为人道之嘉靖丙戌四月八日庚申乃太恭人不起矣于戏痛哉距其生正统癸亥十一月二十八日庚戌享年八十有四云太鈊人生四男子长即九思丙辰进士翰林院检讨垂九年矣不悦于轨事者修 孝宗实录成上将增秩史官轨事者嗾逆瑾以充拓政事同诸公出之部曹后瑾伏诛诸公皆巳复官而九思独谪寿州同知寻以谗并罢同知以归次九叙甲子举人次九皋业农尝输金为义民官季九峯戊辰进士以监察御史迁金华知府转山西按察司副使初九峯以太恭人思巳乃弃官日夜归事太恭人相聚甚欢也未几太恭人病而九峯亦病太恭人既卒又二月九峯亦卒云孙男子七人长瀛癸酉举人罗江知县次潭早殁次浐渭汉沔孙女子十人长适杨显次适徐永图次适陈文奎次适张师孟次许刘拱次许何锦次适吾子栗太夫人卒后九月亦殁次许何某次许邢寘次尚未许曾孙男子二人曰山木曾孙女子一人许西安后卫应袭指挥白椿其嗣续之繁衍显盛盖关内所无有也于戏盛哉今年丁亥十一月十日甲申九思等将合葬太恭人于中宪公之兆以铭属海海不敢辞姑述其大槩以示世之为人母者太恭人初以九思官封孺人卒后几月又以九峯金华治行得封命为太恭人而赠府君中宪大夫焉铭曰繄惟恭人毓灵坤造作配于王克仁允孝笃生良胤绳武周召厥修孔扬方国是效群桂并荣积善巳效衣冠相绎后先如导毕志阐华于雍有耀振振蛰蛰惟德斯绍既寿且昌何福不报并窆同终六老之兆亿万无斁同章懿教 

明故封文林郎云南道监察御史儒学训导杨公墓志铭 

公讳丹字济川别号讷庵家世武功人也曾祖礼国初举人才引疾不就祖安父鉴俱孝弟力田为乡善人鉴生四子长善次鼎次哲季公为县学生读书不成父命公继哲为学生治朱氏易籍然有名于时成化丁酉乡试巳中式录其文矣有某参议欲私其门客乃抵落公卷此后累试皆弗售士论惜焉弘治庚戌应贡上礼部拜夏县儒学训导勤以教人礼以自御夏人至今犹诵说不忘云九载满年尚未及六旬且将陟官也乃幡然告归家无厚蓄守薄田数十亩其心休休若将终身焉此可以占识公志矣正德辛未长子秉中第进士为行人又三年为御史 勑封公为文林郎云南道监察御史配张氏封为太孺人太孺人乡善人贵女也年二十归于公善执妇道勤俭备至故能相成公学公巳有官乃弥喜纺织所衣裙布敝犹不易曰我性盖如是正德辛巳十一月八日公以疾卒于家繇生正统庚申三月二日春秋盖八十有二葬后四年嘉靖丙戌六月二日孺人亦卒繇生正统壬戌六月二十八日春秋盖八十有五今年戌子九月三日秉中将奉孺人之柩启圹附葬于公以状授海请以铭公之墓海自儿童时尝从乡先生之后私识公之行事公天性孝友加以禀赋谨厚终其身乡党宗族咸无间言两兄继殁抚其遗孤无异所出堂叔某死无后葬之以礼又为主时祀于家秉中既贵禄之所入计巳饶裕公欿然如布衣时顾自处益俭每饮食至辙以先公先夫人逝不及飬感泣不巳此亦可以谓有终身之慕矣张孺人性尤俭素遗训甚多秉中尝述以告予曰不肖为御史曾拜吾母于堂记吾母之言曰我在家时闻人说而祖善而父将来必做官人我归而父见而祖接人若恐伤乃而父果做官尔官视而父又加显矣此而父之善所致也而谨识之凡百勿顾目前当从后看可也不肖携家口北上吾母告吾妻曰我平日过活甚难今老矣一薪一米未忍轻费世常说节俭胜求人诸妇宜深念此日用间汝辈不爱惜累及吾儿请勿复来见我也此皆表表然可以训及将来比迹古之贤□者噫嘻盛哉公与孺人生男子二人秉中允中秉中以御史升山西按察司副使允中受义民爵女子一人适里人党厚孙男子八人诩早夭余三尚幼秉中出也纯纪俱县学生而纪天余二幼允中出也孙女子三人秉中所出二一适重庆检校王堂一许聘景垫允中所出一适马河龙俱先殁纯出曾孙女子一人巳许聘马氏苗裔盛矣方公卒时秉中以廵按四川过家孺人卒时秉中巳升官山西归省问疾侍药属圹视窆曾无一之不逮所谓不期然而然者非公与孺人阴德宿厚讵有此哉铭曰　武功之南厥川惟膴土厚水深公坟俣俣孺人是同奠兹终古名德在时懿训如睹子孙振振克遵伊武孔贤帝命是延丰章蔚诵胥贲公阡南山峩峩漆水煎煎永言孝思尚慎谛旃 

故文林郎知吴桥县王君墓志铭 

弘治初关中盖有才子焉言出而文成笔挺而思运诸关中英俊之士莫不以为难能望望焉不敢与之抗见其文覩其诵述目动口嚅心服志赧者十恒八九吁亦奇矣子自弱冠与之为友顾其天资之羙虽传记所称何以过也乃今卒不能以行见于世忽焉卒矣悲夫天之生才也付之以羙大纯粹之资而又啬其所就使之与物同腐顾非斯人之不幸哉此吾友野堂王君仁瑞之卒兹予有以伤士之不辰而感时日之易迈也于戏仁瑞之资岂世之所恒有邪昔马迁读服鸟赋深与其同死生轻去就爽然自失仁瑞以名进士试圻县其欲为之志横愽之气至欲与宇汉争高及其退尸?立林麓澹焉脱焉若亡若寄兹亦非绰有余觌者乎按状仁瑞姓王氏讳麒上世宝鸡人也自祖某以来率居凤翔仁瑞生七岁父琰令就学即若成人年十三四殊为知府张公本济所爱曰使其读书不辍不数年天下无书矣后果中弘治乙卯乡试巳未进士辛酉除知吴桥能以法令饬治民敬畏之不三年为州守圭罢归凤翔年尚锐也即脱弃其事日徜徉里闬奕棋赋诗若将终身客至不拘有无必置酒欵洽雅歌投壸晏如也嘉靖癸未母夫人焦氏卒哀毁成疾延及今年戊子二月二十二日甲子遂不起繇生天顺癸未五月九日丁酉春秋六卜有六先娶刘氏郡名家女善执妇道先君十五年卒懿德在君之自志生男子一人曰元定女子一人嫁国子监生扶风赵惟珍继娶李氏凤翔守御千户所镇抚宪之姊也德似于刘先君七日亦卒生成化乙未十一月二十三日戊辰得年五十有四元定将以九月十六日乙酉合葬君与李孺人于城南刘孺人之圹以予知君为深当铭君之墓石因以所寄于君者道之若夫吴桥人士感德怀惠绘图立传诸事则吴桥志与士大夫所诵说者人人知之予不欲赘君卒时有孙男子四人孙女子一人苗裔盛矣铭曰气凌九有而位不逮心雄万古而业未竟岂人履之靡谐抑天数之有定雍城之南地佳且正子孙振振缵君之庆享不酬德尔后则竞铭以告哀予言匪佞 

亡妻安人尚氏墓志铭 

