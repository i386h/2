<!-- { "loadSidebar": true } -->
    ○经典释文序
    夫书音之作，作者多矣。前儒撰著；光乎篇籍，其来既久，诚无间然。但降圣已还，不免偏尚，质文详略，互有不同。汉魏迄今，遗文可见，或专出已意，或祖述旧音，各师成心，制作如面。加以楚夏声异，南北语殊，是非信其所闻，轻重因其所习，後学钻仰，罕闻指要。夫筌蹄所寄，惟在文言，差若毫厘，谬便千里。夫子有言：“必也正名乎！名不正，则言不顺；言不顺，则事不成。”故君子名之必可言也，言之必可行也。斯富哉言乎，大矣盛矣。无得而称矣！然人禀二仪之淳和，含五行之秀气，虽复挺生天纵，必资学以知道。故唐尧师於许由，周文学於虢叔，上圣且犹有学，而况其馀乎？至於处鲍居兰，玩所先入；染丝斫梓，功在初变；器成采定，难复改移；一薰一莸，十年有臭。岂可易哉？岂可易哉？予少爱坟典，留意艺文，虽志怀物外，而情存著述。粤以癸卯之岁，承乏上庠，循省旧音，苦其大简。况微言久绝，大义愈乖，攻乎异端，竞生穿凿。不在其位，不谋其政，既职司其忧，宁可视成而已？遂因暇景，救其不逮，研精六籍，采摭九流，搜访异同，校之苍雅，辄撰集五典孝经论语及老庄尔雅等音，合为三帙三十卷，号曰《经典释文》。古今并录，括其枢要，经注毕详，训义兼辩，质而不野，繁而非芜。示传一家之学，用贻後嗣，令奉以周旋，不敢坠失，与我同志，亦无隐焉。但代匠指南，取笑於博识，既述而不作，言其所用，亦何伤乎云尔。
    ○敕建广武山观音寺碣
    王世充、窦建德为雠大邦，我秦王赫然斯怒，罪人乃得。班师凯还，驻跸广武。值夜雨作，而东南□际，光焰射天，烛见观音菩萨，金身毕露。王顿首拜瞻，喜谓群臣曰：“乃者武事告成，天授神，厥功溥哉！”遂敕建兹寺，因名焉。工讫，乃树碣以纪其岁月云尔，时武德五年也。
    ●卷一百四十七
    ☆褚亮
    亮字希明，杭州钱塘人。初授秦王文学，预十八学士之列。贞观初为宏文馆学士，拜通直郎散骑常侍。十六年封阳翟县侯。卒年八十八，赠太常卿，谥曰康。
    ○圣制故司空魏徵挽歌词表
    臣亮言：伏见圣制故司空郑国公挽词十首，词穷清曲，理备哀伤。汉武北管之书，更惭追远；魏文南皮之叹，取愧悼亡。与辰纬而相晖，随锺石而俱振。魏徵早逢兴运，誉美当朝，为圣主之贤臣，预能官於多士。出纳通显，凭藉宠私，忠诚所到，心力同尽。而逝水不追，清徽永谢。树碑荒垅，已叨相质之文；哀歌泉路，复降高堂之曲。事重一时，荣流千载。臣趋侍学林，窃观睿藻，不入玉山，屡逢盈尺，如游珠水，常睹照车，庆之深，唯知舞蹈，不任下情。
    ○谏猎表
    臣亮言：臣闻尧鼓纳谏，舜木求箴，茂克昌之风，致升平之道。伏惟陛下应千祀之期，救百王之弊，平壹天下，劬劳帝业，旰食思理，废寝忧民，用农隙之馀，遵冬狩之礼。令车之所游践，虞旗之所涉历，网唯一面，禽止三驱。纵广成之猎士，观上林之手搏。回玉銮而藉丰草，引金阵而满平原。尽心目之娱，玩罘不乐。发弓而迫狡兔，飞劲矢而摧高鸟。期固畋弋之恒规，而皇王之壮观。至於亲逼猛兽，臣窃惑之。何者？筋力骁悍，爪牙轻捷，强弩一发，未必挫其凶心，长戟才，不能当其愤气。虽复孟贲在左，夏育居前，卒然惊窜，事生虑表。如或近赴林丛，未填坑谷，骇属车之後乘，犯宫骑之清尘。小臣怯懦，私怀战栗。陛下以至圣之姿，垂将来之教，降情纳下，无隔直言。臣叨逢明代，游宦藩邸，身渐荣渥，日用不知。敢缘天造，冒陈丹恳，上触宸严，伏增战越。
    ○对建国判
    △典同置臬昼参诸日中之景夜考之极星或告其越司视事词云知无不为判。
    定之方中，作为宫室。紫微夜视，考太乙之常居；黄道昼参，取羲和之亭午。於是审曲面势，置臬悬衡。各有典司，乃无询於梓匠。越其樽俎，翻见作於同律。晋虽不竞，楚勿与知。侵官有刑，罪将安舍？不司宗伯之事，妄为荀息之词。人亦有言，自贻伊咎。
    △与暹律师等书
    窃伏下风，久揖高义，有怀靡托，於邑良深，春暮清和，道体休纳。弟子植生多幸，早预法缘，近於华岳，创立僧宇。此山蕴蓄奇秘，控接烟霞，削峰累仞，灵泉百丈，神仙以为胜地，贤哲之所同归。结构虽淹，禅诵犹寡，厥道兴废，宏之在人。且栋梁三宝，必资龙象之力；羽仪四众，尤待鸳鹭之群。法师等学洞经典，誉宣真俗，实宜共化苍生，升於彼岸。且远人屈已，存乎应物；大德忘名，唯在伸教。理必宏济，无隔遐迩。仰愿俯从微请，降迹来仪。则释远禅居，遥踪可拟；王精舍，清尘不沫。是所愿也，是所愿也。
    △金刚般若经注序
    若夫大块均形，役智从物。情因习改，性与虑迁。然则达鉴穷览，皎乎先觉，照慧炬以出重昏，拔爱河而升彼岸。与夫轮转万劫，盖梁六尘，流遁以徇无涯，而趋捷径，岂同日而言也。颍川庾初孩，早宏笃信，以为般若所明，归於正道，显大乘之名相，标不住之宗极，出乎心虑之表，绝於言象之外。是以结受持，多历年所。虽妙音演说，成诵不亏，而灵源邃湛，或有未悟。嗟迷方之弗远，眷砥途而太息。属有慧净法师，博通奥义，辩同炙果，理究连环。庾生入室研几，伏膺善诱，乘此誓愿，仍求注述。法师悬镜忘疲，衢樽自满，上凭神应之道，傍尽心机之用，敷畅微言，宣扬至理。曩日旧疑，涣焉冰释；今兹妙义，朗若霞开。为象法之梁栋，变群生之耳目。词锋秀上，映鹫岳而相高；言泉激壮，赴龙宫而竞远。且夫释教西兴，道源东注，世阅贤智，才兼优洽，精该睿旨，罕见其人。今则沙门重阐，籍甚当世。想此元宗，郁为称首，岁惟阉茂，始创怀袖。月躔月仲吕，爰兹绝笔。缁俗攸仰，轩盖成阴，扣钟随其小大，鸣剑发其光彩。一时学侣，专门受业，同涉波澜，递相传授。方且顾蔑琳远，俯视安生，独步高衢，对扬正法。辽东真本，望悬金而不刊；指南所寄，藏群玉而无朽。岂不盛哉！岂不盛哉。
    ○十八学士赞
    △大行台司勋郎中杜如晦
    建平文雅，休有烈光。怀忠履义，（一作抱义）身立名扬。
    △记室考功郎中房元龄
    才兼藻翰，思入机神。当官励节，奉上忘身。
    △记室考功郎中于志宁
    古称益友，允光斯职。蕴此文辞，怀兹谅直。
    △军谘祭酒苏世长
    军谘谐噱，超然辨悟。正色于庭，匪躬之故。
    △文学褚亮
    道高业峻，神气清远。学总书林，文兼翰苑。
    △文学姚思廉
    志古精勤，纪言实录。临名殉义，馀风励俗。
    △太学博士陆德明
    儒术为贵，元风可师。俦学非远，离经在兹。
    △太学博士孔颖达
    道充列第，风传阙里。精义霞开，辞飚起。
    △主簿李元道
    李侯鉴远，雅量淹通。清言析理，妙藻推工。
    △天策仓曹李守素
    贤哉博识，穆尔清风。游情文苑，高步谈丛。
    △记室参军虞世南
    笃行扬声，雕文绝世。网罗百世，并包六艺。
    △参军事蔡允恭
    猗与达学，蔚有斯文。水霜比映，兰桂同芬。
    △参军事颜相时
    六文科籀，三冬经史。家擅学林，人游书史。
    △著作佐郎摄记室许敬宗
    槐市腾声，兰宫游道。抑扬辞令，纵横才藻。
    △著作佐郎薛元敬
    薛生履操，昭哉德音。辞奔健笔，思逸清襟。
    △太学助教盖文达
    言超理窟，辩折谈风。蒲轮远聘，稷契连踪。
    △军谘典签苏勖
    业敏游艺，躬勤带经。书传竹帛，画美丹青。
    △虞州录事参军刘孝孙
    刘君直道，存交守信。雅度难追，清文远振。
    ☆颜师古（一）
    师古字籀，雍州万年人。高祖朝授中书舍人，专掌机密。太宗即位，拜中书侍郎，封琅邪县子，迁秘书监宏文馆学士。贞观十九年卒，年六十五，谥曰戴。
    ○幽兰赋
    惟奇卉之灵德，禀国香於自然。俪嘉言而擅美，拟贞操以称贤。咏秀质於楚赋，腾芳声於汉篇。冠庶卉而超绝，历终古而弥传。若乃浮□卷岫，明月澄天。光风细转，清露微悬。紫茎膏润，绿叶水鲜。若翠羽之群集，譬彤霞之竞然。感羁旅之招恨，狎寓容之流连。既不遇於揽采，信无忧乎剪伐。鱼始陟以先萌，鹈虽鸣而未歇。愿擢颖於金陛，思结荫乎玉池。泛旨酒之十酝，耀华灯於于百枝。
    ○圣德颂
    缅寻遐代，详观往册。五胜质文，三正沿革。乱多化，明寡晦积。炎精既沦，大运斯ル。茫茫率土，黯焉已夕。皇矣大圣，诞受天符。□飞九域，电击八区。共工慝毙，涿鹿妖除。枝换斯撤，撤枪靡馀。建开戢刃，偃伯衅车。蠲苛削密，求瘼恤隐。琴瑟更张，衔策俱尽。满堂已乐，声诵犹轸。扇垂仁，泣辜流悯。吏勉端洁，民归愿谨。肃恭祀，事上天。永惟孝享，式备吉蠲。外崇耆耋，内睦亲姻。岁时缣纩，春秋醴饣。茕嫠是恤，こ瘵斯痊。闾阎外户，马牛内厩。畎亩相移，康庄交让。勿用桴鼓，无虞亭障。赆纳鲛人，朔班狼望。至诚感庆，休气致祥，驯扰一角，栖集五章。华平挺干，朱草曜芳。良耜，多余穰穰。国储亿庾，家登万箱。旄彼髦彦，任仗忠力。光被心膂，列居槐棘。如砥之平。如矢之直。淑慎微务，精明品式。菁菁者莪，彼或。修容礼闱，翱翔书圃。谈极五际，玩慕三古。杳眇义窟，恢台学府。儒墨兼陈，申韩迭去。岂资伯亮，宁劳封钜。德音高朗，丝言昭普。黄竹丽章，柏梁清引。沈郁淡雅，疏通敏迅。抽演阙文，网罗遗韵。孰登奥室，罕窥墙仞。妙心洞达，神笔允从。累硌新势，奋发奇锋。稷钩婉，露散烟浓。竦同企鹤，蔚若据龙。岂唯於赵，信乃过锺。道惟天纵，艺兼人术。用而不知，速而不疾。至德无象，微言罕术。玉裕桂宫，金植兰室。礼极敬爱，行归忠一。天下文明，日月贞观。百神受职，三灵叶赞。泰阶既平，光华常焕。超轩跨昊，腾周轶汉。万寿无疆，永延遐算。
    ○策贤良问五道第一道
