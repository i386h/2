<!-- { "loadSidebar": true } -->
　　天地之心生于万物其生维何凝沍摧剥蒹葭苍苍受变乃成霜露既杀而况在人贫贱忧戚是为福泽徳慧术知是为疢疾増益不能空乏其身于维此意未或不仁父母于子夫岂不爱厥既爱之曷骄以败恩之过甚如饱则伤所以古人教必义方旨哉西铭造化全体惟好问父以训其子他山之石攻玊之工物有相假始就厥功彼粗而厉此温而密宛其成矣错落圭璧如琢如磨君子自修既恂且栗镌发孔周匪玉其美伊石其力生成之徳
　　陈玊岩真赞
　　尔巾犹古尔鬓未斑画前有易胸次不凢早嵗塲屋畧取二三一旦弃去隠几穷探时乎神逰双溪之间亦有负苓相与往还怨而无极肯露机缄山空月朗虹贯岩槃
　　周公谨赞
　　儒而侠其非欤防而隠其几欤违俗而聱牙玩世而滑稽欤吾亦不自知或隠几著书或狂歌醉墨是殆见吾衡气机也将求之北山之北忽在乎西湖之西然己见囿于笔墨矣俨幅巾而杖藜
　　谢竹所嵗寒图
　　我观在昔交道实难风雪凌芳众卉日殚睠乃三友媚于嵗寒松劲梅清绸缪相欢竹亦欣然枝举叶攒如相告语晩节是完复有石交竦立巑岏三而四之愈久能看允矣谢子取友必端顾彼市道慨其永叹设图燕坐铭诗载刋勿渝此盟以鍳以观
　　学古斋箴并序
　　吾婿张仲实好学者也尝即其家教授生徒着籍颇众束修以养意甚乐而尤与吾乡邓善之相友善其之江阴也善之实继为之今所谓学古斋者盖是其处善之比有逺役此斋复归张氏程则去苏实来徳孺子箴未始不同也事弥似其年仲实方念自弛使函溉埽老屋数椽环以华竹日挟二子开巻其间唔咿声彻户外锵如鸾鹄学子欣然乃皆来集如其初讲肄之暇俯仰千载啸歌一室自乐其乐书来颇有骄妇翁意余欲扁舟自致以同其乐而未能也夫世有古今学无古今一人巳之分霄壤悬絶此乃圣师吃紧为人语然施之斆学之室则几若教人者之为为人而为己者之私为己予疑焉仲实曰今将使教者以为己之心为人学者以为人之心为己若何余曰然何教非学何今非古则为之箴曰
　　今人与居戢戢同宇古往之宙庶越而语匪好曷求匪执曷御是以君子惟古是慕学古之斋不过环堵我友寓之子去我处窓明几净研席有所爰命二子密侍巾屦亦有来学五合六聚鱼雅童贯其进以序执业呻毕岂不夙莫其教伊何吾行必与非以为己成人之故虽我有余不尔闭拒大匠自治为世规矩其学伊何反躬内顾非以为人成己是务自足于己不外驰骛舍己而耘何有黍稌惟学惟教惟忠惟恕古人皆然今人则否絶今不为是谓学古咨尔学者目击心悟亦惟敬哉我仲实甫
　　渔父听琴图
　　出缁帷坐杏坛环弟子而琴穆然深思盖托之文王想见其人渔者何为下船而来持頥以聴既以仁称夫子犹叹其苦心劳形而欲语之以所谓真者岂以文王之操其有忧患之心乎故其离世逺害甘终身以隠沦然自居以知道未有真而不仁者也曽余论之未竟怅莫驻于挐音
　　有翅天马图
　　何年尘镜昬乍洗金背涌出状怪诡自古空言马生角今乃见马生两翅恐是渥洼种往往感龙气龙惟神飞行天若傅两翅何足贵想似穆天子防瑶池肉多身重不得飞一朝乘之逍遥出六合奔风轶电那容追万里一息日未旰当时从官无乃疲或云车辙马迹往往有如此安用彼翅为徒留诞谲诳后世我愿观者更勿疑我闻西王母参目而虎首物以类应固宜尔
　　石上道士阅经图
　　石槃槃可容膝山竹亚罏烟直捐尔书捐尔笔嗒然坐自纳息【缺】

　　昔朱桃椎见髙士亷瞪视而其意竟莫传言固不若不言之全吾终日言而未尝言亦不自知其所以然是语是无以问月川
　　张季宜像
　　貌古貌巾凢巾孰知其满腹下笔如神盖昔之勇冠军而今之老斵轮也可为中国之式席上之珍然且弗屑方超然企涪翁而浥元真
　　画竹
　　临风永啸剑防相摩大节凛然正而不阿
　　玉立娟娟现清净身匪雨之力本无垢尘
　　维翠琅玕髙拂晴空朝采之发有若长虹
　　枝叶清润发此华滋防雾之力而不自知
　　孟集虚像
　　黄冠野服翛然于大涤天柱无何有之濵吾与之虚而委蛇其虚縁而葆真者欤
　　四虎图
　　藜藿不采林有伏猛其何一日朝无骨鲠
　　惊雷防雪赴此渴吻下噉清泚有文其炳
　　顾视有威岩下之电不疾而速风行草偃
　　画梅
　　清香袭人无处可着起视天宇参横月落
　　老逋之诗逃禅之笔洞其玊屑忽在吾侧
　　画猫
　　剪红以聘文炳如虎防辈疾走莫予敢侮
　　放鹤图
　　放鹤兮林臯澹容与兮萧骚欻素风而孤矫兮舞空中之落毛翁在南山南北山北兮羌欲往而从之翺翁曷为自还兮波粼粼而送轫轫鹤如迎兮乃下翺婉欲止兮锵鸣璈噫吾与汝兮犹未离乎天弢数数然肆可迹兮宇宙虽大将焉逃吾曽不得夫白鸥兮以为曺吾何意兮客之适与遭吾气以为驭盖未尝去来兮彼延竚祗徒劳日暮客去但见鹤啄乎空庭兮首下而尻髙我亦嗒然而忘吾兮眇天地其秋毫
　　故驾部郎中扪膝先生喻公赞并序
　　唐时喻鳬天寳末从驾狩蜀尝为陵州守卒官遂家焉蜀之有喻从此始其俗益蕃大与牟氏世通婚姻如古朱陈人以为羙谈扪膝讳汝砺汝舟则其季也无闷翁讳炜然皆有文集传于世越自属难先父存斋公与舅氏名绳先后出蜀舅氏寓太湖之西山盖隠于橘诸子亦能自树立不替家声昔陶濳尝作外祖孟嘉传某窃不自揆援此比为扪膝翁赞当求名笔书而刻之俾后有攷焉外诸孙牟某赞
　　蜀有遗直陵阳喻公靖康之末驾部郎中惟国与主已所愿忠阳九百六阨运适逢两宫北狩外诅内讧金虏伪首议易宋宗我之百官若盲若聋以次署议屏息厥恭贼臣邦昌何等妄庸僭干天位自取其凶公于是时义愤填胸吾膝虽弱与铁石同誓不少屈以仕楚宫掷笔竟去矫如惊鸿扪膝之令走卒儿童不肯帝秦自以为功呜呼鲁连万夫之雄惟吾扪膝异代同风国有生气炎绍再隆揭节谕蜀公来自东一有不合归卧藁蓬信意为文大篇舂容时乎自写纸上横纵竒竒怪怪龙蛇之踪而其英烈冲斗贯虹奕叶诗书至无闷翁惟我祖母庆善夙钟越至吾母信安肇封谫焉小子敢昧所从爰述斯赞传示无穷
　　赞缪淡圃之祖四训
　　缪淡圃以其祖中斋君遗训四言者求予言众俱备乃申述其意以复焉
　　积善曰　有所为而为善必不力能真积力万善身一持忍曰　惟不忍于人乃能忍于己忍者义所为忍过事堪喜
　　勤俭曰　勤俭必起家更有为己学进修贵自勉敛退贵自约
　　安分曰　人生已分事犹恐不得尽鸡豚认隣栅毋乃非吾分　虽然所以行之者一敬而已矣祖训孔昭淡圃其懋敬之
　　陵阳集巻七
　　钦定四库全书
　　陵阳集巻八
　　元　牟巘　撰
　　奏劄
　　咸淳辛未十二月初一日转对劄子
　　臣一介踈贱误玷周行每窃惟念自先臣子才以来世受国恩至深至厚涓埃未报日惧空官兹者皇帝陛下视朔前殿诸门洞开旦气清明而臣以此时猥当转对天光所临其敢具文以塞故事臣尝伏读国史窃观元祐三年五月一日苏轼转对条陈三事其一条曰唐大宗司门令式云其有无门籍人有急奏者皆令监门与仗家引奏不许闗碍祖宗之制自两省两制近臣六曺等监长贰有所欲言及典大藩镇奉使一路出入辞见皆得奏事殿上其余小臣布衣亦时特赐召问非独以通下情知外事亦以考察羣臣能否情伪非苟而已伏望更与大臣商议除台諌开封知府已许上殿外其余臣僚旧制许请间奏事及出入辞见许上殿者皆复祖宗故事元祐六年八月一日范百禄转对亦条陈三事其一条曰太祖皇帝建隆三年诏自今每五日内殿起居翰林学士及文班常转官转对既又命尚书省集官议其可者而行之真宗皇帝诏有司録转对章疏一本留中祖宗之于转对其勤且至如此今一嵗之中侍朝者有数臣僚每次二员转对不过十余人借使人悉知而言言皆见用亦不过十数事耳望诏执事审议转对之制悉由太宗真宗旧章二臣之言大祗因转对以通下情以广上意而已臣尝谨心攷观元祐五六年间大小之臣类无不得其言者或入见上十事或经筵陈三劄此言及君徳者也或议差役或争回河此言及政事者也或言陜西地震或言冬温不雪或言日食六分之变此言及灾异者也或十九疏论章惇或十三疏论蔡确或十疏论安焘此言及小人者也或乞免浙西五谷力胜钱或乞蠲放户部余剩钱或乞取常平敇令删为一书且放秋成収籴斗斛此言及民事者也或乞昭寳元庆厯令内侍省取先朝帐籍比较近年用度之数或言奉宸库已取珠子六十斤户部已用金三千六百两此言及节用者也禁中求乳母则刘安世等言之内中朱红车子乱行则苏轼劾之其言及宫闱者如此皇太后亲属向宗良知邢州则苏辙言之皇太后亲属扑断酒务少欠官属钱均作七年送纳则曽肇等言之其言及戚畹者如此随龙冯宗道迁转则王岩叟言之内批钱班干当牛羊司刘言干当翰林司则曽肇言之一宋用臣叙复中州刺史则范祖禹以为官寺兴土木不可以复用一陈景元校黄本道书则范祖禹又以为异端虚诞不可以成宗夫其一时更进迭諌议论己有余并包兼容聴受巳甚美而臣轼臣百禄犹惓惓以复旧制议转对为言岂过计哉忠言利行固不厌其多王道利宣固不嫌其广也伏惟皇帝陛下作共即位于今八年凢其所建植施置壹是皆以元祐为的而聴言一事尤极谦隆初元诏书尽复祖宗旧制间因臣僚避对则又戒饬申严导人使言固巳无所壅蔽乃自比嵗顿异流传皆谓诸臣进言稍有忤拂圣意厌惮玊色弗怡或顾左右而言他或视屋霤而不答人臣犯顔逆耳本为难事借令未能施用柰何更加沮伤遂使循黙成风此岂盛世宜有我朝以言立国列圣相传未尝罪一言者虽中更大拂乱大伤败而社稷之长久终有赖于人言然则人言何负于国倘陛下不察径销毁之志士忠臣宁不为之解体况外而边事孔繁内而隂邪伺隙日食不见天且忘予而入冬过燠寒气未效其何以兴来嵗冦敓相挺或能胜予而丰嵗且然脱有水旱其何以善其后惟有一线言脉所当极意扶持今日果巳尽如元祐则聴言之法固当益循于元祐今日或未尽如元祐则聴言之法尤当百倍于元祐陛下试取元祐诸臣之论奏与夫愚臣前者之条陈蠖濩燕闲特赐观省圣明之意必将有槩于中其继自今益恢圣聴毋疑其归过而卖直毋嫌其立异而要名凢有苦口之言率皆虚心以攷其恳直恂忱者则欣然容受其忠实有补者则立见施行或者偶非其人则他山之石可以攻玊不当以人而废言或皆无可采则川泽纳汚山薮蔵疾亦当容之而勿问庶几聴言之美一与元祐同符天下幸甚臣于二臣无能为役特援转对之比以写忧爱之私干冒天威惟陛下幸赦状
　　干防节进银状【武冈】
　　弥月不迟于赫一人之有庆任圡作贡丕昭万国之来朝上件银品列于金英生于石地不爱寳式彰万亿年之休天用降康诞受九五福之夀
　　申省乞祠状
