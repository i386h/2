<!-- { "loadSidebar": true } -->
　　伏以圣人受命启万世之鸿基史氏纂书示百王之大法是故尧舜之事载于典谟文武之政布在方策昭明日月炳燿丹青俾文献之足徴实古今之通义矧创业垂统皆在于贻谋而继志述事敢忘于纪载鼎彛有勒圣哲相承铺张极盛之宏休扬厉无穷之伟绩厯述前闻之作允为达孝之规钦惟太祖圣神文武钦明启运俊德成功统天大孝高皇帝应千年之景运集羣圣之大成天命眷顾之隆起徒歩不阶于尺土人心悦服之固未三年巳定于京都龙飞云从而华夏蛮貊罔不率服日临月照而山川鬼神莫不攸宁有过化存神之妙有绥来动和之应英杰不期而会遐迩不令而从尽收当世之贤才大拯生民于水火羣臣归命不戮一夫元主遯荒礼遣其嗣四方幅员之广亘古所无中国先王之典悉复其旧传圣贤道学之统守帝王心法之言罢黜百氏弥纶六经范围化工曲成万物天休滋至而兢业贯乎始终诸福毕臻而谦抑统乎表里在位之久三十余年升遐之日万方哀悼比于近古邈焉罕俦汉高年不登于中寿光武运仅绍于中兴唐高祖因隋之资宋太祖乗周之业元世祖席累世之威皆未有若此之盛者也钦惟孝慈昭宪至仁文徳承天顺圣高皇后天生圣善克相肇基侧微徳迈于嫔虞开创功超于胥宇永协坤元之吉夙开文定之祥鸣鸠均众子之恩螽斯衍百男之应保合承天之庆简能造化之仁厯考古之后妃葢莫盛于周室然挚任诞圣而无辅运之绩邑姜辅运而无诞圣之祥矧皆起于邦君或克成其世绪降及近世皆非等伦若夫同起布衣化家为国调元翊运防机赞谋正位中宫十有五年慈训昭明文徳通理家邦承式天下归仁诞育圣躬万世永赖自古以来未之有也钦惟皇帝陛下体合乾坤重华日月上天申命卓然中兴焕帝尧之文章纉武王之继述孝事太祖有见而知发兰台记注之书而征以藩邸之副抽金縢石室之秘又考于世家之藏爰当嗣位之初首颁修史之诏臣缙总裁臣某等纂修慎选多士宴锡便蕃即开馆于禁中屡繙阅于防暇以百人之众厯期年之久惟务校讐之事实无黼黻之能巍巍道冠于百王荡荡功超于千古是知礼乐征伐所自必有训诰之文云霞华卉之生何劳绘画之力仰青天而瞻象纬尚奚罄于名言开玉府而见璠璵惟自庆其希遇因文序次莫抽一辞之赞扬据事直书永示万年之大训谨譔述太祖实录一百八十三巻缮写成一百二十五册谨伏阙上进臣缙等无任瞻天仰圣惭惧屏营之至谨奉表以闻









　　文毅集巻一
　　钦定四库全书
　　文毅集巻二
　　明　解缙　撰
　　颂言
　　河清颂【有序】
　　臣缙承诏总裁太祖圣神文武钦明启运俊徳成功统天大孝髙皇帝实录自渡江七年辛丑冬十一月三门碛下黄河清实启圣之徴帝业由是遂成明年平江汉又明年服荆楚又明年定两浙又明年克姑苏廓清中原四表宁一乃即帝位纪元洪武之二年三门碛下黄河复清帝业由是而盛高丽来朝为海外诸国先殊方接武而至逾三十年皇帝陛下重华协徳瑞应同符纪元永乐之二年冬十二月戊辰朔十七日甲申三门碛下黄河清先是荣光烛天隐隐纷纷倐然卷收洞彻见底沦涟五采间日迭耀乙酉之旦河两傍近白光荡滉如金在镕如铅在汞如玻瓈色悠漾不定素练巻而掣之也居二日有文如绡轻幕水上如犂云隐空已乃若漆光可鉴黝然静深非涅而缁洞絶渣滓又二日乃见浓緑又如翡翠如青琉璃如逺山黛绕碛下如苍虬翠蛟飞舞于流荇文藻之间望之而可掬也二日后如朝霞映日红云上波初阳迤逦花卉纷披倐如胭脂浮流薄腻一洗下见沙石如芙蓉丹砂灿然郁列于毺锦绮之间可指而数也后二日如泥金霏屑隐约浮沉流薄防鳯羽毛鳞鬛泳飞濳动金芝晕文琮玉在链错杂班映莹无纎尘又如筑琥珀以为堤酿金香而注之也己乃微碧与天一色横渡乱流者扣舷鼔枻洞见眉髪疑若歩空凌虚倒影挽银河而下之也于是夹河观者耄倪欢呼旷古罕遇自河津传播于晋绛之人相率来观肩相摩也自韩城播告于秦陇之人观者扶擕背项相望足相蹑也四方之人行旅过之莫不为之惊喜叹息阅玩坐起裵而不能去晋高平王遣使驰奏之既而吏民报至皆图其状秦王上表贺献圗与晋人允合于是羣臣上表永乐三年春正月戊戌越十八日乙卯乃复其旧实三旬有二日按所上圗咨询羣言既审异同恭惟皇帝陛下谦抑弗居谓何徳臻兹称太祖高皇帝神灵然自陛下即位以来四方万国之外感恩慕徳不召不约咸至于庭瑞应大来震动天地不可掩抑太平之业由是而极盛臣缙职司纪载欢欣无已谨拜手稽首而献颂曰
　　天启圣明休命赫奕洪河屡清龙门之碣昔在太祖广运神武银河昭囘洗涤九土洪河孔神佳气协顺应兹昌运岁在辛丑云雷搆屯河清献瑞既肇龙门天戈所指六合风靡景贶朝宗如河之水功徳格天即位纪元龙门河清应于明年东夷始服三陲接踵如河奔趋有赴无壅我皇继统永乐纪元龙门河清亦越明年惟此龙门神禹所辟功在生民宇宙无极惟兹瑞应先后同符太祖在天昭昭不诬禹功帝德世万世亿帝徳禹功与河俱东河源昆仑太古积雪九河骏奔溅自沃铁辟石回泷盘束地底龙门天开激猬起冲奔九地灭电走影声喧怒雷淖汨沸鼎经纬天文横絶地纪贯一百川罗络万里五行之生莫先于水四渎之列莫大于此于此考祥粤古是常昭兹大运塞其荣光虹飞雨翳雾宻霞流倐阳忽隂乍辟乍收其腾氲氲其下缤缤其旁囷囷其隙纭纭海市青红仙神艶淑翼鳯骖麟朝暾若木转盼一空伏波凝席沉沙跃金垩壤荐璧惊鸥鹢羣下顾毛羽隔岸见鱼空行曵尾星芒耀珠月影夹镜倒浸回光动植交映既白既翕忽丹青黄旗紫葢春卉秋英五方岁融五纬宣精五运合一五彩流形事有絶世久而后应物有絶伦久而后盛地辟天开多厯年所尧舜重华卓冠万古草木咸若卿云烂埀干羽苗格箫韶鳯仪于时河清荣光既塞不游不惊贡赋络绎冀通岛夷夹石兖导九河转输济漯浮于积石龙门会于渭汭匪缓而渟曷胜舟载盈变谦流时移代易不有来今曷知古昔于昭大明圣圣相承殊音重译日造在庭尧舜惟钦我皇圣敬寤寐丹书典谟金镜祥不谓祥圣不自圣惟谦受益惟仁无竞洪河载清尚或如带圣寿齐天万世永赖河流载清龙门如砺圣寿齐天永覆万世
　　御书赞【有序】
　　右丹书义字我太祖高皇帝御书今吏部尚书詹事府詹事臣蹇义为中书舍人时洪武丁卯春三月七日赐名也十有八年于此矣义初名镕洪武乙卯进士孝陵亲擢为侍从掌外制时最重两制官非有文章学行亲结上知不能得而得仕者亦皆合时誉义赐名后以忧去乗传归蜀臣缙以戊辰进士承乏词垣兼知制诰亲闻上语称其笃实明年复起同官出示此巻俾识其下方辞让而受命为御史监察本贯江西未暇也又明年侍父南归缙之父载朝于京师许为之颂以劝亦不果但归而语缙曰圣天子知人之明事必传于世宜有以赞扬之为天下训也缙尝念之不敢忘兹防恩俱属东宫又同官也义因复出此巻惊喜感泣不知所云尚惟君父之遗言加以朋友之同心仰瞻奎画之照临益竦寸心之惕厉继自今而臣缙臣义之心敢有一顷刻一毫厘之非义乎他日史官书之可使之得无间然之义乎赞曰
　　神明载兴开天应期经高纬厚翊赞书诗谟明训彰汪汪百川宣金绌玉要约一言天尊地卑非义不定人灵物生非义不成仁爱之施非义则墨礼贵适中非义则忒知有变通非义则僻忠信非义尾生守拙惟义在心理之中正万物是制万物是宜裁成辅相左右范围造化非宜圣人制之尺度权衡是有是持勿长以欲勿短以私勿以好昻勿以恶低勿髙下手与人推移刚毅有执金石匪坚虹光贯日剑气彻天人惟爱生有重于生人惟恶死有重于死惟义之归俯仰无愧惟义之全生顺死安于穆高皇天作君师殊音鼓舞庻草蕃滋矧兹近臣日毂月轨朝渐夕摩沦肌浃髓丹书煌煌嫓于天光天光宵晦丹书不昩耿若河汉五纬昭回夜光明月拱璧琼瑰古人命名侈言嘉瑞岂若大训惟德惟义岂若帝训无偏无陂岂若丹书敬戒怠欲髙皇师善惟日不足今皇继统图任旧人凡昔簪履既秉衡钧孜孜赞赞战战兢兢思恩思义遍告在廷
　　嘉禾颂【有序】
　　洪武二十有八年秋九月壬辰朔庚戌北平永清卫之龙门禾有异茎同穗之祥其三干合为一仍三穗者二二穗合为一仍二穗者六是岁大熟今上为藩王时遣使来进羣上表贺太祖圣神文武钦明启运俊徳成功统天大孝髙皇帝亲御翰为诗一章以赐今上其诗首言创业之艰天命之不易除暴禁乱之师抚民致治之略中言天赐丰登之屡史书埀示之严明堂禋荐之重末示谦冲戒谨之意为善不足之诚大矜下民之惠与民同乐之盛心溢于言表葢不以嘉禾为可矜而以为可惧而思以自勉圣不自圣兢兢业业足以埀训于千万年今上皇帝服膺圣训念手泽之存讽诵追维不能自已乃永乐三年九月朔旦用摹勒于石拓本装治成轴分赐诸王及近臣于是臣缙亦得与赐焉又适有嘉禾之瑞臣缙仰维日月之光华昭著于天地其溢而上者为庆云为景星为霞五色其下为璿珠为美玉为丹砂使人欣慕而宝爱者皆日月之余光也古先圣帝明王有日月光华之徳其礼乐文章流风遗韵之传若诗书所刻百世之下光景常新犹足以使人欣慕与景星庆云诸福之物同一快覩而况身被其泽目覩其盛鼓舞涵濡其有不发而为华封之祝康衢之謡以自鸣其庆幸之万一乎爰拜手稽首而献颂曰
　　洪武乙亥秋谷登朔方龙门嘉禾生三穗二穗交两腾异本同类同敷荣蕊珠金粟隔露凝亲藩锡贡来神京玉匣上有黄云蒸衮衣当日御彤廷百辟忭嘉陈休徴四野欢呼传颂声帝曰俞哉稽之经旅命归禾凛不矜作诗致戒大丁宁昌言受命畏天明降福穰穰恐弗胜庸锡亲藩钟圣情亦知元徳由兹宏十年事騐天威灵圣孝通天推至诚永乐重华信有正赐诗日阅心屏营手泽犹存训服膺每御翰墨怀墙羮想当睿思玉几慿智周八极通杳防重念稼穑忧农耕暑寒怨咨怜独防祗愿年登百谷成羣臣环列忭且惊百神降鉴来轩楹云霞灼烁飞陶鸿章圣藻驱风霆造化万彚皆流形工巧人为何足称奎章烂烂不可名但见东壁余光精刻以端溪紫玉英摹本装以龙鸾绫颁赐羣臣荷宠荣天球大训河图并人物至宝奠八纮夜夜红光烛太清圣子圣孙万亿龄万世黎民歌太平
　　白象颂【有序】
　　粤稽成周辂之饰以象礼大夫之笏用象诗称象揥禹贡言齿革则象之为中国服用久矣交趾之国即唐虞以来南交之地五服五长之所疆理以象为贡岂古昔之常制也与惟我圣明受天明命全复唐虞成周之地迨南交顺附而驯象蕃息于辇毂之下者四十余年矣迩者交人作乱圣天子命将征之师行未逾时而白象来献臣按昔周获白鱼而胜殷汉得白麟而通西域唐得白龟而平淮蔡白象之献安南克平之先兆也若彼汉晋魏唐宋九真林邑陀罗文犀之献以为异者以求而得之又皆无其应岂可与今日之盛相挈而拟伦哉臣谨再拜稽首而献诗曰
