<!-- { "loadSidebar": true } -->
一别使如数十年人生如此何以堪也海内故人屈指无几忽得手教如飞坠自天欣慰万万殆何以言小儿栗所娶渼陂之女丙戍秋生一子矣乃子母并死今春为继娶杨叔安之季女此后儿女事俱了更无挂心者去岁自今夏南海霍渭先既以贱名厕诸卓疏春首又以一书见谕鄙人心事搜括畧尽其相知之真虽龆龀之交亦不过此顾仕宦之志自庚午秋根株悉拔他人不知石冈则知也幸九重圣明灼知不肖未便施行即若渭先之志又有何面颜见庙堂诸君子耶随亦具一书答之矣并其稿以上丈夫生世固当以拯溺救焚为心而仆则切恨世之士大夫贱恬退尊势利往往返为小人所薄鄙志如此正欲销忘宿志以明士大夫之节耳前岁邃庵翁亦以此为言仆力拒之今殊成怨也然亦何恤焉新刊四种碧山乃渼陂之作其三皆出鄙手荒忘如此可似云霄中人耶心事万千不得一一展布伏惟保爱以慰知交之望幸甚 



【卷之十】
 书二 
 序一 

【书二】
 答蒋文晖书 
 答敖子发 
 与杨叔安 
 与镇西将军曹公书 
 与马伯循书 
 与何粹夫书 
 答沈崇实 
 答栢斋先生书 
 与贾鸣和书 
 答杨宗文书 



对山集卷之十 　　书 

答蒋文晖书 

使至辱手教称誉太过山林潦倒之人岂所敢当然高谊在心何日忘之每念动履清佳此天佑邦家笃生才俊故眷顾保护无所不至非偶然也比见料理砦贼事宜九重悉令施行明良相逢千载一覩秉节诸公能悉依所画指日可了也自夏徂秋旱干之厄自太行东西以及蜀楚赤地相望加以方内多事流离荼苦所不忍言还秦之日宜有以为之计也陈封君寿文草草撰上请改教登轴不胜至愿咫尺之地不能躬送旌节耿耿之怀讵可言尽万万保爱以慰斯文之望幸甚 

答敖子发 

仰间使至辱手教感荷无任执事在关中以躬履之余诱掖多士与所谓声音笑貌者不可同年语也倾仰万万殆何可言顾不能先物请益振起荒惰为媿耳忽承佳贶益重悚媿使还先此布谢不日将往华山假到省下当遂趋侍冬初微寒伏惟保爱不宣 

与杨叔安 

介来辱教慰谕感荷无任此儿禄命旧见日者推筭多言止此而仆未信乃果如此虽其数有不可易仆以垂老之年何以丁此也鄠媵之子消息恍忽有无不可知亲友具有所教恐命之所无人不能违耳承奠亡儿太厚仆辈送令爱还草草附谢府上所遗纤细俱令之随行伏惟鉴照是荷 

与镇西将军曹公书 

海白緫戎曹公足下昨闻宁夏之变甚悲镇廵诸公何以不幸如此及见行到文移乃知足下尽心曲处如此此宗社之福也又闻躬至各部慰劳三军此尤至计他人未易及也昂锦诸贼本无知小人不胜一旦之忿构变造逆事出偶尔其胁从之人初不过三五十辈尔逆事既成声势遂重诸余将吏皆亦执系父母妻子刼迫而然近闻传令造舟以待北伐此固忧 国至意夫兵事尚神而谋道宜隐也造舟之所去宁夏近而易见先无所处使昂锦以此扇惑其众谓朝廷必用诛殄为心彼将士岂皆明理识事之人万一信其必然则外增必死之惧内乖效顺之心所谓为贼坚众非计之得者也今莫若 遣人诣丘钺谋内应丘钺者巨官大将非甘心昂锦者也其标系母妻之恨即未能啖肉啮髓尽脔诸贼以偿耳今诚以语钺钺必有所计度于彼彼少信钺计数贼之首可指日得矣况钺又翘首望通也故莫若通钺钺通然后张兵扬威遏其骁锐则钺得有所资耳缘以喻众喻众则士卒之心无有不齐士卒之心齐则昂锦者机上肉耳鄙谚曰以米煮粥以水植稻盖此之喻也夫昂锦以一日杀五大官甚能也而不能以旬日南下此非积筭竢数者固畏公威德也昨公至各部劳军其股肱己悉剪矣夫既剪股肱矣犹可为全乎虽三尺之童亦知其无以为也此大事至计不可不念者惟公察之图之 

与马伯循书 

别伯循甚久不能得问伯循也顷因客欲过三原托谢墓志之寄当时匆匆不尽所言故如不问也老伯母之逝凡为人子者皆可以哀痛摧裂况伯循履道纯孝者然有老伯父及母君在也伯循一有过哀伤性老伯父若何母君若何宜思其大者可也天生伯循欲以继明二帝三王周公孔子之道凡海内学者莫不以是望伯循不但仆与伯循私厚也近闻某氏六郎与令兄弟作孽伯循深被其侮夫无故之侮孟子所谓妄人者也仆意伯循必不与之较耳然兄弟骨肉至亲谁能嘿然宜别有以图之也六郎行暴贵邑若虓虎亡撄也即不姑以忍之彼或至于犯其更尊者之衣履伯循又将何以处之胜负之际市井之所向也乌有士大夫而俛与市井相较者况伯循之力万万不能胜耶彼所飬而藉者尽市井无赖也彼赏以锱铢之利皆可兴难于我彼又挟有贵父之势如之何以制之今莫若善诲令弟使毋适中其欲闯之意而巳鄙谚有曰树大有风人贤有谤安知贵邑所谓士大夫者无有启彼兴难以危伯循也夫与伯循骨肉生死者仲木及仆二人耳仆不知仲木何为知伯循之事而不以告他千里之言不知果然否惟万万以理自遣为是小书二册附上启览乞恕所不□也 

与何粹夫书 

久违怀仰何巳不才宜受重辜乃冐轻典直先生阴庇天子仁圣耳去岁得手教感慰千万非吾兄他人谁肯然也近又得孝思所寄书益感念顾隆笃仆乌足以承藉山田数亩破屋数椽差可度日幸狗马之疾尽无又多暇日可以菜薪莳药此其叨冐岂细哉冬初见逓报知有起复之命私心甚慰盖时事若此安可无贤人以立于朝备仓卒之用今汉中蜀楚之盗方炽未艾而来治者率乏统御张弛之道轻薛?衣 国威厚助贼气其经画粮饷之人又务为苟且迂阔之计百姓百倍陪费不支一行之需贼势更盛当复云何为吾兄者固不可坚卧东山也友人杨吴二君来值有手足之疡不能尽所欲言惟保重保重 

答沈崇实 

仆来持奉教札兼及碑帖之富感激至意何限斯文骨肉乃虽古人未之前有也不肖固执愚行虽万万死生不可摇动所以不能无憾于中者诚以斯名之难居也修之于平昔而砺之于今日得志焉将以加诸天下否修先王之道以终乎身而顾冐被污秽如此何以为人也士之所哀莫甚于名丧节靡而身死不与也今不肖巳丧名靡节矣即使长生百年有颜回曾子之行程伯朱季之作亦不可自明于千世之下此固志士之深悲也人常言志士不忘在沟壑勇士不忘丧其元然固不敢不勉耳又安肯稍自贬释以从时人之情为进取之计邪有一于此死无面目以见先人也城南之事乃自斯人得志之后与敬夫同感 孝庙恩德而然非仆一人也至于昼夜千万谋画欲以驱此寔有之虽今日亦不敢忘也况当时邪然惟 天地祖宗及我 孝皇 圣灵默鉴而巳辱念隆笃有国士之与故敢率尔答谢若他人则闭口矣不能瞻送旌节徒切倚望伏惟为国自重万万 

答栢斋先生书 

仆生平服义重德直行亮迹而巳其它虚恢盗名隐忍委曲以要时好死不愿也承教云得报以来且痛且恨所痛者执事平生之心可以对天日有伊周之才之志不得少行于时所恨者凡事轻忽简畧不存形迹卒罹大谤盖公爱惜不肖之深不觉言至于此感服高义比之父母更复何言伊周之才之志仆之污秽所不敢当不有形迹卒罹大谤此政仆之所以为仆者终身不敢易也仆犬马之齿才三十有六虽更事未熟早作夜思从事于斯要亦久矣语曰君子素其位而行不愿乎其外又曰智者行其所无事而巳于义有未当理有未喻虽圣贤令之行仆不敢也苟理喻义当矣虽人人掩口笑道仆行之也自信之自信不杀人耳母之投杵踰垣参不得而知也仆向罹二三子之谤能勿杀身无几也盖是时仅方以君子之言禁士类二三子者不谓仆为小人也今又罹诸君之谤能勿杀身亦无几也盖是时大臣方以小人之恶饬士类诸君者不谓仆为君子也由二者言之仆一身何兼被俱有如此盖苟可以去官杀身于我则君子小人者非彼所择也其至于此虽存有形之迹何捄哉老兄斯文纲领当世指为山斗之士览见余书当欣然大笑曰此诚栢斋贤弟良友不以险夷易操者也然后终身佩而颂之永为老兄所不弃矣儿子昭胤岁首巳出痘子无恙今能言且行承问具告冬寒伏惟保爱幸甚 

与贾鸣和书 

相别久矣忽辱手教感荷无巳自被罪以来数不能通问士大夫之间者盖扪巳自照不可辄以荒秽之资谬自比附耳教中意念隆笃顾仆安足以当含灼而巳细思往昔忧惶恐惧之日今得脱然不复拘禁此其心盖有不知所以然而然者而好事者又谬为异论如彼虽有非而辩之之人又挈小遗大引粗失精亦岂足以识豪杰哉此可为南坞子言发一笑耳家口虽众田作足以供之无歉故每得从容南山渭水之间又得为野圃野医种蔬莳药暇则茹蒜酌酒负小坐小轩拊弦倚唱欣然终日人莫得而夺也至于开筵列馔品竹弹丝贫约之士力蒶财匮固无得而办也然君子之乐亦莫湏此此皆日用之实敢以闻老兄老兄知之想当欣然一大笑也邪小书二本附上备种数犹尔不悉为之柰何千万保练不宣 

答杨宗文书 

范生来承手翰具知李生事情然事巳如此关内乡大夫岂能人人白哉执事惟善处耳良度负公固厚然巳死矣则平生私愤可以悉为扫涤至其诸孤则犹士大夫子也今不知置念巳乎他日乡人一相视效岂不可寒心哉王学谕资质诚羙然行不知礼少不更事亦所不免既惜其才当教之以平易易亲岂可深礉惨刻如此不日王令来归印于县可能更若是邪李氏诸郎愚昧谬妄岂但今日教中后将噬脐之语其迹颇涉忘讳宜更思之李氏于我有何厚而仆言如此凡以为执事也刍荛之语始虽不堪听徐而思之或有可采者不得面陈切仰珍重 



【序一】
 雍录序 
 长安志序 
 渼陂先生集序 
 王氏家谱序 
 渔石类稿序 
 秉忠定议集序 
 送别少司徒张公督饷北还图诗序 
 鄠县志序 
 登峨山诗序 
 奉寿王母太淑人韦氏序 
 送陕西按察司副使南埠李侯兵备西宁序 
 烱然亭序 
 商州志序 
 送赵世忠序 
 送东原先生序 
 赠东御史序 
 沜东乐府后录 
 送虞坡杨子行边北还序 
 任氏世承荣命录序 
 东泉序 

序 

雍录序 

雍录十卷宋龙图学士程文简公大昌之所著也谓汉隋唐皆都渭南虽稍迁改而相距不远尚为易考若夫周秦两世自初兴以至迁灭屡东屡西不常厥邑固不可循世次地望泛而言之于是以渭为经而五代都地随列渭旁能沿渭以推其方而雍关地望如指诸掌矣此其书之大槩而其杂相考会则悉本之潘岳关中记与三辅皇图六典长安志及邑图阁图所以述雍之故迹小大靡遗矣然所图或有差误皆按册拟议而与图阁产其地而亲见之者不同予是以伤载记者之难言也往岁予友大复何子仲默尝为雍大记顾其书垂成而卒悲夫昔仲默盖尝亲以序列属予伏顾今犹未逮固深念其用心之勤期有暇日当卒成其书以副厥所托不知能否也知西安府南埠李侯文极政通民和之余尽取关中故志刻之以传秋七月省灾过邰因以雍录属予为序于是着所私见于首以贻考古之士然关中之迹大抵诸书幸存得有所考读其书者又当有以识俣之用心焉可也嘉靖辛卯秋八月丁亥序 

长安志序 

