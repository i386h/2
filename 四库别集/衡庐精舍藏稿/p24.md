<!-- { "loadSidebar": true } -->
　　予以乙丑仲春之念六日晨发峨眉县西城从了寳楼陟华严寺过楚狂接舆隐处潄玉液泉徘徊懐之西上为中峯牛心二寺为双飞桥双飞者以二水从山巓悬溜百千丈始合流于谷底震荡林木间声轰如也南为后牛心寺为孙山洞寺僧出眎孙思邈丹灶药炉制甚古西为白水寺寺后羣峯林林若笋然是夜宿寺阁诘朝卸去车从乘小篮舆上顶心坡坡嶃峭行若蹑壁众戒下窥予下窥自若也又上为九岭岗长老坪猢孙梯咸斗絶又上至峯名初欢喜雪皑皑封崖壑猿鸟尽絶以为至矣己而厯蛇到退至梅子坡最险雪益塞道不能以舆乃与从者鱼贯缒牵彳亍伛偻五管在上一休一升仰视峯腰咸雪白一色絶嵿苍郁髣髴倒出汉表虽自顾疲殆而神从景王不羽欲飞又上至雷洞坪坪上巨木凡防千章皆金鐡干被緑髪苔杂冰雪磔格声琤琤然中通一径可七八尺许左右深陷倒视窈黒云雾茫沆相逐不知几千百丈也相传雷雨居其下一闻人语鼓吹声则雷大作过者毛骨洗然非人世矣岂亦所谓倒景非耶又上为八十四盘险逾前比上至峯名大欢喜路始平入天门石石双峙如门厯七天桥抵光相寺寺殿皆鐡瓦是为絶顶环顾白云滉瀁若身在混沌视天脚反在下有二鸟名佛见及异防咸就人取食若相□然僧告予曰时暮矣明晨请暏光相予宿至晨起稍霁众跃曰光必现矣比予跂崖巓隂雾渐塞靡所覩有儒者曰是不必见彼下有放光石焉当其云蒸日丽与石相映荡之为光光不为异余曰唯唯有禅者曰是大不然此光出时一切见者于彼光中各见已像甲不覩乙乙不覩甲若此光者出于云日则当如水中镜中彼此互见今不互见乃知是异余曰唯唯于是峨眉曹尹进曰某去年侍访院王公守廵杨王公公咸値光现各睹厥相果不互见今人誉其所常见而毁其所不常见姑不逺引即此蜀地若火井油泉皆所目徴若皆以常见毁之岂不诬哉子思子曰及其至也虽圣人有不知欧阳子曰圣人治其所可知置其所不可知者是谓之中道余亦曰唯唯至午有驿骑捉余归下至梅子坡雨如注行者艰倍前日竟不得睹所谓光相佛灯及雪山瓦屋之竒下逮黑水龙门咸莫到焉至双飞桥有僧楚山潜奥洞十年忽自牛心山后披荆莾间猿行出逆余讯曰山巓睹光相乎余告以登陟危阻未有所睹楚山冁然笑曰公岂以未陟峨眉为安乎彼未尝安也以未覩光相为少乎此未尝少也余又曰唯唯既还雅久之有峨眉马鞌山僧某者自山五百里踵雅稽首乞予纪游予悯其勤为书大畧贻之俾加诸石以谂来者
　　谒苏老泉墓记
　　客为言苏老泉墓前山水稔矣乙丑三月之四日余方寓眉乃偕乡大夫张中丞徃谒焉先后出东门十里石龙里之柳家沟逶迤平冈间有墓在焉墓前列祠屋三间槩视前后山水无甚异里人曰墓湮久矣去兹有广福寺盖宋哲宗勑建为老泉守墓者曩乡大夫士疑墓在寺后已尝加土特封不知眞墓隐兹地也乃近年乡大夫士寻访得之始又加封表以颍濵记墓有可龙里今称石龙字相近又旁有井即老翁井所号老泉是也予与张公拜毕又走二三里至广福寺寺后果有墓又有石刻广福禅院字甚遒劲云颍濵书又云东坡未可知予二人咸感叹暮归过蟇頥观览四目仙人像相传仙人有四目庭前丹洞先年龙出洞石迸裂龙所扬泥沙髙在屋壁予视良然既归翊日有州氓万锦者扣马诉曰官府第逺寻苏老泉墓不知近有万阁老茔万阁老名安锦祖也祖茔荷勑葬今茔道牧豪民马牛树木伐尽翁仲羊马咸为乡民某某舁去几年矣力不能返故特诉理予曰嘻有是哉已而思曰苏老泉宋布衣官主簿耳去今五百嵗其子孙无闻而大夫士哀其湮特封表之万阁老国元辅近成化间谕葬夫防年其子孙尚存墓为人侵伐而大夫士若罔闻知此何以致焉呜乎噫嘻孔子所称夷齐齐景公之事数千载而下何其相埒也吾党士可以鉴矣虽然岂独苏与万哉因备书之以告凡百
　　江源记
　　书称导江自岷山太史公以岷为汶故括地志称岷山在蜀之汶川县余尝遡江走汶川求观所谓岷山土人指一山无甚异问江出是山乎非也余又遡江行凡四日至松州见江愈隘可丈许以为源也而其人曰是江遡而上二日至彰腊繇彰腊而上不知防何日至岷州则江从出焉时余又讯之彰腊守备官良然蜀省方伯杨公贤山东人尝为洮岷兵宪驻岷州予既归省询之荅曰岷城之北有岷山未知是江源否余退叹曰事不目覩而独信书虽千百禩名贤相传犹然讹也矧其它乎余又考汶川县古称广柔自隋乃有今名则非太史公所称汶山之地明矣释书者云岷山在湔氐道西徼外今自汶茂至松皆氐种所谓西徼是也而云犹在西徼之外其在岷州不可推乎或云岷州昔辖蜀故称松岷而蜀山最著称峨岷云余亦未竟其源者也因记所目尝以啓后之穷源者
　　果州正学书院记
　　学一也而有正学何哉当汉太史公六家要指已置儒学杂刑名隂阳家列称之则学之失正盖久矣其外不一家其后有训诂家有辞章家汉明时泥洹教入为佛家近代有举业家号名经义实与干禄字学无殊学厐极矣此正学繇别也均之学正学也则又有先本者有先末者二家亦自相诋訾并驾于天下然则正学奚取衷哉学不昉尧舜乎舜言道心惟微则自古未有外心语道者也精精是一一是则亦未有外心语学者也有知求诸心先其本者矣然又有躬行言説之异学堕言説凡皆同于不正而已矣不正之厐易指正之不正其厐难求此忧道君子不能不为之所也果州旧有书院嵗久圮壊予同年友愼斋伍君治果将取九州邑髦士彚教之乃撤书院之旧増修讲堂一区学舍几间后为祠屋祀先儒仕蜀若濂溪先生以下凡几公产蜀若南轩先生以下凡几公因予董学至果方进诸弟子以正学乃请匾之曰正学书院自予奉玺书曰崇正学迪正道窃尝仰窥列圣学术逺追尧舜陋视汉唐卓乎伟哉今伍君又力以是训诸学官弟子则自汉以下刺史罕有也汉文翁遣诸生入京不过传训故而已张叔最有名亦靡所建树司马相如工丽藻以蛊人心为古今作俑然文翁独称化蜀则亦正学既厐之过也今幸辨夫不正之厐矣为诸弟子者其务反诸躬行以无蹈于正之不正俾后刺史以正学化蜀自今始岂不休哉是又愼斋君瞩望之至意也工既告成君以记请予与君均有厚责必与诸弟子交勉之是故力言以为之所
　　世徳楼记
　　贵阳南明先生性孝履厚口不臧否人甫弱冠以礼经魁多士筮士教犍为六年膺五荐迁保山令保山新置襍夷獠而屋先生治以廉信民翕然服为诸令冠六年凡六荐擢云南府同知云南府为滇都防号难治先生莅三年事举而民化凡三腾荐剡例当内陟以父监察公母宋孺人忧暨承重太母王恭人九年服阕戚防劝驾先生曰吾结髪期报主已乃碌碌郡邑间非吾意吾已矣夫时伯子山甫君已登上第遴翰苑补给舍名蒸蒸起方向用先生复曰将代吾有行者不在吾儿鳌乎遂焚牒不复出筑庐之西为南明精舍植花卉果树日引二三耆旧倡和薖轴视世味泊如也又好览观古今书史防探原本而尤精易乃又筑学易斋日兀坐其中有以自得嵗丙寅先生已六十有二曰吾晩好楼居又筑一楼扁曰世徳适山甫君以蜀州宪使归省落成比至蜀告其友生某记之某闻古今称树徳士至自卜其子孙之兴门闾之充已而酬若左契者何哉其感应之机固然也夫感应之机固然而人区区焉有意以为之又有心以卜之是可以言人徳未可言天徳也可以逮一世二世未可逮不世也易首言乾元天徳盖干始能以美利利天下而不言所利无心于为徳故曰天徳先生既尝利一方矣寻退而学易山甫君又将其徳以行于天下濊泽丰功岳岳然着而爵禄名誉一不以奸其衷盖方焦然为之而又防然忘之黾乎揭乎以尽夫人而恢乎遨乎以游其天若先生父子岂非其以天徳相承者哉虽然乾元之道大矣人知干之资始而不知资生之功皆干也山甫君之学固奉干賛元之学也宇宙生乎身而不为大造化运乎手而不为巧范围不过曲成不遗而不为有増此先生之厚望于山甫君固不可以世计者也山甫君著书数万言行闗以西江以南莫不满家然多发阐先生易防不为叶言某与山甫君有弟昆之好亦尝辱先生逺诲媿病不能从事故特推其意为山甫君诵之山甫君行且偿先生所欲为者又奚假于某之叶言
　　武功九龙山胜佛禅林记
　　余郡名山大者盖称武功山最友人邹继甫雅谈其胜余恒耳之得神游焉今年春有僧本教者三踵余门求记其九龙之胜佛禅林乃知九龙在武功山腹而胜又最本教祖号宁州者僧腊既髙自衡岳柄教惠众一旦携其法侣某某等数十人始集兹境壤剔芟夷约逺虎蛇尽占其胜后筑净室中剙佛殿东西列饭堂禅堂两楹列钟鼓楼前辟三门门之前为止景桥桥下水入安成县江可百三十里其左浮屠曰湼槃眞境右曰千僧寳塔最后峙一浮屠曰鎭塔摠题曰胜佛禅林览之瑰嵬蓊蔚为武功冠自嘉靖癸丑创始至丙寅凡十有四年而竣自一瓦石至殿阁材费凡化八千金而强嗟乎何功之钜且完也彼学大防氏者非独能勤苦严果报恫喝人而得之盖亦有大同之义焉彼其初逃净饭王居反丐居于袛园精舍捐身毒国禄反丐食于舍卫城中彼虽以是自摧折其慢相亦岂非示大同于人人者乎故其丐而得居也亦以居人无择秽净丐而得食也亦以食人无问贵贱彼固未尝立物我而私之也则人之所繇感动施与而克就其事良亦非偶然矣不然何若是乎其钜且完也徃余董学西土尝檄有司缉先师庙取费官帑而就之反艰察其故乃以官为私之过也此岂吾儒之教使然哉盖大同之道本出吾儒今不得于此而徒见诸彼岂无故哉余重有感又寓思继甫乃为记其本末且将撰杖寻屠坪之奥飏箕峯之旷洒然御飞云于雷岩仙洞之巓覩廖廓中之果非有物我也当别为赋云
　　甘白斋记
　　甘白先生字国賔名仰生儒族治儒者书有年矣而顾好老氏又传异人交干履斗魁罡七元之术自署其居曰甘白斋遂号甘白子于是老之徒相与诘曰吾老氏之教知白守黒今先生乃独白而甘之何也先生忻然应曰子以吾老氏之指专墨墨而黑乎今夫窈窈之内言有物防防之中称见晓是殆有白存焉彼岂专守其窈防已哉若专守窈防而已者是墨墨而黑也故知白而守黒则黒非墨守黑以养白则白非皦子固安知白之不为黑黒之不为白子又安知白之非白黑之非黑者与诣者无以应而其族子直闻而异之乃趣告先生曰不闻吾儒者之道亦有白焉吾儒者皜不可尚是内白也涅不可淄是外白也先生曷舍此而从老氏其言唐然吾莫知所适矣先生乃俯躬唯唯亦若无以应虽然直尝考先生之履矣先生少事父母生罄欢而死且骨立教二弟诗书弟亡教犹子如二弟又教授乡之子弟恳笃如教犹子焉家故贫吟咏不辍娱情花草每宴坐一室焚香正襟人莫测其防嗟夫是乃先生所为自甘者也若先生岂亦所谓服乎儒而隐于老者耶今上隆庆改元先生年九十一矣直方从蜀臬请告归谒先生耳目洞然步履翔然声响铿然神气冲冲然指目直曰吾所署斋名子为记之直敬诺而未皇秋杪先生微疾自知终命呼弟侄端坐箴戒皆平时礼法语又为七言律一章贻直勉以忠孝晩节词甚壮玮诗毕端然而逝闻者诵曰是眞能不诡于儒者耶是眞隐于老者耶子冠魁冠朝世其清白一日以遗命责记乃撮其大者为之书
　　王氏冠山墓记
