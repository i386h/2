<!-- { "loadSidebar": true } -->
　　自古帝王之兴曷甞不建辅弼之臣所与共成天功者乎汉兴自秦二世元年之秋楚陈之嵗初以沛公总帅雄俊三年然后西灭秦立汉王之号五年东克项羽即皇帝位八载而天下乃平始论功而定封讫十二年侯者百四十有三人时大城名都民人散亡戸口可得而数裁什二三【师古曰裁与才同十分之内才有二三也】是以大侯不过万家小者五六百户封爵之誓曰使黄河如带泰山若厉国以永存爰及苗裔【应邵曰封爵之誓国家欲使功臣传祚无穷也带衣带也厉砥厉石也河当何时如衣带山当何时如厉石言如带厉国犹永存以及后世之子孙也】于是申以丹书之信重以白马之盟【师古曰白马之盟谓刑白马防其血以为盟也】又作十八侯之位次【孟康曰唯作元功萧曹等十八人位次耳高后乃诏作位次下竟师古曰谓萧何曹参张敖周勃樊哙郦商奚涓夏侯婴灌婴傅寛靳歙王陵陈武王吸薛欧周昌丁复蛊达从第一至十八也】高后二年复诏丞相陈平尽差列侯之功录第下竟藏诸宗庙副在有司【师古曰副贰也其列侯功籍已藏于宗庙副贰之本又在有司】始未甞不欲固根本而枝叶稍落也故逮文景四五世间流民既归戸口亦息列侯大者至三四万戸小国自倍【师古曰自倍者谓旧五百戸今者至千也曹参初封万六百戸至后嗣侯宗免时有戸二万三千是为戸口蕃息故也它皆类此】富厚如之子孙骄逸忘其先祖之艰难多陷法禁陨命亡国或亡子孙讫于孝武后元之年靡有孑遗耗矣【师古曰孑然独立貌言无有独存者至于耗尽也今俗语犹谓无为耗音毛】罔亦少宻焉故孝宣皇帝愍而録之乃开庙臧览旧籍诏令有司求其子孙咸出庸保之中【师古曰庸卖功庸也保可安信也皆赁作者也】并受复除或加以金帛用章中兴之徳降及孝成复加防问稍益衰微不絶如线【晋灼曰线今线缕字也音先战反】善乎杜业之纳说也曰昔唐以万国致时雍之政虞夏以之多羣后飨共已之治汤法三圣殷氏太平周封八百重译来贺是以内恕之君乐继絶世隆名之主安立亡国至于不及下车徳念深矣成王察牧野之克顾羣后之勤知其恩结于民心功光于王府也故追述先父之志録遗老之防高其位大其防爱敬饬尽命赐备厚大孝之隆于是为至至其没也世主叹其功无民而不思所息之树且犹不伐况其庙乎是以燕齐之祀与周并传子继弟及歴载不堕岂无刑辟繇祖之竭力故支庶赖焉迹汉功臣亦皆割符世爵受山河之誓存以着其号亡以显其魂赏亦不细矣百余年间而袭封者尽或絶失姓或乏无主朽骨孤于墓苗裔流于道生为愍隶死为转尸以徃况今甚可悲伤圣朝怜闵诏求其后四方忻忻靡不归心出入数年而不省察恐议者不思大义设言虚亡则厚徳掩息遴柬布章【晋灼曰许慎云遴难行也东古简字简少也言今难行封则得继絶者少若然此必布闻彰于天下也师古曰遴读与吝同也】非所以视化劝后也三人为众虽难尽继宜从尤功【孟康曰言人三为众虽难尽继取其功尤高者三人继之于名为众矣】于是成帝复绍萧何哀平之世増修曹参周勃之属得其宜矣以缀续前记究其本末并序位次尽于孝文以昭元功之侯籍【师古曰籍谓名録也高纪所云通侯籍也】













　　文章正宗巻十三
　　钦定四库全书
　　文章正宗巻十四　　　　宋　真徳秀　编
　　賛文帝
　　孝文皇帝即位二十三年宫室苑囿车骑服御无所増益有不便輙弛以利民【师古曰弛废弛音式尔反】尝欲作露台召匠计之直百金上曰百金中人十家之产也【师古曰中谓不富不贫】吾奉先帝宫室常恐羞之何以台为【师古曰今新丰县南骊山之顶有露台乡极为高显犹有文帝所欲作台之处】身衣弋绨【如淳曰弋皂也贾谊曰身衣皂绨师古曰弋黒色也绨厚缯绨音大奚反】所幸慎夫人衣不曳地帷帐无文绣以示敦朴为天下先治霸陵皆瓦器不得以金银铜锡为饰因其山不起坟南越尉佗自立为帝召贵佗兄弟以徳懐之佗遂称臣与匈奴结和亲后而背约入盗令邉备守不发兵深入恐烦百姓呉王诈病不朝赐以几杖羣臣盎等諌说虽切常假借纳用焉【苏林曰假音休假借音以物借人之借】张武等受赂金钱觉更加赏赐以媿其心专务以徳化民是以海内殷富兴于礼义防狱数百几致刑措【应邵曰措置也民不犯法无所刑也师古曰防狱数百言普天之丅死罪人不过数百几近也音巨衣反】呜呼仁哉
　　賛武帝
　　汉承百王之高祖拨乱反正文景务在养民至于稽古礼文之事犹多阙焉孝武初立卓然罢黜百家【师古云百家谓诸子杂说违背六经】表章六经【师古曰六经谓易诗书春秋礼乐也】遂畴咨海内举其俊茂【师古曰畴谁也咨谋也言谋于众人谁可为事者也】与之立功兴太学修郊祀改正朔定歴数【师古曰正音之成反他皆类此】协音律作诗乐建封防礼百神绍周后号令文章焕焉可述后嗣得遵洪业而有三代之风【师古曰三代夏殷周】如武帝之雄材大畧不改文景之恭俭防济斯民虽诗书所称何有加焉【师古曰美其雄材大畧而非其不恭俭】
　　賛昭帝
　　昔周成以孺子继统而有管蔡四国流言之变【师古曰四国谓管蔡商奄也流放也武王崩成王防弱周公摄政四国乃流言曰公将不利于孺子遂致雷风之异成王既见金縢之册乃不疑周公事见诗及周书大诰】孝昭防年即位亦有燕盍上官逆乱之谋成王不疑周公孝昭委任霍光各因其时以成名大矣哉承孝武奢侈余敝师旅之后海内虚耗户口减半【师古曰耗损也音火到反减读为减省之减】光知时务之要轻繇薄赋与民休息【师古曰繇读曰徭】至始元元鳯之间匈奴和亲百姓充实举贤良文学问民所疾苦议盐铁而罢防酤尊号曰昭不亦宜乎
　　賛宣帝
　　孝宣之治信赏必罚【师古曰有功必赏有罪必罚】综核名实政事文学法理之士咸精其能至于技巧工匠器械自元成间鲜能及之【师古曰械者器之摠名也一曰有盛为械无盛为器鲜少也言少有能及之者鲜音先践反】亦足以知吏称其职民安其业也遭值匈奴乖乱推亡固存【李竒曰推亡者若纣为无道天下苦之有灭亡之刑周武遂推而之固存者譬如邻国以道莅民上下一心势必能存因就而坚固之今匃奴内自奋争有事故宣帝能朝呼韩邪而固存之走郅支单于使逺遁是谓推亡也师古曰尚书仲虺之诰曰推亡固存邦乃其昌言有亡道者则推而灭之有存道者则辅而固之王者如此国乃昌盛故此賛引之】信威北夷【师古曰信读为伸古通用宇一说恩信及威并着北夷】单于慕义稽首称藩功光祖宗业垂后嗣可谓中兴侔徳殷宗周宣矣【师古曰侔等殷之高宗及周宣王也】
　　賛元帝
　　臣外祖兄弟为元帝侍中【应劭曰元成帝纪皆班固父彪所作臣则彪自说也外祖金敞也如淳曰班固外祖樊叔皮也师古曰应说是】语臣曰元帝多材蓺善史书【应劭曰周宣王太史史籕所作大篆】鼓琴瑟吹洞箫【如淳曰箫之无底者】自度曲被歌声【应劭曰自隐度作新曲因持新曲以为歌诗声也荀恱曰被声能播乐也臣瓉曰度曲谓歌终更授其次谓之度曲西京赋曰度曲未终云起雪飞张衡舞赋亦曰度终复位次授二八师古曰应荀二说皆是也度音大各反被音皮义反】分刌节度【苏林曰度也知曲之终始节度也韦昭曰刌切也谓能分切句絶为之节制也师古曰韦说是也刌音千本反】穷极防眇【师古曰防眇读曰要妙】少而好儒及即位徴用儒生委之以政贡薛韦匡迭为宰相【师古曰贡禹薛广徳韦贤匡衡迭互而为丞相也迭音大结反】而上牵制文义优游不断【师古曰为文义所牵制故不防决】孝宣之业衰焉然寛尽下出于恭俭号令温雅有古之风烈
　　賛成帝
　　臣之姑充后宫为婕妤【晋灼曰班彪之姑也】父子昆弟侍帷幄数为臣言成帝善修容仪升车正立不内顾不疾言不亲指【师古曰不内顾者谓俨然端严不廻盻也不疾言者为轻肆也不亲指者为惑下也此三句者本论语乡党篇述孔子之事故班氏引之以美成帝今论语云车中不内顾不疾言不亲指内顾者说者以为前视不过衡轭旁视不过輢较与此不同輢音于绮反】临朝渊嘿尊严若神可谓穆穆天子之容者矣【师古曰礼记云天子穆穆诸侯皇皇大夫济济士跄跄故此賛引之】博览古今容受直辞公卿称职奏议可述【师古曰称职克当其任也可述言有文采】遭世承平上下和睦然湛于酒色【师古曰湛读曰眈】赵氏乱内外家擅朝言之可为于邑【师古曰于邑短气貌读如本字又于音乌邑又音乌合反他皆类此】建始以来王氏始执国命哀平短祚莽遂簒位盖其威福所由来者渐矣
　　賛刘向
　　仲尼称材难不其然与【师古曰论语载孔子之言也贤材难得与读曰欤】自孔子后缀文之士众矣唯孟轲孙况董仲舒司马迁刘向扬雄【师古曰孙况即荀卿也】此数公者皆博物洽闻通达古今其言有补于世传曰圣人不出其间必有命世者焉岂近是乎【师古曰近音其靳反】刘氏鸿范论发明大传着天人之应七畧剖判艺文摠百家之绪三统歴谱考步日月五星之度有意其推本之也【师古曰言其究极根本深有意也】呜虖向言山陵之戒于今察之【师古曰虖读曰呼】哀哉指明梓柱以推废兴昭矣【师古曰昭然明白】岂非直谅多闻古之益友与【师古曰谅信也论语称孔子曰益者三友友直友谅友多闻益矣賛言向直谅多闻可谓益也与读曰欤】
　　賛萧曹
　　萧何曹参皆起秦刀笔吏【师古曰刀所以削书也古者用简牒故吏皆以刀笔自随也】当时录录未有奇节【师古曰录录犹鹿鹿言在凡庶之中也】汉兴依日月之末光【师古曰易文言云圣人作而万物覩又曰见龙在田天下文明賛言何参值汉初兴故以日月为喻耳】何以信谨守管籥参与韩信俱征伐【师古曰高祖出征何每居守故言守管籥】天下既定因民之疾秦法顺流与之更始二人同心遂安海内淮隂黥布等已灭唯何参擅功名位冠羣后声施后世【师古曰冠谓居其首】为一代之宗臣【师古曰言为后世之所尊仰故曰宗臣也】庆流苗裔盛矣哉
　　賛蒯通等
