<!-- { "loadSidebar": true } -->
　　赐寜武军承宣使知阁门事兼客省四方馆事张抡乞除一在外宫观差遣不允诏【七月十二日】
　　卿胄绪髙华辞章精敏恪奉清闲之燕肃提胪句之传阅嵗滋深结知方厚兹因似续之故骤上退闲之章拥膝而歌当念陶朱之达顿头以喻更思韩愈之言况闻有子之克家毋废乃心之存阙所请宜不允
　　赐宣奉大夫提举临安府洞霄宫魏杞辞免复端明殿学士恩命不允诏【七月三十日】
　　朕待遇臣工懋昭恩意有懐旧相何吝宠章卿制行安和受材博敏自释台衡之寄久従祠馆之游既尝简于异知宜浸还于秘职虽身居外服许适燕闲而名系内朝实隆体貌毋烦恳避往即钦承所辞宜不允
　　赐奉国军节度使殿前都指挥使王友直乞除一宫观差遣不允诏【八月八日】
　　卿以智略公忠为朕倚信久典禁卫士心服焉惟勤劳弗懈之故节宣或爽遣医予告昭示眷懐军政既修何忧废事卿其省思虑亲药石以速有瘳之喜称朕意焉所请宜不允
　　赐特进观文殿大学士新判隆兴军府事兼管内劝农营田使充江南西路安抚使马军都总管陈俊卿辞免差知建康府恩命不允诏【八月十日】
　　大江东西并置连帅其属任等耳若乃外控淮甸内屏浙右建牙作牧兼寄留都之管籥则于选择抑又重焉卿蚤傅初潜简知惟厚久仪宰路望实具孚前以従臣摄行帅事凡兵民之利病江山之形胜固尝深思而熟讲矣嗣成前绩人胥谓宜矧卿不惮暑行既开洪府今秋髙气爽舟舆安适造朝之镇乃复告劳乎式遄其驱毋遏朕命所辞宜不允
　　赐中奉大夫试吏部尚书韩元吉乞畀一州郡不允诏【八月十一日】
　　治官在六卿中号为剧曹欲观厥成必久其任卿心潜学问世济材猷自陟従班即周旋铨综之地庶几精通法意检柅吏奸吾士大夫按格而至者功罪得其平能否当其分则其为报効也岂不贤于宣力一州乎所请宜不允
　　赐中奉大夫韩元吉辞免除龙图阁学士恩命不允诏【八月十四日】
　　恭惟太宗以武定并汾以文致泰平圣谟寳训实与河图洛书相为表里秘蔵广内冠于西清自非名臣岂容假宠卿词章近古学术造微领袖従官阅时浸久恳祈治郡莫得而留职其间人以为允尚钦异数伫考民功所辞宜不允
　　赐宣奉大夫提举临安府洞霄宫魏杞再辞免复端明殿学士恩命不允不得再有陈请诏【八月十五日】
　　通班秘殿允借告猷赋禄公朝固将称事若乃待遇无分于中外褒优不废于燕闲此本朝之至恩实前代之阙典卿温恭夷雅久践周行敏达纯明常居揆席虽归従于家食仍简在于予锡以宠光续其廪稍既示均休之意抑昭驭贵之公徃即钦承毋烦多避所辞宜不允不得再有陈请
　　赐敷文阁直学士中大夫陈弥作上表乞守本官职致仕不允诏【八月十七日】
　　朕以卿风力强敏老而未衰方即家居宠卿以二千石之印绶是岂挂冠神武时乎泉南大邦为朕亟往且乡闾在望素知其习俗便道之镇靡劳于行役使卿择地何以加之勉勤布宣图所以称此者所请宜不允赐昭庆军节度使知太平州军州事杨倓辞免知隆兴府恩命乞检防前奏除一在外宫观差遣不允诏【八月二十四日】
　　朕顾瞻呉楚之间襟带江湖之防古为督府今号潜藩毎咨择于重臣往增隆于制阃卿器资沉裕材韫疏通蚤更践于剧繁尝参联于宥宻适兹谋帅无以易卿与其従容千里之中未殚逺略孰若镇抚十连之重益着多庸亟思承命之恭难徇均休之志所辞宜不允赐中大夫试刑部尚书张津乞除一在外宫观或近地小郡差遣不允诏【八月二十七日】
　　卿夙蕴才猷蚤更事任浙水股肱之郡久頼蕃宣文昌喉舌之司肆加选擢自帅五刑之属仅逾半嵗之闲曵履方荣乞麾何遽其效论思之益以承眷奨之恩所请宜不允
　　赐昭庆军节度使知太平州军州事杨倓上表再辞免知隆兴府恩命不允不得再有陈请诏【九月一日】
　　朕于谋帅可谓难矣既欲其资望之髙使列城奉令而承教又欲其政事之敏为斯民兴利而除害兼是二者在卿为宜故自偏州改临钜镇节旄增重棨防有光往布藩条寛吾西顾逡廵固避岂所望哉所辞宜不允不得再有陈请
　　赐敷文阁直学士中大夫陈弥作辞免差遣知泉州恩命不允诏【九月二日】
　　泉南地大民众为七闽一都防加以蛮夷慕义航海日至富商大贾寳货聚焉狱市之繁非他邦比也朕思得政事彊明亷平不扰者付之符竹阅従臣之籍无以易卿已趣开藩勿劳谦避所辞宜不允
　　赐资政殿大学士中大夫知福州军州事充福建路安抚使沈复乞除一在外宫观差遣不允诏【九月二十一日】
　　卿儒猷吏方克自懋勉服休服采中外具宜向繇南徐往镇闽部裕乃民如康叔克勤小物如毕公日需政成丕劝列郡遽思避宠殊异所闻诗不云乎乐只君子殿天子之邦乐只君子万福攸同顾岂以满盈为虑哉所辞宜不允
　　赐中大夫新任在外宫观张津辞免除敷文阁学士恩命不允诏【九月三十日】
　　乃文徽祖有倬宸章飞阁縁云袭蔵惟谨于兹列职允谓髙华以卿久践班聨屡更藩服比従玺召入长宪曹今听均休岂无异数肆因旧直益进其班往服恩光毋为逊避所辞宜不允
　　赐少保右丞相史浩叅知政事赵雄辞免幸秘书省推恩特转一官恩命特依所请诏【十月十二日】
　　先民有言天子所至曰幸谓非臣下可得而冀也日朕亲临东观厯览图史逺防祖武之休近踵绍兴之盛凡在三馆咸进秩一等用侈荣遇矧卿以鸿儒硕辅兼太史公之任顾可独已乎成命方颁逊章遽上永惟将顺有素固不当以疑似为嫌虽然周官八柄予以驭幸云者葢太宰诏王驭羣臣而非以驭大臣也其趣销印庸示尊礼且着夫谦徳之羙焉宜特依所请
　　赐中大夫参知政事赵雄再辞免玉牒所进书充礼仪使特转一官依例加恩恩命不允不得再有陈请诏
　　卿以造微之学任重之器服在廊庙谋猷日嘉朕所以期卿者逺矣岂以一官为轻重哉然国有盛典卿实相之恩礼所加不容废也且寜而上凡登政路阶必四品今兹进选朕方以为晚卿犹固避何哉所辞宜不允不得再有陈请
　　赐少保右丞相史浩辞免玉牒所进书转两官特许囘授依例加恩恩命不允诏【十月十六日】
　　派皇室之璿源书首成于章圣上仁朝之玉牒礼尝讲于熙寜兼二典以奏篇审一时之能事卿儒猷硕大徳量渊宏俨衮绣以端朝总搢绅之载笔进官懋赏厥有前彛锡命驰恩已从雅志尚兹固避毋乃过谦所辞宜不允
　　赐少保右丞相史浩上表再乞解罢机政不允诏【十一月十三日】
　　朕比烦旧徳再斡洪钧以公归兮方喜绣裳之见于良足矣遽念赤松之游今庶职交脩四方无警庙堂之上固可雍容事物之来不难酬酢当效大雅老成之助毋专道家止足之思所请宜不允
　　赐端明殿学士朝奉大夫签书枢宻院事钱良臣辞免除叅知政事恩命不允诏【十一月十七日】
　　朕以西枢本兵权以东府议国政其在二柄固有所分至于聚精防神修明治道而图国家长久之术则二三执政倚注一也卿学问器识议论风采絶出汉廷之右君臣契合所谓不胶漆而固者兹従宥宻进于疑丞非以卿文武宪邦左右具宜故耶成命已行何避之有所辞宜不允
　　赐新除少傅史浩令所司择日备礼册命辞免宜允诏【十一月二十一日】
　　宏化贰公位崇礼重大廷延拜古有彛章卿以旧学之良恳还相印进班左棘昭示隆恩方诏攸司防辰作册遽披封奏祈寝缛仪谦徳有光叹嘉无斁所请宜允赐右丞相赵雄辞免提举国史院提举国朝防要所恩命不允诏【十一月二十二日】
　　本朝以宰相分领三馆定其位序今朕扬祖烈类故寔而命相臣兼掌斯事亦是意也卿学足以经世文足以华国自初识擢固尝秉东观之笔修四朝之史矣今以丞相之重总提大纲使诸彦有所奉承二书不至阙轶是亦儒效之一端也何以逊为所请宜不允
　　赐朝奉大夫叅知政事钱良臣辞免监修国史日歴恩命不允诏【十一月二十二日】
　　起居有注时政有记萃于东观加纂修焉国家之大典也卿学识髙明文辞赡丽畴厥望实服在左右凡朕出入言动固已目击耳闻而政事弛张人材进退又皆参豫而奉行之矣总率诸儒以事系日使是非不失其正而可以传信于万世固其职也又奚逊焉所辞宜不允
　　附奏
　　臣今月二十二日准御封下参知政事钱良臣辞免监修国史日歴所劄子一道除已草不允诏进入外其间偶有所疑理合奏禀臣窃谓国史日厯者书名也曰所者官司也若提举则可言某所而谓监修则止当作监脩国史日歴今内尚书省批防却作监修国史日厯所似多写所字若就出勑改正颇为允当又乾道元年春命参知政事钱端礼虞允文分领书局时并按景徳间参知政事王旦权领史馆故事各带权字自后十余年间执政皆用此制所降指挥却无权字是以钱良臣奏劄云疑丞兼领止加承摄之名忽冐直除蔑闻其比若是特出圣意固无不可或一时偶然差误臣以职守所及亦合奏知并乞睿照赐昭庆军承宣使提举佑神观士歆辞免除保康军节度使依前提举佑神观恩命不允诏【十一月三十日】
　　周汉世祚久长盖得同姓藩维之助朕用时宪丕传为恩卿属近行尊谨饬而信厚司留务于两使逮今十年载畴厥劳俾领名镇拥旄授钺克壮宗盟亟其亲承副我亲亲之意所辞宜不允
　　赐新授中大夫参知政事钱良臣辞免同提举勑令所恩命不允诏【十二月四日】
　　夏有政典商制官刑周命六卿垂法象魏因时损益虽或不同合于人情其揆一也卿博习今古有猷有为以助万机方资硕望参裁三尺更借通儒往贰相臣讲明画一俾予宪度不愧盛王兹惟汝谐毋咈朕懐所辞宜不允
　　赐右丞相赵雄辞免提举编修玉牒提举勑令所恩命不允诏【十二月四日】
　　尧亲九族葢重本支汉约三章务宗简易成书未备后世何观属命朝绅交修钜典兹烦相绂并总宏纲卿识际天渊学穷今古洪钧独运固已优为众职咸厘特其余事矧従近比庸示至懐逊牍虽来涣恩难格所辞宜不允
　　赐昭化军承宣使钱恺辞免知阁事干办皇城司恩命不允诏
　　君门九重尤严于上阁宫隅七雉实防于中宸肆择旧人兼厘要职卿明懿之季子仁皇之外孙家传忠孝之风世席髙华之宠朅违班着久即燕闲兹趣对于便朝葢深嘉于宿望荣颁叠组日侍垂旒尚钦眷奨之恩毋守谦冲之节所辞宜不允
　　淳六年
　　赐降授中大夫新知泉州军州事韩彦直辞免敷文阁学士恩命不允诏【正月七日】
　　朕甚重爵赏不妄予人有能趋事赴功则无所吝故虽疎逺之士尺寸之劳未尝遗也而况于侍従之臣卿夙蕴才猷所临底绩永嘉之政威信并行海道宿奸俘获殆尽为守将者不当如是乎峻班西清蔽自朕志庶防九牧咸劝有功成命已敷岂容逊避所辞宜不允赐皇弟璩上表再辞免除少傅加食邑食实封恩命不允不得再有陈请【正月二十三日】
　　朕上奉亲懽以隆孝治下敦友睦以壮宗盟虽觐防之有常顾豆笾之无逺卿醇和毓性愿慤禔身禄富万钟靡期忲侈位髙九棘弥戒骄矜当国家闲暇之时享祠馆燕安之乐稽其积阅宠以殊迁既昭驭贵之公亦广因心之爱廷扬惟允谦执谓何所辞宜不允不得再有陈请
