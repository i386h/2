<!-- { "loadSidebar": true } -->
　　孟观回营，计点人马，折去一半，闷闷不悦。梁王曰："今贼人屡屡得志，不能收剿，将何以处之？"孟观曰："羌夷戎狄，自古为患，非独此辈反乱耳！古之良将能安边境者，受命之日，皆得以便宜行事，德以柔之，威以制之，不逼不迫，相时而行，故赵充国、傅介子皆能立功异域，屈服强夷，留芳后世也。今此贼兵党强盛势猖炽，诚不可以威挟力制者。故我等远来跋涉，彼则以逸待劳，据险守固。我之所将兵将有限，以故卒难殄灭耳！"傅仁曰："昔汉高有良、平之智，英、彭之勇，参、勃、陵、哙皆命世之才，尚与匈奴讲和亲之约，汉武有卫、霍、广、固之能，而张骞、苏武屡有入番之议。若依臣之愚见，可不劳苦战，以安民庶，以息兵戈，而边疆宁靖也。"毕竟傅仁说出一个甚么主意，何等计谋，有分教：两国通和，解却雍民之患难；一时罢战，养成汉将之威风。雍、泾士庶感戴傅仁之德，有诗赞曰：
　　
　　晋汉交兵数十场，元元涂炭甚堪伤。傅公一语能苏瘼，将士军民尽泰康。
　　
　　
　　
　　第二十三回  梁王遣傅仁和汉
　　
　　当下，梁王司马肜忧汉兵强甚，屡战失利，与孟观等商议，计无所出，听得参军长史之言，不劳战而安民息兵，连忙问曰："卿家有何高见，可试言之。"傅仁曰："夷狄之类，性同羊犬，以恩养之，则伏从招呼；以威触之，则奔跑吠啮。此等犷猛之贼，制之以兵，亦未服也。昔人有云：以力服人者，非心服也；以德服人者，中心悦而诚服也。依臣愚见，请往泾阳城中，问他缘由，以观动静。趁彼万年新死，锐气未振，看紧慢以利害说之，可以招安则招之，如不可招，则照向年慕容廆、郝元度一般故事，封以官职，抚使为藩，此魏绛和戎之策，亦一时之利也。且此时朝中，君后宰辅心迹各异，杨、贾互相专权，内难将作，必欲徒事征讨，恐未易成功也。"梁王曰："卿言亦为有理，只恐彼心狡猾，不肯从招。汝乃孤之心腹，若到贼垒，恐夷性难测，安可亲行？"傅仁曰："非臣自去，徒为示弱于彼，反被勘破机关矣。吾观贼党之中，亦有能者在内，谐与不谐，亦必以礼遣臣。请试往一见，便知可否，何如？"梁王然之，遂命傅仁亲往泾阳城中，去见刘渊等。
　　
　　傅仁辞别梁王，带从人两个，径至泾阳城下，教人传报入内，说晋梁王驾下从事长史傅仁特来相见。守城军士报入府中，刘渊与诸葛宣于、张宾等议曰："今晋梁王与吾为敌，无故遣人到此，有何议论？"宣于曰："想作说客耳！既来到此，亦必以礼相见。主公且未可便出，待某等先与叙话，试看何如。"张宾乃命众正副将俱各雄装戎服，共二十四人，排定坐位，然后大开城门，延晋使入内。各施礼毕，分宾主依次而坐。张宾曰："大夫光降，何所见谕？将暴吾也，将利吾也？"傅仁曰："抑为仁义而来，将欲利之，非敢为暴也。"宾曰："请试言之。"仁曰："将军深识时务，素明去就，以为战之利与安之利，孰利？"诸葛宣于曰："兵者凶器，战者危事，非人之图好也。但事出无已，情关不平，当行而行，安之则忿苟不舒，战之则或得其利，时势之使然也。今汝国以数千里而来欺我，我之战岂得已哉？"仁曰："非也。吾大晋帝主见将军等占我秦泾，故遣诸兵将前来恢复，以致屡战成仇，杀伤士卒，此我国之不得已，岂将军之不得已也？今我梁王见万民遭于涂炭，三军堕于锋镝，积尸遍野，哭声载道，有所不忍于心，故遣下官前来，拜问将军等以起兵之由，或是志有不忿，或是心有不平，或为受抑有所不伸，或为见摈有所不足，请明言之，当入朝为公等详奏，以为洗雪伸豁其情，不亦可乎？"宾曰："实不相瞒，我等俱是汉臣，我后主僻居西蜀，守奉宗祀，以存汉统，曾无过失。汝晋公司马昭僭魏侵伐，夺我汉土，是以吾等不忍而起，欲奉汉灵耳！"傅仁又曰："诸公之见左矣。自古无不亡之国，禹汤之世，抑且纷更，周秦之君，例皆变易，今汉运中衰，桓灵萎政，曹魏之时已受汉禅矣，岂在今日哉！"宣于曰："魏虽有篡汉之心，吾之先主都蜀正统，东吴占据江南，未闻魏有夺吞侵伐也。值司马父子，以猾诈辅魏篡位，西蜀、东吴不行问罪，幸亦甚矣，何乃妄兴诡道之兵，越阴平之僻，殄我国家？钟、邓之谗，已皆死吾伯约之手。而汝司马氏倡祸之仇，未得洗雪，故吾辈负小储君至此避之。幸天不绝汉祚，氐羌北部割地推尊，故此兴举大义，恢扩故基，欲使二十四帝复得承飨我先后二主之血食耳！"仁曰："向者安乐公在晋，父子享爵奉祀，何有于不得血食之说？"杨龙曰："我后主因是性质昏庸，宠用黄皓之奸，听信谯周之佞，以致失国，屑受晋禄，不过一臣秩，实吾臣子之所耻也。今吾小主仁明英武，誓复故业，以奉高庙，非反叛等也，何为夺汝秦州、泾阳？"仁曰："所谓小主者，果何人也？"龙曰："后主幼子，名刘渊，字元海。"仁曰："今居何处，可得见乎？"张宾曰："见寓秦州。"仁思半晌，无以为言，乃曰："若然，诸公必欲何如？"黄臣曰："无过尽心汉氏，其他非吾等所知也。"傅仁见一座之人皆堂堂相貌，言辞忠烈，尽有慷慨之风，知非等闲人物，惟可和而不可与战者，复谓众曰："然则据依公等所言，是欲匡复汉业，东向以争天下，而倡田单、汝艾之事矣！"赵染曰："此素心也。"仁曰："公等之志尚矣。愚恐区区欲以二州之兵、一丸之地，与晋国之大、中原之广，两相逐鹿争衡，成败未可谅也，窃为诸君寒心焉。"宾曰："古有一旅一成而能致天下之大事者，有恃百万之众而夷灭于诸侯者，有匹夫而奋至于万乘者，在时之顺逆、德之大小耳！"仁曰："若以德而论，晋武帝之待安乐公与归命侯，封五部，爵羌氐，非秦比远矣。某今之来，盖欲劝公等息兵靖民，各享安逸，毋使晓夜不得宁也。若此所言，吾其告回矣。"宾曰："既辱大夫枉顾，岂可安行？"乃命宴款傅仁于客馆，入与刘渊议曰："今观傅仁口气，以息兵靖民为言，则是讲和之意思矣。吾思彼军屡战失利，将欲大发各镇之兵，来破我等矣。若一旦至此，众寡难敌，不若权与之和允，议定各守封疆，待晋兵退去之后，积草屯粮，操兵缮甲，俟隙而起，不亦可乎？"渊曰："事贵乘时，兵贵得势。今赖诸故旧之威，已摧梁、赵二王心胆，但得一除孟观，便可横行矣，恐一讲和，诸君安逸志懈，再难振耳！"宣于曰："吾尝深夜窃瞻星象，汉尚未旺，晋亦未衰，诸将星亦皆未显，彼晋国不出三年，内乱必作。闻知杨、贾以外戚干政，擅权用事，甚相嫉贰，且诸亲王大臣悉皆不服，必有自相戕贼，屠戮无休之咎矣。然后吾等乘衅再起，彼恶能当我哉！"刘渊曰："是虽如此，恐中有诈，未可信也。"赵染又曰："吾料彼实是真心欲和，故先遣人来探耳！且赵王司马伦败绩而回，周处覆没，梁王司马肜到此，许久无功，恐人议彼，故立此意，正宜趁其来而应承之。且吾齐万年新亡，众心遑遑，兼之晋窃一统，兵将广多，粮储饶裕，日有增益，我兵地窄粮少，难与持久，倘彼以精兵遏吾西边运粮之道，军需不继，坐受其困，食力两疲，甚非便也。幸彼谋不及此，使吾等获以少逞耳。不若依孟孙、修之之议，权许之和，再作良图，未为晚也。"独刘灵抗言曰："今我自起义以来，兵未尝不利，战未尝不胜，何为遽言与和？胡其懦也！"刘渊曰："汝知其一，不知其二，和者是也。古云：天时不如地利，地利不如人和，三者俱足，方可成事。今宣于、修之所言气数未旺，此天时不顺也；今仅得二郡，晋人苦争，未获安守，此地利不固也；吾辈远入西羌，汉人未知，元度已殁，氐羌鲜附，惟兹一境所从，馀皆不知有吾，是人和不洽也。三者未得其一，徒欲恃力争强，是逆天地而拂人心矣。诸君所论，乃利济权宜之说，专之可也。子通血气之言，还当省之，待后日协力共济大事，自可以显立功名耶。"于是出陪傅仁，尽欢而散。次早，傅仁入谢宾等，谓之曰："下官轻造麾下，非为别事，实欲来与诸公议和耳！据列位所言，意欲得地显奉汉祀。吾回见梁王，当尽拨郝、马、卢三部旧城，表刘元海为汉公，世守汉家宗祀，退回本土，各守封界，永不相侵。公等以为何如？"张宾曰："举废继绝，古之盛典。大夫若肯主此，谨当奉命。"刘灵曰："适君所许之地，乃吾等旧日所管，非晋之有，何不即以此二郡益我，方见成汉之恩。否则，是我以和而弃所得之地，利在大夫矣，乞善言之。"傅仁点首拜别，宣于执袂谓之曰："昔者齐桓存邢立卫，千载称扬，楚平复陈立蔡，万年颂德。凡事全仗大人赐惠善言。"
　　
