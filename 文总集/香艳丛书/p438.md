<!-- { "loadSidebar": true } -->
　　〖陈鸿《东城父老传》：父老姓贾，名昌，长安宜阳里人。元宗在藩邸时，乐民间清明日斗鸡戏。及即位，治鸡坊于两宫间，索长安雄鸡金毫铁距高冠昂尾千数，养于鸡坊。选六军小儿五百人，使驯扰教饲。上好之，民风尤甚。诸王世家、外戚家、贵主家、列侯家，倾囊破产，以偿鸡价。值都中男女以弄鸡为事，贫者弄假鸡。帝出游，见昌弄木鸡于云龙门道旁，召入，为鸡坊小儿，衣食右龙武军。三尺童子入鸡群，如狎群小，壮者、弱者、勇者、怯者，水榖之时，疫疾之候，皆能知之。奉二鸡，鸡畏而驯，使令如人护鸡坊。中谒者王承恩言于元宗，召试殿庭中。元宗意说，即日为五百小儿长。王建《宫词》：“宫人早起笑相呼，不识阶前扫地夫。乞与金钱争借问，外头还似此间无。”〗 
　　度厄埋人内殿头，冷修羊味总须休。祗因爱吃樱桃病，愿给防风粥一瓯。 
　　〖《清异录》：天后好食冷修羊，赐张昌宗冷修羊，手札曰：“珍郎杀身以奉国。”《云仙杂记》：白居易住翰林，赐防风粥一瓯。剔取防风，得五合余，食之口香七日。王建《宫词》：“因吃樱桃病放归，三年着破旧罗衣。”〗 
　　蠲忿难分一段犀，禁楼寒雨湿红泥。春愁却逐诸花蕊，龙口渠头不转西。 
　　〖《杜阳杂编》：咸通中，同昌公主有蠲忿犀，圆如弹丸，人士不朽烂，带之令人蠲忿怒。《云仙杂记》：翰林有龙口渠通内苑。大雨之后，必飘诸花蕊，经由而出。有百种香色，名不可尽，春月尤妙。〗 
　　松风石障对凉天，锁住深宫不计年。不信角仙年纪大，闭门高枕梦游仙。 
　　〖《杜阳杂编》：武宗皇帝会昌元年，夫馀国贡火玉三斗，及松风石。石方一丈，莹彻如玉，其中有树影，若古松偃盖飒飒焉，而凉飔生于其间。至盛夏，上令置诸殿内，稍秋风飕飕，即令撤去。《清异录》：华清宫一鹿，十年精俊不衰，人呼为角仙。《开天遗事》：龟兹国进奉枕一枚，其色如玛瑙，温温如玉。其制作甚朴，若枕之，则十洲三岛，四海五湖，尽在梦中。帝因名为“游仙枕”。〗 
　　月明鱼藻焚心香，南内新翻曲数行。不许外边偷擫得，夜深携笛远宫墙。 
　　〖元稹《连昌宫词》：“李謩擫笛傍宫墙，偷得新翻数行曲。”注：明皇尝于上阳宫，夜新翻一曲，属明夕。正月十五夕，潜游灯下，忽闻酒楼上有笛声，奏前夕新曲，大骇之。明日密遣捕捉笛者，诘验之。云：“其夕窃于天津桥玩月，闻宫中度曲，遂于桥上插谱记之。臣即长安少年善笛者李謩也。”明皇异而遣之。〗 
　　纩衣亲制赐边头，金井啼鸦一夜秋。正忆辽阳征戍苦，不须洒泪听伊州。 
　　〖孟启《本事诗》：开元中，颁赐边军纩衣，制于宫中。有兵士于短袍中得诗曰：“沙场征戍客，寒苦若为眠。战袍经手作，知落阿谁边。蓄意多添线，含情为着绵。今生已过也，重结后生缘。”兵士以诗白于帅，帅进之。元宗命以诗遍示六宫，曰：“有作者勿隐，吾不罪汝。”有一宫人自言万死，元宗深悯之，遂以嫁得诗人，仍谓之曰：“我与汝结今生缘。”边人皆感泣。《大唐传》载：天宝中，乐章多以边地名，若“凉州”、“甘肃”、“伊州”之类是也，其声烦碎。王建《宫词》：“学得管弦尚羞涩，侧商调里唱伊州。”〗 
　　拔河毕静雨丝丝，嫩柳丰城见几枝。若得金阶宣赐出，祗宜种法问花师。 
　　〖《旧唐书?中宗纪》：庚戌，令中书门下供奉官五品已上，交武三品已上，并诸学士等，自芳林门入，集于梨园球场，分朋拔河。帝与皇后公主亲往观之。景龙《文馆记》：清明节，中宗命侍臣为拔河之戏，以大麻絙两头系千条小绳，数人执之争挽，以力弱者为输。《本事诗》：白尚书姬人，樊素善歌，小蛮善舞。尝为诗曰：“樱桃樊素口，杨柳小蛮腰。”年既高迈，而小蛮方丰艳，因为杨柳之词以托意曰： 
　　一树春风万万枝，嫩于金色软于丝。 
　　永丰坊里东南角，尽日无言付阿谁。 
及宣宗朝，国乐唱是词。上问谁词，左右具以对之。因东使命取永丰柳两枝，植于禁中。柳宗元《龙城录》：洛人宋单父，字仲孺，善吟诗，亦能种艺术。凡牡丹，变易千种，红白斗色，人亦不能知其术。上皇召至骊山，植花万本，色样各不同。赐金千余两，内人皆呼为花师。〗 
　　翠羽明珠各一行，玻璃空记旧碑堂。舞衫曾到朝元阁，不赐莲花第一汤。 
　　〖郑嵎《津阳门》诗注：温泉堂碑，其石莹彻，见人形影，宫中号为颇梨碑。宫内除供奉两汤池，内外更有汤十六所。长汤每赐诸嫔御，其修广与诸汤不侔。甃以文瑶宝石，中央有玉莲捧汤泉，喷以成池。又缝缀绮绣，为凫雁于水中。上时于其间，泛银镂小舟以嬉游焉。〗 
　　湔裙又趁祓除辰，千片桃花红近人。细柳圈傍加敕字，须知上己赐群臣。 
　　〖《唐书?李适传》：凡天子飨会游豫，惟宰相直学士得从。春幸梨园，并渭水祓除，则踢细柳圈辟疠。《旧唐书》：中宗景龙四年三月，幸临渭亭修禊饮，赐群官柳桊以辟恶。王建《宫词》：“御池水色春来好，处处分流白玉渠。密奏君王知人月，教人相伴洗裙裾。”又：“一一傍边书敕字，中官送与大臣家。”〗 
　　宫女吹箫对画楼，胜常道罢即梳头。君恩得在深宫住，红叶休教出御沟。 
　　〖《本事诗》：顾况在洛乘兴，与二三诗友游于苑中，坐流水上，拾得大梧叶题诗曰： 
　　一人深宫里，年年不见春。 
　　聊题一片叶，寄与有情人。 
况明日于上游亦题叶放于波中，诗曰： 
　　花落深宫莺亦悲，上阳宫女断肠时。 
　　帝城不禁东流水、叶上题诗欲寄谁。 
越十余日，有人于苑中寻春，又于叶上得以示况，曰： 
　　一叶题诗出禁城，谁人唱和独含情。 
　　自嗟不及波中叶，荡荡乘春取次行。 
范摅《云溪友议》：中书舍人卢渥，应举之岁，偶临御沟，见一红叶，命仆搴来。叶上有绝句，置于巾箱，或呈于同志。及宣宗，既省宫人，初下诏，许从百官司吏，独不许举贡人。渥亦后任范阳，独获所退宫人。宫人睹红叶而吁叹久之，曰：“当时偶随流，不谓郎君收藏巾箧。”验其书迹，无不讶焉。诗曰： 
　　流水何太急，深宫尽日闲。 
　　殷勤谢红叶，好去到人间。〗 
　　食使朝朝点勘殊，碧桃甘露味清腴。贵人敢斗蓬莱殿，千面银盘出内厨。 
　　〖《明皇杂录》：李林甫婿郑平，为省郎。林甫见其鬓白，以上取赐甘露羹与之食，一夕而发如黳。天宝中，诸公主相效进食，上命中官袁思为检校进食使。水陆珍羞数千盘之费，盖中人十家之产。〗 
　　海日红升射曲棂，重明枕上睡初醒。新来五色奇鹦母，又诵多心一卷经。 
　　〖《杜阳杂编》：元和八年，大轸国贡重明枕。枕长一尺二寸，高六尺，洁白逾于水晶。中有楼台之状，四方有十道士，持香执简，循环无己，谓之行道真人。其楼台瓦木丹青，真人衣服簪帔，无不悉具，通莹焉如水睹物。《妆楼记》：广南进白鹦鹉，洞晓言语，呼为“雪衣女。”一朝飞上妃镜台，自云：“雪衣女昨夜梦为鸷鸟所搏。”上令妃授以多心经，记诵精熟。〗 
　　宿酒才消病肺苏，桃花香汗透红肤。梦中鬼物依稀似，令写钟馗小妹图。 
　　〖沈括《补笔谈》：禁中旧有吴道子画钟馗，其卷首有唐人题记，曰：“明皇开元，讲武骊山，幸翠华。还宫，上不悦，因痁作将逾月，巫医殚技，不能致良。忽一夕，梦二鬼，一大，一小。其小者，衣绛，犊鼻履，一足跳，一足悬一履，搢一大药纸扇。窃太真紫香囊及上玉笛，绕殿而奔。其大者，戴帽，衣蓝裳，袒一臂，鞹双足。乃捉其小者，刳其目，然后擘而啖之。上问大者曰：“尔何人也？”奏曰：“臣钟馗氏，即武举不捷之进士也。誓与陛下除天下之妖孽。”梦觉，痁苦顿瘳，而体益壮。乃召画工吴道子，告之以梦，曰：“试为朕如梦写之。”道子奉旨，恍若有睹，立笔图讫以进。上瞠视久之，抚几曰：“是卿与朕同梦耳，何肖若此哉？”道子进曰：“陛下忧劳宵旰，以衡石妨膳，而痁得犯之。果有触邪之物，以卫圣德。”因舞蹈上千万岁寿。上大悦，劳之百金。批曰：“灵祗应梦，厥疾全瘳。烈士除妖，实须称奖。因图异状，须显有同。岁暮驱除，可宜遍识。以驱邪魅，并靖妖氛。仍告天下，悉令知委。”《开天遗事》：贵妃每宿酒初消，多苦肺热。尝凌晨独游后苑，傍花树，以手攀枝，口吸花露，藉其露液润肺。贵妃每至夏月，尝衣轻绡，使侍儿交扇鼓风，犹不解其热。每有汗出，红腻而多香，或拭之于巾帕之上，其色如桃花也。《升庵外集》：皇佑中，金陵发一冢，有石志，乃宗悫母郑夫人。宗悫有妹，名钟馗，后世遂讹传为钟馗嫁妹耳。〗 
　　枝枝如意散天花，手进君王一笑夸。记得禁中施妙术。龙符一道裂袈裟。 
　　〖 郑嵎《津阳门》诗注：上颇重罗公远，杨妃尤信金刚三藏。上尝幸功德院，将谒七圣殿，忽然背痒。公远折竹枝，化作七宝如意以进。上大喜，顾谓金刚曰：“上人能致此乎？”三藏曰：“此幻术耳！僧为陛下取真物。”乃于袖中取如意，七宝炳耀，而公远所进，即时复为竹枝耳。后一日，杨妃始以二人定优劣。时禁中将创小殿，三藏乃举一鸿梁于空中，将中公远之首。公远不为动容，上连命止之。公远飞符于他处，穷三藏金栏袈裟于箧中，守者不之见。三藏怒，又咒取之，须臾而至。公远复噀水龙符于袈裟上，散为丝缕以尽也。〗 
　　一骑飞尘未许迟，传来驿使不教知。中和殿里三元节，若个新尝锦荔枝。 
　　〖 社牧诗：“一骑红尘妃子笑，无人知是荔枝来。”《唐书?元宗贵妃杨氏传》：妃嗜荔枝，必欲生致之，乃置骑传送，走数千里，味未变已至京师。〗 
　　银灯拍板唱玲珑，上直归来月正中。白面内官偷问得，昨宵蚬斗记崖公。 
　　〖崔令钦《教坊记》：诸家散乐，呼天子为崖公，欢喜为蚬斗。《乐府杂录》：元宗令黄幡绰撰拍板谱。〗 
　　千叶桃花一夜开，仙春馆里按歌来。御厨索进波棱菜，又领君王凿落杯。 
　　〖《开天遗事》：御苑千叶桃开，明皇折一枝簪贵妃髻，曰：“此花亦能助娇。”又宴桃树下，曰：“不特萱草忘优，此花亦能销恨。”《唐书?西域传》：尼婆罗在吐蕃之西，贞观中，使人献波棱酢菜及浑提葱。《刘宾客嘉话》：菜之波棱，本西国中。有僧将其子来，如苜蓿、葡萄因张骞而至也。绚曰：“岂非颇棱国来，而语讹为波棱耶？”〗 
