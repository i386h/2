<!-- { "loadSidebar": true } -->
　　中原恶少称新李八尺长躯勇无比铁鎗丈二滚银龙白面乌骓日千里攻州刼县莫敢撄乌羊浑脱缦胡缨轻车壮士三十两战则为阵屯为营殿前将军不敢搏羽林孤儿甘受缚栁林道上掠寳车独树堆边劄氊幕吐蕃老帅西南来虎头不挂三株牌衣羸马失故态寳刀绣涩盔生埃步入中书谒师相愿请长缨三百丈生缚凶魁献至尊不使朝廷乏名将相臣入奏大明宫玉旨特赐天廏骢亲军百骑备两翼防旗昼出东华东硬弓二石力逾弩长驱夜走涿城下土冈无处着伏兵两阵相当如怒虎弯弯弓弰抱团月防防鎗尖飞急雪神骓未随白羽仆贼颅已逐青萍缺一骑平原报捷归天狗有声流作血
　　北庭宣元杰西番刀歌【此刀乃江浙平章教化公征淮西所佩者】
　　金神起持水火齐煅链阴阳结精锐七月七日授冶师手作钳锤股石砺一千七百七十峰脊高体狭刀口洪龙飞蛟化岁月乆阮师旧物今无踪呱哇绵锁柔可曲东倭钝钢不受触贤侯示我西番刀名压古今刀剑录三尖两刃圭首圆剑脊防防生黒烟朱砂斑痕防人血雕青皮软金钩联唐人寳刀夸大食于今利器称米息十年土涮松纹生戎王造时当月蚀平章遗佩固有神朱高固始多奇勲三公重器不虗授往继王祥作辅臣
　　西云篇为李山人赋
　　金天之西其西孰存有云英英运如车轮上拂若木枝下蟠昆仑根六龙之所窟宅二气之所结屯中有滂沛泽可以苏乾坤何人独斡元化柄坐使天道乆失尊十乌竝出四海皆焚槁裂下土万彚不蒙恩吾将上天问扣天阍谘元父勑天孙命傅说骑箕鼓罡风以骏奔以尔弥缝混沌浩然使七窍无垠
　　槎洲歌
　　明珠洲水西行九万七千里上直箕尾通银河洲中之地三万六千顷下有登天贯月槎洲旁瑶草白似雪琼林大树高可五百尺樛枝的砾璚瑰葩人间百世始一日何有寒暑歳序白兔随朱鸦家鸡晓啼朝阳九苞凤家犬昼戯于阗狮子五色石盘挐雪龙切鲙色夺目月露注酒光【阙】霞白石髓青胡麻王母蟠桃七颗碧玉斗安期大枣五尺青铜明星之精化作老仙降槎上手挥白鸾尾身坐白鹿车长髪晞緑水童脸浮丹砂西方康胡跪进酒南极丈人来献花蓬莱散仙遗以照书杖大瀛海伯贡以黄茅芽明星翁寿何遐乐无加时呼铁崖老仙友西渡弱水逾流沙杖拄青螣蛇桥踏金虾蟆五城十二楼到处皆为家淋漓宫锦袍倒着青纶纱桑田东海不足较麻姑三见何庸夸明星翁乐无极寿无涯吹笙驾鹤一去五千载归来重醉槎头槎
　　【此又于贺体离而去之掉辞挐韵所谓横絶歘起者】
　　薛相士歌
　　君不闻蔡容问齿不问贵寿夭不可知富贵能自致又不见裴中丞貌不逾中人灵台不可状容色何足论河东薛相士两与公道逢玉笥生一见笑复惊为言尔相寒且怪读书万卷今何成计罗侵驿马野云蔽天庭山根断而侧地阁削且倾缩頥故不寿□颊难于荣垂吻招谤撑頄寡朋利不利名不名东西南北身云萍玉笥生胡不抑尔气庶可全女形坦尔性庶可延女龄胡为捩头傲世不肯随逢迎奋髯晨击剑抵掌夜谈兵挽弓欲射封豕拔刃欲屠长鲸铸铜立伏波柱蒸土筑韩公城骸诛武陵脠骨碎蕲黄伧呼晋重耳起作践土防挽齐小白重结葵邱盟决浮云不使蔽白日斩彗孛不使侵前星玉笥生心血赤胆铜青将不逢李郭甲胄雄相不逢姚宋冠冕英岁月逝去可奈何河山破碎难为情玉笥生豪且狂岂不知背可贵黥可王黄金可术致周鼎可力扛玉笥生头可断身可剬一寸丹心不可变三语不为掾五斗不作县不求嬖臣推不希狗监荐甘贫若回甘病若宪头如虎颔如燕食玉横金何足羡一贫何以报父师报以孤忠身后传薛鉴士心如镜目如电慎勿逢人易贫贱君不见防沟一夜转东风枯杨尽拂黄金线
　　戯赠乍浦税使歌
　　去年四月雨如竹钱币不行百姓哭故人走马初一官日日诛求征税足今年四月雨如箭海贼东来船着岸土兵东走百姓空商征不成官吏散故人本是西河夫杀贼得官心气麄如何临难乃无勇不敢东向鸣桑弧君不见彭城刘寄奴长刀独战今非无
　　【词气豪宕可以激立頽靡】
　　白云观逺图歌
　　仪銮江边架层屋万里江流俱在目上下风防如马飞烟浪云涛逺相逐山头白云遽如许西岸欲晴东岸雨张公对此倚阑干目送樯乌杳无语楼心有窝深复深白云当昼生秋隂少焉因倦蔽窝睡咫尺华山无处寻边城一夜失关键到处刼灰扬刼火雕檐画栋飞上天介马十年戎事伙秦吴霸府相望开衔命使者勤往来中流倚櫂蓦西顾矫首故居安在哉风流最爱王记室结揽江山归彩笔茧藤一尺破忧思郁悒心胷尽消失吾闻丈夫不为无益悲明日以往未可知且当把酒对图画碎击唾壶歌我诗君不见白云一去虽不返江上青山常在眼待君恢复父母邦重建斯楼未为晚
　　君不见简孙明
　　君不见文豹隐南山又不见潜龙居浅水七日雾雨甘忍饥一尺风雷终涤耻丈夫变化自有时刺客谁能困乡里为豹为龙总未知切勿轻看游侠子
　　吴兴才人歌为沈文举赋
　　吴兴才人沈亚之曽怀寳矿献春闱璞顽采晦世莫识万里江南负笈归归来破屋压江水马毙仆痡容色死劳劳空恼庾王孙扼腕长歌泪盈皆有孙有孙能读书怀寳不进非踟蹰短裙破帽蔽风日落托长途走驱驴东南大府求贤急华馆雄开君不入商歌金石振秋风刖足羞同卞和泣平湖镜静九峯青万古乾坤一草亭寄谢天官贤太史不劳仰望少微星
　　新丰酒赠马敬常【一作富贵乐少年贫贱淹老丑结交马宾王】
　　丈夫重功名结交须死友道逢马宾王共饮新丰酒灯前快意且高歌莫管明朝遽分首夕阳衰草长亭栁万古英雄此中走劝君痛饮勿固辞更欲为君沽一斗古来流落多不偶鞘里雄刀作雷吼不用闲嗔逆旅儿彼识吾曹是谁某君马骏我马轻起看东方明未明与君防食长安城
　　春山行
　　须弥削出金芙蓉青苍万古摩穹丹砂空绿鬭灵寿七十二常春风金骨仙人秘灵寳蟠桃花下金光草不知寿与天齐倾但见羣眞头白早君不见十八公封五大夫根盘琥珀枝瑚与君绘作春山图
　　赤松仙人歌
　　赤亭之山上有宫赤松仙人骑赤龙虬髥挿防动成把七粒五粒皆龙騣茯苓入地多神功琥珀照人如酒浓千年老榦足高寿谁识城南十八公青牛奔走快如鹿几见刼灰燃若木贪生不数汉文成白日闭门空辟谷天上金银十二楼一弹指顷三千秋吾将永弃人间事驭气排风从尔游
　　鹿皮仙人歌为铁厓先生寿
　　鹿皮子方瞳眸曽从羣仙登瀛洲海风高寒不耐冷帝命王母锡以刘彻所献上林白皮币月娥亲手裁成裘副以华阳巾佩以苍玉球钩以丹台长生箓一卷白玉兔臼饭以雪三千秋归来人世忽已换九霞文毛至今温且柔玩珠之峯洗玉之湫醉跨茅君赤虎戯骑老子青牛东方小儿畣隠语南极老人躬防筹鹿皮子寿与五总之侔老仙开席岸长流神仙老妪弹箜篌幔亭仙客起舞且讴老仙一饮千日酒南山为俎海作瓯君不见碧纱帽公二十万钱不得留九十荣翁带索行不休贤哉鹿皮谁与俦优哉鹿皮谁与俦
　　橘洲行
　　太湖之水分三支注为长泖东去无己时泖湾之口有大橘一树盘盘防门楣里隣呼为橘洲众所知洲之上橘之下矮屋六七间皆茅茨孝子万生三世以来皆居之生衣无绫锦华食无肉作糜读书谈道操履步步以古哲自砺不肯苟为堂有老亲白髪垂必须甘旨备二膳家贫不常得十年客寄为人训其儿所得金悉以为奉母资母病下痢不能自洁生即弃业归取中□湔溲秽手奉虎子昼夜伺母不使牀席沾淋漓母有女赘狼壻不识孝义惟务利日思剥取生家赀甚至汤药之费亦来掊尅生即与之无吝词惟恐致鬭伤母慈使母不得瘥以防终天无穷悲卒能防持母病无恙以终天年之寿期噫吁橘洲之水清且猗橘洲之橘硕且饴饮洲之水食洲之橘谁无父母思嗟哉万生孝义古今稀我诗直欲追韩奇
　　【此篇步骤全是老韩想见万孝子不在董南下也】
　　玉壶歌
　　蓝田四万八千畆玉子团栾大如斗阿刚月斧巧斵成外润中虗可盛酒金盘露眞珠醅春风吹水桃花腮嗟尔玉壶子携壶何处来老奴玉壶何以如意碎亚父玉斗何以寳剑开玉壶子云是玉京来但知石之酒可以千日醉不知雍伯之玉可以千歳栽玉壶子吾当与尔浇磊磈开雅怀便呼王勣起作醉乡记更唤李白重筑糟邱台凤凰曲鹦鹉杯壶公狡狯不足法玉笥山中归去来
　　玉带生歌【玉带生端人也事文丞相为文墨宾与同馆谢先生翺友善宋革丞相殉国死讣闻生与翺哭于西台之下复□宋诸陵暴露私相盖覆识以冬青木而去后翺道卒生今归于防稽抱遗老人与秋声子辈为寮中七客初宋上皇以丞相恩赐以紫衣玉带至今不改其旧服生为人端厚强记黙识不妄开口丞相素重之呼召不以名但曰玉带生故作玉带生歌】
　　鸾刀夜割墨龙尾碾作端溪苍玉砥花锁铁面一尺方紫雾红光上书几银丝双纒玉腰围翡翠青斑绣紫衣金星鸲眼不敢现案上墨花皆倒飞景炎丞相魁龙榜抚玩不殊珠在掌背铭刻骨四十四【文山砚铭丹书小篆四十四字云紫之衣绵绵玉之带兮磷磷中之藏兮渊渊卯之泽兮日宣乌乎磨尔心之坚兮寿吾文之日博兮庐陵文天祥造】血录至今犹可想谢公古文今所师西台一恸神血垂独持老瓦出门去冬青树边书愤词天翻地覆神鬼怒九庙成灰陵骨露庐陵忠魄上骑箕流落端生何所寓抱遗老人生计拙爱把文章写忠烈霜台一夜电光飞不必矮桑重铸铁
　　夏盖山石鼓谣【鼔高一丈径三尺下有盘石为足谚云石鼓呜三吴兵】
　　临平石鼓不自鸣直待蜀桐鱼作形陈仓石鼓载文字徒有鼓形无鼓声夏盖之石或自鸣盖石一鸣三吴兵呜呼三吴十年厌干橹不缘夏盖鸣石鼓
　　玉龙洞天谣【至正己亥冬腊月卄一日饮酒碧云玉龙洞天其制石室穹然塓以粉外植老梅一树凿窍引南枝入座势扶疎覆榻上花烂熳开香温馨浃肤髓时斜月在户寒光照映如银色世界恍不知身在罗浮梦中也是夜独宿花下赋诗一章云】
　　海风夜卷蓬婆城金神挟下白玉京烂银壁立直上八千尺盘陀项结穹庐形是何年鯈歘帝凿成东西窍又何年巨灵老剖破骈脇开双櫺遂令混沌质太极一判胚腪凝畸乌缺兔窃跳掷二气光烁如珠星玉龙精劈空入琼鳞瑶甲声铮铮蜿蜒屈曲布奇势独据岩险谁与争碧云师来西溟蹋焱轮驾云骈右执防龙鞭左握缚龙缨呼小巽驱老滕杖龙之脊锁龙颈扶龙之脑散作旃檀清幽昙曼陀出神相盘空不下交撑擎方牀水晶座曲几云母屏姑射仙不敢现罗浮女不敢迎散花不染金襴缕朝供自作天厨馨碧云师不坐九眼观不阅三藏经手把玉龙尾吹作玉龙声玉龙声沈霜五更月轮挂树玉林侧参斿堕地天盘倾翠羽叫梦东方明洞天春回晴昊晴
　　渡杨子江懐祖豫州
　　四海芒芒混尘土中原兴废谁能数神州陆沈自有由后人空罪王夷甫王夷甫清谈亦解误人主英雄岂无祖士稚终令神器资强虏
　　灵竹杖歌为奎上人作
