<!-- { "loadSidebar": true } -->
　　两日来扶病奉侍虽老丈惓惓欲垂度引而弟实无所得以故仅以寒暄市里之谈进兹辱教令人愧悚无已弟自入春羸瘠之甚为子弟辈所强间补以滋味今渐觉小转皆为我喜而独我老丈责其信道之不笃勉以无生之旨此实爱我之深逺出于儿女子眤眤之外弟欲界一凡夫耳先师不胜元驭父子之恩与接度有縁一念勉弟啬精飬气保爱色身左右元驭以俟诲期未尝有所授也即于机微露一二弟愚钝无所知即小有知亦不敢影响妄作以趣异径不幸而有采薪之忧若遂不起方在轮回何敢妄证无生上附夕死老丈功名冨贵已极福业双重不归之空不得第于此时却便空不得也佛云无生而实云不灭仙不云长生而实无死弟苟于此际有所得则此色身亦不必厌离而自不为累矣大抵方在洒扫应对尚未敢言学地岂得便有所恋舍作众生寿者相耶老丈姑识之不一不一
　　
　　大宗伯杨公
　　
　　生平仰止十载闻问不谓于紫气杳雾中得一遂之所以移病在告不辞拥篲操檝弟觉此鄙吝之身为春风甘露披洒却不虗也元驭先生孤介少许可独为翁心醉贞匏系草室如袁夏甫未能踵门请益秋爽或可轻刀见过否时事每一闻輙一邑邑翁忧世乐天两不相倍其以为何如家弟造谢聊附不腆之敬扇头恶作并希教和不宣
　　
　　荅王司宼
　　
　　屈指西曹从翁之后获朝夕者于今四十年矣一会于张园再会于行台扬扢秇文论说时事杯酒佐之蝉媛不休寻复会于漕河之舟中则翁方按部悠悠斾旌而贞且裹首以病见矣郧楚之役奉职无状甫量移而白简继之杜门息黔则翁方将天子命按阅幽蓟储胥之奏等羙营平而造物者见妬俾以忧归自是麋鹿之迹相望于越山吴水间而翁方以明堂之栋梁为匠石所急贞一社擽耳乃误为启事所先庙廊之意得非重翁以铨枢寄而姑难之耶翁于经济性命之学会通其精微而以一贯之今海内无所不水旱国用匮竭赈贷莫措饿莩塡道残骸蔽野念能拯之者翁耳仆之小草诚悔不安为栎也惟有一归而已贤郎致大集得寓目焉河伯见东海若而失宜也雅教币贶何敢当之却有不腆之侑并上拙集贤郎奕奕清令材用不凡一觏接怳如翁之在眉宇也谨以为贺
　　
　　赵太宰
　　
　　世贞门下一故吏也不以为贱而进之友又辱肺腑交乃至敝帚荐于华堂大币私于下槖非一日矣龌龊不能事言路再点白简遁迹草莽于影响仇而门下方坐政府握铨柄以故不敢辄通咫尺之书然至于仰止之私未尝敢一日忘也门下遗爱如羊开府清白如杨太尉今台鼎娄移万目趣仰即南北统均之地与严先生对峙而为百僚表率岂不盛哉乞骸之疏胡至再上非不佞所解也白傅黒首分洛门下少于此公数年而遽休汝于私计得矣如苍生何迩者江陵公祸起搢绅臲臲居恒与元驭学士言使江陵能以待门下礼待诸公诸公能以门下所以待江陵者待江陵则休休之与济济两相成矣何至乃有今日令人忾叹贤郎骏发梓暎喜慰之私无由一逹门下儿子蹭蹬场屋苟窃一名何足挂长者齿而津津不啻口出葢道谊骨肉之爱良兼之也李驹之友来言门下衮衣东土时为于鳞特竖一坊曰海内文宗昔孔北海之表通德里似矣然不若门下之荣施枯骨也且康成所得亦不如于鳞快往时陈道易以大诲及二币来方卧弇念无可托以报者即有所致付之道易所想彼亦无繇自逹于车门也外颇籍籍传渠叵测乆谓非人间人今似再得一道易矣贞名若学道者而实无所窥髪种种至有忧生之虑受役笔砚亦未尽能割窃欲小露其拙而使者刺促无暇授简俟篇成并旧作成一巻如门下不得请致之白下差易如得请亦必驰信汝上不至作道易浮沉也张助甫差强人意肖甫落落竟成底定功门下亦许之否王大司马故人而贤相及致声不一
　　
　　张助甫
　　
　　弟自重九徙乡中旧居丛棘自藩形影相守日噉三粥以度余晷惟故人竿尺时有及者而足下讯独自万里来减季俸以为米汁资弟月来此好亦垂断唯抵暮浮两荷叶不能三合即令至百年费亦不尽所贶非佛顶葢乃天竺中法师茶毗后即舍此葢骨盛净水于世尊前供之为西方繻故彼藏亦自大珍重并向者舍利白■〈迭瓦〉足称小祗园三寳矣弟之六尺乆付人齿颊幸不即糜碎而谬被剪饰岂敢顿忘戊寅之辱且筋骨羸散委迹物外佛奴道民髠钳已乆藉此一壑容棺而已岂敢饰画阳乔唐突箕颍足下甫踰知命飞而食肉金印悬肘政当累累胡为作此倦世语所喻秋时萋菲如浮沤旋起旋灭亦何足道大槩迩来六七少年台谏不直发自意气实以左珰借耳目窥伺罗织为造化之径因而羽翼牙爪者又不下数十辈耳观舌书吠影射影转自实繁幸元揆颇善调停虗已推毂遂相司马世路小当暂清夷也肖甫毎书来叹王明辅孑然一身若退院僧而夸足下跳梁蛰蛰振振未巳然彼乃不自觉其跳梁耶近故人刘大司马一嗣子不肖陷囹圄间气犹未絶帑庾立尽老孀继之归骨无所伯玉虽有子多不称意世界故缺陷耳要如二甫及吾家兄弟自无几也释氏离而忘之吾儒与老氏畏而持之于世法出世法有无二义不可不一剂量屠郎作逹不已宜其折齿所恨右文之意微短耳元瑞以吾曹假之故恶少若莫生辈力肆诋谋方杜门而事千古益笃此曹子当不战屈也辱寄家仲氐物已付其子矣渠为荔枝所诱不免闽越一行有两子俱补诸生而小者三试皆首遂应都试足下长器岳岳必不作第二义也叔纵不名痴要须让武子见父宦游何状不歌蜀道难耶旧藏两犀杯乃宋物尚有神彩团栾话无生后取紫酡酥点西京葡萄于此杯对进之当不恶吴织稍精亦可抵裴相国衲衣又拙诗书扇见臆统希麾置为荷
　　
　　又
　　
　　前辱大贶薄有报臆间者阔焉度不能于五千里外得起居之详唯间从邸报仕籍彷佛若面兄而已云中上谷之间外患时时■〈必〉跋独不敢望贺兰山作咳唾兄之威德一何盛也式遏功成当入司中执法不则以中二千石移大鎭事在匪逺弟生年仅过张苍相之半而牙齿见雠殆甚今唯以乳糜度日而已乃闻尚有鸡肋我者幸而中沮不然又増商颜一辱也元驭正人第刚肠疾恶太甚昨疏虽快人意弟祸水一决拨地拉逻又当大有纷纭且闻太仓告匮宣索不已何以竟之吾兄行当预其忧者不若弟之仅为杞人而已也昨始得汴録渇欲见贤季贤器名不可得吾家两犹子及肖甫元驭之子皆然独不见楚録耳今歳贵胃钱神虽絶巍峩而名士之寂寥程义之苟简恐矫枉不无过正儿子北上已过彭城胡元瑞坐卧弇园者四日出门后举一雄却是可喜事黄幕僚以书来云兄见委使且寘之荐剡中即死不足以报德附此不一
　　
　　又
　　
　　自昨冬附使者致谢后不能再一通问讯虽曵尾途中未尝不作天际故人想弟金庭玉关相去万里冥鸿之翼犹且难之而足下念我间关一介六月长途流金铄石不辞暍死喘息间启椷发行李怳若清风之投懐也齿颊余生岂堪复与诸少年并进而横为造物者所弄以有此补旋见憎幸未为冶城轻薄揶揄耳林居之日吾不与易跌宕词翰差不落莫亦不顾足下相怜也强敌西牧正与足下所部相关磨墨盾鼻飞组系单于颈固男子事然逺公有云愿檀越安穏彼亦无它老人厌事语然不敢不为兄告也愁霖再旬一望巨浸饘粥之产白如瓯脱计无所复之方頼曲生以解磊块辱损奉即付酒家可得百瓿却取白葡萄佐之耳子与一夕奄逝几作若敖之馁家弟为经纪其丧始得归仆粗复经纪其家且以七尺碑报泉下也家弟所领驿传得逍遥滕王阁望西山雨然失匡庐主人以此恨恨赵侍御乃能于迹外相念耶幸为致声余情具别帋不一
　　
　　又
　　
　　往家弟西首时业有翰墨戒且传足下虽量移紫薇省所治犹在玉门以故不获附咫尺之问而近得家弟书独称与足下相旦夕云尽得京兆扶风故地而守之已又云兼理外台篆吾未晓新制所快者数万里浮萍忽聚若胶漆耳已又得一鲤银钩宛然怳作郧中观且举向误诗语若谶者信哉损饷二种皆梵天化物始弟得宋窑补陀大士全像及仙师三十余篆心经供奉之窃与善信苾蒭语更配一舍利足称三寳耳不五日而致自足下抑何神也弟详此件白色而细似是僧寳已制一粟金小合装之尚冀灵明感通庻几康僧会之应云耳白氎精莹轻润目中所希当时世尊受供亦不过此谨裁作称量衣拟谒圣师时服之或可藉换凡骨珍荷珍荷两日间有致邸报者足下长山东臬而有整饬字何耶足下四履不西秦则东秦百二十二之地山川风物皆入锦囊中人间世快事也足下才与相法必大贵愿勿住一切相勿恃有漏因常识取本来面目为异日刹那计弟虽离苦海而彼岸尚遥不知究竟当何似耳歴下朽骨必蒙荣施第儿驹作老博士弟子不厌弃否有数株马鬛衣三尺土否言及使人忉怛见父吟兴当益王选人事如何家驭学宪便附此縁此公方持嫌一札外不能有所致也加飡自爱
　　
　　又
　　
　　前所得秦中书及舍利白氎后欲通一问而不可得王家驭视学大梁仅附数行不知其不作殷洪乔否家弟毎相对辄及谈足下风度不减山季伦王平子往往捧腹至云以一杯酒翫积逋冦于股掌间十万敌骑遁廵解散不敢小睥睨诚壮之艳之然不免左顾而唾恐猎心之起蒲团也造物者既借足下渔阳复移之晋臬岂覇朝开府须张孟铎为宰分桑梓计耶王明辅沾沾以得足下旦夕弟剧称合中姬雅能宗门语此是龙华会宿世根勿仅以苏家朝云例待之可也仲归后王家驭亦归与元驭偶明辅矫矫玉立王氏风流似非乌衣马粪诸郎奉玺绂弄笔砚者可拟足下肯作一歌伟之否肖甫佐枢廷足下开府纵复欲从赤松子万戸侯印待二子而三勉旃强饭自爱
　　
　　又
　　
　　前有一书附家驭提学致足下休汝时又有数行托明辅方伯致晋阳公署计当已悉逹矣世贞自入圜来塞兊黜聪无复他慕惟二三故人犹时时在方寸而舍第入辄话足下凉州谈笑制敌方畧与消庄浪骄卒事不觉麈尾之缺唾壶也钱唐之变开府公俛仰此曹股掌中太阿倒授付之无可奈何即令足下在宁复有此纷纭言及懑懑臬司逓迁若传舍而除目独于足下少恡当由全晋鎻钥需时而寄耶或借重秋棘如椽之笔则不免一坐紫薇堂耳明辅受庇宇下时时相晤语便是两氷壶相暎闻黄玄甫亦以文事见幸审尔则足下席不为无人又陈常侍者老而尚徤饭好客意不至衰减足下当毋为苦寂寂也此间旦夕元驭而仲氏佐之纵不能精进不便退果后进中屠长卿文笔不可当胡元瑞益矫厉异日櫜鞬中原须厚集其陈以待余不一
　　
　　又
　　
