<!-- { "loadSidebar": true } -->
长老先生训诸生于乡，期有以应有司之求，如是足乎。予曰。未也。郡国贡士于天子，天
子命近臣与馆阁文学之士选其尤者，而亲策之于廷。策既上，天子为亲第其名，谓之进士。
进士，将相储也。自是而起于朝，其任政事，毋伏嘉言，毋丑众正。其任言责，毋比大吏，
毋置宵人。其任百执事，守节秉谊，宿道乡方，毋怀谖，毋服谗。使天下称之，史臣书之，
曰。是夔州所贡士也。士以是报公，公以是报天子，乃可无愧，而予于记亦无愧辞矣。若
何。皆曰。唯。敢不力。乾道七年三月十五日，左奉议郎通判军州主管学事兼管内劝农
事陆某记。
东屯高斋记
少陵先生晚游夔州，爱其山川不忍去，三徙居皆名高斋。质于其诗，曰次水门者，白
帝城之高斋也。曰依药饵者，瀼西之高斋也。曰见一川者，东屯之高斋也。故其诗又曰。
高斋非一处。予至夔数月，吊先生之遗迹，则白帝城已废为丘墟百有余年，自城郭府寺，
父老无知其处者，况所谓高斋乎。瀼西，盖今夔府治所，画为阡陌，裂为坊市，高斋尤不
可识。独东屯有李氏者，居已数世，上距少陵，财三易主，大历中故券犹在。而高斋负山
带溪，气象良是。李氏业进士，名襄，因郡博士雍君大椿属予记之。

予太息曰。少陵。天下士也。早遇明皇。肃宗。官爵虽不尊显。而见知实深。盖尝慨
然以稷自许。及落魄巴蜀。感汉昭烈诸葛丞相之事。屡见于诗。顿挫悲壮。反覆动人。其
规模志意岂小哉。然去国寖久。诸公故人熟睨其穷。无肯出力。比至夔。客于柏中丞。严
明府之间。如九尺丈夫。俯首居小屋下。思一吐气而不可得。予读其诗。至。小臣议论绝老病客殊方。之句。未尝不流涕也。嗟夫。辞之悲乃至是乎。荆卿之歌。阮嗣宗之哭。不
加于此矣。少陵非区区于仕进者。不胜爱君忧国之心。思少出所学佐天子。兴正观开元之
治。而身愈老。命愈大谬。坎壈且死。则其悲至此。亦无足怪也。今李君初不践通塞荣辱
之机。读书弦歌。忽焉忘老。无少陵之忧而有其高。少陵家东屯不浃岁。而君数世居之。使
死者复生。予未知少陵自谓与君孰失得也。若予者。仕不能无愧于义。退又无地可耕。是
直有慕于李君尔。故乐与为记。乾道七年四月十日。山阴陆某记。
乐郊记
李晋寿一日图其园庐持示余。曰。此吾荆州所居名乐郊者也。荆州故多贤公卿。名园
甲第相望。自中原乱。始以吴会上流。常宿重兵。而衣冠亦遂散去。太平之文物。前辈之
风流。盖略尽矣。独吾乐郊日加葺。文竹。奇石。蒲萄。来禽。芍药。兰。茞。菱。芡。矺
萏之富。为一州冠。其尤异者。往往累千里致之。子幸为我记。
予官峡中。始与晋寿相识。长身铁面。音吐鸿畅。遇事激烈奋发。以全躯保妻子为可
鄙。其意气岂不壮哉。及为客置酒。出佳侍儿。陈书画琴弈。相与娱嬉。则雍容都雅。风
味乃甚可爱。虽梁宋间少年贵公子不能过。盖其多材艺知弛张如此。然自少时。不喜媒声
利。有官不仕。穷园林陂池之乐者。且三十年。每自谓泉石膏肓。及来夔州。诸公始大知
之。合荐于朝。议者谓晋寿当以少伸于世为喜。而晋寿顾不然。独眷眷于乐郊。不忍暂忘。
呜呼。出处一道也。仕而忘归。与处而不能出者。俱是一癖。未易是泉石非钟鼎。诸公之
荐。盖砭晋寿膏肓。而使为世用。异时晋寿成功而归。高牙在前。千兵在后。擅昼绣之荣以贲斯园。荆楚多秀民。尚有能赋其事者乎。乾道七年六月十日。笠泽陆某记。
对云堂记
巫故郡。自秦以来见于史。其后罢郡。犹为壮县。杜少陵扁舟下白帝。过焉。为赋归
字韵五字诗。诗传天下。由是巫县名益重。宋建中靖国之元。黄太史始脱钩党。自蜀之荆访少陵遗迹。客县治之东堂。留字壁间。有坐卧对南陵云山阴晴变态之语。距乾道辛卯。逾
一甲子。无举出者。鄄城李德修来为令。风流儒雅。翩翩佳公子。因废址作堂。与客落之。
举酒属山阴陆务观曰。子为予名。且记复兴之岁月。
务观既取太史语名之。且曰。仆行年五十。阅世故多矣。所谓朝夕百变者。奚独云山
哉。一日。进此道。幻矻消。情尘灭。真实相见。虽巍乎天地。浩乎古今。变坏不停。与
浮云游尘。空华眚晕。初无少异也。德修方吏退时清坐堂上。试以仆言观之。德修名普。
务观名某。腊月乙卯之夕。大醉中。秉烛梅花下记。

静镇堂记
四川宣抚使故治益昌，枢密使清源公之为使也。始徙汉中。即以郡治为府，郡自兵火
涤地之后。一切草创，公至未几。凡营垒厩库吏士之庐。皆筑治之。使坚壮便安。可以支
久。而府独仍其故，西偏有便坐。日受群吏谒见。与筹边治军。燕劳将士。靡不在焉。而
其坏尤甚，公既留三年。官属数以请。始稍加葺。易其倾挠。彻其蔽障。不费不劳。挟日
而成，会上遣使持亲诏。赐黄金奁宝熏珍剂。以彰殊礼，公遂摭诏中静镇坤维之语。名新
堂曰静镇。而命其属陆某记之，
某辞谢不获命。则再拜言曰。以才胜物易。以静镇物难，以静镇物。惟有道者能之，泰
山乔岳之出云雨。明镜止水之照毛发。则静之验也，如使万物并作。吾与之逝。众事错出。
吾为之变。则虽弊精神。劳思虑。而不足以理小国寡民。况任天下之重乎。岁庚寅。某自
吴适楚。过庐山东林。山中道人为某言。公尝憩此院。闭户面壁。终夏不出。老宿皆愧之，
则公之刳心受道。盖非一日矣，世徒见公驰骋于事功之会。而不知公枯槁淡泊。盖与山栖
谷汲者无异。徒见公以才略奋发。不数岁取公辅。而不知公道学精深。尊德义。斥功利。卓
乎非世俗所能窥测也，而上独深知之。故诏语如此，传曰。知臣莫若君。讵不信哉。虽然。
某以为今犹未足见公也，虏暴中原久。腥闻于天。天且悔祸。尽以所覆畀上，而公方弼亮
神武。绍开中兴。异时奉銮驾。奠京邑。屏符瑞之奏。抑封禅之请。却渭桥之朝。谢玉关
之质。然后能究公静镇之美云，乾道八年七月二十五日。门生左承议郎权四川宣抚使司干
办公事兼检法官陆某谨记，

文集卷十八
记十一首
藏丹洞记
汉嘉郡治之西偏望云楼东有石穴，天将雨，辄出云气。予疑而发之，则石室屹立，室
之前，地中获瓦缶矲矮，贮丹砂云母奇石，或烂然类黄金。意其金丹之余也，悉敛而椟藏，
输诸府库，缄识惟谨。予尝读丹经言，古得道至人，藏丹留于名山，非当仙者辄不见，虽
见亦辄变化。今是丹不藏名山，而近在官寺之侧，予以尘垢衰病之余，又辄见之，是与丹
经之说大异。或谓丹藏于此远矣，方上古未为城邑时，西望三峨，东带大江，山川秀杰，盖
宜为仙真炼药腾举之地。至予辄见之者，岂神物隐见有时，而予适逢其时与。丹之伏而不
见者常多，见者常寡，虽嵇叔夜。葛稚川不免赍恨以蜕，而予顾得见焉，兹非幸与。乾道
九年秋八月辛未，出阴陆某记。
筹边楼记
淳熙三年八月既望，成都子城之西南，新作筹边楼。四川制置使知府事范公，举酒属
其客山阴陆某曰。君为我记。
按史记及地志，唐李卫公节度剑南，实始作筹边楼。废久，无能识其处者。今此楼望
犍为。僰道。黔中。越隽诸郡，山川方域，皆略可指，意者卫公故趾，其果在是乎。楼既
成，公复按卫公之旧图，边城地势险要，与蛮夷相入者，皆可考信不疑。虽然，公于边境，
岂真待图而后知哉。方公在中朝，以洽闻强记，擅名一时。天子有所顾问，近臣皆推公对，
莫敢先者。其使虏而归也，尽能道其国礼仪。刑法。职官。宫室。城邑。制度，自幽蓟以
出居庸松亭关，并定襄。五原。以抵灵武。朔方，古今战守离合，得失是非，一皆究见本
末，口讲手画，委曲周悉，如言其阈内事。虽虏耆老大人，知之不如是详也。而况区区西
南夷，距成都或不过数百里，一登是楼，在目中矣，则所谓图者，直按故事而已。请以是
为记。
公慨然曰。君之言过矣。予何敢望卫公，然窃有幸焉。卫公守蜀，牛奇章方居中每排
沮之，维州之功，既成而败。今予适遭清明宽大之朝，论事荐吏，奏朝入而夕报可。使卫
公在蜀，适得此时，其功烈壮伟，讵止取一维州而已哉。某曰。请并书公言，以诏后世，
可乎。公曰。唯唯。九月一日记。

铜壶阁记
天下郡国，自谯门而入，必有通逵，达于侯牧治所。惟成都独否。自剑南西川门以北，
皆民庐市区军垒，折而西，道北为府，府又无台门，与他郡国异。考其始，盖自孟氏国除，
矫霸国之僭侈而然。至蒋公堂来为牧，乃南直剑南西川门西北，距府五十步，筑大阁曰铜
壶，事书于史。崇宁初，以火废。政和中，吴公拭因其矩复侈大之，雄杰闳深，始与府称。
淳熙二年夏六月，今敷文阁直学士范公以制置使治此府。始至，或以阁坏告，公曰。失今不营，后费益大。于是躬自经画，趣令而缓期，广储而节用，急吏而宽役。一旦崇
成，人徒骇其山立斝飞，嶪然摩天，不知此阁已先成于公之胸中矣。夫岂独阁哉，天下之
事，非先定素备，欲试为之，事已纷然，始狼狈四顾，经营劳弊，其不为天下笑者鲜矣。方
阁之成也，公大合乐，与宾佐落之。客或举觞寿公曰。天子神圣英武，荡清中原。公且以
廊庙之重，出抚成师，北举燕赵，西略司并，挽天河之水，以洗五六十年腥膻之污，登高
大会，燕劳将士，勒铭奏凯，传示无极，则今日之事，盖未足道。识者以此知公举大事不
难矣，其可阙书。四年四月己卯，朝奉郎主管台州崇道观陆某记。
彭州贡院记
国家三岁一贡士，天子先期为下诏书，与郊祀天地埒。及试于礼部，既中选矣，天子
亲御殿发策，询天下事，第其高下，又亲御殿，赐以科名，其礼可谓重矣。盖以为所与共
代天理物，而守宗庙社稷于无穷者，实在是也。然则郡国贡士，顾可不重耶。
彭州旧无贡院，每科举，辄寓佛祠。祠乃在城外，士不以为便。淳熙三年，知州事王
公敦诗，通判州事邓公枢，始采进士穆滂。陈仲山。杨伦。苏松等议，取废驿故地为贡院。
凡郡之士，奔走后先，肩袂相属，甓坚材良，山积云委。自正月壬子，至七月癸亥讫事，用
缗钱万五千六百有奇，役工称是。重门大堂，高闳邃深，缭以修庑，沉沉翼翼，分职庀事，
各有攸处。既成，王公徙利州路转运判官，书来属予为记。邓公又继以请。明年正月，朝
奉大夫王公序来知州事，则又以请。
予发书叹曰。俗坏久矣，上下相戾，后先相倾者，天下皆是也。今彭之士大夫，与王
