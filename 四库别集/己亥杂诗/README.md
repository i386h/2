<!-- { "loadSidebar": true } -->
己亥杂诗龚自珍

　　著书何似观心贤？不奈巵言夜涌泉。百卷书成南渡后，先生续集再编年。

　　我马玄黄盼日曛，关河不窘故将军。百年心事归平淡，删尽蛾眉惜誓文。

　　罡风力大簸春魂，虎豹沈沈卧九阍。终是落花心绪好，平生默感玉皇恩。

　　此去东山又北山，镜中强半尚红颜。白云出处从无例，独往人间竟独还。
　　（余不携眷属仆从，雇两车，以一车自载，一车载文集百卷出都。）

　　浩荡离愁白日斜，吟鞭东指即天涯。落红不是无情物，化作春泥更护花。

　　亦曾橐笔侍銮坡，午夜天风伴玉珂。欲浣春衣仍护惜，乾清门外露痕多。

　　廉锷非关上帝才，百年淬厉电光开。先生宦后雄谈减，悄向龙泉祝一回。

　　太行一脉走蝹蜿，莽莽畿西虎气蹲。送我摇鞭竟东去，此山不语看中原。
　　（别西山）

　　翠微山在柘潭侧，此山有情惨难别。薜荔风号义士魂，燕支土蚀佳人骨。
　　（别翠微山）

　　进退雍容史上难，忽收古泪出长安。百年綦辙低徊遍，忍作空桑三宿看。
　　（先大父宦京师，家大人宦京师，至小子，三世百年矣！以己亥岁四月二十三日出都。）

　　祖父头衔旧颎光，祠曹我亦试为郎。君恩够向渔樵说，篆墓何须百字长。
　　（唐碑额有近百字者）

　　掌故罗胸是国恩，小胥脱腕万言存。他年金匮如收采，来叩空山夜雨门。

　　出事公卿溯戊寅，云烟万态马蹄湮。当年筮仕还嫌晚，已哭同朝三百人。

　　颓波难挽挽颓心，壮岁曾为九牧箴。钟簴苍凉行色晚，狂言重起廿年瘖。

　　许身何必定夔皋，简要清通已足豪。读到嬴刘伤骨事，误渠毕竟是锥刀。

　　弃妇丁宁嘱小姑，姑恩莫负百年劬。米盐种种家常话，泪湿红裙未绝裾。
　　（有弃妇泣于路隅，因书所见。）

　　金门缥缈廿年身，悔向云中露一鳞。终古汉家狂执戟，谁疑臣朔是星辰？

　　词家从不觅知音，累汝千回带泪吟。惹得尔翁怀抱恶，小桥独立惨归心。
　　（吾女阿辛书冯延巳词三阕，日日诵之，自言能识此词之旨，我竟不知也。）

　　卿筹烂熟我筹之，我有忠言质幻师：观理自难观势易，弹丸垒到十枚时。
　　（道旁见鬻戏术者，因赠。）

　　消息闲凭曲艺看，考工文字太丛残。五都黍尺无人校，抢攘廛间一饱难。
　　（过肆市有感。）

　　满拟新桑遍冀州，重来不见绿云稠。书生挟策成何济？付与维南织女愁。
　　（曩陈北直种桑之策于畿辅大吏）

　　车中三观夕惕若，七岁灵文电熠若。忏摩重起耳提若，三普贯珠累累若。
　　（余持陀罗尼已满四十九万卷，乃新定课程，日颂普贤、普门、普眼之文。）

　　荒村有客抱蠹鱼，万一谈经引到渠。终胜秋燐无姓氏，沙涡门外五尚书。
　　（逆旅夜闻读书声，戏赠。沙涡门即广渠门，门外五里许，有地名五尚书坟，五尚书，不知皆何许人也。）

　　谁肯栽培木一章？黄泥亭子白茅堂。新蒲新柳三年大，便与儿孙作屋梁。
　　（道旁风景如此）

　　椎埋三辅饱于鹰，薛下人家六万增。半与城门充校尉，谁将斜谷械阳陵？

　　逝矣斑骓罥落花，前村茅店即吾家。小桥报有人痴立，泪泼春帘一饼茶。
　　（出都日，距国门已七里，吴虹生同年立桥上候余过，设茶，洒泪而别。）

　　秀出天南笔一支，为官风骨称其诗。野棠花落城隅晚，各记春骢恋絷时。
　　（别石屏朱丹木同年雘。丹木以引见入都，为予治装，与予先后出都。）

　　不是逢人苦誉君，亦狂亦侠亦温文。照人胆似秦时月，送我情如岭上云。
　　（别黄蓉石比部玉阶。蓉石，番禺人。）

　　觥觥益阳风骨奇，壮年自定千首诗。勇于自信故英绝，胜彼优孟俯仰为。
　　（别汤海秋户部鹏）

　　事事相同古所难，如鹣如鲽在长安。从今两戒河山外，各逮而孙盟不寒。
　　（光州吴虹生葆晋，与予戊寅同年，己丑同年，同出清苑王公门，殿上试同不及格，同官内阁，同改外，同日还原官。）

　　本朝闽学自有派，文字醰醰多古情。新识晋江陈户部，谈经颇似李文贞。
　　（别陈颂南户部庆镛。）

　　何郎才调本孪生，不据文家为弟兄。嗜好毕同星命异，大郎尤贵二郎清。
　　（别道州何子贞绍基，子益绍业兄弟。近是孪生，皆据质家为兄弟。）

　　少慕颜曾管乐非，胸中海岳梦中飞。近来不信长安隘，城曲深藏此布衣。
　　（别会稽少白山人潘谘）

　　猛龙当年入海初，婆娑曾否有仓佉？祇今旷劫重生后，尚识人间七体书。
　　（别镇国公容斋居士。居士睿亲王子，名裕恩，好读内典，遍识额纳特珂克、西藏、西洋、蒙古、回部及满汉字，又校订全藏，凡经有新旧数译者，皆访得之，或校归一是，或两存之，或三存之，自释典入震旦以来，未曾有也。）

　　丱角春明入塾年，丈人摩我道崭然。恍从魏晋纷纭后，为溯黄农浩渺前。
　　（别大兴周丈之彦）

　　多君媕雅数论心，文字缘同骨肉深。别有樽前挥涕语，英雄迟暮感黄金。
　　（别王秋畹大令继兰，秋畹，济宁人。）

　　三十年华四牡腓，每谈宦辙壮怀飞。樽前第一倾心听，兕甲楼船海外归。
　　（别直隶布政使同年托公。公名托浑布，蒙古人。）

　　五十一人皆好我，八公送别益情亲。他年卧听除书罢，冉冉修名独伤神。
　　（别南丰刘君良驹、南海桂君文耀、河南丁君彦俦、云南戴君綗孙、长白奎君绶、闽黄君骧云、江君鸿升、枣强布君际桐。时己丑同年留京五十一人，匆匆难遍别，八君即握手一为别者也。吴虹生已见前。）

　　朝借一经覆以簦，暮还一经龛已灯。龙华相见再相谢，借经功德龙泉僧。
　　（别龙泉寺僧唯一。唯一，施南人。）

　　北方学者君第一，江左所闻君毕闻。土厚水深词气重，烦君他日定吾文。
　　（别许印林孝廉瀚。印林，日照人。）

　　子云识字似相如，记得前年隔巷居。忙杀奚童传搨本，一行翠墨一封书。
　　（别吴子苾太守式芬。子苾，海丰人。）

　　夹袋搜罗海内空，人才毕竟恃宗工。笥河寂寂覃溪死，此席今时定属公。
　　（别徐星伯前辈松。星伯，大兴人。）

　　联步朝天笑语馨，佩声耳畔尚泠泠。遥知下界觇乾象，此夕银潢少客星。
　　（别共事诸宗室）

　　毫霜掷罢倚天寒，任作淋漓淡墨看。何敢自矜医国手，药方只贩古时丹。
　　（己丑殿试，大指祖王荆公上任宗皇帝书。）

　　眼前二万里风雷，飞出胸中不费才。枉破期门佽飞胆，至今骇道遇仙回。
　　（记己丑四月二十八日事）

　　彤墀小立缀鹓鸾，金碧初阳当画看。一队佽飞争识我，健儿身手此文官。

　　终贾华年气不平，官书许读兴纵横。荷衣便识西华路，至竟虫鱼了一生。

　　万事源头必正名，非同综核汉公卿。时流不沮狂生议，侧立东华儜佩声。
　　（官内阁日，上书大学士，乞到阁看本。）

　　东华飞辩少年时，伐鼓撞钟海内知。牍尾但书臣向校，头衔不称閷其词。
　　（再国史馆日，上书总裁，论西北塞外部落源流，山川形势，定《一统志》之疏漏，初五千言，或曰：非所职也。乃上二千言。）

　　千言只作卑之论，敢以虚怀测上公？若问汉朝诸配享，少牢乞附孙叔通。
　　（在礼部上书堂上官，论四司政体宜沿宜革三千言。）

　　客星烂烂照天潢，许署头衔著作郎。翠墨未干仙字蚀，云烟半榻掖门旁。
　　（官宗人府，奉旨充玉牒馆纂修官，予草剏章程，未竟其事，改官去。）

　　齿如编贝汉东方，不学咿嚘况对扬。屋瓦自惊天自笑，丹毫圆折露华瀼。
　　（予每侍班引荐，奏履历，同官或代予悚息。丁酉春，京察一等引见，蒙记名。）

　　半生中外小回翔，樗丑翻成恋太阳。挥手唐朝八司马，头衔老署退锋郎。
　　（选授楚中一司马矣，不就，供职祠曹如故。）

　　科以人重科益重，人以科传人可知。本朝四十九科矣，搜集科名意在斯。
　　（八岁，得就登科录读知，是搜集二百年科名掌故之始。）

　　手校斜方百叶图，官书似此古今无。只今绝学真成绝，册府苍凉六幕孤。
　　（程大理同文修会典，其理藩院一门及青海西藏各图，属予校理，是为天地东西南北之学之始。大理没，予撰蒙古图志竟不成。）

　　孔壁微茫坠绪穷，笙歌绛帐启宗风。至今守定东京本，两庑如何阙马融？
　　（戊子岁，成尚书序大义一卷，太誓答问一卷，尚书马氏家法一卷。）

　　姬周史统太销沈，况复炎刘古学瘖。崛起有人扶左氏，千秋功罪总刘歆。
　　（癸巳岁，成左氏春秋服杜补义一卷，其刘歆窜益左氏显然有迹者，为左氏决疣一卷。）

　　张杜西京说外家，斯文吾述段金沙。导河积石归东海，一字源流奠万哗。
　　（年十有二，外王父金坛段先生授以许氏部目，是平生以经说字、以字说经之始。）

　　端门授命有云礽，一脉微言我敬承。宿草敢祧刘礼部，东海绝学在毘陵。
　　（年二十有八，始从武进刘申受受公羊春秋，近岁成春秋决事比六卷，刘先生卒十年矣。）

　　华年心力九分殚，泪渍蟫鱼死不干。此事千秋无我席，毅然一炬为归安。
　　（抱功令文二千篇，见归安姚先生学塽，先生初奖惜之，忽正色曰：“我闻著墨不著笔，汝文笔墨兼用。”乃自烧功令文。）

　　轩后孤虚纵莫寻，汉官戊己两言深。著书不为丹铅误，中有风雷老将心。
　　（定裴骃史记集解之误，为孤虚表一卷，古今用兵孤虚图说一卷。）

　　古人制字鬼神泣，后人识字百忧集。我不畏鬼复不忧，灵文夜补秋灯碧。
　　（常恨许叔重见古文少，据商周彝器秘文，说其形义，补说文一百四十七字，戊戌四月书成。）

　　经有家法夙所重，诗无远诂独不用。我心即是四始心，泬寥再发姬公梦。
　　（为诗非序、非毛、非郑各一卷。予说诗以涵泳经文为主，于古文、毛、今文三家，无所尊，无所废。）

　　熙朝仕版快茹征，五倍金元十倍明。扬扢千秋儒者事，汉官仪后一书成。
　　（年十四，始考古今官制，近成汉官损益上下二篇，百王易从论一篇，以竟髫年之志。）

　　文侯官冕听高歌，少作精严故不磨。诗渐凡庸人可想，侧身天地我蹉跎。
　　（诗编年始嘉庆丙寅，终道光戊戌，勒成二十七卷。）

