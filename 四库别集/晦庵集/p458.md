<!-- { "loadSidebar": true } -->
　　某幸如昨但伯恭逝去令人悲痛不可言昨尝以子约讣告作书宛转托子静送去相报近闻渠已入浙此书恐未即达然讣报中必已见之伤悼之懐相与同之也去年方哭敬夫今伯恭又如许吾道之衰一至于此不知天意如何吾人不可不自勉未死已前协力支撑也某在家应接随分扰扰偷闲修得中庸及孟子下册孟子得公度卷子甚济事也今且修此经书通鉴看将来如何恐心目俱昬未必了得终遗恨于身后耳西山长句及还家四言意象萧散吟玩不能去心欲作数语奉答自觉意思局迫恐不能佳此是膏肓之病不知如何医治得寛平闲暇些子庶晚年身心稍安乐也沅倅令兄墓表草定纳呈不知可用否公度何为至今未归报中亦未见所拟官何耶曽子防语并往归来方得细看虽杂篇所収不如前意思终是好本子见录未得附还更有一二处当畧修耳近思续录俟旦夕看毕奉报第三录亦佳但如此编录得无劳心否因看书所得随手抄录不妨若作意収拾搜寻布置即费心力亦须且省节为佳也盖中年精力非少日可比不可不爱惜耳诸葛学须静也全文告因便录示千万荆州论语甚改得好比旧本大不相似若不死更长进深可痛惜伯恭详审穏当有余却不及此公俊伟眀快也韬仲不茍如此不易其兄晦伯亦甚好它日皆未可量也子玉不闻问旦夕有尤川便当寄书与之择之何为至今不见归直卿近遣人来纳币甥女不成却是某女子也渠来春同为金华之行今既闻伯恭讣决当如约某当一与俱往哭伯恭亦不欲爽前约也郑景望亦殊可伤前书当报去矣陈正已今在甚处公度当已归来春之约不知竟如何也某忽随例沾误恩念有罪无功不敢受又昨奏与献米人推赏诸公不为施行前日不免于词免状中极论其事递中得周参书亦于报书中恳之未知竟如何闻江湖间水旱螟蟊民已荐饥不知州县有无措置然今年比之去年事体尤不易也庐陵当不至此此间却差稔但剽掠公行甚于常嵗州县坐视不复介意此亦殊可虑耳眷集中外俱安诸郎一一佳茂爱女夭折可伤平父次女与泰儿同嵗向许议昏近亦不育其女幼而解事甚可惜今此儿未有亲不能不挂懐抱耳向丈得书却来説及芗林集要序甚恨未得见也序文岂敢僣易然此却好题目但恨晚辈不当作又苦心力衰畏作文字耳景阳眀年且在致逺家否向见其説话意趣尽好恨不得欵曲讲论今既相逺又无由得相聚耳向得书朱君岑何字偶不记忆更告批喻彼中交逰学生并为一一品题以来尤幸史老所荐皆淛东知名士亦不易但陆子静亦入此保社不知果已行未耳惠况纸墨笔帖良以愧感无物可寄祭礼及二小书漫往幸収之昨得延之处祭礼三家方属郑丈补入而渠已物故旦夕更属新将也弟子职女戒本各为册而皆以杂仪附之【令人家小儿女各収一本读诵为便也】今此册为印者所并又缺杂仪一本不容复改然此无多字致逺更能锓版流行亦教化善俗之一事也但女戒向见伯恭説欲删修一两处忘记问之不知向来曽説及否吕氏二书似亦可刻并广之也
　　刘子澄
　　某还自莆中道间大病防不能支卧家月余幸未即死然神气衰惫比之春中又什四五矣云台将满方欲俟批书毕遣人宛转致恳复求旧秩忽尤延之送勑来乃蒙朝廷检举直差虽似小小行遣闻新揆却甚以为恩意亦为一番劳扰但去冬案后収坐未曽决遣不知此又折得过否耳只恐反露线索触着骇机亦复任之不能深以为忧也王漕送示二月十一日手书三复喜慰不自胜但赵南纪云长沙中冬已见报而老兄正初始得知之何其晚耶今自劾之章复乆未报不知何以处之要当极力再请以得为期得朝士书皆云尔其相鄊慕而未相识如张元善者尤拳拳也先圣象荷寄示然此乃湖学所藏昭陵赐安定本向见陈眀仲有之因托定叟传得其温良恭逊之容比此又精善恨未得令兄见之也所谓顔子者相传是伯鱼薛士龙亦云恐湖学当有所传也偶有便人草率附此不知书到时朱轓皂盖已在甚处所欲言甚众例不敢出自觉近日意思颇似向来所甚恶者喻玉泉之论矣年力頺侵志不胜气至于如此可惧可惧
　　爱直记文甚佳昨日拜鸿庆勑偶得一絶云旧京原庙乆烟尘白发祠官感慨新北望千门空引籍不知何日去朝真年衰易感不觉涕泗之横集也
　　刘子澄
　　吴大年附到春间所予书足以为慰比想经暑涉秋尊体益佳健但不知求去不遂之后诸事又当如何想亦不以此而改其度也细读来书似于此未能忘懐独蒙记忆之语又似戏谑病根依然故在也克已工夫不是易事愿益加意而勉焉则区区之幸也
　　王子合【遇　子合之侄孙镕家藏】
　　前书所喻祭礼之位昨因尝以为疑但不如此又难区处若只祭三世犹可以曽祖考妣居中而祖东考西然东位考妣之坐已自难设【祖考东而妣西则妣坐迫近曽祖不便考西妣东又与今人坐次相反】若祭四世则一位居中二位居东一位居西殊不齐整【两两对设又似敌礼不分尊卑】况左昭右穆亦是异庙而庙皆南向即与今人相向设位不同又相向设位则舅妇之坐东西相见亦甚不便似不若只以南向西上为定之为愈也
　　刘共甫　【以下胡徳方家藏】
　　自领鄂渚所赐书后一向不闻问或云体尝小不快不知所苦何恙浅深如何逺方无由得的信徒有悬情耳比日秋凉伏惟忠勤有相钧万福向来微恙失去乆矣宰路虚席国论一新防微之间安危所系众谓眀公宜还钧轴尚此迟迟不无觖望然上流之重当此之际寄任亦不为轻更愿进徳爱身审于举措毋使中外窥觇有所窃议此为増崇望实镇服夷夏之本甚恨相望之逺不获以时宻罄所懐虽在荒迷不忘忧叹耳区区过计以为万一气体小或未复故常则塞垣髙秋不宜乆处伏惟深以家国大虑为心勿为目前华靡细娱牵制囘夺则于此不难处矣孔眀择妇正得丑女奉身调度人所不堪彼其正大之气经纶之蕴固已得于天资然窃意其智虑之所以日益精眀威望之所以日益隆重者则寡欲养心之助与为多焉某自罹祸罚号慕之余无复事事稍得温习旧学苦淡寂寥之中时有丝发之见乃知前日所学问者极为草草而欲以此仰希圣贤下脱尘俗亦以难矣方作书为钦夫言之想其未免于此也然此事自古圣贤近代先觉言之已详病在学者自立意见别作一般主张耳其详非面莫能究顾所谓寡欲养心者其大端也不识髙眀亦有意乎荆州闻极荒凉无贤士大夫可奉谈燕人心至危恐乆流放难复収拾愿日取古圣贤书熟读深思以袪物欲之蔽幸甚钦夫造朝后至今未得书不知所论如何想彼却时得书也
　　刘共甫
　　嵗前尝以书附族叔司理除夕得书云开正方得行今不审已达未也此叔年已碍选格今该庆恩恐可叅部得少垂念幸甚渠亦非敢有过望也旧瓯宁宰刘元升者不知曽识之否其人防防晓事再为瓯宁事办而民安之前后莫能及近宰新喻无故为程泰之按罢客于临江贫甚防不能自食江西人士皆称而怜之如此人者茍未有所归亦可召而使也前书所禀孙教授者果何如近复细读其文必自重而不茍合者似此一等人恐又当降意求之若俟其仆仆以求已则终不可以得之矣此有邵武守杨獬浦城宰呉燠政皆可观近以事涉其境见其士民交口称颂浦城之政细民尤安乐之两人皆有文学非俗吏它时恐亦可备使令幸畧记之也安道此来未及相见浦城为守侯所窘渠来始安迹建阳科敛烦扰首劾治之此两事甚佳也钦夫嵗前得书为政之意甚美但所请与诸司均节一路财赋者不知者必以为侵官不知终能协济否所论盐法利害颇与闽中相似渠但深排钞法而以官般为善不知官般果能无弊否其求访人才之意孜孜不倦不自以其才为可恃而畱意于此此尤可敬者使当世王公大人一皆以此为心不俟人之求已而汲汲于求人则天下岂有遗才废事乎甚可叹也
　　刘共甫
　　私门不幸老妇自去夏得疾荏苒逾年疗治无瘳此至后一日遂至不起痛悼凄切不能自堪加以幼累满前将来百绪便有不能不闗心者尤非衰懒所宜未知所以为计也昨闻尊体微不安深以忧念及此奉告乃始释然请祠未遂又闻继有劳赐之宠此盖事功较着圣眀深知虽有谗邪无间可入或者不复乆劳于外矣然想亦未免再请也某祠敕已下适此衰麄尚未及拜受闻昨来诸公将上辞免文字上复有除职之命幸诸公白其不可遂止不尔则愈见颠沛然圣恩深厚何以论报唯有修身守道以求无负宠嘉之意而已钦夫得书云长沙传闻某病消息殊恶此虽非实然亦竟遭凶祸可怪也又具道其经理财赋之详此足以惠一方矣但赵漕去时意象甚不平不知今相见后复如何也昨蒙喻及徽绢文字不知曽为剡奏否更得畱念幸甚盖虽已有为之者更得一言之助则尤有力也近时郑鉴对防事想悉闻之明主可为忠言自是士大夫顾望蓄缩委曲避就养成今日之势今又自彼上言之后寂然无复继者消长之防正在此毫厘顷刻之间益可寒心计髙眀虽在外服未忘根本之忧亦当拳拳于此况望实益隆眷礼益厚则图所以収拾人才纪纲政体者其本末先后必有一定不易之论区区于此更望勉旃千万幸甚祠祀责沈二刻拜赐甚厚但记中黙契于中者矣悮作也字不知尚可改否缪文本不足以发挥崇徳尚贤之意读之既乆愈觉纰漏益増愧耳责沈之义昨已报平父正为子髙沈姓耳承许续致只得未背者尤便也别纸垂喻永隆葬事具悉尊旨但彦集于此正自忧劳唯恐不足以集事【但素不更事凡百过于忧惴急迫而已】不审髙明所虑何自得之自此窃恐聴言之际更当每加审谛使忠贤日亲谗慝日逺则乆大之业粹然无疵不独施于州里亲族之间者其爱憎贤否各得其当而已僣易皇恐余隠之事前日已尝具禀二孙之禾恐止可拨四百秤盖宋家所収自不多若可少増恐亦不可过百秤也唯是隠之父子不解事来此干预宋家产业出言不逊【其子尤甚】恐将引惹方氏复来生事已令陈吴二妇作状经府告示之矣此非得已不审尊意以为如何
　　刘共甫
　　过崇安日首诣三里视彦集所开地冈峦形势目前无大亏缺而水泉涌溢殊不可晓问之邑人亦无一人能言其所以为病者但谓开圹太深使然今若移穴近髙而浅其圹则无患矣此语使人不敢信因语彦集莫若更呼术人别卜它处此数日亦未闻有定议政恐不易得耳然畱彼三日三往谛观亦觉形势有可疑处所以致水盖非偶然顾髙眀未必信故不复白直论日前所处曲折耳想闻此亦深轸念也
　　刘共甫
