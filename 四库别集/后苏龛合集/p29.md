<!-- { "loadSidebar": true } -->
　　葵山矗天高，导此文山脉，魁鼎孕其间，紫云专一席。我公绳厥武，材武万夫特，书剑两可学，岂屑雕虫癖。峨峨棘闱开，一试冠千百，六钩共传观，千牛负大力。起宗名第二，主司为痛惜。再试春官榜，会、状连中式！夺标今果龙，拾芥唾手得。绿衣美少年，侍直玉皇侧。鹖冠次期门，岩郎好资格，心简出枫宸，秩满叙阶绩。郁林本汉地，一麾句漏宅，长材骥足舒，末俗鸮音革。大吏顾之喜，借箸仗公策：钦州古象郡，今实萑苻泽，公至若拨麷，狐鼠杳无迹。系时茶陵公，开府赵佗域，细柳阅军屯，知公可柱石。求贤甚饥渴，材官驰羽檄，奉调入铃辕，兼领五羊驿。公酬国士知，相示寸心赤。外固金汤险，内核兵农籍，搜弥千貔貅，粤旅长城屹！儒将整以暇，帅幕多荐辟，推毂意拳拳，挟纩声啧啧。量移莅香山，舆诵腾犹昔，说礼敦诗书，讲堂七星辟。郡邑高材生，负笈遂络绎，至今零丁洋，干戈化玉帛。公才兼文武，公施及蛮貊，高凉洗氏城，节钺雄半壁。得公坐镇之，五獠尽部勒。潢池偶盗弄，梗顽鲜知识，公曰『吾赤子，教养乃吾职。耰锄吾之民，棘矜吾之贼』。用抚既鲜效，用剿亦宜亟，鉴江腥雾昏，浮山瘴氛墨。躬擐甲绿沈，打麾旗太白，一战遂禽渠，千里狼烽息。珠崖今重镇，庞然黎母国，以公韩、范流，良足展擘画。有诏授专阃，临淮帜易色。大吏夙倚公，高凉实公责，金城无充国，何以资控扼？借寇治河内，抗疏留子翼。广州有城守，号称最烦剧，公独再莅之，六辔惟所适。水陆当要冲，轮蹄互梭织；华夷况杂糅，兵民尤跳掷。公席不暇暖，公舆不停刻，上秉节帅指，下树寅僚则，措施甚条理，如珠穿一一。石门驻高垒，珠江堵巨舶，阵法精鱼丽，军容壮飞鹢。轻裘缓带风，谈笑岸巾帻，夷庚歌坦荡，令甲森警敕。大吏奖公能，异数九重锡，伫看抟霄鹏，一振扶摇翮。桑田忽三浅，时局同置奕，神武挂冠归，■〈度攵〉 门谢热客。泉、漳吾梓里，斗蚁纷赤黑；伏莽尤纵横，胠箧苦行役。鹭江闽下游，南顾忧当轴。苍生起谢傅，投箸宁安食？角蜗方战争，逐鹿互雄伯。公以一木支，大厦免倾仄，机心泯螳雀，潜谋销鬼蜮。都门政事堂，论功纪玉册，熠熠「嘉禾章」，橐橐豹皮舄！重上黄金台，■〈扌麻〉挱旧铜狄，密勿参军府，集思而广益。颇牧在禁中，运筹伟且硕，函夏无纤尘，高远望掌跖。故园萸菊香，尊酒话晨夕，秋分见寿星，荣光烛南极！气和祥自致，德厚福必获，跻堂共称兕，莱衣欣绕■〈桼阝〉。我吟祝嘏词，珥笔颂公德。公独内行修，人言无闻隙。大被联美肱，亡诗补束晰；孝友裕心源，兰玉拓手植：长郎握厘纲，赞府阶早历；次郎传治谱，齐安留政绩；三郎绍任子，别驾舆题额。宦里听鸣珂，军门看列戟！我忝附宗支，葛藟共休戚，高唱鹤南飞，手擫李委笛。鹭江称诗薮，名作更林立，齐赓燕喜章，载诵鸾回什。公如卫武公，上寿弥温克；公如郭汾阳，百福萃一室；公如武夷君，孙曾累千亿！花甲此方周，如公已无匹！燕山秋气高，加餐正相忆，愿寄双鲤鱼，中有素盈尺。祝公筦枢衡，公望侔旦奭；祝公拯饥溺，公仁洽禹稷！芸芸万口碑，鹤算冈陵积；海屋岁添筹，洪崖肩可拍！

　　十月二日黄铁彝母氏郑太君六十寿诗

　　欧风亚雨纷交催，楼船炮石声如雷，鹭门沧海一粟耳，洞天鼓浪真蓬莱。瑶池瑞气绕仙屿，中有寿母华筵开。母家世阀本通德，十八于归称妇职，鹿车鸿案两无惭，岳岳紫云生特色！朱公一举之定陶，婆兰重舶邱山高；母从内捆助居积，长生库满千黄标。河东三凤今成立，母为湔除纨裤习，素封家有万书田，辛苦柳丸与欧荻。人言丹穴怀清台，贤母之业诚伟哉！我言康宁攸好德，寿母之笇宜黄鲐。小春岭上先开梅，飞琼戛石双成吹；珊杯翠斝乌金罍，麻姑行酒斑麟胎；毛女列席虬松钗，祝母鹤发成桃孩？母扶鸠杖驩以咍，豫章十围手自栽，孩枝兰玉盈庭阶，箕畴五福无垠涯！我欲南飞奏一曲，王母云璈遍西幄，虱以鲰生上寿诗，蛙吠蚓吟供捧腹！

　　铁彝先一日续姻王氏，诗以贺之

　　岭梅香到小春天，金母筵开咏众仙，三字凤毛背手植，一家鹤背尽腰缠。陶朱海外真鸿业；儒素门中有象贤。我赋催妆兼祝嘏，贺诗翻在寿诗先。

　　寿李聪叟七十

　　五福人间寿最难，箕畴此日况团栾。持门妇健齐眉好；跨灶儿佳袖手看。桑海轮回成伟业，林泉位置胜尊官。杖朝偻指周星到，点颔诸雏更问安。

　　和健人寄怀韵，时健人自台湾之日本

　　骚人悲过九秋天，一掬残灰死不然。尘外厌闻鏖战局，劫余初度杖乡年。脾收清气仙气妒，骨抱奇穷鬼亦怜！谁念汉南流寓者？多情公字本秦川！

　　知是愁乡是醉乡，腰围瘦尽不堪量！征君栗里今安在？故国桑田老已忘！黄鹤楼中余寂寂，白驹隙底去堂堂。洞天东望三神影，遥展葵心向太阳。

　　榑桑千里客星临，庄舄何须作越吟？大翼负风君有力；闲踪出岫我无心。少微不死戴安道，狂疾难医宗茂深。冷卧荒江愁岁晚，殊方那得辟寒金？

　　权将杯水救车薪，八口消磨浪屿尘。作赋可怜逢狗监，辍斤从此失獿人！庄生鱼亦知非我，老字龙偏患有身。一语报君金石意，天涯何处不比邻？

　　寿林雪芗同年七十

　　一千余载逋仙古，梅鹤宗风复见今，桐郡衣冠清福最，桂坛觞咏晚香深！鹭门黯黯浮家客，鸠杖迢迢祝嘏心。偻指册年同谱在，灵光并峙有陈、林（兼讯以南同年）。

　　林仲沂大令「偶涉园吟草」题后

　　眼中一集义熙年，得见逋翁胜遇仙。权作劫余诗史读，铁崖身世铁云篇。

　　江杏村侍御为母氏林太淑人八十征诗

　　媊星朗朗照莆田，昼锦堂开八豒筵。罢草谏书梅福隐，夙根慈训范滂贤；经传韦幔千秋业，彩舞莱衣二月天。老我飘零空陟屺，不堪瑜、策话同年（仆与侍御同生乙卯）！

　　题陈肖石茂才诗卷，时将南游岛国

　　诗家尘尘貉一邱，中有万古之蜉蝣。是何年少树吟帜，跌宕东亚凌西欧？颠风横霆在其手，俯瞰全球无不有。谈瀛海客真人豪，吓杀枯萤牖下叟。仙之人兮龟贝都，朵云尺一遥相呼。图南祝汝负大翼，压装知有骊龙珠；从此天池九万里，古锦一囊而已矣。学苏饮酒和陶诗（诗中和陶一卷），何物人间拾青紫？老夫弹指沧桑三，空花万影俄优昙。纪群交好感存没，独以间气锺奇男。鹭屿销魂春水绿，赠汝阳关三迭曲。异时陆贾橐装归，招手洞天构林屋。

　　龚幼笙明经为其兄晓山茂才六十征诗

　　朋樽夙共刘三雅，世范曾闻楚两龚。伯也六旬称兕始，仙乎诸子咏霓同。新尝蔗境娱田舍；旧梦芹香话泮宫。我亦杖乡堪结伴，输君五桂壮门风（晓山五子）。

　　书蔡愧怙泪墨卷后

　　酸毫哀墨写涟洏，垂死春蚕未尽丝。赋鹏竟成千古恨，哺鸟空抱一生悲！二箴秩秩传家法，三矢堂堂告庙词。闾左岂真无健者？遗风敢布士夫知。

　　除夕寄和黄恕斋桐城见怀元韵

　　十载长安市，无人识伯休。借君三寸颖，扫我万重愁。古谊交逾淡，名场疾若雠。饥鸿冥不得，凄绝稻粱谋！

　　诗人徒自若，叹老复嗟卑，才鬼冤心血，髯仙累肚皮！贫仍将岁度，道肯合时宜？始信濠梁乐，庄周与惠施。

　　解嘲和恕斋韵

　　虽然老秃一中书，历历春婆梦岂虚？不作孟尝门下客，归来未必食无鱼。

　　岁寒珍重后雕身，幽草天怜意更真。芝釆商山璜钓水，青云古有白头人。

　　迭韵和恕斋

　　六十年来悔读书，看人舐鼎尽凌虚。千金学得屠龙技，车辙如今有鲋鱼！

　　问谁乞得鉴湖身，成就疏狂贺季真。毕竟季真双眼底，人间还有谪仙人？

　　郑伯端公子三十初度征诗

　　忆昔陈髯寿梓勤，阎郎弱冠已超群；即今门第高华最，况有诗书奕叶芬！长老泽延通德里，壮年气压孟尝君。箕畴五福先言富，不待希夷赠白云。

　　健人归自南洋以江璞岩赠诗示我，如韵和之

　　跨海还山蛰涧阿，不知门外有风波。精含尺木龙犹卧，梦入钧箫凤自哦。好句探珠随意得；分阴运甓等闲过。笑看京雒诸年少，舞罢鸡声又枕戈！

　　才子高阳说大临，阄诗刻烛小窗深。清贫元亮依莲社，神隽阿戎冠竹林。岭表橐装归陆、贾；江东文苑数王沈。菽庄佳处吾能记，旧爪新泥一再寻。

　　迂叟倒迭前韵，即效其体

　　个侬滋味耐人寻，却热浮瓜品绿沈。世以豪赀惊北阮，谁知侠少出东林？殊方赤雅萹能述，奇字符亭识更深。莫漫天文占太史，诗星误作德星临。

　　何日寰瀛一止戈，凋年无那隙驹过。相如谁买千金赋？子建空传七步哦！江上高楼嘘蜃气，燹余故国没鲸波！摩挲老眼看双剑，知我龙泉与太阿。

　　哭郑生鹏云

　　酸腐头巾惨无色，咄汝穷途死亦得！如此神州已陆沈，何况处裈一微虱。郑生落魄今之狂，等闲诗酒无他肠，市儿拍手村妪笑，鲸呿鳌掷何陆梁！桑海尘尘劫灰黑，折节甘心鹭肆客。越人章甫古所悲，楚制短衣汝何益？无端西笑逐征鸿，秦书十上咸阳宫，啖名画饼亦痴绝，一官豆大东粤东。手板脚靴无一可，肩不能鸢色不火；狂生祇合醉如泥，荷锸呼僮死埋我。归来愁筑债台高，驾帆欲钓闽江鳌。藤阴秦九溘然卧，青蝇吊客相啾嘈。耐公浪屿正贫病，闻汝狐邱首未正！荩箧萧条独我知，麦舟慷爽何人赠？吁欷乎伤哉，郑生唧唧可怜虫！低首怡园与耐公。今日九原诗弟子，瓣香凄杀老南丰！

　　蒲月朔日，园中书所见，三迭「阿」字韵示健人（时闽按使巡厦，来游菽庄）

　　一笑蝇声唯与阿，通辞何幸托微波！襕衫利市攒眉入，钉铰新篇信口哦。颜帢匆匆田海换，官靴橐橐洞天过。楼船坐啸闲如许，得意摊笺解作戈。

　　幢星大角嘉相临，若谷渊衷不测深！几辈向空书咄咄，何人行部慰林林？方州醉梦三刀稳，落日山河九鼎沈！白鹭江流今已墨，阎浮净土渺难寻。

　　和许静仁闽按使韵

　　蜃市蛟宫鲲岛外，蜺旌虎节鹭江头。苍生疾苦谁司命？黄落山川易感秋！露冕六条为世出，星轺九坂使人愁！一韩一范军中在，定慑强邻挫异谋。

　　粲然百度维新日，草莽遗臣已白头。何处桃源秦世界？他年瓠史汉春秋。群公纵下神州泪，逋客难埋异地愁！眼底乘轩三百辈，几人肉食远能谋？

　　健人以「兵爪无题」相示，如韵和之，并效其体

　　斯人甘坐美人贫，毕竟斯人误美人。金缕已同前世事，玉箫那有再生身？爱河水弱愁沈羽，孽海风摧痛败鳞。从此断头无好梦，厌支鸡骨度萧辰。

