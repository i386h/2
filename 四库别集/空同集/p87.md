<!-- { "loadSidebar": true } -->
东方苍龙七宿中曰火心星也心昏中则夏木生火也人心属火故名火为心诗七月流火是也斯皆自然之数也火秋则流而下以火不生金故不复中于西而二十八宿西者虎北者龟蛇东者龙南者鹑皆自然此象非人假借之也北之象二阴二也空同子曰予往在玉虚观见其像设问道士此何神答曰皆星也虑人不敬畏故假名借像耳如王灵官即心星也故焰而火轮 

北者至阴之地阳之根窟故日照三面如人之背至阴不自见至静而动者出焉非此则无根无根则其用穷也人五脏系于背背有神舍故膏肓病则无医膏肓者根也 

夏易首连山天下不止不动动根止商易首归藏天下无阴无阳阳根阴周易首干天下非阳不统故后天尊阳 

化理下篇 

夏则伏者传其所克也秋冬春不伏者子承母也伏则蒸湿者土气也助金生之也木生火故日东出日不照丂以水也夏至日照三面亦不北月西生者金生水也月不北者从日也又借日而光者也又阴不独成者也 

万物并育而不相害谓不相妨耳桃荣而梨枯麦秀而谷稿钊妨矣百步之内茂草各遂一不遂则妨矣虎肥而鹿瘠马健而牛羊羸则妨矣 

斗七故天之数多凖七二十八宿皆七也左氏曰天以七纪是也日月五行玑政亦七易曰七日来复极永之昼时七则回夜亦如之诗曰终日七襄是也僧家窃其意义是故数亡人用七 

人皆曰中国天地东南隅耳又曰万物齐乎巽故中国文物声教独懿然燕之土卢卢龙塞是也卢黑也江之南石之色皆赤中国之四方不见乎又星历验之测景台郭守敬量天尺亦树嵩洛间则中国不有中乎佛者窃其意乃曰天地有几部中国者南赡部也 

或问海市李子曰此处偶有此恠异气耳夫阴阳五行气化不齐滨海之邦海错万殊广之珠滇之石北之蛏南之鮝淮之蠏吴之蛤能尽究其所来邪事有不必辩者以其非急也有不能辩者以其非理也不必辩如海市鸟鼠同穴象胆四时在四胫之类是也不能辩如豕立人蹄人死托生之类是也人不能自见其脑与背病之来也忽而痛忽而止忽而寒忽而热自不能知之而好奇者每每辩其非急求之理之外乎 

夏之初月高其圆也低冬之初月低其圆也高进退之义也 

人之五脏各自其喜生肾虚者嗜醎肝虚者嗜酸凡食脾胃喜之则味佳不喜则咽之不下亦自喜生之道欤口脾之属欤 

济之性劲其源出于晋伏流地中乍见乍伏一支穿太行为百泉为卫水一支为济源出山东为七十二泉大抵天地劲气在山西人之性劲天下其铁亦如之所谓并州剪刀者也汉之性曲其流十里九湾郢沔之间潴为泽薮皆汉之漾也语曰劲莫如济曲莫如汉 

五行火无体在物则藏燃物则用用尽则息五脏心为火烱然中伏遇动则发不动则已 

干支在时五日一周在日两月一周在月五年一周在岁六十年一周朱子谓六十节者此也 

十二支子鼠丑牛等初谓取象取然木人见漆则疡猫见寅人则衔其儿走徙其窠昨问刘南宫刘曰是真有之也不但取象朱子论干马坤牛震龙巽鸡坎豕离雉艮狗兑羊曰此取象亦自有来历非假譬之由是观之十二支象真有之邪 

项氏曰六子始气也未形也中精也雷风气也山泽形也水火精也空同子曰雷电光堕地则石气非不形也山泽通气形非不气也水火非气何来气非不精也形气精一而三三而一者也朱子本义主揲蓍乎 

阴阳贳钱四时一缗钱乱而成缗已矣向北上下难仍也四时成岁已矣明晦雨旸难仍也 

离为科上槁木盛火藏于内助其盛木槁火燃其外灰其槁人水火济而生者也生则神栖目离为目也水绝则死以槁而焚也人槁则神先去目 

空同子省穑坐其场麦将扬候风焉田老曰风之来视云云之方无风也已而四方云风来李子诘之田老曰风即来无定方斯谓断续之风也不信令扬焉麦果四落李子曰嗟斯可以观心矣夫风无不入者也云犹格之况心乎况心乎 

后天之易退干西北长子用事退坤西南长女代母然国有长君社稷之福传称观志易戒无成又家有主母则悍奴夺气如汉高不废吕雉者斯何也空同子曰用事者六主之者二是故六气代谢而乾坤常行也故曰役乎坤战乎干 

秋之云阔而薄故其雨微夏之云独而涌故其雨注化气亦专而后壮者势然也轰雷徧四海冻澍尽八埏天地能之乎故言仁智必曰勇勇者专壮之义也风行水上涣天下之至文也其涣也文随之而生者亦天下之至变也天地之道一耳齐生而槩敛则其功不普物之生敛有先后而无弃遗者变化之渐也故曰干道变化各正性命化极而不生不敛则萌者始柘实者始槁斯倾者覆之也非变化之罪也 

小人多君子少何也阳一阴二也阳生于阴也小人必坏者邪也福善祸滛之道也阳生于阴者男自女生之证也 

元气正行已矣成岁功已矣非无邪恶妖秽之气任之矣任之者俟其尽自灭也彼即溷溷无损于岁功斯天地之大也尧舜之治亦其大焉矣非户户人人者论也 

时甲子五日一周周六而成月月甲子两月一周周六而成岁岁甲子六十岁一周周六而为三百六十倮虫三百六十而人长之毛虫三百六十而麟长之羽虫三百六十而凤长之介虫三百六十而龟长之鳞虫三百六十而龙长之皆六之则也木水用阳六甲六壬火用阴六丁而土金不用 

或问舜入井以孔出空同子曰既入井顾安所得孔哉即有孔象独不之知邪曰若是舜胡由出曰神为之也汉高大风破围光武六月之氷宋康王泥马渡河古来真天子恠异多矣况舜哉此等不可知亦不可穷 

物理篇 

道理一横一直尔十字是也数尽十理亦尽之矣王字故真草篆隶不变挺三才而独立者也变之非王也 

人食蔬谷不害食果蓏害木克土也木味酸木生火故食果蓏多则酢而内热 【木实曰果草实曰蓏】雀乳雏四月四五月五六月六夫历者圣人节天者也鸟知四时巳矣知月乎哉 

麦种之秋而焦于夏秋克金也麦穗直而芒有兵象焉谷种之春而焦于秋金克木也谷穗垂而毛有木象焉 

环庆无麦秋大梁无萤无寒蝉然寒蝉萤北京有之矣地之异邪冷使之邪江之南不产荆棘山不产栎柔之义邪孔林不产荆棘仁邪 

空同子之庐有蝠焉多而秽令扑焉扑者无始而有终也问焉曰始扑之逐焉逐逐扰扰其获也少中立庐之中俟焉至则扑之故其获多甚哉一之应万也宋人不言理外之事故其失拘而泥玄鸟生商武敏肇姬尹之空桑陈抟之肉抟斯于理能推哉空同子曰形化后有气化焉野屋之鼠酰瓮之鸡其类已 

桃杏仁以壳内含生生故曰仁孟子曰仁人心也又曰仁者人也以生生言之也 

发血之余血阴也发黑者水之色也白者反从母气也凡物极则反 

松柏苍然梧竹疏秀茶梅冷淡荆棘针樗栎臃肿芝茵灵异茶縻秾弱鹿葱海棠艳并育而同生气之变化然也文固难以拘论也故文必曰如此如此者皆拘之类也 

双生以后为兄者昧化理者也凡产必先动谓之回转无碍则首始下首下则生矣即以受气先后凝则回转时先气者先出矣斯造化至妙之几所以全母子者也予亦双生子先生者体大差长亦独先龀 

橄榄为楫拨鱼则浮亦磁石引针琥珀起草之类欤骨鲠以玉簪花根汁滴之则化 

席具化理其篾一横一直者二仪也一显一伏者阴阳也一篾显伏者阴阳一道也篾必错三而成文者三才也织之必自中起者极也形必方者四方也制器尚象孰不由之而人知之乎 

北之土厚故其人信南之水广故其人智土厚故其鼻隆水广故其口閜鼻隆故北人不相鼻口閜故南人不相口信而偏故其性戆智而流故其性餙 

水克火然水火既济木生火然火焚木何也天下有一气之害二气之交也 

海翁忘机则鸥狎百里奚忘禄则牛肥禄亦机心乎禽鸟先气者也凡噪聚处则旺而兴空同子曰弘治初予盖侍朝焉每锺皷鸣则乌鸦以万数集于龙楼予退而问诸长老曰此百鸟来朝也然久矣朝朝帝帝如此后正德间不复见此矣甞闻　兴王之国舟泊龙江观乌鸦以万数集江柳向　王舟鸣噪亦今中兴之应欤今人家喜鹊忧鸱亦气之先欤宁陵符坐旧称老鸦符家言环庄树皆鸦每鸣噪妨人语今多事来鸦亦不之来 

知声而不知音者禽兽是也知音而不知乐者众庶是也惟君子而后知乐空同子曰声言直音言曲乐言律直者单而粗者也音者方而文者也律者比而谐者也如啄啄呼鸡落落呼猪咄咄呼马驴苗呼猫鷕呼雀呼之则应者知声也人人能谣如今里巷之词曲不学而能之疾徐高下皆中板眼所谓知音者及问其出某吕某律孰宫孰商则不知也故曰惟君子而后知乐觧者未达乃以瓠巴鼓瑟游鱼出听伯牙弹琴六马仰秣为禽兽知音夫作乐而兽舞凤仪斯感通之妙非声音之末也昔有鼓瑟于池上者调及蕤宾而蕤宾铁跃之出亦谓知音邪 

天道亏盈而益谦绘事其证乎凡绘不及则是过之则非如绘人分寸亦人若六七尺则非人以人长五尺也物皆然又如绘朴野幽寂之形则雅如草村茅庐疏松片石波驴破帽则稚若绘楼阁金碧凡富贵事则俗矣吁天之亏盈不显哉不显哉 

鸟之性南向鸦鹊晨南昏北蝠昏南晨北南出而北还也鴈之南也鹤鹳亦南即鹌鹑鹪鹩梧桐黄雀之微亦南不问远近但见其南耳 

生性难移如草木之蔓之直故人刚柔之偏变之为刚善柔善有之矣若欲刚为柔柔为刚能之乎 

天之生物主于用龙用天故云马用地故徤虎用山故风牛主耕故柔马主行故不寐承主食故一乳十七八推之物皆然而仙释之徒乃欲弃人伦绝群类高飞达翥哉如生才亦主用大受小受即有湮沦者鲜焉用之时义大矣哉 

王生善听声闻丁公马蹄声曰旬月必拜相又闻其啼声曰必出而西行皆验以是观之小人名位素定矣易谓小人道长不以是乎又以知宋宰相乘马今达官肩舆行谓马卑也康宋拜相则筑沙堤或以便于马 

禹贡山川多与今不合何也空同子曰自河之入淮也破荥泽孟诸芒砀诸陂今皆耕牧地耳流谦变盈沧海而桑田古今能合哉 

车陆象鸟舟水象鱼盖不能不圆席不能不方智者行其所无事已矣私意凿之哉 

空同子围炉而观铜瓶之水热极则响转微乃喟然而叹曰嗟至光不耀至声无闻天之道哉天之道哉凡欲人知者非足者也凡人不知而闷者欲人知者也 

秦时用商鞅法令如牛毛天下之毛多矣繁令必曰牛毛者何也空同子曰牛之毛于人独无用用之无益也然则繁令者可不鉴哉 

味生色故染绛必以酸义生味故吟诗必用色 

嘉靖六年四月舞阳之野麟生于牛其夜火光又其声雷又见其角而麟以为妖击之口吐火毙顷又苏瘗之土又自起声转雷击碎首乃死见者谓麟也野人惧扛之省城然诚麟也古谓麟一角然此则双肉角麟马蹄此则牛蹄古谓鹤胎生今鹤卵生岂传者误邪抑形有变邪此似麟非麟者邪古又谓牛马交则生麟此牛马交者邪龙与马交则生千里马汗则腹下麟 

甞疑大学絜矩又疑平天下不言凖而言矩今乃知方圆平直一道矩尽之也矩为方削其角则圆矩为平直其尾则平不直不平也阵法五变亦方变圆或问方能圆圆不能方何也李子曰阳根阴也 

巨之齿大平直则入木不行必有龃龉俗谓之料斯济变之譬也覂驾之马不羁之才用之易效 

