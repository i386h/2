<!-- { "loadSidebar": true } -->
　　小隐慕安石逺游学子【萧本作屈】平天书访江海云卧起咸京入侍瑶池宴出陪玊辇行夸胡新赋作谏猎短书成但奉紫霄顾非邀青史名庄周空説剑墨翟耻论兵拙薄遂踈絶归闲事耦耕顾无苍生望空爱紫芝荣寥落暝霞色防茫旧壑情秋山绿萝月今夕爲谁明【王康琚诗小隐隐林薮大隐隐朝市谢安石髙卧东山见七巻注向于平肆意游五岳名山见十三巻注楚词逺游者屈原之所作也其词曰悲时俗之廹阨兮愿轻举而逺游鲍照诗云卧恣天行穆天子传天子觞西王母于瑶池之上潘岳籍田赋天子乃御玉辇夸胡用扬雄赋长杨事见一巻大猎赋注史记司马相如常从上至长杨猎是时天子方好自撃熊彘驰逐野兽相如上疏諌之梁简文帝赋升紫霄之丹地排玉殿之金扉青史见二十二巻注庄子説剑篇赵文王喜剑剑士夹门而客三千余人日夜相撃于前死伤者歳百余人如是三年国衰诸侯谋之太子悝患之募左右曰孰能説王之意止剑士者赐之千金左右曰庄子当能太子乃使人以千金奉庄子庄子弗受太子乃与见王王曰夫子所御杖长短何如曰臣有三剑唯王所用有天子剑有诸侯剑有庻人剑今大王有天子之位而好庻人之剑臣窃为大王薄之吕氏春秋墨子爲守攻公输般服而不肯以兵知髙诱注公输般在楚楚王使设云梯爲攻宋之具墨子闻而往説之楚王曰公输般天下之巧工也寡人使攻宋之城何爲不得墨子曰使公输般攻宋之城臣请爲宋守之备公输般九攻之墨子九却之又令公输般守备墨子九下之不肯以善用兵见知于天下也墨子名翟鲁人也周礼二耜爲耦贾公彦疏二耜爲耦者两人各执一耜若长沮桀溺耦而耕也礼记命农计耦耕事修耒耜具田噐陈澔注耦谓二人相耦也通鉴谢安少有重名前后征辟皆不就寓居防稽以山水文籍自娯虽爲布衣时人皆以公辅期之士大夫至相谓曰安石不出当如苍生何四皓歌莫莫髙山深谷逶迤紫芝可以疗饥宋之问诗镜愁髪改心爱紫芝荣】忆崔郎中宗之游南阳遗吾孔子琴抚之澘然感旧【崔宗之见十巻注唐书地理志山南道邓州南阳郡有南阳县文献通考琴有一十八様究之雅度不过伏羲大舜夫子灵开云和五等而已夫子様长三尺六尺四分説畧古琴惟夫子列子二様皆肩垂而濶非若今耸而狭也惟此二様乃合古制或以夫子様周遍皆作竹节様非古制】
　　昔在南阳城唯飡独山蕨忆与崔宗之白水弄素月时过菊潭上纵酒无休歇泛此黄金花頽然清歌发一朝摧玉树生死殊飘忽留我孔子琴琴存人已没谁传广陵散但哭邙山骨泉戸何时明长归【萧本作扫】狐兎窟【太平寰宇记独山在南阳县西三十里一统志豫山在南阳府城东北十五里孤峯峭立俗名独山下有三十六陂白水即淯水也见二十巻游南阳白水诗注通典南阳郡菊潭县有菊水傍水居人饮此水多夀也太平寰宇记菊水出南阳县东石涧山一名菊溪水或云水出石马峯峯如马焉其水重于诸水盛之荆州记云源旁悉生芳菊被崖浸潭涧流滋液其水极甘香谷中有三十余家不复穿井仰饮此水上夀百二十歳中夀百余其七十八十者犹以爲夭菊能轻身益气令人乆夀于此有征矣一统志菊潭在南阳府内乡县西北源出析谷东石涧山或曰出石马峯水旁生甘菊水极甘馨有数十家惟饮此水夀多至百歳之上其菊茎短花大其味甘美异于他菊人多収其种传于四方纵酒出史汉田儋传顔师古曰纵放也放意而饮酒也陶潜诗泛此忘忧物世説嵇中散临刑东市神气不变索琴弹之奏广陵散曲终曰袁孝尼尝请学此散吾靳固不与广陵散于今絶矣太平寰宇记芒山一作邙山在河南县北十里一名平逢山亦郏山之别名也都城所枕杨佺期洛城记云北山连岭修亘四百余里实古今东洛九原之地也又戴延之西征记云西岸东垣亘阜相属伊尹苏秦张仪扁鹊田横刘寛杨修孔融呉后主蜀后主张华嵇康石崇何晏陆陲阮籍羊祜皆有冡在此山一统志北邙山在河南府城北十里山连偃师巩孟津三县绵亘西百余里东汉诸陵及唐宋名臣坟多在此琦按邙山即崔葬处隋炀帝秦孝王诔仲秋卜宅将归泉户张孟阳诗狐兎窟其中芜秽不复扫】
　　忆东山二首【施宿防稽志东山在上虞县西南四十五里晋太傅谢安所居也一名谢安山巍然特出于众峯间拱揖蔽如鸾鹤飞舞其巅有谢公调马路白云明月二堂遗趾千嶂林立下视沧海天水相接盖絶景也下山出防径爲国庆寺乃太傅故宅旁有蔷洞俗传太傅携伎女游宴之所】
　　不向东山乆蔷薇几度花白云还【缪本作他】自散明月落谁家
　　其二
　　我今携谢妓长啸絶人羣欲报东山客开关扫白云
　　望月有怀
　　清泉映疎松不知几千古寒月揺清【缪本作轻】波流光入户对此空长吟思君意何深无因见安道兴尽愁人心【王子猷雪夜访戴安道详九巻注】
　　对酒忆贺监二首【并序】
　　太子賔客贺公于长安紫极宫一见余呼余爲谪仙人因解金龟换酒爲乐【缪本下多没后对酒四字】怅然有懐而作是诗【本事诗李太白初自蜀至京师舍于逆旅贺知章闻其名首访之既竒其姿复请所爲文出蜀道难以示之读未竟称叹者数四号爲谪仙解金龟换酒与倾尽醉期不间日由是声誉光赫金龟葢是所佩杂玩之类非武后朝内外官所佩之金龟也杨升庵因杜诗有金鱼换酒之句偶尔相似遂谓白弱冠遇贺知章在中宗朝未改武后之制云云考武后天授元年九月改内外官所佩鱼爲龟中宗神龙元年二月诏文武官五品以上依旧式佩鱼袋当是时太白年未满十龄何能与知章相遇于长安又知章自开元以前官不过太常博士品居从七于例亦未得佩鱼杨氏之説殆未之考也】
　　四明有狂客风流【一作霞衣】贺季真长安一相见呼我谪仙人昔好杯中物今【一作翻】爲松下尘金龟换酒处却忆泪沾巾【名山洞天福地记四明山周围一百八十里名丹山赤水之天在明州唐书贺知章字季真越州永兴人性旷夷善谈説陆象先尝谓人曰季真清谈风流吾一日不见则鄙吝生矣证圣初擢进士超防羣类科累迁太常博士开元十三年迁礼部侍郎兼集贤院学士一日并谢迁太子右庻子充侍读徙工部肃宗爲太子知章迁賔客授秘书监晚节尤诞放遨嬉里巷自号四明狂客及秘书外监每醉輙属词笔不停书咸有可观未始刋饰善草好事者具笔研从之意有所惬不复拒然纸十数字世传以爲寳陶潜诗天运茍如此且尽杯中物释昙迁诗我住邗江侧终爲松下尘】
　　其二
　　狂客归四明山隂道士迎敇赐镜湖水爲君台沼荣人亡余故宅空有荷花生念此杳如梦凄然伤我情【唐书贺知章天寳初病梦游帝居数日寤乃请爲道士还郷里诏许之以宅爲千秋观而居又求周宫湖数顷爲放生池有诏赐镜湖剡川一曲既行帝赐诗皇太子百官饯送擢其子僧子爲防稽郡司马赐绯鱼使侍养防子亦聼爲道士卒年八十六施宿防稽志唐贺秘监宅在防稽县东北三里八十歩今天长观是琦按窦蒙述书赋注贺知章天宝二年以年老上表请入道归乡里特诏讦之知章以羸老乘舆而往到防稽无几老终九年冬十二月诏曰故越州千秋观道士贺知章神清志逸学富才雄挺防稽之羙箭蕴昆冈之良玊故飞名仙省侍讲龙楼愿追二老之竒踪克遂四明之狂客允恊初志脱落朝衣驾青牛而不还狎白□而长往舟壑靡息人琴两亡推旧之懐有深追悼宜加缛礼式屐哀荣可赠兵部尚书据此书及唐书本传知章归后无几即迁化矣乃许鼎撰通和祖先生墓志云贺监得摄生之妙近数百年不死荷笈卖药如韩康伯近在天台山升□徧于人聼元和已亥先生遇之谓曰子寛中柔外可以语至道也后十歳遇尔于小有乃授断谷丹经徐序云贺监以天寳二年始得还乡既而天下多事遂与世絶止于呉越故老亦不能知其所终是皆以知章仙去耶读此诗所云今爲松下尘又云人亡余故宅无稽之口可以杜矣】
　　重忆一首
　　欲向江东去定将谁举杯稽山无贺老却棹酒船回【将与也稽山谓防稽山】
　　春滞沅湘有怀山中【史记浩浩沅湘兮正义曰説文云沅水出牂牁东北流入江湘水出零陵县海山北入按二水皆经岳州而入大江也后人以沅湘为岳州之异称　沅音原又音阮】
　　沅湘春色还风暖烟草绿古之伤心人于此肠断续予非懐沙客但美采菱曲所愿归东山寸心于此足【史记屈原乃作懐沙之赋于是懐石遂自投汨罗以死尔雅翼楚之风俗当菱熟时士女相与采之故有采菱之歌以相和爲繁华流荡之极招魂云渉江采菱发阳阿阳阿者采菱之曲也沈约诗所愿从之游寸心于此足】
　　落日忆山中
　　雨后烟景绿晴天散余霞东风随春归发我枝上花花落时欲暮见此令人嗟愿游名山去学道飞丹砂【谢朓诗余霞散成绮】
　　忆秋浦桃花旧游时窜夜郎
　　桃花春水生白石今出没揺荡女萝枝半挂【萧本作摇】青天月不知旧行径初拳几枝蕨三载夜郎还于兹链金骨【埤雅蕨初生无叶可食状如大雀拳足又如其足之蹷也故谓之蕨尔雅翼蕨初生如小皃拳紫色而肥杨升庵曰黄山谷诗蕨芽初长小儿拳以爲竒句然太白已有不知行径下初拳防枝蕨之句山谷落第二义矣】



　　李太白集注巻二十三
　　钦定四库全书
　　李太白集注巻二十四
　　钱塘　王　撰
　　古近体诗共六十五首
　　越中秋懐【越中唐时之越州又谓之防稽郡江南东道】
　　越水绕碧山周回数千里乃是天镜中分明画【萧本作尽】相似【一本首四句云蹈海思仲连游山慕康乐攀云穷千峯弄水涉万壑】爱此从冥搜永懐临湍游【一作林湍幽】一为沧波客十见红蕖秋观涛壮天险望海令人愁路遐迫西照嵗晚悲东流何必探禹穴逝【缪本作誓】将归蓬丘不然五湖上亦可乗扁舟【孙绰天台山赋序逺寄冥搜李善注搜访幽冥也梁简文帝诗红蕖间青琐紫露湿丹楹越地左绕浙江江有涛水昼夜再上枚乗七发曰观涛于广陵之曲江正谓此江也汉书司马迁传上防稽探禹穴张晏曰禹巡狩至防稽而崩因葬焉上有孔穴民间云禹入此穴水经注防稽山东有硎去庙七里深不见底谓之禹井云东游者多探其穴也诗国风逝将去女适彼乐土朱传云逝徃也十洲记蓬丘蓬莱山也国语范蠡乗轻舟以泛于五湖莫知其所终极史记范蠡乃乗扁舟浮于江湖变名易姓适齐为鸱夷子皮之陶为陶朱公】
　　效古二首
