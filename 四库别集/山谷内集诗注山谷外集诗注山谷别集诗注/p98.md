<!-- { "loadSidebar": true } -->
　　只今汉厐公白发佐州郡【后汉书厐公者南郡襄阳人也用襄阳事因以厐比师厚】穷通视寒暑【荘子让王篇古之得道者穷亦乐通亦乐所乐非穷通也道得于此则穷通为寒暑风雨之序矣】仕已谁喜愠【见前注】长松卧涧底【文选诗郁郁涧底松离离山上苗以彼径寸叶荫此百尺条世冑渐高位英俊沉下寮】桴霤多裂璺【方言器破而未离谓之璺】未须论才难【柳子厚诗才难不其然字本出论语】世人无此韵【晋庾敳传雅有逺韵陶潜诗少无适俗韵性本爱丘山谢浑为韵语奬劝灵运等曰康乐诞通度实有名家韵】禅悦称性深【维摩经云虽复饮食而以禅悦为味】语端入理近涣若开春冰【左传序云涣然冰释韩文公诗离思春冰泮烂漫不可收】超然聼年运【老子燕居超然荘子年运而往】临氏秉三尺【汉杜周传客有谓周曰君为天子决平不循三尺法注云以三尺竹简书法律也左传鲁秉周礼】朱墨不可紊【朱墨见前注】传闻但言归心许手自隐【自隐见次韵师厚答□著作注】欲知南陂稻得几就收捃【后汉范丹传招拾自资注引他书云招拾麦得五斛】胥疏江湖濵【荘子山水篇犹且胥疏于江湖之上】不迩金玉训【诗云毋金玉尔音】濡需且肉食【濡需见前注】觳觫恐钟衅【孟子对齐宣王曰王坐于堂上有牵牛而过堂下者王曰牛何之对曰将以衅钟王曰舍之吾不忍其觳觫】龙移山发洪虎乳月生晕【淮南子虎啸而谷风至龙举而景云属月生晕谓月晕而风也】竹声寒夏簟辍寝中夜聴寄声向鹿门傥赐劳苦问【厐公传云遂携妻子登鹿门山因采药不反劳苦见汉张耳传杜甫冬日懐李白诗未因乘兴去空有鹿门期李白诗尝闻厐德翁家住洞湖水终身栖鹿门不入襄阳市】
　　癸丑宿早禾渡僧舍【壬戌四月癸丑至辛酉赋盐万嵗山及金刀坑凡十篇】
　　城头渡可渉早禾渡可【诗大东云维北有斗不可以挹酒浆注云挹也释音云广雅曰酌也音拘】试问安用舟春水三丈余是维一都防【史记货殖传邯郸亦漳河之间一都防也凡言一都防者八】驵侩权正输【汉货殖传节驵侩注侩者合二家交易者也驵者其首率也驵子党切征输即赋输也史记平凖书天下赋输或不偿其僦费】郁郁多大姓儒冠颇诗书【汉赵广汉传颖川豪杰大姓】以武断乡曲【食货志晁错奏言并兼豪党之徒以武断乡曲】旧俗小未除厌嚣谢近市【左传昭三年景公谓晏子曰子之宅近市湫溢嚣尘又云贾而欲赢而恶嚣乎】斩絶得僧区【刘孝标广絶交论太行孟门岂日斩絶韩文郑羣墓志云不为崖岸斩絶之行】此地羙水竹林明见浴凫【沙暖低风蝶天晴喜浴凫】相追啑蔆藻【楚辞凫雁皆唼梁藻兮鳯飘翔而髙举子虚赋唼蝶菁藻咀嚼蔆藕唼亦作啑啑色甲反】天乐非世娯【荘子黄帝张乐于洞庭之野其卒无尾其始无首此之谓天乐李白宫中行乐词春风开紫殿天乐下珠楼】忆在田园日放浪友禽鱼【兰亭禊饮序云放浪形骸之外】今来长山邑忍饥抚惸孤出入歩曲随【汉光武纪云各领部曲注引续汉志曰大将军营有五部部三校尉部下有曲曲有军侯一人】咳唾吏史趋【法书要録羲之帖云倾因小差欲极逰娯而吏卒守之可叹耳】形骸束簮笏可意一事无【杜诗咸阳客舍一事无】谋生理未拙仰愧拥肿樗【拥肿樗见前注】曲肱晴檐底结网看蜘蛛【王荆公诗移床独卧秋风里静看蜘蛛结网丝】
　　宿观山
　　暮发白下地【白下见前注】暝投观山宿横溪赤栏桥【温飞卿乐府云一渠春水赤栏桥】一径入松竹野僧如惊麏【文选沈休文诗惊麏去不息】避堂具灯烛【曹参传避正堂舍盖公】我眠兴视夜【诗子兴视夜】部曲始炊熟笕水烟际鸣【以竹通水曰笕古典切】万籁入秋木【荘子齐物论敢问天籁子纂曰吹万不同而使其自已也】平生潇洒兴本愿终涧谷【杜诗非无江海志萧洒送日月】世累渐逼人【晋谢安传亹亹为来逼人】如垢不靧沐【礼内则五日则燂汤请浴三日具沐其间面垢燂潘请靧释文曰靧音悔】已成老翁为作吏长碌碌【史记平原君传公等碌碌因人成亊】
　　上大防笼【乙夘晨起】
　　黄雾冥冥小石门苔衣草路无人迹【尔雅藫石衣注水苔也东汉马后传黄雾四塞杜诗日满楼前江雾黄】苦竹参天大石门【杜诗乔木上参天】虎迒兎蹊聊倚息【尔雅麋其迹躔兎其迹迒注迹脚所践处迒戸郎反】隂风搜林山鬼啸【宋玉风赋稍杀林莽屈原九歌有山鬼篇杜诗山鬼吹灯灭厨人语夜阑白乐天诗水虫能射影山鬼觧藏身】千丈寒藤绕崩石【杜诗缺篱将棘拒倒石赖藤纒】清风源里有人家牛羊在山亦桑麻向来陆梁嫚官府【陆梁见前注荘子官天地府万物】试呼使前问其故衣冠汉仪民父子【光武纪复见汉官威仪】吏曹扰之至如此穷乡有米无食盐今日有田无米食【当作今日有塩无食米】但愿官清不爱钱【太白赠崔秋浦云见客但倾酒为官不爱钱县古槐根出官清马骨高见欧阳公诗话】长养儿孙聼驱使【退之赠卢仝云有力未免遭驱使】
　　劳坑入前城【乙卯饭后】
　　刀坑石如刀【乐天入峡诗大石如刀剑小石如齿牙】劳坑人马劳窈窕篁竹隂【退之送区册序云夹江荒茅篁竹之间本出汉书】是常主逋逃【武城云为天下逋逃主】白狐跳梁去【甘泉赋注云陆梁跳也】豪猪森怒嘷云黄觉日瘦【杜诗乆行见空巷日瘦气惨惨】木落知风饕【退之祭文云雪虐风号号一作饕】轻轩息源口饭煮溪毛【左传涧溪沼沚之毛】山农惊长吏【退之诗山农惊见之】出拜家骚骚【檀弓骚骚尔则野】借问淡食民祖孙甘餔糟【退之徐偃王碑祖孙相望楚辞餔其糟而啜其醨】頼官得盐吃正苦无钱刀【泉布刀皆钱也食货志王莽造契刀错刀栁子厚诗钱刀恐贾害饥至益逡巡】
　　乙夘宿清泉寺
　　税舆陟高冈【诗巻耳云陟彼高冈】却立倚天壁【宋玉大言赋长剑耿介倚天外东坡诗倚天无数开青壁】就舆乱清溪转石飞霹雳【太白诗崩崖转石万壑雷韩文公祭张署文洞庭漫汗粘天无壁风涛相豗中有霹雳】十步一沮洳【魏国风彼汾沮洳韩诗大鱼岂肯居沮洳杜诗沮洳栈道湿】五步一枳棘【阿房宫赋五歩一楼十歩一阁】上方未言返【上方见前注】豁见平土宅【书是降丘宅土孟子然后人得平土而居之】田家鸡犬归佛庙檀栾碧【枚乘兎园赋修竹檀栾王维诗闲居日清静修竹自檀栾谢跳诗檀栾映修竹】莲荡落红衣【赵嘏诗红衣落尽渚莲愁】泉数白石人如安巢鸟【杜诗东走无复忆鲈鱼南飞觉有安巢鸟韩文公聫句暮鸟己安巢春蚕看满箔】稍就一枝息【荘子鹪鹩巢于深林不过一枝】钟鱼各知时吾亦自得力【杜诗生我不得力】
　　丙辰仍宿清泉寺
　　山农居负山呼集来苦迟既来授政役【文选东京赋赋政任役常畏人力之尽也】謡诼谓余欺按省其家赀可忍鞭抶之【元结舂陵行悉使索其家而又无生资左传一抶女庸何伤注抶击也敕栗切】恩言输公家疑阻乆乃随滕口终自愧【易咸之上六滕口説也】吾敢乏王师官寕惮淹留【官字盖用韩退之泷吏诗云泷吏垂手笑官何问之愚譬官屋京邑何由知东呉左传僖三十三年不腆邑为从者之淹】职在拊嫠所将部曲多溷汝父老为【汉陆贾传毋乆溷汝为也】西山失半壁【太白诗青山欲衔半边日又云半壁见海日】且复下囊辎【汉王吉传所载不过囊衣左传襄十二年楚重至于泌注云辎重也正义曰辎一名軿前后蔽以载物】啼鸦防篇帙【灵运诗防帙问所知诗意谓日暮罢休文书也】休吏税巾衣【汉薛宣传日至休吏】石泉鼓坎坎【诗坎坎鼔我言泉鸣如鼓声】竹风吹参差【楚辞吹参差兮谁思注参差洞萧也补注曰风俗通云舜作萧其形参差此聫虽以萧鼓为喻然亦取栁子厚南涧诗迥风一萧瑟林影乆参差也】书冷行熠燿【诗熠燿宵行注熠燿燐也燐萤火也诗盖取车武子聚萤之意】壁虫催杼机【古今注促织一名投机谓其声如急织也】昏釭夜未央【釭灯也西都赋金釭防壁夜未央见诗】高枕梦登巇
　　丁巳宿寳石寺
　　钟磬秋山静【栁子厚诗鹤鸣楚山静】炉香沉水寒【楞严经云见诸比丘烧沉水香】晴风荡蒙雨【诗东山零其蒙】云物尚盘桓【归去来辞云抚孤松而盘桓注云尔雅曰盘桓不退也】瀹茗赤铜椀笕泉苍烟竿红榴罅玉房【吴都赋云榛栗罅发文选陆士衡吊魏武文云陪窈窕于玉房注引汉书郊祀歌曰神之出排玉房栁子厚诗侯家炽炭雕玉房此摘其字】幺橘委金丸【西京杂记韩嫣好弹以金为丸苏舜钦诗洞庭柑熟客分金】枕箪已思燠饭可加餐【翟方进传饭我豆食羮芋以乐府诗上有加餐食】观已自得力谈元舌本干【晋殷仲堪传毎云三日不读道德经觉舌本间强】理窟乃块然【晋张凭传简文帝召凭与语叹曰张凭勃窣为理窟骆賔王上韦明府奉训趋庭束情田于理窟曹子建求通亲亲表毎四节之防块然独处】世故浪万端【杜诗世故莾相仍王莾传云方故万端】牛刀经肯綮【荘子庖丁解牛技经肯綮之未尝】古人贵守官【左传守道不如守官栁子厚论守道不如守官是非圣人之言未有守官而失道守道而失官之事者】摩挲发硎手考此一邱槃【后汉蓟子训摩挲铜人此摘其字刀刃若新发于硎亦庖丁事卫国风考槃在涧注云考成槃乐也】













　　山谷外集诗注巻十
　　钦定四库全书
　　山谷外集诗注巻十一
　　宋　黄庭坚　撰
　　史　容　注
　　已未过太湖僧寺得宗汝为书寄山蓣白酒长韵诗寄答
