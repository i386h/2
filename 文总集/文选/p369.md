<!-- { "loadSidebar": true } -->
　　史臣曰：昔高祖宣皇帝以雄才硕量，应运而仕，范晔后汉书曰：陶谦奏记于朱儁曰：将军既文且武，应运而出。值魏太祖创基之初，筹划军国，嘉谋屡中，干宝晋纪曰：魏武帝为丞相，命高祖为文学掾，每与谋，策画多善。遂服舆轸，驱驰三世。干宝晋纪曰：魏文帝卽王位，为丞相长史，明帝卽位，迁骠骑大将军。性深阻有如城府，而能宽绰以容纳，行任数以御物，而知人善采拔。管子曰：圣君任法不任智，任数不任说。尚书，禹曰：知人则哲，能官人。故贤愚咸怀，小大毕力，尚书，穆王曰：小大之臣，咸怀忠良。东观汉记，太史官曰：明主劳神，忠臣毕力。尔乃取邓艾于农隙，引州泰于行役，委以文武，各善其事。魏志曰：邓艾，字士林，义阳人也。典农纲纪，上计吏，因使见太尉司马宣王。宣王奇之，辟以为掾，迁尚书郎。郭颁世语曰：初，荆州刺史裴潜，以州泰为从事，司马宣王镇宛，潜数遣诣宣王，由此为宣王所知，历兖、豫州刺史。故能西禽孟达，东举公孙渊，干宝晋纪曰：新城太守孟达反，高祖亲征之，屠其城，斩达。魏志曰：公孙渊为辽东太守，景初元年征渊，遂发兵逆于辽隧，自立为燕王。三年，遣司马宣王征渊，斩渊，传首洛阳。内夷曹爽，外袭王陵，干宝晋纪曰：高祖与曹爽俱受遗辅政。爽横恣日甚，高祖乃奏事永宁宫，废爽兄弟，以侯归第。有司奏黄门张当辞道爽反状，遂夷三族。又曰：高祖东袭太尉王陵于寿春。初，陵以魏主非明帝亲生，且不明也，谋更立楚王彪。陵闻军至，面缚请降。高祖解缚，反服见之，送之京都，饮药而死。神略独断，征伐四克。杨雄连珠曰：兼听独断，圣王之法也。法言曰：汤、武桓桓，征伐四克。维御羣后，大权在己。春秋孔演图曰：天子执图，诸侯得之，大权成。屡拒诸葛亮节制之兵，而东支吴人辅车之势。汉书曰：齐桓、晋文之兵，可谓入其域而有节制矣。左氏传，宫之奇曰：谚所谓辅车相依，唇亡齿寒。世宗承基，太祖继业，干宝晋纪曰：世宗景皇，高祖崩，以抚军大将军辅政。又曰：太祖，文皇帝母弟也。世宗崩，进位大将军，录尚书事，辅政。军旅屡动，边鄙无亏，于是百姓与能，大象始构矣。周易曰：人谋鬼谋，百姓与能。大象，已见上文。玄丰乱内，钦诞寇外，干宝晋纪曰：中书令李丰推太常夏侯玄谋废大将军。世宗闻之，乃遣王羡迎丰至，世宗责之。丰知祸及，遂肆恶言，勇士筑杀之，皆夷三族。又曰：杨州刺史文钦，自曹爽死后，阴怀异志，乃矫太后令，罪状世宗。世宗自帅中军讨之。钦败，得入吴。又曰：镇东大将军诸葛诞贰于我，太祖亲率六军东征，拔之，斩诞首，夷三族也。潜谋虽密，而在几必兆。淮浦再扰，而许洛不震，咸黜异图，用融前烈。左氏传曰：咸黜不端。尚书，王曰：公刘克笃前烈。然后推毂锺邓，长驱庸蜀，干宝晋纪曰：景元四年，大举伐蜀。太祖部分诸军，指授方略，使征西将军邓艾自狄道攻姜维于沓中，使镇西将军锺会自骆谷袭汉中。汉书，冯唐曰：上古王者遣将也，跪而推毂曰：阃以内寡人制之，阃以外将军制之。战国策曰：乐毅轻卒锐兵，长驱至齐。尚书曰：及庸、蜀人。三关电扫，刘禅入臣，吴志，贺邵曰：刘氏据三关之险，守重山之固。张莹汉南记曰：蜀有阳平、江关、白水关，此为三关。干宝晋纪曰：邓艾进军城北，蜀主刘禅面缚舆榇，诣垒门。范晔后汉书，阎忠说车骑将军皇甫嵩曰：旬月之间，神兵电扫。天符人事，于是信矣。东观汉记，耿纯说上曰：天时人事，已可知矣。始当非常之礼，终受备物之锡，干宝晋纪曰：天子命太祖为晋公，九锡之礼，又进公爵为王。左氏传，子鱼曰：备物典策。名器崇于周公，权制严于伊尹。至于世祖，遂享皇极。世祖，武帝也。尚书考灵耀曰：建用皇极。宋均曰：建，立也。皇极，大中也。正位居体，重言慎法，周易曰：君子正位居体也。法言曰：重言重行，言重则有法，行重则有德。仁以厚下，俭以足用；周易曰：山附于地，剥，上以厚下安宅。毛诗序曰：俭以足用，宽以爱民。和而不弛，宽而能断。论语曰：君子和而不同。韦昭国语注曰：弛，废也。尚书曰：宽而栗。断，犹决也。故民咏惟新。四海悦劝矣。毛诗曰：周虽旧邦，其命惟新。周易曰：说以先民，民忘其劳；说以犯难，民忘其死。说之大，民劝矣哉！聿修祖宗之志，思辑战国之苦，毛诗曰：无念尔祖，聿修厥德。腹心不同，公卿异议，而独纳羊祜之策，以从善为众。干宝晋纪曰：征南大将军羊祜来朝，上疏云：以国家之盛强，临吴之危弊，军不踰时，克可必也。上纳之而未宣。左氏传，栾武子曰：善钧从众。夫善，众之主也。从之，不亦可乎？故至于咸宁之末，遂排羣议而杖王杜之决，干宝晋纪曰：咸宁五年，龙骧将军王浚上疏曰：吴王荒淫，且观时运宜征伐。上将许之，贾充、荀勖等陈谏，以为不可。张华固劝之，杜预亦上疏。上先纳羊祜之谋，重以浚、预之决，乃发诏诸方大举。泛舟三峡，介马桂阳，左氏传，晋饥，秦输之粟，命之曰泛舟之役。刘渊林蜀都赋注曰：三峡，巴东永安县有高山相对，民谓之峡。左氏传曰：晋郄克与齐侯战于鞍，齐侯不俟介马而驰之。汉书曰：有桂阳郡，高帝置之。役不二时，江湘来同。干宝晋纪曰：咸宁五年十一月，命安东将军王浑、龙骧将军王浚帅巴、蜀之卒，浮江而下。太康元年四月，王浚鼓噪入于石头，吴主孙皓面缚舆榇降于浚。毛诗曰：淮夷来同也。夷吴蜀之垒垣，通二方之险塞，掩唐虞之旧域，班正朔于八荒。汉书曰：贾捐之曰：尧、舜之盛也，地方不过数千里。论语比考谶曰：正朔所加，莫不归义。甘泉赋曰：八荒协兮万国谐。太康之中，天下书同文，车同轨。礼记，子曰：今天下书同文，车同轨。牛马被野，余粮栖亩，行旅草舍，外闾不闭。东观汉记曰：建武十七年，商贾重宝，单车露宿，牛马放牧，道无拾遗。淮南子曰：昔容成之时，置余粮于亩首。蔡邕胡广碑曰：余粮栖乎畎亩。毛诗曰：召伯所茇。毛苌曰：茇，草舍也。礼记曰：外户不闭，谓之大同。民相遇者如亲，其匮乏者，取资于道路，礼记，孔子曰：昔者大道之行也，人不独亲其亲，不独子其子。故于时有天下无穷人之谚。庄子，孔子曰：当尧、舜而天下无穷人，非知得也；当桀、纣而天下无通人，非知失也。虽太平未洽，亦足以明吏奉其法，民乐其生，百代之一时矣。东观汉记，诏曰：吏安其职，民乐其业。孝经援神契曰：天下归往，人人乐生。论语曰：百世可知。言喻远也。
