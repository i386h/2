<!-- { "loadSidebar": true } -->
　　建安富沙庙前有一卖棺材客人叶干，乃连城人，立心奸险，极贪极残。住在城外，专一谋害孤客。适有浙江开化客人方澜，贩得色绸两担，价值百余银子，来店借歇。已是二更时分，城门俱闭，无人看见，挑夫放下转大洲去了。叶干见其财物重大，即设酒肴，尽心劝醉。方澜行路辛苦，已喜饮杯壮神，乃开怀痛饮，遂成大醉，不省人事。叶干即将客人勒死，丢尸后园井中，绝无人知。两年后仍有开化一客人，亦姓方名廿五，少年人物，心却乖觉，装载各样货物，到建宁发卖，在富沙庙左边，滕清一店中安下。一日卖货，看见对门裁缝店有一妇人，生得十分美丽，芳容可挹。方廿五问店主曰：「此是何人妻子？」滕清一曰：「此是邵武县裁缝，施明妻子江氏。这施明极是好手艺，做好衣服。」方廿五得知于心，色欲不能禁止，乃多买罗缎绸绢，来店便请施明裁剪。来做款待甚厚，相语中绝不涉及女色。但绸绢等项若有剩的，辄曰：「师父家有令政，可拿去做鞋面，我客中无用他处。」施明十分大悦，但遇时节，亦得常常来往饮酒。一日，思慕江氏不得就手遂染相思，其病甚重，各处帐目便不能去收取，乃寄书回家，叫父亲方廷来店管帐。此时，施明却有两月未到方廿五店内，一闻其病，遂往店中来看其病。廿五曰：「贱疾久缠，日夜思兄，少叙心话。今日得见，实是万幸！」施明曰：「有何心话，但说不妨。」廿五曰：「小弟此病除是兄肯医治，方能安痊。不然绝不可救矣！」施明曰：「小人原不知医，如何能救？」廿五曰：「只兄肯救，其病不能。」施明曰：「但我干得的事，无不尽心，况且执事，常常照顾小人生意，恩德非小，岂有不从之理！廿五曰：「感兄肯救贱疾，权奉白银十两为开手谢仪。待病安痊，还当厚谢。」施明曰：「小人本不知病体，怎敢受此银子？」廿五曰：「尔只欢喜受过，我方敢说病症。」施明乃拜而受之。廿五即下床跪曰：「我病非为别的，只因相接令政，妄想成此症候，心中不能放下。公肯惠赐一宵衾枕，则虚火自消，始可服药。」明思之良久，乃徐应曰：「我心固不敢辞，但不知房下意思何如？」廿五曰：「兄既不弃，谅令政亦必从夫。」施明曰：「我试归家达之。」施明到家，佯为不悦之色，默坐不语，江氏向前问曰：「尔往日回来欢天喜地，今日何事烦恼？」施明曰：「今日有一事难对尔说。」江氏曰：「夫妇一体，说之何妨？」施明曰：「今早我去看方客人病，他说只为爱上你不得相见，故染此相思病症。要你同宿一宵，方可救得。已奉纹银十两在此。我念主顾，一时误许了他，但未如你意何如？」江氏曰：「方客官本是个少年君子，且得他照顾甚多，今日病危，救他亦是一场阴骘。况他尽礼求合，原非妄自行奸。你既有心，我当从命。」施明得了妻之言，遂往方店报知，纳定今宵相会。廿五得了约期，心中不胜欢喜，病遂减去一半，只得日晚，便去成亲。谁想到晚，适逢父亲方廷家中到了，廿五不敢离身，遂失其约。施明是夜往别处去了，江氏在家遂修饰晚妆，明烛整馔，专候方客。等到二更，遂倚门悬望。对门有一漆匠甘燃，乃福州人，窥见江氏，遂暗藏一把刀，向前戏之曰：「更阑夜静，娘子倚门等甚相交的？」江氏大骂曰：「守我官人，你休胡说。」随即进去，甘燃即跟到房内，笑曰：「你丈夫今晚在大洲耍去了，断不回来。我今来陪你同宿一宵，永不敢忘大恩。」江氏曰：「死畜生敢如此大胆！明日官人回来，决不轻放过你！」甘燃曰：「你不从我，我便杀你！」江氏曰：「你杀来我看！」甘燃恨其不从，遂将江氏一刀砍死，割落头来，走出门前。燃素恨叶韩不肯把棺材赊与他埋父，遂把头吊在叶干门首铺上。叶干早上起来大惊，忙取其头丢在后园井中。寂无人知。及到半早时候，施明归家，见妻被杀，头亦不见，大哭大恨，遂往廿五店中哭曰：「你心这等狠毒，要我妻子救命，缘何把他来杀死，头亦不留？」廿五全不知情，连忙辩曰：「我昨晚因家父到了，相陪至今，并未曾往你家来，奈何冤屈杀人？」方廷八亦辩曰：「小儿昨夜伴我，顷刻未离左右，怎么说他杀尔妻子？」施明大骂曰：「必是他这老贼，恨子因我妻致病，故杀我妻，以绝子之望想！」遂写状往邵太爷处去告：

　　告状人施明，系邵武县人，告为活杀妻命事。淫恶方廿五。嫖赌飘荡，窥妻姿色，无计成奸，积思成病。伊父方廷，深怀忿恨，本月十九夜，挟刀瞰身出外，潜入妻房，砍头匿无踪迹。乞天究还妻头，断恶填命。激切上告。

　　方廷闻告，心中十分忧虑，深责廿五曰：「尔不能务本，又不能保身，今又累及为父，你心何安？」施明告此大状，尔将何以对理？」廿五被父大骂，乃不得已，只得带病入府诉状。诉状：

　　客人方廿五，系浙江开化人，诉为辨冤事。痛身孤客，病害相思，用银十两，买施明妻江氏救病，约以夜会，尚未出门，适父方廷远到，未敢赴约。当夜明妻不知何人砍死，盗去头首，嫁祸身父。哭思子买奸情，岂容父识？奸情既遂，安忍杀人？恳天洞烛冤情，生死感恩。叩诉。

　　邵府尊准了方十五诉词，遂出牌拘原、被（告）赴审。施明曰：「我妻从来无有外交，左右邻里，人人通知，只因廿五贪妻成病，将银十两私求买奸，妻身既污，妻命又丧，妻首无存，非廿五恨杀我妻，必方廷怀怨，下此毒手，安能推得他人？」廿五亦曰：「我若恨杀他妻子，当在未遂谋之先。今日既明白将银买尔夫妇，何故又去杀他？况此私情，我父初到，怎得遽知？杀尔妻者，必是仇人。」邵府尊乃究左右邻人，众干证皆曰：「此妇素无外交，不知何人杀死。即廿五买奸之情，当初亦只施明自知，他人全未识得。」邵府尊曰：「此妇平素既是平生清洁，又无外交，独廿五买奸，必是廿五害他性命。好将头来还他，免得受刑。」廿五泣曰：「他人杀死他妻子，我那里去讨头来还他？」邵府尊曰：「你不招认，叫将夹棍夹起来！」廿五死也不认。邵府尊曰：「且将监候再问。」到了一载，适杨大巡委郭四府清理刑狱，方廷乃置酒邀施明饮曰：「我儿与尔平素相好，决不忍害你令政！今你令政死者不能复生，不如择个上等的女子，我出礼银与你续弦，你去府中递一息状，放我儿子出来也罢！」施明应允，果到府递息状。适郭爷到堂，传众囚去审。见施明息辞，遂不许息，乃曰：「人命至重，何可容息？我当为尔鞠问明白！即发牌拘其邻右问曰：「妇人平生不与人通情，独许廿五买奸，则杀之者必廿五也。定拟填命！」即将廿五重打三十收监。随差皂隶周泮曰：「尔去街上密访，看有谁人说廿五死罪冤枉，即拘来见我。」周泮上街去，见人人皆云：「此妇被杀不明，又失去了头，若谓非廿五杀他，彼夜又无他人，着实可疑可怪。」甘燃有一徒弟问曰：「廿五问成死罪，不知当否？」甘燃喝曰：「莫管闲事，只管做你的漆，世上屈了多少人？」周泮听得甘燃骂徒弟，即把甘燃拿见郭爷。郭爷遂命周泮取重夹棍过来，将甘燃夹起。大骂曰：「施明妻子分明是你强奸不从，杀伤其命，砍去其头，你好从实招来！」甘燃硬受其刑，口叫平白冤枉。郭爷曰：「方廿五不合买奸，我故打他三十，岂真问他填命？你今快把妇人头出。不然活活夹死你！」甘燃情知理亏，又受刑不过，只得招曰：「委实当初是我见他倚门待人，我不合持刀赶去调奸不从，因此杀了。其头彼时挂在叶干铺上，后来不知丢了何处。」郭爷即差周泮，拘得叶干来审曰：「去年七月十九夜，甘燃杀死施明妻子，将头挂在你的铺上，你埋在何处，从直说来，好问甘燃死罪。」叶干见说甘燃杀人，与他无干，一时忘记自已谋死方澜，尸首亦丢在古井，遂直应曰：「当日侵晨，见一妇人头吊着铺上，恐有祸患，悄悄丢在后园古井。」郭爷遂差仵作下井取头。不想先取一付头骨，后取一付全尸，一齐回报郭爷。郭爷见了，先验施明妻头明白，后随问叶干曰：「此全尸必定是你谋杀的，果是何州、何府人氏？何年、何月、何日下手？一一招来，免受刑法！」叶干心亏，晓得冤债来到，便一直招认曰：「前年三月间，开化缎客方澜，黑夜挑两担罗缎到我店中，当时不合将他谋杀，弃尸古井。」廿五听说，大哭曰：「方澜是小的至亲叔子，拿我父本银二百余两出贩罗缎，不知死在何处，今日方知明白。」廿五磕头谢郭爷曰：「因究江氏之死，得见叔父之尸；江氏之冤得明，叔父之仇亦报。固是天理昭彰，实谢老爷神明！」郭爷遂将甘燃、叶干各打四十，上了长板，秋后处决。叶干家财追给方廿五变卖，甘燃家财追给施明娶妻。廿五不合将银买奸，误伤人命，减一等罚谷五十石入官。余皆免究。判曰：

　　色、财人所同欲，一贪便坏法绳。故财示苟得之戒，而色谨非礼之求。今叶干财利迷心，凶狠存性。瞰客人方澜夜至无人，见其罗缎价重，遂行毒酒，缢死其身，遗尸古井。情发于江氏之头，实天理之不容昧也。斩罪奚疑？甘燃身为漆匠，不思色非已者休淫，乃于暮夜妄思江氏之容，持刀挟奸。恨其不从，即砍其头，而致叶干之门。此盖欲贻祸报私仇，而思逃已实罪也。如此枭恶强奸固不可赦，而杀命犹当重刑。方廿五不合买奸伤人之命，施明不合卖奸以致妻之亡，各宜杖惩供罪。 



　　鳄渚究陈起谋命



