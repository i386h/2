<!-- { "loadSidebar": true } -->
　　景德三年召还，复掌三班院，兼判登闻检院。中岁疡生于脑，不能巾栉，求知颍州。上以公名臣，有人望，两守益部，政无及者，不当屈于小郡，以真定府、青州皆大镇也，听公自择，公皆不就。上曰；「升州可乎□」公即拜命。大中祥符元年，东封，恩转尚书左丞。时金陵多火灾，居者不安，公廉知皆奸民所为，潜捕得之，乃命先折其胫，斩之以徇，火患遂绝。中使祠茅山还，言城中有黄雀蔽日而坠，空中闻水声，上视占书主民劳，谓辅臣曰：「但守臣得人，此固无患。今咏在彼，又何虞也!」三年春，秩满，升民请留，迁工部尚书，再任。俄以江东旱，命兼升宣等十州安抚使。祀汾阴恩，加礼部尚书。以疡疾甚，上章求分司西京。上闵之，亟令代还。不能朝，恳请便郡，差知陈州事。终于八年八月一日，年七十。上尝称公有将相器，以疾未及用，至是大痛惜之，命优赠官。仁宗朝，追谥忠定。

　　公天赋正直，济以刚果，始终挺然，无所屈挠。自力学筮仕，则有泽及天下之心，而以富贵为薄。逸人傅霖，高蹈之士，与公素善。公尝与夜会剧谈，时诸邻多病疟者，一夕顿愈。逮登第，与傅诗有「巢由莫相笑，心不为轻肥」之句，此见公之志也。尝访三峯陈先生，抟一见公，厚遇之，顾谓弟子曰：「此人于名利澹然无情，达必为公卿，不达则为帝王师。」其为高人推重如此。早学击劔，遂精其术，两河间人无敌者。生平勇于为义，遇人艰急，苟情有可哀，必极力以济，无所顾惜。当官凡所施设，动有远识，始时人或不能测，其后卒有大利，民感无穷。至自奉养，逮于服玩之具，则寡薄俭陋，虽寒士不若也。公退辟静室，焚香燕坐，聚书万卷，往往手自校正。旁无声色之好。临事明决，出人意外，凡断罪以辞者，人皆集录，于今传之。在余杭，有富民病将死，子方三岁，乃命其婿主其赀，而与婿遗书曰：「他日欲分财，即以十之三与子，而以七与婿。」子时长立，果以财为讼，婿持其遗书诣府，请如元约。公阅之，以酒酹地，曰：「汝之妇翁，智人也。时以子幼，故以此属汝，不然，子死汝手矣。」乃命以其财三与婿，而子与其七，皆泣谢而去，服公明断。

　　前后治益，爱利之政，不可悉纪。举其大者，则公尝以蜀地素狭，游手者众，事宁之后，生齿日繁，稍遇水旱，则民必艰食。时米斗直钱三十六，乃按诸邑田税，使如其价，岁折米六万斛，至春籍城中细民，计口给券，俾输元估籴之，奏为永制。逮今七十余年，虽时有灾馑，米甚贵，而益民无馁色者，公之赐也。蜀风尚侈，好遨乐，公从其俗，凡一岁之内，游观之所，与夫饮馔之品，皆着为常法。后人谨而从之则治，违之则人情不安，辄以累罢去。尝写其真，自号乖崖子，复为赞曰：「乖则违众，崖不利物，乖崖之名，聊以表德。」及公之亡也，蜀民闻之，皆罢市号恸，得公遗像，置天庆观之仙游阁，建大斋会，事之如生，至今不懈。昔召公分陕而治，民爱而思之，尝听讼于棠下，戒勿翦伐；羊公在襄阳，立碑岘首，民戴遗德，过辄堕泪。后历千余载，能继其风，凛然如存者，独公一人而已。公有清鉴，善臧否人物，凡所荐辟，皆方廉恬退之士。尝曰：「彼好奔竞者将自得之，何假吾举！」益不贡士者几二十年，学校颓替，公察郡人张及、李畋、张逵者，皆有学行，乡里所服，遂延奖加礼，敦勉就举。后三人悉登科，历美官，于是两川学者知劝，文风日振，由公之诱掖也。文章雄健有气骨，称其为人。尝为《声赋》，梁公周翰览而叹曰：「二百年来不见此作矣！」有文集十卷。

　　公以某年某月某日，葬于陈州之某地。夫人唐氏，先公而亡，继王氏，故河阳三城节度使、同中书门下平章事显之女，封太原郡夫人，天禧三年终于陈之私第。子从质，卫尉寺丞，公亡未踰月，哀毁而卒。一女，适故翰林学士王公禹偁子、奉礼郎嘉佑。孙四人：约，奉礼郎；综，驾部郎中；绰，卫尉寺丞；绅，建州石鼓县令。曾孙二人：尧夫，大理寺丞；尧民，邢州童罔县令。铭曰：

　　太行峙朔，洪河泻天。河山之间，实生大贤。贤不徒出，惟圣偶焉。发为事业，文武之全。两治西蜀，荐绥南夏。易乱以宁，即荒而化。夫惟管萧，尚足王霸。如公之材，不宰天下。而俾惠泽，止濡一方。钖民父母，遗国栋梁。有炜公迹，日星之光。何假斯文，始传其芳。【又见《安阳集》卷五十。】

　　

　　谥议

　　

　　张忠定谥议

　　（宋）刘敞

　　

　　太常、礼院谥故礼部尚书张公曰忠定。太子中允、直集贤院、同判吏部尚书曹刘敞复议曰：尚书布衣之时，任侠自喜，破产以奉宾客，而借躯报仇，往往过直。及读书为文，折节受学，则表厉明白，务求道真。至于策名试吏，俶傥奋发，思自见于世，不令己失时，盖有古贤之风。而神宗圣考，知人善任，使每尽其用，虽专断于外而上不疑，此其所以感激慷慨，能成功名者也。夫英伟卓荦之人，固自负其材，可以意气忠信结，而不可以禄位富利取也。尚书再在蜀，及他临莅，皆朝廷所倚重，或兵荒之余，而言听计从，德泽下流，民到于今称之。盖君之图任一，则士之报施重，不其然乎□自宋兴以来且百年，言治者甚众，其直己以事上，尽心以抚下，生有荣名，死有遗爱者，尚书殆无与并焉！末年以疾害于朝谒，不至大位，士君子以为恨。今皇上甄德念功，使有司追赐之谥，而曰廉方公正安大虑，窃以谓无间然矣。请从博士之论，以充太史之录。谨议。【《公是集》卷四一，又见《皇朝文鉴》卷一三五、《张乖崖事文录》卷三。】

　　

　　

　　传

　　

　　忠定公传

　　出东都事略卷四十五

　　

　　（宋）王偁

　　

　　张咏字复之，濮州鄄城人也。举进士，知崇阳县，又知浚仪县，稍迁太常博士，为荆湖北路转运使。

　　入觐，除虞部郎中，授枢密直学士，同知银台、封驳司。张永德为并州帅，有小校犯法，笞之至死。诏按其罪，咏封还诏书，且言：「陛下方委永德边任，若以一部校故，摧辱主帅，臣恐下陵上自此始。」太宗不从。未几，果有营卒胁诉军校者，咏复引前事为言，太宗乃改容劳之。

　　出知成都府。时李顺乱后，寇掠之际，民多胁从，咏移文，谕以朝廷恩信，使各归田里。咏曰：「前日李顺胁民为贼，今日吾化贼为民，不亦可乎□」后广武卒刘旰谋作乱，掠怀安，破汉州及永康车、蜀州，招安使上官正顿师不进，咏以言激正，勉其亲行，仍盛为供帐饯之，酒酣，举爵谓将校曰：「尔曹受国厚恩，此行当直抵寇垒，平荡丑类。若旷日持久，此地即尔死所矣！」正惧，由是遂取胜。时民间讹言，有白头翁午后食人男女，郡县譊譊，至暮路无行人。既而得倡为讹言者，戮之于市，即日怗然。咏曰：「妖讹之兴，沴气乘之，妖则有形，讹则有声，止讹之术，在乎识断，不在乎厌胜。」其为政，恩威并用，蜀民畏而爱之。初，蜀士知向学而不乐仕宦。咏察郡人张及、李畋、张逵者，皆有学行，为乡里所服，遂廷奖加礼，敦勉就举，而三人者悉登科，于是蜀之学者知劝，文风日振。咏在蜀采访民间事，悉得其实。尝曰：「询君子得君子，询小人得小人；各就其党询之，则事无不审矣。」

　　入拜给事中，为御史中丞。以工部侍郎出知杭州，遇岁歉，民私鬻盐者辄宽之，使获安济。有与其姊婿讼家财者，婿言：「妇翁疾笃，子纔三岁，遗书明言，异日资产以十之三付子，余七与婿。」咏曰：「汝妇翁智人也。以子幼托汝，苟以七与子，则子死汝手矣。」命以七给其子，余三给婿，时皆服其明决。知永兴军。真宗以咏在蜀治行优异，复命知益州，仍加刑部侍郎。真宗遣使传谕曰：「得卿治蜀，朕无西顾忧。」归朝，求知颍州，真宗乃命知升州。州率火灾，咏廉知民之不逞者为之，惩以峻刑，其患遂息。转工部尚书，进礼部。

　　咏自金陵造朝，以脑疡未见，咏恨不得面陈所怀，乃抗论言：「近年虚国家帑藏，竭生民膏血，以奉无用之土木者，皆贼臣丁谓、王钦若启上侈心之所为也。不诛死，无以谢天下!」章三上，出知陈州。初，咏与青州傅霖少同学，霖隐不仕。咏既中第，致位光显，散遣亲密，四方求霖者三十年不可得。咏守陈，一日，霖来谒，阍史走白咏，咏责吏曰：「傅先生天下贤士，吾尚不得而友，汝何人，敢姓名乎□」霖笑曰：「别子一世，尚尔耶，是岂知世间有傅霖者乎□」咏且问昔何隐，今何出□霖曰：「子将去矣，来报子尔。」咏曰：「咏亦自知之。」霖曰：「知复何言。」翌日而去。后一月而咏卒，年七十，赠右仆射，谥曰忠定。

　　咏刚方尚气，尝有士人，游宦远郡，不能制其仆；咏假以出郊，断其首而还。又有小吏忤咏，械其颈，吏恚曰：「吏罪不至斩。」咏怒其悖，即斩之。少学击剑，好为大言，喜事奇节。尝谓其友人曰：「张咏幸生明时，读典坟以自律，不尔，则为何人邪□」故其言曰：「事君者廉不言贫，勤不言苦，忠不言己効，公不言己能，斯可以事君矣。」咏卞急，不喜人拜，有拜之者，则连拜不已，或倨坐忿骂。尝自号乖崖公，以为乖则违众，崖不利物云。

　　

　　

　　宋史本传

　　见卷二百九十三

　　

　　张咏字复之，濮州鄄城人。少任气，不拘小节，虽贫贱客游，未尝下人。太平兴国五年，郡举进士，议以咏首荐。有夙儒张覃者未第，咏与寇准致书郡将，荐覃为首，众许其能让。是岁，咏登进士乙科，大理评事、知鄂州崇阳县。再迁著作佐郎。以苏易简荐，入为太子中允，迁秘书丞、通判麟相二州，乞掌濮州市征以便养。俄召还，赐绯鱼，知浚仪县。会李沆、宋湜、寇准连荐其才，以为荆湖北路转运使，奏罢归、峡二州水递夫，就转太常博士。

　　太宗闻其强干，召还，超拜虞部郎中，赐金紫。旬日，与向敏中并擢为枢密直学士、同知银台通进封驳司，兼掌三班院。张永德为并代部署，有小校犯法，笞之至死，诏案其罪。咏封还诏书，且言：「陛下方委永德边任，若以一部校故，推辱主帅，臣恐下有轻上之心。」太宗不从。未几，果有营兵胁诉军校者，咏引前事为言，太宗改容劳之。

