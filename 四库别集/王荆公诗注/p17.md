<!-- { "loadSidebar": true } -->
　　悲哉孔子没千嵗无麒麟蚩蚩尽鉏商此物谁能珍【哀公十四年春西狩于大野叔孙氏之车子鉏商获麟以爲不祥以赐虞人仲尼观之曰麟也然后取之】汉武得一角燔烹诬鬼神更以黄金铸传夸后世人【嘉祐三年交趾贡异兽二其国自称爲麒麟或疑爲非麟或疑爲山犀或疑爲豹牛及回诏但称得异兽今诗未知指此事否味公之意疑其因以托兴谓世之识真者鲜耳○汉郊祀志武帝元狩元年郊雍获一角兽若麃然有司曰陛下肃只郊祀上帝报享锡一角兽盖麟云于是以荐五畤畤加一牛以燎此谓燔烹诬鬼神也本纪直作获白麟书大始二年又诏更铸黄金爲麟趾褭蹄以协瑞】
　　秋庭午吏散
　　秋庭午吏散予亦归息偃岂无佳宾客欲徃心独懒北窻古人篇一读三四反悲哉不早计失道行晼晩
　　秋日在梧桐
　　秋日在梧桐转隂如急毂防防蔽中庭下视今可曝【日如车行之速也向苦桐隂之繁今则疎而可暴矣】髙蝉不复嘒稍得寒鸦宿百绕有衰翁行歌待春緑
　　我欲徃沧海
　　我欲徃沧海客来自河源手探囊中胶救此千载浑【抱朴子寸胶不能理黄河之浊】我语客徒尔当还治昆仑【河出昆仑○此正本澄源之意谓不当徒治其末】叹息谢不能相看涕翻盆客止我且徃濯髪扶桑根春风吹我舟万里空目存
　　前日石上松
　　前日石上松斸移沙水际青青折钗股俯映幽人砌蟠根今鬯茂落子还苍翠三年一楮叶世事真期费【列子说符篇宋人有爲其君以玉爲楮叶三年而成锋杀茎柯毫芒繁泽乱之楮叶中不可别也此人遂以巧食宋国子列子闻之曰使天地之生物三年而成一叶则物之有叶者寡矣故圣人恃道化而不恃智巧○庄子劵外者志乎期费】
　　日出堂上饮
　　日出堂上饮日西未云休主人笑而歌客子叹以愀指此堂上柱始生在岩幽雨露饱所滋凌云亦千秋所托愿永久何言值君收乃令卑湿地百蚁上穷锼丹青空外好镇压已堪忧爲君重去之不使一蚁留蚁力虽云小能生万蚍蜉【尔雅蚍蜉大螘小释曰螘通名也其大者别名蚍蜉此诗意有所比喻而其词甚微】又能髙其础不尔继者稠语客且勿然百年等浮沤爲客当酌酒何豫主人谋【此诗主以喻君客以喻臣堂以喻君柱以喻臣堂上主人居安而忘危爲客者视其蠧壊已甚将有镇压之忧爲主人图所以弭患此而不忘君巻巻之义更张之念疑始于此又公弟平甫有诗亦云堂上有遗羶堂下无聚螘但知嗜欲求不必风雨至浸淫蚍蜉生穴柱从此始庄生亦知言信矣常弃智】







　　王荆公诗注巻十一
　　钦定四库全书
　　王荆公诗注巻十二
　　宋　李壁　撰
　　古诗
　　孔子
　　圣人道大能亦博【史记顔子曰夫子之道至大故天下莫能容】学者所得皆秋毫虽传古未有孔子蠛蠓岂足知天髙【公孙丑子贡曰自生民以来未有夫子者也如公言则子贡爲蠛蠓耶○庄子丘之于道也其犹醯鸡与注醯鸡者瓮中之蠛蠓】桓魋武叔不量力欲挠一草摇蟠桃【桓魋欲杀孔子叔孙武叔毁仲尼犹蚍蜉而撼大树】顔回已自不可测至死钻仰忘身劳【言顔回所造已深于夫子犹有髙坚之叹】
　　扬雄三首
　　孔孟如日月委蛇在苍旻光明所照耀万物成冬春扬子出其后仰攀忘贱贫衣冠眇尘土文字烂星辰嵗晩天禄阁强顔爲剧秦【雄剧秦美新见于文选注云雄仕莽朝见莽数害正直之臣恐已见危故着此文以秦酷暴之甚以新室爲美将悦莽意求免于祸非本情也】趋舍迹少迩【迩字恐是远字或苟字又谓迹若浅近然】行藏意终隣壤壤外逐物【货殖传天下壤壤皆爲利徃】纷纷轻用身徃者或可返吾将与斯人
　　其二
　　子云游天禄华藻锐初学【法言今之学者非特爲之华藻也】覃思晩有得晦显无适莫【雄始好词赋拟相如以爲式晩以爲赋劝而不止颇似俳优非法度所存于是辍不复爲而大覃思浑天仿周易作太象论语作法言泛然而仕不以显晦累心故三世不徙官】寥寥邹鲁后于此归先觉岂尝知符命何苦自投阁【莽既以符命自立刘歆子棻献之莽投棻四裔辞所连及便收不请时雄校书天禄阁使者来欲收雄雄从阁上自投下几死莽闻之曰雄素不与事何故在此故曰岂尝知】长安诸愚儒操行自爲薄谤嘲出异已传载固疎畧【言此事出于愚儒以已度雄又有嫉雄而造谤者史官不察因遂实之而雄焉有是】孟子劝伐燕伊尹干说亳扣马触兵锋食牛要禄爵小知羞不爲况彼皆卓荦史官蔽多闻自古喜穿凿【武王伐纣伯夷叔齐扣马而諌左右欲兵之太公曰此义人也扶而去之扣马之諌恐不应与食牛负鼎同指爲不可信○万章上或曰百里奚自鬻于秦养牲者五羊之皮食牛以要秦缪公○曾子固言前世之传者以谓伊尹以割烹要汤孔子主痈疽瘠环孟子皆断以爲非伊尹孔子之事盖以理攷之知其不然也观雄之所树立故介甫以谓世传其投阁者妄也岂不犹孟子之意哉】
　　其三
　　子云平生人不【一作莫】知知者乃独称其辞今尊子云者皆是得子云心亦无几圣贤树立自有师人知不知无以爲俗人贱今常贵古子云今存谁汝数
　　汉文帝
　　轻刑死人众【文帝十三年诏夫刑至断支体刻肌肤终身不息何其刑之痛而不德也其除肉刑有以易之是后外有轻刑之名内实杀之】防短生者偷【孟子齐宣王欲短防汉文遗诏云朕既不德亡以佐百姓今崩又使重服以离寒暑之数然则前此民间皆服三年防也尧崩三载四海遏宻八音礼大功九月小功五月缌三月遗诏云其令天下吏民令到出临三日皆释服又云服大红十五日小红十四日繊七日是教人以偷薄】仁孝自此薄哀哉不能谋露台惜百金【周人之金以镒计汉人之金以斤计斤方寸而重一斤也惠帝初即位赐将军四十斤郑氏计四十金四十斤也孝文言百金中人十家之产然则一金非今一两之谓】灞陵无髙丘【七年初置南陵即灞陵也灞陵因山爲藏不复起坟在长安南故王粲诗云南登灞陵岸回首望长安】浅恩施一时长患被九州
　　秦始皇
　　天方猎中原狐兎在所憎伤哉六孱王【张耳传贯髙曰吾王孱王也】当此鸷鸟膺【始皇纪注鸷鸟鹘膺突向前其性悍勇】抟取已扫地翰飞尚凭凌逝将跨蓬莱以海爲丘陵【始皇二十八年齐人徐市等上书言海中有三神山名曰蓬莱方丈瀛洲仙人居之请得斋戒与童男女求之于是遣徐市发童男女数千入海求仙人】勒石颂功德羣臣助骄矜【始皇作琅琊台立石刻颂功德末云羣臣相与诵皇帝功德刻千金石以爲表经】举世不读易但以刑名称蚩蚩彼少子何用辨坚冰【秦焚书既专事刑名独易以卜筮之书虽免于焚而不读矣胡亥始皇之少子】
　　韩信
　　韩信寄食常歉然邂逅漂母能哀怜【信传家贫无行常从人寄食至城下钓有一漂母哀之饭信】当时哙等何由伍但有淮隂恶少年【信出门笑曰生乃与哙等爲伍又信微时淮隂少年侮信令出跨下信王齐召以爲中尉曰此壮士也观此则少年亦信之徒非哙等敢望】谁道萧曹刀笔吏从容一语知人意【信数与萧何语竒之信亡何不及以闻追之班固赞曰萧何曹参皆起秦刀笔吏】坛上平明大将旗举军尽惊王不疑【王召信拜爲大将何曰王素嫚无礼此乃信所以去也王必欲拜之择日斋戒设坛塲具礼乃可王许之诸将皆喜人人各自以得大将至拜乃韩信也一军尽惊】抟兵击楚濉半渉【一作救兵半楚潍半渉】从初龙且闻信怯【龙且救齐与信夹濉水阵信乃夜令人爲万余囊满沙壅水上流引军半渡击且佯不胜还走且果喜曰固知信怯也遂追信渡水信使人决壅囊水大至且军大半不得渡即急击杀且】鸿沟天下巳横分谈笑重来巻楚氛【羽自知少助食尽信又进兵击楚羽患之乃与汉约中分天下割鸿沟以西爲汉以东爲楚汉王欲归张良阵平諌乃徴信引兵防垓下遂灭楚○襄二十七年赵孟曰楚氛甚恶惧难】但以怯名终得羽谁爲张费两将军【少年侮信虽长大好带剑怯耳信熟视俛出其跨下一市皆笑信以爲怯然则信自微时巳有怯名矣○汉五年信将三十万垓下自当羽孔将军居左费将军居右髙帝在其后绛侯柴武在髙帝后此言两将军犹腹背之毛其实当羽者信也○观史记乃孔将军诸本作张字误】
　　叔孙通
　　先生秦博士秦礼颇能熟【通秦时以文学徴待诏博士后以对羣盗特鼠窃二世说拜爲博士言但知秦礼而已不足以知三代之礼乐也】量主欲有爲两生皆不欲【始汉仪务爲简易羣臣醉至抜剑击柱通知上益厌之说上曰礼因时世人情爲之节文臣愿颇采古礼与秦仪杂就之上曰可试爲之令易知度吾所能行爲之此云量主欲有爲者爲是也方通徴鲁诸生有两生不肯行曰吾不忍爲公所爲公所爲不合古吾不行公徃矣无汚我】草具一王仪【草具谓绵蕝也汉赞叔孙通舎枹鼓而立一王之仪】羣豪果知肃【汉七年长乐宫成诸侯朝十月始用所制仪自诸侯王以下莫不震恐肃敬】黄金既徧赐【通爲朝仪竟赐金五百斤既出皆以赐诸生】短衣亦已续儒术自此凋何爲反初服【通始降汉儒服汉王憎之乃变其服短衣楚制至是始易其衣不复爲短衣○楚辞退将复修吾初服意言通既自贬以从时虽返儒服何益】
　　东方朔
　　平原狂先生隠翳世上尘【禇先生续滑稽传云朔上书用三千奏牍诏拜爲郎数赐缣帛担揭而去人主左右诸郎半呼之爲狂人朔尝行殿中郎谓之曰人皆以先生爲狂朔曰如朔等所谓避世于朝廷间者也古之人乃避世于深山中时坐席中酒酣据地歌曰陆沉于俗避世金马门宫殿中可以全身何必深山之中蒿芦之下】材多不可数【上知朔多端召问朔何恐侏儒爲材多不可数亦多端之意】射覆亦絶伦【朔稍得亲近上尝使诸数家射覆不能中朔得之连中辄赐帛】谈辞最诙怪发口如有神【朔虽谈笑然观察顔色直言切諌○陈轸曰轸可发口言乎】以此得亲幸赐予颇不贫【滑稽传云建章宫后阁有物出焉其状如麋朔曰所谓驺牙者也远方当来归义后混邪王来降汉乃复赐东方生钱财甚多】金玉本光莹泥沙岂能堙时时一悟主惊动汉庭臣【舎人所问朔应声辄对变诈锋出莫能穷者左右大惊上以朔爲常侍郎遂得爱幸朔斥董偃不得侍酒宣室且言偃以人臣私侍公主败化乱礼伤王制乃国家之大贼人主之大蜮罪当斩又言淫乱之渐其变爲上爲更置酒北宫又諌废苑囿陈孝文时事以讽时时一悟主谓此也】不肯下儿童【本传自公卿在位朔皆傲弄无所爲屈故言不肯下儿童】敢言诋平津【上尝问朔方今公孙丞相儿大夫董仲舒夏侯始昌司马相如汲黯胶仓终军司马迁之伦皆辩智闳逹溢于文辞先生自视何与比朔对臣观其插齿牙树颊颏吐唇吻擢项颐结股脚连脽尻遗蛇其迹行歩偊旅臣朔虽不肖尚兼此数人者诋平津殆谓此】何知夷与惠空复忤时人【扬子或问东方朔名过实者何也曰应谐不穷正諌秽德又曰非夷齐而是栁下惠戒其子以尚容首阳爲拙柱下爲工饱食安坐以仕易农依隠玩世诡时不逢其滑稽之雄乎注云朔非夷旷而尚取容依约玩弄于世何所比哉何知夷与惠谓朔虽时直言有补然其实不足以知夷惠也陈无已亦云东方生和而近汚然不同也爲栁下氏而过之者乎孔子谓学栁下惠未有如鲁之男子者也】
　　杨刘
