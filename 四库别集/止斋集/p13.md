<!-- { "loadSidebar": true } -->
　　敕具官某边禁之严而弛于汝免官镌秩以警后来邦宪有常非我佚罚可
　　淮东运使赵师睾奏修武郎张世荣管押歳币防路恣横生事降两官送吏部与合【阙】入差遣
　　敕具官某发币于边事关逺聴纷哗不靖使者有言阔略弗惩人将是效其贬两秩且属铨曹庶使边臣继今知惧可
　　湖北提刑张垓奏承议郎常徳府通判赵善彦在任贪婪不法降一官放罢
　　敕具官某部使者所治且有良二千石焉尔丞郡顾不以治行闻而速官谤非朕所以奨用属籍之意矣其贬一秩免所居官继今有耻亦免汝弃可
　　知成都府邱崈奏奉议郎知成都府郫县郭公謩病昏乖谬降一官放罢
　　敕具官某夫不能胜其任矣而昏于酒黩于货然而郡太守犹以为尝有乡曲之誉不寘于理镌秩免官吾亦从薄罚焉其对隆寛益思惩艾可
　　睿思殿祗寄资武功大夫入内内侍省东头供奉官王师珪转归吏部差在京宫观免奉朝请
　　敕具官某自以诸司使改今寄禄官而内侍与戎行杂矣然而名不在铨曹之籍则犹非秩官是则异焉耳转而属铨斯为宠渥闵劳朝谒禄以真祠尔其敬哉毋曰序进可
　　武功大夫祁州团练使入内内侍省副都知李彦正武功大夫明州观察使入内内侍省押班杨舜卿职事不谨各降一官
　　敕具官某等朕惟周制内宰掌王内之政令会其属之功事而赏罚之今内宰不设而尔等不防于事实干宫中之罚其上一官应古经谊继今有悛亦岂终夺可
　　李彦正杨舜卿复官
　　敕具官某宥过无大况其细者乎尔以服劳不防尝丽于罚葢八柄所以驭过者阅日滋久俾还旧官则予恩茂矣其益靖共以图报称可
　　入内内侍省副都知李彦正除入内内侍省都知入内内侍省押班杨舜卿除入内内侍省副都知
　　敕具官某昔在周制内宰以中大夫为之而天官説者以为禁省之秘不宜属外廷而本朝爰剏北司之长就择明习靖共可以率属者以董正之官最贵近亦不可不重其选矣尔自辈中进在四人之数曾未逾日能賛内治进之长官杨舜卿六进亚长官委寄弥重其益防匪懈以报殊渥毋使外廷谓汝不称可
　　亲卫大夫清逺军承宣使提举佑神观林忆年除入内内侍省押班
　　敕自宣徽院之籍废而北司之长葢难其人朕既差择之矣则参伍其间以弼内治非识风指谨宪度者皆不在此选也具官某服劳禁近见谓老成兹用命汝秩在四人之数欲俾其属于内肃给于外靖共则尔责重矣盍亦思报称者哉可
　　皇兄故吴王府【阙】奉利州观察使多才上遗表妻令人髙氏特封硕人
　　敕具位某氏朕所以贲尔夫于幽壤有加礼矣【阙】何爱于疏封尔使居往皆宠光焉以塞其悲可
　　多才上遗表亲弟二人乞比换南班训武郎多艺脩武郎多见并特授太子右监门率府率
　　敕具官某等朕以诸卫处宗室子俾日奉朝请非苟示私也以尔多才身后之请及其仲季恻然重违之而并命尔其务靖共以称徳意可
　　皇叔祖右千牛卫将军不儳磨勘转右监门卫大将军
　　敕具官某等朕考周官凡卫王宫者皆同姓也国朝简宗英寘之环列之尹葢循周制属意深矣惟尔叔祖简在卫中歴年弥长劳绩兼茂进长禁闼职守益严钦哉无违以称明陟可
　　皇叔祖太子右监门率府率不延特授千牛卫将军
　　敕具官某以阶官易环卫率视其秩日者有司故贬损尔今彻朕闻始仍旧贯虽曰绪正亦以示恩其尚恪恭称此宻察可
　　武功大夫权主管侍卫马军司公事张师顔落权字
　　敕具官某朕以金陵形势襟带江淮辍吾骑衞布之屯所且以壮留钥焉则统驭之才厥选艰矣尔以名将往训群驺方当无事士马饱逸观者咸谓可以即戎缅懐武备于风驷鐡于雅车攻或庶几焉繄尔之力肆用命尔自摄为真班秩益崇寄任罙重其尚加懋以究尔功俾周秦之诗得以专美则予汝嘉可
　　皇叔祖武徳郎主管台州崇道观不詉特换右监门卫大将军
　　敕具官某朕考周官凡卫王宫者皆同姓也国朝亦简宗英寘之环列之尹葢循周制属意深矣惟尔叔祖行尊徳修今在选中应于经谊宜率典常作宋恭先有冯有翼则繄汝赖可
　　昭宪皇后亲侄孙杜士宝特补承信郎
　　敕某朕惟艺祖之子孙自吾寿皇笃叙之恩备矣而于母党顾无世禄岂昌陵之意乎取之白丁授以右职尔其永懐无沗所自可
　　右丞相葛邲初拜赠三代封妻【四年三月拜】
　　曾祖朝奉郎致仕赠太师諡清孝追封魏国公书思封鲁国公
　　敕朕览周诰至命君牙为大司徒实【阙】冢宰是谓股肱而追本乃祖世笃忠贞之美葢有感焉维今大臣相我孝治经文纬武海内晏然则亦惟其先徳之休足以焘后可无襃崇以应经谊具官某故曾祖具官某躬行对于古人乡誉髙于月旦方其筮仕亦既有闻而以其亲挂冠再调筦库以此终身仅通闺籍法不应諡朝廷异焉易名清孝足以发明其人矣燕及曾孙爰司宰事则所以推本其美朕敢忘周道乎进封大邦莫如曲阜尚食其报永绥尔神可
　　曾祖母魏国夫人侍其氏赠冀国夫人
　　敕周之盛至于既醉极矣其卒章曰君子万年景命有仆其仆维何厘尔女士厘尔女士从以孙子言周之羣臣皆有士行之女以为之妃使生子孙足以传世葢天意也具官某故曾祖母具位某氏作配君子行修于家覃及曾孙乃生耆哲考其世次亦足以知吾祖宗盛时天意攸属而岂一日之积一门之私哉假使当周之世必从夫爵侑食五庙然则胙以大国秩之小君虽古未有亦可以义起礼矣可
　　祖宣奉大夫显谟阁待制致仕丹阳郡开国公赠太师諡文康追封楚国公胜仲封齐国公
　　敕朕既本之六艺大啓尔宇以宏贲葛氏之祧则嗣有令闻逮事两朝申锡名邦亦礼之称具官某故祖具官某服某家声践脩累世济以力学连由三科然而名满天下而位不过从班文字行于方来而身不究逺业惟是一经之教被于闻孙蔚为名臣间我两社则劬躬之报可无异恩维此营邱太公旧宅是用即命以为新封对我宠灵以昌尔祚可
　　祖母楚国夫人张氏赠夏国夫人
　　敕朕方广念祖烈匹休于周假以溢我而收得贤之福则所以尊大其家以答天贶岂顾有所爱哉具官某故祖母具位某氏夙以懿行来嫔名家仪于前人以诏妇子亦既再世然有闻而未艾之祥施于今相诗不云乎树之榛栗椅桐梓漆爰伐琴瑟种徳弥逺歴年弥长岂必皆身亲见之乎报本醻劳式至今日大邦美号以慰永懐非以为生葢礼之称可
　　父朝议大夫致仕赠太师许国公立方封越国公
　　敕王室百年之间公侯将相故家希不失者有以文墨论议绵及三叶是谓世臣固朕之所宠嘉矧予宗工尊为祢庙者乎具官某故父具官某襟度粹然声华籍甚文未脱藁往往诵之一时英防莫敢辈行绍兴之季归为从臣葢其行蔵皆可踪迹用而不尽士论惜焉宜集善声发于贤嗣凡所着见孰非典刑爰侈旧封建邦于越以厚教忠之报以伸追逺之懐可
　　母雍国夫人樊氏赠陈国夫人
　　敕为吾股肱之臣则上自三世皆襃大之而况于其母乎御不及百两养不及万钟也而无以慰满其防极之恩亦何以责移忠之报哉具官某故母具位某氏承休袭美发育自躬恩斯勤斯鞠我良弼虽及晏歳逮事舅姑旦莫敬共至忘栉颒是足以成其子之令徳矣改疏上国之封以世世配于祢庙而今而后庶几吾大臣之不废蓼莪也可
　　故妻蜀郡夫人沈氏赠成国夫人
　　勑夫人起家以致爵位风人惧焉乃若克相夫子至于登庸尝与之同隠忧矣而不同休显此则又礼经之所悼嗟也具官某故妻具位某氏女徳配于珩璜妇功着于苹藻胡不偕老以须美成朕惟吾相祼于祔姑之室而副笄之服弗被翟茀之车弗乘也非有追宠何以慰之乃辟新封以贲幽穸可
　　妻鲁郡夫人王氏封信国夫人
　　勑永惟二南大夫劳于王事而勉之以正劝之以义者皆其家室也矧吾辅臣孤立一意佐佑乃辟是不曰警戒相成之助欤具官某妻具位某氏自继元配徳音不瑕既有芳殽进畀祖妣亦有杂佩施及朋侣佐我名臣迄登三事闻誉日广绩用日崇则与夫汝水之坟南山之侧遭世不淑动心忍性者可同年而语乎冠于命妇为君夫人我有茂恩宜不汝吝可
　　知枢宻院事胡晋臣初除赠三代封妻【四年三月除】曾祖赠太子太保修已赠少保
　　勅昔周宣中兴将相皆天下之选矣爰命皇父以整六师而推本所以实南仲太祖之后爰作常武之诗朕甚慕焉维今本兵得我硕辅则其宗祧可无襃崇以应经谊具官某故曾祖具官某躬行对于古人徳行髙于辈行而懐道不试士论惜之夫屈于名者享其实不发乎其身者遗其后是宜燕及曾孙蔚为名臣久陪国论晋长枢庭则追录其积行之勤增华其种徳之报朕敢忘常武之诗乎陞班亚保以寜其神非以为生葢礼之称可
　　曾祖母济阳郡夫人黄氏赠崇国夫人东来郡夫人张氏赠安南国夫人
　　敕周之盛至于既醉极矣其卒章曰君子万年景命有仆其仆维何厘尔女士厘尔女士从以孙子言周之羣臣皆有士行之女以为之妃使生子孙足以传世葢天意也具官某故曾祖母具位某氏作配君子行修于家覃及曾孙乃生耆哲考其世次亦足以知吾祖宗盛时天意攸属而岂一日之积一门之私哉假使当周之世必从夫爵侑食五庙然则胙以大国秩之小君虽古未有可以义起礼矣可
　　祖赠太子太傅夑赠少傅
　　敇朕既本之六艺不爱髙爵以崇报胡氏之祧则嗣有令徳休于后昆并命为孤亦礼之称具官某故祖具官某当天下之清得幽人之履世无孝廉之科而不偕于计吏居无朝市之交而不闻于上国天命弗僣为之生孙蚤为闻人遂专枢筦是不谓之劬躬焘后者乎申锡命书班于次傅岂惟发潜亦劝来者可
　　祖母平原郡夫人王氏赠永国夫人
　　敕朕方寅念祖烈匹休于周假以溢我而收得贤之福则所以尊大其家以答天贶岂顾有所爱哉具官某故祖母具位某氏夙以懿行来嫔名家仪于前人以诏妇子爰集庆善施于闻孙诗不云乎树之榛栗椅桐梓漆爰伐琴瑟种徳弥逺歴年弥长岂必皆身亲见之乎报本醻劳式至今日大邦美号于礼为宜可
　　父奉议郎致仕赠太子太师宗赠少师
　　敕自蜀平至今二百余年葢西土无遗贤矣而尚有潜德三世不逢诗不云乎何其久也必有以也具官某故父具官某行着而晦于名才丰而啬于位乾道之际有子然诸老先生见谓公辅吾寿皇骎骎向用矣而方考槃阿涧永矢弗谖不以鼎来之养而易燕居之福匪棘其欲卒为帝师殆所谓有道者乎然而生则遂循墙之志没则极告第之荣吾于大臣之亲亦质之诗书无愧矣可
　　母通义郡夫人鲜于氏赠信国夫人和政郡夫人苏氏赠和国夫人文安郡夫人王氏赠惠国夫人
　　敕为吾大臣则上自三世皆宠嘉之而况于其母乎御不及百两养不及万钟也而无以慰满其罔极之恩亦何以责移忠之报哉具官某故母具位某氏承休袭美发育自躬恩斯勤斯鞠我良弼葢副笄之饰翟茀之华一朝醻之不以为泰朕惟枢辅怵然永懐是用疏以上国之封以世世配于祢庙而今而后庶几吾大臣之不废蓼莪也可
　　妻大寜郡夫人康氏封安定郡夫人
