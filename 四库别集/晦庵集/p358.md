<!-- { "loadSidebar": true } -->
　　此书始刻于南劒之尤溪熹实为之序其篇目今建阳长沙广东西皆有刻本而婺源宰三山张侯又将刻之县学以恵学者熹故县人尝病乡里晚学见闻单浅不过溺心于科举程试之习其秀异者又颇驰骛乎文字纂组之工而不克専其业于圣门也是以儒风虽盛而美俗未纯父子兄弟之间其不能无愧于古者多矣今得贤大夫流传此书以幸教之固熹之所欲闻而乐赞其成者也是书所记虽本于天道性命之微而其实不外乎达道达徳之粲然者学者诚能相与深究而力行之则先圣之所以传与今侯之所以教者且将有以自得之而旧俗之未纯者亦可以一变而至道矣
　　书徽州婺源县周子通书板本后
　　熹旧记先生行实采用黄太史诗序中语若以濂之为字为出于先生所自制以名庐阜之溪者其后累年乃得何君所记然后知濂溪云者实先生故里之本号而非一时嫓合之强名也欲加是正则其传已久惧反以异词致惑故特附何君语于遗事中以着其实后又得张敬夫所刻先生墨帖后记先生家谱载濂溪隠居在营道县荣乐乡石塘桥西而舂陵胡良辅为敬夫言濂实溪之旧名父老相传先生晚居庐阜因名其溪以示不忘其本之意近邵武邹旉官舂陵归为熹言尝亲访先生之旧庐所见闻与何张之记皆合但云其地在州西南十五里许盖溪之源委自为上下保而先生居下保其地又别自号为楼田至字之为濂则疑其出于唐刺史元结七泉之遗俗也旉尝有文辨説甚详其论制字之所従则熹盖尝为九江林使君黄中言之与旉説合方将并附其説于书后以证黄序之失而婺源宰三山张侯适将锓板焉因书以遗之庶防有补于诸本之阙若此书所以发明圣学之传而学者不可以不读之意则熹前论之已详矣因不复重出云淳熈己亥正月朔旦县人朱熹谨书
　　跋欧阳国瑞母氏锡诰
　　淳熙己亥春二月熹以卧病鈆山崇夀精舍邑士欧阳国瑞来见且出其母太孺人锡号训辞及诸名胜跋语俾熹亦题其后熹观国瑞器识开爽陈义甚髙其必有进乎古人为已之学而使国人愿称焉曰幸哉有子如此矣夫岂独以其得乎外者为亲荣哉因窃不辞而敬书其后如此国瑞勉旃无忽其言之陋也
　　跋赵宰母夫人锡诰
　　熹伏读夀昌夫人始封训辞因得遍观诸贤跋知赵侯之所以厚于其亲者非今世常人之所及矣问于士友之间皆言赵侯与其昆弟平居奉养所以悦其亲者无所不用其至又知其非出于一时勉慕而为之也呜呼其亦可谓孝矣夫事亲孝故忠可移于君吾知赵侯异时进而立于朝廷其必有以异乎今世士大夫之所为者无疑也因亦辄书其后云淳熙己亥四月辛丑新安朱熹书
　　跋赵侯彦逺行实【名善应子直之父也】
　　孟子喜称柳下恵之为人以为百世之下闻其风者鄙夫寛薄夫敦而世或疑之今得崇道赵侯行实之书而读之足以信孟氏之不我欺矣著作君所以观法其亲而显扬之者深密详尽至于如此岂亦侯之身教有以发之也欤抑以是为质而致知以精之则天性人心固有不可泯之义理以是为始而力行以终之则由家及国又有不可穷之事业是则熹愚不肖于著作君盖犹不能无惓惓之望也敢窃议编末而归其书赵氏云淳熙己亥中夏丁卯新安朱熹
　　书伊川先生易传板本后
　　易之为书更厯三圣而制作不同若庖羲氏之象文王之辞皆依卜筮以为教而其法则异至于孔子之赞则又一以义理为教而不専于卜筮也是岂其故相反哉俗之淳漓既异故其所以为教为法者不得不异而道则未尝不同也然自秦汉以来考象辞者泥于术数而不得其通简易之法谈义理者沦于空寂而不适乎仁义中正之归求其因时立教以承三圣不同于法而同于道者则惟伊川先生程氏之书而已后之君子诚能日取其一卦若一爻者熟复而深玩之如已有疑将决于筮而得之者虚心端意推之于事而反之于身以求其所以处此之实则于吉凶消长之理进退存亡之道将无所求而不得迩之事父逺之事君亦无处而不当矣华山皇甫斌尝读其书而深好之盖尝大书深刻摹以予人惟恐传者之不广而读者之不多也顾犹来请其所以读之之説熹不得让辄书此以遗之淳熙六年秋八月丙戌朔新安朱熹谨书
　　跋苏文定公直节堂记
　　右南康军治直节堂记栾城苏文定公为郡守徐君师回望圣作又手书而刻石焉自元丰乙丑距今淳熙己亥凡九十有五年而新安朱熹来领郡事问堂所在则既无有而杉亦不存求其记文则又非复故刻而委之他所矣于是厯访郡之老人竟无有能言其处者盖自元丰以至今其间世故亦多变矣然建炎羣盗于今才五十年旧迹芜灭未应至此意者斯堂之毁其在绍圣党论之时乎抚事兴懐慨然永叹顾郡方贫而民已病正使堂之故基尚在势亦不能有以复于其旧独听事之西有堂无额而庭中有老柏焉焚斮之余生意殆尽而屹立不僵如志士仁人更厯变故而刚毅独凛凛然不衰者因取直节之号寓之此堂而辇记石陷壁间且欲尽去庭之凡木而杂植杉柏以彷佛前贤之遗意则既非时而熹亦以病告归矣呜呼后之君子其尚有以成予之志也夫是嵗八月丁亥识
　　书濂溪先生爱莲説后
　　右爱莲説一篇濂溪先生之所作也先生尝以爱莲名其居之堂而为是説以刻焉熹得窃闻而伏读之有年矣属来守南康郡实先生故治然防乱之余访其遗迹虽壁记文书一无在者熹窃惧焉既与博士弟子立祠于学又刻先生象太极图于石通书遗文于版防先生曽孙直卿来自九江以此説之墨本为赠乃复寓其名于后圃临池之馆而刻其説置壁间庶防先生之心之徳来者有以考焉淳熙己亥秋八月甲午朱熹谨记
　　跋叙古千文
　　右叙古千文故礼部侍郎胡公明仲所作其叙事立言昭示法戒实有春秋经世之志至于发明大统开示正涂则又于卒章深致意焉新学小童朝夕讽之而问其义亦足以养正于蒙矣清江刘孟容出其先朝奉君所书八分小卷庄谨齐一所以传家之意甚备岂亦有取于斯乎因摹刻寘南康郡斋传诸小学庶防其有补云淳熈己亥八月戊戌新安朱熹书
　　书濂溪先生拙赋后
　　右濂溪先生所为赋篇闻之其曽孙直卿云近嵗耕者得之溪上之田间已防裂然尚可读也熹惟此邦虽陋然往嵗先生尝辱临之乃辟江东道院之东室牓以拙斋而刻置焉既以自警且以告后之君子俾无蹈先生之所耻者以病其民云淳熈己亥秋八月辛丑朱熹谨记
　　跋曽吕二公寄许吏部诗
　　奉懐子礼吏部贤友　　本中再拜
　　寒松厌庭院老马倦维絷翛然出尘去粗粝朝夕急我友隔江湖尚作一日葺平生学道心择善有固执岂不在行路自逺霜露湿百川灌河来砥柱乃中立何时一尊酒更与交旧集
　　长句奉寄子礼提宫吏部【阙】防
　　草堂竹坞闭门中吏部持身有古风老去一麾还作病归来四壁又成空今朝札翰知亡急旧日诗书郤未穷拭目看君进明徳乃兄事业听天公
　　先君子之执友吏部许公熹不及见也然而窃闻其学盖以修已治人为一致要之事实而不为空言者今颂二公之诗可见当日众贤注心髙仰之意矣至于前辈交防之际所以观考徳业相期于无穷者与夫中兴一时人物之盛览者亦当慨然有感于斯焉淳熈己亥十一月辛巳新安朱熹谨书
　　跋王枢密赠祁居之诗
　　王公素刚毅有大节方廷争和议时视秦桧无如也而能屈体下贤出于诚意如此是可尚已祁公以布衣诸生抗彊相折悍吏卒全穷交非其所养之厚所守之坚何以及此三复此卷为之太息而书其后云淳熈己亥腊月壬辰新安朱熹谨书
　　书康节诫子孙文
　　康节先生邵公手书诫子孙语及天道物理二诗得之芗林向氏刻寘白鹿洞之书堂以示学者淳熈庚子开基节日新安朱熹谨书
　　跋陈居士传
　　熹少读山先生文集固已想见居士之为人今得邓生绹所携墨本观之又见了翁道乡防察院李丞相张侍郎诸前辈称述之盛如此不胜慨叹夫居士之为人盖子夏所谓虽曰未学吾必谓之学者先生犹叹其莫有开导而辅成之者吾侪小人姿本薄恶其可不汲汲于学问以矫厉而切磋之邪因敬书其后既以自警且以视诸同志云淳熈庚子季春壬申新安朱熹书于南康郡舍之拙斋
　　跋徐诚叟赠杨伯起诗
　　熹年十八九时得拜徐公先生于清湖之上便蒙告以克已归仁知言养气之説时盖未逹其言久而后知其为不易之论也来南康得杨君伯起于众人中意其渊源之有自也一日出此卷示熹三复恍然思复见先生而不可得掩卷太息久之淳熈庚子四月辛亥新安朱熹书
　　跋伊川与方道辅帖
　　右伊川先生与莆田方君元宷道辅帖后一帖乃嘉祐二年语时先生之年才二十有五尔真迹今藏道辅曽孙友陵家后百二十四年后学朱熹得曹建模本刻石于白鹿洞书院
　　题洛神赋图
　　此卷笔意淳古畧似汉石刻中所见草树人物亦可考见当时器用车服制度不但为好事者无益之玩而已朱熹识
　　跋欧阳文忠公帖
　　欧阳公作字如其为文外若优防中实刚劲惟观其深者得之淳熙庚子中夏丁巳新安朱熹观于南康郡圃之爱莲堂因识其后
　　跋冰解图
　　熹观此图读洪陆二公跋语为之陨涕淳熈庚子五月戊午
　　跋太室中峰诗画
　　观此卷二室诸峰诵陶翁送羊长史诗为之慨然掩卷太息至于画笔精深山势雄伟不暇论也淳熈庚子中夏七日朱熹仲晦父书
　　书语孟要义序后
　　熹顷年编次此书锓版建阳学者传之久矣后细考之程张诸先生説尚或时有所遗脱既加补塞又得毗陵周氏説四篇有半于建阳陈焞明仲复以附于本章豫章郡文学南康黄某商伯见而悦之既以刻于其学又虑夫读者疑于详略之不同也属熹书于前序之左且更定其故号精义者曰要义云淳熈庚子冬十有一月己丑朔旦江东道院拙斋记
　　跋免解张克明啓
　　行藏勲业销倚楼看镜之懐窈窕﨑岖増寻壑经丘之趣此老子心事也此公方欲求试南宫而辄以自与何哉然予亦濡滞于此而未得遂其所懐也三复其言为之太息庚子至前一夕六老轩书
　　跋独孤及答杨贲处士书
　　独孤及为舒州刺史作口赋法处士杨贲以书讥之曰富者出万今易以千贫者出百今乃数倍富倍优贫倍苦及答之曰据保簿数百姓并浮寄户三万三千而应差科者唯三千五百其余二万九千五百户蚕而衣耕而食不持一钱以助王赋每嵗三十万贯之税悉钟于三千五百人之家髙户嵗出千贯其次九百八百贯其次七百六百贯九等最下兼本丁租庸犹输四五十贯以此人日困蹙故今为口赋法以三万三千人之力分三千五百家之税乃损有余补不足之道富人贫人悉令均减倍优倍苦何従而生
　　右见独孤常州文集及大厯中卒于常州此又在其前可见当时田制隳壊之实然不能精加考覈以复武徳贞观之旧而遽为一切之法以乱经制何耶所谓三十万贯者盖并租庸与杂徭言之而所谓口赋法者则已有两税之渐矣
　　跋洪刍所作靖节祠记
　　读洪刍所撰靖节祠记其于君臣大义不可谓懵然无所知者而靖康之祸刍乃縦欲忘君所谓悖逆秽恶有不可言者送学榜示讲堂一日使诸生知学之道非知之艰而行之艰也
　　跋白鹿洞所藏汉书
