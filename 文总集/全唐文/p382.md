<!-- { "loadSidebar": true } -->
    赫矣神武，继期作圣。下括九围，上齐七政。业统文武，勋迈高光。何险不济？何患不攘？士女胥悦，篚厥元黄。斯物之至，昭於我皇。我皇覆育，资生怀造。配尧登唐，攘周在镐。翕受敷施，明徵定保。允神厥德，方清帝道。帝道钦明，天下和平。三时不害，百谷以成。我庾斯积，如坻如京。既富而教，讼息刑清。
    ○下建州教书
    春秋二社，盖本为农，惟独此州，废而不立。礼典既阙，风俗何观？近年以来，田多不熟，抑不祭先农所致乎？神在於敬，可以邀福。
    ☆张文
    文，贝州武城人。贞观初举明经，累迁水部员外郎，出为□阳令。龙朔中累授东西台舍人、参知政事，拜东台侍郎同东西台三品，迁大理卿。上元二年拜侍中兼太子宾客。仪凤二年卒，年七十三。赠幽州都督，谥曰懿。
    ○谏造蓬莱上阳宫疏
    窃惟人力不可不惜，百姓不可不养，养之逸则富以康，使之劳则怨以叛。秦皇、汉武，广事四夷，多造宫室，使土崩瓦解，户口减半。臣闻制理於未乱，保邦於未危。人罔常怀，怀於有仁。陛下不制之於未乱之前，安能救之於既危之後？百姓不堪其弊，必构祸难，殷鉴不远，近在隋朝。臣愿稍安抚之，无使生怨。
    ☆唐临
    临字本德，京兆长安人。贞观中累转黄门侍郎。高宗立，为御史大夫。迁刑部尚书，加金紫光禄大夫，历兵部度支吏部三尚书，显庆四年坐事贬潮州刺史，卒年六十。
    ○劾封德彝奏
    臣闻事君之义，尽命弗渝；为臣之节，岁寒不贰；苟亏其道，罪不容诛；德彝操履无闻，轻险有素，往在隋代，恩遇已深。苞藏奸忒，密怀枭獍，叶同大憝，倾覆国经，论其悖迹，合从遐弃。幸逢宽政，复蒙收录，策名藩邸，陈力周行，位至鼎司，恩隆胙土。无心报效，乃肆奸谋，荧惑储藩，奖成元恶。於常典，理合诛夷，但包藏之状，死而後发，猥加赠谥，未正严科。罪既彰露，宜加贬黜，岂可仍酬爵邑，尚列台槐？此而不惩，将何劝沮？
    ○劾杜如晦奏
    臣闻树德立功，允应高秩之赏；千纪逆节，必加夷灭之诛；敬违斯道，实亏政理。如晦昔陪藩邸，颇效微庸，出震惟新，参谋帷幄，遂得爵分茅社，位践台衡。然而机鉴未充，周慎多爽，昧贻厥之嘉猷，阙义方之明训。其子逆贼构荷等，并禀气凶悖，早挟邪谋，深禹山之同恶，甚犭严狁之连祸。徙边弃市，既伏其辜，食采畴邑，犹均雨露。昔石昔纯臣，早为子厚之所；日殚忠谨先加弄儿之罚。皆所以防萌杜渐，安国全家。如晦识滞生前，愆遗身後。旧荣昔宠，已忝冒於曩日；削土除国，宜申法於今辰。
    ○议萧龄之罪状奏
    臣闻国家大典，在於赏刑，古先圣王，惟刑是恤。《虞书》曰：“罪疑惟轻，功疑惟重，与其杀弗辜，宁失弗经。”《周礼》：“刑平国用中典，刑乱国用重典。”天下太平。应用尧舜之典。比来有司，多行重法，叙勋必须刻削，论罪务从重科，非是憎恶前人，止欲自为身计。今议萧龄之事，有轻有重，重者流死，轻者请除名。以龄之受委大藩，赃罪狼籍，原情取事，死有馀辜。然既遣详议，终须近法，窃惟议事群官，未尽识议刑本意。律有八议，并依《周礼》旧文，矜其异於众臣，所以特制议法。礼：王族刑於隐者，所以议亲；刑不上大夫，所以议贵。明知重其亲贵，议欲缓刑，非为嫉其贤能，谋致深法。今议官多於刑法之外，议令入重，正与尧舜相反，不可为万代法。臣既处法官，敢不以闻。
    ☆李义表
    义表，贞观十七年官朝散大夫，行卫尉寺丞上护军。
    ○登耆崛山铭
    大唐出震，膺图龙飞。光宅率土，恩覃四夷。化高三五，德迈轩羲。高悬玉镜，垂拱无为？（其一）
    道法自然，儒宗随世。安上作礼，移风乐制。发於中土，不同叶裔。释教降此，运於无际。（其二）
    神力自在，应化无边，或涌於地，或降於天。百亿日月，三千大千。法□共扇，妙理俱宣。（其三）
    郁乎此山，奇状增多，上飞香□，下临澄波。灵圣之所降集。贤懿之所经过。存圣迹於危峰，贮遗趾於岩阿。（其四）
    参差岭嶂，重叠岩廊。铿锵宝铎，氛氤异香。览华山之神踪，勒贞碑於崇冈。驰大唐之淳化，齐天地之久长。（其五）
    ☆司马太贞
    太贞，河内人，贞观十四年官瓜州司法参军。
    ○纪功碑
    昔匈奴殄灭，窦将军勒燕山之功；闽越泯清，马伏波树铜柱之迹。然则振英风於绝域，申壮节於殊方，莫不腾茂实於千载，播芳猷於万古者矣。（阙）
    大唐德合二仪，道高五帝，握金镜以朝万国，调玉烛以驭兆民，济济衣冠，煌煌礼乐。车书顺轨，扶桑之表俱同；治化所沾，汜之乡咸暨。苑天山而池瀚海，内比户以静幽都，莫不解辫於街，改左衽於夷陋。
    高昌国者，乃是西汉屯田之壁，遗兵之所居，麴文泰即其苗裔也。往因晋室多难，群雄竞驰，中原乏主，边隅遂隔，间届我於[B217]多拔王，磨局至吟，靡遗启政，自皇威远被，稽颡来庭，虽沐仁风，情怀首鼠。杜远方之职贡，阻重译之往来，肆豺狼之心，起蜂虿之毒。若德聚庶贼盛无已。圣上ê彼苍生，申兹吊伐，乃诏使持节光禄大夫吏部尚书上柱国陈国公侯君集、交河道行军大总管副总管左屯卫大将军上柱国永安郡开国公薛万均、副总管左屯卫将军上柱国通川县开国男姜行本等，爰整三军，张行天罚。但妖氛未殄，将军逞七纵之威；百雉作固，英奇申九攻之略。以通川公深谋间出，妙思纵横，命前军营造攻具，乃统沙州刺史上柱国望都县开国侯刘德敏、右监门中郎将上柱国淮安县开国公衡智锡、左屯卫中郎将、上柱国富阳县开国伯屈、左武候郎将李海崖、前开州刺史时德衡、右监门府长史王进威等，并率骁雄，鼓行而进。以贞观十四年五月十日，师次伊吾时罗漫山北登里绀所，未尽旬月，克成奇功。伐木则山林殚尽，叱咤则川谷荡薄，冲梯整，百[A15
]冰碎，机会一发，千石□飞，墨翟之拒无施，公输之妙讵比？大总管运筹帷幄，继以中军，铁骑亘原野，金鼓动天地，高旗蔽日月，长戟彗□霓，自秦汉出师，未有如斯之盛也。班定远之通西域，故迹罕存；郑都护之灭车师，空闻前史，雄图世著，彼独何人？乃勒石纪功，传诸不朽。其词曰：
    於赫大唐，受天明命。化济得成，功宁山境。荒服犹阻，夷居不定。乃拜将军，殄兹枭獍。谋六奇动思群雄逞力，阵开龙胜营（阙）庶星光旗明日色。扬旌塞表，振威西极。峨峨峻岭，眇眇平原。塞□暝结，朝风昼昏。长纪洛雪，高树（阙）今据铭功赞德。
    ☆裴宏献
    宏献，贞观朝官蜀王司法参军。
    ○除断趾法议
    古者五刑，刖居其一。及肉刑废，制为死、流、徒、杖、笞凡五等，以备五刑。今复设刖足，是为六刑。减罪在於宽宏，加刑又如繁峻。
    ☆陈宗裕
    宗裕，贞观时人。
    ○敕建乌石观碑记
    乌石峰丹泉观，乃何太守讳志远祖宅故基。距宅後数百步，来脉山腰右峡处，古仙客结有庐一所，方士之耽幽揽胜者，往往栖迹共间，名曰黄蜂山居。晋永嘉中，旌阳令许逊字敬之者，去职归真，亦自庐居止。
    日游於何远公入宅处，揽其胜境，左有药水灵泉，右有丹崖翠壁，前有幽竹森罗，後有苍松挺秀。且轻烟散彩，薄雾呈祥，山鸟朝歌，渔灯夜灿。诗曰：“偶来奇绝处，倏忽悟元关。药水龙沙近，丹崖咫尺间。图分八卦定，炉成九转还。远翁相慨赐，逍遥非等闲。”
    不数日，许君拜候远翁，欲募其故居山圃。远翁慨然允曰：“仆亦乏嗣，日後可付栖神。”许君遂改迁茇庐於其处，烧丹炼汞。至宁康二年八月十五日午时，许公举家拔宅仙去。
    南宋永初中，徒裔万太元号石泉者，分宁人也，复寻故居，结庐居之，遂开缘募化十方，始构巍殿三重，塑绘许公圣像，尸位其中。首枕岐峰之巅，帘卷西山之雨，狮沙左抱，象曜右缠。元徽中，石泉年九十零，日治其殿庑遗址，合其生旺归垣。语人曰：“吾法嗣後代，必有大兴於此者。”翁年百有三岁，复隐匡庐。传弟子许上期号中山。
    中山弟子张开先，奇才茂著，颖悟不凡，文生五脏，锦铺六腑，缵述许祖遗传操炼金丹符秘，上能轰雷致雨，下能治病驱邪。於我朝贞观中，盛夏之时，洪州数月不雨。高阜者有力无施，魃鬼肆殃；低洼者掘井莫救，蝗虫损耗。当事徨，人民憔翠各宪台焦劳无计，出示晓谕，遍请元流法士，期求未效。一日，张开先唪诵皇经，顿然神倦，隐几而卧，见一道者，元冠羽服，挥尘而言曰：“开先开先，豫章人民，难星将满。尔道当兴，速宜出救，谨听吾言。”醒觉是梦。曰：“此许祖指示，吾当出救。”次早负剑往省，洁斋登坛，书符咒水。不三日，轰雷掣电，骤雨倾盆，蝗蝻尽殒，苗乃氵孛兴。属官申帝，召入对，从容便殿，语及前事，圣皇大喜，敕赐紫垣洞天仙侣掌阴阳法教都纪之职。敕建许祖旌阳宝殿，崇高三丈六尺，广六丈，深四丈。其後三清殿，高四丈，广深俱同前殿规模，於贞观己丑四月己巳落成。是岁八月庚午塑像，阅三载，黝垩绘饰咸备。题其额曰旌阳宝殿洞青天宫，余奉诏督造工成，开先请余文以记之，彼朴记之也。
    余观其地，奇绝胜幽，丛翠罗列，岿然伟拔，仙迹非虚。太元启之於前，开先继之於後，若非仙迹绵衍，神灵协相，其何能复振之於今日？以植元教於万年，阐宗风於奕世乎，庸书以为记。
    ☆史仲谟
    仲谟，贞观十四年官越王府东阁祭酒常州长史。
    ○後汉溧阳侯史崇墓碑颂
    隋末大乱，避地闽越，碑坏再立。其颂曰：
    山岳降精，川渎耀灵。猗欤史氏，世济其英。忠言允塞，嘉猷有声。从容燮理，散诞飞缨。含香青琐，敷奏丹庭。有犯无隐，唯言是听。王室斯赖，诸侯以宁。内侍帷幄，外典专城。为政以德，察狱以情。化俗草偃，溪谷风清。金相玉质，不陨厥名。处溢不骄，居劳不惮。视险如夷，忘身逐叛，颂美鲁，青蒲安汉。执简书愆，奸邪逃窜。匪君之忠，孰能戡乱？
