<!-- { "loadSidebar": true } -->
　　登四科者十人而巳徳行顔渊闵子骞冉伯牛仲弓言语宰我子贡政事冉有季路文学子游子夏而曾参于孔门为逹者也不预十哲之选其故何哉夫仲尼生周之末立定哀之间斯文中微不絶如线乃以仁义之道行忠信之事攷其言行采其材智得是十子第为四科以标儒雅之道其选葢至矣而参不列其间者念其道有所未至矣试尝论之曰孔氏四科之选皆有贤哲之具体者哉非各言其一也贤者百行之先阙一不可顔闵非独以徳行选也游夏非独以文学举也宰赐非独以言语称也冉季非独以政事择也葢有五常之具徳而后列其所尤至者哉故徳行者岂无政事政事者岂无言语言语者岂无文学斯互举所长之言也而曾子惟以孝行着闻不能具得能者之体但行其一端故所以不列于十哲者也若孟子所谓伯夷叔齐圣人之清者也言夷齐不食周粟采薇首阳葢得圣人之一清徳耳蹈道则未也由是观之则参之事夫子学其道推其心但得圣人之一孝徳耳言其材则未也或曰参也孝何以非贤哲夫十子者有四科之徳岂无孝乎葢孝在其中矣三千之罪莫大于不孝仲尼之门英贤之选而薄于孝行圣人之心何以言哉或曰孝者百行之先居在四科之上夫孝养之道诚为至性然莫逾于徳行故仲尼尝曰孝哉闵子骞而居徳行之科葢孝者无以逾于徳也是则有其徳然后列在其间而参之孝一介之孝也仲尼尝曰参也鲁故为之説天子诸侯之孝以治邦国以及百姓以广其志
　　开封府试三正循环宜用何道论
　　先王应天祚敷政令厯象为贵因损为重故春秋之义正月居王之下示正朔自王者出也当帝道标季王化资始夏商周之君代王寅丑子之正攸斁夏后氏忧勤而治沟洫禅让而陟帝位以大簇为正蔟者凑也万物凑地而生阳徳之盛者也其色尚青其乐大夏祭礼尚气牲用骊驹商放桀而取神器惭徳而朝万国以大吕为正吕者助阳宣气盛徳之中者也其色尚白其乐大濩祭求诸阳时用日中周伐纣而王天下戎衣而威逺迩以黄钟为正钟者种也律吕施种而出盛徳之初者也其色尚赤其乐大武礼贵兼用牲取骍牲于戯商循于夏不敢居盛而处中周循于商不敢处中而履初故观之正则其道可知也仲尼曰行夏之时又曰吾欲观夏道是故之杞而不足徴也吾得夏时焉盖知夏之律厯四气可以平分也三代之季秦以十月为正汉初因其而终革之太初巳降率以夏正为定典夫阳生于子大人道长羣隂尚壮天地闭塞若政教立而未布文章施而未焕阳渐于丑其气欲胜宇宙凝沍庶物犹蛰若刑政孚而未逹化育至而未成阳发于寅其道大振草木甲拆土膏脉起万物喜其嘉防隂徳伏其摧剥若道徳之教未毕礼乐之文皆至易所谓圣人作而万物覩之时也吁政有大小徳有盛衰三王不可以共议三正不可以同道当循环而后知其政徳焉故史迁曰三王之政如循环穷则反本国家革五代之继隋唐之基谓汤政多惭周业孔武恐不足以表仁义之化宜乎用夏道跻禹徳所以同时令齐闰余节春夏之和正厯候之始使告正朔于天下而民知其盛徳焉君子曰邦有道虽商周之正可也邦无道用夏正将无补
　　曹参守职论
　　汉曹参自齐入相饮酒继日惠帝让之参谢曰陛下自察神武孰与髙皇帝上曰朕安敢望先帝观臣孰与萧何上曰似不及也参曰陛下之言是也且皇帝与萧何定天下具法令陛下垂拱参等守职遵而勿失不亦可乎吁君之不逮在贤隽致之则尧舜可也巳之不逮在道徳进之则臯防可也况世革秦时在守文创业之君则兵以诡胜事以时设有刑戮之威而无绳墨之制髙皇帝承秦而起逺近响应数年之间平定四海暨继世之君则当守仁义循法度制礼乐易章服抚内外明刑罚官贤材亲宗族所以基太平而遵王道也传所谓王者必世而后仁故文武之政周公制之成王襁褓而徳及三代岂成王之徳参于文武乎参上不能致君下不能自彊况治民乎君则限以髙祖己则限以萧何而不知古圣贤有殊功异代者矣谓天下定而不可复危法令具而不可复易我不扰则天下静我无事则天下定呜呼三城长安役众百万简易之道邪降灾雨血桃李冬花无为之应邪勿失之职复可在哉葢参祖尚黄老饮酒不治凭托异説以致王室陵迟诸吕弄权实参之自欤
　　狱市为寄论
　　夫先王狱以定刑市以聚物刑必正其枉直物必辨其良伪其来尚矣汉曹参起于狱吏执圭而侯以将校之材迹黄老之政事之失必以寛晚嵗罢齐相属后相曰以狱市为寄慎勿扰焉相曰治无大于此乎参曰狱市所以并容也今君扰之奸人安所容乎吁狱者鞫讯过罪笞掠参至奸吏市法出入生死良民受辱引罪自诬大狱一起寃者大半在乎察人情伪绳吏之深刻先王以明慎用刑而不留狱礼曰悉其聪明致其忠爱以尽之市者聚防民物贸迁有无贪贾纵欲翔贵时价憸民幸利杂良以苦在乎节驵侩于末民戒巧诈于贪夫先之以经制后之以教令周礼曰量度而成价质剂以结信王制曰奸色乱正色五谷不时不鬻于市周孔二君子制礼刋书防不尽圣人之道絶奸宄之路故姬旦灭商纣诛管蔡而成康刑措四十余年仲尼为中都宰市无二价路不拾遗葢成之以亷耻防之以仁义衣食足而民不争刑罚举而民不犯也而参以狱市之大并容不扰葢徳吏而残人命惠奸而耗民财乱则可期治乎何有后相之语欲知大体参不能以正君臣尊王室审号令提纲纪之道语之反以乱政寄为后患夫汉接秦化坟籍煨烬世无所闻而黄老之语在焉苟择其善者从之亦可以少禆政事而参乃入不由戸反道乱常得非旧狱掾纵奸为豪暨处上位恶伤其徒凭托异説以惑于世邪悲夫
　　开东閤论
　　汉平津侯开东閤待贤当时诸儒亦有称者近世以为有急士之风美其事者多矣而或不知其意焉夫侯起于徒步屡厯显位而指陈两端以惑时议弃背宿约以阿上防外无别材饰之以诈至于覆布被饭脱粟故买臣难其短汲黯讦其伪自知无功以速官谤故设东閤假待贤之名以诱士大夫之誉夫待士者育其材观其能采其谋而行之择其贤而进之故平原下士得毛遂以安赵郭隗礼宾得乐毅而覇燕侯为相六年招待贤儁而史籍所载由其门出者卒无一人岂汉并六国而无贤乎当此之时匈奴防边诸侯构怨侯未始定一计以安之岂多士而无谋乎夫开閤而不能待士待士而不能用与邱墟廐库何异焉设使相天下者贤材在朝则进之在野则升之岂开閤而后为贤哉于戱严助董仲舒之徒贤人也侯而防之宁有进人之意邪葢善为钓名任诈之术使后世美之惜哉
　　不教吏职论
　　汉薛宣不教子惠以吏职汉书备之矣且曰吏道以法令为师何可学也时人以为然夫国之大者君臣也家之大者父子也君臣正则国政行父子正则家道成君明而能教臣忠而能谏则国之正矣父慈而能训子孝而能争则家之正矣石碏教子以义方仲尼戒鲤以诗礼韦贤授之以一经邓禹专之以一艺后世称之夫成童不就师傅父之罪也况父而不教乎葢事莫大于学学而后能其事销金石者不累日揉曲木者不累月若教子以一经之书三尺之法则不止于职也夫吏职者民以寛猛吏以畏爱事以时变教以俗设府寺州县郡国天下虽大小异器而其政一也何谓不可学哉夫生而知之则周公仲尼其人也自兹以降未有不学而成者汉兴则仲舒学春秋而建大议安国学尚书而为通材君明学易而知变稚圭学诗而从政故制断无失宰割有宜厥功茂焉宣谓不可学者葢起于狱吏斗食之下暴厯显位不习经义何以语人哉呜呼吏事不能言况大道乎子不能教况生民乎故当宰天下之际官属议其烦碎天子浅其儒术六年无补于政事冝其放弃焉
　　李德裕非进士论
