<!-- { "loadSidebar": true } -->
    噫！国之将亡，本必先颠。且以蜀之连山峻极，其险不为公死而平；沃土富饶，其利不为公死而薄；甲兵士卒，其众不为公死而灭，府藏谷帛，其富不为公死而贫。及邓艾扬声於前，锺会蹑迹於後，灭蜀三十万户，如挠群羊，刘禅竟不免面缚垒门，身为降虏，天事欤？人事欤？天事远，吾不知之矣！以人事而论，使武侯常存，隐若一敌国，胜於本朝百万之师。北向争衡，司马懿复惕息而不敢战，足明中原非曹丕所有也。
    举其大略，真命世之雄，未可以身许小国之君，延霸王之佐。因曰才有所诣，不逮前贤。向令伊吕并世而生，殷周易地而处。则太甲不放桐宫，而四海咸理；诸侯不誓孟津，而天下大定。但为天不假年，志画莫就，生居於後，功绩在其下耳。然非先主之识武侯，或不能辅成於王业，使百代令君，用人必由此道。欲使社稷不振，贤智逃於薮泽，其可得邪？公死之日，遗令葬汉中定军山。祭法曰：“法施於民，以死勤事，以劳定国，则祀之。”至今官书庙食，成不刊之典。一山之内，每有风行草动，状带威神。若岁大旱，邦人祷之，能为□为雨。是谓存与殁人皆福利，生死古今一也。死而不朽，反贵於生。铭曰：
    汉室大坏，埽地无依。人心各动，天命未归。角力争负，有翼者飞。突兀卧龙，吟啸待时。一论世事，超拜军师。鱼水相得，生死以之。仗顺收兵，行权略地。气盖全吴，胸吞大魏。国政成三，人臣莫二。乃建社稷，兴王之器。既得武侯，О魏都。敌国未灭，谋臣已殂。大本去矣！不降得乎？荒坟四颓，拱木皆枯。尚馀精爽，能禁樵苏。人生异代，仰止山隅。
    ☆盛烈
    ○陈威应侯庙记
    侯少习武弁，雄猛豁达，为时豪杰。习兵法，征南越，大击鬼虏。（阙）於唐季功业甚著。避禄辞荣，退居西山四十里，号曰“陈岩峭峰”，岁时往还。挈鞍秣马，憩於驿之东偏。乃留弓剑，一夕而毙。始疑侯殆豪杰之士，功成不偶，避世桃林，若介推范蠡之为者欤！
    ☆令狐绍先
    ○对街内烧灰判
    〈令月望日，西市商人街内烧灰曝布。署令梅登以其犯禁，决三十致死。家人诉滥刑。〉
    赤帝司节，朱明肇位，月当既望，时属正阳。理通幽化之急，须长明生之气。商人徇利，小子鬻贾。同长房之居产，不得神仙；类弦高之聚财，宁宜犒士。遂焚灰上路，曝布长衢。既触阴科，且乱阳禁，躔次有累於干纪，草木不滋於殖丰。梅登所守，薄有笞刑，精气为物，颓龄俄谢。论辜不知於内外，定罪须凭於绳墨。家人虽诉，须审而行（一作如何）。
    ☆孟翱
    ○谦受益赋（以“君子立身，谦德之柄”为韵）
    求百行之规矩，考三才於典坟，叹谦之上德，出雅诰之明文。天得之而配地，臣得之而辅君，昭明茂绪，启迪洪勋，匪招益而日益，不求闻而自闻。谦之伊何，慎尔攸止；益之伊何，介尔繁祉。谦持益兮，为辅为车；益赖谦兮，成纲成纪。在宠思辱，居终虑始，昧之者所谓忄佥人，行之者是称君子。其在炎汉，英髦盛集，京房辞荣，疏广挹。挂衣冠以长往，辞阙廷而不入，弃人间而远游，顾君恩而尚及，斯谦德之尤著，轶群贤而独立。降及南山绮季，谷口子真，逃居避窜，远害全身。既逍遥以齐物，独放旷以怀仁，斯受益之为用，在有闻而足珍，固知将欲求益，莫如好谦。览孙宏之为箴，满而恐扑；观周庙之作诫，其难更添。若露才而扬己，宁韬光而自潜。勿谓天盖高，其道正直；勿谓神无形，恒处幽默。既恶盈而恶满，斯好谦而好德，同形影之相随，在毫厘而靡忒。既警既戒，念兹在兹，虑日月之逝矣，当寤寐而求之。凡曰儒行，如何勿思，吁嗟谦兮，惟道之性。能执一以无舍（一作私），在神明而辅正。惟观铅素，希《易》象之一谦；仰望铨衡，歌周官之八柄。
    ☆郑讷
    ○对公廨供给判
    〈丁以公廨供给亲属。郡科之，云“亦是宾”。〉
    受禄必资善戒，饬躬且务勤王，反是不思，罪亦难逭。彼丁何者？忝曰吏人，苟徇私亲，以减公用。式彰不令，曾是养求。重敛聚财，可谓同於硕鼠；食货弃命，曾不思於《伐檀》。若情在恤贫，志怀急，奉其禄秩则可，给於公廨而何？虽曰“众宾”，终为多僻，郡司所纠，允执厥中。
    ☆郑希稷
    ○埙赋
    至哉埙之自然，以雅不僭，居中不偏，故质厚之德，圣人贵焉。於是挫烦淫，戒浮薄，徵甄人之事，业暴公之作。在钧成性，其由橐，随时自得於规矩，任素靡劳於丹ぬ。乃知瓦合，成亦天纵，既敷有以通无，遂因无以有用。广才连寸，长匪盈把，虚中而厚外，圆上而锐下。器是自周，声无旁假，为形也则小，取类也则大。感和平之气，积满於中；见理化之音，激扬於外。迩而不逼，远而不背。观其正五声，调六律，刚柔必中，清浊靡失。将金石以同功，岂笙竽而取匹？及夫和乐既翕，燕婉相亲，命蒙瞍，鸠乐人。应仲氏之篪，自谐琴瑟；杂伊耆之鼓，无相夺伦。
    嗟乎！濮上更奏，桑间迭起，大希之音，见遗里耳。则知行於时，入於俗，曾不知折杨之曲。物不贵，人不知，岂大雅守道之无为？夫其高则不偶，绝则不和。是以桓子怠朝，而文侯恐卧，岂虚然也。为政者建宗，立乐者存旨，化人成俗，何莫由此。知音必有孚以盈之，是以不徒忘味而已。
    ○笛赋
    南邻退食兮北里朝回，门列长戟兮庭张吹台，珠帘半卷兮锦筵四开，蛾眉戾止兮宝笛爰来。狎主人与爱客，侑珍羞及玉杯，方见称於嘉宾，因得搜其所徵。厥草创自羌首，更尚本乎所营，伐竹之贞，写龙之吟，宰匠於是董制，伶伦於是审听。状以材力，质来正直，是挥刀斧，乃约绳墨。断绝肌肤，刳穿胸臆，周绕运同，长短合得，器虽蹈乎舛庸，性故伤於刻。故知怀宝者见毁，抱明者自煎，向无适於所任，始孰多於是焉。（阙二字）何止将就其美，苟成乎名，奚惜违理。幸承荐扬，得奉恩光，濡君口手之泽，冒君怀袖之芳。不滥吹嘘，端含雅正，坚外守节，虚中俟命。有若违亲事主，适道厘政，树以风声，达乎天听。美其穷不易规，管能有截，柔指斜据，丹唇上列。引气内填，流音外泄更微迭盛，将联复绝。及乎和畅平施，百志熙熙，拂怨爰作，万夫矍矍。协宫商以节宣，随应变以牢络，俾箫不独舞凤，瑟不独跃鳞，啸无以振木，歌无以惊尘。谅飞动之咸运，岂金石之足伦？愿罄能兮宅君之掌握，愿度曲兮布君之礼乐，傥不遗於宾筵，顾何辞於朴斫。
    ○箜篌赋（以“奇弄已阙”为韵）
    山有梧兮猗猗，乍□郁而风披，岂雅琴之独得，谅箜篌之可为。操斧者取则不远，度木者形之又奇，篌以姓而得，箜以坎而知，考宫商於制氏，穷巧妙於般亻垂。虚受其心，北牖之清风合韵；曲全其势，南楼之华月半亏。雕镂杂错，丝组悬垂。倚银屏而烛烂，拂绮[B14A]而彰施，矧阴阳之应节，盖风俗之能移。况乎度曲无方，安位必中，呼韩美其宠锡，师旷加其抚弄。调而合雅，声则殊众，鄙羌笛之吟龙，轻秦楼之吹凤。
    既而越艳秦娥，南邻北里，玉户卷兮真珠箔，清扬婉兮瓠犀齿。青楼何处？倚城向日九乌雏；绮帐初开，彩绶衔花双凤子。斥瑶琴而不御，弹箜篌以为美。ㄌ朱弦，挥玉指，邀郑舞以徐进，杂吴娃而竞起。靡靡乎荡心，洋洋乎盈耳。穷斯乐只，我有酒兮啸也歌；叹彼狂且，公莫度兮宛其死。苟哀乐之能变，可谓感人情之不已。且礼则常履，乐焉可阙？礼处身而不至，乐因心而乃发。惟宏雅兮铿锵，守之不变，岂桑间与濮上，而能乱越？恨牙琴之不知，奚由瑟之自伐。
    ☆郑若方
    ○对钟官所铸判
    〈庚为钟官，所铸不充岁计。工部按其罪。诉云：“铅锡未足。”〉
    我皇开元首正，礼交乐举，智力者尽其谋能，聪明者竭其视听，不勤尔职，自贻伊咎。相彼凫氏，实乃鲸钟，理宜铸有方，必使功程无阙。钟之为用，其大矣哉！至若密勿九重，奏晷漏於铜史；铿钅訇万乐，应宫悬於玉阶。可以和人神，可以节寒暑。庚乃不率厥典，坐於纵堕。铅锡未足，胡不倡言；尸旷有归，虚为诡诉。且六师分掌，四方取则，既参详於甲令，亦简孚於庚罪。绩用莫展，诚自得之。寮佐斯替，固其宜矣！
    ☆郑太昊
    ○浮沤赋
    粤若□横於斗，月离於毕，石燕初化，泥牛未失。重阴润础，看澍雨而交飞；行潦浸阶，见浮沤之乱出。尔其合散无常，漂荡自然，形色虚洁，表里澄鲜。似珠胎之出汉，若星象之浮川，拂还风而独转，偶倒景而双圆。夫其仁也，不轻蛙黾之穴；夫其勇也，不怯蛟龙之泉。触奔槎而遽碎，近浮藻而还连。
    观夫绕砌潢，回塘绿水，长檐连属，通沟表里，排乱滴而攒生，逼ぺ流而细起。乘川则逝，遇坎则止，虽有近於泥沙，信无累於嚣滓。既生既灭，如幻如梦，体象明媚，上下冲融，徘徊未息，展转何穷，识盈虚之不定，知造化之皆空。则知生也若浮，荣兮如寄，秉阴守不竞之德，就下保谦之义。清虚自若，有高尚之风；隐显无恒，有行藏之智。则有缙绅公子，思浮思沉，乘时趋势，佩玉锵金，见浮沤之形象，息狙诈之机心。况乎失路书生，怀愤胸臆，规术恬静，节行孤直。觉万化之俄顷，知千龄之瞬息，能不操纸殚毫，叙浮沤之德。
    ☆郑隐
    ○富贵如浮□赋（以“不义而得，有如浮□”为韵）
