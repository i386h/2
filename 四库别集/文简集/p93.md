<!-- { "loadSidebar": true } -->
　　吾松西闉之外有董君冲澹者礼贤爱客好纳交大夫士凡大夫士亦莫不与善毎致客满座牗案整饬樽爼洁清僮仆敬勤物俱中式君但与客尽日笑咏未尝一起顾而异馔错进愈益精好以是知其得良配之助也厥配张孺人者司训号云东者之女也世居松之上海孺人自幼淑慎云东夫妇爱之至毎曰是女柔嘉不可以俪凡子既乃得冲澹君归焉孺人既为董氏妇益自敬恪孝养其舅姑姑老疾卧床褥孺人日侍汤药久无懈意舅尝苦疮痬孺人躬自洗涤脓秽比没相冲澹丧塟无缺礼事伯叔处妯娌以及姻戚和而有文待妾媵与御下人尤多惠泽凡祀享必躬烹餁务极丰洁暇则率女听冲澹说孝友亷耻事冲澹尝膺安乡伯奏荐教读洎谢病归遭风波舟几覆没继复罹回禄与负刍者之变家故多难孺人检括内计补窒罅穴益自力于勤俭未久而家事复裕以故冲澹无内顾忧方日与大夫士结吟社优游末年孺人禆益之功居多冲澹既捐馆孺人孀居且数年益训廸子若孙无废冲澹之教用是皆彬彬焉正德庚辰九月廿四日孺人得疾卒春秋七十有一子征吉以庠生遇例授指挥佥事女一赘庠生张桂为婿孙男二华祖继祖曽孙三来鳯来骥来骐孙女一曽孙女三庠生李日章陆希夔其婿也余亦适士人征吉卜嘉靖元年月日于祥泽之原启旧藏与冲澹君合窆焉先持桂所述状来谒铭铭不易也古者丈夫非异能卓行于法不得铭其女妇见于书传者亦必瑰竒伟烈若夫孝敬勤柔固闺阁中常事疑未足録虽然妇人非有事美不外见舍常事而出强干谓妇能不可也恒之六五以柔而久于其德圣人所谓贞而吉者可録岂必尽瑰竒伟烈哉是孝敬勤柔乃其所以为可铭者则余于孺人亦乌得而弗铭也故为着铭曰
　　坤道静顺妇德贞柔敬慎不违以承夫休婉婉孺人实克有是鞠卑奉尊罔敢弗至秉心初终端尔壸仪恂恂妇子亦克训之祥泽之原有岿一丘夫君是依妥兹千秋

　　蔡孺人墓志铭

　　孺人华亭沈氏女幼为外舅西峯蔡先生鞠为已女故氏蔡西峯既贤者又钟爱笃教之故孺人自少淑慎柔婉长适郡庠生朱宁伯甫宁伯尊翁东溪先生以礼御家规范严肃孺人入其门无违礼敏慧精女工尝以东溪命制深衣得古制意东溪尤重祀享孺人毎将事勤恪品物东溪尤贤之居常寡言笑慎出入雅洁自整衣虽故必澣濯不使纎污朱氏业无厚产孺人毎见宁伯以生理忧必曰吾家清素亦尔吾固安习之不见不足也故衣弊食粝视为当然宁伯雅力学孺人毎见其读书课文则喜曰此吾先君子业虽成而不废者也宁伯夜诵鼓三伐未休孺人亦执女红与俱宁伯既抱利器不售毎欝欝孺人曰吾先君子勤苦以老而且无怨尤君盛年何遽尔也平居未尝羡叹显人以伤其意旦夕躬纺织资宁伯辛苦不问寒暑曰吾妇人无能相君子所得尽力者此耳孺人既无子毎谓宁伯嗣续大事吾不敢效世之妒妇以误君宁伯卒娶妾生子得免无后孺人功也归之十四年为正德丙子三月廿七日以疾卒享年三十有九孺人性既良又儒家女妇习熟其所见闻故其处上下莫不有礼而各得其欢心既没皆哭之而寜伯念失内助又悲其勤窭以没世也痛之尤深以是岁十二月某日塟于蟠龙塘祖茔之右思有以表其贤不使遽泯泯谓余史官且有世讲义又西峯门人也故乞铭其圹曰
　　徳静温兮又勤厥身甘澹泊兮靡有怨嗟劳弗酹兮遽折磨奄沦亡兮悲奈何

　　王孺人谈氏墓志铭

　　王君九章丧其配孺人谈氏洎塟命其子持太学生谈舜耕所为状来乞余铭惟余之再从姑九章之祖妣也颇尝得孺人之槩而舜耕又孺人从弟且贤者其言多可征故畧节以志之状具孺人善甚悉而撮其凡有三焉曰事夫而能为妇九章尝苦羸疾孺人敬事不敢须叟懈人有笑其过甚者孺人曰吾正恐未至耳何过甚也两更三年丧相九章不爽于礼综家政斩斩有叙时祀必躬御烹涤宾戚燕会丰腆中度九章晩乐静居孺人能如其志凡此皆妇职也曰有子而能为母孺人于诸子爱而知劳诸子甫有知识择严师训之责以循谨雅饬不得纵恣夸侈以至处家人亦惠而有则故今诸子皆雍睦相与而家人亦勤敏敦朴凡此皆母道也曰事父而能为女孺人既归王事厥考畴隐翁及母王氏尤不衰畴隐夫妇老且病其藉孺人养者终其身洎卒棺衾多资之诸侄婚娶恒与经理凡此皆女事也呜呼妇人之行大者三焉耳夫人孰不知而尠克尽何独备于孺人也或曰谈王俱诗礼之族松之以世家称能比是者不数世家女妇固宜异然余耳目所及世之滛慝不善为名门辱者又岂少哉吾闻孺人赋性柔婉髫时听诸兄谈说女妇贤烈事则喜曰为人固当尔盖其颕慧识达理道自少志趋则然矣呜呼兹其所以异欤孺人生于正统己巳七月初八日卒于正德戊寅三月廿八日得寿七十明年己卯十二月廿二日塟于洰漕之原之祖茔子四人长宾义官次寅例入太学次宷侯塾师次宸中都留守知印女一适千户秦奎孙男七诏谟诰谌谔训谏孙女五曽孙男三圣宝圣寿圣锡昔欧阳子曰妇德主内非死节狥难异常之事不得显然列之所谓不得列者非不与列盖无由列之耳故视其所列而贤可知焉夫孺人之行可考而知者既如此而不有以显然列之以示后不将随世湮没矣乎兹九章与其诸子之所甚惧而请于余也余谊不能辞既为叙次复铭以些辞曰
　　嗟嗟孺人德静贞些于归孔时蔼芳声些严严夫君执柔竞些宾祭孔修务洁精些训厥嗣人靡骄矜些家有严慈不忘将迎些懿懿淑媛闺门法程些胡不耄期遽沉冥些巨漕之原风气萃凝些安尔归真勿震惊些

　　陈孺人墓志铭

　　孺人姓陈氏浙之钱塘人适同邑乡善士魏某陈为邑右族孺人兄珂由进士为大理卿魏则唐魏郑公征之后谱牒具存可考孺人生二子长允升郡庠弟子员次允奎女二长适士人许（阙）次尚幼生于成化三年九月十三日卒于正德十一年六月初九日得寿五十允升将以是年月日塟于方家谷之新茔自千里外来持状乞余文志其墓石既已序次其世代生死复撮其行以作铭曰
　　噫噫孺人诗礼之裔婉娩及笄来殡于魏敬勤靡懈相其夫君敦尚俭朴屏斥华纷岁维蚕桑治丝与枲岂无下人当率以已岁维烝尝执庖与烹岂无下人必亲乃诚亦有姻娅恩义以洽亦有朋来樽俎必洁堂闺言言妇仪嬮嬮家庭之间不闻笑喧婉也二子质亦孔茂讃于夫君失教谁咎荣显利达命也莫知人焉不学与厮养俱朝箴暮规母教则倍我岂夫人禽犊之爱子弗率教子职则那负余勤劬人谓汝何宵灯荧荧斗转人寂夜如何其汝读我绩汝励汝业勿惮于勤我有珈珥庸给汝勤清白继承富非所冀我无赢赀惧惰汝志汝有弗谌试阅我嚢汝克自力将由汝昌婺星陨芒大限忽及再出苦语垂絶之日敦行励学勉以弗谖为孝为友诲言拳拳噫嘻孺人而仅止是夫失其助子失其恃嗤彼末俗逐逐百为昧厥永图竞兹刀锥吾观孺人世亦盖寡较行与言类知道者峩峩新阡孺人之藏我铭昭之用以戒荒

　　杨宜人周氏墓志铭

　　吏部考功正郎璞斋杨君之配宜人周氏既卒之明年为今嘉靖癸未其子吏科给事中士宜奉父命将以冬十二月六日塟于尹山之新兆先持所自为状属余铭其墓余既诺无何余亦有母王宜人丧哀疚中弗克为者久之念不可终已勉为序次曰周之先为汴人宋南渡初逺祖六以将仕郎宦游松因留居胜国时有讳宁者以武弁着入国朝族日以大宁五世孙庠仕止太常少卿季廱号宁素处士者则宜人之考也宜人天性敏慧异于凡女子髫时即能事其父母务顺适其意处昆弟笃友爱简静谨饬不茍笑语宁素处士卒旦暮哭泣至毁瘁其嫔于杨也杨氏业当中落宜人以澹素视女弟多婚富家竞饰华侈恬然安之无毫髪叹羡不足意方日习妇道舅姑悦其养曰是善事我璞斋充郡弟子员偕其伯氏宪副公出读书馆舍宜人与其姆同起居和嬺无间躬绩织易甘美以资璞斋勤苦中更三年丧哀戚无违礼经纪内政宾祭宴享至米盐细务莫不撙节有无用渐致丰裕璞斋与士宜既先后第进士璞斋歴内外官所至以亷慎着宜人多内助功其令开化也贼发桃源逼县治旦夕且陷宜人以忠义勉其夫子慨然有徇节之志士宜官给事益荣显尝得告归郡有富人以重货求白其私者宻介邻妪持为宜人寿宜人曰吾方以名节励吾子而乃欲其为是乎峻却之其卓识类此雅性俭勤虽富贵矣不少自侈怠犹躬率下人事作业璞斋中岁置侧室宜人处之恩爱教其子女与已子等故其卒也莫不哭之如所自出生天顺辛巳二月十八日卒嘉靖壬午正月廿七日得寿六十有二子秉义即士宜次秉谦秉钧秉鉴秉钥女许少卿董恬子宜阳副室沈氏出孙女二聘御史苏恩子克柔次许聘故御史唐祯孙自重呜呼予观诗书所载凡女事妇职母仪备矣阴德静贞故妇人之性专致而一多不问学而暗合理道余撮宜人之行之大者盖班班矣逮下以惠樛木之仁也爱均嫡庶鸤鸠之德也俭勤至老不衰葛覃之义文伯之母之事也若其相夫子以忠义励子以名节又有古烈女之风焉而余细行不与家人六四巽顺以富是谓元吉女德莫盛焉宜人庶几哉铭以昭之也其何媿铭曰
　　观表之良必洎厥里求源之浚但见厥委猗嗟宜人维德之懿克相克成是夫是子夫荣既加子养亦备考德令终庶究卒始弗永于享以厚厥嗣绳绳云仍惟夫子是似尹泾之原归藏在此百千秋春尚谨其视

　　陈母沈孺人墓志铭

　　龙塘陈子徕来典华亭教事亟见余闇乎其有思也茕茕然若欲有所请也既而进曰噫嘻有母氏着贤德下世且十有五祀矣墓中之石尚未有文徕惧其遂泯泯也惟子幸惠之余曰诺哉孺人行维何陈子曰母之为陈氏妇也致孝于舅姑循循恳恳务顺适其意而舅姑安之舅患肺疾母日侍汤药惟勤姑尝以蹶重伤母旦夕捧持按摩忧苦至废食姑疾甚母彻夜展转抱起劳劬形体尫瘁姑感其孝诚且死犹悒悒自伤曰吾负新媍无以报执舅姑丧擗踊委顿相家君经理巨细悉合礼度尝以回禄仓卒抱舅姑二木主避去曰是吾舅所依也非他物比母平居寡言及闻家君谈说节义事则反复究竟时为徕等训曰读书欲尽是耳其识之徕幸粗有知识者虽家君之教抑亦慈训也岁侵有邻妪持一器来质粟母与之粟而归其器妪后复以器来凡三至而母无厌色母性端静和婉动止有常处妯娌有拂意事辄自逊谢臧获有罪过惟从客训饬之终不见其恚怒色家庭之间怡怡如也遘疾有劝其作佛事者母拒曰死生命也事佛何益其自少至老始终大都如此其细琐者弗可缕数也予喟然叹曰呜呼俗之弊也久矣夫子弟失所教养学士大夫无完德况于妇人女子乎孺人之行何其备也有妇道焉有妇德焉其全主于仓卒知礼矣训子以节义知教矣处邻妪知惠矣疾而却佛事达死生之际矣是非今女妇之事乃古贤哲之事也斯则可以铭也矣越数日陈子复奉其友朱君状来则陈子所述具在而加详焉其细琐者余亦不能尽録也孺人姓沈氏萧山人为山阴处士琢之配陈为诗礼名族舅讳泰号直庵有隐德姑朱氏以贤称孺人幸及事之而又贤所谓学其舅姑而称其为妇者也子男一即徕以乡进士为今官女一适邑士胡良金孺人生以某年某月某日卒以某年某月某日享年五十葬于仙桥之新兆铭曰
　　嗟嗟孺人婉德容兮祗顺柔嘉抱冲冲兮钦钦媍事慎始终兮懿其芳声宜尔宗兮玄圃之玉色泽融兮何行之良寿弗丰兮刻辞幽墟示无穷兮

