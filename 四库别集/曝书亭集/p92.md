<!-- { "loadSidebar": true } -->
　　国子监生桐乡金梁聘同县戴氏女昬有期矣梁以疾卒女告父母斩衰而哭请于舅姑抚叔之子为嗣誓死不嫁由是邻里戚懿交称其贤闻于校官谂于县其兄公行人司行人樟请为文昭诸彤管或告朱叟曰礼有三殇丧服传年十九至十六为长殇丧未成人者其文不缛今梁年十七而夭则犹未成人也应之曰记不云乎丈夫冠而不为殇妇人笄而不为殇袁准曰男子十六而成童国君十五而生子然则十五十六可以为成人矣准之言是也或又曰吊也者賔之礼也未昬而女死壻齐衰吊焉夫死女斩衰吊焉所行者吊礼所服者吊服不以主道予之明矣今戴氏之女犹未成妇赴哀而见其舅姑则妇道也居其庐则妻道也抚其孤则母道也非过于礼者与应之曰女未昬而丧其夫礼有往吊之文凡吊者出即释其服而女以斩衰乃妻之本服又必葬而后除之则与賔不侔矣且汉制妇人不贰斩既服之以吊嫁而为后夫服是二斩也贞女义勿敢出也或又曰仪曹职掌民间寡妇五十以后不改节者旌表门闾葢虑贞不字者十年字也今戴女年甫十七尔试思人之境遇靡常焉知必遂其愿应之曰士以志为尚女子亦然志既先定鬼神其依天且不违故欲恒其徳在定其志而已卫之共姜赋柏舟自誓其辞曰之死矢靡它又云之死矢靡慝卒践其言非前事可师也与或又曰礼女未庙见而死归葬于母氏之党周官媒氏禁迁葬与嫁殇者故邴原女没不从魏武之命与仓舒合葬今戴氏女未昬而哭其夫留事舅姑抚叔之子为子将终身焉死可以合葬否与应之曰诗言之矣谷则异室死则同穴以言未共牢而食者也戴女既殡于金则舅姑得葬其妇嗣既立则子职得葬其母事虽近于嫁殇议礼者似宜通其变焉叟耄矣不能俟贞女坊表之年信其立志之专而特书其事






　　曝书亭集巻五十三
　　钦定四库全书
　　曝书亭集巻五十四
　　翰林院检讨朱彞尊撰
　　跋【十三】
　　顾长康女史箴图跋
　　虎头画谢太傅谓自生人以来未有今世鲜有存者矣康熙壬子春观女史箴于江都汪氏绢虽剥落气韵絶伦惜止留其半男女老防共二十八人象各异迹所谓意存笔先画尽意在者非与题识小字尤佳颇似大令十三行出虎头已书也昔王世将书画皆居第一故语右军云画吾自画书吾自书而虎头亦克兼之益信工画者多善书昔贤之言不吾迋耳因劝汪翁舍画而双钩其字勒诸石
　　王维伏生图跋
　　右王维所画伏生上有宋思陵题字庚戌十月观于退谷孙侍郎斋生济南人也予游济南于长白山之隂拜生墓见其祠宇庳隘至不容筵几有司牲醪嵗时之飨或阙焉不修因叹世人无知重生者葢经学之不明久矣思秦之时诸生讼言封禅至有坑儒之祸生为秦博士得免其明哲有过人者及汉兴隐士负一时之望莫若商山四皓初未闻讲习经义传之弟子则其年虽八十余衣冠甚伟与土木何异生独能于防言既絶之时教学齐鲁老而益勤卒传之鼂错斯文未丧天若有意于生而锡之年者百世之后宜师其人而识其貎焉维之所画特想像为之而已然艺事既神其精思所感如或见之观是图者不问知其为生此思陵所以寳惜而亲题之也世之法书善画多秘之内府人既未得观间复流传于世藏之者非其人则观者亦取非其人此书画之厄也是图之得归孙氏非至幸与先生今年七十有八犹治尚书不辍所注禹贡洪范其发明经义甚详对先生之容益悟维之貌生能入神也同观者谭七舎人兄吉舟石李十九秀才良年武曽
　　再题王维伏生图
　　是图庚戌冬观于北平孙侍郎蛰室因跋其尾既而归于棠村梁相国今为漫堂宋公所藏主虽三易不堕秦防之贾师宪严惟中之手济南生亦幸矣按中兴馆阁续録维所画济南伏生图曾归秘阁储藏故宋元以来题跋独少宋公定为真迹知孙梁二公赏鉴略同也
　　光武帝燎衣图跋
　　汉光武帝燎衣圗唐吴道子画道子开元中尝召入宫禁为内教博士非有诏不得画论者谓其下笔有神然多施之门版屋壁嵗久易毁至仙佛鬼怪世虽流传又非儒者所取故是圗最为难得图之作未详何年意开元初明皇勤政圗治思古帝王肇造之艰万几余暇道子奉诏作此其后司马承祯张果叶法善相继被召而浮屠之营建亦盛由是东都老子庙壁与地狱变相之图交出一艺之防亦随世运升降可叹哉图今归程穆倩氏穆倩得之僧渐江渐江购之歙吴氏
　　跋钓鼇图
　　钓鼇图一巻新安故家所藏签题郭忠恕名巻中第有水阁一斜百随而无钓者之具亦无钓人观者多未析按晁子止郡斋读书志有钓鼇图一巻与捉卧瓮人格并列当是唐时酒令子止谓分四十类类各一诗今其书不传虽智者有所不知矣刘道醇称恕先屋木楼观一时之絶覩其界画洵无可疵圗有察司横印葢内府物也惜其下截破碎安得好手李仙丹复装之
　　李龙眠九歌图巻跋
　　李伯时九歌图用澄心堂纸作毎图书三闾大夫辞于后笔法娟妙匪特画居絶品也题识残阙止存年七月望日臣李公麟画十字上有宣和大小印玺巻末元人题咏甚多康熙庚戌秋九月九日偕昆山顾炎武寕人嘉定陆元辅翼王永年申涵光鳬孟嘉兴谭吉舟石观于宛平孙氏研山斋
　　八景图跋
　　宋度支员外郎宋迪工画平逺山水其平生得意者为景凡八今人所仿潇湘八景是也然当时作者意取平逺而已不专冩潇湘风土迨元人形之歌咏其后自京国以及州县志靡不有八景存焉固哉世俗之可笑也是册不知谁氏之笔而意主平逺不失员外之防见者勿定作潇湘观斯得之矣
　　题李唐长夏江寺图
　　康熙乙丑三月纳兰侍卫容若购得李唐着色山水巻邀予题签唐字睎古河阳人宣和中曽直画院南渡后入临安年已八十授待诏观其画法古雅深厚宜为思陵所赏巷首题曰长夏江寺巻尾题曰李唐可比李思训按宋人着色山水多以思训为宗葢春山薄而秋山疎惟夏山利用丹墨思陵比之思训可谓知言也已
　　题杨补之墨梅
　　朱三十五梅词横枝清痩只如无但空里疎花数防梅花有魂二语摄之此唯逃禅杨叟能冩出若煮石山农兴酣落笔便与少陵乱挿繁花照晴昊句相似愁眼虽冲要非逃禅叟意中景矣嵗在丁未冬坐孙侍郎退翁蛰室斲氷试谢道韫研书
　　书彞斋赵氏水仙花巻
　　赵子固水仙横幅观于北平孙侍郎砚山斋记先子恒言世多赝本其真迹有九十三茎者最佳今数之果然侍郎所蓄有杨补之墨梅顾定之墨竹与是巻称嵗寒三友梅竹无多花叶而水仙独繁然对之不异神仙氷雪之容正乐府诗所云寂寥抱冬心者也
　　钱舜举鼠图跋
　　天下最堪憎者莫鼠若矣画家惟边鸾图石榴猴防易元吉图青菜防狼此外流传葢寡康熙甲申畅月偶集小沧浪亭西陂放鸭翁出钱舜举鼠图见示叹其工絶翁属书苏和仲赋于后乙酉夏始以八分书而归之兼欲题诗其上未果也
　　题赵子昻鹊华秋色图
　　鹊华秋色图巻元贞元年呉兴赵王孙罢守齐州归为周公谨作用丹墨淡着色防合王右丞董北苑法华不注一峰特立而防山附之对此益信郦善长单椒秀泽一语之善形容也巻有杨仲范徳机虞伯生三公跋华亭董尚书爱而屡题之予尝闻画家论文徴仲画谓其原出于松雪把玩是巻良然康熙甲子冬观于纳兰侍卫容若之渌水亭
　　题赵子昻水村图
　　赵王孙画山水用绢素设色者多独水村图横幅以纸冩之且用水墨洵神品也题云大徳六年十一月望日为钱徳钧作又自识云后一月徳钧持此图见示则已装成轴矣一时信手涂抹乃过辱珍重如此极令人惭媿巻末题咏者四十八人嵗在乙丑三月纳兰容若属予题签留之匝月巻还未几容若奄逝真迹不复可覩矣水村即今之分湖明宣徳中析嘉兴一府为县七遂隶嘉善后之修地志者不载此事因撮其大略书之
　　题王孤云蒲萄庭榭小幅
　　永嘉王振鹏朋梅以画受知元仁宗赐号孤云处士其界画最工恒缀花篱架果于台榭之下是幅虽小葢其真迹世惟见图绘寳鉴称其官漕运千户不知延祐初曾为秘书监典簿也
　　题江山伟观图
　　元防稽董旭遂初江山伟观图以金焦二山画之纸背题长歌于圗后书法亦工用董旭私印印诗之简端遂初私印印诗之尾同时题识者三十一人忆嵗在辛巳予留昭庆僧寺此巻为姚氏收藏物予爱旭长歌高耸奔逸借抄寄顾孝廉侠君选入元诗今年春我宗衎斋上舎见而不忍释手姚氏之子谓曰子欲得之跋者人各一金遂以白金二斤易之亦称好事也已巻首江山伟观四篆字钩画竒古不识何人所书
　　题元四学士画像
　　四学士经术文章冠于元代百世而下瞻其画像如闻謦咳矣苏昌龄书法入妙通神品在宋仲温朱孟辩之上跋称怅然有存殁之感者至正甲午呉虞掲三公俱逝惟欧阳原功卒于丁酉故云按画家绘象存者止图半体没者乃写全身然则欧阳原功亦殁后续绘者也巻内有凌晏如私印晏如湖州人以书受知长陵官至佥都御史是巻向藏南阳村庄吕氏今无防以授子壻寳灵通
　　书顾定之墨竹
　　顾定之墨竹一本下无土石抽梢直上对之若新雨乍洗娟娟媚人同时画竹羣推吴仲圭然尺幅中交柯接叶或失则繁又杂以草书题识觉少者未始不贵也定之名安淮东人元统间仕为龙岩都巡转毗陵录判厯泉州路判官自号石屋老人郯九成诗吴下几人能画竹风流只数顾防军心赏不谬矣是轴藏李太仆写山楼以非肉食者所好故子姓犹保之
　　跋李紫筼画巻
　　画家好手元时特多略见图绘寳鉴紫筼生李弁其一也生濠梁人善冩竹石兼工平逺山水斯巻送冲真观主蔡霞外而作松竹清疎峰岚渲以焦墨澹抹蠃青作遥山识者谓其原出王维也今藏孙上舎洪九家意当日必有诸公赠言跋尾惜为人割去然郑人买椟还珠珠固在庸何伤丁亥夏五日北至小长芦朱彞尊书
　　又
　　紫筼晩居淀山湖畔故吴郡尤存以仁赠以诗云积玊谿头水拍天草堂只在淀山前云间钱元方彦直赠以诗云谪仙今住五葺西大泖当门鲈正肥其居有白云牕东维子赋诗赠之今其遗迹无存矣慈谿黄玠伯成题其墨本竹枝云刻雕妙入神余情寄乀丿殆时人重其墨竹以之雕刻屏风云尔洪九方排纂书画谱复题此归之俾采入巻中八十翁尊又跋
　　黄子久浮岚暖翠图
　　顺治十有七年冬十一月朔寓山隂之箪醪河饮于莱阳宋公之廨斟隗嚻宫緑瓷琖劝客蒸莱鸡为馔客以醉辞公出黄子久浮岚暖翠图示客以当解酲图高六尺广三尺树木之秀挺山石之诡异恍如坐我富春江上浑忘身之在官舎也画额题识子久时年八十有三而局法严整神韵深厚反胜少壮时此全乎天者已是日南昌王猷定于一长洲宋实颖既庭金坛蒋超虎臣仁和陈晋明康侯吴江叶燮星期同观秀水朱彞尊锡鬯书
　　书王叔明画旧事
　　京师故家有藏黄鹤山樵画者俾缝人持以售诸市予适见之许以钱三十缗挂于寓居之壁观其勾皴之法若下笔作草书全不修饰而结束入细华亭董尚书大书其额云天下第一王叔明画其装防亦精用粉緑色官窰轴子坚栗如玊留之旬日囊空羞涩终无以应俄而棠村梁尚书以白金五镒购之神物化去见之魂梦不可弭忘也尚书以宰相归里闻其身后墨宝防失偶忆旧事书之
　　跋师子林书画册
