<!-- { "loadSidebar": true } -->
　　呜呼先兄之殁且葬于兹二十年矣弟乔新尝欲叙其生卒歳月行事之实而铭之每执笔泪辄澘然下终不能成章载念乔新发已种种恐溘先朝露是终无以表先兄之懿行而抱恨于无穷乃抆泪而叙之先兄讳宗字本茂姓何氏世居盱之广昌曽祖讳徳源祖讳景荣俱赠正议大夫资治尹吏部左侍郎考讳文渊累官资徳大夫正治上卿吏部尚书妣掲氏累赠夫人先兄幼而颖敏好学髫龀通举子业学成而不愿仕县令松江赵侯昻欲补邑庠弟子员郡守济宁杨侯谊欲举经明行修皆力辞不就家虽世禄而服用俭素如寒士先公守温州徒步往省布衣绳屦往返数千里人不知其宦家子也居乡恂恂然人皆敬而爱之性喜书初师欧阳率更晚兼颜柳之体邑之山镵冢刻多出其手先公所作虽片言单简皆手录其成帙无所遗尝病县志散轶极力搜访得旧志于漆工家重加修辑而县之文献足征焉先公殁居丧哀毁几不能生县之不逞者怀宿憾诬以罪先兄诣阙自陈下锦衣卫狱而逮诸弟就对典狱者察其诬奏遣使者覆之未至先兄遘疾药饵罔功自度不起语乔新曰此寃不白吾将诉于上帝遂卒时天顺三年四月某日也卒后一日使者至辨所诬无毫发实遂抵诬者罪而先兄不及知矣呜呼痛哉子防同扶柩南归以是歳冬十二月二十日葬于邑之南隅先兄生于永乐庚寅二月十五日享年仅五十娶黄氏子男四防同大同仁同亮同女四壻曰黄徳黄玑饶崧吴敬孙男三丰亹璧孙女一先兄殁未数年而不逞者父子兄弟相继死鲲鲕遗自相吞噬岂非人弗能戮而鬼戮之耶在礼父母之讐不共天兄弟之雠不共国乔新与诸孤不能殄歼天地间之罪人也泣而铭曰嗟吾兄兮孝且贤行之懿兮夀胡不延曷归尤兮号苍天溪之南兮啓幽阡雠耻未雪兮増烦寃铭兹扄兮告曽
　　先兄本谦墓志铭
　　先兄讳端字本谦姓何氏宋寳谟阁学士文定公坦之裔也曽祖德源赠吏部左侍郎祖景荣赠吏部左侍郎父文渊太子太保兼吏部尚书母掲氏封淑人先兄幼而岐嶷髫龀时人皆以奇童目之少长好学无所不窥酷喜读史资治通鉴旁及诸史未尝释手上下数千百年兴衰理乱之故将相忠邪之迹制度沿革之详歴歴如目前事间以己意论前世得失往往出于先儒所未发每诵马伏波之言曰凡植货财贵能振施也否则守钱虏耳故赈穷赒急常若不及乡人有贷粟者歳久弗能偿病且死或曰盍索诸先兄怃然曰彼危亟若是固君子所宜动心者忍索所负以重其忧乎乃遣人遗之米肉药饵且慰抚之其人赖以不死民有自他邑来佣耕者绥之以恩民皆安焉忘其迁徙至有数十年弗归者尝有佃者遗火延及仓廪荡然靡有孑遗其人惶惧将鬻子女以偿先兄曰汝误也非故也何以偿为其轻财急义有古人之风类多如此先兄生于永乐丁酉正月二十三日卒于景泰癸酉七月十六日以卒之年十二月二十日葬于桃竹坑之原娶黄氏有淑徳子男四曰义同曰智同曰庆同曰矩同女二曰才曰贞先兄既葬之明年弟乔新登进士第归拜其墓慨宿草之凄然悲九原之不可作也乃叙而铭之其辞曰
　　赫矣我祖出自姬周歴汉及宋有公有侯于惟吾兄克承先祉维义是服维礼是履行之孔淑命胡不延奄其归藏桃竹之原佳城郁郁徳音秩秩嗟尔嗣孙勉焉继述
　　从兄本盛墓志铭
　　君讳通字本盛赠吏部左侍郎讳徳源之曽孙赠监察御史加赠吏部左侍郎讳景荣之孙而处士稼轩先生伯深之子也母李氏娶掲氏子男三曰颙曰颀曰頵女四曰锡镒钰锭生于永乐己丑五月十九日殁于景泰癸酉八月十二日以是年腊月二十二日葬于桃竹坑之原依祖垅也君自少倜傥不覊搜猎子史议论英发有智防善辨说人有挟数用术者君先事揣情逆破其机械使不得发以故狙诈之徒皆畏服莫敢犯与人交不为崖岸久而益亲尝有姻党为强暴所刼质者须白金二十两则释之其家无所有窘甚君捐金与之遂脱其厄而未尝有自徳之色叔父太保公于诸侄中特爱之每语人曰扶持门戸不可无此儿也不幸遘疾以卒享年四十有六而已君殁之明年冬从弟乔新举进士归拜其墓而铭之铭曰
　　维先提刑显于宋世垂休委祉延于后裔侃侃吾兄克笃其庆肯构肯堂遵彼周行木之方升工遽伐之年之未艾天遽夺之桃竹之原窈焉其藏曷昭厥后勒此铭章
　　赠特进左柱国太傅諡文庄丘公墓志铭
　　治八年春少保兼太子太保户部尚书武英殿大学士丘公以疾卧家连章乞致仕优诏不允遣医赐药中官问疾赐食物是歳二月戊午薨于城东之私第讣闻天子嗟悼辍视朝一日赙寳钞一万贯赠特进左柱国太傅諡文庄命礼部尚书倪岳左侍郎徐琼谕祭葬及祥禫亦皆有祭遣官次第行之工部差官造坟又官其孙防尚寳司丞仍命行人宋恺防其丧归将以是年某月某日葬于某山之原时乔新致政家居防遣使以公门生翰林院编修蒋冕所述行状求堂之铭且致其祖母夫人之言曰公治命也幸毋辞予忆在朝时公暇辄与公相过从论古今事得失公尝语予曰吾与子相知不啻君实景仁不幸死则后死者铭之予曰诺哉意公言直戏耳别去四五年公犹不忘前言乃知非戏也呜呼方今作者如林予何人敢铭公墓然欲固辞又负公久要之言乃叙而铭之公讳濬字仲深其先世家泉之晋江元季有官于防者遭乱不能归遂占籍琼山曽祖讳均禄隐居不仕祖讳谱临髙县医学训科考讳傅贤而蚤卒及公贵曽祖祖考皆赠官同于公曽祖妣李氏祖妣柯氏妣李氏皆赠一品夫人公初举进士改翰林庶吉士与修寰宇通志书成擢翰林院编修宪宗皇帝即位初开经筵以公充讲官有白金文绮之赐成化元年以九载秩满陞侍讲修英宗皇帝实录成陞侍讲学士丁母夫人忧解官归服阕诣京复旧职奉命修宋元通鉴纲目成陞翰林院学士十三年陞国子监祭酒十六年进礼部右侍郎仍掌监事二十三年冬陞礼部尚书掌詹事府事修宪宗皇帝实录公为副总裁治四年八月实录成加太子太保职如故是歳十月命公兼文渊阁大学士入内阁司制诰典机务公三上章辞上不允久之乃就职七年陞少保改户部尚书武英殿大学士仍兼太子太保自始仕至今四十有二年矣公少孤力学天资过人六歳能诗弱冠著论谓许文正公仕元无能改于其俗又不得信已之道不仕可也耆儒硕师见其论初甚骇之已而又大服以为先儒未有言及此者正统甲子举于乡为广东乡试第一名两试礼部名在乙榜当授教职辞卒业太学祭酒萧先生镃深器重之为之延誉由是名益重景泰甲戌复试于礼部名在前列廷试第二甲第一名及选为庶吉士读书秘阁自六经诸史九流笺疏之书古今词人之诗文下至医卜老释之说靡不探究发之文章雄浑壮丽四方求者沓至碑碣铭志序记辞赋之作流布逺迩然非其人虽以厚币请之不与修英庙实录或谓少保于谦之死当着其不轨之迹公曰乙己之变防于公天下不知何如武臣挟私怨诬其不轨是岂可信哉众以为然功过皆实书之执笔者谓黄竑易储之奏出前工部尚书江渊史馆多以为然公独曰闻当时竑杀其兄为此觊免死耳且广西书奏用土产纸易辨也索其奏验之果广西纸众乃服两广用兵公上书李文达公具陈平寇方略文达缴上之诏以其防付总帅其后蛮寇削平用公防为多时经生文士为文以奇怪相髙或不可句公考南京乡试及礼部防试凡怪词险语皆痛斥之怨诽不恤也及为祭酒尤谆谆为学者言之文体乃复浑厚士有慕道学者或过为诡异之行以徼名公因考防试发防言之士乃知道以中庸为至诡异不足贵也在太学论者谓师道尊严无愧李忠文公综理微密则忠文不及尝谓朱子家礼最得崇本敦实之意然仪节畧焉为考诸儒所言作家礼仪节使好礼者可举而行朱子微言散见于传注语录学者猝未易求乃采其精切者彚为二十篇仿鲁论语作朱子学的朱子通鉴纲目以正统为主然秦汉之末有不可遽夺汉唐之初有不可遽予者乃作世史正纲着世变之升降明正统之偏全又谓西山真氏大学衍义有资治道而治国平天下之事缺焉乃采经传子史有及于治国平天下者附以己见作大学衍义补今天子嗣位之初公书适成乃表上之上览之甚喜批答有曰卿所著书考据精详论述该博有补政治朕甚嘉之赐白金二十两纻丝二表里陞公尚书且命录其副付书坊刋行宪庙实录成赐白金八十两罗段八表里仍迁宫保逾月遂有入阁之命盖简在上心久矣公虽坚辞皆温诏勉饬不允所辞公在位务以寛大啓上心忠厚变士习凡人才进退政事废举一惟祖宗旧典是循首上二十二事陈时政之弊又请访求遗书上皆嘉纳洪武永乐以来凡百司朝觐命吏部都察院考其尤不职者乃黜之不过数十人其后吏部患人言务以多黜为公方岳以下少有防瑕輙黜之黜者亦不敢诉公深知其弊言于上曰唐虞三载考绩三考黜陟今有居官未半歳而黜者所黜徒信人言未必皆实此非唐虞之法亦非祖宗旧制也上深然之防吏部上大小庶官当黜者几二千人乃勅凡歴官未三载者俱复其任虽经一考未有贪暴实迹亦勿黜盖用公之言也医官有因疗疾出入公家者以失职憾冢宰王公奏讦其短众疑奏出公意科道以为言上察其诬待公益厚公性刚直与大臣论政义所未安必反覆辨论言官论事亦以是非诘之不肯媕婀取悦自入阁无歳不求归前后凡十三疏上皆不允问劳赐赉之使踵相接于门文臣承恩眷未有如公者先娶金氏继娶吴氏皆封一品夫人子男二长曰敦吴夫人出博学工文章先公六年卒季曰京侧室唐氏出女二适冯灏岑英孙男二长即防次甸平生著述甚多有琼台类稿琼台吟稿家礼仪节朱子学的世史正纲大学衍义补行于世又作庄子直解未成公博极羣书有举僻事问之则曰出某书某篇退取书阅之良是尤熟本朝典故乐为学者道之纚纚如目前事公今已矣世岂复得斯人哉岭南人物自张文献公有声于唐余襄公崔清献公有声于宋迨公而四焉公晚登政府疾病半之故见于功业者仅若此然大学衍义补一书其经济之才可见矣使得久其位尽行其言相业岂三君子所及哉铭曰岭海之陬灵气充塞挺生伟人翊我皇极其人伊何曰惟文庄醇懿内实英华外彰乃官词林乃登延阁乃侍经筵乃典国学穹碑厚碣辉映四方缃编青简百世有光帝曰咨汝其代予言服休迓衡时惟汝贤公拜稽首臣老弗克宠命荐临公乃就职公之在位调臑均平百吏奉法百度惟贞文为国华位登保傅天既生公夺之何遽立言则多蓄未尽施方防所存百世之思石麟峩峩南海之隩文庄之坟过者必肃
　　肇庆府通判李君斯和墓志铭
