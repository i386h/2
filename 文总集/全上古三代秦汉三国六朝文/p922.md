<!-- { "loadSidebar": true } -->
　　昔贺循以为，夫服缘情而制，故情降则服轻。既虞，哀心有杀，是故以细代粗，以齐代斩耳。若犹斩之，则非所谓杀也。若谓以斩命章，便谓受犹斩者，则疏之受，复可得犹用疏布乎？是知斩疏之名，本生於始死之服，以名其丧耳，不谓终其日月，皆不变也。（《通典》八十七。）
　　◇重服
　　按《礼》郑注曰：「用恩则父重。」用义则祖重，父之与祖，各有一重之义，故圣人制礼，服祖以至亲之服，而《传》同谓之至尊也。」已承二重之後，而长子正体於上，将传宗庙之重，然後可报之以斩，故《传》《记》皆据祖而言也。若继祢便得为长子斩，则不应云不继祖。《丧服传》及《大传》皆云不继祖，以明庶子虽继祢，而不继祖，则不服长子斩也。贺氏《要记》云：庶子父虽殁，犹不为长子三年，以己不继祖也。」是亦明己身继祖，乃得为长子斩也。既义由於继祖，则不必须云及祢。或者疑祖之言是道庶子之长，故此《记》特言不继祖与祢，以明据庶子言之也。（《通典》八十八。）
　　◇孙为庶祖持重
　　祖庶父嫡，已承父统，而不谓之继祖，则祖谁当祭之。所谓继，是承其後为之祭，故云传重而服之斩；若杜琬所言「祖父俱嫡」，乃是继曾祖耳。祖虽非嫡，而是己之所承，执祭传统，岂得不以重服服之乎？已服祖以斩，故祖亦服已以周。长子之服，义则不同，要须己身承祖祢之正，乃得为长子斩。按《小记》云：「庶子不得为长了斩」不继祖与祢」，是明庶子不继祖祢，故不得为长子斩，非据子之身。若据长子身，不得云不继祢也，必须身承祖祢之正，乃得服长子斩者，以尊加卑异於卑加尊也。刘智分此不继祖与祢之言，以为庶子不继祢，故其长子不继祖。书记未有此连言之比。且庶子不继祢，其子居然不继祖矣。（《通典》八十八。）

卷五十三
◎庾蔚之（二）
　　◇为高曾祖母持重服
　　刘景升以妇人之不可逾夫，既已乖矣。按成粲云：「已自受重於父，不受重於祖，为祖母不应三年，亦可谓殊途而同谬者矣。」又刘智《释疑答问》云：「高曾祖母与祖母俱存，其卑者先亡，则当厌屈不？」昔鲁穆姜在，而成公夫人薨，《春秋》书曰：「葬我小君齐姜。」旧说云：妻随夫而成尊，姑不厌妇，妇人不主祭，已承先君之正体，无疑於服重也。（《通典》八十九。）
　　妇从夫嫡，曾高祖母，正体所传，并有重，何疑其亡先後。（同上。）
　　◇为嫁母服
　　母子至亲，本无绝道，礼所亲者属也。出母得罪於父，犹追服周。若父卒母嫁，而反不服，则是子自绝其母，岂天理邪？宜与出母同制。按晋制，宁假二十五月，是终其心丧耳。（《通典》八十九。）
　　◇大功殇服
　　汉戴德云：「独谓父母为子昆弟相为」，当不如。郑以周亲为断。周亲七岁以下，容有缌麻之服，而不以缌麻服服之者，以其未及於礼，故有哭日之差耳。他亲有三殇之年，而降在无服者，此是服所不及，岂得先以日易月之例邪？戴逵虽欲申马难郑，而弥觉其踬，范甯难之，可谓当矣？按束析目《通论》无服之殇，云「礼，缌麻不服长殇，小功不服中殇，大功不为易月哭，唯齐乃备四殇焉。」凡云男二十而冠，三十而娶，女十五许嫁而笄，二十而出，并礼之大断。至於形智夙成，早堪冠娶，亦不限之二十矣。笄冠有成人之容，婚嫁有成人之事。郑玄曰：「殇年为大夫，乃不为殇，为士犹殇之。」今代则不然，受命出官，便同成人也。（《通典》九十一。）
　　◇同母异父昆弟大功服
　　自以同生成亲，继父同居，由有功而致服，二服之来，其礼乖殊。以为因继父而有服者，失之远矣。马昭曰：异父昆弟，恩系於母，不於继父。继父，绝族者也。母同生，故为亲者属，虽不同居，犹相为服。王肃以为从於继父而服，又言同居，乃失之远矣。」子游、狄仪，或言齐，或言大功，趋於轻重，不疑於有无也。《家语》之言，固所未信。子游古之习礼者也，从之不亦可乎？（《通典》九十一。）
　　◇小功成人服
　　传以同居为义，盖从夫谓之同室，以明亲近，非谓常须共居。设夫之从父昆弟，少长异乡，二妇亦有同室之义，闻而服之缌也。今人谓从父昆弟为同堂，取於此也。妇从夫服，降夫一等，故为夫之伯叔父大功，则知夫姑姊妹皆是从服。夫之昆弟无服，自别有义耳。非如徐邈之言出自恩纪者。（《通典》九十二。）
　　◇嫂叔服
　　蒋济、成粲，排弃圣贤经传，而苟虚树己说，可谓诬於礼矣。（《通典》九十二，蒋济以小功章娣姒妇。娣姒者，兄弟之妻相名也，相与皆小功。成粲云：嫂应有服，可从大功。）
　　◇缌麻服
　　《传》云：以名服，及云以名加，皆是先有其义故施以此名，寻名则义自见矣。外亲以缌断者，抑异姓以敦己族也。缌服既不足以申外甥外孙之情，故圣人因其有伸之义，而许其加也。外祖以尊加，从母以名加者，男女异长，伯季不同，由母於姊妹有相亲之近情，故许其因母名以加服。兄弟姊妹，同气之怀不异，故其服不得殊。由若同在他邦，小功加一等，而大功以上则不加也。（《通典》九十二。）
　　◇为父後出母更还服
　　为父後不服出母，为废祭也。母嫁而迎还，是子之私情。至於嫡子，不可废祭，锺毓率情而制服，非礼意也。《礼》云：「继母从为之服，非父後者也。」（《通典》九十四。）
　　◇继母亡前家子取丧柩去服
　　子当以父服为正。父若服以为妻，则子亦应服之如母。若父与去而不服，则子宜依继母出不服也。（《通典》九十四。）
　　◇矫公曜出母还不为服
　　临亡使子迎母，自是申子之私情耳。而此母自处不失礼，而子不用出母之服，非也。公曜不服，当矣。（《通典》九十四。）
　　◇父率继母还前亲子家继子为服
　　继子持服竟後乃去，不得谓之为遣。比之继母嫁，於情为安。（《通典》九十四。）
　　◇王式继母还前继子家式为服
　　式父许後妻之请，是无相责之情，不得谓之为遣妻。制服依礼，葬毕乃还家，积年方就前家子，比之继嫁，不亦可乎？然式是长子，则不得服继嫁以废祭。（《通典》九十四。）
　　◇亲母无党服继母党
　　母亡，礼应服其母之党，不服继母之党。不可以母党先已灭亡，而服继母之党。若服继母之党，则乱於己母之出也。（《通典》九十五。）
　　◇母出有继母非一当服次其母者
　　礼：己母被出，则服继母之党。继母虽亡，己犹自服，不得舍前以服後也，当如喜议，服次其母者之党也。（《通典》九十五，虞喜《通疑》曰：「纵有十继母，则当服次其母者之党也。」）
　　◇从母被出为从母兄弟服
　　出母绝族，唯亲者属，母子无绝道，馀亲不得有服，此礼之明文。褚所以服王，由乎周氏。王既绝周，不复服褚矣。褚何容独服王邪？礼有从无服而有服，盖是厌降所致，岂得与义绝者同乎？从母昆弟以名服者，盖明服之由，不关义绝之後。从母在王及与在庾，诚无以异。但在庾则绝王，故褚不得从亲者属而服王也。褚以王绝已故不服，何嫌褚母之出也，不服之理，各有其义者也。（《通典》九十五，晋王恺与褚粲两姨兄弟，王恺母被出，更嫁庾氏。後恺亡，粲疑於服。）
　　◇继嫡母党服
　　礼，嫡母之党徒从。徒从者，所从亡则已；嫡母虽有三四，应服见在者之党。但今人复服所生之党，则嫡母之党非复徒从，嫡虽没，犹宜服之。但外氏无二统，不可悉服，宜以始生所遇嫡母之党。若己生悉不及，宜服最後者之党也。（《通典》九十五。）
　　◇妻已亡为妻父母服
　　夫妻一体之亲，而谓妻之父母徒从，失之甚矣。言应服者，辩之己详。或疑外氏二统，则妻之父母，亦不宜二。意以为，母之两三，亲假不同，妻之三四，於己犹一，非其例也。（《通典》九十五。）
　　◇夫为祖曾祖高祖父母持重妻不从服
　　舅没则姑老，是授祭事於子妇。至於祖服，自以姑为嫡，所谓有嫡妇无嫡孙妇也。祖以嫡统唯一，故子妇尚存，其孙妇以下未得为嫡，犹以庶服之。孙妇及曾玄孙妇，自随夫服祖降一等，故宜周也。（《通典》九十六。）
　　◇出後还为本父服及追服所後父
　　尝为父子，爱敬兼加，岂得事改，便同疏族？方之继母嫁，於情为安。（《通典》九十六。）
　　◇出後子为本庶祖母服
　　庶子为父後，不得服其所生，以服废祭故也。已出伯父，即为祖嫡，何由得服父之所生乎？（《通典》九十六。）
　　◇为庶子後为庶祖母服
　　所後父若承祖後，则已不得服庶祖母也。父不承重，已得为庶祖母一周，庶无传祭，故不三年也。（《通典》九十六。）
　　◇为曾祖後服
　　间代取後，礼未之闻。宗圣，时王所命，以尊先圣，本不计数，恐不得引以为比也。（《通典》九十六，何琦议云，魏之宗圣，远继宣尼，此成比也，故云。）
　　◇并有父母丧练日居庐垩室
　　前丧既周，应毁庐为垩室，而後丧犹应居庐。古者受吊於庭阶，庐垩室自是寝处之所。今虽以庐垩室为丧位，然自异於经矣。母丧既练而父亡，为母伸服，乃问刘表诸儒及太始制，皆云「父亡未殡而祖亡，承祖嫡者，不敢服祖重，为不忍变於父在也。况父在之日，母久已亡，宁可以父亡而变之乎！」意谓立服之旨，皆定於始制之日。女子大功之末可嫁，既嫁，必不可五月而除其服，男子在周服之内，出为族人後，亦不可九月而除矣。父为大夫，子为父後，降伯叔父大功，或已两三月而父亡，宁可得伸服周乎？是知凡服皆以始制为断，唯有妇人於夫氏之亲，被遣义绝，出则除之。（《通典》九十七。）
　　◇父未殡祖亡服
　　礼云：「三日而不生，亦不生矣。」故君薨未殓，入门，升自阼阶，明以生奉之也。父亡未殡，同之平存，是父为传重正主，己摄行事，事无所阙。虞喜何谓无倚庐乎？孝子之所寝处，不关於主，阙之何嫌？若祖为国君，五属皆斩，则孙无独周之义。按贺循所记，谓大夫士也。（《通典》九十七。）
　　◇父丧内祖亡作二主立庐
　　父丧内祖又亡，则应兼主二丧。今代以庐为受吊之处，则立二庐是也。人为父丧来吊，则往父庐之所。若为祖丧来吊，则往祖庐之所。（《通典》九十七。）
　　◇长殇中殇变三年葛
