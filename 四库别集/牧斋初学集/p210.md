<!-- { "loadSidebar": true } -->
    自两制专属馆阁，而赠祭诰文及武官恩命诰敕房办事者，据为职掌。天启元年，余当外制，中书撰冯庶子赠官诰，鄙俚不典，有“抱明月而长终”之语，余信笔为改窜。自后大臣子弟，欲表章先德，相率来请，余受其辞而却其币。中书恚余侵官，往诉于中堂。中堂唯唯，余不与置辨也。迨今上初，褒赠应山诸公制词，皆出词林，历数年而吾邑许祭酒以撰高忠宪制左官。盖中书抉摘其制语，献之韩城，藉手以报东门之役。韩城喜于斥许，初不问故事云何，而许亦未悉余之为始祸也。穆庙初，高文襄当国，归熙甫以仆丞管制敕，一时赠祭文尔雅可观。厥后办事者多用乙科阑入，阁中亦视为故纸，不复简括。制词日陋，王言日轻。间与诸老言之，相视目笑而已。於乎！亦可为一慨也。 
    壬午长至后五日记。 

  
初学集卷九十四 
    ○外制（四） 

（工科给事中魏大中授征仕郎） 
    敕曰：朕运抚多艰，助求小毖。历选贤俊，充斥谏垣。安得公忠体国之臣，参错其间，使风声凛然，而国是以定与？具官魏大中，恭敬温文，弘深肃括。蔚为民誉，久在使垣。周爰咨诹载驱英。琐闱晋列，封驳有闻。盖尔有正色寡言之风，而怀淡然无我之志。受宠有忧色，纳忠多苦言。居无堕替之容，进无扳援之党。先资之献，视彼周行；而如结之心，形于入告。朕有嘉焉，乃以覃恩授具阶。於戏！辟门伊始，纳牖惟人。以缁衣巷伯之思，励其素节；以弹冠振衣之想，立我新朝。诵虞人之箴，尔尚输忠于辛甲；以郑公为镜，余将取法于贞观。益勉辰告之猷，无负夕郎之拜。 

    △妻钱氏封孺人 
    敕曰：士淡然孤贞，穷通一节，何暇问室家乎？然而北门之叹，未免上闻，则相贰之贤，盖亦砥节之资也。具官某妻某氏，颂图叶德，枣栗告虔。奉白发以服劳，辛勤生死；却丹华而攻苦，黾勉岁时。迨通籍之有年，益负屏而相励。夜行多畏，凛然行露之防；辰告有章，宛尔因风之儆。如兹媲德，何靳分荣。兹特封为孺人。阙狄之章，尚频仍于殊锡；素沙之德，知不改其生平。 

    △父邦直先赠奉职郎行人司行人加赠征仕郎工科给事中 
    敕曰：士有沉冥没世，身不出一亩之宫，而束修砥行，以见于后，斯所谓乡先生没世而可祭于社者与？朕思式而表之，矧其有子。赠具官某，乃具官某之父，人之逸民，天之君子。内行纯备，俨介圭之有章；至德可师，扇和风而被物。因心制行，非有使然；博喻为师，是亦为政。乃其式谷于尔子，盖皆模范以古人。青简犹新，指须眉而激劝；丹心未死，按图像以考求。攻木之教有闻，匪石之心不改。是用赠具阶官。于古有曜，宜揭德以振华；非朕敢私，用厉世而磨钝。 

    △母蒋氏赠孺人 
    敕曰：敬姜不尝称乎：君子能劳，后世有继。夫爱其子而劳之，不若劳其身者之以身教也。尔某氏，乃具官某之母，性闲图史，训奉姆师。操荼蓼以为心，习井舂而作苦。抱丝贸布，勤败杼以相夫；拜食易衣，市遗编而教子。劬躬已逝，娠贤有闻。封驳禁闱，尚想指陈于画荻；隐忧琐闼，终怀手泽于断机。兹特赠为孺人。庶几释孝子之悲，亦以章女宗之德。 

    （工科给事中方有度授征仕郎） 
    敕曰：朕博求俊，广置言官。班行载盈，临朝发叹。思见正色谠言之士，以几镇浮疏秽之风。苟得其人，中我兹选。国有彝典，先以训辞。具官某，风操端庄，言行谨直。肃然清庙之器，粹然孚尹之姿。为令廉能，冠于泽、潞，报政优异，擢在谏垣。既明且清，其言不愧乎先正；允文而静，立朝有慕乎前修。君子之德风，曰不流而不倚；吉人之辞寡，盖有脊而有伦。乃以覃恩授具阶。於戏！国家以得人为强，若虎豹之卫藜藿；以一言取重，若Δ之解嫌疑。故崔公发言，则淄青惭服；而汲直在内，则淮南寝谋。尔其以靖共正直为倡，余岂以蜩螗沸羹为患。钦余时命，慎乃攸司。 

    △妻闵氏仍前赠 
    敕曰：夫妇之义，始乎人伦。故《谷风》有御穷之悲，而《鸡鸣》致偕老之祝。朕于臣子，盖深叹之。具官某妻赠孺人某氏，秉是彝，作其内治。夙兴夜寐，躬濯扌既以有虔；朝齑暮盐，服井舂而不解。吁其悲矣！胡不永年？中夜傍徨，尚想牛衣之感涕；日月逾迈，谁其翟以来朝？兹仍赠为孺人。尚有闻于管彤，知无憾于宿草。 

    △继妻张氏仍前赠 
    敕曰：为吾志义之臣，服官廉辨，有事殿中，则其相助之贤，攻苦而食贫者，亦已勤矣。朕有愍册，其何忍遗？具官某继妻赠孺人张氏，既静而颛，终温且惠。箴图之训，学于先姑；洗腆之供，及于再世。竭黾勉而相读，珥无光辉；躬操作而之官，衣犹穿弊。光尘已往，仪度有存。治业寝门，儆戒尚思夫行露；上章琐闼，风规弥感于视星。兹仍赠为孺人。不独慰夫子之心，亦以章女宗之范。 

    △父恒先赠文林郎山西潞安府长治县知县加赠征仕郎工科给事中 
    敕曰：国计莫先于树人，家修必本于种德。树人如积谷，以既获为成功；种德如力田，以勤敷为能事。肆我琐闼，粤有贤臣。原本先人，著之书命。赠具官某，乃具官某之父，器资恢杰，德性温文。孝养厥亲，牵车牛而服贾；好行其德，解服骖以恤贫。笃厚深中，与人无岸之异；感概立节，行己在儒侠之间。不赢其躬，以昌厥子。高吾门可容驷马，既有征于里闾；度其旁可置万家，诚何恨于泉壤？是用加赠具阶官。於戏！或源或委，宜食报于先河；尔炽尔昌，尚流光于后裔。 

    △母程氏仍前赠 
    敕曰：《麟趾》之诗，咏公子信厚之德，而原本于后妃。国家之治，所以仁及草木也。我有贤臣，追念慈训。娠贤焘后，余宠嘉之。赠孺人某氏，乃具官某之母，天性钟慈，女图叶矩。易衣并日，俭共迄于没身；洗腆盛，勤劳萃于十指。慈和蔼于媪御，颛静化于闺门。发其长祥，笃生尔子。无险讠皮私谒之念，似其母仪；有不践不履之仁，本于胎教。兹仍赠为孺人。《关雎》之应，既有闻于尔身；《麟趾》之征，尚茂著于尔后。 

    （刑科给事中薛大中授征仕郎） 
    敕曰：有事殿内之臣，吾所为职谏诤，资规益者也。苟得其人，咫尺丹陛，执简却立，朝右屏息，而人主动容，其责任顾不重与？具官某，器资恢杰，风力肃明。早以长才，试于为邑；屡居上考，擢在谏垣。当羽书交至之时，兼国论纷纭之日。悉心条奏，信志敷陈。画地聚图，有言必底于可绩；正绳直笔，无论不期于矫时。甫践月请之班，已著日闻之效。乃以覃恩授具阶。在昔三原，粤有前哲。奏牍流播，炳若丹青。尔生于其乡，亦有瞽宗之思乎？惟笃诚可以继前修，惟博达可以经世务。尔必勉之，无姑求贤于世之君子而足也。则余汝嘉。 

    △妻秦氏仍前封 
    敕曰：《周官》之以六计弊群吏，莫不以廉为主。然而士君子之能廉，多始于家室。《北门》叹交谪，而《家人》利女贞，斯可以观矣。具官某继妻封孺人某氏，环佩应图，衡规合德。恭大慈小，朝齑暮盐。自誓以裙布之风，佐夫为清白之吏。突烟朝冷，坐看釜甑之生尘；铃索夜阑，共喜寝门之如水。清班既践，内美滋彰。兹仍封为孺人。服训辞，永绥福履。益勉夜央之问，用襄辰告之猷。 

    △父约封文林郎河南归德府宁陵县知县赠征仕郎刑科给事中 
    敕曰：《易》称积善馀庆，传言德厚流光。故阴德之门，必高于后；而祥刑之策，或授于先。挹彼注兹，盖天道使然也。封具官某，乃具官某之父，饬躬厉行，陈义本仁。矩行规言，师孝友于千古；春华秋实，备文行于一身。折节以为善于家，倾赀以好施于国。流离载道，望之如归；饥寒塞门，待以举火。敦六行以重任恤，既以仁厚起家；本六计之弊廉能，又以清白训子。凡此象贤之美，谁非燕翼之诒？是用加赠具阶官。於乎！鸿羽为仪，大显于堂坊之后；虎贲犹在，试观于殿陛之间。 

    （户科给事中史孔吉授征仕郎） 
    敕曰：昔称王仲舒为拾遗，秀出班行，乃动帝目。盖有事殿内之臣，密侍琐闼，风流吐茹，皆有献替，非独能言而已。具官某，经术湛深，器纯茂。发迹贤科，两宰剧邑。所至治理，风绩炳然。迨登谏垣，封章屡上。论事以和衷为准，筹边以竭泽为忧。策皆便时，言可底绩。至于进止雍颂，敷奏详雅，如良璧之有邸，而精金之有声。朕临朝顾视，念彼周行。先民之风，蔼然犹在。若尔者，可以为天子法从之臣矣。兹以覃恩授具阶。夫给事中在帝左右，古多用履素立德者为之，而后世徒以为言官而已。朕今欲使封驳凛然，殿陛动色。谏官之势不轻，而朝廷日重，其所以望尔者远矣。静共尔位，勿替朕命，尔其念哉！ 

    △妻蒋氏仍前封 
    敕曰：妇人之贵，从夫者也。倘从其贵，不从其贤，则翟之荣不光，而缟綦之思弥苦已。具官某妻封孺人某氏，环佩应图，琬琰合德。异宿肉，则舅姑忘贫；荆布操作，则家人屏贵。惟兹冰玉之姿，迄无初终之异。夫妇之间，宛如宾友。媲贤如是，不已难乎？兹仍封为孺人。服此休命，不替素风。萧然琐闼之游，何异鹿门之隐？ 

    △父馀道先封文林郎福建建宁府崇安县知县加封征仕郎户科给事中 
    敕曰：师道立则善人多。善为人师者，有相于国家之养士者也。而食报于其后，又何疑乎？封具官某，乃具官某之父，孝友成性，温栗比德。家传载廉之石，菽水为叹；庭生交让之木，冠衣相代。嗟数奇而不偶，能博喻以为师。不收楚之威，益衍菁莪之泽。遐不作人，施及其子。今尔子缵言励行，蔚为宝臣，是则尔之成劳也。是用加封具阶官。尔方白首穷经，岂知章服之荣，有以加于韦布乎？先河后海，国家崇本之道宜尔，尔其善承之。 

    △母潘氏仍前封 
