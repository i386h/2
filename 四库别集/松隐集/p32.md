<!-- { "loadSidebar": true } -->
　　维师仙志醇诚自斸髪为时英兮诵华严俨上乘推至要悟后生兮以昔契见帝庭膝前席蔼休声兮统方袍僧极称既遇合志弗矜兮立精庐圆觉名保愿王香惟馨兮谓时哉永厥龄忽去来隔幽明兮上恩渥号益増窆于塔孰与京兮噫方外有哀荣千载下视斯铭兮







　　松隠集巻三十五
　　钦定四库全书
　　松隠集卷三十六　　　　　宋　曹勋　撰墓铭
　　永嘉郡太夫人唐氏墓铭
　　绍兴二十年三月二十二日永嘉郡太夫人唐氏终于赐第夫人实大内媫妤之祖母内出车马临奠恩防隆渥极一时之哀荣夫人颍昌府长社人内殿崇班唐禧第五女年十七归果州团练使刘公讳从逺夫人禀性慈仁接物惠下得温温恭人之道方其在家也事父母以孝职女功以谨见兄弟不逾阈闺范懿徳蔼于宗族既归团练公事舅姑以恭奉夫以礼举案之际相与如賔娣姒婣睦称为孝妇且复钦老慈幼厚人薄巳澣衣菲食梱内肃然畧无世间脂粉态戚疏则效僚友知劝薰莸他类平日阙传训者惭戢自贬无司晨索家之疵后闻父母丧累日不食毁瘠几于殒絶儿女泣止之始少亲浆粥其于追惟若将终身士夫增异焉政和壬辰间团练公监信州永丰县税甘露降于防事前两松之上凝结光莹大者如珠细者如雾取而咀味甘若饴蜜纷泊杂坠殆逾四旬州将异其事剡章上达君相嘉叹人皆谓夫人调防内外淑性一如众情賛美声凌浮云感召所致然非诚信结于人格于神见于物则未易曲臻上瑞天意何炳炳耶初团练公病夫人躬亲药饵至连月不觧衣后时而饭当暑而燎以身祈祷及不起疾哀摧茍存不御涂泽外除之后缟服齐素诵佛书累年日勤香火靣垢服弊不废常徳又专教诸子力学应进士科三迁而至道不愧孟邻诸子克副其意皆跻显仕相勉致誉于搢绅效见明矣夫人奉苹藻之荐尤尽诚畏每经时祭则终日夕不懈煎和盥涤丰洁品羞隆暑沍寒细大必亲每语子弟曰为人后者尽瘁嗣孙之职犹不足以答劬劳况时思之际可轻事死之道耶其家遵以为始训弗敢弭忘平居不杀物命欲去荤血多菜食不以厚味易其介自哀疚之余益亲内典世道众务莫能萦拂其心惟闻人疾苦恻隠而覆防之若隣里有丧亦为挥涕艰于送死者出财以赒其急足于用度者丰具以尽其礼葢仁心出乎天性果繇衍庆女孙入嫔宸极有辅佐之贤处贵轸物尤袭其慈孝致一门鼎贵身封小君天假上夀克答淑谨卷耳樛木化被寖广岂不有自夫人初以长男陞朝遇郊祀封孺人继以媫妤进封永嘉郡太夫人享年八十有五视聼聪明歩武轻强不资扶掖虽卧病逾月神识不乱怡然而逝类有道者团练公先夫人廿二年卒有子男四人长曰懋任右武大夫贵州刺史两浙西路马歩军副都縂管曰懃承节郎特添差干办仪鸾司曰愿承节郎特添差干办驰坊曰悟正幼修梵行祝发受具戒为右街鉴义赐紫定慧圎明大师女一人适敦武郎左宗彦孙女二人长即大内媫妤次适校尉张文中孙男三人允升阁门宣賛舍人干办御辇院允中承节郎允恭未仕曾孙一人早亡以是年五月丙子朔二十七日壬寅于临安府钱塘县所赐褒亲崇夀院祔团练公之次礼也尝谓贤母之承家亦希出于时本其威慈不偏陶成子孙以膺明代之选千万年尚有耿光如懋居戚里之懿犹敦旧学同气燕居以诗礼相传媫妤以妇政嫔风克宣隂教义形熊槛为履常之域则贤母积习之应神所祐者固将奕世是知希出之人其节必异书传所载才一二数不止当世企羡亦信史所喜而垂为令则也某跂慕有素防懋泣血见属乃次叙其行事而铭之曰
　　猗嗟夫人其先颍濵秀着闺房义动搢绅作配彭城惟礼惟孝诜诜芝兰世知其教内助孚允僚友格思所渐既广化悍为慈妇容母仪是为衡鉴施及六姻以则以范气薰神格甘露宵零郡举孝感达于帝庭众谓柔仪旁縁上瑞瀼瀼所居前瞻无愧信以志达事逐和宣史牒载光朝右嘉焉况禀专静奉上率下克肇令绪闗睢之化女孙二人承光紫宸避辇题扇懿徳日新奉真好生宜被夀考殁享至荣一时焕耀赐以安宅凤山之隂川陆秀鬰气象靓深夜台弗晨永贲不朽辅翊昌旦益庆厥后
　　董太尉墓志
　　乾道元年七月九日董公终于私第皇帝闻讣惊悼赐水银龙脑以殓太上皇帝加赐秘器赙赠等人以为哀荣公讳仲永字徳之世为开封人曾祖居正故赠左金
　　吾卫将军【阙】　　　　　　　祖之纯故任中卫大夫康州观察使祖妣安康郡夫人任氏父舜臣故赠宁逺军节度使少保妣福国夫人郑氏公幼而端谨不为儿嬉事便若成人父母待之不与诸子等特所钟爱宁逺君经郊恩奏授入内内侍省左班殿直年在髫齓连丁家艰哀恸过情形体骨立亲旧勉以门户大事方且在已何至毁瘠若此始就苫次政和二年服除入直禁省时方十四嵗就职未几防禁掖火公挺身扑防人甚壮之功最迁右侍禁钦宗覃恩转西头供奉官光尧夀圣太上皇帝御图于应天转东头供奉官建炎二年扈从至维扬转修武郎兼睿思殿祗应奉殿中益自刻励蚤夜不懈渡江而南劳能为多迁敦武郎绍兴初干办延福宫腾踔之基皆自公始公乃谦以自牧谓耆宿在其后丐闲归吏部铨寓居苏台后二年上思其屡试繁剧除干办后苑以起之次年迁天章阁兼翰林司驰坊经奉上显仁皇太后册寳典司内中仪范迁官一等继修制中宫册寳及受册恩并迁至武功大夫遥郡刺史改干办钧容直时乐府草创公整齐钧奏绵蕝庆礼箫韶悉备律吕和雅上喜其克谐亦迁秩焉后因专发机速邮逓既不稽迟又无差舛特转团练使改钤辖教坊寻擢内东门司主管嗣圣潜邱迁承元殿神御赴景灵宫苐赏居多亟升横列再经中宫谒家庙转左武大夫年劳增御侮再陞亷察又三年干办御药院四年除昭庆军承宣使实绍兴二十六年也嵗中带御器械经三嵗除内侍省押班兼亲贤宅是冬迁入内内侍省押班因自谓曰材本孤逺躐寘省庭极职之下岂宜乆处即引疾丐退授提举佑神观未几上圣龙飞太上頥神宫宇以公勤旧命提防徳夀宫才二年复求奉内祠遂如归休之心方与同志访寻云水择山林佳处为终年之防忽感河鱼疾一朝夕间便觉委顿亲旧环绕力以药石针艾拯救公正坐若屛絶念虑防诵心经稍不闻喘息则已逝矣享年六十二公娶赵氏尚食奉御舜贤之女治家严而有礼梱内之政晏如也先公卒男三人长曰原忠训郎閤门祗早亡次曰夀宁入内内侍省髙品以疾废季曰夀祺见任武翼郎兼阁门宣賛舍人干办御前忠佐军头引见司女九人长适武翼郎权发遣两浙西路兵马钤辖赵伯驹次适修武郎阁门祗沈衎武徳郎卢师忠忠训郎郭忠髙椿保义郎杨大亨承节郎萧曛赖嗣昌成忠郎姚谔孙男三人曰珏曰珪保义郎曰璟承节郎孙女三人皆幼即以是年八月十四日庚寅于临安府钱塘县履泰乡赐寺净严佛刹合夫人之域礼也公天资仁厚赋性敏逹歴事四朝夷险一致恩礼每加优渥服勤益殚夙夜始终富贵无矜伐之色周旋禁省有谨畏之称领职不懈办事约已轻财好施周人之急有苦必济片善不遗为之恐不力闻之惟恐后四方贫乏客寓疾病者皆投诚倚办出囊中万数创浮圗营佛庙预置絮袄褚衾囷廪积粟遇冬月即宻遗饥冻之民嵗终徃徃自亦无余闾阎有男女婚嫁贫不能成礼者必装以遣之仕至铨曹有无粮以日给及已受成命而无仆马费者悉出财以赒其用识与不识皆与之至若贫病于旅邱必先济以财然后遣医疗疾日问安否或道路死而未殓必与棺椁衣衾遣亲信葬藏之又创一净坊在城东曰因果院凡遗骸暴露专用归之嵗时斋设经呪令僧追荐里巷间不能营口腹或不起疾皆指董门为归公应之裕如未始自徳也至闻他郡邑有营善之众必持香茗经卷及供僧之奉专介馈遗用劝其勤以是善类无逺近宗之昔嵗淮甸民被兵刃士死战阵公书度人经金刚经刻五大石幢分峙江淮间曰草木风雨助二经之音亦可超度亡魂其设意慈爱盖众人思虑素所不及者公自幼喜学问然不求甚觧末年嗜易得邵康节之学辟室名安乐窝主上为亲御翰墨书榜以赐又希董奉君营小圃曰杏庄日与賔客炷香瀹茗佳时觞咏放懐杯酒偶或无侣则不操匕筯名山胜地命驾亟行千里之逺裹粮不惮遇仙佛道塲必作严供而廻手书佛经满四大部藏其他经呪镂板印施莫可数计自号湛然居士比嵗薄歉死于疫疠者众公隠然兴懐思有以荐防之大具普博之供为水陆于四名刹凡经中秘宻语可资冥福者悉刋印焚化是縁未竟公有长夜之痛士大夫及逺近之人无不嗟惜以公仁心感于四众深且厚也先是公去嵗方燕坐忽命壻髙椿执笔书曰吾开封人父祖皆显仕祖母任氏介玉之亲母郑氏子约之妹居于东都甘泉坊小货行自幼从学事佛修种种功徳无不感应政和入仕所经变故皆全身逺祸以重佛道书经之力副以偈曰年次甲申无着无尘心中了了道徳全真命藏箧笥中当时固疑其言至啓手足求其行事果得证明乃预知大期人增异之介玉子约皆当代北司名臣云葬有日夀祺持赵伯驹所记公歴官行实泣以见深幸为先君铭于幽阡庶信后人而尽子道泣涕不止仆辱公乆要甚喜其仁心不可他辞于是尽载所记文不加防系之以铭曰
　　猗嗟董公蔼着仁风逮事四朝惟勤惟恭秉操玉立遇物心通四十年间仁化在中束髪筮仕入侍殿阁一节以趋中外咸乐回禄偶煽扑防祗恪自尔简在繁剧是托建炎御极被遇殊专给事严秘军檄兼宣縂治钧奏备乐闻天宫苑华要峻从内迁复以劳能职供神殿日在众务冠佩不燕遂擢东扉时谓更练序进省闼力丐祠馆天子悯之赐以优防静寄山房放意林邱忘懐觞咏莫间朋俦为善不足力继前修防孤拯贫济饥念死扶生疗疾送终掩胔无告寒士道人禅子弗间市道率若在已以身方暍急人之烦以我履霜知人之寒想望矜嗟施不为难棺殓衣被蓄以赴艰成性存存黙契深造数得方外至言妙道脱屣之际屈伸臂了方恨无语遗辞在藁呜呼仁人世善毕臻夀拟松髙倐忽春云净严赐刹哀哉髙坟无愧俯仰尚鉴斯文
　　郑门司墓铭
