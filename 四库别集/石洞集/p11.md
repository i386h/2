<!-- { "loadSidebar": true } -->
　　贡赋迩来虽重其名不烦大较纲有二曰银曰米其目有四为钞有官民田地之税焉折银以解有官民田地之租焉并米以征又有商之正办以银又有局之带办以银为粮官田地者全以银民田地者半以米俱有耗有户口之盐米有河泊之鱼米皆以银闰月有加为课自粮钞各课外有桑课其疋有盐课其引有匠课其役今桑征于税而盐输价匠代班各以银为料有额办有岁办有杂办凡以银其诸以米者惟崇武永宁金门三仓实征而已可条其目而彚书之钞夏税官民各若干各折银有几秋租官民各若干征米若干浮若干实折银有几粮原若干增若干浮若干官以银若干民以银若干又以米若干盐米鱼米各若干并闰折银有几课各丁米若干引银班银各有几料丁米各若干共解银有几乃通纂其数它姑勿详 
　　鱼课虽有专司迩之讼者实繁由版籍乆阙易以诬诳故耳原额八澚澚有甲当书某澚某甲某户有某处某业米若干隠者予核登答簿而罪焉有业而未籍者及原无籍而业者可告余酌之以抵一二无征者 
　　盐之额办盐官司之户口则辖于县已具贡赋条内其团若干其盘若干其受田经鹾司厘当民役若干亦宜録之以核其稽避者匠既奉例纳价则县颛课之矣迩之有为无存为絶在为逃壮为幼者甚多可悉数其户及其岁之所纳者 
　　力役出于力也故身有役为里正为乡老为甲首为戸丁以追征以勾摄以供办正役也迩来征以米繁矣又雇而且征至移而它用之有饷银焉有纲银焉有兵银焉有驿银焉有徭银焉丁以银米以银则各役虽繁惟银办之矣苟其数靡稽吏胥因而出没之则民之奔命者其膏血之浚日甚今书里凡几图图凡几甲丁几何米几何共计几何饷若干项纲若干项兵若干项驿若干项徭若干项余凭以稽而省节之焉 
　　驿传自元年来变为官募符节既严关支又谨民宜称便乃讦告驿传者多岂非有豪猾苦之乎其实陈之为尔究治若兵饷纲徭等既有定规母容轻议倘有未便不过数之未清为吏胥所舞亦有里正縁以需索坐此民日愁苦耳既登其数则五尺之童可适庭输纳而莫之敢欺矣 
　　夫城池之重不特县中也若崇武所有之若巡检司有之及关寨墩台市镇土堡所系匪轻况有警之后乎亟记其建设之年并其缮修之次或何处险隘当设或何处崩颓当修屯某聚也某方之保障守某闗也某方之咽喉于某而登之远可以望几里于某而集之近可以召几里某为寇所出入之路某为盗所聚散之区纚纚陈之安无忘危可也 
　　高皇帝制里有耆老皆里所推择者可约乎里即谓之正可保乎里即谓之长盖兼之矣迩之听役者不足取重有司故有司贱之又设保长约正之名不知制具存也余复厥初延访父老躬宴劳之与共为理考制父老所居旌善申明亭匪邑然也里皆有之今废乆矣乃行乡约多栖佛老之宫丛祠之宇非所以令众庶兴也兹宜量其都之大小道之远近酌为一区有佛老之宫丛祠之宇即正其名倘无当剏何区费将安出务其中可亭居父老行事地之大者旁为塾后为仓小者别剙大都须两亭者听 
　　自邑学有籍余与博士先生司之第乡校久废何以羣子弟哉里有亭亭有塾矣乡聚有小大子弟有多寡当几区从便务使比屋弦诵可也 
　　仓名预备所以防匮崇武以军待哺不废邑与学者虽废然官吏师生实有常给也惟预备名存而未尝储谷久矣且近有明旨定立谷数余将取赎锾如其数储之又欲各社置仓以便都中之待哺者但今之费何出而后之谷何处耶 
　　今保甲古之遗法匪直亲睦亦相纠察迩者有司屡奉明旨行之民尚未信恐或因而扰之耳知县甚拙但此心民或信之兹申乡约以重风化若有一人弗与是自外于王化也知县愍之欲尽稽其数十岁以上及耄耋咸在非将役之盖不敢遗乎老幼也当书某处几家某家几人某人何为或世居焉或寄居焉比邻而次或十或十以上为甲又合而编某甲为甲某甲乙之计甲共若干家共若干丁共若干又错而综都几姓姓几族族长一人为宗亦以多寡为次族之畸零户之流寓者附凡二帙一县考之一约正详之有隠者举不举至有词于庭稽帙无名者不问其为人所讼者尤加罪之且罪今所书及约正之不举者 
　　稽初制甲有十里之长统之矣总甲之役为机兵未设藉之巡警而或为守御计也乃酿沙寇之变闽事之鉴岂远哉今县有机兵乡有保甲矣此役未罢凡官司至辄有迎送之繁则于闾阎间能无科索之扰者乎意将罢之又以法沿巳乆即统于约正而籍其数与名 
　　凡饥饿于我土地耻也尔邻里乡党岂无疲癃残疾颠连无告之人乎能周周之不能周者送存恤院月给米布毋令愁叹之声郁于穷阎也嗟夫春至矣礼当掩骼有暴之中野乆不能葬者乎可醵钱葬之不能者告 
　　神庙载在祠典者其宇或乆坏当修其地或久侵当复各明具之又各里有社坛焉有厉坛焉所以为民祈报且仁鬼之无归者使不为祟今多芜没矣即各着其存毁及当修复之故余不在祀典如寺观之类详开其神何名宇几区及地之丈尺若干废者如之 
　　夫风俗大槩予知之矣但各乡详之则可以辨同异有善固书未善勿讳移风易俗之筴尤所乐闻 
　　葢气候因地殊齐邑有枕山者有负海者山有向背海有盈虚而气候因之故有多风多阴多暑多寒之异袭水土者详之告余以时节宣 
　　潮汐利于渔盐甚大但斥卤之田则稍防之耳邑东南环海以潮为家矣但有潮至者有潮不至者有潮半至者有朔望潮始至者有利潮至者有不利潮至者率告余知澚中舟若干如式与否参澚甲而丈尺之以告否者连坐 
　　灾祥系民非细故也迩来水旱民频频苦矣尔罹其殃当详其故 
　　人物之系于乡尚矣以其品隲者定也缙绅先生予既知之若子孝孙顺夫义妇节及抱徳而隠者无其人乎其具之弟子员社学师亦具之凡技艺有足述者亦具之科第贡荐貤封掾职亦存其数 
　　惠才薮也词翰宜煜然耳邑志不多载非阙典与余将裒而梓之以征邑之文献倘未周知亟请于乡先生及弟子员之博古者且以商诸图籍之故 
　　问弟子陈瀚洪进隆陈锷江贽卿 
　　夫画里图为地方计此邑为之自不佞始稍有弗核曷以传信亹亹设问烦乡老里正亦甚劳苦而图之矣其要领肯綮殊未之得也乃案谍郡志有新县志有续共四种不概余心者有矣敢条刺其八于诸生幸刺经之暇披图校之广轮原本经纪连属合并疆域险要方画之大者条对 
　　郡志南北袤一百五里东西广七十五里余初问父老据邑志纵九十里横八十里谓邑先人谙之矣邑志与郡同者惟南至北镇若北界仙游西南达晋江郡志槩指邻封邑志稍同西维郡志指其地又殊其它三隅不及邑志详各都所指者大概同二志今而图之则方向异其纵横之数符之或难矣所见各殊恶乎定之 
　　山川大纪志大较可知也但各志与图亦有当辨者邑志以山分三纪中纪县治所负其云自晋江卢田之东循芹岭东行至鸡笼山又东至三髻山又东少北至大帽山其南为云峰循后呉岭东平卧龙以至螺峰而县治负之以三髻而大帽云峰也郡志自仙游大小尖而南行至三髻为县界是县之山皆自三髻行也又云大小尖至县界大帽山南行三十里分为三支中支南行二十里许为云峰山又南为东平又南为螺山县治负焉大帽右支分为三髻山又云云峰山分自三髻似以大帽而三髻又云三髻而云峰也且大帽南至云峰不十里其叙五十里谩言矣邑志北纪循日曝岭为观音山其北为涂岭白水东驰以至于海其南至五公山是观音山者北纪三分之镇也志在六都乃以菱溪发源于此后悬锺悬锺在极西北菱溪自晋江入至十一都而南下四五都六都亦非其委也郡志在县西北三十里今各图在十一都者或是矣邑志南纪循螃蠏岭至田船报劬抵洛阳江又以鹳堂山在报劬山南佛通山在鹳堂山南脊脉相望至佛通山而止郡志亦以三髻山分为二支其一西驰为报劬覆船鹳堂诸山至洛阳江其一逶迤丛山至盘龙山考郡志鹳堂佛通皆在十八都中间有沙溪断之则至报劬覆船而下止矣其鹳堂等山志谓不与众山接似自盘龙支分安可谓脊脉相循乎夫山如此则水可知凡各都者宜详辨之 
　　夫图以椠仅不满尺宁畧于山水所当详故罗太史舆图水之文盈楮盖其分合断连则山界于其中矣其为全图山惟五岳及一二水自四渎外无所不具有以也若夫或冈或坡二水背流志之称脊脉者误之则山脉断而水纪乱然其乱于志者不能无亦因无图而志弗核耳邑西充溪宜入傅埭郡志入添奇港邑志改之黄坑溪宜入洴州埭郡志入马山埭邑志蹈之南方溪之远者莫过于洋坑郡新志始纪之则旧之阙者或多矣郡志叙川四港叙潮四澚其纪潮入而不载洛阳江邑志载之其云由岱屿入者西至凤山而白崎而马山入洛阳江当先白﨑而凤山马山其它多与图异者孰得其当也 
　　昔人之分都序而联之其数自左旋后遶而右复左邑人言其循环巻然如蠡盘蛇伏故三十四都与一都仅隔四五里首尾应故也然二十四都与二十五都断二十七都与二十八都断其故余不知之大较则若循环然夫都三十有四今唯二十七耳盖因十九者二并为一十一者三并为一十七者四并为一其原固有九今在版籍者三也然地之分合无定安知它日之不离析乎故从今籍而旧界存之都之并析了然而其序亦弗阙矣 
　　域民以封疆故都各有界或以山或以水山水跨于两界四隅者彼此各指之可也然其阴阳亦各有办焉若夫平原自有条理故图命画界盖非漫然矣苟界靡定而志亦无征松洋或以在二十九或以在二十五笔山或以在二十八或以在二十九郡新旧志各不同也界定于今后乃画一据各图之界亦有淆者如山川连属各书可也岂于所居聚亦两存之乎所通者道涂各图而贯之可矣 
　　险塞重务邑志有三寨郡新志有四曰青山寨寨在崇武城北误以青山之斥堠为寨也郡志二十二斥堠邑志二十三曰黄﨑郡志无之盖误以青山为黄崎而青山固自有斥堠也自嘉靖未海防重矣故檄各巡司先定厥向叙陆涂至县若干里乃纪水路以大槩计之至县某所某司及某墩某寨近属某江某澚若干里旁及外县所司兵船防汛之地兼以潮汐为凖或半潮至或一潮至或几潮至外洋某有礁某有屿并内港砂渚之屈曲多少又某贼船常过某贼船常登某南北风可泊某东西风可避何风至某最速何风至某最迟及一切险要缓急某寨当缮某墩巳废并修筑防守之策恐其猝未能对幸为延海滨故老问之 
　　全图简之者方策限之矣各图宜详载之藩之图异郡郡之图异邑则邑之图各都亦宜异之矣至界外循环当书某聚庶合成之如纶之缗乃椁其中之广轮屈曲交错勿有异鉴之小者貌虽因之其本貌未尝改若小而大之不见烛之影形乎善史者丈尺者或缩方寸者或赢惟其似之而己今之登于全图者大小各有所限至于各图则目方几里不拘一律必盈其方策也 
