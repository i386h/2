<!-- { "loadSidebar": true } -->
　　臣闻朝廷援杨溥故事起复李贤顷承天问赐对大廷亲置首选毎自感励思酬奬遇凡圣学大要君道急务朝政阙失纪纲废弛官吏贪酷生灵愁苦风俗败壊士气委靡兵戈扰攘饥馑荐臻提其纲领疏其节目状其情实探其根源为万言书献于陛下以舒天下之望以酬陛下之恩顾筮仕未久谙练未深而又庙堂大臣百僚庶采必有忧臣之所深忧言臣之所欲言行臣之所欲行臣以疎逺骤进之人恐蹈冒言越职之罪是以心虽懐忧口不敢言口虽欲言时未暇及此臣之罪也亦臣之分也乃者李贤遭丧之时朝廷下起复之命臣窃谓李贤大臣起复大事纲常所关风化所系天下所瞻后世所监左右侍从给舍台官有知义理不顾流俗必陈正论以扶纲常是用缄黙因循至今言虽若迂所关甚大事虽若缓所系甚切由前数事臣既未暇陈由此一事臣又未敢论是乃偷合苟容之徒非有忠君爱国之心固非陛下求臣之本心亦非愚臣报陛下之夙愿也虽越职忤义君子所嫌未同而言圣人不与然先王立制时政有失庶人工艺犹得匡谏况臣偹员近侍蒙恩深重扶植纲常臣之志也披写悃愤臣之忠也惟陛下亮之伏读圣策有曰朕夙夜惓惓欲正大纲举万目使人伦明于上风俗厚于下陛下是言真可为国家扶纲常为天地立民极万世开太平者也然欲正大纲莫先于明人伦厚风俗欲明人伦厚风俗莫先于孝孝者天之经也地之义也国而非此不可以为国家而非此不可以为家人而非此则禽兽矣孝之时义诚大矣哉故先王制礼子有父母之丧君命三年不过其门所以教人子之孝也为人臣者未有不孝于亲而能忠于君者也昔子夏问三年之丧金革之事无避礼欤孔子曰鲁公伯禽有为而为之也今以三年之丧从其例者吾弗知也陛下之于李贤以金革之事起复之欤则臣所未闻也以国家大臣起复之欤则礼所未有也似与先王制礼之意不同也似与孔子之言不类也似与陛下策臣之初意不合也以故事大臣当起复欤则为君者当以先王之礼教其臣为臣者当据先王之礼事其君臣不敢逺举请以宋言之仁宗尝以故事起复富弼矣弼之辞曰何必遵故事以遂前代之非但当据经礼以行今日之是仁宗卒从其请孝宗尝以故事起复刘珙矣珙之辞曰身在草土之中国无门庭之寇难冒金革之名以私利禄之实孝宗卒允其辞此二君者未尝举当代之故事以强起其臣此二臣者未尝循当代之故事以茍从其君故功泽加于当时名声垂于后世史笔书之以为盛事士夫诵之以为美谈此无他君能教其臣以孝臣有孝可移以忠于君也自是而后无复礼义史嵩之欲援例起复为丞相王黼起复为执政陈宜中起复为宰相贾似道起复为平章此数君者未尝不以当代之故事起其臣此数臣者未尝不循当代之故事从其君然生灵以之而困天下以之而乱社稷以之而倾贻祸于当时遗臭于后世此无他君不教其臣以孝臣无孝可移以忠于君也诗曰殷鉴不逺在夏后之世臣愿陛下以宋为鉴使贤尽孝于亲为万世之大臣陛下以礼处贤为万世之大君此臣之愿也亦贤之分也若又以贤身任天下四方多虞而起复之与则仁宗之时契丹桀骜未为无虞也孝宗之时金人盛强未为无事也陛下必欲贤任天下之事不专门内之私则贤身不可起口则可言宜降温诏俾如刘珙不以一身之戚而忘天下之忧使贤于天下之事知之则必言言之则必尽陛下于贤之言闻之则必行行之则必力则贤虽不起复犹起复也使贤于天下之事知之而不言言之而有隐陛下于贤之言闻之而不行行之而不力则虽起复犹不起复也陛下无谓庙堂无贤臣庶官无贤士君盂也臣水也盂圆则水随以圆盂方则水随以方君好谏则臣随以直君好谀则臣随以佞臣直则忤旨多忤旨多则恶心生恶心生则禄不可保身不可安矣谁肯不保其禄不爱其身乎臣佞则顺旨多顺旨多则爱心生爱心生则宠愈可固位愈可安矣谁肯不固其宠不安其位乎陛下诚能于退朝之暇清闲之燕畧崇高贵重之势亲直谅愽洽之士开懐收纳降礼尊贤讲圣学之大要明君道之急务询政事之得失察生民之利病访人才之贤否考古今之治乱诹风俗之盛衰咨边防之缓急舍一已之见而以众人之见为见舍一已之知而以众人之知为知顺旨之言则察而逐之使贡谀保宠者无以自容忤旨之言则容而受之使输忠为国者得以自尽羣策毕陈众贤并用则贤所欲言者人亦能言之又何必违先王之礼经拘先朝之故事损大臣之名节亏圣明之清化而后天下可治哉朝廷举措大臣出处天下观之史笔书之清议虽不行于朝廷天下以为何如公论虽不行于今日后世以为何如诚不可不惧也诚不可不慎也夫贤之起复尤诿之曰负天下之重任应先朝之故事比年以来朝廷以夺情为常典缙绅以起复为美名食稻衣锦之徒接踵庙堂据礼守经之士寂寥无闻不知此人于天下之重任何所关耶不知此事于先朝之故事何所据耶先朝自杨溥以来未闻起复某人为某官也今起复之官何如此之多耶以其高谋逺虑足以定天下之大议耶何未见其发也以其折冲御侮足以定天下之大难耶何未见其能也以其直节劲气足以励天下之士习耶何未见其有也以其深仁厚泽足以浃天下之民心耶何未见其行也以其忠言谠论足以禆朝政之阙失耶何未见其敢也陛下何取于斯人而起复之哉意其平昔之计不过阿媚权势豫为已地及遭通丧之时则必曲为谀说上蒙天听不曰此人辨事理可夺情则曰此有故事例当起复既遂奸计畧为虚辞一不俞允欢然就位未有坚请如富弼恳辞如刘珙者也名曰夺情实则贪位名曰起复实则恋禄且妇于舅姑丧亦三年孙于祖父母礼有期服夺情于夫初无与其妻起复于父初无干其子今或舍馆如故妻孥不动乃号于天下曰本欲终丧朝廷不容虽三尺童子臣恐其不信也为人父者所以望其子之报岂拟至于此哉为人子者所以报其亲之心岂忍至于此哉枉已者未有能直夫人忘亲者未有能忠于君望其直人而先枉已望其忠君而先忘亲陛下何取于斯人而起复之哉何不使之全孝于家而后移忠于国哉昔富弼有母丧韩琦言起复非盛世事而富公竟不可夺史嵩之遭父丧太学生羣攻之至数百人而嵩之竟乞终制今大臣起复羣臣不以为议且从而为之辞所以豫为已地也羣臣起复大臣不以为非且从而成其事亦所以豫为已地也大臣既无忌羣臣复何惭羣臣既有例大臣复何辞今之大臣固韩琦富弼之罪人夫天子以孝治天下者也欲行孝于天下必先行于大臣臣愿陛下不惑羣议断自圣衷取回内臣许令李贤依富弼故事守制依刘珙故事言事其余已起复者悉令追丧未起服者悉许终制脱有金革之事亦从墨衰之制任国事于外尽心丧于内朝廷既正则天下自正大臣既行则羣臣自効人心天理不可泯灭谁肯甘心为不孝子腼颜为不忠臣乎纲常由是而正人伦由是而明风俗由是而厚士心由是而纯纪纲由是而张国势由是而振矣臣言一出犯者皆忤众怒羣猜将无不至不曰狂生妄议未谙国体则曰腐儒迂谈不达时宜不曰矫激于名希求进用则曰道理虽是窒碍难行近年以来类为此语沮塞言路折挫士气臣虽愚昧岂不自知言忤于人殃及于已议出于今祸贻于后然夙夜皇皇惟恐上负朝廷下负所学取议于天下贻笑于后世是以昧死为陛下言之

　　边务疏【商辂】

　　题为边务事臣窃惟守边一事最为今日急务近闻各边操守官军多系有名无实其故何也一则军士寡弱一则衣食艰难夫军士寡弱以战则不能衣食艰难以守则不固边城有此二事名虽为守实乃弃之今之议者皆以遣使为请而谓边方之事似不可为殊不知天下之事未有不可为者特患失于姑息困于因循则事始不可为耳臣访得大同宣府独石马营等处原操守官军在边年久服习水土屡经战阵自正统十四年达兵侵犯或漫散赴京或因该管头目带领来京者一向夤缘在京居住即目独石宣府等处多系各处新拨并河南轮班官军在彼操守且轮班官军既无室家可得又无田地可耕因循度日悬望更替欲为久逺之计难矣若朝廷失于姑息安于因循听令各军巧立游击等项名色将前项官军占留在京不行发遣则边境城池愈见空虚设有贼情将何备御前件如蒙准言乞勅兵部即将口外大同宣府独石马营等处正统十四年以前原操守官军见在京居住者逐一查究并其家小尽数发去口外各该地方照旧住种操守不许各官仍前巧立名色占怯阻当违者治以重罪或有言前项官军善战合留在京操备者此不知轻重之论葢京师百万人马纵得前项官军不见其多不过跟随各头目营干家事而已若边城得此官军可以壮威武可以御贼寇可以使其成家立业为久逺之计其为益岂不大哉惟陛下不惑羣议断然发遣则边境得人而藩屏自固矣臣又访得口外田地极广除屯田军士地亩已有定额外其守城守关军士多无田地耕种推原其故葢因先前在京功臣等官之家将口外附近各城堡膏腴田地占作庄田以次空闲田地又被彼处镇守总兵参将并都指挥等官占为已业毎岁使军夫耕种收利肥已其守城等项军士非但无力耕种虽有余力亦无近便田地可耕即目守边紧急在京官员虽不能役使口外军夫撮借官牛等项其弊仍未尽革若朝廷失于姑息安于因循不即将前项田地拨与各城军民耕种则衣食无由足给而边城愈见空虚前件如蒙准言乞勅户部选差能干官员分投前去大同宣府懐来永宁等处会同各该都御史御史等官将在京官员应有庄田并彼处势要之家占种田地尽数分派与附近军民为业若系原起科田地亦须酌量从轻起科仍乞勅各该镇守总兵等官将各城堡军士分作二班毎上班六日令其照例操守下班六日尽数督令耕种俟收成之后并力备御仍禁革管军头目不许多种田地如此则军士之衣食自给而民间之转输可省夫且耕且守古人如汉赵充国诸葛亮晋羊祜皆已行之明效大验着在史册今日守边之要莫善于此若舍屯种之外而欲边城充实虽倾府库之财竭生民之力军士数多岁月久逺亦难继矣若有言前项功臣等官不可以无庄田则或于腹里逺近地方量宜拨换口外之地决不可听其置作庄田侵损守边军士有误国家大计实为不便臣又访得永平等关口官军精壮人民安业而紫荆倒马一带关口官军怯弱关内人民不免惊疑推究其故葢永平等处系本土官军而紫荆倒马等关系在京拨去轮班官军衣食不足全无固志贼寇若来不过为逃走之计耳此事屡有人言而本部未即施行者其意葢谓京师根本之地宜留保定等处精鋭官军在京操守殊不知方今急务守边为上守关次之若徒守京城此为下策何也若边方失守则关隘紧急关隘失守则腹里人民望风流移人心摇动变故百端纵有京师军马当寇在逺亦何所施又有言在京管军头目利保定等处官军供给柴草因占此留若果有此尤为不可前件如蒙准言乞敇兵部将保定真定等处在京备操官军发回附近各关口定立班次永逺操守如有不敷于附近卫所递相拨补却将见在各关轮班管军尽数取回在京备操如此非惟两免重支口粮抑且边关得人而京师巩固虽有千百额森亦何足虑凡前三事于守边守关颇为切要但恐于人情有碍伏望陛下决意行之则边方幸甚

　　修省疏【商辂】

