<!-- { "loadSidebar": true } -->
　　叶子以缮部大夫出守思州居怏怏自谓左迁殊不欲往或曰兹域本西南夷徼古昔叛服难常羇縻不絶者也至我明兴耀徳于逺始向化内属编氓置吏郡县其地冠裳其民然蛮獠杂处号称难理急张为辑束湿待驯非大夫所宜矧大夫方上书谢病反服遐引顾防涉于山川倥偬于簿牒秪自苦耳请无行也余曰不然葢闻志不避逺事不辞难臣之职也是故奉黠羌之役而晞功闻朝歌之命而砥节彼何人哉尝诵览循吏传如河南守吴公蜀守文翁之属皆谨身率先居以亷平不至于严而民从化至江都相董仲舒内史公孙儿寛类皆儒者通于世务明习文法以儒术縁饰吏事大夫鼓箧海校弟子彬彬兴于礼让鸣弦邵武吏治蒸蒸臻于保艾即其已试之迹优为之騐非所谓儒术亷平者耶何有于思州哉苟谓鬼方殊俗神理异用椎结狡筭乏烹鲜之资蒲鞭孚惠匪格苖之器斯徼外絶永思之碑敌中无甘棠之树矣仕贵行道不贵择官政在因民不在易地稽尔先公刚正不挠威爱兼着倅扬牧滇所在以治理闻大夫能遹绍先志光昭令猷父子以明经起家致位良乎典据印绂使殚化兹土流声奕世虽西京之颂两萧东兖之歌二郑何以加诸大夫乃怳然心动霍然病已星言夙驾而旌指防牱矣
　　送陈子年法曹擢守荆州序
　　秦时置郡建国之意微矣汉世更守利民之任焉故剖竹颁符必简在庭之彦临轩命葢恒咨列宿之英使才谢拨烦术乖饰治殆不轻授也矧荆州者星分翼轸山表岷巫铜梁石户为之关云梦熊湘为之泽释曰荆警也有道后服无道先强常警备之也苞曰荆强也阳盛物坚其气急悍也由是言之地有必争之险匪烹鲜之所能绥民无驯习之素岂示韦之所能格兼以羽毛齿革之贡不乏王匦栝栢箘簬之利悉殚楚材土寔涂泥居隣鱼鼈所以输水衡供匠作者缓之病国急之疲民思奏罢嵗献坐致年丰其道何由哉南省秋官大夫陈君子年温仪玉润姱行兰芬始以宏词发科俄因淑问为吏疑狱片言而决宿讼两让而归方山公藻鉴之辰正王濬梦刀之日爰就华司拜为荆牧双旌扬于冶渚单车指乎郢门过李息以兴嗟访任棠而博喻今夫增积而累成者非章华之台乎异委而朝宗者非江汉之流乎兴雨而霈泽者非息壤之灵乎宣畅而殊托者非土囊之风乎考基广之由溯归墟之迹审屯膏之吝騐吹万之神嗣芳躅于度侯晞惠声于羊叔治可同道政思过半矣备预不虞上无弛纲防悍难驭下无佚辔敦恺悌之化树循良之绩在此行也使或蜀郡来暮婴以桑梓之情楚国显游感于藜藿之事则小雅无北山之役闲居多拙者之政矣窃为大夫不取也往哉朂哉朂哉往哉
　　送刑曹周大夫臣守临洮序
　　夫雍州之域古昔建都之地周以龙兴秦以虎视汉基肇于三成唐业由之全盛既称天府亦曰神臯故开道列郡隆本强榦天下莫先焉迨入我明创置雄藩以控边陲逖矣西土稍背京辇其阨塞防御固在也殊俗累译非减于曩时也柔服有方则回面请吏同于内臣制驭失策则负力慿凌易于鸷黠边郡化理得人惟艰此文帝所以贷于云中世祖所以申情于河内者也迩者敌数为患犯我疆埸羽檄夜驰烽火昼焰虽旬格无虞而嵗亦惫矣于是天子覃念谋臣献画博采扬廷之荐旁求在野之遗凡抚率之臣司守之吏必简之利器寄以长城南刑曹大夫周君爰有临洮之命焉君缮性冲和兼资文武刺州茂循良之绩持法炳明允之声通达国体闲习边务虽足迹未陟于西倾而志驰伊吾之北即其素所蕴畜于治理何有哉且兹郡也自彼氐厥居陇右表以崆峒之岨带以恒渭之流緜以凉之衍跨以枹榆之固延瞰地脉则痛防氏之勳极眺臯兰则思嫖姚之战考迹屯田则知充国之畧展祠新野则永邓生之慕明信要结则亮霍谞之衷矧兹氓也咸雍熙之产非复劲悍之俗保艾功半治效倍臻使白鸟之祥歌于塞上甘棠之爱植于边廷在此行也是故剖竹之任非劣于受脤勒铭之勳不华于高葢矣他日临洮报政晋诸台阃优之节钺耀之珪组借天子之宠灵渐逺人以声教熟晓山川周知兵食运筹屡中宣机如响玉门扄弛琛赂軨积当宁寖北顾之忧铨司受上赏之鉴大夫其朂之哉祖防既陈羣公斯集酌以防酒投之赠言
　　送参知周君子吁入贺序
　　嘉靖三十有五载秋八月十日维天诞圣之辰内凡列职之司外暨奉朔之国叩明庭而献万寿者以亿计时参知大夫周君寔祗役焉滇南去京师道里特逺改嵗发春捧函夙驾扬旌指途賔僚张组以称荣大夫登车而色喜夫士由起家而立乎本朝孰不欲际风云之嘉防依日月之末光哉至摄官承乏展宷错事中外靡得而均焉稽古汉唐尝简廷臣出补郡国守相领州刺史逮内员缺选诸所表以次用之有嵗中超迁至公卿者今制稍稍悬隔而重轻系之矣是故子牟懐魏阙之思长孺有禁闼之恋张敞谓在外无奇或借子公之力再入国门始无憾焉抑其势也季札来聘观乐诗而叹美史公留滞不与从事而寄慨又其情也今夫朝于京师大较有三庆贺入觐考绩而已兹行也天子坐明堂开阊阖受贶介休祉金石在县玉帛输賮葆羽旄头文衣绣尾备物以昭之百官视燎而入句胪而升斯时也素商应节凉飚涤气乃与徳让之賔重译之使攀龙飞而利见聫虎拜以悦穆子孙緜庆川岳贡符中外禔福此亦礼文之伟观而冠裳之茂典也珊瑚瑶珰之琛陈于内庭肉角犀象之兽驯于外囿咸自滇徃也天子有怿非子大夫奉职惟寅宣威遐裔曷克臻此哉于是延访政治之得失周知民间之疾苦临轩咨岳宸眷笃焉侍臣佥曰兹非畴昔掌虞衡平水土者乎奉金马之使擅子渊之藻者乎非敷教于蜀振文翁之化诘兵于蓟上筹边之畧者乎迩者底绥滇夷铭赤崖之石澄苍洱之波者又非其人乎多所践更屡着劳绩秉铨者将议陟崇阶大夫乃载拜陨越承嘉式防于是乎采閟宫之诗効华封之祝而继之以讽飏言曰夜郎脩阻疲于驿篚工乏良巧困于鼓铸戎菽易腐无资于积贮卉服流徙不恒于土着异物难得非所以安逺夷情忽慌策在于善驭愿少加圣心焉天子万年南徼永赖亶其休哉若夫烽火通于长洲之苑麋鹿瞰于姑苏之台岂不懐归畏此简书大夫之谓也余与大夫两世同举于乡者再録于春官者一相知最深诸君乃曰可以赠周大夫行者其皇甫子之言乎遂书无让
　　送宪使范君侍养东归序
　　观察使范君之箴肇拜兹命也以滇徼特逺不遑将母意不欲行檄禁切峻太夫人趣之乃强就道按滇亡何倭奴益横海上传警吴越之间华屋销于烈焰原田鞠为茂草冶容沉于汨罗婴儿衅于锋锷农夫释耒红女休织暴骨之野想魂而祭迁徙之族十室而九此亦孽丑之巨祲而含灵之剧痛也于是三楚之坚甲百粤之精卒山东之亡命淮泗之轻剽闻调飚发应募云集栖于防稽者一旦成市而我师屡防坐受罢困矣东南缙绅大夫游宦一方者相顾忧愕太夫人块然在围城中使君鞅鞅叹息曰向者防犯瘴雾逡巡防牱之途思回征驭于峻阪奉板舆以闲居恨不早决今方寸乱矣负愧徐生乃上书陈情其畧曰臣自束发幸际圣明赐之进士服官行人祗役遘闵慈父见背母氏独存迨执防东曹剖符两郡二十余载未尝违亲而仕臣母口霑禄养身披翟绂恩宠逾分正委身报徳之秋也但年迫西夕不胜扶侍仲季既壮家贫出赘并乆离膝有妻在帏共视常膳安能责以排难御侮哉身婴衰疾耳怵金鼓倘先朝露抱恨终天乞将臣放归获奉余息不胜衔结顿首顿首主臣主臣谨缄题驿闻未及进御而使君飘然行矣僚友曰未有报命恐伤大义且外臣例无予告奈何投劾自免乎使君曰此固余之心也或曰太夫人虽在耄耋起居无恙圣天子万寿之期君应入贺愿少须臾以俟便道归省不两得乎使君笑曰吾闻明王不夺倚庐之情孝子不避矫车之罪矧我履孝治之朝遇仁覆之主乎若执贽脩庆而驾言展亲不可为孝先私家之急而后公朝之典不可为忠失忠与孝不可为臣子进退狼狈耻不为也范君可谓明于制义而勇于亮节者矣君少挺頴淑妙简异才方轨终贾雅属文藻兼长饰吏甫壮専城盛着声称内教检迪良多也君亦揣知其才足以适用不终濩落为此举者殆畜晩绩于熙汉伸短景于报刘耳夫士方晞翼云衢策足津路若萧朱结绶王贡弹冠以赴功名之防亦曩昔汲引防茹之騐也至于季鹰起莼鲈之思而顾荣为之执手增慨虞丘兴风木之戚而孔门弟子明发辞归人情不大相逺此非异致而同感者哉羣公置酒昆明之池折栁金马之亭赋陟岵咏循陔相与咨嗟别去皇甫子曰贤哉母夫人乎有子益彰之矣





　　皇甫司勳集巻四十四
　　钦定四库全书
　　皇甫司勳集巻四十五
　　明　皇甫汸　撰
　　序赠送
　　赠郡守温公景葵擢宪山东序
　　自秦剖国为郡罢侯置守而郡之务最繁守之职始重矣画野履封囿民出政聘享宾际禬脤之具于是乎备庆赏予夺刑诛之权咸得自操居则九筵之堂施黄以表观出则设熊建隼朱其两幡以辩威符则握虎佩则左鱼秩则二千石以示宠异焉汉每亲见质问而后拜唐必临轩册授锡衣物乃遣苟非其人岂所以惇吏民之本哉我明稽古凡擢守必简在庭之俊通习吏事及佐郡尝有成効者诸省皆然而畿内尤慎葢股肱之地上无藩臬之统其责益専两畿之间吾苏尤慎葢财赋充衍征求日溢讼狱丛兴株染莫竟簿书殷积吏縁为奸艎艘阗噎疲于郊劳号称难理铨曹乆图其人云中温公以御史持法有声因就阙下拜为真定守寻改莅苏时倭夷内防烽火累年阊阖之市玉石为烬海陵之仓粟匮不支姑苏之台麋鹿来游长洲之苑荆棘延蔓疮痍凋瘵艰倍畴昔公甫下车布寛大之政誓精一之约蠲法外之徭省弗经之费汰冗食之夫与民休息民若更生焉防亦憺怗威徳不复敢犯吾境农业稍安革心向化流其颂声越嵗再朞适考长吏公以治行卓异擢山东按察副使备兵霸上吴之人恨得公之晩而胡夺公之速也勑命有严轺车将戒属邑安令请余言为赠余之知公此特其大较也令语余曰夫郡以领县县以隶郡虽总摄専司之不同然政理则有相通者小子之治吴始则惴惴焉纷若治丝观法于公则裕若游刅继则伥伥焉难于噬腊承式于公则易若烹鲜葢宣示教令皆邑之龟鉴也诲迪掩覆皆令之帡幪也公不欲一邑之敝贻全郡之愆用意亦厚矣兹行吾属失其所庇殆有甚于吏民之思者焉余闻而窃叹曰三山公世所谓盛徳长者非其人乎率其属相与为君子不独自成其良守而已昔陈宠申考城之材王彬亮武康之节何以加诸兹秉宪外台不过推其风纪之余公代产也兵家之务又其谙晓建长策勒鸿勲反覆掌耳余媿不文聊述令之感以泄民之私云尔
　　又赠温侯序
