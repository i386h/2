<!-- { "loadSidebar": true } -->
　　某自识长者始知当今之世可为人师者固自不乏三年邻墙再预僚佐造物所以见假者至矣而顽然之质终不能霑丐膏馥以稍自振发岂其心异学者而甘于自画哉力不足耳一投闲散书札不敢辄至都下思老成之益诵高古之文每为逺方贤士大夫言之从而归心者众矣某之尊向固不待言也霜寒不审台何如起草南宫何止满岁而领袖儒馆亦复许时进擢一何缓耶共惟靖康以来业钜事丛而又三朝信史迄未奏篇眀公方以大手笔兼典斯事此固司马氏父子所愿欲而不可得者其防留滞固宜苐儒効乆不白于世舍明公尚谁望耶某屏居粗适黙计向之叨窃惭悔无地既免大僇归守墓坟荼亦甘也况饱食一囊之粟乎徃防矜怜许作先夫人志文縁去国时甚怱怱所类事寔同书籍皆寄阳羡须务观到京口借舟津发度嵗前可拜凂矣先有一事是亦追成亲志皇恐敢言之执事某之外袓给事公学成于元祐而仕显于政和其节槩文学政事假令某公言之犹惧庸妄不足取信况重以外家之私乎去年春値今御史尹公初到朝廷以其郓人也意必知外袓大畧叩之果然既相与叹息遗事之不传他日手防行状一通相授于北闗业已登舟未暇告之太史氏也还家无事忆在馆中时见著作局申请云四十年来日厯渐备惟臣僚数百人皆未见家传因念外袓之卒适在丁未岁七月三日盖建炎改元之初四方正扰扰必未暇有所记録今幸眀公以职故敬徃御史公所论次者凡其大要皆防依据于后又明公与御史同朝有疑焉可以致诘非如夏殷无徴与画容貌者之或缪悠也愿明公少垂怜焉使外袓之遗休潜徳自今不泯九原固无憾矣先夫人实宠绥之且又如某之不肖前日乆亲模范虽不能粗有所益今乃夤縁登门之故能为外氏了此一事亦不虚辱在下客之列而少赎既徃之咎是一举而三利也明公为赐不既大矣哉词情恳切俯伏俟命不宣
　　黄世永编修【隆兴二年】
　　世永编修学士老兄台座自闻进堟枢廷未果再奉状非但无便亦以世永迈徃之资絶人之才忧国爱君之忠正使大用犹未为过况一职事官乎虽然诸公有助善类有望则亦不胜其喜也前寕都转致翰墨兹又勤专人问讯感慰何可具言初暑且喜台万福宾之改官即罢自来例如此初不待其有除目也外虞未弭勉防以赴功名之防不宣
　　某皇恐再拜记事已领去年怱怱出都不及终篇后见汪氏本遂决意传録今纳七册去余换易未到然乙巳丙午间致冦之由应敌之失皆具此矣读之使人拂膺陨涕士大夫误朝一至此乎方彼有善意也大臣则安余堵之诈失信而挑敌虽何防軰不肯一出及势至不可遏然后低首下心逼两宫扣其营以恻隠之仁望豺狼之类三尺童子知无及矣且不计我之强弱而惟敌是视自古有此理否淮隂初见高祖孔明初见先主天下事特未定也而二人规模终始不易岂随项羽曹操愚智勇怯临渇掘井乎忆生长田间见良农耕种耘获皆有时日苖立则望穟穟结则望谷终嵗尽力乃不徒劳有闲民者饱则嬉防城市饥则亟走畎畆终岁皇皇家既秏而田无入乃复归罪于嵗嵗何罪哉靖康用事之臣不幸类此因悼徃失辄复及之某性懒异常得放浪山林盖天赐也怨仇当路仆不过不仕宦耳何病焉虽妻孥不堪寂寞时时怨骂所不恤也公方进为时用自此无縁以书至都下不觉忉怛过目即裂去毋使増罪戾也千万千万
　　某再拜上问通判丈防赐书已自具谢眷集上下均庆蜜不敢阙其直当与山僧共享也端纱逺勤佳惠不敢却愧感子中以湖南兄为纳采于向氏遂留连贑上未肯归书信续为附去谢君所谓雄词殆天得不可及也可叹可叹安国开府金陵必有可观以三字易待制无说否晋彦又折肱得无不堪乎刘氏白蟫必有尺水乃传丈波也来示念及民困愿公以身任之无使识者忧萧墙也庭秀书令来人自徃投庶便得报村镇无可有鲁国碑二本甆器四様作一篰并庐山鞋一双同徃兄方曵履荣路顾何用此盖欲功名富贵中不防西来意耳某兀坐僧坊正好刮磨诸垢而宿縁浅薄了无入头处自怜而已昔与兄两遇于名蓝后防知复何地言之怅然
　　永丰萧谷秀才【隆兴二年】
　　某顿首启辱示教善録序谨已三复自唐已来士大夫论此者多矣足下归而阅之是非可见虽然已犹以为疑而欲驱一乡之人使闻吾之説而信焉是犹立于长府之外隔闗而指曰某物良可贵某物粗可贱其能免人之惑乎足下破钥而观适市而评斯有定价矣何以竞为若某者读儒书且未徧何暇议佛老足下连日见迫辄为一言不宣某再拜解元足下
　　太和陈善秀才【字才达　隆兴二年】
　　某顿首再拜解元足下顷自埸屋相遇之后薄宦奔驰加以衰病慵惰所学日益荒废闻足下优防里闾行成而业精又推其绪余以诱掖来者未尝不叹仰且自愧也逺辱惠书喜承起居佳胜二妙防文见过陈义甚高遣词亦过人皆万金产也足下犹以为贫何哉每见近世学者尝患无师友可以讲学然圣如孔子贤如孟扬或师弟子问答或著书立言传道解惑无余蕴矣使吾徒生于其时亲炙有数根器有限未必得如今日读其全书之为深切着明也亦在乎潜心而已矣昔黄鲁直尝问文章之法于苏翰林翰林告以熟读礼记檀弓鲁直取二篇读数百遍然后得之翰林逺矣就使及见亲闻此言其能废余事伏几案终日如童子琅琅诵习以騐其言乎诵书小事也犹未易行况其大者哉凡某之学所以日益荒废者正坐不能尊所闻行所知耳喜二妙之所学辄自陈其短以复左右亦以求教不宣
　　孙次山【甫　乾道元年】
　　某顿首再拜启即日凝寒伏惟法曹乡丈尊动止万福某生长江南未尝望燕国之社而识圃泽之贤也顷与刘君子澄防徒闻执事亷介絶俗以胷中浩然之气昌其诗文由此归心愿见如懐徃哲亦未知当脩乡党之敬也逮贤郎相过始知之久逃空谷纵未能勇徃以听跫然之音犹应略致尺牍道所以然无何病目经年二事都废惟有愧恐常在方寸间今者忽得快读守愚巨编句法高古寄兴清逺譬如夜光鼂采一旦陆离于蔀室其喜幸尚可一二言耶古诗一首聊致咏叹不足之意非敢持鼓雷门也春暖即图奉杖履于快阁未间更乞为道自重不宣
　　谢尧仁【乾道二年】
　　某顿首比辱翩然相过适新遭姊丧又营度迁奉方寸忧挠殊不尽所懐至今以为恨去腊得十月书诲柯君后至又得前书甚以为慰迩日履况何如某半年奔走道涂幸毕大事艰险劳苦偹尝之秖今葺茅三间为庐墓躬耕计他不足道也足下天资卓越用力精勤以此学道直差易耳贫者士之常能劳吾之形不足动吾之心折吾之气观古人莫不然然有一説学必有宗一卷之书道徳性命之理皆具通于一以贯众妙则力省而功倍退之谓孟轲之传得其宗有所见也太史公乃云儒者博而寡要彼其父子病在多爱多爱必寡要自尤则可岂可以此厚诬儒者哉足下观此则学中庸大学学易学佛无不可者至于为文则人各有长防亦有短防取前人句法即吾深慕而近似者自勉焉不成不止庶乎一变可以名家若违所长用所短如吴人舍其舟楫而驰骤车马失故歩决矣杨子文章有何不可而苦欲摹仿圣作以取诮后世此又爱竒之过也某少时亦有意修学为文多病至懒遂自怠自弃直无所成闻足下之风惟恐不得而友顾犹以心迹不相应见疑何哉子中兄甚欲相屈致而足下累重吾家力薄未敢轻易今方赴调须归日谋之转运芮公能好贤喜士足下欲见之否亦可为之先容也柯君急囘书不尽言余惟自重不宣
　　黄格非【乾道三年】
　　某顿首启适语离殊怅然雨寒尊多福左右清才拔俗不特江西名胜殆国士也贫病交攻不能欵留归骑愧恨深矣栁文端布聊以致賮并得小诗云诗社飘零二十年春官老子复登仙【谓曽吉甫】豫章幸有横枝在好觅鸾胶续防弦覊懐无奈时或可发一笑耳从者一薄给之余兾保爱不宣
　　周中显【乾道四年】
　　元章足下曩辱防书相过其论尧舜孔孟扬子之道有诸儒未尝及者固已叹足下问学之深继枉二诗兴寄高逺力追作者又以见足下词章之华今复倾囷倒廪见投钜编而又先之以自叙之文宠我以近体之作用意愈勤埶礼愈恭讽诵累日然后知足下识甚逺志甚大非徒事科举望名第而已虽然足下文如是之富徳如是之谦苟布露于闻人必有当惠施钟期之位膺东阿昭眀之任者矣此之不求而诡仆以一言无乃身勤而事左博施而狭望耶抑仆贱啇也倚市门登龙断所阅者燕石鱼目而已一旦遇连城之宝照乘之珍夜光鼂采陆离乎其前方且拱揖不暇骇失措遽欲妄评高下之品辄酬多寡之直其不为傍观嗤笑嫚骂者几希请为足下匵藏之求良贾而问焉徐以告足下惟少需之毋亟不宣
　　郑大明【乾道八年】
　　某顿首东升解元足下徃防防书相过极论古圣贤之出防以及近世之名卿辞义卓然凡足下平昔之所存虽未易窥固已得其大略矣旋辱嗣音陈义益高顾犹有内外之疑何也孟子曰求则得之舍则失之或相倍蓰而无算者不能尽其才者也苟尽其才虽愚必眀况如足下之智乎特在加之意而已新阳惟多纳福庆正寒更几善爱不宣
　　刘子澄【乾道八年】
　　某顿首再拜子澄知丞奉议友兄执事辱十月二十五日书喜承奉太夫人暨令兄教授动止安寕贵眷均庆为慰千万闻嵗前沿檄迎侍暂归日兾良晤不胜拳拳也伯共义当遣书度须自日邉宛转遂且中辍彼想亦难访便或有之切望及此意敬夫却时复通问每以力学为言近作主一箴防复斋铭之类字字有意真可谓后生凖式曽睹之否元晦舍束脩而隐于药其説安在得非寓济人之意乎范簿狱市繁剧相防絶疎弱翁行满秩近以扬清振淹之説告郑刘二使者未知云何有士如此使之陆沉诚为可惜子中兄登名审官且复试邑约腊半到家书中甚以推恩过当为惧也茅栗殊有益于夜坐感刻之余惟为道自重不宣
　　又【淳熙十一年】
　　某顿首拜启比方遣状又枉手书喜承尊万福眷爱吉庆老兄抱才未施屈佐一州尚谓泯黙慙负惯习恬然若某所居者何官所职者何事而徒知愧叹莫能自克其罪将不胜诛矣李仁父病益殆犹力求纳禄良可爱重上不得已进学士以宠之始终无疵在渠何憾苐世间寕复有此端正博洽君子乎架阁欲得倅为他日镃基亦降指挥矣郫县曽囬櫂否戎师为其侄求差遣已了单炜不是阙却换替秦奎如何望与啇量示及余兾以时厚爱不宣
　　朱熙祖【乾道九年三月】
　　某顿首比获欵晤良慰鄙悰喜承别后履况多福长书陈义愈高遣词愈工而用意何其愈谦也顾不肖无以当之徒愧悚耳左氏诗论尤叹才识之茂如谓伯比不尽言秦晋乆谋雒问鼎非楚罪深得推见至隐之遗意至于鄙范卿之祈死以劝尽忠闵国氏之先亡以戒言利四封多盗源流甚逺和戎五利古今不同推伍氏以警谗夫卑罕乐以强君徳昔贤奥突之防一旦焕然其有益于后学多矣甚善甚善惟中肩一节不可以训虽削之可也况冠篇乎既辱下问辄献所疑亦胜母不入之义也未知是否左右春秋鼎盛已能切切于求道汲汲于立言积而不已其成也孰御焉忝契深厚不胜欣服尊公知县比有书送莲栽来方且遣报想频得安问未由再防万万加爱不宣
　　郑公景望吏部【乾道元年】
