<!-- { "loadSidebar": true } -->
　　湫作陬居僣雍之如谁乖厥初艺风塞荒士讹皇皇言此否臧其乖斯何易以其差匪以其讹制良治坚弓盈月首事时迁驾虹飞危石槛云垂贯虚跨奇春水沄沄风行涣文翠委牵芹山英海灵秀脉潜生肆发光晶一士豪豪气长明曹徳言功髙青矜忭懽我铭绪完列永永观
　　石室賛　　　　　　　　　　宋郑藏休
　　自张仪讽蜀剑路攸通向者鱼鳬未知蚕藂诗书防设礼乐谁崇征伐不休城池屡空爰暨有汉是生文翁符守此邦鬰为儒宗大开庠序匪我童蒙诵以八索歌以九功化流南蛮徳伏西戎岂曰滇筰亦惟巴賨其后相如传之扬雄岷峨咏灵川渎气融石室犹在金声无穷南隣孔门北接玉宫千龄万古永播余风
　　张尚书写真賛　　　　　　　　　田况
　　九河张公【咏】淳化咸平中两被帝选以全蜀安危付之时冦孽之余民皆痍伤散流生不自保军帅复恃功横骜部下剽胁善良祸甚于冦公赏戮明果以复其事宻闻于朝既而易帅旋师民渐安辑以至于治徳功茂于蜀表噫当救患庇民时小为媮合畏顾则乱未涯也非贤者处之何以取济哉逮今讳日遗老善士尚斋集于天庆观奠拜画像于前公尝自为真賛俾蜀人圗于观之仙逰阁其首云乖则违众崖不利物遂自目为乖崖公虽外示贬损而内有所激故卒云欲眀此心罪之无斁此其归也世人随而称之岂考其实耶予恐英声异绩久而湮暧故作真后賛并公之自賛刋石观中以永蜀人之思时皇祐元年十二月一日序
　　自賛
　　乖则违众崖不利物乖崖之名聊以表徳徒劳丹青绘写凡质欲明此心罪之无斁
　　后賛
　　乖不离正崖弗厉公名虽自贬有激于众随而称孰知其功敢明公心以驰无穷
　　府学文翁画像十賛　　　　　　宋祁
　　按吾曽能改齐漫录云蒋堂字希鲁宜兴人仁宗时以枢宻直学士知成都尝召髙才硕士防试府事亲较才等劝成学者于学之侧别建西学以广诸生斋室迄成而公移蒲中其后转运使毁之以増廨舍既而常山宋公尚书至府闻其事叹惜久之且使成公意乃即其旧址建文公祠祠之内图张君平郑子真司马相如扬子云蜀士先贤凡九及公之像而十常山公为之賛
　　汉蜀郡太守庐江文公賛
　　天挺耆俊有徳有文汉天子命公往抚蜀人蜀始朴蒙公不谓然选士诣学归相教言一年而业二年而儒五年大成家诗户书以勤相矜以惰相耻出有教父入有顺子文如马扬节如严李由公教之声塞天地蜀戴公仁世世奉祠千五百年惟公之思
　　司马相如字长卿賛
　　蜀有巨人曰司马氏在汉六叶为文章倡始言必故训革战国之弊斵雕混茫从神取秘摛发厥章日星佐华封禅遗篇意极辞奢武用东之绍七十二家行虽小訾后帝贤嗟
　　王褒字子渊賛
　　子渊轩轩洵美有文宵雅鹿鸣帝用攸闻此盛徳事让不克堪颂圣得贤松乔是耽以谏大夫数从幸廵受诏作赋持节迎神未克告猷少谢良臣
　　荘遵字君平賛
　　君平沈卖卜肆中子以孝言臣以告忠日足百钱闭门著书十余万言黄老其徒李疆牧州喜欲吏君揖风而慙噤语于唇还谓子云子诚知人九十夀终声暨髙旻
　　张寛賛
　　惟武嗣位而有荒志厥徳靡升神不妥祀婐然灵媛止乎渭濵帝使走咨何所而人媛告七车能为我言君稽首对吾祀弗蠲帝用谢愆改香厥荐天人之交自我而见
　　李仲元賛
　　髙也絶俗虽介不通卑也污俗虽顺不恭渊哉仲元内粹外浑众不我知扬子识其贤奈何在通恭之间可器有名非行至完彼显在人吾晦与天天而不人万世其传
　　何武字君公賛
　　汜乡为人鲠固清明嫉恶比周直鞅安行先问儒官巳乃事事望侈徳充晚相天子天子倚之奸臣内憎天防道消卒为贼乗玉折不挠身没名升
　　扬雄字子云賛
　　卓哉子云为汉儒师准易论语同圣是非百家懘淫我独正声谲怪缩藏孔道光明歆也致訾谓抵醤蒙惟谭有言必传无穷剧秦诡辞恨死新时曰汉中天果不吾欺
　　后汉蜀郡太守髙防賛
　　显显若人有政自律摘民耳目尊右儒术晚汉多艰校屋荡焚经生防依诵不闻君大绍兴新堂及庑绘帝皇以还冠服所祖大掖翺翔坐复邹鲁与文偶祠血食千古
　　宋蒋堂字希鲁賛
　　蒋侯挺挺天与严方健而文明不逢不将始治蜀人政未及孚纎者嫉侯膏吻腾诬侯政已孚蜀人熙熙侯坐徙官逺近惊咨侯始兴学绍文之余百堵増増大度厥居髦俊聿来昼经夜史盎然西南号多君子侯既去州右区即毁侯恵在人已肤而髓子产相郑先谤后歌来世视之谓侯如何
　　蜀三贤画像賛　　　　　　　　张俞
　　益州中兴寺有墨池院院有前汉扬子云荘君平李仲元三贤画像因各賛之来者观像读賛则知三贤之道至焉
　　扬子云
　　子云潜真与圣合神龙隠其徳鳯耀其文譔法着统贯天人道徳之首谭称絶伦
　　荘君平
　　渊渊蜀荘至人之貌心通蓍言必慈孝推道衍徳穷神入妙子云之师孰洞其照
　　李仲元
　　仲元何如貌人心天出方其隠黙愈于言道兼夷恵质妙云渊屈伸犹龙物无累焉
　　御制蘓轼賛【并序】　　　　　　宋孝宗
　　成一代之文章必能立天下之大节立天下之大节非其气足以髙天下者未之能焉孔子曰临大节而不可夺君子人欤孟子曰我善养吾浩然之气以直养而无害则塞乎天地之间盖存之于身谓之气见之于事谓之节节也气也合而言之道也以是成文刚而无馁故能参天地之化开盛衰之运不然则雕虫篆刻童子之事耳乌足以与论一代之文章防故赠太师谥文忠蘓轼忠言谠论立朝大节一时廷臣无出其右负其豪气志在行其所学放浪岭海文不少衰力斡造化元气淋漓穷理尽性贯通天人山川风云草木华实千彚万状可喜可愕有感于中一寓之于文雄视百代自作一家浑涵光芒至是而大成矣朕万防余暇防绎诗书他人之文或得或失多所取舍至于轼所着读之终日亹亹忘倦常寘左右以为矜式信可谓一代文章之宗也欤乃作賛曰
　　维古文章言必已出缀词缉句文之蟊贼手抉云汉斡造化机气髙天下乃克为之猗嗟若人冠冕百代忠言谠论不顾身害凛凛大节见于立朝放浪岭海侣于渔樵嵗晚归来其文益伟波澜老成无所附丽昭晰无疑优防有余跨唐越汉自我师模贾马豪奇韩栁雅健前哲典型未足多羡敬想髙风恨不同时掩巻三叹播以声诗
　　乾道九年闰正月望选徳殿书赐蘓峤
　　张丰仙像賛　　　　　　　　　惠园
　　若有人兮出世靡常曩自中土移居朔方竒骨森立美髯防张距重阳其未逺步虚靖之遗芳飘飘乎神仙之气皎皎乎氷雪之肠安寻师而问道嵗月亦云其遑遑既受诀于散圣复续派于王全式真之妙理契未判之纯阳南流闽楚东略扶桑歴诸天之洞府叅化人而翺翔曰儒曰释曰老曰荘皆渐通而奥防乃懐玉而中藏长条短褐至于吾邦吾不知其甲子之防何但见其毛髪之苍苍盖久从逰于赤松之徒而类夫圮上之子房也
　　宋朝议大夫黎公錞賛　　　　　吴荐
　　三传融心六一攸契经术扬庭结知英帝学仕兼优借留斯致牋简遗言百世争媚
　　宋右正言节愍张公庭坚賛　　前人
　　大科杰魁正言清秩谏纸数陈侃侃无匹惟憸弗从三谪匪逸节愍易名百世一日
　　宋宜教郎畏斋防公桂賛　　　　前人
　　三礼正传濬渊乐絶经学有编日星昭掲猗我文皇治教超越用转休明大加采列
　　宋少保忠定安公丙賛　　　　前人
　　桓桓忠定神发皛然甫占仕版经济已全霆扫凶逆谈笑首传功流秦蜀千斯万年
　　自赞　　　　　　　　　　　吴伯通
　　仁之居廓然义之路坦然此天之所以与我者与圣贤而同然虽余足之履有未徧也而其目之覩已了然惟之死而心亦靡他又能无适而不然则位虽止乎一品而夀亦拘乎百年兹生也庶乎真不徒然
　　益部方物賛　　　　　　　宋宋祁
　　益为西南一都防左阻剑门右负夷蕃内坦夷数百里环以长江裹以复岑川陆盛气碍而不得东囘薄蜿蜒还负一方为珍木为怪草为乌鱼芋稻之饶日旸雨雨【去声】嘘和吐妍层出杂见不可胜状殆岷精緼灵【阙】璚于兹壤也嘉祐建元之明年予来领州得东阳沈
　　立所录剑南阳物二十八种按名索实尚未之尽故遍询西人又益数十物列而圗之物为之賛圗视状賛言生之所以然更名益部方物略记凡东方所无及有而自异皆取之冀禆风土聚丘之一云
　　椶皆褫皮此独自榦攅叶于颠纛首披散秋华而实其值则罕右海椶【大抵椶类然不皮而榦叶丛于杪至秋乃实似栋子今城中有四株杜子美左绵海防行理致榦坚风雨不能撼云】
　　在土所宜亭擢而上枝枝相避叶叶相让【如向切】繁隂可休美榦斯仰
　　右楠【蜀地最宜者生童童若幢盖然枝叶不相碍茂叶美隂人多植之树甚端伟叶经嵗不雕至春陈新相换有花实似母丁香云】
　　厥植易安数嵗輙林民赖其用实代其薪不栋不梁亦被斧斤
　　右桤【亦得折宜民家莳之不三年材可倍常阙薪之疾种阙取里阙以为利杜子美有觅桤栽诗】
　　叶与竹类致理如栢以状得名亭亭修直
　　右竹栢【生峨眉山中叶繁长而泽似竹然其榦大抵类栢而亭直】
　　木榦芋叶拥肿盘戾农经弗载不用治厉
　　右海芋【生不髙四尺五尺叶似芋而有榦根皮不可食方家号隔皮仙云可用变金或云能止疟】
　　叶圆以泽素蘤春敷子生荚间累累缀珠
　　右红豆【花白色实若大红豆以似得名叶似冬青蜀人以为果钉】
　　竹生三嵗色乃变紫伐榦以用西南之美
　　右紫竹【蜀诸山中尤多园池亦种为玩然生二年色乃变三年乃紫】
　　根不他引是得慈名中实外坚笋不时萌末或下垂苒弱缘荣
　　右慈竹【性丛产根不外引其宻间不容笴笋生夏秋阅嵗阙枝叶乃茂别有数种节间容八九寸者曰笼竹一尺者曰苦竹弱稍垂地者曰钩丝竹或取节修肤致者用为簟笠】
　　叶椶身竹族生不蔓有皮无枝实中而榦
　　右椶竹【性亦丛产叶似椶有刺径不二三寸或曰桃竹未得其详】
　　竹个皆圆此独方形厚倍于窍缃节棱圆【阙】
　　右方竹【方者差小】
　　碧叶素葩厥之珍丹衷既披香液饴津
　　右柑【生果渠嘉等州结实埒于江南味亦差薄云】
　　芋种不一鹯芋则贵民储于留可用终嵗
　　右赤鹯芋【蜀芋多种鹯芋为最美俗号赤鹯头芋形长而圆但子下繁衍又有蛮芋亦美其形则圆子繁衍人多莳之最下为槫果芋槫接也言可接果山中人多食之惟野芋人不食本草有六种曰青芋紫芋白芋真芋莲禅芋野芋】
　　西南所宜柔蔓纷衍缥蕙绿实其甘可荐
　　右绿蒲萄【北方蒲萄熟则色紫今此色正绿云】
　　栗味尤众此特殊味専蓬若橡托神以贵
　　右天师栗【生青城山下他处无有也似栗味美惟独房为异久食已风】
　　有子孙枝不蘤而实薄言采之味埒蜂蜜
　　右天仙果【树髙八九尺无蕋其叶似荔枝而小子如樱桃累累缀枝间六七月熟味至甘】
　　挺榦既脩结蘤滋白防外泽中甘可以食
　　右隈支【生邛州山谷中树髙丈余枝修弱花白实似荔枝肉黄肤甘味可食大若爵卵】
　　花跗芬侈丛刺于梗不可把玩艳以妍整
