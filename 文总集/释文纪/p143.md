<!-- { "loadSidebar": true } -->
　　论曰昔在东晋大尉桓议令沙门敬于王者庐山逺法师高名硕徳伤智幢之欲折悼戒宝之将沈乃作沙门不敬王者论设敬之仪当时遂寝然以缉词隐密援例杳深后学披览难见文意聊因暇日辄复申叙更号福田论云忽有嘉客来自逺方遥附桓氏重述前议主人正念久之抗声应曰客似未闻福田之要吾今相为论之夫云福田者何耶三宝之谓也功成妙智道登圆觉者佛也理幽寂正教精诚者法也禁戒守眞威仪出俗者僧也皆是四生导首六趣舟航高拔天人重逾金石譬乎珍宝劣相拟议佛以法主标宗法以佛师居本僧为弟子崇斯佛法可谓尊卑同位本末共门语事三种论体一致处五千之载宏八万之典所说指归唯此至极寝声灭影尽双林之运刻檀书叶留一化之轨圣贤间起门学相承和合为羣住持是寄金人照于汉殿像法通于洛浦竝宗先觉俱袭旧章图方外而发心弃世间而立徳官荣无以动其志亲属莫能累其情衣则截于壊色发则落于毁容不戴冠而作仪岂束带而为饰上天之帝犹恒设礼下土之王固常致敬有经有律斯法未殊若古若今其道无滞推帝王之重亚神祗之大八荒钦徳四海归仁僧尼朝拜非所闻也如懐异防请陈雅见客曰周易云天地之大徳曰生圣人之大宝曰位老子云域中有四大王居一焉窃以莫非王土建之以国莫非王臣系之以主则天法地覆载兆民方春比夏生长万物照之以日月之光润之以云雨之气六合则咸宗如海百姓则共仰如辰荆蛮革面马牛回首蛇尚荷于隋侯鱼犹感于汉帝岂有免其编戸假其法门忘度脱之寛仁遗供养之宏造高大自许卑恭顿废譬诸禽兽将何别乎必能驾御神通得成圣果道被天下理在言外然今空事剃除尚増三毒虚改服饰犹染六尘戒忍弗修定智无取有乖明诲不异凡俗讵应恃宣读之劳而抗礼万乘借形容之别而阙敬一人昔比丘接足于居士菩萨稽首于慢众斯文复彰厥趣安在如以权道难沿佛性可尊况是君临罔非神降伯阳开万龄之范仲尼敷百王之则至于拜谒必遵朝典独有沙门敢为陵慢此而可忍孰可容乎弊风难革恶流易久不遇明皇谁能刋正忽起非常之变易招无信之讥至言有凭幸垂详览主曰吾所立者内也子所难者外也内则通于法理外则局于人事相望悬絶讵可同年斯谓学而未该闻而不洽子之所惑吾当为辨试举其要总有七条无徳不报一也无善不摄二也方便无碍三也寂灭无荣四也仪不可越五也服不可乱六也因不可忘七也初之四条对酬难意后之三条引出成式吾闻天不言而四时行焉王不言而万国治焉帝有何力民无能名成而不居为而不恃斯乃先王之尽善大人之至徳同霑庶类齐预率宾幸殊草木差非虫鸟戴圆履方俯仰懐惠食粟饮水饱满衔泽既能矜许出家慈听入道断麤业于巳往祈妙果于将来既防重惠还思厚答方凭万善之益岂在一身之敬追以善答摄报乃深征以身敬收利盖浅良由僧失正仪俗灭余庆僧不拜俗佛巳明言若知可信理当遵立知谓难依事应除废何容崇之欲求其福卑之复责其礼即令从礼便同其俗犹云请福未见其润此则存而似弃僧而类民非白非黑无所名也窃见郊禋总祭唯存仰福为尊僧尚鄙斯不恭如何令僧拜俗天地可反斯仪罕乖后更为叙是谓无徳不报者也法既渐衰人亦稍末罕有其圣诚如所言虽处凡流仍持忍铠纵亏戒学尚谈智典如塔之贵如佛之尊归之则善生毁之则罪积猛志始发割爱难而能舍宏愿终期成觉迥而能趣斯故剃发之辰天魔遥慑染衣之日帝释遥懽妓女聊被无漏遂满醉人暂翦有縁即结龙子頼而息惊象王见而止怖威灵斯在仪服是同幼未受具对扬佛防小不可轻光扬僧力波离既度释子服心尼陀亦归匿王屈意乃至若老若少可师者法无贱无豪所存者道然后贤愚之际黙语之间生熟相似去取非易肉眼分别恐不逢宝信心平等或其值眞才满四人即成一众僧既宏纳佛亦通在食看沸水之异方遣施僧衣见织金之奇乃令奉众僧之威徳不亦大矣足可以号良福田之最为圣教之宗是谓第二无善不摄者也若论净名之功早升云地卧疾之意本超世境久行神足咸叹辨才新学顶礼诚谢法施事是权宜式非常准谓时暂变其例乃多则有空藏弗恭如来无责沙弥大愿和尚推先一往直观悉可惊怪再详典释莫匪通涂不轻大士独兴高迹警彼上慢之流设兹下心之拜偏行一道直用至诚既非三慧讵是恒式因机作法足为希有假宏教化难着律仪大圣发二智之明制五篇之约废其爵齿存其戒夏始终通训利钝齐仰耆幼有序先后无杂未有一出别业而令七众普行不然之理分明可见昔妻死歌而鼓盆子臝而衬土此亦匹夫之节岂槩明王之制乎况觉典冲邃圣言幽密局执一边殊乖四辨是谓第三方便无碍者也且复周之柱史久掌王役鲁之司寇巳居国宰宗归道徳始曰无名训在诗书终云不作祖述尧舜宪章文武鞠躬恭敬非此而谁巢许之风望古仍迈夷齐之操拟今尚迥焉似高攀十力逺度四流厌斯有为之苦欣彼无余之灭不系虑于公庭未流情于王事自然解脱固异儒者之俦矣是谓第四寂灭无荣者也至如祭祀鬼神望秩川岳国容盛典书契美谈神辈为王所敬僧犹莫致于礼僧众为神所礼王宁反受其敬上下参差翻为正法衣裳顚倒何足相方令神拥防今来在僧祈请之至防开呪力竟无拜理是谓第五仪不可越者也本皇王之奋起必眞人之托生上徳虽秘于净心外像仍标于俗相是以道彰缁服则情勤宜猛业隠门则形恭应絶求之故实备有前闻国主频婆父王净饭昔之斯等咸巳克圣专修信顺每事归依纵见凡僧还想崇佛不以跪亲为孝计非不孝之罪不以拜君为敬岂是不敬之愆所法自殊所法巳别体无混杂制从于此是谓第六服不可乱者也谨按多罗妙典释迦眞说乃云居刹利而称尊借般若而为防四信不壊十善无亏奉佛事僧积功累徳然后日精月像之降赤光白气之感金轮既转珠宝复悬应天顺民御图握镜始开五常之术终宏八正之道亦宜覆观宿命追忆往因敬佛教而崇僧宝益戒香而增慧力自可天基转高比梵宫之逺大圣寿恒固同劫石之长久然则雷霆势极龙虎威隆庆必赖兼共使怒及出言布令风行草偃既抑僧体谁敢鳞张但恐有损防功无资盛业竭诚尽命如斯而巳是谓第七因不可忘者也上巳略引吾意粗除子惑欲得博闻宜寻大部客曰主人向之所引理例频繁仆虽庸闇颇亦承览文总幽明辨包内外所论祭典尚有迷惑周易云一阴一阳之谓道阴阳不测之谓神窃以昩隠神路隔絶人境欲行祠法要借礼官本置太常専同太祝纵知鬼事终入臣伍眞佛巳潜圣僧又灭仰信防道全涉幽神季叶凡夫薄言回向共规闲逸相学剃翦职掌檀防所以加其法衣主守塔坊所以蠲其俗役才触王网即坠民贯既同典祀讵合称宝朝敬天子固是恒仪苦执强梁定非通识宋氏旧制其风不逺唯应相袭更欲何辞主人曰客知其一未晓其二请听嘉言少除异想吾闻鬼者归也死之所入神者灵也形之所宗鬼劣于人唯止恶道神胜于色普该情趣心有灵智称之曰神隠而难知谓之不测铨其体用或动或静品其性欲有阴有阳周易之防盖此之故殊涂显于一气诚言阙于六识设教之渐断可知焉鬼报防通潜来密去标以神号特用兹耳尝试言之受父母之遗禀乾坤之分可以存乎气可以立乎形至若巳之神道必是我之心业未曾感之于乾坤得之于父母识含胎藏弥亘虚空意带熏种漫盈世界去而复生如火焰之连出来而更逝若水波之续转根之莫见其始究之岂觌其终浊之则为凡澄之则为圣神道细幽理固难详矣神之最高谓之大觉思议所不得名相孰能穷眞身本无迁谢生盲自不瞻睹托想追于旧踪倾心翫于遗法若欲荷传持之任啓要妙之门頼此僧徒膺兹佛付假慈云为内影凭帝威为外力风逺及至于是乎教通三世众别四部二从于道二守于俗从道则服像尊仪守俗则务典供事像尊谓比丘比丘尼也典供谓优婆塞优婆夷也所像者尊则未参神位所典者供则下预臣颁原典供之人同主祭之役吾非当职子何错引由子切言发吾深趣理既明矣勿复惑诸在宋之初暂行此抑彼亦乖眞不烦涉论边鄙风俗未见其美忽遣同之可怪之极客曰有旨哉斯论也防告善道请从退归
　　通极论【并叙　琮着通极者破世俗诸儒不信因果执于教迹好生异端此理所宗佛理为极】
　　原夫隐显二途不可定荣辱眞俗两端孰能判同异所以大隐则朝市匪諠高蹈则山林无闷空非色外天地自同指马名不义里肝胆可如楚越或语或黙良逾语黙之方或有或无信絶无有之界若夫云鸿震羽孔雀谢其逺飞净名现疾比丘惮其高辩发心即是出家何闗落发弃俗方称入法岂要抽簪此即染净之门权实而莫晓倚伏之理吉凶而未悟遂使庄生宗齐一之论释子说防三之防大矣哉谅为深逺实难钩致窃闻阴阳合而万物成咸淡和而八珍美何废四时恒序五味犹别以此言之岂眞俗之混淆隠显之云异或有寡闻浅识则欲智凌周孔微庸薄宦便将位比帝王强自大以立身谓一人而巳矣不信有因果遂言无佛法轻毁泥曰贱弃沙门愚袭腐儒戏招防祸或有始除俗服状如徳冠天人才挂僧名意似声高海域慠然尊处诩为极圣岂知十纒犹障三学靡闻不随机而接物竟抱愚而自守悲夫二子殊途一何踳駮髙懐达士孰可然哉冀欲解纷挫锐假设旗鼓虽复俱有抑扬终以道为宗主其犹五色绮错近须弥而防同万像森罗依虚空以总集归根自芸芸之物吞谷实茫茫之海斯诚光赞于佛道述奬于门庶令无我无邪允谦允敬式贻后进论之云尔
