<!-- { "loadSidebar": true } -->
　　义塜者何西域氏旅茔也营之者谁吉安中宪大夫达噜噶齐也于是可观徳矣于是可知混一之盛矣何也西域之于中夏言语嗜欲殊焉虽汉唐以来婚媾有之然各懐旧族不能杂处他土頋安有生西域而葬江南者惟我皇元肇基龙朔剏业埀綂之际西域与有劳焉洎于世祖皇帝四海为家声教渐被无此疆彼界朔南名利之相徃来适千里者如在户庭之万里者如出隣家于是西域之仕于中朝学于南夏乐江湖而忘郷国者众矣岁久家成日暮途逺尚何屑屑首邱之义乎呜呼一视同仁未有盛于今日也至正辛夘公以海北广东监宪简在帝心选守名郡实监吉安明年淮冦蔓延頼公仁勇亷明戡定劳来所以父母斯民至矣又以余力买地一方于水之东西域客死于此皆葬焉筑堂三间以享以祀俾特穆尔布色董其后而世守之庶无他族逼处魂魄相安于九京也郡之耆老叹于里巷曰传称亲亲而仁民仁民而爱物推是心也将掩骼埋胔如恐弗及况士大夫之墓有不封崇之乎饥饿于我土地者有不惠利之乎父兄诏其子弟曰吾侪小人服尽情尽相视途人疾而不持防而不救坏土莫让甚若仇敌闻贤太守之风将不胜其愧悔矣呜呼民徳归厚其在斯举也夫是不可以不记








　　麟原前集巻六
　　钦定四库全书
　　麟原前集巻七　　　　　　元　王礼　撰记
　　雩都沈县尹祠堂记
　　三代御天下之贤也取之有其道用之称其才当是时大者靖共岂弟信道不回小者和顺正直执徳惟谨君臣之义有死无贰下逮秦汉先王之道几息然人心尚醇鲁地归楚也曾几何时即不肯易节于汉非高帝示羽头彼岂有愧礼义之国哉田横于齐人也一隅之主耳及横殁二客自杀五百人亦自杀何其同心同徳视死如归有如此者唐宋以来守节死义之士亦屡见焉我元有天下也取人多涂用人一律然国家涵喣几百年报本之思虽齐民不敢废况析人珪儋人爵者乎至正十三年淮孽蔓延江右效死勿去者李江州一人耳弃其守土死与冦力战不敌死屈体折节求免弗获死等耳而荣辱异不知所决择何哉兵部全公之牧赣也以忠义固人心以公正为民望故墉壑独完思欲风厉有官君子以报国素矣夏四月雩都县尹沈侯野仙死于兴国防戍之地仲子绍节死焉家僮二人死焉公闻其骂贼壮而哀之遣吏吊其家率属其防为文祭之立庙祠之举官其冡子绍忠以世之于是赣人以为荣奋而从之也轻南唐后主时有淮人李雄悯国城重围奋力徃救阵于溧阳与宋师遇父子俱殁李氏讫亡不沾褒赠容斋洪氏每痛惜其无传夫舍生取义者其理正其心安即无憾矣传不传非所计也以今较昔沈侯之遇兵部公岂不诚幸矣乎予知其慰于九京也十五年余来雩都绍忠袭官已二年邑人感侯死事欲祠祀之绍忠曰昔我父虽尹兹土然未久而殁生未有以利乎民可以死而有累乎民哉自创祠三间于东南城隅设像以祀买田岁入粟十石赡祠事请记以示后予辞之辞之弗获遂志思古之意以成沈侯之仁以慰绍忠之心以着兵部公激劝之美若沈侯大节之详则有兵部公所制庙碑在侯字宗仁绍兴人
　　赣州路重修城北黄箓坛记
　　老氏之教有坛安所稽乎古者祀郊庙则坛祀社稷则坛唐祖老子为元皇帝宜其教之有坛也曷为而屋之其犹祀帝于明堂以人礼事之亲之也赣城北有黄箓坛而咸称曰下坛何也城内坛者三为斯民祈禳之地尚矣顺流上中下别之斯在下也此何以独兴昔紫阳张真人治妖于梅闗尝此焉信宿仙真之所过化意必有隂佑而黙相之者谁与新之真常冲静大师周君常静暨其侣孔君道清也成之何时费将焉取我元至顺三年里民刘英可礼请二人主坛事二人尽祷祀之诚兼岐黄之术所活既众人益信之乃竭平日锱铢之积以供兴作无求于人于是事神有殿燕居有舎井厨庾廊靡不完缮实至正八年也然则孰主张是太守正议伯都哷丹通守宣威哈都尔也求文于石者何欲来者知兴废在人勿替引之可也噫使凡有名教之责者能如孔周之用心其道有不昌矣乎
　　城南园池记
　　凡营第宅于州里者占临眺之美什五六具园池之胜什四三并而得之者什有一二焉然好事之士鲜能遇之徃徃夺于髙訾富贾之流辱于委握齱之目则犹絶伦卓行不遇知己岂不负其平生竒气哉金川黄某磊落士也卜筑得园池临眺之胜欲予有以记之问其概则曰弊庐久燬矣早夜以思年将半百而寸禄未霑吾志自期于古人吾遇乃不如今人城南可以隠而阖庐庇风雨曽不如桑土之绸缪者乎吾园广袤数十余亩倚其池虽结驷连轸可以径度剏草屋数间其中东以贮妻孥西以待知友无欂栌节棁之华有竹苞松茂之固以峯峦为障图以云雾为屏幙左经右史彼琴此奕暇则艺树课蔬学尸郷翁从濠梁叟客至山肴野防随意觞酌谈笑竟日醉或鼓腹而歌歌曰我园我池其甘维菲其鲜维鲤衎我嘉賔如兄如弟于胥乐兮又歌曰中园有甓兮池有石杠伫立以视兮或潜或洋花之朝月之夕池上乎翺翔诚懙懙施施不知其不可也予闻而喜曰善黄君之乐斯胜也曩君家于驿近斋阁清幽玩好满案滋兰臯治蒲石士大夫徃还者輙倒屣迎留引满举白尽欢与世之拥妇儿屏间窥者异故赋咏传诵矧结庐城南又所谓并而得之者胜概有以助发其伟懐名流有以品其清致则地若□而幽景若窈而邃予岂惟羡君之得所将贺园池今日之遭矣兵乱以来予避地南荒惟恐山之不深林之不宻清江碧嶂之间无谢公屣者余十年矣他日停楫东臯或造其胜尚当为君一一咏之
　　石坡记
　　古郢王君彦昭仕于江右也语庐陵王子曰吾舍于石坡之下日履确以游以眺汉水汤汤其趾一瞬千里而石坡俨然泰华之仪刑矫然庐霍之秀拔友石益久熟察而爱之物无故触之而物自壊或迁之不轻动以为墉墙倚柱隄防也外暴不为患腻滑离离而色不一嘘之云蒸而雾温叩之羽振而徴应用之砥砺则剑防铦鋭中蕴玉而人莫之知吾性乐焉因之以自号子以为可不可也王子闻而叹曰天下之物茍适于用者皆可敬也而况于石乎况于石坡之产乎栁子谓楚之南少人而多石乌知石之徳岂庸众人所及哉物无故触之而物自壊刚也或迁之不轻动重也以为墉墙倚柱隄防外暴不为患忠也腻滑离离而色不一文也嘘之云蒸而雾湿润也叩之羽振而徴应直也用之砥砺而剑防铦鋭利物也中蕴玉而人莫之知谦也之八者君子或未备恶得以石视石耶盖刚而不润则流于燥重而不直则流于滞忠而不利物则流于朴文而不谦则流于矜兹焉兼尽其美庸非才全徳备者哉或曰水沫为石柔而刚也或曰石乃气之核阳而隂也王君乐石坡之为徳而身体之予知其寛猛之适中矣夫当蒸黎涂炭之极慨念何使非民急起而救之翕然致善政之称于谈者之口是石坡方由王氏知名天下尚何可不可之难哉诗不云乎惟其有之是以似之即石坡以观其人君子有不知所敬者乎昔米芾见竒石喜曰此足以当吾拜予于石坡亦云王君笑曰子辩矣子辩矣请事斯语以为进徳之助予故记之俾知君之所以号
　　具庆堂记
　　至正壬辰吾邑郭一鲁充洪省行人之职监司康公异视之知其二亲耆艾善养无违为书具庆表其事亲之堂亦可谓荣矣后之九年﨑岖兵乱栋宇化为飞烟而亲之具庆自若也一鲁将谋新之繇章贡访予雩水之上语及具庆喜动眉睫徴予文记之予闻而叹曰具庆之乐岂易致哉谓其系于天者固也予窃以为亦存乎人焉上焉其亲下焉其子无所愧负而后天之厚于我者始不孤矣天下亲之具庆滔滔皆是也其间有而乐之者几何人哉得天为至厚而于人有未尽虽有具庆如无有也今郭氏之堂严君徳庆推官与宜人涂氏朋夀一百五十岁矣齐眉偕老鹤髪童顔笑语雍容儿孙环膝此天隲佑之隆非偶然者而徳庆知止足之分杖屦邱壑抚青松以怡顔娱白云于无心视彼日暮途逺倒行逆施有迳庭矣庸非保有厥庆亦系于其亲者乎一鲁兄弟馨膳洁飱承顔色夙夜匪懈惟志之从以适亲心有家庭之誉无子弟之过又有以成具庆之乐郷人望庐起敬起慕嗟乎予少之时未尝少离乎亲侧人固有羡其具庆者矣其后有四方之徴欲跻攀分寸为父母荣也定省之疎甘防之缺间亦有焉由今而思荣不盖愧矣闻一鲁具庆之乐不自知涕泗之交頥也古人有云孝子爱日又曰为人子者愿为人兄不愿为人弟知此有不惕然于具庆之日者乎郭氏能全斯乐予故着其父子间意而深羡之亦以志吾之过云耳
　　诗礼庭记
　　诗礼庭者麻江郭氏之古堂也郭氏莫显于唐令公第七子尝佐庐陵庐陵有郭氏自兹始当在宋也有通五经指要三举于郷号盘轩翁者爰构斯堂于时藏修于时游息于时诒谋他族所莫及也翁三子七孙其孙字洪徳者恭俭慈厚显用于时予既识之知其有闻于家教矣伯氏徳邃于易学惜乎未及识其子复过予雩阳举止雍容谈笑又信其不产于三家市也一日请于予曰吾氏自先宋以来莫不兢兢焉诗礼淑身者以曾大父家训在阖门数百指聚庐托处兵乱以来悉为煨烬惟诗礼庭岿然独存意者天之佑之善余之泽或未艾也昨谋于季父将翼以傍舍新之庶几勿替引之意也愿记其概可乎因为言曰诗礼之教圣人数数然言之不厌盖深致其意焉耳平日雅言执守者诗礼也示门人为学亦曰兴于诗立于礼也至于过庭之训二者初不与易于此见圣人心胸公平广大人知未尝私其子予以伯鱼所闻论之未尝不厚其子也盘翁取以榜其庭使子孙尝目在之用意頋不深逺哉游斯庭者忾乎如闻我祖教诏之叹息肃乎如覩圣人独立之仪刑頋瞻之顷必慨然而兴曰温柔敦厚诗教也反求吾身其有一毫弗似否乎恭俭庄敬礼教也反求吾身其有一息或戾否乎慎思之笃行之将见易直子谅和平老成达于政而能言进退揖让周旋酬酢防于理而能立迩不负诒谋之盛心逺不愧埀教之本意岂非吾愿望哉舍是予无以子矣复谢曰善哉敢不服之无斁以无忘先生忠告之赐于是忘其浅陋援笔以为记
　　游洞岩记
