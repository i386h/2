<!-- { "loadSidebar": true } -->
   接毕，李对二郎曰：“圣上欲释番王回国，令其送还二将，此固仁心之自然，爱其二将，而因以爱及于番矣。但丑虏之性无常，恐其得脱而去，因怀其困败之恨，泄忿于二将，则又使彼番之得志矣。奈何？”二郎曰：“番之所以为番者，以其风声气习异也，其性未始不一。今圣上待彼以不死之恩，彼不知感而固明背之，是不仁不义，自取灭亡之祸也。当召而面谕以圣上之意如此，与之约质，然后使归。”李曰：“法师之言是也。”
   乃令于槛车内取出番王，李指挥问之曰：“番之所以数次反者，何也？”番王曰：“非我之欲反，乃猴之教我也，谓我当有天命之传，所以冒死而来也。”李又问之曰：“今猴已死矣，汝欲生乎？欲死乎？”番王曰：“蝼蚁之微，亦知贪生而怖死，岂有人而不欲生者乎？”李曰：“汝今固反乎？”番曰：“自数年兴兵以来，民穷财尽，国内虚耗，今惟救死治生之不赡，固敢言反哉！”李曰：“数尔之恶，即尽灭尔之类，覆尔之国，亦不足以罄尔之罪。吾昨日申表朝廷，我圣主仁明慈爱，不忍加诛于尔，赦尔归国。尔可大生悔心，深改旧性，还我之将，奉尔之贡，永为不侵不叛之臣，则尔无我犯，我无尔仇，定守荒服之义，永遵华夏之防，不亦善乎？不亦美乎？”番王闻言，垂泪大声叫曰：“我等禽兽，不知礼义，触犯天威。今受不杀之德，始知天恩浩荡，无不沾濡，非我番之所能知也。恩威并著，诚惶诚恐，番人不复反矣。”李复谓二郎曰：“番今诚服乎？”二郎曰：“有闻云：以力服人者，未有能服人者也；以德服人者，中心悦而诚服。此之谓也。”即令放回。番王拜伏于地，曰：“天朝之仁，将军之义，吾番至死亦不敢忘。”李乃命赐之酒食衣服，为治其囊物，遣一裨将，送出口外而去，沿途不许盘诘阻当。
   那番王一路自思：“中朝君臣，有此德义，吾番信犬马之不如矣。”回至国中，群臣不意骤闻王回，忙出迎接入朝，相向大哭。番王极道中朝恩德，终不可忘。即时请出李、张二将，分廷拜谢，尽率番众拜伏阶下，大呼万岁毕，即设筵宴三日，佐以番乐。仍命左右贤王及诸酋长等竭取国中所有珍宝产物，载之以车，差酋长哒哕智慧亲送二将，并诸车物，直至天朝请罪谢恩。大众即向大同进发，番王直送至鸡子山，将近大同而还。有诗为证：
   其一 我送二将，曰至于城。燕燕于飞，下上其音。昔之不顺，实愧我心。
   其二 我送二将，曰至于郊。燕燕于飞，其羽交交。瞻仰天朝，德音孔昭。
   其三 我送二将，曰至于都。燕燕于飞，群聚呼雏。欲报之德，万岁山呼。

第二十四回 林二郎奏凯回朝
   却说二将即日离了弱水，不数日到关。探哨报知，李将军忙差部下出关迎接。二将入关与李，林相见，愧耻不已。李将军曰：“前日之败，非番之力，亦非战之罪也。偶中其术，纵有知力，无所用之。今日成功，一赖国家之福，二则真人冥中嘿相之功，如不佞者，不过出则告戒，入则受成而已，他亦何能之有。”二郎曰：“国家不得已出军，劳民伤财。今边事稍定，兵士久处于此，一恐国内之虚耗，二恐久役者之怨嗟，此非万全之策也。可议留守之计，择日班师入朝。”众议留都指挥周全镇守大同门，分拨兵马，各处守备去讫。林二郎同诸将告祷于真人，即日拔寨，奏凯回朝。
   但见天气清明，和风拂拂，兵马旌旗，济济载道，强兵良将，笑语喁喁，不数日到了京师。林与李乃上裹称贺，表曰：
   伏以上古以好生为德，祥无取于佳兵，王者以强本为威，每戒申于勤远。岂云内耗，以弭外忧。然而患有切于震邻，计莫先于笃祜。则虽以周文之圣，不辍遏密之师；以殷高之明，尚申鬼方之伐。盖易垂御寇，诗咏简书，要在以兵止兵，非云乱而易乱。况咸宾之世，六合为家。则有道之长，四夷是守。顷者蠢尔西番，藉妖大同为寇，践踏我疆宇，羁縻我大将，罪则大矣，恶斯极矣。臣等全仗天威，深凭国福，横玉弩以高临，纵金钲而直进。白刃交而宝刀折，旬始无芒；赤堇挥而孤剑摇，欃枪失色。射元镞发，擐甲魁歼。贼知天怒难干，王师无敌，深苦全师之俱没，乃自俯首而乞和。彼既献地效诚，我且止戈为武。然词卑者进，法无恃其不来；师胜则骄，虑须防于更举。伏愿皇帝陛下，留心边事，戒饬守臣。乃合西北之势，绵连犄角之形。则可以巩鸿图于有永，保无事于万年。臣等不胜激切屏营之至，谨奉表称贺以闻。
   表上，帝览毕，召见二郎，奖谕之曰：“大同之役，卿之功可为最矣！”二郎逊谢不敢当。于是大封徂征功臣，论功升赏有差。群臣作贺毕，乃具太牢，设祭真人于南郊。光禄寺大设筵宴，为二郎与诸将贺功，赐以弓矢。真人护国大功，另日传旨褒封。君臣燕喜，帝乃歌彤弓之诗：
   其一曰 彤弓弨兮，受言藏之。我有嘉宾，中心贶之。钟鼓既设，一朝飨之。
   其二曰 彤弓弨兮，受言载之。我有嘉宾，中心喜之。钟鼓既设，一朝右之。
   其三曰 彤弓弨兮，受言橐之。我有嘉宾，中心好之。钟鼓既设，一朝酬之。
   歌罢，明帝亲执二郎之手，而谓之曰：“攻克战胜之功少，不杀而服之功大，故今日求良将于战陈之中有，求真人之功于战陈之中无，指日传封。今日之宴，聊为先生解战袍矣，未足以尽寡人之心也。”二郎同李将军九顿拜谢，歌天保以答之：
   其一 天保定尔，亦孔之固。俾尔单厚，何福不除。俾尔多益，以莫不庶。
   其二 天保定尔，俾尔戬谷。罄无不宜，受天百禄。降尔遐福，维日不足。
   歌罢，与宴诸臣各起举觯称贺，为之和歌嘉鱼：
   其一 南有嘉鱼，蒸然罩罩。君子有酒，嘉宾式燕以乐。
   其二 南有嘉鱼，蒸然讪讪。君子有酒，嘉宾式燕以衎。
   其三 南有樛木，甘瓠累之。君子有酒，嘉宾式燕绥之。
   大众赓歌一阕，明帝龙颜大悦，群臣百拜，山呼称谢，君臣相悦。为之评曰：
   汉自武帝穷兵，至于末年，海内虚耗，寻亦厌之，武事弛而不用。至于明帝，升平日久，安而忘危，武备不修，弱水得以乘间而窃发，虏其二将，伤汉世数百年之神气。向非真人建护国之功，则几乎犬羊荐食中国，腥膻染我衣服，汉之为汉，始哉岌岌乎，安得有君臣赓歌之相悦哉。然则真人之为神，岂可与别神一评而论哉！其功固不伟与？其报封固不宜与？
 
第二十五回 金銮殿传旨宣封
   明帝是日大设祭真人于南郊，亲自主祭，率文武助祭。祭毕回朝，大作平番露布，播告天下曰：
   朕闻天道舒惨以成功，春生秋杀；王者恩威而并用，武纬文经。尧德覃敷，必靖青苗之梗；舜仁广被，亦芟丹浦之凶。盖揖让不可胜残，而征伐所以禁暴．顷者妖猴作怪，跋扈西陲。大驱岛寇，肆毒边疆。绅弁辱在露中，大同尽生荆棘。既成吞噬之威，复肆垂涎之暴。朕不胜忿怒，欲肆重惩．乃命良将以西征，复募法师以中护。直出大师，以批其中坚；随出奇兵，以断其归路．司韬钤者效力进先，有斩将搴旗之勇；督馈饷者星驰云挽，有投石超距之雄．前郁等复率大军，踊踊前进。罴熊入阵，叱咤而瀚海为飞；草木皆兵，指顾而山河变色．一战而陷全师，威若迅雷；再战而擒魅丑，势如拉朽。旌摩耀日，顿观魑魅潜踪；火焰连天，倏见魍魉销迹。是日也，震塞鸣沙，飞瓦拆木。飏回烈炬，十里风腥。骸委深坑，大同土赤。盖覆巢之惨，卵麹一遗；而破竹之威，风草皆锐。贼等进无所之，退不能避。闻楚歌之动地，心掉神摇；睹汉帜之排空，情迷气夺。游魂惊夜月以悲凄，残喘望下风而罗拜。愿邀天覆地载之德，誓输称臣献赆之诚．沙漠霜销，塞草回关河细绿；边城月白，狼烟息斥堠摇红。故华山归马，青海洗兵。孺子歌沧，庆黄河之再润；舟人晒网，喜旭日之重光。用布四方，使与胥庆。
   即日颁布去讫。帝乃召二郎上殿，从容而谓之曰：“法师何愿？”二郎曰：“臣散人也，不愿玉帛，不愿爵土。惟欲上邀圣主之宠，下荣真人之庙，则臣愿足矣。”帝曰：“富，人之所欲也，玉帛不足以动其心；贵，人之所欲也，爵土不足以易其志。是可敬而不可臣，可爱而不可友者也。”乃下诏敕封真人为护国庇民天妃林氏娘娘，长者为诞圣公，安人为育圣母，兄二郎为靖国法师、护教圣兄。仍褒闽省镇州县官，以其举荐得人，俟任满之日，连升三级，今且增俸。就遣使赍敕旨玉帛到镇，转行州县掌印官务，要离任亲到湄洲山，为真人更新庙宇，大建楼坊。
   使者赍旨到镇，镇官设香案接毕，即移文州、县，赴镇会议。州、县官一时俱到，与镇官相见。礼毕，镇官曰：“林真人大建征西之功，朝廷遣使敕封，仍使改观庙貌，整理坛场，此虽国家之盛典，圣主之厚恩，实真人之功有以致之也。真人在天，其荣显极矣，倘非吾辈荐举得人，亦何以有今日？然则今日之事，吾辈亦与有荣焉。”州县官皆为镇官作贺。镇官复曰：“朝廷褒封真人，固圣主厚报之心。然吾辈析国家之圭，担国家之禄，则真人有功于国家，是亦有功于吾辈者也；真人为国家出力，是即为我辈出力者也。然则独可无报乎？”镇官因捐俸资五十两，州官捐俸三十两，县官捐俸二十两，诸佐贰首领，各愿捐俸，共成胜事。镇官曰：“崇报在心，不必拘执。自佐贰以下，并不许捐俸，只各备香烛，及时齐送真人香火归庙，则亦足以尽尔曹之心矣！”议定，着令县官同二郎先回，差人褒封长者。
