<!-- { "loadSidebar": true } -->
　　玉京红线断。樊素绛唇娇、好着秋千架其如不解描。

　　○写竹答许口北年礼

　　羹鲤稻粱餐、沈思欲答难只裁残拜帖写竹当春盘

　　○写兰与仙华子

　　仙华学杜诗、其词拙而古如我写兰竹无媚有清苦

　　○尖头麻蛰

　　身轻宜歇草、头锐欲钻螺正苦毛锥乏如侬太软何

　　○蒲桃

　　闻道羗葡萄家家用醅酒老夫畵笔渴此时堪一斗

　　○张氏别业

　　乐志堂

　　备言志所乐、何关堂与基主人向我道但看鸟悦枝

　　流霞阁

　　阁中餐霞人、绝无烟火色谁宰武陵鸡来作渔郎食

　　竹坞　浅浅四句情景无穷

　　题诗竹坞中。竹长时出垣谁能将铁笔一畵牡丹园

　　青莲岛

　　小岛含巨浸能滋化叶开青莲大如许跏坐几如来

　　小若耶

　　别沼分湖水、因名小若耶水流有大小却一样荷花

　　芙渠径

　　大堤遶芙渠平铺三百步谁云水中花不甃陆行路

　　浣花桥

　　镜水及苎萝相望不盈尺郎家浣花桥妾家浣纱石

　　水墨轩

　　万顷茫茫处、开轩榻绛州水光自湿研。不用汲池流。

　　○桃叶渡　情语伤人

　　书中见桃叶相忆如不死今过桃叶渡。但见一条水。

　　又

　　忆渡桃叶时绿杨娇粉面丈水五石泥。好影照不见。

　　◆六言绝句◆

　　村家饮 
　　渔家图 
　　列子御风图 

　　○村家饮

　　新竹巳成蛇尾秋云乍起龙鳞不雨空啼布谷乘风且脱纱巾

　　○渔家图

　　小练乳儿红袜斜阳曝网黄芦。但得同心夜浦。不愿嫁与秋胡。

　　○列子御风图 

　　旬余身在遥空、一叶枝辞芳树若教风歇青苹。试问

　　徐文长文集卷之十 【 终】 

　　●徐文长文集卷之十一

　　公安袁宏道中郎评点
　　丰干潘允宜左之校订

　　七言绝句

　　赠吕山人 
　　龛山凯歌 
　　嘉靖辛丑之夏妇翁潘公即阳江官舍将令予合婚其乡刘寺丞公代为之媒先以三绝见遗后六年而细子弃帷又三年闻刘公亦谢世癸丑冬徙书室检旧札见之不胜凄惋因赋 
　　内子亡十年其家以甥在稍还母所服潞州红衫颈汗尚泚余为泣数行下时夜天大雨雪 
　　将入闽方许二君饯别分韵 
　　凯歌赠参将戚公 
　　望夫石 
　　宴游烂柯山 
　　入武夷寻一线天道中述事 
　　雪中访嘉则于宝奎寺之楼店 
　　七里滩 
　　武林馆中与徐仁卿同宿因赠 
　　赵君将买妾戏寄之 
　　禅房夜话和韵书付玉公 
　　折桃花 
　　徐济之携新妇侍亲扬州 
　　送丁子范 
　　夏相国白鸥园 
　　竹枝词 
　　阊门送别 
　　予自浙抵新安登齐云还浙道中旅馆颇多奇景而不成一字至衢自嘲一绝 
　　寄徐石亭 
　　乙丑春正月廿有四日与某等携觞俎探禹穴就十峰山人马丈饮于小园林卉云繁索得海棠秧二本穿篱过别畦又掘竹母数根而去时薄霭滃生山翠欲滴众客怖雨辄尔拂衣 
　　送陆子之闽 
　　留别倪子 
　　天目山 
　　南海曲 
　　嘉则拟红衫四貌 
　　燕京歌 
　　燕京五月歌 
　　自马水还道中竹枝词 
　　乘霁自福田遍历善应翠微洪光大悲诸招提翠有石洞西夏僧兀坐其中自言至此可六万里斋罢拟游西湖辄止 
　　上谷歌 
　　宣府教场歌 
　　早渡银洞岭 
　　胡市 
　　边词 
　　长干行 
　　锺子投我篆章答此 
　　拟往中止 
　　菊 
　　曹秀才 
　　默泉篇 
　　漫曲 
　　古意 
　　王元章墓 
　　寄沈子 
　　赠孙山人 
　　山阳歌醉中赠鲁君 
　　挽陈君之配蒋 
　　芙蓉死 
　　麟 
　　渔鼓词 
　　送林某 
　　设代林某答胡通政 
　　云州舍身台 
　　慕兰篇 
　　竹枝词 
　　盘古社树 
　　托王老买瓦窑头银鱼 
　　买得一猫雏纯黑而雄戏咏 
　　五泄 
　　五泄雾 
　　七十二峰归来书寺壁 
　　自燕京至马水竹枝词 
　　写扇与球儿 
　　嘉则衷绯而西 
　　过陈氏园看杜鹃花花高可十五尺余郡中无其比也 
　　镜湖竹枝词 
　　上谷边词 
　　黄杨山 

　　○赠吕山人

　　西陵渡头秋水寒年年岁岁走儒冠不知天姥山中客十载关门傲长官。

　　○龛山凯歌 【 为吴县史鼎庵】 

　　县尉卑官禄米微教辞黄绶着戎衣贼中何事先寒胆海上连年数破围

　　又

　　短剑随鎗暮合围寒风吹血着人飞朝来边土看归骑一片红冰冷铁衣

　　又

　　红油畵戟碧山坳金镞无光入土消冷雨凄风秋几度定谁拾得话今朝

　　又　森黯悲人

　　无首有身秪自猜。左啼魂魄右啼骸。冯将老译传番语。此地他生敢再来。

　　又　自是诗史

　　旗褁金疮碎朔风军中吮卒有吴公更教厮养眠营灶、自向霜槽喂铁骢、

　　○嘉靖辛丑之夏妇翁潘公即阳江官舍将令予合婚其乡刘寺丞公代为之媒先以三绝见遗后六年而细子弃帷又三年闻刘公亦谢世癸丑冬徙书室检旧札见之不胜凄惋因赋　　　声有余痛

　　十年前与一相逢。光景犹疑在梦中记得当时官舍□熏风巳过荔枝红

　　又

　　华堂日晏绮罗开伐鼓吹箫一两回帐底畵眉犹未了寺丞亲着綘纱来

　　又

　　筵前半醉起逡廵。窄袖长袍妥着身若使吹箫人尚在今宵应解说伊人

　　又

　　□映双鬟绣扇新、当时相见各青春傍人细语亲听得道是神僊会里人

　　又

　　箧里残花色尚明。分明世事隔前生。坐来不觉西窓暗飞尽寒梅雪未晴

　　○内子亡十年其家以甥在稍还母所服潞州红衫颈汗尚泚余为泣数行下时夜天大雨雪

　　黄金小纽茜衫温。袖折犹存举案痕开匣不知双下满庭积雪一灯昏

　　○将入闽方许二君饯别分韵

　　万丈高城控井闉谁家池馆隔江津胜筵不用扶红袖杨柳芙蓉拥醉人。

　　○凯歌赠参将戚公

　　战罢亲看海日晞大酋流血湿龙衣军中杀气横千丈并作秋风一道归

　　又

　　金印累累肘后垂桃花宝玉称腰支丈夫意气本如此自笑读书何所为

　　○望夫石

　　海天万里渺无穷秋草春花插髻红自送夫君出门去一生长立月明中

　　○宴游烂柯山

　　万山松柏遶旌旗少保南征暂驻师接得羽书知贼破、烂柯山下正围碁、

　　又

　　偏禅结束佩刀弓道上逢迎抹首红夜雪不劳元帅入先禽贼将出洄中

　　又　儒将风流

　　帷中谈笑静风尘、只用先锋一两人万里封侯金印大千场博戏采球新

　　○入武夷寻一线天道中述事 【 行渴得岩妪乞茗】 

　　花落花开隔水津栈梯茆屋总堪邻扁舟若不寻归路便是武陵深处人。

　　又

　　乞得琼浆一碗新沿溪行尽渴生尘云英只在桃花下。不肯呼来见外人。

　　○雪中访嘉则于宝奎寺之楼店　入畵

　　山径寻君重复重、小楼百尺卧元龙、安窓偏向梅花角去暎江天雪数峰

　　○七里滩

　　百番狮象一溪泅一顷银光万个头水石何缘能有此星辰尽夜□□流

　　又

　　浅水矾头蘸几堆清涎齿缝破生梅竹舟欲过从何处无数游鱼磕额回

　　○武林馆中与徐仁卿同宿因赠 【 徐号天峰武义诸生也徐千斤】 

　　楼上张灯倒瓦卮自居东面唤人陪须臾据案言兵事骔帽偏欹横两眉

　　又

　　自造提刀偃月文诸工围煅熖吹云当时试舞犹嫌薄铁欛连环六十斤

　　○赵君将买妾戏寄之

　　宫髻一鬟堆胭脂两朵晕红三千仙子云中有。十五吴姬天下无。

　　○禅房夜话和韵书付玉公

　　一月眞时月月眞、何须种种别前尘禅房昨夜灯前话谁是客人谁主人

　　○折桃花　浅言雅韵人自不肯道

　　谁家桃树倚西邻摘下还存树底新日暮插头过市上。疏疏数朵颇宜人。

　　○徐济之携新妇侍亲扬州

　　初绾同心结尚松、那堪波浪度江风华堂一入姑亲道新妇扬州芍药红。

　　○送丁子范 【 时予方入武夷】 

　　君去高邮是壮游、风吹树叶绿娇秋、归来佩剑不须脱寻我武夷山上头

　　○夏相国白鸥园

　　白鸥池水拍天平相对琼楼入太清、试问歌台生草处当时曾许外人行

　　又

　　词客登临信笔裁每于花谢笑花开请观世上看花者曾见花开不谢来

　　○竹枝词　刘荪州无此奥

　　风前烛熖片时红马首西时马尾东两只鸳鸯睡不醒一只相思愁杀侬

　　又

　　笼中鹞子不得出笼外要入将奈何一边虫粘蜘蛛网一边窓打扑灯蛾

　　○阊门送别　怆伤语不堪再读

　　送别间门日巳西、自将光景比乌栖平生不解依枝宿。今日翻成遶树啼。

　　○予自浙抵新安登齐云还浙道中旅馆颇多奇景而不成一字至衢自嘲一绝

　　系马梅花索酒时溪山遥暎酒家旗何为每到堪题处不解吟成一字诗

　　○寄徐石亭　有此一诗较看花风气转胜

　　闻道名园盛牡丹、豪家欢赏到春残自怜亦具看花眼种菜浇畦不得看

　　○乙丑春正月廿有四日与某等携觞俎探禹穴就十峰山人马丈饮于小园林卉云繁索得海棠秧二本穿篱过别畦又掘竹母数根而去时薄霭滃生山翠欲滴众客怖雨辄尔拂衣　一时幽韵可掬

　　春来携酒醉春萝。乞得春花一两窠。不若取将松竹去。成阴留待主人过。

　　○送陆子之闽

　　羡尔宁亲向百蛮扁舟日下万重滩经过旧路吾能说。雪浪屏山畵里看。

　　○留别倪子　雅蒨

　　小门一径柳垂丝。帘下垂裾话别离。却问归来是何日。海榴如火烧高枝。

　　○天目山 【 一瓦观音二三古杉大者至八抱】 

　　铁罗汉巳烧成尘瓦铸观音又一新见说前村披木叶青裙夜降紫姑神

　　又

　　赭铁青铜凌紫烟能为人语向人间二千年事说不尽夜夜青溪劳往还

　　又

　　断壁孤杉四十围、不关雨雪阴霏霏、柯南一国痴蝼蚁长恠曾无白日飞

　　○南海曲

　　一尺高鬟十五人爱侬云鬓怯侬胜近来海舶久不到。欲寄玳瑁簪未曾。

　　○嘉则拟红衫四貌

　　春郊走马

　　春郊大堤无尽头沈郎走马着红裘回鞭故遣穿杨柳冲落杨花扑紫骝

　　东山拥伎

　　道人道帔剪轻霞醉卧青楼小伎家小伎红衫何处买同是南京杏子纱

　　秋江把钓

　　戴进不得武英收、为抹勾漏绛钓裘若使今朝逢沈四眞成伯乐哭骅骝

　　高楼对雪

　　高楼一衲锦毛梭万玉屏围红叵罗雪里茶花侬似否。急催滕六剪银河。

　　○燕京歌 【 人云斗牛眼甚恶最吓人】 

