<!-- { "loadSidebar": true } -->
　　尚书令大都督臣王僧辨等臣某闻成周大法聿严九伐之诛汉室龙兴爰正三臣之戮方嗣圣绍无疆之厯而逆凶当极恶之刑肆告成功聿章大孝恭惟皇帝陛下慈爱恭俭果毅仁强有经文纬武之资慨遗大投艰之会当馈兴叹副四海戴日之心尝胆卧薪当二圣在天之愤睠兹凶逆宁后诛夷侯景刍狗微生犬羊遗孽托身髙氏尽忘羽翼之恩逃命宇文复作叛亡之计我髙祖武皇帝仁同一视道合三无谓其慕义而来归或可革心而易面猕猴出穴未膺狙使之劳飞鸟依人遽有鹰扬之志假息寿阳之境簸扬江上之波烽火接于秦淮戈刃交于畿甸涂炭黔庶腥秽冠裳围逼台城屡动宵衣之警震惊宫阙俄成晏驾之悲简文皇帝事重宅忧亲遭降割志每殷于靖难恩尤切于好生隆爵重封用广包容之量穷凶极恶曾无悛改之心废置等于奕棊弁髦视如土梗卜齮挟刃本诸庆父之谋成季抽戈直指马昭之罪是宜为君而效死可能与贼以俱生某等受寄斋坛谬膺将职始留巴陵之戍任约就擒荐扬汉口之威化仁请缚子仙弃郢城而身为俘馘于广弃郭黙而功在遁逃役不厌时仕有余力舳舻数百里骇动鲸鲵鼓鼙亿万兵威棱虎豹爰振浔阳之旅荐成姑孰之勲顾死灰之复然虑困兽之犹闘石头城列栅命霸先往扼其冲招提寺进师俾王琳独当其鋭应机而溃奋臂大呼倾城无匹马之还偾辙泞双轮之返元恶窜身而入海党与稽首而来庭肆发命以穷追不渝期而克获食彭越之醢顷刻无余燃董卓之脐光明达旦载复三吴之旧遂驱九轨之尘江汉朝宗山河改色兹盖仁圣不杀威武布昭运竒堂上之兵制胜目中之虏赫怒而安天下谁其御之遄归以正故都惟其时矣臣某等恭承庙筭忝与行间乗六龙以驭天愿返翠华之仗卫掩七戎而得骏敢忘铁汗之驱驰臣某等不胜庆快之至谨差某官姓某露布以闻军资器械别列条上 
　　（某）年（某）月（某）日（某）具官（某）上 
　　按露布之名始于汉史称露布天下露布上书上下皆通用之不专于将帅也后魏攻战克捷欲天下闻知乃书布帛建于漆竿上名为露布后世因之故王肃获贼二三皆为露布宋制词学科露布为十二体之一军兴则以命题就试之士以所业二篇并其余上之中书后省考其能者然后召试中者授以馆职俗谓选定两制其法顾不严而重乎世运代更趋舍异向学士大夫习之者少矣夫一物不知儒者所耻今军务烦兴捷书交奏文学之士将执笔于戎旃之中以传檄四方如有用我则何以哉予读王元之小畜集有拟李靖平突厥露布实为拟题之始其词雄壮奋发心窃慕之及阅通鉴纪事载侯景之乱而知元帝之在湘邸所以命将出师以复雠雪耻者厥功大矣乃以王僧辨平侯景露布为题非敢以为文也所以自别于饱食无所用心者云内制 

　　拟赐四川省臣腊药口宣 

　　勅某等朕惟井络之墟擅藩翰之固虎符龙节式昭辅相之光翠管银罂爰辍上方之御钦予徳意咻尔寒饥 

　　拟赐和林帅臣腊药口宣 

　　勅某等任职西邮驰心北阙念采薇之行役式谨秋防奬行苇之忠勤敷时腊赐咨尔连营之旅变为挟纩之和 

　　拟赐上都帅臣腊药口宣 

　　勅某等职分朔漠名著封疆雪窖氷天想岁寒之欲暮宝奁珍剂敷阳泽以如春俾尔连营有如挟纩 

　　拟赐淮南省臣腊药口宣 

　　勅某卿髙相业任寄戎昭积雪坚冰慨三冬之凛冽长江广汉想万里以安流实上剂于珍奁布阳和于玉帐 

　　拟抚问总兵官兼赐腊药口宣 

　　勅某卿位隆上相望重元戎江汤汤武洸洸已集安流之绩阵堂堂旗正正大收克捷之功瞻言腊序之临凛有风寒之警珍剂布阳和之泽言锡予之金戈奏雪夜之勲维其时矣 
　　腊药之赐肇自唐制少陵杜氏所谓口脂面药是也宋时品剂岁各不同俟修合禀议大抵冬用温夏用凉适于烹调服用而不失其宜者也其赐予之词则以付之词臣轮直者文武臣僚既受赐各上表称谢故近世有咏翰林故事者有曰因念边庭风雪苦口宣腊药布皇威然则君臣上下之间恩礼之隆可见矣腊日将临有懐旧制拟口宣数篇诚不敢仿古人之万一姑以见古学之所当务云 

　　拟抚问省臣及赐夏药口宣 

　　勅时惟六月用抚三军我心惮暑忧如熏永言蒸郁王事多艰维其棘深念勤劳赐颁药品之良用迪师中之吉泛威声而除氛沴国底丕平扇暑暍以为清凉民跻仁寿 

　　拟抚问淛东分省臣僚及赐银合服药口宣 

　　勅赤日被海东土深轸炎歊凉风在殿西头诞施恩赐肆出上池之剂有嘉靖海之功扇为清凉跻彼仁寿 

　　拟抚问湖南总兵省臣及赐银合夏药口宣 

　　朕观虞廷阜财之诗诵唐殿微凉之咏恩私所及与往古以同心炎暑有行慨多艰之维棘爰锡卫生之剂用臻在道之安 

　　拟抚问云南省臣及赐银合夏药口宣 

　　六月维时三庚云伏念宫宇邃严之地有若惔焚居山徼炎瘴之乡曷胜蒸郁爰赐实奁之剂永懐留钥之英 
　　古天子锡命诸侯有命物有命词有命物命词者若后世以玺书赏功臣増秩赐金是也止有命词者若后世赐手诏褒美是也然则抚问臣僚及药饵之赐其亦古天子锡命之遗意欤夫药剂所以卫生者也人主之于下以时而锡予之所以使之尽调护之宜以尽性命之正者无所不至矣当时之臣或不能尽忠以报上者何哉呜呼此君臣之分所以益不明欤予观宋内相辞命之作常欲一摹仿之伏日斯临以旧制拟赐夏药口宣录之于此用见志之所在在古学云 

　　拟赐江淛省龙衣御酒勅书 

　　勅某等卿乃心王室服劳藩宣眷言海表之勲爰锡上方之御龙光有耀式昭衮黼之荣蚁味其馨乐岂樽罍之晏不惟其物曷树乃勲 

　　拟赐江淛省臣名马勅书 

　　勅某等卿职任藩宣功成驾驭龙韬豹畧永言靖难之功雾鬛风鬃爰锡调良之乗虽非千金之贵庶资万骑之多尚策竒勲益昭大赉 

　　拟赐淛东宪臣御酒勅书 

　　勅某等卿肃临宪部慎守王纲眷言劳瘁之多宜有醇醴之赐樽垒多旨盍思湛露之恩绣斧光华尚广沛霄之渥懋勤耳目用寄腹心 
　　古之王者锡予羣臣必有其辞若所谓勅书口宣者是也予观唐宋以来词臣内制之作不啻千百其词温厚和平恻怛慈爱殆与三代诰命相为表里国家有道之长实系于此学者可不之务乎近世士大夫尝以馆阁之文非山林士所克为噫何其识量之浅浅哉夫士之为学将行道济时立言垂世也代言典诰特文章一技之施尔果足以尽士之用哉若夫运之穷达时之用舍固有幸不幸者尔岁暮天寒懐不能已因摭今事为勅书三篇用贻同志云 

　　拟故宋太师徽国公朱熹改封齐国公制 

　　皇天开太极诞生不世之贤圣代昌斯文丕展非常之礼焕扬典册式慰明灵故宋太师徽国公朱某渊宻而精微光明而雄伟正心诚意之学经邦纬国之才道统集大成契帝王心传之要名教非小补会圣贤旨趣之归慨彼何人斥其为伪虽乃身不容朝廷之上而大名终埀宇宙之间朕绍嗣丕基寤懐前哲惟家传人诵具有成书而目注心存凛焉遗范念阙里既称于殊号何邦爵未及于更封乃睠青齐宻聨洙泗龙章辉壁焕纶綍以维新衮冕植圭肃容襟之如在祀列十人之配谥仍一字之尊呜呼巨儒想南渡之英实惟气运上公胙东表之畧非示恩荣尚惟道徳之光克相熙雍之治 
　　真在至正间朝廷改封晦庵先生为齐国公私拟赞书一通置诸尘笥有年矣际今盛朝而公之五世孙名炘字明仲谪居颍上县长礼致诸学训导弟子贠真未及识面而以诗见教大贤子孙所以待人者如此其厚耶因次韵以复且录赞书旧藳以求正云 
　　明仲得此文甚为称羡作诗以寄比之静轩阎公且求着光禄公墓铭真惧不敢当也后明仲来濠梁言此文恨不得之于馆阁上葢请封时词头云林危公执笔以为词意不备心尝歉然异日归闽当传之家牒以寿不朽明仲卒于颍上真所书遂归之徐景颜景颜太末人为颍上教谕真同年进士也 

　　拟起复江淛参知政事制 

　　帷幄之筹千里允属全材缞墨之服三年宁从终制盖君子有断恩之义在先王存变礼之文睠我辅臣奄违慈养丕俟修攘之绩用昭起复之仪某料敌精明临机英果兵书明四种应变无穷将畧尽五材当锋必克粤从早岁已冠前军斩凶逆如枯菅履险危若平地是父必有是子曰武曰文事亲而及事君以忠以孝荐属肤公之奏晋登近弼之聨楼舡百万艘悉资运棹貔虎三千士咸聴指挥肆令疆土之安屹若丘山之重凡省阃折冲之略皆家庭教诲之余期赞协于钧衡忽传悲于风木朕念艰难之会孰寛忧顾之懐今北道未通南风犹竞谍报赭巾之聚邮传白羽之驰草熟马肥天寒地凛内患未遑于靖辑外攘曷底于乂宁念将同社稷之忧其可久闺门之戚是用载参政柄申督戎昭淛左四明谨腹心之备御海东万里连唇齿之相依申城守之捍防登京畿之漕运任当一面式固中权呜呼想髙桥青野之师盍从形胜振菑亩中乡之旅宜大家声伫闻执讯获丑之功以大行赏褒封之典朕言不再汝往钦哉 

　　拟加封梓潼帝君制 

　　文明以化天下亶惟辅佐之功诚敬可格神灵盍举疏封之典涣扬宠号益阐恩光蜀七曲山文昌宫梓潼帝君井络精英山川间气云车风马每为人间世之逰瑶宇琳宫遂阐道家流之秘肆我家之聿造蔼多士之思皇科目诞颁有赫阴灵之佑馨香旁达居然肸蠁之通预定名于计偕用作成于善类休声有烈治道是禆睠惟天极之尊允铄文昌之座増加贵饰式表隆称冠裳晬穆于仪容锺鼓具严于格享呜呼礼乐千龄之运相我斯文人民百世之依锡兹纯嘏可加封辅元开化文昌司禄宏仁帝君 
　　予年弱冠时用意两制学唐宋诸名家赞书多能成诵及阅乡先生内翰厚斋王公词学指南及掖垣玉堂类藁益能深究制作之体忝以科名主中都教职为阁笔久之人有以元延佑三年加封梓潼帝君制书见示者词意温雅得代言体因细录如左别拟一通不敢比古作者姑以见志之所存云按神祠封制在唐宋时中书舍人行元时中书舍人不置书赞皆入翰林学古之士必能深辨之 
　　制曰维明有礼乐维幽有鬼神妙显微之一贯在天为星辰在地为河岳形功用于两间矧能阴隲于大猷必有对扬之懋典具神光分张宿发咏周诗相予泰运则以忠孝而左右斯民柄我坤文则以科名而选造多士每御捄于菑患彰感应于劝惩贡举之令再颁考察之籍先定贲饰虽加于涣汗徽称未究于朕心呜呼予欲人才辈出尔丕炳江汉之灵予欲文治宣昭尔浚发奎壁之府庶臻嘉贶以答宠光　此习宋唐旧制但以长聫当短句恐于声律不协姑附于此与识者评之文不着姓氏当考 

　　拟追封伯夷叔齐制 

　　昆季是谓至亲徳高义让国家缅思先哲礼重尊崇睠惟二子之贤实起百王之慕伯夷叔齐具清者之量有仁人之心上从父命之尊次及天伦之重弃国而辞冠冕敝屣孤竹之封叩马以谏干戈没齿首阳之节叹神农虞夏之盛与泰伯吴雍并称遗庙岿然空山精英蔼如元气彼义不食粟荣名何累于生前虽谥以易名好爵宁縻于死后朕纂承大业深沐休风用敷贲于云章俾有光于岩谷天理人心之正日笃不忘朝廷祀典之宜庶几克享尚期激劝不昧钦承可追封伯夷为昭义清惠公叔齐为崇让仁惠公 
