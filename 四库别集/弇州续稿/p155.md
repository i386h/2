<!-- { "loadSidebar": true } -->
　　
　　陶文僖公大临者绍兴之会稽人也与山阴诸公大绶同里闬相善而其射策时上以文僖公为第一人诸公次之而亡何有所更置文僖公遂得第二人自是益相善其官史局侍讲闱与銮坡鹤禁之长佐对秉更莅若左右手然诸公遂以其女女文僖公之子允宜而最后诸公繇吏部右侍郎兼侍读学士捐馆文僖公即日继之亡何亦遂卒始文僖公之侍讲闱也天子器重之数称先生而不名众以为且大拜而及其病遣中贵人问痊否赐羊豕酒粲瓜蔬等物殁而复遣中贵人临护丧赙白金米布寳钞香烛俱视执政恩数其谕祭治葬赠大宗伯大略同诸公而易名之典则诸公所不敢望者天下之惜二公以庶几有所展布佐成万厯之治佹及而失之以为憾而于文僖公尤切公字虞臣其先世为彭泽人徙于台已复徙会稽遂为会稽甲族曽祖曰慥举四丈夫子皆有科第而其叔子曰庄敏公谐选入翰林迁给事中以直谏谪徙累官至兵部左侍郎卒赠尚书为德靖间名臣庄敏公之子曰鸿胪序班师贤以公贵赠通议大夫詹事府詹事兼翰林侍读学士举丈夫子三长湖广叅政大顺次为公又次大恒公少而端嶷不妄笑言三四岁时母淑人授之书即成诵已就外傅而有朱先生者好为礼使童子习洒扫拂几展席夷其贵于贱者夏不得挥扇公独乐之曰童子分固当且夫习则不劳静则无暑朱先生以语庄敏公而竒之公尝间至庄敏公书阁见名臣奏议辄手为裒録得数巻庄敏公益竒之曰是儿其中人也十二工属文十五补博士弟子明年廪学官又明年应省试夜女奔公者却之三已遂徙居归而与其伯氏相师友为学每谓圣狂自一念起署其室曰念斋公凡三试而举于乡又三试而举礼部以至射策及第葢年三十矣授翰林院编修故相严耳公名欲致之门下数遣其子世蕃候公公戒门者以他出应之第一刺报而已卒不见而是时僊居吴给事时来慷慨慕直言公独善之数与扬扢世务吴君谓世务莫先于击相严公曰然吴君出其草公读之曰是为名计耶为胜之则毋触县官讳泚笔汰其甚者已吴君论上不胜下诏狱诘责所共谋五毒苛备或传且诬伏者公闻之泰然日遣饷药物醪糗为侦伺耗息吴君谢毋重累故人公笑曰固也奈何使君独为善吴君得不死以戍去而公尝迎韩淑人养于邸得疾卒公以丧归毁瘠踰礼三载絶酒肉不御内既除服念通议公且老而时事亡当心不欲出通议公强之乃出仍故官校録永乐大典寻授诸孺珰书公每为言古寺人清公奉法以令终者其贪暴负国叅夷五宗者委曲辨柝不已诸孺珰咸拱手曰此公异日谓我也当是时元相华亭公心器公数引与议国事而会世宗晏驾遗诏及他笺表徃徃公有力焉寻以通议公丧归会大典成道进翰林侍读公所居丧无异于韩淑人时甫公除召充世庙实録俄校应天试务绌浮薄所得多老成士还进侍读学士掌留院岁余拜南京国子祭酒至则进诸生与讲说道理经济不为高逺竒僻之行士则之亡何以少詹事兼侍读学士召侍上讲读于春宫寻进詹事仍兼学士如故上践阼迁礼部右侍郎兼学士复如故前后凡三视院篆异数也俄解院事佐部其在经筵为日讲修穆宗实録为副总裁上虽在冲幼圣质不世出公思所以启翼之者首讲大学谓明明德如磨鉴不虞昏新民如澣衣不虞污止至善如赴家不虞逺是在于性真未凿时扩充善端而已公所陈说每至谨天戒法祖孝亲恤民隐慎用舍广咨访缓工役饬边政谆谆乎有味言之也公每进讲左右皆目相指而上益自重之其亟称先生以此赐服视一品他精镠宝楮金符绣币彩扇貂裘之赐无虚月改吏部仍日讲修史岁首大计吏公去藩臬之巧附势者二留运司之苦节迹迂者州幕之非疾而诬以疾者各一众大称服其迫欲得公大拜亦以此葢未几而公卒矣得年仅四十八公孝友天至既与伯氏相师友伯氏数竒娄食贫然公庄事之不敢以雁行进叔氏得竒疾公不忍其躁也身与之寝外而俾媍章夫人与其妇居内尝手疏吁之神愿减筭以代抚恤寡妹尤至伯氏之子尚宝丞允淳其成进士无异师皆公教也公为人寛然长者然閟黙不泄尤眘取舍絶嗜好其以乡进士里居有凌而夺之田于令者公弗白也令后知之惊以问公公竟弗白里豪有御史逮当令治疑其狱公徐谓曰书不云乎疑惟轻令悟趣寛之豪后知其自夜挟百金为寿公谢曰悞矣我何德于公公无厌此金■〈山上畲下〉耶胡不易粟帛而赡族姻之饥若寒者其奉韩淑人讳也故陆都督柄方重伺公窘于棺遗之美材可百金公返其直不得后抵京而都督死矣公设薄酹酹之呼其子绎授直曰吾以不欺志也胡少保宗宪时拥节东南欲交欢公捐数百金为树坊公叹曰东南困矣以饷军不足而我何用坊为则逊谢曰不佞业已有之不可强裁之至百金公又谢曰无已有外王父之韩大夫未树者附一名足矣公居官二十年一切贽谢俱絶门故计亡之则购名书画犀器以馈公笑却之曰吾唯无好耳好则何论金帛与书画犀器异耶公家世二千石产可中上而其自奉极简约食不过筭器衣无重彩门不纳优人迹顾其好施予独异是友人朱泰家贫事亲孝死无子其妻复以节死公先后为治丧葬养其父母又为之上状于有司而推坊直祠之曰节孝置祀田若干畆有钱生者挟旧而徒步访公于京至则病病发狂逆旅人走避之公为徙置精舍躬粥药死则调棺殓归之乡公所衣食父之党若而人母之党若而人诸戚友以至闾左右若而人取之若囷廪也公恒言学有根而室有基不实则欹又曰为善罔极恶亦罔极譬之岐乎南则益南北则益北又曰善犹水也为之先者源为之后者理始而滥一觞终而润九里每读孟子至収放心未尝不再三叹也且曰忧勤惕厉其古帝王之心玺乎又谓允宜才不可强守可强也财有所用之则重无所用之则轻惟俭养廉惟俭养惠公之所以能絶取广予俭故也公疾得之晨趋讲而（阙）更衣风入之遂剧上所遣慰使犹强自力拜（阙）乃顾谓伯氏曰书生诚不意得此父子兄弟举甲科官近列如国恩何唯生者勉之遂瞑允宜之举乡会皆魁其经进士第授刑部主事又能为古文辞
　　
　　赞曰吾闻之呉君时来元相江陵公之上帝鉴图说也实公发之乃世庙冯几之诏公所进于华亭公者深矣养正圣功也萃涣大几也其二端皆自公公用矣人乃以不竟用为公惜者何也夫进善不自讳居功不自名公所以称大人长者哉陶氏之声实衣被天下未央者有以也
　　
　　为民御史传
　　
