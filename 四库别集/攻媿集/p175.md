<!-- { "loadSidebar": true } -->
　　孺人姓盛氏世为余杭人有曰蟠者仕呉越位通显钱氏纳土始居严之建徳又徙嘉禾因家焉曾大父偕徳兴令大父兑赠通直郎父师圣迪功郎尤户部经界所措置官徳兴公且老犹提五子试塲屋各明一经号六经家孺人年十有八归于洪氏夫曰懐祖今为通直郎赐绯鱼袋实吏部尚书文宪公之次子也元祐中孺人之伯祖侨以名儒为国子司业文宪公从之游雅相器重遂为忘年交既铭徳兴之墓又缔婚焉孺人资凝重喜怒不见于色平居敛袵危坐一语不妄发有所醻答唯而已笑才啓齿若惧有所闻阃内雍如也孺人厚赀装嫔大家舅又鼎贵而自处冲靓食不兼味裘葛无副未尝有所表襮姑文安郡夫人尤爱之通直夙登仕版而宦情甚薄兄升朝籍弟亦补京秩通直公固不屑意孺人亦安之也文宪多孙孺人之长子藏年始髫龀文宪爱其颖悟欲先奏补孺人力辞至泣下文宪为之嘉叹然卒先之遇下有恩意待子妇如賔客未尝见惰容妾媵有过告谕至再三不加鞭扑故有终身不忍去者淳熙乙未秋七月属疾藏官泉南孺人念之甚苦疾遂革以二十八日卒享年六十有三防通直引年休致明年以郊霈赠孺人子男八藏新处之松阳令□新建康府司法参军皆从政郎曰蘧先卒曰芹曰谒曰荟曰艺曰薫女四长适姑苏翁浩次适丹丘钱起二人未行孙男八伯景仲杲昭孙叔旦会孙晧孙曽孙防孙孙女六长适延平陈仲达余皆幼以其年十二月八日葬孺人于台州宁海县鳯潭西之原通直与诸子哭之甚哀松阳一日过予泣曰藏不孝素为吾母所钟爱宦学垂二十年輙不偶无以奉一日欢随牒远方又不得终养恨不得即死以从吾母于九京愿得子铭吾母之墓以塞无穷之悲予于洪氏有连又与松阳厚也不得辞铭曰予于善而寿不洪安于俭而报不丰夫与偕老而生不得被其封子既强仕而养不洎于千钟呜呼其命耶斯铭也尚以诏于无穷
　　江元适墓志铭
　　始余游柯山闻南塘徐诚叟先生之名其学本于伊川欲见而不得今二十余年乃闻其江徒君之贤于其乡之秀士且曰南塘之门显者固多而江君则得其传而不仕者也君讳泳字元适世居衢之开化大父以上潜徳弗耀考沔从常山起家主饶之安仁簿辟泉司属以卒君其季子也束髪知读书一以为已为本手抄中庸大系置座右口诵心维寒暑不废弱冠有声庠序漳守陈公杲得君诸生中以其予妻之子葢张出是为右史文潜外孙绍兴初党籍解诏没者官其子孙一人无后者许授异姓亲右史与龚公夬俱无后龚氏以官予外孙壻臧珙陈公欲以右史之泽与君君辞焉乃及其友壻戚竢既欲奏以他官又不就至是君之年益壮学益明再应乡大夫举不利絶不为举子语既遭外艰庐墓毁瘠除丧因弗去遂不复谋仕而行其志于家号所居为西庄堂室轩馆下至器用悉有铭记以便观省创楼西偏掲先圣像朝夕瞻仰如亲见而师之榜家塾曰明善命其子震升谦蒙革肄业其中所训先徳行后文艺絶口不以利达啓其心亦不使预家务而治家自有法中阃有亭以限仆妾细大条理择谨厚者董其凡不劳而办不事生产家业无所增益伯氏仲氏赀息日倍人以百亩与之谢不取乐以所闻见告人愿学而力不逮者教且食之曰吾非养其口体养其才也常有小疾一日出就外寝焚香黙坐间一讽咏不异平时惟励诸子以毋忘畴昔之训语毕而逝实乾道八年八月二十九日享年四十有九以其年十二月二十六日庚申葬于禄墩之原遗文曰西庄题意曰朋游讲习曰天籁编曰因心録易中庸有解他论述尚多藏于家未传也葬之五年始得以铭诸墓呜呼人孰不欲仕如君才足以取事足以得而其学又可见于用乃翛然自适以终其身余惟孔门有用之学上可以为邦南面而其流亚皆可使从政观至人与防説漆雕之意则知乐道者之为高而以政学者皆自欺也余于道未有闻而仕仕而未能优也闻君之风有媿焉故为之铭铭曰
　　仕以行志而或害义孰若不仕以全吾气允矣南塘源由二程有派其流君挹其清徳成行修不用于世淑诸人者抑君之细命维匪长后其炽昌铭以订之观者勿忘
　　知嵊县季君墓志铭
　　皇帝即位之六年五月壬戌有旨季光弼所献文字有补治道可与循两资制曰上书公车日以百计高则近迂卑则涉谄至于出入经史动含讽谏览尔奏篇朕甚嘉之进官一列不独尔私庶闻其风亦克用劝先是四月戊辰朔日有食之君摭光武十事备论以进目曰美芹文简而旨深意笃而言婉训词既颁士夫相与传诵圣天子导人使谏盛徳日新而君之名亦由此暴白于天下君居八年再上万言书敷绎前説又泛论当世之务不报一日闻西府除目愀然曰枢筦与中书并立系朝廷轻重其可忽诸遂攷唐之宰相起自武徳裴寂终于天祐杨涉作编年録论説二百五十有五去取抑扬皆有微意苟位之非据假以隆名虽元勋如郭子仪亦不得预读者为之耸叹呜呼才不得究赍志而殁著书一二亦足以不朽矣君字观国其先家处之龙泉七世祖超为呉越钱氏常侍始籍于温居平阳之桂源曾祖宗乔祖文莹俱不仕父敦习以君陞朝赠宣教郎妣林氏赠孺人宣教公早世君方在髫龀号慕如成人祖母犹无恙与林孺人自厘家务卑君一意问学君少颖悟痛自激昻于书无所不读诗礼左氏春秋及诸子古文皆手自编写寒暑不少变年十六授室益加刻苦视生产作业与闺房之私一不经意羣试庠校輙出其辈行而器识凝邃不见圭角阁学林公待聘待制萧公振里之先达少所许可咸器重之两荐于乡绍兴二十七年遂登进士第授左迪功郎调福州福清县主簿以祖母忧不赴服除授临安府盐官主簿秩满用荐者闗陞左从政郎特旨授左儒林郎充邵州教授丁太孺人忧授福州宁徳县丞改通直郎知绍兴府嵊县磨勘转奉议郎代者且至俄疾卒于县治享年五十有七时淳熙十年四月四日也呜呼君之抱负厚矣学行政术皆欲以古人自期而见于用者止于州县间所在皆着声绩而其甚可称者数端盐官邑庠久不振君召张横浦高弟于恕郎晔勉以身率士子课试皆临视之咸自奋励登巍科如张少良等数人邵阳僻远士无师承君遇诸生如朋侪程度甚悉邻郡县之士至者相属凡经指授多成美才如陈偕谢特起辈有声湖湘间此君之善教养者然也浙西漕河浅淤例调民运水以济往来嵗旱民劳水愈不至君相地形凿河引潮以灌之至今为便闽有僊湖为豪右所田君按黄谏议之旧疏濬以广灌溉此君之善兴民利者然也君之聴讼不为钩距一以至诚临之公而生明无不洞察罗源尉锻錬平民为盗以希赏连帅丞相陈车公命君鞫治悉从平反公欲腾奏又力辞之有母改适而子有后言讼其不孝君曰不为伋也妻者是不为白也母安得以不孝坐之申公称其引经之决剡民张僖之子为盗所戕疑怨家黄氏为之黄无以自明君察其非杀人者故缓其狱得子之衣于东阳遂禽真盗又有王生与僧有隙匿田家之子使其交讼之旁引曲证僧自诬服君独以为疑求之竟得于其家告者遂伏辜焉君之救荒不为文具皆出于恻怛之意所至疚心受赐者众隆兴之初畿邑大歉尚书薛公良朋尹京以事属君君列急务六条献之随即施行给事程公叔达以六察行县喜曰使诸邑皆如君尚忧饥民哉丞相史魏公闻丞之才常下君所陈尽发常平裁价分粜民为之謡曰饥不忧与之庾儒林季公民之父寒不忧今有袴儒林季公民之母既为县又遭洊饥山谷穷民易致啸聚君加意拊摩豫令富室致呉中之米七千余斛丐于府得常平缗钱二万于邻邑始得按堵而嗣嵗尤甚禾未登场民已菜色秘丞朱公熹力举一道荒政尤详于越君求哀诸司得米四万斛县有二十七乡凡为赈粜塲赈济场养济坊三十余所戴星出入以课督之数月之后须髪为变朱公每贻书劳勉曰省刑缓赋以囘天意非体国爱民之切不及此也君为丞贰则悉心以赞其长谋事甚详请于长而后行及为长则待寮友如兄弟莫不乐为尽力故所至皆有可纪而去輙见思卒之日剡中耋穉相持聚泣至巷哭以过车识与不识皆唶曰善人亡矣平日安于义命论説甚明儒林之命既下人谓君且通显君曰吾岂以此钓爵位耶竟客授湖外以去巨公知巳甚众亦有欲荐于朝亦或有尼之者君虽闻之不以介介至义所当为则奋然直前无所顾忌亲故以出位抗论得罪后当叙理无敢保任君方为簿领慨然许之有贵臣过县境冠葢相望或劝俱往君为诗曰不堪枉道依阳虎可是无心简子敖闻者韪之亦以是终不得为时用可哀也已娶同里周氏清俭端恪克相夫子先君十年卒后以明堂恩赠孺人男五人复之泰之蒙之俱习世业次兼善举善早世女二人长适进士林仲明次适陈权皆周出也君天资笃厚孝谨过人少小孤立奉祖母及母甚至未始暂去厀下有疾必躬治汤药执丧以毁闻与弟兄光度友爱诵书作文自为师友终身无间言无他嗜好惟以论著自娱奉养寡薄俸钱多以买书别有文集八卷藏于家为文浑厚典雅言皆有用庶几乎一饭不忘君者雅爱东山林泉之胜筑室其下楼曰双清轩曰静宁欲为晚嵗归休之地竟不得一日之适顾非命耶诸子将以某年某月甲子葬君于邑之某乡某原以君之甥朱徳成之状来求铭钥顷官东嘉一见辱定交尽得君之书读之相与益厚今其可辞铭然君志不负所学而见于行事者仅如许既已屡书于前惟所着之书当表其大者以示后世铭曰
　　惟君之生未为不遇位虽不丰朝有显誉章交公车君独进御美芹之书一言而寤唐三百年曰宰曰辅泛论其尤姚宋房杜君独究观一一论著忠邪昈分咸有旨趣位非其据勲如汾阳而不与事有责备徳如晋公而不恕上可以发潜徳而诛奸谀下可以垂世鉴而切时务细绎乎义命之説磊砢乎经济之具使用于世则必古人之与稽使之作史亦必大明于劝沮呜呼尚何言哉后之君子必有抚是书而太息者铭实昭之用以载君子名于不腐者也










　　攻媿集卷一百
　　钦定四库全书
　　攻媿集卷一百一
　　宋　楼钥　撰
　　志铭
　　朝散郎李公墓志铭
