<!-- { "loadSidebar": true } -->
　　命即出都门赴粤始至委监粜者二月摄翁源篆匝月大吏器其材试知广州府三水县事未朞实授邑当省防要津使者旁午胥役每奔命不遑弟成算先具处以镇定既无废事以余暇重葺鳯冈书院延师督课所成就甚众督抚奏牍有端谨榦练文教兴而奸宄戢之语闻者以为不诬云调繁涖新安沿海要区从容整顿不忍以蛮獠鄙夷其民建文冈书院课期亲定甲乙以风励之案无滞牍催科平恕慈祥之戴输将恐后縁报最三防纪录厯年乆而理剧如自甲子至庚午一入文闱三入武闱得文武士刘璜陈纪瑞赖斌全黄壮畧等三十九人上而两府下逮监司方以卓越超羣拟优擢不意其遽婴疾而溘逝也弟天性纯至遭先大夫之变以不及视含殓哀毁骨力笃于友爱不少懈胸无城府以真挚感人故贤豪纳交倾盖如旧相识就傅以后晨夕不释巻遂短于视然校讐书籍蝇头小楷笔画不茍文具大家风格诗长于五言自幼习劳应童子试时同仲弟贡金自里门负囊箧走二百四十里抵旌阳足茧不自惜壬戌赴粤至呉门得疾稍痊即命驾长驱治官文书乆而忘疲不肯少休息坐客既无可假手者而四弟元芝尝一至衙署未乆即令归搘门户谓水陆数千里程幸无仆仆往来也由是精力衰耗不自觉又平时脾土伤湿滨海潮热之区非摄生所宜故初患手足痿痹而终以痰喘不起也素甘淡泊无长物通籍后尤以素丝自励官七年而贫益甚殁之日囊槖萧然几无以为殓制府可斋陈公亷得其实赒恤备至旅榇归乡皆资同官力此余闻粤中人来言而尤为恻然伤懐者也呜呼余同气六人仲弟贡金及杨氏妹早逝朱氏妹于归十年相继即世弟少余八嵗自总角以来蔼然相亲无间然三四十年中未尝得竟嵗聚首今又先我而长往也岂不痛哉弟生康熙三十九年庚辰九月二十七日丑时终于乾隆十六年辛未正月初三日己时享年五十有二先娶金氏珰溪太学生讳钟秀公女续娶程氏祖籍歙县岑山今寓南海讳可昌公女子三长承淳聘湖村嵗贡生朱名岐瓒公孙女太学生名渭公女次承泳出嗣仲弟贡金为后聘城北州同知程名镳公女三承漳聘古林　诰授资政大夫布政使司防政道加三级黄讳治安公孙女　诰授中宪大夫广东广州府分防佛山总捕同知加三级名兴礼公女女一适板桥恩贡生候选儒学教谕杨名祚新公子郡庠生健龄呜呼弟一生行谊不可冺没承淳等孤稚末由缕述爰就所记忆略存梗概以备当代立言者之采择
　　神道碑
　　光禄大夫礼部尚书諡文简呉公神道碑
　　雍正十三年乙夘正月初九日　经筵讲官礼部尚书青阳呉公卒于位于时
　　天子震悼遣散秩大臣率侍卫奠茶酒命寮属吊奠郊送归途所过有司兵弁防视其丧
　　赐祭如制諡曰文简惟公以老学宿望遭逢
　　圣朝起自缝掖即以诗翰受
　　知晩始防名跻显仕典领文章出入　禁闼二十余年食稽古之报为时宗工乌可以无铭按状公讳襄字七云号悬水江南池州府青阳县人五世祖讳某以子贵赠兵科给事中髙祖讳某嵗贡生以子贵赠儒林郎曽祖讳某太学生祖讳某庠生考讳某皆以公贵赠如其官公生而頴异读书目数行下比长博综载籍工诗古文尤精制举业补博士弟子员试辄冠其曹称大江南名诸生
　　圣祖仁皇帝亲征噶尔丹学使者以朔漠荡平赋课士公立就千言典赡工丽使者击节称国士随选拔入成均长洲韩公为大司成负人伦鉴独契赏公康熙乙酉圣祖南巡诸生献赋
　　属车者召试
　　行在所公名在一等
　　命抚臣给帑金资送入都奉
　　防分校厯代诗余书竣泽州陈文贞公荐协纂他书无何丁太夫人忧服阕北上以书成叙劳当得县令去先达多以馆阁失人为惜防
　　万夀特开
　　恩科公投牒就试聨捷成进士改庶吉士时公年五十有四矣乙未散馆授编修戊戌充防试同考官教习留京进士又分教庶吉士己亥入直　武英殿辛丑四月特召赴热河偕长洲何义门晋江陈对初两学士同撰拟文字悉称
　　上防壬寅正月
　　赐廷臣年六十以上者宴公年六十有二欣与　盛典献诗纪其事是年冬
　　圣祖宾天奉
　　世宗宪皇帝命撰拟祭告
　　几筵诸大篇公自以词臣受
　　知眷哀恸深至于斋次和泪濡墨曲体
　　圣天子大孝攀慕至意每奏一篇未尝不呜咽感动谓能道意中事自是被
　　眷逾渥雍正元年
　　命入直南书房寻授左中允陞侍讲提督顺天学政时复设　日讲起居注官　　　例不列名
　　上特以授公公初涖学政距乡试仅一月公先期缮稿以待比受印立檄行试事始不误四府拔贡前学臣未及咨部部议持不便录科公曰即不选拔诸生庸不得与试耶请仍以生员入闱
　　恩诏广额部限一年考毕公疏请未科试者随试増加己试者于嵗试补行他若加八旗廪増及旦字号皆一体广额视事四载正文体敦实学自以先正大家开导诸生腐陋为之一洗所至留心民瘼敬陈畿南水利请设劝农使奏入并防
　　俞可甲辰陞侍讲学士乙巳转侍读学士丙午擢内阁学士兼礼部侍郎充　经筵讲官辛亥迁礼部右侍郎长白山为　本朝发祥地载在祀典遣官不能至率望祀寜古塔将军请于版山建享殿公引舜典礼望祭山川之文防宋明坛侧建设斋防之制宜改享殿名为望祭
　　诏如所议各省条陈学校有不便辄揆事理驳奏诸所援据具得体要癸丑防试知贡举剔清夙规条寛简士子便之四月晋礼部尚书冬奉
　　命兼摄都察院左都御史乙夘元旦庆贺公以七十以上大臣在　乾清门行礼卒之日入贺产麟上瑞承顾问以禅理叩击公奏对圆通无碍昼漏遗数刻始退既退犹过同年友邸舎追叙畴昔言笑尽欢抵暮返寓与公子语夜分不休巳忽倦若假寐者寤而索茗气息顿微遂口授遗疏书竟端坐以逝比秋而
　　宪皇帝鼎成上賔矣公所居在九华山下九华有老僧行素髙为赠公所敬礼公之诞也候门仆恍惚见老僧者杖锡入后堂日加酉公生比入山访老僧则先一日圆寂矣呜呼佛氏来去因縁之义或疑其诞若公者则又何説公性淳厚乐易与人交无少长贵贱皆得其欢欵语移日见者忘为达官钜人汲引后进孜孜不倦奬赏多所成就著述诗古文不下百巻应制之作典雅纯正词林中事有资讨论者率以属公先是充
　　三朝国史治河方略诗经集説彚纂纂修官及为大僚充　国史明史八旗志书诸馆副总裁分撰　国朝贤良传两充　殿试读巻官雍正元年　赐第一区白镪四百两
　　御书堂额曰老成端谅举朝谓公足当之不愧其他赐予御书书籍及珍器衣裘食物不胜纪享年七十有五呜呼清名荣仕耆夀令终史册所纪如公者讵多觏哉公元配陈氏明工部主事讳明晰曽孙女讳元防女诰赠宜人待赠一品夫人贤徳懿淑称于门内早卒公不再娶至老不畜侍妾子三人长庆旂庠生先公两月卒次庆禖康熙庚子举人次兆雯康熙庚子举人雍正甲辰进士翰林院编修女二人皆适名族孙四人某乾隆戊午举人孙女六人公卒之防年卜于某阡由敦为诸生初来京师无一人知者惟公一见以斯文相许及与季君同馆选于后进中荷公知契尤厚公薨而季君以神道之石属铭由敦逊谢不敢当厯十余年不已乃敢叙述梗概掲诸　赐茔公须眉谈笑尚髣髴遇毫楮间后之论儒臣宿徳者其有所考云铭曰
　　莲华九子秀挺嶙峋延陵世胄笃生伟人文成慧业金粟前身甘泉奏赋名震云津秘阁簪毫承明校理万轴浓香麝煤官纸供奉西清回翔金戺畿辅提衡星明太史乃登讲筵乃晋春官山龙黼黻色正芒寒名髙燕许望峻欧韩既长秩宗兼领台端昼接频仍便蕃
　　渥眷甲第南金文罗寳扇老成端亮
　　赐来深殿岂羡昔贤金莲归院番番黄发耆硕鸿儒夔龙事业炳耀六符倐骑箕尾云路谁须
　　鼎成龙驭公殆先驱公在东墀栋梁是寄公返碧霄士林掩泪礼备哀荣丰碑赑屭协吉幽宫流光奕世


　　松泉集巻十九
　　钦定四库全书
　　松泉集巻二十
　　吏部尚书汪由敦撰
　　説　杂説
　　史裁蠡説
　　史法必先体例体例不明笔削无据攷之前史史记汉书南北史梁陈二书则世学相传后汉书三国志宋书北齐北魏诸书则成于一手或禀承前规或包罗全局文随法立义例自符至唐撰晋书则萃集羣贤分任纂録于是先命敬播创为凡例此如行师之有节制营室之有规模后代官书必宜取则者也但成书具在例议不传惟元史巻端粗陈梗槩亦云畧矣开局之日总裁先生首以先定凡例为言诚得修史要领且命各拟凡例呈览示欲博采众长务求尽善由敦学识谫陋谬参编校之役谨就防浅所及条举一二以备采择非敢云例也敬陈末议而已故行文亦不敢直作凡例体云一史家自尚书春秋而下必以班马为宗然髙不可跻难于津逮新唐书谨严详整义例可循后有作者正不必祧欧宋而祖迁固也至于时代迁流文体殊别五季六朝多崇雕缋新书列传颇尚新竒识者均无取焉质而不俚子长之家风赡而不秽孟坚之遗轨以此为的庶防雅裁
　　一采择诸书之法太史公所谓择其言尤雅者卓不可易矣然此就夫事之无可疑者言之也其有一事互见彼此异辞者折去取禾可臆断窃谓宜断诸立言之人与所处之地其人而贤者必不茍誉毁于人地切近则见闻真确此其不可信者或寡矣若其人而非贤者心术偏私好恶乖异隂挟翰墨以刺人之短长变乱黑白惑聪明者有之又地居疎逺但采风闻并未覈实有如秦人之谈越俗虽娓娓不已要非亲厯此其可信者或寡矣大抵列朝事迹宜以实録为主而博攷诸书以证之葢实録虽有曲笔必不至如野史之凿空无稽也好事者専信野史更不参攷实録未可尽从
　　一史汉以来本纪言事并载新唐书则但详事实约举大纲最为严简求其义例则徐无党所云大事则书变古则书非常则书意有所示则书后有所因则书五者尽之此欧阳公自命为窃取春秋之义者也夫制诰策命多出代言梁陈诸书载之累牍不尽固为无识然都俞咨儆之辞槩置弗録亦有未安惟因人因事而发者各归之志传无取冗赘庶两得之
　　一厯代书志体各不同大抵一代典章及累朝因革之故俱宜备载俾读者得所攷信后世可为鉴观故宁详毌畧顾若宋志之条分件列漫无剪裁史才奚称焉新唐书志详赡整齐可以为法
　　一史迁年表葢取诸厯谱牒之学陈范以下缺而不讲刘知防遂谓烦费无用得之不为益失之不为损不知表与纪传相为出入昔人谓列侯将相王公九卿功名表著者既系之以传其无积劳亦无显过传之不可胜书而举措之迹有不容遽冺者则于表乎载之又其功罪事实传中有未悉备者亦于表乎见之作史无表则列传不得不多传愈多文愈繁而事迹或反遗漏而不举庐陵复班马之旧其见卓矣有明宰辅列卿无咎无誉者甚多各为列传颇苦碌碌表立而传之可省者得十之三则表宜补作审矣
