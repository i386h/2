<!-- { "loadSidebar": true } -->
《拜经楼藏书题跋记》：“宋本《前汉书》，仁和朱朗斋跋云：‘寿松堂孙氏有温公《通鉴》一部，较外间明刻本多增所未备，洵有补于史学。’”

《四库提要》：“乾隆三十九年五月十四日，奉上谕：‘今阅进到各家书目，浙江吴玉墀、孙仰曾、汪汝瑮俱藏书旧家，每人赏给初印之《佩文韵府》一部，以示嘉奖。’”昌炽案：仰曾，宗濂之子。

《士礼居藏书题跋记》：“《淳祐临安志》六卷，简庄赋诗云：‘关心志乘无全帙，屈指收藏又一家。’自注：‘同郡孙氏寿松堂旧藏宋本《乾道临安志》三卷。’”又：“《东京梦华录》十卷，濂溪蒋氏散出，为寿松堂孙氏收得，弘治甲子刊本，每页十六行，行十六字。”又：“《西谿丛语》，寿松堂蒋氏有钱遵王校本，又有一旧钞本。”

莫氏《宋元旧本书经眼录》：“《四书集注》宋本，鸿城蒋怀堂珍藏，蒋氏跋云：‘曾王讳升瀛，字步蟾，一字惠堂，又号采若。南宋希鲁公之二十世孙，世居吴淞之邓港村。公自幼厉志读书，早岁有声庠序。后迁入城萧家巷，辟镜古斋，藏书多宋椠本。郡守鳌石苏公重刊《魏公谭录》，称“寿松堂蒋氏宋本校刊”者，即公所藏也。同治丙寅仲夏，培泽敬识。’”

 

二八六、汪宪千陂  子汝瑮坤伯  璐仲连  瑜季怀

孙諴孔皆  曾孙远孙久也

握手城东问纪群，弟兄父子并能文。

勘书难似孙深柳，池馆松声坐水云。

《杭郡诗辑》：“汪宪字千陂，号鱼亭，钱塘人。乾隆乙丑进士，官刑部陕西司员外郎。有《振绮堂稿》。”注云：“鱼亭性耽蓄书，有求售者，不惜丰价购之，点注丹黄，终日不倦。乾隆三十七年诏求遗书，其长君汝瑮以秘籍经进，御题《曲洧旧闻》、《书苑菁华》二种，恩赐《佩文韵府》一部，文绮二端，足为海内嗜学之儒劝矣。”又：“汪汝瑮字坤伯，号涤原，宪长子。有《北窗吟稿》。”又：“汪瑜字季怀，号天潜，宪季子。子初，字绛人，邑诸生。”又：“汪璐字仲连，号春园，宪子。乾隆丙午举人。有《松声池馆诗》四卷。”又：“汪諴字孔皆，号十村，璐子。乾隆甲寅举人，刑部主事。”注云：“十村笃志缥缃，无他嗜好。先世藏书最富，而未有书目，因取所藏书编分四部，详考撰书人，并注明得自何本，阅岁而成，凡书三千三百余种，计六万五千卷。”又：“汪远孙字久也，号小米，諴子。嘉庆丙子举人，候补内阁中书。”注云：“小米溺苦于学，尽发先世藏书读之。所著有《诗考补遗》、《国语考异发正》、《古注汉书地理志校勘记》、《借闲生词》。购别业于水磨头，曰‘借闲小筑’，因自号‘借闲漫士’。”又：“汪迪孙字子惠，諴子。”

陈奂《师友渊源记》：“小米家有四世藏书，《振绮堂目》甲于浙右，卒年仅四十有三。弟适孙字亚虞，卒年四十。迈孙字少洪，卒年四十六。”

胡敬《内阁中书汪小米传》：“孔皆公以君之嗜学也，病中指楹书示曰：‘他日以畀汝。’君著书务为根柢之学。子一曾撰。”

陈用光《振绮堂书目序》：“余来杭州，闻汪舍人远孙家藏书甚富，借观其目，舍人既以《临安志》见赠，并索为目录序。舍人之藏书，分经、史、子、集为四部，部各有子目。而所考证其书之佳否、真伪及得书之缘起，自注于上方甚详，且秩然有条理也。”

鲍廷博《挽汪鱼亭比部》诗：“整整牙签万轴陈，林间早乞著书身。种松渐喜龙鳞老。埋玉俄惊马鬣新。清白家声钦有素，丹黄手泽借还频。西风谁送山阳笛，偏感春明僦宅人。”自注：“先生既捐馆，余尚向邺架借书。”

龚自珍《杂诗》：“振绮堂中万卷书，乾嘉九野有谁如？季方玉粹元方死，握手城东问蠹鱼。”

张廷济《题汪小米松声勘书图》：“校书难比著书难，

深柳图传孙叔然。难得水云今健者，更搜文字到卢前。”自注：“‘校书难比著书难’，孙颐谷侍御自题《深柳勘书图》句。”

 

二八七、冯应榴星实  弟集梧轩圃

集注标题五百家，此风作俑自麻沙。

东坡居士如相见，捧腹难禁囗（兒鸟）囗（兒鸟）哇。

《嘉兴府志》：“桐乡冯应榴，字星实，浩长子。乾隆辛未进士，江西布政使。”又：“冯集梧，号鹭庭，浩少子。乾隆辛丑进士，授编修。”

《湖海诗传》：“集梧字轩圃，有《贮云居稿》。”

《蒲褐山房诗话》：“鹭庭多藏书，精校勘。尝刻《元丰九域志》、《杜樊川诗注》、惠定宇《后汉书补注》。”

《潜研堂文集》：“星实先生沈酣于东坡诗者有年。又得宋椠《五百家注》、元椠《百家注》旧本，参以《施注》残本，稽其同异而辩证之。”昌炽案：唐杜、韩、柳集亦有《五百家注》，皆坊肆射利者所为，不足重也。翁覃溪《复初斋集》有《梦苏草堂歌为冯星实少卿赋》，张叔未《桂馨堂集》有《冯星实梦苏草堂图诗为金芸舫森赋》。

《拜经楼藏书题跋记》：“冯星实太史补注苏诗，属其戚项根堂从余借宋刻《王状元苏诗》，不意为中阁，故冯刊所引王注亦多不全，未免遗憾。”

 

二八八、翁方纲正三

苏帖苏诗共一龛，宝苏室愿学苏庵。

儋崖笠屐曾相访，一苇烟篷到岭南。

《先正事略》：“翁先生名方纲，字正三，号覃溪，顺天大兴人。乾隆十七年进士，由内阁学士左迁鸿胪卿。嘉庆十九年重预琼林宴，赐二品卿衔，时八十二矣。又四年卒。先生精心汲古，宏览多闻。尝得宋椠《苏诗》施顾注本，因以‘宝苏’名其室，自为补注。”

《复初斋文集宝苏室研铭记》：“予年十九，日诵《汉书》一千字，明海盐陈文学辑本也。文学号苏庵，则愿以苏斋名书室，窃附私淑前贤之意。戌子冬，得苏书《嵩阳帖》，癸巳冬，得《苏诗施顾注》宋椠残本，益发奋自勖于苏学，始以‘宝苏’名室。”又《坡公笠屐象赞》：“此象绘于粤东时，甫得《嵩阳帖》，载一苇之烟篷。后廿七年，供于苏斋之中，乃得《偃松屏赞》与《施顾集注》。共香篆而交玉虹，浩乎襟袖，大海长风。”又《跋李雁湖注王半山诗》云：“同年卢抱经借录，予昔年得宋椠《施注苏诗》，今得借钞《李注王诗》。皆宋本之未经后人删乱者，而又皆是残本，事之相合有如此。”又《诗集买得苏诗施注宋椠残本即商丘宋氏藏者》：“国初海虞有二本，其一寅岁收六丁。维时湖南宝晋叟，把卷凭阁看飞荧。宋元旧本镂次第，独此未及传模型。可怜醴泉化度法，瑶台戌削留娉婷。也是园翁痛著录，不得再嗅隃麋馨。一朝东吴故家得，四十二卷重汗青。黄州判官有旧梦，《笠屐》图子来丁宁。《由仪》篇忽上客补，束广微滥吹竽听。衔姜黠鼠到潜采，众目特让查田醒。江南书手费影写，掇拾想像于奇零。《施注》实惟《施顾注》，施家苏学诒过庭。绍兴书蒇嘉泰岁，淮东板出仓曹厅。汉稚楷书作佳话，湖州诗狱此又经。《石鼓文》与《会稽志》，同时校椠新发硎。毗陵先生世莫识，要以土蚀成青萍。卷前惜阙谱及目，世间仅此凤与星。适者又得《顾禧集》，文字聚合凭精灵。重开此本倘异日，敢任嘉穀滋蝗螟。摹公书帖奉公象，笑彼亭长署杜亭。我当焚香日望拜，公乎弭节来云軿。”自注：“宣和间禁苏氏文字，学者私记其书，曰‘毗陵先生’。”

《自题三万卷斋》：“笑论架插邺侯签，已愧湖州目录兼。秀水厨难八万拟，黄甘字孰两行添。汉碑草草传洪适，宋椠寥寥拜子瞻。《化度铭图》摹范老，赐书楼印敢轻钤。”

姚鼐《惜抱轩诗集翁覃溪学士出示所得宋雕本施注苏诗旧藏宋中丞家者，欣赏无已，乃次重九诗韵》：“兹晨招客为看书，来似鸿俦飞扑扑。雕镌远有嘉泰字，收藏近与商丘校。苏诗传世几千首，高语去天真一握。当年狱案可悲伤，他日注家还踳驳。此编晚出施顾手，党禁正解东南角。后来补阙更何如，虎贲虽在中朗邈。耽诗爱古皆结习，计短衡长非大觉。曾薄富贵书何厚，甘典衣裘襟可捉。子瞻自是千载人，学士岂比无心学。佳本与公吾亦欣，叩门会办来观数。”其藏印曰“苏斋墨缘”、曰“苏斋真鉴”、曰“秘阁校理”，又有“恩加二品重讌琼林”一印，“内阁学士内阁侍读学士翰林侍读学士”一印。

 

二八九、卢文弨绍弓  卢青崖

月蚀卢仝认旧题，抱经分峙浙东西。

金峨玉几青崖宅，学士姚江近会稽。

翁方纲《抱经先生墓志铭》：“公姓卢氏，讳文弨，字绍弓，号矶渔，又号檠斋，晚更号弓父，‘抱经’其堂颜也，人称曰抱经先生。乾隆壬申一甲第三人进士，官翰林院侍读学士。生于康熙丁酉六月三日，卒于乾隆乙卯十一月二十八日。子男四：庆诒、武谋、庆钟、庆录。”

严元照《书卢抱经先生札记后》：“先生喜校书，自经传子史，下逮说部、诗文集，凡经披览，无不丹黄。即无别本可勘同异，必为之釐正字画然后快，嗜之至老愈笃，自笑如猩猩之见酒也。”

钱大昕《卢氏群书拾补序》：“抱经先生精研经训，自通籍以至归里，铅椠未尝一日去手。奉廩修脯之余，悉以购书，遇有秘钞精校之本，辄宛转借录。家藏图籍数万卷，手自校勘，精审无误，自宋次道、刘原父诸公皆莫能及也。”

金甡《题卢绍弓编修检书图》：“卢郎温润乃如玉，独有校勘严仇雠，目劳手倦苦相角，授经余力间须偷。矧当退食百城拥，纵横穿穴资旁搜。寻踪宛转蛇赴壑，得隽掣曳鱼衔钩。后先佐证每连逮，新旧逋责期毕收。时时堆案碍双肘，正似獭祭陈沙洲。”

钱大昕《抱经楼记》：“四明古称文献之邦，宋元之世，攻媿楼氏、清容袁氏,藏书之富,甲于海内，明代储藏家则有天一阁范氏，而四香居陈氏、南轩陆氏次之。然聚多易散，唯范氏之书，岿然独存，浙东西故家莫能逮焉。陆君青崖，诗礼旧门，自少博学嗜古，尤善聚书，遇有善本，不惜重价购之，闻朋旧得异书，宛转借钞，晨夕雠校，搜罗三十年，得书数万卷。为楼以贮之，名之曰抱经，盖取昌黎《赠玉川子诗》语也。曩余在京师，与君家召弓学士游。学士性狷介，与俗多忤，而于余独有水乳之投。学士藏书万余卷，皆手校精善，而以抱经自号。青崖与学士里居不远，而嗜好亦略相似，浙中有东西抱经之目。兹楼之构，修广间架，皆摹天一阁，而子孙又多能读书者，日积而月益之，罔俾范氏专美于前，是所望也。”

《两浙輶轩录补遗》：“倪象占字九山，象山优贡生，著有《青棂馆诗》。馆郡城卢青崖家，卢氏有抱经楼，藏书数万卷。九山俱经手校，乃作《抱经楼藏书记》一篇，石刻行世。”

 

