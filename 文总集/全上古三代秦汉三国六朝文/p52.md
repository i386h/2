<!-- { "loadSidebar": true } -->
　　往者匈奴数为边寇，百姓被其害。朕承至尊，未能绥安。匈奴虚闾权渠单於请求和亲，病死。右贤王屠耆堂代立。骨肉大臣立虚闾权渠单於子为呼韩邪单於，击杀屠耆堂，诸王并自立，分为五单於，更相攻击，死者以万数，畜产大耗什八九，人民饥饿，相燔烧以求食，因大乖乱。单於阏氏子孙昆弟及呼速累单於、名王、右伊秩訾、且渠、当户以下将众五万馀人来降归义，单於称臣，使弟奉珍朝贺正月，北边晏然，靡有兵革之事。朕饬躬斋戒，郊上帝，祠后土，神光并见，或兴於谷，烛耀齐宫，十有馀刻。甘露降，神爵集。已诏有司，告祠上帝、宗庙。三月辛丑，鸾凤又集长乐宫东阙中树上，飞下止地，文章五色，留十馀刻，吏民并观。朕之不敏，惧不能任，娄蒙嘉瑞，获兹祉福。《书》不云乎？「虽休勿休，祗事不怠。」公卿大夫其勖焉。减天下口钱，赦殊死以下。赐民爵一级，女子百户牛酒。大五日。加赐鳏寡孤独高年帛。（《汉书·宣纪》）
　　◇日食诏（五凤四年四月）
　　皇天见异，以戒朕躬，是朕之不逮，吏之不称也。以前使使者问民所疾苦，复遣丞相、御史掾一十四人循行天下，举冤狱，察擅为苛禁深刻不改者。（《汉书·宣纪》）
　　◇诏免丙显官（甘露元年）
　　故丞相吉有旧恩，朕不忍绝，免显官，夺四百户。（《汉书·丙吉传》：吉子显为太仆，臧千馀万。司隶校尉昌奏请逮捕，上曰云云。）
　　◇赦诏（甘露二年正月）
　　乃者凤皇甘露降集，黄龙登兴，醴泉滂流，枯槁荣茂，神光并见，咸受祯祥。其赦天下，减民算三十，赐诸侯王、丞相、将军、列侯、中二千石金钱各有差。赐民爵一级，女子百户牛酒，鳏寡孤独高年帛。（《汉书·宣纪》）
　　◇以客礼待单於诏（甘露二年十二月）
　　盖闻五帝三王，教化所不施，不及以政。今匈奴单於称北蕃，朝正朔。朕之不逮，德不能弘覆，其以客礼待之，令单於位在诸侯王上，赞谒称臣而不名。（《汉书·萧望之传》，又见《宣纪》，有删节。）
　　◇凤皇集诏（五凤三年二月）
　　乃者凤皇集新蔡，群鸟四面行列，皆乡凤皇立，以万数。其赐汝南太守帛百匹，新蔡长吏、三老、孝弟力田、鳏寡孤独各有差。赐民爵二级，毋出今年租。（《汉书·宣纪》）
　　◇察计簿诏（黄龙元年二月）
　　盖闻上古之治，君臣同心，举措曲直，各得其所。是以上下和洽，海内康平，其德弗可及已。朕既不明，数申诏公卿大夫，务行宽大，顺民所疾苦，将欲配三王之隆，明先帝之德也。今吏或以不禁奸邪为宽大，纵释有罪为不苛；或以酷恶为贤，皆失其中。奉诏宣化如此，岂不谬哉？方今天下少事，繇役省减，兵革不动，而民多贫，盗贼不止，其咎安在？上计簿具文而已，务为欺谩，以避其课。三公不以为意，朕将何任？诸请诏省卒徒自给者皆止。御史察计簿，疑非实者，按之，使真伪毋相乱。（《汉书·宣纪》）
　　◇毋得举六百石为廉吏诏（黄龙元年四月）
　　举廉吏，诚欲得其真也。吏六百石，位大夫，有罪先请，秩禄上通，足以效其贤材，自今以来，毋得举。（《汉书·宣纪》）
　　◇嫁母不制服诏
　　妇人不养舅姑，不举祭祀，不下慈子，是自绝也。故圣人不为制服，明子无出母之义，玄成议是也。（《通典》八十九引《石渠议》）
　　◇蒋满父子同拜诏
　　上党太守满，经行笃著，信行山东。其以满为淮阳王相，诲导东蕃；弘农股肱部，其以万为弘农太守。（《御览》二百六十引《汉杂事》）
　　◇策废霍皇后（地节四年八月）
　　皇后荧惑失道，怀不德，挟毒，与母博陆宣成侯夫人显谋，欲危太子，无人母之恩，不宜奉宗庙衣服，不可以承天命。呜呼伤哉！其退避宫，上玺绶有司。（《汉书·外戚传》上）
　　◇策丙吉为丞相
　　惟神爵三年十月甲子（按《宣纪》，是年三月，丞相魏相薨。《百官表》：「四月戊戌，御史大夫丙吉为丞相。」今此作十月甲子，当有一误。）丞相受诏之官，皇帝延登，亲诏之曰：君其进，虚受朕言。朕郁於大道，获保宗庙，兢兢师师，夙夜思过失，不遑康宁，昼思百官未能绥。於戏丞相！其帅意无怠，以补朕阙。於戏群卿！大夫百官，慎哉。不勖於职，厥有常刑。往悉乃心，和裕开贤，俾之反本民，广风一俗，靡讳朕躬。天下之众，受制於朕，丞相可不慎欤？於戏，君其诫之！（《汉旧仪》聚珍板本）
　　◇策杜延年为御史大夫
　　惟五凤三年正月乙巳（按《百官表》：是年六月辛酉，西河太守杜延年为御史大夫，今此作正月乙巳，当有一误。）御史大夫之官，皇帝延登，亲诏之曰：御史大夫其进，虚受朕言。朕郁於大道，获保宗庙，兢兢师师，夙夜思己失，不遑康宁，昼思百姓未能绥。於戏！御史大夫，其帅意尽心，以补朕阙。於戏！九卿群大夫百官，慎哉！不勖於厥职，厥有常辟。往悉乃心，和裕开贤，俾贤能反本民，靡讳朕躬。天下之众，受制於朕，以法为命，可不慎欤？於戏！御史大夫其诫之。（《汉旧仪》聚珍板本）
　　◇左迁肃望之策（五凤中）
　　有司奏：君责使者礼，遇丞相亡礼，廉声不闻，敖慢不逊，亡以扶政，师先百僚。君不深思，陷於兹秽。朕不忍致君於理，使光禄勋恽策诏，左迁君为太子太傅，授印。其上故印使者，便道之官。君其秉道明孝，正直是与，帅意亡愆，靡有后言。（《汉书·萧望之传》）
　　◇敕边守尉
　　匈奴大国，多变诈，交接得其情，则却敌折冲；应对入其数，则反为轻欺。（《后汉·南匈奴传》：司徒掾班彪奏。）
　　◇赐陈遂玺书
　　制诏太原太守：官尊禄厚，可以偿博进矣。妻君宁时在旁？知状。（《汉书·游侠·陈遵传》）
　　◇赐张敞玺书（元康二年）
　　制诏山阳太守：其谨备盗贼，察往来过客，毋下所赐书。（《汉书·武五子·昌邑王传》）
　　◇报丙吉（元康三年）
　　朕之封君，非空名也。而君上书归侯印，是显朕之不德也。方今天下少事，君其专精神，省思虑，近医药以自持。（《汉书·丙吉传》：吉上书固辞，不宜以空名受赏。上报。）
　　◇报张安世（元康四年春）
　　将军年老被病，朕甚闵之。虽不能视事，折冲万里。君先帝大臣，明於治乱，朕所不及，得数问焉，何感而上书归卫将军富平侯印？薄朕忘故，非所望也。愿将军强餐食，近医药，专精神，以辅天年（《汉书·张安世传》）
　　◇敕让赵充国书（神爵元年）
　　皇帝问后将军，甚苦暴露。将军计欲正月乃击罕羌，羌人当获麦，已远其妻子，精兵万人，欲为酒泉、敦煌寇。边兵少，民守保不得田作。今张掖以东粟石百馀，刍藁束数十。转输并起，百姓烦扰。将军将万馀之众，不早及秋共水草之利争其畜食，欲至冬，虏皆当畜食，多藏匿山中，依险阻，将军士寒手足皲瘃，宁有利哉？将军不念中国之费，欲以岁数而胜微，将军谁不乐此者！今诏破羌将军武贤将兵六千一百人，敦煌太守快将二千人，长水校尉富昌、酒泉侯奉世将若、月氏兵四千人，亡虑万二千人。赍三十日食，以七月二十二日击罕羌，入鲜水北句廉上，去酒泉八百里，去将军可千二百里。将军其引兵便道西并进，虽不相及，使虏闻东方北方兵并来，分散其心意，离其党与，虽不能殄灭，当有瓦解者。已诏中郎将，将胡越亻次飞射士、步兵二校，益将军兵。今五星出东方，中国大利，蛮夷大败。太白出高，用兵深入敢战者吉，弗敢战者凶。将军急装，因天时，诛不义，高下必全，勿复有疑。（《汉书·赵充国传》）
　　◇赐赵充国书
　　制诏后将军：闻苦脚胫、寒泄，将军年老加疾，一朝之变不可讳，朕甚忧之。今诏破羌将军诣屯所，为将军副，急因天时大利，吏士锐气，以十二月击。即疾剧，留屯毋行，独遣破羌、强弩将军。（《汉书·赵充国传》：其秋，充国病，上赐书。）
　　◇报赵充国
　　皇帝问后将军：言欲罢骑兵万人留田，即如将军之计，虏当何时伏诛？兵当何时得决？孰计其便，复奏。（《汉书·赵充国传》：充国上屯田奏，上报。）
　　◇复赐书报赵充国
　　皇帝问后将军：言十二便，闻之。虏虽未伏诛，兵决可期月而望，期月而望者，谓今冬邪？谓何时也？将军独不计虏闻兵颇罢，且丁壮相聚，攻扰田者及道上屯兵，复杀略人民，将何以止之？又大开、小开前言曰：「我告汉军先零所在，兵不往击，久留，得亡效五年时不分别人而并击我？」其意常恐。今兵不出，得亡变生，与先零为一？将军孰计，复奏。（《汉书·赵充国传》：充国上状留屯十二利，上复赐报。）
　　◇报赵充国听留屯
　　皇帝问后将军：上书言羌虏可胜之道，今听将军，将军计善。其上留屯田及当罢者人马数。将军强食，慎兵事，自爱！（《汉书·赵充国传》：公卿议是充国计者，最后什八。上於是报充国。）
　　◇谕意萧望之
　　所用皆更治民以考功。君前为平原太守日浅，故复试之於三辅，非有所闻也。（《汉书·萧望之传》：望之从少府出为左冯翊，即移病。上使侍中金安上谕意。）
　　◇使尚书召问黄霸
　　太尉官罢久矣。丞相兼之，所以偃武兴文也。如国家不虞，边境有事，左右之臣，皆将率也。夫宣明教化，通达幽隐，使狱亡冤刑，邑亡盗贼，君之职也。将相之官，朕之任焉。侍中乐陵侯高，帷幄近臣，朕之所自亲，君何越职而举之？尚书令受丞相对。（《汉书·黄霸传》：乐陵侯史高以外属旧恩，侍中，贵重，霸荐高可太尉。天子使尚书召问霸。）
　　◇华山仙掌鼎文（甘露元年）
　　万国伏，贻长久。铸神鼎，承天酒。（《鼎录》）


卷七
◎元帝
　　帝讳，宣帝长子。地节三年立为皇太子，黄龙元年十二月即位。改元四：初元、永光、建昭、竟宁。在位十六年，谥曰孝元皇帝，庙号高宗。
　　◇封王禁制书（初元元年三月癸卯）
　　其封婕妤父丞相少史王禁为阳平侯，位特进。（《汉书·五行志》中之上）
　　◇申明毁庙制书（建昭五年）
　　孝宣皇帝尊孝武庙曰世宗，损益之礼，不敢有与焉，他皆如旧制。（《汉书·韦玄成传》：初，上定迭毁礼，独尊孝文庙为太宗，而孝武庙亲未尽，故未毁。上於是乃复申明之曰云云。《传》又载：哀帝即位，孔光、何武奏言建昭五年制书，与此同，唯少末句。）
　　◇议律令诏
