<!-- { "loadSidebar": true } -->
　　碧油开道共欣凯奏之还皁盖迎门大啓宾筵之盛恭惟某官名髙八阵气盖诸公竒谋叅玉帐之筹妙柬注枫宸之眷方上圣推毂军门之日正偷儿弄兵草莾之中折棰一麾投戈四溃铁衣百万尽归细栁之营珠履三千坐肃红莲之幕知府待制共陈燕豆暂驻旌旄歌鼓干霄箪壶塞路画阁卷珠帘之雨舞絪生罗袜之尘风起雪飞百花倒琼艘之緑河倾水堕千葩摧蜡炬之红
　　秋风猎猎巻红旌贼垒匆匆唾手平笑倚柁楼天上坐卧闻鼓角地中声九门合遝追锋去千里谁呼负弩迎従此三呉传胜事一时草木尽知名
　　宴汪帅　　　　　　　　　　熊子复
　　制壸闽山属机廷之大老经途建水遇册府之髙贤乃留帅节之行以受侯藩之宴恭惟安抚枢使相公道关百胜功盖两朝早辞黄阁之除还就紫宸之列汉京三辅比既弥于旌麾周国十连特改颛于斧钺拥被练数千之卒经提封第一之州而我知府秘监敷文尝接武于书林亦协心于言路虽大帅过其府宜依节制之尊然两君在此堂得叙金华之旧霞杯防灔星座荧煌輙控心诚具陈口号
　　两朝注意属经纶勇退班仍寓紫宸曽干帝枢通北极暂分帅阃向南闽元戎道出吾新府太守郊迎是故人饮量吸川何惜醉即归廊庙秉洪钧
　　宴孙发运　　　　　　　　　方　泽
　　四牡出疆昔闻占阃外之士千艘坐运今将半天下之权清朝肇降于言纶故里先惊于衣锦伏惟某官髙才间世雅望耸时蔚然延阁之英夐出汉廷之右仓箱充实方圗餽饷之功使节光华夙有澄清之志而某官曲敦嘉好式享多仪宜有颂歌以资宴集
　　玳筵髙起见氷壶落落英标竦玉隅持节旧闻雄外屏飞刍方见给中都江城和气先旌斾淮浦秋风满舳舻看取汉家萧冠业莫稽云际送双鳬
　　宴酌献供奉　　　　　　　　方　泽
　　樽俎娱賔武子有加笾之享簪裾映座齐侯致撇席之迎矧将命以勤王且因时而荐庙欲序宾贤之礼多申仪物之私恭惟某官久服禁聨夙膺宸眷天威咫尺思致孝于鬼神使节光华示不忘于礼乐而某官肆筵敦好张乐交欢宜有咏歌以资燕集
　　卷幕炉薰散瑞烟玉除人此驻华筵风流乍认周郎曲感慨初闻贺老弦座上金珰春服丽樽前防胜晚妆鲜归时紫殿方承宴重扈銮舆向九天
　　宴王提刑　　　　　　　　　陈无已
　　西台报政初闻五月之成东部向风遽失二天之庇是陈七献之礼以为一日之懽恭惟提刑大夫伟节照邻清风肖物有周公之才美谦以自居如顔氏之孤髙敏而好学用经明而治水以盛徳而详刑果自东藩就更北道知府大夫敦平生之好尽宾主之情愿陈众志之词以纪一时之盛
　　【阙】


　　宴蔡緫领　　　　　　　　　熊子复
　　专城擢拜于列卿民方懐旧给饷摄行于防府尹必告新矧华要之鼎来与髙明而契合恭惟奉使总领大卿粹然家学籍甚时名政术敏妙而每存忠恕之心利源疏通而不伤仁义之体防书一札垂当清切之除宝带万钉并受便蕃之锡清衷益注瑰望愈隆判府殿撰侍郎徳自羽仪政仍柯则惟庶民之安其里已遂优防则两君之在此堂宜偕燕喜敢陈俚韵用佐欢謡
　　大府堂堂壮帝京况同光武聚精兵郎星早即甘棠舎卿月仍供细栁营防刄有余新妙手伐柯不逺旧能声一樽且为斯民乐早晚同归傍紫宸
　　宴曽总领　　　　　　　　　熊子复
　　天堑宿帅任莫繁于总饷日畿辍漕选特妙于凝旈才津聘介之轺即按邉储之琐欣逢紫槖肇燕黄堂恭惟奉使緫领少卿奥学研防周才济剧洞明当世之大务练逹本朝之旧章冉求可使足民岂尝忘礼乐之事孟子将有利国必首陈仁义之言早践郎曹更跻卿列挥毫而奔万象盍濶歩于词林操棰而制四夷姑究心于粮道而我判府殿撰侍郎属当共理喜奉周旋交臂而玩石羊笑六代仅全之畧比肩而向金马赞九宸恢复之圗方洪量之吸川更丽华之舞雪敢陈俚韵上佐清欢
　　卿月家声妙一时才髙自结紫宸知趋还便领闽中漕遴简仍供塞上师日货万缗登晓帐嵗粮千舰集春期笑谈了此应殊拜且向黄堂醉一巵
　　宴统帅緫卿
　　筑城屯戍而邉境少安克制天骄之命连众战攻而餽饷不絶并资人杰之才拥麾况辍于南宫倾盖遂聨于北府恭惟都统两府太尉智研韬畧威震羌胡亚槐府之官聨早隆上眷统栁营之帅律益峻中权奉使緫领大卿简在帝心挺有祖烈卿聨应月次九禁之従途使指占星通两畿之饷道判府殿撰侍郎鼎来共理喜获周旋三寿作朋樽宜开于北海万邦为宪防将集于东都敢控鄙诚上陈俚韵
　　虎貔十万可横行偃甲犹存铁瓮城上将拥旌班二府正卿持节饷连营鼎来况有东方骑畴昔仍传北府兵三杰同心须辅汉黄堂具共醉京清
　　宴陈统制
　　羣盗縁崖再浃辰而假息偏军捣穴一漏刻以成擒消杀气于郊原沸欢声于城郭特起黄堂之宴少延白斾之留恭惟统制舎人妙畧鸷沉英材骁逸环汉庭而入卫戍闽郡以出屯漳水狗偷屡屈军挥之指建山防窃又劳马棰之笞叅议监承义薄云天气沮金石扬一麾而假手曽谕寛条抗十乘以临戎暂评婉画兹出指縦之畧遂收折馘之勲而我知府郎中雅度包荒清规絶俗令行浃日即埽潢池之氛化成朞年复剪萑蒲之孽推成功而不伐设备礼以有加通判学士督小队以环攻数摧凶焰通判寺丞佐大藩而关决宻运竒机于今一防之欢自我五公之恊温如舜月之辑瑞烂若甘星之连珠各圗万里鹏抟共赋百川鲸吸但某等耳聴戎防目覩师还輙叙心懐聊献口号
　　猬戎螳斧谩峥嵘飞将濳军一鼓平红幕贵卿评妙画朱幡贤牧讲欢盟西郊杀气翻祥气南国愁声转颂声更有屏星双照座大家齐赋吸川鲸
　　宴平江太守　　　　　　　　赵徳荘
　　清香凝寝方需幕府之开紫气度关暂屈牙樯之驻吏民快覩城郭生辉恭惟某官名冠时髦才标国栋相门有相妙传经济之文仁者安仁蔼着中和之政一节勤劳之终始十年进退之雍容伟论精深每前宣室之席髙情迈徃屡压承明之庐乃眷无门实今畿辅辍侍臣之宻缀峻阁老之清班景星夜明分野有庆膏雨时至民物具苏胜逰还付于词人坐啸复従于雅志江湖如尽云日既秋香径传呼荣何如于昼锦金庭清浄气已召于春台某官仰瞻邻宝之依俯念门阑之旧肃延玉趾爰实羽觞倚岩桂于风檐埽井梧于月地新歌百啭妙舞七盘主称千金喜厚嵗寒之托河润九里恐聆暮召之还某等叨列贱工亲逢盛事愿技能之无取系欣幸之有余上奉台堦敢陈口号
　　翩翩鹢首下皇州凛凛虹旌照碧油紫绶金章香案吏红柑白藕洞庭秋地灵自昔翔鸾凤风化従今及马牛他日定知三节峻良辰姑为一樽留
　　宴新守黄侍郎　　　　　　　熊子复
　　京口要藩防神臯之浩穰宸心妙简辍仙禁之清华骊歌方彻于涌金骑吹已临于浮玉恭惟知府殿撰侍郎道醇而心正才大而气刚胸次容万顷之波毫端扛百斛之鼎苐従臣之嘉颂既掞国华分刺史之真符更蠲民瘼旌麾鼎至衙府洞开江转西来挹乡国岷峩之秀山回北顾控邉城淮海之冲览霸迹于孙刘想戎韬于蔡谢敛此大惠姑润泽于侯方迄共外庸伫经纶于帝所奉使緫大卿属兹兼摄亦是交承楚尾呉头屏翰固殊于他郡召前杜后肆筵乃防于此堂星座荧煌霞觞防灔尽鲸吸百川之量壮鹏抟万里之圗敢叙心期仰献口号
　　六聨士简独司戎亚旅才髙试外庸仙殿西清聨寓直神畿北固属提封岷峩逺挹乡关秀淮海前遮敌境冲聘传已交戎索靖春风归聴景阳钟
　　宴新守　　　　　　　　　　许仲啓
　　发轫蒲阳程自兼于便道把麾江右时适际于景风民喜迎来礼均饮至恭惟某官韫浩浩渊渊之道擅浑浑噩噩之辞昔闻二品之加官合施行马今覩一门之羣従俱诧登龙况毓秀端明学士之乡而钟庆元英先生之胄有严膴仕于赫贵名俯就小朝廷之防尝膺古子男之寄果飞特荐徃贰元侯四明盖等于蓬莱茂着海沂之绩千乘爰分于符竹甫颁庾岭之春初靡俟于期即宻聨于荷缀某官偶成愿借久欲赋归虽云托契于交承何异相逢于邂逅奉三年之计岂吝于告新陈九献之仪尚防于従厚满泛宜城之酒静凝燕寝之香防杨栁之丝丝舞衣霑汗对芙蓉之面面歌扇生凉旋及旋醻不妨谈笑某等本无他技曷佐清欢号令弗更此日仰瞻于李郭规随共守他时同庆于萧曹姑竭心思僭陈口号
　　山路﨑岖学井参使君五马至骎骎髙标自耸千寻竹茂阀人推一片金泽比春阳应逺暨樽中天禄且频斟交承契厚何妨醉端委遄归便作霖
　　宴新守　　　　　　　　　　髙明父
　　九重飞诏新虎节于湖湘千里首途建隼旟于瓯粤顾此樵阳之幸适当骑气之临恭惟某官才闳经济识造渊防炳然文雅之宗师伟矣老成之儒表早被凝旒之眷屡登要路之津未蹑台躔更临轸域且人生以五马为贵尝闻杜老之诗而大夫至刺史则荣又见韩公之序荧煌斾乘辉映渠庭而我知郡中大喜见巨贤挽留行色凝清香于燕寝乐防酒于嘉宾吹竹弹丝八音竞奏遏云回雪羣艺俱呈愿飞举白之觞以介无穷之寿惟此日之山城邂逅聊记清欢庶异时之金马笑谈为先佳话既周散语上献巴辞
　　闻説湖湘喜气开望闽争指二天来去程休惮腊犹闰到日定将春共回行色经过辉巷陌清欢留住倒樽罍主賔俱是和手便合江梅荐一杯
　　宴忠州交代　　　　　　　　任子渊
　　古郡风流难继宣城之行乐中年感慨易増太傅之离愁属戍之终更幸竹符之合契聊陈豆觞少驻旌旄恭惟某官岷下故家江东华胄早擅贤关之誉更收文库之功谈笑风生髙出尘埃之表胸懐径直絶无城府之深官路践扬吏能蔼着奉汉家之寛诏救巴郡之逺民渤海颍川已上中台之优最愚溪岘首上追前辈之髙风惠我一方逮兹三嵗懐西山之旧隐泛南浦之归舟陶菊犹存虽有儿童之喜召棠勿剪能生父老之思今则某官再念宗盟夙依徳防论心道旧惟先世父兄以来问政告新矧自今子孙之契愧金貂之后续惜画隼之前征请歌三终爰侑七献月明后夜但同千里之懐雨浥今朝且尽一杯之醉敢呈韵句仰佐清樽抚字心萦逺俗懐欢声腾沸绕巴台朱幡且要双旌住画舸谁令叠鼓催草满春池思故国栁含朝雨送离杯荆州长史长身健却望云帆天际来
　　饯旧守　　　　　　　　　　许仲啓
　　于蕃既効因为长社之留受代言遄式遂甘泉之奏肃陈樽俎少驻旌麾恭惟某官大雅卓尔不羣多闻古之益友本庆源之派别芘仙李之根盘材号吏师学知世务由灯火巻舒之力科第阅三十年积簿书期防之勤仕宦至二千石此邦幸甚其治谓何恤下邑以捐金化宵民之珥笔五兵自屏百堵孰贤论功鄙管氏之太卑足用跨僖公之可颂临深溪而清到底登峻岭而气横空臧厥臧则诸司形不扰之言止其止则半载慰无归之愿洎兹觧组共瞻东粤而去思伫见出纶正及南薰而登拜某官廼由逺至若有数存宣布云初明虢州在三之节交承攸寄守萧相画一之规义重通家礼隆设席芳莲照水繁弦尚带于春声画烛成灰妙舞谩萦于别恨银海空而有酒醉玉山侧而要人扶某等执艺甚庸防恩盖久折梅逢驿使他时请问于寒暄迎佛送如来此际愈难于啼笑敢陈口号尽述涂歌
　　猎猎髙牙鹢首东雨余归计一帆风中和作传诚斯寓平理名堂治与同对酒告新应歴歴闻歌话别莫匆匆宗英入就鹓鸾缀玉陛金门有籍通
