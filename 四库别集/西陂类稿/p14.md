<!-- { "loadSidebar": true } -->
　　圣皇二十有七载臣荦承
　　命抚洪州爰从茂苑厯建业溯流直泛长江舟时丁盛暑南风发江干晨夕阻石尢忽闻鄂渚兵脱籍倡乱一旦据上游二十余城倏陷贼烽传浦溆惊眠鸥残黎络绎蔽江下船如虮虱排荒洲我祷马当得风助小孤彭郎无停留莅事人心稍安戢诘戎筹饷绥四陬孰知十日突生变防罴远结封狼谋实维六月之晦日螳臂拟将大邦雠须臾风鹤徧城阙妇女奔窜声咿呦厥党无算暗勾致汹汹之势未易收夜以计擒二桀恶系颈不异当槛猴诘朝秉钺正
　　国典碧油幢下悬其头俄顷奸徒鸟兽散十三郡始安锄耰捷书一纸报
　　天子宵旰庶寛南顾忧故人千秋推作者濡笔纪事昌黎俦新建英猷讵敢望铜梁取况增之羞【或以张肖甫定浙乱相况】沃民勿缓正有事药石语佩西园刘【附记二篇西山不戒于火郁然而将】【腾矣主人曰扑之火得扑而大炽桔橰不及施瓶罂未有备主人焚死井邑岩谷尽以燎四方来救者竭清汉】【之波未济也而东山之火复欲然苟其炎炎攸灼风牵势引宁但续西山之焦枯哉主人乃声色弗形沃瓮浆】【而无事西山亦以无所助而焦头烂额者得以收其功然则东山之主人其所谓见几之君子不俟终日者非】【乎宋中丞牧仲先生实类是先是楚有去籍之卒踞山而要饷抚军柯公永升易之遣十余骑往系焉卒用以】【叛公及叅政叶公映榴同日死妖焰纵横连破二十余城势汹汹不可知而先生乃受巡抚江西之任密迩寇】【氛人情蠢然先生飞橹入境静以镇其摇撼诚以收其心膂严以饬其戎行明以申其赏罚浃旬而秩然有备】【矣六月之晦日垂没先生闻变有李美玉袁大相者裂纸书酉字为符勾结城内外三千人约诘旦礟举而行】【事先生輙乘昏诱二人密擒以来问则直道之不为讳文武诸僚属惶慑无所措城中士女半已遁部下士甲】【而坐不敢寐帷幄中客有危而去之省方伯王公业兴一悸不十日死先生高眠彻晓从容起三攂三吹而升】【堂一切如常朔仪毕再鞫二人无异辞命中军游击詹英擐甲胄奉旗牌率两力士缘帓首捉刀拥二人出西】【辕门外立斩之即张信示曰倡乱者已诛余不复问也其薰俟二人指挥如约日高不见俄开中丞门礟鸣而】【二人之首已悬藁街矣众乃疑神疑鬼不知发露之自而豕惊鱼散四境帖然以宁设使是时需不先发怯不】【早断宼一举而西连于楚声势五倚警及百粤将遗不测之忧不知如何矣而谈笑定之楚亦以平伊谁之功】【哉夫今之民惴惴于烈山之患而待先生沃之以苏者非一端矣意者身教于未形而法制于不敢肆庻其并】【省挹注之劳而不负先几之哲乎予亲着游屐于东山见主人御变之方畧而竒其孱孱书生輙能定大难而暇豫有余勇也故为纪之并以勉先生沃民而勿缓焉同里刘榛古大臣身经变乱非智不足谋非勇不足防而其要者尤在本之以诚忠君忧国之诚蓄积于内而后智勇辐凑能于指顾间歼魁桀以安反侧如商丘宋公江西定变之事是已初公奉巡抚江西之命也以康熙戊辰五月十九日发苏州期至江宁疏请入陛见迨舟泊龙江口语籍籍传武昌兵叛幕客咸相谓曰请陛见疏上报闻须一月可以从容俟楚事之定不必急行与其难公独毅然曰江西与湖广壤相错无巡抚镇压地方变将生况大江咽喉在浔阳必速发兵扼守庶足资楚师之虑援我岂以畏避贻不测之忧哉立命放舟行抵天门山守弁出迎以皖抚所下檄视公知叛首为裁兵夏逢龙且言蕲黄诸城俱陷贼矣当是旹上流避兵小船数千蔽江而下无一人敢西行者独公乘两官舫遄发苦鬬风力牵挽日不能数十里六月初十日抵安庆府防巡抚扬公素蕴亦以楚地悉陷劝公徐行且招公饮公曰此非饮酒旹然寇起仓卒不可不示之以暇乃往赴三爵即啓行适遇天反风两昼夜达湖口县关使某出迎极言九江多警势恐不可支公笑曰吾在君无过忧故事巡抚履任关防与旗牌俱先赍至湖口以待乃公至而吏卒阒然人疑省会且变公曰此必虑鄱阳湖险阔或有奸细窥伺其间故慎重不逺来耳保无他俄而一吏至如公言分巡饶九南道佥事朱尚隆来迎公诘以九江事云省中遣游击陈化龙协同副将王昶出师而借口无饷逗留不发不能无忧公曰师行饷从此定理也彼以无饷不发苟予以饷当无辞立檄取湖口库银一千两俾尚隆速往谕之事乃济旹舟阻石钟山距省尚远中隔大湖非便风不得行公祷于神风立转瞬息抵吴城接受关防旗牌以是月十九日入抚署江西俗素嚣闻寇警绅士半出避且自汰兵之役兴抚镇两标不满三千人又多分发州邑防守存者不及数百公受事首以兵为重与藩臬道府议招旧卒择其尤壮健省得五百人出已俸养之顾人尚恟恟多惧有以追还诸绅士及禁妇女出城告者公曰此不足以靖变而益之变也浙人王某在公幕忧祸及求归公曰此邦之人所恃者惟我在我署中之人先遁则举城皆鸟兽散矣汝出门一步我当以军法斩汝副将阮述省旧驻黄州黄州陷避寇于蕲水忽来请饷众谓楚卒饷当索之楚非我事可无与公曰寇氛方张人情难测今楚省司饷者死且逃彼将安索若请于我我复不应彼倘以无饷激其军而叛奈何立发四百金予之旹公以镇静安众心而纪律严明每日暮命标弁赴军门请号彻夜徼巡不絶奸徒无所容有以李美玉袁大相不轨事来首者二凶俱闽人充督标卒被裁闻逢龙叛谋起兵江西应之纠合党与散酉字帖衣白衣为号将于七月朔举事先一日店户吕瑞伯因旗牌官罗魁以首公计非密擒之不可游击赵永吉甫以丁忧去任然其人谋勇足仗召之来告以故且询其用卒几何永吉曰势迫不可用多人人多必泄愿以家丁五人从足矣因命挟瑞伯乘夜往叩二凶寓以有急求见二凶不料事发露啓门永吉即突入挥袖中铁推断其臂五人至遂拥以行其党无知者公亲鞫之二凶直承不讳乃召总兵陈平布政使王业兴按察使孙兰督粮叅政吴延贵督学佥事邵延龄都司俞承都南昌知府张士佺集抚署共议旹平抱病噤不出一语叶兴以下俱股栗无人色争以二凶虽擒而党与甚多恐一旦怨而思逞劝公缓其诛公曰今四海无虞徳布天下此小丑何足虑且彼党虽多皆仰二凶为盟主二凶锄将窜匿之不遑而敢更求逞哉遂升堂中军游击詹英繋二凶待命公再鞫之二凶俯首甘受死但指陈总兵亲随某亦我党旹某方侍总兵侧手刀欲发公睨之佯笑曰此逆渠求缓须臾死姑妄板以待鞫彼乃总兵亲随人岂有是哉即立请王命斩二凶辕门外悬其头章江广润二门幷张信示曰倡乱者已诛余竝不问是日其党方羣伺二凶指挥忽闲军门礟鸣二凶头已悬城上不知发露所自各惊骇而散江西自此帖然而楚贼亦以无援败矣公诛二凶后间语陈平杖死其卒并告以手刀故云呜呼事防之乘亟矣江西当江湖之冲上承荆楚而下绾闽广逢龙一叛即陷没二十余城若豫章复有变则东南半壁岌岌乎有不能保之势故公之闻警也使不以公家之事为已事濡迟道左彼九江戍卒尚无安辑之方况二凶伏在肘腋又孰为破其机缄而翦除之哉至二凶之缚尢有三善焉徼巡不严则奸宄之迹不发即奸宄之发而图之不密则不能就擒就擒矣而徬徨不决不下令立诛之则其党且破狱而刼之以叛酿祸可胜言欤惟公砥节首公不震不竦受事十日而大变立定岂独智与勇胜哉亦其至诚所蓄积有以孚人心而培　国命焉耳当公在江西刘文学榛亲覩定变事曾为记一篇其文犹略而未备愚幸侍坐于公得悉事之始末用敢重加诠次且又闻先公巡抚江西者为王公骘适奉命督浙闽军务至汀州楚乱闻即留驻曰江西新抚未到恐有蠢动我将还定之其识力亦有过人者乃因记公事而牵连书之无使其失传焉吴江周龙藻】
　　【附】豫章行　　　　　　　　　　　载震
　　江夏城中夜鸣礟哗卒倡乱横戈矛纪年戊辰月夏六黒云森惨烈日收抚军自裁【楚抚柯公永升】叅政死【楚督粮叶公映榴】震惊汉南延东陬浃旬妖氛徧三郡【汉阳徳安黄州旬日俱破】机宜一失夫何尤时维宜君镇口【抚杨公素蕴】典兵拥节领上游豫章地势接吴防交南百粤闽咽喉繄谁受
　　命抚兹土用汝方伯臣商丘牵船行不五百里烽堠羽檄纷江州天门山下风浩浩尽日不见来往舟摐金打鼓祭风伯乞助一防无停留大孤彭郎瞬息过兼程单舸来洪州推诚布徳戎行饬激忠贾勇废坠修蠢尔袁李连夏逆【湖广贼首夏逢龙】忽忽乃敢恣异谋裂纸三千书酉字要结游惰开衅雠闻者男女竞奔窜驭唯以静抒良筹曰予御侮永吉往爰授秘略缚两囚诘旦曳斩军麾左手提糢糊血髑髅余悉纵遣云鸟散幸不防赏同焦头楚贼援絶禽易耳飞章上缓
　　天子忧赦臣专杀鉴臣苦诚恐寡断贻儒羞乃知诗人其余事扶颠大业管乐俦具书所见示来者传信庶无烦征求
　　过北兰寺四首
　　霁景开南浦秋郊访北兰沙隄延野色竹坞瞰江湍妙相拈花示禅心即境安平生端有异兴发是林峦豆棚连曲牖竹径转虚堂图史心无着茶瓜味总长观泉嗟面皱踏阁爱山苍白袷凭栏处松风作意凉山脊孤亭峙荒寒傍楝林苔文随展席鸟语应调琴偃仰消兵候低徊望
　　阙心刼灰僧话久磬响夕阳沈
　　别圃从容过回冈更有亭沙痕浮日白山色印江青列岫承余韵【是地旧有列岫亭】支颐感客星无须催小队渔唱暮堪听
　　丁景吕傅卣生见过席上有作用景吕韵三首
　　絶代佳人联袂至周行示我正相须堪从仲举殷勤问穉外还能一客无
　　傅咸弃世元高躅丁密休官有令闻一樽斋阁修篁下不少清风似此君
　　指挥定乱寻常事敢向文成步后尘剩喜素心相对处焚香扫地作闲人
　　别张长人十九年矣逺道新篇见赠依韵奉答
　　蝶梦蘧蘧感嵗年每逢秋雁望书传梅川丰格谁堪拟鲁壁灵光世共怜品墨雪堂疎雨夜扪碑赤晩风前诗来又得题襟乐依旧低头愿执鞭
　　秋日杂兴叠北兰寺韵寄示侄起四首
　　带露收园橘临风徙盎兰庭空余豆架籁逺杀江湍退食初心在闻钟噩梦安何当乘暇日取次问烟峦铃阁幽闲地依然号漫堂节旄肩不易饘粥味何长帖讶漏痕古图披松鬛苍寻常分俸得宦况未萧凉【偶得吴说手简王蒙画】
　　鞭弭怜厮养风骚拜士林抚时思害马行药偶携琴怀古江滨阁餐英嵗暮心浦鸥闲似我元不问升沈昨日东湖曲行歌孺子亭汀烟涵月白梁芰入秋青辇路疎书递霜波照鬓星题诗寄小阮宾鴈几回听
　　漫堂咏物
　　小灵璧研山
　　磬石黝以奇崒嵂傍砚匣髹几发翠岚盈咫罗巫峡方之小九华幽赏未云乏
　　宣铜鹿书镇
　　小物鑪之余厥质十二链攸伏貌来殊宝色朱樱绚风牀罢摊书应同辟邪荐
　　大食索耳茶杯
　　爱兹海国陶彷佛卵色天索耳朴愈妙官哥宁比肩奥香泛永夜诗思来悠然【武夷有奥香茶】
　　小华道人一池春绿墨
　　隃麋媚分宜万杵光奕奕春绿象曲池品欲加尺璧冰壶秋月胸磨啜亦何惜
　　何雪渔冻章【镌无非佛事字】
　　雪渔运铁笔邈焉追嬴政片石栗以温摩挱得缮性玉局昔有言玩之足去病【东坡与元章云卧阅四印竒古失病所在】
　　倭漆桃香盒
　　鵶翎腾鉴光匳具肖有蕡金泥映螺彩遥从海峤分龙涎宜尔贮果园奚足云
　　赋得江月满江城
