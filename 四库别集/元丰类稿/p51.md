<!-- { "loadSidebar": true } -->
　　臣伏以陛下稽古正名，修定官制，今百工庶务，类别以明，其于讲求经画，皆出圣虑，弥纶之体，固已详尽。然推行之始，去故取新。窃恐百执事之人，素未谕于其心，习于其耳目，一日之间，或未尽知其任；群吏万民，听治于上者，或未尽知所趋。待夫问而后辨，推而后通，则必有烦阻之患、留滞之虞。若图之于早，定之于素，则一日之间，官号法制，一新于上，而彝伦庶政，叙行于下，内外远近，虽易视改听，而持循安习，无异于常。此臣所以区区之愚，庶有补于万一也。

　　今百司庶务，既已类别。若以所分之职、所总之务，因今日之有司，择可属以事者，使之区处，自位叙名分，宪令版图，文移案牍，讼诉期会，总领循行，举明钩考，有革有因，有损有益，有举诸此而施诸彼，有舍诸彼而受诸此，有当警于官，有当布于众者，自一事已上，本末次第，使更制之前，习勒已定，则命出之日，但在奉行而已。

　　盖吏部于尚书，为六官之首。试即而言之，其所总者选事也。流内铨、三班、西东审官之任，皆当归之。诚因今日之有司，择可属以事者，使之区处。自令、仆射、尚书、侍郎、郎、员外郎，以其位之升降，为其任之烦简，使省书审决，某当属郎、员外郎，某当属尚书、侍郎，某当属令、仆射，各以其所属，预为科别。如此，则新命之官，不烦而知其任矣，曹局吏员，如三班诸房十有六，诸吏六十有四，其所别之司，所隶之人，不必尽易。惟当合者合之，当析者析之，当损者损之，当益者益之，使诸曹所主，因其旧习。如此，则新补之吏，不谕而知其守矣，宪令版图，文移案牍，讼诉期会，总领循行，举明钩考，其因革损益之不同，与有举诸此而施诸彼，有舍诸彼而受诸此，有当警于官、布于众者，皆前事之期，莫不考定。如此，则新出之政，不戒而知其叙矣。夫新命之官，不烦而知其任；新补之吏，不谕而知其守；新出之政，不戒而知其叙。则推行之始，去故取新，所以待之者备矣。其于选事如此，旁至于司封、司勋、考功当隶之者，内服外服、庶工万事当归之者，皆推此以通彼，则吏部之任〈一作仕，〉不待政出之日，问而后辨、推而后通也。

　　推吏部之事，以通于百工庶职。如此，则体虽至大，而操之有要；事虽一变，而处之有素。一日之间，官号法制，鼎新于上；而彝伦庶政，叙行于下。内外远近，虽改视易听，而持循安习，无异于常。

　　区区之愚，庶有补于万一者在此。而臣愚浅薄，不知治体，贪于倾尽，而不知其言之妄。采掇增损，实待圣断，惟陛下之所裁，幸取进止。

　　【请改官制前预令诸司次比整齐架阁版籍等事札子】

　　臣伏以陛下发德音，正官号，法制度数，皆易以新书，太平之原，实在于此。今论次已定，宣布有期。四方足而望。臣切恐施行之际，新旧代易之初，庶工之间，或吏属因循，或簿书缘绝，其于督察漏略，检防散逸弥纶之体，不可不早有饬戒。欲乞明论，有司架阁有未备者备之，版籍有未正者正之。凡宪令图牒、簿书案牍，皆当次比整齐，敛藏识别。以至于官寺什器，凡物之属公上者，亦皆当钩考，详于簿录。庶于新旧更易之间，得无漏略散逸之敝，非独儆当今典领之懈，且以绝异时追究之烦。取进止。

　　【请以近更官制如周官六典为书札子】

　　臣窃以周制六卿，各率其属，皆有分职，见于《礼经》。至唐，自三省而下，分命庶官，亦各以其职事，见于《六典》。今陛下讲求化原，更定官制。盖作宪垂法，由古以来，其于大体有不可易者，虽唐虞三代未尝易也。至于缘人情，因世故，斟酌损益，有不可不易者。故虽唐虞之际极盛之时，凡巡守四方，则皆修五礼，而周人治象之法，亦岁有更革，况于时异事殊，而可以胶于一方之说、泥于一偏之迹哉？故陛下更制改作，其弥纶大意，则远体《周官》，而近因唐制，此所谓于其大体，有不可易者也。至于从宜应变，则解纵拘挛，独出圣谋，不牵常，此谓斟酌损益，有不可不易者也。夫能审其不可易者而因之，断其不可不易者而更之，惟当而已，然后可谓明制作之体。

　　惟陛下圣性之卓，故能处之无疑，此非群臣之所能望也。今更定官制，其所先者，在于使群臣庶位皆明知其职分。职分既明，然后在事者得各因其名，以效其实。而考察者欲核其实，则必推其名。此作法之大要，所谓不可易者也。今庶尹百工，分位既定，宜有新书，如《周官》、《六典》明白之文，使内外上下，晓然究悉，以熙庶绩而康万事。臣适典明命，亦得各以百执事所分之职，载于训词，以饬戒在列，以称陛下董正治官、循名责实之意。其书宜以时颁布，以幸天下。如体重事巨，其不可不易者，文字论次尚有未周，则百司所守小大之务，亦宜先有条具，委曲章明，施于列位，使人人皆知其任，劝于赴功。而臣亦得讨论演畅，见于王者之训，以副圣君励精求治、为世作则之心。取进止。

　　【史馆申请三道札子】

　　臣修定国史，止依司马迁以下编年体式，至于书事随便，今略具条目进呈。其余文义曲折，难预为定例者，须候著撰之际，徐更随宜，候书成日，为逐篇述传，系于末卷，以见论次之意。盖若预为定例，恐于文义须至拘牵，就例或有所妨。其书事随便，今略具条目如左：

　　一，群臣拜罢，见于百官表。

　　一，刑法、食货、五行、天文、灾祥之类，各见于逐志。〈已上更不于本纪载述之类。〉

　　一，名位虽崇，而事迹无可纪者，更不必传。或善恶有可见者，则附见之。

　　一，善恶可劝戒，是非后世当考者，书之。其细故常行，更不备书。

　　右取进止。

　　臣修定五朝国史，有合申请事，具下项：

　　一，自宋兴以来，名臣良士或曾有名位，或素在丘园，其有嘉言善行、历官行事、军国勋劳，或有贡献封章，或有著撰文字，或本家有碑志、行状、纪述之文，或他人为作传记之类，今来所修国史，须合收采载述。恐虑旧书访寻之初，有所未尽，至今岁月已远，耳目所及者少，或至漏略。欲乞京畿，委开封知府及畿县知县，在外委逐路监司、州县长吏，博加求访。有子孙者，延致询问，谕以朝廷之意。欲使名臣良士言行功实，传之不朽，为人子孙者，亦宜知父祖善状，合要显扬，使得见于国史，以称为人后嗣之义。各令以其所有事迹或文字，尽因郡府，纳于史局，以备论次。或文字稍多，其家无力缮写，即官为委官，以官用佣写字人书写校正。其曾任两府、两制、台谏之家，须逐家一一询访，无令漏略。各限自指挥到日，一月内取到文字，发送史局，其逐路监司、州府、逐县长吏，各具无漏略文状连申。

　　一，申中书，向来编集累朝文字，本局不见，得从初名目，及枢密院有编集机要文字，并两处有录得累朝御札手诏副本文字，欲乞令检送本局，以备讨论。取进止。

　　臣修定五朝国史，据旧书，及更加采摭，以备纪录外，窃虑五圣临御之日，德音行事，外廷有所未闻，及自来更有纪述，发明文字，藏在宫禁者，欲乞特赐颁示，以凭论次。所贵祖宗功德，传布方册，得以周尽。右取进止。

　　【请访问高骊世次札子】

　　臣窃考旧史，高句骊自朱蒙得纥升骨城居焉，号曰高句骊，因以高为氏。历汉至唐高宗时，其王高藏失国内徙。圣历中，藏子德武得为安东都督，其后稍自为国。元和之末，尝献乐工，自此不复见于中国。五代同光、天成之际，高骊王高氏复来贡，而失其名。长兴三年，乃称权知国事王建遣使奉贡，因以建为王。建子武，武子昭，昭子弟治，治弟诵，诵弟询，相继立。盖自朱蒙至藏，可考者一姓九百年，传二十一君而失国，其后复自为国，而名及世次、兴废之本末，与夫王建之所以始，皆不可考。王氏自建至，四王皆传子，自治至询，三王皆传弟。询自天圣八年来贡，至熙宁三年，今王徽来贡，其不见于中国者，盖四十有三年。今陛下仁圣文武，声教之盛，东渐海外，徽所遣使，方集阙下。

　　盖高句骊，文字之国也，其使者宜知其国之君长兴坏本末、名及世次。欲乞诏谕典客之臣，问自德武之东也，其后何以能复其国，何以复失之，尝传几君，其名及世次可数否，王建之所以兴者何由，其兴也自建始欤，抑建之先已有兴者欤。自天圣至熙宁四十三年之间，而徽复见于中国，其继询而立者欤，岂其中间复自有继询者欤，徽于询为何属。如其言可论次，足以补旧史之阙，明陛下德及万里，殊方绝域，前世有不能致者，慕义来庭，故能究知四夷之事，非声教之所被者，远不能及此。取进止。

　　贴黄：欲乞谕毕仲衍，因话从容访问。或来使未能尽对，即谕以候归本国，讨寻记录，因向后别使人附来。

　　【高骊世次】

