<!-- { "loadSidebar": true } -->
　　【非楚国之美实有而言之是彰君恶无而虚言是伤足下之信也　济曰二者谓彰君恶害已信言俱无可行者而先生行之不信是轻齐彰恶是累楚也】且齐东渚【善作陼】钜海南有琅邪【善曰苏林曰小洲为陼司马彪曰齐东临大海为渚也张揖曰琅邪台名也在渤海间吕氏春秋辛寛曰太公望封于营丘渚海阻山也声类曰陼或作渚　铣曰自此已下乌有先生陈齐境界以折子虚也钜大也言齐以大海为渚】观乎成山射乎之罘【音浮　善曰张揖曰观阙也成山在东莱掖县于其上筑宫阙也晋灼曰之罘山在东莱腄县猎其上也腄直瑞切　良曰成山馆名可以游览罘山名可以射猎】浮渤澥【蟹】游孟诸【善曰应劭曰渤澥海别枝也文颖曰宋之大泽也故属齐　向曰浮亦游也渤澥海分支水名孟诸齐之大泽】邪与肃慎为邻右以旸【善作汤】谷为界【善曰郭璞曰肃慎国名在海外北接之司马彪曰汤谷日所出也以为东界也言为东界则右当为左字之误也　翰曰肃慎国名在海外旸谷日所出处言齐境界皆邻接】秋田乎青丘彷【善作徬】徨乎海外吞若云梦者八九于其胸中曽不蔕【勑戒】芥【善曰服防曰青丘国在海东三百里山海经曰青丘其狐九尾诗曰海外有截张揖子虚赋注蔕芥刺鲠也　济曰青丘国在海东言齐之秋田至彼彷徨然游于海外观其境土之大呑如云梦泽者八九于齐国之胸中亦不为刺鲠也】若乃俶【陀厯】傥瑰玮异方殊类珍怪鸟兽万端鳞崪【五臣作萃】充牣其中【五臣有者字】不可胜记禹不能名卨不能计【善曰郭璞曰俶傥犹非常也广雅曰瑰玮琦玩也髙唐赋曰珍怪竒伟不可称论张揖曰崪与萃集同禹为尧司空辨九州名山别草木卨为尧司徒敷五教率万事应劭曰契善计也广雅曰充物满也　铣曰言非常瑰美珍怪寳物鸟兽之属万端如鱼鳞之聚充满于山泽之中禹善分别草木卨善算也言其中草木禹不能名之禽兽之多卨不能计也】然在诸侯之位不敢言游戏之乐苑囿之大先生又见客【善曰如淳曰见賔客礼待故也言见先生是客也　向曰以在诸侯之位不敢言此游戏苑囿之事先生谓子虚也具以礼先生为賔客也】是以王辞【五臣有而字】不复何为无以应哉【善曰司马彪曰复答也　向曰先生言齐王礼客故不反答何为称无以应仆哉】



　　文选巻七
　　钦定四库全书
　　文选巻八
　　梁　昭　明　太　子　萧　统　编
　　唐李善吕延济刘良张铣吕向李周翰注
　　畋猎中
　　上林赋【良曰上林苑名】
　　司马长卿
