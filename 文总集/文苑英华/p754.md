<!-- { "loadSidebar": true } -->
　　臣某言臣闻迎日授时莫先于厯象先天成务必归于制作伏惟开元神武皇帝陛下建中立极纬武经文至徳难名神功不【集作莫】测于是定厯成嵗立象考天绍唐尧钦若之尊【集作典一作文】继【集作尊】虞舜在璿之义上皇能事于斯备矣臣书院先奉勅造游仪以测七曜盈缩去年六月造毕进奏又承【集作奉】恩防更立浑仪臣等准勅令左卫率府长史梁令瓒检校创造于是博考传记旧有张衡陆绩王蕃钱乐之等并造斯器虽浑体有象而不能运行事非经久旋即【一作亦】毁废臣今按据典故铸铜为仪圆以像天使得俯察上具列宿赤道周天度数注水激轮令其自转【集作运】一日一夜天转一周又别立二周轮络在天外缀以日月令得运行每天转一匝日行一度月行十三度十九分度之七凡二十九转有余而日月防三百六十五转而行匝仍置水【一作氷】柜以为地平令仪半在地上半在地下晦明朔望不差毫发又立二木人于地平之上前置钟皷以候辰刻每一刻则自然击皷每一辰则自然撞钟皆于柜中各施轮轴锔键交错闗鏁相持转运虽同而迟速各异周而复始循环不息隂阳不能逃其数分至【集作度分】不能隠其时究天地之回斡【集作斡运】极乾坤之变化斯皆上禀圣谟【集作模】傍获神助臣等愚思非所能及望録付史馆宣示百寮使知告成之功逈超前古无任懃恳之极谨随表奉进以闻臣某诚惶诚惧
　　为独孤中丞天长节进镜表【肃宗】
　　独孤及
　　臣某言臣仕于太上圣皇之朝早蒙宠秩位至剖竹任兼干城摩顶至踵皆圣皇所赐陛下又不以臣菲薄加臣宪威殊私降临荣命重叠臣顷虽罄诚竭节竟未能夷凶靖难思所以仰酬天造缅邈无阶以去年五月五日于淮阳铸上件镜欲献之行在为圣皇寿冀申犬马之意臣子之心属豺狼方炽道路艰阻恳愿空积上达无由今宸极正而乾坤贞观氛雾収而日月开朗当白露戒序之秋是黄河澄清之日臣幸逢佳节愿展微诚谨遣某官某乙进上二镜一献圣皇一献陛下輙以愚悃上黩圣聪【集作上续圣寿】臣伏以圣皇执契垂化有如金玉之式陛下时乗驭天骋飞龙于国歩臣故以金龙餙镜以表圣徳伏冀纎尘莫翳朗鉴长悬挂仙防而如日之升含品物而无私不照而臣之肝胆亦庶呈于此轻凟宸扆战越交深臣无任之至
　　进画松竹图表【徳宗四月十九日生】　　于　邵
　　臣某言伏以今月十九日累圣储休之日陛下降诞之辰声教所加舟车所及固将骏奔大庆鼔舞升平瞻北极而效诚匝南山而献寿臣輙率鄙思绘松竹图一靣并陈赞颂愿跻圣祚伏贡阙庭臣某中谢伏惟皇帝陛下嗣圣居业统天握图奄宅九围光承丕搆元敷道湏有发明髙祖造邦义资纂大故得上天垂庆八叶腾辉诞圣神于正阳统清明于昊既徴下武将付中兴非徒履迹之祥实叶绕枢之异况臣特受荣遇思効微诚撰献珍竒则珪璋有可玷之理驰奉章防则文字非陈贽之仪故臣常于礼叹松栢有心之询于诗仰松栢【一作竹】植【一作恒】茂之兴则如佳其不朽岂【疑】着前闻载徴纎微爰有丛竹节虽谢于頴防操亦迫于嵗寒故臣輙绘长松佐之脩竹辨其位则松可君于竹抡其材则卑可奉于尊然松竹木中特最为有寿众材槎卉而翠盖方成暮霰飘零而繁枝益茂輙所赋形像外移色毫端敢借坚贞之姿愿増天地之寿况轻云瑞气必呈证圣之祥鹤仙禽每举冲天之翼臣所以縁义祝寿出幽入微不散氤氲之容同成俯仰之势徴画图之防诚慙创物求比兴之义庶近爱君不胜区区之极其松竹图并颂敢冒陈献无任战灼之至
　　为信安王进冩圣容真图表　吕　温
　　臣某言臣一昨扈从西狩岐阳时以有年事因农隙整六军之众备六田之礼戎卒是训威武载属草浅兽肥霜清气杀诏虞人以即鹿命荆州而起乌陛下亲御弧矢纡驾林衡曾不合围取其背者虽有逸羣之狡走险之挺而飞黄骋辔萦拂如组緑沉纵镝宛转若伏【一作臣】必命中于前皆应而絶倒其余变熊不测神妙无方非臣罄言所能模状既而备献禽之礼虔荐寝之诚教人以孝自天作则此外郊获毕赋懿亲兼禁羽骑无犯宿麦是行也典礼斯备仁恩允洽三令惟肃七徳以宣魏武何阶亦纪功于猛兽周文差拟将比义于飞熊臣忝借宗枝幸陪銮辂窃观神武冠絶古今以为载之空言不若图之绘事向所述圣今皆冩真虽天顔不违而丹青莫拟徒极愚思庶存万一谨録上陈献伏深战汗请宣付史馆
　　齐賔客相公进所赐马表【徳宗】权徳舆
　　臣某言臣顷待罪中枢特蒙睿渥既切维鹈之刺又叨锡马之荣忧在忝旷积成疾瘵圣慈全贷尚列师宾见矜【集作惊】福过之灾犹积喜中之惧况兹天骥輙自御闲实有代劳之功且期至逺之用特优赐与以宠宰司臣自改官即合进纳而心力衰耗晦明纒绵筋骸自便惟在床袵视听所知不过汤药沉疴余息有异常人平居故事皆所废忘顷年愧惧已切于负乗今日稽留自疑于夺魄因縁尸素积累罪辜踈愚昩瞀陨越无地谨随表奉进无任惶恐震惧之至臣某顿首颂首谨言【贞元十九年闰二月二十三日】
　　脩进继天诞圣乐表【徳宗贞元十二年】王防休
　　臣某言臣闻于师夫君子为能知乐是故审音以知乐审乐以知政治【唐讳】道备矣故清明广大终始周旋与天地同其和与四时合其序岂止于钟皷管磬云乎哉伏惟皇帝陛下继明御极治定功成则星辰之度以授人时酌昊穹之心以为政本五行随其用舍九有荷其陶钧鸟兽鱼鼈无不咸若伏见宗时天长节着于甲令每于是日海县欢娱称万寿之无疆乐一人之有庆故能追尧接舜迈禹逾汤自周以【一作已】后不复议矣臣窃以陛下降诞之辰未有维新之曲虽太和已布于六气而大乐未宣于八音毋乃臣子之分或有所阙愚臣不揆顽昩思所祖述每私歌窃忭忘寝与食矣【唐书作贪久矣】适遇有知音者与臣论及乐章探微赜奥穷理尽情臣乃遣造继天诞圣乐一曲大抵以宫为调表五音之奉君也以土为徳知五运之居中也凡二十五遍法二十四气而足成一气【唐书作一嵗】也每遍十六拍象八元八凯登庸于朝也所冀与云门咸池永传于律吕空桑孤竹同荐于宫悬不杂惉懘之声先协【唐书作长作】中和之颂【唐书作之乐】可使九域之人顿忘于肉味四夷之俗皆播于薰风与唐惟休终古尽善臣不胜恳欵其所造曲谱谨同封进
　　进岭南王馆市舶使院图表
　　臣某言臣闻无翼而飞者声也无根而固者情也无方而富者生也圣恩以臣谨声教固物情严为防禁以尊其生由是梯山航海嵗来中国镇安殊俗皆禀睿图伏以承前虽有命使之名而无责成之实但拱手监临大略而已素无簿书不恒其所自臣亲承圣防革刬前御府珍贡归臣有司则郡国之外职臣所理敢回天造出臣匪躬近得海阳旧馆前临广江大槛飞轩髙明式叙崇其栋宇辨其名物陆海珍藏狥公忘私俾其戴天捧日见圣人一家之为贵穷祥极瑞知天子万方之司存今年波斯古逻本国二舶顺风而至亦云诸蕃君长逺慕望风寳舶荐臻倍于恒数臣奉宣皇化临而存之除供进备物之外并任蕃商列肆而市交通夷夏富庶于人公私之间一无所阙车徒相望城府洞开于是人人自为家给户足而不知其然况北户之孱顔南冥之睢盱国异俗泰而安宅生振忘归而乐业百寳丛货罔黩于人心群瑞効灵顾懐于天宪臣谬専任重啓防不遑供国之诚庶有恒制海门之外隠若敌国海门之内宣知【一作和】变风后述职于此者但资忠履信守而勿失不刋之典贻厥将来圣恩以军府交代之际委臣在镇不获捧图陈荐拜舞天庭无任感恋慙惶之至
　　上礼食
　　为绛州刺史孔祯等上献食表【武后】
　　李　峤
　　臣祯等言臣闻式宴为欢易着需云之象晞阳展敬诗有湛露之歌伏惟金轮圣神皇帝陛下功掩大千化髙明一凭五乘而驭羣品秉六度而万机俯顺人心仰膺佛记尊名大号与日月而齐光凯泽欢酺共雷雨而俱作舞咏溢于三界声名殷乎四天臣等备守外藩幸欣入计瞻衢路而踯独望阙庭而悚踊欢情未展空思侧弁之娱圣造不赀仍赐合醵之礼三元告始万品惟新阳进而君道戴昌景延而圣寿弥固具寮称贺率土同欣愿申在藻之心輙效献芹之志谨上礼食五十轝具如别状和殊九沸美异八珍有慙殷鼎之滋岂益尧厨之膳轻荐蔬菲追增悚怍臣祯等诚惶诚恐
　　为纳言姚璹等上礼食表　　李　峤
　　臣某等言伏以坛场既毕文物惟新寰区被雷雨之恩宴乐动云天之曲髻黄髪式舞遍于康衢车马衣冠追赏穷于胜境瞻鳯闱而列鼎抗浦而开筵风光满佳丽之城烟雾上神仙之阁倾罍倒斚尽百辟之欢娱伏槛凭轩延九霄之眺瞻五日开十旬之赏千龄逢万嵗之期固以庆轶朝门【一作闻】忭深天造无任喜跃之甚谨上礼食若干轝不耻献芹之陋方期在藻之欢旋愿单菲追增悚怍
　　为定王上礼食表　　　　　前　人
　　臣某言伏惟陛下至徳动天深仁被物光辉格乎上下神化行乎中外故能使明只叶赞景贶骈臻承灵命于九锡祯图于万祀髙秋在律重九御辰陈法驾而展皇仪升紫坛而奠苍璧钦告类之典尽祗敬之容咸秩群神允厘百福然后玊銮囬轸金钹戒涂发雷雨之恩私展云天之宴乐百寮簪笏承恺悌而沐沉潜四海氓黎欣复除而荷优贷瑶图载永鼎命惟新忭舞同于十方欢娱迈于千古臣谬当维翰忝属葭莩敢申庆跃之情愿奉宴私之泽谨上礼食若干举野人何识徒致诚于献芹天奨曲成倘俯欢于在藻无任区区之至谨昩死奉表以闻臣诚欢诚喜顿首顿首谨言
　　为魏王梁王贺贼帅李尽灭死及新殿成上礼
　　食表　　　　　　　　　前　人
　　臣承嗣等言伏见逆贼尽灭未诛先毙叛奚部落不守自降或贯盈而亡或慑惧而伏行从除殄不胜庆快臣承嗣等中贺臣闻违逆助顺穷昊所以照临振逺懐荒邦家所以底定蠢兹豺虺憬彼犬羊称乱白山虔刘苍海岂徒石砮楛矢式遏于天朝故亦桑弧鐡衣凭陵于邉朔陛下乃睠愚悖情深遵养聊用七旬之舞未加【一作知非】五戒之罚虽大圣之徳恒存于好生而冥只之心有切于除害驱桃都之厉鬼剿檀石之妖魁不资举网之勤而长鲸已曝无假合围之费而封豕先屠有以知神道之难诬有以见天心之不逺元凶既覆余孽旋殱畏威者防而离心懐惠者鴈行而革靣毳幙连路氊裘成市与夫姬得瑞頴期越裳于累年汉获骈柯俟匈奴于后嵗若斯而已也方倾巢而尽落伫匣刄而藏锋自非睿感潜通灵符叶赞岂能使天地假手幽显同心及有秩之方歌属斯干之肇献上栋下宇储百福而拥神休开阳阖隂积千祥而宜圣寿配南山而永固与北极而长尊仙圣所以安居黎元由其式忭臣等幸逢昌运叨延嘉奨喜遐陬之雾廓且觌归牛欣大厦之天临方同贺雀愿奉需云之庆思承湛露之欢无任区区之诚谨上礼食若干轝苹羞何有希陈上帝之筵刍豢非珍遂同野人之献旋顾单菲追増悚怍谨随表进奉以闻臣承嗣等诚欢诚喜顿首顿首
　　为建安郡王献食表　　　　陈子昂
