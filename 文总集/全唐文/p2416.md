<!-- { "loadSidebar": true } -->
    君讳思字恭，其先安定人也。昔秦仲伐西戎有功，周平王东迁，封少子康於夏阳梁山，因而命氏。其後竦因才著，冀以荣称。礼乐弓裘，千载不坠。曾祖志诚，祖从政，父当意，并立言立德，为龙为光，前史详矣。
    君幼重儒素，长好交游，义及友于，信诚邻里。不羡荣贵，以素琴浊酒为娱。属荒郊有事，大国用师。公奋不顾身，扫清边鄙，特蒙累功，加上柱国。锦衣彩服，宗族为荣。於戏！四时流谢，易往难追，优哉游哉，聊以卒岁。大历十二年七月三日，遘疾终於家也，春秋八十有七。夫人清河张氏，闺闱秉德，婉娈宜家。蓬首终身，不移霜操。广德二年八月八日，奄然长往。
    公有二子，伯曰崇璧，次曰广济，孝情克著，追远思深。遂展灵仪，旋开兆域，以贞元九年岁在癸酉十月十四日，卜麟凤福庆之穴，得鸡犬鸣吠之辰，合葬於平遥城西北一里旧茔。礼也。辞曰。
    寒郊十月，四序旋周。白日朝暗，黄云暮愁。萧萧旷野，郁起荒邱。人世此谢，泉台路幽。虽馀元刂石，万古千秋。
    ○于府君墓志铭
    府君讳昌峤，字光宇，本安乐郡人。（阙）第于文公之後，近祖昭理苏州刺史六从之孙。府君立性温和，为人敦厚，权利刊官知其礼节，委以小铺之惕（疑）虔虔夕惕若厉无咎。呜呼！直心奉公，不保馀庆，享年有七。贞元十一年二月六日，终於家堂。至七月八日，葬於新亭山之大墓。礼也。长子叔海，次子叔政，兄弟五人弱冠，小犹角。祖母孙氏（阙）与蕲（阙）慈亲李氏抚孤殒（阙）铭曰：
    大墓高冈，新亭之阳。于子世代，千古流芳。
    ○唐故朗州武陵县令博陵瞿府君墓志铭
    府君讳令圭，其先本博陵越人也。盖帝喾之末裔，（阙）晋永嘉二年，迁於南楚。曾祖诠，皇长沙县令。大父（阙）军考日智，皇国子助教，纂承儒业，（阙）向二百年（阙）夫人南阳张氏，世传冠盖，奕叶簪缨。府君则国子监助教第二子。幼而孤，夫（阙）弟更相诲训，未尝住师（阙）业成各登（阙）第。府君以（阙）解褐曹州叶氏县（阙）仕标（阙）邑（阙）元年迁硖刑长（阙）百里称贤颂（阙）大历（阙）安州□梦守节奉法，猾吏秉以贞元（阙）授朗州武陵去兽逾（阙）逋亡（阙）从官四任（阙）政大夫以（阙）字人（阙）称其贤，公庭讼息，（阙）馆（阙）慎始令终府（阙）武陵祀秩廿八载守道（阙）仕。何图皇天不吊，降此哀祸。呜呼！元（阙）何昧（阙）材贤，时贞元十二年龙集（阙）子三月遘疾，七月庚寅（阙）於（阙）县私第。夫人广平程氏，令淑有闻，威仪纟川组，敬事（阙）先始（阙）以大历年先府君而终。府君享七十有八，有子三人：长曰亻朋，官至左卫兵曹参军。次子任鄂州武昌府尉。少曰亻召，（阙）州（阙）县尉。孤子亻朋等，（阙）荼泪血，号诉闻天，视庭户而萧条，睹空堂而寂寞，长幼孤露，一门无恃。以其年十月四日遇青（阙）之吉，归於鄂州江夏县长乐乡顺化里黄鹤西山之原。礼也。孤子亻朋散（阙）号泣请铭，谨以为志，铭曰：
    於戏（阙）著则。（其一）
    积善於家，肃穆清华。（其二）
    克勤克昌，荣禄（阙）视。（其三）
    四从历（阙）一门承荫。（其四）
    天道何昧，降斯灾害。（其五）
    神道胡欺，遘其祸。（其六）
    冀（阙）眉寿，皇天不佑。（其七）
    庭闱萧索，（阙）苍。（其十）
    ○唐故濮阳卞氏墓志铭
    贞元十五年岁次己卯七月癸卯朔一日癸卯，夫人春秋七，寝疾卒於幽州蓟县蓟北坊。以其年十三日，权窆於幽州幽都东北五里礼贤乡之平原。礼也。曾祖讳，祖讳冲，考讳进。其先濮阳人也，代生名贤，书於史策。夫人聪雅惠哲，性尚恬和，礼节诗书，组纟川织，无常师而自成。年十八，以四德百行妆其容，三从五教饰其性，乃乘其龙而归於我彭城刘公。琴瑟协韵，鸳鸾谐声，轨范宗亲，肃穆娣姒，内则乃成，法度贞著。举桉之礼节者，得非门之讲欤？（疑）於戏哀哉！夫丧妇德，宗倾母仪。惜哉！瑶台落月，玉树飞花。皎皎三春，痛冥冥而长夜；溶溶一水，悲淼淼而不回。於是刘公仰天而哭曰：“德何有而无寿？来何速而去长？偕老之情，终天永诀。”一子始孩，（阙一字）不胜经痛生人之心矣！厥有二女，一适於崔，一处於室，以备晦朔之礼。仆非达人，焉无铭焉。其词曰：
    性禀淳和，志惟贞一。作配於刘，兰处瑶室。介祉不亨，忽辞白日。女萝堕松，尘埋玉质。大房西倚，桑乾东流。盘抱元气，赞彼元幽。
    ●卷九百九十六
    ☆阙名（三十七）
    ○万仁泰墓铭
    君讳仁泰，字国宁。祖，父清。清之次子也。君不仕，性玩琴书，情兼义友。以元和二年二月疾终，春秋五十有四，窆於硖石市东一里新茔。礼也。娶彭城刘氏，生子四。铭曰：
    元宫冥冥兮晓不开，魂魄萧萧兮啼方哀。愁云霭霭兮雨添泪，松柏飕飕兮风鸣籁。
    ○大唐故雁门郡解府君墓志铭
    府君讳进字进，族茂雁门，派别条分，今籍於京兆府，县八步乡解村人也。祖讳齐，父乐道，不仕。府君即乐道之第二子也。修短不意，去元和四年三月四日，疾终於河南府河阳县太平乡树楼村之私第，春秋六十有五，即以元和五年十一月十一日，权厝於私第北二里之原。礼也。孀妻李氏，偕老愿违，哀号痛切。嗣子忠信、次子少迁、次子少恭、次子少、次子少仪、次阿小、长新妇曹氏等，号天叩地，柴毁过礼，殆不胜丧。窀穸云具，礼物咸备。恐坟陇有变，故刻颂立名，以作永年之记。
    茫茫蒿里，寂寂松扉。痛君子之长逝，殁寒泉而不归。
    ○大唐扶风马氏墓志
    廿三娘马氏，名姹，扶风人也。故侍中太原尹，子曾主父；故太子谕德兼兵部郎中，子之王父；故鄂州州从事，子之先父也。子生於珥貂之家，育在纨绮之室。笄年廿岁，灼如英。期偶适耀（阙）我後嗣何华而不实，祉福不临？以元和八年七月三日，洪水忽来，浸溢夏，合郭为患。顾比（阙）遂假官航以虞（阙）。
    ○大唐故员府君夫人墓志铭
    （阙）昔因周文王之後，分郡於南阳。祖讳宪，格高调逸，学富才雄，退卧□林，高道不事。父讳麟，文词间世，儒素成家，器宇深沉，风神朗悟。一心孤高，寒峰映月，为量不测，发言有徵。心常怀分，义尤济贫，远迩之人，咸怀其德。何修短之有命，以元和十一年五月十八日，启手足而告终，春秋有六。夫人房氏，雍容令仪，肃穆懿范，毕舅姑之大礼，享年有二。同年八月十六日，续夫而殁。兄昌，忝同支气，痛苦莲心。嗣子元启，攀号擗踊，仰告皇天，罄家有无，备终大礼，以元和十一年十二月廿九日，合大茔而安坟垄。山谷变改，托於铭记其德。词曰：
    穷灯暗暗，泉室冥冥。孤坟对月，荒野荧荧。千秋万岁，永隔恩情。
    ○刘夫人辛氏墓志铭
    唐故平卢军节度押衙兼左厢兵马使银青光禄大夫、□麾将军、检校国子祭酒兼御史中丞、上柱国、食邑二千五百户刘公夫人，陇西郡人也。父讳行俭，夫人即府君长女也。聘於彭城刘公，公不幸早薨。夫人禀山岳之粹灵，受人伦之大福，博行而多闻，发言而合礼，素德全备，淑慎威仪。迨於姻亲，俯仰咸若，挺霜操而驰其声，汇女功而发其誉。夫人六十有六，以太和九年秋七月廿日而薨。夫人有子二人：长子平卢节度衙前虞候、云麾将军、试殿中监上柱国克勤，次子节度散（阙一字）将克恭。生女一人，日引子等，哀毁过礼，杖而不起，乃扶护灵柩，当年冬十月七日，葬於青州益都县永固乡广固之里。以先茔不利，故别迁宅兆，西据于（阙一字）倚山印之崇秀，东极于荒，南眺青山，北临于郡。仍书铭于墓内，铭曰：
    白玉无瑕，青松有节。德仪咸备，行偕先列。弃（阙一字）世而归天，流芳华而不歇。苍茫野色，云悲鸿咽。林（阙二字）兮悲风，光娟娟兮夜月。
    ○唐故冯府君墓志铭
    府君讳伦，字环周，长乐人也。曾祖思，祖炎、父璋，俱养性邱园，高尚不仕。府君即璋第二子，幼而简约，长而宏雅，恬然自处，不趋世利。礼则凝重，器宇沈深，虽荣之与辱，不能动其色，忘言得意，忻忻如也。轻财重义，博识多能，理性内融，徽猷外发。男公造立身恭谨，色养兢兢。二女令淑有闻，各娉他室。
    呜呼斯人！不保遐寿，少乖摄卫，伏枕弥旬，药术无徵，奄随风烛，以太和十年八月一日，终於私第，享年七十。府君殄隔壁，阴云暗惨，鸟雀悲鸣。至理元微，天何可问？男女迷谬，叩地号天，闾巷伤闻，为之ê然！夫人陈氏，蓬首灰心，沈哀骨立，徒想琼田之草，无复返魂之香，以其年十月十五日，葬於江夏长乐乡射亭里之原。礼也。北背黄鹤之岭，南瞻八缺之峰，恐年代侵疏，川原变易，克石记事，永将不易。辞曰：
    日月至明，尚有盈缺。邱山至壮，尚有崩裂。感彼冯君，随波生灭。时惟孟冬，析析悲风。凝阴蔽野，苦雾霾空。敬勒斯志，千载无穷。
    ○故天水姜夫人墓志铭
    大唐故驸马都尉天水姜庆初女，适故殿中侍御史刘元质，享年七十三。於开成三年十月一日，终於鄂州私第。以其年十二月二十一日，权厝黄鹤山南原。礼也。惧陵谷之多变，故为斯铭，用纪悠久之祀。
    ○唐贝州永济县故马公郝氏二夫人墓志铭
    君讳恒，父讳超，其先扶风郡人也。昔马融注解，累代钦崇风，後允因官徙居甘陵郡，乃祖乃父，遂为永济县人焉。公以礼为度，以德为车，衣著篇章，饮食经籍。谢家鲍氏，羞当章句之流，耻也文学之列。金石为节，松竹表贞，乱代逃名，庸君隐迹，怀宝不仕，韬道迷邦，於是道德互门，仁者为里。
    呜呼！天不遗，神莫见。元和七年七月廿一日，寝疾终於沙邱方私第也，享年十，时也日月无光，□天惨色，闾巷遏密，行路伤嗟，权殡县西一里。先夫人松萝靡托，葛ぱ无依，结誓指於柏舟，空泪流於斑竹，以开成六年正月十三日，与二夫人迁葬於故茔。礼也。仲子（阙二字）尽（阙一字）以竭家资，因为迁，恐（阙）改易，刻（阙一字）为纪：
