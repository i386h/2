<!-- { "loadSidebar": true } -->
　　【史记儒林传序公孙以春秋白衣为天子三公后汉荀爽起自布衣九十五日而至三公列士传老莱子年七十着五色斑斓之衣戏舞于当庭为小儿嗁以悦亲汉书外戚传武帝母王太后微时为金王孙妇生女在长陵小市武帝自驾迎之直至其门家人惊恐女逃匿扶将出拜帝下车立曰大姊何藏之深也载至长乐宫与俱谒太后霍光传霍中孺以县吏给事平阳侯家与侍者衞少儿私通而生去病絶不相闻久之去病既壮大为将军击匈奴至平阳见中孺跪曰去病不早自知为大人遗体也中音仲隋史文帝外家吕氏其家甚微帝显后求访不知所在开皇初汝南郡上言有男子吕永吉自称有姑字苦桃嫁杨氏勘验知是舅家而贵之唐代宗皇后沈氏生徳宗史思明再陷河洛失后所在徳宗即位建中元年遥尊为皇太后以睦王述为奉迎太后使分命使臣周行天下终贞元之世无闻焉史记呉起传呉起出衞郭门与其母诀囓臂而盟曰起不为卿相不复入衞顷之其母死起终不归后仕衞为西河守左传郑庄公寘母姜氏于城颍而誓之曰不及黄泉无相见也既而悔之颍考叔为颍谷封人闻之有献于公郑伯用其说而母子如初】
　　将之湖州戏赠莘老
　　余杭自是山水窟侧闻吴兴更清絶湖中橘林新着霜溪上苕花正浮雪顾渚茶芽白于齿梅溪木红胜颊吴儿脍缕薄欲飞未去先说馋涎垂亦知谢公到郡久应怪杜牧寻春迟鬓丝只好对禅榻湖亭不用张水嬉【杜子美诗色好棃胜颊呉兴统地梅溪一名东海堰在乌程县西南六十里又顾渚泉上有木堂其庭除列植木引泉杜诗刀鸣脍缕飞晋谢安尝为呉兴太守唐杜牧佐宣城幕闻湖州多奇丽往游刺史崔君为张水嬉縦州人毕观牧赏一女姝期之曰吾不十年来守此郡不来从所适洎牧守湖州女从人三年矣牧有诗曰自是寻春去较迟不须惆怅怨芳时又诗今日鬓丝禅榻畔茶烟轻飏落花风】
　　鸦种麦行
　　霜林老鸦闲无用畦东拾麦畦西种畦西种得青猗猗畦东已作牛尾稀明年麦熟芒攒槊农夫未食鸦先啄徐行俛仰若自矜鼓翅跳踉上牛角忆昔舜耕歴山鸟为耘如今老鸦种麦更辛勤农夫罗拜鸦飞起劝农使者来行水
　　【笠泽丛书世谓舜之在下田于歴山象为之耕鸟为之耘圣徳感召也】
　　盐官絶句四首
　　南寺千佛阁
　　古邑居民半海涛师来构筑便能髙千金用尽身无事坐看香烟绕白毫
　　北寺悟空禅师塔【公自注名齐安宣宗微时师知其非凡人盐官图经安国寺在县西北六百五十步祥符元年改今额寺中有悟空塔塔前有古桧存焉】
　　已将世界等微尘空里浮花梦里身岂为龙顔更分别只应天眼识天人
　　【圆觉经譬彼病目见空中花又如梦中人梦时非无及至于醒了无所得汉髙祖本纪隆准而龙顔三国邯郸淳见曹植曰真天人也】
　　塔前古桧
　　当年双桧是双童相对无言老更恭庭雪到腰埋不死如今化作两苍龙
　　【传灯録二祖慧可初诣达磨防求佛法直大雪夜侍中庭坚立不动迟明积雪过厀诗借用其意】
　　僧爽白鸡【公自注养二十余年常立坐侧聴经】
　　断尾雄鸡本畏烹年来聴法伴修行还须郤置莲花漏老怯风霜恐不鸣
　　【左传昭二十二年宾孟适郊见雄鸡自断其尾问之侍者曰惮其为牺也晋逺法师在山中置莲花漏眂其早晚以为行道之节】
　　送张轩民寺丞赴省试
　　龙飞甲子尽豪英尝喜吾犹及老成人竞春兰笑秋菊天教明月伴长庚传家各自闻诗礼与子相逢亦弟兄洗眼上林看跃马贺诗先到古宣城【公自注伯父与太平州张侍读同年此其子】
　　【楚辞九歌春兰兮秋鞠鞠同菊烟花録炀帝曰春兰秋菊各一时之芳韩退之诗东方未明大星没独有太白对残月长庚太白也史记蔡泽传跃马食肉富贵四十三年足矣】
　　六和寺冲师闸山溪为水轩
　　欲放清溪自在流忍教氷雪落沙洲出山定被江潮涴能为山僧更少留
　　【杜子美诗江流大自在又诗在山泉水清出山泉水浊】
　　和致仕张郎中春昼
　　投绂归来万事轻消磨未尽只风情旧因莼菜求长假新为杨枝作短行不祷自安縁夀骨深藏难没是诗名浅斟杯酒红生颊细琢歌词穏称声蜗殻卜居心自放蝇头写字眼能明盛衰阅过君应笑宠辱年来我亦平跪履数从圯下老逸书闲问济南生东风屈指无多日只恐先春鶗防鸣
　　【潘安仁秋兴赋且敛袵以归来兮忽投绂以髙迈莼菜注见第三巻送刘攽唐白居易诗樱桃樊素口杨柳小蛮腰白既年迈而小蛮方丰艶因为杨柳枝词以托意王注细琢歌词即张善为小词也三国焦先作小庐形如蜗殻故曰蜗牛庐南史齐衡阳王钧尝手自细书五经置于巾箱以备遗忘贺玠问曰殿下家自足坟素复何须蝇头细书蔵巾箱中史记留侯世家良常游下邳圯上有一老父至良所直堕其履圯下顾谓良曰孺子下取履良愕然欲殴之为其老强下取履因长跪进履父以足受笑而去史记儒林传伏生济南人故为秦博士孝文时求能治尚书者闻有伏生欲召之生年九十余老不能行乃使鼂错往受业离骚恐鶗防之先鸣兮使百草为之不芳】
　　冬至日独游吉祥寺
　　井底微阳回未回萧萧寒雨湿枯荄何人更似苏夫子不是花时肎独来
　　【月令冬至则水泉动】
　　后十余日复至
　　东君意浅着寒梅千朶深红未暇裁安得道人殷七七不论时节遣花开
　　【王注言东君止着意寒梅千朶深红则吉祥寺牡丹也古今诗话殷七七字文祥周寳旧识之及移镇浙西一日谓七七曰鹤林杜鹃花天下奇絶闻子能作非时花今重九将近能开花副此日乎七七乃前二日往鹤林中夜女子来谓七七曰妾为上所命司此花今与道者开之然此花非久即归阆苑矣女子俄不见及九日烂熳如春寳惊异游赏累日其后兵火焚寺树失根株云又见续仙传】
　　戏赠
　　惆怅沙河十里春一畨花老一畨新小桥依旧斜阳里不见楼中垂手人
　　【古乐府舞有大垂手小垂手梁呉均曲垂手忽迢迢飞燕掌中娇又且复小垂手广袖拂红尘】
　　和人求笔迹
　　麦光铺几净无瑕入夜青灯照眼花从此剡藤真可吊半纡春蚓绾秋蛇
　　【王注麦光纸名盖南中竹纸之流今成都以麻屑竞为之唐舒元舆作吊剡溪藤文言今之错为文者皆夭阏剡藤者也剡藤可作纸唐太宗论萧子云书行行若萦春蚓字字如绾秋蛇】
　　用将之湖州戏赠原韵寄莘老
　　君不见夷甫开三窟不如长康号痴絶痴人自得终天年智士死智罪莫雪困穷谁要卿料理举头看山笏拄颊野鳬翅重自不飞黄鹤何事两翼垂泥中相从岂得久今我不往行恐迟江夏无双应未去恨无文字相娯嬉【公自注黄庭坚莘老壻能文】
　　【晋书王衍字夷甫居宰辅不以国为念而思自全之计乃以弟澄为荆州族弟敦为青州谓曰卿二人在外而吾留此足以为三窟矣识者鄙之晋顾恺之字长康桓温尝云恺之体中痴黠各半合而论之正得其平耳故俗传恺之才絶画絶痴絶世说王徽之为桓冲参军冲尝谓徽之曰卿在府日久比当相料理徽之初不酬答直髙视以手板拄颊云西山朝来致有爽气后汉黄香能文章京师号曰天下无双江夏黄童】
　　画鱼歌【公自注湖州道上作按画胡麦切音义竝同划以钩划鱼今三吴水乡往往有之】
　　天寒水落鱼在泥短钩画水如耕犁渚蒲拔折藻荇乱此意岂复遗鳅鲵偶然信手皆虚撃本不辞劳几【冀仝】万一一鱼中刃百鱼惊虾蟹奔忙误跳掷渔人养鱼如养雏挿竿贯笠惊鹈鹕岂知白挺閙如雨搅水觅鱼嗟已疎
　　【杜诗渚蒲芽白水荇青王注鲵有二有鲸鲵之鲵有鱼子之鲵今此言鱼子也】
　　吴中田妇叹【公自注和贾收韵】
　　今年粳稻熟苦迟庶见霜风来几时霜风来时雨如泻杷头出菌鎌生衣眼枯泪尽雨不尽忍见黄穂卧青泥茅苫一月陇上宿天晴获稻随车归汗流肩赪载入市价贱乞与如糠粞卖牛纳税拆屋炊虑浅不及明年饥官今要钱不要米西北万里招羗儿龚黄满朝人更苦不如郤作河伯妇
　　【韩退之城南聨句刈熟担肩赪宋史司马温公曰百姓有米而官不要米百姓无钱而官必要钱史记褚先生滑稽传魏文侯时西门豹为邺令防长老问民所疾苦长老曰苦为河伯娶妇豹问故曰邺三老廷掾常岁赋敛百姓得数百万为河伯娶妇巫行视小家女好者共粉饰之沈之河中不尔即有水患豹至禁絶之】
　　和邵同年戏赠贾收秀才三首
　　倾盖相欢一笑中从来未省马牛风卜邻尚可容三径投社终当作两翁古意已将兰缉佩招词闲咏桂生丛此身自断天休问白发年来渐不公
　　【家语孔子之剡遭程子于涂倾盖而语终日甚相亲汉邹阳上梁孝王书白头如新倾盖如故左传风马牛注马逐上风而去牛逐下风而来故云不相及也尚书马牛其风左传非宅是卜惟邻是卜汉杜陵蒋诩元卿为兖州太守王莽居摄以病免官居乡里卧不出户于舍中竹下开三径惟羊仲求仲从之游二仲皆挫防逃名之士刘安招隠士桂树丛生兮山之幽杜子美诗自断此生休问天唐诗公道世间惟白髪】
　　朝见新荑出旧槎骚人孤愤苦思家五噫处士大穷约三赋先生多诞夸帐外鹤鸣奁有镜筒中钱尽案无鲑玉川何日朝金阙白昼闗门守夜叉【公自注时贾欲再娶】
　　【王注先生本注云时贾欲再娶则诗意皆涉夫妇事也新荑出旧槎使枯杨生荑之义韩非有孤愤篇言孤独而愤闷也后汉梁鸿传鸿过京师作五噫之歌曰陟彼北邙兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而恶之求鸿不得汉司马相如奏子虚上林大人三赋北山移文蕙帐空兮夜鹤怨又详前巻诗注公答秦太虚书初到黄痛自节俭日用不得过百五十仍放大竹筒贮用不尽者以待賔客南史庾杲之食惟有韭葅瀹韭生韭杂菜任昉常戏之曰谁谓庾郎贫食鲑尝有二十七种菜谓三韭也卢仝诗夜又当昼不肎启夜半醮祭夜半开】
　　生涯到处似樯乌科第无心摘颔须黄帽刺船忘岁月白衣担酒慰鳏孤狙公欺病来分栗水伯知馋为出鲈莫向洞庭歌楚曲烟波渺渺正愁予
　　【王注杜诗樯乌相背发又樯乌宿处非又樯乌终岁飞此樯竿上刻为乌形以占风者晋令车驾出入相风在前亦是刻乌于竿上名曰相风傅相风赋云栖神乌于竿首俟祥风之来征韩诗连年收科第如摘颔底髭前汉邓通以櫂船为黄头郎注土胜水其色黄故刺船之郎皆着黄帽晋阳秋陶潜九月九日无酒出宅邉菊丛中坐摘菊花盈把久之望见白衣人至乃江州刺史王送酒即便独酌醉而后归庄子狙公赋芧曰朝三而暮四众狙皆怒然则朝四而暮三众狙皆悦注芧橡子也似栗而小山海经朝日之谷神曰天呉是为水伯九歌帝子降兮北渚目渺渺兮愁予嫋嫋兮秋风洞庭波兮木叶下】
　　游道塲山何山
　　道塲山顶何山麓上彻云峯下幽谷我从山水窟中来尚爱此山看不足陂湖行尽白漫漫青山忽作龙蛇盘山髙无风松自响误认石齿号惊湍山僧不放山泉出屋底清池照瑶席阶前合抱香入云月里仙人亲手植出山回望翠云鬟碧瓦朱栏缥缈间白水田头问行路小溪深处是何山髙人读书夜达旦至今山鹤鸣夜半我今废学不归山山中对酒空三叹
