<!-- { "loadSidebar": true } -->
　　【岳降神生甫及申郑曰福祚兴于子孙孟子曰五百年必有王者兴其间必有名世者广雅曰命名也　铣曰乔髙也】应期诞徳絶后光前【善曰膺五百嵗之期也曹植上文帝诔表曰阶青云而诞徳晋起居注安帝诏曰元功盛徳超前絶后　良曰谓应五百年之期而诞生贤徳后世当更无如此贤者故云絶后其贤徳光于祖考故云光前也】防以成务觉在民先【善曰周易曰夫几者动之微又曰夫易开物成务孟子伊尹曰天之生斯民使先觉觉后觉予天民之先觉者也　铣曰谓先觉事防也】位非大宝爵乃上天【善曰周易曰天地之大徳曰生圣人之大宝曰位孟子曰有天爵有人爵仁义忠信乐善不倦此天爵也公卿大夫此人爵也　翰同善注】爰始濯缨清猷濬发【善曰楚辞曰沧浪之水清可以濯吾缨毛诗曰濬哲维商长发其祥　向曰于始濯缨谓缅初入仕时也缨衣领也猷谋濬深也】升降文陛逶迆魏阙【善曰汉书梅福上疏曰愿一登文石之陛涉赤墀之涂夏侯稚景福殿赋曰乃陟乎文陛以登华殿吕氏春秋中山公子牟谓詹子曰身在江海之上心居乎魏阙之下髙诱曰魏阙象魏之阙也　铣曰文陛天子殿阶也以文石砌之逶迆行儿魏阙天子之阙】惠露霑吴仁风扇越【善曰陆机谢成都王牋曰庆云惠露止于落叶　良曰恩惠仁徳如露之霑润风之扇动也吴越二国名缅为吴郡防稽二太守故也】涉夏逾汉政成期月【善曰楚辞曰江与夏之不可涉夏水名也尚书曰逾于汉论语子曰苟有用我者朞月而已可也三年有成济曰夏谓荆州汉谓襄阳缅皆曾理也】用简必从曰新为盛【善曰周易曰简则易从乂曰日新之谓盛徳　翰曰用事简下人必易从而理日新其徳是为盛美之道】在上哀矜临下庄敬【善曰论语曾子曰上失其道民散久矣如得其情则哀矜而勿喜又曰季康子问使民以敬如之何子曰临之以庄则敬　向曰为上则哀矜下人所不逮也庄敬恭俭礼敬也】草木不夭昆虫得性【善曰毛诗序曰周家忠厚仁及草木又曰民乐其有灵徳以及鸟兽昆虫焉　铣曰草木不以时不伐之禽兽不以时不杀之故不夭而得性也】我有芳兰民胥攸咏【善曰芳兰即上芳若椒兰也　良曰芳兰喻其徳盛馨香胥相攸所也言人歌谣所以咏其徳也】羣夷蠢蠢岩别嶂分【善曰尔雅曰蠢动也　向曰蠢蠢动皃岩嶂山也言各分别四居于山也】倾山尽落其从如云【善曰毛诗曰齐子归止其从如云　济曰落谓蛮夷所聚居处也言其皆归缅徳倾尽山居而来其徒相从如云之多也】挈妻荷子负戴成羣【善曰庄子邠人谓邠王曰挈吾妻子以从王乎此又曰石户之农夫负妻戴子入海也　铣曰挈维也负戴谓负担生资之物而来成羣言人多也】回首请吏曾何足云【善曰封禅书曰昆虫闿泽回首面内汉书曰卭笮之君长闻南夷与汉通请吏比南夷　翰曰汉朝南夷及卭笮之君长皆回首请吏比之于齐则汉何足可云也回首请吏谓愿归帝命以为臣也】昔闻天道仁罔不遂【善曰老子曰天道无亲常与善人论语子曰仁者夀庄子曰圣也者遂于命者也　良曰罔无也遂犹辅也】彼苍如何兴山止篑【善曰毛诗曰彼苍者天殱我良人论语曰譬如为山虽覆一篑进吾往也　向曰彼苍天也兴山止篑谓起土为山而未成少一篑之土而止作也言缅有开国成务之志未遂而死亦如兴山止于一篑也篑土笼也】四牡方驰六龙顿辔【善曰毛诗驾彼四牡四牡项领顿辔喻死也楚辞曰贯鸿蒙以东朅兮维六龙于扶桑王逸注曰结我车辔于扶桑以留日行幸得延年夀也顿犹舍也　翰曰四牡谓驷马也言将乘驷马之驾为国家驰使四方安静人难而日御下驻顿下其辔光阴已没谓缅死矣六龙日御也】斯民曷仰邦国殄瘁【善曰毛诗曰人之云亡邦国殄瘁　向曰缅既死矣此下人何所仰焉殄尽瘁病也言邦国之人尽如病也】齐陨晏平行哭致礼【善曰晏子曰齐景公游于淄晏子死公撃驵而驰自以为迟下车而趋知不如车之驶则又乘之比至国四下而趋至则伏尸而哭曰百姓谁复告我恶邪铣曰晏子名平仲故云晏平也】赵徂昌国列邦挥涕【善曰史记曰乐毅为燕伐齐破之封乐毅于昌国昭王卒燕惠王疑毅毅降赵号曰望诸君而卒于赵潘岳太宰鲁公碑曰赵丧望诸列国同伤家语敬姜曰无挥涕涕以手挥之也　济曰乐毅卒于赵列国闻之皆悲泣挥涕也】况我君斯皇之介弟【善曰左氏传伯州犂谓皇颉曰夫子为王子围寡君之贵介弟也　良曰君斯犹此君也此君谓缅也皇谓明帝也介大也】哀感徒庶恸兴云陛【善曰左思七畧曰闿甲第之广袤建云陛之嵳峩　翰曰徒庶下人也云陛天子殿阶也不言天子而云陛者不指斥言也亦言陛下也】阶毁留攅川泛归轴【善曰礼记曰君殡用輴攅至于上郑曰攅犹菆也殡君棺以龙輴菆不题凑象椁仪礼曰迁于祖用轴郑曰轴輁也　向曰攅谓堂中殡之名也其毁者谓啓发其殡将归于国也留谓留其殡处余迹也川泛归轴谓船载其柩以归也以船比车故云轴也】竞羞野奠争攀去毂【铣曰言下人皆竞进于野以申奠祭之礼争攀去毂谓船去而攀留】遵渚号追临渡望哭【善曰毛诗曰鸿飞遵渚范后汉书曰祭遵丧至河南车驾临之望哭哀恸　济曰循其洲渚号泣而追送之也遵循也】无絶终古惟兰与菊【善曰楚辞曰春兰兮秋菊长无絶兮终古　良曰兰菊皆草名也喻人徳如此物之香不絶至于终古也】涂由帝渚朱轩靡驾【善曰楚辞曰帝子降兮北渚尚书大传曰未命为士不得乘朱轩　翰曰帝渚谓湘江也帝尧之女娥皇女英没于此故云缅柩路由此水而过也言平生朱车之荣今则无此驾】东首茔园即宫长夜【善曰广雅曰首向也汉书音义如淳曰茔冡田也礼记曰孔悝鼎铭曰即宫于宗周李陵诗曰严父潜长夜慈母去中堂　向曰东首谓向东葬也即就也宫居也长夜谓墓中也】逝川无待黄金难化【善曰论语子在川上曰逝者如斯史记少君言上曰祠灶则致物而丹砂可为黄金黄金成以为饮食器则益夀　铣曰待犹停也黄金难可化为神丹以致神仙长生也言逝者如川不停又不能化金以为长生故至死也】钟石徒刋芳猷永谢【善曰吴越春秋乐师谓越王曰君王徳可以刻之金石王逸楚辞注曰谢去也翰曰百官有徳者刻之于石言已死矣徒为之也永长谢去也钟即金也刋刻也】
　　墓志【善曰吴均齐春秋王俭曰石志不出礼典起宋元嘉顔延之为王琳石志】
　　刘先生夫人墓志一首【善曰萧子显齐书曰太祖为刘瓛取王氏女瓛卒天监元年下诏为瓛立碑号曰贞简先生王僧孺刘氏谱曰瓛取王法施女也　向曰瓛平生与其妻道义相得终身不改志也】
　　任彦升
　　既称莱妇亦曰鸿妻复有令徳一与之齐【善曰列女传曰老莱子逃世耕于山之阳或言之楚王楚王遂驾车至老莱之门楚王曰守国之孤愿变先生老莱曰诺妻曰妾闻之居乱世为人所制此能免于患乎妾不能为人所制者投其畚而去老莱乃随之又曰梁鸿妻者同郡孟氏之女也徳行甚修鸿纳之共遯逃霸陵山中后复相将至防稽赁舂为事虽杂佣保之中妻毎进食常举案齐眉不敢正视以礼修身所在敬而慕之曹植王仲宣诔曰既有令徳材技广宣礼记曰信妇徳也一与之齐终身不改　铣曰老莱子妇梁鸿妻并古之贤妇人也言夫人复有善徳一与二妇人齐徳也】实佐君子簮蒿杖藜【善曰毛诗序曰又当辅佐君子求贤审官东观汉记曰梁统与杜林书曰君非隗嚣不降志辱身至簮蒿席草不食其粟庄子曰子贡见原宪原宪杖藜应门　翰曰簮首饰也以蒿为簮以藜为杖俭也藜蒿类也】欣欣负戴在冀之畦【善曰汉书曰朱买臣常刈樵其妻亦负戴相随畦音携　良曰言夫妻相与负戴营业之物以相随也臼季使过冀见冀缺耨其妻馌之相待如宾冀地名畦田陇也】居室有行亟闻【五臣本作间】义让【善曰言初居室及于有行俱闻义让故曰亟也烈女传鲍苏妻曰如不教吾以居室之行毛诗曰女子有行左氏传赵衰曰臣亟闻其言矣　济曰亟数也】禀训丹阳风丞相【善曰萧子显齐书曰瓛晋丹阳尹恢六叶孙也然其妻王氏丞相导之后也　向曰禀受也晋丹阳尹刘恢是瓛六代祖也故瓛禀受其训焉晋丞相王导是夫人先祖故其风教也】籍甚二门风流逺尚【善曰汉书曰陆贾游汉庭公卿间名声籍甚习凿齿晋阳秋曰王夷甫乐广俱宅心亊外言风流者称王乐焉　铣曰二门谓刘王也】肇允才淑阃徳斯谅【善曰毛诗曰肇允彼桃虫又曰窈窕淑女礼记曰内言不出于阃郑曰阃门限也毛苌诗传曰谅信也翰曰肇始也允信也淑美也谅善也言夫人始信才美之盛而阃内之徳此为善也礼云内言不出于阃阃】
　　【门限也】芜没郑乡寂寥扬冡【善曰范后汉书曰郑字康成北海人也国相孔融深敬屣履造门告髙密县为特立一乡曰齐置士乡越有君子军皆异贤之意也今郑君乡宜曰郑公乡七略曰扬雄卒弟子侯芭负土作坟号曰冡　良曰孔融为北海相为郑特立一乡号曰郑公乡扬雄卒其弟子为其起冡故云扬冡芜没寂寥言人死而荒凉也言刘先生之徳如郑二君】参差孔树毫末成拱【善曰皇览圣贤冡墓志注曰孔子冡在鲁城北泗水南冡茔中树以百数皆异种人传言孔子弟子异国人各持其国树来种之其树柞枌雒离五味欃檀之树鲁人莫之识老子曰合抱之木生于毫末公羊传曰秦伯谓蹇叔曰尔之年老冡上之木拱矣济曰拱合手也参差木不齐皃谓先生卒而墓树已合拱也】暂啓荒埏长扃幽陇【善曰萧子显齐书曰王氏被出今云合葬葢瓛卒之后王氏宗合之　向曰言夫人将开先生墓而入焉则长闭于幽陇之中矣荒埏墓中道也扃开也】夫贵妻尊匪爵而重【善曰丧服传曰夫尊于朝妻贵于室潘岳夏侯湛诔曰惟尔之存匪爵而贵　翰曰其夫以道徳见贵于时其妻亦因道徳而尊非为爵禄重也匪非也】



　　文选巻五十九
　　钦定四库全书
　　文选巻六十
　　梁　昭　明　太　子　萧　统　编
　　唐李善吕延济刘良张铣吕向李周翰注
　　行状
　　齐竟陵文宣王行状一首【良曰述其徳行之状】
　　祖太祖高皇帝
　　父世祖武皇帝
　　任彦升
　　南徐州南兰陵郡县都乡中都里萧公年三十五行状
