<!-- { "loadSidebar": true } -->
　　皇唐六叶开元神武皇帝再受命致太平乃封岱宗禅社首凿石纪号天文焕发儒臣志羙立碣祀【集作祠】坛曰厥初生人俶有君臣其道茫昧其气朴畧因时歘起与运而纷落泯泯没没而【集作文粹无此字】无闻焉尔后圣人取法象立名位衣裳以等之甲兵以怛之于是礼乐出而书记存矣究【集作文粹作反】其源教【集作文粹作致】敬乎天地报其本致羙乎鬼神则封禅者帝王受天命吿成功之为也阅曩圣之奥训考列辟之通术畴若天而不成曷背道而靡失由是推之封禅之义有三帝王之畧有七七者何传不云乎【集本文粹无乎字】道徳仁义礼智信顺之称圣哲逆之号狂悖三者何【集本文粹无此字】一位当五行图録之序二时防四海升平之运三徳具钦明文思之羙是谓与天合符名不死矣【集作已】有一不足而云封禅人且未许其如天何言旧史者君莫道于陶唐舜禹【文粹作虞舜】臣莫徳于臯陶稷卨三臣备徳皆有天下仲尼叙帝王之书繋鲁秦之誓明鲁祀周公用王礼秦承伯益按周统孔圣防防不其效欤然秦定天下之功髙享天禄之日浅天而未忘庭坚之徳也故大命复集于皇家天之賛唐不惟旧矣其兴之也灵启廸黄祗顾懐应归运以义举抚来苏以利见防也无放夏之慙武也无伐殷之战髙祖创业四宗重光有徳【集本文粹作徳有】格天漏泉蒸云濡露菌蠢滋育氤氲防煦若天地之覆载日月之照临漙有形而希【集本文粹作防】景罄无外而宅心百有八年于兹矣皇帝攘【集作襄】内难而启新命戴睿宗而纉旧服宇宙更辟朝廷始位盖羲轩氏之造皇图也九族敦序百姓昭明万邦咸和黎民于变立土圭以歩历革铜浑以正天盖唐虞氏之张帝道也天地四时六官着礼井田三壤五圻成赋广九庙以尊祖定六律以和神盖三代之设王制也武纬之文经之圣謩之神化之然犹战战兢兢日慎一日约规诲以进徳遂忠良以代工讲习乎无为之书讨论乎集贤之殿宠勇爵贵经门翼乎鹓鸾之列在庭毅乎貔貅【文粹作豹】之师居鄙人和傍感神宝防至干符坤珍千品万类超图轶【集本文粹作益】谍未始闻记我后以人瑞为心【集本有初字】不以物瑞为意王公卿士俨然进曰休哉陛下孝至于天政合于【文粹作于】道前年祈后土人获大穰间嵗祀圆丘日不奄朔感祥以祚圣因事以观天天人交合其则不逺意者乔岳【集作文粹作和】埽【集作域】路望翠华之来上帝储恩俟苍璧之礼久矣焉可专让而废旧勋羣臣固言勤帝知罪至于再至于三帝乃揖之曰钦崇天道俯率嘉话恐徳不类敢惮于勤其撰廵狩之仪求封禅之故既而礼官不诚而备军政不谋而辑天老练日雨师洒道六甲按队八神警跸孟冬仲旬乗舆乃出千旗云列【集本文粹作引】万防林行霍濩燐烂飞焰扬精原野为之震动草木为之风生歴郡县省謡俗问耆年举百祀兴坠典葺阙政攸徂之人室家相庆万方纵观千里如堵城邑连欢丘陵聚舞其中垂白之老乐过以泣不图蒿里之防复见干封之事尧云往舜日还神华灵郁烂漫乎穹壤之间是月来至于岱宗祗祓斋宫涤【集作亨】濯静室凝神覧将欵太一议夫防山者圣帝受天官之宫天孙防人灵之府自昔立国莫知万数克升中而建号惟七十而有五我髙宗六之而今七矣非夫尊位盛时明徳旷代辽濶难并之甚哉先时将臻夫大封也累封坛【集本文粹作疆】于髙冈筑泰坛于阳阯【集作趾】夫其天坛三袭辰陛十二咸秩众灵列座有次崇牙树羽管磬镛皷宫悬于重壝之内干戚钗殳钩防戣戵周卫于四门之外伐国重器传代絶瑞旅之于中庭玉辇金毂翠冒黄屋夹之于端路庶官百辟【集作僚】羗夷蛮貊褒成之后让王之客叙立于礼神之塲髦头拏牙鐡马金镞介冑如雪旗帜如火逺匝于清禁之野于是乎以【集有夫字】天正上元法驾徐进屯千乘于平路留羣臣于谷口皇帝御六龙陟万仞独与一二元老执事之人出天门临日观次沆壑宿巉岩赤霄可接白云在下庚寅祀髙祖于上封以配上帝命众官于下位以享众神皇帝冕裘登坛奠献俯偻金奏作【集作叶金奏】佾羽舞撞黄钟歌大吕开阊阖与天语请【集本文粹作清】将信公奉斗布度懋建皇极勤恤苍生招嘏乎未兆禳灾乎未萌上下传节而礼成乐遍福夀同归而帝赐神防乃检玉牒于中顶扬紫燎于髙天庶衷诚而上逹若凭焰而驾烟日辔方旋神心余眷五色云气拂马而【集本文粹作以】随人万嵗山呼从天而至地越翌日尊睿宗侑地祗而礼社首遂张大乐觐东后国风惟旧无黜幽削爵之诛王泽惟新有灾火赉之庆不浃日至化洽于人心不崇朝景福遍于天下然后藏金匮于祏室廻玉銮于上都煌煌乎真圣朝之能事而髙代之盛节者也于斯之时华戎殊俗异音同叹曰岳【集本文粹作】合多雨山峻多云【一作灵】岂有大举百万之师尅期千里之外及行事之日则天无防翳地无纎尘严冬变为韶景寒谷郁为和气非至徳孰能动天如此其顺者乎昔人云自西自东自南自北无思不服今信知圣人作而万物覩其心服之谓矣或曰祭泰折主先后非礼欤曰是礼也非宜也王者父事天母事地侑神崇孝无嫌可也且夫柴瘗外事帝王主之烝尝内事后妃助之是开元正人伦革弊礼起百王之法也故令千载承【集本文粹作成】末光聆絶韵咀甘实潄芳润烁妙之至精流不已之淑声臣说作颂吿于神明四【集作三□】皇坟而六【集作五□】帝典虽吉甫亦莫能名徒采彼舆人之诗曰大矣哉维天为大维皇则之【集作则】率我万国受天之祺子孙百代人神共保绥之云尔而已矣
　　华山述圣颂【并序】　　　　　　逹奚珣
　　序曰悬象着明莫大乎日月我圣人之文也发祥储祉莫大乎神祗文之所繇兴也原夫天作太华气雄羣山秉灵伊河受命如响自坤元之所开拓云帝之所廵逰祀典虽存宏图盖阙洞阴阳之不测其惟大圣欤于是藻翰自天发挥神化建碑于庙以光宠焉乃命朝英实司其亊经始勿亟庶人子来徒观其神翰坤珍羙石次玉追琢之际厥声冷然磨砻之后其光洞纳树之平地嶷岩断山六龙盘薄紏其上羣神罗【集作离】立负其下艺事既毕宸章乃开窃以洪鑪大造之时天动地业秘箓聿来之日风摇云起词义至广含元【一作光】气而运行翰墨至精吐奎星而飞动刚柔相错神妙无方合而五光昭离而万象列宇宙之间粲如也繇是发岩峦之气色益祠庙之风棱不怒而威有来加敬盖因大君之一顾也宠秩荣幸不其至哉初有司以法驾时廵路直斯地将选巨石先期底功天意若曰夫人神之主也严神以为人也今穑事未已工徒复兴人傥失业神将何据方待嵗暮以湏后图粤若碑版嶪乎刋刻通其变则人不倦节其用而财不伤俾夫役者逸于从亊天之临下其道有赫曲成万物何往非宜时厥使臣乃昌言曰国之大事在祀神之所歆在徳以徳举事吾君有光比夫周铭弇山存乎车辙马迹汉祠少室盖欲遥舆【一作兴】轻举至诚逮下可同年而道哉颂声未作词客之过小人固陋逰圣难名实頼文宗继其不逮敢托吕补阙向为之颂云
　　天辅圣徳配极而崇帝者祖号神行慈防布泽而洽人之父兮叶命髙岳喻夀其声招灵祜兮飞文孤标洒翰天类使物覩兮腾雄激烈交夫声芬上古兮发润飘清揔此先【一作光】气覆下土兮探异阅妙意力犹悬空作矩兮徴往到近辞听相援【一作受】无与伍兮








　　文苑英华巻七百七十三
　　钦定四库全书
　　文苑英华巻七百七十四　宋　李昉等　编帝徳下
　　无疆颂八首　　　　庆鸿名颂一首
　　灵武受命宫颂一首
　　大唐河西平胡圣徳颂一首
　　凤翔岀师颂一首　　降诞颂一首
　　皇帝亲庶政颂一首　中和节颂一首
　　无疆颂八首　　　　　　　李　华
　　臣华言伏以汉明帝时徼外蛮夷槃木白狼献时歌颂徳属事史官况臣自曾祖至臣备国家职员臣又逮事宗肃宗今以余年获事陛下官歴御史补阙尚书郎命薄多病不获奔赴阙庭恐先朝露同于泥尘若无歌诗颂徳曾蛮夷不若也敢述列圣为无疆颂式昭皇家大庆无穷谨昧死稽首以闻
　　髙祖元颂一
　　昊昊旻天监于下【句】兴有徳【句】维随之杪时黩阴凝阳潜未登人思炤矣雷行龙兴荡濯雰慝文明乎万国垂仁烝人载亲天监保我子孙巍巍皇皇后之皇丕承之
　　太宗烈颂二
　　髙祖受天命诞兴太宗承天之命帝昏逾黎民【一作人】毒痛甚爇于炉甚溺于涂以号以呼呼天无辜髙祖谓太宗尔必有天下尔其訏谟太宗稽首主令【二字一作恭】受天命臣请涤除张我师抚征四国剪薙羣慝皷一方三方振【一作震】惊黙炤其灵随顾而平我负我乳我安我成以奉君父以临天下任忠孝文武建礼章乐舞我虽明徳諌则纳汝维时【一作时维】帝降祐之自古明后莫如我徳我勋唐无疆天子之无疆本太宗成【一作休】命
　　髙宗康颂三
　　肇为阯为堂实勤实勚【一作实勤实勋】付俾厥裔丕成后帝帝思不忘神棐静康不曜而光不求而昌自中方外逹夷荒【一作羗】瞻我大邦助祭于庙执贡朝于王油油时云雨厥百谷漻漻景风扇彼嘉谷饴口饱腹以猒以足俾夀而福都阜成天人
　　中宗兴颂四
　　屏内【一无内字】虿之毒兴【一作叠】而为蝮无【一作谋】虐天人【一无人字】之族天祐圣祚五臣柱【三字一作八柱】将覆帝吿五臣保翼朕躬赫赫彤彤日升云中五臣受命钺尔顽凶故曰再造我天命【一作下】生人舞皷既孤【一作成】矣又奉父母
　　睿宗徳颂五
　　后戚之祸再兴其危【一作有】竞竞庙祧震怒阴命圣子翼登圣父奋其神旅宵伏金斧金斧一断【一无此四字】殄殱逆乱大圣照临元元宅心归祚于【一作予】有功有徳于乎盛徳
　　宗文颂六
　　丕铄宗之明克孝克仁允武允文宣祖宗之光垂于【一作于】子孙盛礼毕举大乐毕陈百蛮来賔元元阜殷戎或不賔悉【一作遣】师徂征罔不顿颡于【一作于】雷霆在汉方昌用刑惨酷中都系考六万余人使者按録诛千万人然后兴王【一作其后贤王】光武赫赫诛沛賔客以千以百孝明称贤楚狱连年坐死逮捕以万以千犹曰汉祚宜长越我宗祖不忍用刑至于宗哀彼鈇锧降为鞭抶诞古万【一作羣】国大为屋室医彼百疾追懐登遐正【一作止】害禽畜旁为陂池养鳞水族【一作养鳞介族】既濡既渥昆防草木享国五十年防县晏然逆臣犯天天念蒸人若曰寜我负耻不忍人战死乃告元子理兵朔鄙西幸蜀都命元子受图天下既定父尧子舜归于【一作于】国都无不忻愉无不涕濡付【一作传一】圣自頥升灵太防呜呼上圣之道之纯不可度思
　　肃宗孝颂七
　　穆穆孝慈有如肃宗之诚逹于【一作于】神祗爰训六师震发北陲陵陵雷驰西戎南蛮北狄东夷咸举其旂佐皇之威帝心天和【一作如天】无筮无卜【一作无筮无欲】自【一作副】然丘岳破裂氷【一作岸】谷逆倾覆朝社大复届于【一作于】海之外服以盥以濯以舞以跃帝在东宫孝如文王蒸蒸其思【一作心】天地知其孝既收镐洛祀于【一作于】陵庙奉迎上圣天日普【一作并】照有防有孽将噬将齧我旂方设则已颠蹶如燂于【一作于】雪尊严而仁仁覆而严大臣小臣莫不防亷躬勤百度百度如其素
　　今上昭颂八【折本文粹作照颂】
