<!-- { "loadSidebar": true } -->
    元同字和初，定州鼓城人。第进士，上元初累拜吏部侍郎，永淳元年诏与中书门下同承受进止平章事，封钜鹿男，宏道初拜文昌左丞鸾台侍郎同凤阁鸾台三品，迁地官尚书捡校纳言。河阳令周兴诬元同言太后老宜复皇嗣，后怒，赐死於家，年七十三。
    ○请吏部各择寮属疏
    臣闻制器者必择匠以简材，为国者必求贤以莅官。匠之不良，无以成其工；官之非贤，无以致其理。君者所以牧人也，臣者所以佐君也。君不养人，失君道矣；臣不辅君，失臣任矣。任人者，诚国家之基本，百姓之安危也。方今人不加富，盗贼不衰，讼狱未清，礼义犹阙者，何也？下吏不称职，庶官非其才也。官之不得其材者，取人之道有所未尽也。
    臣又闻傅说曰：“明王奉若天道，建邦设都，树后王君公，承以大夫师长。不惟逸豫，惟以理人。”昔之都国，今之州县，土有常君，人有定主，自求臣佐，各选英贤，其大臣乃命於王朝。自秦并天下，罢侯置守，汉氏因之，有沿有革。诸侯得自置吏四百石以下，其傅相大官，则汉为置之，州郡掾吏督邮从事，悉任之於牧守。爰自魏晋，始归吏部，递相祖袭，以迄於今。用刀笔以量才，案簿书而察行。命官之弊，其来日久。
    盖君子重因循而惮改作，其有不得已者，亦当运独见之明，定卓然之议。如今选司所行者，非上皇之令典，乃近代之权道，所宜迁革，实为至要。何以言之？夫尺寸之量，所及者盖短；钟庾之器，所积者宁多？非其所及，焉能度之？非其所受，何以容之？况天下之大，士人之众，而可委之数人之手乎？假使平如权衡，明如水镜，力有所极，照有所穷，铨综既多，紊失斯广。又以比居此任，时有非人，岂直愧彼清通，昧於甄察？亦将竭其庸妄，糅彼棼丝。情故既行，何所不至？赃私一启，以及万端。至乃为人择官，为身择利，顾亲疏而下笔，看势要以措情。悠悠风尘，此焉奔竞；扰扰宦游，同乎市井。加以厚貌深衷，险如壑，择言观行，犹惧不周。今使百行九能，折之於一面；具寮庶品，专断於一司，不亦难矣？
    且魏人应运，所据者乃三分；晋氏播迁，所临者非一统。逮乎齐宋，以及周隋，战争之日多，安泰之时少，瓜分瓦裂，各在一方。隋氏平陈，十馀年耳，接以兵祸，继以饥馑，既德业之不逮，或时事所未遑，非谓是今而非古也。武德贞观，与今亦异，皇运之初，庶事草创。岂惟日不暇给，亦乃人物尚稀。天祚大圣，享国永年，比屋可封，异人间出。咸以为有道耻贱，得时无怠。诸色入流，岁以千计；群司列位，无复新加。官有常员，人无定限。选集之始，雾积□屯。擢叙於终，十不收一。淄渑混杂，玉石难分。用舍去留，得失相半。抚即事之为弊，知及後之滋甚。
    夫夏殷以前，制度多阙。周监二代，焕乎可观。盖诸侯之臣，不皆命於天子；王朝庶官，亦不专於一职。故周穆王以伯ぁ为太仆正，命之曰：“慎简乃僚，无以巧言令色便辟侧媚，其惟吉士。”此则令其自择下吏之文也。太仆正，中大夫耳，尚以僚属委之，则三公九卿，亦必然矣。《周礼》太宰内使，并掌爵禄废置；司徒司马，别掌兴贤诏事。当时分任於群司，而统之以数职，各自求其小者，而王命其大者焉。夫委命责成，君之体也。所委者当，所用者精。故能得济济之多士，盛之或朴。
    裴子野有言曰：“官人之难，先正言之尚矣。居家观其孝友，乡党服其诚信，出入观其志义，忧难取其智谋，烦之以事以观其能，临之以利以察其廉。《周礼》始於学校，论之州里，告诸六事，而後贡之王庭，其在汉家，尚犹然矣。州郡积其功能，然後为五府所辟。五府举其掾属而於朝，三公参得除署尚书奏之天子。一人之身，所关者众；一士之进，所课也详。故能官得其人，鲜有败事。魏晋反是，所失宏多。”子野所论，盖区区之宋朝耳。犹谓不胜其弊，而况於当今乎？
    又夫从政莅官，不可以无学。故《书》曰：“学古入官，议事以制。”《传》曰：“我闻学以从政，不闻以政入学。”故贵戚子弟，例早取官，或龆龀之年，已腰银艾；或童之岁，已袭朱紫。宏文崇贤之生，羽林期门之类，课试既浅，艺能亦薄，而门阀有素，资望自高。夫象贤继父，古之道也。所谓胄子，必裁诸学。修六礼以节其性，明七教以兴其德，齐八政以防其淫，举贤以崇其德，简不肖以黜其恶。少则受业，长而出仕，并由德进，必以才，然後可以利用宾王，移家事国。少仕则废学，轻试则无才，於此一流，良足惜也。又勋官三卫流外之徒，不待州县之举，直取之於书判，恐非先德而後言才之义也。
    臣又以为国之用人，有似人之用财。贫者厌糟糠，思短褐；富者馀粱肉，衣轻裘。然则当衰弊乏贤之时，则可磨策朽钝而乘驭之；在太平多士之日，亦宜妙选髦俊而任使之。《诗》云：“翘翘错薪，言刈其楚。”楚荆也，在薪之翘翘者。方之用才，礼亦当尔。选人幸多，尤宜简练。臣窃见制书，每令三品五品荐士，下至九品，亦令举人，此圣朝侧席旁求之意也。但以贬不甚明，得失无大隔，故人上不忧黜责，下不尽搜扬。苟以应命，莫慎所举。且惟贤知贤，圣人笃论，伊皋既举，不仁咸远。复患阶秩虽同，人才异等，身且滥进，鉴岂知人？今欲务得实才，兼宜择其举主。清流以源洁，影端由表正，不详举主之行能，而责举人之庸滥，不可得已。《汉书》云：“张耳、陈馀之宾客厮役，皆天下俊杰。”彼之蕞尔，犹能若斯，况以神皇之圣明，国家之德业，而不建长久之策，为无穷之基，尽得贤取士之术？而但顾望魏晋之遗风，留意周隋之末事，臣窃惑之。伏愿稍回圣虑，特采刍言，略依周汉之规，以分吏部之选，即望所用精详，鲜有差失。
    ☆元万顷
    万顷，洛阳人。起家通事舍人，拜著作郎。武后讽高宗召诸儒论撰，万顷与其选，朝廷疑议及百司表疏，皆密令参决，以分宰相之权，时人谓之北门学士，武后临朝，选凤阁舍人，寻擢侍郎。永昌元年为酷吏所陷，流岭南死。
    ○郊丘明堂等严配议
    伏惟高祖神尧皇帝凿乾构象，辟宇开基；太宗文武圣皇帝绍统披元，循机阐极；高宗天皇大帝宏祖宗之大业，廓文武之宏规。三圣重光，千年接旦，神功德，罄图牒而难称；盛烈鸿猷，超古今而莫拟。岂徒锱铢尧舜，糠比殷周而已哉？
    谨按见行礼，昊天上帝等祠五所，咸奉高祖神尧皇帝、太宗文武圣皇帝兼配。今议者引祭法《周易》、《孝经》之文，虽近稽古之辞，殊失因心之旨。但子之事父，臣之事君，孝以承志，忠而顺美。窃惟兼配之礼，特禀先圣之怀；爰取训於通规，遂申情於大孝。《诗》云：“昊天有成命，二后受之。”《易》曰：“殷荐之上帝，以配祖考，敬寻厥旨，本合斯义。”今若远摭遗文，近乖成典，拘常不变，守滞莫通，便是臣黜於君，遽易郊丘之位；下非於上，靡遵弓剑之心。岂所以申太后哀感之诚，徇皇帝孝思之德？慎终追远，良谓非宜；严父配天，宁当若是？
    伏据见行礼，高祖神尧皇帝太宗文武圣皇帝今既先配五祠，理当依旧无改。高宗天皇大帝齐尊耀魄，等邃含枢，阐三叶之宏谟，开万代之鸿业，重规，叠矩，在功烈而无差，享地郊天，岂祀配之有别？请奉高宗天皇大帝历配五祠，以申典礼。谨议。
    ○明堂大飨议
    谨按明堂大飨，惟祀五方帝。故《月令季秋令》云：“是月也大飨帝。”则《典礼所》云：“大飨不问卜。”郑元注云：“谓遍祭五帝於明堂，莫适卜是也。”又按《祭法》云：“祖文王而宗武王。”郑元注云：“祭五帝五神於明堂，曰祖宗。”故《孝经》曰：“宗祀文王於明堂，以配上帝。”据此诸文，明堂正礼，唯祀五帝，配以祖宗及五帝五官神等。自外馀神，并不合预。
    伏惟陛下追远情深，崇志切，故於明堂飨祀，加昊天上帝皇地，重之以先帝先后配飨，此乃补前王之阙典，宏严配之虔诚。往以神都郊坛未建，乃於明堂之下，广祭众神，盖义出权时，非不刊之礼也。谨按《礼经》，其内官中官等五岳四渎诸神，并合从祀於二至，明堂总奠，事乃不经。然则宗祀配天之亲，杂与小神同荐於严配之坛，理有不安。望请每岁元旦，唯祀天地大神，配以帝后。其五岳以下，请依礼於冬夏二至，从祀方丘圜丘，庶不烦黩。谨议。
    ☆郭正一
    正一，定州彭城人。贞观中进士，累转中书舍人宏文馆学士，永隆二年迁秘书少监中书侍郎同中书门下平章事。武后临朝，转国子祭酒，罢知政事，历麟台监。永昌元年为酷吏所陷，流死岭南。
    ○对ㄩ肆策
    对：ㄩ肆之兴，用存交易；山泽之利，事属贸迁。是以先王因井而制居，往圣观爻而立义。将以致兹百族，通彼万商。罗肆巨千，广充上积之货；旗亭五里，俯映星繁之珍。是使蹀马回辕，历而流溢；往商来贾，候朝夕以盈途。岂唯灼蓍蔡以观贞，旁临季主之肆；泛萍蚁而开宴，近对文君之垆？讵比夫齐宫七市，女闾连闭；殷室九君，姬屋成列？
    但负贩之徒，异业趣竞，刺绣谢其倚门，多财归其善贾。由此聂政屠养，无辞屈辱；平仲有求，终甘湫隘。故知析毫之子，不可责以亡机；犭旬利之夫，难以徵其重义。况带翳之侣，本异夷齐；货殖之徒，率同猗白。若通其小利，谅无拥於四人；限以淳心，恐有乖於一物。诚可除兹滥贿，禁彼邪赢。则奸党自销，不待曹、参之令；市无二价，讵止黄轩之风？谨对。
    ☆裴守真
    守真，绛州稷山人。举进士，应八科举，永淳初授太常博士，天授中为司府丞。武后令推诏狱，以仁恕不合旨，出为汴州司录（新书作司马），累转成州刺史，徙宁州。长安中卒，赠户部尚书。
    ○请重耕织表
    夫谷帛者，非造化不育，非人力不成。一夫之耕，才兼数口；一妇之织，不赡一家。赋调所资，军国之急，烦徭细役，并出其中，黠吏因公以贪求，豪强恃私而逼掠，以此取济，民无以堪。又以征戍阔远，土木兴作，丁匠疲於往来，饷馈劳於转运。微有水旱，道路遑遑。岂不以课税殷繁，素无储积故也？夫太府积天下之财，而国用有缺；少府聚天下之伎，而造作不息；司农治天下之粟，而仓庾不充；太仆掌天下之马，而中厩不足。此数司者，役人有万数，费捐无限极。调广人竭，用多献少，奸伪由此而生，黎庶缘斯而苦，此有国之大患也。
    ○封禅射牲议
