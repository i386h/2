<!-- { "loadSidebar": true } -->
　　承事郎瑞州路在城务税课提领朱景渊语其寮乐务副鲁常曰吾父讳文进字野夫湖州长兴和平镇人也早失怙失恃鞠于兄从祖渭富饶吝啬里多仇怨有自经者诬之逮系于狱幼子莫克救觧吾父年甫弱冠上白宪司马公光祖直其所诉从祖释械而归而吾父年甫弱冠畧无徳色其后保任友人贷于从祖嵗久负欠乃儥已产代偿其子本而吾父亦无慊意由是去家逺游值宋季世豫计宋币必将无用罄竭所有市易诸物未几宋亡旧币果废吾父所贮物货价长数倍遂得为兴家之资先是太平州黄池镇贾人以货寄售直数千緍既而贾死于兵妻已改嫁吾父悉输其直俾畜遗孤吾父与人交际不问贤否无所訾毁号称长厚或有谘问必以忠告每推赢余周防邻戚嵗饥民疫侦伺炊烟不起之家隂有所遗不使人知善鉴人之能度其能有成立者给助赀力彼人既致丰盛所报不如所施无憾也教子为儒兼习国字景渊借以仕进尝适一处乐其形势翕聚指示景渊拟为身后塟地皇庆癸丑四月二十五日终年七十有二其年八月乌程县三碑乡小金山之趾即前所指示者也吾母同邑丁氏讳妙靓勤俭静柔克相吾父共植吾家致和戊辰三月十四日终年七十有九明年二月祔塟小金山之兆景渊頼父母遗训服七品章服自嗟禄弗及养幸皇泽优渥追荣于亲吾父赠承事郎湖州徳清县尹吾母赠宜人亲防久而墓石未竪深惧先徳泯坠敢介子以请于翰林呉学士蕲一言文诸石岂惟吾亲托以不朽景渊为子之心庻其有恔乎鲁尝将景渊之命来谂予谓景渊之父义足以敦薄俗智足以识几防而有子能发身荣亲俱可尚也是以不辞而表其墓焉朱氏上世有仕者而承事君之曽祖琰祖恒考清皆不仕君之男长景渊季景思女适马适呉长孙介夀南安路防古字学正考满名在吏部选中景渊能诗能文有猷有守其益自勉益自谨为良吏为闻人使声实加于上下则立身扬名之孝又非但如今而已






　　呉文正集巻七十一
　　钦定四库全书
　　呉文正集巻七十二
　　元　呉澄　撰
　　墓志铭
　　乐安县丞黄君墓碣铭
　　乙亥之冬郡既降下诸县索降状乐安令率其僚聨署以上丞黄君独不往令遣吏促之方对语云云吏廹之不动白令令怒俄而吏民数百人集于庭强舆致君颠踣于地若卒中然众捽蹢诟骂且曰为是不顺将召兵累我民君佯死为不闻令无如之何同他僚署名应郡命君有惠爱在民既暮怜之者舁入寘中堂蓐处地上翌旦或饮以粥气少续越三日家之人始来视迁就榻面壁卧旬余新领郡事者分遣新官治所属一郡吏来丞乐其人素敬服君防正又见府积緍钱甚富诸器物一如故可为已有以此徳君用交承之礼接待力覆护为言于郡郡檄召不赴则檄摄县事亦辞全身以去与家人完聚尔后连嵗盗起挈家辟地靡宁仅定庐于巴山之下日务治圃观书年七十二乃终辛邜十一月二十日也君隆州井研县人讳申字酉卿弱冠以春秋义贡礼部比壮再贡戊午出蜀依叔父于南康旅且贫急就禄已未廷试对防特奏名授廸功郎江州徳安尉官满转修职郎抚州乐安丞需次闲居当路命摄县主簿州司理又兼提防刑狱事多所辨明寃者获伸乐安之政亷谨如初以恩陞从事郎丞相江公万里提刑黄公震宋末号名人不轻许可者称君坚壁御贫明洁无私其言足征云盖惟怯于利者能勇于义君尝与予言蜀被兵时一守臣先出其帑榜其门曰一身留许国诸子用传家其年将变君悉遣家人逺避而身自留于官借予一力给使纷扰之际亦逃惟一犬随君作传纪其事夫人牟氏继韩氏先八年卒子四人贲孚革防女子一人归权大元至元二十九年壬辰十月癸丑塟于崇仁宜风之孔陂原君乡人同知抚州路总管府事眉山史侯铭墓弗称贲请更之以刻于墓门予骤辞请逾力乃铭曰
　　利之闑截截义之玦掲掲维洁不湼维节不折众尔惙惙独厉烈烈不裂不缺有官斯碣
　　秋堂陈居士墓铭
　　古有徳人不出诸口而行诸躬与之终日无疾言遽色温温其恭与之终世无藏怒宿怨休休其容岖嵚末路委曲新令开释围罗清泠沸鼎隂功实善报未称永藏于斯百世其庆
　　亡妻余氏墓志铭
　　乡贡进士呉澄妻余氏讳维恭父珏业进士宝祐乙邜二月庚寅生生十有九年归为呉氏妇事舅姑相夫教子悉合道子男四女二二女一男殇存者三曰文曰衮曰京生三十有七年六月四日食时犹分画阃内事如常有顷自觉身弱目闇扶至牀如是而终越五年五月丁酉塟于黄树谷距家四里而近兆向已铭曰
　　姑失贤妇夫失贤助子失贤母淑也宜夀而天不与其何故
　　将仕郎师济叔墓志铭
　　自进士专科取人士之入仕者世胄与进士两途而已杂流特恩不论也宋氏盛时先正诸名公率由进士出是皆间世之英不待学而能盖天将拟之以为当世用假途进士科耳岂是科果能得人也哉呜呼穷之所学非达之所用达之所用非穷之所学一旦弃举子业登吏部选有民有社临事懵然者众矣方且以科第自髙自荣而骄世胄抑孰知彼家庭之所见闻官府之所经厯监旧章视已事明习法令有非孤寒乍跻仕路者之所能及哉若故将仕郎师君济叔其世胄之才者夫惜其不及于用而止于斯也济叔讳世美眉州彭山人曽祖考讳如冈某职朝请郎祖考讳复某州军事判官朝议大夫考讳应极知某州某王府教授户部郎中某监某大夫妣杨氏封宜人大监公辟地出蜀来居抚之崇仁师蜀着姓也大监公久负重名一时士大夫倾意愿交知不知咸延颈竦慕走其门者日相踵故虽客寓兹土而所树立卓卓声实气势与故家埒大监卒济叔方幼学已能相其母特家如其父时泽授将仕郎试于铨曹未获仕而天厯改人与法一新异代髙门巨室失其故常无所控倚身殒家圮类十八九济叔于斯时出入虎兕甲兵中如升虗履平角两莫之容措涖政者逺来未谙习俗及一种乘时用事狺狺狠狠翕赫可畏不惟不见伤害又加爱敬焉济叔体貌髭髯伟然竒丈夫工翰墨善辞令终日亹亹不倦接人谦下和易虽儿童舆待之至恭然持已矜庄不屈不辱人自不敢狎慢为人谋竭尽底蕴论事切中事情多知前代故实闲居观书有见辄标识上方客有问应声对曰史某纪某传通鉴某代某年某书所载某人所録也抽简帙参验无不然其记览精熟如此使济叔早获推其所长施之治官长民决不碌碌乌乎而止于斯邪而止于斯邪生癸丑三月二十日享年四十六卒戊戌十二月十八日娶陈氏融管安抚元晋之孙安逺军节度推官同祖之女再娶黄氏乐安人子男三元奎元坚元基女二元直已归豫章李元里许归同邑袁初陈夫人长安乡某里银水谷后黄夫人附于其兆之左稍前济叔卒之三年十二月十三日甲申合于陈夫人之兆将陈夫人之弟舆孙谓予曰子与吾姊夫故且知之悉宜为铭铭曰
　　侃侃才胄既苖且秀罹兹多虞谈笑羿彀脱人于难匪直自救早而服官肤敏孰右时哉不偶命也不夀从二嫓藏铭永弗疚
　　皮母罗氏墓志
　　皮母罗氏丰城人生淳祐乙巳二月为赵氏媵归清江皮左右君夫人三十余年既能且贤元贞乙未十一月得足疾靡药弗试弗瘳明年四月十四日终九月殡宅南越七年某月某日塟于金华山之阳生子一人曰溍赵夫人子之是为总管公之世嫡溍与予友故其母之也予为之志
　　缪舜賔墓志铭
　　缪舜賔宋咸淳间以能赋中程试第一授知乐安县令既而得软脚疾贻书余曰不幸得痼疾显亲扬名之事已矣先子未沾寸禄赍志以没宰木且合围其赐我昭诸幽不朽之辞余不敢当而哀其意转求诸丙辰进士第一人庐陵文公天祥竟为其父得志铭舜賔生淳祐乙巳年五十有七今年初夏豫知死期遗命其子持所书以为平昔所交游者诀且曰必予为志铭呜呼铭墓非古也盖古之所谓不朽者必于身不必于人后乃不然托诸人以传不朽其人与其文又未必可以不朽也昔铭舜賔父者其人可传矣今为舜賔铭者其文可传乎哉虽然予与舜賔往来久死以是属予何可辞缪为崇仁甲族舜賔之祖姑归吏部侍郎李公刘逢国大庆恩霈旁及舜賔之曾祖考祖考俱迪功郎曽祖妣祖妣俱封孺人舜賔之父讳若鳯乡贡不第特奏名授修职郎吉州永丰县尉未及禄而卒母呉夫人教舜賔至成才博记览善谈论于众中四座辄屈舜賔日与侍郎公家诸胄游处有令阳春者以诗自好从当世能诗者学膏馥所霑丐于是舜賔之诗卓卓不羣乐府长短句四六骈俪语皆工家徒四壁立未尝有戚容授徒以给其妻子娶呉氏继胥氏男三女一十二月七日故里峦坊之原附修职君之兆舜賔名穆前郡守徐公霖所钖且字之后自更名无咎所着诗文及书语谩抄藏于家铭曰
　　四科之一学与文六极之二疾与贫得其一不免其二天匪人已乎舜賔后千千春眂此墓门
　　秋堂陈居士夫人黄氏墓志铭
　　余读刘向列女传及诸史襍记所载母仪妇徳尚矣然士大夫行实修而名湮没者世何可胜纪况不出闺门之内者乎若吾里陈夫人黄氏母仪妇徳可谓无愧者也夫人讳某世居乐安之桐冈父兄弟侄皆为儒贡礼部者相属归于吾里陈居士居士徳人夫人相之家道日隆居士既终优防子舍壻家十有余年福称其徳年七十有五乃卒生之日宝庆丙戌九月季二卒之日大徳庚子十月上五子男四孟壵仲壵先卒季壵叔壵女三壻袁士真袁宏道袁士达士真亦先卒孙男四观行观过观徳昌生女四曽孙女一卒之明年二月壬午塟于里之塔山坪季壵叔壵请铭余昔铭居士云与之终日无疾言遽色与之终世无藏怒宿怨知者以为非溢美夫人居士贤配其可铭也已铭曰
　　父族为士夫族为士母有孝子奉终如始勒铭山趾以着厥美
　　觉溪游君墓碣铭
　　防君常伯倜傥不羣早年以进士诗赋伎雄辈流意科第可拾芥取既屡试屡屈预贡而降试补国学弟子员往试又不偶乃礲斵防鋭芟毁芽枿教授里中子弟循循有绳矩谈论古今世务亹亹可听遘时革运天氓有闇于天厯者致大师君居直通道不虞师之奄至父子族属七人为哨兵所获俱束缚以次就戮戮二人毕其三将及君君之子君佐不忍见父之死请先杀已小校义之以白主帅君躯干伟应对敏帅竒其才得释上送于朝事格不报于是君客防燕赵齐梁间甚适恬无仕进意越数年前主帅参江西行省政至邑有所逮问君门下士出入左右得豫机宻忽有飞语防君漏言于外自辩莫可忧懑以卒年五十有二至元癸未四月一日也君之配陈氏后一月亦卒其月合于璋湖子男二君佐君佑女一孙男三霖壵焱女三君讳伯常抚州乐安人家天授乡之上觉渡自号为觉溪翁余弱冠已知君君卒二十年君佐始立墓石请为志铭呜呼余之故人也才如是所到止是其命也已其命也已悲夫遂叙而铭之铭曰
　　能与不能人者明明成与不成天者冥冥数之不赢有萎其英吾知吾铭尚假幽扃
　　皮仲宜墓志铭
