<!-- { "loadSidebar": true } -->
　　一盐田峒近见军前所申欲乗破竹之势谈何容易同官唐书记说盐田虽号曰峒而实非峒其间多是冨人所居今秋亦有领举者只擒秦小九一人政不须如此郑重今台谕土豪三说已得要领矣
　　一永明之冦自广阃易招安之说为防兵之举其名甚正且叠承谆谕不容不发兵应之桂去贼近兵又先发更不俟本军之至故秦贼得以逃散今广兵遇贼不捕本司军连日攻打终未得其要领使司檄回境上又抽回桂路分放散义丁而桂倅自径囬舂陵岂逆料此贼为终不可得故示以班师之渐耶重兵屯驼不容越境而问可否之机须要早决若果不可以月日图当早议撤戍只虑撤戍之后贼复猖獗则本司有诸处戍寨之例斟酌留兵亦可行也使司去山前稍近事体必所深悉幸细筹之万里不克亲染乞恕
　　十一月二十六日
　　一数日前诸处报来事体襞积一则道州以粮道为苦山前谓昭贺路梗宜寄粮于扶灵源口殊觉未便一则我军连日或打扶灵源或打伸家峒于秦贼不相千而阵亡石损者多恐攻击不已或落贼奸非细故也一则义丁不依纪律人众难于加刑广西报得既可畏而宇文督军中来亦去然恐末流猖獗难制一则道州以供亿为病觉已窘束不可当如人数可减亦是为道州畧省人数之一端一则王总统与路分所申扶灵源事言语参差见之宇文丈防对觉已有衅昨与师参议以髙成易之宜及此时举行元说所以本司一畨区处事冝欲诸军驻界上欲义丁且抽回欲桂路分来禀议此一时也累日不见山前报来继得厯中钧批则未以所行为照某退伏自念殊坐专輙方议所以禀承钧命今得宇文帅叅申到则已提兵越昭贺入静江之南团与督捕声迹相闻矣防备述陈忠所报云南团十八村村老陈伏乞免洗荡自认捉出秦孟四则是秦孟四已见端的所在村老既认捉出此即钧谕所谓地脚者却有可望捕获之期目今我军如唐督捕之说与广军同在南团西路匝住不容透漏以待村老捉其渠魁是机锋相凑渐有着落此又一时也即已飞报山前既是唐督捕有明报秦贼有实迹当乗机进矣
　　一义丁昨者抽回为在昭贺境生事且前无秦贼可攻故随时施宜如此今既同大军深入静江见匝住南团贼路则此时亦无縁可以抽囬矣已飞报山前尽从便宜调用如仍前生事作过则照元行放散仍十分丁宁头目极意钤束以自赎矣
　　一昨以秦贼无踪迹檄桂路分赴司禀议面授方略今髙成暂总本军不曽明其有过今觉钧意亦不欲抽囬亦已报桂路分既是山前已见秦贼踪迹不妨乗机集事知未离军不须禀议如已在道禀议复任
　　一以前言之秦孟四杳无风路我军深入真有未便以今日言之村老既认捉出秦孟四我军又已得广囬报向前防合获贼有期班师有渐累月为此忧窘今不得伸眉耳
　　一杜通判闻徐守之讣笃同官之谊归理其后事申来云一见新太守即复徃山前此时想已离舂陵矣
　　一凖牒报已借道州二万芝楮二千石米中流一壶为济不小昨见道州申来谓山前一日支钱二百贯米百石以此数凖之使阃所借之钱可支七八日所借之米可支二十日今觉嵗前此事须可结束姑以嵗前约之尚有三十余日道州尽有米特钱未有从出使阃所申朝廷从运司应办若早晚便得回降道州尚庻几焉
　　一盐田峒之事昨已面与柯权郡议以土豪诱之或诱或逐或擒只消得如此措置却未见柯权郡申来容更宻叩之
　　一伏凖使阃行下议置寨留屯此乃是湖南防制广冦之第一防闻全道州边广去处无嵗不避冦大抵兵来则去兵去则来极以为苦若建寨更戍有数百人常在界上则广冦无敢复犯湖南此一劳永定之规模非但御今日秦冦而已是议也王判官壵尝与董仓漕言之仓漕已见报防王判官到司已与面议见归道州与王守条画申来今不待道州有请而使阃计虑已及之此事甚计紧切不论秦冦已获未获此一举乃是湖南永乆保障计公文申析甚详更在钧意裁处
　　大使司囬
　　二十九日答二十六日所批画一于后
　　一承报军前所申事与前日规模又异大率兵难隃度只得随机应变使十八村村老果能任责束防渠贼以来则撤戍可期岂非深望近度此两日必有防报尚快闻之亦须宻谕山前所认捉出秦冦者是真秦冦乃可
　　一留屯之议本司固有旧比今详公移尤为缜宻不妨行下道州及宇文总督一靣商议庻获贼之后便可摘留兵将伺其囬报又从而审订之
　　一科拨一事已尝三申公朝至今未凖回降见议申催更得使司备道州所申与之申请亦一助也
　　一余说不殊前禀髙明区画已得其当矣万里别已专布
　　后来先生授将校以计擒秦孟四冦遂平道体堂谨书文判
　　宣州劝农文
　　太守到郡逾月被命造朝辞允不免且旦夕去矣犹以职事得出郊与尔农父老告语一次因记李防政庄简公名光曽守此土后有一帖云仆顷守宣州今已二十八年东望防溪叠嶂之胜感叹而已因见诸父老为祝率励子弟为士为农仰事俯育为忠为孝戮力以事田畴先时而毕租税立身掦名以显父母是所望也李参政去郡已乆尚拳拳于宣人如此今太守与尔父老方比相处然去之其拳拳又可知因取李参政之意衍为劝农五诗又别为五诗以寓戒酌酒与尔父老诵之尔父老其以转语郷曲子弟能从吾戒而不为恶即能从吾劝而为善矣他日太守在他所遇宣人来必问曰尔父老安否尔农曽从吾劝戒否尔等尚勉旃以副太守去后之思
　　第一劝尔勤耕作布种及时休落魄惟有耡头不悮人饱食暖衣良快乐
　　第二劝尔行孝弟敬重爷娘比天地前人做様后人看滴滴相承檐溜水
　　第三劝尔勤教子有子读书家道起若还饱暖不知书十万庄田不禁使
　　第四劝尔常修善粜米救荒极方便但从心上做隂功管取儿孙多贵显
　　第五劝尔了王租莫教人唤作顽都年年早纳早收钞那有公人来呌呼
　　第一戒尔莫妄状须知官府难欺诳从来反坐有专条重者徒流轻者杖
　　第二戒尔莫避役既有田园那避得今朝经漕明朝仓到底费钱又何益
　　第三戒尔莫拒追担刀使棒欲何为有事到官犹可说杀人偿命悔时迟
　　第四戒尔莫旡頼故杀子孙罪名大纵逃人祸有天刑害人不得翻自害
　　第五戒尔莫夺路做贼不休终败露斩斫徒配此中来能得几钱受此苦
　　湖南宪司咸淳九年隆冬踈决批牌判
　　本司照朝省指挥见以隆冬委官诸州县踈决凡情轻当放释者从所委官逐名防对取判施行其有情理重恶累经踈决及防赦不原而手足未经槌折膂力正自精强者与其幽囚于牢栅之中骎寻而死不若驱于极邉被坚执鋭庶几死中求生此一种人请所委官令项分剔作一状指实申来以凭唤上赴司审视发徃荆蜀淮海古之强兵猛将得之于盗贼髠囚者正自不少此亦推明国家忠厚之一事也取各官遵禀申
　　断配典吏侯必隆判
　　近世以来天下以吏奸为病士大夫临事惴惴然惟恐吏之欺已驭之以束湿事无大小一切以法防之当职以为不必立的无罪不必寻有罪不必恕为得之矣本司诸吏颇似谨畏从前固有违慢者当职谅其不及每毎止于薄惩尔軰非但不敢欺直不忍欺可也侯必隆何为者輙敢于呈押之时脱套花字于行移之后揍掇公文显然面谩行其胸臆此非先有无忌惮之心而后动于恶乎送之有司自称为无他情弊殊不思情莫恶于脱套弊莫大于揍掇岂必计嘱取受而后谓之情弊哉防来此吏于诸吏中颇机警而胆最大以小人之小有才不施之于奉公而施之于罔上若以姑息行之留此人在案中将来必为司存无穷之蠧矧所犯关系台纲虽欲恕之不可得也侯必隆决脊杖十五刺配千里州军本当更槌碎右指以为箝纸尾作者之戒姑以赃状未明特免断讫长枷台前五日押发仍牓
　　委佥幕审问杨小三死事批牌判
　　使职一日断一辟事今日看杨小三身死一欵防颇不入不能无疑一则当来无大紧要骤有谋杀似不近人情二则杀人无证只防三人自说取安知不是揑合三则捉发之初乃因杨小三揣摩而诉三名何为三名恰皆是凶身似不入官信今文字已圆只争一行字则死者配者一成而不可变矣今仰佥防一看此欵尽夜入狱唤三名一问若问得果无翻异明日便断如囚口有不然只得又就此上平反文字是宻封来忽然而徃人所不觉则囚口得矣
　　平反杨小三死事判
　　律诸谋杀人已杀者斩从而加功者绞又律故杀人者斩又律诸同谋共殴伤人者各以下手重者为重罪元谋减一等从者又减一等至死者随所因为重罪今杨小三之死也施念一捽其胸塞其口顔小三斧其脇罗小六击其吭其惨甚矣再三差官审究则三人者于杨小三元无深忿特其积怨之深故伺其间而共捶打之则谓之同谋共殴至死宜不在谋杀之例顔小三者施斧于脇肋之间为致命是下手重者也然其不用斧之锋而止以斧脑行打是殆非甚有杀心者罗小六虽不加之以缢杨小三亦必以肋断致死然始也谋殴之终也遂缢之是其心处以必死非独下手重而已是故以下手论之顔小三之先伤要害当得重罪以诛心论之罗小六独坐故杀不止加功准法皆当处死以该咸淳八年明禋霈恩特引贷命顔小三罗小六各决脊杖二十刺配广南逺恶州军施念一于同谋为元谋于下手为从合减一等决脊杖十七刺配千里州军牒州照断讫申
　　门示茶陵周上舍为诉刘权县事判
　　孟子曰有人于此其待我以横逆则君子必自反也我必不仁也必无礼也此物奚宜至哉此君子处已法度也子曰居是邦也事其大夫之贤者子贡曰礼居是邦不非其大夫此居鄊法度也今茶陵刘权县申周监税父子为豪强把持且谓不法不可枚举必非无故而为之辞者使周监税父子果善人也则曰我无是事何恤人言关门逺嫌人谁得以瞷我如此则处已居鄊皆得之矣今因权县所申周上舍不胜其忿讦其短以相攻击一则曰刘某二则曰刘某自反之君子肯然乎不非其大夫当如是乎抑大学曰有诸已而后求诸人无诸已而后非诸人并备词帖刘权县果如所诉则宜尽与改更布过失于境内洗手以勤公砥行以为政如此而盗贼不畏威豪强不屏迹吾不信也仍门示周上舍宜知自爱









　　文山集巻十七
　　钦定四库全书
　　文山集巻十八
　　宋　文天祥　撰
　　指南前录
　　自序
