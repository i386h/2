<!-- { "loadSidebar": true } -->
　　夫人江宁黄氏，兼侍御史知永安场讳某之子，南丰曾氏赠尚书水部员外郎讳某之妇，赠谏议大夫讳某之妻。凡受县君封者四：萧山、江夏、遂昌、雒阳。受县太君封者二：会稽、万年。男子四，女子三。以庆历四年某月日，卒于抚州，寿九十有二。明年某月，葬于南丰之某地。
　　夫人十四岁无母，事永安府君至孝，修家事有法。二十三岁归曾氏，不及舅水部府君之养，以事永安之孝事姑陈留县君，以治父母之家治夫家。事姑之党，称其所以事姑之礼。事夫与夫之党，若严上然。视子慈，视子之党若子然。每自戒不处白人善否。有问之，曰：“顺为正，妇道也，吾勤此而已。处白人善否，靡靡然为聪明，非妇人宜也。”以此为女与妇，其传而至于没，与为女妇时弗差也。故内外亲，无老幼疏近，无智不能，尊者皆爱，辈者皆附，卑者皆慕之。为女妇在其前者，多自叹不及，后来者皆曰可矜法也。其言色在视听，则皆得所欲，其离别则涕洟不能舍。有疾皆忧，及丧来吊哭，皆哀有馀。於戏！夫人之德如是，是宜有铭者。铭曰：
　　女子之德，煦愿愉愉。教堕弗行，妇妾乘夫，趋为亢厉，励之颛愚。猗嗟夫人！惟德之经。媚于族姻，柔色淑声。其究女初，不倾不盈。谁疑不信，来监于铭。
　　○王介甫仙居县太君魏氏墓志铭
　　临川王某曰：俗之坏久矣。自学士大夫，多不能终其节，况女子乎？当是时，仙居县太君魏氏，抱数岁之孤，专屋而闲居，躬为桑麻以取衣食。穷苦困厄久矣，而无变志。卒就其子以能有家，受封于朝，而为里贤母。呜呼！其可铭也，于其葬，为序而铭焉。序曰：
　　魏氏其先江宁人。太君之曾祖讳某，光禄寺卿；祖讳某，池州刺史；考讳某，太子谕德：皆江南李氏时也。李氏国除，而谕德易名居中，退居于常州。以太君为贤，而选所嫁，得江阴沈君讳某，曰：“此可以与吾女矣。”于是时，太君年十九，归沈氏。归十年，生两子，而沈君以进士甲科，为广德军判官以卒。太君亲以《诗》、《论语》、《孝经》教两子。两子就外学时，数岁耳，则已能诵此三经矣。其后子迥为进士，子遵为殿中丞、知连州军州，而太君年六十有四。以终于州之正寝，时皇祐二年六月庚辰也。嘉祐二年十二月庚申，两子葬太君江阴申港之西怀仁里。于是遵为太常博士、通判建州军州事，而沈君赠官至太常博士。铭曰：
　　山朝于跻，其下惟谷。缵我博士，夫人之淑。其淑维何？博士其家。二子翼翼，萼跗其华。诜诜诸孙，其实其葩。孰云其昌？其始萌芽。皇有显报，曰维在后。硕大蕃衍，刲牲以告。视铭考施，夫人之效。
　　○王介甫郑公夫人李氏墓志铭
　　尚书祠部郎中、赠户部侍郎安陆郑公讳纾之夫人，追封汝南郡太君李氏者，尚书驾部郎中、赠卫尉卿文蔚之子也，光州仙居县令，赠工部员外郎讳岵之孙。以祥符九年嫁，至天圣九年，年三十二，以八月壬辰，卒于其夫为安州应城县主簿之时。后三十七年，为熙宁元年八月庚申，祔于其夫安陆太平乡进贤里之墓。于是夫人两子：狝为秘书丞，知潭州攸县；獬为翰林学士、尚书兵部员外郎，知制诰。一女子，嫁郊社斋郎张蒙山。
　　夫人敏于德，详于礼，事皇姑称孝，内谐外附，上下裕如。郑公大姓，尝以其富主四方之游士。至侍郎则始贫而专于学，夫人又故富家，尽其资以助宾祭。补纫浣濯，馆爨朝夕，人有不任其劳苦，夫人欢终日，如未尝贫。故侍郎亦以自安于困约之时，如未尝富。郑氏盖将日显矣，而夫人不及其显禄。呜呼！良可悲也。于其葬，临川人王某为铭曰：
　　於嗟夫人！归孔时兮。窈其为德，婉有仪兮。命云如何，壮则萎兮。烝烝令子，悲慕思兮。有严葬祔，祭配祗兮。告哀无穷，铭此诗兮。
　
　卷五十一
　　○归熙甫亡友方思曾墓表
　　余友方思曾之殁，适岛夷来寇，权厝于某地。已而其父长史公官四方，子升幼，不克葬。某年月日，始祔于其祖侍御府君之墓。来请其墓上之文，亦以葬未有期，不果为；至是始畀其子升，俾勒之于石。
　　盖天之生材甚难，其所以成就之尤难。夫其生之者，率数千百人之中得一人而已耳。其一人者果出于数千百人之中，则其所处必有以自异，而不肯同于数千百人之为。而其所值又有以激之，是以不克安居徐行以遽人于中庸之道，则天之所以成材者其果尤难也。思曾少负奇逸之姿，年二十馀，以《礼经》为经闱首荐。既一再试春官不利，则自叱而疑曰：“吾所为以为至矣，而又不得，彼必有出于吾术之外者。”则使人具书币走四方，求尝已得高第者，与夫邑里之彦，悉致之于家而馆饩之。其人亦有为显官以去者，然思曾自负其才，顾彼之术实不能有加于吾，亦遂厌弃不能以久。方其试而未得也，则愤憾而有不屑之志。其后每偕计吏行，时时绝大江，徘徊北岸。辄返棹登金、焦二山，徜徉以归，与其客饮酒放歌，绝不与豪贵人通；间与之相涉，视其龌龊，必以气陵之。闻为佛之学于临安者，思曾往师之，作礼赞叹，求其解说。自是遇禅者，虽其徒所谓堕龙哑羊之流，即跪拜施舍，冀得真乘焉。而人遂以思曾果溺于佛之说，不知其有所不得志而肆意于此。以是知古之毁服童发逃山林而不处，未必皆积志于其教，亦有所愤而为之者耶！以思曾之材，有以置之，使之无愤憾之气，其果出于是耶？然使假之以年，以至于今，又安知愤憾不益甚，而将不出于是耶？抑彼其道空荡翛然不与世竞，而足以消其愤憾之气耶？抑将平其气无待于外，安居徐行而至于中庸之途也了此吾所以叹天之成材为难也。
　　思曾讳元儒，后更曰钦儒。曾祖曰麟，赠承德郎礼部主事。祖曰凤，朝列大夫、广东佥事、前监察御史。父曰筑，今为唐府长史。侍御与兄鹏，同年举进士，侍御以忤权贵出，而兄为翰林春坊至太常卿，亦罢归。思曾后起，谓必光显于前之人，而竟不得位以殁，时嘉靖某年月日也，春秋四十。娶朱氏，福建都转运盐使司判官希阳之女。男一人，升；女三人，皆侧出。
　　思曾少善余。余与今李中丞廉甫，晚步城外隍桥，每望其庐，怅然而返，其相爱慕如此。后余同为文会，又同举于乡，思曾治园亭田野中，至梅花开时，辄使人相召，予多不至；而思曾时乘肩舆过安亭江上，必尽醉而归。尝以余文示上海陆詹事子渊，有过奖之语，思曾陵晓乘船来告。余非求知于世者，而亦有以见思曾爱余之深也。思曾之葬也，陈吉甫既为铭，余独痛思曾之材，使不得尽其所至，亦为之致憾于天而已矣。
　　○归熙甫赵汝渊墓志铭
　　宋熙陵九王子，其八为周恭肃王元俨。恭肃王生定王允良，定王生安康郡王宗绛，安康郡王生南阳侯仲纩，南阳侯生处州兵马钤辖士翮，士翮始迁严陵。士翮生保义郎不玷，又自严陵徙浦江。不玷生三观使武经郎善近，善近生武翼郎汝侱，汝侱生崇傒。自定王以后至崇傒，始失其官，为士庶。崇傒生必俊，必俊生良仁，始自浦江徙吴，今长洲之金庄也。良仁生友端，友端生季永，季永生同芳，同芳生巘。巘生四子：濂、潜、深、滨。潜者，汝渊讳也。汝渊于兄弟次在二，授室于昆山真义里朱氏。汝渊年六十有六，卒嘉靖四十二年十二月某日。朱孺人年五十五，卒嘉靖三十八年正月某日。生子男一人：世贞。孙男四人：和平、和顺、和德皆夭；最后生和敬。孙女一人。其葬以隆庆二年十二月某日，墓在长洲之某乡。
　　宋自青城之难，王子三千余人尽为北俘。其散处四方仅仅有存者，若周王之后。以诗书世其家，故谱系颇可考。其在长洲，同鲁其贤者也。同鲁于汝渊为再从父。汝渊夫妇孝敬，修士人之行。世贞方将以进士起其家。世贞于余先妻魏氏，内外兄弟也，故属余铭。铭曰：
　　宋失维城，宗沦于朔。哀哉重昏，鼎折覆餗。不仁之殃，迨其九族；存者孑遗，逃窦而延。惟恭肃王，当世称贤；宜其孙子，百叶以传。宜君宜王，今为士庶；亦修于家，鱼菽以祭。曷以铭之？不愧其世。
　　○归熙甫沈贞甫墓志铭
　　自余初识贞甫时，贞甫年甚少，读书马鞍山浮屠之偏。及余娶王氏，与贞甫之妻为兄弟，时时过内家相从也。余尝人邓尉山中，贞甫来共居，日游虎山、西崦上下诸山，观太湖七十二峰之胜。嘉靖二十年，余卜居安亭。安亭在吴淞江上，界昆山、嘉定之壤，沈氏世居于此。贞甫是以益亲善，以文字往来无虚日。以余之穷于世，贞甫独相信，虽一字之疑，必过余考订，而卒以余之言为然。盖余屏居江海之滨，二十年间，死丧忧患，颠顿狼狈，世人之所嗤笑，贞甫了不以人之说而有动于心，以与之上下。至于一时富贵翕赫，众所观骇，而贞甫不余易也。嗟夫！士当不遇时，得人一言之善，不能忘于心。余何以得此于贞甫邪？此贞甫之殁，不能不为之恸也！
　　贞甫为人伉厉，喜自修饬，介介自持，非其人未尝假以辞色。遇事激昂，僵仆无所避。尤好观古书，必之名山及浮屠、老子之宫。所至扫地焚香，图书充几。闻人有书，多方求之，手自抄写，至数百卷。今世有科举速化之学，皆以通经学古为迂。贞甫独于书知好之如此，盖方进于古而未已也。不幸而病，病已数年，而为书益勤。余甚畏其志，而忧其力之不继，而竟以病死。悲夫！
　　初，余在安亭，无事每过其精庐，啜茗论文，或至竟日。及贞甫殁，而余复往，又经兵燹之后，独徘徊无所之，益使人有荒江寂莫之叹矣。
　　贞甫讳果，字贞甫。娶王氏，无子，养女一人。有弟曰善继、善述。其殁以嘉靖三十四年七月日，年四十有二。即以是年某月日，葬于某原之先茔。可悲也已！铭曰：天乎命乎不可知，其志之勤而止于斯！
　　○归熙甫归府君墓志铭
　　府君姓归氏，讳椿，字天秀。大父讳仁，父讳祚，母徐氏。嘉靖十五年正月初八日卒，年七十一。娶曹氏，父讳永太，母高氏，嘉靖十年三月十九日卒，年六十八。子男三：雷、霆、电；女一，适钱操。孙男五：谏，县学生；谟、训，皆国学生；让，幼。女三。曾孙男六。以嘉靖二十六年十二月庚申日，合葬于马泾实濆泾。
　　按归氏出春秋胡子，后灭于楚，其子孙在吴，世为吴中著姓。至唐宣公，仍世贵显，封爵官序，具载唐史。宋湖州判官罕仁，居太仓。其别子居常熟之白茆。居白茆已数世矣，由湖州而下，差以昭穆。府君，我曾大父城武公兄弟行也。
