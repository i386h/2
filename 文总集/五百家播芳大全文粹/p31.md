<!-- { "loadSidebar": true } -->
　　从事府僚讫无善状祥刑陕部遽忝误恩祗命入疆抚躬失次【中谢】伏念臣学非知奥才不逮中晚缀词科滥登仕版犹未弃诗书之习初不更州县之劳讲艺泮宫无以应诸生之问校文芸阁莫能竆未见之书朝廷劝养之甚优事业空疎而几废低徊末路慙负盛时未尝赫赫以动人姑幸循循而寡过勉从吏责出佐藩方甫及再期而还寖迁大尹之佐顾浩穰之多责益黾勉以自持实有媿于吏能偶遂逃于官谤属以田庐芜没兄弟凋零孤竆不收嫁娶未毕事君之义固内外以一心在臣之私有出处之异势屡殚愚恳过觊便州岂谓天能听而弗违日虽幽而必照不加以罪曲尽其情特优假于使华俾分持于邦宪量材非称冒宠若惊况闗中之奥区为天下之剧部广轮者三千里襟带者十八州气俗喜争动成抵冒山林多阻易致夺攘必得通明之才以均察治之寄如臣烦冗遇亊濶疎虽知大任而尽心尤恐力防而败责此盖伏遇皇帝陛下性齐舜哲政迈汤仁表徳礼以示人亶诚明而格物将使路遗不顾人有夷齐之心田畔相推家成虞芮之俗臣敢不仰思钦恤俯务静安闲于无事之时衡以至公之听乡邻不扰刑狱无防誓殚风夕之勤力图毫末之効澄清之志非敢望于古人忠厚之风期少禆于圣治
　　京东西路提刑到任表　　　　李成季
　　详刑陕右已乏事功易部畿东再叨恩宥量材非称载宠若惊【中谢】伏念臣赋性迂疎闻道蹇浅沾濡薄禄游从圣时学文未去其陈言从吏不闻于善状亦尝陪书林之豪秀佐天府之浩繁必有可观未始铮铮而惊世竟无他异但能碌碌以同尘屡恳便州竟分烦使事滋多而智窘责已重而心危励志竭精知蠢愚之无补累日易月顾罪戾之益深乆玷官聨坐糜廪给方申前请复俾就迁既奔命于戴星徒揺心而望日惟京都之旧壤连海岱之故区生齿日繁狱讼惟冗岂惟孱缓可使澄清揽辔登车慙非任使过家上冢预有荣光此盖伏遇皇帝陛下尧性自天舜功成物措世于中和之域导民于礼义之风将使四海为家有外户之不闭羣生咸遂无一夫之向隅臣滥总刑章恭承徳意敢不究心审阅先事禁防寛猛以和上下无扰勉立涓尘之効仰酬覆载之恩臣无任
　　京东东路提刑到任谢表　　　李成季
　　承乏再期讫无禆报易官东部尚玷恩荣循省已还竞凌失措臣某【中谢】伏念臣学非稽古才不过人晚登仕版之荣寖通朝籍之贵两叨持节三见周星疾病相仍安恤隂阳之患精神具耗敢言犬马之劳多虑近迂积忧成畏姑幸屏心而逺罪未尝饰智以近名审阅狱词唯恐失好生之意芟除偷党庶几惟瘅恶之风间属年谷顺成生民咸遂枹鼔之惊几息桁杨之系亦稀皆神明之化陶成非奔走之臣能预方将束装待罪指日言归岂谓寛恩复更华使去长安之日虽遥千里之围望岱宗之云犹均一雨之润文书有报复之速吏职无将迎之劳昔乃吾邻尽为属郡今虽别部曽是故僚顾如此之便安实非臣之觊望而况全齐大国濒海奥区水极鱼塩之饶陆多桑枲之美大姓挟赀而犯法细民御货以为奸非有强明之才孰分察治之寄自惟迂暗难称使令此盖伏遇皇帝陛下宪天聪明体道变化绍复先王之政图终宁考之功御一世之英豪纳四方于仁夀夫何防品亦备下僚谓臣无他已尝试之任使察臣寡过犹将责以亊功盖天地之大而无私日月虽幽而必照敢不勉脩官责祗奉宪条察辞于差庶不愆于明慎除恶务本使无害于善柔誓有补于涓尘期少酬于覆载臣无任
　　江西提刑到任谢上表　　　　陆　洸
　　充员司庾初无敛散之功易节祥刑复玷平反之寄望轻责重感激涕零臣【中谢】伏念臣樗栎凡材箕裘末学壮心凋落嗟勲业之无涯晚嵗侵寻誓朴忠之自守差池郡县奔走埃尘剖竹湖隂素乏循良之誉登车江右曽微排干之劳宜黜而迁以荣为惧顷尝摄事虽粗谙珥笔之风今拜误恩岂足赞画衣之治而况案牍山积缿筩日滋非于定国之平何以雨东海之旱匪顔眞卿之敏安能雪平原之寃必得惟明克允之伦乃称从欲以治之意顾如防鄙曷副选抡兹盖伏遇皇帝陛下舜徳好生文谟克宅期有司之不犯贵庶狱之罔兼遂令疎逺之臣就试简孚之听臣敢不仰遵圣训俯柅吏奸体汉网之濶疎俾皆逺罪广周家之忠厚庶使兴仁
　　提举
　　淮东提举到任谢表　　　　　汪彦章
　　临遣江壖方冒责成之宠改除淮甸更叨从欲之仁即至封陲共宣徳意盖始望未尝及此虽自谋何以过之【中谢】伏念臣绵力薄材寒乡悴族早袭缙绅之后浸膺鞭防之荣往莅闽区无补摘山之政洎归魏阙遽分原隰之华入承当宁之清闲中喻理财之曲折及尚逺索米为忧防造物之寛恩与临流之近地谓一方稍病失春耕秋敛之常欲比屋皆苏宜朝令夕行之速共布哀矜之诏以寛流冗之民岂臣惷愚堪此优寄此盖伏遇皇帝陛下恢张治具驾驭人材垂衡听以并观遇寸长而必録有如孱琐亦玷使令臣敢不仰承睿训之丁寜不误渊衷之绍述毎懐靡及寜辞四牡之驰驱迄用有成愿上三年之咏颂
　　江西提举到任谢表　　　　　赵汝谦
　　假守光山上印仅逃于旷败驰轺江右颁纶复玷于使令还家无坐席之温申诏有从行之命戴天施厚伏地慙深臣【中谢】伏念臣禀质迂疎临事朴拙曩由尘埃之末吏获对日月之清光恩疏更秩之荣任重字民之寄服劳丛邑尽瘁邉州自慙已试之罔功毎耻诡随而希进敢期今日之眷知乃防超躐之逾等矧是提封实惟剧部常平数广寜免于具文茶事丛尚多于积蠧必得财货源流之道始知公私取予之宜岂兹谫能冒祈隆委兹盖伏遇皇帝陛下知人则哲视逺惟明念臣节用以爱民或可提邦财之敛散灼臣奉公而守法庶能察吏治之否臧假之重权责以成效臣敢不肃将上旨激厉夙心揽辔澄清益佩光华之宠问民疾苦仰酬覆露之仁
　　江西提举到任谢表　　　　　黄维之
　　承流支郡方慙满嵗之罔功乘传邻封叨窃疏恩之躐等不崇朝而及境即交印以观风揣小已之非宜报大恩而何以臣【中谢】伏念臣早游庠序本起农家荷高宗之教育十三年沉沦舍选洎夀皇之朝班四五考蹭蹬周行初列属以成均继负承于棘寺恳求外补因获对扬抖擞愚衷误防喜纳驯致孤踪之绵薄乆安衡宇以徜徉已列朝冠俄纡郡绂人沮西华之为大天开虞帝之达聪畀星渚之名邦号江东之道院地荒民寡田瘠赋苛庭有缿筩人无根蒂雀防角牙之莫辨雁鳬去集之无常苐行王政之中和仰体诏条之寛大求民瘼禁柅吏奸民瘼未除惟恐拊摩之弗至吏奸或露寜容棰扑之不施悉出公心初无偏狗以短檠读注疏之眼而阅案牍曲直自分以太学食虀塩之味而措赋财经常亦足秋税减多收之耗夏场蠲縻费之烦趋以农时年有丰登之庆为之医药户无瘠疠之忧如臣至愚何力之有端自圣神之作潜来天地之和乆此尸官亦逃司败初书下下之考遽窃皇皇之华煮海摘山兹固儒臣之短拙盈仓亿庾亦知仁政之发施誓当尺寸之长少効毫分之补兹盖伏遇皇帝陛下离明丽正干徤自强尧盛舜隆不外执中之道武承文谟迄成卒伐之功谨初政之权舆寄外台之耳目知臣究心抚字必能持敛散之权察臣禀性憃愚决不负将明之寄援之斗垒畀以星轺臣谨当祗佩龙光载鞭驽钝奉六条而察二千石要当激浊以扬清驰四牡而行十一州务在膏枯而醒暍
　　浙西提举到任谢表　　　　　张孝芳
　　摄承郎省方惧旷瘝亷问郊圻遽尘差择甫出阙门之外旋驱封域之中延见吏民布宣徳意愧宠灵之误及凛绵薄之弗堪臣某【中谢】伏念臣性本迟钝学颛迂濶服勤吏亊初絶望于荣涂谬被荐书遂特防于严召周旋学舘坐阅四朞缀缉容台亦几两载星闱兼综殊乏微劳天陛对扬曽亡竒防循内外更迭之制自诡治民遭神圣特达之知过叨烦使光华所被冒昧难胜仰惟励精之初方举责实之政分道而置择人以公睠三吴之隩区繄千里之近甸本根攸系膏泽宜先并兼莫戢而利尽于富强赋役不均而害遍于贫弱课严筦库惟未究斯民生聚之原法备常平尚恐失先王敛散之义吏治之臧否或浮于事实民情之疾苦犹壅于上闻必得忠信之人乃副将明之寄顾如驽劣亦与选抡兹盖伏遇皇帝陛下器使臣工试其政事恩施甿首自京师谓臣生长闾阎颇知利疾念臣更厯州县粗守亷隅防诸庶僚之卑付以一节之重臣敢不虚心诹度悉力驰驱散利薄征深体圣朝之寛政爱人节用勉思先哲之格言庶少効于涓埃冀仰酬于覆载臣无任
　　淮东提举到任谢表　　　　　　李　祥
　　十载周行官有慙于宿业八州汉部计岂仕于乘轺诏玷选抡俯深兢厉【中谢】伏念臣胶庠陶化州县服劳曽微试吏之寸长粗识立身之大节入官一阙已甘老于选阶出命九重爰滥班于朝序冒成均之讲诵赞农扈之经常右府编摩大宗佐贰由宪曹之兼摄躐武监之陞迁皆非梦想之所期率自神圣之博取频露践更之请讫叨隆指之将载惟南渡财赋之渊尤借东淮鹾荈之利重时民事加惠邉甿所宜妙简于贤能乃始不孤于鞭驭传闻畴曩赋入浩繁资公私冒没以无餍致内外徼求之咸萃开耗蠧之门而不得革其弊掣刺举之肘而防获尽其公譬诸一乡之富民长作百家之怨府虽清朝择人以堪遴而寒士得此以为忧共惟夀皇临御之长备究淮堧设施之要粤従近嵗稍用儒生谓其祸福不计其身谋利害必先于国虑有如庸胡取驰驱兹盖伏遇皇帝陛下出震当阳重离继照轸十圣神州之念重两淮塩防之优知臣莫若君曽是议堂之防决与人不求备一遵圣帝之规模遂致孤微亦防任使臣敢不恪恭吏责寅奉诏条荐章靡狥于人言惟公是举盐本无亏于亭户厥利自优服夀皇临遣之训词酬睿主兼容之恩纪
　　浙东提举到任谢表　　　　袁説友
　　一再命以为州咸无善状六百石以察部误拜渥恩身慙安便之为优众谓甄陞之特异乾坤徳大毫髪命轻臣【中谢】窃惟敛散之微权莫重常平之使者山泽之利以裕国仓庾之储以均民惟源流本末之阜通则上下有无之兼足匪特欲九年之益蓄亦戒夫一孔之不遗恪持经常当辨取予至于民情休戚之本吏治否臧之分亊毎壅于上闻泽乃周于下布求称厥职盖难其人如臣戅愚殖学荒浅谓其常更中外之职有志斯民尚可俾乘轺传之驰往承休徳庶以异时宣布寛大之意而为今日激扬清浊之分曽下下之考而未书廼皇皇者华而遽遣就临所部实宠其行兹盖伏遇皇帝陛下器使群工鉴观庶物与我共理倘里田有庶民之安惟尔之能则命秩示列城之劝博求肤使下及孤踪臣敢不尊其所闻期于不负无政亊则财用不足肯务空言或登揽有澄清之风尚希前哲力殚素学仰答殊知
　　江东提举到任谢表　　　　　周必正
