<!-- { "loadSidebar": true } -->
　　翰林编修义兴吴君克温自言其幼失恃鞠于其大母以有今兹而大母疾且老不得恒起居因悒然抱病不可以任朝谒请暂去归其乡诏许之未行而有讲帏之命或者私议其不可去也而克温持甚坚阁老以下固留不可遂行靳君充道与克温同官其家京口又与义兴皆南甸也且其交厚善不与他等而谓予亦善克温请一言为赠初克温上秋试予承乏主考是时南甸士几三千人业尚书者尤号多佳士而克温名在五六人中五六人者以平时论之皆首选也继而举进士者四人克温与焉予以是窃自负不失士而与克温还往乆之知其人懿哉不独其文之工而已饬身嗜学恒歉然有进进不自足之心故被选入翰林为庶吉士即以病谒告去踰年上京师授编修声闻日闳而孰谓其毅然复有兹行哉士得一命即计日取禄以赡其家积阶以为其身之荣恒恐人之先己也而克温以美才践亨途两以疾去岂非所重者义而利之轻有不足容其心哉让不失始利而得名益高如刘清江所云者有矣若吾克温其始之去也以疾得敬身之义今之去也以大母得致孝之义一皆出于至情而无他故其有所请也必遂乃已君子殆以是占其人而得其所存之懿不可及也夫士非有所明于义利则不足以言学葢理欲之分若黔白净秽然岂可以弗谨哉士谨乎此则为亷夫为吉士为休休之臣主上頼之而天下国家阴受其利泽矣反是而有所成于功名之场者士之耻也克温方进侍讲帏与羣彦并游馆阁间其学益邃行益成世所谓逺且大者可有也其疾旋瘳大母无恙翘首庭阙驾言遄归以无负圣天子飬贤优士之宠亦因以见君子敬身致孝之急而他日有所成者果异乎众人斯吾之所望于克温也斯充道之所以惓惓于友朋者也

　　澄江文集序

　　太子少保兵部尚书兼翰林学士泰和尹公先生既还政退居其里之澄江之上门生子弟相与诠次其文号澄江集为二十有五巻以进士吴君必显亦门下士方知县事畀而刻之刻已值考绩上京师因趋视走请序之以传走诵之终巻而窃叹曰盛矣哉皇明启运百二十年于兹文化大行作者辈出其篇章所存诚足以饰治功而广道术若尹公先生固其一人焉然非其才识之高师资之美际会之亨则固未有能卓然名世者矣公生有异质而济之以问学举会试第一人擢进士高第识敏而才充恒思以身任天下事而不为淟涊之态其得诸天者甚厚泰和前軰若杨文贞公王文端公及梁伯庵陈芳洲诸老先生公及事之或私淑之又以庻吉士得尽阅中秘之藏所与游必一时才杰而视迂左者为不足与也其得诸人者甚博公在景泰天顺中为编修即有名先师南阳李文逹公首器遇之既而事宪宗为侍读进学士再进侍郎官两京歴三部遂入内阁赞机务加宫保尚书迨今上访落之初而公有所引避获请矣其得诸上者甚隆葢公之文始见场屋者已足名一时式后进其侍讲筵职史馆直笔昌言无所顾忌以至于考多士议邦礼司帝之制命则甄收善类援据古典慑四夷而惠黎元天下之人固有因事考言而惜其未尽者矣然则本之才识传以师资而又值亨泰之会卓然得见于用如此刻而传之使人知天之生材也不偶其篇章所存将与前軰相下上而皇明文化之盛可考见焉吴君之功岂直不负于门墙之旧而已忆当成化丙戌故永新刘文安公眉山万文康公并主考会试公与今吏部尚书巨鹿耿公故礼部尚书南昌谢公分阅尚书巻而走获在选中今三十年矣章句之陋不足以辱奬拔而公所以期不肖者尤非他士可比顾沦落之余疾疢之乆学益荒见益陋实不足以知公之文而况敢以不腆之辞冠其首哉南望西江不胜倾注谨序而归之以少寓起居之敬万一云尔

　　赠云南按察副使谢君序

　　弘治七年之夏吏部言于上以监察御史谢君莹廷献为云南按察副使命下之日有为之啧啧曰谢君举进士为行人为御史尝督视都城巡盐两浙其才局之闳健可诘戎兵佐司计出使湖襄分按畿北其风节之清峻可总宪纪典邦刑矧君以春秋名家且莅河南道事当考核之任其文学之美赡识鉴之精明可秉校阅持官衡一时人才葢可指数顾乃使之佐外台于六诏万里之外虽其位四品其服金绯其食上大夫之禄于君无不慊者公论谓何或对曰不然天下之官当为天下择人而切切焉为便私计者非君子意也君子之行已也见知于人弗喜不见知于人也弗戚如以君为见知于人欤则尝拟副宪于蜀与山东者再拟丞京府者一无援弗成也以君为不见知于人欤君尝忤权贵人下诏狱众惧不测而君不以势怵上章申理卒白其事由此观之则君子岂以仕之逺近难易而悻然动其中哉云南去京师最逺险民夷杂居自国初宿重兵遣世将开府以弹压之积乆而弊滋恃逺而法骫起而图之使吾人安边事辑吏治诚非有藉于良宪臣弗可于是当路宁辍君于近且易者而屈君于逺且难者殆出于为官择人之意乎君其有以识此矣夫以才局之闳健若君风节之清峻若君文学之美赡识鉴之精明若君功名所升与日俱积则他时内徙而长宪台用均劳之义入佐天子公论皦然号知君君乌可得辞若有所挟而得隽以喜有所规而避难以戚皆君之耻也谢氏为吾新安着姓居祁门者衣冠诗礼相继不乏中世以来君叔侄昆季起科目占魁选者七八人出讲下者亦往往进显于时而君与予尤号知己方友君以自辅而势不可留也于是乡人在京师者相与饯之予特次其所闻序而赠之

　　赠方君知济南府序

　　吾友方君维新以成化戊戌进士授临海知县踰六载始召还为太仆丞丞太仆未六载即用吏部请擢知府济南凡吾新安人在京师者喜维新之有兹命也就道之日宜不可无赠言职方黄君硕夫过以见属其语复其意厪若不可以易得然殆非能悉予者予与维新还往二十年重其人乃靳一语而不为之赠哉维新之为县也有治绩甚伟中梗于权贵人宦辙滞而守弗变其佐羣牧尤殚心力为之尝画其可罢行者十余事以闻马弗耗而民弗疲声望焯焯日益起以有兹今获少振焉葢其滞也不以戚其振也不以喜随其分之所及行其志求不失其在我者君子之道也而维新有焉其何所藉于不腆之辞之为重哉虽然济南山东首郡辖州四县二十有六属吏几千人户口数十万计非若向之一邑可以目击坐理也济南之为域也亲王国焉三司治焉中外重臣受简命开幕府以控一方吏治民瘼学政戎务刑狱缮作一切簿书泉榖之数庆集祠祀之典呼召厨传之科丛委沓至日不暇给又非若向之考牧一事可以专行独济也维新于是亦将惕然有思求所以副兹擢而无歉已乎古人建事贵善推焉大易诲人莫先触类维新固尝发其所藴一验于治邑再验于考牧皆有明效非一时儌誉罔功者比然则一郡之治犹一邑之治也百务之理也推之而有慿以类相触而无所阂则何施之弗宜何处之弗当何官之弗称其责哉晋司藩臬入佐朝堂其道亦不加此矣或疑维新方少振赠言者遽以是期之非责善之义是又不然古之诗人所以燕享而颂其人者率以福禄为辞非愿其贵且富也愿其志之得行也予之不敢靳其言若此硕夫以为可乎则请徧告我乡人而书之以为维新赠焉

　　庆丰李翁七十寿序

　　丰本徐巨邑多旧宗而李氏为称首李之宗多老且贤者而应祥翁为称首翁早失怙恃奉继母以孝闻起家以俭勤至殷硕而好清约读书秉礼纳交一时名士以自益凡古今图籍墨本必重购之置坐右暇则深衣幅巾焚香瀹茗时展一过若尚友然尝发廪赈饥以恩授七品阶官如命士而遣子云孙鼎升俱为庠序生督敎甚力由是丰人无少长皆知翁之为贤而春秋则七十矣鼎之上太学也以道逺不获登堂拜庆乃求诸缙绅诗将持归为寿而请予为之序夫先民之所以庆其人之寿者非徒以其阅是甲子之多而已殆以其有可庆之实焉以今观之一里之间岂无七十之老然行弗惇名弗美则亦何所持而为之庆哉则李翁之平生固不必有殊尤之行卓絶之名而君子与其寿者有可庆之实也夫孝则悖盭不设于身俭以勤则奢僣不形于家交名士则狎佞踈好图籍则声色屏推赈饥之心则无吝志而所施者博矣本敎子之意则无豢习而所植者逺矣夫其羣行若是则膺古稀之年而享太平之乐于林壑之下比于古康衢击壤之叟为君子之所颂不亦可乎夫本固则末茂实厚则声闳理也吾知李翁七十伊始将以渐而进耄耋臻期頥因乡射之行而正大宾之席遇飬老之令而膺肉帛之赐使为善者加劝将不止于一家一乡之称首而已矧其子孙悉以经术自奋异时有出而登甲科跻显庸于盛世使人称曰此丰之李翁子也此丰之李翁孙也翁心益怡体益休名益彰君子之所以颂之者益至殆将有不一之书拟其后而予言特为之张本云尔

　　秋江别意图诗序

　　太平黄君汝彛为休宁学司训九年将上其绩于京师县人胡静夫汪克成詹存中取休宁之景分十二题为秋江别意图各赋一诗以饯书来请予为之序予往岁被放南归得汝彛而与之还往三四年汝彛性高旷殆不可以茍合然独心善予酷嗜诗凡居闲抚景冩懐酬物一寓于是休宁佳山水县北松萝山其胜处不减兰亭武夷县西齐云岩尤奇絶与武当相雄长县东古城岩石门天险庻几仇池而县南纹溪之水澄碧如带沿溪上下石人峯落石台玉几山诸可以登渉钓游处至不可名状予别墅在南山学舍在枫林原相去甚迩汝彛与予每每乗舆骑马或坐篮舆驾小艇觞咏终日又得静夫克成存中三人相与忘情寄傲于水云山月间渔夫樵子往往见侮然予軰心乐之不自知其身之在放藉而受馽于尘鞅也予既被召入朝幸汝彛之将至而念静夫軰在故山所以序其诗者乃逺属予不以予之心善汝彛故邪夫人之生世率苦于无友非无友也相啖者众则情有所不敢伸相与者严则意有所不能洽故虽交游遍天下而号相知者恒寡也若吾汝彛葢可友矣一时游从若静夫克成存中又皆雅志林壑可与分社而不厌宜其赋此以冩临岐缱绻之懐不忍其去也汝彛为故侍郎世显之从子受知大司成谢方石先生在休宁以善教闻出馆下者多中首选今兹之来吏部将按籍而升之或知而荐之其诗将有所遇于世然则歌颂圣徳被之管弦与能言者角立以鸣一代之盛非予与诸君子所望于汝彛者欤

　　送南京太常祠祭署祀丞武君序

