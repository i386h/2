<!-- { "loadSidebar": true } -->
　　判曰：珠非蚌出，奚惜金穴铜山？箧自我操，即欲沙挥泥洒。绮丸蔽野，翠玉成尘。神诞佛生，穷朝昏于水陆；老妪少妇，溢裘马之轻肥。甘心若敖之鬼，宁惜叔孙之儿？恶其纵恣，律以攘窃。 
　　一、凡妇闻亲戚朋友娶妾，即行毒骂，并自咒以及丈夫。拟坐以把持行市律：杖八十，徒二年。 
　　判曰：城门失火，未尝殃及池鱼；滕国防危，预尔忧先筑薛。含沙射影，足征鬼蜮之衷；打草惊蛇，预作绸缪之计。罪状似难比拟，情形不易姑容。律以把持，实为允协。 
　　一、凡妇无子，恐夫卖妾；非立己侄，即抱螟蛉。拟坐以斩人宗祀律：杖一百，刺配宁古塔。绝产没官，父母兄弟不行解劝，俱发旗下为奴。 
　　判曰：妒蚌难胎，久虑蛾眉之入室；牝狐幻术，阴营蜾负之良图。乃欲代马以牛，更恐以武继李。科其罪状，投豺虎而谁怜？揆厥私衷，饱溪壑而自利。拟减等于大辟，且属原情；藉绝产而入官，讵资异孽？在昔设谋决策，计虽出自妖姬，而今遂过模棱，事自成于丑类。祸因滋蔓，连坐非苛。 
　　一、凡妇归宁父母，或诣庙烧香，必将丈夫爱妾，挈之同往。拟坐以拐带人口律：杖七十，徒一年半。 
　　判曰：情怀水火，原非兰茝之和；意介干戈，素乏埙篪之雅。携手同归，是何心也？与子偕往，保无他乎！察其略取之心，治彼杖徒之罪。 
　　一、凡妇与夫议明，或三六九，或二八日，分润于妾。乃至期龃龉，不令夫往。拟坐以收支留难律：笞五十。再犯者加一等。如是三次者，杖六十，徒一年。 
　　判曰：三分有二，宜加服事之诚；取二用三，古有贪残之戒。尔乃渝盟割地，辄怀犹豫之衷；役志侵渔，渐现饕餮之态。当与不与，律固有条。初犯从轻，再犯加等。 
　　一、凡妇故令陋婢强夫衽席，以塞娶妾之念。拟坐以良贱为婚律：主婚者杖七十，徒一年半。 
　　判曰：锦衾璀璨，自宜软玉温香；绣帐氤氲，可无秾桃翠柳？虽实命不同，允共葑菲薄采；而承恩非貌，奚堪魑魅偕欢？因浊酒粗布之谣，解丑妻恶妾之嘲。进以匪匹，实为乱群。责有攸归，谁职其咎！ 
　　一、凡妇使婢年已长大，不令蓄发，恐丈夫有成人之思。拟坐以嫁娶失时律：杖七十，徒一年半。 
　　判曰：芳草无情，随春来而渐茂；绿杨何意，因时至而垂丝。恶竹笋之冲檐，删其凤羽；嗔蔷薇之逾架，剪彼蓬心。自崔夫人不许丽服，而袁绍妻遂使髠头。乃虞掷果而禁投桃，未咏摽梅而歌冰泮。不疑他意，只问失时。 

　　礼部 
　　一、凡妇年已衰迈，犹然脂粉翠钿，以固宠幸。拟坐以服饰违式律：笞五十，逐出免供。 
　　判曰：翠鬓香云，艳质曾邀帝宠；柳眉桃靥，娇姿准拟人看。不知出塞明妃，颜华已非旧日；抱疴婕妤，形容顿异当时。乞怜未必希恩，掩袖殊堪憎恶。态固难堪，情犹可悯。 
　　一、凡妇蓄妾，原非得已，乃自夸贤德，冀人赞美。拟坐以现任官辄自立碑律：杖一百，徒三年。 
　　判曰：膏雨和风，令望应流于万里；深仁厚德，芳誉自播于千年。故口碑载道，逢人惟说岘山；而尸祝由心，至今永思棠芾。何尔事因情近，名与实殊；辄向人言，攘为已德。苟传闻不察，几欲勒之贞珉；久假不归，竟尔厕于贤哲。盗名有禁，功令宜遵。 
　　一、凡妇暗令腹婢借名骂奴仆，因夫及妾，并有子之妾。拟坐以公差人员役欺凌长官律：杖六十，徒一年。主妇辩非主使，记过一次。 
　　判曰：浪蝶狂蜂，奚顾新蓓嫩蕊？暴风骤雨，那管细果花胎？犹如狐假虎威，岂惜鼠投器忌？虽护身有符，苟犯法无赦；主妇记过，姑免深求。 
　　一、凡妇买妾入门，必使魇镇；或挂己裤于门首，或置捧槌于门限内，种种不一。拟坐以禁止师巫邪说律：杖一百，流三千里。 
　　判曰：玉颜未入，轮回九转之肠；象管初吹，声断百年之梦。不用千金买赋，阴求片铁铸符。一纸朱书，宜投蛛网。数行秘箓，忽坠迷途。性情制以鹦哥。精爽摄为虎伥。是盖幻而无迹，即或杀之泯踪者也。淫觋邪巫，痛惩远屏。 
　　一、凡妇因夫买妾，便设经堂修斋礼忏，惟同尼僧往来。拟坐以左道惑众律：杖一百，流三千里。 
　　判曰：杨柳新栽，昨夜几番风雨；荼蘼初架，晓来无数葛藤。蛾眉入而粉黛衰，鸦鬓添而鸾镜掩。妆阁因而绣佛，琴堂用以翻经。寄怨毒于瞿昙，发幽愤于般若。淫艳姏尼，藉禅和而入室；贪痴释子，披缁戒而踵门。内则从此逾闲，性情由之难制。是用履霜杜渐，故为首禁严惩。 
　　一、凡妇嫉夫有妾，从旁嫁祸，期以绝之。拟坐以术士妄言祸福律：杖一百，流三千里。 
　　判曰：婉容顺色，须眉不计其猜；深阱隐机，脂粉亦忘其忮。是以不言掩鼻，郑袖以巧爱而毙楚姬；覆被杀儿，武曌以忍心而殒唐后。临风扇毒，向影吹沙。不第谗言离间，盖实溺陷死生者也。所当满杖远配遐陬。 

　　兵部 
　　一、凡妇夜卧，必将床前暗置桌椅等物，周匝布密，以防夫有他适。拟坐以假宿卫人仪仗律：杖一百，徒三年。 
　　判曰：秦王宫里，不失狐白之裘；汉后禁中，谁通赭马之迹？不虞窃符之魏姬，第虑偷香之韩寿。乃无防意如城之谋，聊效入苙招豚之计。坐以假借，罚其愚騃。 
　　一、凡妇因夫夜起溲溺，不与闻知，疑其私婢，即生嗔毒骂。拟坐以夜禁不严律：笞五十。 
　　判曰：床内青铜，原虑怀奸之计；枕边玉盒，用为护身之符。乃崇垣何处飞奴，帘外忽惊人影。醒来梦话，郎已梦到高唐；醉后魂销，身遂魂游楚馆。彼固失告，此则疏防。 
　　一、凡妇使用婢女，不许面粉鬓油，止令破衣敝履，充作夜不收，打听丈夫外事。拟坐以私渡关津律：杖八十，徒二年。 
　　判曰：金钗十二，岂必尽充下陈？粉黛三千，亦惟供我侍从。何必修罗夜叉，分途句摄；山精水怪，匿影潜窥。出入自有关防，内外岂容飞越？爰书有禁，城旦何辞？ 
　　一、凡妇见夫入室同妾悄语，即假借公事，突入冲散。拟坐以擅闯辕门律，如止以诨扰不作嗔状，引例末减，笞五十，免供。 
　　判曰：翡翠床前，方调鹦鹉之舌；水晶帘外，忽来俊鹘之冲。不徒花上晒衣，未免腹中藏剑。有心心术不端，无心学术不到。 
　　一、凡妇度妾与夫正值绸缪之际，忽唤妾起，属以他事。拟坐以擅调官军律：杖一百，发边远充军。 
　　判曰：酣战方深，浪子军威正盛；金牌忽召，夫人桴鼓停声。既彻白登之围，讵有黄龙之望？隳功西徼，先轸之唾固宜；掣肘东窗，长舌之罪难贳。宥以生令，犹为宽典。 

　　督捕 
　　一、凡夫人妾室，虑主母之嗔，因而逃入妻所，妻遂闭之不令出户。拟坐以窝隐逃人律：杖一百，流徙尚阳堡。 
　　判曰：桃源有路，本期接引渔郎；梅子多酸，未便相延洞口。效红拂之宵征，非得已也；反文君之私奔，意何为乎？尔乃冥心已会，故托于李上蔡逐客之书；妙谛全窥，竟不学鲁男子闭户之美。汝既有意于窝逃，吾将按例而问拟。 

　　刑部 
　　一、凡妇见夫与妾就寝，故不稳卧，隔房频问琐事务。拟坐以听讼回避不回避律：笞四十。 
　　判曰：鸳梦初谐，正虑窥帘鹦鹉；蝶栖未稳，何堪聒耳游蜂？既干迥避之条，难辞挠法之谴。量从薄儆，以蔽厥辜。 
　　一、凡妇设榻床后，应妾同寝，令抱衾襕以就，即使合欢，不令畅遂，并不得谑语一字。拟坐以不应禁而禁律：杖六十。 
　　判曰：卧榻之侧，原非鼾睡之方；忌者之前，又岂诙谐之地？桃花三汲，犹虞浪动潜鳞；莺啭一声，更虑惊翻宿蝶。是宜通禁，允此严惩。 
　　一、凡妇因夫偶饮妓家，遂令端跪床前，自仍假寐，更余不允发放。拟坐以告状不受理律：杖一百，徒三年。 
　　判曰：蝴蝶偶入花丛，原非贪宿；蜻蜓薄游水际，未免沾濡。况风过带香，何关薄幸？而衣沾剩粉，聊以娱情。尔乃顿发娇嗔，冈顾黄金之膝。居然假寐，任凭玉漏之催。真变羊之巫可诳，而逆鳞之怒难批矣。悬案过情，杖遣不枉。 
　　一、凡夫调婢，婢极力洒脱，以致颊红肉颤。妻乃不察，仍挦婢女毒打。拟坐以官司故出入人罪律：杖六十，以增减轻重论。 
　　判曰：狭路相逢，几饵身于豺虎；投梭峻拒，得幸脱于鹰鹯。颤断香肌，盖为云横烟锁；红堆粉面，原非雨后霞生。不申法于强梁，反宣威于弱质。故出故入，按律何辞？ 
　　一、凡夫夜来私妾，及旦入妻房，乃托故启郁，需索首饰衣服。拟坐以因公科敛律：计赃从重论。赃未入手者，杖六十。 
　　判曰：终年交颈，曾无感于寸衷；一旦分甘，遂矜怀于大赍。翠环金缕，非可要挟而求；宝钿绣衣，务在随宜而锡。尔需索既出于机心，将拟罪应同于科敛。 
　　一、凡妇因夫娶妾，反目假病，卧床不吃茶饭，其夫委曲劝解，终属忿言诟骂。及腹婢私进饮食，则啖之，人至辄复匿去。拟坐以夤缘作弊律：杖一百，流三千里。 
　　判曰：银牙正辟，何心翠釜紫驼？绣户无人，辄啖金齑玉粒。若彼阴险之情，为鬼为蜮，业已觇其一斑；矧其秘藏之迹，如虺如蛇，宁能防之久后？纵兹不治，长此安穷。 
　　一、凡婢薄有姿色，见其稍稍修容，辄以诱汉痛诋。拟坐以故勘平人律：杖八十。 
　　判曰：桃花沐雨，原非有意呈娇；梅子含酸，遂谓揉脂献媚。拟以重杖，警彼多心。 
　　一、凡妇阅戏，见有演及妾妓者，妇必哓哓并骂拣戏之人，以及自己丈夫。拟坐以决罚不当律：笞五十。 
　　判曰：雅剧新声，用佐娱宾之胜；芳姿艳质，藉供绮席之欢。事争选靡丽之情，词必田佳人之口。尔乃睹花容而色沮，闻莺啭而神飞。抚景伤心，当歌疑盘。谁家薄幸，故开作俑之端？郎实情乖，冀效跳梁之习。衾襕鼎沸，姻友波腾。鼓焰无端，笞惩有律。 
　　一、凡妇因公击婢，辄侵下体便处。拟坐以决罚不如法、于人虚怯处非法殴打律：成伤者，笞四十。 
　　判曰：前代腐刑，爰书久削。编民阉割，宪典严惩。即男子而已然，况女子乎何有？尔乃借公泄忿，声罪讨于包茅；乘兴宣威，肆戈矛于夹谷。如验有伤，按律究拟。 
　　一、凡妇值夫外出，即将夫妾及有妊之妾，阴卖，并不择人论价。迨妾知觉不从，竟以烧香等计诳骗出门。拟坐以监守自盗律：杖一百，发尚阳堡。同谋杖一百，流三千里。 
