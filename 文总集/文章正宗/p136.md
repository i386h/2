<!-- { "loadSidebar": true } -->
　　君讳适姓王氏好读书懐奇负气不肯随人后举选见功业有道路可指取有名节可以戾契致【取下有字或作而或本无之方云戾力结切契诘结切字本作集通俗文曰集多节目谓之奊奊方言作□诟贾谊传集诟亡节○今按取下有字当属上句言功业可指取而有之名节可以戾契而致之也不然则当作而】困于无资地不能自出乃以干诸公贵人借助声势诸公贵人既志得皆乐熟软媚耳目者不喜闻生语一见辄戒门以絶【门下方无以字】上初即位以四科募天下士君笑曰此非吾时邪即提所作书缘道歌吟趋直言试既至对语惊人不中第益困乆之闻金吾李将军年少喜士可撼【年上或有惟简字或无年字喜士或作喜事】乃蹐门告曰【蹐或作踏】天下奇男子王适愿见将军白事一见语合意徃来门下卢从史既节度昭义军张甚奴视法度士欲闻无顾忌大语有以君生平告者即遣客钩致君曰狂子不足以共事立谢客李将军由是待益厚奏为其卫胄曹参军充引驾仗判官尽用其言将军迁帅凤翔君随徃改试大理评事摄监察御史观察判官栉垢痒民获苏醒居嵗余如有所不乐一旦载妻子入阌乡南山不顾中书舎人王涯独孤郁吏部郎中张惟素比部郎中韩愈【比上或有太史字】日发书问讯顾不可强起不即荐明年九月疾病舆医京师【或无疾字】其月某日卒年四十四十一月某日即葬京城西南长安县界中曽祖爽洪州武宁令祖微右卫骑曹参军父嵩苏州昆山丞妻上谷侯氏处士高女【或无高女二字非是○今按侯高事见李翺文集】高固奇士自方阿衡太师世莫能用吾言再试吏再怒去发狂投江水初处士将嫁其女惩曰吾以龃龉穷【下或有瘁字】一女怜之必嫁官人不以与凡子君曰吾求妇氏乆矣唯此翁可人意且闻其女贤不可以失即谩谓媒妪吾明经及第且选即官人侯翁女幸嫁若能令翁许我请进百金为妪谢诺许白翁【诺许或作许诺】翁曰诚官人邪取文书来君计穷吐实妪曰无苦翁大人不疑人欺【大或作丈】我得一巻书粗若告身者我袖以徃翁见未必取眎幸而听我行其谋【行或作施】翁望见文书衔袖果信不疑曰足矣【袖或作轴】以女与王氏生三子一男二女男三嵗夭死长女嫁亳州永城尉姚挺其季始十嵗铭曰
　　鼎也不可以柱车马也不可使守闾佩玉长裾不利走趋【长或作曵】祗系其逢不系巧愚不谐其须有衔不祛【须或作愿非是】钻石埋辞以列幽墟
　　马少监墓志铭
　　君讳继祖司徒赠太师北平庄武王之孙少府监赠太子少傅讳畅之子生四嵗以门功拜太子舎人积三十四年五转而至殿中少监年三十七以卒有男八人女二人始余初冠应进士贡在京师穷不自存以故人稚弟拜北平王于马前王问而怜之因得见于安邑里第王轸其寒饥赐食与衣【不下或有能字食上方无赐字云表记君子问人之寒则衣之问人之饥则食之食与衣皆去声读○今按无赐字即不成文食衣并读如字方説非是】召二子使为之主其季遇我特厚少府监赠太子少傅者也姆抱防子立侧眉眼如画髪漆黒肌肉玉雪可念殿中君也【方云画胡麦切左思娇女诗眉目璨如画○今按画当音胡卦反左诗叶韵故尔髪下或有如字非是念或作怜方云妬记云王丞相于青疎台中观有两三儿骑羊皆端正可念】当是时见王于北亭犹高山深林钜谷龙虎变化不测杰魁人也【或无钜谷二字】退见少傅翠竹碧梧鸾鹄停峙能守其业者也【碧或作苍业或作恭非是】防子娟好静秀瑶环瑜珥兰茁其牙称其家儿也后四五年吾成进士去而东游哭北平王于客舎后十五六年吾为尚书都官郎分司东都而分府少傅卒哭之【分府此见当时分司官之称号或无此二字非是】又十余年至今哭少监焉呜呼吾未耄老自始至今未四十年而哭其祖子孙三世于人世何如也【句末六字疑衍】人欲乆不死而观居此世者何也【李本云晁以道乙居字○今按此篇未两三句不可晓疑而字当作亦而何下当有如字盖误写着上文也然无别本可证姑阙以俟知者】
　　女拏圹铭
　　女拏韩愈退之第四女也慧而早死愈之为少秋官言佛夷鬼其法乱治梁武事之卒有侯景之败可一扫刮絶去不宜使烂漫【为少或作少为非是方无武字刮方作削】天子谓其言不祥斥之潮州汉南海揭阳之地【或无汉字】愈既行有司以罪人家不可留京师迫遣之【或无可字】女拏年十二病在席既惊痛与其父诀【病或作疾方作在病无席字】又舆致走道撼顿失食饮节死于商南层峯驿即瘗道南山下【层峯或作密】五年愈为京兆始令子弟与其姆易棺衾归女拏之骨于河南之河阳韩氏墓葬之【京兆下或有尹字葬上或有而字】女拏死当元和十四年二月二日【和下或有之字】其发而归在长庆三年十月之四日其葬在十一月之十一日铭曰
　　汝宗葬于是汝安归之惟永宁
　　赠太傅董公行状
