<!-- { "loadSidebar": true } -->
　　公为人惇厚笃实，遇事果于有为。初佐蠡州，岁饥民起为盗，公出米为糜以食饿者，于是吏民以公故相继出米，所活数千人，盗亦衰止。诸王叛东土，诏遣大臣部诸将兵讨之。公时居辽阳幕，总督军饷无少阙，居民流亡失业者，公抚缉完复，东土以宁。永年地号沃壤，公下车召其耆老，语之曰：「治民之道，在乎敦耕桑，崇庠序，广储畜而已。农桑劝则无寒饿之苦，学校兴则知礼让之方，储畜广则亡水旱之虞矣。」在县三年，以治称。信属县玉山诬民伪造楮币，狱具矣，公疑而辨之，民得不死，绘公像事之终身。
　　延佑丙辰，关中猝有变，声连河东。吉在穷绝山谷间，民乘间欲为盗，公下令禁止，盗竟不发。旁州官属为不法者，宪司檄公往治之，而讼狱积岁不能决者，亦以属，公皆决治如法，吏民畏服。公所至大兴学宫，延师儒，以教化为本，择良民子弟开敏者补诸生，为除其繇役，以故民学者众，而风俗亦或少变焉。和州岁旱，公出祷辄雨，岁则大穰。乃缮治州之廨舍及神宇所当祠者，财用甚省而坚完可久。和人缝掖耆艾伟公治行，以状荐于部使者，部使者以其状闻于朝，而公年已七十矣。
　　曾祖讳广伯。祖讳仁，仕于金。考讳璧，皇赠奉议大夫、知赵州事、骁骑尉、高邑县子。妣王氏，赠高邑县君。妻杨氏，封高邑县君。子男二人：卺，从仕郎、籍田署丞，次某。张氏世家中山，葬新乐县仪台原，自公祖以下，始葬安喜县尧坊原。公之卒也，从葬尧坊之兆。
　　初，公以材敏侍东宫，一时宫臣后多贵显至大官，独公出治州县，计资而升，未尝肯妄进取。入官五十余年而归老焉，其廉退有足嘉者，故为之铭。铭曰：
　　张望中山考厥世，炎汉北平文侯裔。烈烈行成辅唐帝，华冑相承尚克系。温温和州廉以厉，秉旄怀绂号良吏。至今郡邑有遗惠，悬车来归宛其逝。图铭玄石识幽竁，更千百年庶无替。

　　△故奉政大夫辽阳行省郎中黄公神道碑铭 

　　延佑四年六月，吏部主事黄公肯播擢拜监察御史。时丞相铁木迭儿以受赇得罪，匿兴圣近侍家，有司不得穷治其事，皆相顾无可柰何。公视事谓同列曰：「丞相受赇之罪固所当治，然其罪之大者盍悉陈之。」即率同列言：「丞相违世祖制，括江南地，致汀、漳民叛。阴夺阿撒罕太师官，致关、陕弗宁。降诸王监郡、监县，致宗亲不睦。增江、淮盐课地税，致黎民困穷。引用贪邪小人，致朝廷政乱。」台臣以闻，天子震怒，命罢相政事，黜其门下用事者若干人。由是公之名暴着中外，而小人怨恨思害之矣。
　　明年春，诏御史长哥偕公巡行上都，核实吏牍。先时上命建佛寺于云州七峰山，以太府丞大都监治。大都者，平章某私人也。上所赐军匠金帛，大都及总军官悉分取之，军匠诉于御史台，至是就命公等鞠之，辞连平章及其兄某。二人方近幸宠任，权势赫然，入言于上，以公等不思奉诏核实吏牍，乃敢沮格修治佛寺。上性慈仁，奉释教惟谨，以其言为诚然，即遣使召公等至京师。止宫门外，某传旨责而遣之。寻复以长哥及公知云州事，俾董治佛寺，以讫其工。公下车惓惓以爱民为事，少不以遭祸自惩怠其事也。郡当南北冲，乘舆岁幸上都，供顿厨传悉资于民。公取之有制，民不甚扰。权贵宦官过其州，闻公廉直，亦不敢横有需求。值岁大饥，谷贵民徙，公请于朝，得米若干石以赈饿者，其民至今以为德。
　　仁皇宾天，丞相复位，向所黜门下之人悉召用之，睚眦之怨无不报者。会史臣请修先朝实录，内外三品以上官在皇庆、延佑时除拜、罢免、赏赉、责罚，悉录送史馆。符下有司，公具昔所得罪以闻。相雅怨公，思害之未得，遂诬公讪谤先朝，言于英庙，与长哥械至上都。有司承望风旨，谓公等不应言上而言上，重坐以罪，仍籍其家。始知公衣衾图书外，他无所有。公退伏田里，漠然不以介意。及泰定改元诏书，凡铁木迭儿挟怨所构害者，悉蒙昭雪，于是始除公辽阳行中书省左右司郎中。在官岁余，以疾卒，泰定三年四月也。其年五月，葬锦州神水牛羣峪先茔之次。
　　公字允蓺，其先齐人，金初迁利州。州南满井黄家寨，先墓在焉。大安末，又迁锦州。其世系可稽者，怀安生昌，昌生庆忠，庆忠生杲，杲生锦州儒学正居中。居中生开元路儒学教授瓛，是为公考，以公贵赠奉议大夫、礼部郎中、骁骑尉、义丰县子。妣刘氏，赠义丰县君。娶张氏，封义丰县君。子男曰谦，由国子生为秘书监管勾。
　　公少与其兄肯堂、弟肯获、肯讷俱学儒，公独业成出仕，初为锦州儒学正，贡山北宪司书史，转燕南，入贡兵曹，擢御史台掾。尚书参政王罴早与公善，累欲辟公，力辞不就，遂补中书掾。出官承直郎、中书检校官，改吏部主事，出调云南郡县官，人称其廉。还拜御史，累阶奉政大夫。卒时年五十八，闻者莫不哀之。
　　公为人磊落明白，读书务求大旨，尤喜古人奇节伟行，故其刚毅正直，屡与祸会而无悔。昔者先君与公交契至深，尝同掾东曹，同捡校中书，盖道同而志合者也。先君居秋官幕，亦尝言忤权奸而幸无事，然与公偕卒官行省郎中。悲夫，天爵尚忍言哉。今幸与谦得为同朝，常相期勉，以无忝先世为事。会谦以公之墓碑为请，故谨序而铭之。铭曰：
　　伟哉黄公，蚤以儒进。植志不阿，守道自信。延佑天子，清明在躬。思正百度，丕变羣工。爰有相臣，阴险嗜利。盗用福威，伤我圣治。君门九重，匪言孰通。畴为耳目，克广天聪。公居其时，执宪靡顾。谠言正色，彼罪斯着。斥官外郡，敷惠在民。国述信史，网罗旧闻。彼为诋欺，忍肆凶毒。公身可辱，公名不辱。惟昔世祖，肇建宪台。孰去匪邪，孰进匪材。列圣承之，典则咸在。人存斯兴，君子奚慨。肃肃风纪，岂无正人。云胡不淑，以殒公身。辽海茫茫，碣石在下。太史铭之，克示终古。

　　△皇元赠太傅开府仪同三司康靖邢公神道碑 

　　正议大夫、光禄卿邢某既葬其父母，偕丞相掾赵隆来请曰：「维邢氏世家辽东，吾祖忠定公当圣朝劗金之初，倡其乡民来归。太师国王承制授义州行军千户，抚绥其众，不妄诛夷，东人咸往依焉。后以寿终。先考康靖公时方七岁，祖母赵夫人以官授其族子。先考既长，恬忽时荣，不事进取，奉母以孝闻。及与人交，慈祥乐易，乡闾以长者誉之。族子屡让以官，辞不取也。元贞二年二月十二日卒，享年八十有一。先夫人先十年卒，年五十五。吾与二子承先世余泽，被遇仁宗皇帝，给事禁闼，命掌膳羞酒醴，日承宠光。曾无数年，致位列卿。推恩之隆，延及祖考。勑赐第宅，并居京师。念先世坟墓远在辽东，子孙岁时不克展省，今买地于京城之南燕台乡契丹里，作为茔垣，树列翁仲石仪，以元统三年二月十九日举先考及先夫人之柩葬焉。愿为铭文刻诸石，昭示宠光于无穷。」
　　尝读周官，酒正掌酒之政令，以式法授酒材，辩五齐之名、三酒四饮之物，以共祭祀宾客。王之燕享，而酌数献酬，皆合其度。酒正之出，日入其成，月入其要，岁终则会。盖古昔王者畏天恤民，经德秉哲，罔敢暇逸崇饮，故掌酒之政严慎若此。我国家自世祖皇帝肇建官制，命宣徽、光禄以司膳羞酒醴，凡郊祀、宗庙、朝会、燕享，则共奉之，故必勋旧世戚亲密近臣始得与焉。而邢氏父子兄弟遭时治平，皆愿谨自持，上结主知，迭膺是选，非朝廷恩宠之隆，祖考积累之厚，何至是欤！
　　谨按，忠定公讳建昌，特赠推忠佐运功臣、太保、金紫光禄大夫、柱国、鲁国公，谥忠定。配赵氏，赠鲁国夫人。康靖公讳琏，特赠太傅、开府仪同三司、上柱国、鲁国公，谥康靖。配张氏，赠鲁国夫人。光禄初事成宗皇帝，得在宿卫。大德十一年，擢承务郎、礼部员外郎，历尚食局大使、尚饮局提点。皇庆元年，超太中大夫、宣徽院判官，进嘉议大夫、秘书卿，出为大宁路总管，召拜光禄卿。娶张氏，封鲁国贤淑夫人。子男三人。长曰山而，由近侍擢奉训大夫、嘉酝局提点，寻加朝列大夫，又加中议大夫、典瑞少监，迁太监、卿。会升监为院，就拜典瑞院使，官资善大夫。改侍仪使，转光禄卿。出为山东道宣慰使，卒。次曰海住，起家中宪大夫、詹事院断事官，迁嘉议大夫、侍仪使，擢工部侍郎，卒官通议大夫、光禄卿。次买买，今宿卫内廷。铭曰：
　　于赫皇元，登世际治。累洽重熙，涵育成遂。爰有臣邻，左右帝廷。富贵尊安，遭逢显荣。推本其先，载德弗耀。否极而亨，实乃天道。桓桓忠定，乘时奋扬。好生止杀，保其乡邦。康靖承之，辞禄而隐。笃生孙子，荣达衮衮。国有大事，祠享会同。牲牢酒醴，罔或不共。帝念其勤，昼日三接。华要卿曹，父子就列。上公封国，节惠褒章。尔宗尔先，烨其辉光。顾瞻辽东，郁郁封树。远莫至止，岁祠永慕。龟食惟言，改卜新原。刻文墓石，永昭国恩。

　　△元故浙佥东海右道肃政廉访司事甄君墓碑铭 

　　今上皇帝以至顺三年出居靖江，侍御仆从多弗克从。时则有若广西元帅府都事甄君世良左右承事，克尽恪恭。明年，皇上入继大统，遣使召君入朝。未几，御史台奏为山南道廉访经历。将行，上不许，改通政院都事。无何，擢拜监察御史，出佥浙东道廉访司事。至元元年九月六日，遇病终于金华官舍。二年六月丁酉，葬真定县大安乡曹家疃北原。
　　甄氏世为真定人，君祖讳全，妣朱氏，考赠承事郎、真定县尹讳义，妣宜人王氏。君字贤卿，蚤岁业儒，既长习律令。年四十余，游江南。会朝议用儒士补郡县吏，浙西提学以君名荐，遂补庆元路掾曹，进擢浙东、西宪司，又进南察院。文宗皇帝方居建业，台臣御史皆得进见。君从御史按事广海，入辞潜宫，上识其貌，问其姓名。寻贡中台。天历元年，文宗入正宸极，下诏固让。明年，明宗皇帝立于朔方，勑省、台分官奉宝玺北迓，君从御史在行。上闵其劳，特除广西道廉访知事。在官岁余，调元帅府都事，际遇今上，迭承宠命，搢绅以为荣。君恒思报效，而不敢自伐。
　　君为人质实谨厚，不与物忤。初使广海，御史务为苛察，以钓名声，君随事止之。其在靖江，亲视省上服用，数奏甘毳食物，调护圣躬，夙夜无懈。盖岂豫知天下之福，而徼其报哉。上时燕间喜亲翰墨，大书「贤卿」二字以赐。及迁浙东，上怜其贫，又赐楮币五千缗，仍谕君曰：「浙东汝尝巡行，勿以为远。」其恩眷类此。
