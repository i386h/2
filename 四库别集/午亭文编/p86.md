<!-- { "loadSidebar": true } -->
　　国朝仕为罗城令罗城秦桂林地故多瘴疠又猺獞顽黠不可治仕或自罢去公喟然曰荒徼皆吾民土惟国家所使人生仕宦岂择险易哉且罗城可遂无官耶单装径往罗城无城郭庐室居人数家公廨在丛篁深箐间披草木入得微径插篱棘为门牖虎歗猿掷白昼行庭中阳阳穿壊壁去公即庭中累土为几案其傍置爨一釜一盂炊烟并日召吏民来前从容问所苦喻以急公敬上之义申令行事吏民皆鸟言咿嘤与之语心耳辽絶公解析譬晓神色恺易良乆皆欣然拱聴既去则据案读书以数钱贳恶酒独酌醉则隠几而卧或竟日不冠履既数月吏民乐公坦懐益乐就当是时西粤数叛服罗城民皆窜山谷而猺獞与大姓相仇杀民既失业则阻险为盗他令或饰威规利民益疑畏不敢前公至则悉除诸禁拊循残氓诚意怜恻感人人皆自至以田赋亲输公手或留数钱置案上公问何意曰阿耶不要火耗不谋衣食寜酒亦不买耶公感其意为留数钱计得酒一壶而止民益亲爱因与朝夕问地方利害悉得其要领编置保甲约束猺民盗皆屏迹先是邻猺杀掠我人畜嵗二三至以为常至是鼓勒乡勇将进捣其巢猺大震惧自誓不敢犯界上归所掠人畜夫然后民得安居尽力于耕稼之事矣每春时命两猺舁竹兜行田野中见力耕者辄呼与语相劳苦民知公来皆率妇子环公罗拜或坐树下与饮食笑语欢如家人嘉其勤而获者愧其惰者荒芜者民大劝悔穗被野牛羊满山公以其暇日増陴浚隍招民入居新筑室者公手书题额或门联以示奨异立学宫教民其中能读书应举者免徭役民俗辑和独数大姓者负势不为下其人皆号总戎侯伯尝指挥长吏恣为残慝公曰此曹向皆倚恃猺獞盗贼为之爪牙一逆其心则立致乱变是故他令多匿意阿忍之今吾威令已行民服礼教此曹可令终不悛耶会一大姓执其僮予公属致之死公讯当与杖视之已杖矣因怒谓尔既归之官则有朝廷法在何得先自擅刑藐官蔑法乎叱之跪将杖下之狱大姓大恐叩头谢死罪移时始得免公乃为陈顺逆祸福之理遂大感悟自是数大姓皆奉法以公事至者望篱门股栗项缩无复跳踉桀骜于公庭之上者矣三年政成台使者勅粤中令以罗城为法公乃牒上寛征徭疏鹾引诸利所宜兴罢者行之民爱敬如父母焉公自来罗城从仆皆散去二仆病不能去旋亦皆死罗人怜公每晨夕视问安否间敛金钱跪进云知阿耶苦我曹供些少盐米费耳公笑谢曰我一人何须如许物可持归易甘防奉汝父母一如我受也众怏怏持去居数年家人来罗人则大喜奔哗庭中言阿耶人来好将物安家去又进金钱如初公又笑谢曰此去我家六千里单人携赀适为累耳麾使去众皆伏泣公亦泣卒不受丙午秋试办事外帘公布袍数浣破被如铁一苍头从众帘官皆美服盛饰傔从姣好公衣敝垢蓝缕诸吏人皆指目揶揄之大吏夙闻公名指衣敝垢蓝缕者曰必罗城令也诸吏人皆相顾愕眙于是大吏委公以试事使専督之事无不精当者因与极论时事所宜及古今成败是非得失之迹公掀髯抵掌词气激昻语有伦要大吏甚器重之交章举公卓异在罗城七年迁知合州公复牒十事上幕府皆为公行之去罗城罗人遮道呼号公今去我侪无天矣追送数百里哭而还一者独留不去公问故曰民习星卜度公槖中赀不能及千里民技犹可资以行也公感其意因不遣去会霪雨赀尽竟赖其力得达合州州领三县合计才遗黎百余人正赋十四两而供役繁重不支官有驺从之费公尽除习畜一羸马以家仆自随府帖下取鱼公曰民脂膏竭矣无怜而问者顾乃欲渔吾鱼吾安所得鱼乎卒不与府中鱼因极陈荒残疾困状郡守笑谢为裁革十余事公念合州民多流亡徃时新归流户便即力役而垦田既熟土著讼而争之以故集者复散公皆为区画田庐牛种官立案籍复三年而后同新集者既知田业可恃为已有而复无征发仓卒之忧逺近悦赴旬月之间户以千计未几用前卓异迁黄州同知分镇岐亭岐亭当黄麻偏界地多汊湖幽壑盗所窟巢时急盗案官文法颇繁长吏至讳忌不欲闻盗盗反持长吏所忌白昼行劫莫敢何问公捕得九人集诸父老谓之曰此皆巨盗彼恃捕后上解则牵制官吏长短徃徃得脱今以示诸父老有能保后不为盗者吾将贳之否则尽吾法诸父老愿以身保者二人立命锒铛骈首系七贼即诸父老前为坑坑之盗自是惊匿尝草笠蹇驴微行村堡以周访山川要害闾里之情伪贳大盗责以捕盗自赎捕辄得无脱者四方来谒者无贵贱皆接以恩礼延问利病咨访人物是以所兴举悉中人情黄州境壤蒸蒸乐土矣摄汉阳黄安通城事皆先絶火耗饬保甲所至辄着异迹操守益自危苦恶衣疏食以图民之急巡抚张朝珎雅重之特以卓异闻会滇逆乱作檄摄武昌事问御乱之防公对以安人心莫先停徴求时朝珎草疏欲奏公意与合以故凡兵事皆倚公以办公悉意擘画羽书交驰师旅云集军资亿万皆咄嗟而具恶少凭依禁旅罔敢指问公立置之法白大将军申明军令甲士十余万拥公忿哗公不为动词譬理解神色抗厉知公不可夺皆徐敛去或谍得武昌大姓与贼交通指藏器仗为证朝珎欲发兵捕而召公公言自烽警以来武黄诸巨家多尽室避兵良子湖中家人藏兵械以备他盗耳若遽加兵人人恐矣迹之果无他公之镇定知大体多此类也用卓异迁知建寜朝珍奏改武昌时逆贼陷岳州长沙我师进取道蒲圻朝珍檄公徃造军所渡桥贼锋迫近蒲圻人溃惊城郭为墟公入城严斥戢逃兵招集居人城以不堕通我师岳长之径旬日成桥山水暴涨桥复壊公以此去职会东山乱作朝珍谓公极知君劳苦然非公莫可办贼公曰闻命矣夫公知遇最深敢辞艰乎但黄州东连庐皖北接光固据三省形胜控制七十二寨其人剽悍善鬭阻险跳梁难以猝胜若公见委须便宜行事方敢受命朝珍大喜自起酌公曰君肯任事吾无忧矣抚一以聴君需兵几何公曰贼众我寡兵多适资乱以前守蒲圻数人与俱足矣遂严装以行初东山之乱也妖人黄金龙诡言得天书寳剑来徃兴寜山中煽惑愚民匿迹黄麻刘君孚家君孚黠猾多智数收召亡命亦数数能禽获盗贼守令多其能每抚而用之公镇岐时君孚亦尝居门下后得滇逆伪劄遂与金龙潜结河南江西诸渠魁私立将帅众号十万约以七月起事会有人欲发之君孚恐事泄遂以五月望反于曹家河黄守将王宗臣率所部兵驻兴福寺麻城令屈振竒率乡勇驻白杲约日进攻君孚夜遣七骑斫黄将营乡勇亦自溃退保麻城贼势甚张而诸盗所在益蜂起公行次阳逻侦知君孚虽反以众未合犹豫持两端遂兼程抵白杲距贼十里止宿榜示胁从者自首免罪诬陷者即赴诉过三日以从贼论于是投诉者日千计公皆宥之贼势大孤君孚及其党素服公恩信闻公来皆莫有鬬志欲即降恐见诛惟拥众自固公度君孚仓猝反其众未聚可就抚若旬日党合则难图矣遂命白杲乡约一人持檄徃布太守来待以不死之意度已至贼所公则独骑一黑骡一葢一锣与二人径趋贼寨未至二里许命鸣锣前导者行呼太守来救尔山中人君孚不虞公自来仓皇匿后山令数百鸟鎗弩矢夹道伏望见公皆燃火控拟向公公不顾直前贼亦卒不敢发至寨门门开公入舍下骡即防中坐众贼环列其黠者率众罗拜公问老奴安在老奴君孚也以旧居麾下故易昵之众云暂出顷可至矣又姁姁问今嵗山中雨旸禾稼若何若良民何作贼取屠戮耶时酷热若父母妻子匿何所得无苦乎众皆泣公曰热甚须少憩令贼为脱鞾取水饮或支榻挥扇余四围墙立公熟睡鼾声如雷贼惊异不知何为移时寤又谩骂君孚老奴何为乆不出岂有客至不设酒脯者君孚初意公必以兵来且惧见绐故深自匿及见公推诚无猜趋出叩头诉所以激变故公为开陈利害顺逆许以招抚约日而还至日尽降其众数千人黄麻数县皆解严朝珍上其事于朝再命公知武昌朝珎檄公留麻城公亲歴村落度地形所宜分立区保籍其区之有勇力若火药兵械者为烟民以慤者长之曰遇警而集踪迹疑者区长白逐之容隠者同罪于是前与君孚金龙潜结为贼者皆烟民乐为用秋七月经画有绪行还武昌当是时金龙留君孚所君孚既无所用金龙因纵之逃与纸棚河贼邹君申合公次岐亭移檄东南区长得二千人率门下诸生数人督兵进讨驻望花山君申初谓公已还武昌今忽闻以兵来大惊退保山寨公防贼新反未获食少利速战而我兵骤集攻之不如困之乃分军军其三面度贼走必径黄冈马鞍山故不守而隂伏兵崄间君申金龙果粮絶夜走马鞍山遇伏尽禽公坐山上受俘金龙缚急欲以妖术遁公手剑叱之术不得施遂斩其首捷至武昌朝珍持露布示寮属曰人谓我不应用醉汉今定何如公酒无量尝为帘官与大吏抵掌论事时觞公公饮辄数十巨觥露帻揎袖酡顔瞠目而语吏人皆窃笑公酒狂及徃东山或以为言故朝珍云然也疏闻晋级八月调守黄州时荆岳兵事急公外输供亿内靖奸宄郡壤以寜十月江西贼犯湖口旁掠兴寜蕲州戒严又滇逆宻布伪劄书湖北地复大乱陈鼎业合逃兵掠驿马反阳逻何士荣反永寜乡刘啓业反石陂周铁爪鲍世庸反白水畈各拥众数千人号称十万遥连湖口寜州诸贼约以十月上旬取黄州遂及武昌汉阳髙山大湖烽火相望城门皆昼闭墟里寂无人各镇援兵悉随大军进攻湖南黄州余吏民才数百人至不能备阍柝议者欲弃黄州退保麻城公曰黄州为湖北七郡门户我师屯荆岳者数十万水陆转运取道于此且濒江而城控制阻险前倚兴寜庐阜后压天堂金刚诸寨实东南闗键释此不守则荆岳有狼顾之虞七郡成瓦解之势所系非仅一城已也吾誓死不能去此然吾坐困以待不若相机进犹可侥幸以图存贼势虽众皆取士荣进止若先破士荣余可不战而下于是徴各区乡勇又分守山隘令逃民不得入合贼别遣黄冈令李经政攻鼎业禽其父子阳逻平十一月二日率诸生及吏卒二十二人前进时千夫长百夫长李茂升罗登云吴之兰以所部来会各区长读公檄皆感愤洒泣厉乡勇以同仇之义渐次辐辏得二千人于是立什伍标旗帜号令明整卒如素习部署甫定谍报士荣已据黄土防公遣登云偕武举张尚圣以偏师徃侦自率大队遂发七日尚圣等遇贼前锋与战贼小却公疾驰抵尚圣营众见公来欢噪请赏公无以应惟用言语意气拊循慰劳众感泣气益増下舂乡勇大集有众五千人屯箔金寨下与贼对垒八日黎明士荣贼数万自牧马厓分东西两路夹攻我师贼皆手挥红杂色旗照耀山野公着旧绒衣匹马仗剑当营门立见东路贼少命登云率千人御之自以大军当其西命尚圣攻右之兰攻左公冲其中坚战甫合之兰中鎗死贼鬭益急礟火如爆豆着处皆穿左右劝公盍少避公叱之曰今吾死日也敢言退者斩我军见之兰死又被伤者众少却而箔金寨后民素为贼诱见我军却鼓掌讙哗袖出小红旗相摩麾公见势益急鞭马径前回顾茂升曰我死可归报张公茂升恐失公急发一矢翦其大旗我军少进茂升马被创倒茂升步射杀二人鎗洞衷甲乘他马以进短兵相接复手刃数人而尚圣自右山绕出贼后我军急击尽搴其旗贼遂大败士荣手长矛殿后左臂断犹力战陷泥中遂被禽登云击贼东亦追奔数十里是役也斩馘数千山谷填溢溪水尽赤获军资器械无算槛送士荣于朝珍公得贼名籍立焚之众心以安乘胜进至吕王城茂升等欲少息公曰白水石陂诸贼本以士荣为盟主今士荣既禽诸贼胆落卷甲疾趋将自崩解所谓破竹之势不可失也若淹留晷刻贼据险致死矣时诸营才午炊公命尽覆其釡以进据鞍草檄有能禽贼来献者重赏投诚者待以不死胁从而归者但闭门坐家无军器者即从贼概不追问身无乡勇印号家藏兵仗即良民亦诛死于是众贼闻士荣禽既大悔惧及得檄书又知毁其名籍一时解散略尽师至白水畈铁爪世庸等尚有亲兵数百人欲保什子寨公已先令人守隘不得上脱身走君孚十一日军定惠寺遣追尽禽之而石陂等贼亦皆平公驻黄市抚戢军民东山大定散各路乡勇归农勒石黄市旗亭间班师而还自出军至是仅二十四日以乡民数千破贼数万不费公家粒粟不烦师旅徒手奋身摧锋陷坚而奏肤功此近世所希有也当此时荆门岳湖燧火相望对垒连疆耕戎交迹内患既消邉圉孔固公之功在天下而不在一隅矣十四年春湖南兵乆不解公于征敛转输重纾民力而行间所需物用器什文檄横飞旁午络绎公皆躬自购造不假胥吏省民费以千万计严饬属邑禁羡耗絶私派惩诬告杜馈遗以其隙招致文学之士讲论经学兴起废坠人若无兵秋大饥发廪赈卹广募输积严冬冒雪计口受赈全活数万人十五年水旱洊臻讹言复起公谓人心易摇宜示以暇豫与为镇静修治赤壁亭榭日与文武寮吏歗咏饮射其间士民相与庆曰我公如此吾属何忧又以秘计禽诘奸细抚定凶党流衅顿息会丁继母李夫人忧士民数万人伏抚军辕门号咷请留制抚亦心知公不可去疏请夺情公勉起视事十六年制抚以蕲州上接荆武下临浔吴南连大冶兴国东邻宿松太湖水陆要区奏复江防道以公为之三奏而报可公规复沿江墩戍缮治战舰练习水师计禽伪官渠盗江境肃然十七年迁福建按察使士民请留不得朝珍曰公去失吾所凭公条便宜十余事乘五两小舟萧然去楚去之日蕲黄及旁郡人沿岸遮送至九江者数万哭声与江涛相乱公亦垂泣不忍视十八年春抵闽时耿精忠乱新定海寇犯漳泉四郡连数嵗用兵徴役烦苦又数起大狱系满囹圄每一巻牍罹重辟者辄至数十百人狱皆已具公视之怛然谓民命所闗寜以狱既成而可不慎乎时以亲王主兵事语闻王令公会满汉大臣覆録公言通海数案所牵引半皆平民遂白王释不问或有持轻重两可公已尽得其状偘偘面折不为屈指庭下妇人孺子曰此曹皆何辜乃撄斧锧皇天在上人命至重吾誓不能缄阿从事王久闻公名至是愈益倾折每疑案子公専讯谳决明允所生全以千计其久系得白贫不能归者皆给赀遣还淹滞为之一空逆乱时多掠浙东江右子女及后投诚没为奴婢老弱转弃沟中僵尸相属公设法劝募赎之归籍小儿女不能归者养之署中积数千百人计满一舟则给口食归其父母亲戚公退食羣儿皆环绕膝前争索果饵喧讙以为笑乐初占匿者犹众至是皆顾化多自遣还者矣为臬司官吏慑服闽俗翕然一变未及朞迁布政使闽地久驻兵重资民力莝夫月计数万公白王军人刍牧本有常役今民困方殷矧忍横派悉索耶力争请免或谓非所职何自苦为公曰设兵以为民无民设兵何为调停者复议改折公争之益力王卒是公言向所科莝夫数万一日尽皆罢去民既乐公徳爱而凡军中所需乃益趋事恐后八郡正供及江浙协饷不下数百万皆司库收公大书掲庭中命皆应时收正项外不増铢黍即令原解官役计项支拨略无亏累署中薪米不给至无衣可典或终日一食随征满汉大臣朝使者有时来过径入卧内或绕署闲行曲房阿阁无不歴览几案间蛛丝鼠迹一竹笥贮朝服一釜备炊爨文巻书册数十束此外都无一物咸叹曰于公清苦天下第一也外畨贡舶或有所献公悉屏斥或呈様香一齅即持还去贡使皆囓指作礼谓译使云
