<!-- { "loadSidebar": true } -->
　　皇朝绵基累叶，恩均四海，自北徂南，要荒仰泽，能言革化，无思不韪。贲玉帛于丘园，标忠孝以纳赏，筑稿街于伊、洛，集华裔其归心。被发锯身之酋，屈膝而请吏；交趾文身之渠，款关而效质。至如正德，宜甄义以致贬。昔越栖会稽，赖宰以获立；汉困彭、宋，实丁公而获免。吴项已平，二臣即法。岂不录其情哉？欲明责以示后。况遗君忽父，狼子是心，既不亲亲，安能亲人。中间变诈，或有万等。伏惟陛下圣敬自天，钦光纂历，昭德塞违，以临群后，脱包此凶丑，置之列位，百官是象，其何诛焉！
　　臣衅结祸深，痛缠肝髓，日暮途遥，复报无日，岂区区于一竖哉？但才虽庸近，职居献替，愚衷寸抱，敢不申陈。伏愿圣慈少垂察览，访议槐棘，论其是非。使秋霜春露施之有在，《相鼠》攸刺遄死有归。无令申、菟受笑于苟存，曾、闵沦名于盛世。（《魏书·萧宝夤传》）
　　◇奏不许陈仲儒再造乐器
　　金石律吕，制度调均，中古已来，鲜或通晓。仲儒虽粗述书文，颇有所说，而学不师授，云出已心；又言旧器不任，必须更造，然后克谐。上违成敕用旧之旨，辄持己心，轻欲制作。臣窃思量，不合依许。（《魏书·乐志》。神龟二年，陈仲儒言，宜依京房立准，以均乐器。时尚书萧宝夤奏言。）
　　◇陈兵事启
　　所统十万，食唯一月。（《魏书·朱元旭传》）
　　◇夏侯道迁
　　道迁，谯国人。少时南奔，仕齐明帝，至前军将军、辅国将军。从裴叔业至寿春，不协归魏，拜骁骑将军，守合肥。景明中，叛入梁，为征虏长史，带汉中郡。寻自为持节、冠军将军、梁秦二州刺史。复归魏，授散骑常侍、平南将军、豫州刺史、丰县侯，改封濮阳县侯。解职。除南兖州大中正，不拜。出为平西将军、华州刺史，转安东将军、瀛州刺史。熙平中卒，赠抚军将军、雍州刺史，谥曰明。
　　◇请拔汉中归诚表
　　臣闻知机其神，趋利如响，臣虽不武，敢忘机利。伏惟陛下泽被区宇，德济苍生，八表同忻，品物咸赖。臣顷亡蚁贼，匹马归阙，自斯搏噬，罄竭丹款。但中于寿阳，横为韦缵所谤。事之曲直，并是杨集朗、王秉所悉。臣实愚短，岂能自安，便逃窜江吴，苟存视息。萧衍梁州刺史庄丘黑与臣早旧，申臣为长史。值黑亡没专任，天时素愿，机会在兹。遇武兴私署侍郎郑洛生来此，臣即披露诚款，与其共契机要，报武兴王杨绍先并其中叔集起等，请其遣军，以为腹背。即遣左天长由寒山路驰启，复会通直散骑常侍臣集朗还至武兴。臣闻其至，知事必克。集朗果遣郑右留使至臣间，密参机举。会有萧衍使人吴公之至，知臣怀诚，将归大化，遂与府司马严思、臧恭，典签吴宗肃、王胜等共杨灵珍父子，密相构结期当取臣。臣幸先觉，悉得戮思、恭等。臣即遣郑猥驰告集朗，急求军援，而武兴军未到之间，萧衍白马戍主尹天宝不识天命，固执愚迷，乃率部曲驱掠民丁，敢为不逞。臣即遣军主江悦之率诸军主席灵坦、庞树等领义勇应时讨扑。而树锐气难裁，违悦之节度，轻进失脱，天宝因此直到南郑，重围州城。梁秦士庶，佥云危棘，以义逼臣，劝为刺史，须籍此威，镇靖内外。臣赤诚奉国，苟取济事，辄捐小迹，且从权宜，假当州位。重遣皇甫选由斜谷道以事启闻。臣即亲率士卒，四日三夜，交锋苦战。武兴之军，乘虚蹑后。天宝凶徒，因宵鸟散，进既摧破，退失巢穴，潜舍军众，依山傍险，突入白马。集朗与二弟躬擐甲胄率其所领，登即擒斩。戍内户口，即放还民。斯由皇威遐振，罪人授首，凶狡时殄，公私庆快，非但梁秦竭力，实关集郎赴接之机。臣前已遣军主杜法先还洵阳，构合徒党，诱结乡落；令晋寿土豪王僧承、王文粲等还至西关，共兴大义。当今庸蜀虚弱，楚郑悬危，开拓九区，扫清六合，形要之利，在于此时，进趣之略，愿速处分。臣以愚陋，猥当推举，事定之后，便即束身，驰归天阙。但物情草创，犹有参差。萧衍、魏兴太守范泌、安康太守范泌共前巴西太守姜屯聚川东，尚规举斧，登遣讨袭，具于别启。集朗兄弟并议曰：臣往曰归诚，誓尽心力，超蒙荣奖，灰殒匪报，但留臣权相绥奖，须得扑灭等，便即首路。伏愿圣慈，特垂鉴照。谨遣兼长史臣张天亮奉表略闻。（《魏书·夏侯道迁传》）
　　◎裴植
　　植字文远，河东闻喜人，居襄阳。仕齐东昏至长水校尉，随父叔业在寿春。景明元年，举州内附，除征虏将军、兖州刺史，封崇义县侯。进号平东将军，入为大鸿胪、扬州大中正，出除安东将军、瀛州刺史。罢州，复为大鸿胪。迁度支尚书，加金紫光禄大夫。延昌四年八月，为于忠矫诏所害。事雪，赠征南将军、尚书仆射、扬州刺史。
　　◇表毁田益宗
　　华夷异类，不应在百世衣冠之上。（《魏书·裴叔业附传》，又《北史》四十五。）
　　◇临终遗令子弟
　　命尽之后，翦落须发，被以法服，以沙门礼葬于嵩高之阴。（同上。）
　　◎裴衍
　　衍字文舒，植弟。仕齐东昏至阴平太守。景明元年入魏，授通直郎，不拜。孝明即位，除散骑侍郎，行河内郡事。寻除建兴太守，转河内太守，加征虏将军。孝昌初，除使持节、散骑常侍、平东将军，假安东将军、北道都督，封安阳县子。进抚军将军、相州刺史，假镇北将军、北道大都督，进封临汝县公。讨葛荣败死，赠车骑大将军、司空、相州刺史。
　　◇请隐嵩高表
　　臣幸乘昌运，得奉盛化，沐藉炎风，餐佩唐德，于生于运，已溢已荣。但摄性乖和，恒苦虚弱。比风露增加，精形侵耗。小人愚怀，有愿闲养。伏见嵩岑极天，苞育名草，修生救疾，多游此岫。臣质无灵分，性乖山水，非敢追踵轻举，仿佛高踪，诚希药此沉疴，全养禀气耳。若所疗微痊，庶偶影风云，永歌至德。荷衣葛屦，裁营已整；摇策纳屣，便陟山途。谨附陈闻。乞垂昭许。（《魏书·裴叔业附传》）
　　◎魏子建
　　子建字敬忠，钜鹿下曲阳人。宣武初，为奉朝请，累迁太尉从事中郎。进前军将军，十年不徙。正光中，除东益州刺史兼尚书行台。孝昌中，入为散骑常侍、卫尉卿。永安中，除右光禄大夫，后迁左光禄大夫、骠骑大将军。永熙二年卒，赠仪同三司、定州刺史，谥曰文静。
　　◇上言安抚州城事
　　诸城人本非罪坐而来者，悉求听免。（《魏书自序》。正光五年，莫折念生等构逆，佥以州城之人莫不劲勇，同类悉反，宜先收其器械。子建上言，从之。）
　　◇密与张普惠书
　　公熙旧是蕃国之胤，而诸氐与相见者，必有阴私言，宜加图防。（《魏书·张普惠传》。普惠持节运租，别遣员外常侍杨公熙宣劳东益氐民。东益州刺史魏子建密与普惠书。）
　　◇疾笃敕子收祚
　　死生大分，含气所同，世有厚葬，吾平生不取，蘧裸身，又非吾意。气绝之后，敛以时服。吾生年契阔，前后三娶，合葬之事，抑又非古。且汝二母先在旧茔，坟地久固，已有定别。唯汝次母墓在外耳，可迁入兆域，依班而定，行于吾墓之后。如此足矣，不须合。当顺吾心，勿令吾有遗恨。（《魏书自序》）
　　◎魏兰根
　　兰根字兰根，子建族弟。为北海王国侍郎，历定州长流参军、司徒掾，除本郡太守。正光末为都督李崇长史，除冠军将军，转司徒右长史。孝昌初，转岐州刺史，加持节、假平西将军。入拜光禄大夫，转安东将军、中书令〓中兴初，加车骑大将军、尚书右仆射。太昌初，除仪同三司，寻加开府，封钜鹿县侯。天平二年卒，赠司徒侍中，谥曰文宣。
　　◇说李崇
　　缘遏诸镇，控摄长远。昔时初置，地广人稀，或徵发中原强宗子弟，或国之肺腑，寄以爪牙。中年以来，有司乖实，号曰府户，役同厮养，官婚班齿，致失清流。而本宗旧类，各各荣显，顾瞻彼此，理当愤怨。更张琴瑟，今也其时，静境宁边，事之大者。宜改镇立州，分置郡县，凡是府户，悉免为民，入仕次叙，一准其旧，文武兼用，威恩并施。此计若行，国家庶无北顾之虑矣。（《北齐书·魏兰根传》，又《北史》五十六。正光末，李崇讨蠕蠕，以兰根为长史，因说崇。崇以奏闻，事寝不报。）
　　◎孟广达
　　广达，爵里未详。
　　◇孙秋生等造像铭
　　大魏太和七年，新城县功曹孙秋生、新城县功曹刘起祖二百人等敬造石像一区，愿国祚永隆，三宝弥显。有愿弟子等荣茂春葩，庭槐独秀，兰条鼓馥於昌年，金晖诞照於圣岁。现世眷属，万福云归，洙轮叠驾，元世父母及弟子等来身神腾九空，迹登十地。五道群生，咸同此愿。孟广达文，萧显庆书。（案：此下列名百数十人，不录。）景明三年岁在壬午五月戊子朔廿七日造讫。（碑拓本。）
　　◎董绍
　　绍字兴远，新蔡阳人。宣武时为四门博士，历殿中侍御史、国子助教、积射将军、兼中书舍人。永平中，除给事中，后加轻车将军，除步兵校尉。孝明时，除龙骧将军、中散大夫。加冠军将军，出为右将军、洛州刺史。加平西将军，封新蔡县男。永安中，除安西将军、梁州刺史、假抚军将军兼尚书，为山南行台。后为尔朱天光关右大行台从事兼吏部尚书，除金紫光禄大夫。天光败，贺拔岳以为开府谘议参军。永熙中，加车骑将军。孝武西迁，除御史中丞。大统初，以忤宇文泰赐死。
　　◇上书求击萧宝夤
　　臣当出瞎巴三千，生啖蜀子。（《魏书·董绍传》。萧宝夤反于长安，绍上书求击之云。）
　　◇御天马颂（《魏书·董绍传》。肃宗初，绍上《御天马颂》）


卷五十
◎孙景邕
　　景邕，永平中国子博士。
　　◇陈终德为祖母持重议
　　嫡孙后祖，持重三年，不为品庶生二，终德宜先诸父。（《魏书·礼志》四。永平四年十二月，员外将军、兼尚书都令史陈终德有祖母之丧，欲服齐衰三年，以无世爵之重，不可陵诸父，若下同众孙，恐违后祖之义，请求详正。国子博士孙景邕、刘怀义、封轨、高绰、太学博士袁升、四门博士阳宁居等议。又见《通典》八十九。）
　　◇又议
