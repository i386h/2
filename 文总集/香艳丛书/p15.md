<!-- { "loadSidebar": true } -->
　　中宫谓得君王意，银环不妒温成贵。 
　　早日艰难护大家，比来欢笑同两娣。 
　　奉使龙楼贾佩兰，往还偶失两宫欢。 
　　虽云樊嫕能辞令，欲得昭仪喜怒难。 
　　绿绨小字书成印，琼函自署充华进。 
　　请罪长教圣主怜，含辞欲得君王愠。 
　　君王内顾惜倾城，故剑还存敌体恩。 
　　手诏玉人蒙诘问，自来阶下拭啼痕。 
　　外家官拜金吾尉，平生游侠多轻利。 
　　缚客因催博进钱，当筵便杀弹筝伎。 
　　班姬才调左姬贤，霍氏骄奢窦氏专。 
　　涕泣微闻椒殿诏，笑谭豪夺灞陵田。 
　　有司奏削将军俸，贵人冷落宫车梦。 
　　永巷传闻去玩花，景和门里谁陪从？ 
　　天颜不怿侍人愁，后促黄门召共游。 
　　初劝官家佯不应，玉车早到殿西头。 
　　两王最小牵衣戏，长者读书少者弟。 
　　闻道群臣誉定陶，独将多病怜如意。 
　　岂有神君语帐中，漫云王母降离宫。 
　　巫阳莫救仓舒恨，金锁凋残玉筯红。 
　　从此君王惨不乐，丛台置酒风萧索。 
　　已报河南失数州，况经少子伤零落。 
　　贵妃瘦损坐匡床，慵髻啼眉掩洞房。 
　　豆蔻汤温冰簟冷，荔枝浆热玉鱼凉。 
　　病不禁秋泪沾臆，裴回自绝君王膝。 
　　苔没长门有梦归，花飞寒食应相忆。 
　　玉匣珠襦启便房，薤歌无异葬同昌。 
　　君王欲制哀蝉赋，诔笔词臣有谢庄。 
　　头白宫娥暗颦蹙，庸知朝露非为福。 
　　宫草明年战血腥，当时莫向西陵哭。 
　　穷泉相见痛仓皇，还向官家问永王。 
　　幸免玉环逢丧乱，不须铜雀怨兴亡。 
　　自古豪华如转毂，武安若在忧家族。 
　　爱子虽添北渚愁，外家已葬骊山足。 
　　夜雨椒房阴火青，杜鹃啼血濯龙门。 
　　汉家伏后知同恨，止少当年一贵人。 
　　碧殿凄凉新木拱，行人尚识昭仪冢。 
　　麦饭冬青问茂陵，斜阳蔓草埋残垅。 
　　昭丘松槚北风哀，南内春深拥夜来。 
　　莫奏霓裳天宝曲，景阳宫井落秋槐。 

　　〖注：■⑴，禾+韱，xiān，音纤，禾草不实，稴■之貌。秾■，即秾纤，艳丽纤巧。■⑵，上丰+刀，下女，jié，淸也，与洁通。■⑶，勇+戈，yǒngy，与勇同。〗 

　　妇人集补　清　如皋冒丹书青若　撰 

　　秣陵丁雄飞（字菡生）妇卜氏，（名昙，字四香）婉嫟柔惠。归丁以后，每每有忧生之嗟，常读霍小玉及小青传，泪簌簌如雨。性颖悟，雄飞在燕都得四香手书，书中“念”字俱少一画。始悟“念”字从人、从二，心中去一画，殊见用意也。年三十夭。雄飞悼之，作家人绪语。（经云：不乱取手香，不淫色体香。不妄语口香，不淫害心香。命字四香以此。） 
　　清河丁氏，潘尊贲妻也。幼有“刘三娘”之目，能诗歌。其《舟泊芜城》云： 
　　流离一孤舟，魂黯无城路。 
　　不见折琼花，惟闻悲玉树。 
　　二十字中，乃使人居然凄惘。（见《淮南诗城》。又山阳萧氏亦能诗，尝有绝句云： 
　　花溪红乱燕双飞，锦水香泥春独归。 
　　为忆金钗楼上夜，琵琶度月下帘帏。） 
　　庞纫芳（名蕙娘），吴江吴闻玮（名锵）妇，有《紫藤花下分赋》一诗。诗曰： 
　　年来愁病强支离，也向花前醉酒卮。
　　绣阁开尊同北海，金钗雅集胜南皮。 
　　锦云夜月千层浪，紫玉春风万缕丝。 
　　何事今宵称绝胜，筵前道韫总能诗。 
（见《鼓吹新编》阳羡陈先生曰：“纫芳曾于衍波笺上书《春词》一首，诗云： 
　　春深诗句满经函，小字红笺手自缄。 
　　睡起有情疑好梦，愁来无力换罗衫。 
　　繁花满树空教谢，芳草盈庭未忍芟。 
　　荡子天涯归未得，双栖嗔杀燕呢喃。 
　　诗绝佳，字画亦极明秀。） 
　　女冠龙隐，俗姓夏氏，华亭人也。常因六姊孙俪箫没于丁亥家难，为赋一诗云： 
　　忆昔于归纨绮丛，郎家声誉擅江东。 
　　肃雍自叶房中乐，散朗仍归林下风。 
　　日暖画楼彤管丽，春深珠箔麝兰通。 
　　彩云散后空凭吊，野哭荒郊恨几重。 
又《闺思》一律云： 
　　碧天明月影迟迟，翠袖轻寒香露滋。 
　　海内风尘劳客梦，江东罗绮擅文辞。 
　　频惊桂棹回前渚，时整花钿立小墀。 
　　子夜明灯犹未寝，鱼笺珍玩感婚诗。 
诗句清绮，岂独君家《大哀》一赋独擅才子耶？（又有王氏道元者，亦女冠也，陈留人。其《禅坐书怀》一律最流丽。诗云： 
　　碧云静锁梵王宫，犹似明霞拱禁中。 
　　玉树旧枝归净业，内家新调擅宗风。 
　　三千里外肠堪折，十二年前泪暗红。 
　　欲悟无生何处是，禅灯移照镜台空。 
清句如此，可谓女中惠休矣。王考功曰：“孔植在京师纳一小姬，姓宋，貌绝婉丽。一日于几上写‘明月’二字，孔植问书此云何？姬笑不答。孔植为予言之，余为赋一绝云： 
　　双蛾学画指初揩，偷搦红毫小字佳。 
　　应识参军新句好，愿随明月入君怀。 
孔植持示姬，姬复为一笑。末七字明远句也。”又东昌蒋夫人能为小词，其《如梦令》一阕，颇为人所传诵，全录入《燃脂集》中，不记其词矣。又云：东昌有尼，名泉玉，亦有词句。刘司李孔植名楷，为余道之。） 
　　张氏，湖广黄冈乌林镇人，工诗词。先是已字某，父忽以他故悔，将改字富商。女闻之泣曰：“两髡何在，遂至此乎？”引刀自刭死。衣带中有诗云： 
　　摇落林居风日清，黄花白露客心惊。 
　　颇闻洵美非吾士，却忆当年敢再生。 
　　隐几芳魂飞海屿，卷帘秋色满山城。 
　　年华转换俱陈迹，底事犹牵世上名？ 
（《启正野乘》曰：“张氏类得道者，纵不以节着，亦当以才显矣。虽然，与其为班姬、蔡媛，曷若为共姜、叔姬之尤愈乎。”） 
　　吴瑟瑟（字数青），姑苏人。钱进士（名位坤）姬也。兄年十七，亦美丰姿，美音律，能为大小李将军画。倩妹设色，鲜妍远过其兄。兄尝师朱文甫，朱画冠当时，每称若妹殊胜阿大也。瑟瑟画最著者，李夫人《箫史图》，孙夫人《放鸽图》。（钱位坤《瑟瑟小传》曰：“壬午八月既望，瑟瑟于归，时清露晨流，疏星夜落。”若远若近，楚楚可念也。） 
　　王宾娘，湖广黄冈人，七岁能诵唐诗绝句千首，十岁能属文，十五博通经史。家人以女博士呼之。后因所天不偶，心恒侘傺，诗文诸藁，都不以示人也。宾娘，王贞定（名追骏，丁丑进士）女。 
　　女道士曹素侯，姑苏人，曾有一诗云： 
　　梧桐一叶早惊秋，鹤梦留人尘梦收。 
　　情逐绮云飘玉宇，心随碧露荡银钩。 
　　浪游清院难消日，偷上层楼未敢愁。 
　　空忆旧时衣带缓，不胜遥夜泪重流。 
据此才思，或亦鱼玄机一流。 
　　张一娘，娄东张太史（名溥）长女。太史无子，遗书数万卷，尽归一娘，自十三经及廿一史，无不淹贯。文拟《左》《国》，诗法汉魏，尤喜临十三行。人以为献之复生，适同邑吴棉祖。（陈黄门子龙《挽太史诗》曰：“若从此日论天道，应有传经郑小同。”后太史遗腹又生一女，言之三叹。） 
　　王兆淑（字仙琬），通州人，亦和《秋柳》诗曰： 
　　春来眉展试罗衣，过眼繁华今又非。 
　　吴苑笙歌愁月尽，隋堤花草怨人稀。 
　　风吹荒岸流萤堕，叶落村墟黄蝶飞。 
　　片影凉光秋欲滴，赏心如梦肯相违？ 

　　夕阳疏影使人怜，残恨西风冷碧烟。 
　　彭泽举杯初漉帽，秦川罢织欲缝绵。 
　　营中画角思归日，马上章台忆昔年。 
　　最是悲凉成《九辩》，鹍鸡啁哳寂寥边。 
二诗殊濯濯有致。 
　　予谒来荆南道中，尝访求先民著述。客冬从松陵杨列欧进士，得陈定生先生《山阳录》。今年春，又从沈吕黄孝廉得其《年检》，讨《妇人集》二书，并夙所心慕者也。间尝观之，《山阳录》感怀今昔，渺若山河。所谓“人之云亡，邦国殄瘁”者非耶？洎《妇人集》，则风流■荡，有典午名士之习。然而故家遗俗流风，不与玉树后庭同其消灭者，亦仿佛于是乎见。予故合二编而抄之，俾览古之君子，知有明所以结三百年之局者，区区南部之烟花，不烈于东京之党锢也。辛亥齐丰宿山日吴骞题。 
　　迦陵先生《妇人集》，向颇疑其名不雅驯，后阅焦氏《经籍志?总集类》，载《妇人诗集》二卷，宋颜竣辑，乃知前辈用字之不苟如此也。杨复吉附记。 

　　跋 
　　迦陵先生《妇人集》，《续本事诗》曾采取一二。余购之二十八年，迄不可得。意谓天壤间无是书矣。辛亥九月，海宁吴文槎客归舟携示，因得睹其全豹，并如皋冒氏叔若侄纂注补遗，网重宝于深渊，合双龙于剑水，快何如之！十月既望、震泽杨复吉识 

　　〖■，艹+昜，音荡，无行检也。〗 

　　艳体连珠　清　吴江闺秀叶小鸾琼章　着 

　　发 
　　盖闻光可鉴人，谅非兰膏所泽。髻余绕匝，岂由脂沐而然？故艳陆离些，曼鬋称矣；不屑髢也，如云美焉。是以琼树之轻蝉，终擅魏主之宠；蜀女之委地，能回桓妇之怜。 
　　眉 
　　盖闻吴国佳人，簇黛由来自美；梁家妖艳，愁妆未是天然。故独写春山，入锦江而望远；双描斜月，对宝镜而增妍。是以楚女称其翠羽，陈王赋其联娟。 
　　目 
　　盖闻含娇起艳，乍微略而遗光；流视扬清，若将澜而讵滴。故李称绝世，一顾倾城；杨着回波，六宫无色。是以咏曼睩于楚臣，赋美眄于卫国。 
　　唇 
　　盖闻菡萏生华，无烦的绛；樱桃比艳，岂待加殷。故袅袅余歌，动清声而红绽；盈盈欲语，露皓齿而丹分。是以兰气难同，妙传神女之赋；凝朱不异，独着捣素之文。 
　　手 
　　盖闻似春笋之初萌，映齐纨而无别；如秋兰之始茁，傍荆璧而生疑。故陌上采桑，金环时露；机中识素，罗袖恒持。是以秀若裁冰，抚瑶琴而上下；纤如削月，按玉管而参差。 
　　腰 
　　盖闻玉佩翩珊，恍若随风欲折；舞裙旖旎，乍疑飘雪余香。故江女来游，逞罗衣之宜窄；明妃去国，嗟绣带之偏长。是以楚殿争纤，最怜巫峡；汉宫竞细，独让昭阳。 
　　足 
　　盖闻步步生莲，曳长裙而难见；纤纤玉趾，印芳尘而乍留。故素谷蹁跹，恒如新月；轻罗婉约，半蹙琼钩。是以遗袜马嵬，明皇增悼；凌波洛浦，子建生愁。 
　　全身 
