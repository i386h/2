<!-- { "loadSidebar": true } -->
    公每叹息，谓：“君德成就责经筵，亦须内阁与司礼有人，不能独责讲官。而天启中之经筵，独视内臣之贤否以为隆污，则良可愧也。”万历四十二年，建州酋奴哈赤叛，袭抚顺、清河，大兵分四路进讨，我师败没。已而开原、铁岭并陷，擒西虏宰赛，灭北关，要结暖兔、炒花诸部，胁服朝鲜，其势益张。朝议倚辽抚熊廷弼，谓足以办奴。公曰：“未也。当大事须置身天宇之外，俯视所营，乃能洞析情势，使敌在我目中。今身为辽事所圉，敌见我而我不能见敌，惴惴惧敌之入我室，发我屋，曾暇及藩篱之外乎？一城挑三道河，虎皮驿破不能救。枝斫肤剥，而曰护其本根，树其能久乎？”词垣争扼腕论兵，有事招练，公守官自如，顾举朝皆视归乎公。廷弼去，奴陷我沈阳，遂陷辽阳，经略袁应泰自焚死。乃即家起廷弼，经略辽东，宁前道王化贞为巡抚。化贞自诡能结西虏，用六万兵破奴，而廷弼主固守，两人遂相恶，交相谤也。上敕廷臣议经、抚去留，至欲专命使讲解，奴兵已度三岔矣。崔景荣为兵部尚书，老臣迟顿，数为言官所诟詈，御史方震孺请罢景荣，以公代，举朝和之，疏以累百计。朝罢，九卿台省要公于会极门，相率下拜曰：“愿公出身为社稷计，吾辈为社稷拜公。”公固辞不可。遂推公为兵部添设侍郎，以主东事。上不欲公离讲筵，疏再上不许。天启二年正月，奴兵略广宁，未至，化贞弃城走闾阳，廷弼见而唾之，惶遽臬呼，焚弃右屯以西四百里。遂与监军道臣高出、张应吾、邢慎言蹑化贞后，相将入关。出至是已再逃矣。出之初逃也，上书于朝，请尽捐河西地以予西虏，我退守山海关，可以自保。其再逃也，益播其书于长安，几惑众以逃死。懦夫逃臣，竞相祖述，且谓当并弃河东，画关而守。中外闻斯言也，益惧。大臣虽未敢明主其说，而亦不能断以为非也。盖关门退守之议，于此矣。于是请用公者益亟，以谓不可朝夕待。上亦急东事，不复能留公于讲筵，乃拜兵部尚书兼东阁大学士，以二月十八日入直办事。凡九日，即命以阁臣暂掌部务。辰入阁，午入部，仍以侍郎承旨。公入部即上奏曰：“臣家非业武，口不谈兵，不知诸臣何以谬相推许，致皇上误信，授以兵枢。臣再四省循，或者诸臣见臣颇负慷慨之气，不投时好，不畏时嫌，以臣戆质，信臣直肠。臣惟今天下事无一不难，而兵事更难。自非负十分精敏之才，兼几分痴呆之性，决不肯妄承于身。所谓痴呆者，习闻忠君爱国之说，不徇人情，不听私属，投之贿必告于朝，遗之书必闻于众。其勤勤恳恳，期于集思，不以护党，期于广益，不以植私。故能劳怨不避，毁誉不闻，不化长安之习性，不顾从旁之蝮口。臣今仰告皇上，今天下敝极矣。若不极力修明祖宗法度，以大布皇上德泽，人心必不能固结，士气必不能奋扬。臣下所为致身以奉明法者，徒以供妒忌之口。皇上虚明以察事理，详密以烛人情。饬厉文武诸臣，勿角口语，勿事虚文，以公忠忧国之心，励精敏有为之气。事关军国大务，群策群力，一德一心，同议干理，同议节缩。司兵马者，不得恣意于所不可多而不顾供亿之难；司钱谷营造者，不得刻意于不可少而不顾星火之急。即科道各官，事必尽言，言必尽事。第人有贤否，事有缓急，须身在事中者，详酌轻重，悉心料理，以副言者之筹策。诸臣望臣以必行，抑且望臣以必可行。臣望诸臣以必言，抑且望诸臣以必可言。惟必可言乃必可行，人患言者之多，臣患其少耳。臣原无他长，独有真念，其有尼格不行，仰干名法者，容臣执三尺以入告皇上，将天下警心迅霆，顿破沉阴，是臣之志也。”又敬陈目前切要曰：“年来兵多不练，饷多不核，以将用兵，而以文官招练，以将临战，而以文官指发，以武为备边而日增文官于幕，以边任经、抚而日问战守于朝。其一种因循诞谩之象，徒相与咨嗟而不能返。故以一隅勤天下，遂至敛天下之兵于边，而既坏一隅，兼坏天下。臣以为今天下急务，在收拾人心；而欲收人心，在大振天下之气。其纲纪大要，在皇上敕厉臣工，共奉祖宗之法度，而先选精敏有为之材。昔刘晏为度支，专用果锐少年，务在急速集事。世或非之，而不知治固有时。方今百吏因循，庶政丛脞。宜令吏部细加体察，凡宽博近迂，文藻近弱，迟暮近衰，急为量移。务得精敏有局者，布列兵马钱粮之司，抚道俱极一时之选，大破常格，勿拘资叙。又不得借破例以徇情。分郡邑之长，务择廉干。盖郡邑尚可搜括储亻待，而廉乃不私，干乃有用，遂可积饷养兵，以应征求，以办城守。凡地皆然，而畿内为急。至于武吏，不拘曾在战陈，曾为大将，亦不拘文武，兵部调诸将有才望者遍核之，择一沉雄有气略者，授之钺，俾开府，专辟置，偏裨而下，得自择其人而授之朝，或朝有推授，仍听其自择意气相合者，即以其人若所辟置之人。分募精兵，多不过十万，或有见兵若调募来者，仍令自为简汰而用之，如所自募。纵其抚赏之费，而任属专，听信明。文吏得与谋议供军实，不得制其师。盖兵之道，精不可以事窥，粗不可以理解。而文吏泥拗，好用小见解，沾沾将吏之上，能令将吏羁而不得展。以文统武，自是敝法。以极不知武之文，统极怕文之武，更属极敝之法。故臣谓今天下当重武吏之权。而重武之权，亦唯是去文吏之扰，但得无多设文官，则武吏不轻。如乡者刘纟廷、杜松，近者罗一贵之勇烈，假令得专制之权，何至于败惜也。大将既得其人，便当以辽事付之，小胜小衄，皆勿问，要于守关无阑入，俟兵力之厚为恢复。城堡有所复，即以畀其人，略法黔国。使其人之精力，全用于辽，得寸则寸，得尺则尺，以干家之智干国，必无遗力。而朝廷特资兵饷，明赏罚，以防跋扈之渐，如周、宋之初，可法也。国家京营兵十万，日添文添武以为兵害，而不少添其饷。营兵上等之饷，不当募兵下等之饷，何能为练？当如募兵之法，列饷为三等，而以递升递降之法，简拔清汰，环城为营。每城建三营，营可八千有奇。建营之法，即以阵法为之。令什什伍伍，在营如阵，在阵如营。升其伉健者为亲军，而老弱拊营，姑任之为老家，如宋初升籍之法。不变常，不动众，而阴夺其势，不忧其徒众而易哗也。其大要在先简营将，无以文吏操之，而清其拜座主之费。尤在总协大臣，挈持纲领，勿循格套，以提掇营将之情神，则京兵可强，募兵可省，而外兵屯聚之祸可销也。永平为陵京重镇，为山海后劲，不可再设巡抚，却不可不设总兵，与山海、蓟镇为铛脚之势，为皇上护此雄关。卢龙、蓟门诸州县，宜略仿各边之法，城各设守将一员，添兵防戍，筑垒于必争之地，使镇戍连接，墩营相望，关西州县，处处设兵，虽为各城防守，其实于东则若以山海之兵分布于各城以为老营，于西则若以京师之兵分布于各城以为突骑，每城择健令及佐贰，团结义民，安插流佣，兵即于本州县招募，器甲粮饷，给以本地钱粮。近畿三百里内，发数万金储米豆为备，备而不用，可平粜以赈民，而官饶其息。一片石而西，戚继光故垒在焉，可按其踪而加修葺。畿南涿、易以及通州，当清理额兵，兼募新兵。抚臣张夙翔议招兵五万，臣谓有一兵当得一兵之实用，无哆口几千几万，不得一兵之用也。天津、北平若京东，皆可屯田，以屯拨辽人，以渠限胡马，以租给军饷，此三便也。臣之所言，非有迂远难行，然惟法乃定，惟断乃成。臣非欲弃老成，奖新进也；又非欲遗道德，尚名法也。天下因循诞谩，姑务偷安，大厦之不支，而苦守门户，要领之不问，而牢护面皮。臣诚不忍见皇上之法，凌夷蛊坏而不可收拾，遂敢冒天下之私忌，以修朝廷之公法。自古法之利国家者大，而奉法之害，其中于身者亦大。若言必逊皇上之心，动必谐众人之意，老成长虑，却顾身名，不为皇上主持。今天下岂少此人，而皇上亦何取于臣哉！当是时，奴警日亟，长安一夕数惊。阁部大臣，瞪目屏足，苟幸旦夕无事。言官如蜩螗沸羹，聚族分部，莫适为公家计。公既以法断自任，乃上章请下熊廷弼于理，与王化贞并谳，以结正朝士之庇护经、抚分左右袒者。请逮给事明时举、御史李达，以惩蜀之招兵致寇者。请诘责募兵监军诸臣，以次究问，以警有位之膜者。公所弹治，或时所誉望，及抗章推荐公者。人或以谓公。公曰：“法者，天下之公也。吾辈先置身于法中，然后可出其身为朝廷明法。若以其仇而入之，亲而出之，毁而伐之，誉而舍之，坏法实自我始，何以信天下？”奏上，诏如公所请，举朝耸然，始知有国法，而侧目怨咨者亦多矣。招兵之议起。勋戚争先奋臂，公请一切停止，曰：“勋臣总京营，坐五府，果能清理，则京营十万众，莫非强兵。舍见在之清理，博虚名之召募，臣不敢信也。”布衣争上书，言结死士，一呼千万人立至。公请一一核之，曰：“王韶、郭京之流，好以大言偾事，恐其为权门之藉托，此辈为神君也。”驸马都尉王，公夫人之侄也，公覆其疏，曰：“廷议尚有参差，本官宜切引避。”其不私亲昵，不辞怨谤，皆此类也。 
