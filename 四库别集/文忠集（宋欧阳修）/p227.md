<!-- { "loadSidebar": true } -->
　　勅汉制给事中日上朝谒平尚书奏事近世所职虽异而其亲近左右为最要宻非得端士不以付焉以尔翰林学士兼龙图阁学士朝散大夫右谏议大夫知制诰充史馆修撰刋修唐书兼判秘阁秘书省上轻车都尉乐安郡开国侯食邑一千三百户赐紫金鱼袋欧阳某性资纯良识用明果直道自奋至忠不回向自禁林尹正京邑摧抑权幸崇奬善良狱讼简稀几至无事方此眷赖以图靖嘉而乃屡形奏封求请便郡朕惟亮正之益不可使逺外而烦剧之任宜有以均劳延登锁闱以备顾问尔其祗服体朕意焉可特授给事中依前知制诰史馆修撰充翰林学士兼龙图阁学士提举在京诸司库务仍旧刋修唐书兼判秘阁秘书省散官勲封赐如故【范镇行】
　　二十五任加防军食实封制词
　　勅王道之最盛者莫如宗庙宗庙之至重者莫如大祫朕祗率旧礼亲执祀事神人以和祖考来格此皆辟公卿士肃雍显相之効也福祉之流朕安敢专翰林学士兼龙图阁学士朝散大夫给事中知制诰充史馆修撰刋修唐书兼判秘阁秘书省兼充羣牧使上轻车都尉乐安郡开国侯食邑一千三百户赐紫金鱼袋欧阳某清识闳议缙绅之表醇文懿行名世之选此所以増朝廷之光参瑚琏之器诗不云乎左右奉璋髦士攸宜夫熈事休成惠泽广被则贤者宜先矣叙升书勲之籍真食加田之赋于以均七庙之庆慰万夫之望其庶几乎可特授依前给事中知制诰史馆修撰充翰林学士兼龙图阁学士加防军食实封二百户散官封赐差遣如故【刘敞行】
　　二十六任转礼部侍郎制词
　　勅古之为国者法后王为其近于已制度文物可观故也唐有天下且三百年明君贤臣相与经营扶持之其盛徳显功美政善谋固已多矣而史官非其人记述失序使兴壊成败之迹晦而不章朕甚恨之故择廷臣笔削旧书勒成一家翰林学士兼龙图阁学士朝散大夫给事中知制诰充史馆修撰刋修唐书兼判秘阁秘书省兼充羣牧使防军乐安郡开国侯食邑一千三百户食实封二百户赐紫金鱼袋欧阳某端明殿学士兼翰林侍读学士龙图阁学士朝请大夫守尚书吏部侍郎充集贤殿修撰知郑州上柱国常山郡开国公食邑二千三百户食实封六百户赐紫金鱼袋宋祁创立统纪裁成大体朝散大夫尚书礼部郎中知制诰充集贤殿修撰纠察在京刑狱兼权判尚书工部充宗正寺修玉牒官骑都尉髙平县开国男食邑三百户赐紫金鱼袋范镇朝奉郎守尚书刑部郎中知制诰同勾当三班院上轻车都尉赐紫金鱼袋王畴三司度支判官朝奉郎太常博士充集贤校理编修唐书官上骑都尉赐绯鱼袋宋敏求防罗遗逸厥恊异同凡十有七年大典乃立闳富精覈度越诸子矣皆讐有功朕将据古鉴今以立时治为朕得法其劳不可忘也皆迁秩一等布其书天下使学者咸覩焉修可特授守尚书礼部侍郎依前知制诰史馆修撰充翰林学士散官差遣勲封食实封赐如故祁可特授守尚书左丞依前集贤殿修撰充端明殿学士兼翰林侍读学士龙图阁学士散官差遣勲封食实封赐如故仍放朝谢镇可特授尚书吏部郎中依前知制诰充集贤殿修撰散官差遣勲封赐如故畴可特授守尚书右司郎中依前知制诰散官勲赐差遣如故敏求可特授尚书工部员外郎依前集贤校理充三司度支判官散官勲赐如故【刘敞行】
　　二十七任兼侍读学士制词
　　勅夫尧舜称治之至莫重于稽古葢顺考前绎以施有政故其圣功大烈后世无以逾焉朕希风于既徃求理于当世留神典册用资聪明务延道徳之老以为劝讲之益进读左右尤任贤硕翰林学士兼龙图阁学士朝散大夫守尚书礼部侍郎知制诰充史馆修撰判秘阁秘书省兼充羣牧使防军乐安郡开国侯食邑一千三百户食实封二百户赐紫金鱼袋欧阳某素履夷直懐负忠亮雄词奥学髙视前哲谠议精识推为国器方且擢处禁近以襄大猷登预经阁庶几自辅夫维善言古必验于今援史传经尔其无让可特授依前守尚书礼部侍郎知制诰史馆修撰充翰林学士兼侍读学士散官差遣勲封食实封赐如故【王畴行】
　　二十八任拜枢宻副使制词
　　勅夫诗美吉甫以有文武故贤特之士无施不可朕惟天下之重兵本之寄委于廊庙之臣责其讲画之用则待遇之意付畀之际敢不慎乎苟非材英岂易图任翰林学士兼侍读学士朝散大夫守尚书礼部侍郎知制诰充史馆修撰防军乐安郡开国侯食邑一千三百户食实封二百户赐紫金鱼袋欧阳某学通古今之宜性符履道之直议论明正懐负髙爽久居禁近之从屡更中外之事选所践试悉着声实今枢筦之地筹胜是经擢贰大猷适竚休绩惟公忠可以成务惟寅亮可以就功徃其慎哉无废朕命可特授依前守尚书礼部侍郎充枢宻副使加食邑五百户食实封二百户散官勲赐如故【王畴行】
　　二十九任参知政事制词
　　勅夫万务之理命令之出谋谟于堂上风行于天下使来者可观而舆言无讥者非吾二三相辅乎本兵之所号为枢机布政之方实系原抵更践大府参持衡柄向匪全徳畴副毗倚枢宻副使朝散大夫守尚书礼部侍郎防军乐安郡开国侯食邑一千八百户食实封四百户赐紫金鱼袋欧阳某识鉴明逺才猷通劭议论贯前儒之学文章擅独步之名徧歴清华迭居中外自居重任已试异能忠言不私直道无屈是用易地且俾迁官让节逾髙诚心可谅若夫礼乐未具制度未立基业未固赋用未节昔人有作后世奚艰俾我有宋之治如三代盛时者亦惟吾相辅而已力行王道今也其时无谓吾不能行其同心以济勉之哉可特授依前守尚书礼部侍郎参知政事进封开国公加食邑五百户食实封二百户散官勲赐如故【张懐行】
　　三十任加柱国制词
　　勅合宫大飨明灵居歆嘏告神厘防所劳矣一二相事之老宜均乃休朝散大夫守尚书礼部侍郎参知政事防军乐安郡开国公食邑二千三百户食实封六百户赐紫金鱼袋欧阳某文章瑞时议辨华国进陪大政时欲倚平防资濶仪賛成孝志彻俎而命宜先近班功号崇阶副之勲等往膺异数是惟典常可特授正奉大夫依前尚书礼部侍郎参知政事加柱国仍赐推忠佐理功臣封食实封赐如故【张懐行】
　　三十一任进阶金紫加食邑制词
　　勅朕受命先帝付畀大宝始初践阼居士民之上与二三臣辅讲求天下之理恩意之及宜先老成推忠佐理功臣正奉大夫尚书礼部侍郎参知政事柱国乐安郡开国公食邑二千三百户食实封六百户赐紫金鱼袋欧阳某气清神深学足以饰经治推忠佐理功臣正奉大夫尚书礼部侍郎参知政事柱国天水郡开国公食邑二千五百户食实封六百户赐紫金鱼袋赵槩性和识逺言足以济成谋皆梓良材庙堂重器久弼亮于大本方倚平于至公尚书地官机政所出徃践厥服思所以致君尧舜之任无俾专美于前人朕所望焉修可特授金紫光禄大夫行尚书户部侍郎依前参知政事加食邑五百户食实封二百户仍赐推忠恊谋佐理功臣勲封如故槩可特授金紫光禄大夫行尚书户部侍郎依前参知政事加食邑五百户食实封二百户仍赐推忠恊谋佐理功臣勲封如故【张懐行】
　　三十二任转吏部侍郎制词
　　勅先皇帝遗大投艰于朕躬俾守宗庙期年于兹惟是一二政事之臣辅朕不逮以底于治嘉乃劳止是用畴庸推忠恊谋佐理功臣金紫光禄大失行尚书户部侍郎参知政事柱国乐安郡开国公食邑二千八百户食实封八百户欧阳某精识昭于古今髙明起于日月文之以礼乐济之以公忠顷在先朝预闻大政逮予嗣训之始繄尔定防之先属哀毁之过差感疾疹之甚戾繄祷备至气体讫康苟非与在之良曷见仰成之懿宜峻天台之秩庸昭国栋之隆褒徳懋功于是乎在尔其夙夜茂勉左右弼谐用乂我王家尔亦有无穷之闻岂不休哉可特授行尚书吏部侍郎依前参知政事功臣散官勲封食实封如故【宋敏求行】
　　三十三任进阶光禄加上柱国制词
　　勅朕荐鬯清庙懐祖宗之威神升烟紫坛致天地之明察灵心顾享熈事休成临端闱而肆霈中区奉徽号而推尊父母眷言赋政之重宜首均厘之隆推忠恊谋佐理功臣金紫光禄大夫行尚书吏部侍郎参知政事柱国乐安郡开国公食邑二千八百户食实封八百户欧阳某道合诚明学穷元本被遇仁考休禁涂以经纬之文施于典册以直亮之节显于岩廊荐更四近之聨深畅万机之防邦禋肇诣朝务益繁备公衮之华章承祭除之盛礼乃顺神福以甄尔劳进文散之崇阶衍采田之多邑仍推勲级庸异弼臣顾褒嘉而载优当图报而母废我有明命其懋承之可特授光禄大夫依前行尚书吏部侍郎参知政事加上柱国食邑五百户功臣封食实封如故【宋敏求行】
　　三十四任转尚书左丞制词
　　勅在昔成王有审训以属于大卿惟我先帝命冲人实托于四辅眷言莅阼之始宜首懋官之恩推忠恊谋佐理功臣光禄大夫行尚书吏部侍郎参知政事上柱国乐安郡开国公食邑三千三百户食实封八百户欧阳某鲠亮发中诚明暴外文蔚典谟之体学通治乱之原弼翼两朝燮熈万务肆朕纂服载深仰成爰升肃于台机示畴庸于台佐衍封増干赐号进阶祗式旧章并推异数噫荷祖宗之垂佑既嗣无疆之休赖臣邻而协恭方求小毖之助益宣贤业茂对宠徽可特授特进行尚书左丞依前参知政事加食邑五百户食实封二百户仍赐推忠协谋同徳佐理功臣勲封如故【宋敏求行】
　　三十五任公因言求去除观文殿知亳州制词
　　勅朕惟国之大臣毗倚于内犹同体之股肱凌云之羽翼莫之重也至于辞隆自洁则必徇其雅志而尊显之盖所以均其劳逸也方朕守文之初而一徳旧老以病自乞章数上矣其可留以佐我而崇进退之节乎推忠恊谋同徳佐理功臣特进行尚书左丞参知政事上柱国乐安郡开国公食邑三千八百户食实封一千户欧阳某学通本元邦之谠直名重当世士林师法繇枢宻之柄任賛廊庙之全谟两受仍几之托益坚事上之诚践更三朝出入八载需头沥恳守麾是蕲虽诏批不可而其请愈确是用进职书殿増秩秋官授符于价藩分忧于阃寄褒渥备矣书不云乎虽尔身在外乃心罔不在王室勉勤所报讵假予训可特授行刑部尚书充观文殿学士知亳州军州事兼管内河堤劝农使及管勾开治沟洫河道事仍改赐推诚保徳崇仁翊戴功臣散官勲封食实封如故【夏卿行】
　　三十六任转兵部尚书知青州制词
　　勅朕惟北海九州之古郡而东人之都也近世两府出入为均逸之地非耆徳峻望不为倚毗推诚保徳崇仁翊戴功臣观文殿学士特进刑部尚书知亳州上柱国乐安郡开国公食邑三千八百户食实封一千户欧阳某以文学自进以器能自任早领枢务旋参大政奏封屡上诚请益坚俾守藩方已逾嵗律乃进夏官之秩徃临海岱之区一道兵农恵绥是赖肃予近服无假训言可特授行兵部尚书依前充观文殿学士知青州军州事兼管内劝农使充京东东路安抚使功臣散官勲封食实封如故仍放谢辞【李大临行】
　　三十七任郊祀恩加食邑制词
