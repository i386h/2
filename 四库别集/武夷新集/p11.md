<!-- { "loadSidebar": true } -->
　　景德元年冬天子廵狩澶渊驻跸河上始议和戎之利慎柬使乎之才乃诏西京左藏库使奨州刺史陇西李公继昌奉将信币克成盟好复命行在不逾浃旬奏事宸居沃心称防时黄屋值流虹之庆帷宫举称觞之典执玉万国涂山无后至之刑舞羽两阶灵台有偃兵之议纯嘏之锡上帝是赉富夀之祝率土攸同公因顿首上言以上党旧邦卜居累世有环堵之室乃先人之庐而自叅表着扵内朝占名数扵京邑乔木犹在髙台未倾愿为仁祠以施开士増饰轮奂肃奉防修庶以众善之因仰助无疆之算上览奏嘉叹即命俞之申锡玺书旌以懿号曰承天禅院从其志也夫箕裘善继前典攸称桑梓致恭先民所重虽知乐之至不忘所生而似续之贤由扵肯搆矧壶闗之壤上应昴毕羊头之阨北当燕赵国俗尚武人气多豪控山东列郡之冲乃天下劲兵之处悲歌慷慨寖以成风土厚水深居之不疾而公之先正兹焉挺生蕴翁归文武之才茂荀息忠贞之力始仕周室殆扵皇朝功济生民道合明主厯计相之剧任处宣猷之上列乃至正位机宻允辅大政当太祖皇帝夙兴夜寐经营四方料敌伐谋指踪千里前席借筯允集大勲持建莭牙出临巨屏功成身退髙朗令终惟公经德体仁象贤济美职在清禁爵为通侯门防鼎铭昭阀阅之盛朱轓佩玉显车服之贵誓师边徼威肃巴賨作牧藩垣政成海岱单介使虏通玉帛之驩三接承顔居心膂之任万乗亲倚羣公倾慕葢所谓人伦之佳士帝右之信臣者也先是公之载诞亦在旧居指树尚存藏镮可验尝蒸奉祠履霜露而长懐井臼思归顾枌榆而永感然而髙扉纳驷奕叶珥貂爽垲不迁亲隣素择襃成徙籍盖出主防杨仆移闗敢罹特议且深信内典勤修白业念旻天之罔极报德无阶繄觉海之大雄归心有素恭承明诏肇开浄土栋宇之制侔七寳之庄严苾蒭之徒极四事之供养匠石殚巧天龙荐祥金碧彩扵晨曦钟梵交音于空界问安之寝聿为道场学礼之庭更张法席足以滋殖德本发挥善利香象负重广集弥天之流水鸟谈空更同极乐之国福祉之盛岂可量哉昔者南朝诸公多施宅而为寺西域长者竞舍财以供僧简策相传风流未逺贝多所记报应非虚订公之为斯一致耳曩者太尉先生居显位受厚禄宠锡蕃庶私帑充牣奉身甚约事佛尤谨生平饭僧七十万造千佛像修绀殿以严寳刹饰琅函以秘金文又以方牍摹印金刚上生等经施扵四众山门禅苑多所缮完什器道具率用营置深逹实相不滞根尘尽此报身当得解脱君子谓李公诒谋锡羡源深流长福履所绥凡情叵测何止积善余庆啓八世之莫京定须当来下生首三防而受记父作子述不其韪与予职在右曹心师西竺辱公之请至于再三僶俛挥毫以谨嵗月而已时景德二年嵗次乙已四月八日记
　　建安郡斋三亭记
　　夫好尚非一仁智有山水之殊居处异宜髙广致隂阳之沴故书称肯搆诗咏斯干列国之礼贤渠渠夏屋先圣之谈道申申燕居矧乃专城按部之崇观风布政之隙经始不日无土木胜人之讥退食自公有宴饮合欢之所斯固君子之作事良牧之用心者巳建安大邦保界闽粤绵地八百里生齿十万室赋兴维错民俗豪举国朝肇建戎阃必作镇以壮王乃眷县道亦精择扵健令即良二千石之寄从可知矣渤海髙君由曲台绵蕝之任领兹郡山泽之征就降玺书委之符竹而君正身以律下清心而治烦释其磐牙陈之艺极讼既息矣徽纒弃置于圜扉化之行焉诵流闻扵乡校豪猾屏气逋亡悉归頥指而诸曹承风坐啸而一郡无事君且念居室先后之训着扵礼经台榭髙明之説存诸时令蓬壶溟渤形诗人之歌咏观阁池沼播名卿之序引扵是周爰公舎眷求遗址方塘白水皎鍳澂明虚榭危檐摧頺圯毁即命匠石授以楷模曽未旬时汔终力役审曲面势防为三亭反宇飞甍瞰兹一水俯北岸曰勤公仍其旧也其西曰旭景其南曰澄鲜皆缭以脩廊状翚飞之制巍然层搆侔鼇负之雄池之东累土积石为千岩万壑之态亭之南筑堋设次习六钧七札之事毎棠郊聴讼有憇茇之勤铃閤思政乗鞅掌之暇狱既决矣隐悼伏念以无寃吏且休矣栖迟偃仰而多适君必巾褠自便屣履以登送目泬寥养浩然之气披襟轩槛当快哉之风固已遣仲举之鄙恡生防庄之虚白至若輶轩一介有于役之劳盛府初筵有从事之乐郊劳饯饮之外爰洽扵宴私羽书幕画之余率多扵暇豫君必殽核维旅履舄交错裁雕章扵寸烛豆泣釡中奏妙曲于繁鱼跃波际固巳展春秋地主之礼尽賔客杯酒之欢其余即咏叹发扵如仁尸祝宗乎全德去如始至嘉叔孙之能贤岿然独存期灵光而为比经搆之防岂徒然哉某占数乐郊名叅户版滥官近署迹系君门少防下泽之车空深懐土正平爵里之刺不获望尘恭佩髙风钦闻新政而况圗绘胜槩覼缕尺题金玉其音日月以冀幸叨史氏之职愿纪舆人之诵才少思轧亦不敢辞进牍含毫用谨嵗月而巳时景德三年嵗次丙午八月一日记
　　邠州灵应公庙记【奉勑撰】
　　夫有天下者徧祭扵百神载祀典者非止扵一族故成周之盛咸秩无文春秋所记并走羣望秦并六国祠官之领实繁汉继三代有司之传弥广是知出云见怪不必主扵山川捍患御灾固悉存扵尸祝牲玉有等庙貌斯严斋肃吉蠲荐之以馨德聪明正直降之以嘉生然后百工允厘纳民扵轨物三时不害跻俗扵仁夀兹盛德之事也非圣人孰能隆之哉咸秦之区上直鹑首山河四塞幅贠千里雍州爽垲泰畤神明之隩豳土深厚公刘王业所基列地百城提封万井崇墉濬洫制拟通都北户连甍俗成乐国有神保顺公者斯土之灵祗也幽赞无方休徴叵测血食制位巧厯不记其年公衮锡封良史颇逸其事嵗月増逝修奉弥勤神光烛坛野雉皆雊回风翼驾青虬载翔诚既感而必通灵虽乆而靡歇郡或致祷爰昭报而格思民苟不防乃凭怒而伸儆繇是爱之若邵伯之树畏之如共工之台天或降灾克销愆伏之咎人斯搆厉能弭扎瘥之殃百祥荐臻一境是頼盖社稷均享同防之宗亢仓歌舞致诚比沅湘之祠太一神道设教是之谓乎而必葺以来为日斯乆缭垣有复隍之惧崇搆几栋桡之防守臣上言俞防遄降经始以度费因时而僝工取大壮之新规贲集灵之旧址成之不日升闻于天特赐号曰灵应公昭神贶也且有明命属扵下臣聿徴鄙词以志休烈恭惟驭神以祀者邦国之大事为民祈福者天子之深意有虞望秩璿衡齐政而靡愆姬文懐柔寳卜载而弥永祚德储祉岂诬也哉谨述謏闻慙扵漏略时景德三年月日记


　　武夷新集巻六
　　钦定四库全书
　　武夷新集巻七　　　　　　宋　杨亿　撰序【十七首】
　　温州聂从事云堂集序
　　云堂集者永嘉从事聂君茂元试吏栝苍日所赋诗也君雍熙三年举进士防名乙科由一命随牒兹郡属仍嵗大稔比户小康赋舆先期狱讼滋少盘牙悉解郡閤鲜簿领之勤爟火不惊幕府无书檄之事婉画勿用善政已成飘飘然其于游刃固有余地矣扵是占胜选竒寻幽览古名山福地必命驾以游美景良辰乃登髙而赋精骛八极智周万象触类有得少选成章信所谓造次颠沛必扵是者也其或心将化驰意与境防闻箫韶者不知肉味逃虚空者蔑闻人声追鸿蒙而与游抟扶揺而上击其探赜也若求珠扵赤水索金简扵丹台其得隽也如纵涸鲋于西江骋归鸿扵碣石故再嵗之内所赋凡二百篇东瓯山水之清丽缙云謡俗之朴古佛刹祠之标槩讼庭官舎之形胜见于题咏之什矣一郡人物之选一时寮佐之盛林谷髙蹈之士呉楚薄游之贤备扵赠答之作矣名邦风物之美通人吏隠之适齐甿富夀之乐居上神明之化形于唱和之篇矣若乃国风之作骚人之辞风刺之所生忧思之所积犹防决川泄流荡而忘返急柱促掩抑而不平今观聂君之诗恬愉优柔无有怨谤吟咏情性宣导王泽其所谓越风骚而追二雅若西汉中和乐职之作者乎君素工扵诗及载笔从军又得兹壤前后左右陟降俯仰皆青山白云茂林修竹嗜欲之物旦暮在前矧又旁睨石门谢公逰厯之所却瞻东阳隠侯赋咏之地精爽未冺风流尚存冝乎聂君之扵诗弥所感发岂二子之风期脗合潜有佽助欤而此都之灵粹閟蓄将有散越欤不然何其得之多也去年予假守是邦今年通理虞曹外郎常公将命赋民盐扵隣郡既饮至且逹聂君之命以集为贶而序是求雅意甚勤饰让非礼聊叙梗槩以塞其请若夫咏歌嗟叹之不足识者开巻而尽见也岂仆倦谈者所能一二乎
　　送进士陈在中序
　　昔孔子五十而读易以至韦编三絶然后知天命之终始自卫反鲁删诗定书乐正雅颂各得其所六籍既立百王由是取法焉葢夫易者世厯三古人更三圣逹性命之际通神明之德探索隠钩深致逺故曰易不可见即乾坤之道几乎息矣若乃春秋诗书礼乐犹五行之更用事而易为之原古者十有五而志于学既耕且养三年而通一艺三十而五经立也至于学易必俟夫四五十岂非心志未定不可以叅隂阳之变渉猎未博不可以覩圣哲之奥至有唇腐齿落块然面墙其或沿波讨源翦焉先觉黜章句异端之説研彖象极深之防不俟知命之嵗不求一巻之师天人之占鬼神之变消息盈虚之理吉防悔吝之徴自明而诚若指诸掌非夫禀人伦之上智得天下之至精其孰能与扵此乎颍川陈君世家瓯闽寝处坟索少好易象洞逹其要尝慷慨发愤以学者传授失其宗本去圣逾逺亡羊多岐大惧夫羲文之微言将坠于地乃铺衍遗意发挥成文作赋六十四篇篇演一卦之义前年从赋南安郡薄逰上都扣门造予以赋为防予一见而甚骇之也深者厉之坚者钻之髙者跂而望之幽者俯而探之汗漫无际者凌厉以求之窈无状者罔象以索之隠几弥旬怳然有得或谈扵台阁僚友或语扵场屋流軰闻善如响争取以观扵是陈君之名一旦籍甚所谓易赋者亦盛行扵时既观艺泽宫不利攸往葢聿来下国勦无先容新覊之足争据扵要津寒谷之苗不沾扵暖律非战之罪也其势使然乎退归旧庐髙卧环堵今年予典郡瓯越命驾爰来乗桴浮海冒风涛之险杖策徒歩越岭峤之阻将以生平素业伸扵巳知若予之孤陋迂濶何足以当之哉陈君其亟随乡书便卜西笑有司方选擢寒隽牢笼英杰以副万乘虚左侧席之意君博综文史详练经术词彩奋发学植坚深取片玉扵昆岗之巅彯华缨扵文石之陛可以俯拾未足为难矧乃行有余力深穷系象天子方复三代之制开庠序聚生徒选经明行修之士列扵学官以教胄子如君醇儒当中兹选仆谓君明圣人之道将有以及于生民扬于王庭冝取显位一博士之任岂足为君辱哉勉哉西逰努力加饭
　　送觐道人归故诗序
