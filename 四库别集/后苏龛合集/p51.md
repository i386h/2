<!-- { "loadSidebar": true } -->
　　君讳兆璜，字渭卿，号竹溪。先世由泉渡台，以商业起家于新竹。曾王父宇，清赠文林郎。王父延珪，邑庠生，旌表孝友。考时霖，附贡生，候选知州、布政司经历。有子七，君其叔子也。幼聪颖，读书经眼不忘，业师郑孝廉维藩见而器之。光绪丁丑，受知于学使者新建夏公，入邑庠。旋食廪饩，补辛卯科恩生。君与里中名下士游，以文字相切劘，其妹夫陈纫石贡士，尤杰出，君亦如骖之勒。纫石春秋两闱，辄战捷；君乃六举省试，荐而不售者再，由是绝意场屋。割台事起，遂挈家内渡归泉。入都，援例纳粟得主事，签分吏部。洊历学部总务司郎中，记名简放道，加三品衔，赏戴花翎。勤慎任职，枢轴以干练目之，论者谓君骎骎可大用矣。亡何，国步鼎革，大总统项城袁公极意延揽；君已志在丘樊，回首觚棱，义不忘故。晚归竹邑，小隐农圃间，暇辄艺菊自课，时邀吟侣击钵飞觞，或翛然与樵牧翁孺相为笑乐。见之者，不知其为台省旧郎官也。

　　君有端木之智，长于货殖，以故归隐而家道愈丰，里中善举，胥赖以济，嘘枯拯涸，有睦渊任恤之风。论者又谓君不施之国而施之家，经画亦于是见焉。予里居日，未获为君总角交。中岁以还。彼此仕隐之迹，又往往人事舛啎，以出入后先相左为怅；其间鲤城小聚者，无过数阅月耳。文酒之驩，既不可得，而海田沧桑之感，宫室禾黍之思，伤心人同此怀抱！六形无干净土，君乃先首丘，鹭屿寓公，悼君适以自悼也。

　　君以辛酉年八月八日，终于新竹里第。距生之初，实维咸丰乙卯年八月十又五日，春秋六十又七。所著有「砚香斋诗集」，未梓。配朱淑人，继配陈淑人，妾赵氏。子三：云梯、云钦、云中，均朱出；云中前卒。孙四：作鉴、作涵，云钦出，作衡、作赞，云中出。孙女六：长字李，余均未字。

　　将以壬戌年五月十又六日，葬君于金山之麓。穴用形家■〈氵尘〉，首艮趾坤，兼□□，分金□□□□。其友施士洁为之志而系以铭曰：洪范五福，贵不与焉；谋之者人，成之者天，晚福如君，亦几乎全。十儒九寒，自昔已然；穷而后工，乃以诗传。君则异是，祖砚为田，父作子述，代有象贤。嗟今世宙，陵谷几迁，衣冠涂炭，仕宦腥膻！急流勇退，老作顽仙，白头真乐，不负林泉。考终攸好，佳宅牛眠。我为君铭，表此新阡。

　　又六祭文

　　呜呼！古而无死，爽鸠乐也何如人？人之云亡，瞻乌不知谁止。橘踰化枳，叶落归根，此宾萌所以托社燕之吟，宿草所以正邱狐之首也。

　　又六明经，挺秀岑江，衍祥渠阁，巷着乌衣望族，田生蓝玉佳儿。当夫西席侍亲，南台作客，凤毛克肖，初听雏凤一声；驹齿未齐，已卜家驹千里。论著谓积善余庆，明德达人，此于李之衮陶之通子焉。

　　辛卯之岁，东渡台阳，秉遗训于鲤庭，梓桥济美；播盛名于鲲岛，芳藻搴香。以博士弟子之员，为先生大人所器，是则飞黄俊物，固自绝尘；惨绿少年，非无奇遇。鹏背之云程远到，鸢肩之火色上腾。而乃舞鹤向人，■〈毛蒙〉■〈毛童〉坐上，攀蟾厄我，毷氉场中，将烧尾以何时，竟眉之无地！向使南山快捷方式，足迹先趋，西蜀赀郎，头衔自炫，策褭蹄而得意，涂■〈虫则〉血以生辉；又何至碌碌头巾，儒嘲一孔，便便腹笥，师笑五经，伧荒之故纸空钻，措大之冷毡独拥，不已傎乎！幸而残檠回光，枯棋活着，习鸱夷治生术，略洗酸寒；读龙门平准书，何嫌货殖。虽长安下第，天靳刘黄；而阳翟居奇，人夸吕览。用是担簦古榕之郡，树帜端木之门，效法陶朱起家儒素。或者味回都蔗，至尾而甘，手种灵檀，从心所欲欤？

　　岂知黄粱熟后，仅托仙游，丹穴封时，辄遭鬼妒，信伯龙之有命，感妖鵩之为灾，二竖膏育，纵参苓其何补？一身骯脏，终萍梗以无归。云端之白鹤相迎，海角之青青蝇作吊，吁可慨已，谓之何哉！所恨赍志未酬，修文太早，具桑研之智计，定负强年；埋兰玉之殊姿，竟成大暮！

　　嗟乎！拊琴叹逝，剪纸招魂。灵如有知，鉴白马素车之一恸；君应不朽，奠玉鱼金碗以千秋。呜呼哀哉，尚享！

　　清封正一品夫人陈府刘夫人挽词

　　岁甲寅孟春月，陈方伯之夫人刘，考终于香江峤邸。距其生年甲寅，盖已六十又一矣。饰终盛典，人世哀荣，里■〈尚阝〉姻连，异声同叹。窃维桓少君之俪子都，史册称为不骄；韩夫人之辅巨源，宾僚服其有度。即今概古，吾无间然。

　　夫人以彭城鼎阀，为颍川壶范。针神机绝、耳耳偏佳，紫石银鱼、颀颀独秃。当夫待年子舍，肄礼公宫，匪特道韫才华，穆清风而咏絮；季章和悦，霁春月以吟梅。固已静女其姝，善心为窈，有不佩陈椒之藻颂、饮鲍茗之香名者乎？

　　盛鬋及笄，于归方伯。维时南宫年少，中秘宫清，君子好逑，朱陈联其眷属；嘉耦曰配，樊刘媲之神仙。蔚然德门，遘此祥女，既姑嫜之逮事，复娣姒之相庄。方伯内顾无忧，壮行克遂，于是泛七鲲之棹，入五羊之城，俶筦厘纲，载膺郡绶，衣未离夫惨绿，辔已骋乎飞黄。夫人迓到鱼轩，阈内设窥宾之宴；行陪骢毂，灯前添判牍之香。洎乎周历外台，综权司度，靡不牛衣相勖，成峻节于仲卿；鸿案如宾，踵贤于德曜。矧当洊陈臬事，兼主文衡，犹复虀臼受辛，作持门之健者；簿书旁午，严在御之礼宗。论者谓陶誉子之官昌其家，实僖负羁之妻相其夫也。

　　乃者岛居林下，卢翁既号多田；池劫灰余，甄婢仍呼如愿。家人占其无遂，姜女咏其有斋。假令赓燕喜之章，笄珈偕老；诵鸡鸣之什，翟茀以朝。则班史千秋，长焕明媊之色；箕畴五福，宁沈宝婺之光？何图华屋山邱，桑田沧海，瞻乌不知谁止，爽鸠之乐若何？差幸花甲已周，梓乡可杖，白首有鼓盆之叟，青年有跨灶之儿，足以含瞑夜台，慰情泉壤。

　　嗟乎！赤城在望，空填海上之禽！芗水云遥，谁吊天涯之鹤？请书哀墨，用质灵■〈门外仑内〉。

　　寄祭许尤白文棉兰日里

　　某年某月某日，七鲲逸民某，以泪和墨，为文遥祭同学许子崖岸之灵曰：呜呼吁嚱！予之生，与君同甲子矣；君之居，与予同乡里矣。世幻道圮，君行万里，君客日里，君今死矣！然予之生，不如君之死也；微特予生不如君死，即君之生，抑不如君之死！君之死有蟫窟在，是曰知己。况所居停，殷其足恃，赗君以道义之金，宅君以干净之土，酹君以馨洁之旨。

　　呜呼！孟尝门客，吊珠履矣！素车白马，不知凡几矣！徒令后之人，不以天醉陆沈为可哀，而转以浮海居夷为可善也，呜呼哀哉！

　　司训立轩庐公家传

　　自予先王父侨籍七鲲，与卢氏衡宇比者，盖三世矣。立轩司训公，敦品绩学，予亡室黄恭人，儿时实受业焉。公之犹子棐堂孝廉，复与予同乙亥榜。里人相谓，殆犹太邱之于高阳也。乙未割台祸起，予与公避地鹭门，忽忽十余年间，而公溘逝。然公有孙，曰文启、曰心启者，以漳郡试，列前茅，冠童军，同入龙溪邑庠，其时公犹及见。嗟乎，楹书祖砚，手泽廑存，是则可悲而又可幸者耳！今春文启手公遗诗一册，踵门乞为公传。予纵不文，其曷敢辞？

　　公讳振基，字立轩，晚自号「四白山人」，台湾县学岁贡生，部选宁德县学训导。性至孝，里居授徒，以母在，不远游；即大比之年，亦从不一赴省试，始终澹于仕进，有古隐君之风。少孤，家贫自力。年二十，入邑庠，旋食廪饩，岁科试辄优等。督学徐公宗干，目为端人正士。以故从游者众，一时掇巍科、翔文苑者，指不胜搂。

　　公治家以俭，训子以严；而于诸弟妹及子姓辈，则以和以慈。年五十有四，寿母考终，犹复哀毁骨立，毕生孺慕。内行之笃，非人所及。在台诸有司，闻其风者，咸礼重之。侨鹭以后，日惟■〈度攵〉门课诸孙，未尝向当路投一刺。鹪栖蛛隐，抱道以终，年七十有六。

　　公有子二人：长宗煌，云林县学训导，先公卒。次宗炘，邑庠生。公雅有撰述，燹后荡然；今存者，「四白山人吟稿」十卷中，所余不过数十首而已。公自舞勺之年，雅慕宋学，日仿宋儒语录，兼寓年谱例意，凡所经历，七十余年中，日用饮食之，微洎乎家国政事之大，罔弗笔之于书。是书若在，其有关于人心世道者，必非鲜鲜；遭时不幸，佚于兵燹，惜哉！前中书舍人施士洁曰：公其有道而无愧色者与！闻之里中父老，谓公少咯血几殆，不事医药，家有「逸公茗壶」，日坐书斋中，手烹壶茗，玩而味之，如是者有年，所患驯至平复。中岁后，遂臻强固。非古所称养心寡欲者，孰克当此？

　　公尝自负有人伦鉴，予年十有四，即受公知，出而应郡邑试，辄冠曹偶。时公为爱女相攸，意将属予。旋以先大夫弃养，中辍。女归陈大令楷，亦邑中名下士也。予今白香，感怀知己，尤不禁马策西州之恸云！  
　 
附录

　　石兰山馆遗文选录

　　我们接受了黄典权先生供给的施士洁着「后苏龛合集」后，不久又收到黄氏续寄施琼芳着「石兰山馆遗稿」二十二卷。按施琼芳（一八一五～六八）为士洁之父，初名龙文，字「石兰山馆遗稿」二十二卷。按施琼芳（一八一五～六八）为士洁之父，初名龙文，字见田（一字昭德，又字星阶），号珠垣。登道光乙巳（一八四五）恩科进士，久滞京曹。寻任海东书院山长，以引掖后进为己任。所著「石兰山馆遗稿」，计分文钞二卷、骈体四卷、诗钞十卷、补余诗钞二卷、试帖四卷。兹选其有关台湾史事的遗文六篇附刊于此，俾供征献之用。至其全稿，已另在「台南文化」排版问世云。

　　所选六篇遗文，目次如下：

　　台郡加广学额中额志略

　　重修台湾道署记（代）

　　为台湾故道宪洪公毓琛请祀名宦禀末结语（甲子年）

　　为台湾故道宪孔公昭慈请谥请专祠禀末结语（甲子年）

　　为台郡论绅公同为吴道宪大廷留任禀

　　祭洪润堂观察文

　　编者识。

　　台郡加广学额中额志略

