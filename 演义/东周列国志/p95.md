<!-- { "loadSidebar": true } -->
　　周是时十四岁矣，生得聪颖绝人，志略出众。见荀来迎，问其备细，即日辞了单襄公，同荀归晋。行到地名清原，栾书、荀偃、士匄、韩厥一班卿大夫，齐集迎接。孙周开言曰：“寡人羁旅他邦，且不指望还乡，岂望为君乎？但所贵为君者，以命令所自出也！若以名奉之，而不遵其令，不如无君矣！卿等肯用寡人之命，只在今日，如其不然，听卿等更事他人，孤不能拥空名于上，为州蒲之续也！"栾书等俱战栗再拜曰：”群臣愿得贤君而事，敢不从命！"既退，栾书谓诸臣曰：“新君非旧比也，当以小心事之！"孙周进了绛城，朝于太庙，嗣晋侯之位，是为悼公。即位之次日，即面责夷羊五，清沸魋等逢君于恶之罪，命左右推出朝门斩之，其族俱逐出境外。又将厉公之死，坐罪程滑，磔之于市。吓得栾书终夜不寐，次日，即告老致政，荐韩厥以自代。未几，惊忧成疾而卒。悼公素闻韩厥之贤，拜为中军元帅，以代栾书之位。
　　韩厥托言谢恩，私奏于悼公曰：“臣等皆赖先世之功，得侍君左右。然先世之功，无有大于赵氏者：衰佐文公，盾佐襄公，俱能输忠竭悃，取威定伯。不幸灵公失政，宠信奸臣屠岸贾，谋杀赵盾，出奔仅免。灵公遭兵变，被弑于桃园，景公嗣立，复宠屠岸贾，岸贾欺赵盾已死，假称赵氏弑逆，追治其罪，灭绝赵宗，臣民愤怨，至今不平。天幸赵氏有遣孤赵武尚在，主公今日赏功罚罪，大修晋政，既已正夷羊五等之罚，岂可不追录赵氏之功乎？”
　　悼公曰：“此事寡人亦闻先人言之，今赵氏何在？"韩厥对曰：”当时岸贾索赵氏孤儿甚急，赵之门客曰公孙杵臼、程婴，杵臼假抱遗孤，甘就诛戮，以脱赵武；程婴将武藏匿于盂山，今十五年矣！"悼公曰：“卿可为寡人召之！"韩厥奏曰：”岸贾尚在朝中，主公必须秘密其事！"悼公曰：“寡人知之矣！"韩厥辞出宫门，亲自驾车，往迎赵武于盂山。程婴为御，当初从故绛城而出，今日从新绛城而入，城郭俱非，感伤不已。韩厥引赵武入内宫，朝见悼公，悼公匿于宫中，诈称有疾。
　　明日，韩厥率百官入宫问安，屠岸贾亦在。悼公曰：“卿等知寡人之疾乎，只为功劳簿上有一件事不明，以此心中不快耳！"诸大夫叩首问曰：”不知功劳簿上那一件不明？"悼公曰：“赵衰、赵盾，两世立功于国家，安忍绝其宗祀？"众人齐声应曰：”赵氏灭族，已在十五年前，今主公虽追念其功，无人可立。“
　　悼公即呼赵武出来，遍拜诸将。诸将曰：“此位小郎君何人？"韩厥曰：”此所谓孤儿赵武也。向所诛赵孤，乃门客程婴之子耳！“屠岸贾此时魂不附体，如痴醉一般，拜伏于地上，不能措一词。悼公曰：”此事皆岸贾所为，今日不族岸贾，何以慰赵氏冤魂于地下？"叱左右："将岸贾绑出斩首！“即命韩厥同赵武，领兵围屠岸贾之宅，无少长皆杀之。赵武请岸贾之首，祭于赵朔之墓。国人无不称快。
　　潜渊咏史诗曰：
　　
　　
　　
　　岸贾当时灭赵氏，今朝赵氏灭屠家。
　　只争十五年前后，怨怨仇仇报不差！
　　
　　
　　
　　
　　晋悼公既诛岸贾，即召赵武于朝堂，加冠，拜为司寇，以代岸贾之职。以前田禄，悉给还之。又闻程婴之义，欲用为军正。婴曰：“始吾不死者，以赵氏孤未立也。今已复官报仇矣，岂可自贪富贵，令公孙杵臼独死，吾将往报杵臼于地下！”遂自刎而亡。
　　赵武抚其尸痛哭，请于晋侯，殡殓从厚，与公孙杵臼同葬于云中山，谓之“二义”冢，赵武服齐衰三年，以报其德。有诗为证：
　　
　　
　　
　　阴谷深藏十五年，裤中儿报祖宗冤。
　　程婴杵臼称双义，一死何须问后先？
　　
　　
　　
　　
　　再说悼公既立赵武，遂召赵胜于宋，复以邯郸畀之。又大正群臣之位，贤者尊之，能者使之，录前功，赦小罪，百官济济，各称其职。且说几个有名的官员：韩厥为中军元帅，士匄副之；荀罃为上军元帅，荀偃副之；栾黡为下军元帅，士鲂副之；赵武为新军元帅，魏相副之；祁奚为中军尉，羊舌职副之；魏绛为中军司马，张老为候奄，韩无忌掌公族大夫，士渥浊为太傅，贾辛为司空，栾纠为亲军戎御，荀宾为车右将军，程郑为赞仆，铎遏寇为舆尉，籍偃为舆司马。
　　百官既具，大修国政，蠲逋薄敛，济乏省役，振废起滞，恤鳏惠寡，百姓大悦。宋、鲁诸国闻之，莫不来朝。惟有郑成公因楚王为他射损其目，感切于心，不肯事晋。
　　
　　
　　
　　
　　楚共王闻厉公被弑，喜形于色，正思为复仇之举。又闻新君嗣位，赏善罚恶，用贤图治，朝廷清肃，内外归心，伯业将复兴，不觉喜变为愁，即召群臣商议，要去扰乱中原，使晋不能成伯。
　　令尹婴齐束手无策。
　　公子壬夫进曰：“中国惟宋爵尊国大，况其国介于晋、吴之间，今欲扰乱晋伯，必自宋始。今宋大夫鱼石、向为人、鳞朱、向带、鱼府五人，与右师华元相恶，见今出奔在楚。若资以兵力，用之伐宋，取得宋邑，即以封之，此以敌攻敌之计。晋若不救，则失诸侯矣；若救宋，必攻鱼石，我坐而观其成败，亦一策也。”
　　共王乃用其谋，即命壬夫为大将，用鱼石等为向导，统大军伐宋。不知胜负如何？且看下回分解。
　　
　　
　　
　　
　　第六十回　智武子分军肆敌　偪阳城三将斗力
　　
　　
　　
　　话说周简王十三年夏四月，楚共王用右尹壬夫之计，亲统大军，同郑成公伐宋。以鱼石等五大夫为向导，攻下彭城，使鱼石等据之。留下三百乘，屯戍其地，共王谓五大夫曰：“晋方通吴，与楚为难，而彭城乃吴、晋往来之径，今留重兵助汝，进战则可以割宋国之封，退守亦可以绝吴、晋之使，汝宜用心任事，勿负寡人之托！"共王归楚。
　　是冬，宋成公使大夫老佐帅师围彭城，鱼石统戍卒迎战，为老佐所败，楚令尹婴齐闻彭城被围，引兵来救，老佐恃勇轻敌，深入楚军，中箭而亡，婴齐遂进兵侵宋，宋成公大惧，使右师华元至晋告急。
　　韩厥言于悼公曰：“昔文公之伯，自救宋始，兴衰之机，在此一举，不可以不勤也！”乃大发使，征兵于诸侯。悼公亲统大将韩厥、荀偃、栾黡等，先屯兵于台谷。婴齐闻晋兵大至，乃班师归楚。
　　周简王十四年，悼公帅宋、鲁、卫、曹、莒、邾、滕、薛八国之兵，进围彭城。宋大夫向戍使士卒登车巢车，向城上四面呼曰：“鱼石等背君之贼，天理不容！今晋统二十万之众，蹂破孤城，寸草不留，汝等若知顺逆，何不擒逆贼来降？免使无辜被戮！”
　　如此传呼数遍，彭城百姓闻之，皆知鱼石理亏，开门以纳晋师，时楚戍虽众，鱼石等不加优恤，莫肯效力。晋悼公入城，戍卒俱奔散。韩厥擒鱼石，栾黡、荀偃擒鱼府，宋向戍擒向为人，向带，鲁仲孙蔑擒鳞朱，各解到晋悼公处献功。悼公命将五大夫斩首，安置其族于河东壶邱之地，遂移师问罪于郑。
　　
　　
　　
　　
　　楚右尹壬夫侵宋以救郑，诸侯之师还救宋，因各散归。
　　是年，周简王崩，世子泄心即位，是为灵王。灵王自始生时，口上便有髭须，故周人谓之髭王。髭王元年夏，郑成公疾笃，谓上卿公子偪曰：“楚君以救郑之故，矢及于目，寡人未之敢忘。寡人死后，诸卿切勿背楚！"嘱罢遂薨。公子马非等奉世子髠顽即位，是为僖公。
　　晋悼公以郑人未服，大合诸侯于戚以谋之。鲁大夫仲孙蔑献计曰：“郑地之险，莫如虎牢，且楚、郑相通之要道也！诚筑城设关，留重兵以逼之，郑必从矣！”
　　楚降将巫臣献计曰：“吴与楚一水相通，自臣往岁聘吴，约与攻楚，吴人屡次侵扰楚属，楚人苦之，今莫若更遣一介，导吴伐楚，楚东苦吴兵，安能北与我争郑乎！"晋悼公两从之。
　　时齐灵公亦遣世子光，同上卿崔杼来会所，听晋之命。悼公乃合九路诸侯兵力，大城虎牢，增置墩台，大国抽兵千人，小国五百三百，共守其地。郑僖公果然恐惧，始行成于晋，晋悼公乃还。
　　
　　
　　
　　
　　时中军尉祁奚年七十余矣，告老致政，悼公问曰：“孰可以代卿者？"奚对曰：”莫如解狐。"悼公曰：“闻解狐卿之仇也，何以举之？"奚对曰：”君问可，非问臣之仇也。"悼公乃召解狐，未及拜官，狐已病死。悼公复问曰：“解狐之外，更有何人？"奚对曰：”其次莫如午。"悼公曰：“午非卿之子耶？"奚对曰：”君问可，非问臣之子也。"悼公曰：“今中军尉副羊舌职亦死，卿为我并择其代。"奚对曰：”职有二子，曰赤，曰肹，二人皆贤，惟君所用。"悼公从其言，以祁午为中军尉，羊舌赤副之，诸大夫无不悦服。
　　
　　
　　
　　
　　话分两头。
　　再说巫臣之子巫狐庸，奉晋侯命，如吴见吴王寿梦，请兵伐楚。寿梦许之，使世子诸樊为将，治兵于江口，早有谍人报入楚国。楚令尹婴齐奏曰：“吴师从未至楚，若一次入境，后将复来，不如先期伐之。"共王以为然。婴齐乃大阅舟师，简精卒二万人，由大江袭破鸠兹，遂欲顺流而下。骁将邓廖进曰：”长江水溜，进易退难，小将愿率一军前行，得利则进，失利亦不至于大败。元帅屯兵于郝山矶，相机观变，可以万全。"婴齐然其策，乃选组甲三百人，被练袍者三千人，皆气强力大，一可当十者，大小舟共百艘，一声炮响，船头望东进发。
　　早有哨船探知鸠兹失事，来报世子诸樊。诸樊曰：“鸠兹既失，楚兵必乘胜东下，宜预备之。"乃使公子夷昧帅舟师数十艘，于东西梁山诱敌。公子馀祭伏兵于采石港。
　　邓廖兵过郝山矶，望梁山有兵船，奋勇前进，夷昧略战，即佯败东走。邓廖追过采石矶，遇诸樊大军，方接战，未十余合，采石港中炮声大振，馀祭伏兵从后夹攻，前后矢发如雨点，邓廖面中三矢，犹拔箭力战，夷昧乘艨艟大舰至，舰上俱精选勇士，以大枪乱捣敌船，船多覆溺，邓廖力尽被执，不屈而死。余军得逃者，惟组甲八十，被练甲者三百人而已。
　　婴齐惧罪，方欲俺败为功，谁知吴世子诸樊乘胜，反进兵袭楚，婴齐大败而回，鸠兹仍复归吴。婴齐羞愤成疾，未至郢都，遂卒。史臣有诗云：
　　
　　
　　
　　乘车射御教吴人，从此东方起战尘。
　　组甲成擒名将死，当年错著族巫臣。
　　
　　共王乃进右尹壬夫为令尹。壬夫赋性贪鄙，索赂于属国。陈成公不能堪，乃使辕侨如请服于晋，晋悼公大合诸侯于鸡泽，再会诸侯于戚，吴子寿梦亦来会好，中国之势大振。
