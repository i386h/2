<!-- { "loadSidebar": true } -->
故人知我趣，与我衡山行。六翮生长风，意气倾洞庭。北斗垂清光，南山入紫冥。揽结兼两室，朱明与朱陵。优游寻五峰，玩心於神明。

衡山不远

尧舜应不远，美墙即躬逢。宇宙应不远，万里方寸同。衡山应不远，见之悠然中。即此不远心，大道立可通。八极周瞬息，何必骑苍龙？

将之南岳登岸度武溪过芙蓉寄觉山

驱车度武溪，路过芙蓉西。忆我去年游，旧路意皆迷。去年今年人，王孙芳草萋。有风东南来，飘飘吹我衣。万里谁云远？寸心以为期。起脚即已到，岳岭同天齐。

过风门关饭於三泒滩作

晓出风门关，问风亦何门？噫气从天下，飘忽疾如神。而我乘风来，去看南岳云。举手谢人世，高谢寰中尘。

至梯上山麓，将登矣，忽为大雨所阻，及乏仆夫而还，作诗讼梯上山神

我闻梯山险，石磴过百盘。如架凌云梯，平地入天门。山高岂无灵？感应讵不神？七十轻千里，一念衡山勤。水深石啮趾，历途百邅迍。胡为纳大麓？云雨骤漫漫。仆夫欲号泣，羸马拥不前。回驾亦不易，胜事徒空言。我匪昌黎子，尔愧衡山云，吾将愬厚地，巫咸扣天阍。嗟予不度此，命也亦已焉。不见临河叹，遗响垂千年。

至梯上山险，雨阻不前，鶪鸣发还途，作神游南岳诗十一首

　　其一始由衡山县望南岳

南岳比神州，衡山为赤县。县前近望岳，岳色已灿焕。谓见不如到，神通无远近。远近滞形迹，难与达观论。

　　其二访玄明洞

玄明於衡岳，奇胜是初贡。仙居对朱明，阴阳互藏用。玄明夏避暑，朱明冬过冻。寒燠各以时，日月迭迎送。时闻景阳钟，风吹过阴洞。

　　其三访朱陵洞

昨宵天宇清，梦去游朱陵。道逢卖姜翁，各不通姓名。郡仙乘云来，飘飘吹凤笙。吹罢如叹息，曲妙无人听。遗音尚袅袅，五峰同月明。

　　其四登岣嵝峰

吾闻岣嵝峰，峻绝韩公悲。我欲乘云去，放脚一登之。孤崿峻於天，两泉汇为池。治之子祝子，吾亦有铭诗。秉烛以往观，摩挲磨崖碑。祝黄门鸣治曾为作书堂，请予为铭，刻其中

　　其五登祝融峰

我慕祝融君，聪明故无匹。天帝颇见嘉，命治南方室。我来快登临，诸峰伏罗列。洒落天地间，化机长不歇。乐矣自无为，生灭自生灭。

　　其六登紫盖峰

谁能张紫盖，杳杳来空中。双双逼人清，对侍两碧瞳。我来待高秋，飘然御天风。前驱二彩凤，乘予一苍龙。

　　其七登回雁峰

人言此峰高，高可使回雁。雁回自知时，安用谩夸诞，而我来登之，不觉毛骨变。变化随阳鸟，彷佛云中见。冥冥在天际，弋人亦何羡？

　　其八登天柱峰

天柱天之柱，不柱人间屋。传言天柱折，女娲断鳌足。於以整地维，乾坤一光复。我来足其巅，不知日月促。再拜谢此神，已矣从吾欲。

　　其九游青玉峰

飘飘拉仙侣，迢迢访名山。嗤彼寰阓子，面壁徒十年。我持青玉杖，宴坐青玉坛。弄月碧海深，吟风天宇寒。路浩舒长啸，世人犹闭关。

　　其十访胡致堂五峰兄弟故居

不见李泌居，懒残煨芋处。五峰旧址存，问讯祠前树。优游南山下，寒著三十度。玩心何神明，玩者是谁作?？请君一转语，吾当执杖履。

　　其十一寻白沙先生书院故址

先师有遗憾，一岁芝三秀。叹予独何为？有志竟不就檃括(右)[石]翁语。予也寔不敏，继述堂肯构。怀此三十年，神灵未冥佑。予以逞神游，吾阉即宇宙。神明无极居，辟我自然户。

同冼秋官奕倩秦教谕志道重观碧落洞石?旧书院碧落后洞四大字

碧落高碧落，去岁来观我。悬?四字镌，四尺强半大。翠壁与丹崖，表里无不可。石门天凿开，溪槎从下过。用柔以破刚，又以起予懦。镌者好事谁？广文郑文雅英德学教谕郑泮池。。

过清远峡望飞来寺

杳杳下曾城，迢迢访名山。持此无住心，遨游乎两间。度桂梯峻绝，望衡天渺漫。云游意不遂，鸟飞倦知还。回桡武溪驶，倚棹浈阳湾。愤捷过飞来，回头见半云

望小金山感怀

望望小金山，我心为一怡。匪为亭馆胜，一水环遶之。匪为结女萝，红紫绣芳蕤。忆登金山寺，刘贼壬申刘七反抢攘时。於时发啸歌，所幸将毋归。今如到岸船，风涛万里违。往来三十载，梦里徒欢悲。

赠莫玉泉锦衣还视京邸

今伯贤中贵，初见京西仓。尔时从昆季，翩翩童冠行。之子特颖脱，轻车就康庄。喷薄瑾宁逆，睥睨桂与张。饱历夷险节，甘苦吾与尝。五十游燕赵，锦衣归故乡。存亡与美恶，变化三十霜。矫矫五凤雏，三二羽翼长。春秋两高举，燕山岂擅芳？大夏翔南风，乳雏亦相将。黄云映紫水，高深与增光。我下飞云榻，天关一饯觞。抗手各南北，崇德无相忘。

同龚南村宿莲华洞馆遣兵

莲洞夫何如？青青入紫虚。北斗悬室奥，东溟滞襟裾。鸟道行中天，玉兔入尾闾。穹碑高百尺，天设识吾庐。夫谁与共登？入圣超凡徒。渴饮天沆瀣，饥餐碧桃余。但看十丈莲，莫问藕如船。

泛海酬西台李别驾

吾爱西台翁，爱人长不已。爱者仁之发，德量叵思议。时时携酒来，蜃楼观海市。微吟知性情，长啸划山水。浴日飞上天，魄渊从地起。俯仰共无穷，渺然念浮海。

还罗浮舟中，遥望山色，勃焉兴怀，寄冼少汾、庞弼唐二仙侣

自我出飞云，信宿别山灵。岂谓倏●月，秋夏日斯征。感此岁月驶，兴逐秋风生。归来铁桥水，振衣还濯缨。

罗浮胜会与同游诸君有序

　　辛丑八月二十日，予还居青霞洞，同志霍生彦纲、梁生穑禄穆从，而增城张生潮、曾生致道、梁生哲、张生文海、张生文济、林生以良、汤生价闻风而来。厥明，遂与十一人者由朱明登黄龙，上天华，谒四贤於祠下，而宝安黄门王石屏、侍御戴角峰如期至。道遇梅花村，就要与同行致祭告，徘徊燕话久之，乃归宿於青霞朱明之馆。感而有作，似同游诸君，以志不忘云。

秋中天气清，人间暑亦平。兼在天华胜，青霞与朱明。地灵人自杰，翕然集群英。高歌激●泬，无怀坐大庭。金乌有余彩，银蟾耀其精。天道已明示，人当与流行。

如罗浮视修天华行窝祠宇简李太守经大夫

天华有行窝，祠宇报倾圯。雨师何不仁？胜事多遇否。惕焉动予怀，仁者谁料理？呜呼比屋千万间，可忧种种宁独此？

壬寅正月二十六日，同方啬翁、冼少汾联舟如罗浮山中有作

斗柄惊回寅，环视银河流。幸承知己过，联进罗浮舟。好山春逾好，矧兹好人游！群仙出排云，遮道问来由。此中有真乐，可为识者谋。愿留与君住，一日为千秋。

壬寅五月二十一日，次韵汤新之泛舟赏荔之作。是日同者，吾兄行素翁、伍春山别驾、李用、方惕斋、躬沾甫侄、伯川族孙

晨乘四美载，遵曲穷陂湄。丹荔映三岛，泛泛仍依依。晷短意逾长，孤舟晚更移。主宾无杂言，有酒斟酌之。微醺兴陶陶，恬淡入希夷。荔色不忍擘，而况伤其枝。枝伤足可惜，臭腐与神奇。神奇岂外此？此中有天机。舟浮水底天，天落手足?。?中有真趣，酒到君莫辞。且尽今日乐，明日非所私。荆轲匕首见，豪主为不怡。齐人归女乐，燔肉不至时。千秋一长啸，啸罢歌以诗。

礼庵为府学陈司训大章

礼庵礼之所，作所敬而已。敬者德之聚，何所不如是？方寸在灵台，廓焉配天地。

题潘汝济奉亲堂

潘子居奉亲，奉亲夫何如？奉亲以安宅，奉亲以广居，高堂奉亲身，孰与奉亲心？奉身得亲逸，奉心得亲忻。

寿李直庵封君七十六华诞诗有序

　　　惠阳太守李君石沙，当三载考绩之期，适其尊府封君七十六寿诞之日，将归执寿觞，戏彩膝下。封君号直庵，孔子曰：「人之生也直。」直，生理也，然则封君已得生生之道矣。当以是寿，因名演义，永言成声，以为侑之曲焉。

直庵生也直，心不藏丝毫。匪弦有张弛，似矢无揉操。老君弓未兆，嵩岳祝弥高。何当开寿筵，才子归偷桃。

送方金两生还福山诗有序

　　　婺源方生瓘时素从予两京，再至甘泉，垂二纪矣；而金生哲成继见予於福山，垂五六年矣。今壬寅秋九月，二生不远四千里负笈而来，予甚喜之，亦颇劳之。既而未阅两月，兴言告归。扣之，云：「昔来之决，学官留之不肯住，未告而来。今报学官怒，将如之何？」甘泉叟曰：「子其归哉！道也夫！见面不如见心，苟见心矣，终日终身，如在一堂，虽万里之途，千载之上，何远哉？孔子曰：『未之思也，何远之有？』」因作诗以归之云。

二子何翩翩，负笈路四千。奈何为势拘，阅月上归船。安得效缩地，相见顷刻至。万里即跬步，相见如梦寐。我有缩地方，见尧在羹墙。念兹倏在兹，何忧山水长？人为天地心，无上下古今。一体能感应，何远近高深？

送章提鹾考绩之京

翩翩天目客，相见五羊前。昔为成均彦，今作督鹾贤。督鹾临财地，一日入百千，自非伯夷操，谁能免其愆？子非独免愆，考最且三年。子独无愧怍，可送子朝天。何以可朝天？朝天无汗颜。

四居吟有序

　　　甘泉子既归田里，置有四居焉，皆寓也：一在罗浮之朱明，一在西樵之大科，一在天关，一在甘泉。未能大归宇宙之本宅，且以四时分居四寓。春居罗浮，夏居西樵，秋居天关，冬居甘泉。作四居吟。

春宜居罗浮，冬宜居甘泉，夏宜居西樵，秋宜居天关。何以谓之宜？顺气无乖愆。罗浮春花发，西樵夏木蕃，天关秋水清，甘泉冬背寒。四时运无穷，吾以了吾缘。

饮冼少汾氏鹤园观烟火有感似同志

名园开午宴，入夜坐星轩。烟火观气机，有若天使然。人力夺天巧，天人无后先。平空作雷电，花鸟争喧妍。万有生於无，人事何足怜？风波起平地，毁誉虚相传。周孔大圣人，流言悄忧心?。哲人善自释，赖古多此贤。万变如是观，而我无事焉。

赠司训礼庵陈子假使奉亲诗有序

