<!-- { "loadSidebar": true } -->
　　臣尝谓君子小人常相为消长人君未尝不欲进君子而退小人也然小人常见用君子每见疏者葢君子小人之难知虽尧舜犹以为病君子目小人为小人小人亦指君子为小人当孔顔桀跖相閧于前左右佩劒彼此相笑之际人君以一人之聪明诚有不易辨者况君子直而疎小人巧而侫直则动多忤意疎则不能无过故人主反疑君子为小人巧则能以智术自将佞则能迎合上意故人主反以小人为君子自古所以治少而乱多葢由君子小人之不辨也恭惟陛下禀聪明絶人之资行帝王正大之道歴古兴亡治乱之迹皆洞然在圣学中君子小人之情状固己备知之矣然天下所谓君子者或未能尽用或暂用而卒弃之所谓小人者或未能尽去或暂去而复合得非知人之哲亦犹尧舜之难乎夫君子小人虽不易知而亦有可知之理君子孤立如松栢小人附丽如萝蔓君子进必繇直道小人进必繇邪径往者潜藩二使令之臣窃弄陛下之威福士大夫无耻而好进者莫不奔走其门陛下赫然震怒奋自英断斥而逺之天下莫不鼓舞圣徳然附丽而进者犹未正典刑唐宪宗既诛王叔文并斥八司马之徒终身不用元和威令复振号称中兴葢由此举今之附丽者初无八司马之才而恶则过之附叔文皆官至微未有若今之窃髙位达官者小人朋比之迹固不逃圣教宜择其一二之尤者薄正其罪又取其能自卓立不附炎于炙手可热之时与尝言其罪恶者稍进用之如是则君子小人知所惩劝矣语曰君子喻于义小人喻于利君子之进必以道谊自奋小人之进未有不以利求合者前日朝廷以财赋不足为忧小人遂献羡余以求进朝廷不惜名器以美官要职处之诸路监司郡守翕然胥效为剥下益上计州县骚然民不聊生近者臣僚论列陛下尝罢一监司固足以为后来之戒然其尤者方进用未已全其大而治其细又何足以惩耶臣所谓君子小人有可辨者陛下第观其自何门而来以何术而进因可以灼知其为人矣宰执大臣天下之选固不可使小人杂处其间侍从之臣以论思献纳为职即异日之宰执大臣也又岂可使小人居之耶治道在知邪正然邪正难于尽知陛下宜于宰执侍从台谏之臣精加识择自卿监而下与外之监司帅守责之宰相可也臣言狂妄惟陛下察之
　　右三
　　除太子詹事上殿劄子三首
　　臣恭闻陛下断自宸衷首建国本天下相贺以为社稷无疆之福臣初至阙下闻太子有尹京之议臣窃以为未然臣闻三王之教世子也不过教之以礼乐乐以治内礼以治外俾知父子君臣之义而已成王之为太子也召公为保周公为傅太公为师保保其身体傅传之徳义师导之教训未闻其尹京也国朝虽有真宗故事至仁宗为太子则不然当时左右前后防匪正人养成仁厚之性四十二年之治虽尧舜亡以加初不由尹京然也况今天府事繁其所委任之臣未必有如毕士安者使太子裁决事事皆善亦不足以为太子之聪明増太子之盛徳万一少有过差十手所指小人易得浮议传闻四方有损非细非所以爱太子也大抵太子之职在于问安视膳而已至于抚军监国皆非得已事也陛下但与之遴择师友僚属俾日与端人正士游养成徳性相与讲论古今治乱之理他日民情吏事不患不知臣愿陛下与一二大臣议之寝尹京之议以安国本社稷之福天下之大幸也
　　右一
　　臣尝闻官冗之患莫如今日汉唐之时部刺史之职于今为甚简而事无有不举者今之监司有漕有宪常平茶盐则有提举坑冶铸钱则有提防其职甚备而治不加于昔何也监司之职愈多而州县之扰愈甚于治无益也迩者提防刑狱増置武臣臣窃以为赘矣且是官之设臣不知其所为者何事也以详刑之任耶则一道之使固有其职未见其废事曰训练士卒则摠管钤辖路分都监者即武臣之监司也置之而无用废之而不为阙是官之设岂不为冗哉一监司之建増州县之大扰也臣窃考之祖宗虽尝有武臣同提防刑狱矣至嘉祐则罢之其诏之大畧以谓武臣或出将阀或由军功文墨期防未必深究监司项背适以为烦夫既置之矣而继罢之知其无益也昔罢之今复置之在朝廷则冗于官在州县则扰于民则其置之也甚无谓矣臣愚欲望圣慈断然察其无用罢去勿置庶几官不虚设事得其当而人各安其职矣臣不胜至愿
　　右二
　　臣尝谓人心险于山川难于知天谓其不可测也况狼子野心之人乌能保其久而无患也哉唐太宗教射于殿廷羣臣谏之曰律不可以兵刃至御在所今以卑碎之人张弓挟矢于殿陛之侧万一狂夫窃发出于不意非所以以重社稷诚哉忧国爱君之言亲卫将卒且犹不可而谓归附之人信其终无害也难矣近者归明归正之将陛下旌其忠义壮其勇畧擢而用之日与之亲使効其力所谓推赤心置人腹中者固足以见大有为之志矣然天下之人凡有爱君之心者莫不疑焉谓自古以来莫难于用斯人而用之者罕见其久而不为吾患其弃彼归我心已二矣今乃使之朝夕以侍左右设或不饱其欲其谋之深计之久而心之不能保则将若之何至于斯时虽悔无及臣请择其灼然忠诚可以任用陛下素所知者属之以事权厚之以爵禄勉之以功名亦足以示无疑之意而激其图报之心矣何必日亲之而后为待遇之至哉臣愿陛下考之于往古虑之于将来特加宸念毋惮一时之难从而置久逺于无害不胜社稷生灵之愿
　　右三
　　应诏举官状
　　准尚书省劄子奉圣防令侍从台谏两省官荐举堪充刑狱钱谷及有智畧吏能各二人并依保举法仍限半月者
　　右承议郎林仁厚学问该通议论近正屡更任使俱有可议付以决狱理财必能详刑节用
　　左奉议郎新监登闻鼔院丁康臣尝知处州青田泉州惠安二县狱讼详明民无寃诉催科不扰办居众先付以繁难必可倚仗
　　以上保举可充刑狱钱谷之任
　　左宣教郎新知福州长溪县刘镇屡更州县任使所至皆有治绩明敏之政吏不能欺
　　左宣教郎新知福州侯官县林思诚为饶州教官尝摄郡幕賛画居多耿介有守不附权贵
　　左从事郎添差温州教授王信素有文学尤通世务尝摄郡丞时适荒旱留心赈济不惮勤劳一郡之民遂免流离之患
　　以上保举知畧吏能可备委任
　　举张栻自代状
　　准令节文诸侍从官授讫三月内举官一员自代
　　右伏覩右承务郎试尚书左司员外郎兼侍读张栻学术精深气禀刚正久居经幄宜賛青宫举以代臣实允公议

　　梅溪集奏议巻三
　　钦定四库全书
　　梅溪集奏议巻四
　　宋　王十朋　撰
　　代越帅王尚书待罪状
　　臣闻为臣莫重于守官治狱莫先于奉法苟用法之际或有所失则旷官之罪将何以逃臣伏蒙圣恩出守防稽未到任间有盗发某官王佐母冢乱其骨殖非特王氏一门痛彻心骨臣忝系守臣心实愤之在律发冢见尸者死兹盗之死宜矣有司议法以按问减二等又以其妄引平人加徒役流当时固疑其情重罪轻有司第知守法而臣失不敷奏既已断罪佐弟公衮以寃愤不雪誓不共天手斩雠人自投于府臣与官吏咸义其举已具始末奏闻且谓公衮奋不顾死以报母雠斩首申寃诣府请罪虽在法有所不许其孝节实为可嘉葢欲朝廷敦奬其孝而特贷其罪也今来给舍奏议以臣本府官吏故纵失刑尚荷寛恩止以失出议罪臣与官吏相与守法者也今乃法失于有司而志行于臣子臣等之罪诚不可容伏乞圣慈重行朝典谨具奏闻伏候敇防
　　又代上郊祀天晴劄子
　　臣兹者恭惟皇帝陛下遵祖宗三载故事复行郊祀之礼并见天地配以祖考甚盛举也然前期三日风雨晦防中外忧之及陛下御大庆殿斋宿羣臣在庭云阴忽开天色澄霁用事之夕月星洁明礼毕贺旋爱日扬辉六军万姓防不欢喜郊焉而假庙焉而享昔闻其语今见其事臣官居侍从职在近藩咫尺尧天目若亲覩其为庆忭实倍于常情万万也然天下皆知陛下孝徳精诚能感应之速如此臣独谓陛下孝弟通神明至诚格万物固不止一日也然往岁郊祀载阳载阴未有天地廓气日月呈祥如今日之事者兹葢由陛下比年以来摠揽权纲福威自已正涂开辟朝廷清明故徳之动天不俟终日天人相与之际其昭昭然如此臣伏望陛下兢兢业业益加励精新而又新终始如一则天地交防三辰交明长如郊祀之日诚宗庙之福天下之幸也臣不胜至愿
　　又代上劄子
　　臣比者伏蒙圣恩出守于越陛辞之日亲奉玉音以东州灾伤令臣检放赈恤者臣仰体陛下恻怛之诚不敢少怠入境之初延见吏民访问疾苦视事之日首遣僚属分诣诸邑与县令躬行阡陌同共检视咸得其实遂以所伤轻重等级减放其间有保甲初以熟申及揫敛之际实无所有者与检视有不尽之处有致词诉者臣续已覆实复与减放既而又得圣防蠲免租税以内帑代偿百姓欢呼鼓舞莫不以手加额咸谓陛下仁恩徳泽亘古所无虽天地父母有所不能及臣又上体圣意将本府所有逋负积年公租私债贫不能偿者榜谕人户照应指挥令至来年蚕麦成熟然后理还用是细民稍安流离复业庶几少副陛下畏灾恤民之意无任惶惧取进止
　　又代上劄子
　　臣误蒙圣恩出典藩府适承去秋灾伤之后上贻陛下东顾之忧臣自到官夙夜惶惧每以催科为后抚字为先比縁米价涌腾越人艰食除得防赈济及乞粜常平义仓外臣又令八县官吏躬行劝谕凡有谷米之家不问官户编民但以等第髙下积蓄多寡并令发廪减价与官米并粜遂获广济免致失所又自新春以来弥月不雨播种失时民心嗷嗷朝不遑夕臣退思厥咎实由臣荒政所致因思古人致雨之术每求之于人事间深虑刑狱有寃致伤和气遂于今月初六日亲至囹圄疎决滞囚仍分遣官僚徧决县狱又集僧道辈就府治焚修凡山川庙貎靡不祈祷臣亦昼夜斋蔬不敢少懈神明鉴临果若有感忽于初八日得雨连夕霶霈农事复兴民情大悦夫曰雨曰旸皆陛下圣徳所致其膏泽所及固不止一方而臣喜雨之心独倍常情者葢縁臣所领州连年水旱民不聊生傥更数日不雨则事有大可忧者今一雨三日有年可期臣与阖境吏民不胜欢欣鼓舞感戴圣恩之至
　　又劄子
　　臣去秋陛辞之日亲奉玉音谕臣以永祐陵昭慈宫崇奉事件臣仰见圣心笃孝着于墙虽尧舜之徳何以加此臣至越之初首朝陵庙瞻望松栢不胜悲涕凡荐祭之物崇奉之具修造之费臣仰体圣怀防不尽力臣辄有区区愚忠敢不冒死以闻窃见宫修造每年一小修三年一大修率以为常此固陛下奉先防极之心臣子所宜奉行而不懈也然臣窃谓陵寝所在神灵是依神道贵幽理宜安静若频岁修造不无震惊故古不修墓圣人非薄于其亲意谓寜亲莫如寜神是乃孝之大者今宫栋宇已固器用已备松栢已茂陛下崇奉之心亦可谓至矣臣欲乞自今以后不必以三年大修每年小修为拘但令本府常预备瓦木工匠之类以俟不时之湏凡遇栋宇或损则更之器用或旧则新之松栢或枯则补之如是则工役不繁而丹雘常新岁月寖久而陵庙愈安以昭先帝俭徳之恭以称陛下寜神之孝不胜幸甚
　　又代上五劄
