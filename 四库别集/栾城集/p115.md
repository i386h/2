<!-- { "loadSidebar": true } -->
　　子瞻《和渊明劝农诗》六章，哀儋耳之不耕。予居海康，农亦甚惰，其耕者多闽人也。然其民甘于鱼鳅蟹虾，故蔬果不毓；冬温不雪，衣被吉贝，故艺麻而不绩，生蚕而不织，罗纨布帛，仰于四方之负贩。工习于鄙朴，故用器不作。医夺于巫鬼，故方术不治。予居之半年，凡羁旅之所急，求皆不获。故亦和此篇，以告其穷，庶或有劝焉。我迁海康，实编于民。少而躬耕，老复其真。乘流得坎，不问所因。愿以所知，施及斯人。我行四方，稻麦黍稷，果蔬蒲荷，百种咸植。粪溉耘耔，乃后有穑。尔独何为，开口而食。掇拾于川，搜捕于陆，俯鞠妇子，仰荐昭穆。闽乘其俞，载耒逐逐。计无百年，谋止信宿。我归无时，视汝长久。孰为沮溺，风雨相耦。筑室东皋，取足南亩。后稷为烈，夫岂一手。斫木陶土，器则不匮。绩麻缫{尔虫}，衣则可冀。药饵具前，病安得至。坐而告穷，相视徒愧。莫为之先，冥不谓鄙。一夫前行，百夫具履。以为不信，出视同轨。期尔十年，风变而美。

　　【沐老图赞】

　　老聃新沐，发于庭，其心泊然，若遗其形。夫子与回，见之而惊，入而问之，强使自名。曰：岂有他哉，夫人皆然。惟役于人，而丧其天，其人苟亡，其天则全。四支百骸，孰为吾缠，死生终始，孰为吾迁。彼赫赫者，将为吾温，肃肃者，将为吾寒。一温一寒交，而万物生焉。物皆赖之，而况吾身乎！温为吾和，寒为吾坚。忽乎不知，而更千万年。葆光志之，夫非养生之根乎？

　　【香城顺长老真赞〈并引〉】

　　长老顺公，昔居圆通，从先子游数日耳。顷予谪高安，特以先契访予再三。予尝问道于公，以搐鼻为答。予即以偈谢之曰：“搐鼻径参真面目，掉头不受别钳锤。”公颔之。绍圣元年，予再谪高安，而公化去已逾年矣。其门人以遗像示予，焚香稽首而赞之曰：与讷皆行，与琏皆处。于南得法，为南长子。成就缁白，可名为老。慈愍黑暗，可名为姥。我初不识，以先子故，访我高安，示搐鼻语。再来不见，作礼缣素。向也无来，今亦奚去。

　　【自写真赞】

　　心是道士，身是农夫。误入廊庙，还居里闾。秋稼登场，社酒盈壶。颓然一醉，终日如愚。

　　【六祖卓锡泉铭〈并引〉】

　　六祖初住曹溪，卓锡泉涌，清凉滑甘，赡足大众，逮今数百年矣。或时小竭，则众汲于山下。今长老辩公住山四岁，泉日涌溢，众嗟异之。闻之，作铭曰：祖师无心，心外无学。有来叩者，云涌泉落。问何从来，初无所从。若有从处，来则有穷。初住南华，众集须水。水性融会，岂有无理。引锡指石，寒泉自冽。众渴得饮，如我说法。云何至今，有溢有枯。泉无溢枯，盖其人乎。辩来四年，泉水洋洋。烹煮濯溉，饮及牛羊。手不病汲，肩不病负。匏勺瓦盂，莫知其故。我不求水，水则许我。讯于祖师，其亦可哉。

　　【代李樵卧帐颂〈并引〉】

　　子瞻在黄日，以卧帐遗李樵，以颂问曰：“问李严老，何心居此，爱护铁牛，障兰佛子。”樵不能答。绍圣二年九月，访予高安，戏代答之。铁牛正卧，佛子正渴。夺我与尔，是天人业。为我害尔，是地狱业。安卧此间，我尔休歇。兹大宝帐，为降魔设。

　　【梦斋颂〈并引〉】

　　昙秀上人游行无定，予兄子瞻作“梦斋”二字，名其所至居室。为作颂曰：法身充满，处处皆一。幻身虚妄，所至非实。我观世人，生非实中。以寤为正，以寐为梦。忽寐所遇，执寤所遭。积执成坚，如耶山高。若见法身，寤寐皆非。知其皆非，寤寐无非。遨游四方，斋则不迁。南北东西，法身本然。

　　【抱一颂〈并引〉】

　　道士朱元经旧居光州，彭城曹九章演甫少年过光，元经谒之。演甫曰：“闻君未尝求人，今求我何故？”元经曰：“君后自当知之。”后若干年，演甫知光州，复见元经。元经知黄白术，演甫每问之。元经不答，曰：“有抱一法，君不问我，问此何用？”演甫在光，面元经蜕去，演甫为治后事。此元经昔见演甫之意也。崇宁甲申岁，予闲居颍川。演甫之子焕为我道此，因采道书中语作《抱一颂》。此非独道家事，乃瞿昙正法也。真人告我，昼夜念一。行一坐一，眠一食一。子若念一，一亦念子。子不念一，一则去子。子若得一，万事皆毕。饥而念一，一与子粮。渴而念一，一与子浆。寒而念一，一与子裳。病而念一，一与子方。斗而念一，一与子兵。念一之至，至于忘一。忘一之至，与一为一。与一为一，入火不然，入水不溺，是谓念一。 
　

　



　

　
●栾城后集卷六
◆孟子解二十四章〈予少作此解，后失其本，近得之，故录于此。〉
