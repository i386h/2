<!-- { "loadSidebar": true } -->
    《书》曰：“唯口起羞，惟甲胄起戎。”又云：“齐位，度口。”《易》曰：“慎言语，节饮食。”又云：“出其言善，千里应之；出其言不善，千里违之；”《礼》亦云：“可言也，不可行也，君子不言也；可行也，不可言也，君子不行也。”呜呼！先圣知言之为大也，知言之为急也！精微以劝之，典谟以告之，礼经以防之，守名教者，何可不修其诂训而服其糟粕乎？故曰：言语者，君子之枢机，动则物应，物应则得失之兆见也。得之者江海比邻，失之者肝胆楚越，然後知否泰荣辱系於言乎！夫言者，德之柄也，行之主也，志之端也，身之文也，既可以济身，亦可以覆身。故中庸镂其心，右阶铭其背，南容三复於白圭，箕子九畴於洪范，良有以也。是以掎摭瑕玷，详黜躁竞，审无恒以阶乱，将不密以致危。利生於口，森然覆邦之说；道不由衷，变彼如簧之刺：可不惧之哉？其有识暗邪正。虑微形联，破金汤之，封祸乱之根，用讠聂为雄辩，以号讠奴为令德。至若梧宫问答，荆齐所以奔命；韩魏加肘，智伯所以危残。蔡侯绳息妫也，亟招甲兵之罚；郑曼图宋卿也，而受鼎镬之诛。史迁轻议，终下蚕室；张诡说，更齿龙泉。凡此过言，其流匪一：或秽犹粪土，或动成刀剑，或苟且其心，或脂膏其吻。挟邪作蛊，守之而不懈；往辄破的，去之而弥远。亦何异韩卢聚音，ζ也群吠，得死为幸，何修名之立乎？虽复伯玉沮颜，追谢於元凯；蒋济遗恨，失誉於王陵。犀首没齿於季章，曹瞒<齿乍>舌於刘主，当何及哉！孔子曰：“予欲无言。”又云：“终身为善，一言败之，惜乎！”老子亦云：“多言数穷。”又云：“聪明深察，而近於死者，议人者也。”何圣人之深思伟虑，杜渐防萌之至乎！
    夫不可言而言者曰狂，可言而不言者曰隐。钳舌拱默，曷通彼此之怀？括囊而处，孰启谟明之训？则上言者下听也，下言者上用也。睿之言，犹天地也，人覆焘而生焉；大雅之言，犹钟鼓也，人考击而乐焉。作以黾镜，周公之言也；出为金石，曾子之言也；存其家邦，国侨之言也；立而不朽，臧孙之言也。是为德音，谐我宗极，满於天下，贻厥复昆。殷宗甘之於酒醴，孙卿谕之以琴瑟，阙里重於四时，郢郡轻其千乘：岂不韪哉？岂不休哉？但懋探大猷，克念丕训，审思而应，精虑而动，谋其心以後发，定其交以後谈，不蹙趋於非党，不屏营於诡遇。非先王之至德不敢行，非先王之法言不敢道，翦其累累之绪，扑其炎炎之势，自然介尔景福，锡兹纯嘏，则悔吝何由而生，怨恶何由而至哉？孔子曰：“终日行不遗已患，终日言不遗已忧，如此可以言也。”戒之哉！戒之哉！
    ○同韦子游神泉诗序
    美原北涧，有神泉生焉，裕明子、明台子寻故人韦旦，因游之。乌戏！泉潭虚融，派流径复，信造化之极，神明之俊也。裕明子盥焉，明台子盥焉，相视而笑曰：“异哉！岂太平殊感，而循化有助邪？”则韦子盖文章之雄也，氵敕昔投雅兴，谅无言而不酬云。
    ☆辟闾仁
    仁，圣历中官司礼博士。
    ○明堂告朔议
    臣等谨按经史正文，无天子每月告朔之事，唯《礼记玉藻》云：“天子听朔於南门之外，”《周礼天官》：“太宰正月之吉，布政於邦国都鄙。”宝注云：“周正，建子之月；吉，朔日也。此即《玉藻》之‘听朔’矣。”今每岁首元日，於通天宫受朝，读时令，布政事，则京官九品以上、诸州朝集使等咸列於庭。此则听朔之礼毕，而合於《周礼》、《玉藻》之文矣。而郑元注云：“《玉藻》听朔，以秦制月令，有五帝五官之事，遂云凡听朔，必特牲告其时帝及其神，配以文王、武王。”此郑注之误也，故汉魏至今，莫之适用。按《月令》云“其帝太昊，其神勾芒”者，谓宣布时令，告示下人，其令词云其帝、其神耳，所以为敬授之文，欲数纤奉其时而务其业。每月有令，故谓之“月令”，非谓天子每月朔日，以祖配帝，而祭告之。其每月告朔者，诸侯之礼也，故《春秋左氏传》曰：“公既视朔，遂登观台。”又郑注《论语》云：“《礼》：人君每月告朔於庙，有祭，谓之朝享。鲁自文公，始不视朔，是诸侯之礼明矣。今王者行之，非所闻也。”按郑所谓告其帝者，即太昊等五人帝；其神者，即重黎等五行官。虽并功施於人，列在祀典，无天子每月拜祭告朔之文。臣等谨检《礼论》及《三礼义宗》、《江都集礼》、《贞观礼》、《显庆礼》及祠令，并无天子每月告朔之事。若以为代无明堂，故无其告朔之礼，则《江都集礼》、《贞观礼》、《显庆礼》及祠令著祀五方上帝於明堂，即《孝经》宗祀文王於明堂也。此则无明堂而著其享祭，何为告朔独阙其文？若以君有明堂，即合告朔，则周、秦有明堂，而经典正文并无天子每月告朔之事。臣等详求今古，博考载籍，既无其礼，不可习非，望请停每月一日告朔之祭，以正国经。窃以天子之尊，而用诸侯之礼，非所谓颁告朔令诸侯使奉而行之之义也。谨议。
    ●卷二百六十八
    ☆武平一
    平一名甄，以字行，颍川郡王载德子。武后时隐嵩山，修浮图法，屡召不应。中宗复位，平一方居凝互，迫召为起居舍人，丐终制不许。景龙二年兼修文馆直学士，迁考功员外郎。元宗立，贬苏州参军，徙金坛令。平一见宠中宗，时虽宴豫，尝因诗颂规诫，既被谪而名不衰。开元末卒。
    ○东门颂（并序）
    东门者，前刺史平阳崔公庭玉、今长史京兆韦公易攵先、司马北平阳公洽、郡县寮佐所创构也。闻乎信所以守物，义所以建利，因时制事，事无其愆，以欲从人，人安其业：夫如是，则有训有典，可象可爱。昔惠渠既通，时歌樊陵之美；学堂爰设，俗赖文翁之化：徵名校实，我固有焉。使君名，字庭玉。生禀殊操，体含中和，性达心敏，长材不器。故经之以恭俭温良，纬之以贞直忠肃，政事文学，弱冠有声。解褐授署州参军，秩终，耻屑就卑位，从刺史辟。或出入燕魏，周游关河，用晦遏光，垂二十载。博陵公崔元之居冢司也，闻而命焉，授幽州户曹参军。都督右仆射唐公、大将军薛公并引置幕府，俾司军事。属北胡凭践，东夷寇虐，边飞羽檄，堂施樽俎。公戮力悉心，剖综条畅，以清著称。为巡察使御史张希元所荐奏，迁荆州户曹参军。湘郢凋弊，创夷荒阻，公疏科籍，辨井田，黎人时雍，颂声载路。前长史尚书左丞元柬、後长史吏部尚书崔日用咸加殊礼，再以清白升进，召至阙下。兵部尚书代国公郭元振、刑部尚书耿国公赵昭公有宏算远图，可以折冲御侮，俱奏参戎旅，兼摄监察御史，军还即真，自殿中三命至侍御史。举直错枉，蠲苛纠慝，不为利回，不为义疚。除兵部员外郎，迁郎中，加朝散大夫。夏官之任，司马之法，公能革之，公能折之，诘禁制军，於是乎在，故为国相梁公深所嗟赏焉。
    天子方急铅铜之赀，息役简赋；剿萑蒲之聚，通商惠工，以弊兼此郡，故命公为守也。原隰既平，天监在下，厥繇克绍，帝曰休哉。南至衡山，敕公总察，对扬嘉命，畴敢不。纡夷以烦，扫地更作，沉潜刚克，强固柔顺，言稽典谟，动践规范。惧国赋不给，故公为之薄敛，於是乎户忘流迸；惧年不登。故公为之发仓，於是乎郡无馁绝；惧人之乏困，故公为之已责，於是乎境实保宁；惧天灾流行，故人为之礼神，於是乎时无淫孽。之独，恤之慈也；士之贤行，旌之礼也；邦之庠塾，广之学也；里之丧祭，遵之训也；人之稼穑。劝之时也；吏之攘，致之辟也；讼之疑怨，申之理也；俗之奢僭，约之俭也；狱之小大，必以情也；物之洪纤，罔不综也。然後命录事参军宋重茂、宣城令长孙勖，务三时，保四封，沟洫，修城郭，以尉杜亘副焉。茂也业尚耀，识资端悫，司举多则，临人以庄。亘也正实自躬，化能周物，忠信之长，慈惠之师。亘也淳裕敦质，贞才粹理。兼主簿刘元察、尉崔等，咸钦率训矩，经之营之。虑事以度功，缩板以载作，呈土物，计徒庸，揣高卑，司启闭，审曲面势，上楝下宇，筑之登登，约之阁阁。庶高门有闶，修衢如砥，故鞠躬以从礼，击柝以防暴，岂鲁国之不时？宁吴阊之能拟？
    阉茂岁太冲日，公将伏奏洛师，郡人前华容令吴元晖、无锡尉奚山松等数百人，比肩接踵，或泣或歌，同扬言曰：公之镇也，化盈弊壤，事谋先达：止盗贼，张敞之牧冀州；举闭纵，贾逵之牧豫州；劝种殖，李恂之牧衮州；弃书，赵炎之牧青州；躬节俭，胡质之牧荆州；问疾苦，郭细侯之牧并州；雨随车，百里嵩之牧徐州。公兼兹懿业，弃我而归，载驰载驱，靡瞻靡依。甘棠勿翦，高门巍巍，刻颂於石，纪公之徽。颂曰：
    既庶，吏勿率。帝曰俞，公是恤。君子慰，小人忄栗。贤才升，凶悍黜。徽绩亮，谟猷秩。禁令施，恩化溢。建城市，平街术。役以时，揆以日。材式虑，功难逸。墙靡茨，门距荜。引还旆，戒徂驿。嘻我公，恍而失。思厥声之允嗣，庶耿光之可述。
    ○请抑损外戚权宠并乞佐外郡表
    臣平一言：臣缘修《起居注》，太史监每季有牒。臣伏见从去岁已来，屡有灾异：荧惑入羽林，太白再经天，太阳亏，月犯大角。臣伏按旧史文志，咸非休吉之感，或为咎徵之兆。臣闻灾不妄生，变不虚设，象见於上，人应於下，其理昭彰，有如影响。陛下嗣膺鸿业，夤畏上元，故皇天不言，以灾眚谴诫。《诗》曰：“敬天之怒，不敢驱驰。”又曰：“惟此文王，小心翼翼，昭事上帝，聿怀多福。”臣伏见陛下孝爱因心，敦崇戚族，泽濡后氏，恩洽外家，位以慈周，荣因惠假。臣当宗亲，阶越三等，家有数侯，既忝国姻，复叨枝属，朱轮华毂，金榜瑶簪，过东汉之梁、邓，迈西京之许、史，光耀煌，古今所绝。诚陛下睦於亲宠，降於慈贷。诚未息讥讠其，深近嚣黩，恩弥崇而议弥积，位逾厚而衅逾拥。臣又闻月满必亏，日盈则蚀，春秋有交谢之理，星律有轮环之次。时不再来，荣难久藉。
