<!-- { "loadSidebar": true } -->
　　李太白有薛稷之画赞【宣和画谱　按稷薛画赞本集不载葢已佚之矣】许云封乐工知笛者贞元初韦应物自兰台郎出为和州牧轻舟东下夜泊灵璧驿时云天初莹秋露凝冷舟中吟瓢将以属词忽闻云封笛声嗟叹良久韦公洞晓音律谓其笛声酷似天寳中梨园法曲李謩所吹者遂召云封问之乃是李外孙也云封曰某任城旧士多年不归天寳改元初生一月时东封回驾次至任城【按元宗东封泰山乃开元十三年事去天寳改元时凡十八年小説家言固多舛误】外祖闻某初生相见甚喜乃抱诣李白学士乞撰令名李公方坐旗亭高声命酒当垆贺兰氏年且九十余邀李置饮于楼上外祖送酒李公握管醉书某胸前曰树下彼何人不语真吾好语若及日中烟霏谢成寳外祖辞曰本于学士乞名今不解所书之语李公曰此即名在其间也树下人是木子木子是李字也不语莫言莫言謩也好是女子女子外孙也语及日中是言午言午许也烟霏谢成寳是云出封中乃是云封也即李謩外孙许云封也后遂名之【杨巨源李謩吹笛记及甘泽謡】
　　李白前后三拟文选不如意悉焚之惟留恨别赋【酉阳杂爼】李白才逸气高与陈拾遗齐名先后合德其论诗云梁陈以来艶薄斯极沈休文又尚以声律将复古道非我而谁与故陈李二集律诗殊少尝言兴寄深微五言不如四言七言又其靡也况使束于声调俳优哉故戏杜曰饭颗山头逢杜甫头戴笠子日卓午借问别来太瘦生总为从前作诗苦葢讥其拘束也【本事诗】
　　李白有马名黄芝采兰杂志【琅嬛记】
　　每宴饮无不先及毎庆具无不先霑中廏之马代其劳内厨之膳给其食李白传【合璧事类】
　　李白外传云白作乐章赐锦袍【蔡梦弼杜诗注】
　　李白游华隂县令开门方决事白乘醉跨驴过门宰怒引至庭下汝何人輙敢无礼白乞供状曰无姓名曾用龙巾拭吐御手调羮力士脱靴贵妃捧砚天子殿前尚容走马华隂县里不得骑驴【合璧事类】
　　毛文岐李太白骑驴处诗华隂道上华山侧想见当年李太白县令不许骑驴过自称天子殿中客一斗百篇逸兴豪到处山水皆故宅胸怀放旷天地小应是玉皇香案谪予亦廿载喜遨游劳劳万里媿行役
　　呉筠东游防稽尝于天台剡中往来与诗人李白孔巢父诗篇酬和逍遥泉石人多从之【旧唐书】呉筠所善孔巢父李白歌诗畧相甲乙云【新唐书】
　　唐司马承祯与陈子昂卢藏用宋之问王适毕构李白孟浩然王维贺知章为仙宗十友【海録碎事】
　　李太后僧伽歌曰此僧本住南天竺为法头陀来此国又云嗟予落泊江淮久罕遇真僧説空有时僧伽已显于淮泗之上矣豪杰中识郭子仪隐逸中识司马子防浮屠中识僧伽则太白亦异人也哉【邵氏闻见后録】
　　杜甫与李白高适卫賔相友善时賔年最少号小友【唐史拾遗】
　　许宣平新安歙人也睿宗景云中隐于城阳山南坞结庵以居不知其服饵但见不食顔若四十许人轻健行疾奔马时或负薪以卖薪担常挂一花瓢及曲竹杖毎醉行腾腾以归吟曰负薪朝出卖沽酒日西归借问家何处穿云入翠微迩来三十余年或济人危急或救人疾苦城市之中多访之不见但览庵壁题诗曰隐居三十载筑室南山巅静夜翫明月闲朝饮碧泉樵人歌陇上谷鸟戏岩前乐矣不知老都忘甲子年好事者多诵其诗有抵长安者于驿路洛阳同华间传舎是处题之天寳中李白自翰林出东游经传舎览诗吟之叹曰此仙人诗也诘之于人得宣平之实白于是游新安渉溪登山累访之不得乃题诗于庵壁曰我吟传舎诗来访仙人居烟岭迷高迹云林隔太虚窥庭但萧索倚杖空踌蹰应化辽天鹤归当千歳余宣平归庵见壁诗又吟曰一池荷叶衣无尽两亩黄精食有余又被人来寻讨着移庵不免更深居其庵后为野火烧之莫知宣平踪迹【续仙传】
　　李白来访许宣平于紫阳山下过渡得破船有老翁在问宣平家老翁指船篙赋曰面前一竿竹便是许公家盖即宣平也二仙相遇甚竒【方虚谷诗集】
　　州南数里有岸特高号浣纱阜隔溪对龙井山望城阳不逺相传李太白访许宣平徘徊岸上甚久【罗愿新安郡志】浣纱阜在徽州府南二里相传李白来访许宣平阜上待渡【江南通志】
　　南康军图经云李白性喜名山飘然有物外志以庐阜水石佳处遂往游焉至五老峰爱其险峭竒胜曰天下壮观也卜筑于此吾将老焉今峰下有书堂旧基白后北归犹不忍去乃指庐山曰与君再防不敢寒盟丹崖緑壑神其鉴之【黄鹤杜诗注】
　　唐人言李白不能屈身以腰间有傲骨【防璞】
　　李太白作玉关定望逺黄鹤楼玉堂清对月吟【杨正表琴谱按谱中对月吟凡十二叚并有词词不类太白其第八叚隐括汉下白登道一诗在内第十一叚有彷佛浮槎遨游赤壁之句乃后人所拟也故不録】
　　唐文宗曾以时谚谓杜甫李白軰为四絶问丁居晦【册府元龟】
　　李白尝作长相思乐府一章末曰不信妾肠断归来看取明镜前其妇从旁观之曰君不闻武后诗乎不信比来常下泪开箱騐取石榴裙太白爽然自失此即所谓相门女也具此才情固当与寻真腾空为侣第不知娇女平阳能继林下风否【栁亭诗话】
　　右记逸事三十三则
　　龙安府平武县有蛮婆渡在江油青莲垻相传李白母浣纱于此有鱼跃入蓝内烹食之觉有孕是生白广舆记白生蜀之青莲乡旧志以为彰明人葢平武实割江彰剑梓之地以为邑今蛮婆渡青莲乡俱平武则白生之地在今平武无疑矣【四川总志】
　　李白故宅在绵州彰明县南二十里古碑刻犹有存者【四川总志】
　　清莲垻一名青莲乡太白故宅在焉去江油县三十里垻有太白墨池【朱樟白舫集】
　　杨遂李太白故宅记先生讳白字太白事迹已具范传正姑孰碑及李阳冰文集序矣夫蛟龙能神于云雨不能为人用凤凰能瑞于王者不能为人畜先生以天成之材能神于为文异人之表能瑞于当世始投袂而来竟解组而去所谓不能为人用与人畜也烁哉庚星储精参络属开元天子御宇日久天下无事聿修文教巻四溟而袂寰宇顿八纮而罗英杰先生乃拖屐剑阁西入长安天子闻其名忻若有得召见之日前席礼之延于金銮待如僚友自是畴咨若采潜俾草奏造膝説词人莫知者恩隆宠洽王公向风不浃日而声烜于华夏亦先生之遇代之盛也夫有高世之徳则讪谤者伺其隙有超人之行则嫉妬者窥其衅故士无贤与不肖女无美与丑睹先生以兴叹也值非常之时遭非常之主宜必立非常之事建非常之功以开元之盛非谓无时矣以元宗之明非谓无主矣然而青蝇之营营棘藩斯止贝锦之萋菲豺虎可投贾谊既疎崔骃亦弃岂非得时不难得君难得君不难立事难立事不难建功难故功难成而易败事难就而易毁者欤先生所以巻舒无悔吝趋舎有进退遂乃北游燕赵东访梁宋南憩郢楚周流数十载思与乔松游而饵金丹为事耳由是纵情肆志刘伯伦之遨世也赋诗寓怀阮嗣宗之穷途也学仙养生嵇叔夜之迈俗也观其才思骏发浩荡无涯组绣史籍粉绘经典若鼔号钟而鬼神杂沓辟武库而剑防森罗而又飘缈悠扬迥出风尘之外不作人间之语故当时号为谪仙人焉如蜀道难可以戒为政之人矣梁甫吟可以励有志之臣矣猛虎行可以朂立节之士矣上云曲可以化愚夫之懵矣懐古可以革浇风之俗矣其余所作虽以感物因事而发终以辅世匡君为意自西窜夜郎南流江左坎顿踬飘泊羁屑悲夫仆尝论蜀中自古多出名人才士其尤者汉则司马长卿王子渊扬子云唐则陈子昂暨先生耳长卿遇武皇之重终卧病而闲子渊获宣帝之好亦无用于世子云防王莽之乱复贫困而卒子昻愤文章之壊一变有道又以贬为退先生振风雅之纲再革今竟以放而去噫天厚其才而薄其命乎不然以褒贬圣贤毁誉今古主隂者罚之乎又不然以才学富多器识儁茂司命者黜之乎是乌可知也然此数子千百年后莫不耸慕宗为楷则亦可谓防乎其萃者先生旧宅在清廉乡后往戴天山读书今旧宅已为浮屠者居之仆少览先生之文每为太息辛夘谪涖斯邑因暇披莽挈侣来寻嗟乎城郭皆是丘陵如故其人已往其迹空在辽海元鹤尚千年而却归苍梧白云竟一去而不返为铭勒石寘之金田其辞曰岷山之精上为金星母乃协梦先生以生厥名与字则而象之出风尘表标天人姿词源学若泄尾闾自古王佐欲致唐虞谓予弗起苍生其如遂来京师荃芬兰蔼天子诏我金銮赐对礼为前席千载一防王公卿士莫不倾葢英声雷飞輷于区外有始有卒其惟圣人孰谓谁来我思奉身稽颡丹陛愿乞骸骨天子从之出苍龙阙鹤返青汉云归碧天缅追安期邈寻偓佺夕饵琼蕊晨潄玉泉放情肆志养吾浩然诗吟千百酒饮百船西浮南泛夫何系焉龙饮山前涪江之涘先生一去宅留故里数变乔木几千人世草蔓荒蹊棘罗废址乡人故老犹话厥美吁哉先生不为不遇命也如何拂衣自去蓬莱金阙昆仑珠树定往游否孰知其故悠悠我思伤心日暮
　　遵义府有太白宅在夜郎里有题碑记【四川总志】
　　磨鍼溪在眉州象耳山下世传李太白读书山中未成弃去过小溪逢老媪方磨铁杵问之曰欲作鍼太白感其意还卒业媪自言姓武今溪旁有武氏岩【方舆胜覧】读书台在四川眉州象耳山唐李白尝读书于此上有石刻白词宋杜光庭诗山中犹有读书台风扫晴岚画嶂开华月氷壶依旧在青莲居士几时来【一綂志】
　　太白台在龙州江油县太白与江油尉往来故有台在尉防蒲翰为之记【方舆胜覧】
　　太白读书台在龙安府平武县牛心山宋州守史祁手书石刻并太白赠江油尉诗一在大匡山【四川縂志】
　　太白台在四川龙州牛心山上太白尝读书于此遗趾尚存【一綂志】
　　龙安府江油县大明寺在治西南有李白读书台【四川总志】龙安府平武县有明月沉潭在明月渡旧传每夜有月影李白有诗嵗久漫灭今石壁上存宋宇文通诗刻【四川通志】
　　龙安府平武县有匡山碑镌李白出山诗或云在江油县【四川通志】
　　龙安府江油县有大匡山在县治西三十里山势髙耸状如匡字唐李白读书处【全蜀总志】
　　大匡山在保宁府江油县西三十里唐李白尝读书于此【一统志】
　　大匡山在成都府彰明县北三十里一名康山唐杜甫寄李白诗匡山读书处头白好归来亦名戴天山【一统志】彰明县北五十里有李白读书台【四川通志】
　　防灯山在龙安府江油县南二十里一名小匡山夜有光如灯故名上有李白读书台及白祠【四川通志】
　　杜诗云匡山读书处头白早归来李太白青州人多游匡庐故谓之匡山绵州图经云戴天山在县北五十里有大明寺开元中李白读书于此寺又名大康山即杜甫所谓康山读书处也恐图经之妄【西溪丛语】
　　载籍之间所言地理讹舛甚多不可胜述李白读书于匡山正绵州大匡山小匡山之处而寰海记旧注乃指江州匡庐山为白读书之所【野客丛书】
　　按太白卧庐山为永王璘迫致幕府坐是得罪杜少陵匡山读书处头白早归来之句当以匡庐之解为正至于太白读书之处不但地志所云歴歴可据即郑谷蜀中诗亦有雪下文君沽酒店云藏李白读书山之句在唐时已相传若此矣因杜注之援引未确乃并太白读书之处而亦疑其出于附防抑乂偏矣
