<!-- { "loadSidebar": true } -->
　　维年月朔日中散大夫洪州都督张某谨遣仓曹参军李某以脯醢之奠祭于故宋国公之灵惟公世载贤杰天资忠厚外珪组而虽华内氷镜而无垢善常不伐明能自晦省中之树访犹不言车前之马数而后对淑慎自己否亨有时孰能违命公此来思结忠主之恋深去国之悲六疾斯起五福云欺生涯溘尽精魂何之呜呼哀哉追惟曩昔升降云霄荣华侍从暐暐光昭日欤月欤有荣有凋丹旐孑孑白骥萧萧同官之感俾余魂销灵之来归兹焉旅次瞻望无覩悲辛自至顷宻迩而寄音今寞然而结欷南北于逺幽明永异何以叙情寄之奠馈尚飨
　　祭洪州城隍神文
　　维开元十五年嵗次丁夘六月朔壬寅十日辛亥中散大夫使持节都督洪州诸军事洪州刺史上柱国曲江县开国男张某谨以清酌脯醢之奠祭于城隍神之灵恭惟明神懿皆潜徳城池是保民庶是依精灵以秉正直攸好忝牧此郡敢忘在公道虽隔于幽明事或同于表里今水潦所降亦惟其时而淫雨不止恐害嘉谷谷者人之所以为命人者神之所以为祀祀可不以为利义不可以不福阖境山川能致云雨岂无节制愿达精诚以时弭灾无或失稔则理人有助是所望于神明尚飨
　　为王司马祭妻父文
　　维年月朔日谨具少牢清酌之奠祭于故某公府君之灵惟公联华公族振景天朝昔也时来则地分茅土今也福过则海变桑田岂惟魑魅之忧方为蝼蚁之患呜呼哀哉始更荣盛早睦嘉姻谬入郗公之选尝荷戴侯之遇情契濶而弥积义流离而益固公之谪宦某又犯时永矣去国贲然来思虽穷途之至此幸邻境之在兹所忌者法岂忘于私闻柝声而宻迩畏简书而间之然犹风烟可兾翰墨无辍心已运于虚舟迹尚濡于涸辙骤寒暑之徂谢纷吉凶之回穴京兆之使忽追广陵之音遽絶呜呼哀哉平生多感自伤千里之心已矣长辞徒发九泉之叹计畴昔之光宠痛沦亡于旅窜尝许恤人之孤况霑爱子之半谨因遣奠昭告明灵心不可巻徳以为馨匪羞是荐惟魂是听遣行人于信宿空目于郊坰呜呼哀哉尚飨
　　为王司马祭甄都督文
　　维开元五年嵗次丁已九月丁酉十四日庚戌官某谨以清酌之奠祭于广州都督甄公之灵惟公禀气异人为国良臣资忠秉义奋翼跃鳞富贵自取声名益震故能北拥旄于朔南仗节于朱垠行部无防卧理斯属棠阴在听薤歌成曲下流是仰长途反促如望雨而随车遽惊风而转烛呜呼哀哉甫兹嵗首彤襜载辉今也秋季丹旐言归既寒来而暑徃将物改而人非驷马不驭双鴈空飞对平生之气象咏宿昔之音徽燕越兮地胡山兮路微奠肴觞之在席感徒御以霑衣呜呼哀哉尚飨
　　祭张燕公文
　　维年月朔日族子秘书少监集贤院学士某谨以清酌少牢之奠敢昭告于燕国公之灵惟公应有期之运降不世之英坦髙轨以明道谨大节而立诚悬镜待人虚舟济物妙用无数精心惟一明未眹而先覩听有余而每黜犹豹变而成文尝凤鸣而中律故能羽翼圣后丹青元化陈皋陶之谟谋尽仲山之夙夜道因虑于文武业惟永于王霸绸缪恩渥荏苒代谢国重元辅门承下嫁实大我之宗盟与人君之姻娅天盖福善地亦华宗赫赫为尹岩岩比崇不享黄髪如何穹既道长而运短岂祥降而恵终人亡令则国失良相学堕司南文殒宗匠惟国华之见夺何天道之弗谅追惟小子夙荷深期一顾增价二纪及兹非驽骀之足数盖枝叶以见贻洎剖符于外台承彻琴于旧馆屡行号而身赎空匍匐而心断迹既拘于彛宪情未展于哀款朝章猥及传名斯入想徳辉而不见望仁里而徒泣树所叹而犹存人具瞻而永戢尽繐帐之今感哀乌衣之徃集庶羞虽薄兾享厥诚尊灵斯降是嘉平生已矣万古缠绵五情追悲绪于离筵结巨恨于幽明伏惟尚飨
　　追赠祭文
　　开元二十年嵗次乙亥孤子某谨遣弟等谨以醢脯庶羞之奠敢昭告于先考先妣之灵积罪昊天天实降罚严荫永隔慈顔重违欲报劬劳终天何及夙承教诲幸而有成崇国宠灵猥当大任圣上义存延赏追赠所及朝恩优渥跪承摧感伏惟昭亮享兹殊锡今谨具赠太常卿广州都督告身桂阳郡太夫人告身及玉带金章紫衣各一副伏惟尚飨



　　曲江集巻十七
　　钦定四库全书
　　曲江集巻十八
　　唐　张九龄　撰
　　墓志铭
　　故开府仪同三司行尚书左丞相燕国公赠太师张公墓志铭并序
　　太唐有天下一百一十三年开元十有八载龙集庚午冬十二月戊申开府仪同三司行尚书左丞相燕国公薨于位享年六十四呜呼哀哉皇帝悼焉素服举哀废朝三日乃下制赠太师盖师傅之旧恩礼有加也诏葬先逺丧事有日又特赐御词表章琬琰公义有忘身之勇忠为社稷之卫文武可宪之政公侯作扞之勲皆巳昭昭于天下虽与日月争光可矣
　　公讳说范阳方城人晋司空壮武公之裔孙周通道馆学士讳弋府君之曾孙庆州都督讳恪府君之孙赠丹州刺史刑部尚书讳隲府君之季子自上世积庆及公而祥发神明所府道德为枢生以宁济幼而休祥鹰扬虎视英伟磊落越在诸生之中巳有絶云霓之望矣初天后称制举郡国贤良公时大知名拔乎其萃者也起家太子校书迄于左丞相官政四十有一而人臣之位极矣尚书国之理本公悉更之中书朝之枢密公亟掌之休声与偕升降数四守正而见逐者一遇坎而左迁者二其余总戎于外为国作藩所平除者惟幽并秉节钺而已至若三登左右丞相三作中书令唐兴巳来朝佐莫比盖圣贤之运有防师臣之道欲行人虽求多我每余地馨香之发敷闻自久宜其翊戴圣后师范百寮功烈过于如神德声出于咸一此固与版筑崛起屠钓作合之类亦云异也公志逺而性高亮未尝自异会节乃有立何所不可体道以为宗旣定国于一言亦保身之大雅其于经理世务杂以军国决事如流应物如响纷纶辐辏其犹指掌及夫先圣微旨稽古未传缺文必补坠礼咸甄与经籍为笙篁于朝廷为粉泽固不可详而载也始公之从事实以懿文而风雅陵夷已数百年矣时多吏议摈落文人庸引雕虫沮我胜气丘明有耻子云不为乃未知宗匠所作王霸所在及公大用激昻后来天将以公为木铎矣斯文岂丧而今也则亡呜呼克生以辅时而臣道不究致用以利物而人将安仰上抚牀以念徃下辍相而哀至复见之于公焉太常议行谥曰文贞二十年秋八月甲申迁窆于万安山之阳燕国夫人元氏祔焉夫人故尚书右丞相武陵公怀慎之女也动为柔范皆可师训及公之贵连姻帝室虽处荣盛若非在已内执谦下外睦亲疎古之贤明未始兼有开元十九年三月壬戌薨于东都康俗里第享年六十四长子均中书舍人次曰垍驸马都尉卫尉卿季曰埱符宝郎泣血在疚皆我之有后也呜呼堂永閟何事春秋幽篆斯在亦云不朽而已铭曰
　　天有密命滋液百宝时无大贤谁与明道我公允叶我德孔昭翰飞戾天羽仪清朝功遂身谢名由实美言而有立古无不死南山之下诏塟于兹后之与归谁我太师
　　故特进赠兖州都督驸马都尉观国公杨公墓志铭并序
　　公讳某字某农华隂人也其先食采于杨因邑为氏始大于两汉更盛于周隋司空观德王戎之高祖也台阶论道盟府书勲利建维城泽流后嗣洎右军将军赠兵部尚书府君讳某累叶炳灵六辔承祀而皆千里一举逸翰所推五侯同拜贵戚莫比公郎尚书之子也诞保中和克绍前烈幼以美秀兼大叔之文长而嘉闻增季友之业孝悌忠信蕴乎生知礼乐诗书成于时习弱冠以门子调补晋州防军中宗之在春宫也妙简才地将降天孙兼之实难而公惟允以选尚长宁郡主加朝散大夫拜通事舍人累选右卫郎将神龙元祀中兴在运预闻大防克树休勲而贵主宜家既増汤沐列侯传国复锡山川至是始袭观国公拜驸马都尉左千牛卫将军加上柱国累迁秘书监兼太子宾客增金紫光禄大夫又特进散骑常侍右千牛将军陜王传坐事左出巴州刺史入为光禄卿复出为亳襄陈邓四州刺史左转鄜亳许绛四州别驾公性明敏有器韵不求虚誉而百行允修不矜小善而九能咸事至于入官从政东文西武才旣两可事亦百中且不恃贵以伤义不怙宠而废公奉以周旋加之防挹虽在降出无他悔吝此亦公之善自为谋以道终始者也开元十二年癸夘遘疾薨绛郡之官舍春秋五十天子悼焉有制赠使持节都督兖州诸军事兖州刺史仍遣使吊问令返葬京师率礼有加哀荣异数其年秋九月甲申葬于北原其孤曰某等防防在疚愿图遗烈后之人亦知范宣之世禄岂独臧孙之立言铭曰
　　岩岩太华作镇西土祚我诸杨降生厥祖四代而立为汉元辅爰及裔克复先古猗嗟观公不忝前人荷天休宠为国嘉姻王孙作俪帝子来嫔琼敷玉润辉映纷纶乃登王朝乃尊爵秩禄盈万钟赋食千室亦克畏满亦以戒逸物更盛衰时有得失禀命不融斯人则亡天归京兆地返连冈吁嗟此室徽音不忘
　　故太仆卿上柱国华容县男王府君墓志
