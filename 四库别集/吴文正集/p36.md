<!-- { "loadSidebar": true } -->
　　宋末江右之能诗者若章贡若庐陵若临川若盱江若清江皆有人焉所入所造虽殊而各有可取其学识则章贡曾子实为诸诗人之冠诗评一篇乃其同乡之士黎希贤所辑可与朱子畣巩仲至一书相并而又发其所未发备评诸家诗未有若是其的切周悉者也得此不惟可以见前辈观书之眼目抑真可以为后进之阶梯子实讳原一居宁都仓山之下三贡于乡又以平寇功免文解四试礼部不偶朝臣列荐授官官至承奉郎知南昌县诗文有集没六十八年矣希贤名文明宁都东韶人也天质敦厚自少攻诗其志于羽翼诗道者乎
　　学则序
　　周官三徳之教一至徳二敏徳三孝徳至徳者何能知能行明诚两尽徳之极至者也敏徳者何知有未徧行无不笃徳之敦敏者也孝徳者何百行之中莫先于孝庸徳之行专务其本者也葢知行兼该者上也二者不可得兼则笃于行而知未逮者抑其似也夫行之而不知有矣知之而不行未之有也知之而不行者未尝真知也果知之岂有不行者哉故行而未知者虽未为至徳亦可为敏徳若徒知而不行虽知犹不知也是以不得与于三徳之目然所行非一端而已苟未能一一纯备先务其大而有孝之一徳者又其次也朱子以至徳当河南程伯子敏徳当司马文正公孝徳当节孝徐先生善夫莘野王徳新君实事亲以孝闻养生致乐送死致哀州里称之出而在官也处而在乡也他行悉无玷焉由孝徳而达于敏徳者也一日见其所述学则二篇为之惊异何也异其读书之审析理之精也以昔者所闻力行之实既如彼而今者所见致知之实又如此其不造于至徳之盛乎虽然夫子圣人也汲汲然好学之功无终穷也君实之所得异矣不以其所已得自足进进而未止所得遽可限量也




　　吴文正集巻二十一
　　钦定四库全书
　　吴文正集巻二十二
　　元　吴澄　撰
　　序
　　徐中丞文集序
　　御史中丞徐公伯父之文如谷粟之可以食桑麻之可以衣也彼烂然红紫之花蔚然苍翠之草可玩而已矣公之子守义曩从予于胄监而予及识公殁后赠资政大夫中书右丞封平阳郡公諡文靖
　　吴间间宗师诗序
　　物之有声而成文者乐也人之有声而成文者诗也诗乐声也而本乎气天地之气太和而声寓于器是为极盛之乐人之气太和而声发乎情是为极盛之诗自古及今惟文武成康之世有二南雅颂之声焉汉魏以后诗人多矣而成周之太和不再见其间纵或小康而诗人大率不遇身之轗轲穷愁则辞之凄凉哀怨宜也何由而得闻治世之音乎教大宗师吴特进当四海一统之时际重熙累洽之治出入禁闼晨夕清光厯仕六朝眷渥如一一世亨嘉之防如此一身希旷之遇又如此醺酣唐虞三代之春醲郁蓬瀛三岛之馥太和之气贯彻于身表里冲融居天上人间第一福徳其发于声而为诗也韵度何如哉旧有瓢藁不啻千篇泰定二年被防代祠江南三神山四年还京天机天籁触处吟咏诗凡二百余首曰代祠藁其徒李盘中提防将锓诸梓而其从子吴养浩待制请序巻端其诗如风雷振荡如云霞绚烂如精金良玉如长江大河葢其少也尝从硕师博综羣籍蚤已闚闯唐宋二三大诗人之门户况又遭逢圣时防泳变化其气益昌太和磅礴可使畏垒之民大壤可使藐姑射之物不疵声诗特余事耳偶然游戏字字鸣国家之盛诣于英茎咸韶之乐固非寒陋困悴拂郁愤闷者之所可同也幸哉此生之在此时也盛哉此时之有此诗也李盘中名某宣授体文翊教渊素真人云
　　周栖筠诗集序
　　世有学术贯千载文章妙一世而诗语或不似者唐宋六七百年间有学有文而又能诗不过四五人而已兹事岂易言哉善诗者譬如酿花之蜂必渣滓尽化芳润融液而后贮于脾者皆成蜜又如食叶之蚕必内养既熟通身明莹而后吐于口者皆成丝非可强而为非可袭而取栖筠自少壮客游以诗好每出一语何其似也正而不陈腐竒而不生硬淡而不枯槁工而不靡丽观其所作期其所到殆将梯黄杜而窥陶曹犹慊然不自足葢其才髙其思清不待苦心劳力天然而成虽得之之易而能知其难非真有悟于中不如是晩年学造乎理文进乎古则其诗之愈超也固宜
　　李侍读诗序
　　韩子之论文谓气盛则言之短长声之髙下皆宜夫诗与文之有资于气也尚矣翰林侍读学士李仲渊心易直而气劲健其为气也肖其人古体五言如生在魏晋畧不渉齐梁以下光景七言杂言翩翩游乎钟山丞相雪堂学士之间而无留难约之而为近体也亦然葢其平日淹贯古今诸名家诗芳润熏渍乎肝脾英华含咀乎颐辅藏蓄既富而气之盛又足以驱役左右之俾效供给而各职其职非若孱懦之帅拥兵百万而拙于调用故出乎喉吻溢乎毫端与名家诗人之态度声响无一不似彼肆口肆笔漫成音韵而曰诗者何能窥其彷佛哉所谓言与声之皆宜者由乎气之盛讵不信矣夫予于仲渊之诗所以三复讽咏而不敢易视之也为识其左而归其编
　　刘尚友文集序
　　西汉之文几三代品其髙下贾太傅司马太史第一汉文厯八代浸敝而唐之二子兴唐文厯五代复敝而宋之五子出文人称欧苏葢举先后二人言尔欧而下苏而上老苏曾王未易偏有所取舍也如道统之传称孔孟而顔曾子思固在其中岂三子不足以绍孔而劣于孟哉叙古文之统其必曰唐韩桞二子宋欧阳苏曾王苏五子也宋迁江南百五十年诸儒孰不欲以文自名可追配五子者谁与国初庐陵刘会孟氏突兀而起一时气焰震耀逺迩乡人尊之比于欧阳其子尚友式克嗣响夫一家二文人由汉迄今仅见眉山二苏而尚友之嗣防孟不忝子瞻之嗣明允呜呼盛矣然欧实宗韩明允乃以为非韩子之文而欧阳子之文刘与欧同乡而不专宗欧予亦以为非欧阳子之文而刘子之文也明允雄浑奇峭永叔拟以荀卿直跻之周秦间子瞻长江大河一泻千里评者曰子瞻之文非明允之文也若防孟之諔诡变化而尚友浩瀚演迤评者亦曰尚友之文非防孟之文则为知言也已呜呼百世之下有深于文者其亦然予斯论否乎尚友之门人曾闻礼编辑其文曰附于韩门李汉予与尚友善素喜其文辞又嘉刘门之有南纪也是以序其巻首云
　　孙履常文集序
　　予家崇仁之极境距郡城二百里余故于郡之名流聚防不数数孙君履常有学有行抚士之巨擘予心所敬畏者也辄十年仅一见平居聴人传诵其诗喜之如闻韶音而犹以鲜或覩其文为欠至顺壬申予至郡旧学者王逺抄録履常之文二编约百五十篇予取而观之明洁整严纡余曲折本原混混而愈有议论衮衮而不匮葢根茂实遂膏沃光煜韩子所谓仁义之人其言蔼如者夫文章固儒之末技然其髙下兴衰闗系天下之气运亦岂可易视哉予虽不能而自幼好读先汉盛唐盛宋诸文人之辞因履常所作而幸韩欧之绪可不坠是以书于其编
　　遗安集序
　　唐宋二代之文可与六经并传者韩文公自幼专攻古学既长人劝之举进士始以防论诗赋试有司欧阳文忠公王丞相曾舍人苏学士皆由时文转为古文者也桞刺史初年不脱时体谪官以后文乃大进老苏亦于中年弃其少作而趍古前进士宜黄邹次陈悦道甫精于时文少年魁乡贡成科名名成而不及仕隠居讲授日从事于文若古近诗若长短句若骈俪语固时文之支绪其工也宜余力间作古文浸浸逼古之人葢其才气优裕义理明习故文有根柢非徒长于辞而已子成大辑其槀凡十八巻诸体毕具森然如武库兵予为序其首俾有志于文者观焉
　　盛子渊撷藁序
　　予每过扬论文必之盛氏教授君以年硕望老于家而子渊得家学擅名东淮舍是殆无可与论斯事者矣夫文小技也予幼亦好之好读诵好评议用力多而见功寡或发于声不过能为今人语以达于意而已求一言之防乎古不能也比年涿郡卢学士处道所作古诗类皆魏晋清言古文出入盘诰中字字土盆瓦釡而倐有三代虎蜼瑚琏之器见者能不为之改视乎今览子渊撷藁一二何其形制之似也葢与卢游从也数家学之外薰渐固有自云子渊不自是而就正于予顾予藜羮粝食野人所共笑岂有物外奇玩如金膏水碧者哉度不足以惬所期聊书此以开异时细论之端
　　金谿刘大博文集序
　　宋太学博士刘君之诗文仅存若干篇皆典雅温润明白敷畅读之可见其为正人胷怀皎洁坦易畧无尘滓嵚崎葢其天资超特人物伟然自宜居当世之第一流年十七而登陆子之门二十四而入学二十九而释褐四十四而遽终予深惜其达之太早不得久于亲师又惜其逝之太速不得竟其务学是以所就但如是而已其族曾孙立大收拾遗文及年谱行状等锓之于木故为之题辞以表予之所敬慕亦以致予之所惋惜焉尔
　　诗珠照乗序
　　古之诗或出于幽闺妇女山野小人一为采诗之官所采以之陈于天子肄于乐官至今与雅颂合编人尊之以为经采者岂为无功于诗哉后世不复有是官则民间有诗谁其采之庐陵郭友仁穷闾之士也以采诗自名而行四方诗有可取必采以去锓之木而传之人俾作诗者之姓名炳炳辉辉耀于一时譬之珠然所生之处泽媚而厓不枯固异于凡物不有人焉采之以献则潜于深渊世无知者又乌得覩其照乗之光乎诗之不可以不遇夫采者葢如此虽然唐之翰林工部当时有采其诗者否今五百余嵗而光焰万丈愈久愈明又不止如珠之照乗而已诗若二子虽不采庸何伤
　　吏事初基诗注序
　　吏事初基诗注一部四表横浦何君之所撰述也缀五言为诗以提大纲辑诸説为注以备众目凡圣贤训戒古今礼法公私应接大小事务靡不该载经史子集律令条例旧闻新见嘉言善行靡不援引上自帝王次而公卿次而府史下逮庶士皆有禆益皆可遵行也其为诗也标一句五字于上如书篇之有名诗章之有题浅近明白虽若质俚而不可忽且易也其为注也累数十百言于下如经解之有防史书之有志谆复详悉虽若繁杂而不可厌且惮也然非徒撰述之者为难而观览之者亦难故予读之数日而后能竟于是而叹其学之博赡识之周徧也其所援引其所该载虽儒流或未研穷岂但可为吏师而已何君幼习儒壮而试吏入官初遇之于豫章已闻其翊赞风宪之美再防之于京师又见其眈玩经史之勤稽其撰述而昔之所见所闻犹信抑尝谓周兴嗣以王右军所书一千字次而韵之非有意著书立教也其间之知过必改靡恃已长心动神疲逐物意移等语虽圣贤遗论奚以尚兹何君此编特为吏事设耳而有曰道合生诸妙神凝湛一则浸浸乎窥闯圣贤仙佛之域吏事云乎哉予既为之作序复摘出此语以旌君所学所识云
　　周天与诗序
　　梅南周天与诗二十篇青山赵仪可所选精矣而犹曰待删以请于予予谓诗可选不可删也何也自商颂逮周文武讫陈灵皆夫子所删自楚骚逮汉魏晋讫齐梁皆萧纪所选删非圣人不能选则才士可为也韩子曰曾经圣人手议论安敢到邵子亦云删后更无诗删诗岂易言哉选之可也然灵均九章选仅存一渊明诸诗选止留四讵可执以为定乎然则删固不可能选亦未易能也周君才气情思如雷雨交作红紫竞妍森不可遏其二十篇泰山一毫芒耳云兴泉涌日富日新予虽老拙尚当嗣仪可为君选之
　　胡印之诗序
