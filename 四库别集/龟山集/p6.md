<!-- { "loadSidebar": true } -->
　　盐自汉有之非一日也周世宗征河东河朔之民遮道诉盐法之不便世宗防所得盐法息均之人户歳输之从民愿也熙宁间有献议再者方神考大有为之时凡可以益国而利民者知无不为以是为不可沮其议而不行是终不可行也河朔与辽为邻祖宗优卹之特异于他路葢养之于无事之时以备缓急也困之于无事之时则于有事之际何赖焉今日之冦盗是也盐息之敷在人户者亦输之如故而又设官置司与他路等恐非祖宗优卹之意也江浙蚕盐于春初均与之为蚕缫之用蚕熟以绢偿之不为厉民也今蚕盐不支而偿绢不免则盐之利入官已多矣山谷之民食盐之家十无二三而州县均敷盐钞民间赔费与茶引等迫于殿最之严往往计口授之以充歳额人何以堪今朝廷不立歳额免比较其裕民之意厚矣然不比较使民得自便则盐课必亏朝廷不资盐息之用则可若犹未免则盐事司安得坐视其亏欠而恬不加察乎前此方贼之后二浙葢尝不立额比较矣而歳额大亏盐事司切责州县不觉察私贩致有亏欠州县茍逭谴责亦不免敷取办虽名不比较而比较之实仍在也某窃谓宜酌中立额使州县易办则民亦少纾矣若不立额则盐司督责必以旧额为责掊刻之吏务以应办为功则所取无有限度其为害益深矣征入之课以五年酌中数为额祖宗以来自有常法不可改也
　　四转般
　　转般葢得刘晏之遗意朝廷捐数百缗与为籴本使总六路之计通融移用以给中都之费六路丰凶更有不常一路丰稔则增籴以充漕计饥凶去处则使之输折斛钱而已故公私俱寛而中都不乏最为良法也自胡师文以籴本为羡余以献而制置司拱手无可为者直达之议所从起也今欲复转般而籴本取之诸路漕计犹且不足而又敛取之非天降地出又非出于漕臣之家取于民而已二浙兵火夷伤之余疮痍未合民穷无告则其患有不可测者前日之事是也安可不为之虑哉欲复转般宜遵旧制捐数百万缗与为籴本则其事济矣不然徒为纷纷无益于国也
　　五籴买
　　籴买之名不一非特均籴结籴之类而已取之虽多而州郡无一月之积祖宗时预买防绢毎疋支钱一千限正月十五日以前支讫方春匮乏时民间得钱颇以为便是时浙绢至中都毎疋之直千二三百钱预支一千于人户无所亏损矣今江浙虽云预买而钱不时得郡县葢有白取之者产绢县分毎疋不下二千三四百足钱而上户有敷及百余疋者民力固未易办矣又有非时抛买如燕山丝绢之类所须不一秋成谷未上场而催科之吏已及门矣力耕之民日食糠粃而输官常恐不足欲民之不流亡不可得也昔熙宁中三司与发运司相为表里三司有余粟则以粟转为钱为银绢以充上供之数他物亦然故有无相资无偏重之弊而发运司常为邦用之根本今预买实得一千民间赔费已多况又未必得也若令发运司通融六路之计有无相补于出绢州郡用常法依在市中价于人户量行折科减预买之数亦足以少寛民力寻常折变多为民害葢州郡不依时值髙估常赋合纳之物低估绢价故受其弊若严约束谷价惟依发运司和籴之例不得故为低昻比之预买一千又未必得钱则利害亦相逺矣今浙绢两贯三四百足钱一疋方可中官纵胥吏为奸只与时值之半所省亦多矣
　　六坑冶
　　坑冶利之所在有鑛苗去处不待劝率而人自寻逐矣凡坑户皆四方游手未有赍钱本而往者全借官中应付令烹錬到银铜入官而钱不时得则坑户无以自给散而之他此歳课所从耗失也取鑛皆穴地而入有深及五七里处仅能容身一有摧防则无遗类矣非有厚利人谁为之纵大兴发亦民间私自货易官中亦无所得虽有重法不能禁也若以数千万缗分在诸场中使以时给与则坑冶自兴不须他求也泉布所以权物重轻通有无其利柄当操之在上禁私铸非以取利也今钱一千重六觔铜毎觔官买其直百钱又须白铅和之乃能成钱除火耗剉磨损折须六七觔物料乃得一千铜自涔水永兴数千里运致其脚乘又在百钱之外薪炭之费官兵廪给工匠率分其支用不赀一二细计千四五百钱本方得一千何利之有方财用匮乏之时欲兴鼓铸取利以纾目前之急非长防也然比年鼓铸歳额不敷非特官吏弛慢所致无铜故也但取会诸监亏欠因依其説自见今遣使诸路未必有新坑可采鼓铸亦未必有铜使者持节而往必不肯坐视不为之计也不过督责州县认定歳额取诸民而已一不应办则以不职罢之谁敢不从铜非民间所有督迫之严不免毁钱为铜以输官更旧为新徒费工力所损多矣元符中亦尝遣使踏逐坑冶奸吏诡妄百出乃以新坑铜量増价市之歳终与旧坑铜通融以充歳额监官无亏课之责不复检束而坑户得以自便以旧为新冐取善价而新坑实无有也其欺罔莫此为甚或恐诸路引此例施行不可不察也宜令诸路如坑冶不至兴发或无铜鼓铸不得令诸郡虚认歳额州郡亦不得依随虚认数目庶几不至大段搔扰而民不受弊矣
　　七边事
　　今日之事无急于边事盗贼者然二者葢相因而至居者困于调敛壮者疲于馈挽财力俱弊则流亡转而盗贼理势然也旣往无可咎而来者犹可图窃谓燕云之师宜退守内地以受馈饷之入使燕军更畨请给于此庶几出纳自我无大入折欠之虞征夫免称贷备偿之扰则民力不至大困矣今云中得百里之地则増百里转输之费徒敝吾民出倍称之息以资强敌其害非小也夫军以常胜名之则骄其心粮以计口授之则滋其欲彼则何厌之有比闻道路言云朝廷授与之田鲜有肯耕者虽流言未尽可信以理推之恐或有之也夫力田与安坐而食其劳佚相反矣其不耕固不足怪者纵能使之力耕不知遂能罢计口之食乎若未能罢是徒富之资其桀鷔也如闻燕地尚多闲田不若募边民为弓箭手如陜西例蠲其租赋使习骑射亦足杀常胜军之势仍立定额无使增置不三五年可渐消矣近见端门外优戱百伎率多燕人异时归附在州郡者皆讥察其出入自有常法其周防非无为也不知今燕人在中都知其数否宁知无奸细混处其中乎讥察之法不可废也敌人间谍之谋未可尽信昔唐太宗从温彦慱之议处降敌于河南魏郑公以为不可力争之不能得不二三年卒为乱如郑公之议此前事可监也
　　八盗贼
　　闻楚泗有兵为东冦捍御然淮南州郡如通防涟水之类皆与东州隣宜皆有备不独楚泗也若通防有警则维扬逼矣扬楚泗皆当湖南北江东西二浙饷道之冲中都所仰一犯其境则饷道难矣不可不为之深虑也如闻东冦数万欲就降者古之受降如受敌未可轻也不知数万之众欲处之何地必使之有可归之业得以温饱然后无事处之失当则其患有甚于不降矣此尤当审处也今山东之兵不立统帅讨荡与招安者各自为计盗贼安所适从乎昔唐以九节度之师不立统帅虽李郭之善兵犹不免败衂况余人乎某窃谓宜立统帅使一路之兵咸受节制可招则招可讨则讨庶乎措置归一则事克有济矣
　　九择将
　　将帅尤难其人本兵之地当预养之非一旦仓卒可得也昔侯君集学兵于李靖靖曰中原无事吾教君集御戎狄而已则用兵中原与御戎狄异矣今东北之冦用兵于中原也燕云之帅御外侮者不识知其説者今有其人否冝令两制而上各举所知堪为将帅者有智勇足以敌忾待暴乆沉下僚未为世用者令监司郡守皆得以名闻或自负材武不为人知者亦使得自陈询事考言有可采者不次用之则鼔刀贩缯之杰必有为时而出者未尝求之不可谓天下之广咸无其人焉此尤宜留意也
　　十军制
　　都城居四达之冲无髙山巨浸以为阻固所恃者兵而已凡卫士皆天子之爪牙不宜有间也近见驾前有常入祗候者巾服稍异又闻有御前备缓急者是卫士分为二三矣名号旣殊则待之必异待之有异则人怀异心不可用也承平之久亦何缓急之有而兵之彊弱在统之得其人而已昔李光弼于军中无所更置一号令之气色为之精明则兵之彊弱岂不以其人哉祖宗以来军制最为详密不可增损也
　　论金人侵边其一【十二月二十六日】
　　窃谓今日事势如卧之积薪之上火已然矣安危之机间不容息度事之可为者宜速为之不可缓也缓之则必有后时之悔时方艰危当自奋励进贤退奸竦动观听庶或可为若示之以怯惧之形委靡不振则事去矣不可不勉也山有虎藜藿为之不采故汲黯在朝淮南寝谋视公孙辈如发防耳论黯经世之才未必能过辈也特其直气足以镇压奸雄之心耳朝廷威望弗振使奸雄一以辈视之则无复可为也如某人某人若置之言路必有可观如某人某人虽一时忤防得罪而节义素为中外所瞩召还则足以收人望也天下有道守在四夷今纵未能如是当于要害处严为守备比至都城之下尚何及哉无徒纷纷动揺人心无益于事也
　　其二
　　某窃计北兵倐往倐来极不测然必不能具糗粮越数千里而窥我也近边州军宜坚壁清野勿与之战使抄略无所得则当自困矣若攻城畧地本路帅司当遣援兵防应必未能朝夕下也若彼不为攻城之计俟其过则附近城寨连兵以蹑其后如中山真定之类有坚城重兵然后出与之战使之腹背受敌则可以制胜矣要之在彼必不能持久也然今日之事当以收人心为先人心不附虽有髙城深池坚甲利兵不足恃也边事之兴免夫之役均被海内人怨神怒驯致今日误国之罪宜有归矣小人剥民希宠其事不一而西域聚敛东南花石其害尤甚闻有防一切罢去此甚盛举也然前此葢尝罢之诏墨未干而花石应奉之舟已衔尾至矣今虽复申前令而祸根不去人谁信之欲去祸根恐大臣难言但言路得人必有为朝廷出力者宿奸巨蠧借应奉之名豪夺民财葢不可以数计天下之人含怒积忿欝而不得发几二十年矣欲致人和去此三者正今日之先务也夫天地之藏取之不竭实在山泽摘山煮海之利天下财计所从出也今货所入歳以千万计皆诸路昔日之经费也收之中都诸路一毫不可得则歳用安得不窘耶凡上供之所须与一路之经费非出于漕臣之家取诸民而已此民力所由弊也今虽蠲免歳额罢比较漕计无与焉终无益也不若一循旧制归之漕司则歳用足而民力自纾矣论者必谓舍此朝廷必至于乏用某窃以为不然若台谏有人必能为朝廷谋之则财货可不求而自足然此事须得人而后见非毫楮可以预言也祖宗之时转般与盐法相因以为利若尽复祖宗之法则天下事思过半矣今河北山东民之凋弊已甚虽欲取之无所取也所仰者东南而已二浙夷伤之余疮痍未合更诛求不已则前日方腊之事可以为监者昔唐方用兵之时裴度复相则先以延见士夫为急故能有成功夫稽于众舍已从人舜之为舜以此而已况其下者乎葢天下之事非庙堂之心可以独运合天下之智则事无不济矣唐元和以后数用兵宰相不休沐或继火乃得罢李德裕在位虽遽书警奏皆从容裁决率午漏下还第休沐如平时德裕宁任独智自运恝然不以军务为念哉葢镇安人心不得不如是耳此皆前事可騐也今一有警则修城池试挂搭得无动揺人心乎兼燕人之走中都者填溢衢巷漫不知其数虽中外有异而念坟墓怀庐井其心则同也岂无奸细伺隙于其间乎人心一摇则其祸有不可测者昔唐太宗寘降人于内地仍择酋长备官京师正与今日之事类不数年卒为乱然后驱之塞外则已晚矣此己事之騐不可不监也当今则不可遽为之当徐为之谋庶无后患也
　　乞宫观
