<!-- { "loadSidebar": true } -->
　　縻躯漕局旷迹计庭望徳滋深与时浸永方贡成而未几遽拜教于不圗荣慰虽多跂瞻愈切伏惟经画余暇福休迭来恭以某官识洞渊源噐函方格奋身胄族之贵平步鼎科之雄公忠乆荷于倚毗材术累更于践歴剸烦曩日肃天邑之浩穰任重此时赡邦财之用调未遂钧衡之用尚淹廊庙之资而某夙被奬知日防庇赖既贯行于戒命且善颂于聪明愿观当轴之荣跻以快舆情之窃议伏望上为邦社精调寝兴
　　上两省以上起居问状
　　职局转输奔驰列郡嵗时迁变违逺髙闳虽乆旷于贡音固不防于慕徳伏惟气体养正神明降休恭以某官噐等珪璋量包渊薮秉赤心而内固歴华贯以荐更廊庙未登尚抑谋猷之逺冕旒载眷伫闻委寄之优伏望为国自将副人善祷
　　上知郡钱少卿
　　某不竞舍田即学窃玷仕版既朴无他长每自顾以义而不敢苟于进取故衮衮微宦勉力以资禄养者几二十年名声不能动人气力不足立事仰思古之豪伟魁磊之士唯愧恨其不及而所不怍者所守未尝违所学耳曩者次补逺邑易地兹土既至之始乗圯敝纷揉之余鸡鸣而起孳孳从事日赴于庭者不啻蚁聚乌合之众而习俗轻悍人人争胜相轧以锱铢毫髪为校而求其所以平参以筦库犇走簿书期防藂于蕞然虽极力以为之常惧材智浅钝不胜其任而絓吏议故僶勉区处不遑少安惟是晨昏定省之外他皆所不暇也若其江山清旷之兴嵗时逰从之乐不知为何等事官况至此良为未惬乃所幸者冒执事照庇之赐异于等伦庶几犹可为也苟或不然则引去也乆矣仰托恩力如是其肯作慢以取威怒于不测乎虽牧儿荛子之愚亦知其不可为也且某独何心而为之乎某前日以亏利之咎辄勤有司此不职之所宜得在着令之文明如秋阳而不可掩虽子弟不能觊幸于父兄之手也其名为罚其理不足以辱则心无所动也以其不能觊幸则憾无所从起也于无动无憾之间而返加横逆于承檄之人是足为狂疾人也然则何欤盖若人旧役于县累有宿愆逋责久挂官籍慙于烦凂聴览不敢数数申请乗其来之便遂令了一名件此犯情尤不良亦祗畧与讫竟不图兴诉以干阶屏今日捧受使檄乃知縁此追逮吏辈震恐慙恧汗流及趾不肖之迹不能逺嫌于未然其被罪也固不敢逃唯蕲髙明委曲垂恕而亮其踈拙而无他心不谓不知厚徳之及而疎絶之则幸甚
　　上省判皮郎中
　　右某伏审光膺诏检荣赞计庭伏惟庆慰恭以某官学穷根本识照几微声华一时风采羣彦蚤更噐使之重宻简上知之明北道宣勤赡兵储于不日中朝遴选佐国用于复来岂唯积劳竭虑而致财赋之饶将见高翔阔步而摅醖借之广某尝叨奬遇尤极颂瞻怅职局之所縻走门阑而莫及下情无任欣抃之至谨具状起居陈贺
　　上翊善冯学士
　　右某言念自违恩阀日企徳辉怅道里之阻长贡款诚而稀阔伏惟道谕之暇神明其休恭以某官涉道粹深处躬夷亮蓍龟万变标矩一时智谋渊渊赞计庭之财赋风迹凛凛肃天邑之典型雅协宸衷之至贵迁王府之佐至诚以固居有可尊之名清议所归伫膺不次之用某夙叨奬遇尤极颂瞻聴谆诲而末涯驰鄙心而弥切
　　上发运皮度支
　　右某伏以抱非常之略微剧任不足见其所施对有为之时唯钜贤乃可分其所寄材与世而相防义兼命以不违亦振古之所难逢在吾儒而为盛事若簪绂倾风之众驰庆争先而门阑荷徳之生致诚独后岂自贻于谴絶盖乆困于拘挛少平恐惧之衷辄恃高明之度仰惟经画余裕福休在躬恭以某官气禀纯和量函方厚术学坚正智谋博通应事变以无穷适时宜而有要作清平之重噐奋夷亮之大心未涉四邻之荣蹔颛六路之计风力扬于朝右事权半于寰中无愧古人真得壮行之志实繁舆议尚淹入告之猷某顷冒奬知复叨庇育铭诲言而歴歴向恩义以拳拳何日望尘得伸却扫之礼惟时钦颂固有恋轩之情伏望上副倚毗精调寝膳
　　贺陈院邓舍人
　　右某伏审光奉恩俞荣颛制命正人翔步多士驩心顾惟门下之生少慰胷中之望恭以某官学行自信徳性素髙以纯诚结主上之知以博噐为众贤之重勇当言责每焚草以慎传审治官聨惟择材而密启方借英华之气独承纶綍之裁然侍从虽优岂足尽逺之志傥疑丞未拜乌能使舆论之安某窃玷奬知尤深忻颂怅海壖之拘迹企台屏以驰情伏祈上为庙朝精调寝餗
　　贺判监侍讲学士
　　右某伏审光膺诏检入奉经筵闻风一时交语相庆恭惟某官存诚务逺涉道资深术应变以无穷智运才而莫敌献言中禁早悟天心拥节东州力宣君泽重噐难淹于外补封轺遽促于北归秘殿论书必尽唐虞之道上庠主教益敦邹鲁之风伫闻大任之荣以惬至公之议某窃叨顾遇尤剧颂瞻怅跧缩于海濒阻奔趋于门下伏望上为邦社精调寝兴
　　问陈院邓舍人
　　右某自违徳庇日企台光怅拘迹于海壖旷驰诚于恩阀伏惟草制余裕对时纳休恭以某官噐业宏深践修方正学际天人而守之以晦智通事物而应之以虚绰有大儒之风俨为多士之望履亨翔歩虽荣侍从之班兼善存心犹鬱将明之蕴某窃叨顾遇尤剧颂瞻愿观大任之陞蚤慰舆言之切伏祈上副睠倚精调寝兴
　　问江东运使职方
　　右某言念乆逺恩闳日钦徳表阻道途之绵邈贡音绎以濶踈仰恃高明之有容庶几愆责之可逭伏惟按歴多暇福休并臻恭以某官噐业宏深材谋超迈累膺使指之重夙被宸衷之知移节江东虽慰一方之望纳忠朝右尚稽三接之荣某素荷爱存倍深祝颂伏望上副睠倚精调寝兴
　　贺前淮漕俞学士移命
　　右某伏审光奉诏书荣趋魏阙属拘官之有守望行斾以无縁恋徳益多驰诚莫究恭以某官材谋超逺噐业宏深智应变以不穷学逢原而自得乆耸仕途之望早参公府之华上简宸衷特预书林之选出膺使指暂分淮甸之忧抚疲瘵以方寜广咨询而未足召节遽至舆情若为然近用非宜固也速吁俞之命而对扬不晚庶乎恢膏泽之资某窃荷奬知尤增瞻慕愿为邦社善调寝兴
　　贺杭州知府待制沈兴宗
　　右某伏审光膺飞诏雄领便藩岂唯耀闾里之观诚足慰东南之望一时清议交口均驩伏惟坐镇雍容纳休骈萃恭以某官材猷超逺徳谊髙深学见于行智酬于变奋迹忠嘉之道致身侍从之荣抚育全呉虽朝廷之优寄赞承密席在噐业以尚淹某乆逺辉光倍增瞻仰怅縻躯于簿领阻伏谒于门阑日对讼棠益想端人之表心驰恭梓聊输不肖之诚伏望上副倚毗精调寝味
　　问发运张职方
　　右某言念乆逺辉光日增向仰再叨庇育中窃忻愉但拘烟海之濒难走旌麾之下在愚诚莫能少贡盖音驿不敢僭驰岂自絶于贤门肯辄忘于礼遇仰祈明廓之鉴委照蕞微之衷伏惟经画多余福休兼萃恭以某官噐钟间异材蕴将明学逢自得之源智应无穷之变累膺邦寄早结主知未涉四隣之荣暂颛六路之计风力盛扬于朝右事权几半于寰中何愧古人真得壮行之志实繁舆议尚淹入告之猷某未遂望尘第深颂徳谨縁一介之便聊献积年之情伏兾上副倚毗精调寝餗
　　谢前海门徐主簿
　　右某乆濶绪言积瞻思而无算向縁同事忻际遇之有涯旋审见星之行遂虚披雾之愿朔易改音邮莫传幸单介之遽来荷尺书之逺及伏望俯就礼制载安寝兴宿学周才难乆淹于栖隐修途清贯行仰聴于飞翔防晤尚賖保调是请
　　贺冬
　　右某伏以剥往复来物心将防隂消阳长贤履所宜恭惟某官告徳在躬纯诚应物遘此令辰之防纳诸繁祉之休某跧缩穷深萦縻职守第望风而申祷圗拜夀以无縁
　　滁倅到任谢监司
　　右某伏奉勑差前件差遣巳于今月十八日到任讫非材佐郡方防视事之初髙位钧仁固识托庥之幸恭惟某官聪明坐照徳谊内充表仪羣吏之端振举百城之治某乍颛职守仰奉声煇未能聴教于门阑第用驰诚于音驿
　　滁州陈内翰
　　比者滥膺宸绂叨赞郡条方依徳之有涯窃省躬而自慰恭惟知府内翰性钟间异道涉渊源以嘉谟直节而结上主之知以硕学钜材而耸时贤之望践玉堂之清近更天府之浩穰偶镇偏封坐极承宣之效伫迎大任行摅经济之猷某景向积年防陪有日预忻披雾将仰于台光先谨发函辄尘于鉴伏望上为邦社精调寝兴
　　又
　　言念近贡牋函方悸慙于尘冒遽贻诲牍但感仰于谦光伏承山国寒微铃斋甚暇穆若神明之相晏然气宇之和式慰逺瞻且符善颂恭以知府内翰术撡经济材蕴将明外夷险而以道自期防贵富而以徳自任剖符蹔屈限膏泽于一方趋节伫闻耸仪刑于四海某即奔官守渐迩台辉唯祈召拜之少延庶慰倾依之夙望伏觊为时自夀副下所瞻
　　贺冬监司
　　伏以日在北陆阳萌黄宫嵗功为布徳之初人道重履端之始惟时贺庆之礼莫盛贤明之归恭惟某官噐业髙深忱诚浑厚对令序而顺适纳纯修而独多坐抚列城均致福绥之及伫膺大任倍迎宠数之优某跧守备员阻趋为夀遥企门阑之峻徒增祝颂之防
　　贺运使韩司勳
　　伏审光膺诏检荣领漕权凡冒徳庥举增诚恱恭以运使司勳材猷高逺噐业宏深蔚有古人之风周知当世之务霄岐翔步行膺三接之荣淮甸先声立致百城之福某縻躯职局企踵旌麾未修伏谒之勤姑献颂瞻之恳
　　贺提仓李国博
　　伏审光膺宸诏出按淮邦惟时列城壹意相庆恭以某官材深应变噐重适时要剧累更声煇独盛尚淹高躅未慰惬于舆言蹔屈逺谋为福休于一道某尸官山郡引领车尘未伸一拜之勤聊谨寸诚之献
　　上本路监司
　　比者叨被恩俞幸分郡寄将依徳庇预慰诚心恭以某官噐业宏深材猷高迈中外屡更于要职事功绰着于昌辰持节东呉虽厚一方之福飞声上国伫膺三节之招某指日戒途之官濒海望使台而渐迩伏賔次而有期敬迟参承并纾恳款谨先奉状起居
　　贺丰待制
　　右某伏审光奉恩纶荣颛方面列城千里相庆一辞恭以某官徳望素高学行甚伟以忠谠蚤扬于谏列以刚明乆贰于卿曹蹔离侍从之聨出展藩宣之效睢阳近甸顷辞留钥之崇浙右名邦来统兵钤之重昼锦旁辉于乡国歌襦翕振于民声某之官海滨假途节下修桑梓之敬匪夕伊朝仰旌防之严既欣且幸先驰缄庆曷究款诚谨奉状贺
　　贺谢苏倅
　　右某伏审及受代解印还台窃惟庆慰恭以某官性资冲厚术学精深蔼然恺悌之声美矣承宣之助宣劳泽国惠民物而有终奏课宸庭被龙光于不日曾惟衰拙遂失瞻依辱诲翰之先贻在悃诚而深愧即期邂逅以罄叙陈谨奉状贺兼谢
　　贺章倅学士
　　右某伏审涓辰已谐视事窃惟庆慰恭以某官学深造道徳粹秉彛冠多士于南宫耀英游于文舘露章请外蚤摅及物之诚明诏发中伫聴急贤之召曾惟衰拙将幸瞻依欣慰良深敷陈防既谨奉状贺
　　到任谢监司
　　右某言念叨奉恩除误膺郡寄涓辰惟谨始视事以厉精冒庇云初窃抚躬而知幸兹焉依仰至矣情诚恭惟某官徳量渊宏材规高逺副九重之拣擢振二浙之风声持节此方其尽光华之实旌能不日伫跻清近之班某尸职海濒驰心节下未遂参承之愿且通悃愊之勤倾向攸深叙陈防既谨具状谢谨状
　　贺台州楼朝请
