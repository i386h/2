<!-- { "loadSidebar": true } -->
吾侪之生乙巳年，达者寥寥穷此肩。退士一生藜藿食，散人万里江湖天。忍贫不变我
自许，挟术自营君岂然。一事尚须烦布策，几时能具钓鱼船。
上方铦老求宿芦诗宿芦盖所寓室名以其似渔舟也
一曲亭前水接天，放翁短棹弄风烟。宿芦纵有江湖趣，犹是人间赝钓船。
夜坐园中至夜分
岸巾闲倚胡床坐，步屧还扶拄杖行。渐近秋清知病减，尽捐世累觉心平。翻翻双鹊风
枝爽，熠熠孤萤露草明。更欲裴回尽幽兴，钟谯传漏报三更。
六月二十四日夜分梦范至能李知几尤延之同集江亭诸公
请予赋诗记江湖之乐诗成而觉忘数字而已
露箬霜筠织短篷，飘然来往淡烟中。偶经菱市寻谿友，却拣苹汀下钓筒。白菡萏香初
过雨，红蜻蜓弱不禁风。吴中近事君知否，团扇家家昼放翁。
晨起
月澹知将晓，风清喜近秋。狂吟词跌宕，新沐发飕癮。桐叶危先堕，蝉声断更遒。达
生随处乐，自笑替人愁。
村饮示邻曲
七年收朝迹，名不到权门。耿耿一寸心，思与穷友论。忆昔西戍日，孱虏气可吞。偶
失万户侯，遂老三家村。朱颜舍我去，白发日夜繁。夕阳坐溪边，看儿牧鸡豚。雕胡幸可
炊，亦有社酒浑。耳热我欲歌，四座且勿喧。即今黄河上，事殊曹与袁。扶义孰可遣，一
战洗乾坤。西酹吴玠墓，南招宗泽魂。焚庭涉其血，岂独清中原。吾侪虽益老，忠义传子
孙。征辽诏傥下，从我属櫜鞬。
醉归
十亩春芜手自犁，瓜牛庐在镜湖西。禅心每笑弹棋局，道眼长捐刮膜篦。绝食就官分
鹤料，无车免客笑鸡栖。旗亭酒贱秋风近，夜夜归来醉似泥。
二爱并序
陶渊明诗云，孟夏草木长。绕屋树扶疏，众鸟欣有托。吾亦爱吾庐，孟东野亦云。
远岸雪难暮，劲枝风易号。霜禽各啸侣，吾亦爱吾曹。予暇日咏二诗有感，作二爱诗。
结屋不袤丈，著身还有余。破壁作小窗，亦足陈吾书。无酒当饮水，无肉当饭蔬。知
止乃不殆，此语良非虚。古人造道处，正自无绝殊。愿君勿它求，且复爱吾庐。门外秋水
深，日日集鸥鹭。是岂相与期，正以同类故。残年过七十，朋旧半丘墓。非吾济世心，叹
息莫予助。人生非金石，去日如脱兔。三复东野诗，独立悲岁暮。
蜻蜓浦
舍北蜻蜓浦，新秋偶一来。菱丝烟际老，芡觜露中开。渔火明还灭，沙禽去却回。吾
行兴无尽，舟子莫相催。
题韩运盐竹隐堂绝句三首
邺下王孙今胜流，相逢三伏凛生秋。未尝一日可无竹，似是前身王子猷。
又
尘埃车马日骎骎，谁解从君一散襟。待我清秋有闲日，抱琴来写万龙吟。
又
静处知君解策勋，炉香袅袅起微云。岸巾不住寻青士，敧枕还应对墨君。
哭杜府君
叔高初过我，风度何玉立。超然众客中，可慕不待揖。入都多宾友，伯高数来集。质
如琮璧润，气等芝兰袭。晚乃过仲高，午日晒行笠。匆匆遽别去，怅望空快悒。有如此三
高，青紫何足拾。岂无知之者，相视莫维絷。穷鱼虽相悯，可愧吐微湿。亦知尊公贤，何
止盖乡邑。向风每拳拳，识面真汲汲。秋风忽闻讣，执书叹以泣。造门不自决，追悔今何
及。又闻著书富，手泽溢巾笈。哀毁要无益，遗稿勤缀缉。
初秋夜坐
徂岁又如许，吾生真若浮。露蝉鸣达晓，风叶堕先秋。野迥星辰大，天空河汉流。胡
床幸亡恙，且复寄悠悠。
宴坐自午至暮
身外寥寥扫怨恩，胸中浩浩纳乾坤。饱经世事常高枕，惯见人情不署门。孤日夜分生
海底，百川秋涨溯河源。珥貂碧落从来事，东访蓬莱不足言。
舟中咏落景余清晖轻桡弄溪渚之句盖孟浩然
耶溪泛舟诗也因以其句为韵赋诗十首
独鹤还故乡，岿然但城郭。出门无与游，所至苦寂寞。裹饭事幽讨，此计殊不恶。薄
暮宿渔家，苍烟带墟落。
又
维舟入谷口，信步造异境。隔篱鸡犬声，满地梧楸影。瓦甑炊香稻，石泉汲新井。人
间苦逼仄，爱此须臾景。
又
老圃发如霜，见客能废锄。与坐使之年，自云八十余。老身六朝民，草舍数世居。力
守远祖言，一字不学书。
又
沿溪得茅店，酒旗出柴荆。杖头钱已空，一醉何由成。主人语郑重，手把瓮面清。劝
我姑小留，溪鱼亦可烹。
又
秦皇酒瓮边，古有钓鱼矶。我来必竟日，时挈双鲤归。白鹭真可人，常先孤棹飞。高
咏江练句，令人忆玄晖。
又
镜湖三百里，风止镜面平。持以照吾心，俗尘安得生。散发鸥鹭间，万事秋毫轻。谁
能拂东绢，写我孤舟横。
又
朝发云根寺，暮宿烟际桥。冷萤湿不飞，潜鱼惊自跳。菱船歌袅袅，荻浦风萧萧。平
明宿鸟起，我亦理归桡。
又
古祠照沧波，老木云洞。轻舟不摇檝，正用一风送。汲井潄甘液，扫榻寓幽梦。所
恨山未深，城笳听三弄。
又
禹穴探断简，樵风泛清溪。倒影森松桂，避船散凫惊。尘中有异境，十里青玻璃。高
塔忽招人，湖边日未低。
又
溪行已清秋，还舍尚残暑。天公为解围，帘栊过疏雨。青蔬喜小摘，红粒亦新杵。一
饱坐北轩，苹花泣烟渚。
诗集卷三十五一百首
浮生
浮生真是寄邮亭，短鬓匆匆失故青。睡少始知愁有力，病增方叹药无灵。谋生懒似逢
秋燕，访旧疏于欲旦星。自笑若为销此恨，浊醪聊复倒余瓶。
秋夜
高屐枯筇一老翁，灯前自笑发如蓬。泠泠月浸荒庭竹，淅淅风凋古井桐。病思未苏秋
尚浅，醉魂初醒夜方中。故人万里无消息，便拟江头问断鸿。
秋夜纪怀三首
缺月淡欲尽，老鸡鸣苦迟。聊为待旦坐，不作感秋悲。鲁叟一王法，豳人七月诗。平
生经世志，老死欲谁期。
又
瞿昙起西域，老氏奋中州。谈理一家说，蠹民千载忧。横流当有自，独立岂相仇。垂
世诗书在，儿童勿外求。
又
北斗垂莽苍，明河浮太清。风林一叶下，露草百虫鸣。病入新凉减，诗从半睡成。还
思散关路，炬火驿前迎。
书怀
萧飒先秋鬓，龙钟未死身。不惟今日老，已是一生贫。食菜从儿瘦，关门任客嗔。世
间余一念，河雒尚胡尘。
林居秋日
桔槔引水绕荒畦，病卧蝸庐不厌低。小聚数家秋霭里，平波千顷夕阳西。亭皋草木犹
葱茜，天上风云已惨凄。逋负如山炊米尽，终年枉是把钅且犁。
七月二十四日作
闲拂青铜一惘然，此生应老海云边。凉祑入袂诗初就，幽鸟呼人梦不全。天上鹊归星
渚冷，月中桂长露华鲜。射胡羽箭凋零尽，坐负心期四十年。
枕上作时闻临海四明皆大水
抚枕时时犹叹欷，厄穷已极畏凶饥。雨声淅沥孤斋冷，客梦萧条万里归。山邑风雷移
蜃穴，海城水潦半民扉。如云秋稼方相贺，一饱还忧与愿违。
书怀
漫道年来未极衰，穷途憔悴实难支。半分臂减休文瘦，七尺躯存曼倩饥。尚忆青衫陪
众隽，宁期白首负明时。悠然万里烟波兴，除却沙鸥总不知。
秋阴至近村
村店闲寻酒，筇枝瘦倚肩。云齐龙卷雨，野旷鹤盘天。露井飘桐后，清觞泛菊前。欲
归还小立，搔首意悠然。
闲居自述
自许山翁懒是真，纷纷外物岂关身。花如解笑还多事，石不能言最可人。净扫明窗凭
素几，闲穿密竹岸乌巾。残年自有青天管，便是无锥也未贫。
秋雨初霁试笔
墨入红丝点漆浓，闲将倦笔写秋容。雨声已断时闻滴，云气将归别起峰。斜日半穿临
水竹，好风遥送隔城钟。远游更动轻舟兴，太息何人解见从。
幽怀
苫茅架竹亦吾庐，病起幽怀得小摅。爱酒已捐身外事，闭门犹读死前书。邻家人喜添
新犊，小市奴归得早蔬。但使身安岁中熟，敢辞老境落樵渔。
雨后出门散步二首
细水穿沙溜，残云扶雨归。不成游酒市，且作倚渔扉。老大徂年速，羁穷壮志违。破
裘虽百结，犹胜泣牛衣。
又
病叶常先霣，寒潮只暗生。扶衰赖药石，随意出柴荆。细路牛栏湿，疏篱绩火明。枯
荣不须计，千古一棋枰。
秋夜示儿辈
吴下当时薄阿蒙，岂知垂老叹途穷。秋砧巷陌昏昏月，夜烛帘栊袅袅风。缩项鳊鱼收
晚钓，长腰粳米出新砻。儿曹幸可团栾语，忧患如山一笑空。
七十二岁吟
七十人言自古稀，我今过二未全衰。读书似走名场日，许国如骑战马时。秋晚雁来空
自感，夜阑酒尽不胜悲。渭渭星霣逾千载，一表何人继出师。
雨夜读书二首
风雨氵项洞吞孤村，读书拥褐不出门。历观忠邪见肝肺，直与治乱穷根原。傅岩之野感
帝梦，此事难以今人论。危冠长剑一见用，万里耕桑吾道尊。
又
一灯如萤雨潺潺，老夫读书蓬户间。但与古人对生面，那恨镜里凋朱颜。功名本来我
辈事，人自蹭蹬天何悭。君看病骥瘦露骨，不思仗下思天山。
秋晚
聚落萧条古埭东，芦藩蓬户卧衰翁。井桐叶尽新霜后，衣杵声繁夕照中。身似败棋难
复振，心如病木已中空。村醪酸涩君无笑，也解灯前作脸红。
新菊二首
已过重阳十日期，菊丛初破两三枝。自怜短鬓萧萧白，不似黄花驿里时。
又
老去流年不耐催，微霜又见菊花开。莫言冷落西风晚，也有飞飞小蝶来。
九月二十八日五鼓起坐抽架上书得九域志泫然有感
一事无成老已成，不堪岁月又峥嵘。愁生新雁寒初下，睡起残灯晓尚明。天地何由容
丑虏，功名正恐属书生。行年七十初心在，偶展舆图泪自倾。
题桥南堂图
平生不识桥南路，闻道清流带烟树。今朝开卷一欣然，恍若身亲到其处。徐郎独立嶷
如山，招不能来麾不去。旧居万瓦碧浮烟，结茅却就桥南住。雪尽春生水似蓝，想君清啸
钓鱼庵。道上红尘高十丈，断无一点到桥南。
题吴参议达观堂堂榜盖朱希真所作也
仆少亦辱知于朱公故尤感慨云
中原遗老雒川公，鬓须白尽双颊红。挥毫为君作斋榜，想见眼中余子空。余子碌碌何
足数，独付庄周贾生语。看君践履四十年，始知此公不轻许。公今度世为飞仙，开卷使我
神凛然。清时台省要才杰，诸公谁致雒川客。
舍北摇落景物殊佳偶作五首
今年冬候晚，仲月始微霜。野日明枫叶，江风断雁行。穷涂多藉躏，老境易悲伤。自
笑诗情懒，萧然旧锦囊。
又
路拥新霜叶，溪余旧涨沙。栖乌初满树，归鸭各知家。世事元堪笑，吾生固有涯。南
村闻酒熟，试遣小僮赊。
又
小聚鸥沙北，横林蟹舍东。船头眠醉叟，牛背立村童。日落云全碧，霜余叶半红。穷
鳞与倦翼，终胜在池笼。
又
屋角成金字，溪流作縠纹。斜通小桥路，半掩夕阳门。孤艇冲烟过，疏钟隔坞闻。杜
门非独病，实自厌纷纷。
又
草径人稀到，柴扉手自开。林疏鸦小泊，溪浅鹭频来。檐角除瓜蔓，墙隅斸芋魁。东
邻膰肉至，一笑举新醅。
自嘲
身见绍兴初改元，百罹敢料至今存。生涯破碎余龙具，学问荒唐守兔园。独立未除还笏
