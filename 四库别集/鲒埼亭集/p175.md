<!-- { "loadSidebar": true } -->
　　亡友宐兴叶征士桐君熟于史独其辨祁连山非天山则予以为尚有未尽者尝欲与之畅其说未及而桐君巳卒检其遗文不禁泫然因别撰一通以资疏证桐君曰颜师古谓祁连山卽天山考新唐志伊州北二十里有天山一名白山戎人呼祁罗漫山自伊州纳职县行十余日至西州又西南行百二十里至所属天山县其祁连山别在甘州北百九十里夫祁罗漫山自伊州北境迤逦至西州绵亘千里而甘州北之祁连山今在肃州高台之南两山相距葢千五百里则指祁连山卽天山者误矣旧唐志以祁罗漫山卽祁连山亦沿师古之误也予考唐魏王泰括地志曰祁连山在甘州张掖县西北二百里天山一名白山今名祁罗漫山在伊吾县北百二十里是原截然为二山应劭曰祁连山匈奴中山名晋灼曰天山在西域此其为二山固无可疑但祁连之为天犹不律之谓笔师古之言亦未可非及详考之则伊甘二州果并有祁连山其别名并曰天山特伊之山又名祁罗漫山又名白山而甘州则无之其名旣混故后人易误而误之甚者莫如西河旧事（史记索隐正义皆引此书）旧事有曰祁连山在张掖酒泉二界上东西二百余里北百里有松柏五木美水草冬温夏凉宐牧养一名天山一名白山而又曰白山冬夏有雪匈奴谓之天山夫其所谓冬温夏凉者甘之祁连也其所云冬夏有雪者伊之祁连也甘之祁连并不名白山而旧事亦以白山加之则混矣故索隐巳疑祁连天山非白山然不知伊之祁连则固白山也按汉有事于甘之祁连山自霍去病始汉书元朔六年去病以数万骑出陇西北地二千余里过居延攻祁连山（史记年表作元狩二年）韦昭曰居延卽张掖而汉张掖郡有觻得渠先是匈奴有觻得单于去病平之故武帝曰骠骑将军攻祁连山扬威乎觻得而匈奴自丧祁连焉支二山尝有夺我祁连山使我六畜不蕃息失我焉支山使我士女无颜色之谣（亦见西河旧事）斯正甘州之祁连山西河旧事所谓美水草宐畜牧者也焉支亦在甘境自去病夺二山而混邪以降河西四郡以开故去病卒而以祁连山肖其冢者象其功也晋书地理志张玄靓尝置祁连郡符秦有祁连都尉是也其有事于伊之祁连山自李广利始史记李将军列传天汉二年贰师击右贤王于祁连山（匈奴列传作太初五年）正义以伊州之天山当之葢是时汉巳得张掖则河西固为内地而李陵以支军出居延北千余里分匈奴兵正宐在伊吾之境故汉书云天山之西疏楡谷为蒲类国山之东干当谷为卑陆国于太谷为西且弥国兖虚谷为东且弥国丹渠谷为刼国此五国并处匈奴北境南接车师斯正伊州之祁连山西河旧事所谓白山冬夏多雪者也汉宣帝时五道北伐有祁连蒲类两将军正指此地明帝遣窦固至天山取伊吾章怀注曰天山卽祁连山一名雪山则不独师古以为祁连矣唐之呼祁罗漫山葢卽祁连山之转而天山之名不易也然则祁连山天山之名甘州伊州二山所同但当以白山别之桐君欲截然以甘州北者为祁连山而在伊州北者为天山其说似未尽也甘州之祁连今为内地伊州之祁连今为哈密呜呼桐君逝矣安得起之地下而质之

　　○燕云失地考

　　宋宣和时与女眞夹攻辽因求晋赂契丹故土初谓可尽山前后地而不思平营滦三州非晋赂乃刘仁恭献契丹以求援者旣而王黼悔欲幷得之遣赵良嗣往请再三女眞终以非晋赂不与是宋史所纪也考刘仁恭帅卢龙未尝与契丹通惟资治通鉴载守光末年衰困曾遣韩延徽乞师然亦无割地事梁干化三年四月晋刘光浚拔燕平州执刺史张在吉五月攻营州刺史杨靖降则平营未割之明证也其失平营肇于周德威作帅时通鉴谓幽州北七百里有渝关旧置八防御军募土人守之以御契丹德威恃勇不修边备遂失渝关之险契丹毎刍牧于营平之闲而辽史太祖天赞二年春正月丙申大元帅克骨克平州获刺史赵思温裨将张崇二月如平州甲子以平州为卢龙军置节度使则平营遂入契丹矣至滦州则古无之刘守光据燕暴虐民多亡入契丹阿保机乃筑此城（本金国行程）旣陷平营遂改平州为辽兴府而以营滦二州隶之号平州路至石晋初德光又得十六州地乃建燕山为燕京辖山前六郡地号燕京路乃海上议割地时意以燕山路尽统关内之地实不知燕山平州之同在关内而异路也故驯致有张悫之事而斡离不卒由平州入寇（本金国节要）然平营在天赞后又尝入唐则诸家皆失考考欧史明宗天成元年十月庚子幽州奏契丹卢龙节度使卢文进来奔初文进为契丹守平州帝卽位遣闲使说之以易代之后无复嫌怨文进所部皆华人思归乃杀契丹守平州者帅其众十余万车帐八千乘来奔迨三年正月契丹复陷平州始不复归中国耳但当时石晋所赂地实不止十六州通鉴齐王开运元年三月辛卯马全节攻契丹泰州拔之以五代会要考之泰州后唐之奉化军今淸苑县则泰州亦所赂地也是年六月以府州刺史折从远为府州防御使初高祖割北边之地以赂契丹由是府州亦北属从远拒之故有是命则府州亦所赂地也二年振武节度使折从远击契丹围胜州遂攻朔州胡三省注胜州不系天福初所割数内葢契丹乘胜幷取之是胜州亦所赂内也载考金国节要则易州景州亦在赂内是史所云十六州者亦或未尽至史所载十六州中则蔚州旧为契丹有明宗长兴三年十一月蔚州刺史张彦超本沙陀人尝为帝养子与石敬瑭有隙闻敬瑭为总管举城附于契丹契丹以为大同节度使当时不过统举言之不则史误书也若周世宗克复关南则瀛莫易景巳内附又夺瓦桥关为雄州割容城归义二县隶之（胡三省注在涿州）夺孟津关为霸州割文安大城二县隶之（孟津关宋以为幽州之会昌县胡三省以为莫州之文安县然观下云割文安大城隶之则宋说是）而干宁军之宁州契丹所自置者亦巳内附是山前之地多所收复乃宣和时尚云山前山后一十七州则以幽（卽燕京）蓟景檀顺涿易为山前地以新妫儒武云应寰朔蔚为山后地也（尚少一州当考）

　　○扬子云生卒考

　　文选李善注于甘泉赋引桓氏（君山）新论谓扬子云以成帝永始时待诏赋甘泉始就梦肠出收而纳之次日卒近日蜀儒者据此以为子云未尝歴事诸朝美新投阁乃出自谤伤之口相传子云甫殁卽有雠人私改其法言者以此合之足以湔雪千载沈屈使其果核亦正旧史之一大案矣予谓汉书纪载诚不能无误若以子云本集考之有可疑者子云解嘲之作其自序言当丁明傅晏董贤用事诸附离之者或起家至二千石而巳方草剙太玄有以自守客有嘲其玄之尚白者故为文解之夫太玄为子云拟经之书实与法言并称睂目倘如新论所云则早死于十年之前哀平消长何由得见况甘泉待诏以还朝廷有事子云辄预扈从诸如羽猎长杨河东诸作皇皇大文皆有岁月可稽且子云虽滞下僚然于国事颇得与闻累朝奏对歴歴具在若欲定子云之死于永始则著述亦寥寥矣或曰是则然巳前辈汪尧峰固尝辨之矣但由成帝建始元年至王莽天凤五年春秋五十有余而其得见成帝巳踰四十则与本传所谓七十一者显然不符不知子云未尝以建始至京也其客大司马王音门下乃在永始元二之闲故不久卽有承明之召不然安有二十载京华姓氏通于天子直至汾阴肆祀方得一荐之理是所谓四十者葢从永始言之其去天凤正与汉书年数大略相合尧峰旣知甘泉妖梦之诬而欲移子云之死于平帝末是强为之辞者也或又以谷永亦字子云欲以美新之文嫁之不知谷死于王根之世不及见禅代或又以刘棻当之然总莫之征也且李善所引新论实前后不相应其于文赋注中亦引此条则但曰病而不曰卒葢一书之中业巳矛盾原未必新论之本文也常熟钱尚书谓新论在明季尚有完书惜无从得一见之

　　○陶渊明世系考

　　梁昭明太子作陶渊明传及晋宋二书皆以渊明为桓公曾孙其实不然渊明集有赠长沙公族祖诗序云长沙公于予为族祖同出大司马昭穆旣远巳为路人考晋书桓公薨以第三子瞻之子宏嗣宏卒子绰之嗣绰之卒子延寿嗣宋受禅降封吴昌县侯礼云五世亲尽则为途人渊明为桓公曾孙则于绰之为再从昆弟于延寿为族叔固不当有族祖之称亦不当云昭穆旣尽为路人也然则据诸家谓是诗为延寿作则渊明当为桓公七世孙故诗云同源分流人易世疏葢袒免杀姓则亲属亦竭六朝近古犹有宗法之遗于此见之且桓公十七子九人皆见旧史得列附传而谓其余不显渊明之祖则武昌太守茂也渊明之诗称之曰直方二台惠和千里使茂亦在十七人之内则不得曰九人而外不显也陶氏家谱亦自知其不合遂改以岱为祖求当于曾孙之数则岱官至散骑侍郞又与渊明诗戾后世谱系之诬其无稽皆若此吴斗南作陶诗年谱欲求合于诸史谓别本作予于长沙公为族祖果尔则渊明所赠当属延寿之子其时长沙之爵巳降似不当复称长沙公而诗题族祖二字将又何以言之蜀人张演作陶诗辨证又谓诗序当以长沙公于予为族断句而以祖字连下读之则不特不能成语而亦忘诗题有族祖之称尢为卤莽之甚者世多疑桓公孙淡淸风高节絶世离羣渊明乃其亲属何以命子诗中不一及之不知渊明述祖祗叙一本之亲故诗中但叙桓公而死事如瞻立功如舆槩不旁及乃立言之例也或曰孟嘉之妻为桓公女其女则渊明母以亲表辈行言之渊明似当为桓公曾孙予曰属尽则同姓亦疏于亲表乎何有或曰古人自曾祖而上皆得称曾祖自曾孙而下皆得称曾孙曾者重也虽不拘四世言之亦可予曰是在春秋以前固有之然晋宋以来恐不然也

　　○河东柳氏迁吴考

