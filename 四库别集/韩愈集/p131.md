<!-- { "loadSidebar": true } -->
　　伏以季夏以来，雨泽不降。臣职司京邑，祈祷实频，青天湛然，旱气转甚。陛下悯兹黎庶，（悯，一作怜。）有事山川。中使才出于九门，阴云已垂于四野，龙神效职，雷雨应期。（雷，或作云。）嘉谷奋兴，根叶肥润，抽茎展穗，不失时宜。人和年丰，莫大之庆。   
　　微臣幸蒙宠任，获睹殊祥，庆欢呼，倍于常品，无任踊跃之至。谨奉表陈贺以闻。   
　　【贺太阳不亏状】   
　　（状蜀作“表”。公尹京兆时作。）   
　　司天台奏今月一日太阳不亏。（长庆元年九月壬子朔，日食角十二度。今月一日，十月一日也。盖九月朔日食，则十月朔当亏，今太阳不亏，故以为贺。）   
　　右司天台奏：今日辰卯间，太阳合亏。陛下敬畏天命，克己修身，诚发于中，灾销于上。自卯及巳，当亏不亏。（及或作至。）虽隔阴云，转更明朗，比于常日，不觉有殊。天且不违，庆孰为大？臣官忝京尹，亲睹殊祥，欣感之诚，实倍常品。谨奉状贺以闻。（状下或有陈字。闻下或有谨奏字。）   
　　【举张正甫自代状尚书兵部】   
　　（公两为兵部侍郎。长庆元年七月，初为兵侍，举大理少卿韦ダ以自代。长庆三年，自京兆尹再除兵侍，则举正甫以自代。前后皆可考也。）   
　　通议大夫守右散骑常侍上柱国南阳县开国子食邑五百户赐紫金鱼袋张正甫。（正甫元和末年，自同州刺史入拜左散骑常侍。正甫大和八年卒，年八十二。）   
　　右臣蒙恩除尚书兵部侍郎，伏准建中元年正月五日制：常参官上后三日，举一人自代者。前件官禀正直之性，怀刚毅之姿；嫉恶如仇雠，见善若饥渴；备更内外，灼有名声；年齿未高，气力逾励；（力，或作志。）甘贫苦节，不愧神明，可谓古之老成，朝之硕德。久处散地，实非所宜。乞以代臣，以副公望。（或有“谨录奏闻谨奏”六字。）   
　　【袁州申使状】   
　　（王黄州“尝答丁晋公书”云：退之为袁州刺史。故事：观察使牒部刺史，皆曰“故牒”。时王仲舒廉问江西，以吏部巨贤，特自损曰“谨牒”，而退之致书恳请，以为宜如旧制。元之所云，即谓此尔。）   
　　使司牒州牒。   
　　右自今月二日后，每奉公牒，牒尾“故牒”字皆为“谨牒”字，有异于常。初不敢陈论，以为错误。今既频奉文牒，前后并同，在愈不胜战惧之至。伏乞仁恩，特令改就常式，以安下情。   
　　【国子监论新注学官牒】   
　　（李习之状公行曰：其为国子祭酒也，奏儒生为学官，日使会讲。生徒多奔走听闻，皆喜曰：“韩公来为祭酒国子监，不寂寞矣。”此疏公为祭酒时所论，元和十五年也。）   
　　国子监应今新注学官等，牒：准今年赦文，委国子祭酒选择有经艺堪训导生徒者，以充学官。近年吏部所注，多循资叙，不考艺能，至令生徒不自劝励。伏请非专通经传，博涉坟史，（坟，一作文。）及进士五经诸色登科人，不以比拟。其新受官，（受，或作授。）上日必加研试，然后放上，以副圣朝崇儒尚学之意。具状牒上吏部，仍牒监者。谨牒。   
　　【黄家贼事宜状】   
　　（黄家贼自贞元十一年，黄洞首领少卿攻邕管等州，经略使孙公器请发岭南兵穷讨之。德宗不许，遣中人招谕不从。自是叛服不常。元和间，又有黄承庆、黄少度、黄昌继起。长庆初，以严公素为经略使，复上表请讨。公以近贬岭外，谓自潮方移袁，继入为祭酒，知岭外事详，故以是三事为请。时元和十五年也。）   
　　一，臣去年贬岭外刺吏（“一臣去年”，一作“右臣伏以臣去年”。）其州虽与黄家贼不相邻接，然见往来过客，并谙知岭外事，（谙，作诸。）或人所说至精至熟。其贼并是夷獠，亦无城郭可居，依山傍险，自称洞主。衣服言语，都不似人。寻常亦各营生，急则屯聚相保。比缘邕管经略使，多不得人，德既不能绥怀，威又不能临制，侵欺虏缚，以致怨恨。蛮夷之性，易动难安，遂至攻劫州县，侵暴平人。或复私雠，或贪小利，或聚或散，终亦不能为事。近者征讨，本起于裴行立、阳。此两人者，（此下或有时字。）本无远虑深谋，意在邀功求赏。亦缘见贼未屯聚之时，将谓单弱，立可摧破，争献谋计，惟恐后时。朝廷信之，遂允其请。自用兵已来，已经二年，（或无下已字，当删上已字。）前后所奏杀获，计不下一二万人。（或无二字。）倘皆非虚，贼已寻尽。至今贼犹依旧，足明欺罔朝廷。邕容两管，因此凋弊，（因，或作“内经”二字。）杀伤疾患，（或作疫。）十室九空，百姓怨嗟，如出一口。阳、行立，相继身亡，实由自邀功赏，（自，或作身。）造作兵端，人神共嫉，以致殃咎。（嫉，或作怒。致，或作至。）阳，行立，事既已往，今所用严公素者，（素，或作集。）亦非抚御之才，不能别立规模，依前还请攻讨。如此不已，臣恐岭南一道，未有宁息之时。   
　　一，昨者并邕容两管为一道，深合事宜。（或无并字。）然邕州与贼逼近，容州则甚悬隔。其经略使若置在邕州，与贼隔江对岸，兵镇所处，物力必全。一则不敢轻有侵犯，一则易为逐便控制。今置在容州，则邕州兵马必少，贼见势弱，易生奸心。伏请移经略使于邕州，其容州但置刺史，实为至便。   
　　一，比者所发诸道南讨兵马，例皆不谙山川，不伏水土，（伏，或作服。）远乡羁旅，疾疫杀伤。臣自南来，见说江西所发，共四百人，曾未一年，其所存者，数不满百。（或无者字。）岳鄂所发，都三百人，其所存者四分才一。续添续死，每发倍难。若令于邕容侧近，召募添置千人，便割诸道见供行营人数粮赐，均融充给，所费既不增加，而兵士又皆便习。长有守备，不同客军，守则有威，攻则有利。   
　　一，自南讨已来，贼徒亦甚伤损。察其情理，厌苦必深。大抵岭南人稀地广，贼之所处，又更荒僻。假如尽杀其人，尽得其地，在于国计，不为有益。容货羁縻，比之禽兽，来则捍御，去则不追，亦未亏损朝廷事势。以臣之愚，若因改元大庆，（元和十六年，穆宗即位之明年，当改元。）赦其罪戾，遣一郎官御史，亲往宣谕，必望风降伏，欢呼听命。（呼，或作叫。）仍为择选有材用威信谙岭南事者为经略使，（有，或作其。）处理得宜，（理，或作置。）自然永无侵叛之事。   
　　【应所在典帖良人男女等状】   
　　（方无“在”字，或又无“等”字。方云：二“状”皆袁州进。今按：《状》云“往任袁州刺史”，方说非是。）   
　　应所在典帖良人男女等。（此是状首标目，所论事与前卷《贺白龟状》体正同，犹今之贴黄及状眼也。方本删去，非是。）   
　　右准《律》，不许典帖良人男女作奴婢驱使。臣往任袁州刺史日，检责州界内，得七百三十一人，（责，或作到。）并是良人男女。准《律》：计佣折直，一时放免。（计上或有例字。）原其本末，或因水旱不熟，或因公私债负，遂相典帖，渐以成风。名目虽殊，奴婢不别，鞭笞役使，至死乃休。既乖律文，实亏政理。袁州至小，尚有七百余人，天下诸州，其数固当不少。今因大庆，伏乞令有司，重举旧章，一皆放免。仍勒长吏严加检责，如有隐漏，必重科惩，则四海苍生，孰不感荷圣德？以前件如前，谨具奏闻。伏听敕旨。   
　　【论淮西事宜状】   
　　（或无“状”字。吴少阳初为彰义军节度使，元和九年卒，而其子元济自立。宪宗欲讨之。明年，遣御史中丞裴度视师还，奏兵可用，与宰相意不合，既而盗杀宰相，伤中丞，不克，遂相度以主东兵。公时为中书舍人，乃上《淮西事宜》，谓三小州残弊困剧之余，而当天下之全力，其破贼可立而待。然由是失宰相意，左迁为右庶子。十二年，裴度出讨蔡，以公为行军司马，卒擒吴元济，皆如公言。）   
　　右臣伏以淮西三州之地，自少阳疾病，去年春夏已来，图为今日之事。有职位者，劳于计虑抚循，（于，或作其。）奉所役者，修其器械防守。金帛粮畜，耗于赏给。（耗于，或作匮于。）执兵之卒，四向侵掠，农夫织妇，携持幼弱，饷于其后。（携上或有皆字。饷，或作饱，非是。）虽时侵掠，小有所得，力尽筋疲，不偿其费。又闻畜马甚多，自半年已来，皆上槽枥。譬如有人，虽有十夫之力，自朝及夕，常自大呼跳跃，初虽可畏，其势不久，必自委顿。乘其力衰，三尺童子，可使制其死命，况以三小州残弊困剧之余，而当天下之全力！其破败可立而待也。（待下或有之字，非是。）然所未可者，在陛下断与不断耳。夫兵不多，不足以必胜。（不足上一有则字。必，或作取。）必胜之师，必在速战。兵多而战不速，则所费必广。两界之间，疆场之上，日相攻劫，必有杀伤。近贼州县，征役百端，农夫织妇，不得安业。或时小遇水旱，百姓愁苦。当此之时，则人人异议，以惑陛下之听。（下或有矣字。）陛下持之不坚，半途而罢，伤威损费，为弊必深。所以要先决于心，详度本末，事至不惑，然可图功。（然，《新史》作乃然，犹然后也。下文“然可集事”，“然拟许其承继”，皆一义。今按：此盖当时俗体如此，故公状中用之，不欲改也。）为统帅者，尽力行之于前；而参谋议者，尽心奉之于后。内外相应，其功乃成。昔者殷高宗大圣之主也，以天子之威，伐背叛之国，三年乃克，不以为迟。志在立功，不计所费。（背叛，或作叛背。）《传》曰：“断而后行，鬼神避之。”（《史记》赵高曰：“断而后行，鬼神避之。”）迟疑不断，未有能成其事者也。臣谬承恩宠，获掌纶诰，地亲职重，不同庶寮，辄竭愚诚，以效裨补。谨条次平贼事宜，一一如后。   
