<!-- { "loadSidebar": true } -->
　　答谢茂秦山人 漳河雪色卷飞涛来往双鱼尺素劳大国可能忘醴酒故人犹自感绨袍虚名岁月躭诗损薄禄风尘倚醉迯莫问蓟门驱传事不如湖海卧龙高古诗客从远方来遗我双鲤鱼呼童烹鲤鱼中有尺素书　汉书楚元王敬礼穆生穆生不嗜酒元王每置酒常为穆生设醴焉醴甘酒一岁所熟者　史记范睢为秦相须贾以绨袍赠之见前　传车也 

　　独酌

　　孤城辙迹自来稀浊酒青灯暂掩扉敢谓云霄他日异岂应风雨故人非时名且助潘生拙宦业谁怜邴氏微回首东山俱小草可堪萝薜问初衣 晋书潘岳仕宦不达作闲居赋曰仆自弱冠至于知命之时八徙官而一进阶再免除名虽通塞有命抑亦拙者之效也　汉书邴曼容免官养志自修　晋谢安石高卧东山　楚词若有人兮山之阿披薜荔兮带女萝

　　李于鳞邀登郡楼得秋字

　　使君杯酒一登楼倚槛萧条落木愁不尽天风吹大陆何来岳色满邢州匣中星动双龙夜析里寒生万马秋为问郡曹诸记室几人能并李膺游 大陆泽在北京　山之尊者曰岳邢州今北京顺德府　拾遗颛顼高阳氏有双剑在匣中常如龙虎吟　析军中警夜之木也　记室官名典密事也　后汉书李膺字符礼为司隶校尉以声名自高士有被其延□者名为登龙门

　　饮故人赵参议宅【 时赵以病归】

　　当年疋马去长安岂谓风尘早挂冠丛桂长谣明月夜据梧清枕白云寒共思河朔诸贤饮还问平原十日欢我醉欲为歌伏枥恐令如意碎琅玕 东汉书逢萌见王莾乱政解冠挂于东都门外而去　河朔饮见前注　史记秦昭王与孟尝君书曰愿与君为平原十日之欢　晋书王敦酒酣辄咏魏武帝乐府歌曰老骥伏枥志在千里烈士暮年壮心不已以如意击唾壶为节壶边尽缺琅玕美玉也 

　　答汪兵宪伯阳

　　春风粉署并含香矫首秦天散渺茫乍有双鱼论故旧始知千骑领东方功成介子恩原薄书就虞卿去不妨我自拂衣秋色里期君可在五湖傍 唐制郎中员外郎所居以粉画之谓之粉署汉制尚书郎口含鸡舌香以奏事　陕西秦地伯阳尝为陕西庆阳太守　双鱼传书见前　古乐府云东方千余骑夫婿居上头　汉书楼兰国数遭杀汉使传介子谓霍光村楼兰龟兹数反复不诛无所惩愿往刺之以威示诸国光白遣之介子与士卒俱赍币帛以赐外国为君王贪汉物来见使者介子使壮士杀之　史记虞卿困于梁著书号虞氏春秋

　　岁暮答吴明卿

　　喧喧车马满长安咫尺吾侪握手难岁暮风光容尔共天涯心事仗谁看鸿边雪净西山晓马首云生北海寒自是阳春无和者朱弦莫易向人弹 日出有风日风光大抵犹言时光也　西山即天寿山在顺天府城北　北海即瀚海也　礼记清庙之瑟朱弦而疏越一唱而三叹有遗音者矣 

　　送顾水部监荆州税

　　仙郎使节出燕台直下荆门万里开贾舶春随巴雪下塞鸿秋共岳云回南州竹箭人称美少府金钱日更催便酌贪泉知不变期君还有济川才 节以毛为之上下相重如竹节凡用王命往来必持节以为信　盛弘之荆州记郡西六十里有山名荆门　荆州巴蜀门户　湖广衡山谓之南岳　尔雅东南之美者有会稽之竹箭焉　少府秦官掌山海池泽之税以给供养汉元帝纪曰帝温恭少欲赏赐节约故水衡少府钱多　晋书吴隐之为广州刺史境内有贪泉相传饮此水者廉士皆贪隐之取而酌之赋诗曰古人云此水一歃怀于金试使夷齐饮终当不易心　书高宗谓传说日若济□川用汝作舟楫

　　宪佥彭公尝莅秋曹乃孙端朝复践其地赋此纪之

　　署里曾传玊树高一麾湖海卷旌旄朅来华族称鸠氏争道名家有凤毛北斗春云听旧履西山秋色满仙曹亦知元凯多卿裔为拟新词比佩刀 王树比彭宪佥　通鉴补注少昊以鸠氏纪宫爽鸠氏为司寇今题曰秋曹必爽鸠氏无疑　谢灵运子凤宇超宗善文词帝叹曰超宗殊有凤毛　汉郑宗尝曳革履帝曰我识郑尚书履声　西山在北直隶　晋杜预字符凯晋书吕虔解佩刀以赠王祥 

　　被青州命后得李伯承寄诗率尔有答

　　立马寒云拥塞回萧条西望一鸿来故人青玉吟为案上国黄金别起台海岱长悬开府色风尘倘许佩刀才知君岂少高阳侣披发狂歌转自哀 古乐府有青玉案曲　上谷图经燕昭王筑台置千金于上以延士谓之黄金台在易水南十八里王禹称曰海岱东海泰山也青州属山东故云晋书徐州刺史吕虔以所佩刀赠别驾王祥曰卿有公辅之器故相与耳　汉书郦食其自称为高阳酒徒

　　提兵安东海上大闽

　　新提千骑向东方剑客黄金尽解装桃叶初明珠勒马梨花半壮绿沉鎗拍天涛拥军声含驾海云扶阵色扬莫笑书生无燕颔斗来金印出明光 古乐府曰东方千余骑夫婿居上头　杜甫出塞诗百金装刀头　珠勒谓以珠餙马勒　绿沉鎗者言以绿色之物沉没鎗柄也杜甫诗雨抛金锁甲苔卧绿沉鎗　汉书班超传超微时有相之曰生虎头燕颔万里封侯相也后果以平西域功封定远侯　晋书周顗曰明年杀诸贼奴取金印如斗大明光汉宫名

　　寄李于鳞

　　卜筑新开济水浔当年草色著书深歌成明月难酬璧买罢青山有赐金海内交游虚屈指天涯书史好论心丰城纵许干将在斗气苍茫不可寻 济水出山东　汉邹阳书明月之珠夜光之璧　宋种放累章乞归上赐买山银百两　晋书张华传斗牛之间常有紫气华以问雷焕焕曰此宝剑之精上彻于天耳当在丰城华即补焕丰城令后焕掘狱基得双剑送□与华华得剑报书曰细看剑文此干将也莫邪何为不至虽然此神物终当合耳 

　　送衡府叶教授还吴

　　临岐斗酒意踌躇可向王门再曳裾此去穆生宁为醴。由来冯氏总无鱼。白云丛桂从裁赋。秋色丹枫好著书。小艇太湖何限事野夫愁杀里画熊车陶潜诗为我少踌躇　邹阳上梁王书何王之门不可曳长裾乎　汉书楚元王敬礼穆生常设醴酒后忘设焉穆生曰醴酒不设王之意哀矣不去楚人将箝我于市遂引病归　史记冯驩为孟尝君客弹铗而歌曰长铗归来乎食无鱼　汉制刺史车画熊于轼

　　登岱 【 泰山一名岱宗在山东】

　　尚忆秦松帝跸留至今风雨未全收天门倒泻银河水日观翻悬碧海流欢转千盘迷积气谁从九点辨齐州人间处处襄城辙矫首苍茫迥自愁 史记秦始皇封禅泰山风再暴至休松树下因封松为五大夫跸以止行人也　泰山记泰山东上七十里至大天门小天门　泰山东南名日观鸡一鸣时日始出长三丈许　泰山盘道屈曲凡经五十余盘　山东齐地　庄子黄帝将见大块于贝茨之山车至襄城之野七圣皆迷无所问途

　　其二

　　壁立芙蓉万古看削成松桧隐高盘中峰翠压徂徕色绝顶青收碣石寒梁甫吟成还自和茂陵书就欲谁干依微白马吴阊在欲向秋风问羽翰 张载剑阁名壁立千仭李白诗兹山何峻秀绿翠如芙蓉　徂徕山在山东　碣石山在北直隶昌黎县　梁甫泰山下小山诸葛亮尝登于此作梁甫吟　汉书司马相如居茂陵病且死有遗书颂功德言符瑞劝上封泰山　韩诗外传曰白马出吴阊望之如一匹彩

　　怀梁公实 【 时公实告归岭南】

　　汉关歌似伯鸾稀五岭霜天独振衣题竹醉凭蓝轝去。斲苓晴荷短镵归。人间大药无今古。海上黄金有是非。为问别来何所道知他战胜久能肥范晔后汉书梁鸿字伯鸾扶风人东出关过京师作五噫歌以寄意　广东有五岭左太冲诗振衣千仭岗　陶潜尝乘蓝轝　玄中记松脂沦地千岁为茯苓镵锥之类　抱朴子曰合金丹之大药抱朴子曰丹砂可为黄金河车可作银母得其道可以仙身

　　答张幼于

　　十年曾识凤凰毛回首风烟梦寐劳书到关河双玉案赋成湖海一绨袍握中明月谁相贵曲里青山且自高闻道汉庭推仲蔚莫令秋思满蓬蒿 凤毛见前　青玉案见前计　绨白练也　汉邹阳书明月之珠　列子伯牙操琴而锺子期知音志在高山子期日巍巍乎高若泰山　三辅决录张仲蔚平陵人隐居不仕所居蓬蒿没人

　　送蔡子木守衡州【 衡州府属湖广】

　　少年为郡肃清修京洛相携赋壮游一去蔡邕谁倒履。可堪王粲独登楼。插天衡岳层层碧遶郭湘江细细流莫向秋风悲日远长沙今得比中州 魏志蔡邕敬重王粲闻其至门倒屣迎之一座尽惊邕曰粲有异才吾不如也　魏志王粲之荆州依刘表表不礼粲登城楼作赋以寄意　衡山为南岳在湖广衡州　汉书湘水出湖广零陵县晋书明帝幼时元帝问曰日与长安孰近对曰只闻人从长安来不闻人从日边来　一统志曰长沙府属湖广汉贾谊曾谪长沙太传也

　　宗子相吴明卿夜过

　　折简凭过散寂寥汉宫华月绮春霄青云坐向论心失白雪歌容攘臂骄五子中原天未厌千秋吾道日相要城锺渐送栖乌起冠葢长安总自饶 魏畧王陵谓马宣王曰卿直以折简召我我敢不至　班固西都赋曰冠葢如云

　　赠章道华宪副

　　相逢慷慨欲如何铜柱铭成鬂未皤病后风波无意苡归来天地有松萝名山禽向终应徧小径羊裘好并过为问洛阳车马客千秋业就许谁多 后汉马援讨平交趾立铜柱以纪功　汉书马援在交趾常饵薏苡以胜瘴气军还载之一车后有上书谮之者以为前所载皆明珠文犀　汉向禽曰吾巳知富不如贫贵不如贱但不知死何如生耳婚嫁毕游五岳名山不返　稽康高士传蒋诩为兖州刺史谢病归于舍傍开三径与隐士羊裘羊仲交游　洛阳属河南 

　　方德新侍御见访得蓬字

　　十载风尘意气中，剧知倾葢解相同。朝阳此际多鸣凤，野父由来不避骢。出匣星文欣自吐，当樽风色为谁雄。君看万里比邻在，把&#62761;&#63140;央无劳叹转蓬 汉邹阳书倾葢如故白头如新　诗大雅曰凤凰鸣矣于彼高冈梧桐生矣子彼朝阳注云山之东曰朝阳　后汉书桓典为御史常乘骢马京师语曰行行且止避骢马御史　吴越春秋曰伍子胥过江解剑与渔父曰剑中有七星文可值百金　宋玉风赋此大王之雄风　曹子建诗转蓬离本根飘飖随长风类此客游子捐躯远从戎 

　　赠临淮李小侯

　　谁是平阳第一勋五陵裘马尽输君雕弧甲夜弯秦月彩笔商秋犯楚云乐府争传都尉句孤儿别属子侯军他年自扫燕然石不待班生为勒文 前汉书高祖封列侯巳毕复定元功十八人位次皆曰平阳侯　五陵谓长陵安陵阳陵茂陵平陵也　颜氏家训夜有甲夜乙夜丙夜丁夜戊夜谓之五夜　晋江淹梦人授以彩笔自是文藻日进商属秋故曰商秋　汉李延年为恊律都尉常作折杨柳出塞入塞等曲　汉百官表云取从军死事者之子养羽林官教以五兵号羽林孤儿子侯谓小侯也　后汉书窦宪与单于战于嵇落山大破之宪遂登燕然山刻石勒碑令班固作铭

　　送陈子兼任滇南宪副

