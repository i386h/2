<!-- { "loadSidebar": true } -->
　　某兹承荣迁宰士持槖有期不胜赞喜欲作书为庆而连日痰牵聫头目昏痛不可言冩字极艰遂尔占吏当辱情察少意某去冬到官一考恳还郡寄防恩降诏不允深欲勉强少留以图报塞今复半载矣乃自春以来衰疾日侵心力疲乏触事废忘最是两眼如割视物艰辛从旧术者多云今岁运气不佳自推亦是如此初亦未甚深信今觉得疾病婴纒甚可畏也若不亟投闲散必贻深咎已具奏乞奉祠恐圣主批降诏不允则再请又须数十日欲望禀白宰执先为奏过庶几相应已谕旧吏令得台防方投奏劄仍告一言于右史中书舍人縁不能亲书所以附此叙恳得同致力莫大之赐也它未暇及惟蕲为国保重不宣
　　叶正则【淳熙九年】
　　某顿首再拜辱近书承荣侍官居尊万福科举曲折日夜念之前佐东府不能有所献明今祗増愧耳考校所得能几何初不为此只望得数竒士他日副国家之用三复闳虑又以叹服不复及之也余惟为时厚爱不宣
　　贵州曽司户元夫【淳熙九年】
　　某顿首启间者幸数靣知贤而不能用其愧可知执事既不以是见望乃因其冒居西府犹有以教之其相期厚矣自揣何以当此惟极慙感迩日想惟履况多福湖广利病谨已三复守令诚得人虽遇水旱人亦不忍为盗此固为治之本也若乃兵卒未练日夜以为虑宪车甚留意职事沙侯威声着去冬上特加路钤以宠之必能振职以为报其他有可垂谕者继此尚幸不鄙此外万万厚爱
　　陈伯震【淳熙九年】
　　某启尉礼已具右幅迩日孝履何似安抚直阁奋由儒学抱能未施虽中年仕宦不偶而主眷至厚谓当召用不料一疾不起士大夫无不嗟惜矧辱契爱者乎毎惟卷懐事业放情山水寓意诗文其取于造物亷矣然犹夺其年如此之遽天理何可晓也襄奉在几时更几节哀自重不宣
　　溧阳邓宰【埏　淳熙九年】
　　某顿首启辱书翰喜承别后履况集福下车将期月学道爱人之志可以少施财赋匮乏所在固有然虚数如此其多亦太甚矣既留钥相知别无掣肘颇有随事料理否左氏类对三复叹仰恨崔大雅不及见此版本也緑浄亭想如故公余登览形于篇咏追继孟生为金渊之美谈不亦乐乎末由再晤万万保爱不宣
　　王教授巽伯【申　淳熙十年】
　　某顿首启戊戌岁在殿庐读左右所对策自齐家治国修身正心而至于逺便嬖用正人刑四防少正夘辨即墨阿大夫首尾殆七千言意忠而气直辞达而理畅虽未识靣此心固已降矣自尔叨尘益过分乃不能略诵周南之滞徒有愧怍徃来于心以是不敢相闻敢图不鄙陋既以书先又有以教之幸甚过望不可言也冬凛孝履何如主上深念养兵众且久民力殆不能支慨然欲议屯田始御札示将帅监司防虑其扰博谋卿士择人而后付可见谨之重之不敢轻举矣左右端居余暇非特条陈利病又且画为可行之防自非以范文正之心为心而循其故事孰肯如此顾某实何以当之岂所谓宁有不可告而告之者耶佩服至意莫知纪极谨寘几案间朝夕披阅縁众人未有定论须俟极其所至乃当发明仁言之利决不敢虚辱厚况来介索报冗迫亟此道谢余几节哀自重不宣
　　新长沙宰刘仲洪【徳秀　淳熙十年】
　　某顿首启间违不胜思企至后方辱八月所惠书虽云甚久亦足为慰迩日想惟尊万福通才束于着令屈临一邑矧复需防殊郁舆论某叨尘过分夙夜忧愧欲从容州县以安方寸而不可得古人仕至六百石辄免去有以也夫仲逺见阙可喜莫申眀免对否末由防晤万万为才业厚爱不宣
　　陈机宜【琦　淳熙十年】
　　某顿首再拜别久不胜倾企辱书喜承尊万福客从固可乐况龙图公名徳甚重锦官城古今号为乐土于此逰宦其乐又岂他防比耶北方恫疑虚喝所在皆然度葛王无恙必惩覆辙才易世便自不可保两司数论蜀中边防等事皆经逺之虑朝廷一一报去然神而明之存乎其人正赖幕中之辩更几以时珍厚共赴功名之防不宣
　　卞筼【淳熈十年】
　　某启两承惠字具承孝履如宜先丈通判清名奥学当享遐龄奄兹沦谢良极嗟惜行实幸得三复恶语恐不足以发挥潜徳未敢造次以田易僧寺地可行今先纳参议史郎中书托宛转叩制帅不欲径言之如谒参议亦须婉其辞盖宾主皆奉亲此等事非所乐闻耳余冀节哀自重不宣
　　岳林智显【淳熙十年】
　　某拜手两辱书况具审起居清安坐夏人多此非力致必有以服其心矣正宜大阐宗风未可便打退鼓也某自得宜春兄父子之讣忧恼成疾极难堪防今又闻族姑不幸老懐益深恻楚已兑百千助其事切劝伯隠兄弟乘时了却世俗无益之费皆可削也度牒止给川广此未有之余兾保爱不宣
　　福州西禅德灿【淳熙十一年】
　　某启久不闻问驰企良深辱近书喜承启防清胜林下道人犹有多病蚤衰之叹况如不才冒防要剧愧惧交懐岂止髪白面皱而已常河依然之性则不系于老少安得晤言共究斯事临风惘惘荔子嵗烦遣致感怍而已樗蒲绫一疋谩寄意余惟保爱不宣
　　沈叔晦【淳熙十一年】
　　某悚息拜启自闻先徳弃背屡欲附状而营职疲劳因循未果惟是企仰未尝一日去心逮承祥琴已御膺入幕之命虽欲遣记则已后时忽遗诲翰惭怍无以自解亦惟故人恕察而已岁事将新恭惟尊万福北堂夫人寿褀増永左右气节学殖宜在中朝复从外补未惬舆论防有诵周南之滞者某叨尘益逾分量未知所以塞责相识非不众其肯以直谅相益者絶少已为小人之归固所未问至于尸禄素餐负上委寄罪将若何以此日夜不胜其愧且恐也値便亟谢来辱未暇他及寒凛所几保重不宣
　　徐居厚【淳熙十一年】
　　某顿首再拜近别不胜倾企辱书喜承侍履佳福邵武阙闻十五日当射果得之亦胜它防贫者士之常若亲老则须有以娱其志左右今当以负米为急未可专慕曲肱陋巷也某冒居高位千虑百忧未尝顷刻少安不相知者滔滔亦有以自取岂敢尤人是非得失在所不计只是力小任重无补国家此为愧耳梨榴辍甘防之余拜嘉感幸紫绮一疋衣绢倍之湖绵二十两敬助尊夫人御冬杂用皇恐皇恐秋冷切冀保爱不宣
　　张唐卿【淳熙十一年】
　　某顿首启辱书喜承别后起居佳胜某叨尘过分正此悚惧褒语非所敢当水寨舡甚劳相视图本精详尤见留神上江打船在此不觉张皇而彼之科扰当十倍于此又顺流撑驾大费人力势须别作措置三数日间即降指挥或有未安却幸垂谕匆匆具此为报余冀珍爱倚俟荣改不宣
　　江宁曽宰【炎　淳熙十二年】
　　某顿首启辱书喜承涓吉洗印履况集福绍兴末见金陵倚郭事极简而盛邑尤号易治毎谒洪令终日萧然饮食围棋而已今何为顿异也学道爱人惟字民乃可设施名家隽胄更宜勉旃留钥因书当道才美余惟若时珍爱以俟明陟不宣
　　奚元美【啇衡　淳熙十二年】
　　某悚息再拜日困应酬浸疎嗣问方此愧企辱手教喜承尊万福贱生之日毎蒙轸记不胜惭荷集句甚工自荆公及临江孔氏江隂葛氏以来久无此作矣山房笔语凡六经诸史及本朝事实无不贯穿他日当版行以示后学不鄙见示何感如之左右名重当世用此见嫉于人一动一静更宜审处凡诸同年方岌岌不自安姑置是事永嘉当徐图之匆匆遣谢莫冩心曲续别拜状酥蜜食二斤果食八斤値节谩徃子厚乞巧文今可作否彼最喜模效前人如新堂记答韦中立书之类吾人独不可防戱于斯乎秋热万万保爱庭闱均介多祥不宣
　　杂説载典故最难石林燕语笺注极多盖谓是也端明学士中兴以来侍从如董耘胡交修軰极众近岁如王曮亦是直云特敏公而已则未可秦榛记得赐諡忠献而未审枢宻使副知院同知近嵗勅局修书不合并入杂压并殿下不合并刻石位或者多云失改正非也
　　王景文【质　淳熙十二年】
　　某悚息再拜读名章俊语愿结交之日久矣间者仅一面今遂十五年矣防晤既未谐音问亦复不通惟有倾企常徃来于心也忽奉缄书辞源如飜三峡之浪快读殆不能去手何感如之何慰如之讯后不审履况奚似留意诗易当益见圣人之用心妙固执事绪余而所谓幻者无乃太谦乎夫惟病病是以不病它日尚容请教姑此复来况余惟以时保爱不宣
　　李守【垕　淳熙十二年】
　　某顿首启别后不胜倾向夏热缅惟孝履支裕万里防先公之柩善达故乡此天相非人力也送终大事更冀勉旃长书辞意恻恻感怅无已某荷先公知爱特厚自从永诀悲怆异常昨既与诸公共致奠文不敢别叙其私乃如哀挽岂容但已属两月来目疾大作继以感风暴下更无一日好况勉强十章殊不成文盖荒唐有素今复忧边思职翰墨都捐况値病衰思致尤窘虽然就使不忙不病亦安得好语耶相望辽邈后防难必万万节哀自重不宣
　　某拜问尊夫人体轻安老妇軰谨致千万意令弟通判令弟承务并勤惠问悚刻之至抱疴不能一一修报大略如右也两贤良位均胜曹使君想常通书师普州之谕当为丞相言之有所需勿外某再拜
　　又【庆元二年】
　　某拜启知郡朝议麾下分手嵗月浩然企咏未尝少忘去年下元节临安转致七月旦书翰勤勤累幅把玩不能释万里相望逾十旬方领来教僻居无入京便不能即致报幅今又逾十旬矣懒慢之罪何以自赎亦恃久要以不恐耳即日恭惟台倍拥殊祉分符淯井行当秩满闻已除代且别有晋擢杜门莫知其详有如政术通明家学渊博自应入登要路朝夕以冀某老而多病去年嵗旦即上章纳禄秋间方拜俞防只今借药石以扶持其他一切弗暇问文简公文字不曽得贤季书宗正钜儒应有大手笔发挥事业某既非其人况衰疾乎宛转叙谢濡滞浮湛皆所不免胷防陈陈未容披冩惟几为时珍重亟对召节不宣
　　某拜问徳门眷集缅想上下均祉大着郎中方上要津多贺多贺制干亦闻改除未果专状小児待抚悴已数年今尚有年余阙也附子天雄梁墨竹箑卭杖逺物陈前佩刻无已紫莲花纱一疋聊缔侨札之好不在物也刘衡州家事大着郎中必于家讯中详言之某再拜
　　时教授【澜　淳熙十二年】
　　某顿首前年六月辱寄示平勃王成论理致高逺讽味不能去手属应酬少暇而持书人又不待报遂成因循昨因徐谭二君近吕子约归皆托道愧谢既荷心照必未贻诮也兹勤嗣问喜审履况佳适二序并书益叹辞逺来谕谓太史公好学深思心知其意是固得进道之门积而不已则取之左右逢其原如孟子所云非可知之实耶昔东莱切切然以先知觉后知今不复有斯人矣师道之传正在君等更几勉旃余惟保爱不宣
　　王宰【淮　淳熙十二年】
　　某顿首辱书喜承别后履况集福需防实淹才猷然迨此暇时涵养器业于亲侧亦足乐矣刘承务书已收去年其兄名孝立者相访出元城数帖后有詹静江诸人跋且云累丧在广东无力迁于衡因为题数百字寄声巩帅马漕韩仓讽其资助后来不曽得报未知真伪竟何如今刘殊不及之莫是别有浮湛否怱怱姑此布复余冀以时保爱不宣
　　又【庆元六年】
