<!-- { "loadSidebar": true } -->
　　摩诃般若波罗蜜者，出八地之由路，登十阶之龙津也。夫渊府不足以尽其深美，故寄大以目之；水镜未可以喻其澄朗，故假慧以称之；造尽不足以得其涯极，故借度以明之。然则功讫有无，度名所以立；照本静末，慧日以之生；旷兼无外，大称由以起。斯三名者，虽义涉有流，而诣得非心；迹寄有用，而功实非待。非心故以不住为宗，非待故以无照为本。本以无照，则凝知于化始；宗以非心，则忘功于行地。故启章玄门，以不住为始；妙归三慧，以无待为终。假号照其真，应行显其明，无生冲其用，功德旌其深。大明要终以验始，沤和即始以悟终，荡荡焉！真可谓大业者之通涂，毕佛乘者之要轨也。夫宝重故防深，功高故校广，嘱累之所以殷勤，功德之所以屡增，良有以也。而经来兹土，乃以秦言译之，典谟乖于殊制，名实丧于不谨，致使求之弥至，而失之弥远，顿辔重关，而穷路转广，不遇渊匠，殆将坠矣。亡师安和尚，凿荒涂以开辙，标玄指于性空，落乖踪而直达，殆不以谬文为阂也。之功，思过其半，迈之远矣。鸠摩罗什法师，慧心夙悟，超拔特诣，天魔干而不能回，渊识难而不能屈，扇龙树之遗风，震慧响于此世。秦王感其来仪，时运开其凝滞，以弘始三年岁次星纪冬十二月二十日至长安。秦王扣其虚关，匠伯陶其渊致。虚关既开，乃正此文言；渊致既宣，而出其释论。渭滨流洹之化，西明启如来之心，逍遥集德义之僧，京城溢道咏之音，末法中兴，将始于此乎！予既知命，遇此真化，敢竭微诚，属当译任，执笔之际，三惟亡师五失及三不易之诲，则忧惧交怀，惕焉若厉，虽复履薄临深，未足喻也。幸冀宗匠通鉴，文虽左右，而旨不违中，遂谨受案译，敢当此任。以弘始五年岁在癸卯四月二十三日于京城之北逍遥园中出此经。法师手执梵本，口宣秦言，两释异音，交辩文旨，秦王躬览旧经，验其得失，谘其通途，坦其宗致，与诸宿旧义业沙门释慧恭、僧、僧迁、宝度、慧精、法钦、道流、僧睿、道恢、道标、道恒、道等五百余人，详其义旨，审其文中，然后书之。以其年十二月十五日出尽，校正检括，明年四月二十三日乃讫。文虽粗定，以释论检之，犹多不尽，是以随出其论，随而正之。释论既讫，尔乃文定，定之未己，已有写而传者，又有以意增损，私以般若波罗蜜为题者，致使文言舛错，前后不同，良由后生虚己怀薄，信我情笃故也。梵本唯《序品》、《阿な跋致品》、《魔事品》有名，余者直第其品数而已。法师以名非佛制，唯存《序品》，略其二目，其事数之名，与旧不同者，皆是法师以义正之者也。如阴入持等，名与义乖，故随义改之，阴为众，入为处，持为性，解脱为皆舍，降入为胜处，间止为念处，意断为正勤，觉意为菩提，直行为圣道，诸如此比，改之甚众。梵音失者，正之以天竺，秦言谬者，定之以字义；不可变者，即而书之，是以异名斌然，梵音殆半，斯实匠者之公谨，笔受之重慎也，幸冀遵实崇本之贤，推而体之，不以文朴见咎，烦异见情也。（《释藏迹》八。）

　　○小品经序

　　般若波罗蜜者，穷理尽性之格言，菩萨成佛之弘轨也。轨不弘，则不足以冥群异，一指归；性不尽，则物何以登道场，成正觉？正觉之所以成，群异之所以一，何莫由斯道也！是以累教殷勤，三抚以之频发；功德叠校，九增以之屡至。如问相标玄而玄其玄，幻品忘寄而忘其忘，道行坦其泽，难问穷其源，随喜忘趣以要终，照明不化以即玄。章虽三十，贯之者道；言虽十万。倍（一作佩。）之者行。行凝然后无生，道足然后补处，乃（一作及。）此而变一切智也。法华镜本以凝照，般若冥末以解悬，解悬理趣，菩萨道也；凝照镜本，告其终也。终而不泯，则归途扶疏，有三实之迹；权应不夷，则乱绪纷纶，有惑趣之异。是以法华般若，相待以期终；方便实化，冥一以俟。（一作侠。）尽。论其穷理尽性，夷明万行，则实不如照；取其大明真化，解本无三，则照不如实。是故叹深则般若之功重，美实则法华之用征，此经之尊，三抚三嘱，未足惑也。有秦太子者，寓迹储宫，拟韶区外，习味斯经，梦想增至，准悟大品，深知译者之失，会闻鸠摩罗法师神授其文，真本犹存，以弘始十年二月六日请令出之，至四月三十日校正都讫。考之旧译，真若荒田之稼，芸过其半，未讵多也。斯经正文，凡有四种，是佛异时适化广略之说也。其多者云有十万偈，少者六百偈，此之大品，乃是天竺之中品也。随宜之言，复何必计其多少，议其烦简邪？梵文雅质，案本译之，于丽巧不足，朴正有余矣，幸冀文悟之贤，略其华而几其实也。（《释藏鳞》一，又《迹》八。）

　　○法华经后序

　　《法华经》者，诸佛之秘藏，众经之实体也。以华为名者，照其本也；称分陀利者，美其盛也。所兴既玄，其旨甚婉，自非达识传之，罕有得其门者。夫百卉药木之英，万物实之本也；八万四千法藏者，道果之源也，故以喻焉。诸华之中，莲华最胜，华而未敷，名屈摩罗；敷而将落，名迦摩罗；处中盛时，名分陀利，未敷喻二道，将落譬泥洹，荣曜独足，以喻斯典。至如般若诸经，深无不极，故道者以之而归，大无不该，故乘者以之而济。然其大略，皆以适化为本，应务之门，不得不以善权为用。权之为化，悟物虽弘，于实体不足，皆属法华，固其宜矣。寻其幽旨，恢廓宏邃，所该甚远，岂徒说实归本，毕定殊途而己邪？乃实大明觉理，囊括古今，云佛寿无量，永劫未足以明其久也；分身无数，万形不足以异其体也。然则寿量定其非数，分身明其无实，普贤显其无成，多宝昭其不灭。夫迈玄古以期今，则万世同一日；即百化以悟玄，则千途无异辙。夫如是者，则生生未足以言其在，永寂亦未可言其灭矣。寻幽宗以绝往，则丧功于本无；控心辔于三昧，则忘期于二地。经流兹土，虽复垂及百年，译者昧其虚津，灵关莫之或启；谈者乖其准格，幽迹罕得而履，徒复搜研皓首，并未有窥其门者。秦司隶校尉左将军安城侯姚嵩，拟韵玄门，宅心世表，注诚斯典，信诣弥至，每思寻其文，深识译者之失，既遇鸠摩罗法师，为之传写，指其大归，真若披重宵而高蹈，登昆仑而俯眄矣。于时听受领悟之僧，八百余人，皆是诸方英秀，一时之杰也。是岁弘始八年，岁次鹑火。（《释藏迹》八。）

　　○思益经序

　　此经天竺正音名毗陀沙真谛，是他方梵天殊特妙意菩萨之号也。详听什公传译其名，翻覆展转，意似未尽，良由未备秦言，名实之变故也。察其语意，会其名旨，当是持意，非思益也。直以未喻持义，遂用益耳。其言益者，超绝殊异，妙拔之称也。思者进业高胜，自强不息之名也。旧名持心，最得其实。又其义旨旧名等御诸法，梵天坦其津涂，世尊照其所明，普华奖其非心，文殊泯以无生，落落焉真可谓法轮再转于阎浮，法鼓重声于宇内，甘露流津于季末，灵液沾润于遐裔者矣。而恭明前译，颇丽其辞，仍迷其旨，是使宏标乖于谬文，至味淡于华艳，虽复研寻弥稔，而幽旨莫启。幸遇鸠摩罗什法师于关右，既得更译梵音，正文言于竹帛，又蒙披释玄旨，晓大归于句下。于时谘悟之僧，二千余人，大斋法集之众，欣豫难遭之庆，近是讲肄之来，未有其比。于时余与道恒，谬当传写之任，辄复疏其言，记其事，以诒后来之贤，岂期必胜其辞，必尽其意邪？庶以所录之言，粗可仿佛其心耳。不同时事之贤，傥欲全见其高座所说之旨，故具载于文，不自加其意也。（《释藏迹》八。）

　　○毗摩罗诘提经义疏序

　　此经以毗摩罗诘所说为名者，尊其人，重其法也。五百应真之所称述，一切菩萨之所叹伏，文殊师利对扬之所明答，普现色身之要言，皆其说也。借座于灯王，致饭于香积，接大众于右掌，内妙乐于忍界，阿难之所绝尘，皆其不可思议也。高格迈于十地，故弥勒屈之而虚己；崇墉超于学境，故文殊己还，并未有窥其庭者。法言恢廓，指玄门以忘期；观品夷照，总化本以冥想。落落焉声法鼓于维邪，而十方世界无不悟其希音；恢恢焉感诸佛于一室，而恒沙正觉无不应其虚求。予始发心，启蒙于此，讽咏研求，以为喉襟，禀玄指于先匠，亦复未识其绝往之通塞也。既蒙鸠摩罗什法师正玄文，摘幽指，始悟前译之伤本，谬文之乖趣耳。至如以不来相为辱来，不见相为相见，未缘法为始神，缘合法为止心，诸如此比，无品不有，无章不尔，然后知边情险讠皮，难可以参真言，厕怀玄悟矣。自慧风东扇，法言流咏已来，虽日讲肄，格义迂而乖本，六家偏而不即。性空之宗，以今验之，最得其实。然炉冶之功，微恨不尽，当是无法可寻，非寻之不得也。何以知之？此土先出诸经，于识神性空，明言处少，存神之文，其处甚多，中百二论，文未及此，又无通鉴，谁与正之？先匠所以辍章于遐慨，思决言于弥勒者，良在此也。自提婆已前，天竺义学之僧，并无来者，于今始闻宏宗高唱，敢预希味之流，无不竭其聪而注其心。然领受之用易存，忆识之功难掌，自非般若朗其闻慧，总持铭其思府，焉能使机过而不遗，神会而不昧者哉？故因纸墨以记其文外之言，借众听以集其成事之说。烦而不简者，贵其事也；质而不丽者，重其意也。其指微而婉，其辞博而晦，自非笔受，胡可胜哉？是以即于讲次，疏以为记，冀通方之贤，不咎其烦而不要也。（《释藏迹》八。）

　　○自在王经后序

　　此经以菩萨名号为题者，盖是思益无尽意密迩诸经之流也。以其圆用无方，故名自在；势无与等，故称为王。标准宏廓，固非思之所及；幽旨玄凝，寻者莫之仿佛。此土先出方等诸经，皆是菩萨道行之式也。般若指其虚标，勇伏明其必制，法华泯一众流，大哀旌其拯济，虽各有其美，而未备此之所载。秦大将军尚书令常山公姚显，其怀简到，彻悟转诣，闻其名而悦之，考其旨而虚襟，思弘斯化，广其流津，以为斯文既布，便若菩萨常住，不去此世，奔诚发自大心，欣跃不能自替，遂请鸠摩罗法师译而出之，得此二卷，于菩萨希踪卓荦之事，朗然昭列矣。是岁弘始九年，岁次鹑首。（《释藏迹》八。）

　　○关中出禅经序

