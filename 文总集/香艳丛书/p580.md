<!-- { "loadSidebar": true } -->
　　周翠琴，字稚云，苏州人，倚云弟子。质丽神清，有藐姑仙人之目。未久告殂，知与不知，莫不嗟惋。有挽之者曰：“生在百花前，万紫千红齐俯首；春归三月暮，人间天上总销魂。”盖稚云以花朝前一日生，而其卒也正当春尽，故云。一时传诵，流闻禁中。〖稚云以三月死，予以七月入都，有蕃厘观琼花己归天上之叹。论者谓稚云上掩诸美，小史菁华钟于是。即尽于是，不但一身不永，后亦无复有丽人可继芳躅者，信哉斯语，可谓知人知言。〗　　 
　　王翠官，蕊仙之从子，婀娜流丽，姿态横生。是夏秋芙一派，爱之者众，惜早夭。一时亦有玉树生埋之叹。　　 
　　稚云死，倚云遂穷，翠官死，心仙遂大困。　　 
　　王长贵，字蕊卿，皖人。风貌流宕，齿牙俊快。十四五扮花旦，倾动一时。三十许后，结束登场，丰姿如故。〖长贵蓄弟子皆学其师，以冶荡悦车子市儿，无一知名者。长贵年过四十，日日登场，演《进府》、《赶庙》诸剧，令人欲呕。〗　　 
　　朱福寿，字莲芬，莲卿胞弟也。视其兄尤静雅。稚齿喜作字，后乃益工。得者珍如珠玉。度曲亦极精。亭亭物表，独步一时，无与抗者。潘侍郎极赏之。莲芬遂谢却梨园，闭门种花临贴。若旧相知招邀，坚令偶持歌扇。观者益愕眙以为幸矣。以莲芬方吴桐仙，有过之无不及。二十年来，亦惟此两人为足当大雅之目耳。〖水芝已杜门数年，忽失潘侍郎意，不能自存，复上歌场，风情不减。〗 
　　〖余自庚子年，乃命俦啸侣，把酒征歌。至癸丑出都，凡十四年。所见鞠部中风华出众，令人不能忘情者，皆具于此。虽其标格不同，才伎各异，要其为美则一也。坡诗曰：“短长肥瘦各有态，玉环飞燕谁能憎。”仆持此意以评花，不限以一格。此外则等诸中驷、下驷，无足记述。惟有桂喜者，长身秀骨，如瑶林琼树，回出风尘。其品概在王蕊仙、沈蕊仙之间，长王四五岁，长于沈及袁听泉皆十余岁。乃与听泉同演《梅玉配》，齿已极长，风韵犹倾动观者。余仅见其登场，未与接杯酒之欢，遂未悉其世族，为可恨耳。其它如宝笙，妆小生可作小奚，鸿福，可作细婢。鸿福，夏秋芙之子，以黄腔负盛名。为朱邸激赏。中驷之上者，如得宝、春林，莲卿弟子则中驷之次者，如小玉，妆武旦，后投军得官战死。、小太平、玉宝，则下驷也。有法宝者，下驷之下。而贵官某公赏之，殊不可解。〗　　 
　　徐馥生，字琴甫，苏州人。本在清音队内，以善歌自拔，列于鞠部。　　 
　　萧小兰，字者香，评者谓娇憨可拟赵宝琴。〖此小兰，不知即维新堂弟子。〗 
　　罗巧福，工黄腔，评者谓响遏行云，恒在筝笛之上。　　 
　　沈庆林，字燕仙。评者谓姿致可俪稚云。〖燕仙室中，无时人书画。〗　　 
　　汤金阑，字幼珊，苏州人，评者谓其愔愔大雅。〖幼珊颀长，至鞠躬见客。尝学填词，有《良宵》、《奈何》一时传诵。〗　　 
　　姚桂芳，字秋蘅，评者谓其清俊拔俗。〖秋蘅病目几眇，困悴出都。〗　　 
　　张芷馨，苏州人，朱韵秋之甥。〖芷馨，名小庆龄，以其似张倚云也，有孝名。〗　　 
　　张芷仙，亦韵秋之甥，评者谓两人可称联璧。　　 
　　〖余自癸丑出都，庚午始返，凡十八年。以上数人，皆得之友人筒札中者。妍媸不能决，姑以耳为目焉。迨后见所谓金兰者，则憔悴枯稿，绝似垢面黄馘，不复有几微姿态。盖自芙蓉烟盛行，近之者损颜色，败精神，或且易形体齿辅，壮而姣好化为老丑者，比比然也。公车中好事者，恒以鼎甲目伶人。莲芬、燕仙、幼珊为一科；桂芳、昆宝、芷馨为一科；桂芳凡劣五人者皆有致。此己未以前品题也，后人益以私意高下，谬种流传，与科目同为一邱之貉。〗　　 
　　梅巧龄，字慧仙，泰州人。巧福弟子，所居曰“景和堂”。态丰气静，娴婉有度。可以追俪张倚云。能作字，善谈笑。待客殷勤，屋宇修整，酒食精良，客皆乐过之。既工昆曲，又工黄腔，并扮《得意缘》、《胭脂虎》等杂剧。用志稍纷，未免夺昆曲之分际矣。　　 
　　沈芷秋，苏州人，朱韵秋弟子，所居曰“丽华堂”。举止洒落，矫矫不群。工昆曲，静细沉着，不作浮响。每一啭喉，座客无复喧呶者。“一声初动物皆静，四座无言星欲稀。”芷秋度曲，有琴理焉。　　 
　　〖余见芷秋，年已二十余矣。其在春华堂，稚齿时有吴舍人悦之，欲购为侍史。力不能致，竟吞生鸦片以死，亦可谓情痴矣。前二十余年，有甘太史自经死。或谓沈蕊仙致之，而殊不然。蕊仙其时已自立门户，与甘情好方深，无阻之者。其日方开筵宴客，蕊仙亦在座，入夜客去，甘约蕊仙清晨过寓，联车出游。次晨蕊仙至，室未启扉。隔窗呼之不应，抉门入视，则缢矣。其家人言客散后，得家书，无他事，特怪其用钱太多。言嗣后不复筹寄旅费，此亦何至轻生。祗是醉后神惛，无端愤恚，邪鬼乘之，理或然也。春华堂同师韵秋者，先后十余人，芷馨最长。芷芳演武伎擅场，《泗州城》、《卖艺》、《青龙棍》，其独步也。稍后，王小玉演武生甚票姚，入座恂恂如处女，与芷芳皆刘家黑牡丹，妍媚在神情中。芷芳最为嘉定徐太史赏异。小玉喜淡交，时出冷隽语。十九岁死，春华堂离师自立者，芷秋、芷衫之下有芷侬，能书善奕，演《游园》、《看状》最入神。己蓄徒矣。浙达官某秉节，芷侬往依之，乃弃其业。弟子小侬转师韵秋，名芷荪，以小侬为字。演《凤仪亭》温侯，合座叫绝。亦妆旦演《明妃》，顾盼幽换抑传神，惜不能弹琵琶，徒入抱耳。又有芷芬，扬州人，芷黁、芷衫之胞哉。〗　　 
　　陆小芬，苏州人，父曰玉凤。是名伶张尔奎之弟子，工黄腔，为正旦。小芬乃从朱莲卿学昆曲，性情和婉，举止安雅，绰有苏州风范，度曲亦工。〖小芬字薇仙，歌《牡丹亭》诸曲入妙。所谓“清词不负《牡丹亭》”也。年稍长，车马稀，改习黄腔。阜成部以厚赀聘之，独步一时。“不惜歌者苦，但伤知音希”，昆曲云乎故。〗　　 
　　李艳侬，大兴人，所居曰“嘉颍堂”。无脂粉气，无卑陬态，无谑浪语。朗如秋月，蔼若秋云。待人在若远若近之间，而见者辄心醉。语曰：“兰无言而自芳”；又曰：“桃李无言，下自成蹊”。艳侬之谓矣。初唱黄调，不为工，后扮昆曲之小生，乌巾白袷，玉山照人，乃极相称。自江南用兵，苏扬稚幼，不复贩鬻都中，故鞠部率以北人为徒。虽亦有聪俊狡狯可喜者，而体态视南人终逊。惟艳侬亭亭独立，如王谢家儿，可以凭班丝隐囊捉玉尘麈清谈竟日。即追求于昔年南产诸郎，尚不易觏，不意得之于北产，其家本在庆丰闸傍，殆钟潞水之秀欤？ 
　　〖品花各有所见，评泊高下，不能一致。独致艳侬无訾之者，殆如西湖擅天下最胜，无贤愚莫不心赏也。艳侬名德华，为维新堂陈新宝弟子。同时戊辰会试时所称状元也。出场不逾年，即离师，新宝因之获重赀。艳侬矫矫自好，蜀人李少石授以琴调，粗解安弦，衣冠益叹赏。京师名伶。拥赀后，非买夏屋取赁直，即张米煤小肆。艳侬独买天津瘠田二百亩，有课耕之志，嗜好固与俗殊。篇中誉之，不无稍过。予以为人不可作乡原，李郎固歌馆中原人也。〗　　 
　　沈阿寿，字眉仙，蕊仙弟也。忼爽类兄，颜色词令差逊。扮《活捉》、《刺虎》极工。〖《水斗》剧中无莲芬则阿寿扮白蛇，水芝出，阿寿扮青儿矣。〗　　 
　　沈小宝，蕊仙子，妆武生，颇有英气，惜口吃。与眉仙同居，仍称“联星堂”。〖联星堂当戊午己未间，有桂林者，仅能扮湖船，而以冶态倾俗目。〗　　 
　　徐金儿，字逸仙，蝶仙之弟。人恒呼之曰“阿二”。妆小生昆曲最妙，蝶仙虽压倒一时。而知音者皆谓逸仙实胜之。譬之于书，蝶仙不免侧笔取妍，逸仙则笔笔中锋也。与芷秋并演，如红莲渌水，相得益彰。所居曰“崇德堂”。〖蝶仙产过中人，阿二则大困。〗　　 
　　杜蝶云，以字行，苏州人，所居曰“玉树堂”。余见时齿已长矣，本扮旦，至是则生末净，恣意为之。或妆吐火判官，观者哗讶，是聪颖人也。有姊曰阿五，能度昆曲，妆正旦，其声清脆动听，常祗奉藩郎。〖蝶仙出都至上海，为客串生净杂扮，科白草草，而名重沪渎。〗　　 
　　曹福寿，字韵仙，闻德堂弟子。离师后，堂名“闻憙”。扮花旦，风情娟丽，妍而不妖。盈盈袅袅，大似苏产。洗妆入座，风神顿减。而性格憨柔，亦可赏也。〖韵仙亦扮太真，颇詄丽。。出都依四川一监司而不终。〗　　 
　　王桂官，字楞仙，闻德堂弟子。年可十三四，弱柳当风，新花出水，可以方其韶冶。扮戏极多，《回猎》《西谍》固已可爱。妆伍子胥寄子尤工，观者或为之泣。凡小伶年与相若，尽在下风。可以继艳侬之美而夺其席，燕台花案，大抵亦阅三年而一为论定。若有持衡者，必以楞仙为首选。楞仙自谓是北产而殊不类。〖有续《燕台花谱》者，品桂官为牡丹，容光照人，惜目大而无神。有时木立如痴，十五六时耳忽聋，又不能饮，而喜嬲，天生丽质，何以遂自弃哉！〗　　 
　　余紫云，楚人，是龠禾堂弟子。父曰三胜，黄腔中老乐工，有盛名于时者也。齐名者三人，三胜之外，尚有程长庚、张尔奎，三人者名满海内。凡工黄腔之正生，既负重名，则薄视诸旦，不屑与伍。长庚、尔奎，乃蓄弟子令妆旦。从客饮酒，非旧法，三胜心弗善也。顾其子乃妆花旦，三胜如在，必不肯听。紫云婉嬺，尚有女郎之致，能弹琵琶，唱小曲。〖同时有吴凤鸣者，亦净末黄腔之选，蓄第子玉风，湖州人。温雅不恶，后沦落，乃歌场卖酪。〗 
