<!-- { "loadSidebar": true } -->
　　朕以眇身托于人主皇天不佑冦难荐兴外无桓文内无平勃每一念此芒刺在懐卿忠义贯日至诚许国三川不寕一麾已定清净中原再造我国家朕有望于卿也
　　又赐御劄
　　光化二年昭宗诏建私门立防加中书令封琅琊王四年封西平王遣使赐建玉带金器朱书御劄其略曰
　　朕罹此多难播迁无常旦夕栗栗不能自保而况保天下事为朕藩护有望于卿也
　　又赐诏
　　朕去年在鳯翔与茂贞熟计诛韩全诲等以谢全忠崔固请废两军尽去北司朕止欲诛有罪之人全忠必欲尽杀朕方危迫不得不从而与郑元规朋助全忠间谍诱惑欲起兵收鳯翔次及西川天人助顺崔郑就诛昨正月二十日朕御楼抚慰军民告以某等罪状宰臣裴枢等受全忠宻防亟奏鳯翔川军已及咸阳胁朕迁洛后二日东兵拥朕出长安朕与后妃宗室吏民匍匐就道艰苦万状六军偕废朕益孤危再赐茂贞宻诏使告卿纠合诸镇共迎朕西归侦知全忠迁朕至洛尽斥内外侍卫虽有书诏不复可通藩镇诸侯或信伪诏疆者归之则贼势转盛卿自先帝时立功数助朕征讨受贼诬构寕不寃愤计此贼必先讨鳯翔次及卿与河东然后取天下卿安忍负髙祖太宗三百年德泽而东平黄巢余党宜亟告茂贞继徴克用行宻及襄幽镇魏同举勤王之师迎朕还京朕兵尽力穷危及宗社临轩西望洒血告卿
　　置史官诏【永平二年】
　　自古王者之兴善恶之迹不冺者有史臣传之丹青载之平章事张格儒术领袖文髙于世著述之体自侔班马可专编纂开国已来实録
　　置东宫官属诏
　　永平四年以其子衍判内外六军事诏曰
　　王者经世驭民以保安于蒸人曷尝不讲求贤硕以辅元子故汉开博望唐承重华左右正人自跻于治其以东宫为崇贤府凢文学道德之士得以延纳访问无忽自尊以蔽尔之聪明
　　王衍试制科策文【干德四年】
　　炎汉致治始策贤良巨唐思皇爰求茂异讲邦国治乱之体陈天人精祲之原岂角虚文盖先硕德朕念守器之重识为君之难思得竒才以凝庶绩因举故事以绍前脩子大夫抱道逢时投策应诏必有长策以副虚懐何以使三农乐生五兵不试刑狱无枉赋敛无加以何策可以定中原以何道可以卜长世朕当亲覧汝无靣从
　　白衣蒲禹卿对策其略曰今朝廷所行者皆一朝一夕之事公卿所陈者非乃子乃孙之谋暂偷目前之安不为身后之虑衣朱紫者皆盗跖之辈在郡县者皆狼虎之人奸佞满朝贪滛如市以斯求治是谓倒行执政皆切齿欲诛之衍以其言有益擢为右补阙
　　后唐收蜀勑
　　朕以蜀郡封疆本是我唐境土爰从兵革逺退江山当伪梁簒杀之时致宗庙凌夷之难遂兹割防盖逐便安虽行建号之谋乃是从权之道况复蜀主先父素是本朝旧臣常懐忠孝之心每俟兴隆之运唯期恢复却效倾输朕以初殄寇雠重兴社稷抚谕之恩既广忧勤之意常深须务绥和贵谐混一遂令元子兼命宰臣逺安傒后之心既叶来王之愿遐想王师行李已及彼地城池逺降诏书明行示谕料其素志必契夙心当符鱼水之懽永保山河之誓应伪蜀文武员寮等或本朝旧族或当代英贤或抱节于军戎或著名于乡曲久从暌隔常赈情懐宜知乃睠之恩各励归诚之节今已降勑命诫约诸道兵师如西川果决归命到城内不得惊扰但思效顺勿致懐疑
　　后唐封孟知祥为蜀王策
　　朕祗膺天睠防荷帝图敷大信而仰法昊穹秉至公而俯临亿兆彰善瘅恶必分泾渭之流崇德报功敢忘山河之誓其有荣聨戚里任重侯藩佐白水而中兴为皇家而尽节虽旁縁谬误而竟保忠贞防凿未通朝海之波澜暂阻氛霾既定拱辰之光耀如初表章皆騐于推诚琛賮逺脩于述职得不显其丹赤懋以旌酬益敦鱼水之懽永契君臣之道爰求吉日乃降徽章具官孟某五纬佐天三山镇地七年乃辨真为梁栋之材十德俱全信是琮璜之器先皇帝经纶人极济活兆人李通首述其纬书邓禹防加于覇业同心同德竟扶归马之朝不伐不矜罔恃濯龙之宠洎朕纂承鳯纪繄尔镇守城鐡石弥坚菁茅不匮山川险絶每防向日之心玉帛骏奔能助郊天之礼有臣若此当代何加董璋久作厉阶终萌逆节既辜恩于覆载欲嫁祸于勲贤叠以封章防其隣道防刘我生聚离间我忠良尔外示协同潜懐愤激罄言而诱谕彼既不廻伺良便以诛锄乃期自雪以至敢驱叛党径逼仁封吹虺毒以伤人奋豺牙而暴物尔则妙施成筭径出全师鼙鼓才鸣旋闻落爪窠巢自溃已致噬脐梓川之披雾风驱涪水之狂波镜净解吾宵旰頼尔韬钤固当铭在景钟岂止光于信史况复备输恳欵益騐倾防叙鲁舘之寅縁述沛中之事旧深心可见亮节斯彰不有疾风焉知劲草傥无异数曷报崇庸由是并筑将坛显升王爵兼两藩之奥壌啓一字之真封仍循益地之通规别改旌功之懿号赐之旌钺册以辂车虽加等之宠光尔皆不忝在睦亲之义分予亦无虚于戯天鍳甚明为善者降之福祉君恩不党立勲者厚以奬酬唯敬慎于始终可延长于富贵勉承兑泽永镇坤维可授殿前检校太尉兼中书令行成都尹剑南东西两川节度使管内营田观察处置统押近界诸蛮兼西山八国云南安抚制置等使仍封蜀王加食邑一千五百戸实封二百戸改赐忠贞匡国保大功臣散官勲如故仍令所司择日备礼策命主者施行
　　孟昶劝农桑诏【明德元年十二月】
　　刺守县令其务出入阡陌劳来三农望杏敦耕瞻蒲劝穑春鹒始啭便具笼筐蟋蟀载吟即鸣机杼











　　成都文类巻十六
　　钦定四库全书
　　成都文类巻十七
　　宋　扈仲荣等　编
　　诏敕　制
　　艺祖皇帝纳降蜀主敕
　　敕蜀主省上表率文武见任官望阙沥恳归命事具悉朕自皇天睠命率土乐推将期德服万方不恃威加四海乃睠益部僻处一隅苟黎庶之获安非经营之在意一昨灾纒蜀地衅自并门既兴王者之师遂授将军之钺事非获已须至用兵我且直词彼众自败下剑门而贾勇指井络而长驱中宵喟然兆庶何罪径驰驲骑严诫前锋广宣来者之懐遍谕吊民之意果能率官属而効顺拜表防以祈恩托我慈亲述乃寝庙封府库而待命保生聚而输诚朕方示信懐柔不逼人险保无他虑当体优隆国有旧章不违前请所宜悉也春寒想比清休书指不多及
　　曲赦蜀川诏
　　门下伐罪吊民所以昭宣王畧灾肆赦所以荡涤羣非徴有国之旧章尽哲王之能事朕飞龙抚运跃马兴邦虽禹别九州尽为王土而蜀川一境独隔华风天兵飞度于剑门蜀主哀号而纳欵念其生聚曲为保全宜覃旷荡之恩用慰伤残之俗易苛政以平恕革重敛以轻徭用举宏纲贞我王度正月二十四日昩爽已前应伪蜀管内罪无轻重常赦所不原者咸赦除之放今年夏税及防徴诸杂物色等一半人戸食盐伪蜀估定每斤一百六十文足今每斤特减六十文足今后只徴一百文足其伪蜀内外文武臣僚能奉所主归我大朝念兹通变之方宜预旌酬之宠各令分析名衔申奏当与加恩乃睠剑南北为内地自累朝之艰否防千里之江山岂无沉滞之人宜下徴求之诏所在州郡及山林有懐才负艺未霑寸禄者委长吏闻奏先贤丘陇不得樵采古来庙宇咸与脩崇其余节妇义夫顺孙孝子有堪旌贲当议举明官吏军民各勤职业乐予景运当庆新恩告示一方感知朕意
　　封蜀降王孟昶为秦国公制
　　门下伯禹导川黑水本梁州之域河图括象岷山真井络之墟考职方之地图壮剑南之徼道属中原多事逺服未賔山河既限于侯封车服遂逾于王制朕削平防县重正皇纲复周汉之旧疆宠绥羣后采唐虞之大训协和万邦六载于兹百揆时序礼乐征伐之柄出自朕躬蛮夷戎狄之乡咸脩职贡今去顺先庾而受律法时雨以兴师舜干暂舞于两阶汤网豁开于三靣吊民伐罪朕无愧焉咨尔伪蜀主孟昶挺生公族禀庆侯门值唐朝将季之辰袭蜀王已成之业抚彼郡邑久歴岁华而能察天地之恶盈知人神之助顺尽率羣吏来降大君望北阙以拜章指南陔而请命得不开懐礼遇抚弱流恩官班特越于彛章保防弥光于大信岂比夫魏封刘禅特升骠骑之班隋待萧琮唯列莒公之号今兹示宠以欲从人命作帝师俾荣开府策汉相专车之贵列秦川万戸之封并而授之斯为异数仍加禄俸用表优隆尔宜思前代之命官体我朝之加等勉荷非常之泽无忘匪懈之心佩服恩光徃践厥位可封秦国公
　　授孟喆兖州节度制
　　门下朕闻魏将降蜀君臣俱列于散官隋帝平陈子弟不闻于封爵皇家顺景风而行赏同时雨以济师当敌境未賔霆霹下戒严之令暨再拜请命庆云垂利泽之恩矧复降娄古封掌武崇秩曲阜是伯禽之国太尉乃周勃之官山河距九州之雄绂冕冠三公之贵举为赏典斯实异恩伪国长子孟喆礼法矜庄神彩英秀骋脩途于早岁播令问于蜀川正朔未同列国而人称世子车书既混大朝而自是良臣以尔昔在三川常居二职賛厥父之効顺保祖母之髙年予嘉乃心岂限彛制是命陟将坛于东夏整武事于南宫宪秩封侯用光殊渥将表临戎之寄更增光禄之勋尔其分天子之忧勤出将军之法令与其改而易调不若从俗以安民布政颁条予诚有望荣家奉国尔宜勉之
　　逆贼王均平降德音
　　咸平三年春正月益州军乱推神卫都虞候王均为首八月知益州兼川陜招安使雷有终败贼党复益州追斩王均于富顺监诏川陜路繋囚杂犯罪以上并原之四年十二月丁未诏曰
　　门下朕临万防德覆兆民执大象以御时应上元而为理何尝不慈恕在念旰昃为心思保大和用敷至化昨者王均包藏逆态辜负国恩啸聚危城惊骚逺土逮乎扑灭寻至枭悬支党已除诖误之民反侧未已宜令西川除亡命徒伴见追捕外余释不问敢有讹言动众情切害者斩讫以闻
　　赐程琳收获刼盗逃兵奬谕诏
　　敕程琳省益州路转运司奏【云　云】卿居枢近之司揔翰垣之政因逋逃之为患纵盗掠而累年宻遣追胥尽擒隠伏既诰诛于丑类致肃静于乡闾翳乃忠勤副予寄任攸司上奏宣力可嘉故兹奬谕想宜知悉
　　赐王鬷父老借留奬谕诏
　　敕主鬷省益州路转运司奏【云　云】眷兹右蜀素号名藩委任非轻事权尤剧卿问望兼着中外荐更爰自近班出分重寄奉扬寛大之诏茂宣恺悌之风洽威惠于吏民载歌谣于道路舆情胥悦列奏爰来减予宵旰之忧称乃循良之选其在嘉叹不忘于懐故兹奨谕想宜知悉夏热卿比平安好遣书指不多及
