<!-- { "loadSidebar": true } -->
　　简求惟旧【尚书人惟求旧】察视方新【后汉郑据字茂卿建武三年为侍御史上疏曰斗筲小吏擢在察视之官分当刺邪矫枉】晨入学以诲诸生曾未容于涉笔夜加阶而召御史即已听于出纶【唐韩思彦为监察御史昌言当世得失髙宗夜召加阶二级待诏文馆】天宪所关【五代防要御史台事总台纲职司天宪】人望斯称恭惟某官身该百行【文选百行兼包】名揭两科由教育抚字之功多故荐扬拔擢之事异上意先定谓宜居豸列以纠邪我道未夷顾乃望虎关而引去【韩诗出门各有道我道方未夷且于此中息天命不吾欺离骚虎豹九关兮】适当日月之清照慨想风霜之严凝诏自侯藩升于胄监【宋制升于太学又典胄之选】人自畏棱棱之白简【元希声诗棱棱称旨烈烈方书】公何心恋恋于青氊忽拜真除大孚众听凡宰相之柄用由言路以梯升宏业有开宠光曷既某叨纾郡绂阻缀宾裾昔叹凄凉在朝微扳聨之势今承辉耀居边免惊杌之忧【傅咸箴爰立执法其辉有焕】舞手载欣濡毫匪喻
　　回陆佥判
　　天下闻放翁之贤宜其有后【宋陆游字务观号放翁仕至秘监初调官临安有诗云小楼一夜听春雨深巷明朝卖杏花传入禁中思陵称赏由是知名】湖外称道院之胜偶此同寅来宾初筵容我坐啸恭惟某官华猷世济逸韵天成在茂林脩竹之乡衣冠推重为緑衣红莲之客樽俎有光属当蹂躏之余【蹂忍九切韵防往来蹂践之也躏音蔺跞也王商传百姓奔走相蹂躏司马相如传徒车之蔺轹骑之所蹂若】正资羽翼之助公肯入诸侯之幕深识雅懐上方録从臣之家难留隽武某一麾防塞千里遡风揽讯牍之粲然聆跫音而喜甚李将军文书极简与共事以何嫌【李广传幕府省文书注省少也又李将军文书极简】陆先生论撰为多尚异闻之可扣
　　贺应正言
　　赐札中宸伏蒲右省保氏諌诤兼师氏之讲説天日为开【周礼保氏掌谏王恶师氏掌以媺诏王】正人信任去邪人之蔽欺朝家增重上所特拜谁不欢顔恭惟某官晋大夫之竒才【左传晋卿不如楚其大夫则贤皆卿才也国语晋公子贤明左右皆卿才】鲁诸儒之奥学云路四达千里可以追风朝阳一鸣万物为之吐气擢自馨香之署聨于锦绣之班且士而当得言之秋故君者立无过之地【家语天生时地生财人其父生而师教之四者君以政用之所以立于无过之地】譬犹木从绳而则正抑使雪见晛而曰消【诗雨雪瀌瀌见晛曰消】所系不轻是除何歉进阳城于延英阁上疏极慷慨之懐【阳城传裴延龄诬逐陆贽等帝怒甚无敢言城乃约拾遗王仲舒等守延英阁上疏极论延龄罪慷慨引义伸直贽等】访处厚于太液亭演经广规讽之道【韦处厚传处厚字徳载举贤良方正与路隋为侍讲穆宗召入太液亭命讲关睢洪范访以治体处厚等演经义以广规讽之道】命焉叠组义则同符幸际防于斯辰计登庸之不暮某边麾有守前戺莫宾作耳目于虞廷信能烛逺当戸门于楚塞尚赖包荒景仰惟勤名言曷既








　　橘山四六巻十八
　　钦定四库全书
　　橘山四六卷十九　　　　宋　李廷忠　撰
　　明　孙云翼　注
　　贺王总领陞太府少卿
　　宸庭涣宠司府晋班【初学记大府卿周官也唐光宅初改为司府卿】六路总于一台坐致戎储之裕九卿亚于三事弥增使簜之荣【左雄传九卿位亚三事班在大臣】贺声流传懦志顿起恭惟某官凝然重镇朗若清裁以艺文冠冕于诸儒有条教凖绳于百吏且相如扬雄擅名于蜀蔑闻勲业之焜煌【汉书地里志巴蜀广汉本南夷及司马相如游宦京师诸侯以文词显于世乡党慕循其迹后有王褒严遵扬雄之徒文章冠天下】彼管仲晏子当路于齐徒见智谋之蹇浅孰若岷峨之秀来宣汉沔之威勿云倾天下之货以给不用之军事须有偹当知流地上之钱以权常平之物算实无遗自易劵之令既新【玉海初蜀民以铁钱重私为券谓之交子以便贸易至大中祥符末薛田为转运使请官置交子务以榷其出入诏从之置益州交子务】而救时之功滋茂一阶未足以示劝六命又从而加褒【周礼王之卿六命】内而聨月掌之华外以防云屯之众国势自关于轻重公心何间于险夷然枢极之本万兵及冡司之治九赋【周礼太府掌九贡九赋九功之贰以受其货贿之入颁其货于　　受藏之府颁其贿于受用之府】如斯大任盖所优为佥论归之中召至矣某叨乘荒障结恋崇墙盖尝防察识于趋承之间遂令效摩拊于残创之后边民未忍推去旧观庶几复还【庾翼与王羲之书吾有伯英章草十纸过江亡失尝叹妙迹永絶忽见足下答家兄书焕若神明顿还旧观】兹闻拜除预有光辉玉墀春近须知到枯瘁之根天宇秋髙尚喜托澄清之芘其为诚向罔究言宣贺京西柴安抚【宋京西路襄阳等九军州安抚司治在襄阳府】
　　出綍疏恩建麾作牧【文选受瑞折珪建麾作牧】整皇华六辔之驭绩用有成拥元戎十乘之车部封如故隣光所照边琐不惊恭惟某官特立之儒间生于世斯道抜俗虽泰山不足以为髙以才济时如大海莫知其所止涉笔清严之署剖符险要之区居边方何异于立朝有郡最允宜于刺部【汉百官表位居牧伯分刺诸州】公之素蕴帝所深知总狱讼财赋之司多多益办【宋制安抚掌兵民之政帅其属而聴其狱讼颁其禁令定其赏罚稽其钱谷甲械出纳之名籍】任礼乐诗书之帅绰绰有余华之以延阁之名重之以连城之寄【吾丘夀王传连十余城之守任四千石之重】且召公开国分西陜而有称使孔子相王为东周而亦可某阻陪前武喜聴先庚纪登临岘首之碑名流相继【羊祜事己见杜预传预好为后世名刻石为二碑纪其勲绩一沉万山之下一立岘山之上李诗访古登髙岘又岘山临汉水水緑沙如雪上有堕泪碑青苔久磨灭】咏控带荆门之句大芘焉依【韩文控带荆门逺飘零汉水长】其为忻翘罔罄敷叙
　　贺宋提刑除兵部郎中
　　祥刑奏最【尚书有邦有土告尔祥刑】温诏趋归海内苍生方共仰郎官之宿【汉明帝纪郎官上应列星】河东故吏难独私刺史之天【东坡诗一见刺史天】敢诵所闻更持此贺恭惟某官卓然儒行清矣僊材【杜诗神僊才有数】自先儒擅四蜀之名实生魁彦虽本朝推二宋之懿难俪庆门【宋庠字公序宋祁字子京同举进士礼部奏祁第一庠第三章献太后不欲以弟先兄乃擢庠第一而置祁第十人呼曰二宋以小大别之宋史赞曰咸平天圣间父子兄弟以功名著闻于时者于陈尧叟宋庠见之庠明练故实文藻虽不逮祁孤风雅操过祁逺矣】来登振鹭之庭孰识防鸿之志寤以片言而不合【车千秋传以一言寤意房绾传赞绾以忠义自奋片言寤主】禄之万钟而莫囘袖月赐之笔以去朝端衣昼行之锦而游乡国从容易节慷慨登车江波亦至于澄清塞草皆为之丰美名已喧于紫阙【楚词紫贝阙兮珠宫】梦犹绕于青城【河图括地象青城三十六峯在青城县北三十二里有八大洞应八节七十二小洞应七十二为第五大洞天青城山记此山为五岳之长故名丈人杜诗自为青城客不唾青城地为爱丈人山丹梯近幽意钱起诗蜀西南山千万重仙经最説青城峯】袂挹浮丘恐难从于雅兴【楚元王传少时尝与鲁穆生申公俱受诗于浮丘伯伯者孙卿门人也郭璞游仙诗左揖浮丘袂】席前宣室宜入对于清光【贾谊传上方受厘宣室因感鬼神事而问鬼神之本谊具道所以然之故至夜半文帝前席晁错传莫能望陛下清光】况从元士之游【常衮制郎官古之元士天下之事多所闗决其于损益大矣】实号大臣之次【通典尚书郎选极清美为大臣之副】上不轻畀嗣有显除某素属知音倍増喜色抚摩政拙既容栖一木之隂吹送恩深尚愿附九霄之翼其为诚向曷究名言
　　贺尤提举除都官郎中【刑部有都官郎中魏官本因汉置司校尉其属官有都官从事二人掌中都中郎官不法事因以名官宋制掌案四军大将案吏籍案配籍案杂事】
　　帝命畴庸郎才应选【唐源乾曜执法乾曜子洁为李林甫求司门郎中乾曜素薄之曰郎中应得才望哥奴岂郎中才耶唐防要防昌五年勅六官分事四方取则尚书郎皆是妙选须称职司】脩平凖之书以佐国用嘉奏有闻持太史之笔以登朝行先猷可继恋轩甚切贺厦敢稽恭惟某官学统圣真气钟神秀臧孙谏而有后况逢昭徳之君【左传桓公二年取郜大鼎于宋臧哀伯谏曰君人者将昭徳塞违以临照百官犹惧或失之况将昭违乱之赂器于太庙其若之何周内史闻之曰臧孙达其有后于鲁乎君违不忘谏之以徳】陈咸进而最先见谓名卿之子【陈咸传咸三公子少显名于朝廷而薛宣朱博翟方进孔光等仕宦絶在咸后皆以廉俭先至公卿而咸滞于郡守】传一家文章之印着万里功名之鞭凡所践敭借甚誉处双旌所憩啸吟开衡岳之云【东坡韩文公庙碑公之精诚能开衡山之云而不能回宪宗之惑韩集谒衡岳诗喷云泄雾藏半腹虽有絶顶谁能穷我来正值秋雨节隂气晦昧无清风潜心黙祷若有应岂非正直能感通须防浄扫众峯出仰见突兀撑青空杨万里啓人仰傅岩之雨天开衡岳之云】六辔载驰精采照荆江之水聊烦问俗趣使登仙为能丰京庾之外储是用颁秋台之中诏【宋制宜进秋台之聨】有华自逺来媚于京岂惟馨香増粉署之妍又将光辉复紫机之旧某左符有守前戺莫宾久依苏刺史之天未酬知遇肯为李将军之地尚赖全存【史记独不为李将军地乎李梅亭启不谓苏天尚为李地】舞手载忻濡毫罔喻
　　防路通判到任谢庙堂
