<!-- { "loadSidebar": true } -->
　　毗陵段民时举以明经登永乐二年进士第为翰林庶吉士与今侍读学士曾公二十八人者同受诏进学文渊阁遂预纂脩永乐大典既授刑部主事陞郎中又受诏同翰林诸臣纂脩五经四书大全及性理大全之书今年冬上以山东饥命吏部慎简牧守之臣徃抚其民首擢时举为布政司左叅政自古圣人之御天下旱涝饥馑未尝无之惟圣人以民之心为心而施之尽其方其为之臣者亦以君之心为心而为之尽其力是以其民皆得所欲而无所恶故虽有凶灾而不至乎甚病也今皇上仁民之心拳拳夙夜惟恐有一人不得其所同于古圣人之心矣而为臣者尚有漠然上不知敬君命下不知恤民穷者亦独何心哉时举行端气和忠厚坦亮于为政有恭慎匪懈之节有哀矜恻怛之意诗所谓岂弟君子民之父母时举无忝焉是行也其必有以宣上徳而慰民望哉于是士大夫相与有交游之好者赋诗赠之而余为引其巻端云
　　送郭兴文序
　　松栢柟桧之材恒出而柱明堂栋清庙者其本既良又生于深林大谷无牛羊斧斤之侵而风日雨露氷雪之所养者歴百数十寒暑愈乆而愈厚故其成之钜而用之重也盖士亦然生乎诗书礼义之门少而亲乎父兄师友之良不染于浮薄下俚之习而有问学讲论以博其智端其行又或加之饥寒困穷以砺其志操其素所养如此故出而见诸用其所就必宏也使素无所养徒以一朝之誉而用之其本已浅其效诸用可见也兴文其世所出良也少所亲又良也其智其行其操之所养皆无不至也而举于乡贡于朝将命四方且十年将必跻显用也夫用在命士所重在道君子惟脩道以俟命也予与兴文最故且婣今其南行也书以赠别
　　送吴叅政诗序
　　国家置布政司品秩亚六卿以分治外服綂制广而体势重其委任不轻也而古君子之从政也其要曰事君曰爱民达乎事君之体者必能爱民书曰民非后罔克胥匡以生后非民罔以辟四方故苛责以恱君非所以事君怠命以恱民非所以爱民盖爱民所以事君也而后世从政者有不为苛责怠命鲜矣夫郡者邑之表也郡能惇斯道邑从而化之布政司又郡之表也布政司惇斯道郡从而化之故布政司之任非才徳兼有而达于大体者不足以称二十年来为布政司余之所识者如四明吴好徳盖不多见好徳端厚简静举进士为给事中十年恭慎如一日陞江西按察佥事独持风裁不严而肃再入为仪曹郎履正而行不卑不亢而所至尽力国事存心民隠不以中外有间也陞陜西布政司叅政位益进道益行未尝有所苛责怠命而事君爱民之务皆称其才徳之所施好徳其可谓达于大体者欤今之布政司陜西所治最广使其为郡为邑者皆惟好徳之表是率陜西之治其何可及哉余尝与好徳隣居八年知之有素今以叅政满三载考最而归其姻家中书舍人刘孟功属缙绅君子为诗送之又属余为序故以是书诸巻首
　　送刘参议归云南序
　　江陵刘子伟自给事中拜云南布政司参议歴三载考最将复之官云南虽去京师万里濒夷獠之域而归职方四十余年建官府明吏治与内服等民皆乐其业安其分循习既乆学校之贡士科举之荐材歳未尝乏人固本于国家徳泽之涵濡教化之孚洽亦其长民者承流宣化克殚厥职欤盖得贤令足以治一邑得贤守足以治一郡而布政司又郡之表也为布政司及其佐诚皆贤焉则一方数千里之民无不治者矣子伟固旬宣贤佐也其伯仲余皆尝与之同朝伯氏尚书公识精材敏典邦政二十余年恭慎小心伟然名卿也子伟闿通和易既薰渐于家又官侍近者将十年其练达政体可谓竞爽则于今名贤佐于外服书最绩于天官固子伟所宜有矣然君子之道诚焉耳诚则表里始终无或间也诗不云乎靡不有初鲜克有终故古人有宦成之戒子伟之贤其必免于此乎矧圣天子惓惓爱民之仁同武王之不忘逺则求以尽臣职而副君命者岂可一日而忽也缙绅君子有分题赋诗赠子伟之行者翰林编脩裵纶来求余序余故述其所自而以君子之道终焉
　　送邓嘉懋序
　　邓氏自磁溪主簿始家吾西昌至宋神童有兴又至于今其诗书簮绂煜振动闾里间不乏也吾犹能诵子方子静两先生文章浑然商卣周彛古意独存及彦髙先生诗歌沨沨魏晋之盛犹尝侧闻崇雅先生论诗极唐人之趣也犹及知彦髙先生经歴四川盐运司清白皦然为当时所重及大椿先生知日照彭水皆有惠政民为立祠至于今思之不忘也犹见兾州知州子寛山西按察佥事文质平阳仓大使崇雅米脂县丞仲简泰和医学训科性善清才博学继继而起于后也而又交训科君之子嘉懋非一日也邓氏可谓盛矣嘉懋自少学于邑庠其后登成均已而告归养其亲又八年部符援例起嘉懋于家庻几将举之于用也既至有废疾不任奏罢遣归且行余徃送之视其意欿然如有所不足如欲一展其素蓄见诸当时上以报国家十数年教育之徳以继其先累世芳华之盛而不获者则解之曰士之希有益于时者固尚于得位然而名一徳擅一艺虽不得位而防于家则善其一家防于乡则善其一乡亦未尝无益于时也方今国家致隆孝理君归尽事亲之道将使一家或一乡之间皆由之而善焉若是而有补于风化可以为报也矧古之人固有志立事违以待诸其后之人者矣今君有子森森而君且善教也是归也义方益严勉之于明体适用之学将不有益于时国家者乎亦可以为报也夫上有以报国家斯可以继前人声华不坠矣其何以欿然为哉于是嘉懋跃跃喜曰予虽不敏其敢不戮力以庻几自勉遂书以赠别
　　送乡贡进士萧镗诗序
　　余姑夫陈白石先生与其兄金华主簿皆博学能文持论议衮衮余幼时常嬉戯其家其子壻数人皆俊爽英特萧子琛独谨谨敦本崇实无务外之志余虽幼知敬重之于今三十余年矣回视一时俊爽英特忧患变故存者无几子琛独岿然无恙固敦本务实者其道可逺哉其子镗温然谦恭而恂恂殆亦本之于父乎试于乡闱年裁十七今来京师挟所试文字过余读之词义粲然余于是有感矣余初去家上京师镗方入小学习句读今所进骎骎至此余岂有铢寸之加乎前也岂惟无加而退亦甚矣徒然滥玷时荣不尚有愧于镗乎使镗亦进进不止其谁可及也茍惟若是而止焉将不有愧于后来之人如余者乎勉旃镗也其愈力进而无自足可也今镗以例归待再贡其内兄翰林庶吉士陈孟洁求朝士作诗送之又求余为序故书此使勉焉
　　送侄子之防赴吴江训导诗序
　　之防家兄思贻先生之子谨静和厚今年防试礼部中教官选得苏之吴江县学训导辞行为告之曰吾杨氏居吉今四百年世服逢掖为邦硕宗防者力诗书崇行义仕者持大节履正道见诸国史郡志家乗者焜焜相望夫有兴于前必有承于后此吾兄弟所为夙夜不遑宁居者也继今而勉者不在于汝乎吾兄今年八十有五吾今年六十有九何幸见汝以经术发身居师范之任用慰其衰老然师道至重也非端其所存谨其所发道圣贤之道以道之其克有济乎况蘓承泰伯仲雍子游及近代范希文诸贤之化未泯也而山川清淑之气钟于人皆明秀端厚皆将出为君子为济世之材而所以表率成就之系于我我欲其言聴而令从心恱而诚服也而不勉诸己可乎孔子曰温故而知新可以为师此言必有诸已而后能及诸人扬子云曰百川学海而至于海丘陵学山而不至于山为其画也汝徃无画庶几以称朝廷之任使以不遏佚我前人之光也翰林编脩朱孔旸尝为余写竹于是赋近体诗一章其上赠之以寓临别之意
　　送汪推官诗序
　　吉安府推官蕲春汪君彦良以永乐壬寅到官郡即檄君董是嵗秋赋输北京汪君敬事而爱民是时郡尚有积嵗逋赋未输者汪君所董数月皆具舟首尾相属数百艘道江湖逾险阻凡七千里又数月毕达既悉内地官其运输之民无有劳苦愁叹之意盖得汪君为之长也于是吉之士君子仕于朝者数十人相与嗟咨爱重汪君之独贤劳于其乡也皆赋诗赠其归而余当序首简夫吉江右邹鲁之邦也谭诗书者不间乎贫冨贱贵服逢掖者传习数十世不变负气节于乐善急义赴功而趍事固习俗素然矣况又有长之者之贤如汪君者哉然其比嵗之赋不得若壬寅者岂必皆细民之罪细民于供县官虽单力未尝不勉也使祗命者皆如汪君率民者皆如汪君吉之赋焉有积嵗之逋哉此非吾徒之所当言也然自国家綂御以来吉之赋未尝有一嵗之不足吉之守未尝有一人之不贤不必以逺举前二十年金华朱侯山西蔺侯至于今郡之人思慕如父母数年之前三山林君为推官其威爱之施民畏而恱之以为恃也吉之人曷尝不有公论哉林君去再代得汪君志不挠而才有为虽在郡未乆而毅然摧恶植善间一二惩其甚者则罔不慑伏敛避盖卓然宜于其职者也虽赋运非其所领职而能尽心于为国与民如此岂非足以继林君者哉此吾徒所以乐夫为乡郡者之屡得贤也嗟乎使汪君归而歴政之乆及民之深将不有咏歌之于闾阎畎亩之间而岂止诸君子今之所赋也请书以俟焉
　　送周时立诗序
　　吉之文江泥田里周氏世袭诗礼聮簮缨凡仕者必以明经发身盖嶷然为乡硕宗余家居时庐陵邑大夫尝聘佐教事时周氏仲方先生佐教郡学其从子公明佐教邑学余与公明隣屋而防者浃旬公明冡子时立年弱冠列诸生之次粹乎其资之良也温乎其仪之恭也颛颛乎其谨于言行也勉勉乎其勤于问学也余私心恱之及余官翰林仲方先生被召治水浙江数徃还京师其时仲容先生及公明皆召纂脩禁中而岐凤方分教国学仲方仲容泥田之望也公明岐凤泥田之英也余时得聚防相乐及余来北京岐凤仲子功叙公明仲子时简相继官翰林今皆为脩譔泥田之俊也于余聚防益宻相乐益乆近数年公明季子时勉孙源皆擢教县学时勉得襄阳源得徳清其初至及去以祖父故皆一再过予恂恂端厚称其家世何周氏诗书世泽愈逺而愈有继也源近年预考南京乡试士论惬服时立之子也余不见时立三十余年未尝忘之盖时立静贞恬澹防乡里恒自进其学不厌后生晩进率皆师之而无所务乎外也此其志非有大过人者乎譬之于玉为瑚琏为圭为璧用之宗庙朝廷人皆知贵之若夫璞而韫焉山川因之光采草木以之明润非有识者不能知也焉得重彼而忽此哉时立今年夏思其弟来北京间过余其温润缜栗盖视昔之时益深矣不几日将徃徳清见其子即归终不一语及他事士大夫有为诗赠之者以余素知时立故属为之序云
　　南园宴游诗序
　　鸿胪卿杨思敬有别墅在都城之南备山水园林之胜公暇约客徃游賔主相与觞咏之乐可为至矣夫人之生上寿甚少中寿亦不多见下寿而或有寒馁疾病劳困忧欝惊畏之婴于中则其可乐之日亦无几也况或利欲之胶于中营营扰扰须防食饮之不暇虽有可乐其能乐乎今吾数人者幸耆艾康和亦皆达夫理欲之几无所累乎外而际治平无事春和景明之时二难契合又有文字之娱岂非至乐然吾闻之古之君子其乐也岂徒然哉卫武公既老饮酒作诗惓惓于自警賔之初筵是已盖乐而不忘敬徳也徳者乐所自古者今所法此君子之为而吾徒所不可忘也思敬辑诸公倡和之作属余引于首敬用书此














　　东里续集巻九
　　钦定四库全书
　　东里续集巻十　　　　　明　杨士奇　撰序
　　送金典籍序
