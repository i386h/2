<!-- { "loadSidebar": true } -->
　　帝王之传尚矣鸿荒以来至于高辛其事莫得而详故夫子定书防自唐虞司马迁亦以为荐绅先生难言之洛阳邵雍为皇极经世书以为唐尧即天子位嵗在甲辰推而下之以迄我宋之熙宁又畧载嵗之卦爻以推其政迹比世之绍运图编年通载诠要等书最为优焉给事中娄公机嗜学如嗜芰手不释巻尤长于攷订著书不一始为资善堂教授辅导帝子备竭心思去国二年青宫始建妙柬僚宷以吏部侍郎召还首兼端尹皇太子天资高明笃学好古礼待宾友咨访不倦上下三千余年兴亡治乱固已纲举而领挈矣公益思有以补报取平时所着帝王总要一书精加润色辑成四帙又备録年号辅臣各有一编始自唐虞以至光宗皇帝凡君道之污隆治效之优劣既书其大畧以至离合割据余分闰位五徳之相生世系之聨属靡不提纲撮要又择前贤立论精确者各系世次之末开卷粲然如指诸掌献于扄俾钥序之钥窃窥此书叹曰彼瑶山玉彩之集皆非此比也皇太子讲诵之余垂意阅习不待徧攷史牒古今厯厯在目矣况公之持身挺特论议直谅凡所著述皆有依据亦未尝茍为高论以骇俗故规画一出于正无可议者皇上崇建国本教以义方既命丞相为之少傅执政大臣皆为宾客左右劝讲罔匪正人公为之领袖又以此书日陈于前此宗社无穷之福也钥何敢赘辞
　　温州进士题名序
　　永嘉自晋为名郡宋兴六十余年人物未有显者至天圣初朱君士亷第进士邦人荣之以名其闾自天圣至今厯四十有八年举其上第者凡三百三十有七人夷攷乡荐之额初止二人中十有三今益以五他繇大学外台以进一举所第率过乡荐书之数而魁南宫者四冠大廷者再呜呼亦盛矣河南二先生起千载之絶学以倡学者此邦之士渐被为多议论词篇类有防趣进士之盛岂其是欤钥滥授于兹乐儒风之方兴爰攷姓名之高下嵗时之后先次而书之刋置学官又访其氏族爵里别为一编咸虚其末以待来者虽然程氏之学大要在知本而敬以行之事业文章皆其发也而禄爵之得丧不与存焉向以此邦之士因故家之传充而不止沿流而逹于源其为盛也又将有立言者乐为此邦书之钥也斯拱而竢
　　送赵亷州序
　　赵使君以贵介公子好古嗜学自少交名士寓居东嘉避逺嚣尘筑屋城西偏环以竹树如山中居拥书数千巻沈酣其间客至则清谈终日无倦色澹若与世相忘者遇其适意扬眉抵掌论兵讲其道咸纚纚有端绪又自许以有用之才一时贵人争荐之锡对便朝神防气合可立致要津下亦当在蓬莱道山也自以家贫急养分合浦之符以归且行頋谓钥当有言钥曰奉太夫人轻轩逺游岭海抚字之外惟谨视药饵经行佳山水有诗愿以寄我此外尚何言然有一于此昔尝疑孟伯周去珠复还事谓明月之胎固灵物也政苛则去平则归虽知几士不及殆史失之诬观栁子厚记零陵郡乳穴之复载穴人之言曰向吾以刺史之贪戾嗜利吾是以病而绐焉今吾刺史令明而志洁吾是以诚告焉且乳穴必在深山穷林入者触昏雾扞龙蛇束火以知其物靡绳而志其返其勤若是出又不得得直吾安得不以尽告读之哑然笑曰是珠还之说也盖天之生物凡世所谓寳者必在深险之地刘氏在峤南役兵采珠至縻石于其足而缒之海使不至其下不止以是知求珠之难不止如乳穴之深一去一来岂其然乎使君行矣自尔或闻合浦之珠曰盛则公之政成而民生可乐矣当举巵酒南望相贺以待公之归
　　送王粹中序
　　粹中力学起家驰声上庠优在舍选又其问学该洽其进进未已慨然有志于功名者也客授厯阳学子云集凡经指授多所成就当路诸公非无知己尚为江右漕幕之行君向欲入蜀尝为大篇后亦为诗以送厯阳之役老为此来日不暇给何处有诗辄效昌黎先生以规之义为赠君子疾没世而名不称非必欲求名也疾吾无是实而致名也善乎名箴之言曰内不足者急于人知沛然有余厥闻四驰昔者子路惟恐有闻赫然千载徳誉愈尊盖名者实之宾也实至则名随之非可要于乡党朋友也非可以违道而干也予人以金帛不足以收也饮人以酒不足以得也惟求其在我者而已凡得于外者分毫皆是过分一切聴之其求于我者则无止法所谓死而后已不亦逺乎茍进徳修业惟日不足虽欲逃名不可得也士之决科姑以进身而已所过者化陈迹俱不足言世之为大魁中大科者是仕进第一选后日贤否毁誉皆不系此场屋之声亦不足以名世吾曹相与勉之爱厚不觉费辞其所以相期者逺也
　　増释南阳活人书序
　　世以医为难医家尤以治伤寒为难仲景一书千古不朽盖圣于医者也本朝累圣笃意好生务使方论著明以惠兆庶积而久之名医辈出如蕲春之厐泗水之杨孙晁张锐诸公未易悉数无求子朱公肱士夫中通儒也着南阳活人书尤为精详吾乡王君作肃为士而习医自号诚庵野人以活人书为本又博取前辈诸书凡数十家手自编纂蝇头细字参入各条之下名曰増释南阳活人书可谓勤且博矣自言暮齿骎骎不欲为私藏将版行于世来求一言余好医而不能学与之论辨皆有据依学者可按而求求而得其用始知此书之为有功也然尝闻之老医京师李仁仲之子云前朝医官虽职在药局方书而阶官与文臣同活人书既献于朝蔡师垣当轴大加称赏即令颁行而国医皆有异论蔡公恕始尽改医官之称不复与文臣齿不知当时异论之详若许学士知可近世推尊其术本事方之外为活人指南一书谓伤寒惟活人书最要最备最易晓最合于古典余平日所酷爱观许公之言则无求子所着可轻訾乎因并书之
　　郑屯田赋集序
　　先生姓郑氏唐之名族后累世居福州少时以孝文集书囊为殿帷赋魁其乡继以玉路建太常赋入太学人多传诵寻寓四明开门受徒来者云委躬孝友之行该贯羣经多有讲解旁通子史百家年至四十五绍兴三十年始登科文备众体尤工于赋源流李唐诸名公出入三元元祐二李之间集古人所长而藻思絶人兴寄高迈闻见层出讲明题意立词用韵精切平妥古语随用奔凑笔端而一语不出程度之外元祐有域中有四大先生作域中四大王居一有舆议称太平人犹议其率先生有太平无象皆突过前人不可企及读之熟知之深者方服其理明而辞顺盖古文之有韵者也钥年及弱冠侍亲游宦而归始得登门时亦粗成赋篇及见先生机杼望洋回若而叹一意摹仿先生时犹未第间作一篇俟诸生既毕始出之迥出人上视瞠乎若后者又引进之尝曰前四韵固当加工然皆有规矩前辈以妙意英词震耀人耳目者多在后四韵而学者忽之致读者无味虽舜琴歌南风可谓杰作先生犹曰后三韵皆空矣其严如此阅诸生所作语虽工或引经史全句属对可观而意不贯者皆所不取每令人读尧舜不能化朱象大舜五十而慕富嵗子弟多赖等赋以为韵韵有意终篇尚有余味可以为法或有一字切题既不可对而又与题字相犯者谓不若寘之送聨如以礼为翼之以翼星而配礼之类先生作诏诸儒讲五经则曰厥后孝章开白虎之名盖亦遵于此诏鲁秉周礼云不然何以韩宣子见易象于春秋知周礼之尽在鲁钥服膺有素既沾残膏以窃名第老犹不敢忘命儿辈收纂先生旧作仅得三十篇儿辈又以钥少作八篇缀于后此编不惟筌蹄而已亦不求传于世区区辞费如许不惟人笑之亦窃自笑姑使子孙知师承之自尔先生讳锷字刚中官至屯田郎尝为主上小学教授近録其后又特加赠官云
　　法华经显应録序
　　西竺之教其高处至不可思议有厯刼赞扬所不能尽其神通发现摄魔救苦虽非人力所及皆其余事也然其教所以盛行于世者亦赖此为多法华经凡三译而鸠摩罗什所译举世诵之功徳効验昭然显著传记所载非一盖此经实如来秘宻藏非思量分别之所能解故其神异如此乡僧宗晓朝夕诵习尝刺血书之又集古今简防之言凡一百五十事遂成巨编皆有依据将版行于世以助流通一日访其所居萧然自适与之语贯穿教秉问何以不出领众曰非所敢当也因出此书求余为序余笑曰黄面老子本不欲言大藏所见与夫龙宫海藏之所秘无边无尽其实本不曽言况此经之外见于余之余者乎子既集之而余又序之耶请不已漫书以授之且语之曰子欲了此而后游方他日一登寳所悟明本性筌蹄且将忘之而况此乎晓曰唯
　　聪老语録序
　　余顷投闲门可罗爵有僧以径山聪老书来求寺记甚勤再三辞之不惟与聪无半面身隠言逊何能属文径山之名甲于东南一燔之后欲兴瓦砾为寳坊两宫赐予檀施山委旧观鼎新又大过之宜得玉堂金闺之英为之登载頋乃访老朽于寂寞之滨何耶僧曰寺倚神龙为命率众致祷肸蠁昭答欲以属公余感其意而为之辞晩归朝行始与之识退然老衲也再相过忽已亡矣其徒集六防语刋之求序余不能学佛莫知师之所至但见临济扬岐之下曰白云端曰五祖演曰佛眼逺皆古徳之光明杰特者逺传行雪堂行传光晦庵以及师其相付嘱又非他人茍然之比光将示寂以行所付法衣集众书偈以授师偈曰再来毒种元聪侍者叵耐吾宗灭汝边也我今高枕百无忧聴子时挝涂毒鼓丛林遂有毒种之称聚徒说法三十年自雪峯来此山法席大振复成金碧之区人谓为国一后身则师之所得者可知矣读者其自参之




　　攻媿集卷五十三
　　钦定四库全书
　　攻媿集卷五十四
　　宋　楼钥　撰
　　记
　　中兴显应观记奉敕撰
