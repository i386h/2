<!-- { "loadSidebar": true } -->
　　天台王继逺倜傥好义士也其先七世祖献肃陈公在南渡时歴事两朝为名法从继逺以父命出后王氏在至正间以逮事先朝得谪居临淮缙绅君子乐称道之予以乡贡来主教事与继逺斯文之好为至间与登锺离故城仰独山之髙胜俯长淮之险要帝乡神都之盛观近在咫尺凡古昔疆理形势因得指而论之继逺曰昔吾献肃公之事先宋也尝以天下安危为已任直前论事慷慨激切大槩以临安僻在东南籓篱喉咽当以淮襄为重淮控引山东襄经制中原守襄当得唐邓守淮当得海泗金人泛使议和每以四州为言而公建议以四州之地决不可弃阜陵知勇天锡鋭意恢复而扼于羣臣卒不得逞于是唐邓海泗之得失与南渡相始终矣吾幸生治朝逺游千里经览陈迹质以先献肃之言感慨系之矣予既谛而听之暇日从继逺得献肃公家集具载轮对上殿札子及奏疏贴黄皆论南北利害大计喟然叹曰至哉言乎其国家盛衰消长所关乎干道君臣克取而行之必能厉戈北向雪复雠耻何至界淮中流为小朝廷恋恋于八陵坯土之悲也耶世异事殊九原莫作故家文献之传乃于继逺而取征焉献肃庶几为不没矣今天下一家舆图之盛亘古莫及继逺以家学之正异日进用于廷其不曰公侯复始乎予于继逺窃有慕焉因其归天台作诗以赠且序其出处论议之懿冠诸篇端云驱车濠梁道薄言向南州江河隔千里中情邈悠悠矫首赤城霞五采聮瀛洲故山幸无恙归来成宴休旭日耀桑梓浮云泄松楸清晨听唤起芳昼闻■〈车勾〉辀藴真惬所遇泉石聊夷犹亲宾列冠盖佩琚锵琳璆樽壶湛清醑鼎爼罗琼羞十年慰契阔咏歌相献酬物情竞朝夕变幻如蜉蝣保身树明哲前修以为俦 

　　送凤阳府学教导陈继先归清漳诗序 

　　清漳陈继先由国学生来为中都凤阳府学训导弟子员母苏氏在堂年七十余继先在凤阳去家五千余里以音问之不通禄养之莫致也怅然南望泫然以悲其乡人过者或言于继先曰汝母病亟势将属纩继先惊怛仆地国家之法凡仕宦于外其父母在家或病或死非其所司有文移印信为凭据者不得解职以去继先彷徨无所出因请于郡府檄漳之龙溪县问其母安不以为去留而龙溪之有司不知为政之大体不谅人子之至情邮传上逓谩不启视催檄至再而终不以报也道里辽逺山川阻深南州往来之使不得一介焉继先亦无如之何矣会乡友赖君恩顺与继先同业成均又同训导凤阳今年夏六月由省亲复职以其兄讣来则其母已小祥矣继先徒跣号恸水浆不入口累日有吊之者泣而言曰天下之人宁有母死逾年始得闻之如予不肖者乎且我不得终养而使我母一至于此我罪大矣何以生为凤阳太守李公闻而悲之为之达礼部俾驲逓以去予以斯文之好送至南门外告之曰继先其可谓孝矣夫父母之丧见星而行见星而舎继先岂辽缓于此哉讣告之不时动静之或制继先岂得而自由耶天地之间凡有血气者莫不知爱其亲况人为万物之灵于其至亲存亡之际也耶恻隠之心人皆有之秉彝好德非外铄我也有忍死其亲忽焉而不加恤如龙溪有司者独何心也哉昔后魏淮南王长史赵琰以二亲之丧不得越关归葬至絶盐粟断诸滋味二十余年惟食麦而已而南宋海虞令何子平父丧八年不得营葬昼夜号哭常如袒括是其天性至孝有非常情所及者继先以儒得禄将以为养也而越在畿甸亲之疾不及奉药以尝殁不及凭棺以敛阅岁厯时讣告始至是其风木之悲蓼莪之感有不容已者然而丧事即逺有进无退窀穸之事所以妥安其亲者尽礼无违庶几始终弗憾矣然则继先其亟归矣哉清漳文物之邦昔者考亭朱子过化之地也考亭着为家礼丧葬之事损益适中漳之士大夫讲之熟矣诸侯家鲁于是观礼盖庶几焉继先归而取行之使观者有所感发其不曰礼义由贤者出乎因作诗以舒其悲且为序其篇端诗云窈蔼北堂居猗猗媚丛萱永言忘忧物金蕤耀以蕃一朝霜风发惨惨摧芳根白日无精景重云翳朝昏游子逺行役迟迟归故园中心怅莫及泣血渍深怨忆昨别离时慈闱笑且言为将手中线致此鞠育恩寿命有盛衰容颜失凊温慈养不得终空复盘中飱昊天邈万里何能诉重阍谁如古巫阳用以招冥魂 

　　云岩小隠诗序 

　　颍上县主簿庐陵颜先生朝宗唐太子太师鲁公之系鲁公尝为吉州别驾遗爱在民岁时爼豆尸祝之今郡丽谯西祠堂存焉郡之属邑曰永新西南百余里曰禾山两崖壁立长溪绵络入于禾川与吉江合流鲁公在郡时尝至其地大书岩石上曰龙门溪爱其幽阻僻深留其季子硕居焉故宅有鲁公捣衣石尝着灵异人莫敢迁之因号为平原石岂其遗德所存者耶子孙蕃衍分为数族散处各邑厯唐及宋以至今日登名科掌教席及仕州县者相望先生以世泽独家石岩岩上常有云气或时神物蜿蜒雷轰电掣霖雨大至悬崖飞瀑万鼓齐呜荡击喷薄奔放而下不知其几百里也先生乐得其胜因号为云岩小隠云会朝廷搜罗岩穴先生以有司敦迫与羣士旅进天官授蜀西顺庆府蓬州营山县主簿厯六载以革并调官颍上县簿书期会朝夕从事而耳存目注未尝不在云岩也于是用古篆法扁其所寓而会稽陈能旧尝绘以为图缙绅士大夫咸为诗咏歌之先生以斯文之雅请予序其意夫山川以人而胜南阳以诸葛也东山以谢安也彭泽以陶潜也兰亭以王羲之而始着浣花溪以杜少陵而益显匡庐香山以李谪仙白居易居之而后人为之向慕兴起夫君子所过者化所存者神即其地而想其人而其人为不可忘矣况夫堂构菑播之重嗣世象贤追念本始有以永其德泽之传者哉江右山水庐陵为盛盖天地扶舆之气锺聚凝结有如此者而龙门溪特以鲁公大书深刻遂名天下子孙居之诗书礼乐之风数百年如一日人固以为文献足征矣鲁公为唐忠臣世之儒者言其不死计其忠烈之气殆与天地并存矣乗云而来乗云而往疑若在是岩之左右前后也神而明之存乎其人胤祚骨肉之亲精神血气之感俯仰上下嘅想其冠带立朝専城出使之日俨乎如见其伉禄山而骂希烈忤辅国而诮卢杞也功名勲业嗣而续之与鲁公同不朽可矣岂徒视白衣苍狗之变化以自适其意者哉夫云行雨施品物流形大易所以明干道也先生精于易学通乎天人向者隠于云岩固尝以天下事置之念虑矣今出倅畿甸宁不以所学施之有政乎异日升之廊庙遇大旱作霖雨使天下之人视云岩犹傅岩焉斯其无媿于鲁公之后人乎传曰无念尔祖聿修厥德为之序而系以诗曰 
　　截彼云岩维其髙矣孰世其居儒衣襃矣自古在昔匪一朝夕载经载营言作尔室山髙水深德人德音寤寐孔怀湛焉厥心浮尘斯逈俗氛斯屏攸芋攸跻閴焉幽隠云兮巻舒我起我居从容以时或诗或书云兮变幻我顾我昐用之则行时岂云晏曰惟我祖太师鲁公正色立朝教言则忠来游来遨以命其嗣厥构贻谋克趾其美山川神灵有闻无声乗彼浮云太空冥冥天髙垂象以寓遐想厥降在兹非惚非恍大明中天礼罗征贤其来于于贲然翩然旅进于廷需恩锡宠民社之司靡劳靡冗冽冽颍阳煌煌帝乡故山邈悠岿焉相望云兮在天咫尺非逺乐以忘忧动静隠显相时絪缊膏泽我民为雨为霖与物其春庆门珪珇盍绳其武云汉昭回以奉明主 

　　东海池公溥孝行诗并序 

　　尝阅太平御览载古孝行事甚备彭城刘师贞以梦母而识其母之容状东平孟元方以梦而知盗发其母之冡荥阳郑邯以梦教令啖杏而愈其母之疾病及读栁宗元铭墓之文天水赵来章以神人示兆而得见父栁州府君之墓今观刘先生贡寓董先生士勉着东海池公漙孝行事亦以神童示梦而寻遇其父正与古类世言至孝通天地感鬼神其信矣哉按周礼纪梦有九思其一也公溥之梦其思欤思存其心在平常旦夕之间公溥奉二亲避兵仓皇中父子相失至诚恳迫天地上下实临之神童之示梦岂特以其寻常旦夕之思耶然以梦得其父幸也以重伤奄至大故抑何不幸之甚耶夫父子之道天性也人心义理本诸赋予之正凡人莫不有之厯千万世不变也私欲汩之于是有忍死其亲者矣公漙当丧乱患难之时父毙于兵藁殡从事不共戴天之义弗容于茍存矣而冦盗蔓延遍于齐梁操戈剸刃莫辨谁何缞墨哭泣视诸天而已孤惸喘息眇焉如缕而展转千里十有余年恋恋哀慕有如初丧躬际承平复覩天日之盛卒能归葬其父终养其母生者死者各尽其礼是固常情所甚难者而公溥能之传所谓欲报之德昊天罔极者其斯之谓欤予虽不识公溥而以刘董二老先生皆良史才纪事之实为可证据辄因其言作诗以美之其词曰 
　　驱车上中土川涂邈以巇双亲正华发客行奈时危弄兵彼何人杀气腥风驰仓皇负所天骨肉成乖暌追奔幸一憇感此吉梦随﨑岖涧谷深忍能见疮痍奄忽成永诀荼毒犹割刲丛殡泉隧间礼制谅勿违号恸苍松根愁云天为低泪尽眼欲枯骨立肤其羸所幸不即死宁复嗜甘肥朅归向闾里庶以奉母慈大明赫中天恩光浃四陲荐书上京国恳恳拜且辞富贵非所欲但祈终我私言瞻旧时路行行记梁齐返葬捧遗殖北风袭麻衣峩峩马鬛封水砂献神竒蓼莪感劬劳风木増悲凄至行昭格享永言福履绥大书示千古金石粲光辉 

　　太常司丞方公资深使还诗序 

　　洪武十三年秋七月望日圣天子孝享皇陵先期命礼官奉币行礼而太常司丞天台方公湜资深实当使遣公既俯伏拜命出次龙江乗驿舟泝大江涉长淮风水急驶棹夫奉功一瞬百里以某日至中都将事之夕斋戒沐浴具衣冠省牲视馔品物备具昧旦作乐成三献礼燔瘗如式竣事享胙天光发舒嘉祥骈集公出郊将复命京师过临淮及凤阳府推官宋君廷臣抵谒先圣博士诸生相见以礼公论及祀事以为宗庙祠礿烝尝备见周制若山陵之礼则周官所谓冡人凡祭则为尸者其畧也自秦始皇出起寝于墓侧汉室因之故陵有寝殿起居衣冠象生之备降及东汉因而不改每四时朔望二十四气伏腊及社定为上饭之仪以礼官行事宫人随鼓漏理被枕具盥水陈严具天子以正月五日上陵则郡国计吏亦得从之占其郡国灾祥丰歉欲使先帝神灵具知之盖事亡如事存不得不严者今天子孝思维则霜露慨然羮墙之见若舜之于尧也某自揆不才忝在职掌奉命而来恐陨越为斯文羞今将还奏九重诸君何以教我于是宋君及凤阳教授吴先生义孚进而言曰公之于礼如是博且详也不谓之能其官可乎抑闻之礼贵于诚敬声名文物特其末耳周公升歌清庙茍在庙者愀然如见文王焉不诚且敬其能之乎夫臣职之恭即君德之着也上之奉先下之奉上一诚敬之交孚是以骏奔对越洋洋在上来享来格熙事备成社稷臣民之庆万年赖之盖有以交于神灵必有以同福禄然则宣室前席之召非公其谁耶公闻其言首肯者再送至淮河上再拜为别至八林阻风赋诗四十韵寄郡府及庠序诸君子凡使事之诚友道之懿山川之所厯习俗之所见莫不备着而词意典雅有杜少陵韩吏部之风可谓能赋之才大夫矣昔在元蜀郡邵庵虞公金华乌蜀山栁公常官奉常当重熙累洽之时凡朝廷大享大朝会见诸诗歌金声而玉振之读者羡艶兴起公其何慊于斯哉予家四明与天台壤地相接尚论先契爱厚为至谨次韵成篇致恋慕之意且序其事于首云 
