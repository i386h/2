<!-- { "loadSidebar": true } -->
　　正统十二年十月廿五日襄城伯李公薨于位年五十五上闻震悼为罢朝一日命礼部致祭工部为治坟茔供塟事公侯卿大夫士皆奔走吊哭凡诸将士尝隶麾下者皆相与会哭尽哀盖公喜读书明道理文谟武略靡不究知其事君也忠其待下也仁其制事也义其存心也恕是以上下痛惜之如此公讳隆字惠平其先和州人祖旺生有奇材太祖皇帝龙兴之日常从征伐立战功累官至燕山左卫副千户父浚又以军功累至都指挥同知从太宗皇帝靖难功多授奉天翊卫宣力武臣特进荣禄大夫柱国襄城伯食禄一千石又以其爵封三代祖考妣及配皆夫人公其长子也年十五袭爵虽甚少而负英伟之资雄杰之材上深器重之永乐庚寅以来每六师北伐輙命公领兵从其应机发策出奇取胜虽老于行阵者亦多让其能上益奇之以为可大用丙申车驾留北京顾南京根本地择可任留守者莫如公遂命焉甲辰仁宗皇帝即位重北边守备暂辍公南京命总兵镇山海凡东北边关皆节制盖隠若一长城敌为之震慑未几复还公南京洪熈乙巳宣宗皇帝即位眷念公甚厚而倚赖益隆有白金文绮之赐公祗敬将事夙夜尽心盖未尝有间今上在东宫时知公忠勤宣德乙卯嗣大位又赐公白金文绮而眷注尤笃正统庚申上念禁卫重兵及诸司将士更畨来京以备征调者虽有大臣总之而才智明决如公者不可不在其位乃命丰城侯代公还为之副公在南京十八年荷列圣知遇以为股肱心膂褒嘉宠待之意具见所赐勅前后几二百道自古大臣得君之深而始终无间亦少有如公者公行不违道而持之以诚小大之务必尽其公威行惠施近恱逺怀是以其人虽有贵贱愚良宽鄙细粗不同皆敬爱公如父母召还之日莫不愿留而不可皆曰公去矣吾何恃自都城至江上泣而送者相属于路公得人如此是岂以伪为哉公之在朝虽总理军政然谦已下贤务循大体不茍为异同尝有诏举将校之可任者公必慎择以进使必当其用有司点民丁隶府军皆公与兵部再阅不中者例有罚公曰彼出自田里非素习然方壮顾教练何如教练有法则怯可勇勇可使为精兵由是鲜有罚者丙寅命率师巡边赐之钞币及宝刀一公曰军事贵严宝刀之赐意其在此吾岂敢不力然公威令素着及临边申饬守备内外整肃讫还不戮一人上阅武近郊公等各严兵以待戎阵整肃号令明审坐作进退皆中度上喜各赐金织蟒龙纻丝二有副公受赐惕然不自宁益思所以修其职朝廷或有政刑疑未决命文武大臣廷辩之公在其中侃侃正言犂然当于人心士大夫益重之以为非独将帅才也闲居手不释巻古圣贤之言行皆服行不忘禄赐之外不妄取一钱尝刻汉疏广及唐卢坦之言以贻世训诸子曰吾袭父爵四十年幽逺之情固多未达所行之事宁免过差然兢兢惕励悔往修来不敢欺公贪墨以负朝廷付托之重尔等宜益勉诸公取费氏崇信伯瓛之女封夫人无子女一嫁武安侯郑宏侧室子五人珍琏珝瑞瑾珍田氏出也女四人长未行次适兴武卫指挥同知张鉴府军卫指挥佥事胡全珍兄弟卜以是年十二月某日塟公于某之原太师英国公知公为最深为述其行珍奉来谒予求为铭予亦荷公之知而慕公之德且悲公之不可复见也奚可辞尝观晋之郄縠以诗书礼乐将中军晋是以大汉诸葛武侯不使有余财以负昭烈君子谓为大丈夫公庶乎是矣公自号湛然道人人亦以是称之于乎兹其所以为湛然者欤公庸行之美见诸事者尚多不可以徧书姑序次其大者而系以铭铭曰
　　天佑圣明贤俊挺生伟兹襄城邦家之祯维公頟頟厥有世泽既世其功亦世其德珪璋之望熊虎之姿有武有文施无不宜出则征行入则居守天子曰来汝予左右公之在朝维一其忠不矫而异不翕而同正直之言廉厚之行众人所思君子所敬天不慭遗陨星其堂寿不百年人奚不伤高坟峩峩公安于此刻铭垂休焜耀无巳

　　知府叶公墓志铭

　　公叶氏讳砥字周道更字履道盖楚名臣沈诸梁之后以所食采为氏居南阳至晋有讳俭者为括苍太守因家焉其后又徙上虞高祖万曾祖明祖某父良玉皆不仕公天性明粹喜读书早丧母童氏又丧其父皆能以礼居丧不惑于流俗尝受学于鄞陈文昭檇李鲍仲孚二先生皆元故老博学有文章嘉公笃志为之倾竭底里由是学行大进洪武庚戌公以明经取进士第得定襄县丞兵荒之余民未安业公勤于抚字流亡来归乙卯坐累谪凉州公处之泰然曰吾无愧于心足矣日杜门为学有诗寄子曰不须询逺道穷达信乾坤更号坦斋又号寻乐作赋以见志士大夫谪居边者皆宗之守将西宁侯宋晟亦延致家塾为子师己卯求贤陜西按察副使罗某临江知府刘鹏上虞知县李惟中皆荐其学宜任史事遂起为翰林编修又有言其堪任风宪者复升广西按察佥事用法平恕狱无寃滞吏畏而民爱之尝兼绾三道印出按郡至迁江会洞獠数出没为寇害吏民汹汹欲遁去且以无备讽公请少避公曰我去汝县官必遁民何恃以安即命料丁壮立保伍寇来并力御之彼岂不畏死耶顷之报益急公下令如故不为动寇亦卒不敢至永乐初以史事被逮籍其家惟薄田敝庐故书数箧而已事白还之仍命与史事书成改考功郎中公进退人才品第高下小大各适其用尚书蹇公谓其年迈一以藻鉴任之他不溷以事会修永乐大典征天下名儒命公为副总裁稽经考史无不惬当仁宗皇帝在东宫缉熈圣学择儒臣侍讲论公预焉其言于上者必尧舜周孔之道非是不以陈为郎中九年俾食四品禄职如故公重听误以为授他职上亲洒翰授之至今宝焉久之公引年求去不许乃自言于吏部曰砥老矣过蒙优礼犹叨禄在朝人将谓何上若不弃愿得一小郡牧小民庶效报万一吏部以闻即拜饶州知府公先教化后刑罚兴利去害摧奸植柔民无愚良皆爱之如子水旱为灾忧若巳出每斋沐致祷必获有年人以为德之应郡故有磁窑铜冶而丁调不减他郡公为力言于布政司得减四之一时方营造工之受役者当给粮赡其家布政司下饶州于逺输内留八万石给之公谓非戸部意不可众哗然利其便请必从公终不许未几部符下他已入仓者皆反之民使逺输劳费弥甚众乃服公明决皆拜谢布政司亦自愧其所行凡再述职京师皆以恤民隠革弊政去污吏为急然谓饶之风俗厚其民易化有讼者必以理谕不付曹民知公之爱已也多悔悟而罢有妇代前夫子讼盖欲资其后夫公揣知其故穷诘之以母子不忍为词公曰尔不忍于子何忍悖其父而从人邪妇惭裂状逸去由是无理者不敢至其庭讼简刑清民归德焉户口增至万三千士之取科第者加数倍于昔公年益高而烛理益明遇事亦若无足为者尝赋诗以自适辛丑八月有疾作书戒子孙以睦宗族和戚姻重义轻利母贻讥于后世尤以不能报国恩为慊是月廿一日卒于郡廨之正寝距其生元至正壬午三月初六日享年八十郡人无贤愚贵贱皆哭之哀诸孙奉柩还以壬寅正月初六日礼塟上虞廿一都骆家岭薛氏墓山西麓配周氏贤而克家先公廿一年卒今合塟焉子男二信可用可有士行皆早世孙男五纶早卒绶应州学正纬以子贵封南京刑部主事绮先卒续湖广东湖马驿驿丞曾孙男六罍充县学生未仕冕取进士今为松江知府嗣生蕃佐佑曾孙女六皆嫁为士人妻公平生为文甚多号坦斋集今所存者南行稾退朝稾芝山稾经进稾及经筵讲义弟鲁道拙于治生无厚业妇家欲离婚公即以已产益之终身不复言其自处俭薄虽位望之重比封君而萧然不异布衣时人有过失婉词诲谕使知改而止未尝疾言遽色然内贞外和虽词气宽平而所守有不可夺者博极羣书手不释巻其所著述必根于义理之正而有益于世教盖于汉魏唐宋诸大家无不学故其所立蔚然有盛名当世而可示法于后来于乎公有德行文学之美而又兼政事之长诚一代之巨人君子矣塟三十五年而墓未有铭至是冕来京师以绶所为状求予铭予从祖思忠与公同取洪武初科进士第及公来翰林予亦忝从公后盖于公旧矣则今铭墓奚可辞铭曰
　　叶氏之先实楚名臣源逺流长子孙振振暨公承之乃举进士奋迹文章扬誉政事经幄词林宠命自天尧舜是陈维公则贤公既老矣皇用殊锡加乃常禄仍乃显秩公有诚言愿守一州惠此羣黎庶几寡尤湖山之间厥壤千里人之爱公不异其子公逝不留民心则悲岂弟之化百世之思峩峩新阡公安于此昭德有铭垂耀无巳

　　教谕聂大年墓志铭

　　大年聂氏世为抚州临川人曾祖某祖伯善皆不仕父同文洪武中取进士为翰林侍书寻改中书舍人壬午六月太宗皇帝至京师时盛暑以迎銮暍死大年于父卒后五月乃生母胡孺人抚育之天资明爽颕悟絶人比长喜读书日记数千言通诗书二经于诸子史无不读尤笃意古文及晋唐人诗书法欧阳赵松雪皆臻其妙由是名动缙绅间用荐起为仁和训导藩宪大臣与一时达官显人过杭者皆礼重之而大年之文章传于逺迩迎其母来杭旦夕率妇子备物以养必诚必孝母之心欢焉逾六年母卒奉柩归塟哀感行路乡邑耆老列言母贤行足以励风俗而子又克孝如此诏旌表其门闾服阕分教常州府学满九载升仁和教谕仁和之人得大年复大喜敬爱逾往时大年乃言于有司修学校严学规训励弥切诸生日加亲慕教用有成登第者弥众宾兴之岁诸藩省请典文衡者聘币交走其门而多以后至不能得为憾大年所至多得士人服其公凡所经厯处遇佳山水及古人遗迹必见诸赋咏联为大巻藏于家景泰六年秋朝廷有史事征诣翰林将用之而大年以疾告退就医药凡与善者数往来问候冀速愈而势日危殆大年知不能起呼子章取纸笔书曰吾上负朝廷之恩下负平生之志尔兄弟尚勉学为士人掷笔而逝盖景泰丙子二月二日也观其所书如此则其抱负可知矣予初识大年于金溪王先生所又得其所作小瀛洲水竹居赋观其词翰而重其为人真可谓奇伟非常之士也常思振起之使效用当时以其学行必有以名世传后及被召来京师心窃为喜思与之久处不厌而大年病予亦以老疾絶人事往还心虽相亲而迹则疎矣大年病甚遣门生李昻持简来言身后事盖欲予铭其墓予闻而哀之不三日而大年卒矣于乎予岂忍铭吾友哉大年生于洪武壬午十二月初三日及其卒也享年五十又五配陈氏前平乐太守用晟之女有贤行四子女四孙男四大年有诗文四十巻多可传者斯足以不朽矣章奉柩归临川将以某年某月某日塟某山之原予乃为述其行而系以铭铭曰
　　学足以为人师才足以适事宜出既逢时亦将有为何天不慭遗而未究厥施呜呼噫嚱其谁不悲

　　明文衡巻八十八

　　●钦定四库全书

　　明文衡巻八十九

　　（明）程敏政 编

　　○墓志铭

　　漫士高先生墓铭　　林志

