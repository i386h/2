<!-- { "loadSidebar": true } -->
　　【明都察院左都御史赠特进光禄大夫柱国太保吏部尚书谥忠文李公神道碑】
　　呜呼！昔神宗显皇帝丕承谟烈，久道化成，制科取士，人物滋茂，享国三十有二年。至万历甲辰，一举而得二人，曰枢辅高阳孙公、御史大夫吉水李公。崇祯己巳，孙公再出督师，收复遵永六城以报天子。戊寅冬，高阳陷，公阖门死之。又六年而有甲申三月十九之事，文臣殉难者十有二人，而李公为首。公讳邦华，字孟ウ，明其别号也。年三十一举进士，授泾县知县。庚戌行取，授山东道监察御史，巡按浙江。丁巳，坐年例调外。熹宗即位，起兵备副使，分守易州。明年，入为光禄寺少卿，擢都察院右佥都御史，巡抚天津。明年，召为兵部右侍郎，移疾去，削夺为民。先帝御极，起工部右侍郎，改兵部，协理京营戎政，进本部尚书。在事一年，用中旨罢归。
　　公起家为令，精强坚密，通晓吏事，愤京营积蠹盘互，奋欲爬搔钩剔，报称任使。中人势要，恶其害己，蜚谋钩谤，煽动宫府。上心知其公忠，而怵于众人之欲杀之也，谋姑去公以塞众心而需后用。公急公任事，累奉谕旨，乃以顾恤废弛得罢。盖反词镌责，以明不欲去公之微旨。上英明喜断，疑信参互，为群小所胁持，惜未有以孝庙任刘忠宣故事，为上痛言之者也。公既去，营务益不可问。经筵顾问李邦华做许多实事，叹息久之。己卯，特简起南京兵部尚书，参赞机务。逾年，丁父忧。壬午服除，起南京都察院右都御使。未几，拜北掌院左都御史。公初奉南院命，以真衰真老固辞。俄闻北兵躏内地，奋袂叹曰：“此岂臣子辞官日也。”为文以告大江之神，誓墓诀子孙而出。抵湖口，得后命，便宜发饷，遏宁南侯左良玉溃兵。上闻之大喜，益专意委信公。公朝见，论职掌事，上曰：“久待卿归来酌议，溃兵事处置得宜，东南半壁赖卿无恙。”跪奏移时，数诏起立，温语如家人父子。中官皆屏息远伏，莫敢陕输傍睨。每召对，百官如墙而立，上视归乎公，遣中使视病，赐猪、羊、酒、米、瓜、菜，视诸辅臣有差。盖上之倚公深矣。当是时，外侮内讧，人主孑立，军国之积弊，臣下之锢习，如盘根之不可拔，如棼丝之不可治，如坏屋漏舟之不可扌耆柱。狡狯之人狙伺于内，庸恶之阁员犭制噬于外，勋臣小臣躁妄无藉者，沓口岐舌，依草附木，簸弄于中外之交。公于上言无不尽，然心有馀于言，甘苦自茹，心尽而言不获尽者有之。先帝于公言，听无不从，然从有馀于听，心耳交跖，听从而心不克从者有之。君臣之间，唇焦口去，涕泪覆面。警急捣胸，卒亦无可奈何。而以一死为结局，国蹙君伤，神焦鬼烂，殆有劫运促数乘除，而非人之所能为也。
　　甲申三月，贼破潼关。上召见群臣，泣数行下，公退熏浴，具疏请下明诏，励臣民死守，用成祖朝仁宗皇帝监国故事，急遣皇太子监国南京。越数日，又请命定、永二王分封江南。先帝袖公疏，绕殿巡行，且读且叹。疏稿衔袖，袖已覆出，纸牍漫烂，犹不去手。密谕阁臣陈演、宪臣言是，演颇泄其语，既而群臣争疏南迁，台臣争言诋谰，上恚且恨，公二疏并阁不行。上与公自此皆只办一死，但不言耳。三月十二日，大同、昌平继陷，公亟议登埤死守，走告内阁。阁臣魏藻德故曳踵徐徐出，漫应曰：“且姑待。”公唾之而出。明日，率诸御史登城城拒守者，矢石交下，恸哭而返。十八日，贼破外城，移宿吉安馆文信公祠下，烹赐豕祀，信公遍饷所知诘朝。内城陷，奔赴大内，阙门坚闭不可撼。归馆沐浴，整衣冠北面再拜，三揖信公曰：“邦华乡邦后学，合死国难，请从先生于九京矣。”取白缣书赞系腰间，曰：“堂堂丈夫，圣贤为徒，忠孝大节，誓死靡渝。临危受命，庶无愧吾君恩莫报，鉴此痴愚。”缣尾书“人生自古谁无死，留取丹心照汗青”之句，嘱家人谨护总宪印，缴还朝廷，勿污贼手，勿殓吾尸，须待得主上下落，移席正直，持束帛系信公坐楣，投缳而绝，三月十九日辰时也。正尸于中堂，眉目轩举如生。时贼过咸咋指呼“忠臣、忠臣！”越三日乃殓，从梓宫，遵遗嘱也。昔者有唐开元房画诏而分藩，有宋靖康李纲抗议于决战，公忠谟伟略，不下二公。救亡图存，绰有成算。先帝识路自迷，操刀不割，却国医而待尽，仰毒药以趣亡，遂使次律拱手，伯纪结舌，死贼舒拊膺之虑，杂种快脱帽之谋，庙社沦胥，主臣同尽，纳肝无救于卫灭，藏血何补于周危，穷尘终古，宁不恫乎？有馀痛哉！
　　公当危急存亡之秋，建立大计，通经权，兼战守，深谋远虑，不敢以九庙大义、六飞重寄轻试一掷，密疏具在，可覆案也。公疏略言：“臣去年入都，即请敕畿辅郡县预备城守，秦督宜扼关自固，勿轻掷浪战，宜遣重臣督师防河，诸臣泄泄不省，以致百二山河，河决鱼烂，都城堵墙，一无可恃。恃京营，则敝垂尽。臣向者勾稽清核，去任十五六年，尽付流水矣。恃援兵，则江浙摇动，荆襄糜烂，鞭长不及马腹矣。恃积财，则天子持钵，健兄脱巾，京师无两月粮矣。为今之计，皇上惟有坚持效死勿去之意，为中国主则当守中国，为兆民主则当守兆民，为陵庙主则当守陵庙。周平、宋高之陋计，非所宜闻。东南旷远，贼锋渐蔓齐鲁，南北声息中断，神京孤注，变起不测。窃见东宫皇太子天资英武，豫教端凝，正宜历试艰难，躬亲戎器。请亟仿仁庙故事，抚军陪京，即日临遣，钦简亲臣大臣忠诚勇智者专敕辅导，便宜行事，刻期亻赞水陆飞挽，集方州义师，以巩燕云、遏寇氛，此宗社安危所系，不容顷刻缓者。贼兵骄师老，急檄关宁。吴三桂提师迎击，可以必胜。敕襄城伯李国祯悉简京营精锐出为犄角，守城之事，臣等力任之。皇上下诏罪己，悉发内帑蓄积以饷战士，勿扃为盗守，逆贼之首未必不可悬藁街也。”推公之意，以为主上决计固守，六军万骑俨若盘石，贼虽狂狡，不敢越京城而南，皇太子可以按辔徐行，无道路之警。缓则收拾东南全局，以强干枝；急则号召燕齐援师，以捍头目。此诚所谓经权战守万全之策也。假令轻举妄动，仓皇播迁，万乘六宫一离阙庭，贼轻骑蹑我，重兵蹑我，逆战则不能，引退则无及。贼逼于前，援绝于后，群臣从骑鸟兽奔窜，人主将安之乎？又令主上行幸，太子居守，长君共主轻车潜遁，而以抚军监国之虚名委东朝于虎口，虽至愚者不为，而先帝肯出此乎？公于此筹之熟矣。请死守所以力杜播迁之谋，请监国所以全收固守之局。又曰：“皇上谓臣南人，借此自便。臣老身许国，即以南事委臣，臣必不敢任。”此则灼知定迁无策，人图自便，恐有王钦若请幸江南、陈尧叟请幸蜀之疑，而逆折其机牙也。陵谷迁移，记注芜没，郢书燕说，附耳射声；小生谀闻，冒昧执简。谓公亦唱议南迁，以贼臣劫制而罢，岂不悖哉！以先帝之神明，不深维唐室元子、北略诸王分镇之制词，俾公之老谋石画，与蜩螗沸羹之徒同类而共置之，国家存亡大故，实系于此。今也不知国故，不察事端，附和南迁者，徒云援公为口实，而不悉其所以然；痛恨误国者，但执阻公为罪状，而未悉其所以不然。螽蝗丑奋，茅鸱狂呼，使元臣巨公之心事，晦昧千古，此可为痛哭者也。
　　公生而孝友顺祥，笃诚明允，渊停山立，不苟訾笑。谓儒者当如范希文，做秀才时便以天下为己任。讲实学，峙实用，办实心，干实事。时俗方标榜门户，征逐声利，以为土龙沐猴，非所以自树立，视之蔑如也。令泾下车未几，闾里铢两之奸皆通知之，不事芒刃，渐摩教化，簪笔舞文之俗，犁然一变。集父老，询问风俗、家产、贫富，给笔扎籍记。戊申岁大，劝贷赈济，按籍差次，斗石圭撮若算勾股，全活者六万人。立社仓、浚水利、清剧盗、戢亡命，至今奉为。在西台风裁凛然，所条上皆军国大事，所排笮皆城社巨奸，危词苦口，磨切政府。首辅福清叶公下朝房，秉烛照公面曰：“不知李明眉眼何似？敢言乃尔！”福王之国有日，请给养，赡田土，务足四万顷而后行，户部户科噤不敢言，公曰：“若是则之，国无日矣。”乃手草疏数千言，争之甚力。刑部郎沈应奎老人负直节，持公疏诣福清：西台有人，东阁可默默而已乎！福清乃上疏极言，贵妃兄国泰奏继入，事得寝，福王遂以甲寅三月就国。福清所以能转移圣听，奠安储位者，实借助于外庭，公当其冲，应奎赞其决也。
　　两浙地繁政剧，采访利病，分六曹为六书，某利当举，某害当革，条分件系，每按部举而措之有馀地焉。谓巡方以察吏为要，察吏以奖廉惩贪为要，直指供亿有赃罚、公费二项，赃罚坐派郡邑，公费取盈协济，公叹曰：“绣衣使者，表率百城，可以身为溪壑乎！”亟下檄蠲除，属吏凛然负霜，不待望风解印绶矣。岁当虑囚，积案填委，夜阑炳烛，亭疑阅实，运笔如风，平反者百馀条，老文法吏莫敢出入一字。廷谳之日，狱囚盈庭，旧使者省览累日，为手版以记事，公独不用携册，坐舆中流观暗记，数百人以次决遣，姓名讼牒不遗毫发，吏民大惊以为神。
　　其镇天津也，兵出东方，节下空虚，莅任方一日，妖贼陷景州。公飞骑檄东师返旆，蹙贼于前，复选步曲千人，潜师蹑贼后，各戒以道里时日，分道趋贼而不使相闻。比合战，两军各至信地，背贼兵而夹攻之。贼惶惑不知所为，遂大败，俘斩四千有奇。一战克景、武，再战克邹、滕，莲妖歼焉。是役也，公不用大举而用雕剿，以为大举则征兵转饷，情形张皇，贼鸟举兽骇，以老弱遗我，而走险以老我，贼未可尽也。彼瞰我东师已出，我仍以东师蹙之，所以伐其谋而夺其气也。分遣我师各战其地而不使相闻，使之人自为战，各出死力，于兵法为与之绝地也。既而真督抚攘其功，得金吾世职，公进俸一级，盖当时强事类若此。
