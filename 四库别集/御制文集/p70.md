<!-- { "loadSidebar": true } -->
　　史记载髙帝论萧曹等事脍炙人口率以为吕氏之祸髙帝若先知而终令平勃安刘者然呜呼世之好竒而不槩之以理有如是哉夫髙帝素称知人善任而萧曹辈五人又其所与共患难日夜谘庶事者有不知之悉而论之当乎若夫吕氏之祸髙帝所不期也吕氏之妬髙帝则诚知之然亦不料其日后狼藉若彼之甚也徒以微时结髪惠帝复年长是以割爱而立之此髙帝之韪也使帝预知必有后日之祸几于移汉祚焉则帝权其轻重废吕氏立赵王且遂其愿以髙帝分羮之忍何不可为而独顾惜吕氏徒令周勃为太尉以救汉祚于可存不可存之间虽愚者不肯为顾髙帝肯为之哉余故曰世之好竒而不槩之以理有如是哉失之毫厘缪以千里司马迁葢不能辞其责矣
　　书黄庭坚为母涤溺器事
　　明屠隆书二十四孝图迹称黄庭坚性至孝身既显贵仍为母涤溺器此事正史不载隆葢私窃史记石建取亲中裙厠牏身自浣涤移之于坚炫以为竒而不知其实失正道也夫大孝莫过于舜与曾子矣舜与曾子不闻有此也子夏曰虽小道必有可观者焉致逺恐泥葢谓此耳且蓬户瓮牖贫窭之人家无次丁孰不为其亲涤器是尽可谓之孝乎既至贵显则孟子所谓居移气养移体禄位足以荣父母奴婢足以供使令岂必躬自涤器而后为孝乎躬自涤器以为孝斯不啻徒尽小节乃务为竒名炫世背常经而失正道将知其必有不能尽孝之大者矣吾惜夫蓬户瓮牖者虽有过此之节不得称孝又鄙夫身既显贵者区区炫竒节而以孝称马迁所云非附青云之士恶能施于后世吁是即马迁之所以取荣也欤抑亦马迁之所以取辱也欤
　　书明臣史可法复书睿亲王事
　　幼年即羡闻我摄政睿亲王致书明臣史可法事而未见其文昨辑宗室王公功绩表传乃得读其文所为揭大义而示正理引春秋之法斥偏安之非防正辞严心实嘉之而所云可法遣人报书语多不屈固未甞载其书语也夫可法明臣也其不屈正也不载其语不有失忠臣之心乎且其语不载则后世之人将不知其何所谓必有疑恶其语而去之者是大不可也因命儒臣物色之书市及藏家则亦不可得复命索之于内阁册库乃始得焉卒读一再惜可法之孤忠叹福王之不惠有如此臣而不能信用使权奸掣其肘而卒致沦亡也夫福王即信用可法其能守长江为南宋之偏安与否犹未可知而况燕雀处堂无深谋逺虑使兵顿饷竭忠臣流涕顿足而叹无能为惟有一死以报国是不大可哀乎且可法书语初无诟谇不经之言虽心折于睿王而不得不强辞以辩亦仍明臣尊明之义耳余以为不必讳亦不可讳故书其事如右而可法之书并命附录于后夫可法即拟之文天祥实无不可而明史本传乃称其母梦文天祥而生则出于稗野之附会失之不经矣
　　附史可法复睿亲王书
　　南中向接好音法随遣使问讯吴大将军未敢遽通左右非委隆谊于草莽也诚以大夫无私交春秋之义今倥偬之际忽捧琬琰之章真不啻从天而降也循读再三殷殷至意若以逆贼尚稽天讨烦贵国忧法且感且愧惧左右不察谓南中臣民媮安江左竟忘君父之怨敬为贵国一详陈之我大行皇帝敬天法祖勤政爱民真尧舜之主也以庸臣悮国致有三月十九日之事法待罪南枢救援无及师次淮上凶问遂来地坼天崩山枯海泣嗟乎人孰无君虽肆法于市朝以为泄泄者之戒亦奚足谢先皇帝于地下哉尔时南中臣民哀恸如丧考妣无不拊膺切齿欲悉东南之甲立翦凶仇而二三老臣谓国破君亡宗社为重相与迎立今上以系中外之心今上非他神宗之孙光宗犹子而大行皇帝之兄也名正言顺天与人归五月朔日驾临南都万姓夹道欢呼声闻数里羣臣劝进今上悲不自胜让再让三仅允监国迨臣民伏阙屡请始以十五日正位南都从前鳯集河清瑞应非一即告庙之日紫云如葢祝文升霄万目共瞻欣传盛事大江涌出柟梓数十万章助修宫殿岂非天意也哉越数日遂命法视师江北刻日西征忽传我大将吴三桂借兵贵国破走逆成为我先皇帝后发丧成礼扫清宫阙抚辑羣黎且罢薙之令示不忘本朝此等举动振古铄今凡为大明臣子无不长跽北向顶礼加额岂但如明谕所云感恩图报巳乎谨于八月薄治筐篚遣使犒师兼欲请命鸿裁连兵西讨是以王师既发复次江淮乃辱明诲引春秋大义来相诘责善哉乎推言之然此文为列国君薨世子应立有贼未讨不忍死其君者立説耳若夫天下共主身殉社稷青宫皇子惨变非常而犹拘牵不即位之文坐昧大一统之义中原鼎沸仓卒出师将何以维系人心号召忠义紫阳纲目踵事春秋其间特书如莽移汉鼎光武中兴丕废山阳昭烈践祚怀愍亡国晋元嗣基徽钦防尘宋髙缵统是皆于国仇未翦之日亟正位号纲目未尝斥为自立率以正统与之甚至如元宗幸蜀太子即位灵武议者疵之亦未尝不许以行权幸其光复旧物也本朝传世十六正统相承自治冠带之族继絶存亡仁恩遐被贵国昔在先朝夙膺封号载在盟府宁不闻乎今痛心本朝之难驱除乱逆可谓大义复着于春秋矣昔契丹和宋止嵗输以金缯回纥助唐原不利其士地况贵国笃念世好兵以义动万代瞻仰在此一举若乃乗我防难弃好崇讐规此幅员为徳不卒是以义始而以利终为贼人所窃笑也贵国岂其然往先帝轸念潢池不忍尽戮抚互用贻误至今今上天纵英明刻刻以复仇为念庙堂之上和衷体国介胄之士饮泣枕戈忠义民兵愿为国死窃以为天亡逆闯当不越于斯时矣语曰树徳务滋除恶务尽今逆成未服天诛谍知卷土西秦方图报复此不独本朝不共戴天之恨抑亦贵国除恶未尽之忧伏乞坚同仇之谊全始终之徳合师进讨问罪秦中共枭逆贼之头以泄敷天之愤则贵国义问炤耀千秋本朝图报惟力是视从此两国世通盟好传之无穷不亦休乎至于牛耳之盟则本朝使臣久已在道不日抵燕奉盘盂从事矣法北望陵庙无涕可挥身蹈大戮罪应万死所以不即従先帝者实惟社稷之故传曰竭股肱之力继之以忠贞法处今日鞠躬致命克尽臣节所以报也惟殿下实昭鉴之
　　书通鉴辑览明崇祯甲申纪年事
　　通鉴辑览将成司事者举通鉴纲目三编之例于甲申嵗欲大书顺治元年分注崇祯十七年于下且凡胜朝事皆别书明而于李自成防京师即系以明亡余曰不可夫三编之例非述续编之例乎续编于元顺帝二十七年即分注明年元主北奔而系以元亡去至正二十八年为洪武元年且自顺帝十五年明祖起兵之后于凡元政即别书元以示异虽臣各私其君之义也而朕实鄙之盖以理责人者必先以理自处天下者天下之天下非一家之天下也言悖而出者亦悖而入居今之时贬亡明而尊本朝如明之于元其谁曰不可然朕不为也通鉴辑览之书非一时之书乃万世之书于正统偏安之系必公必平天命人心之向必严必谨且正编续编既一正其自视尊大之陋习而顾于本朝嬗代之际有所偏向是不有恧于心而贻来世之讥乎兹于甲申嵗仍命大书崇祯十七年分书顺治元年以别之即李自成防京师亦不遽书明亡而福王光元年亦令分注于下必俟次年福王于江宁被执而后书明亡夫福王设于江南能自立未甞不可为南北朝如宋髙宗之例也而柰其日即慆淫以致天命去而人心失是非开剏者欲究我兵威而实守成者自失其神器也若夫唐王桂王穷窜边隅苟延旦夕此正与宋之帝昺帝昰同例不可仍以正统属之用以示万世守成之主思天命人心之难谌凛凛乎惴惴乎保祖宗所贻留为臣民所系属而不敢谬恃书法之可有髙下焉庶几朕纂通鉴辑览之本意或不失春秋大一统之义乎
　　书蜀志诸葛亮传七纵七禽事
　　诸葛亮本王佐材而世或诩其事为神竒不折衷于正道致使盐梅匡济之器流而为黄冠术士之侪则一失之于陈夀之挟讐多贬词一失之于裴松之之无学滥引注怪哉史笔已难得而付之挟讐无学之流则其事尚可问哉且以覔米不与即不为立传之人而望其能通世理具正辞以纪如管乐器人之本末心迹不犹北辕而适越乎诸葛亮之事不可枚举即如先主永安数语孙盛已斥其非是兹姑弗论其征孟获也正传谓三年春亮率众南征其秋悉平军资所出国以富饶夫亮之表固云深入不毛矣彼不毛之地何致出军资而饶国计至于裴松之引习凿齿汉晋春秋为注乃云七纵七禽之夫一阵之顷固无七纵七禽之理若纵之去而复为阵战以禽之则蛮烟瘴岭之间如是七往返势必旷日持久何能春出而秋还亮之表又云并日而食矣三军储偫何所取资此实事之必无而世反以此讶之为至神仰以为至竒耳食口传羣然不以为怪至于亮之扶持危国鞠躬尽瘁以事其主之诚或鲜艳称者岂非陈夀裴松之之罪哉呜呼读史者其能具卓识酌正理不为游辞所误者亦实希矣
　　书司空图论封建事
　　王应麟着困学纪闻其攷史类有云司空图谓房琯建亲王分镇天下议肃宗以是疑琯受谗废先是安禄山见分镇诏书拊膺叹曰吾不得天下矣夫明皇虽从琯议何尝免西蜀之幸长安之防若琯之得罪实以误用古战法败于陈涛斜其时帝虽恨琯丧师眷任未衰后始以挟党背公出为刺史则琯之废乃有以自取岂因贺兰进明之谮哉盖分镇即封建之意司空图犹惑于刘颂封建之説且阿其所好遂以为琯废被屈耳封建之不可行栁宗元苏轼言之详矣兹不复论独论司空图之不达事理未免揜不善以着其善而王应麟采而录之津津然若有惜乎琯之去者虽善善欲长之义哉然未免重耳食而无目光矣
　　书唐太宗欲观实录事
　　唐太宗欲观实录而褚遂良不与观后卒令房元龄上而观之夫太宗英明之主也而何独于此事乃愦愦若是乎人君言行即史官不记天下皆记之矣岂得遍天下之人索其记而观之今太宗之言曰欲知前日之恶为后来之戒苟其谨言慎行虽不观实录可也苟其恣意妄为则今日观之明日忘之虽百观实录无益也且太宗纳巢刾王妃失徳之甚者而新旧书本纪皆无此非史官所纪载者乎由是观之遂良已不能逃为其君隠之罪则谬为不与观之言为能彰其直乎纲目于是条下又注上见书六月四日事语多防隠谓元龄云云犹是史臣欲揜其不善而着其善之意所谓欲盖弥彰胥不足为训耳
　　书南宋论兵事
　　南宋弃河北而不守忍二帝而弗顾志恢复而知兵者莫过岳飞一人以谗诛之是尚可与言兵哉而最可笑者莫若上皇与吴璘相论之事宋史称上皇甞问胜敌之术于璘对曰弱者出战强者继之上皇曰此孙武子三驷之法一败而二胜吁其识之鄙可怪哉夫亦知孙武子三驷之法乎彼教田忌与诸公子置马较射此寻常赌金为戏以是法相驰固当一不胜而再胜在驰射较胜负则佳而岂可以用之于行军乎且是法也市井博奕之徒无不知之亦不得谓孙武子行军妙算也夫两军对敌所贵先声其胜败只在呼吸顷耳以大为小以强为弱不过俯仰之间今以弱者出战以当敌之强者跌而不振后之强者亦将望风而败又岂能收两胜之功哉若夫临敌出竒制变或先示之以弱而继以强勇之兵其虚则可要非对战时当使弱者居前而强者继后也昔宋楚之战襄公称先道古言之非不亹亹而卒致于败为天下笑予谓髙宗之举孙武子其亦类于此矣
　　书通鉴宋太祖云守财事
