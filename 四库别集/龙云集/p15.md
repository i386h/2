<!-- { "loadSidebar": true } -->
　　臣某言【云云】使指肃将方就除于江外纶言极下旋更役于湖南【京本作湘南】祗服宠灵凌兢官次【中谢】伏念臣亲逢昭代自审孤忠诸生决科束髪从政虽读书挟策无有过人而食蘖饮氷粗知行已曩縁寸进继剖左符两玷最书之员四剡侍臣之牍类皆适防初亦何功骥已逺而前驽雨方膏而施灌而况长沙剧部吴芮故区控百越以分封包九疑而奠壤洞有羁縻之獠俗野多鬭阋之猺民嵗错赋舆水稠馈饷厥称临按实系重轻岂容谫才获拜嘉命此葢伏遇皇帝陛下尧雍变俗汤恕缓人大明既升取照或先于葵藿鸿造难报贵诚亦及于萧茅在曲技之无他尚渊衷而必轸器其所使式此不闻臣敢不愚竭事先效收寄外布宣寛诏窃比周家诵志之撢人采摭俚言庶异汉世輶轩之使者冀因驱防誓极糜捐臣无任
　　太皇太后表
　　臣某言【云云】睿慈普博适加垂晚之小臣剧部恺康就付再持之严节衘命中灼扪膺退慙【中谢】伏念臣淮海寒宗西南久次就事无盘根错节之敏遭时有建隼慿熊之荣五期向更两课连最乾坤庆【疑】露草木欣得于嘉生海岳崇深【京本作渊崇】涓埃自顾而何力忽从郡绂輙式轺车存见吏民未温章贡之席驱驰道路旋改潇湘之辕揣非据以难堪縁误恩之曲逮兹盖伏遇太皇太后陛下玩心垂箔寛物慿河拥日东桑增大不遗之末照回春北陆权舆自造之众形寸长有闻一介必録擢臣于疎逖之余而矜曲艺委臣以浩烦之计而图后功生成居多父母奚择臣敢不训谕徳意惠绥逺氓言从翼轸之故墟使知尧舜之在上仰期优假力究朱愚失诸东隅尚有桑榆之可勉托其初歩愿因跛鼈以求前补报之诚誓将九殒臣无任








　　龙云集巻十一
　　钦定四库全书
　　龙云集巻十二
　　宋　刘弇　撰
　　启
　　谢解启
　　儒林吁俊敢冀于并逰士版乡书遽登于上列初非自信中亦多兢窃以大道之在天下也莫适而非真先王之用人羣也无自而不可茍惟善之以教要必求其所长既有庠序学校之制作其材而使之新又因劝沮抡弃之法驱其后而为之范经不专门而士多自得之真趣学无异师而人致可勉之中材贤能继踵以宾兴豪杰望风而振起泽浸乆而不竭功愈被而弥隆迨去圣愈逺而道徳裂于经术之不完异端并起而靡敝酣于人心之既溺故家遗俗而失渊源之渐竒言异行而无诛禁之防胶坠绪于土梗之既残而甚者昧适时之大方擅多岐于轨辙之殊骋而孰不乖同归之中道且道本一致歆向父子也而狃于同异之私盖性非他求缓翟兄弟也而牵于呻吟之蔽款启寡闻者往往而是离实学伪者人人有之抗嵗月于有限之终身费精神于无补之末用要之而无宿得焉而不精振古以还其失弥甚适遭上圣之抚防逺覧前世而绍隆去区区无用雕篆之空言收歴歴可观圣贤之奥防张既设之科而厌之以毕足之荣愿温已故之学而授之以不二之师传上自京师则既已置员下迨郡国则莫不有教时其三嵗之始取以一日之长遂使各以类求是用结登畿之绶将令由此途出无非收入彀之英固宜得不常有之伟人且以当未昜量之盛选如某也生而不恵少也多畸能无毫髪之足称责有丘山之自累揣摩投防而不适世用薄曲谋生而动贻日忧鬻技以百金已意他时之必售吹剑者一吷曽何微韵之足闻弊衣尘垢者二十春大学盐者五六载转蓬无定一嚢飘泊之孤踪画狗非工数幅殚残之绪业尘埃徒被冠履不完任性而已矣而骇之者指以为恣肆俯仰狥俗笑言自若寄意而已矣而疾之者议以为狂踈而又以一身当众人风波之冲凡十载居有司绳墨之外自知命也其谓人何岂意三献于楚邦尚鉴荆山之璞一过于伯乐遂空冀北之羣声因髙而加隆矢遇风而弥迅为儒鲁国宜不止于一人论功平阳犹取先于诸将原其所自良亦有由兹盖伏遇某官衡鉴至公菲葑博取虽有形而必度无下体之或遗凡有滞淹孰不振起熙如阳春而物被其赐者无隠约之间浩若溟渤而川受其助者无大小之殊故使孱庸之资得预甄升之数如某敢不奋曹沫刼齐之气薄偿丧地之羞脱孟明谢晋之骖誓雪中流之愤少酬防志上荅洪私过此以还未知所措
　　谢解魁启
　　邯郸故步失已弥年赤水遗珠得之此日遽超伦等载灼心顔窃以学将为人仕贵得路兼籋云之敏者志何有于伏枥资运海之击者势不存乎防抢在物则然其谁无意虽抱关不肯碌碌而载质葢尝皇皇经纶暂屈于壮图翰墨决然于下策三府辟召汉士知名十上苦辛唐人相吊洪惟睿圣之吁俊参以声律而张科举司熟视其中程郡守力为之劝驾一一之天球在东序纷纷之振鹭集西雝黄巻素心青云余事谓为独抜冝属兼该如某者懵昩性资濶踈人品事焉无所茍而已学也亦孰知其他越自丱年粗知笔气箕裘爰绍不意李公之复生头角颇惊皆谓柳氏为有子终南之仕涂径虽捷少室之山人价徒髙无补蹉跎殆成落魄惩是取踬勉哉应书鼓胷中之气而仅盈积后来之薪则居上独惭髙固之贾余勇谁若票姚之再冠军前抗第【疑】旌邈飞鳬舄伯兄仕路已捷先鸣季弟英躔仍陪逸驾遗耻就刷迷魂顿还众口揶揄一朝粉泽董生之赋仕不遇初若可怜元亮之歌归去来亦其自审敢意叠双之巧遽成借一之功兹盖伏遇某官采葑盛时推毂多士山玉移润秋阳借辉道大而无所不容行中而归则斯受遂令孱辄冒甄收某敢不冷汰智源剔抉学薮回春于律取敌以勍髙谢倦防聊鼓勇往不类雷门之鼓徒有虗声庶为陶壁之梭使知速化过此以往未知所裁
　　谢及第启
　　试言无补方将求退于知难为宰则多旋见兼收而待用冒宠滋甚循涯已逾国家恢百世光明盛大之隆名振五代凋弛决裂之坠绪永念求治洪惟作人士能自脱于颛防鲁固之余俗亦浸敝于放僻邪侈之习爰逮上圣更新逺图刬去隋唐声律无益之科杂用商周学校致养之法每当三嵗而下诏许以一经而应书参能于小已所以揽众而无遗发问于临时所以掩人之不备既开之以胸臆激发之愤懑又稽之以精力【一作心性】探讨之渊源以上则有弼谐辅相之任待豪杰为异时必得之荣以下则有米盐簿书之职拔淹滞为终身不废之渐爵禄方且四出岩穴为之一空在异人则不俟乎聘招虽中材而犹足以成立荜门圭窦之下无复平日之阨穷驷马锦衣之徒类皆新进之荣耀末俗改弥壮之观故里骇更増之辉然大道之废兴也虽然【京本作要之】亦各有时而君子之出处也于此【京本作焉】可以无悔矫矫西山之雾豹竞奋其潜寥寥在汉之鸿毕罗而下一励壮节决为显涂青云指期而可跻白首转食而何愧得之虽曰有道居者尤难其人如某者单平孤踪龌龊下品生当太平【京本作平世】而初不废学出自晩节而仅能知非浩博六经之津涯过目随失纷纶百代之枝叶触涂生疑师友谓之无堪父兄许其更进臲卼【京本作】万状萍蓬十秋行止非人而任天得失自是以听命辕驹局促而更觉每下杜木拥肿而谁怜非材多兢弥剧于负芒克苦几同于尝胆抗尘容而走俗状益厌薄逰登金门而上玉堂分絶荣望曩自计偕而入报偶同俊杰以并驰力既不量分亦可料烂漫春花之九十豫指归期间闗帝里之三千初迷去路妄亦应敌敢图成功岂意技每出而未穷气再鼓而滋奋奏名礼部偶处于下陈着籍宸庭复陈于中列初类怒鼃之见式仅同倦鸟之惊还岂惟遭遇之适然良由奬引以及此兹盖伏遇某官仁于成物公以存心弃小瑕于追琢之中敛寸长于绳墨之外寒荄豫霑于膏泽残隙亦被于容光借之乐善之片言成此育材之大助遂使鈆刀之割輙从尺蠖之信某敢不激懦志于夙昔丧沮之初收防效于蹉跎成就之后上酬君造次荅已知过此以还未知所措
　　谢中宏词启
　　右弇启防恩以弇宏词入等减二年磨勘仍除前件官者功名爵禄常恐造物之忽人翰墨文章独笑腐儒之左计初如大行孟门在前而驱跛鼈者责之【一无此字】以胜任忽若洞庭彭蠡方至而挹沧浪者濯之使徐【一无此字】清徳则居多腼将安寄且汉家兼取以数路而唐人连中者八科名实辨故不使病主司途辙优故因以劝能者洪惟上圣之有作申以先朝之未行乃设词塲【一作科】爰代制举九品以【一作已】往则皆课密以俟一嵗之始则间聆风而趋凡砥名砺节之流尽提椠持鈆之手靡羞冯妇之搏虎切陋朱泙之屠龙大而经史之发挥近则祖宗之故实支离他学奚啻公孙数万之诡辞尾冥搜间及虞初九百之小説表章序记之腾踏铭檄箴颂之葳蕤吮元和粃糠正始青钱万选有心者所同丹桂两春所【京本作必】得者无几要须刻烛倚马之敏乃副当宁仄席之求如弇者么麽赋材衰寒缀族含蓼食蘗屡更苦辛镂氷画脂殆少成就愚贾操金而无益于学枯鱼衔索而所惜者时僶俛代耕夤縁筮仕州县徒劳人耳岂出本心富贵吾自有之仅成虗语一昨引对天陛滞留神州泛泛类水中之鳬累累如丧家之狗薪刍价髙而益惫田园芜没而将归稍激懦衷猥偕羣俊夜中行猎谁识灞陵之将军跨下期人半是淮隂之年少巨题镇而万牛回首私魄褫而六鶂退飞固自无竒仅能成缀些魂招楚暖律移邹惊三【京本作经二】任于数【京本作】千里之余收两科于十七年之后寘诸首善之地贲以育材之荣亶其有由悸不自定兹葢伏遇仆射相公斯民先觉【京本作知觉后亦同】吾道主张作股肱耳目而赓元首之明取饮食敎载而任大臣之事台光烛被不间蔀居钧力陶成曽防窳器庙堂销未形之患邦家立太平之基遂使孱愚亦归甄采弇敢不防绎故学防防初心收之桑榆庶或未晩困于臲卼于焉取亨间惩五短之昜穷尚冀三余之足用方君相有为之日行或使之在犬马欲报之情死而后已过此以往未知所裁下情无任感恩衔遇激切知归之至
　　谢主文曰斯民先觉吾道主张权衡持一世之平水鉴得大形之正因其行事焉而行志取所恕己者而恕人和气每余有如青春之在桃李公心备尽不以下体而弃菲葑遂使孱愚亦归甄采
　　谢改京官启
　　右弇启防恩授前件官者宵露时雨防汪濊于九天流萍系匏防泥涂于一日繇中士稍班于上士见逺臣所主者近臣腰间岂能无愧乎铜章墨绶之荣墀下不复自比于马走牛医【二本作牛医马走】之贱语大方之家则足以窃笑顾小已之得则未为背驰如弇者孤根昜揺燥石难汗海运六月有心者所同君门九重无路而自达始也汨海县沉冥之簿领既而困学宫冷落之虀盐疾风忽搅于静枝故吾旋失于交臂肥头厚面无噇【京本作童】相之可慿小黠大痴直穷鬼之未送涸鳞【京本作鲋】丐斗升之水飞鸟悭腹背之毛万里一身四官六考犹幸比陶匏荐帝圜坛之右仍愧旅苞茅充庭方物之间置之傥来理或可必惊魂未定仅出选人之火坑俚语相传重登布衣之桂籍兹葢伏遇恩主运使大夫【印本无此六字】任恕不任察达已必达人和气居多有如青春之在桃李公议所至不以下体而弃菲葑物取而为低昻士卜而知荣谢惟善人能举其类与大夫同升诸公弇敢不摆倦客之尘鞭驽马之驾退俟盘错收之桑榆底忠【京本作公】清勤俭之节以践所学之言杜茍且因循之私而宿自公之实亦有人民社稷往服乃官臂犹淮济江河庶通诸海上酬洪覆次荅卿云过此【云云】
　　谢运使度支举京官启
