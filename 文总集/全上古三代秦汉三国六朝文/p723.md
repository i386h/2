<!-- { "loadSidebar": true } -->
　　通天犀，角有一白理如纟延者，以盛米，置群鸡中，鸡辄惊，故名曰“骇鸡犀”。得其通天以刻为鱼衔以入水，当为开方三尺所得气息。（同上，当有“应劭云”，或“《风俗通》云”等字。）予祖彬为汲令，以夏至日请主簿杜宣饮酒。北壁上有悬赤弩，照于杯中，形如蛇，宣恶之，及饮得疾。後彬知之，使于宣旧处设酒，于杯中犹见有蛇。因谓宣曰：“此弩影耳。”宣遂意解。（《御览》二十三）

　　人知药理病，不知学理身。□□□□□□□□平焉故曰物生而蒙，事屯而养，造昧（此语有脱字。）利有攸适，犹金之销钅卢，水之从器也。是以圣人实之于文，铸之于学。夫文学也者，人伦之首，大教之本也。（《御览》六百七，案：此疑《勖学篇》或《尚博篇》佚文。）

　　今头虱著身，皆稍变而白。身虱著头，皆渐化而黑。则玄素果无定质，移易在乎所渐也。（《御览》九百五十一）
卷一百十八
桓彝
彝字茂伦，谯国龙亢人，汉五更荣之九世孙，惠帝时为州主簿，拜骑都尉，元帝为安东将军，版行逡遒令，寻辟丞相中兵属，及即位，累迁中书郎尚书吏部郎，明帝时拜散骑常侍，封万宁县男，补宣城内史，成帝初死苏峻之乱，追赠廷尉，谥曰简，咸安中改赠太常。

　　○上疏乞宣城郡

　　内外之任，并非所堪，但以坟柏在此郡，欲暂结名义。（《晋书·桓彝传》）
桓温
温字元子，彝子，成帝时选尚南康长公主，拜驸马都尉，袭爵万宁县男，除琅邪太守，累迁辅国将军徐州刺史，穆帝初，代庾翼为安西将军都督荆司雍益梁宁六州军事荆州刺史，领护南蛮校尉。假节镇江陵，以平蜀功进征西大将军，开府封临贺郡公，升平中改封南郡公，哀帝初加侍中大司马都督中外诸军事，假黄钺，又加扬州牧，录尚书事，移镇姑孰，废帝时兼领平北将军徐兖二州刺史，孝武初卒，追赠丞相，谥曰宣武，有集四十三卷，要集二十卷。

　　○请追录王後表

　　臣闻崇德赏功，为政之所先；兴灭继绝，百王之所务。故德参时雍，则奕世承祀；功烈一代，则永锡祚胤。案故抚军王历职内外，任兼文武，料敌制胜，明勇独断，义存社稷之利，不顾专辄之罪，荷戈长鹜，席卷万里，僭号之吴，面缚象魏。令皇泽被于九州，玄风洽于区外。襄阳之封，废而莫续，恩宠之号，坠于近嗣，遐迩酸怀，臣窃悼之。今有二孙，年出六十，室如悬磬，糊口江滨，四节蒸尝，菜羹不给。昔汉高定业，求乐毅之嗣；世祖旌贤，建葛亮之胤。夫效忠异代，立功异国，尚通天下之善，使不泯弃。况建元畅于当年，著嘉庆于身後，灵基托根于南垂，皇祚中兴于江左，旧物克彰，神器重耀，岂不由伊人之功力也哉？诚宜加恩，少垂矜悯，追录旧勋，纂锡茅土。则圣朝之恩，宣畅于上，忠臣之志，不坠于地矣。（《晋书·王传》，有二孙，过江不见齿录，安西将军桓温镇江陵表言。）

　　○荐谯元颜表（永和三年）

　　臣闻太朴既亏，则高尚之标显；道丧时昏，则忠贞之义彰。故有洗耳投渊以振玄邈之风，亦有秉心矫迹以敦在三之节。是故上代之君，莫不崇重斯轨，所以笃俗训民，静一流竞。伏惟大晋应符御世，运无常通，时有屯蹇，神州丘墟，三方圮裂，《兔》绝响于中林，《白驹》无闻于空谷，斯有识之所悼心，大雅之所叹息者也。陛下圣德嗣兴，方恢天绪。臣昔奉役，有事西土，鲸鲵既悬，思宣大化；访诸故老，搜扬潜逸，庶武罗于羿、浞之墟，想王于亡齐之境。窃闻巴西谯秀，植操贞固，抱德肥遁，扬清渭波。于时皇极遘道消之会，群黎蹈颠沛之艰，中华有顾瞻之哀，幽谷无迁乔之望；凶命屡招，奸威仍逼，身寄虎吻，危同朝露，而能抗节玉立，誓不降辱，杜门绝迹，不面伪庭，进免龚胜亡身之祸，退无薛方诡对之讥；虽园、绮之栖商、洛，管宁之默辽海，方之于秀，殆无以过。于今西土，以为美谈。夫旌德礼贤，化道之所先，崇表殊节，圣哲之上务。方今六合未康，豺狼当路，遗黎偷薄，义声弗闻，益宜振起道义之徒，以敦流遁之弊。若秀蒙蒲帛之徵，足以镇静颓风，轨训嚣俗；幽遐仰流，九服知化矣。（《蜀志·谯周传》注引晋阳秋又见文选。）

　　○贺白兔表（永和十二年见《宋书·符瑞志》）

　　臣闻至德通玄，则祯祥降，灵和所感，则异物生，今白兔见于春谷县，皓质纯素，然殊观。（《艺文类聚》九十五）

　　○表

　　高安戍，是孙权每征还遣上方诸军饷赐处也，权又常大积米谷于此，以备须濡者也。（《北堂书钞》七十九）

　　○平洛表荐谢尚

　　今中州既平，宜时绥定。镇西将军豫州刺史尚，神怀挺率，少致人誉，足以入赞百揆，出蕃方司，宜进据洛阳，抚宁黎庶，谓可本官都督司州诸军事。（《世说赏誉篇》注引温集）

　　○表免武陵王

　　体自皇极，故宠灵光世，不能率由王度，修己慎行，而聚纳轻剽，苞藏亡命，又息综矜忍，虐加于人，袁真叛逆，事相连染，顷日猜惧，将成乱阶，请免官，以王归藩，免其世子综官，解子逢散骑常侍。（《晋书·武陵王传》）

　　○上疏自陈

　　臣近亲率所统，欲北扫赵魏，军次武昌，获抚军大将军、会稽王昱书，说风尘纷纭，妄生疑惑，辞旨危急，忧及社稷，省之惋愕，不解所由，形影相顾，陨越无地。臣以暗蔽，忝荷重任，虽才非其人，职在静乱，寇雠不灭，国耻未雪，幸因开泰之期，遇可乘之会，匹夫有志，犹怀愤慨，臣亦何心，坐观其弊！故荷戈驱驰，不遑宁处，前後表陈，于今历年矣，丹诚坦然，公私所察，有何纤介，容此嫌忌？岂丑正之徒心怀怵惕，操弄虚说，以惑朝听？

　　昔乐毅竭诚，垂涕流奔；霍光尽忠，上官告变。谗说殄行，奸邪乱德，乃历代之常患，存亡之所由也。今主上富于阳秋，陛下以圣淑临朝，恭己委任，责成群下，方寄会通于群才，布德信于遐荒，况臣世蒙殊恩，服事三朝，身非羁旅之宾，迹无韩彭之衅，而反间起于胸心，交乱过于四国，此古贤所以叹息于既往，而臣亦大惧于当年也。今寇贼冰消，大事垂定，晋之遗黎鹄立南望，赴义之众慷慨即路，元凶之命悬在漏刻，而横议妄生，成此贝锦，使垂灭之贼，复获苏息，所以痛心绝气，悲慨弥深，臣虽所存者公，所务者国，然外难未弭，而内弊交兴，则臣本心陈力之志也。（《晋书·桓温传》）

　　○上疏废殷浩

　　案中军将军浩过蒙朝恩，叨窃非据，宠灵超卓，再司京辇，不能恭慎所任，恪居职次，而侵官离局，高下在心。前司徒臣谟执义履素，位居台辅，师傅先帝，朝之元老，年登七十，以礼请退，虽临轩固辞，不顺恩旨，适足以明逊让之风，弘优贤之礼。而浩虚生狡说，疑误朝听，狱之有司，将致大辟。自羯胡夭亡，群凶殄灭，而百姓涂炭，企迟拯接。浩受专征之重，无雪耻之志，坐自封植，妄生风尘，遂使寇雠稽诛，奸逆并起，华夏鼎沸，黎元殄悴。浩惧罪将及，不容于朝，外声进讨，内求苟免，出次寿阳，顿甲弥年，倾天府之资，竭五州之力，收合无赖，以自强卫，爵命无章，猜害罔顾。故范丰之属反叛于芍陂，奇德、龙会作变于肘腋。羌帅姚襄率众归化，遣其母弟入质京邑，浩不能抚而用之，阴图杀害，再遣刺客，为襄所觉。襄遂惶惧，用致逆命，生长乱阶，自浩始也。复不能以时扫灭，纵放小竖，鼓行毒害，身狼狈于山桑，军破碎于梁国，舟车焚烧，辎重覆没，三军积实，反以资寇，精甲利器，更为贼用，神怒人怨，众之所弃，倾危之忧，将及社稷，臣所以忘寝屏营，启处无地。

　　夫率正显义，所以致训，明罚敕法，所以齐众，伏愿陛下上追唐尧放命之刑，下鉴《春秋》无君之典。若圣上含弘，未忍诛殛，且宜遐弃，摈之荒裔。虽未足以塞山海之责，粗可以宣诫于将来矣。（《晋书·殷浩传》）

　　○请还都洛阳疏

　　巴蜀既平，逆胡消灭，时来之会既至，休泰之庆显著。而人事乖违，屡丧王略，复使二贼双起，海内崩裂，河洛萧条，山陵危逼，所以遐迩悲惶，痛心于既往者也。伏惟陛下禀乾坤自然之姿，挺羲皇玄朗之德，凤栖外藩，龙飞皇极，时务陵替，备彻天听，人之情伪，尽知之矣。是以九域宅心，幽遐企踵，思伫云罗，混网四裔。诚宜远图庙算，大存经略，光复旧京，疆理华夏，使惠风阳泽洽被八表，霜威寒飙，陵振无外，岂不允应灵休，天人齐契？今江河悠阔，风马殊邈，故向义之徒覆亡相寻，而建节之士犹继踵无悔。况辰极既回，众星斯仰，本源既运，支派自迁；则晋之馀黎欣皇德之攸凭，群凶妖逆知灭亡之无日，骋思顺之心，鼓雷霆之势，则二竖之命不诛而自绝矣。故员通贵于无滞，明哲尚于应机，介如石焉，所以成务。若乃海运既徙，而鹏翼不举，永结根于南垂，废神州于龙漠，令五尺之童掩口而叹息。

　　夫先王经始，玄圣宅心，画为九州，制为九服，贵中区而内诸夏，诚以晷度自中，霜露惟均，冠冕万国，朝宗四海故也。自强胡陵暴，中华荡覆，狼狈失据，权幸扬越，蠖屈以待龙伸之会，潜蟠以俟风云之期，盖屯圮所锺，非理胜而然也。而丧乱缅邈，五十馀载，先旧徂没，後来童幼，班荆辍音，积习成俗，遂望绝于本邦，宴安于所托，眷言悼之，不觉悲叹。臣虽庸劣，才不周务，然摄官承乏，属当重任，愿竭筋骨，宣力先锋，翦除荆棘，驱诸豺狼。自永嘉之乱，播流江表者，请一切北徙，以实河南，资其旧业，反其土宇，勤农桑之务，尽三时之利，导之以义，齐之以礼，使文武兼宣，信顺交畅，井邑既，纲维粗举。然後陛下建三辰之章，振旗之旌，冕旒锡銮，朝服济江，则宇宙之内谁不幸甚！

　　夫人情昧安，难与图始；非常之事，众人所疑。伏愿陛下决玄照之明，断常均之外，责臣以兴复之效，委臣以终济之功。此事既就，此功既成，则陛下盛勋比隆前代，周宣之咏复兴当年。如其不效，臣之罪也，褰裳赴镬，其甘如荠。（《晋书·桓温传》）

　　○上疏陈便宜七事

