<!-- { "loadSidebar": true } -->
　　富金：“我富才华卿富艳，兼金身价断金交。” 
以上数联，玉润珠圆，并皆佳妙，悬之云窗雾阁间，亦足见雅人深致。（红蕤阁韵卿内史校字） 

　　卷中 
　　沪上名姝，其冠绝一时者，皆邀月旦之评，而登诸花榜，一经品题，声价十倍。其不得列于榜中者，辄以为憾事。如吴素卿，谢宝琴，李巧仙，吴月娥，朱南官，沈文兰，张韵兰，蔡秀宝，诸文宝，周文宝，沈爱卿，黄爱卿皆一时齐名。又如金林桂，林翠琴，月仙，彩云，佩卿，雅仙，十全，双喜，秀英，莫不擢秀章台，蜚声鞠部，仙姿妩媚，秀韵娉婷。兹就所闻，聊登篇牍，巫山觅梦，岂遂无心，沧海遗珠，或恐不免，盖此不过游戏及之耳。如谓雪池墨岭，出自笔端，则吾岂敢？况乎兵燹以来，凡良家女子，遭风雨之摧残，而堕烟花之小劫者，随在皆是，飘樊落溷，狼藉堪悲，逐水沾泥，凄凉何极！执管至此，又辄为之涕下也。 
　　周文宝，字韵珊，金陵良家女。随母避寇武林，转徙至沪上，遂隶平康。色艺双绝，与金二宝、夏十全齐名，门前车马，络绎如织。沪妓多来自吴门，习尚柔靡，文宝独以俊爽胜，敬礼文士，而蔑视市侩。懒云山人有《风月鉴?沪上本事诗》云： 
　　枇杷花下客敲门，小病新苏茗话温。 
　　终带六朝烟水气，移来海上也销魂。 
为文宝作也。庚午归金陵，时秦淮兵燹之后，两岸河房虽未复旧，而灯舫较前转盛，文酒之宴，座无文宝不乐。所居曲房绮闼，香炉茗碗，位置幽雅，懒云山人尝于水阁大张宴会，觞咏骈罗，履舄交错，品题群芳，以文宝为冠。有胡某者，拥厚赀，与文宝昵，缠头之费，几及万金。文宝择偶甚苛，尚未肯委身事之。适织造书案李少珊，谋置为小星，纠人要于路，将篡取之。文宝侦知，避居沪上宝善街缎庄，即胡某所开也。胡某方幸事可谐矣，不料合肥某统领，往金陵访文宝不值，遂赴申江，托杨太守为介绍。杨固在盐务当差者，恐失统领欢，假杨母名往接。文宝已得懒云山人书，知统领挥金如土，乘舆立往。初见即以金表翠钏赠。阅数日，订游西湖，文宝偕行。临行为置千金装，而复索千金寄其母。既至杭，中丞来拜，谒见舱有丽人，归述之中丞夫人，以为眷属，即往拜。文宝出见，以统领姬妾自居，同舟出游，揽湖山之胜。解缆回申，统领谓文宝曰：“吾本无意纳汝，今杭郡官场皆知为余妾，若再堕烟花，人其谓我何？”文宝思脱身计，因曰：“得侍大人，生平万幸。惟箧笥尽在沪上，须往取之。”统领许之，顺道至沪，命仆以名片向胡庄取物。胡心如沸，惧统领威，俱送至船。文宝复以思母为辞，统领至金陵，遣舆接其母至，即返合肥。抵家，则妾媵如夫人者九人，文宝居第十。众以其出自平康，鄙不齿。统领喜出游，在家日少，文宝遂得肝疾卒，归统领，未及一载也。统领哭之恸，检其箧中，有寄母书云：“儿以薄命，误堕风尘，误人已多，一朝自误，命之不辰，将怨谁哉？惟愿来世弗为女子身，愿作无情物，随风飘荡，葬水葬泥，听其所之可矣。”一时闻者悲之。文宝曾绘《忏绮图》，寄蜗生为题二绝云： 
　　绮障重重记不清，龙华会上旧题名。 
　　刬除风月谈何易，恐有当年未了情。 

　　拈脂弄粉误生天，从此闲愁一笔捐。 
　　龙女说经诸佛笑，色心浓处好参禅。 
盖惜其负盛名而不能自主云。文宝以绝代姿，能吟诗，工楷法，尝学诗于懒云山人，栩栩有清致。善抚月琴，工歌昆曲，《惨睹》一曲，尤所擅场，尝于沪上酒楼曼声一歌，各席皆来围听。有一醉客登栏独立，曲终大声呼好，众始惊视之，则立于危栏之上也。嘻！亦危矣。当文宝艳名方噪时，小桂珠、黄爱卿、吴月娥、略堪伯仲，有评海曲名花，谁为领袖？寄蜗生曰：“美人良多，后福殊少，有后福者，其桂珠、月娥乎？文宝虽秀骨翩翩，他日不免沦落耳。”桂珠雅而庄，月娥爽而侠，文宝灵慧，略少蕴藉。后桂朱嫁杨太史，月娥嫁李廉访，文宝竟嫁沙叱利，郁郁卒，其言若为之谶也。悲己！文宝居章台中，昵之者众，有为之倾赀者，有为之招怨者。闻有李孝廉者，挥霍二千缗，不得一欢，遂成疾，临没犹呼文宝不置。宜其归统领，而不永年也。世好狭邪游者，盍鉴此哉！ 
　　李佩兰，琴川人。丰姿娇婉，标格苗条，擢秀虞山，移根海上，但青莲花虽堕火坑中，仍能不染淤泥，盖犹是清净女儿身也。容既窈窕，而性尤狷洁，平康陋习，悉为摆脱。年十五，依母侨寓尚仁里，所居为媚香楼，小筑三椽，幽雅绝俗，熏炉茗具，别有会心，几净窗明，纤尘不着。姬母蕙芳，素擅昆生之技，姬更青出于蓝，然红灯绿酒间，不肯轻为一奏也。素知书史，工觞政，喜诵唐宋诸名家作，弹词读曲，略识古今，射覆藏钩，兼宜雅俗，以是张宴者，座无姬不欢。绛雪主人，西湖名下士也，曾与姬缔好，赠以诗云： 
　　花月春江无赖时，小家碧玉艳声驰。 
　　帘垂宝押留芬久，灯剔银釭索笑宜。 
　　按拍能传商妇怨，纫香为注楚骚词。 
　　一丛深色矜严甚，说与东风好护持。 
画眉楼主，梦花馆主，多有赠诗，鉴湖笛波生，谓其“妆非倚市，态可惊鸿，吐属幽闲，洵为名下无虚。”盖亦倾倒之至矣。其家有小歌姬，年未及笄，善琵琶，工音律，性情和厚，惟面色甚黄，同侪俱戏以黄姑呼之。其妹曰湘兰，虽未登歌场，而媚态堪怜，亦后起之秀也。丁丑，晋省大饥，姬特出三百金以备赈，此等举动，求之须眉且难，况乎巾帼中哉！姬之尚豪乐善，亦殊足风已。 
　　爱林，小字月娥，武林人，本住西湖，从假母姓沈，转徙至沪，遂隶平康。姬丰韵娉娉，姿致妩媚，玉蕊琼枝，未能方喻，兰心蕙骨，自擅风流，年十四，即已名噪一时。初居同庆里，再迁兆荣里，门前车马，络绎不绝。姬虽青年堕溷，而颇知自爱，以故梢头豆蔻，尚诩含苞，人亦未敢作武陵源渔父，轻于问津也。姬性喜静，略知书识字，惟不甚工酬应，语多气辄不接。莲钓纤细，瘦不盈握，识姬者，辄艳述其凌波微步，其实姬之美不在此也。姬善丝竹，能南北大小曲，以气促不轻发声。鸳湖信缘生，识姬最久，而往来尤为相昵，月夕花晨，时相过从，每相对忘言，或则微笑而已。姬有清恙，生必亲为抚摩，手调汤药，姬亦非生不欢，数月不往，则寄声问讯，往往鬟低减翠，脸瘦消红，及见则喜形眉宇，情挚交深，三年如一日。浙有某太守，具风月鉴，过申江，定花榜，以姬冠群芳，坐是假母益为奇货之居。姬同居有沈霭庆，沈十全者，并一时之秀，每见姬，自叹弗如。有某统兵者，花丛中伧父也，欲挥金钱百万以致姬，姬不可。嗣委曲与姬周旋，时逾半载，费至千金，而终不能博一夕欢，心憾之，遣人至杭觅其亲至，鸣诸官，以求返璧，事未决，令洋人监门，禁出入，后有为之排解者乃已。姬卒适四明巨贾，位在夫己氏之列，亦既抱子云。 
　　钱爱卿，生长昊趋，破瓜之年，始来沪上，平康中之杰出者也。风流靡曼，秀丽罕俦，顾生小多愁，工颦善哭，以堕入风尘，非其所乐也。无事之时，炉香碗茗，静坐翻书，喜诵唐诗，琅琅上口，风雅客至，辄以难字询，或有不识者，则必笑曰：“秀才家亦有不识字耶？”因问客：“何法能读尽人间书？识尽人间字？”客乃教以往购字典阅之，则一切难字，无不毕具于是。检书习字，日无暇晷，诵书声，往往彻户外，院中人咸谓之痴女子。时有杨生者，皖南名下士也，自号情痴子，以事勾当至沪，遍访名花，迄无当意，独与姬一见心倾，久之交情益笃，密订终身。奈锁鹦鹉于金笼，囚鸳鸯于玉沼，心虽许人，身难自主。而生亦遂还汉皋，楚水吴山，刀环望断，双鱼频寄，消息杳然。姬以此虽日在舞筵歌席中，无异羁鸾梏凤，啼眉泪眼，渺无欢容。一日因拒客撄怒，为鸨母所辱，遂仰莺粟酪以殉焉。一时闻者悲之，许观察新谱《瘗云岩》词曲行世，盖为姬作也。后生至，特访其墓，题联云：“人泪桃花都是血，纸钱心事共成灰。”固不失为情种也。啸月生于姬死后，题其望云图小影云： 
　　漫将往事悼非烟，如此风流更可怜。 
　　一幅崔徽留粉本，教人徒唤奈何天。 

　　亭亭玉立画图开，髣髴当年解佩来。 
　　料得丹青深有意，特留半面费人猜。 

　　檀郎重访旧妆楼，人面桃花惹泪流。 
　　肠断墓门题片石，倾城名士各千秋。 
　　王翠云，广陵人。其父作贾吴门，遂迁于吴，继以折阅落魄，以忧死，其母鬻之入章台，遂来沪滨。艳名日噪，为此中巨擘。姬丰姿绰约，性格温和，待客周旋，绝无忤意，因此征歌选舞者多乐就之。一夕有所识客至，设席房中，拈阉藏钩，已近酒阑灯灺。后来有客继至者，素与翠云相昵，亦设席于堂屋，赌酒飞花，其兴方酣。翠云爰舍房中之客，而至席间。顷之房中之客屡唤，而云不来，欲行而云又不送，意颇近于负气者。既撤筵，客俱散去，侍婢规之，大肆讥评，以为待客之道，宜两得其中，厚彼薄此，非法也。云怒呵之，谓“渠非出赀与吾落籍者，吾何惜焉！”婢仍喃喃不止，云怒不可解，曰：“我从今即不作此生涯，尔奈我何！”婢见不可劝，悄然自睡，云思之，忿益莫遏，潜服紫霞膏而寝。次日清晨，婢入房视之，于纱幮外，见其似裸卧者，婢曰：“早凉如是，可卸却单衫耶？”抚之，则玉体已冰矣。呜呼！翠云平日，本太憨生，而不谓卒以憨死也。花残玉碎，事出无名，闻者咸为太息云。梦芜香馆主，挽以长联云：“生前痴态好追摹，嬉笑多情，向来交澹言稀，画里注香谁似我；醉后泪痕曾替拭，清癯可意，从此饮酣战负，酒边牵袖更无人。”亦可云一往情深矣。 
　　陆爱宝，金阊门外之湖田人。虽出小家，而云鬟雾鬓，楚楚可怜。至沪隶籍金玉堂，为酒紏。姬年齿虽长，而一段丰韵，尚堪为姊妹行中领袖。癸酉冬间，金玉堂中不戒于火，歌扇舞衫，付之一炬，姬乃僦居于法租界。一椽风月，半世莺花，思欲择人而事，绝少知音。姬在金玉堂时，负带挡赀百数十金，既为祝融所毁，院中姊妹风流云散，个中人一例焚如，衣饰皆以带挡折除。鸨母以姬独居无偶，遂偕吕宋人以计篡取去，闭置空屋中。吕宋人者，鸨倚之如左右手，藉以索债取偿者也。姬有前时所稔客某生者，具豪侠气，能急人之急，闻耗遽报总捕，总捕曰：“是不可为训！”亟破关出之。姬自此得无事，德生甚，思奉生箕帚，盖知章台中非可久居，欲得素心人与共晨夕也。后闻生竟纳姬，且生子女云。 
