<!-- { "loadSidebar": true } -->
　　君生七岁而孤，服除而母嫁，大父鞠而教之。警敏绝人，贯穿诸经，罗络百家，而为人温厚纯悫，和而不同，为文疏达雅粹，丰而能约。其教人也，本之以不欺，继之以不倦，故从之游者皆贤子弟。其兄死，诸孤孑立，皆与教育而婚嫁之，而见之未尝不以礼。晚岁楼于屋之西偏，揭曰吾美 【吾美，四部丛刊本作「我美」。】 。盖感其平生沦落不偶，晚得安享太平，无去国怀乡之忧而自幸也。自是赋诗饮酒，无日不在兹楼矣。及其没也，饮酒三日，无疾而殁，年八十一。
　　娶胡氏，子男三人：初、远、靖。初客南海二十年，父死不及归。远为新会县教官卒。凡丧纪惟靖而已。女一人，适张元。孙男六：宜简、宜晦、宜逊、宜和、宜肃、宜立 【宜立，四部丛刊本置「宜逊」下。】 。女一人。曾孙男女各一人。将以闰月二十日葬所居之赵山 【以，四部丛刊本无。】 。
　　呜呼，功可已矣！余观靖之为人，简悫严重，且其为文甚类其父，诸子又类，欧阳先生所谓大者，其在兹乎！仪可后易名文家，复有神甑之事云。铭曰：
　　赵昔有甑，大比则鸣。伯也三应，叔果弗灵。甑既堕矣，天开圣朝。昔视为祥，今视为妖。温温君子，弗究以老。蔼蔼令德，无忝祖考。嗟尔振振，曰子曰孙。念尔祖考，允大尔门。

　　△奔清甫墓志铭 
　　安成有士而隐于医者曰奔氏，讳清甫，生宋宝佑间。九岁而孤，即强学自爱，视取高科都美官如指掌。积勤十二年，而国亡科举废。又连遭大丧，征徭风火，巨室瓦解。乃尽弃其田畴，取神农、黄帝之书，日夜读之，心通理解，天授神设，以之察脉视疾，论生死、虚实、寒热，虽世业鲜能过之。四方无贵贱富贫，求者如归市，遂以名医闻。自是声日起，家日裕，而无椎剥糜烂之忧。天下立医学，置吏，多劝君为之者，君不应。然学校每赖君以为重。
　　君平居孝友，凡见父之执、母之族，必敬之如父母。兄深甫贫，事其兄如父，事其嫂如母，抚其子如子。从父仲龙老而无家，养之终身。兄及从父没，又以礼葬之 【又，四部丛刊本无。】 。从妹之夫刘才英溺死，二孤■〈凡〉然，君为经纪其家。同居子侄有他适，必谨视其私，虽犬豕使各得其所。见故家子弟羁孤沦落旁皇无所归 【见，四部丛刊本无。】 ，或馆之，或食之，或衣之，曰：「此名家之子也。」人以横逆相加，未尝难焉。惟读书老不释卷，多所编校。及科举复而老矣。泰定三年七月，得疾，手课程文一通，授其子，沐浴衣冠语众曰：「后三日夜半吾当死。」及期而没 【没，四部丛刊本作「卒」。】 ，年七十二。将以没之明年九月庚申，葬郭北顺安乡印山之原。孤元凯命其子中泠以书谒铭 【中泠，四部丛刊本作「中冷」，下同。】 。
　　君之先汴人，七世祖仕能事宋徽宗为侍御 【侍御，四部丛刊本作「侍禁」。】 ，靖康之乱，从隆佑太后南幸至安成，家焉。仕能生成甫。成甫生逸，孝宗时举直言极谏科。逸生成节。成节生子英 【成节生子英，原作「郎子英」，据上下文补改。】 。子英生普州安居尉士同。士同生志学，是为君之父。君三娶皆刘氏，子男三：元方 【元方，四部丛刊本作「元芳」。】 、元凯、元中。元方本赵氏子，从母归奔，故冒奔氏，与元中世医学，惟元凯业儒，文多奇。女三，长适乡贡进士刘辰发之子尚宾，次适倪刚大 【适，四部丛刊本作「许适」。】 。孙男五，长中泠业进士，有声，余方向学。女二。惟君少孤，能勇自树立，既食于医，能为善不倦；又力以诗书教子孙，没犹不忘以进士业励其后；且其明足以知死生之故，有合于君子之道，宜得铭。铭曰：
　　猗民之生，汨汨营营。为之礼乐，以防其情 【防，原作「坊」，依四部丛刊本改。】 ；为之药石，以和其形。民犹蚩蚩，弗念厥生。故善为政者，不失其经；善为方者，不爽其平，惟以保其贞。嗟嗟奔卿，子孙其兴。

　　△处士杨君墓志铭 
　　豫章先生熊氏以六经教授东湖之上，燕、晋、齐、鲁、关、陕之士，皆不远数千里受业门下。去即掇高科，都显官，立盛名，至有闭户穷经甘白首而不屈者。郡人杨绶又独崭然羣弟子中。其读书务求大意，不棘棘章句；其为文钩玄抉幽，非博学识字不能读，然反复沈郁，固将就平易而未及者；其力行敦六行，明五教，邪说不能乱，世好不能惑，恒居无杂言，盛暑必冠带，与人交必敬，为人谋必忠，不以利害枉其道，不以毁誉屈其志，三试进士三见黜，不易其所好。熊先生深爱之，同学亦皆以为不能及。熊先生没，常忽忽不自聊，然益奋于学，有一日千里之势。至顺二年四月二十日，年三十八，竟以疾卒。君子莫不伤之。且曰：「使不死，我辈皆当出其下。」明年夏，葬于某原，其孤某 【「葬于某原」二句：胡思敬校云：「二句原文倒错，天顺本同，据半亩园本文粹改正。」四部丛刊本作「其孤某年月日葬于某」。】 ，以状介父之执至京师，请铭。
　　按杨氏其先闽世家，五世祖显寿徙豫章，遂为南昌辟邪里人。显寿生文质。文质生炳及开庆己未进士抚州金溪主簿会龙。炳无子，以会龙次子惟善为之后，娶信州铅山主簿胡庭桂女，生君。君字宗敬，蚤孤，能服勤母教，又得名师友以成之。故所至有过人者。
　　惟人之生也，命之修短悬于天，学之成否系乎人，是以君子之学常恐志未毕而年不待也，孜孜勉勉，死即已矣。若杨君者，不亦深可哀耶！君娶揭氏，生二子：成允、成彦，二女尚幼。铭曰：
　　楩枏豫章，为栋梁兮。璆琳琅玕，为圭璋兮。才而短折，君子之伤兮。

　　●揭傒斯全集文集卷八 
　　铭

　　○铭
　　饶隐君墓志铭 
　　萧景能墓志铭 
　　郑隐君墓碣 
　　杨隐君叔芳墓志铭 
　　杨隐君叔宏墓志铭 
　　甘景行墓志铭 
　　故荣禄大夫陕西等处行中书省平章政事吕公墓志铭 
　　奉议大夫平江路嘉定州知州甘公士廉墓志铭 
　　故赠奉训大夫滕州知州飞骑尉追封滕县男文君顺墓志铭 
　　逸士徐君墓志铭 
　　逸士陈君墓志铭 
　　何先生墓志铭 
　　靖逸处士熊公墓志铭 
　　刘先生墓志铭 
　　刘福墓志铭 
　　吾读吾书斋铭 
　　孝友堂铭 
　　潭心斋铭 
　　思无邪斋铭 
　　读书处铭 
　　忍恕堂铭 
　　方寸间铭 

　　△饶隐君墓志铭 
　　临川饶国华卒之明年，其孤得正驰书京师请铭，曰：「先子且属纩，曰：吾生无所成名，没必得故人揭君铭。」余十五年前过临川，遭国华于道，要余至舍，行二三里至太原之谷。其山四高，环合如城，中有良田美木，水声淙淙，与禽鸟之声相乱。坐予屋西别墅悠然之亭，诸子玉立，觞酌屡行。复裴徊濯清、钓雪诸轩亭之间，花气袭衣，竹阴满地，使人泠然忘归。为留一日而去。自是尝一再过之。不谓奄然死矣，悲夫！
　　君蚤孤，事母郑孝谨，为人端重和粹，好读春秋左氏传，能通诸史始末。重宾客，乐施予，浮沉乡里，与时高下。及诸子既长，皆读书有守，足持其家 【足持，四部丛刊本作「定持」。】 ，乃泛大江，浮云梦，弭楫汉水之上，入鹿门求庞公遗迹，登岘首访羊公堕泪之碑。于是扁舟东下，观六朝故都，泝彭蠡而还。方谋历齐、鲁、燕、赵之郊，而不待矣。呜呼，遽如是而已乎！君长余一岁耳，余虽生何益，忍不铭君哉！
　　君讳应举，其先南丰人。曾祖志通，祖宗，父文祖。配吴氏，子男三：得正、得真 【得真，四部丛刊本作「得贞」。】 、得益 【得益，四部丛刊本无「得」字。】 。女二，长适刘 【适，四部丛刊本脱。】 ，次适余。孙男一，瑞。孙女一 【孙女，四部丛刊本作「生女」。】 。君卒以至顺元年十月七日，年五十八。葬以某年月日。墓在某原。君常欲买书数千卷，割田建义塾以教乡里子弟，未遂而没，是尚在后之人。铭曰：
　　不角而胜，不求而足。悠然太原之谷，庸非斯人之福。

　　△萧景能墓志铭 
　　泰定三年九月五日，庐陵萧祥嘉景能以疾卒。将葬矣，其妻之兄乡贡进士刘性粹衷告所知揭傒斯曰：「女弟之夫萧祥嘉，生而甚贤，不幸年廿六以殁，生而无所成名，殁无以表显于世，女弟甚哀之，愿得为之铭，庶几为不没也。」敢请问其善状，则曰：「嘉祥少有志操，常以古人自期。笃学好问，未尝有子弟过。父早丧，事其母刘、生母张及二兄尽礼。与人交和易简谅，言必可复。诸经皆通大义，诸子史方术百家皆能提其纲领其要。虽进士程文未尝苦学，下笔辄出人上。尤喜为歌诗，以汉、魏、晋为宗，下此惟陈子昂、李太白、韦应物以为稍近于古。长短句则曰『周美成、秦少游、姜尧章，吾师也』。又多藏三代彝鼎罍洗，汉、魏金石刻，唐、宋名人图书墨迹之属 【图书，四部丛刊本作「图画」。】 。客至赋诗弹琴，围棋赌酒，连日夜不厌。平居焚香默坐，不知斯世为何如。时其父在京师，为翰林曹承旨勋及其弟监察御史都贤所知，闻其学，荐充博士弟子员。念其母，不果行。湖广行省举茂材籍教官中，亦不就。不知者往往谓其阔迂 【谓，四部丛刊本作「诮」。】 ，弗顾也。没之日，吊者皆为之恸，以为使不即死，学不至古人不止，必且举进士，否亦必不肯睢盱噂沓以媒其身，以辱其亲。此女弟之所甚哀而愿铭之也，幸终赐之铭。」
　　夫良人者，妇人之所天也。不幸不与偕老，爱之而不改，哀之而不忘，古有之矣，未有能图不朽于金石，又有贤如粹衷者能成其志，敢不述而铭。
　　曾祖超，祖子贵。父均衡，以赈粟致位赣州平准库使、汉阳府汉川县河泺使，俄以近臣荐授奉训大夫沈阳王傅府断事官，寻以例罢。娶刘氏，继亦刘氏，即粹衷之妹也。皆无子。有女二人，次则君没三月始生 【三月，四部丛刊本无。】 。以兄之孙继善为之后。葬以卒之明年某年某月日，墓在某乡某原。有文集三卷，藏于家。铭曰：
　　生惟古兮是求，没追古兮与游。嗟今古之人兮，不使之子而少留。

　　△郑隐君墓碣 
　　士莫贵于知礼，然贫而知礼易，富而知礼难。富者，骄吝之原，祸福之枢也。故贫而知礼，不失其身；富而知礼，不失其家。豫章之新建侯溪里郑君季明，其富而知礼者乎！
