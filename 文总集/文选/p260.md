<!-- { "loadSidebar": true } -->
　　帝子降兮北渚，帝子，谓尧女也。降，下也。言尧二女娥皇、女英，随帝不反，堕于湘水之渚，因为湘夫人。目眇眇兮愁予。眇眇，好貌也。予，屈原自谓也。尧二女仪德美好，眇然绝异，又配帝舜，而乃没命水中。屈原自伤，不遭值尧而遇暗君，亦将沈身湘流，故曰愁我也。袅袅兮秋风，袅袅，秋风摇木貌。洞庭波兮木叶下。言秋风疾则草木摇，湘水波而树叶落矣。以言君政急则众人愁而贤者伤矣。登白苹兮骋望，苹，草，秋生。骋，平也。与佳期兮夕张。佳期，谓湘夫人也。不敢指斥尊者，故言佳也。张，施也。言己愿以始秋苹草初生望平之时，修设祭具，夕早洒扫，张施帷帐，与夫人期歆飨之也。鸟萃兮苹中，萃，集也。罾何为兮木上？罾，鱼网也，夫鸟当集木巅而言草中，罾当在水中而言木上。以喻所愿不得，失其所也。沅有芷兮澧有兰，言沅水之中，有盛茂之芷，澧水之外，有芬芳之兰，异于众草。以兴湘夫人美好，亦异于众人。思公子兮未敢言。公子，谓湘夫人也。重以卑说尊，故变言公子也。言己想若舜之遇二女。二女虽死，犹思其神。所以不敢达言者，士当须介，女当须媒也。慌忽兮远望，观流水兮潺湲。言神鬼荒忽，往来无形。近而视之，彷佛若存；远而望之，但见水流潺湲也。麋何为兮庭中，麋，兽名。蛟何为兮水裔？蛟，龙类也。言麋当在山林而在庭中，蛟当在深渊而在水涯，以言小人当处野而升朝廷，贤者当居尊官而为仆隶。朝驰余马兮江皋，夕济兮西澨。济，渡也。澨，水涯。自伤驱驰不出湖泽之域。闻佳人兮召予，予，屈原自谓也。将腾驾兮偕逝。偕，俱也。逝，往也。屈原幽居草泽，思神念鬼，冀湘夫人有命呼己，则愿腾驾而往，不待侣偶也。筑室兮水中，葺之兮以荷盖。屈原困于世上，愿筑室水中，托附神明而居处也。荃壁兮紫坛，以荃草饰室壁，累紫贝为坛。播芳椒兮成堂。布香椒于堂上。桂栋兮以桂木为屋栋。兰橑，以木兰为榱。辛夷楣兮辛夷，香草。以作户楣。药房。药，白芷也。房，室也。罔薜荔兮为帷，罔，结也。结薜荔为帷帐。擗蕙櫋兮既张。擗，折也。以折蕙覆櫋屋。白玉兮为镇，以玉镇坐席。疏石兰以为芳。石兰，香草。疏，布陈也。芷葺兮荷屋，葺，盖屋也。缭之兮杜衡。缭，缚束也。杜衡，香草也。合百草兮实庭，合百草之华以实庭也。建芳馨兮庑门。馨，香之远闻者也。积之以为门庑也。屈原生遭浊世，忧愁困极，意欲随从鬼神，筑室水中，与湘夫人比邻而处。然犹积众芳以为殿堂，修饰弥盛，行善弥高也。九嶷缤兮并迎，九嶷，山名。舜所葬也。灵之来兮如云。言舜使九嶷之山神缤然来迎二女，则百神侍送，众多如云。捐余袂兮江中，袂，衣袖也。遗余绁兮澧浦。襟，襜襦也。屈原设托与湘夫人共邻处，舜复迎之而去。穷困无所依，故欲捐弃衣物，裸身而行，将适九夷也。搴汀洲兮杜若，汀，平也。将以遗兮远者。远者，谓高贤隐士也。言己虽欲之九夷绝域之外，犹求高贤之士，采平洲香草以遗之，共与修道德也。时不可兮骤得，骤，数也。聊逍遥兮容与！言富贵有命，天时难值，不可数得，聊且游戏，以尽年寿也。
　　文选考异
　　注「必择吉辰之日」　何校「辰」改「良」。案：楚辞注作「良」，何据之，是也。各本皆讹。
　　注「兼衣言青黄五采之色」　案：当依楚辞注去「言」字。各本皆衍。
　　望夫君兮归来　袁本「归」作「未」，云逸作「归」。茶陵本云五臣作「未」。案：各本所见皆非也。详逸注「言己瞻望于君而未肯来」，是逸作「未」，不作「归」，但传写误耳。楚辞作「未」，洪兴祖云「未」一作「归」，亦非。
　　注「屈原思神略垂」　案：「垂」当依楚辞注作「毕」，读于「毕」字句绝。各本皆误。少司命「悲莫悲兮」句注亦有此语，可证。
　　承荃桡兮兰旌　案：「承」，衍字也，楚辞无。洪兴祖补注云诸本或云「乘荃桡」，「乘」一作「承」，或云「采」，皆后人增。其说是也。因逸注有「乘舟船」之语，误添正文耳：后又作「承」，卽此本；又作「采」，卽五臣本也。袁本云逸作「承」。茶陵本云五臣作「采」。据所见为校语，非。
　　鸟萃兮苹中　何校「萃」上添「何」字，陈同。案：楚辞有「何」字。又洪兴祖云一本「萃」上有「何」字，何、陈据之也。袁、茶陵本皆无，洪兴祖本楚辞亦无。此仍当各依其旧，不必添也。
　　慌忽兮远望　案：「慌」当作「荒」，详逸注云「言神鬼荒忽」。各本皆作「荒」，是善作「荒」也。袁、茶陵二本正文作「慌」，所载五臣向注字同，是五臣作「慌」也。单行楚辞作「慌惚」，下载「旧校一作荒忽」。洪兴祖本作「荒忽」，云「荒一作慌」，「忽一作惚」，「荒」、「慌」同字。但既善「荒」，五臣「慌」，便属分别，不因同字而可相乱也。凡善、五臣之所谓异，皆准此例矣。
　　注「擗折也」　茶陵本「折」作「析」，是也。袁本亦误「折」，下同。
　　疏石兰以为芳　何校「以」改「兮」。案：楚辞「以」作「兮」，何据之也。袁本「兮」「以」两有，云逸无「兮」。茶陵本云五臣有「兮」。据所见为校语也。洪兴祖云一本「兮」下有「以」字，卽五臣本。一云「疏石兰以为芳」，卽此本。
　　
　　文选卷第三十三
　　
　　骚下
　　九歌二首
　　屈　平
　　王逸注
　　少司命
　　秋兰兮蘪芜，罗生兮堂下。言己供神之室，闲而清静，众香之草，又环其堂下，罗列而生。诚司命君所宜幸集也。绿叶兮素华，芳菲菲兮袭予。袭，及也。予，我也。言芳草茂盛，吐叶垂华，芳香菲菲，上及我也。夫人自有兮美子，夫人，谓万民也。荪何以兮愁苦！荪，谓司命也。言天下万民，人人自有子孙，司命何为主握其年命而用思愁苦？秋兰兮青青，绿叶兮紫茎。言己事神崇敬，重种芳草，茎叶五色，香益畅也。满堂兮美人，忽独与余兮目成。言万民众多，美人并会，盛满于堂，而司命独与我睨而相视，成为亲亲也。入不言兮出不辞，言神往来奄忽，入不语言，出不诀辞，其志难知也。乘回风兮载云旗。言司命之去，乘风载云，其形貌不可得见。悲莫悲兮生别离。屈原思神略毕，忧愁复出，乃长叹曰：人居世悲哀，莫痛与妻子生别离。伤己当之也。乐莫乐兮新相知。言天下之乐，莫大于男女始相知之时也。屈原言己无新相知之乐，而有生离之忧。荷衣兮蕙带，儵而来兮忽而逝。言司命被服香净，往来奄忽，难当值也。夕宿兮帝郊，帝，谓天帝。君谁须兮云之际？言司命之去，暮宿于天帝之郊，谁待于云之际乎？幸其有意而顾己。与汝游兮九河，冲飙起兮水扬波。与汝沐兮咸池。咸池，星名也。盖天池。晞汝发兮阳之阿。晞，干也。诗云：匪阳不晞。阿，曲阿。日所行也。言己愿托司命，俱沐咸池，干发阳阿，斋戒絜己，冀蒙天佑也。望美人兮未来，美人，谓司命也。临风怳兮浩歌。怳，失意貌也。言己思望司命而未肯来，临疾风而大歌，冀神闻之而来至也。孔盖兮翠旌。言司命以孔雀之翅为车盖，翡翠之羽为旌旗。言殊饰也。登九天兮抚彗星。九天，八方中央也。言司命乃升九天之上，抚持彗星，欲扫除邪恶辅仁贤也。竦长剑兮拥幼艾，竦，执也。幼，少也。艾，长也。言司命持长剑以诛绝恶，拥护万人，长少使各得其命。荃独宜兮为民正。言司命执心公方，无所阿私，善者佑之，恶者诛之。故宜为万民之正。
　　山鬼
　　若有人兮山之阿，有人，谓山鬼也。阿，曲隅也。被薜荔兮带女萝。女萝，菟丝也。言山鬼彷佛若人，见山之阿，被薜荔之衣，以菟丝为带也。薜荔、菟丝，皆无根，缘物而生，山鬼亦奄忽无形，故衣之以为饰也。既含睇兮又宜笑，睇，微盻也。言山鬼之状，体含妙容，美目盻然，又好口齿而宜笑。子慕予兮善窈窕。子，谓山鬼也。窈窕，好貌也。诗云：窈窕淑女。言山鬼之貌既以姱丽，亦复慕我有善行好姿，是故来见其容也。乘赤豹兮从文狸，辛夷车兮结桂旗。辛夷，香草也。言山鬼出入乘赤豹，从神狸，结桂与辛夷以为车旗。言有香絜也。被石兰兮带杜衡，石兰、杜衡，皆香草也。折芳馨兮遗所思。所思，谓清絜之士，若屈原者也。言山鬼修饰众香以崇其神。屈原履行清絜以厉其身。神人同好，故折香馨相遗，以同其志也。余处幽篁兮终不见天，言山鬼所处，乃在幽昧之内，终不见天地，所以来出，归有德也。或曰：幽篁，竹林。路险难兮独后来。言所处既深，其路阻险又难，故来晚暮，后诸神。表独立兮山之上，表，特也。言山鬼后到，特立于山之上而自异也。云容容兮而在下。杳冥冥兮羌昼晦，言山鬼所在至高，云出其下，虽白昼犹冥晦。东风飘兮神灵雨。飘，风貌也。诗云：匪风飘兮。言东风飘然而起，则灵应之而雨。以言阴阳相感，风雨相和。屈原自伤独无和也。留灵修兮憺忘归，灵修，谓怀王也。岁既晏兮孰华予！晏，晚也。孰，谁也。言己宿留怀王，冀其还己，心中憺然，安而忘归，年岁晚暮，将欲疲老，谁当复使我荣华也。采三秀兮于山间，三秀，谓芝草也。石磊磊兮葛蔓蔓。言己欲服芝草以延年命，周旋山间，采而求之，终不能得。但见山石磊磊，葛草蔓蔓。或曰：三秀，秀才之士隐处者也。言石葛者，喻所在深也。怨公子兮怅忘归，公子，谓公子椒也。言所以怨公子椒者，以其知己忠信而不肯达。故我怅然失志而忘归也。君思我兮不得闲。言怀王时思念我，顾不肯以闲暇之日，召己谋议。山中人兮芳杜若，山中人，屈原自谓也。饮石泉兮荫松柏。言己虽在山中无人之处，犹取杜若以为芬芳，饮石泉之水，荫松柏之木。饮食居处，动以香絜自修饰。君思我兮然疑作。言怀王有思我时，然谗言妄作，故令狐疑者也。雷填填兮雨冥冥，猨啾啾兮狖夜鸣。风飒飒兮木萧萧，言己在深山之中，遭雷电暴雨，猨号狖呴，风木摇动，以言恐惧失其所也。或曰：雷为诸侯，以兴于君。云雨冥昧，以兴佞臣。猨狖善鸣，以兴谗言风以喻政，木以喻人。雷填填者，君妄怒也。雨冥冥者，羣佞聚也。猨啾啾者，谗夫弄口也。风飒飒者，政烦扰也。木萧萧者，民惊骇也。思公子兮徒离忧。言己怨子椒不见达，故遂忧愁。
　　文选考异
　　与汝游兮九河冲飙起兮水扬波　何校云洪兴祖谓此二句河伯章中语，王逸无注，古本无此二句。陈同。案：其说是也。详五臣济有解「九河冲飙」之注，是其本有此二句，各本所见皆以五臣乱善而误衍，又失着校语也。楚辞亦衍，或卽五臣之所本，要以古本无为是。
