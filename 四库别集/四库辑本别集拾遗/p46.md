<!-- { "loadSidebar": true } -->
　　张范降授武翼郎制
敕：具官某。风俗之好为欺诞，文武一律也。尔为浙西兵钤，以籴运觅官。言之则利析秋毫，行之则一筹不画。宁不误我王事哉？其上一阶，尚云宽大。可。
 【《永乐大典》卷七千三百二十六「郎」字韵，页六上引「吴泳鹤林集」。(影印本第七十二册)】 
　　缪梦达降授武翼郎制
敕：具官某。昔严延年为河南守，坐选举不实贬秩。然所举但狱吏尔，况长百里之寄者哉！尔擢自右科，出乘边障。意谓必能友贤字民，以开布大信。辟举之际，既失其平，尚何以慰吾塞外吏士耶？一秩之镌，实遵汉法。可。
 【《永乐大典》卷七千三百二十六「郎」字韵，页六上引「吴泳鹤林集」。(影印本第七十二册)】 
　　齐敏授武翼郎制
敕：具官某。盗起广右，朝廷设封赏之科，以劝有功。尔总戎于韶，奋身不顾。援弓赴敌，射杀渠魁，厥功隽矣。虽以荡平江西之劳，晋秩三级，然赏不嫌重。朕何爱一资，而不以旌汝。可。
 【《永乐大典》卷七千三百二十六「郎」字韵，页六下引「吴泳鹤林集」。(影印本第七十二册)】 
　　姜昂赠训武郎李师舜赠武翼郎制
敕：具官某等。往者盗憎官吏，弄兵三衢。尔等乃能率羸弊之兵，当鸱张之寇。躬冒矢石，致殒元身，其视望风先奔者有间矣。各赠三官，仍录其孤。魂而有知，尚服休宠。可。
 【《永乐大典》卷七千三百二十六「郎」字韵，页六下引「吴泳鹤林集」。(影印本第七十二册)】 
　　刘焘赠武翼郎制
敕：具官某。红贼负国家海涵春育之恩，穴我淮楚。尔统辖楼船，攻打淮阴城壁，为飞矢误中，遂殒元身，亦可悯矣。赠官字孤，庸妥营魄。可。
 【《永乐大典》卷七千三百二十六「郎」字韵，页六下引「吴泳鹤林集」。(影印本第七十二册)】 
　　阎安义冯琳并授武翼郎阎康民授保义郎阎康年授忠翊郎制
敕：具官某等。朕以美人阎氏逮事先朝，命之不淑，至于云逝。兹揽遗言，以近属转秩为请，宁不恻然。进汝一阶，勉祗厥命。可。
 【《永乐大典》卷七千三百二十六「郎」字韵，页六下引「吴泳鹤林集」。(影印本第七十二册)】 
　　周喜授武翼郎制
敕：具官某。顷者龚贼不式王命，出没建邵之间。尔统殿司兵，自戍所赴唐石。尽锐鏖战，殄歼渠凶，卒能洗贼巢而空之。汝之功绩，其伟哉。晋陟二级，以励三军。可。
 【《永乐大典》卷七千三百二十六「郎」字韵，页六下引「吴泳鹤林集」。(影印本第七十二册)】 
　　张旺授武翼郎制
敕：具官某。三衢密迩畿甸，顷者愚民盗弄棘矜于山谷间。长吏失职，不能绥安。至勤王师，越境擒捕。兹岂朕本心哉？有司上功，进尔二秩，庸示褒劝之典。可。
 【《永乐大典》卷七千三百二十六「郎」字韵，页六下引「吴泳鹤林集」。(影印本第七十二册)】 
　　张翼降授武翼郎制
敕：具官某。昔我孝宗，矜恤归附。悯其贫则与四任添差，试其才则与厘务差遣。载在宝训，可覆视也。尔中原遗民，仗义归我。祇役淮右，亦既有年。授汝以护戎之官，华汝以转秩之宠。此皆旧比，往服新休。可。
 【《永乐大典》卷七千三百二十六「郎」字韵，页七上引「吴泳鹤林集」。(影印本第七十二册)】 
　　黄公辅降授武节郎何杞降授武翼郎制
敕：具官某等。昔我真宗皇帝，谓交广之民去朝廷远，当选操心平允，能安远人者任之。尔杞守横州，殖货自丰，不恤其属，是操心不平矣。尔公辅守象州，苛取重敛，征及士夫，是不能安远人矣。朕于往训，实有愧焉。各镌二阶。可。
 【《永乐大典》卷七千三百二十六「郎」字韵，页七上引「吴泳鹤林集」。(影印本第七十二册)】 
　　锺兴嗣降授武翼郎制
敕：具官某。昔我孝宗轸念两淮，戒饬疆吏，应佃田植桑，马草木炭，不许科抑人户。明训具在也。尔守历阳，科率敷敛，又越四条之外，民何以堪。特镌二阶，仍夺祠廪，少慰边方之民。可。
 【《永乐大典》卷七千三百二十六「郎」字韵，页七上引「吴泳鹤林集」。(影印本第七十二册)】 
　　俞海等二十五人并授修武郎制
张不衰。引见授官，厥有典。往祗宠命，勿替忠勤。可。敕：具官某等。拱扈殿庭，岁月兹久。程其功艺，
 【《永乐大典》卷七千三百二十六「郎」字韵，页九上引「吴泳鹤林集」。(影印本第七十二册)】 
　　彭忠厚复修武郎制
敕：具官某。节义天下之大闲，宽大圣朝之厚德。霅川之变，衣冠之被污者不但汝一人也。东朝庆寿七十，旧染之习，咸与维新。如尔元阶，特与甄。可。
 【《永乐大典》卷七千三百二十六「郎」字韵，页九上引「吴泳鹤林集」。(影印本第七十二册)】 
　　宋复右赠修武郎制
敕：具官某。功疑惟重，识于《商书》；赏疑从予，笔于《汉史》。尔以制府之令，送虏使于河南。与他盗遇，众寡不侔，撄其锋而歼焉，亦可悯矣。有司以功上，难者疑之，岂予忠厚之心哉？赠秩录孤，用贲营魄。可。
 【《永乐大典》卷七千三百二十六「郎」字韵，页九上引「吴泳鹤林集」。(影印本第七十二册)】 
　　冯胜赠修武郎制
敕：具官某。往者逆全煽乱承楚。征讨之士，大者数百战，小者亦不下四五六七伐。尔敢勇效力，射阳之役，乃能截水断桥，与贼血战，累战几十合。而竟赍志以殁，岂不可哀也哉？赠秩字孤，以甄壮烈。可。
 【《永乐大典》卷七千三百二十六「郎」字韵，页九上引「吴泳鹤林集」。(影印本第七十二册)】 
　　邓起赠承信郎祝邦固赠修武郎制
敕：具官某等。往者峒寇慢防，兴师讨击。汝职隶统兵，敌王所忾。尔以气吞贼，遂殒元身。功既当酬，忠尤可悯。追迁厥秩，仍隶其孤。死而有知，尚服休宠。可。
 【《永乐大典》卷七千三百二十六「郎」字韵，页九上引「吴泳鹤林集」。(影印本第七十二册)】 
　　黄正邦赠修武郎制
敕：具官某。黎人之侵扰汉民旧矣，百年王土，半入夷腹。皆由朕之不德，亡以绥远。尔为万安义丁之长，乃能直捣径洞，复其侵邑，寇仅荡平，而元身亦殒矣。躐升武阶，姑慰毅魄。可。
 【《永乐大典》卷七千三百二十六「郎」字韵，页九下引「吴泳鹤林集」。(影印本第七十二册)】 
　　贾嗣明授修武郎制
敕：具官某。汉置令丞吏掌守陵园，今以内供奉官给事洒扫，亲之也。尔端良敬谨，入侍左右。朕闵其劳，转归吏铨。祗护攒宫，无旷厥职。可。
 【《永乐大典》卷七千三百二十六「郎」字韵，页九下引「吴泳鹤林集」。(影印本第七十二册)】 
　　邵克忠授修武郎制
敕：具官某。庆寿东朝，扬徽宝册。薄海内外，咸沐湛恩。况尔戚畹外属，可遗锡庆耶？特升一阶，往服嘉命。可。
 【《永乐大典》卷七千三百二十六「郎」字韵，页九下引「吴泳鹤林集」。(影印本第七十二册)】 
　　杨福兴降授从义郎制
敕：具官某。昔刘光世奏枯秸生穗，高庙斥之曰：「军中有十万铁骑，乃为祥瑞，其它皆不足信。」大哉王言，朕常宝之，以为御将之方。尔总师干，当边锁告严，不能图上方略，而乃绘芝草以献，此又光世之所不为者。其上一阶，以为疆吏诞谀者之戒。可。
 【《永乐大典》卷七千三百二十六「郎」字韵，页十上引「吴泳鹤林集」。(影印本第七十二册)】 
　　黄鼎换授从义郎制
敕：具官某。貂省之臣，以供奉至尊为职。岁月滋久，赋禄铨曹，旧法也。法以驭幸，朕不汝私。益懋厥勤，祗服予采。可。
 【《永乐大典》卷七千三百二十六「郎」字韵，页十上引「吴泳鹤林集」。(影印本第七十二册)】 
　　叶芾授武德郎刘镛授武经郎刘元晋授从义郎制
敕：具官某等。朕以文母跻祔于庙。凡奔走殿庭，莫不迁有差。尔等掌司奏记，莅职惟谨。各进华秩，以示褒嘉。尔毋曰一官可以幸得也。可。
 【《永乐大典》卷七千三百二十六「郎」字韵，页十上引「吴泳鹤林集」。(影印本第七十二册)】 
　　江海复从义郎制
敕：具官某。善将者御军以律，尔纵其下，肆掠边氓，岂得无过乎？抚辑降附以恩，尔结其心，捍御敌境，岂得无功乎？积功以补过，证赦以官。朕于诛赏废置，亦何心之有。可。
 【《永乐大典》卷七千三百二十六「郎」字韵，页十下引「吴泳鹤林集」。(影印本第七十二册)】 
　　徐晞契复从义郎制
敕：具官某。兄弟不相及， 【吉】  【古】 之刑章也。尔兄晞稷曩帅淮安，风力不强，启乱纳侮，固不得不戒其咎，而于汝何与焉。罢以白简，之丹书。朕亦何心之有哉。
 【《永乐大典》卷七千三百二十六「郎」字韵，页十下引「吴泳鹤林集」。(影印本第七十二册)】 
　　张裕授从义郎制
敕：具官某。朕众建女士，秩视外朝。信国夫人朱氏，实主予内省。命之不淑，至于云亡。遗言以属吏转秩请，宁不恻然。进尔一阶，勉共厥服。可。
 【《永乐大典》卷七千三百二十六「郎」字韵，页十下引「吴泳鹤林集」。(影印本第七十二册)】 
　　章焕等五人并换授从义郎制
敕：具官某等。给事殿庭，阅岁滋久。程其功绪，法当授官。往参武阶，益懋忠报。可。
 【《永乐大典》卷七千三百二十六「郎」字韵，页十下引「吴泳鹤林集」。(影印本第七十二册)】 
　　郑恢先权授从义郎制
敕：具官某。长淮千里，护风寒者不过数处。而浮光安丰尤其要也。尔书生耳，当鞑骑驰蹂之冲，乃能式遏其虐。励战士，汰冗军，又以劳着，是则可赏矣。特升二秩，勉竭孤忠。可。
 【《永乐大典》卷七千三百二十六「郎」字韵，页十下引「吴泳鹤林集」。(影印本第七十二册)】 
　　赵章赠从义郎制
敕：具官某。曩岁鞑虏虔刘西陲，凡官军吏士，望风而奔溃者，肩相摩，地相属也。尔为统兵官，乃能亲率孤军，驰敌师而死焉，亦可谓勇于义矣。追赠三阶，特官一子。九原有识，尚克歆承。可。
 【《永乐大典》卷七千三百二十六「郎」字韵，页十下引「吴泳鹤林集」。(影印本第七十二册)】 
　　戴必胜赠从义郎制
敕：具官某。朕惟殁于王事，载之金科玉条，溺死其一也。矧以殿岩将领，躬督粮储，纔渡溱河，而元身遽殒矣，岂可不哀也哉？追封五秩，仍字其孤。尚冀营魂，歆我恤典。可。
 【《永乐大典》卷七千三百二十六「郎」字韵，页十下引「吴泳鹤林集」。(影印本第七十二册)】 
　　沈宣之赠从义郎制
