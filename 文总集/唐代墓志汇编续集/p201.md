<!-- { "loadSidebar": true } -->
即以其年四月戊午朔廿八日乙酉，归葬於京兆府万年县义丰乡田冶村东北约二里铜人之原先茔，礼也。府君讳稷，字播之，太宗文皇帝之後也。文皇生吴王恪，恪生嗣王只，只生＊王千里，千里生金吾将军、东都副留守峒，峒生凤翔府司录参军、监察御史定，金吾、司录，盖君之祖称也。幼通五经，善联绵书，弈棋在第二品，当时名公重德，多以此亲之。解巾婺州义乌县尉。秩满，调补安邑、汜水二主簿，转庐州庐江县令。庐江土沃人稠，号为剧邑。府君以清净不挠为政，故得长幼欣怀，一年面赋入先期，二年而莱尽关，三年而公税加数，襦之咏，洽於里闾。秩满西归，颇有弃早之叹。廉察使方议上请，未及陟课，而二竖告灾，恬然委秘，饰巾以俟，遗言条理，方寸不乱，与终之义，君之多之。夫人博陵崔氏。故婺州司兵参军＊之长女。明闲淑令，暮□宗姻，哭昼襄事，礼无违者。有子一人曰景阳，前任朝请郎、行太原府祁县主簿，叫号充穷，发於诚志，修身励行，足以承家。宽夫与君情深中外，当撤瑟之日，留见之词，翰墨未乾，陵谷为虑，刻石之重属於菲辞，既无路以导心，因含酸而记事，铭曰：
派引天池兮流庆长，宰邑政成兮人乐康。逝水翻波兮激汤汤，铭旌启路兮还故乡。魂魄静安兮旧宅傍，春去秋来兮□苍苍。
（西安碑林藏行）
№大和０４１
【盖】
失。
【志文】
大唐袁州萍乡县杨岐山故甄叔大师塔铭沙门至闲撰　琅耶王周古篆额杨岐大师法号甄叔，幼□聪敏，倜傥不群，心目贞明，具大人相，观死生轮，上见三圣，□迷犹心，虽□处在□睫□胜妙，欲乐似嚼蜡无味，遂投簪门顶真佛栖戒求正觉，了□扣□大寂秘门，一造玄机，万虑都寂。乃曰群灵本源，□名为佛体，竭（下泐）材散而常存，性海舞风，金波自涌，心灵绝兆，万象齐照，体斯理者，不行（下泐）界□月西□，盖玄化□，何背觉反合尘劳於荫界中，妄自囚絷。以是□□水月，混迹（下泐）扬波（下泐）曰□□作镇，造我法城，才发一言，千□响□□开（下泐）会卫色中□出（下泐）十余年（下泐）留。元和庚子岁正月十三日□弃盐区，遄归□□之门。（下泐）海□□□山如（下泐）众（下泐）楼南建□□□舍利（下泐）东峰下建宰堵波岩□锦障烈其前，涧横银河（下泐）後，永光法嗣，用镇山门。□之□任，运者饱饮□乳，誓报深恩，步万重山，径三千里，来从□□清述□文（下泐）君□。铭曰：
吾门□□间明散（下泐）含宝（下泐）水洒峰□天注禅河未曾竭，独未扬歧□顶上，建出花□胜仙阙，楼台比□射虚空。□□轮西□临□，阎浮月隐须弥角。
念收光归寂灭□，长留舍利镇山河。□透（下泐）犹如唐卜花飞去。枝上余香长不歇，无限门人□香□。
（下缺）令悯镌碑人曾光幽□唐大和六年岁次壬子四月癸亥朔卅日（录自《隋唐五代墓志汇编》北京卷第二册）
№大和０４２
【盖】
大唐王氏夫人墓志铭
【志文】
唐莒王府段参军夫人王氏墓志铭并序外丈乡贡进士郭儋撰夫人讳亻巽先，太原人也。晋散骑黄门侍郎浑，於夫人乃十七代祖。轩冕继袭，世皆而高。至曾祖固，仕唐皇为□部郎中；祖，皇大理评事同州澄城县令；父亻巽，皇邓州向城县尉；夫人先夫人复薛氏族也。夫人生而婉美，性得令柔，天资聪明，咸适义训。始先夫人早世而殒，夫人自小及长，依於我姑。无不克勤孝道，洎嫁年，又归於姨之子段氏。煌煌之门，多其俦欤？夫人比为妇德，四行允修，九族雍穆，故为夫倾敬曰竭。段君公庆解褐任莒王府参军，终见伟哉！呜呼！夫人华方茂，俄夭世荣，自遘疾於今周岁，果不疗矣。以大和七年五月廿五日殁於长安崇义里之私第，春秋二十有五。以六月十日葬於京兆府万年县长乐乡古城村附於先茔，礼也。有女一人，藐然始孩，孤结无知，哀恸何识？爰有外丈郭儋扌文涕为之。铭曰：
霜风忽起兮贞芳不留，玉树摧落兮丛兰已秋。痛夫人之云殁兮见垅树之修修。
天锡其生兮寿天有常，命不可问兮神亦茫茫。凡铭纪德兮示其迁移，有误之来兮详於我词。
大和七年六月七日莒王府参军段公庆自书（录自《隋唐五代墓志汇编》陕西卷第四册）
№大和０４３
【盖】
失。
【志文】
唐故章四娘墓志铭并序　　前监察御史裹行李顼述章四娘者，号柔和，浙右会稽人也。元和中，流寓京邑。洎来我家，绵历年祀，容止闲默，谦冲自率，礼法天传，女工神授，弦管草隶，辈流罕比。谓其积善必获余庆，而乃暂婴微恙，遽从逝川。以大和七年八月廿七日没於河南府河南县归德里之馆舍，享年卅四。以其月廿八日窆於当府洛阳县平阴乡北芒原。有女一人，小字引儿，尚在襁褓，未有所辩。顼主章氏十有二载，至於情义，两心莫辩。衔涕编录，万不纪一。庶表事实，非敢虚饰。乃为铭曰：
京邑之北，古原寂寂，窆我令人，悲风淅淅。
试太常寺太祝刘乾夫书匠韩弘庆镌刻（录《洛阳出土历代墓志辑绳》）
№大和０４４
【盖】
失。
【志文】
唐故彭城夫人刘氏墓记铭并序　乡贡进士贾暄夫人彭城刘氏之女，幽州节度押衙、检校国子祭酒、兼侍御史□陵郡王周氏之妻也。其先定州人。皇祖讳，任定州新乐县令，列考讳荣，左神策军马步镇遏兵马使、兼殿中侍御史。夫人则侍御长之女也。洎归我周氏，琢磨礼范，修持德门，尽爱敬以事舅姑，尚友睦以和娣姒。自乐得好逑，关雎之义备矣；抚育儿女，尸鸠之仁积矣；采苹藻而修法度，休憩之声著矣。育一男二女。男字蓟，年十有四，气岸英异，拟之麟角鹤氅，前摄良□县尉。有女二，幼在闱庭，邕邕如也。
夫人年有七，大和七年二月遘疾，三月上巳日终於蓟县开阳坊之私第。取其年十月十二日卜葬於幽府东南十里燕台乡高义村之原，礼也，呜呼！天道修短，不自先天之荫；已居子禄，未待含仁茹德，薄撰素节，置铭幽。词曰：
周为姬末，刘是汉宗，浮华显构，望偶千终。谁其短期，俄奄坤德，黛月潜毫，婺星分极。一沉泉壤，一在山椒，寒松长茂，女萝先□。□□需车，送归荒野，万岁千秋，兹坟之下。
（录自《隋唐五代墓志汇编》北京卷第二册）
№大和０４５
【盖】
失。
【志文】
李氏殇女墓记唐陇西申公房李氏室女年十九，字小休，大和今年五月一日，遘时厉殁东都嘉庆坊之寓。居十六日，权葬於城北河南县平乐乡朱阳村，从宜也。曾祖并，大府少卿；祖宣，吉州刺史。自生至七岁，承祖妣慈育，已知孝敬。□且能恭顺，故嫡母追□如己出；能柔悌，故同气哀惜其手足；能损挹，故家人哭之皆失声。
□乎！得天质而所赋单微，甫成人而暴丁歼落。悲夫！余再造生理，於今九年。
＊亻免浮代，□苦相属，故於尔辈惠寡情深，共存也衣食不充，其死也诚信而己。
有□有恨，呜呼奈何！其墓在圣善寺塔院东南百余步，在贤士、扈儿二孩墓北，联界稍西。大和八年甲寅岁五月辛亥朔十六日景寅，父前殴中侍御史内供奉敬彝记。
（录自《洛阳出土历代墓志辑绳》）
№大和０４６
【盖】
大唐故郯王墓志之铭
【志文】
大唐故郯王墓志铭并序翰林学士朝议郎守中书舍人赐紫金鱼袋臣李珏撰王讳经，顺宗至德大圣大安孝皇帝之第二子也。母太妃张氏。王早封於郯，以大和八年七月十一日薨於京师内邸，享年五十有七。皇帝设次发哀，不视政三日。命内官襄事，尹京监设，群司备物，太常藏礼。以其年八月廿四日迁窆於京兆府万年县崇道乡夏里，礼也。肇源自天，洪派万里；灵根发地，殊彩五色。生知孝敬之道，长茂温恭之质。聪悟敏肃，端庄惠和。繇是庆叶剪桐，荣膺胙土。
至於好古乐善，□信行己，造次不忘於礼法，优游自适於典坟。亦犹楚元嗜学，采仁义之□徵；师献谈玄，穷三易之系象。所以享崇高，无颠危之惧；洽渥泽，有行爱之权。今上睦亲，尤所贤重。宸游屡陪，不间於终月；蕃锡加等，持盛於当时。而能宠至弥惊。谦光自牧，骄矜不形於体貌，恬智交养於襟灵。宜乎永锡难老，膺履多福。羽仪宗室，翰屏邦家。而逝水不留，藏舟靡固。皇情轸悼，褥礼饰终。义深序之恩，宠极哀荣之典。词臣奉诏，志於佳城。铭曰：
赫哉巨唐，生此贤王。天与孝敬，曰□忠良。恭肃惠和，端明齐庄。动祟礼乐，率由宪□。允武允文，不愆不忘。皇族挺秀，邦家有光。麟趾疏封，宗周旧□。大保分土，炎汉□□。□□□社，爰自早岁。好古师儒，依仁游艺。诗穷气雅，易探象系。胙启山河，□□邸第。陪游夹辇，侍宴升陛。蕃锡有加，宠光无际。万□岳固，忽叹粤逝。应沼迁舟，犭爰岩落桂。宸哀轸悼，诏葬覃恩。备物前设，车从後繁。人觐缛礼，路往秋原。鼓曲犹咽，泉台已昏。空余令德，千□□□。
（录自《隋唐五代墓志汇编》陕西卷第二册）
№大和０４７
【盖】
失。
【志文】
唐故奉天定难功臣兴元元从朝议郎行内侍省奚官局令员外置同正员上柱国丁府君墓志铭并序　乡贡进士李周撰公讳承义，其先三原县人也。自晋汉间，簪缨继代，咸□史策。曾祖讳沂，祖讳空，皆恬然乐道，清虚自安。父□门雅，前河中府监军使、朝议郎、行内侍省内谒者□□外置同正员、上柱国、赐绯鱼袋。常侍以俭素□□□以高，乃全峻节。上方欲大用，终於京师。诏赠中大夫、内侍省内常侍同正员、上柱国、谯郡、食邑三百户。公即常侍长子也。少尚名节，躬履仁义，故能克崇旧业，只宠前勋，从务有声，累迁其职。呜呼！疾风迅雷，奄及大夜，以大和八年八月九日，终於长安颁政里之私第，春秋八十有三。即以其年八月廿四日吉辰，葬於京兆府长安县龙门乡南漕村安厝，礼也。夫人朱氏，柔顺淑德，作嫔妃君子。有子一人曰仕用，上柱国、赐绿。幼而孝敏，长而恪勤，奉亲以仁孝，与朋友而信。仕用与宗族有远见之贤，恐陵谷交变，日月推移，奉命有请，敢为铭曰：
公生於福，嗟不盈目，孝子夜哀，宗亲昼哭。白马素车，新坟古木，魂去不归，岂无华屋！（陕西师范大学古籍研究所藏石，周绍良藏拓本）
№大和０４８
【盖】
失。
【志文】
