<!-- { "loadSidebar": true } -->
　　董长卿与余隣且有连时节相过谈笑终日风裁清甚而口未尝言诗旣殁其子肖翁忽以一编示乃诗也平生不自曜而发挥之有其子斯无憾矣余先君诗亦多殁且廿六年不肖后屡欲次集犹未暇视肖翁当何如其媿三叹之余就书于巻尾咸淳丁卯九月望日
　　跋汪文卿【淳】梅画词
　　梅花难为句亦难为画非句与画为难难于无伪也孤山处士生死梅下或犹惜其有诗无画云岫子汪子自早英而下冩其状十有诗四各为曲一以歌之韵甚长意甚适孤山所欠庶乎兼得盖其家四明山深处不与俗子接独与梅交今老矣矢口信手皆心之真也世之人有未尝识是物而曰吾所熟识未尝知是趣而曰吾所深知模仿其形似假托其标致受其欺者满天下呜呼岂独于梅也哉安得尽如汪子之于梅也哉咸淳癸酉四月中浣日丹山陈某书于公生明
　　题白珽诗
　　诗难言也今之人言之易悉以诗自娱曰晚唐体而四灵为有名钱塘白珽家西湖西多佳趣一日以吟槀示余读之其音清以和是有意入四灵之门而登晚唐之堂者乎然诗已于晩唐而已乎珽其勉之
　　跋俞西秀诗
　　余闻俞氏有西秀翁善吟而未及识面今其侄孙熙庵以翁希有诗集示俞黙翁实为之序乃知翁已即世诗则存余偶卧病不能尽观观巻首惩窒堂一诗是能自乐其乐者序称翁晩年不期于诗而诗得之矣黙翁知西秀余知黙翁之心余之心黙翁之言余之言尚奚赘丙子九月十有一日丹山陈某书于本堂
　　跋弟梅轴
　　梅山吾族弟也骨耸神清垂髫已游戯砚席比长嗜吟余兴辄信笔成山水木石多得古意年来天地大变逃难深密者久惊尘小息下山相劳苦忽轴而梅而画而诗者一轴以示世之人方颠冥酣溺与蜂蝶争桃李尔乃于山之巅水之涯饭脱粟羮藜藿独注意于梅梅之为物天清月明风度凝逺如宋广平在开元相太平疎篱败垣精神自足如谢安石在江左镇危乱江空嵗晚风摧雪压凛凛然气骨弥劲如巡逺鲁公兄弟临大难立大节呜呼广平不得而见见安石斯可矣安石不得而见见巡逺鲁公兄弟斯可矣而又不得而见见之者惟梅在也因取而为诗为画诗云诗云画云乎哉画云画云梅云乎哉戊寅夏五月朔旦陈某书于本堂
　　代跋汪文卿梅画词
　　梅之至难状者莫如疎影而于暗香来往尤难也岂直难而已竟不可得逋仙于心手不能状乃形之言吁亦赘矣况画云乎哉画技也意者有道焉汪君文卿嗜此不自已图之又歌之可谓癖于梅者虽然其所以图所以歌者特粗耳而其自得之妙虽汪君口心有不能自道者况可与人道哉吁霜晨雪夜磵谷荒凉凡条叶于春夏之间至此不免憔悴易节梅独炯乎其貌泽如今汪君所嗜乃若此吾已知其人矣岂待识靣邪识靣者正未必真知也
　　跋吴傅朋帖
　　上章执徐良月旣望曹防宇袖出呉公傅朋一帖谓岳林主禅不倚所藏委之转示公以字书名百年前已宝之况后于百年乎然此草字行小字也于大字尤善钱塘之西湖之西九里松三字甚大髙宗皇帝就涂以金而扁之中兴之盛观前辈之风流圣人之取诸人以为善者如此钱塘今皆非旧闻三大字独存而访旧之期堕茫矣然则在钱塘者不可见所得见者乃止于此悲夫丹山陈某书
　　跋王德玉庭藻诗集
　　万竹王德玉嗜吟向尝集以示余犹未暇玩绎时适多事逃难山谷归而求之已燬于兵矣别数载忽邂逅语及方无以谢不敏而旧稿与新续又出诸袖相对披读诗至于次昌上人韵与天台友人梅花韵词至于伊州三台凄然以感有鲠其臆欲赘一语懵其为何如也丹山陈某
　　跋俞梅野诗
　　诗必有趣趣必有句趣入而深无余句句俄而工无余趣句似矣而趣浅趣似矣而句劣识者病之予昔闻之诗之师今老矣重以世变极朋友散亡诗乎诗乎谁复言诗乎龟坑俞氏虽面未相觌而心若相知忽寄吟藁以示空谷足音不图有此徒以百罹之身未能为罍洗古姑即其所闻者相谂其亦以为然不丹山陈
　　跋东坡帖
　　公之薨及今辛巳一百八十有一年矣吴傅朋见此于四十余年之后中更焚燬能宝存之已重为之嗟叹而余乃得见于今之时又当何如其感慨也四明陈某
　　跋卢致逺【云龙】诗
　　卢致逺与余有连观其志气欲以毛锥子取功名甚鋭及天下事大变忽焉若潦水归壑娱忧纾悲一寄之吟平生所得亦于此乎见特所闻一二犹以不得尽见为憾世念消歇落花啼鸟方相与寂寂耿耿一日手短柄镵领儿曹课田园事门外剥啄乃长须送诗巻来亟展亟读至感时有感二诗云去年正月不如前正月今年又不然世事狂澜趋愈下明年恐不及今年钟鸣鼎食是谁家不爱桑麻只爱花近日爱花人絶少也随老圃种桑麻吾心所欲言自谓世之人无复道不意得所同者又自有致逺在何日防面更平章余诗也丹山陈某书
　　书慈溪张孝祠记后
　　慈溪张孝子讳无择以孝闻于唐越数百年始得侑食于董孝子讳黯之祠有人心者知所尊慕矣其墓则与其父袁州司马公者幸而存于虎脾山下不幸而年逺事迁地失其主张氏之后过而视之亦悠悠耳贤哉景云于大乱之际追祖父之志规复其旧而芝草醴泉之瑞恍然犹在人目鸣呼死而不得葬葬而或废或斵或飏于异教之灰毙于血刃以饱狐狸蝇蚋者滔滔皆是岂人之子若孙皆不孝者乎亦言难言其隐痛者景云乃能使孝子之墓不与世变俱变余安得不有感于景云之得遂其志而重为今时之人怆悼哉虽然孝子之孝自有宣献楼公文元杨公文靖张公发挥于前矣若夫黄公震所以书者则余之心余之所欲言也读之泪防陈某惶恐书
　　跋兰亭帖
　　兰亭记善本旣殉昭陵其流传于天下后世者乃复烂熳如是前贤辩之者甚多姑置诸勿论至如乡先生攻媿楼公博古而有精鍳亦不敢妄实是非其间余则又安能一见而决其真哉然予尝谓字画末也所难没者惟其人世更大乱故家文献存者防希浮屠氏友林乃独防此以示悲夫此未足竒也友林知有王右军字画可敬而又使余笔其后是知我辈尚足为物外人所爱慕而世变不能为之轩轾斯其竒矣斯其有感于此记之外矣悲夫壬午良月望陈某书
　　跋剡中王愚山及其子怡云诗集
　　诗不可茍作要必有源流今观怡云诗平淡随意与其父愚山相出入真自成一家也余又奚辞以赘
　　俞黙翁察院【浙】求书俞梅轩遗老传后
　　曽南丰传洪渥有曰余观古今豪杰士传论人行义不列于史者往往务摭竒以动俗亦或事髙不可为继然考之中庸亦过矣如渥之所存盖人人之所易到故载之云呜呼至哉言乎梅轩俞君余虽不及识然观筹山黙翁之言则行脩于家而刑于乡曲言出于口而信于朋友安于贫锢于隐而不与世之声光利势者竞兹非南丰之所谓可书者与筹山传之黙翁表章之可矣固公言也非兄弟之私情也昔马少游不干名不营利恂恂焉守坟墓为里善士使汉史臣不因传其兄伏波以附见其平生万一则与茂陵草木同腐久矣梅轩亦少游之流而兄弟间之笔乃自足以传世又安知后世无贤子孙者当立传溯而袭之以光昭之哉易曰积善之家必有余庆中庸曰天之生物也必因其材而笃焉裔梅轩者其勉诸
　　题梁楷画村乐图
　　谁与画者糊涂潇洒道古不古一味山野然今之时亦无此嬉天寒日薄我心伤悲阏逢涒滩书于本堂瀹有追赠傅奕孔道辅诗因以数语书其后
　　举笏击蛇吾于孔公无间然矣傅公多知羚羊角可以碎脆齿犹愈于迷于佛而以妄助澜者也然佛老之害一也不好佛而好老至为之注则佛有辞矣吾于此知孔傅优劣乙酉二月初九日书于本堂












　　本堂集巻四十四
　　钦定四库全书
　　本堂集巻四十五
　　宋　陈着　撰
　　题防
　　跋童氏子诗集【名之懋字竹咏】
　　仆不能文而见人论文则喜今老矣世事且大变老师宿儒固已影灭迹熄肩随朋友与草俱宿亦旣八九后生辈又絶口问学彼寻声之徒憧憧于腥风怪雨中而琴瑟书册左右谁复一下交哉童氏子之懋固穷食贫栖栖若不堪终日独于书不释手至于文则旁通捷出所以懐抱必见嗟乎此为何如时多学而嗜文犹有如此其卓卓且不鄙衰拙厪厪焉以可否请仆非其人也有喜而已何敢他赘一辞然穷而益坚老而益励固知未可涯也安得亲戚故旧皆若人哉抚巻为之三叹甲甲季春旣望丹山陈某书
　　跋孝门呉子举瘦藁
　　瘦藁呉君子举所作也伍山呉叔度转致其来意曰慈溪黄公旣于巻首着语更求一语于子以自信吁余何足以辱此然闻古之诗三百篇人心天理流动充满自然而然有不容御下逮杜少陵韩昌黎或于其忠爱或于其事实皆非余子所可及流而晚唐以瘦为本斯极矣瘦其肤浅之异名乎是以善为诗者学在其中而不为无益之语今呉君虽自号其诗以瘦而屑于下问凛若不自足者是亦学也学而不已必将充然有得当自知其瘦之为而余之所望于呉君者又岂在诗而已哉前辈谓欧阳公因作文见道理余曰诗亦然呉君其勉之阏逢涒滩仲冬晦日丹山陈某书
　　书东坡风雪竹后
　　大苏清气劲节在宇宙间百世之下槩可想见况此画乃风雪竹乎使人竦然毛髪森洒他固不暇问也强圉大渊献中和节丹山陈某书
　　跋天台童氏子饭牛槀
　　诗至晚唐非古矣然欲至晚唐亦甚难者惟四灵以为得其绪他人盖有穷平生心而终莫之诣童氏子以饭牛槀示清而味和而节人情物意间髓脉自贯殆晚唐而非纯于晩唐者也叩之则曰吾之诗得之俞黙翁黙翁得诸杜少陵信其所由来如此谁复能赘賛一辞惟有敛袵三叹而已强圉大渊献上已日丹山陈某
　　跋任东野诸贤墨宝
　　某生晚于乡先贤翰墨如忠肃陈公宣猷楼公正肃袁公端宪沈公得见固多余则未能尽见也东野任君以所集墨宝示肃襟披阅凡乡之公卿士大夫者皆在焉用心于此亦勤勤矣乎维桑与梓必恭敬止况于乡之人乎况翰墨之有存者乎某为之三叹其不忘本也其非乡人者不暇问强圉大渊献上巳日丹山陈某敬书
　　书天台陈榆收【景参】山房图后
　　英山陈君名山房以榆收收之为义大矣人生而静天之性也感于物而动性之欲也动而不失其性奚其收动而失焉则收其可后乎盖人之失常生于动动之失常患于不知收于易有之复之初九曰不逺复君年未为老顾自以桑榆为迫以收为心其将复于不逺而非迷复者也然学无止法老当益惧其君之所取収之桑榆之意欤是可敬也已因赘数语于图之后亦以自警云强圉大渊献季春望丹山陈某书
　　书邑中文盟集后
