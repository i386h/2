<!-- { "loadSidebar": true } -->
　　世有受人之恩而背驰者，乌可缕数，矧能以其善行暴之之人哉？曩贼犯闽壤，叅政萧君军处州，伯兴府判守政和，两君崛焉犄角之，、其筹划措注，多见之书问中。后处陷而叅政死之，今闽人犹能语其事。而伯兴之于叅政，尤惓惓弗忍忘，每一言之，涕泗被面。间以其遗墨装潢成卷，因顾夫何先生来京，什袭而付之，以求才大夫士之题咏。观其词语慷慨，肝胆披露，隐然尽瘁许国意。一开卷间，想其英风景烈，凛凛如生，是叅政虽死犹不死也。自非伯兴之贤，顾兹遗墨数值乱离，得不与土苴腐败耶？幸或存之，亦芜没扵尘编蠧楮之中耳。今之寳之扵家而复暴之扵世，期以不泯，夫人之善焉，崇古道也。然伯兴在政和时，特与处为邻壤，而有辑睦之好耳，初非受恩扵叅政者也。其相与之谊，犹死生以之。彼有受人之恩，而背驰者闻其风，独不颡泚耶？呜呼！习俗一颓，古道靡矣。若两君者，其皆一时之才杰，而不为世变之所移者乎！至其忠谊之节，炳炳如青天白日，群君屡赞之，不重书也。
今年夏末，何先生出处卷征题。时大暑如焚，笔砚久废，诺之，再旬未遑作。雨后秋气满襟，颇有清趣，乃掇作者弃唾，题其楮尾如此。至正丁未七月望。

　　题郑彦文所藏墨梅

　　太素锺其质，太和全其气。回生意扵万物之始，涵造化扵一阳之际。风霜同其缟洁，江山助其灵异。罗浮庾岭，乃其寓也。金鼎玉堂，乃其遇也。东封大夫，淇园君子，乃其平生之契也。宋广平赋，林和靖诗，乌足以彷佛其一二也！独慕夫昔之人因此以见太极，谓问诸先天之伏羲氏也。

　　题卞庭芳所藏山水画

　　右山水小画一卷，予故人子卞庭芳氏家藏物也。予夙有林壑之癖，而好事者谓天下名山水莫胜扵东南，而东南之名山莫胜扵吴越，士生海内晏熙之时，不及夫壮齿，以览观江山人物之盛，则有后之悔而老将至之慨。予用是欲效司马太史万里游观，一徃以写其竒。既而牵扵形役，不可得也。
先是，予先祖平章楚国公仕吴中，先公左丞持地官卿节董漕扵闽，其归也，犹时时喜道吴越间事。用是知惟闽浙之交可以当江山之胜，登临之美，逰从之乐，外是不一二数也。予近歳如金陵，通京口，登石城，访钟山草堂，求旧时名胜，则皆寥閴而无闻已。而夕阳在树，山青云白，宛宛可画。而二三故人之同旅者取酒过予，舟中相与，岸帻放饮，感慨悲歌，指山川人物而论之，谓昔之过此者，有能以事业文章表见扵当代乎？今之来此者，有能以清风髙节振厉扵不朽乎？予今白首浪迹江湖，又不知后是数十年，物论有无有能侪我扵材不材之间乎？矧夫百年之身，其有几何？
顾以金石之质，而放情山水之间，以永其乐，以尽无涯之世变，亦惑也。惟夫人之不以生存而死亡也，故其所以播霄壤而照册书者，则在此而不在彼也。是故江山非美，以人而美，金石非寿，以人而寿。观乎九鼎之弗沦，十鼔之不■〈氵防〉，东山之丝竹犹传，而平泉之树石固在，以其人，不以其迹也。其视后人放情山水间而不能以一艺自名，寓形宇内而不免扵遗讥千古者，亦独何哉！
庭芳之先君子仲和，尝为定兴邑尹，以病卒扵官，邑之人迄扵今思其惠爱而不忘也。庭芳与其弟德芳，好学而文，以世其家，尤予所爱重，故书是以识岁月。洪武壬申春三月丁亥，前王宗嗣榜第三甲进士李延兴书。是日清明。

　　题独庵外集后

　　浮屠氏之学，寓乎空寂，泊乎清寂，归乎广大而不浮，出乎生灭而弗梏，始终乎性善，而不事扵芟夷，初非假诸言语文字而为学也。
今年夏初，访独庵禅师扵庆寿丈室。时宿雨方霁，清风自松下来，襟袍为之澄朗。师出其文一编示予，其言简淡而髙深，读之神思飘逸而超然欲飞，盖综核古今人之制，刋落其凡近，而輘轹夫冠絶者，非徒作也。
予因请扵师曰：“浮屠人冲虚而无外，浑涵而无涯，莹乎其无缁，而逈出其无邻，一源湛乎中，而放之扵无垠，诸有生乎想而会之扵无心，万变至乎前而屏之扵无闻。师之学，盖自得其得，而非积盛致然也，师何汲汲扵文辞为哉？古之作者，着之六经，而散之九流百氏，与夫天文、律厯、山经、地志，下至稗官小说，纷纷籍籍，汗牛而充栋，天地一糟粕也。苟或穷日力而翻阅焉，贯穿上下而淬砺焉，镂肺雕肝，鈢心刿目，以耗其精魄焉，吾惧其淆浊吾性海，冥迷吾法界，非学也。矧吾祖师言佛，非由语言文字，性在是耳，师何汲汲扵文辞为哉？”
师冁然而笑曰：“世徒知有言之言，着之文辞，而不知无言之言，黙契乎道妙；知雕虫篆刻之为文之境出，而不知不得已而有言之文之独得也。故天不言，而日月之照临，云汉之昭回，皆文也。圣人不言，而道徳之光辉经纬天地，皆文也。故能言之士，以其不言之言，吐其精华，而炳耀乎篇帙。其始也，运乎冲漠之虚，而穷乎泱漭之野。其终也，超乎笔墨畦径之外，而贯乎万象呈露之中。不敷畅而究其旨归，不阶梯而闯乎堂奥，不绘绣而黼黻其文，不宫征而韶濩其声。其多也，聨编累牍而莫有纪极。其简也，一转语而三千大千尽其模拟。此之谓不言之言也。”
予闻其说，则复扵师曰：“师之文，出有而入无，予何庸置喙其间哉？予将讷其舌而絶其言矣。予独念师不鄙谓予，而能以文事引掖予也。”因观其《独庵外集》，题其槩而归之师。今年实洪武庚午也。是年六月十有六日，李继本题。

　　跋学生于征刘素赋藁

　　古之大夫有九能，能赋一也。夫自声诗出而始有赋，屈子之《骚》，《三百篇》以还，崛为词赋之祖，得乎风雅之意也。司马相如、扬雄、班固《上林》《子虚》《甘泉》《羽猎》《东西都》之制作，虽皆流声无穷，至律以骚之规律，瞠乎若后尘矣。然子云论赋，谓童子雕虫篆刻，壮夫不为。又曰：“诗人之赋丽以则，词人之赋丽以滛。”陆机则曰：“赋，体物而浏亮。”雄之言是矣。机虽有雕琢之才，其为赋不过体物浏亮而止矣，岂知古人之赋哉！左思赋三都，缔思十年，门庭藩溷，皆着纸笔，苟得一句，即便疏之。祢衡赋鹦鹉，揽笔而作，文不加点，则有对客挥毫之捷焉。然则思也作之难，衡也成之易，人皆优衡而劣思，而余扵思之赋每敛衽读之，扵衡之作有不屑也。
余至涞阳，亲夏楚事，其徒曰：“于生征、刘生素，始诵论孟训故【汉儒训故文辞即训诂也】，而鄄宋先生世贞乃以声律之学教之。”先生启廸后学，而必其速化也，盖有所见矣，岂世之迂儒可与言哉！余观两生之赋，虽无学问以大之，然其好语亦时时间出，味其词意，皆自先生三百首梅花诗中来，遂进二生而告之曰：“楚汉之赋尚矣，生也岂能一蹴而造其堂奥？其经余之点缀者，不过场屋声律之习耳。二生当积学以大之，其必如屈宋，如相如、扬雄、班固、左思之雅制，斯善矣。两生其勉之！”乙卯岁四月维夏日跋。

　　跋仙人吕岩图像

　　予徃岁樵牧龙门山，结屋万松之间，岩谷静深，云物晻蔼，而风气髙寒，不知吾身之在人间世。日与山中人采芝术，弄泉石，久之欲絶榖导引，饵刀圭，炼神魄，以游乎方之外，而未能也。
是时，有道士居西山西，须髪尽白而气骨清徤，三数日辄一来，来则啸歌林下，留连竟日而后去。问其姓名，则曰：“我无事乎名，我何以姓名为哉！”其言诞幻而渺茫，说神仙事甚竒怪。人或让之曰：“世果有神仙若安期羡门者耶？”道士叹曰：“邃古之初，未始有物也，有天地而后有万物，则万有皆生扵无而归扵无，故不物扵物，而不为物有。若然，则吾之所谓有，子安知其无？子之所谓无，吾又安能必其有耶？”
予不见道士二十秋，比尝一到旧时樵牧处，问道士何所之，而山中人无一在者，岂其拔宅上仙耶？近过蓟门，宛平邑长任侯子勉出示横披一幅，盖仙人吕岩飞渡洞庭之迹。观其笔意苍劲，神思飘逸，风涛渺漭，万顷一碧，而剑佩焜煌，飞动扵云烟杳蔼中，一开卷间，使人翛然有出尘之趣，可谓竒矣。
嗟乎！神仙之有无，吾诚不得而致诘。已而考诸列仙传所纪古仙异人之迹，则知昔之人盖有炼形而解化者，用是知神仙之可学也。虽然，使神仙而可学，吾固未暇学。使其不可学，吾又何用学仙为哉？因思徃时道士言，则知诞幻渺茫之事，孰有而孰无耶？侯襟灵坦夷，望而知其为神仙中人，且其政务清简，一邑号称无事，盖所谓神仙官府者。一日考绩上上，为郎官，为御史，入觐天子之都，人孰不曰“此行何异登仙”耶？必也飞驭八极，凌厉光景，以候安期羡门扵寥廓，吾恐见笑扵列仙之儒。庚申岁冬十一月十有六日，汉水李延兴跋。

　　跋广平诸君子赠史生公叙诗引后

　　予足迹半河朔，所见晚进之士，以学行表着扵时者，千数人未见其一二，岂有之而未遑梯接欤？不然，何落寞无闻？为可慨也。近过雄邑士子史公序，天禀醇粹而襟灵坦夷，且扵圣贤之学益肆其力，盖崭然秀擢乎等夷，而与北平李继鼎齐驱而并驾者，安得谓之无其人乎？前十五年，予在蓟门尝识公序，时尚童丱。孰意暌隔之久而气质变化，如虎跃而凤翥，炳炳如是哉！公序幼从沙河张庭瞻学，后从保定武先生学，又其后从广平呉士英学，用是知师友启廸之功，非一昕夕所可造就，而其学为有源委矣。予侨宗人好问所，凡十日留。公序时复过从，慰予风雨寂寥中。洎归，复遮留道左，睠弗忍别。乃喜而告之曰：“士积学励行，将以壮行扵他日，非直弄文墨，摇口吻，钓声饵，利以矜，眩乎庸众人而已。四代之书，灿如曜纬之丽天，公序其亹亹不画，以诣夫髙明光大之域，俾徳业声闻着当世，予之望也，师友之愿也，宗戚闾里之光也，公序其勉之！”歳己未秋八月七日，安次李延兴跋。

　　跋深州学正赵君伯钦先考墓铭后

　　士之怀瑾握瑜，不幸汨没泉下，与草木同腐败者，古今人不异也。若夫圣贤君子，道徳文章之着，岂区区智力之凿，遂传不朽耶？必其子孙而为之绍述，师友而为之发扬，得其人而托之尔。其或道徳之可师而史传之芜没也，文章之可贵而简编之散轶也，布韦之士掇什一扵千百，又不啻太山一毫芒也，几何不与草木同腐败耶？譬之象犀珠玉，世之所谓珎玩也，使非瑶而秘之，不一朝而横弃道侧耶？用是知道徳文章在得其人而托之者审矣。故孔子称泰伯至徳，夷齐求仁得仁，发潜徳之幽光也。扬子云着《太玄》，人皆笑之，惟弟子侯芭谓其师之书胜《周易》。韩愈之文，与孟氏、扬雄上下，宋初天下学者未尝道之，惟欧阳子首倡其说，谓学者当至扵是而止尔，推崇作者之功也。
