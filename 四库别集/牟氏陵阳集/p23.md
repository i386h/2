<!-- { "loadSidebar": true } -->
　　维熊维罴男子之祥在蚤歳巳可嘉在中年尤可贺速固不如迟迟则根原实而福泽厚易固不如难难则庆华深而期望切亦理之必然者东平杨彦远持心近厚积善余庆五十之年过二始弄第一雏平生欠事一朝意满诞弥之旦贺客填门兰以为沐金犀以为钱文綉以为衣褓或称天上石麒麟或嘲明珠出老蚌彦远皆欢然领之作汤饼分利市其喜可知也予试闻啼声而张倩仲实为索语昔康伯之生伯温又早数岁行年四十五我始为人父喜之者如此教养诚在我愿汝为大贤期之者又如此况在彦远乎敢用此为善颂
　　跋周卿所藏坡帖
　　此东坡公鳯翔签幕时与其从叔书也公以嘉祐七年二月十三日被命疏决寳鸡等四县禁囚乃是月壬寅诏防书中云近有诏书疎决是也既竣事遂朝谒太平宫并南山而西游楼观大秦等寺帖中云因得恣游南山是也十九日始归书中云近方还府是也是时老泉被命编修礼书留京师书中云屡得编礼书是也此书后题三月初五距十九归府时仅半月鳯翔去蜀颇近家问不絶犹有以叹而况吾侪流落覊旅万里外回首故山可胜凄然
　　跋三苏帖
　　苏氏一翁二季词防翰墨具见于三纸间敛衽伏读因有感焉前二纸老泉为编礼东坡为鳯翔签判时也后一纸东坡谪海丰颍濵谪髙安时也未四十年而盛衰之变如此可以观世道矣然东坡不以患难流落为戚方且施药葬枯骨造桥以济病涉此与陆敬舆在南賔集名方同一意故颍濵有能安遐陋抚卹病苦之语万里兄弟依依至情尤使人慨然上有学士院印章程沧洲家旧物良可寳也
　　跋赵光辅骏马圗
　　饮水龁草翘足而陆马之真性也而烧之剔之刻之烙之曰吾善治马马之性始离而多病矣防荘氏以为此伯乐之过也观此圗岂不然哉治民与养生者亦莫不然
　　题元吉猨圗
　　栁子厚以为猨之德静以常山之小艸木必环而行遂其植故猨之居山常郁然此黄黑二族山深日暖朋俦相命雄雌相从领其子孙相与嬉遨攀援上下反挂倒悬若相语相持而其老者或隐树间或伏枝上以观窥之百态虽殊意甚自适了无诤勃喧呶搏啮挽裂之态而其旁老榦丛条苍葱自如与栁子厚所言无异可爱而玩也圗有秦氏印章可攷真元吉画
　　题毗陵所吟
　　昌黎云懽愉之辞难工愁苦之辞易好金君拱之庚午甲戌之间客于诸公徃来苏常诗中多及宫府承平风物所谓懽愉之辞也于其难工者而工之无他恬淡之意常存乎胷中纷华外物不得而诱故也继是而作者往往一变而为愁苦之辞悲鸣两吻不能自巳吾固不愿拱之之为此也拱之自叙葢巳有感于康衢之歌矣岂非其所愿也哉
　　题李伯时杂画
　　物之变熊千彚万貌观于其会则俛仰不尽其竒此巻葢非一时之事一家之说而各效情状于短幅之间使病耄翁得以隐几而观诡特荒诞者可怪可愕深静幽闲者可喜可羡不劳思惟若有所得而岩崖艸树云霞波涛又皆曲尽变态令人把玩不能去手然渊明乃向来攅睂不肯入社者胡为亦在其列耶龙眠真墨戏者矣以定观妄以常观变可也
　　跋缪淡圃文集
　　古有山泽癯列仙之癯予于合沙缪仲晦甫见之葢能得天地间至清之气是以自号淡圃淡于进取淡于声利淡于嗜欲顾独耽书胷次三万竿皆取英咀华拔新领异絶畦径而为文私淑泛应往往成帙予颇与观焉如明珠大贝潜深閟幽光景时见而有卓荦者存如清湍急流枞金戞玉音节悲壮而有逶迤者存如晚菊夀梅凌雪傲霜意象凄冷而有芳烈者存真老于文学者也然文岂徒作观其论齐霸衣裳之会者独以于贯为盛有所重也辨先圣章服之异而深取郑氏之诗有所尊也读循吏传则以商鞅之术惨为寒食散申韩之法甚于用牛羊有所叹也至于记吴周将军庙并及蜀事于孔明公瑾之盛心若又有所感焉它类是者尚众有待于世道徒文乎哉予病耄余生弃置万事无复訾省惟爱竒一念结习未忘于吾淡圃诚爱之重之因书其文藁如此土苴绪余能为我发一笑
　　跋意山图
　　人之于物可寓意而不可留意昔有是言矣葢留意于物则意为物役不能为我乐而适为我累耳山本无情而好山者毎毎用意过当如谢灵运自始宁伐木开径直到临海从者百骇动旁郡退之登华山絶径不可下邑令百计取始得归留意于物其害乃至此山犹尔而况声色货利之可以动心者乎采菊东篱下悠然见南山始无意适与意防千载之内惟渊明得之所谓悠然者葢在有意无意之间非言所可尽也今观此圗林峦泉石皆兼有之乃武康王氏之隐处意山葢其自号也可以想见其人焉世故甚恶幸而有山林之乐惟恐其用意之不诚似未容以留意于物者议之
　　跋陈忠肃公遗墨
　　陈忠肃公在合浦与其弟书也公因其子正彚告变蔡京至于父子对狱正彚既获在戾公亦坐此贬海上谢表所谓更觉有生之有累不如无子之无忧读之凄然而公此书乃云但愿刘氏之安不愿囝子之祸则其词气愈厉身尔忘家国尔忘私葢可敬而仰也射人先射马擒贼先擒王公子荆舒始自稍怒至四明始诵言攻之虽不无见事迟然春秋推见至隐未有如公者焉其后毁日录屏字说罢配享皆本于公之论亦何及矣公卒于政和之甲辰又二年而中原涂炭距辛丑一百七十有八年遗墨流落独见葆藏于亷副商侯之家再四展玩不胜嘅叹
　　题牧牛圗
　　此牧童者烟蓑雨笠搢莛于腰坐牛背如广舆其一犊也荒野之状安恬之意岂复知有世间富贵忧患耶邹公坐论三后陈公坐论二章万里百谪九死一生偶然北还而定国早以苏累贬南賔叔党亦侍翁过海皆备尝险阻者矣虽然为此所画者葢不可得政和大观距今一百七十八年伏览遗墨嘅叹
　　题费茂卿随分二字
　　入于自已惟分内往往不暇省察毎认非分之物为巳有极力周囘而不知有生之初天之与我者随小大髙下厚薄各有定则非可以一毫妄求而幸致倘顺受而安焉斯为守常知足本分人矣吴兴费茂卿平日受用随分二字吾友子昻甫书之者荘子因鹏鷃而论分辨至齐物篇则曰分者有不分辨者如不辨故茂卿曰随分则顺乎理而分则安乎命者也茂卿防而隐不近名谩而仕不违俗有子宜以传家有善药足以捄人不以万物婴吾之方寸不以人之富贵易吾之环堵所谓不分之分自乐其乐葢有约于荘叟之意乎予与茂卿往来最久知其守常而知足顺理而安分喜而志之如此
　　题渊明圗
　　渊明以贫起为州祭酒不堪吏职少日自解而归平生胸懐本趣可见此又在彭泽以前梅居遇旧庐在澄江一旦念归遂脱尘鞅作此圗时复展玩亦不俗矣凡仕宦者无问官之髙卑如能绘此圗于座右存此意于胷中纵未能髙举远引庶几知其涯分不致役役富贵而不自止也
　　跋傍云
　　四明楼攻媿之裔寄身道士法中自号傍云世之傍人篱落骑马傍人门首皆是此独傍云云之为物清虗间旷巻舒无时去来无方非如富贵利达之人有可托以托人之所托也不彼之即而即此何耶傍云其亦知天下不依形而立不恃势而存者矣
　　书兰亭修禊圗
　　王谢诸贤一时髙风契岂堪持比金谷二十四友望尘軰而逸少顾以为喜何耶余尝见龙眠真笔于曺氏阅此益增感叹
　　题百牛圗
　　我有沉牛二去耕绵上田矣黑牡丹何用许耶然亦可见或降或饮或寝或吪气象
　　古木老栁圗
　　老栁疎散脱木离竒正如高人胜士皭然滋垢之中有不可防汚者此笔宁宗之乙酉作也噫岂不有感于党锢之诸贤耶
　　防瓜圗
　　濩落其大未至瓜烂也而防軰巳窃入腹心咀其犀使枵然无遗种因念往事为之慨然
　　题牧羊圗
　　左慈以身化羊黄初平叱石为羊神仙人乃作此等狡狯事舜举此笔法可谓得言外意观牧羊悟此生余于此圗亦云
　　元吉二獐圗
　　秋风树叶呦鸣相命正甫自乐其乐何自渉人境吾侪可得狎而玩之同其乐意亦复可喜使值曹景宗軰固将数助而射渇饮血饥食肉如甘露浆人以为彼之乐矣幸寄声朋曺深藏而决游此乐勿使人知
　　细竹圗
　　好事者醉吐胷中墨毎作老竹怪石助为豪放而不知嫰篁密榦之难工此圗萧森婀娜浓淡相映雾气袭人淇渌漪漪宛然在目
　　三仙圗
　　吕洞賔唐末进士钟离五季故将皆得道者跛鳖何为亦相参语岂非支离其形而全其天者欤
　　跋坡帖
　　此圗笔墨甚简率顔貌细密精神活动能得言外意张舜民字芸叟号浮休居士取荘子生浮死休之义中遭党祸晚始得归此殆其所藏云
　　跋吕自牧词巻
　　云中吕晋卿以其乃祖自牧公乐府词巻见示或豪宕或凄惋或容与固能者也但其压巻一首有不忍观伐国不问仁人朝歌墨子廻车全忍之哉亟巻还之晋卿年虽少好学善问用意不苟尝从予友邓善之游其进未有艾愿益以学自勉不必作晏叔原康伯可軰人可也毋以吾言为过
　　书尚书讲义后
　　讲学所以明理理之不明而辞之徒费虽多奚以为伏生书仅二十九篇史称秦恭增其家法至百万余言亦既多矣论衡又称说尧典篇目二字十万言但曰若稽古二三万言就其中尤猥多焉度与近世所谓时文大义者复何异班固以为不思多闻阙疑而务碎义逃难便词巧说破壊形体不惟切中当时之病殆若为时文发也呜呼书出屋壁简脱字讹尚难究悉若于分外泛滥牵引重自纒绕辞愈烦理愈失终其身无所见可哀已今为讲说者固当一洗此陋悉简从要求其坦然明白者庶几圣贤之意或得五六不然亦一时文义耳予倩张仲实在江隂时尝为诸生讲尚书其徒裒取数篇示余异时吾家君牟氏章句授业者万人顾予皓首不名一艺甚慙无以发之然深喜其不为游词得讲经之法葢先攷音义名物度数次列诸儒之说辨其是否畅其同义大扺随文直解毫分粒剖求其至当而一皆订之以朱子之说朱子虽不立训传其见于他书散于语録者往往采用焉如以克明峻德亲睦九族平章百姓协和万邦合于大学危防精一允执厥中合于中庸善于言圣人矣仲实幼能刻苦力学通于经术徒称其诗文未为深知仲实者夫义理无穷学问亦无穷所当讲者似未止此尚益勉其未至尽毕余义成一家可也孔安国始注尚书其族兄臧贻书规切固不得雷同相私过有称道览者当自得之
　　题施东臯南园圗后
　　先父存斋翁以淳祐丙午卜居霅川定安门之里马公桥之旁乃庆厯间郡守马寻宴六老于南园处也越明年丁未冬先父以言事忤时宰谒告来归始奠居焉尝赋五絶其一曰买家喜傍水晶宫正在南园故址中我欲筑堂名六老挽囘庆厯太平风葢纪实也门人马君廷鸾大书南园二字掲焉直斋陈贰卿与先父有同朝好今跋此圗乃庚戌七月五日后六年丙辰中秋后所书偶不及焉直斋后重修郡志始书曰南园今年存斋所居是其处也今年庚戌施东臯携此相侣视直斋所书之歳适同岂偶然哉把玩感慨不能自已辑书其末而归之庚戌清明日陵阳牟某书年八十有四
　　跋范天碧定史诗
