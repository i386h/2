<!-- { "loadSidebar": true } -->
　　余读韩君美城西十絶跫然喜肃然敬诗云乎哉君抱古学来长鄞幕暇不自休周视城渠水脉疏之瀹之旣而至他山于堰于闸完故立新蓄泄以则识敏而虑长力到而功集民欢颂之是行也有诗焉实而通清而腴浩浩乎生意与水俱行三代井田之时旾风时雨中一言一话亦若是而已彼草妖木怪鹿呦豕哮驾虚翼伪于天理人事之外此皆君之诗之罪人也安得如君之真积实践见之诗而有补观风者哉若水之原委事之本末有王厚斋序在岁旃蒙协洽人日四明陈某八十二岁书
　　题天宁寺主僧可举罗汉图后
　　余入城寄天宁寺主禅直翁手一轴此罗汉图舒而视之山水林木中人物古怪殆非尘世恍然身入其间坐白云而来清风也余家隣天台闻山有罗汉古迹飞石桥空立壁亟秀老矣欠一到今见此足矣然欲指此为某人笔固已不识至欲指其此为某罗汉某罗汉又安能识之哉识之者其直翁乎我欲识直翁者也因书所识于图之后丁亥季春晦日丹山遗耄陈某











　　本堂集巻四十七
　　钦定四库全书
　　本堂集巻四十八
　　宋　陈着　撰
　　题跋
　　跋僧石藏玉罗汉图
　　藏玉以龙眠所画物初所跋十六身罗汉图求着语余不事佛安识罗汉巻还之则曰罗汉本无实相满虚空是大方广寺説着罗汉便是罗汉如何是识如何是不识才説识便不识龙眠之画物初之跋亦不过无香之香无色之色遇着便是岂常见其面目之如何耶藏玉左手展图右手执笔濡墨以授曰便下笔莫蹉过余讶其强不觉大笑喷薄图画为之欣舞藏玉曰罗汉见矣因书其语并发罗汉一笑
　　跋前人所藏金刚经
　　楼教授所书金刚经真得二王小楷法视之防防动人目攻媿先生又以小楷书跋其后可谓两竒絶而石上人得之上人清致所蓄书画皆古雅其一也一物茍珍必有所遇兹则得所归矣
　　跋东皋寺主僧知恭百吟集
　　友山师以倜傥气潇洒心栋宇一方风月地镗鼓钟体包笠既成付之人而身归花墅湖之廜□与云游戏了无住着诗其土苴也且知平生喜寒山子诗故其句意多似之有携其百吟求着语者寒山子诗云吾心似秋月碧潭清皎洁无物堪比伦教我如何説师知寒山者也此心何心自説且不能説余又奚赘试以转于友山当一防头辛夘仲冬
　　记
　　清高堂记
　　余家东堂有竹可爱暇日为赋八句句中有清高二字深等请以名其堂余曰可也然有堂之名必有竹之实实者名之所由出无其实而有其名徒名也况余非好为诗诗以写余意原其竹之有初而及其竹之方来意则深矣汝等茍不知勉有如此竹皆拜曰诺因为书其扁乙酉立夏日
　　广福院记
　　吾州广福院住持契和旧所接识防间从容言其院之故院本五代时寡妇张氏家氏事佛日课法华经甚严俄梦所居地有七僧若胎生莲华上者益以信向汉干祐二年僧正仁赞之舍其屋与田为罗汉院有可誴者七嵗专一室修净行厯四十年牀下地生白莲花一朶随而跏坐入灭湖海腾播院之名以重住者直下世袭宋太平兴国九年改赐今额嘉定十三年曰文鼎始规革其旧犹未能备嗣则曰宗诠曰善能曰如曰鳞次出力崇奉大士以殿讲习大众以堂管钥出入以门神天像设斋房庖湢纎悉以具初张氏所舍屋地为基一十二亩六步田止二百八十亩后如日舍一十有二亩黄氏舍五亩俗人徐文炳文焕各舍一十亩契和之来以衣鉢资置五十亩于是田之积为亩至三百六十有七其概如此惟是负城僧舍罹几燎煽煨烬中岿然全存或者张氏愿力洪深刼火有不能犯是尤可纪自五代迄今未有所托笔岂非大缺事兹敢以请余曰师之言即记奚以余言为而三四年间申其请以书者狎至余于是有不自已于言者井里废古道散世之齐民有不暇问其何如间能礼义以饬其初文献以诏其后三世以往希不失矣甚而一世二世大戾其祖若父以自絶其绪者滔滔皆是彼张氏举其夫妇子孙之念一归之空门余于心固有未契而能使之洁圭祠室香灯梵呗一饭必祝数百年如一日更相乐助培之未艾张氏之见既得之矣今契和且欲详其本末书以入石则张氏之祠与院相为无穷又将此事始就佛氏家而求如契和者用心亦可谓不忘其本然则所以记者岂特为契和而已固有感于斯云前具官陈着记
　　竹脩记
　　友人吴山甫扁其室以竹脩余叩其所以名则曰竹以自喻脩者其志也子其为之説以达吾志余惟竹之初鞭而萌不能立干而围不能以寸地力日以滋根本日以状其挺拔而出者嵗不同至于如椽如杠干云霄停日月森不可屈雨露濡之不入岚雾薄之不病寒发发而其肤益坚以泽暑虫虫而其防益清以閟竹之徳如此岂一日之积哉不然则丛蓊条弱徒以完蚊蚋芘虫蛇折摧压抑于饕风虐雪视材之脩者盍亦反其本矣士而有志于学者干之确乎不拔坤之敬以直内中庸之强哉矫孔门之所立卓尔皆竹而脩之义静观宻察深培厚养毋锢乎先入毋必乎速成本而末体而用一以贯之庶乎无媿于竹矣况人灵于物反身而万理皆备故所用力者则在乎我岂徒竹之谓哉而况道不终穷学无止法进进不已又岂止于竹之脩之谓哉山甫拱而听曰敢不勉请因其説以为记嵗着雍困敦如月朔丹山陈著书
　　天宁报恩禅寺记
　　四明天宁报恩禅寺直郡治西百武而遥基广一顷三十亩有竒唐大中五年振祖大师创始号国宁宋崇宁二年置为崇宁万夀政和元年改为天宁万夀法照大师法源大其规模而燬于建炎惟建隆间郡守钱康宪公亿所建鐡塔犹存尔后复兴其人其嵗月寺更多变谱废莫详至绍兴七年改额以报恩广孝是年又改为报恩光孝及今至元丙子可举承乏住持壬午春市火融风煽延奄为煨烬过者譆譆咸谓此刹罹此已矣可举奋而誓曰我必复之或嘻其易易因説以广募助为急者应之曰役甚大用甚浩固知其难以自足泥然倚诸人者或偾望诸人者吾觖吾信吾心吾竭吾力随所有次第经纪之毕此生而已于是庐寻丈地来其众于前量所宜任人人励而无茍偷事事实而无虚泛忘寒暑抗埃日有所营月有所建嵗有所成积劳十年外门中殿法堂丈室斋坐之宇休息之寮而观音阁而净土院庖廪湢溷轩廊序房昔庳者崇昔隘者辟昔黯黮者爽豁矣至于像设则位置整严金碧绚烂至于梵贝则时节击撞音奏洪逺至于自领此寺以来萃件节之余斥铢累之素増置外库以舒经费者二田若干亩为粟湖宁海张村庒以裕厨供者三创置句章乡细石岙山若干亩以给终嵗新蒸者一寺当阛阓包笠所辏有以待之今可矣平章史公弼为大书今额以落其成而记未有所属书来摭其始末援夙知以请余深嘉其能而不无感慨畴昔郁攸焮祸化城廓为焦土三之二以官府之风雷其令邸第之泥沙其用犹未能如意规复间有之亦茍完耳师顾一手尽还其旧而恢拓过之岂徒能也哉余熟之于耳目之接而审其竟成事者有四曰公曰勤曰和曰宻惟公故众数百口上下无扞格惟勤故阅十余年始终无间防惟和故千万人之役皆乐于趋事以恬以熙而无一指之血一跌之虞惟宻故振厉以光其前培衮以丰其后皆得于不动声色之中然则师不幸遇寺之大变而寺之遇师则大幸矣世之兴起已壊之业有能如师之杰然者乎使世之人皆如师之用心天下事有不可办者乎吁佛氏之道本空观师之见于应世功用乃无毫髪非实空非余所知实则余能言之于是乎书师自号直翁云具官陈着记
　　雪窦山资圣禅寺记
　　雪窦山秀甲四明正峯昂首下视臂左右引寛抱百顷平麓之阳资圣禅寺宅焉山出二水交于寺西南隅战险噀怒防峭舞空俯之以纳竒观有飞雪亭汇支涧而池环池植美花佳木闗其抝延览风月有锦镜桥径而北陟悬崖纵寻丈许立万仭表其下羣山紫翠逺近映带数老松在上多过龙迹筑危而防槛之以壮临眺有妙高台寺擅名胜天镜参错居者游者如在半空五云中盘礡不能去至元庚辰师善来以宿望公选领此寺日以葺嵗以营气象益以宏丽戍子夏四月夜寺灾风烮不可扑灭惟众寮湼盘堂存师曰变酷矣非数可诿秪自引咎然栋宇无常风景故在坏者复兴吾责矣即日西上沥苦语白之緫统所莫不感恻赞勉防飞公椟檝沮挠蠲料敛主张之孔力奋然东还誓以必办特烬余茫无费源于是倾箧蓄贸财转粟鸠梓匠走奴抗焦壒以涤瓦砾拔絶磴以抡屋材神气劳魄心计乘之不日而伽蓝祠圆通阁香积院仓廪水碓硙成冬而大佛殿三门方丈成明年而斋堂明轩东西廊成又明年讫今年冬十月而诸像设而法堂明觉堂而楼舘寮序湢溷若梵具皆成金碧峥嵘钟鼔时节纪纲规矩之休其徒数千指山川草木亦焕焕有新意厥初罹变议者谓非三世四世莫克规复今而三年七越月翕忽变化纎悉备完非他有缪巧也天下事公明立私则踣勇则决懦则贰师以平昔服用之赀弃掷无遗余以不事筋力之年食息不便安一念之烈贯金石质鬼神人无人心则已有心焉则人必服事非人为则已有人焉则事必济人百其力事倍其功其速成也固宜东南名刹废者良多诞不事事者废猥自营营者废甚而利其灾则去者废以此视何如哉寺本唐防昌以前剏名瀑布咸通八年更名雪窦宋咸平二年更今额以唐慧通禅师为第一祖尔后湖海称二觉道塲以智觉明觉重绍兴末燬而复莫详为谁今师之于此寺不惟复之而又大之矣余家寺之近杖屦去来为数于其成往观焉师以记请吁世道流易人事废兴触于中者浩浩乃于佛者流见如师之美迹是不可不记若其以行道説法为己任则非记寺者所及师郡之象山着姓樊氏子自号石门年今七十有六相其役者耆旧僧类有劳而始终之者三人允枢宗永如明具官陈着记
　　梅窻
　　梅于植物癯而益劲枮而益竒故其色淡中自韵如古君子其香絶不染富贵脂泽气其实酸不投甘昔人至以和羮方大用非杜少陵莫敢索笑非林和靖不能以诗写而世之人不识梅不见梅者类拾人余唾借以自表揭辱梅甚矣余之离孙王得淦于疎篱荒草间取孤根手植之因以扁其余笑而诘汝嗜梅为色乎胡不取诸牡丹芍药谓香乎胡不取诸兰桂菊谓实乎胡不取诸桃李梨栗而独于梅焉取拱而答曰凡物之香者或无色色者或无实三美具又劲且竒有嵗寒操非梅而何取以自况余法家拂士也余听其言而喜乃歌以赞之曰雪霜之玉以妍之兮而将茹其芳而清之胚雨露之膏以成之兮而将落其华而质之培媚柔秾郁彼纷纷兮此寂寞矫自享于山之顚水之隈而将冠方山佩飞霞与周旋兮茍初心之不践有如梅






　　本堂集巻四十八
　　钦定四库全书
　　本堂集巻四十九
　　宋　陈着　撰
　　记
　　悠然轩记
