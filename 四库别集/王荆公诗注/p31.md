<!-- { "loadSidebar": true } -->
　　支頥横口语椎髻曲肱眠【列子黄帝篇九年之后横心之所念横口之所言亦不知我之是非利害欤亦不知彼之是非利害欤庄子横口而语○前汉南越王魋髻箕踞服防曰魋音椎师古曰椎髻者一撮之髻也其形如椎】莫问谁賔主安知汝辈年邻鸡生午寂幽草弄秋妍却忆东窗簟蛮藤故宛然【僧问长庆和尚有问有荅賔主歴然无问无荅时如何长庆云相逢尽道休官去林下何曽见一人○晋书年辈在臣先】
　　北山暮归示道人
　　千山复万山行路有无间花发蜂递绕果垂猿对攀独寻寒水度欲趁夕阳还天黑月未上儿童初掩闗
　　懐古二首
　　日宻畏前境渊明欣故园【日宻古尊宿也厐蕴极目观前境寂寥无一人○仙者尝语欧阳公云公屋宅已壊但明了前境犹庶几耳】那知饭不儩所喜菊犹存【维摩经化菩萨往众香国得满鉢香饭回至维摩诘舍时维摩诘语舍利佛等可食如来甘露味饭大悲所熏无以限意食之使不消也有异声闻念是饭少而此大众人人当食化菩萨曰四海有竭此饭无尽所以者何功徳具足者所食之余终不可尽于是鉢饭悉饱众防犹故不儩音赐】亦有牀坐好但无车马喧【维摩经舍利佛见此室中无有牀坐作念诸菩萨大弟子众当于何坐居士谓舍利佛言仁者为法来耶求牀坐耶舍利曰我为法来非为牀坐】谁为吾侍者稚子候柴门【文殊师利言居士此室何以室无侍者维摩诘言一切众魔及诸外道皆吾侍者】
　　其二
　　长者一牀室先生三径园【文殊师利承佛圣防诣维摩问疾是时长者维摩诘心念今文殊师利与大众俱来即以神力空其室内除去所有及诸侍者唯置一牀以疾而卧】非无饭满鉢亦有酒盈樽【维摩经香积品云香积如来以众香鉢盛满香饭与菩萨时化菩萨既受鉢饭须防之间至维摩诘舍以满鉢香饭与维摩诘又弟子品云须菩提言念我昔入其舍从乞食时维摩取我鉢盛满饭谓我言须菩提若能于食等者诸法亦等】不起华边坐常开栁际门【维摩经见阿閦佛品云佛告维摩诘言善男子为此众防现妙喜国无动如来众皆欲见于是维摩诘心念吾当不起于座接妙喜国又梵网经云我今卢舍即方生莲华座】谩知谈实相欲辩巳忘言【维摩诘谓摩诃迦旃延云无以生灭心行説实相法又佛告文殊师利汝行诣维摩诘问疾文殊师利白佛言彼上人者深达实相善説法要楞严经佛与文殊诸法王子谈实相时世尊亦言心不在内亦不在外○此诗逐句对用维摩渊明事上篇亦同】









　　王荆公诗注巻二十二
　　钦定四库全书
　　王荆公诗注卷二十三
　　宋　李壁　撰
　　律诗
　　与宝觉宿僧舍
　　扰扰复翩翩秋床烛屡昏真为説万物岂止挟三言【庄子恵施徧为万物説説而不休○又庚桑楚南荣趎蹵然正坐曰若趎之年巳长矣将恶乎托业以及此言耶庚桑子曰全汝形抱汝生无使汝思虑营营南荣趎赢粮七日七夜南见老子老子曰子自楚之所来乎趎曰唯老子曰子何与人偕来之众也注云挟三言而来故云】问义曹谿室捐书阙里门若知同二妄目击道逾存【曹谿乃六祖慧能大师所居山其门人因以为号此言问义曹谿室亦泛言之耳不専指一人葢公与宝觉同宿僧舍上句言宝觉下句以自况鲁县孔子庙南十里有二石阙曰阙里里门也○楞严经云妄显诸真妄真同二妄○庄子目击而道存○杜牧鸦诗扰扰复翩翩黄昏飏冷烟借以言烛】
　　中书偶成
　　忽忽余年往茫茫不自知殷勤照清浅邂逅见衰迟辅世无贤业容身有圣时归欤今可矣何以长人为【忽忽茫茫言嵗月之去不觉也○鉴水而知衰白○易君子体仁足以长人】
　　华藏寺防故人【得泉字○建康志寺伪吴武义二年建在斗门西街北初为报先寺国朝改今额】
　　百忧成阻濶一笑得留连城郭西风里园林落照前共知官似梦莫负酒如泉兴罢重携手江湖即然【梦棺得官又言作官如梦邯郸之类是也○汉有酒泉郡○杜诗东宫赐酒如流泉】
　　求全
　　求全伤徳义欲速累功名玉要藏而待苗非揠故生未妨徐出昼何苦急堕成此道今亡矣嗟谁可与明【左氏定公十二年仲由为季氏宰堕三都公敛处父谓孟孙曰堕成齐人必至北门且成孟氏之保障也无成是无孟氏也子伪不知我将不堕公围成不克】
　　秋风
　　揫敛一何饕天机亦自劳墙隈小翻动屋角盛呼号漠漠惊沙宻纷纷断栁髙江湖岂在眼昨夜梦波涛【秋之气揫敛故字从秋揫聚也纳也饕者谓纳之多也天机言风也隈角犹隧之类得风最多】
　　次韵朱昌叔嵗莫
　　城云漏日晚树冻裹春深槮宻鱼虽暖巢危鸖更隂横风髙彍弩残溜细鸣琴嵗换儿童喜还伤老大心【深字在裹上起义○槮所感反类篇云积柴水中以取鱼曰槮】
　　次韵酬昌叔羇旅之作
　　君方困逆旅予亦误朝簪自索东方米谁多季子金髙门万马散穷巷一灯深客主竟何事萧条梁父吟【东方朔传无令但索长安米○苏秦传见季子位髙金多○梁父吟葬歌也】
　　次韵唐公三首
　　东阳道中
　　山蔽吴天宻江蟠楚地深浮云堆白玉落日泻黄金随行旅纷纷换嵗隂强将诗咏物收拾济时心
　　江行
　　材非当世用毂有故人推使节春冬换征帆日夜开南游取干越东望得州来试尽风波恶生涯亦可哀【史记郑当时传其推毂士又荆王世家今吕氏雉故推毂髙帝就天下○汉书货殖传譬犹戎狄之与干越不相入矣韦昭注今余干县越之别名也古谓越余地曰余干县有干越亭○左成公七年吴入州来注淮南下蔡县也至昭公十三年吴始灭州来而襄公三十一年赵文子已称延州来季子其果立乎窃疑有两州来也又季子始封延又増州来若指下蔡言之二邑相去亦不应许逺更攷】
　　旅思
　　此身南北老愁见问征途地大蟠三楚天低入五湖看云心共逺步月影同孤慷慨秋风起悲歌不为鲈【史记货殖传自淮北沛陈汝南南郡此西楚也彭城以东东海吴广陵此东楚也衡山九江江南豫章长沙是南楚也又孟康注汉书曰旧名江陵为南楚吴为东楚彭城为西楚阮嗣宗诗曰南楚多秀士李昭翰注曰三楚谓楚文王都郢昭王都鄂考烈王都夀春○卢纶诗青草湖将天暗合白头浪与雪相和河渠书于吴则通三江五湖货殖传云吴有三江五湖之利太史公叙传登姑苏望五湖葢五湖皆在姑苏也又五湖者菱湖游湖莫湖贡湖咠湖皆太湖东岸五弯为五湖而非太湖也古时应别今并相连○唐子西语录云荆公地蟠三楚大天入五湖低得子美句法○言自有所感非为鲈鱼然张季鹰见机而逝岂真为鲈鱼耶亦寓言耳】
　　乌塘【临川志载公此诗】
　　地僻居人少山稠伏兽多怒狸朝搏鴈嚵虎夜窥骡篱落生孙竹门庭上女萝【公羊仇牧注乳犬攫虎伏鸡搏貍精神之至也○韩文仆来告言虎入廏处无敢惊逐以我去孙竹见招约之职方注○女萝丝松萝也】未应悲寂寞六载一经过
　　欲归
　　水漾青天暖沙吹白日隂塞垣春错莫行路老侵寻绿稍还幽草红应动故林留连一杯酒满眼欲归心
　　发馆陶【馆陶属北京大名府】
　　促辔数残更似闻鸡一鸣春风马上梦沙路月中行笳鼓逺多思衣裘寒始轻稍知田父隠灯火闭柴荆【山谷诗春风马上梦樽酒故人持暗与公合○度淮过河南皆沙行○韦应物诗夏衣始轻体游步爱僧居○介父此句时虽不同而意皆妙○隠一作穏】
　　王村
　　晻霭王村路春风北使旗尘催轻骑走寒咽短箫吹揽辔聨貂帽投鞭各酒巵纷纷小儿女何事倚墙窥
　　长垣北【畿甸长垣在京师东北一百五里】
　　揽辔长垣北貂寒不自持霜风急鼓吹烟月暗旌旗骑火流星防墙桑亚防枝柴荆掩春梦谁见我行时【退之诗骑火万星攅○急就章注防岐刃之矛也】
　　冬日
　　扰扰今非昔漫漫夜复晨风沙不贷客云日欲迷人散发愁边老开顔醉后春转思江海上一洗白纶巾【韩诗今既不如昔后当不如今】
　　壬辰寒食
　　客思似杨栁春风千万条更倾寒食泪欲涨冶城潮巾发雪争出镜顔朱早凋未知轩冕乐但欲老渔樵【后汉纪千条万端言客思如栁条之多○冶城见上注城岸江故云冶城潮】
　　雨中
　　尚疑樱欲吐已怪菊成漂紫苋凌风怯青苔挟雨骄长闲故有味多难自无聊牢落柴荆晚生涯付一瓢【苋叶柔得风如怯苔以雨润生益蕃故称骄犹言张王也】
　　乗日
　　乗日寒垣入御风塘路归胡皆跃马去鴈却背人飞烟水吾乡似家书驿使稀怱怱照顔色恨不洗征衣【庄子徐无鬼若乗日之车而游于襄城之野○御风见别注塘路塘深也下云烟水吾乡似此诗作于北使回日○此言北敌送使人及境复归其国】
　　宿雨
　　绿搅寒芜出红争暖树归鱼吹塘水动鴈拂塞垣飞宿雨惊沙静晴云昼漏稀却惊春梦短灯火着征衣
　　秋露
　　日月跳河急荒庭露送秋初疑宿雨稍怪晓霜稠旷野将驰猎华堂已御裘空令半夜鹤抱此一端愁【元微之荅胡灵之诗序日月跳丸○尔雅春猎为搜夏曰苖秋曰狝冬曰狩此四时皆有猎○礼记孟冬之月天子始裘周官仲秋献良裘○春秋繁露曰鹤知夜半注云鹤水鸟也夜半水位感其生气则益鸣而喜○周处风土记曰白鹤性警至八月白露降流于草叶上滴滴有声即鸣也】
　　还自河北应客
　　媿客问谣俗旧传今自如材难知冀马味美赛河鱼塞水移民乆川防动众初北人虽异论时议或非疎【货殖传其谣俗犹有赵之风也○左氏冀之北土马之所生○塞水谓溏泺也川防谓调夫役运茭草塞河】
　　将次洺州憩漳上
　　漠漠春风里茸茸绿未齐平田鵶散啄深树马迎嘶地入河流曲天随日去低髙城巳在眼聊复解轻赍【田之平衍鸦乃散啄马喜嘉防望树而嘶二句妙甚可画○尔雅河百里一小曲千里一曲一直○冇底曰囊无底曰槖言其物质轻而价重可入囊槖以赍行也】
　　和仲庶夜过新开湖忆冲之仲涂共泛
　　水逺浮秋色河空洗夜氛行随一明月坐失两孤云露发此时湿风顔何处醺淹留各有趣不比汉三君【李白诗月行却与人相随○杜诗作夜月同行兴元南有路通巴州路絶险一上三日而达于山顶故谚云孤云两角去天一握○白乐天有两处或孤云之句○三君谓后汉大将军窦武太傅陈蕃侍中刘淑见党锢传序】
　　送契丹使还次韵荅浄因长老
　　老欲求吾志时方摭我华强将愁出塞空得病还家日转山河暖风含草木葩胜游思一往不敢问三车【公多有使北诗而本传及年谱皆不载尝出疆独温公朔记云云○扬子孟子疾过我门而不入我室或曰亦有疾乎曰摭我华而不食我实公此意似谓世之知我但以其文而未尽吾蕴也○説文云葩华也从廾从皅○羊鹿牛车见法华经○李白诗真僧法号号僧伽有诗与我论三车】
　　送吴叔开南征
