<!-- { "loadSidebar": true } -->
　　清世谁能便陆沈相逢休作忆山吟若教仙桂在平地更有何人肯苦心去国汉妃还似玉亡家石氏岂无金且安怀抱莫惆怅瑶瑟调高尊酒深

　　登凌歊台

　　高台今古境长闲因想兴亡自惨颜四海已归新雨露六朝空谒旧江山槎翘独鸟沙汀畔风递连樯雪浪间好是轮蹄来往便谁人不向此跻攀

　　下第

　　谩把青春酒一杯愁襟宁信酒能开江边依旧空归去帝里还同不到来门掩残阳鸣鸟雀花飞何处好池台此时惆怅便堪老何用人间歳月催

　　东归

　　日日唯忧行役迟东归可是有家归都縁桂玉无门住不算山川去路危秦树梦愁黄鸟啭吴江钓忆锦鳞肥桃夭杏艳清明近惆怅当年意尽违

　　仆射陂晩望

　　离人到此倍堪伤陂水芦花似故乡身事未知何日了马蹄唯觉到秋忙田园牢落东归晩道路辛勤北去长却羡无愁是沙鸟双双相趁下斜阳

　　芳草

　　废苑墙南残雨中似袍颜色正蒙茸微香暗惹游人步远緑纔分斗雉踪三楚渡头长恨见五侯门外却难逢年年纵有春风便马迹车轮一万重

　　闻子规

　　蜀魄千年尚怨谁声声啼血向花枝满山明月东风夜正是愁人不寐时

　　○章碣【一首】

　　焚书坑

　　竹帛烟销帝业虚关河空锁祖龙居坑灰未冷山东乱刘项元来不读书

　　○李益【一首】

　　同崔邠登鹳雀楼

　　鹳雀楼西百尺墙汀洲云树共茫茫汉家箫鼔空流水魏国山河半夕阳事去千年犹恨速愁来一日即为长风烟并是思归望远目飞春亦自伤

　　○王昌龄【三首】

　　长信秋词【英灵集作长信宫或误作王建宫词】

　　奉帚平明金殿开且将团扇共徘徊玉颜不及寒鸦色犹带昭阳日影来

　　采莲【集内作越女】

　　越女作桂舟还将桂为檝湖上水弥漫清江初可涉摘取芙蓉花莫摘芙蓉叶将归问夫壻颜色何如妾

　　闺怨

　　闺中少妇不知愁春日凝妆上翠楼忽见陌头杨柳色悔教夫壻觅封侯

　　○李嘉佑【四首】

　　送严员外【一作吴中赠别严士元或云刘长卿作】

　　春风倚棹阖闾城水国春寒阴复晴细雨湿衣看不见闲花落地听无声日斜江上孤帆影草緑湖南万里情君去若逢相识问青袍今已误儒生

　　赴南中留别褚少府湖上林亭【一刻起南巴留别褚少府亦见刘长卿集中】

　　种田东郭傍春陂万事无情把钓丝緑竹放侵行径里青山常对巻帘时纷纷花发门空闭寂寂莺啼日更迟从此别君千万里白云流水忆佳期

　　送陆澧还吴中

　　瓜步寒潮送客杨花莫雨沾衣故乡南望何处秋水连天独归

　　送王牧往吉州谒王使君【中兴间气集作送王牧吉州谒使君叔】

　　细草緑汀洲王孙耐薄游年华初冠带文体旧弓裘野渡花争发春塘水乱流使君怜小阮应念倚门愁

　　○郑准【四首】

　　代寄边人

　　君去不来久悠悠昏又明寸心因卜解残梦过桥惊圣泽如垂饵沙场会息兵凉风当为我一一送砧声

　　题宛陵北楼

　　雨来风静緑芜鲜凭着朱阑思浩然人语独耕烧后岭鸟飞斜没望中烟松梢半露藏云寺滩势横流出浦船若遣谢宣城不死必应吟尽夕阳川

　　云

　　片片飞来静又闲楼头江上复山前飘零尽日不归去贴破清光万里天

　　寄进士崔鲁范

　　洛阳才子旧交知别后干戈积咏思百战市朝千里梦三年风月几篇诗山高雁断音书絶谷背莺寒变代迟会待路宁归去得酒楼渔浦重相期

　　○祖咏【一首】

　　七夕

　　闺女求天女更阑意未阑玊庭开粉席罗袖捧金盘向月穿针易临风整线难不知谁得巧明旦试相看

　　○吉师老【四首】

　　题春梦秋归故里

　　故国归路賖春晩在天涯明月夜来梦碧山秋到家开窗闻落叶远墅见晴鸦惊起晓庭际莺啼桃杏花

　　看蜀女转昭君变

　　妖姬未着石榴裙自道家连锦水濆檀口解知千载事清词堪叹九秋文翠眉嚬处楚边月画巻开时塞外云说尽绮罗当日恨昭君传意向文君

　　放猿

　　放尔千山万水身野泉晴树好为邻啼时莫向潇湘岸明月孤舟有旅人

　　鸳鸯

　　江岛蒙蒙烟霭微緑芜深处刷毛衣渡头惊起一双去飞上文君旧锦机

　　○卢弼【七首】

　　薄命妾

　　君恩已断尽成空追想娇欢恨莫穷长为蕣花光晓日谁知团扇送秋风黄金买赋心徒切清路飞尘信莫通闲凭玉阑思旧事几回春莫泣残红

　　闻雁

　　秋风萧瑟静埃氛边雁迎风响咽羣瀚海应嫌霜下早湘川偏爱草初熏芦洲宿处依沙岸榆塞飞时度晩云何处最添羇客恨竹窗残月酒醒闻

　　秋夕寓居精舍书事

　　叶满苔阶杵满城此中无限恨难平疎檐看织蟏蛸网暗隙愁听蟋蟀声醉卧欲抛羇客思梦归偏动故乡情觉来独步长廊下半夜西风吹月明

　　和李秀才边庭四时怨

　　春
　　春风昨夜到榆关故国烟花想已残少妇不知归不得朝朝应上望夫山
　　夏
　　卢龙塞外草初肥雁乳平芜晓不飞乡国近来音信断至今犹自着寒衣
　　秋
　　八月霜飞柳遍黄蓬根吹断雁南翔陇头流水关山月泣上龙堆望故乡
　　冬
　　朔风吹雪透刀瘢饮马长城窟更寒半夜火来知有敌一时齐保贺兰山

　　○窦巩【一首】

　　寄南游兄弟

　　书来不报几时还知在三湘五岭间独立衡门秋水阔寒鸦飞去日衔山

　　○韩偓【五首】

　　小隐

　　借得茅斋岳麓西拟将身世老锄犁清晨向市烟含郭寒夜归村月照溪炉为窗明僧偶坐松因雪折鸟惊啼灵椿朝菌由来事却笑庄生始欲齐

　　赠易卜崔江处士

　　白首穷经通秘义青山养老度危时门传组绶身能退家学樵渔迹更奇四海尽闻龟策妙九霄堪叹鹤书迟壶中日月将何用借与闲人试一窥

　　残春旅舍

　　旅舍残春宿雨晴恍然心地忆咸京树头蜂抱花须落池面鱼吹柳絮行禅伏诗魔归净域酒冲愁阵出奇兵两梁免被尘埃污拂拭朝簪待眼明

　　夜深

　　清江碧草两悠悠各自风流一种愁正是落花寒食雨夜深无伴倚空楼

　　寄邻庄道侣

　　闻说经旬不启关药窗谁伴醉开颜夜来雪压村前竹剩见溪南几尺山

　　○杜荀鹤【八首】

　　春宫怨

　　早被婵娟误欲妆临镜慵承恩不在貌教妾若为容风暖鸟声碎日高花影重年年越溪女相忆采芙蓉

　　经九华费征君墓

　　凡吊先生者多伤荆棘间不知三尺墓高却九华山天地有何外子孙无亦闲当时若征起未必得身还

　　冬末同友人泛潇湘

　　残腊泛舟何处好最多吟兴是潇湘就船买得鱼偏美踏雪沽来酒倍香猿到夜深啼岳麓雁知春近别衡阳与君剩采江山景裁取新诗入帝乡

　　山中寄诗友

　　山深长恨少同人览景无时不忆君庭果自从霜后熟野猿频向屋边闻琴临秋水弹明月酒就东山酌白云仙桂算攀攀合得平生心力尽于文

　　溪兴

　　山雨溪风巻钓丝瓦瓯篷底独斟时醉来睡着无人唤流下前滩也不知

　　马上行

　　五里复五里住时无住时日将家渐远犹恨马行迟

　　春日山居寄先达

　　野吟何处最相宜春景暄和好入诗高下麦苗新雨后浅深山色晩晴时半岩云脚风牵断平野花枝鸟踏垂倒载干戈是何日近来麋鹿欲相随

　　旅馆遇雨【集作旅怀】

　　月华星采坐来收岳色江声暗结愁半夜灯前十年事一时和雨到心头

　　○张乔【二首】

　　荆楚道中

　　前程曽未到岐路拟何为返照行人急荒郊去鸟迟春宵多旅梦夏闰远相期处处牵愁绪无穷是柳丝

　　题终南山白鹤观

　　上彻炼丹峯求玄意未穷古坛青草合往事白云空仙境日月外帝乡烟雾中人间足烦暑欲去恋清风

　　○崔鲁【一首】

　　莫春对花

　　病香无力被风欺多在青苔少在枝马上行人莫回首断君肠是欲残时

　　才调集巻八

　　●钦定四库全书

　　才调集巻九

　　（唐）韦縠 撰

　　○刘商【一首】

　　秋夜听严绅巴童唱竹枝歌

　　巴人逺从荆江客回首荆山楚云隔思归夜唱竹枝歌庭槐叶落秋风多曲中歴歴叙乡思乡思绵绵楚词古身骑吴牛不畏虎手提蓑笠欺风雨猿啼日暮江岸边緑芜连山水连天来时十三今十五一成新衣已再补鸿雁南飞报邻伍在家欢乐辞家苦天晴露白钟漏迟泪痕满面看竹枝曲终寒竹风褭褭西方日落东方晓

　　○长孙佐辅【二首】

　　寻山家

　　独访山家歇还涉茅屋斜连隔松叶主人闻语未开门绕篱野菜飞黄蝶

　　南中客舍对雨送故人归北

　　猿声啾啾雁声苦巻帘相对愁不语几年客吴君在楚况送君归我犹阻家书作得不忍封北风吹断阶前雨

　　○朱仿【二首】

　　秣陵送客入京

　　秣陵春已至君去学归鸿緑水琴声切青袍草色同鸟喧金谷树花落夕阳宫日日相思处江边杨柳风

　　江上送别

　　浦边新见柳摇时北客相逢只自悲惆怅空知思后会艰难不敢料前期行看汉月愁征战共折江花怨别离向夕孤城分首处寂寥横笛为君吹

　　○王表【二首】

　　清明日登城春望寄大夫使君

　　春城闲望爱晴天何处风光不眼前寒食花开千树雪清明日出万家烟兴来促席唯同舍醉后狂歌尽少年闻说莺啼却惆怅诗成不见谢临川

　　成德乐

　　赵女乘春上画楼一声歌发满城秋无端更唱关山曲不是征人亦泪流

　　○张安石【二首】

　　玉女词

　　绮荐银屏空积尘柳眉桃脸暗销春不须更学阳台女为雨为云趁恼人

　　苦别

　　向前不信别离苦而今自到别离处两行粉泪红阑干一朶芙蕖带残露

　　○张谔【一首】

　　还京

　　朱绂临秦苑皇华赴洛桥文章南渡越书奏北归朝树入江云尽城衔海月遥秋风将客思川上晩萧萧

　　○于濆【三首】

　　古宴曲

　　雉扇合蓬莱朝车回紫陌重门集嘶马言宴金张宅燕娥奉巵酒低鬟若无力十户手胼胝凤皇■〈釒义〉一只高楼齐下视日照罗衣色笑指负薪人不信生中国

　　思归引

　　不畊南亩田为爱东堂桂身同树上花一落又经歳交亲日相薄知已恩潜替日开十二门自是无归计

　　苦辛吟

　　垄上扶犁儿手种腹长饥窗下掷梭女手织身无衣我愿燕赵姝化为嫫母姿一笑不直钱自然家国肥

　　○胡曽【九首】

　　寒食都门作

　　二年寒食住京华寓目春风万万家金络马衔原上草玊颜人折路傍花轩车竞出红尘合冠盖争回白日斜谁念都门两行泪故园寥落在长沙

　　薄命妾

　　阿娇初失汉皇恩旧赐罗衣亦罢熏倚枕夜悲金屋雨巻帘朝泣玉楼云宫前叶落鸳鸯瓦架上尘生翡翠裙龙骑不巡时渐久长门空掩緑苔纹

　　独不见

　　玉关一自有氛埃年少从军竟未回门外尘凝张乐榭水边香灭按歌台窗残夜月人何处帘巻春风燕复来万里寂寥音信絶寸心争忍不成灰

