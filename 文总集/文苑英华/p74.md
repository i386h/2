<!-- { "loadSidebar": true } -->
　　散琴书以吟想多六艺之为仪礼缘情而损益乐与道而推移数方穷于大衍射不贵于主皮书断决以象夬御周行而取随则废一而不可犹五材之并施且夫礼者含七曜均两仪顺之则安违之则危故君当广敬臣亦尽规不害物以利已每谦尊而守卑况复冕旒十二骆马千覊会同侯伯享献神祗者焉人无定乐有曲扣羽增智闻商寡欲必除怗懘之音使优柔以自足然后美教化成风俗鲁不纳于齐人戎辞遗于秦穆太史之职推歩万端或分或至一暑一寒趣乾坤之取舍知运命之艰难亦有羊心计小道可观便人利国下给上安若乃墨妙之塲书淫之客转注别态圆方自适万仭崩云千岩落石垂露霑于缃绮飞花散于竹帛观夫始用契以代绳未有纸而作策何朴畧之难同为智巧之所易也大射之礼先王是崇侯以示其所服正无言而审同饮少筭于多筭或在泽而在宫天子用驺虞之节诸侯歌貍首之风将以合雅投颂褒德进功敢不愼其所举取制于中恐前功之相弃故少息而未穷良马四之分镳用状【疑作壮】平心正体自下奉上周诹则瑶水遐通虞廵则苍梧可望不逺千里惟君所向宁止过逺前驱逐禽左广愿终功于造父不见遗于师旷繄彼庶艺孰与之伦围棋好杀夹食无亲祈年设汉左道亡秦今我守则以礼动辄随人为百工之恒式同六律之相循于戱闻先逹之格言才难得而具美伊小人其何执于夫子有余力以学文恐代匠而伤理属天地之交泰沗侯藩之贡士傥片善而必收敢长鸣于知已
　　金镜赋【以圣人握之以临天下为韵】　　　韦模当
　　大哉唐之为盛授寳厯兮握金镜御干符兮秉坤政顺四时以立法侔上帝而作圣其德惟新其照惟均金也者取刚克以成质镜也者取清明之在身染之无汚磨而不磷守清净以自立形大小而各陈是故傅咸拟之于良史庄氏比之于至人懿夫不鼓不铸匪雕匪斵坚贞为义同匪石以居心溥博其功异明珠之在握见而后信动必先觉细察毫芒逺包海岳处明难疲居昏不浊含清辉于寂黙体化以希夷有以取象无得可持虽每分于动息终不浑于妍媸斯实百王之道也可以三光而揭之原夫司契之君端拱而理北辰定位南面恭已微其道之有孚必心镜之为始何彊名于此意帝试言其所以岂非体合冲漠功优照临苟遇物而必览信缘情之所任皎皎圆明既昏晓而常洁沉沉精彩岂尘垢之能侵作此镜焉生于化权无形象以留赏有光华而克全清明象水广大配天讨之不穷随五行而往复韬之无际假六气以周旋则知守寳者持之罔舍于以宣化源统天下如是三皇之与五帝较我德之殊寡




　　文苑英华巻六十一
　　钦定四库全书
　　文苑英华卷六十二　　　宋　李昉等　编儒学二
　　汉章帝白虎殿观诸儒讲五经赋一首
　　贡士谒文宣王赋一首
　　贡举人见于含元殿赋一首
　　人不学不知道赋一首　重寸隂于尺璧赋一首
　　惜分隂赋一首　　　　学植【左传作殖】赋一首学然后知不足赋一首　文战赋一首
　　解议围赋一首
　　汉章帝白虎殿观诸儒讲五经赋【以髙防群儒讨论正义为
　　韵】　　　　　　　　　　李　程
　　汉章帝以文敎式孚象德崇儒仿石渠征校文之所配白虎集青衿之徒于是发明诏下皇都宏辩者愤愤悱悱博议者云萃风趋所以讃扬政理岂惟探讨典谟尔其高观洞开鸿儒四防擅古今之美为皇王之最八索九丘之籍理析异同三坟五典之书义分小大举两端而拟议兴百代而沙汰既理贯于中亦声闻于外实钩深而索隠况致逺而情髙信积学而无倦岂待问而有劳谈柄乍挥振冠盖之岌岌词源忽注防江海之滔滔将以演制度之善论威仪之盛撮五经之阃阈为九流之镜连山鲁史自此而刋礼义诗书自兹乃正夫如是始可以化人伦施国柄有典有则惟明惟圣上知恭勤下审教令然后代有等威理归清净懿哉释钤键之枢奥赜精微而讨论疑之者风散氷释学之者理顺义存可以明乎褒贬从其简易贡别九州兴穷六义岂惟槭之説盖亦识之智今我后化叶人文莫羣陋汉日越尧君观其环林森森璧池浩浩鸿儒硕生旦夕探讨曲尽庶彚旁流圣造则知儒者可为帝王之师保
　　贡士谒文宣王赋【以题为韵】　　　黎　逢
　　圣人没而教在明王兴而道宣命上公以陈信展大礼以登贤觞酒豆肉金镛筦悬致克禋以如在当质明而不愆祁祁诸生必恭敬止廓广庭以容众峩髙冠以脩已临奠献之筵肃造秀之士阶间俨以成列槐隂布以如市将备礼于先师遂储精于祝史于以致君恢复王化阐人文磬音继于夜杵烛影迎于朝云见曲畅于和易知具歆于苾芬肃肃阶戺隂隂门阙乔木栖于暮烟前轩满于行月羣士沓而歳至庻工齐而晓谒上酒以清涤间朱弦而踈越齐百王于建号歴千古而未歇盖以敎俟天地而不朽功格宇宙而不伐不朽故可贵不伐故弥彰仰而不及融然有光实横被于歴代独崇辉于帝唐徳教不辍王猷有昌日尊师于朝歳求士于乡教之于右塾登之于上庠知本末之可务亦师师而不忘将歴试于宗伯必先谒于素王古先哲君任土以作贡洪惟我后嘉善而容众犹冀获师于卜获相于梦时哉康哉冝阿阁之巢鳯
　　贡举人见于含元殿赋【以题中字为韵】失　名
　　国家开文学之科旁求英彦爰将贡于礼闱命先叅于秘殿欲使懐才抱噐自此鹰扬当令较伎呈能从玆豹变是以儒风益振睿泽惟新设荐举为教化之本致朝见为荣贵之因庻使八纮碧嶂絶卧云之士遂令万歳彤庭观献赋之人莫不张文柄以旁罗诏诸侯而上贡俾离邦去里若攀龙附凤或禀间生之瑞出则惊人或懐希代之珍来皆动众期羙禄必取期殊科必中莫不逺凑天阙争趋帝阍曹刘麏至贾马云屯当仲冬月候丹禁门于时铜壶尚滴粉壁犹昏骊驹波跃蜡炬星繁俄而钟断长乐殿啓含元中使森而鹤立诸生凛以骏奔进揖退扬俨褒衣而设礼左旋右折俯丹陛以陈言曰臣等才非可升徳非可举幸以辞乎海上达彼君所今则凝神注目无非绣户金铺接踵比肩尽是鸿俦鹤侣欢声数四周览再三散漫而龙池雾起参差而宫树烟含旣而中贵遥宣劳卿逺见咸精笔阵勉赴文战时康俗泰终有待于英髦择善搜贤本无遗于寒贱诸生乃退行列整簮裾瞻鳯扆献玉除俟青春而变化有望当圣意而光辉有余集鸿都而固难比矣会虎观而未可加欤则唐之盛也尧舜不如
　　人不学不知道赋【以学然后知不足为韵】失　名
　　君子之为道也敦诗书説礼乐俾其润身而浴徳克已而志学亦犹嘉肴在噐良玉抱璞肴之知味旣因于甞玉之成功必由于琢物旣肖旃士亦宜然知此道者必勤学焉若夫即其讲肄齿以胄筵儒风是习素业斯传以三坟五典为本以八索九丘为先存乎博奥究其精研渔猎乎六籍之内牢笼乎百氏之前得用而行将陈力于休明之代自强不息必苦节于少壮之年于是慎择其师审取其友师之严则尊敬而匪懈友之直则切磋而可乆志有所立言无所苟讲道徳必探其本源进礼乐必尽其先后故业就而青紫可拾噐成而瑚琏自负【阙】







　　重寸隂于尺璧赋　　　　　王　起
　　【阙】







　　至若苦心无亏励志罔移千里而笈是负三年而园不窥孙敬之户长闭仲舒之帏昼埀冬映雪而无倦夜聚萤而罔疲尔乃倾心葵藿属目桑榆郊影不留于北陆林光或改于东隅则尺璧可轻自可抵于乌鹊寸晷所重恨难系于白驹固在夫学如不及宁务夫执而不趋是知务彼干干瞻其杲杲将以求云霄之路亦以得青紫之道自然披褐懐玉满堂获寳向若贵温润之姿贱荏苒之时光收皎皎景失迟迟则如琢如磨未能保其琬琰一寒一暑空见迫于崦嵫则知润身之徳将贻后学尚鄙满籯之金爰取沉河之璞况乎日就月将今是昨非六艺逺学所以知微则捐谷之中【乃用抵璧于谷事】自可弃其虹彩测圭之下实有爱于乌辉别有功名未録行古之躅时难得嗟晼晩于扶桑寳在不贪贱璘玢之如玉此大禹之所以成绩得不述之而自勗
　　惜分隂赋【以光景难驻贤哲无怠为韵】　　蒋　防
　　君子自彊惜分隂于短刻期硕学于缣缃念冉冉之特移非徒爱景惜依依之为恋足冀廻光每正中而圭表常惧减于毫芒事且异于秉烛理宁同于息影崇树在乎功名淹速继于时景苟不竞夫分寸亦何期乎悠永三冬未就实有念于锱铢九仭将成顾无亏于俄顷当其南轩向昼北戸初寒微照悠扬而渐短斜辉晼晩而将残分以惜焉岂少私而寡欲时之至也谅失易而得难及其躔次当留光华未暮宜草草以不息希曀曀而常驻出处无瑕故垂法于前贤徃来不遑见遗履之莫顾旣目击而眷眷亦心想而专专况志业之难就当清隂之屡迁莫不以日系月以时系年是宜向微秒而重矣何得在斯须而舎旃不然夏后何以为圣陶公曷足称贤于焉激功【疑作切】仰兹先哲彼分晷而莫驻此寸隂而靡辍不食不寝载勉于劳者之心以遨以游诚乖乎志士之节皎皎白驹若有若无虽长绳莫得系于桑野长戈不能却彼泉隅今则暧昧斯在瞬息不改宜乎陋韫石之腾辉轻天【疑作尺】璧之殊彩庻立功而立事故不而不怠
　　学植【左传作殖】赋【以深根固柢无使将落为韵】张　泰
　　学者人之本也必资乎穷要道励专心故假农以为喻将克已而攸箴笔力载耕旣研精而不倦情田以耨将覃思而惟深懿兹善喻丰滋是务当勤劳而有获岂防裂而不固种徳潜润比土膏之勃兴脩业大成方云稼之森布切磋讨论将究其根孜孜而其功且倍矻矻而其教弥尊苟惰以自安则耒耜之用废习而不辍则藨蓘之道存蕴经笥而焕乎旣庻成行业而油然寔繁且夫以兹训语譬彼树艺学者在清其本末农者在立其根柢庻存心而有补期竭力而无替顾三冬之足用且俟经时异四体之不勤而能望歳其道旣敷其志不渝自微至着生有于无厥修乃来类京坻之可积不思则罔同水旱之是虞原夫匪独化人聿兼为已宁徒取于披阅固可移于任使功成乆习宋人之揠足伤事不两全樊迟之学诚鄙稽其存于日省就此月将覩专专以开帙嫓汲汲而筑场劳而无怠焉奚必乎四之日禄在其中矣可期乎万斯箱客有服膺糟粕惟善是乐恒虑失而不逮讵懐安而自若取【疑作敢】窃比于农夫惧见逢于摇落
　　学然后知不足赋【以君子强志然后成立为韵】雍　陶
