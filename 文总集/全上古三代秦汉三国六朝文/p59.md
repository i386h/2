<!-- { "loadSidebar": true } -->
　　皇后自知罪恶深大，朝请希阔，失妇道，无共养之礼，而有狼虎之毒，宗室所怨，海内之雠也，而尚在小君之位，诚非皇天之心。夫小不忍乱大谋，恩之所不能已者义之所割也，今废皇后为庶人，就其园。（《汉书·外戚传》）
　　◇禁举赦前事诏（元寿二年九月）
　　夫赦令者，将与天下更始，诚欲令百姓改行洁己，全其性命也。往者有司多举奏赦前事，累增罪过，诛陷亡辜，殆非重信慎刑，洒心自新之意也。及选举者，其历职更事有名之士，则以为难保，废而弗举，甚谬於赦小过举贤材之义。诸有臧及内恶未发而荐举者，皆勿案验，令士厉精乡进，不以小疵妨大材。自今以来，有司无得陈赦前事置奏上。有不如诏书为亏恩，以不道论。定著令，布告天下，使明知之。（《汉书·平纪》）
　　◇令王莽勿辞安汉公诏（元始元年正月）
　　「无偏无党，王道荡荡。」属有亲者，义不得阿。君有安宗庙之功，不可以骨肉故蔽隐不扬，君其勿辞。（《汉书·王莽传》上）
　　君以选故而辞以疾，君任重，不可阙，以时亟起。（《汉书·王莽传》上）
　　◇益封孔光等四辅诏（元始元年正月）
　　太傅博山侯光宿卫四世，世为傅相，忠孝仁笃，行义显著，建议定策，益封万户，以光为太师，与四辅之政。车骑将军安阳侯舜，积累仁孝，使迎中山王，折冲万里，功德茂著，益封万户，以舜为太保。左将军光禄勋丰宿卫三世，忠信仁笃，使迎中山王，辅导共养，以安宗庙，封丰为广阳侯，食邑五千户，以丰为少傅。皆授四辅之职，畴其爵邑，各赐第一区。侍中奉车都尉邯宿卫勤劳，建议定策，封邯为承阳侯，食邑二千四百户。（《汉书·王莽传》上）
　　◇以王莽为太傅诏（元始元年正月）
　　大司马新都侯莽三世为三公，典周公之职，建万世策，功德为忠臣宗，化流海内，远人慕义，越裳氏重译献白雉。其以召陵、新息二县户二万八千益封莽，复其后嗣，畴其爵邑，封功如萧相国，以莽为太傅，干四辅之事，号曰安汉公。以故萧相国甲第为安汉公第，定著於令，传之无穷。（《汉书·王莽传》上）
　　◇听王莽让益封诏（元始元年正月）
　　公自期百姓家给，是以听之。其令公奉、舍人、赏赐皆倍故。百姓家给人足，大司徒、大司空以闻。（《汉书·王莽传》上）
　　◇拜平帝母卫姬为中山孝王后诏（元始元年六月）
　　中山孝王后深分明为人后之义，条陈故定陶傅太后、丁姬悖天逆理，上僭位号，徙定陶王於信都，为共王立庙於京师，如天子制，不畏天命，侮圣人言，坏乱法度，居非其制，称非其号。是以皇天震怒，火烧其殿，六年之间大命不遂，祸殃仍重，竟令孝哀帝受其馀灾，大失天心，夭命暴崩，又令共王祭祀绝废，精魂无所依归。朕惟孝王后深说经义，明镜圣法，惧古人之祸败，近事之咎殃，畏天命，奉圣言，是乃久保一国，长获天禄，而令孝王永享无疆之祀，福祥之大者也。朕甚嘉之。夫褒义赏善，圣王之制，其以中山故安户七千益中山后汤沐邑，加赐及中山王黄金各百斤，增傅相以下秩。（《汉书·外戚·中山卫姬传》）
　　◇封王坚固为邛成侯诏（元始元年）
　　孝宣王皇后，朕之姑，深念奉质共修之义，恩结於心。惟邛成共侯国废祀绝，朕甚闵焉。其封共侯曾孙坚固为邛成侯。（《汉书·外戚·孝宣王皇后传》：元始中，成帝太后下诏。案《外戚·恩泽侯表》作元始元年，知即太皇太后也。）
　　◇令王莽平决奏事诏（元始元年）
　　皇帝幼年，朕且统政，比加元服。今众事烦碎，朕春秋高，精气不堪，殆非所以安躬体而育养皇帝者也。故选忠贤，立四辅，群下劝职，永以康宁。孔子曰：「巍巍乎，舜禹之有天下而不与焉！」自今以来，惟封爵乃以闻。他事，安汉公、四辅平决，州牧二千石及茂材吏初除奏事者，辄引入至近署对安汉公，考故官，问新职，以知其称否。（《汉书·王莽传》上）
　　◇还傅喜诏（元始初）
　　高武侯喜姿性端悫，论议忠直，虽与故定陶太后有属，然终不顺指从邪，介然守节，以故斥逐就国。传不云乎？「岁寒然后知松柏之后凋也。」其还喜长安，以故高安侯莫府赐喜，位特进，奉朝请。（《汉书·傅喜传》）
　　◇罢申屠刚诏
　　刚所言僻经妄说，违背大义，其罢归田里。（《后汉·申屠刚传》平帝时，举贤良方正对策。莽令太后下诏。）
　　◇更名诏（元始二年春）
　　皇帝二名，通於器物，今更名，合於古制。使太师光奉太牢告祠高庙。（《汉书·平纪》）
　　◇赐公孙弘子孙当为后者爵诏（元始二年四月）
　　太皇太后诏大司徒大司空，盖闻治国之道，富民为始；富民之要，在於节俭。《》曰：「安上治民，莫善於礼。」「礼，与奢也宁俭。」昔者管仲相齐桓，霸诸侯，有九合一匡之功，而仲尼谓之不知礼，以其奢泰侈拟於君故也。夏禹卑宫室，恶衣服，后圣不循。由此言之，始之盛也。（「始」一作「治」。）德优矣，莫高於俭。俭化俗民，则尊卑之序得，而骨肉之恩亲，争讼之原息。斯乃家给人足，刑错之本也欤？可不务哉！夫三公者，百寮之率，万民之表也。未有树直表而得曲影者也。孔子不云乎：「子率以正，孰敢不正？」「举善而教不能则劝。」维汉兴以来，股肱宰臣，身行俭约，轻财重义，较然著明，未有若故丞相平津侯公孙弘者也。位在丞相，而为布被，脱粟之饭，不过一肉。故人所善宾客，皆分奉禄以给之，无有所馀。诚内自克约，而外从制。汲黯诘之，乃闻於朝，此可谓减於制度而可施行者也。德优则行，否则止，与内奢泰而外为诡服以钓虚誉者殊科。以病乞骸骨，孝武皇帝即制曰：「赏有功，褒有德，善善恶恶，君宜知之。其省思虑，存精神，辅以医药。」赐告治病牛酒杂帛。居数月，有瘳，视事。至元狩二年，竟以善终於相位。夫知臣莫若君，此其效也。弘子度嗣爵，后为山阳太守，坐法失侯。夫表德章义，所以率俗厉化，圣王之制，不易之道也。其赐弘后子孙之次当为后者，爵关内侯，食邑三百户，征诣公车，上名尚书，朕亲临拜焉。（《史记·平津侯传》附录，又略见《汉书·公孙弘传》。）
　　◇诏群臣（元始二年）
　　盖闻母后之义，思不出乎门阈，国不蒙皇帝年在襁褓，未任亲政，战战兢兢，惧於宗庙之不安。国家之大纲，微朕孰当统之？是以孔子见南子，周公居摄，盖权时也。勤身极思，忧劳未绥，故国奢则视之以俭，矫枉者过其正，而朕不身帅，将谓天下何！夙夜梦想，五谷丰孰，百姓家给，比皇帝加元服，委政而授焉。今诚未皇於轻靡而备味，庶几与百僚有成，其勖之哉。（《汉书·王莽传》上：莽帅群臣奏愿遵帝王之常服，复太官之法膳，又令太后下诏。）
　　◇诏王莽（元始二年）
　　闻公菜食，忧民深矣。今秋幸孰，公勤於职，以时食肉，爱身为国。（《汉书·王莽传》上）
　　◇勿采王莽女诏（元始三年春）
　　王氏女，朕之外家，其勿采。（《汉书·王莽传》上）
　　◇为平帝纳采王莽女诏（元始三年春）
　　遣大司徒、大司空策告宗庙，杂加卜筮，皆曰：兆遇金水王相，卦遇父母得位，所谓康强之占，逢吉之符也。（《汉书王莽传》上。）
　　◇诏王莽（元始三年）
　　夫唐尧有丹朱，周文王有管、蔡，此皆上圣亡奈下愚子何，以其性不可移也。公居周公之位，辅成王之主，而行管、蔡之诛，不以亲亲害尊尊，朕甚喜之。昔周公诛四国之后，大化乃成，至於刑错，公其专意翼国，期於致平。（《汉书王莽传》上：莽子宇使吕宽夜持血洒莽第门，莽执宇送狱，饮药死，甄邯等白太后下诏。）
　　◇非坐不道无得系妇女老弱诏（元始四年正月）
　　盖夫妇正则父子亲，人伦定矣。前诏有司复贞妇，归女徒，诚欲以防邪辟，全贞信。及毛悼之人刑罚所不加，圣王之所制也。惟苛暴吏多拘系犯法者亲属，妇女老弱，构怨伤化，百姓苦之。其明敕百寮，妇女非身犯法，及男子年八十以上七岁以下，家非坐不道，诏所名捕，它皆无得系。其当验者，即验问，定著令。（《汉书·平纪》，又见《通典》一百六十三。）
　　◇诏孔光等（元始四年四月）
　　公每见，叩头流涕固辞，今移病，固当听其让，令视事邪？将当遂行其赏，遣归就第也？（《汉书·王莽传》上）
　　◇许刻宰衡太傅大司马印章诏（元始四年）
　　可。如相国，朕亲临授焉。（《汉书·王莽传》上）
　　◇答群臣请加王莽九锡诏（元始四年）
　　可。其议九锡之法。（《汉书·王莽传》上）
　　◇诏孔光（元始四年）
　　太师光，圣人之后，先师之子，德行纯淑，道术通明，居四辅职，辅导於帝。今年耆有疾，俊艾大臣，惟国之重，其犹不可以阙焉。《书》曰：「无遗老。」国之将兴，尊师而重傅。其令太师毋朝，十日一赐餐。赐太师灵寿杖，黄门令为太师省中坐置几，太师入省中用杖，赐餐十七物，然后归老於第，官属按职如故。（《汉书·孔光传》，又《书抄》五十二引《汉官仪》三条，并云元始元年，与《汉书》为异。）


卷十一
◎元王皇后（二）
　　◇置宗师诏（元始五年正月）
　　盖闻帝王以德抚民，其次亲亲以相及也。昔尧睦九族，舜叙之。朕以皇帝幼年，且统国政，惟宗室子皆太祖高皇帝子孙及兄弟吴顷、楚元之后，汉元至今，十有馀万人，虽有王侯之属，莫能相纠，或陷入刑罪，教训不至之咎也。传不云乎？「君子笃於亲，则民兴於仁。」其为宗室自太上皇以来族亲，各以世氏，郡国置宗师以纠之，致教训焉。二千石选有德义者以为宗师。考察不从教令有冤失职者，宗师得因邮亭书言宗伯，请以闻。常以岁正月赐宗师帛各十匹。（《汉书·平纪》）
　　◇议九锡礼仪诏（元始五年）
　　可。唯公功德光於天下，是以诸侯王、公、列侯、宗室、诸生、吏民翕然同辞，连守阙庭，故下其章。诸侯、宗室辞去之日，复见前重陈虽晓喻罢遣，犹不肯去。告以孟夏将行厥赏，莫不欢悦，称万岁而退。今公每见，辄流涕叩头言愿不受赏，赏即加不敢当位。方制作未定，事须公而决，故且听公。制作毕成，群公以闻，究於前议，其九锡礼仪亟奏。（《汉书·王莽传》上）
　　◇封刘歆王恽等列侯诏（元始五年正月）
　　羲和刘歆等四人使治明堂、辟ń，令汉与文王灵台、周公作洛同符。太仆王恽等八人使行风俗，宣明德化，万国齐同。皆封为列侯。（《汉书·平纪》）
