<!-- { "loadSidebar": true } -->
　　使狐偃将上军，偃辞曰：“臣兄在前，弟不可以先兄。”乃命狐毛将上军，狐偃佐之。使赵衰将下军，衰辞曰：“臣贞慎不如栾枝，有谋不如先轸，多闻不如胥臣。”乃命栾枝将下军，先轸佐之。荀林父御戎，魏犨为车右，赵衰为大司马。
　　郤縠登坛发令，三通鼓罢，操演阵法，少者在前，长者在后，坐作进退，皆有成规。有不能者，教之，三教而不遵，以违令论，然后用刑。一连操演三日，奇正变化，指挥如意，众将见郤縠宽严得体，无不悦服。
　　方欲鸣金收军，忽将台之下，起一阵旋风，竟将大帅旗杆，吹为两段，众皆变色，郤縠曰：“帅旗倒折，主将当应之。吾不能久与诸子同事，然主公必成大功。”众问其故，縠但笑而不答，时周襄王十九年冬十二月之事也。
　　
　　
　　
　　
　　明年春，晋文公议分兵以伐曹、卫，谋于郤縠.縠对曰：“臣已与先轸商议停当矣。今日非与曹、卫为难也，分兵可以当曹、卫，而不可以当楚，主公宜以伐曹为名，假道于卫，卫、曹方睦，必然不允。我乃从南河济师，出其不意，直捣卫境，所谓‘迅雷不及掩耳’，胜有八九。既胜卫，然后乘势而临曹。曹伯素失民心，又惕于败卫之威，其破曹必矣。”
　　文公喜曰：“子真有学之将也！”即使人如卫假道伐曹。
　　卫大夫元咺请于成公曰：“始晋君出亡过我，先君未尝加礼，今来假道，君必听之，不然，彼将先卫而后曹矣。”
　　成公曰：“寡人与曹共服于楚，若假以伐曹之路，恐未结晋欢，而先取楚怒也。怒晋，犹恃有楚，并怒楚，将何恃乎？”
　　遂不许，晋使回报文公。文公曰：“不出元帅所料也！”乃命迂道南行。渡了黄河，行至五鹿之野，文公曰：“嘻，此介子推割股处也！”不觉凄然泪下，诸将皆感叹助悲。魏犨曰：“吾等当拔城取邑，为君雪往年之耻，何用叹息？”
　　先轸曰：“武子之言是也。臣愿率本部之兵，独取五鹿。”文公壮其言，许之。
　　魏犨曰：“吾当助子一臂。”二将升车前进。
　　先轸令军士多带旗帜，凡所过山林，高阜之处，便教悬插，务要透出林表。
　　魏犨曰：“吾闻‘兵行诡道’，今遍张旗表，反使敌人知备，不知何意？”
　　先轸曰：“卫素臣服于齐，近改事荆蛮，国人不顺，每虞中国之来讨，吾主欲继齐图伯，不可示弱，当以先声夺之。”
　　
　　
　　
　　
　　却说五鹿百姓，不意晋兵猝然来到，登城了望，但见旌旗布满山林，正不知兵有多少。不论城内城外居民，争先逃窜，守臣禁止不住。先轸兵到，无人守御，一鼓拔之。遣人报捷于文公。文公喜形于色，谓狐偃曰：“舅云得土，今日验矣。”乃留老将郤步扬屯守五鹿，大军移营，进屯敛盂。
　　郤縠忽然得病，文公亲往视之。郤縠曰：“臣蒙主公不世之遇，本欲涂肝裂脑，以报知己。奈天命有限，当应折旗之兆，死在旦夕。尚有一言奉启。”
　　文公曰：“卿有何言，寡人无不听教。”
　　縠曰：“君之伐曹、卫，本谋固以致楚也。致楚必先计战，计战必先合齐、秦。秦远而齐近，君还遣一使结好齐侯，愿与结盟，齐方恶楚，亦思结晋，倘得齐侯降临，则卫、曹必惧而请成，因而收秦，此制楚之全策也。”
　　文公曰：“善。”遂遣使通好于齐，叙述桓公先世之好，愿与结盟，同攘荆蛮。
　　时齐孝公已薨，国人推立其弟潘，是为昭公。潘，葛嬴所生也，新嗣大位，以取谷之故，正欲结晋以抗楚，闻知晋侯屯军敛盂，即日命驾至卫地相会。
　　
　　
　　
　　
　　卫成公见五鹿已失，忙使宁速之子宁俞，前来谢罪请成。文公曰：“卫不容假道，今惧而求成，非其本心，寡人旦夕当踏平楚丘矣！”宁俞还报卫侯，时楚丘城中，讹传晋兵将到，一夕五惊，俞谓卫成公曰：“晋怒方盛，国人震恐，君不如暂出城避之，晋知主公已出，必不来攻楚丘，然后再乞晋好，保全社稷可也。”
　　成公叹曰：“先君不幸失礼于亡公子，寡人又一时不明，不允假道，以至如此，累及国人，寡人亦无面目居于国中。”乃使大夫咺同其弟叔武摄国事，自己避居襄牛之地。一面使大夫孙炎求救于楚，时乃春二月也。髯翁有诗云：
　　
　　
　　
　　患难何须具主宾，纳姬赠马怪纷纷。
　　谁知五鹿开疆者，便是当年求乞人？
　　
　　
　　
　　
　　是月，郤縠卒于军。晋文公悼惜不已，使人护送其丧归国，以先轸有取五鹿之功，升为元帅，用胥臣佐下军，以补先轸之缺。因赵衰前荐胥臣多闻，是以任之。
　　文公欲遂灭卫国，先轸谏曰：“本为楚困齐、宋，来拯其危，今齐、宋之患未解，而先覆人国，非伯者存亡恤小之义也。况卫虽无道，其君已出，废置在我，不如移兵东伐曹，比及楚师救卫，则我已在曹矣！”
　　文公然其言。
　　三月，晋师围曹。
　　曹共公集群臣问计，僖负羁进曰：“晋君此行，为报观胁之怨也，其怒方深，不可较力，臣愿奉使谢罪请平，以救一国百姓之难。”
　　曹共公曰：“晋不纳卫，肯独纳曹乎？”
　　大夫于朗进曰：“臣闻晋侯出亡过曹，负羁私馈饮食，今又自请奉使，此乃卖国之计，不可听之，主公先斩负羁，臣自有计退晋。”
　　曹共公曰：“负羁谋国不忠，姑念世臣，免杀罢官。”
　　负羁谢恩出朝去了。正是：“闭门不管窗前月，吩咐梅花自主张。”
　　共公问于朗：“计将安出？”
　　于朗曰：“晋侯恃胜，其气必骄，臣请诈为密书，约以黄昏献门，预使精兵挟弓弩，伏于城壖之内，哄得晋侯入城，将悬门放下，万矢俱发，不愁不为齑粉。”
　　曹共公从其计，晋侯得于朗降书，便欲进城。先轸曰：“曹力未亏，安知非诈？臣请试之。”
　　乃择军中长须伟貌者，穿晋侯衣冠代行，寺人勃鞮自请为御，黄昏左侧，城上竖起降旗一面，城门大开，假晋侯引著五百余人，长驱而入，未及一半，但闻城壖之内，梆声乱响，箭如飞蝗射来。急欲回车，门已下闸，可惜勃鞮及三百余人，死做一堆，幸得晋侯不去，不然，“昆岗失火，玉石俱焚”了。
　　
　　
　　
　　
　　晋文公先年过曹，曹人多有认得的，其夜仓卒不辨真伪。于朗只道晋侯已死，在曹共公面前，好不夸嘴，及至天明辨验，方知是假的，早减了一半兴。
　　其未曾入城者，逃命来见晋侯。晋侯怒上加怒，攻城愈急。于朗又献计曰：“可将射死晋兵，暴尸于城上，彼军见之，必然惨沮，攻不尽力。再延数日，楚救必至，此乃摇动军心之计也。”
　　曹共公从之。晋军见城头用枰竿悬尸，累累相望，口中怨叹不绝。
　　文公谓先轸曰：“军心恐变，如之奈何？”
　　先轸对曰：“曹国坟墓，俱在西门之外，请分军一半，列营于墓地，若将发掘者，城中必惧，惧必乱，而后乃可乘也。”
　　文公曰：“善。”
　　乃令军中扬言：“将发曹人之墓。”使狐毛、狐偃率所部之众，移屯墓地，备下锹锄，限定来日午时，各以墓中髑髅献功。城内闻知此信，心胆俱裂。
　　曹共公使人于城上大叫：“休要发墓，今番真正愿降。”
　　先轸亦使人应曰：“汝诱杀我军，复磔尸城上，众心不忍，故将发墓，以报此恨，汝能殡殓死者，以棺送还吾军，吾当敛兵而退矣。”
　　曹人覆曰：“既如此，请宽限三日。”
　　先轸应曰：“三日内不送尸棺，难怪我辱汝祖宗也！”
　　曹共公果然收取城上尸骸，计点数目，各备棺木，三日之内，盛敛得停停当当，装载乘车之上。
　　
　　
　　
　　
　　先轸定下计策，预令狐毛、狐偃、栾枝、胥臣整顿兵车，分作四路埋伏，只等曹人开门出棺，四门一齐攻打进去。
　　到第四日，先轸使人于城下大叫：“今日还我尸棺否？”
　　曹人城上应曰：“请解围退兵五里，即当交纳。”先轸禀知文公，传令退兵，果退五里之远。城门开处，棺车分四门推出，才出得三分之一，忽闻炮声大举，四路伏兵一齐发作，城门被丧车填塞，急切不能关闭，晋兵乘乱攻入。
　　曹共公方在城上弹压，魏犨在城外看见，从车中一跃登城，劈胸揪住，缚做一束。于朗越城欲遁，被颠颉获住斩之。晋文公率众将登城楼受捷，魏犨献曹伯襄，颠颉献于朗首级，众将各有擒获。
　　晋文公命取仕籍观之，乘轩者三百人，各有姓名，按籍拘拿，无一脱者。籍中不见僖负羁名字，有人说：“负羁为劝曹君行成，已除籍为民矣。”
　　文公乃面数曹伯之罪曰：“汝国只有一贤臣，汝不能用，却任用一班宵小，如小儿嬉戏，不亡何待？”喝教：“幽于大寨，俟胜楚之后，待听处分。”
　　其乘轩三百人，尽行诛戮，抄没其家，以赏劳军士。僖负羁有盘飧之惠，家住北门，环北门一带，传令：“不许惊动，如有犯僖氏一草一木者，斩首！”
　　晋侯分调诸将，一半守城，一半随驾，出屯大寨。胡曾先生咏史诗云：
　　
　　曹伯慢贤遭絷虏，负羁行惠免诛夷。
　　眼前不肯行方便，到后方知是与非。
　　
　　
　　
　　
　　却说魏犨，颠颉二人，素有挟功骄恣之意，今日见晋侯保全僖氏之令，魏犨忿然曰：“吾等今日擒君斩将，主公并无一言褒奖，些须盘飧，所惠几何，却如此用情，真个轻重不分了！”
　　颠颉曰：“此人若仕于晋，必当重用，我等被他欺压，不如一把火烧死了他，免其后患。便主公晓得，难道真个斩首不成？”
　　魏犨曰：“言之有理。”二人相与饮酒，候至夜静，私领军卒，围住僖负羁之家，前后门放起火来，火焰冲天。魏犨乘醉恃勇，跃上门楼，冒著火势，在檐溜上奔走如飞，欲寻僖负羁杀之。谁知栋榱焚毁，倒塌下来，扑陆一声，魏犨失脚坠地，跌个仰面朝天。只听得天崩地裂之声，一根败栋刮喇的，正打在魏犨胸脯上，魏犨大痛无声，登时口吐鲜血，前后左右，火球乱滚，只得挣揣起来，兀自攀著庭柱仍跃上屋，盘旋而出。满身衣服，俱带著火，扯得赤条条，方免焚身之祸。魏犨虽然勇猛，此时不繇不困倒了。刚遇颠颉来到，扶到空闲去处，解衣衣之，一同上车，回寓安歇。
　　却说狐偃、胥臣在城内，见北门火起，疑有军变，慌忙引兵来视，见僖负羁家中被火，急教军士扑灭，已自焚烧得七零八落。僖负羁率家人救火，触烟而倒，比及救起，已中火毒，不省人事。其妻曰：“不可使僖氏无后！”乃抱五岁孩儿僖禄奔后园，立污池中得免。乱到五更，其火方熄。僖氏家丁死者数人，残毁房舍民居数十余家。
