<!-- { "loadSidebar": true } -->
　　辊弹漏刻始于唐僧文诰行于中军其制度在十国纪年简略不可稽据走官东鄂始于戍将得之其制为二尺屏风纵横正等以七尺五寸之竹通中交解而四截之斜倚屏中隠其机括盖以铜华菡萏承以芙蕖为铜弹十有二铢者十珠投其一于菡萏厯筩道四折而下堕芙蕖中其声铿焉以次发其九弹屏上列牌为识凡二十牌尽十弹而转一牌牌尽而复则书其数于纸一刻为一牌十二牌六十复而昼夜均十二分之每一时而牌五复尽八刻三分之一总十二时而百刻之数尽五夜更漏去旦暮漏五刻夏至夜短极每皷牌四复余一牌有六弹筹阅牌十六余三弹而差强夜漏渐长每增一刻则筹加五弹而弱累增一弹每鼔为二牌余四弹冬至昼短极每鼔牌六复余九牌有六弹筹阅牌二十有五余九弹而差强此其要略也纪年鼔百二十发为一刻与今屏漏正同其言辊竹三丈二尺而发一鼔其长已甚将纪年承旧史之误抑文诰所造于今有平易径急之殊哉要之径急者其发多平易者其行缓旧法增今二十四尺十五寸而皆百有二十发前史之误可以无疑在易乾象有之天行健君子以自强不息后之释者以为勉强之强而不知天道之自然夫天道之自然日行三百六十五度四分度之一人得候其晷以测天常之为道也至矣今之为晷漏者其法有四一曰铜壶曰香篆曰圭表曰辊弹铜壶一家复有数噐为器虽异所以占天一也在铜壶则有苔氷迟疾之误在香篆则有麤细燥湿之殊在圭表则有雨旸蚤暮之差戾均所不免人能莅之唯谨而器无爽忒之事者惟辊弹为然辊弹以二尺之屏一丸之弹仰占天道而造次所持行之一人见之于用自强不息与天为徒君子终日干干斯其意矣走竒其物小而可重也将广其传于世故为序之云
　　送甄云卿赴西宫学官序
　　道家者流有金丹之术走初未之学谓如汉方士说煮丹砂为黄金则可以致神仙其语信荒唐问于道学之老人老人曰金丹谓内药也链神与气毋以外物伤吾内则大药可就而大仙可致化人之袪可执老之舌可咋洪崖之肩可拍矣走矍然曰是在吾术内但异名耳孟轲养浩然之气四十而不动心尚论于古之人此仲尼所以告曾子曾子语单离居者安得通方之士与之共论此术哉云卿念八兄以易名家壮嵗取科甲声名借借在人耳目间一时公卿大人见之无不倾挹仕不辄偶一乡之士类无得而亲疎者走罢鄂陵长始获交扵云卿出原丹一篇盖是説也从此与之交孰知其为人自处之髙风斯在下道心内切罔象曷求焉是固云卿所长要亦为云卿累云卿教国胄子分职在闽中腾达飞黄必自兹发也居贫抗手曾不能为黄金以赆其行尝闻闽多古书道家之藏为甚富云卿尚友今之君子岂皆不足与于斯乎云卿志抗浮云气充天地持其志无暴其气日益日损神气有不充邪吾意其必且梦周公骑箕尾矣以道之腴治已以土苴治天下云卿知必进于是也走细人也学不能造乎道而浑沌之睂儵忽之窍所以丧吾真者日勃谿于方寸辅仁者去则金丹何冀焉云卿老于诗文走不可以雷门布鼔序意惜别又将以已之所甚难者责望吾云卿云
　　贾氏家谱序
　　邵武贾麟之始以进士髙第试主武昌簿领适走假令兹邑获亲炙其议论麟之问学有渊奥走旣贤之逮升堂拜其母氏知其聚指过百家不至丰殖教抚族父之孤甚至走益知其内行盖学士大夫之卓然者然亦未知其所自得它日麟之摄事郡府以文字出入诸台间奏记之丛日不暇给倐然以一编书寄走尺牍将之曰家谍尚矣近世于此殊略吾不忍也盖尝谱吾系姓皆有所示公其为我叙之矍然曰麟之知所本矣其可以辞为略书氏姓之説冠诸篇首曰姓性也分于天而判于人者也是故序昭穆别宗祧非姓曷以明族类正人伦非姓曷自防生齿治百官非姓曷得蟠天错地振古而今措之中夏而准措之夷狄而准一定而不可易者姓性为然先王因生以赐姓因官以命族由之此道矣后世生类益伙因土著以明族望古今异道其为教本一而已晋鼎析民始迁侨旧旣南安于土断魏更官氏华族是同南则王谢朱张北则崔卢李赵虽曰喧嚣是竞辨族之意犹谨也考唐宰相世系林氏姓纂谱系之学犹班班焉五代王十国判义养盛宗姓沦人知其所自生盖千一矣记有之曰万物本乎天人本乎祖学士大夫则知尊祖矣世谱之作所以知族姓明祖祢之所从生也可不重哉麟之知之矣谱其得姓之始氏族之判次其宗望有本有末信以传信百世之学也不知则阙不敢诬其祖矣麟之之为是书也上不敢诬其祖下将传之百世不知本者能之乎汉之车公唐之贠氏百世之上乌知此道哉谍曰应者乃麟之欲知其人观其谱















　　浪语集巻三十
　　钦定四库全书
　　浪语集卷三十一
　　宋　薛季宣　撰
　　记
　　未央宫记
　　丞相酂侯臣何昧死再拜言皇帝陛下陛下从天下义兵诛亡道秦西都闗中以根本制枝叶天下幸甚京师诸夏之父母也要令四方诸侯知有所法今咸阳遭项氏残灭之后堂殿冺毁栎阳长乐承秦故虽靡敝一时之制非法度之宫也臣不胜大愿昧死请陛下诏有司度长安地作天子之宫曰未央为汉家建万世亡穷之业臣何昧死再拜以闻制曰可尚书令下御史将作按地图以诏书从事丞相裁处其宜太卜卜筮并吉七年初作宫长安因龙首山以抗前殿东西五十丈南北十五丈其高三丈五尺殿北营宣室殿为帝者之正处掖庭宫在其内有渐台以供眺望曲台殿石渠天禄麒麟三阁藏先代典籍及名臣勲着承明殿庐为文儒著作之地织室暴室凌室为织文染练藏氷之所其外周庐环列缴以徼道宫垣有阙门二正北端门曰武阙其东苍龙阙四面设公车司马典受四方章奏立太仓武库所以储国用谨兵防也宫周二十二里九十五步五尺疏山以为台殿不假版筑髙出长安城其二月上自平城至见长安宫室壮丽怒曰天下匈匈劳苦数嵗成败未可知是何宫室过度也丞相何曰天下未定故可因以就宫室天子以四海为家非壮丽亡以重威且亡令后世有以加也上悦即自栎阳徙都长安九年十月未央宫成上朝诸侯王置酒前殿上为太上皇寿曰始者大人常以臣不如仲能治产业今臣之业孰与仲多殿上皆称万嵗自古帝王兴建都邑未甞不为子孙久长经逺之度是故诒逺莫若俭禹都安邑汤作亳从先王居周文武作都丰镐周公营洛邑其始未甞不卑宫室谨法度降及后世瑶台琼室兴焉且富不期骄人情好泰侈大生于安逸此理势然也作法于俭其弊犹奢以奢示人而谓子孙不吾加者丞相之计岂不疎哉岂不疎哉抑甞闻先生长者言髙祖项羽皆楚人也汉始都洛五年夏上感留侯良奉春君敬説即日驾之闗中居栎阳其秋击燕王荼六年取楚王信七年征韩王信上皆行幸闗东至洛阳初项羽既烧秦宫室或劝羽自王闗中项王见秦宫室皆已烧残破心思东归髙祖虽居闗中自言游子悲故乡吾万嵗后魂魄犹乐思沛盖其心未甞一日不在东也酂侯作宫宏侈因贰以济殆托辞决定都之计者哉虽然犹有憾焉令何稍知古今畧法先王而通其变以安上志髙祖乐于从善使后嗣知所准则可亡奢侈之且髙祖以汉太祖而犹出言夸大何法宫乃复穷奢极靡子孙安取制哉其后孝武帝新作宫殿孝成帝兴建昭阳土木被金珠楹桷加文镂增髙极于云汉穷幽达于泉壤侈过寰宇超越振古财用殚竭于上人力困穷于下其视孝文皇帝惜百金费罢营露台逺矣初未央宫世世増广有台殿四十三池十三山六其台殿三十二池十二山五在外余在后宫门闼中外凡九十五而掖庭有月影台云光九华鸣鸾三殿开襟阁临池观不在簿籍成帝又増后宫八区为内殿十四宫城开拓后至二十八里宫馆益盛而汉业衰矣诗曰商邑翼翼四方是极高祖有焉又曰诒厥孙谋以燕翼子孝文皇帝近之矣臣愚学不足以通古今之志顾何以书汉先帝积累之业惟以列职太史典司著述敢效周书明堂作洛谨昧死记未央宫兴治本末如上
　　未央宫【亦曰紫微宫】
　　殿【前殿　　宣室　　麒麟　　温室　　金华承明　　武台　　夀成　　万嵗　　广明清凉　　　永延　　夀安　　平就　　宣徳东明　　　飞雨　　通光　　曲台　　白虎四车　　　宣明　　长年　　见徳　　延年玉堂　　　含章　　神仙　　昆徳　　神明高门　　　温调　　龙兴敬法　　　朱雀】
　　右三十五殿在外【按汉宫殿疏温室在长乐宫汉宫阙记班固西都赋在未央宫三辅黄图后二宫皆有温室玉堂汉书在建章宫三辅黄图未央建章宫皆有玉堂而建章宫自在内殿】
　　【椒房　　昭阳　　飞翔　　増城　　合驩兰林　　披香　　鳯凰　　鸳鸾　　安处常宁　　茝若　　椒风发越　　蕙草　　钩弋】
　　右十六殿在后宫掖庭【按钩弋殿与钩弋宫名同三辅黄图宫别在直门南又成帝于后宫八区又增至十四殿而椒房钩弋二殿不在数中未详】
　　堂【朱鸟画堂】　室【非常暴室】　阁【宣室　　石渠　　麒麟天禄　　增盘】台【玉台　　果台　　钩弋通灵　　兰台　　渐台】　观【甲观】
　　山【东山　　　西山皆有台】　田【弄田】　仓【太仓】
　　门【四靣公车　　司马　　金马青琐　　　　作室　　阊阖】
　　阙【武　　苍龙　　白虎峣阙　　属车】　库【武库】
　　府【灵奎内府】　署【内谒者　　宦者　　钩盾虎威　　　章沟】
　　狱【掖庭】　廏【未央　　承华　　路軨长乐　　骑马　　大马】
　　圈【彘圈虎圈】
　　右未央宫室之杂出于传记史籍者附记于上亡者阙之其制度为不足取皆畧而不书
　　岐阳石鼓记【有序】
