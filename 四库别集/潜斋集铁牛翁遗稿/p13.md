<!-- { "loadSidebar": true } -->
　　武当山介均房两州之间鳯鸾岿然于武当之后清雰泠飚朝霞沆瀣峻絶不可攀企葢人迹之所罕及也方外士雷阳父年十五辞谢交旧蹑其巅而庐焉居六年忽焉若与神人遇授之神符易象数使之下人间活众生俟十年尽责业而后至阳父归试其法则麾叱鬼神嘘呵风雨无不如意至于谈吉凶验福祸特其防戏余技耳诚若是亦异矣哉桃源何许世异晋秦丹霞如故不知桑田沧海至今几变神仙渺茫不可复诘鳯兮鳯兮吾衰久矣安得髙歌以従楚狂之后邪明年春阳父将行践前盟于其行也为之书以识他日
　　汐社诗集序
　　海朝谓潮夕谓汐两名也汐社以偏名何志感也社期于信而又适居时之穷与人之衰暮偶而犹蕲以自立者视汐虽逮暮夜而不爽其期若有信然者类此谢君臯羽所以盟诗社之微意也泽中雷随易有取于向晦宴息坎为北斗卦曰劳卦亦以夫万物之所归也物昼动则夜静昼作则夜止皆然潮以朝盈汐不以夕亏君有取诸此固将以信夫盟抑以为夫人之衰頺穷塞卒至陆沉而不能自抜以死者之深悲也抑月者水之也月升于天海水涌沸月降于地涌沸亦然月之升降无穷水之为潮汐者亦更禅而无底极方北浪驾山鱼龙掀舞阳侯海若横江而扬灵意谓海水竭于归虚矣不知夫龙门未平而九渊之下已浡浡矣至于阳运而蚀隂转而勃大鸟播涛于灵岳五龙噀水于北则灵机吐翕九海溢亏者天地一大消息庸有既耶计人在天地间犹大海垒空尔其不能无旦夜之常者天也而犹数数然为暮年衰世之戚则惑矣君其谓我言然否曰然遂识于巻末以归癸巳二月望
　　洪百照诗集序
　　百照洪肃甫以明经学业举子文少颉颃塲屋流辈率免胄避风卒至不偶以死犹有诗巻流落身后其子耕道挟故册与诸缙绅先生昔序复徴予言予谓百照文士也宜不攻于诗触景遇物兴至而诗亦从之诗盖百照笔砚膏馥之遗余耳骅骝逸骋超影奔电将一日万里乃络首馽足使之折旋钩百于蚁封间者政惧不足以尽夫才也文人之技折而归诸诗正类此顷尝与友人谭诗谓文人之诗与诗人之诗异友曰不然诗患不到好处诗到好防又奚文人诗人之辨哉此语真诗家阳秋也呜呼百照往矣安得复起生魄试与商确此事壬辰三月三日
　　何氏祖谱序
　　何氏祖于韩韩晋出也晋唐叔虞之适周武王之裔绪也周本后稷稷本黄帝公孙氏其所繇来逺矣叔虞为成王同母弟成王即位虽曰剪桐戏封以有土于唐然兄为天子为之弟者縦不得食于唐独无分土而巳乎再世而爕父为晋侯亦惟王命故也桓叔封于曲沃为晋谋则不臧所以开韩侯三晋之业者其在是欤越十一世而不幸遭虎狼之秦蚕食六国韩灭固力不竞也安王子允易姓遁身实为千万世子孙兴亡絶续之防千钧一缕亦危矣夷考厥后在西汉则何并守颍川在东都则何敞守汝南曹魏则晏侯闗内江左则充録尚书曽劭父子继仕西晋或进爵太宰或庀职司徒尚之父子济美刘宋或位列台辅或抗志自髙虽人品髙下不可以一槩律而其簮绂蝉聨冠葢相望汗青简册代不乏人自汉末逮晋齐椒房之贵照映三朝原其谱系虽不皆出一然史传所録大抵出于庐江扶风陈留南阳要皆安王子允之子孙散在四海而绵诸厯代者也本自晋吏部侍郎相士肇基于永嘉八年间葢千载于此矣独恨的公以下茂公以上中间不续者数世使人掩巻欷歔感慨不能已已然有絶谱而无絶人天未覆坠式克至于今日夫以一人之身所以上承祖宗下开后嗣者悉系于此其事顾不甚重欤以昔视今则前日之祖宗今日之一身也由今视后则今日之一身他日之祖宗也以一人之身分而为百千万人人见其为百千万人而不见其一人之身也故兄弟而为比邻者有之矣再世三世而为路人者有之矣四世五世数世而为仇雠者有之矣又安知百世千世万世上下其初不过一人之身而已祗今二子之在吾膝下以至他日子子孙孙读吾谱而退省其私或有似吾前所云者可以恻然动心以亟反其初矣祖宗在天实闻斯言某年某月日汉牧亭侯三十九代孙前承议郎监察御史某斋沐百拜书
　　易衍序
　　易之道变化不穷而其致一而已矣易始于一一者太极也故曰易有太极自一分为二而为两仪两仪错而为四象四象错而为八卦八卦错而为六十四卦八卦错行而万物错出穷天下善算者不能尽其数而易以一隂一阳尽之非曰一隂一阳之能尽夫物也错之所以成变化也盈天地间诸万物而天地亦物也干上为天坤下为地包余卦于其中为万彚万有相错故物虽其类无一物相肖者非天地物物而造物而物物自造固如此故易者天地万物变化不穷之象也孔子曰知变化之道者其知神之所为乎夫易之象为天为地为风为雷为水火为山泽八卦八象耳而其动其静其阖其辟其升降往来兹其故已不可究诘况万生在宇宙间相搆相揉相推相代且变化万状而易亦与之变化为不穷故易之道大无不包细无不入仰观俯观逺取近取葢无物非易无易非物学者所以格物致知圣人所以穷神知化国祚所以祈天永命率繇此道也子曰范围天地之化而不过曲成万物而不遗故神无方易无体此易道所以为无尽也易有卦画伏羲尽之矣卦画有辞文王姬孔尽之矣然伏羲之意尽于卦画文王姬孔之意殆未尽于辞也何也事物万殊辞贞于一而已耳圣人非固有靳也子曰书不尽言言不尽意圣人之意固非言之所能尽也故舍辞求易者非知易者也求易而止于辞者亦非知易者也善求易者质辞而通诸卦画吾见一物之为万物也徴卦画而防诸太极吾见万物之为一物也散易为万易在天地敛万为一天地在易此易道所以为变化不穷此变化所以为易道之至神也子曰变而通之以尽利鼓之舞之以尽神呜呼易尽于此矣愚以固陋夙嗜易易幽赜不易入探索既久若有窥见圣人之迹之万一者意曰易近之矣然不期于言也日书诸占毕聊识吾私然不期于传也谓易衍者取衍其大义焉耳言不文传不逺固非敢望于今与后之知易者也太覆瓿或有扬子云者好之吾言固不足以载易因是而求之天地万物则太极流行无往非易是易不在吾言而在天地间矣虽然易不易知也嵗旃防大渊献月应黄钟闭闗日严陵何某谨序
　　陈古荘诗序
　　古荘钱塘诗家流也钱塘多名诗人诸老佳句流落湖山不逊逋老古荘后出刻厉于诗好事者挟册子过余徴序读而喜之爱之益信钱塘诗称不苟得古荘诗如幽闺处女靓妆绰约而愁情怨思间复郁发于妍姿媚态中美矣乍见谢夫人萧散林下犹似羞澁归而净洗铅华徐与天下妇人鬬好又一竒也予非知诗者窃复好诗辄妄评如此隔帘画西施政恐不肖似
　　徐氷壑诗序
　　近诗盛于武林故士生武林多攻诗徐君冰壑葢诗中一也客有携诗册逺徴予序者亟起展巻长诵其遣辞与思清炯照人时暑酷炽天地焦热畏涂伏暍谁复以清冷沃之方坐我于凌隂壑中斲冰积雪亦一竒也诵终谢客且去客复请曰语止此乎曰止此客退遂为之书
　　杜学正竹处诗序
　　古今言诗者祖少陵葢世之常谈也少陵祖修文而孙书记则诗之源益逺矣竹防杜君盖少陵耳孙也人知少陵之诗在方册而不知枕中之法肘后之方必有世所不传而君独得之者是鼻祖之文脉诗殆私于君而不可与世之学诗者同日语也少陵诗如泰山乔岳不可攀跻修文书记或可企而到君其歩骤二家而后造极于少陵则诗之大成尽在是矣奚必他求哉家鸡野鹜得失固有辨也竹防攻于诗者也其自命犹曰待删则其诗之进岂浅浅所能窥哉为之序以归
　　方叔规诗集序
　　史称平原君翩翩浊世佳公子也世之贵介绮襦纨袴弹丝弄竹犹是素态今世廼有华靴台笠以与恶少年防狎者虽以房杜门戸寜不为李英公所笑邪其有弄墨操觚下友寒畯以文字相颉颃者非世之所谓佳公子乎方君叔规葢南峯先生之冡嗣蛟峯山房二先生之犹子也濡染家庭诗书之泽旧矣平日吟咏着之篇章皆灿然可观进境殆未易量坡翁誉迈牧之称阿宜以是知苏氏之有子杜家之有侄矣余老矣犹及见之此亦一快也执巻徴序喜为之书
　　罗济川诗集序
　　世之评诗者取少陵防州以后诗昌黎潮州以后诗岂非以其气老识老而诗随之至于王勃滕王阁之句李贺古乐府之辞又皆其妙龄絶笔遂谓诗之工不系于老少抑不知其后日所作视前又当何如二君亦当逊韩杜为丈人行矣罗君济川年少能诗其思清其语俊似其人尝挟册求余説余惜其才之方进而未涯矣曰姑老之非简也意将以速成也请三四反兹益坚余非爱予言子其识诸后三年见子子自压前日之所作则诗进矣后十年见子子又自压三年之所作则诗益进矣而犹未也余髪种种矣尝自视前日恶藁后日悉焚之皆余所自试者也医三折肱方匕不缪子他日当信余言则虽三年十年一变犹窃迟之诚若此子安长吉诸君正笑韩杜于地下矣
　　王菊山诗集序
　　诗止五七言寻行数墨纸不盈尺不过文章一小技耳宜若易然三尺童子调之声律握管可就乃至白首不能名家甚矣诗之难也试数古诗人亦不多得建安七子开元九公奚寥寥若是一聨半句流落人间不与焉近世谈诗尤多造诣絶少中叟有志于诗尚矣中叟诗辞雅而不野气温而不浮诗进矣毋谓诗止此学古人诗如登髙山始莫不急足疾走暨絶顶在咫尺则跬歩不能进甚矣古人之难至也余非能诗者每好诗力不及则叹曰诗难中叟余诸少行也不敢以寻常语相夸诩敢以其所见告中叟其朂哉
　　肯堂序
　　蜀阜钱君鉴扁其新居之室曰肯堂示不忘亲也不忘亲非孝子不能也孝之道非一端莫大于继志述事父有志而事未卒功者子能继述而成之夫是谓孝厥考作室既底法而子肯堂犹以为善况未底法而子肯搆其肯堂孰大于是君子是以嘉钱氏之有子也记曰幸哉有子书曰予有后弗弃基兹匪不辨贤否而槩谓之有子惟其克笃前人成烈为子克家而后谓之有子也始宜房杜家辛苦立门户不能保身后之不贻笑平园花木至拳拳为后世子孙之托而不吾置则前人之所望于其后也盖可知故子能以其父之心为心则孝矣为人子止于孝君其懋哉乙酉春二月书
　　徐云墅注道徳经序
　　谈六经者宗孔氏道徳经出于老氏好论议者多诋之谓清净则以黄老合言谓虚无则以老荘合言是防荘为老氏悬疣而老氏为黄帝枝指也世之人固未一窥蒙荘影似奚至攘臂而仍黄老之阃域哉老氏之学虽不屑于孔氏然其俭以慈静而不扰以之治天下将使民退让敦朴以反于防古使世之治皆若此则亦何嫌于老氏哉至于希夷微不可见闻不可得而之又者兹固众人之所不识其诋之也固无怪也云墅徐君仲修夙好老氏学服久其得益深阅古今传释皆不当其意悉扫其陋而以已意注说发幽抉微以大畅道徳之防其为老氏之意亦勤矣世有峩冠大带张拱翼趋以适市者而狂且醉者执而僇之従旁者见之为之解而狂且醉者舍其所执而移僇于其所解者今子之为老氏忠矣吾惧子之值夫狂醉而不免于其旁将子为老氏受诋乎抑老氏与子受诋乎子必审于此矣徴予序序之将以解夫所解者吾又惧矣瞠吾后者之复为吾解则诋与解将相寻而未知其所终也
　　送思院如杭问仕序
