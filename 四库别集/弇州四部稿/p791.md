<!-- { "loadSidebar": true } -->
　　贞也病自废居坎塞兊与世末杀吾丈簿书倥偬不忘故人改嵗之际再辱教贶勤存何髙谊若此家弟归颇能道公亷慈慎敏之政当为江藩第一人而不仁疾之已甚则贵府主不幸有之猘犬失性因而傍噬然至坚白如公彼亦何能缁磷也贞迹为能弃家而世累亦时见娆内境与之相应为孽唯惴惴以上负灵真汲引是惧乡井蒿目皆鱼鳖之余幸二麦小稔支吾旦夕然秋事尚未可料见传邸报庙堂始似怜及亦云晚矣努力加飡以俟尺一之召不宣
　　管佥宪
　　承示楚侗先生与吴周四书及公答楚老书反覆诵翫不能释手楚老有实见实力又勇于卫道确然回澜之柱也邓老者不知何许人当是一逰髠耳其他语亦未可尽非独所谓色欲者造化工巧生生不已之机遇境不容不动既动不容不为则生时当吃百七捧死后下无间狱矣亦复何足道哉李卓吾却自有一段脱洒处苐恐苏长公所谓谈龙肉未曽噉过耳公于二贤未凑泊处加调剂便是和羮手小过当即加针砭不减汉廷狱吏案祗是词气太驰骋引葱岭语多或恐楚老未大印证也今便传荆老家弟订之仆于有为迹颇放下唯内境未尽调伏觉得达磨六祖大寂断际语有味虽然此亦药也我无一切心安用一切药愿与公共之生死细事耳何况出处已驰苍头上苐二疏却似劳诸君子作大耳三藏也呵呵见具区先生幸致声久不能修境外吉凶礼唯亮之而已
　　又
　　前者与罗周二君子过我卒卒便去几若乘回风而驾云旗者罗公谈二子事近李赤语亦多迁就然胸中别有一段洒落处留近溪子数帙稍取读之未论尽合作要亦于中有得力处此公聪明不如王汝止而胸次似胜之周君笃实沈毅人也兄以为何若承示海防庵记理公大善知识也不由学问入者必不退堕兄此文极类宋潜溪氏典畅详覈要非门外弄笔头汉所及大方既名震环宇传法付偈语甚草草何以长明祖灯削之可也所示苐二儿骕縁自前嵗多读宗门书偶于其中得小欛柄评判纵横为瞿元立所荐大抵暂时岐路耳今者碌碌病乡举体皆凡兄所诲示顶门一鍼俟渠有进方敢语之两儿厠名衿裾无足为道承念存感感旬内暑雨无事乘兴欲草大奏序而乱帙中失之不可得幸检示一通为荷手疮令人代笔幸恕不恭
　　支礼部
　　世贞捐家付儿辈携一瓢一衲佛道书数巻入观即何论燕中诸生平故人不复能以竿尺相往矣独念公长者豚儿是陶冶中物异日得成一器敢用相托又王邓二太史有隔嵗笔研债今以偿之非公不能致也徐公拜大宗伯此是将来为公作衣鉢例耳却有一竒事博笑徐公为庚戌前庚戌为席公书又前庚戌为杨公宁皆以他曹入不繇馆选者也近草得昙阳仙师传文笔冗弱不能精姑取覈耳慎莫使人闻之初春尚寒为道加飡自爱
　　陈太守
　　仆罪僇之余偷活人世倐跻六十无所不惭悬弧垂迫为乡党见趣则逃之泖湖菰芦中过旬日而归以为幸可免矣而使者将大教至启椷而虹霓之色现则长篇璀璨夺目小间而诵之铿然中宫啇也弟奬饰过涯非所敢承夫以仆之待罪草莽岂敢忽负恩私偃蹇朝命盖亦悲贺诞意耳而门下误以为髙沈冥苦海师真虽见拔刷而未有指引加以凡骨夙就鄙习难祛衰之躯唯切厌离而已而门下误以为有得凡门下之所予则仆之所恻衷而腼顔者也然不敢不领留之箧笥以为好耳朱履却附纳新刻诸篇种种园林燕集蹑屐径造何子防之通隠也酧和挥洒流辉秇林谢临川之逸藻也罢郡里居庭芜不剪杨荆州之清峻也天目石梁雁荡诸记中语则防岭万里蒲团咫尺往往见大雄圆觉心要感应一解霞外一书其于修性积功之助深矣公岂区区文章家噉名者哉方有微疡口授作报不一
　　詹少防
　　始门下过吾州而仆获以不腆泉石荐又获以杯酒及不腆之辞荐然而门下实先之既别而获以竿尺机杼相酧荅固幸然又门下先之今者门下又先之书且侑以衣器果饵则门下之防存故旧与仆之懒慢无状抑何霄壌也计书自贵地来已久门下尚未悉仆请告状而谓其不可不一出仆自再辱白简意亦不敢修怨于今之得罪者特谓有此六尺身不能自保而付人之齿舌胡可以复玷冠裳故甘心于草莽而会与元驭宗伯交辱真师一言之许遂折节而事之于世念若死灰不复暖矣今不意见録于启事使玷八座之侧门下视仆生平踬起中外非一日矣非敢用不出为名诚有所不能出者为之主也然而天下之事有不可卒然解者以门下之在先朝抗疏言事批鳞裂肝非近时诸贤可拟万一而岭南拂衣又自超迈谓今日必首起起必首擢而除目尚尔寥寥且不待见薪而叹其积得非材太大名太髙譬之毛嫱一入宫而尽夺万色不为彼利耶仆盖与元驭屈指而待矣门下见仆书当不满一笑而疑我不出之非真然世故当强门下出不当强仆出也苐门下出则国是有可忧者异时当与元驭共之非仆所与知也薄物附存不一不一
　　朱太守
　　仆嬾废匏处不获时通问兹启天降割于我吴淫雨为虐几至四旬敝州比之昆吴虽稍髙阜而种花者十之八积潦三日稍晴不一日复潦其花根茎皆萎烂无余而稍西北之区俱滙为巨浸诸稻田之不救者半而可救者亦防青而已以阖州言之仅余二十之一而乃闻有以为缓者私所未解也二相公之产俱已成瓯脱其于剥肤之忧蒿目之惨宁岂下于仆辈但渠自定宇司成被诘之后不免避嫌而此心实望诸公祖之上闻但疏止两台辞不迫切则圣心视为常套而司农亦无所取征必仗老公祖与松江太府各上一疏兵公亦叠言之庶几二相公可借以耸动天听于召对赐问之际亦可尽言无讳若止是寂寥两疏而预定改折存留二说以为该部之地于恩泽必防滴而已何以活枯弭乱不佞分守湖州日曽与湖守黄思庵上疏告荒郡人颇沾旷荡拙集可据唯公祖慈仁恻怛之衷窃窥之素矣敢昧死为遗黎请命惟亮而赐裁焉幸甚幸甚






　　弇州续稿巻二百一
　　钦定四库全书
　　弇州续稿巻二百二
　　明　王世贞　撰
　　文部
　　书牍
　　陈给事
　　向者偶以微疴阖门就药饵耳不闻明公北上之信不能以尺书寸缕为侯防慎吾公始知轻舟蚤发虽亲友无一及者懒慢之罪若少缓而仰止之念则愈耿耿也迩覩邸报见大疏所陈皆至切要于国体民瘼彰彰矣迩者处处灾荒乡井尤甚长淮以北先赈大江以南先蠲此定势也然大农告匮内帑不发不知庙堂何以预之贞衰劣过时之人误见物色乞休不遂黾勉之官伴食无补加以病弟在懐思归郁悒无足道者部疏役便附此不悉所吐诸容嗣布不宣
　　荅王给事
　　贞故尝从贤季父司冦先生游已从乡书得其三子名褎然而豚儿以间言曰有某者其于制科业媺矣逈矣非敌也于是知有执事而至甲申之嵗传大疏至伏读之不觉神竦魄夺虽举朝汹汹而国是有在然则执事者非直青箱之白眉抑青琐之赤帜也嗣后于仕籍中不覩执事姓名意为请告而今者得书知有家戚执事防然在疚不遗一技走使二千里悉出其笥珍以醒尘目何幸如之执事所评北地济南信阳吴郡大梁秇林衡准也独厠及不佞猥加奬饰不唯不佞抱非分之耻而将使天下谓执事有偏驳之嗜矣归里以来不能尽谢笔研于文稍更鸡肋诗自七言律外皆成防璞大抵少陵之漫兴未必真而文通之才尽不能掩也执事诗新丽之极时出人意表古选则风人之托胜而歌行则骚雅之藻极欲征八斗要于歌行见之记序皆出西京叙致详婉忽更遒絶乃记尤琅琅矣又执事治朗陵时号神君案牍为繁而撰述过半夕郎多暇乃稍寥寥不得其说拙序聊塞白耳真佛头抛粪也兾异日全集出而仆不即死尚能为一言以懴今諐别訙拜贶深感且愧不腆不足以报希亮入司冦公杖履之间幸为致声余不具
　　李侍御
　　贞始而待罪楚臬则门下尚未至既而于役襄甸则门下以予告行以故不获奉顔色承下风而窃从邮筒拜亹亹之诲又获覩所梓净明忠孝诸经窃窥门下于度世经世之间执其枢矣自是十年来门下出而谔谔归而皎皎难进易退之风使人爽然而贞跅之迹数堕唇齿而今稍得自寛为丘壑一长物矣荆石宗伯时时为言门下之髙节媺行次公之宏才大略使贞抚膺而动识韩之想乃忽拜大教雅贶若谓贞可以与语而进之者至读惜隂轩藁见丽雅之思好生编征仁爱之深而论语外篇则羽翼圣门之防深矣此书贞故窃有志焉亦稍成编而不能如门下之博也秘弗敢出矣贵乡胡王二先生无恙否邓定宇深于禅观仰山所谓祗见其体不见其用闻间幸一叩证门下与之偕为苍生小出亦不走也使旋草次奉复不一
　　丁侍御
　　贞以衰病待尽之躯而家嚣烦要冲之地虽貌为舍尘俗而仆仆应接寒暑早暮无问宛然都防中一倚门倡耳以故弃而逃之于乡落旧地凿坏墐户聊以束摄身心而已非敢妄觊出世度世之业自外名教也门下不鄙买舟数百里而见访于城不遇又数十里而歴诘曲僻迂之道而见访于乡又相体而不必见仆虽木石宁能不惄然也幸舍弟偶过此得一相接不负仰止之渴而贞之偃蹇亡状浮于皇甫规张荐矣计门下公除已久而尚未北首又应门者云尚持麄素果何服也迩来时事屡变如白云苍狗宫府异同掊击万态国是何属朝纪何借野人本不当及此而门下行且与其责者何以教我使安此一壑也仰体冲素空椷附谢不一
　　毛侍御
　　念与门下分袂时正满嵗矣而寻得武陵书则缱绻犹面复从家弟所窃读教防以欲举王父八十年之陈迹而新之以俎豆于先思州王司马之侧则门下厚德髙谊也仆固不敢以私感然亦不能不以私感而鳬舒鹙视以祈黔中信通咫尺之书而不可得即仅得一信防门沈沈谁与典谒者以故次且迨今心欲腐而贵竹之使者复至矣计使者以八月发人日始到跋履山川其难阻可想状而递角无恙槖币若新中间叙致娓娓犹若望仆以可有为者仆非敢以不出为名于方外之事亦无所觊羡直是衰与懒防耳自得请后少年颇见迹不堪逐逐避徙乡落日噉三盌糜荤血屏尽癖好书酒亦不经口眼拥衾度日而已天子捐相印以授荆石公行人导前蒲车在门即虽欲凿坏而遁畴可得也姚公救时正须借广平骨力此光景似不易逢足下于兹时在台諌当益朗朗家弟一出几希嗃矢夫既或治之余何言哉不似石守道不能嘿嘿也乡里不幸张起潜以劳瘁物故亦是世界小缺防处门下所示孙司空郑方伯先后同此叹司空著述甚多吊慰之暇可以搜辑毋使散佚否方伯垂当开府而遘此厄正如防军摴蒱马万里旅衬尤可悯也胡佥宪乃有此义仆仆故尝纪任使君韩令二馆夫事而不得其名以为恨此仆应有名或能为作数十语也缟带微琐不敢凟门下清严聊成一律书扇头并附近作庶几把握之余于奉扬仁风或少助耳南中气异宜唯节宣自爱
　　又
