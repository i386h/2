<!-- { "loadSidebar": true } -->
　　兰亭蠒纸入昭陵世间遗迹犹龙腾顔公变法出新意细筋入骨如秋鹰徐家父子亦秀絶字外出力中藏棱峄山传刻典刑在千载笔法留阳冰杜陵评书贵瘦硬此论未公吾不凴短长肥瘦【石刻作瘠】各有态玉环飞燕谁敢【石刻作与】憎呉兴太守眞好古购买断缺挥缣缯趺入座螭隠壁空斋昼静闻登登竒踪散出走呉越胜事传説夸友朋书来乞诗要自冩为把栗尾书溪藤后来视今犹视昔过眼百世如风灯他年刘郎忆贺监还道同时须服膺
　　墨妙亭【本集墨妙亭记畧云呉兴自东晋为善地凡守郡者率以风流为事自莘老至以其余暇罗网遗逸得前人赋咏数百篇为呉兴新集其僵仆断缺于荒陂野草之间者又皆集于此】兰亭遗迹【欧阳公集古録兰亭修禊序世所传本尤多世言眞本葬昭陵唐末之乱昭陵为温韬所发所藏书画皆剔取装轴金玉而弃之太宗时搜访集为十巻模传之分赐近臣独兰亭眞本亡矣故不得列于法帖黄鲁直云兰亭眞迹今竟失之书家晚得定武石本髣髴存古人笔意摹冩或失之肥瘦亦自成妍】顔公变法【书苑菁华凡书通则变欧变右军体柳变欧阳体至于顔眞卿等并是书中得仙手皆得法后自变其体若执法不变号为奴书】筋骨【卫夫人笔阵图善笔力者多骨不善笔力者多肉又云多骨微肉者谓之筋书徐浩论书云初学之际宜先筋骨筋骨不足肉何所附】徐家父子【窦泉述书赋广平之子令范之首娅姹钟门逶迤王后注云徐峤之东海人广平太守子浩中书舍人国子祭酒父子有书名】峄山传刻【述书赋注李斯作小篆书峄山碑其后石燬失土人刻木以代之】笔法留阳冰【述书赋赵郡李君峄山并骛注云李阳冰赵郡人唐朝书评阳冰篆书若古钗倚物力有万夫李斯之后一人而已】太守好古【愼按墨妙亭石刻王象之碑目所载不全今从呉兴掌故偹録于后僧智永集羲之书作圣教序记汉故梁相费君碑汉堂邑令费君碑汉堂邑令费凤别碑甘陵石勋撰此三碑名三费碑其乡因以名陈孝义寺碑徐陵撰唐湖州刺史十代孙峤之书舞绡堂记齐庆胄撰射堂记顔鲁公书项王碑隂述鲁公书项王蔬食文丘除书干禄字书鲁公书晋呉兴太守谢公碑唐刺史裴清撰僧道诜书太守歴官记自王逸少洎陈任忠凡四十四人唐人所勒在谢公碑隂白苹洲五亭记白居易撰马缵书白苹亭记湖州刺史防壁记顾况撰表高茶山述于頔撰沈府君墓铭讳缙字章甫乾元元年韦卓撰并书胡夫人墓铭天复三年于景休撰并书金氏墓铭太中十二年李翊述并书呉氏墓铭太和九年胡季良书断碑二一咸通五年僧翰书一乾元元年邬彤书羊欣宋翼二帖禇摹兰亭帖秦篆峄山记梁太守柳恽江南曲至和二年刻张逸碧澜堂诗陈尧佐芳菲园诗寳章法帖一部陈吏部修城记晋谢傅塘碑先在谢公乡后移入亭杜槩长兴杂咏子希为郡守刻于亭东坡墨妙亭记蒋灿书】
　　附子由次韵
　　高岸为谷谷为陵一时豪杰空飞腾身随造化不复返忽若野雀逢苍鹰当年碑刻最深固风吹土蚀销无棱遗文漫灭雨中迹翠石断裂春后冰古坟欲毁野庙废行人不去征鞍凴书生耽翫立风雪饥驴厌苦疲奴憎爱之欲取恨无力旋揉翠墨濡黄缯不如好事孙太守牛车徙置华堂登绕墙罗列耀圭璧罢宴起读留賔朋却思遗迹本安在原隰处处荒榛藤田夫野老谁复顾鬼火野照来寒灯废兴聚散一如此反使涕泗沾人膺
　　附曾子固作
　　隆名盛位知难久壮字丰碑亦易忘枣木巳非眞篆刻色丝空喜好文章岘山汉水成虚掷大厦深檐且闭藏好事今推霅溪守故开新馆集琳琅李公择求黄鹤楼诗因记旧所闻于冯当世者
　　黄鹤楼前月满川抱闗老卒饥不眠夜闻三人笑语言羽衣着屐响空山非鬼非人意其仙石扉三叩声清圆洞中铿鈜落门闗缥缈入石如飞烟鸡鸣月落风驭还迎拜稽首愿执鞭汝非其人骨腥羶黄金乞得重莫肩持归包裹弊席氊夜穿茆屋光射天里闾来观已变迁似石非石铅非铅或取而有众忿喧讼归有司今几年无功暴得喜欲顚神人戏汝眞可怜愿君为考然不然此语可信冯公传
　　李公择【宋史李常字公择建昌人擢第歴宣州观察推官熙寜中知谏院言均输青苖流毒天下出判滑州累徙淮南西路提防刑狱哲宗立进户部尚书防出知邓州所着有文集奏议诗传元祐防计録以栾城集考之公择时知鄂州而本传失载】黄鹤楼【太平寰宇记黄鹤楼在武昌江夏县西二百八十歩昔费祎登仙每骑黄鹤于此憇驾】冯当世【宋史冯京字当世江夏人富郑公婿諡文简】抱闗老卒【王定国闻见近録鄂州黄鹤楼下有石光彻名曰石照其右巨石世传以为仙人洞一守闗老卒每晨兴必拜洞下一夕见三道士自洞中出吟啸久之将复入洞卒即从之道士曰汝何人耶卒具言所以且乞富贵道士曰此洞间石可速抱一块去卒持而出石合无从而入明日视石黄金也凿而货之衣食顿富为队长所察执之以为盗卒以实告官就其家取石至郡则非金非石非玉非铅至今藏于军资库中苏子瞻有诗纪之即此事也】
　　附子由作
　　前年见君河之浦东风吹河沙如雾北潭杨柳强知春樽酒相擕终日语君家东南风气清谪官河壖不称情一麾夏口亦何有高楼黄鹤慰生平荆江洞庭春浪起汉沔初来入江水岸头南北不相知惟有风涛涌天地巫峡潇湘万里船中流鼓楫四茫然高城枕山望如带华榱照日光流渊楼上骚人多古意坐忘朝市无穷事谁道武昌岸下鱼不如建业城边水
　　八月十日夜看月有懐子由并崔度贤良
　　宛邱先生自不饱更笑老崔穷百巧一更相过三更归古栢隂中看参昴去年举君苜蓿盘夜倾闽酒赤如丹今年还看去年月露冷遥知范叔寒典衣自种一顷豆那知积生科斗归来四壁草虫鸣不如王江常饮酒【公自注王江陈州道人】
　　崔度【时为陈州教授张方平乐全先生集举崔度劄子云伏见陈州州学教授试国子四门助教崔度通经有文周知世务韩琦荐举盛称其才后縁张升再奏方得此助教名目窃见每次科塲以举数推恩者亦便注官至如度者赐之一官不为忝冒】王江【张耒明道杂志云陈州有王江者眞有道之士嗜酒佯狂形短而肥丫髻簪花语言不常而有中理止无常处惟持藁一束或至京师今不复见矣】附子由次韵
　　先生客陈未常饱弟子于今敢言巧败墙破屋秋雨多夜视隂精过毕昴虀盐冷落空杯盘且依道士修还丹丹田发火五脏暖未补漫漫长夜寒我生疲驽恋莝豆崔翁逰边指北斗惟有王江亦未归闭门无客邀沽酒
　　催试官考较戏作
　　八月十五夜月色随处好不择茆檐与市楼况我官居似蓬岛凤咮堂前野橘香剑潭桥畔秋荷老八月十八潮壮观天下无鲲鹏水击三千里组练长驱十万夫红旗青葢互明灭黑沙白浪相吞屠人生防合古难必此景此行那两得愿君闻此添蜡烛门外白袍如立鹄催试官【呉自牧梦粱録八月十五日放贡举应诸州郡及各路运司并于此日放试葢宋时定制放榜在中秋日以后诗考之是年八月十七日始出榜故公有催试官之作】凤咮堂【文与可丹渊集寄题杭州通判官居诗叙云凤咮堂在凤皇山下此山眞如凤有两翅翅上各建一塔而凤咮正落所居地上旧有一堂在山欲落处近葺之谓之凤咮堂】劒潭桥【失攷】八月十八潮【唐卢肇海潮赋何钱塘汹然以独起殊百川之进退何仲秋忽尔而自兴异三时之霶霈自注云八月十八日潮势更大梦粱録临安每嵗八月内潮怒胜于常时自十一日起至十八日倾城而出最为繁盛自庙子头直至六和塔水军教阅于潮未来时下水打阵展旗百端呈艺号天下壮观咸淳临安志每仲秋既望潮怒特甚杭人执旗泅水以迓子胥弄潮之戏始于此】白袍【王栐燕翼贻谋録国初仍唐旧制有官者服皂袍无官者衣白袍故兴国七年诏曰中外官并贡举人私自衣紫者禁止之止许衣白袍或皂袍杨文公谈苑晋开运诏两制各作诗赋一篇付礼部为考试之式独学士李怿不肯曰怿识字有数因人成亊使再衣白袍入贡部下第必矣洪迈贡院诗慙愧纷纷白袍子】
　　八月十七日复登望海楼自和前篇是日牓出与试官两【一作五】人复留五首
　　楼上烟云怪不来楼前飞纸落成堆非闗文字须重看却被江山未放回
　　眼昏烛暗细行斜考阅精强外已夸明日失杯君莫怪早知安足不成蛇
　　乱山遮晓拥千层睡美初凉撼不譍昨夜酒行君屡叹定知归梦到呉兴
　　归梦到呉兴【刘谊呉兴人时为试官本集有送刘寺丞赴余姚诗叙其事甚明此诗云云指刘也】
　　天台桂子为谁香倦听空堦防夜凉頼有明朝看潮在万人空巷鬭新妆
　　看潮【八月十八日事注见前篇下】
　　秋花不见野花红身在孤舟兀兀中细雨作寒知有意未教金菊出蒿蓬
　　秋懐二首
　　苦热念西风常恐来无时及兹遂凄凛又作徂年悲蟋蟀鸣我牀黄叶投我帏窗前有栖鵩夜啸如狐狸露冷梧叶脱孤眠无安枝熠燿亦有【宋刻本作求】偶高屋飞相追定知无几见廹此清霜期物化逝不留我兴为嗟咨便当勤秉烛为乐戒暮迟
　　海风东南来吹尽三日雨空堦有余滴似与幽人语念我平生欢寂寞守环堵壶浆慰作劳裹饭救寒苦今年秋应熟过从饱鸡黍嗟我独何求万里渉江浦居贫岂无食自不安畎亩念此坐达晨残灯翳复吐
　　哭欧【宋刻本有阳字】公孤山僧惠思示小诗次韵
　　故人巳为土衰鬓亦惊秋犹喜孤山下相逢説旧逰【按欧阳公年谱公于熙寜辛亥六月以观文殿学士太子少师致仕七月归颍明年壬子闰七月薨年六十六宋史神宗本纪谓公薨于八月讹】
　　梵天寺见僧守诠小诗清逺【宋刻本作婉】可爱次韵
　　但闻烟外钟不见烟中寺幽人行未巳草露湿芒屦惟应山头月夜夜照来去
　　梵天寺【咸淳临安志梵天寺干徳中钱氏建旧名南塔治平中改今额王在晋碑记经凤山门折而南又折而西为梵天寺先是阿育王山有灵鳗井呉越王迎阿育舍利归梵天寺奉之凿井南廊鳗忽见西湖逰览志梵天寺在万松岭西南】守诠【一作志诠又作惠诠冷斋夜话东呉僧惠诠佯狂垢汚而诗语清婉常书湖上一寺云云东坡和之竟以此诗知名】
　　附守诠原作【此诗从竹坡诗话采出】
　　落日寒蝉鸣独归林下寺柴扉夜未掩片月随行屦惟闻犬吠声又入青萝去
　　【竹坡诗话余读东坡和守诠小诗但闻烟外钟云云未尝不喜其清絶晚逰钱塘始得诠诗云云柴扉诗话作松扉惟闻诗话作时闻又入诗话作更入乃知其幽深清逺自有林下一种风流东坡老人虽欲回三峡倒流之澜与溪壑争流终不近也】
　　和沈立之留别二首
　　而今父老千行泪一似当时初去【一作去越】时不用镌碑颂遗爱丈人清徳畏人知
　　沈立之【即沈谏议也咸淳临安志熙寜三年十二月赵抃自杭徙知青州是月庚申和州人沈立自越移杭五年壬子八月立除审官院以去福州人陈襄来代】
　　卧闻铙鼓送归艎梦里悤悤共一觞试问别来愁几许春江万斛若为量【公自注去时去在试院】
　　和陈述古拒霜花
　　千株扫作一番黄只有芙蓉独自芳唤作拒霜知未称细思却是最宜霜
