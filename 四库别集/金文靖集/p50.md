<!-- { "loadSidebar": true } -->
　　右文三通其一周君伯寛哀辞宋进士湜溪郭先生譔其二元乡贡进士周君墓表前翰林学士解公大绅譔其三宝贤堂箴今兵部职方员外郎周君岐鳯前为汉府纪善时譔伯寛为岐鳯之高伯祖以立其祖也周氏世以诗书显以直道称当宋季权臣擅命伯寛仕直宝谟阁忠愤激发屡上封事不报乃移书左史徐麒仲兾欲相与匡救其失卒不见信弃官家居而宋亦亡哀辞所谓危言切直直道三黜者也元至正初诏修辽金宋三史以立时以乡贡士会试京师不利久之被知者荐入史馆上书力陈当以宋为正统不合时论遂拂衣归卒之仕不偶时仅低徊学校一小官墓表所谓虽一时废不用万世之下与日月争光可也国朝永乐间太宗皇帝选文学士为汉王辅导臣岐鳯以国子学正擢纪善王所为多不法数谏不从王所居殿扁曰宝贤堂葢欲招致匪人为夺嫡计乃着箴讽谏王怒假他事请于朝左迁为长洲敎谕夫士君子明圣贤之学立身致用固当直道事人不宜曲学阿世也而或有不能然者讵非其理有未穷心有不正而承传于家者之无本耶予观周氏若伯寛若以立若岐鳯祖孙五世同守一道其贤于人逺矣伯寛以立虽未得大用于世而数百载之下忠谠公谊皎然表白诸宇宙其视当时依阿取容获致美官者不啻霄壤之不侔岐鳯虽取怒所事然不二十年王果覆败削为庶人君方敭歴中外绰着时誉年逾六袠登用未涯然则直道之行果何负于人哉信乎其得穷理正心之学而承传于家者之有本也呜呼伟矣君子叙为翰林修撰间托善书者以三文缮録装潢成巻出示于予求识一言予感其事有闗世敎为题之如此且以告夫周氏后人之继承家学者
　　书彭修譔墓志铭后
　　士之积学于穷困以有盛名享爵禄不幸至于夭死而不得以尽其才者吾不得而知也或者以为出于命非乎不出于命而谓之天吾亦不得而知也呜呼贤如顔子犹且不幸短命于今独不然哉此予于友人彭君汝器所以重为之悲也汝器为人沉毅喜气节重然诺与人交欿然若不能胜者方其为儿时已能读书有大志稍长汲汲焉求师友以讲求夫圣贤之学间为文出语辄惊人乡先生长者至折行辈与之为礼以为其成必大得名也其后汝器第进士入翰林为侍从近臣其名日显天子尝召试文章汝器操笔伸纸略不经意飒乎若风雨浩乎若波涛而莫知其所止也由是益被嘉奨其名又显未几扈从北京汝器偕予同行凡道路山川驰驱登览所以着之于咏述者其气益壮然自是用力之笃而其文益宻矣曾未逾年汝器忽以病告呻吟羸惫之余支颐独坐犹不废笔札临终与故人索别其声琅琅潸然泪下独以不得见其父为憾呜呼汝器一至于是哉夫以汝器之强学广记修之于困穷其业亦勤矣以文章取科第见知于时有盛名矣入官翰林职侍从爵禄加于身知遇于圣天子其荣幸为何如乃不得大展其志而卒以夭死是非命乎虽然以汝器所立者如此视彼老死山林无一艺可称泯然与草木同朽腐者其得失又何如予固知汝器为不死矣夀夭何足道哉
　　书张孝子传后
　　温之平阳有张氏名正字思中者事其母以孝闻乡人异之称为张孝子前太史苏公伯衡次其事为传而其名益显思中之子真今为进士歴政于朝间以公所着传相示丐一言识其后予谓五伦有常道生人有恒性子之事亲以孝者亦分所当为岂异事哉然以唐虞之世百姓不亲五品不逊犹不免以命契以是知至孝者之难得而能竭力于是者所以为尤难也思中为人敦朴谨愿自幼笃于事母平居之际事无小大不禀命不敢专行之母尝遘恶疾不可为思中忧思劳瘁为祷于神汲汲焉若有求而弗得至刲股和粥以愈疾而人皆莫测其所为异时母滞下卧起出血粪思中不避秽恶輙手除之无纎毫厌倦意其妇或懈于事母久复有间言思中切责之不少贷遂改悔成贤妇之行母殁尽力襄事晨夕攀号擗踊几致陨絶闻者莫不为之感伤焉夫天下之事同于人者不足以为异惟能为人之所不能为者乃足以为异思中之孝殆异于人者此其所以见称于世也与嗟夫忠孝者天下之大闲也思中以孝着于其家而又笃于训子俾其发身科第自致青云之上方将移孝为忠以事其君以显其亲荣三釡之养拜旌德之封则天之所以报施于思中者固未有艾也诗曰孝子不匮永锡尔类又曰永言孝思孝思维则吾于思中葢深有取焉展巻三叹遂书以归之
　　书江汉臣沉籍减税事巻后
　　予尝观本深者其植必茂源深者其流必长积德之深者其报必厚此天理人事之可征者也三衢江氏四五百年来衣冠科第人物相望何蕃衍悠久如此哉是必有本源矣江之先曰汉臣者尝事呉越为镇海军节度判官宋初呉越国除汉臣上其十三州图籍于有司当时赋敛无艺两淛罹其害者已非一日汉臣以为一仍故籍是厉于民者无已也遂沉籍于河坐是以罪免摈弃终身后虽命王方贽更定其赋亩税一斗而非汉臣沉籍之功不及此呜呼向使汉臣无所顾惜以其籍昧昧而进其重科厚敛贻害于两淛者宁有纪极哉然则其惠利流于无穷者当与两淛之人相为终始而其隂隲之报俾其子孙显荣光大迄于今不絶者非天道耶因汉臣之裔孙襄府纪善秉心出示此巻三复有不胜其感者遂摭其大都书以归之
　　书古朴子传后
　　右古朴子传今少傅工部尚书兼谨身殿大学士杨公勉仁所譔而云南防政陈必防之所号也必防世居建之浦城为人质实不事表暴宅心坦夷不为町畦崖岸遇事任情无所矫揉人或以古朴目之因亦以之自号云必防来京师既请公作传复来求予言以识其后呜呼大朴既散浇伪日滋世惟机巧诡诞之是务媮薄矫饰之相师孰有能全其所赋而不凿于私智哉必防以名进士为御史中台出寃洗滞所至民受其惠及莅政藩阃协赞旬宣而声誉益着推其所存葢为敦厚而不为险刻为忠信而不为诈谖为俭约而不为浮华持之以谦而不伐守之以诚而不贰恂恂悃悃表里一致葢几古朴者之为矣予知必防有素窃喜其尚古道可以风厉世俗故举其平昔之近朴者书以归之
　　题朱晦庵先生遗墨巻后
　　紫阳先生以天挺不世出之资绍承孔孟周程之学阐明斯道敎万世弗厌弗倦至于晚年德尊道立犹以义理无穷笔削难竟慊然有不足之意其着通鉴纲目褒贬大义严于华衮斧钺而繁简相发足为史学之规范矣至观其手书自谓十年义例方定且欲求友就正其得失则其不自满足之心为何如哉虽然岂特其心不自满足如此观其他记张魏公事叹其不同追悔于三十年前至恳辞赵忠简公铭志而不肯执笔则于此尤足以见大贤君子年弥高而德弥邵道益尊而心愈下宜天下后世尊仰之于无穷也此巻手书凡三二书如前所云一书则折简道安问者京口何彦澄宝藏之以示予于戱先生片纸只字流传于世不啻拱璧之难得况此晚年之笔其所言尤后学所当矜式者耶拜观之余谨识嵗月于后云
　　书卫生宝鉴后
　　世传东垣李明之从易上老人张元素得医术之妙其用药至详实而以固根本为重其后明之之门人惟罗谦甫得其传谦甫尝着卫生宝鉴以传于世学医之士莫不宗之诚若布帛菽粟之适于用可有而不可无者呉郡韩公复阳力学好古尤精于医家之説间取明之与谦甫所着脾胃论卫生宝鉴诸书叅互考订以正其讹尝欲锓梓嘉惠四方竟赍志而殁今公子太医院判公达能继公之志既尽取明之所著者刻而传之复缮写卫生宝鉴总二十四巻次第而刻之书成来求予言以识其后于乎公达之用心亦可谓勤矣夫积善而行隂隲莫大于医有若公达之存心济物不择所施而惠及于人者固博矣乃又能表章二公之书刻梓流传与众人共之则其惠利及于天下后世者其可涯涘哉虽然医非难得其传为难观于此者尚求谦甫之所以为医与公达之所以用心而思以尽其术则于是书庶其有得焉
　　书慎独斋巻
　　旴江张氏以儒起家自宋元迄今以文学着声者代有其人至彦英氏尤博雅温纯自少力学为儒先长者所器重尝名其藏修之斋曰慎独其志兢兢然葢欲致谨于几微未尝以目之所不及见耳之所不及闻而湏臾忘乎戒惧诚有志于道者矣今彦英墓已宿草其揭名于斋者尤了然在人耳目使仰而瞻之者莫不为之起敬而凛然以自惧是则彦英所存不惟能成诸已而又有以淑诸人其见称于士君子者岂偶然哉彦英子文昭以进士第入翰林为庶吉士擢中书舎人持是巻来求予题予嘉彦英之克有贤嗣而喜文昭能继承先志以不坠其世故不辞而为之书时永乐辛丑秋七月十又六日也
　　书积善堂巻后
　　予观天下之物皆由积而后成水之积由涓流而可以江河土之积由寸累而可以为冈峦人之于善也今日积之明日积之又明日而积之进进不已而其余庆可以及子孙观之渤海孙氏可见矣孙之先以忠厚起家有曰得才者乐善好施予赒穷防匮汲汲焉力行之不怠乡人目之为长者得才之子成甫尤笃志于善轻利重义居乡里恂恂焉不为表暴敎其子克让克防底于成立克恭由乡校登成均为兵部司务擢陞员外郎尝念其祖考积累之勤而不敢以忘也乃名其堂曰积善国子祭酒胡公既序而诗之复来征子言予闻之于易曰积善之家必有余庆书曰作善降之百祥天人感应之理可征不诬今孙氏之祖若父既勤勤焉啓迪之于其先而克防兄弟复勉勉焉继承之于其后所谓水益增而深山益增而高者吾知孙氏余庆沾溉于后人以传之无穷葢未可量也展巻三叹遂书以归之
　　书陈智仲墓志铭后
　　中书舎人陈宗渊以文渊阁大学士兼左春坊大学士胡公光大所为其先公智仲甫墓铭一通相示且请予一言于戱君子之所以可传于世者以其有行义而已当元末公以才谞见称于时授长乐廵检有异绩陞为防御义兵副万户命且下而天下多事矣乃力引而退葢将托耕稼而终身焉公为人刚毅亷介事亲以孝闻处昆弟笃于友爱待宗族恩义兼尽交友朋质直而谦下周贫防匮孜孜不倦尝有负债而死者即焚其劵终身不问或有死不能敛者则赙以棺衾而葬焉宴居之间动必以礼言必合典则敎子弟切切焉以勤俭谨饬为训晚节优防筑室别坞日以种花艺圃为事宾客过从者觞酌赋咏必尽其乐公之行谊表表在人耳目者葢如此于戏世之士负才艺居显位享高爵者固为不少而其隐约山林高蹈逺引以终其身者往往如是求其能如公之隐显进退卓然无愧于行谊者葢鲜矣然则公之可传于后者独不在此乎余嘉宗渊能承公之志而喜公之庆泽绵绵乎尚未有艾也故书以彰之且以为陈氏子孙他日之征也
　　书南雅集后
　　予观天下文章莫难于诗诗发乎情止乎礼义其辞气雍容而意趣深长者必太平治世之音然求之古作而征之于今何其寥寥也此予所以读南雅之作而重有感焉南雅乃三山陈仲进甫因其所作以为号也仲进力学好古而尤工于诗所为古今体五七言各臻其妙辞气之间雍容不廹而悠然有深逺之趣其太平治世之音与且诗于政治之得失所闗甚大仲进常为宜阳韩城二县丞复知江山皆有善政以及于人察其音之平和则其施于政者可得而知矣仲进之子中书舎人登间以此编相示且请予一言予阅之数日而喜其言之合乎古而有征于今也故书以归之
　　书姚伯起考满巻后
