<!-- { "loadSidebar": true } -->
　　吾闻佛菩萨之道如水中月而清莹无瑕之渊光明委照上下通彻无有障碍若华亭曹氏与佛有縁心心相印有开必先兹非其徴欤超果寺在今松江府治之南西实白衣大士瑞光示现之地众敬趋凑慈感如觌事有吉凶祸福其颂百三十置籖以卜之谛信之归者亦多矣昔帅干曹公某以子孙畬构之重卜乃后绍籖言其度吉有逺猷今宣慰副使勉斋公梦炎日事精祈防有先见至元三十一年以事祷不孚袭吉告无易辞至大元年以疾祷籖复示之父子欢荣且期七月事有宠遂及期习卜亦不易也事下果然先是沃洲光晔师住山日尝迎大士小像行化公畴昔之夜梦白衣人求见缨络云自超果寺来明日临门公益悚然夫大士之于曹氏何影响相示若是耶于是公严事日笃凢道塲幢葢之地法食双转之轮屡施不倦自大德五年迄九年施财若干贯米若干石田若干荡若干畆今住持北山文胜师以所施田嵗入五百畆补斋粥二百畆备修建百畆举期懴且嵗以正月集千僧诵经典固将彰大士之道侈曹氏之施而乆之也求文以纪其事夫惟三兆九筮之道有鬼神焉所以示也近世有籖卜尊像设以示昭事防言词以明吉凶犹繇颂之流也曹氏父子以积善闻其乡邦其始卜也固知遭遇昌时在此兆矣及宣尉公之贵也紫衣照坐小心翼翼今九十翁矣俭而有度富而有守整整熈熈室无妄祈其心固与佛菩萨合一诚交通百感孚应犹耳提之面命之也是则措封殖之入可乆之施以崇殿佛事俾菩萨之道益大彰明而子孙之有防承德业之有出处动于此乎卜之则精神志虑清莹无瑕上下通彻岂徒为福田利益计哉于是乎记
　　佘山报恩院记
　　禹迹扬州之地三江八震泽定中为吴松江潴为淀湖播为三泖山自西南来越三百里清淑之气盛而不发将趋海而穷累累隆起出平畴广野中若断而浮若连而伏其峰有九焉在华亭西北自华亭为陆氏封壤山増而秀可第而名之其一曰佘氏之山有寺曰报恩院僧绍瞿承其祖佛慧辨大师建也初大师説法住世时首居华亭之崇夀未几迁南广福院又被防住持延庆教寺讲席风生学者景附垂三十年尝泛舟佘山之下徘徊登覧曰是不可以建法幢乎于是与其徒绍瞿谋买山筑精庐其上将终老焉然规制弗广念无以称严事也乃出资剰乃输心识拓幽平削竒峭斩木出虚叠石通峻其经营之明年有防住持杭之南天竺崇恩演福教寺大师振衣出山尽以其事嘱绍瞿成之崇之辟之有殿有堂跋之翼之有楼有阁三门两庑十笏之居斋庖廪藏井湢之宇幢葢钟鼔之餙髹漆丹碧之采天龙廽环法象昭布绍瞿之力日殚而大师之志则酬矣且曰剡源吾师也剡之报恩吾受经地也即是额以标存之所以示不忘也瞿等勉之绍瞿受命不敢忘既奉法防寻又钦奉圣防命绍瞿实住持之俾以乙承甲流度其徒而世守焉夫金仙氏之道本以孝敬为先以蓄植种德然后超入空空安诣上果是故大报恩七篇昭如日星然而空无荡潏之论出则析分义以为髙却情实以为达或不知其道而因违其书谓超然三界之表而所尊不得而企之也谓廓然万法之林而所遂不得而揉之也兹非诬欤吾观绍瞿事大师数十年凢大师之所以事剡源者则既闻之矣今持以事吾大师也宜将日励而不忘慈恩之报表里相谋比逺中应固宜示规接武有引勿替且以洗空无荡潏之愧使皆知孝敬之归则是院之建也岂徒为庄严像法而已哉遂乐为之记
　　松江府华藏院记
　　释氏之教在天下幢葢之所树立钟鼔之所宣扬龙象山立不以为侈栋宇星分不以为泰葢乡庠遂序之事废而尊君亲上之心迁善改过之地民知有归焉有政化者不得而弛也华藏院在今松江府治之西超果在其南竹林在其东龙湫在其西九峯累累北引而赴其后金碧争辉梵呗互答可谓盛矣至大元年冬余客华亭因过华藏之院自山门两庑宝殿珍阁中外之居小大之宇轮奂一新种种严饰俨然化城宝坊之在人世也少则一老僧出迎曰住山从得也遂相与登千佛之阁坐方丈之室徘徊乆之起为我言曰从得越之南明人也少受业华藏寺负笈掖峰习天台尊者教宋咸淳甲戌侍其师囦叟法师来云间今三十年乆矣尝蚤夜以思曰古之人有去其乡者即其弛儋之地以明其山川以系云岚草木之思今老矣得一丘以寄吾道则吾志也至元己丑龚氏以宅一区售予因草创之而规模犹未称也嵗壬辰既主佘山之普照废者兴圮者理又七年而归嵗庚子始克广而新之予手拮据予口蓄租亦云劳矣今像设仪卫幢葢香华有经四大部熏诵之士集焉有田若干畆斋粥之须具焉如是又十年而始成既成遂即华藏名之而华藏之在南明者揭其山门资其縁力亦所不敢忘也明日以状来乞文夫人与天地并立苟其道不足以人其业不足以世守则亦泯泯然生死去来而已耳从得释氏徒也使日谈空空乐在寂灭羸形毁体抱其初而去之亦云其教固然也而乃积铢累寸以成一方始构使负笈之游不失其图受经之旧不忘其初非有志之士乎呜呼彼习孔子之道而游宦终身桑梓之隂越在度外视师果何如也嗣是而兴者尚克绍而大之则师之业为有传而师之道为不坠矣于是乎记
　　兴圣寺重修宝塔记
　　兴圣寺在今松江府治之东南汉干祐五年镇东军张司空舍宅建也寺三门之外甃石梁其南歩石梁而西有塔屹立如空中住其高若干丈九檐四面崇峙而方纵广正等宋熈寜元祐间赐紫沙门希介与如讷如礼协力建置嵗且乆甎瓦頺蚀丹垩剥落四方瞻仰或怠或歉至元二十有一年僧行高竭囊鉢之入尝葺而新之大德四年行高逝而清裕主之明年七月飓风大作塔不得完立上而相轮下而栏楯掣入空中堕掷如弃故頺蚀而葺者不以支剥落而新者不以具矣裕乃叹曰当吾世而塔废之不可也乃出资剰为倡众縁骈来甎瓦泥土车运舟输甃补加宻椽梠栏槛云拥星附庄校益精双珠七轮挿其危金绳宝铎县其觚九叠崔嵬千灯周匝丹梯上通白蜃外饰中分佛如来坐层立菩萨人天殊特妙好视创始为有光既成铃铎扬声山河倒影神光千尺晓夜发露戍守之士瞻拜失容可谓伟矣余惟古圣王之治天下也布治象于象魏振木铎以徇之所以示教化而民知向方也今佛氏之宫设宝塔于阃域之外饰诸佛像崇示万目使乐善者趋焉非其意欤然而佛在世时而从地涌出遂分多宝之坐佛灭度后而为供舍利甃阿育之藏是固神通愿力之所致也夫以塔身山立巍巍然万物之表崇善避恶揭迷涂而有归使表正欲从之心一以破邪见稠林之惑兹非政化者之助乎清裕师有精进心为殊胜事一塔之成岂易为力哉遂乐为之记
　　四圣延祥观碑铭
　　北极中天之尊左右前后有奕有灵尚矣故四圣之奉着于隋唐葢招揺在上天帝之居四卫所领威德为镇在天成象在地成形而兴运立极着见之迹昭在人世是故歴代防事之典唯道家为最严宋建隆初置紫极观于汴奉四圣也逮绍兴十三年置四圣延祥观于杭初显仁太后奉四圣惟谨思陵南渡显仁北归行幸湖山神光灵响若有契遂出金钱内帑命漕臣董成崇立观宇以昭报事越七年赐今额拨赐田地山荡杭苏湖润总若干顷命左右街都道録彭君德淳实开山翼以瑞真馆延栖真之士多幽人韵客寄迹其间有林处士之风至元十三年敎大宗师真人张君留孙出际风云入觐道行眷隆筑崇真万夀宫于京师留侍闱庭十八年有防命主延祥凡观之役一以旧褐祗事二十有二年有以慧力掩真人者主之观之徒云萍东西无所于寄事闻于朝大德元年有防江浙行省拨杭天宗河之北官地若干俾兴四圣延祥观凡田地山荡旧观者复籍入于是大宗师际遇日乆效事忠劳乃命提防呉君全节左右经度且嘱杜君道坚孙君益谦呉君存真实规画之完有俶载日理嵗入植材庀工惟崇惟良首营栋宇恪事祈祝八年三清殿成明年四圣殿成若门庑楼阁斋堂庖廪以次成千楹柱立万梠藻附灵修扶其崇矗象纬瞰乎飞跂俨然琼轮玉葢之来下也赫然金矛纛之前陈也玺书防持云汉叠见教指归川岳景从于是观之规日崇且辟矣然观之迁袭有数事之振起维人不有废者其能兴乎夫国家以祈天永命为严事以神道设教为丕圗况威神福德所以环拱中天上翊北极为国重镇为民钜依昭事敢不防乎乃为铭诗以纪福庭铭曰中天之居帝九重招揺在上紫极穹帅垣四列帝曰庸威神福德镇域中于民有赫国有功玺书昼下青玉骢栋宇日辟疆畆东峩峩千柱临天宗真人上界大道崇二三祗事恪以公神灵监观明且聪时旸雨若年谷丰永作神兴帝业隆于万亿年承皇风
　　东平杜氏种德堂记
　　往时杜先生善甫以道防齐鲁客武惠公之门时中原甫定公方握重权为外屛先生从容其间切磋磨琢之德善谑不虐之道卫人所以美武公者武惠公有焉则先生善甫之行其道也故东平称杜氏凢谱杜曲而系东平者皆名其夀康老人则先生之而武惠公之老也作堂于平隂之原名曰善善既而改曰种德其孙桢以其伯氏朴之言来桢与余游乆稔其祖父伯氏之贤乃告之曰莫非天下易生之物也而种之之道惟其人故一年之计在谷十年之计在木夫谷之计敏于人而命于天木之计敏于地而命于人命于天者水旱沴之螟蟘疵之命于人者牛羊践之斧斤寻之不以水旱螟蟘惰吾年者谷常丰不以牛羊斧斤厄吾故者材常足是故周于谷者食饮之沃施子孙周于材者栋宇之蔽达城社夫人之种于德也何独不然是故以孝悌忠信为根柢以礼义亷耻为芟夷蕴崇其始枝叶庇于家其乆连云匝于里族而后沃之以孔孟之道华之以诗书之辞于是为楹为杙世以材闻似枅似臼机与天入吾侪小人不能以食自艺况能以材自充又况能以德自迈乎闻夀康老人封植之风而朴与桢也华且沃之为塈则楹与杙之求百世未有已也于是乎记










　　松乡集巻二
　　钦定四库全书
　　松乡集巻三
　　元　任士林　撰
　　承事郎栁惠考妣墓志铭
