<!-- { "loadSidebar": true } -->
　越二日，生自觉无颜，乃告归，舅妗亦不留之。娇夜出，潜与生别曰：“天乎！得非命与！相会未几，而有是事，妾独奈何哉！兄归善自消遣，求便再来，无以疑间，遂成永弃，使他人得计也。”因泣下沾襟，生亦掩泣而别。父母以生久在外，妨废书史，间岁功名之会，又复在眼，遂令生于书斋温习旧业。生与其兄纶虽朝夕共学，而思娇之念，无时不然。夜则与兄异榻而寝，怅恨之言，或形于梦寐，恨不能御风缩地，一与娇会。至七月中旬，舅以眉州任满，道经申生之门，因留宿于生家者累日。此时舅挈家以行，妗娇寓生家，相随不离跬步，兼飞红、湘娥诸侍女杂然左右，生与娇欲一言不可得。居三日，舅命戒行，车马喧阗，送者络绎于道。妗与娇各登车，诸侍女相随先后，申生亦乘马相送。闯其便，曳帘挽车，与娇语旧。娇泪下如雨，不能答，徐曰：“遇君之后，一日为别，不能堪处，况今动是三年，远及千里，一旦思君之切，安保其再能见君乎？但恐妾垂首螟目，骨化形销，君将眠花卧柳，弃旧怜新。妾枕边恩爱，他人有之矣。”生曰：“明灵大王在彼，吾誓不为也。”娇曰：“若然，妾荷君之恩，死且不朽。”乃于袖中出香佩一枚，上有金锁团凤，以真珠百粒，约为同心结，赠生曰：“睹物思人可也，得暇可求便一来，毋以地远为辞。”言未毕，轩车催动，雾隐前山，晓月半沉，目送不及。生别舅妗辞回，凄然归于书室。晨窗夕灯，学业几废。间为词章，无非寄恨。一日赋一曲示兄纶云： 
　　春风性情，奈少年，辜负窃香名誉。记得当初，绣窗私语。便倾心，素雨湿花阴，月筛帘影，几许良宵遇。乱红飞尽，桃源从此迷路。只因念，好景难留，光阴易失，算行云何处？三峡词源，谁为我写出，断肠诗句。目极归鸿，秋娘声价，因念司空否？甚时觅个彩莺，同跨归去！ 
　　兄见之，抚生背曰：“厚卿，以弟之才，当取青紫，以显二亲。此词固佳，察弟之心，必有所主。秋期在近，且移此笔鏖战文场可也。”生但无言。盖生词微寓娇相会之始末，至乱红飞尽之句，则直指飞红媒孽之事，其兄不知也。 
　及八月，与兄俱就秋试毕，即欲言归。兄再四挽留，生不得已从之。逾数日，生与纶俱在高选，捧捷而归。次年，又与兄纶同及第，兄纶授绵州绵山县主簿，生以弓箭授洋州司户。兄弟归家侍次。时有买登科录于眉州者，舅因阅之，见生兄弟皆及第，因大喜，归谓妗曰:“二哥、三哥兄弟皆及第，我家宅相得人矣。但恨相去千里，不能亲贺。”遂遣人致书，且询问：“二甥荣授何官？如瓜期未及，能来款我，以慰老夫忻喜之心否？”生得书，与兄谋曰：“舅有命召，弟宜一行。”纶曰：“父母在，焉可远游？然舅命难违，弟固当往。”于是生欣然治行，诣舅任所。既至，舅见之，且贺且谢。须臾妗娇毕见，妙问：“二哥何以不来？”生答兄弟不可俱出之意，舅妗问劳尽礼。妗终以生前疑似之故，馆生于厅事之东边，去堂甚远。生亦远嫌，寻常非呼召不入，即或一至堂庑，未尝与娇款狎。或与娇偶然相遇，左右森立，但彼此伫视，不能出一言。生殊无聊，住十余日，欲告归。然终念远来，未曾与娇一语，闷闷不适，徘徊久之。 
　一日晨起谒妗，妗未起，忽遇娇于堂侧。时且早，左右俱未起，娇亟出步前，语生曰：“别兄久矣，思念未曾少息。喜君近取高第，但薄命之人，不能执箕帚，以观富贵，为大恨耳。兄不弃远来，何以得此！妾与飞红有隙，君所知也。今妗以年尊多病，不暇他顾，而飞红方用事，跬步动容，无所求便。兄至此已十日矣，妾不能与兄一叙畴昔者，坐此故也。妾每见兄，必晨昏入谒，凡七日晨起以俟兄至，而兄每入必晚。今非兄早至，妾安能与兄一语也？”生曰：“我见事已如此，终日兀坐，孤苦之态，不能备言。方欲于一二日间图为归计，缘未及与子一语，故未忍去。今既若此，我虽在此何益？”娇曰：“妾以子故，屈事飞红，尚未得其欢心。自今以来，当益屈意事之。万一得其回意，则可与兄复如前日。兄果能少留月余否？”因出袖中黄金二十两与生曰：“恐兄到此或有用度，衣服有不堪者，宜令左右持来，当与兄修治也。”生乃曰：“若果有可谋，虽僻处鬼室千日，亦何害？”顷之，人渐众，生遂出。益无聊赖，时绕户吟咏，以写怀抱。有二诗云： 
　　庭院深深寂不哗，午风吹梦到天涯。 
　　出墙新竹呈霜节，匝地垂杨滚雪花。 
　　觅句闲来消永日，遣愁聊复酌流霞。 
　　狂风全不知人意，早向窗前报晚衙。 

　　簟展湘纹浪欲生，幽人多感梦难成。 
　　倚床自觉无风味，开户何妨待月明。 
　　拟倩蛙声传密意，难将萤火照离情。 
　　遥怜织女佳期近，时看银河几曲横！ 
　生在舅家，自秋至冬，岁将暮矣，慕恋之心，终无以自遣。每夜明烛独坐，夜半方就枕。所居室东边有修竹数竿，竹外有亭。前任州官有子妇美而少，因得暴疾，遂至不起，殡于亭中，经岁后移归乡里，然精诚常在亭中，每为妖祟以迷少年。生不知其详，一夕，方掩关而坐，将及二更许，忽闻窗外步履声，生意其兵吏夜起，不以为怪。顷之，叩窗甚急，生出视，则见娇娘独立窗下曰：“君何不启，候君久矣。”生不知妖，欣然与之入室，曰：“子何以得来此？”答曰：“舅妗熟寝，无有知者，故来相就。”将旦告去，嘱生曰：“此后妾必夜至，兄无事不必至中堂，或入偶相遇，不必以言相问，恐人有所觉也。妾或与君语，君宜引去不语，则人将谓君无心于妾，庶可释疑也。”生曰：“子必夜至，吾入何为？”言讫遂去。自后妖夜必至，凡月余，人莫知之。 
　娇自生再至，益屈己以事飞红，平日玩好珍奇之物，红一开口，即举赠之。锦绣珠玉，惟红所欲，呼之为“红娘子”。红见娇之待己厚也，渐释愤怒，与娇稳密，娇事之益至。时小慧年已长，见娇屈意事红，语娇曰：“娘子贵人，飞红贱者，奈何以贵事贱？”娇因叹曰：“我之遇申生，尔所知也。红与我有隙，屡窘挠我，所以不自爱而屈事之者，为生故也。”因吟诗一绝云 
　　雨勒春寒花信迟，痴云阻月夜光微。 
　　披云阁雨凭谁力？花月开圆且待时。 
　　吟毕，因泣下。慧曰：“娘子芳年秀丽，禀性聪明，立身郑重。向时游玩花园，与湘娥并行，娥不相让，先登楼梯，娘子怒以告夫人，夫人不治，凡不食者两日。其负气有如此者。前年罢官西归，驿舍床帐不备，重以绣茵，周以罗帏，犹虑其不洁，焚沉爇麝，夜半方寝，其爱身有如此者。娘子善歌，众所共知，亲族聚会，申请再四，终不肯出一声，其重言又有如此者。今既委千金之身于申生，若弃敝屣，而又下事飞红，丧尽名节，此妾所大不晓者！况娘子才色，名闻于时久矣。苟求婚姻，岂不能得一申生乎？又兼申生一第之后，视娘子颇似无情，今虽在此，呼之不来，问之不对，谅必有他意。娘子何自苦如此？”娇曰：“尔勿言，天下岂复有钟情如申生者乎？必不负我。”慧知娇心如铁石，乃亦谄事飞红。红感娇之情，尽释前怨，喟然向娇曰：“娘子近日以来，憔悴特甚，若重有所思者，何不与红一言？红受娘子之恩厚矣，苟有效力，当以死报。”娇但流涕不言。红固叩之，乃曰：“我之遇申生，尔所知也，他何言？”红曰：“此易事。妗年尊，终日于小楼看经。堂室之事，娘子主之。果有所图，敢不唯命？”娇郑重谢之。 
　自此红常与娇为地，求以相见。然生自夜遇妖之后，以为真娇之来，累十余日，不入中堂。间或遇娇，则远自引避。且精神昏倦，终日思睡。娇亦疑之。至晚，遂令小慧及红房下小侍女兰兰，夜出伺生起处。慧与兰兰同至生室，慧因窗内灯明，穴而窥之，见生与一女子对坐，颜色态度，与娇无异。因私相叹骇，归室则见娇与红并坐于室。慧曰：“娘子方至生室乎？”娇曰：“我自遣尔去，我二人坐此，未尝动，尔安得妄言？”慧、兰同声曰：“适来申生与女子对坐，绝似娘子，若此则彼为何人也？”娇、红大骇良久，红曰：“向闻此地多鬼魅，得无是乎？宜其待娘子恝然也。”因欲与慧兰等再出穷之，以夜深而止。 
