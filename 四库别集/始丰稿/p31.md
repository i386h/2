<!-- { "loadSidebar": true } -->
杭之龙翔宫初建于后市街西盖宋理宗潜邸也理宗既斥其地为宫以奉感生帝而命左右街都道録胡莹微为开山住持以重其地元至元中西僧嘉木扬喇勒智总统江淮释教事崇释而抑老以龙翔宫为寿寜佛寺住持胡原洪购地于城西北隅改建之其地与宋和义郡王杨氏第宻迩而今宫基则杨氏所奉神祠处也延佑中朝廷降玺书命天师张留公主领宫事且世袭之而住持则黄石翁也宫初为三斋至是增为十斋曰履和曰颐正曰全真曰宜休曰观妙曰东明曰环隐曰守正曰安晚元统癸酉之岁杭州火而宫毁焉住持史景仁谋更作之而天师亦施金以助寳殿中峙琼扉前辟彤楼紫阁左右辉暎后有葆真之室垒石为山凿地为池疏豁萧爽号蓬山堂前儒学副提举陈旅实为之记外则引西湖之水环绕宫墙隐然若玦过者指为神仙之居俄而兵起潜窃一方者据为军器局烟尘澒洞无复前日之胜矣天兵既平浙住持毛君继祖请于总兵官今曹国公曰兹宫乃国家祝厘之所非官局也愿复其旧总兵官韪之得还为宫居无几何毛君退席而宫日就圮四十二代天师过见之叹曰此吾曾髙所领宫也忍使废乎乃延龙虎山法师邓君允修为住持既而邓君被召为金门髙士而天师亦化去嗣天师克继先志尤以起废为事佥谓玄妙观住持王君应瑾足任起废于是天师加授贞白先生东华弘道纯一法师为住持且兼领诸宫观事王君玄风素孚其来也一意修葺首捐已槖为之倡而施者踵至凡殿堂门庑以及库湢赤白之漫漶者则涂绘之瓴甓之缺损者则补缀之径术之弊塞者则疏通之至于帝天神及驱邪辟恶之像设剥落黝黯则加砖埴粉饰不足则请于别废宫之失祠者足之于是规模一新过者则又莫不相与咨嗟言曰不意今日复覩旧观其徒遂来谒余请叙次其宫废兴之迹以昭示来者以余而观于天地之间凡物之成壊未有不梏于数其有不为数所梏者则存乎其人龙翔为宫自宋之季以潜邸为道馆迄今二百余年而沧海桑田已变矣始也夺于异类微胡尊师不足以任改建中也厄于郁攸微史尊师不足以任起废维此二役虽巨时方殷阜其为之也易为力王君当久替之余徒藉已槖与凡施者倡遂能以旧为新使龙翔不至就圮则难为力矣虽然为之于难为之时而不见其难为抑岂无所致而然哉盖王君襟袍冲约制行贞白而应物和易初若无为而未尝不为推其精诚于祷禳禬禜之间有感辄应都人士女赖焉故凡兴作人皆不劝而趋呜呼徳之懋者其应大吾所谓不为数所梏而存乎其人者以此也夫铭曰

言言琳宫在巽之隅往帝有作厥惟灵区金庭珠户神圣攸居天潢所经汇而为渠如彼翠水环于蓬壶夐隔诸尘若与世殊俄遭小刼转隆为污瓴阤垣圮茀翳于衢仙驭逺去野马纷驱惟兹福庭休祥所储发灵献异千祀弗渝岂其遂仆而不可扶是有徳人其来弗徐其作颷举其助云输葺易绘塓厥工羣趋百废具兴在于斯须仪观有炜光彩发舒琼佩朝真瑶章腾虚行道赞叹曰俨如初徳人有作与化同枢是用作铭以昭徳符

○序

六书本义序

古者六书之法皆掌于官成周保氏之职以六书教国子而书之设以同文为盛故又有外史掌达书名行人掌谕书名汉循其法太史设学童讽书九千字者得为史吏民上书字有不正者则纠率之其掌于官可知已夫书非曲艺也大而二帝三王周公孔子之道次而古今成败得失之迹九流百氏杂家之说又次而官牍家乗钱谷狱讼米盐碎务之记注莫不有赖于书盖不容于一日废者也而为书之法六曰象形曰指事曰谐声曰会意曰假借曰转注其为法也有子母相生之类形声清浊之别五方言语之异用之者易流于讹舛自夫官失其守大夫士务趋简便以指事为象形者有之以会意为指事者有之至有以转注为假借会意为转注其失滋甚于是六书之义不明而义理之精微有失其本真者矣越人赵君撝谦深以为病取许叔重而下诸家论著之书考其得失推子母之相生俾各归其类正五方之言语律以四声而以子母相生之例统之为凡例以提其纲为图说以括其要分为十类着为十二篇厘为三百六十部于是六书之义明而六书之用无讹舛之患矣嗟乎大夫士之于六书譬之麻缕丝絮莫不以为衣也而或不知其出于莳育稻粱鱼肉莫不以为食也而或不知出于佃牧习而不察此固人情之大较撝谦非有官守如古者外史行人之所掌而能用力于众人所畧之地何其用心之専也哉撝谦裔出宋宗室志悫而守恬其学邃于经术诸子百氏莫不记览着为文辞抑扬反复能沛然尽其所欲言而不畔于道观其所著六书论可见已至于六书本义则其尤尽心者也方国家校正韵谱征至京师稍试其所学擢中京国子监典簿旋以疾引退遂克毕力于此书书成征余序之虽然余固习而不察者也安能发其藴以撝谦请之力姑着其用心之专云尔

寓斋类槀序

栝苍吴伯京先生既殁前工部都水主事公愿其冢嗣也彚稡其所为文为若干巻题曰寓斋类槀自栝苍贻书武林征予序之向余被檄摄祀海上得以便道获挹先生道徳之光耀然以草草别去不获承教为憾乃今得其髙文大集而尽观之诚一快也顾余晚出且肤陋何足以当知言之任而序之哉而水部君方以博学能文振其家声征余言颇切然不敢以肤陋辞故为序之盖先生之学出于见山叶氏而见山之学私淑于水心叶氏文章至宋而盛既南渡光岳之气分不能无大音不完之议幸而文运流于东南儒先君子相继唱鸣道学而叶氏独以文章显虽其久任旬宣而掌制之日少然当是时中外有大论譔不归叶氏人情不餍故其文章卓然自成一家运去物改其流风遗韵之被于乡里者未泯规模气象有足以兴起焉者先生生于其乡传授既有端绪本之以颕悟之资济之以方锐之气年弱冠就试乡闱有司竒其文置诸前列既而科举事辍乃遂博极羣经会异归同涵揉充畅故其发为文章舂容整暇浩乎如长江漫流一碧千里蔼然皆性命道徳之说此无他理胜故也彼以才驱气驾为髙者坐于造理不深故耳虽然临文而索理理恶乎粹惟夫求诸经而有得于尧舜禹汤文武周公孔子立言之旨融而摄之于方寸之间而吐之于觚翰则其为言自不患其不醇矣呜呼理足而言畅天下之至文也先生之文有焉初先生举进士不遂用荐厯台之宁海衢之西安教谕晚值更化当路荐先生宜居师表之地擢教授乡郡尸教席者十有余年其所造就领乡荐登舎选者居多誉望隆重号称东郡儒宗至于文章又其余事也先生讳世昌伯京其字也别号寓斋云

何宪副集天台山赋为诗序

天台山在于越之南名虽不齐于五岳而神秀所锺有雄丽絶特之观焉晋孙兴公为章安令尝慕其胜着逰天台山赋其赋既成以示友人范荣期曰此赋掷地必作金声兹山之胜古未有发其秘者自兴公始发之其后名公巨人若唐翰林供奉李白元余文忠公阙皆有作以嗣其响焉李翰林有至天台晓望诗余文忠公有劝农至桐栢诗其诗妙丽脍炙人口而未有檃括孙赋而播为篇什者也佥宪宣城何公行部至天台覩其雄丽絶特之状左顾右盻有不欲舍去之意然职在巡访势不能穷幽极夐甚恋嫪焉方外士有以赵文敏公所书天台山赋刻本献者按而读之目之所遇与赋之所及意领而神会遂集赋内所指景物如东坡先生檃括陶渊明归去来辞为乐府故事以题咏焉得近体诗若干首其还司也且以示凡能言之士悉集其句为之且戒不用其语而用已语虽工弗采且属余以言弁其首余也世居天台凡胜地之见于篇什者少时侍先人杖屦尝逰焉窃较赤城之霞气瀑布之飞流莓苔之滑石而皆莫若琼台双阙之为竒特峭崿峥嵘悬磴万丈比至其顶地平如砥九岭环拥双阙夹路琼台中居五芝含秀八桂森出楼阁缥缈于彤云彩雾之中仿佛如在天上故兴公之赋目为仙都而述其地特加详焉今余留落他郡且老而乡邑之胜未尝不往来于懐若兴公之赋蚤尝习之当夫懐土之心生盖尝临风一诵以祛愁思而习熟见闻之久终不能祛也今见公所集其句之字为诗组织工致模写圆熟逸兴飞动于层峦迭嶂之间政如李光弼入郭子仪军部伍虽旧号令一出风采新矣不其竒哉是诗也使它方之士见之天台之胜如在目前况如余之旧所逰者哉宁不为之欣快因不辞而序于公诗之次凡承命而作者则请以次书焉

送薛文举还太常序

上虞薛文举为太常博士将一年得告省其亲其还职也道过钱塘征予言以赠初文举隐居教授不求知于时会国家搜访遗逸有司以文学荐擢为太常博士命下之日朋友咸为之喜有谓余者曰今国家兴治众职毕举将轶汉唐而过之捐爵禄以待天下之士非若往日拘于门地限以岁月而故靳之也以文举之学之行得七品官翱翔于奉常之署夫岂曰沗奚独为之喜哉余曰非也太常之有博士古号清望非他流比也而博士之设其职有三曰赞相祭祀曰讲究礼仪曰譔定谥议凡赞相祭祀在乎临事致诚敬之节文举为人端悫而详慎其执事也惧坠如执玉惧倾如奉盈其职赞相所优为也凡讲究礼仪在乎据经以达因革之故文举于经考核精审其讲礼也必合会通之宜而不持専门之见其职讲究所优为也凡撰定谥议在乎节惠以着功行之实文举于文稳顺精确其定议也必得褒扬之要其职定议亦所优为也朋友之为文举喜者此也独不闻之古乎古之人言善为弓者必曰埀以其利于射也言善为车者必曰奚仲以其利于运也设使埀而为车奚仲而为弓必弗利于用矣故士而所习适所用岂不可喜也哉夫以一士而用称其职为其友者非有所利于已而美爱之意沾沾然见于辞色其故何哉盖天下为公鼓舞兴起人情之所同也棫朴之诗序者以文王为能官人其不以此也夫属文举请赠因述前之所云以为之赠

聴雨堂诗序

