<!-- { "loadSidebar": true } -->
　　向见鞠坡以邵尧夫君子赢得做君子小人枉了做小人请刋语坐右每爱之为知道者之言后来读葵轩书却谓赢得一语犹有利心不若改作君子本分做君子至矣哉世间安有不本分而能为君子哉观此二字即是洙泗传道之精髓语孟扶世之命脉顔曽仲弓子思孟轲成徳之门户入孝出弟忠信笃敬三斯【斯逺暴慢以下】四勿【非礼勿视以下】五实【仁之实以下】之注脚循乎此则为正理离乎此则为非道君子小人之辨实判于此矣韦侯贵戚之冑而肯鞭辟从儒素中来可谓趣识之正若只依圣贤所教从本分上做起工夫为己者为之为人者不复为也则一图纲领尽在于是见月可以言指矣绍定重光单阏夏五日书于外府
　　乐山堂铭
　　籍溪入舘文公朱先生以诗遗之有云瓮牖前头立画屏晩来相对静仪形浮云一任闲舒巻万古青山只麽青或传以语五峯五峯惜其有体无用因别赋一诗曰幽人偏见青山好为是青山青不老山中出云雨乾坤洗过一畨山更好世遂以为此诗一体用该动静也吁文公岂无所本而言哉静者山之性夀者山之质文公之诗其仁者之所乐欤遂演其义为君举铭
　　澹然若虚凝然若峙窈然其深若伏隆然其髙若起其真而静也似有道其敦而朴也佀闻礼阳变隂合春生秋靡滃然出云利物而致用者静中之动翳然内日收眎而反聴者动中之止虽然主静者山之本体彼世方驾鹿车度羊肠九折而不肯休子试味此山之所不味
　　达斋铭【有序】
　　嘉定壬午某尝客于亨泉书院癸未嵗子先亦于亨泉乎馆达斋之铭乃某去凌云后一年所作也圣人语言枝枝叶叶相对质直好义至虑以下人只是一滚说出务学之实到得色取仁而行违居之不疑方与上下文反对而言今铭之序引特于其中析而二之若谓察言观色过于夏畦之劳虑以下人甚于防床之謟亨泉端人也其疾邪指佞有补于世教则大矣然先圣所以语子张必达之义惜乎其死而不共商之也因子先之请为发其义
　　古我先民为学自内伊今之人驰骛于外自内之学不求人知所主忠信随事之宜察言观色于以省已虑以下人更审其是学既精熟天理流动孝以事君慈以使众放之四海行之九夷参前倚衡无所碍之彼外驰者名浮于实虚矫张大谓莫已敌矫情避兄要誉悦友遹观厥成竟亦何有惟仲尼氏诲人有方愚回鲁参而辟子张圣谟孔眀气质终化翘翘升髙俛俛自下如谷始萌如泉始达良知之生莫之能遏子以斯义归而内省髙车结驷为道之穽
　　玉斋铭
　　子齐摘横渠语以玉名斋可谓有志于自修矣故为之铭
　　人为物灵受天眀命知诱物化匪磨弗莹淬以礼义琢以诗书眀师良友礲而错诸与善人居未得为善不善相劘气质始变挫之横逆加之困衡疾疢内攻徳慧乃生所以古人以石攻玉舜于陶渔说于版筑夷饿首阳子畏于匡一时之塞万世之光温润为仁缜栗为知岂伊今人无此良贵弃其在我珍其在人贵溢富极乃灾厥身子之进徳莫如持敬无隳令名徃廸乃训
　　嘉禾颂七章章四句
　　翼翼嘉禾在梁之畆九穗离离实栗实秀
　　其秀维何奕叶有傩春种秋实备时中和
　　中和既时重頴既垂自向其本岂不尔思
　　维昔唐叔实施王命伊今之人惟唐叔是景
　　惟唐叔是景献诸天子天子不有以归肇祀
　　芝生九茎不可以为秔狐生九尾不可以为袂
　　实为我嘉谷以谷我口腹以妥以侑式介多福








　　钦定四库全书
　　鹤林集巻三十九　　　　　宋　吴泳　撰杂著
　　劝士文
　　先王之制禄爵率以国之大小为差然试攷其制禄之法则杀于上卿而优于下士何也盖卿之禄已厚若更以小国而受次国之廪则地之所出抑不足以供士之禄浸薄若不以下士而视上农夫之食则身之所养愈不能自给此廪禄之所以优于小吏自昔以来则然矣况仕于穷边荒絶之地耶况仕于戎马蹂践之区耶夫以益梓防而视利之东西路则地之相去若此其甚邈也以利劔阆而视闗表之五州则禄之所班若此其弗侔也五县吏之俸不及中州之二三曹官之请仅当内郡之一重之以库帑之压支加之以银防之折阅小官之所得厪厪无几矣夫俸所以养亷也既廪厚然后可以激其赴功稍食优然后可以责其守节今禄既不足以代耕而平日之所以任使者又无至诚乐与之意至有荷戈共守而一纸之书不相及襆砚自随而十年之官不得代万一边符告警而欲望其仗节死义岂不难哉昔王文公上书言事有曰今之小官俸薄不足以养亷必当有以益之然今财用匮乏而复为此论人必以为不可行荆公此说未为不是然欲求理财以益之则非也赋敛有定数而不可以求赢仕禄有定品而不可以加益讨其源流而稽其功绪斯得之矣大率边吏之俸薄起于折防之太轻若使闗外一劵之楮亦如内郡一劵之用优加供给以养其志时有匪朌以系其心忠信重禄而士之不劝者吾未之信也
　　宁国府劝农文
　　国家重农务穑应郡守授勑诰必以其职系衔大者为劝农使小者兼观农事示崇本也当使去年秋被命出守入境问农后三日与父老约曰太守特识字一农夫耳其所颁行条教不过论语孝经敬事而信节用而爱人使民以时此太守职也用天之道因地之利谨身节用以养父母此庶人事也太守知民生孔艰撙节财用减省徭役无妨汝穑事无夺汝农时毎于先圣格言罔敢失坠汝独不念天显不服田穑不爱父母之身逐末好讼毎阅词牒间有冒耕者有争役者有斩墓木伐墙桑者有借人耕牛不还者则是前日所劝诵孝经本文元不恪意遵守所以有此抵冒岂皆长吏劝民不明抑亦尔父老失于告戒耳汝亦当思防淮之田敌马蹂践麦不得播种而尔四郊之内则耕者泽泽而苗幪幪也濵江之宅赤地不毛桑不及蓺植而尔十畆之间则桑者闲闲而蚕防防也并塞以北之民壮者屠戮老者冻馁靡一日得安其居而汝等不生边界同尔妇子馌彼南畆室家各相保也一防之米向者百钱今九倍其直矣一疋之绢向者三千今五倍其价矣年嵗屡丰而盖藏富雨雪既渥而耕作易不知修何福何行而受此快活也耆老髙年固识理道其间后生子弟见一日之饱遂忘后日之饥见一嵗之暖遂忘来嵗之寒饱暖则生逸乐逸乐则生慢易惰弃农桑崇纵饮博入不能孝养父母出不能顺事长上不信天道不畏王法将恐丰年不常逢嘉谷不屡硕大兵之后继以凶荒长吏易如传舍后来者又不畀矜汝则汝等安得长享今日之乐虽若祖若父所授产业亦不能保有矣今春气向中土脉渐起正是东作之时如谷之品禾之谱踏犁之式戽水之车辟蝗虫法医牛疫法江南秧稻书星子知县种桑等法汝生长田间耳闻目熟固不待劝也惟孝悌与力田同科亷逊与农桑同条太守惧尔未必能家孝亷而人逊悌也故躬率僚吏申劝于郊尔其修乃身顺乃亲睦乃隣逊乃畔既种既戒自此月中气至八月寒露谷艾而草衰西畴毕事则买羊豕酒醴以祀田祖以报丰年岂不为汝农夫之庆敬之哉勿懈
　　温州劝农文
　　劝农古也劝农以文亦古也三之日于耜四之日举趾同我父子馌彼南畆此周公劝农文也用天之道因地之利谨身节用以养父母此孔子劝农文也五畆之宅树墙下以桑匹妇蚕之则老者足以衣帛矣百畆之田匹夫耕之八口之家可以无饥矣此孟子劝农文也今太守劝农于郊亦只是豳诗孝经孟子等语诏谕父老别无他文字也然古之劝农者一今之劝农者二方春东作土膏脉起负耒而往于田合耦而耘于野向也东瓯之俗率趋渔塩少事农作今则海濵广斥其耕泽泽无不耕之田矣向也涂泥之地宜植粳稻罕种麰麦今则弥川布垅其苗幪幪无不种之麦矣因荒旱而垦辟勤迫冻馁而耕作力若非去嵗一歉则防手逐末安肯转而縁南畆哉是惰农自安者不容不劝也然地有肥硗农有上下溪乡与平原之壌不同上戸与中人之产各异积糓之家擡价而莫知发储镪之室守钱而莫之贷丰年乐嵗则资下农以自赡一遇荒歉则聴其老弱转徙阽于死亡而莫之捄岂天理也哉夫损上益下曰益裒多益寡曰平贫富相依自古常理知积而不知散亦岂大家之利抛荒田土无人耕锄一不利舍弃稼穑无人种艺二不利脱有乡井不虞无人保护救助三不利去其所以不利者就其所以为利者均通其有无赈贷其乏絶使有谷以捄饥而不至无钱以籴米则如上农之既富者又不容不劝虽然丰凶穣毁皆原于心一念之善则油云甘泽嘉谷瑞禾风灾灭息盗贼不起无非休征一念之恶则痴风猛雨莠苗秕粟田莱多芜疫疠并兴无非咎征今太守与汝约不顺父母不友昆弟不赒防比闾族党不力田务本越其罔有黍稷则惟汝自生毒其或政令之不平刑罚之不中邦财侯度之不式夺尔时害尔功不防不矜天用降威荐饥我百姓则兹惟有司之愆此太守不但劝民而又身自为之劝也虽有饥馑必有丰年太守与汝各勉之毋忽
　　隆兴府劝农文
　　按隋书地理志载豫章之俗颇同吴中其男勤耕稼其女勤纺绩意谓田野辟蚕桑富民皆着于本无冻馁之患矣太守自吴中来入境问俗则不然吴中厥壌沃厥田腴稻一嵗再熟蚕一年八育而豫章则襟江带湖湖田多山田少禾大小一収蚕早晩二熟而已吴中之民开荒垦洼种粳稻又种菜麦麻豆耕无废圩刈无遗陇而豫章所种占米为多有八十占有百占有百二十占率数日以待获而自余三时则舍穑不务皆旷土皆游民也所以吴中之农専事人力故谚曰苏湖熟天下足勤所致也豫章之农只靠天幸故谚曰十年九不收一熟十倍秋惰所基也勤则民富惰则民贫耕而卤莽之则其实亦卤莽而报耘而灭裂之则其实亦灭裂而报此理的然安可厚诬哉汝等父老莫谓太守黄金装带朱衣引马与汝邈不相亲其实亦识字一耕夫耳况职在劝农朝夕思念惟恐嵗一不登以病吾农故为汝占丙午太嵗则有麻麦加倍之謡占正旦清明则有米贱蚕善之证占月朔遇辛则有五谷皆熟之兆占甲子不雨则无赤地千里之忧又为汝预占先分后社则犹恐夺汝之食俾汝不得挝田鼓赛社翁也又为汝占有闰之嵗则又恐节气近后田收晩而谷米虚也太守心腹肾肠无一日不念汝汝等岂可不勤身从事以体太守劝劭之意哉太守与父老约汝归劝而邻里率而子弟不昬作劳不服田畆而鬬很喜讼不务本业不营生产而尊巫事鬼不顾父母之养不念妻子之爱而好饮酒博奕废农时违地利输王税不以期汝则有罚若夫刑法之不中以旱汝政事之不平以涝汝专聚敛以伤汝之财事兴作以困汝之力饰厨传称过使客而不恤汝之饥寒则太守当执其咎为此文者不但劝民而又身自为之劝也其聴之毋忽
　　神泉县劝农文
