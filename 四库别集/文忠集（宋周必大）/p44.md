<!-- { "loadSidebar": true } -->
　　伏承言合宸名聨举首初传胪唱大契舆情某官赋超迈之资济精勤之业学术渊源乎六籍词章驰骋乎多闻偕俊杰以造廷悉聪眀而上对切时要论自是一家备问陈言畧无半语人或积日精思而不足我惟一朝伏奏而有余究观方册之遗文实相上下谁谓陛帘之逺地曽不拘牵繄抱负之非常于功名乎何有某未遑展庆先辱飞文积感悚以在中岂叙陈之可究
　　回第三人李状元寅仲启
　　伏承防尤蜀道得隽汉廷巍乎鼎甲之科籍甚承先之誉此盖伏遇某官材资英茂问学精深庆本家余继夜光之述作羙由世济腾鼂采之辉华万里賔王一心悟主谓求速成者无逺畧而顾近忧者亏永图对扬大问之数条理眀而赡申献断章之十语意婉而忠既蒙亲擢于轩墀即并英防于舘殿某猥由肤浅预聴胪传象应三魁共喜去天之迩祥开五色原知赋日之工髙谊不遗长牋先逮其为欣感交集襟悰
　　回赵正字彦中启
　　兹承发挥鸿笔是正秘文荣动金闺光腾玉牒惟本朝重舘阁之选盖列圣储经纶之才粤自中兴以来间求公族之隽若乃网罗于科目策试于禁严然后用之如今鲜矣某官学醇文古质粹气清事业蹈韦布之难规模非轩冕之谓逺挹天潢之润径颿弱水之风羣东观之诸儒踵西京之盛事留其真者河间得四方之书种而别之刘歆集六艺之畧少需嵗月遂立功名某朽钝无堪防从有赖辱长牋之俯暨叹丽之难酬愧感交懐指陈奚喻
　　除礼书兼内翰回外路启
　　缀星辰之履骤被优迁窥云雾之窓仍兼旧直冐宠灵之有赫揆庸妄以无堪恭惟某官践履配乎先民抑扬持乎公论好谦为德行贤每戒于自贤奬善存心欲达常思于人达迄由借誉驯致増华知章两命之荣正惭非据韦陟五云之体过辱先施在悚感以交深岂喻言之能究
　　回杨正字辅启
　　兹承敷纳以言誉髦斯士儒林歆艳吾党光辉窃以有列于朝孰匪出羣之隽告猷于上犹须入对之时纷百辟之斯来阅再朞而乃浃逢辰艰矣备数可乎自非深究治源力陈时事不以流俗毁誉移其守不以此身用舍贰其心则何以上不欺于吾君下无负于所学恭惟某官亷方秀杰博洽通眀奏牍公车继遗忠于棣萼陈谟谏省挹正论于氷清既自结于殊知当立登于要路尚従涵养益起声华属陪禁直之清严获觇词源之浩渺未遑驰庆先辱贻牋在感悚以交懐奚指陈之可喻
　　回江西钱运使佃启
　　伏审上节闽山改辕江国按行虽旧临遣则新恭惟某官雅量镇浮訏谟经逺偕父兄而驰誉盖自弱龄兼文行以致身允为全羙践歴夙髙于中禁澄清尤着于外台兹屈重来旋闻愈治使乎有指务躬布于隆寛思则无邪足坐销于羣枉惟公特立与众背驰宜其上为神圣之深褒下使士民之信服既已续前功于一道行当均大惠于多方某未染庆缄遽勤荣问敬佩谦虚之意良深感悦之情
　　回刘饶州邦翰启
　　乃者鄱阳嵗恶黼座念深爰起旧人徃颁寛诏恭惟某官天资岂弟政术通眀外歴剧繁所居辄治内聨侍従厥问弥章今以万人之英而临千乗之国何待席暖即观政成转旱涝于丰年销叹愁于和气丕辑民誉遄归禁途某特枉书邮愧稽庆牍感铭之至笔舌奚周









　　文忠集卷二十五
　　钦定四库全书
　　文忠集卷二十六【省斋文藳二十六】
　　宋　周必大　撰
　　启
　　除参政回外路监司帅守启【淳熈七年】
　　居六职之先已尘髙位缀三卿之后更玷殊迁揣分无堪抗顔有腼恭惟某官心存奬善志在逹人力行忠恕之言兼懋谦冲之德防谈所及既弗间于贤愚妙语相先更曲敦于契好载循固陋曷称褒扬第什袭以为荣岂一言之能叙
　　回在外侍従启
　　六曺率属方恪守于官箴两社通班乃与闻于国论静言忝冒厥有由来恭惟某官德业髙眀词章伟丽赫奕禁途之隽望中和藩服之政声经国逺猷盖屡形于奏牍进贤雅志亦宻导于宸是使非才获陪共政某尚稽徃记先辱飞缄佩谦施之滋隆激感悰而无斁
　　回绍兴张阁学子彦启
　　禹防雄藩吴京近辅上求良牧今得名臣恭惟某官政术髙眀儒猷敏茂籍甚两朝之待従卓然三镇之藩宣贾谊嘉谋既入陈于宣室毕公多绩姑出保于东郊行趣召还首仪禁槖怅暌违之未久辱问谕之先临愧感交懐宣敷奚既
　　回金陵范参政成大启
　　乃者临遣英望保厘别都待裴度于延英是为殊礼锡韩侯于北阙何止路车既特开金殿之尊罍复亲御石湖之扁榜防章加厚今昔所稀兹棨防之肇临宜江山之増重恭惟某官才兼文武识洞几微外焉极方伯连帅之权内则髙论思献纳之誉自陪国论弥耸民瞻上方规恢中原寤寐极治萧何相汉厥由居守之劳尚父伐商即契防朝之咏某弥年恋恋一见怱怱目方遡于樯乌手已披于鲤素其为感幸未易名言
　　回史少傅贺冬启
　　伏以台云纪瑞圭景践长恭惟某官道德宗工华夷硕望玉殿和长春之句寿同化日之舒金华敷正説之篇道协阳爻之长维师之拜指日以湏某宻企崇墉欣逢令旦其为善颂莫究文陈
　　回福州梁丞相启【淳熈八年】
　　黄阁上台将宣庭涣紫宸秘职先下玺褒是宜薄海之交欢岂特髙闳之咸喜恭惟某官事业万夫之望文章多士之宗以光明儁伟之资济温厚洪深之德事君以道如古大臣梦帝赉予为时良弼久賛宵衣之化暂従书綉之逰威惠干方兵民按堵鸠鸣雀乳田畴尽洗于棘茨海宿山行舘何忧于盗贼繄治声之籍甚在宠渥以宜然裴度来朝方益彰于勋德次公复相岂或减于功名某尝布庆仪未修公札兹逺勤于大贶苐増愧于懦暑令方中燕台多暇冀谨寝饔之节永垂夷夏之休
　　回州萧侍郎燧启
　　涓选休辰奉宣寛诏光腾星润浃日畿恭惟某官巍登隽科允蹈贤检士服纯臣之节朝推忠谠之名峩冠久践于华途弥彰乃眷纡组方荣于故里已辍于蕃看即政成式遄王觐某夙亲道谊稍濶声猷及未容投劾之时尚获賛登庸之喜兹酬执讯并致忱言
　　回遂寕李侍郎焘启
　　上眷旧德制临大藩当印绶之被躬已欢谣之浃境恭惟某官全蜀先进中朝老成学术贯串乎古今才名赫奕于中外慨念俗吏防思治原视民瘼而弗求縦吏奸而莫问惟公久陪帝幙既已知德意志虑之详乃今宻接乡邦必将暨中和布宣之誉伫颁汉玺归侍虞廷念修庆之未遑辱贻缄之先逮其为感悚未易名言
　　回贑州刘显学正启
　　诞颁新组起镇旧邦民吏欢迎神眀欣相恭惟某官懿文华国直道事君八座升班久荣曳履三刀协梦洊屈分符惟昔颍川最称黄霸粤若再临之日居然愈治之声旋被玺褒入陪鼎路孰増光于汉事谅复见于圣朝曾修庆之未遑辱贻缄之先逮其为愧感罔既名言
　　回陈侍郎岩肖启
　　缀前疑之列未着新功策太史之勲乃甄旧绩周章拜念俯仰懐惭恭惟某官禁路老成儒林先进文推巧手頋缩于袖间名冠善人宜优于天下不鄙疎慵之品每存奬与之心逮此叨逾借之褒饬正辞直笔惭无补于汗青俊语名章幸获窥于尺素其为感刻岂易名言
　　回齐侍郎庆胄启
　　钦承茂渥起领真祠既厚宸知亦荣亲飬恭惟某官钟英海岱被遇冕旒凛然栢寺之直声籍甚荷囊之清誉姑从雅志结寿宫香火之缘行奉除书上霄极星辰之履方图修贺遽辱驰词荷谦德之相先置感悰而无已
　　回单侍郎防颂德启
　　恭惟某官才堪盘错识照几微蚤蜚官路之英声荣践禁途之贵仕【前后与上同】
　　回绍兴府王尚书希吕启
　　朝辞北阙夕镇东藩条教一新士民胥庆恭惟某官学该百氏气盖诸公文昌喉舌之司久隆誉处于越股肱之郡宠寄蕃宣适一方罹水旱之灾正万乗轸旰宵之念谅小施于政术即丕着于事功旋奉玺褒平跻鼎路某俶违风度骤辱音邮在欣感以良深非叙陈之可究
　　回宁国陈舍人骙启
　　君子殿邦屡闻刻賛羣州承指今喜颁条转苛虐为中和易叹愁为谣颂民有所恃政可亟成恭惟某官德逸日休道深自得临事秉后凋之节涖官无可指之瑕红药紫薇暂辍演纶之手双溪叠嶂聊追澄练之吟惠既浃于潜藩福自流于京邑行膺畵节入爕宸阶曽修庆之未遑辱摛词之先逮其为愧感罔罄名言
　　又回陈舍人贺冬启
　　望书云物鲁侯率属以登台归设酒殽汉守移文而休吏匪时良牧畴踵前规恭惟某官法従名髙藩方课最宣九重之盛德措一境于泰宁茂临来复之辰即奉遄归之诏某欣逢令节阻庆賔筵记室传封首勤华问道山团拜坐忆旧逰感咏交深敷陈莫尽
　　回江陵赵丞相启
　　伏审显奉廷扬荣更阃制非独化行于南国抑将威震于北方旌纛一临军民交贺恭惟某官业茂防契道传孔顔防千载之风云壮九重之基业事君有道可谓大臣应物无心是为真宰顷辞政柄徃莅藩方若稽故常当殿近辅然考煕朝之名相率夸昼锦于故乡所以恋阙之念虽深而于渡泸之行难辍逮稍移于圭籥弥注想于冕旒爰颁易镇之防式示朝宗之意矧异时三国必争之地乃今日中原可取之途衮衣绣裳寕许姬公之信处命圭相印行酬裴度之元功某猥辱旧知欣闻新渥虽驰庆牍未办公函仰谦德之过优激懦而増愧其如忭跃未易敷云
　　回州洪舍人迈启
　　兹审上图旧德诏畀名藩宣羙化于三朝浃欢谣于四境恭惟某官修名盖世亮节传家词章独歩于西垣仁爱躬行于两郡适东阳之调守契中扆之思贤爰出左符起临右辅扬仁风于黎庶视古无惭防河润于京师继今有望少需报政即庆为公某方治书邮已勤缄翰其如欣感未易敷云
　　回陈给事岘启
　　兹审茂隆睿眷荣践祠庭虽才业淹留深欝朝绅之望而里闾燕息殆同书绣之逰恭惟某官学术传家风猷盖世版曹琐闼并髙献纳之声吴防少城交着蕃宣之绩姑従均逸行庆遄归某方欲驰词已勤枉问其为欣感防既敷陈
　　回州洪舍人迈谢进职启
　　恭审疏荣芝检对松门旌法従之旧劳贲藩方之新渥恭惟某官名髙夷夏气塞天渊早被遇于宸旒久升华于禁槖由三字畀集贤之职虽用前规通二年跻内阁之班抑存故实而淹屈殆更于五闰且藩宣洊歴于三州俶闻褒玺之颁咸谓除书之晚参裁机政已简渊劓殄骄兵谅为余事某间尝修庆尚阻驰牋辱盛礼之来临愧前仪之太畧其为欣感未易敷云
　　回镇江钱参政良臣启【淳熈元年】
　　兹审起家緑野徃镇朱方千骑一临羣情胥庆恭惟某官才宏而德备学粹而文雄天子以为通儒国人佥曰良弼茂摅经济之术久着賛襄之功将遂冠于台衡乃渐仪于岳牧昔以王人縂饷已得军民之欢今由政路分符宜増棨防之重适千里洊饥之后正九重旰食之时条教甫颁頋忧顿释倾耳袴襦之咏指期衮绣之归某方治书邮首勤缄翰深佩防谦之德难施愧汗之顔气序益暄抚绥多暇愿精调于鼎飬以大慰于岩瞻
　　回隆兴【阙】尚书启
　　伏审羣州承楷愈治于赣川十国为连就升于督府防荣异甚谣颂欢然恭惟某官端重以文温良而毅银台畵省久濶歩于禁严黄阁紫枢将平跻于辅弼倐念专城之业屡分阃制之权惟皇眷之旧纡且民瞻之素具政将焉避公可遄归某方治书邮已勤缄翰仰谦恭之过厚頋迟钝以知非其在感蔵曷胜言喻
　　除知院回外路启
