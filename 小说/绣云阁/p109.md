<!-- { "loadSidebar": true } -->
　　次日，八境宫高竖聚仙旗，飘飘荡荡。诸真等或乘龙凤，或跨鸾鹤，纷至沓来。一时同集台前，侍立左右。宫内金钟三击，玉鼓频催，道祖登台。诸真人参拜以还，如前侍立。道祖顾盼良久，乃向紫霞而询曰：“大道不明于天下，直使旁门左道炫世称长，俾世人误入其中，所行多索隐之事。无怪背父忘母，忤逆遍乎寰区。王母伤之，旨请上天，嘱吾遣一门徒，托生尘世，阐明大道。吾前饬尔选得虚无子入胎临凡，迄至于今，未见复旨，徒令绣云仙阁寂然空立。尔胡奉命不以复命为期？”紫霞真人俯地奏曰：“弟子自奉师命，所遣虚无子临凡脱化，以阐大道，始而迷于名利，弟子力加磨炼，牧羊化外，已历数年。及脱难归来，事亲为乐，庭帏株守，复遣之四表云游，广积外功，而今又越数载。至弟子所传大道，虚无子略已心得，指顾可望其成。但所收门徒，现有五十余人，功仅进乎一二步，祈师稍为宽限。道阐明时，自先于师前奏之，然后带领三缄入绣云阁中，以收入道能成之士。”道祖曰：“此事原非易易。然三缄功已至斯，宜急成全，命复王母。尔诸真等，俱当三缄是护，以成此道焉。”诸真人异口同声，应诺如响。
　　紫霞又复奉曰：“吾真人中护者颇众，独有灵宅子累阻阐道之路，欲置三缄于死地。前奏吾师，师曾斥之，以后不得暗起毒念，如复傲命，罚为野仙。昨蒙赤松真人见三缄云游，化一儿童以试道之深浅，祥光拨转，来于天际，得晤弟子。弟子邀入洞内，身刚坐定，忽听风声怒号。出而视之，西角黑雾迷漫，阴风震动。凝神默会，方知灵宅子拥得野鬼三万六千，兼以背道灵符，迷弄三服、乐道，统率野鬼，炼成大阵，欲毙三缄。岂不以大道将成，而又中止乎？伏望吾师止灵宅此时，以免道中人又犯一番杀戒。”道祖曰：“灵宅子既炼万鬼大阵，或为三缄助道之用，亦未可知。此时师即咎之，彼假以为护道计，纵欲加以大罚，又何能耶？待至他时，果然用以阻道，师将《太极图》付尔，立化彼躯为乌有。”言罢，道祖入宫，诸真人亦同归洞。
　　紫霞与赤松子刚出八境宫外，遥见灵宅怒目独立。紫霞等心恨平日所为，不与交谈，忿气而行。灵宅走上前来，以手拉定，大声言曰：“紫霞野道，乌得无故妄奏师前！”紫霞曰：“吾所妄奏者何？”灵宅子曰：“吾在虎喷山，得遇野鬼无依，统率在兹，为传道计。尔胡以阵炼万鬼、欲诛三缄之言奏吾？”紫霞曰：“尔毋饰言，掩一时耳目。如尔从未阻道，吾不尔怪。
　　单指尔阵设阴风，安对吾师阐道雅意？这且不为尔责，尔又何得将三缄弟子三服、乐道服以符篆，迷彼心性，为万鬼大阵之统？”灵宅子曰：“三服、乐道自言与师分散，道无所传，不过暂投吾门，求指进境。吾以一片真衷护道，尽为尔掩，反奏吾以不情。吾初不欲害三缄，而今势逼处此，俟将鬼阵炼熟，不惟诛三缄性命，亦且誓不容尔！”紫霞曰：“待尔阵成时，吾亦要来试之！”灵宅释手，曰：“尔好好打点，老仙去矣！”紫霞谓赤松子曰：“灵宅子真反道败德人也！今非道祖谈论三缄之功，先为奏闻，异日万鬼阵内，恐无以制彼！”言已，与赤松子分手而散。祥光起处，各回洞中。



                        


第八十六回    九头怪出户班师　八境宫假言传道


　　灵宅子欲设阵以诛三缄，按下不提。紫霞真人见灵宅子这番气象，知三缄师徒于途程中必受其害。故回洞府，忙呼正心子、复礼子、虚灵子、灵昧子、诚意子曰：“访三缄所至之方与所居之剎，如或遇害，即速报之！”数子领命，陆续查访，无有参漏。
　　三缄自得赤松点化，大道颇有进益，时时感激于柳神。因谓诸弟子曰：“今日孩子所说，无一非道。吾得听此数言，不啻师承十日教也！”狐疑曰：“师以为柳神所化。弟子以为天上金仙，化作小孩而为吾师导以进境耳。”三缄曰：“此事吾尚猜疑未定。”师徒谈谈论论，古剎已到。
　　举首仰视，山门额上大书金字曰“八境宫”。三缄暗思：“八境宫中，乃传道之祖也。”于是疾趋而入，与寺僧市以香炬，拜舞座前，无非望道祖匡扶，俾大道早成之意。拜已，又为老僧言曰：“吾师徒在剎暂居数日，凡一切饮食费用，概行自备，奔走不烦老僧。”僧曰：“古剎名山，原为僧道所住。道长居此，四方八面门户俱可辟之，惟东厢一室，久为山邻锁去，不可辟焉。”三缄曰：“其中有宝物乎？”老僧曰：“谁肯将宝藏于古剎？”三缄曰：“如是，其不可辟者何也？”老僧附三缄之耳，低声言曰：“有怪。”三缄点额不语。
　　狐疑已窃听之，是夜更深，暗至门前，向内偷观。杳无所有，惟空空一室，宽敞可爱而已。狐疑以闭塞此门为山邻之误，刚欲归寝，忽闻室内一声响亮，如千钧石坠。狐疑惊觉，仍窥门隙，见有二光闪灼，恍以灯球照耀室中。久之，二光渐小而隐。隐约片刻，倏又照如白昼，旋复转为黑夜。离奇变幻，状不可名。狐疑视已多时，不觉将门震动，室中白气一股，直投门隙，如风触物，吻吻有声。狐疑不能阻之，竟穿门隙而出。
　　自白气出室，绝无所见。狐疑亦慵于窥伺，退归寝所，以炼道功。
　　却说此室之内，有一九头烈马，修成人体，常在八境宫殿现形，惊物左右。山邻聘请巫师，时为和解。恐人误触此怪，将室紧闭。三缄师徒在八境炼道，怪已知得，恨不能吞之。历此廿里许，有一搏龙潭，内一巨螺，炼道百年，亦能化作人形，常与潭中婆龙相善。二怪道法高妙，九头烈马频相往来。故见三缄师徒炼道于此，烈马喜甚，飞身来潭，向巨螺、婆龙言及此事。
　　巨螺曰：“彼炼彼道，吾修吾身，同为造道之人，何容自相残杀？”九头烈马曰：“吾等修道，历尽苦辛，以时计之，千余载矣，尚不能脱兹兽壳。今幸机缘相凑，不如将彼吞噬，以补吾等身躯，或易于成，未可知也。”巨螺曰：“尔所言炼道八境宫者，其人何名？”九头烈马曰：“但见师徒约有十数，其名其姓，则不知之。”巨螺曰：“尔归探听，如系寻常道士，或可作厉；若属三缄仙子，乃奉命阐道，随身法宝甚多，且其所收门人，半皆精怪，尔我有何法术，敢欺侮耶？”九头烈马曰：“如此，待吾回宫访之。”实时辞别，归隐室内。庸心静听，业已二三日，无有呼及何姓何名者。
　　烈马访之不得，将身化一老叟，假意入宫焚香，言饫老僧。
　　老僧曰：“彼师徒才入宫日，吾问名姓，彼告以什么『三缄』。”烈马闻之，飞奔来潭，向巨螺曰：“果是三缄耳。”巨螺曰：“既是三缄，尔宜蹈矩循规，切毋事生意外。”婆龙曰：“巨螺兄何畏三缄如是之甚？”巨螺曰：“三缄奉上天命，为道祖所遣，一止一行，皆有仙真护持。噬之弗得，反自寻死路也，乌得不畏！”婆龙曰：“尔畏三缄，吾不畏之！”九头烈马曰：“如婆龙不畏，吾等今夜乘其不备噬之，可乎？”婆龙曰：“可。”二怪商议停妥，于傍晚时驾动妖风，将欲行矣。巨螺又止之曰：“是三缄也，不惟命奉上天，尔等噬之，必遭天谴，而且随身法宝亦复多多。吾不忍尔二人修道有年，一旦丧失。如其不听吾语，为彼宝物伤却，那时追悔，嗟何及乎？”婆龙不以为然，与九头烈马驱风竟去。
　　鼍更三转，三缄师徒俱各安寝。二怪乘隙入剎，密布黑气。
　　三缄知有妖魔窥探，暗将飞龙瓶抛之。此瓶遍体火生，光芒四射。二怪骇，急速退出。谁知此瓶不舍，竟追出剎外。二怪妖风驾起，腾于空际，瓶亦由空际而逐焉。二怪回首视时，此瓶化为火龙，张牙舞爪。婆龙、烈马势不可支，刚欲飞奔入潭，早被飞龙一爪抓定婆龙，一爪抓定烈马。二怪急不能脱，忙化为细小坚石，龙爪抓之不着，方得逃入潭中，所恨遍体负伤，羞见巨螺，暗暗养好伤痕，深恨三缄入骨。于是商议去到三奇灵关，搬动三位游神。此三游神原在气海中修成，第一乃马精，第二乃猿精，第三乃毒虎精也。道法甚大，无可与敌。烈马来此，哀求相助，以复仇恨。游神询曰：“尔欲复者何人之仇？”烈马曰：“三缄耳。”游神曰：“是奉阐道之命者乎？”烈马曰：“然。”游神曰：“此人仙宝甚多，不可以力战，只可以智龋尔归静候，看彼路向何地，仍于前面设八境宫以迷之。如彼入宫时，将一概仙宝与伊收却，然后噬之不难矣！”烈马得命，潜回八境宫内，静候三缄。
　　三缄师徒自到八境古剎，已住十余日。一日辞别老僧，又奔前途。来到玉房山下，倏然天地昏黑，微风拂处，香气逼人。
　　刚转山丫，瞥见无数道士，络绎不绝。三缄异，立视路侧。前道士陆续已过，后之道士跨鹤者飞鸣天半，骑虎者一啸生风。
　　二队过余，三队中数十道姑容颜绝妙，各持尘尾，纷纷而来。
　　三缄曰：“是道士也，不知去何地面，如此其多？”旁一道士曰：“八境宫中，道祖示期，今夜讲道，故诸真同至以候之。”三缄曰：“凡人可容去乎？”道士曰：“杂于吾等队内，虽不能进道祖宝座，亦可以听其讲论焉。”三缄闻之，欲睹道祖容颜，遂随道士等步步前进。行约数里，遥见宫殿高耸，诸道士争先恐后，竟向此地而投。三缄师徒犹恐趋奔不及，忙忙迫迫，兼程而行，转眼间已到宫外，千寻石级，次第登之。石级登余，俯视其下，不啻万丈深，视其上，星光月影，若见眉梢。由兹入重门，其门高大异常，上悬三个大金字，较诸他日所住之八境宫，模样更广数围。
　　入了首门，来到二重厅外，立一老道，高声言曰：“凡我道中人，谅将所炼法宝随身带至，可并拿出，交与收宝道士。
　　俟见道祖后，退出殿庭，一一给还。”言犹未已，但见各取宝物，交与老道。老道书名收之。三缄亦将飞龙瓶、隐身旗取出。
　　狐疑上前阻之，曰：“师毋造次。想吾师徒四境云游，皆赖此宝，岂可轻失？况弟子观道士行动举止，似非仙侣，恐为山精所化，以迷弄师徒者。不若各行他所，以避妖魔。他日师道成时，再见道祖未晚。”云牙道人与绣雾道人曰：“此缘难遇，即是妖属，吾等亦妖也，有何惧乎？”狐疑曰：“吾等虽是妖成，不畏于彼，但入此地，宝物尽行交付，设或变生不测，将何御之？”三缄曰：“尔真多疑！道祖讲道，岂易得耶？”遂不听其言，当将数宝交与老道。老道呼名收讫，传入重门内。
　　绣雾、云牙等尽随师入，惟狐疑一人在外候之，以观其变。
