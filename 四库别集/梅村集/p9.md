<!-- { "loadSidebar": true } -->
　　堇山儿儿生不识乱与离父言急去牵儿衣母言乞火为儿炊作糜父母忽不见但见长风白浪髙崔嵬将军下一令军中那得闻儿啼楼船何高高沙岸多崩摧榜人不能移举手推堕之上有蒲与雈下有泞与泥十歩九倒迷东西身无袴襦足穿蒺藜叩头指口惟言饥将船送儿去问以乡里记忆还依稀父兮母兮哭相认声音虽是形骸非傍有一老翁羡儿独来归不知我儿何处喂游鱼或经略卖遭鞭笞垂头涕下何累累吾欲竟此曲此曲哀且悲茫茫海内风尘飞一身不自保生儿欲何为君不见堇山儿




　　梅村集巻五
　　钦定四库全书
　　梅村集巻六
　　国子监祭酒吴伟业撰
　　七言古诗三
　　送沈绎堂太史之官大梁
　　云间学士推二沈布衣召见登华省多少金闺榜墨新科名埋没声华冷青史流传有弟兄衣白山人披赐锦一代才名并玉珂百年绢素垂金粉知君门胄本能文易世遭逢更絶偷射策紫裘胪唱出马蹄不动六街尘曲江李杜无遗恨留取花枝待后人即今艺苑多供奉八分草清曹重署额新宫十丈悬韦郎体势看飞动其余作者何纷纷争来待诏鸿都门围棋赌墅王长史丹青畵马曹将军君也读书致上第传家翰墨闲游戏迸落长空笔阵竒纵横妙得先人意顿挫沉雄类壮夫双曈剪水清癯异卧疾萧斋好苦吟平生雅不为身计唯留诗句满长安清切长宜禁近官秋雨直庐分手处忽擕书巻看嵩山呜呼男儿不入即当出生世谐为二千石黄纸初除左冯翊腰间两绶开顔色君不见沈侍中图书秘阁存家风匹夫徒步拜侍从况今淋漓御墨宫袍红一麾去听梁园钟轩车路出繁台东杯酒意气何雍容簿领岂足羞英雄安能低眉折腰事铅椠蹉跎白首从雕虫【宣庙时云间有大小沈学士以布衣善书入翰林皆著名迹大学士名度小学士名粲绎堂为壬辰第三人官编脩擢授大梁道亦有书名小学士后也】
　　通老人龙腹竹歌
　　通老人来何方碧曥赪面拳毛苍手披地图向我説指防西极天微茫视彼万里若咫尺使我不得悲他乡京师公卿谁旧识与君异国同周行九州防乱朋友尽此道不絶留扶桑床头示我龙腹竹夜半风雨疑腾骧尾烧鳞蜕飞不得苍皮倔强膺防张此中空洞亦何有得无颔下骊珠藏汉家使者通大夏仍来卭蜀搜筼筜更逾葱岭访异种擕归上苑栖鸾皇我欲裁之作龙笛水底老蛟吟不得纵使长房投葛陂此龙僵卧难扶策可是天教产竹郎八荒竒事谁能识一从海上西南来中原篠簜多良材淇园已竭苍生痛防稽正采征夫哀天留异质在无用任将抛掷生尘埃若有人兮在空谷束素娟娟不盈匊尽道腰肢痩胜肥此君无乃非其族雪压霜欺直干难轮囷偃蹇忘荣辱邴君岂出子鱼下髙人磊砢遭题目玉笋新抽渐拂云摩挲自倚东墙曲苦节长同处士饥寛心好耐湘妃哭吁嗟乎昆仑以外流沙西当年老子驱青犊手中竹杖插成林杀青堪写遗经读君不见犹龙道德五千字要言无过宁为腹何可一日无此竹
　　送旧总宪龚孝升以上林苑监出使广东
　　与君对酒庾楼月君逼干戈我离别与君借地燕山草君作公孤我潦倒亦知穷老应自疎识君意气真吾徒门前车马多豪俊蹑衣上坐容衰鬓我持半勺君一斗我吟一篇君百首每逢髙防輙尽欢把我新诗不容口今日他乡再送君地角天涯复何有山川有灵交有命延津防合真难定如君共事曹侍郎百僚弹压风裁正握手论文海内推交游京洛声华盛秋风吹向越王台后先踪迹谁能信不见兰台连柏府却过剑浦来珠郡相赠虽无陆贾金相看何必周昌印丈夫豁逹开心期悠悠世上无人知三仕三已总莫问一贵一贱将奚为别君劝君休失意碧水丹山暂游戏客路扁舟好著书故园九日堪沉醉乌桕霜红少妇楼桄榔雨黑行人骑独有飘零老伏生不堪衰白困将迎祗因旧识当涂少坐使新知我辈轻花发罗浮梦君处踯躅悲歌不能去
　　雁门尚书行【并序】
　　雁门尚书行为大司马白谷孙公作也公代州人地故雁门郡长身伉爽才武絶人其用秦兵也将凭岩关为持久且固将吏心秦士大夫弗善也累檄趣之战不得已始出天淫雨糗粮不继师大溃潼关陷独身横刀冲贼阵以没从骑俱散不能得其尸公之出也自念必死顾语张夫人夫人曰丈夫报国耳无忧我西安破率二女六妾沉于井挥其八岁儿以去儿逾垣避贼堕民舎中有老翁者善衣食之二年公长子世瑞重趼入秦得夫人尸貌如生老翁归以弟相扶还见者泣下盖公素有德秦人云余门人冯君讷生公同里人作潼关行纪其事余曾识公于朝因感赋此什公死而天下事以去然其败由趣战且大雨粮絶此固天意抑本庙谟未可专以责公也公之叅佐惟监军道乔公以明经奏用能不负公潼关之破同日死名元柱定襄人
　　雁门尚书受专征登坛顾盻三军惊身长八尺左右射坐上咄咤风云生家居絶塞爱死士一日费尽千黄金读书致身取将相关西防子方纵横长安城头挥羽扇卧甲韬弓不忘战持重能收壮士心沉几好待凶徒变忽传使者上都来夜半星驰马流汗覆辙宁堪似往年催军还用松山箭尚书得诏初沉吟蹶起横刀忽长叹我今不死非英雄古来得失谁由算椎牛誓众出潼关墟落萧条转饷难六月炎蒸驱万马二崤风雨断千山雄心慷慨宵飞檄杀气凭陵老据鞍扫箨谋成频抚劒量沙力尽为传飡尚书战败追兵急退守岩关收溃卒此地乘髙足万全只今天险嗟何及蚁聚蜂屯已入城持矛瞠目呼狂贼战马嘶鸣失主归横尸撑距无能识乌鸢啄肉北风寒寡鹄孤鸾不忍看愿逐相公忠义死一门恨血土花斑故园有子音书絶勾注烽烟路百盘欲走云中穿紫塞别寻竒道访长安长安到日添悲哽茧足荆榛见眢井辘轳绳断野苔生几尺枯泉浸形影永夜曾归风露清经秋不化氷霜冷二女何年驾碧鸾七姬无冢埋红粉复壁藏儿定有无破巢穷鸟问将雏时来作使千兵势运去流离六尺孤傍人指防牵衣袂相看一恸真吾弟诀絶难为老母心防持始识遗民意回首潼关废垒髙知公于此葬蓬蒿沙沉白骨魂应在雨洗金疮恨未消渭水无情自东去残鸦落日蓝田树青史谁人哭藓碑赤眉铜马知何处呜呼材官铁骑看如云不降即走徒纷纷尚书养士三十载一时同死何无人至今唯説乔参军
　　赠冯讷生进士教授云中
　　并州冯郎长吴越桐江风雪秦淮月不烹羊酪敌莼羮肯拈芦管吹桃叶才同顾陆与温邢侠少风流擅絶伦名士有谁甘作诺丈夫何必尚专城乞得一氊还故土欲化边人作邹鲁余笑谓君且归去不信广文今广武綘帐悬弓设豹侯讲堂割肉掺鼍鼔击磬新调塞上歌投壶却奏军中舞文籍先生上谷儒游闲公子河东贾乱定初闻阙里钟时清不用平城弩雁门太守解将迎马邑名豪通训诂乌桓年少挟雕弧射得黄羊供束脯男儿作健羞帬屐拂云堆上吹横笛低头博士为万巻抚掌封侯空四壁忆昔扁舟醉石头别来几梦南徐客隐囊麈尾烧却尽长铗纯钩看自惜学就吴趋恐未工注成晋问无人识呜呼五湖烟水忆鲈鱼落木天髙好寄书塞雁不归花又发故人消息待何如
　　雕桥庄歌【并序】
　　髙邑赵忠毅公为雕桥庄记曰吾郡梁太宰有雕桥庄在郡西十五里大茂诸山之东前临滹沱西韩二水东为大门表之曰尚书里有楼曰莲渚仙居有堂曰寿槐槐可四十围相传数百年物太宰功成身退徜徉于此者二十年今其孙慎可读书其中自号为西韩生云此忠毅家居时所作也公后拜吏部尚书视梁公以同郡为后继竟因党祸戍代州死慎可以孝亷入中翰余始识之知其为赵公交寻以龃龉去相别十余年今起官水部家门蝉冕当代莫与比焉余以其名山别墅乱后独全髙门遗老晩节最胜雕桥盛事自太宰以来百余年于此矣是可歌也为作雕桥庄歌
　　常山古槐千尺起雕桥西畔尚书里偃葢青披大茂云扶疎响拂韩河水水部山庄绕碧渠弹琴长啸脩篁里今年相见在长安据鞍却笑吾衰矣尽道新枝任栋梁不知老干经风雨自言年少西韩生幽并豪侠皆知名酒酣箕踞听鼔瑟射麋击鬼邯郸城天生竒质难自弃一朝折节倾公卿当时海内推髙邑赵公简重称相得才地能交大父行襟期雅负名贤识公曾过我读书处笑倚南楼指庭树归田太宰昔同游廿载林泉共来去此是君恩优老臣后来吾辈应难遇每思此语辄然知己投荒絶塞天同是冢臣恩数异伤心非复定陵年黄巾从此成贻祸青史谁来问断编钩党几家传旧业干戈何地着平泉我有山庄幸如故老树吟风自朝暮磐石宁容虫蚁穿斧斤不受樵苏误铃索髙斋拥赐书名花异果雕栏防绿菂红渠水面开门前即是鸣驺路子弟传呼千骑归不教鞍马惊鸥鹭年年细栁与新蒲妆防溪山入畵图四海烽烟乔木在一灯火故人无相逢只有江南客头白尊前伴老夫
　　海户曲【南海子周环一百六十里有海户千人】
　　大红门前逢海户衣食年年守环堵收藳腰鎌拜啬夫筑场贳酒从樵父不知占籍始何年家近龙池海眼穿七十二泉长不竭御沟春暖自涓涓平畴如掌催东作水田漠漠江南乐鴐鵞防鹈满烟汀不枉人呼飞放泊【南海子有水泉七十二处元之飞放泊也】后湖相望筑三山两地神州咫尺间【以西苑后湖名海子故此云南】遂使相如夸陆海肻教王母笑桑田蓬莱楼阁云霞变晾鹰台上何王殿【晾鹰台元之仁虞院也常使大学士提调之鹰坠皆用先朝旧玺改作】传説新罗玉海青星眸雪爪飞如练【玉海青即白鹰也】诈马筵开挏酒香【元有诈马宴】割鲜夜饮仁虞院二百年来话大都平生有眼何曾见头白经过是旧朝春深惯鎻黄山苑【叶】典守唯闻中使来樵苏辄假贫民便芳林别舘百花残廿四园中烂漫看【南海子有二十四园系明时制】记得上方初荐品东风铃索防雕栏葡萄满摘倾筠笼苹果新尝捧玉盘赐出宫中公主谢分遗阙下倚臣餐一朝剪伐生荆杞五柞长杨怅已矣野火风吹蚂蚁坟【海子东南有蚂蚁坟毎清明日数万皆聚于此】枯杨月落虾蟇水【王泉一名虾蟇泉流入海子】尽道千年苑囿非忽惊万乘车尘起雄图开国马蹄劳将相风云剑槊髙帐殿行程三十里旌旗猎猎响鸣鞘朝鲜使者竒毛进白鹰刷羽霜天劲旧迹凌歊好放雕荒台百尺登临胜俊鹘重经此地飞黑河讲武当年盛吊古难忘百战心扫空雉兎江山净新丰野老惊心目防落编篱守麋鹿兵火摧残泪满衣升平再覩修茅屋衰草今成御宿园豫游只少千章木上林丞尉已连催洒扫离宫补花竹人生陵谷不须哀芦苇陂塘雁影来君不见鄠杜西风萧瑟里丹青早起濯龙台
　　退谷歌【赠同年孙公北海】
