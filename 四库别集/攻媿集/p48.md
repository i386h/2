<!-- { "loadSidebar": true } -->
　　臣等今月初九日窃闻吏部侍郎彭年内殿奏事退而居家待罪不知其由已而又闻知閤门事韩侂胄见求祠禄方有传闻谓年论侂胄甚切故皆不自安然而不知所论者何事也今有上项指挥则知传闻之不谬年以侍郎得次对与郡侂胄解閤门及都承旨职事转一官内祠有以见陛下之处事不失一偏然臣等愚忠犹有当言者陛下自在嘉邸眷礼僚旧一旦龙飞不惟宠以爵秩延见访问几无虚日天下不以为私而服陛下好贤笃旧之徳不谓三数月间所谓五人者黄裳遽成长往黄由寻遭外艰沈有开陈傅良相继论罢惟年一人犹在从列经筵又其赋性伉直论事不回尤蒙眷奬必其懐不自已尽言无隠今又去之则陛下之旧寮无遗不惟伤伐木之义而四方谓其以尽言得罪尤害政体此臣等所以重惜也知閤门事及都承旨皆武臣之高选陛下不难于侂胄之罢可谓英断然次对不过在外之职序位反下于贰卿防车之升留务则宠之已至况一去一留恩意不同去者遂逺不复得侍左右留者既曰内祠则召见无时终不能逺人言籍籍尚以为不平臣等欲望睿慈更加详处或留年于经筵则可以不失讲读之旧若其不然则命侂胄以外祠或予以外任事体适平人亦无可言者如年之贤陛下素知顾岂遂将终弃后日召用正自未晚然目前处事贵于得宜臣等诚恐指挥一出难于反汗故敢罄竭愚虑以俟采择所有録黄臣等未敢书读
　　再缴韩侂胄彭年【圣旨彭年除职与郡已是优异韩侂胄初无过尤屡求闲退罢职奉祠亦不为过竝依已降指挥】
　　臣等昨缴论彭年韩侂胄事得旨令竝依已降指挥施行臣等何敢不承君命然二人者事既相闗须当适平年以真侍郎除职与郡若以为优异则侂胄之转承宣使非优异乎若谓侂胄初无过尤则年论事乃出于爱君之诚心不顾其身以进忠言岂为过乎臣等区区不敢更留年在年进退之义亦不可复留但直臣去国公议为之叹息恐自此无敢有为陛下出力论事者矣年既以决去侂胄难以独留欲望圣慈俯从臣等所奏予侂胄以外任或奉外祠以均事体以慰公议不胜幸甚再犯天威无任震惧伏惟陛下裁幸所有録黄臣等未敢书读














　　攻媿集巻三十
　　钦定四库全书
　　攻媿集巻三十一
　　宋　楼钥　撰
　　状劄
　　知温州举胡宗应贤良科状
　　右某伏覩本州士人胡宗左朝散郎裒之孙修职郎序之子家世业儒自少頴悟诵书属文随见辄解臣乾道七年为本州教授蚤已见其不凡去此十余年闻其学问日进有声上庠兹叨假守首访人物而邦人又咸言宗习应制举词业已就因见其书盖学有师承文无蹈袭博攷经传有志于斯文参验古今将期于世用且其资禀温良家居孝友表里无玷言行俱优可谓儒林之俊彦圣世之英才臣谨遵奉诏书保举堪应贤良方正能直言极谏科于贡举条制并无违碍今具本人所习词业防论合五十篇谨缮写成八巻目録一巻缴进谨録奏闻伏候敕旨
　　除中书舍人举莫光朝自代状
　　右臣伏覩迪功郎临安府盐官县尉莫光朝粹纯无玷防介自将种学绩文足为后来之秀臣今举以自代
　　举杨简刘仲光状
　　准尚书省劄子奉圣旨令侍从两省台谏各举通亮公清不植党与曽任知县人二名者右臣伏覩奉议郎知饶州乐平县事杨简学问深淳操行介洁议论坚正皆有本原爱民之政着于剧邑是臣郷人素为畏友非敢私荐公论所推朝请郎监登闻鼓院刘仲光纯粹而能刚疏通而有立曾知隆兴府奉新县甚有政声次厯福州通判又有闗决之誉此二人者实可应通亮公清不植党与之选
　　除给事中举高似孙自代状
　　右臣伏见文林郎绍兴府防稽县主簿高似孙夙有俊声能传家学词章敏赡吏道通明臣今举以自代
　　举宗室伯洙师津状
　　准尚书省劄子奉圣旨比来宗室在朝者少可命两省台谏侍从各举有文学器识者二人以备选择者右臣伏覩朝请大夫前知处州赵伯洙少登世科退然儒雅操守素坚政事中和若蒙擢寘朝行可以素率宗盟春秋寖高伏望速加进用儒林郎新池州铜陵县丞赵师津忍贫好学厉操勤廉旧名师囦尝在江东与应孟明同为县丞一路称此二人而师津至今沈滞选调穷而益坚不改其操国家敎养之久宗室贤才日众臣敢以此二人仰备选择
　　除权吏部尚书举谢天锡自代状
　　右臣伏见从事郎广南西路经略司干办公事谢天锡经明行修推重乡曲一入太学众誉翕然省试为上三名防退谨饬至今尚以选调逺宦人皆有遗才之叹臣今举以自代
　　除显谟阁直学士举冯端方自代状
　　右臣伏覩迪功郎前隆兴府奉新县主簿冯端方学问淹该词章典丽自其少时已为故户部尚书孙觌所称晚霑世赏笔力愈高虽名士交称而尚沈选调矧又禀资谦静吏事不茍臣实不如举以自代
　　举冯端方江畴楼昉状
　　准尚书吏部牒奉圣旨令侍从给舍台谏各许荐举所知谓如某人学识可任清要某人材术可任剧敏某人刚正某人疏通下至将士智谋勇略或有所长亦各以名来上者右臣伏覩承直郎前楚州团练判官冯端方性行淳茂文词瑰伟直可以掌诰代言久沈下僚众论所惜其人已老欲望蚤赐擢用如淳熙间韩元吉刘孝韪之比从事郎江畴学问精博议论闳放居为人师顷为徽州司户参军不惟吏事公勤门有诸生授业甚众可备学官之选从事郎监行在防检赡军激赏酒库所籴场门楼昉少负俊声记问该洽居有乡曲之誉文有制诰之体宜居馆阁养才之地使之涵养成就端方昉二人与臣皆同乡曲昉姓氏偶同却非宗党如蒙朝廷擢用后不如所举臣甘坐缪举之罚
　　除吏部尚书兼翰林学士举张虙自代状
　　右臣伏覩从政郎新两浙东路安抚司干办公事张虙操履至纯表里如一学问词采俱有过人举以代臣实允公议
　　举俞应符李兼郑肇之充监司状
　　准尚书省劄子奉圣旨攷察见任待阙监司公共荐举者臣等仰惟国家多事急于求才而监司所系尤重臣节即当恭承明诏窃谓进退人才者朝廷之权分别是否者台谏之职臣等虽在论思献纳之列不应预闻攷察之事若公共荐举所不敢辞但以人既难知知亦不能皆合如列衔其举复恐所见不齐既不敢有私资浅之人又不敢太拘资格并是公共商防不敢有私亲党合谨同状各随所知开具职位姓名及其所长闻奏谨列具如后
　　一臣某举承议郎行司农寺丞俞应符蚤继世科尝办剧邑疏通而有守精敏而善谋朝请郎权知台州军州事李兼清白承家公廉镇物已着维蕃之绩宜为揽辔之行朝请郎权发遣全州军州事郑肇之才猷挺特论议公平使居部刺史之职必有古肤使之功右谨录奏闻伏敕旨
　　荐沈端叔王度劄子【同从官】
　　某等窃惟国家自更化以来求贤最急得人亦多其大者固已收召进用其小者亦防拣拔器使然以某等耳目所接犹有遗焉伏见承直郎前监行在左藏西库沈端叔文学老成操行无玷自为诸生由舍选释褐成均多士咸所推重分教章贡振作士气人知向方其时权臣擅国方斥逐上封言事之人而端叔奉檄校试庐陵乃以封事谤木之遗命题又发策言言路之通塞系乎人材之消长议论鲠切不徇时好及在左帑委蛇筦库锱铢必谨抱负所长不事表暴至今犹困选阶端叔处之泊如也从事郎前安庆府府学敎授王度性资粹和词采藻丽驰声上庠之久遂由舍选登科屡更忧患几二十年仅有三攷学殖愈进文气不衰为安庆府教授江淮士子不逺千里而至居乡又以孝行有闻某等深攷其人俱知其事茍不以上闻当任蔽贤之责欲望朝廷擢用寘之馆学实称其选
　　举阎一德綦奎赵积谦充边郡状
　　准尚书吏部牒奉圣旨令侍从两省台谏各荐举边郡太守三二人姓名来上者右臣伏覩朝防郎监登闻鼓院阎一德出自世家屡更繁剧纂辑经史着古今政事录以为规警顷知建昌军诸司交荐得知泰州以忧不赴今任列院物誉甚美迪直郎前知建宁府建阳县綦奎名门之裔官业可称建阳最号剧邑奎勤于抚字号称治办列剡政绩未防擢用曾叔祖故翰林学士崈礼建炎艰难之时实掌书命着兵筹机要上之奎习熟闻见使之乘障必有可观通直郎主管台州崇道观赵积谦西洛故家少年尝冠铨闱方为幕职取知当路不缘介绍遂得改秩作邑宜兴前政实权臣之党月解拖欠至多积谦方议区画补解而郡不容积谦谓一时奉命必致凿空取办慨然请祠而去人咸惜之臣今并举充边郡一德累经任使尤所当先
　　荐黄肤卿林椅劄子【同倪思】
　　臣等叨尘从列仍侍经帷既不胜爱君之心无以効报国之志惟有奬提英俊振拔滞淹使其人有能致身于时则臣等可逭蔽贤之责今得二人焉窃见从事郎前临安府府学教授黄肤卿志节有称词章特出所着北鉴八巻专论本朝昔与契丹为邻后为金人所辱究切事实虽祖宗盛时不曾一得志于北朝靖康以来动皆国家失计指陈事实略不忌讳删削繁文极便观览自乱华编诸书以来皆不及此若陛下以备乙览则必愤累代之世仇痛人谋之致辱臣子读之则必广求御戎之策务为彊国之谋文林郎绍兴府府学教授林椅淹贯经术博攷古今所着周礼纲目一书专论成周法度官职以类相从皆撮精要周公遗制可举而行既非泥古以违今直可据经而从事自新莽北周名具实丧熙宁新法专以理财遂使指爲虚言实不可用惟椅之说灿然可观二人者皆负才名务为有用之学不惟编载有体其所著论又皆明白洞达有益于世闻其书各自缴进臣等仰惟圣学高明于经于史皆所留意而二人所著书实可以上裨缉熙之万一欲望圣慈特颁睿旨降付三省看详如其实可采録乞加擢用以示襃劝







　　攻媿集巻三十一
　　钦定四库全书
　　攻媿集巻三十二
　　宋　楼钥　撰
　　状劄
　　辞免除起居郎状【绍兴三年四月】
　　右臣准尚书省劄子奉圣旨除起居郎者有命自天措躬无地窃以柱下之史密侍于清光螭头之班尤先于左陛必得俊髦之士以居记注之司如某者学不知方才非适用自登仕路屡防朝行但期平进之安敢启超迁之望忽叨新擢实出误恩已深据蒺之忧更重积薪之媿自知若此公论谓何伏望朝廷特赐敷奏收还成涣改畀真才俾退即于卿聮庶少安于愚分所有恩命未敢祗受
　　辞免兼权中书舍人状
　　右臣准尚书省劄子奉圣旨兼权中书舍人者自揣侥逾弥增震惕伏念臣技能至薄见谓顿迟学术素疎且多废忘躐迁左陛曾阅日之未深密侍清光惧记言之非称矧是縯纶之要实参造命之严非智畧该通不足以裨赞国论非辞章典丽不足以润色王猷可使凡才而预华选暂承人乏虽弗许于控辞退睥时髦顾岂容于冒进欲望朝廷特赐敷奏曲回宸命更选词臣俾专柱下之官庶惬廷中之议
　　辞免除中书舍人状
　　右臣准尚书省劄子奉圣旨除中书舍人者有命自中抚躬失措窃以仕朝廷者以三字为要知制诰者以一日为荣前代选才必考言而后授近时摄事多满嵗以为真察之加详过于明试臣自顷承乏最为罔功词华不足以彰播告之修论议不足以效论思之益久虞幽黜敢冀亲除伏望皇帝陛下俯鉴忱衷亟收成涣俾仍记注之旧精求润色之工庶穆师言且安愚分
　　辞免兼实録院同修撰状
