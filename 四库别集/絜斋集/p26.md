<!-- { "loadSidebar": true } -->
公讳度字文叔系出建宁之浦城后徙婺之金华今家于绍兴之新昌六世坟墓在焉曽大父讳巽大父讳惠之考讳仁静皆以贤徳著称于乡党大父事母至孝考纯厚而旷逹晚益超悟欣然有得止斋陈舍人傅良闻其语而异之曰此非由师授而得也公生七年而丧母祖母太孺人俞氏亲拊育之始就学聪警过人长尤卓荦慨然有杰出流辈兴起门户之志作科举业出语惊人其师秘书郎张渊以为似曽南丰隆兴之元擢进士第寖歴清贯迄位常伯累封亲为朝奉大夫命服金紫赠中奉大夫妣沈氏潘氏俱赠硕人繇白屋起家赫然震耀为东州右族语人物堪重任者佥言属公非志操逸羣岂能成就如此之伟哉公初以左迪功郎为温州瑞安县尉邑濒海潮壊民田筑塘以捍之河行其中盖永嘉瑞安大河之支别也有势力者围塘外涂地为田而穴塘引河以溉民哗然不平公摄邑事命窒之穴者复请増置斗门以水平为准溢则启否则闭均及塘内外田参政王公之望为郡檄公相视公言惟石冈月井二处依山其下有石置斗门便他土皆浮虚不可立斗门斗门既少所泄几何围田灌溉不足将不顾水平而穴塘如故塘日穿漏则无以障海矣窒之便王公初疑其说徐悟乃从之邑逋绢三千疋俾公督焉期以三日请竟一月许之乃阅版簿责一最甚者械之狱得其交通黠吏窜易簿书之奸而告之曰输所负释汝且许吏得自言由是输者日至未半月得十之五请蠲其余毋竭泽王公悦又从之岁大疫挟医巡问人给之药而严巫觋诳惑之禁全活者众海寇纵横朝旨督捕亲获之而归其功于一时共事掌土兵者止斋闻其贤欣慕之一日来见未及通谒望其气貌迎谓曰君非陈君举耶笑曰然于是定交若素相友善者侍郎蔡公幼学止斋之高弟而齿末也少于公十有六岁噐重其人不以辈行为间秩满延止斋家塾侍郎从之交情益厚焉干道六年循左从政郎张秘书官于朝数为虞丞相言公之贤将用之以议事不合而止差充处州州学教授未至丁继母忧淳熙三年差分教隆兴寻两易平江府府学教授吴地虽繁会而教养疎略士风不竞公首葺二斋择有志者居焉弦诵有程讲说不勌或延之坐上或亲至其肄业处为谈经理设疑叩之各述所见为之折衷日有开益来者滋多増葺而容之比终任所葺殆遍吴中士子始深于义理之学经公指授皆为善士十二年改宣教郎知秀州嘉兴县值岁亢旱日视诸乡高下察其得雨早晚博谘于众具得其详州县每以八月听民诉旱及按视之刈获已竟不可复考公请于郡先一月受词不旬日即遣官巡行又以素所闻者参验之于是蠲放皆实时孝宗在御留意民瘼枢密罗公点为常平使者手书问公所以为旱备公言救荒无出劝分米价翔踊谁不爱惜中产力薄何暇及人所以皆不乐从名劝而实强之今虽旱甚而下乡犹有熟者愿假常平钱五万缗籴米三万石自冬徂春米贵已甚粜如籴价非甚勿粜以充常平无科扰之害而有赈恤之实民获其利而官无所亏罗公难之公乃悉召富人酌其资力动以诚意勉其推已及人至兴发则又量地逺近为粜先后多寡劳逸均平无颇是岁劝分所粜及献助所给凡为米三万二千石给居三之一减价于市亦三之一公每病数十年来州县救灾类不满人意精思方略至忘寝食经画精详纲目具举侵欺乞取之弊革之殆尽旱之始作也亟使人籍生齿以上合济粜之数又择乡豪寄居及向来考核之不实者许厘正既详且密而后县官考焉又不实则罚之其堤防曲尽如此同僚犹有疑其侥幸者公命取其籍令受粟者自诵其家之丁壮老弱男女岁数无一不合疑者乃服患差役之多讼因旧法而变通之坊郭户充役于某都而别都増产者不许辄改乡村户自狭徙寛者役于新处则狭乡常有役戸不偏聚于寛乡又保正保长以通差为便或都内无以充保长则选于曽充保正者及充保正则理往日催科之劳以足今役月日务通人情既以告罗公遂自行之为政三年大得邑人之心十六年光宗嗣位九月有旨令赴都堂审察十月监登闻鼓院绍熙二年五月除国子监主簿面对言自古人君莫不因所遭之时而观天下之动今以东南凋瘵之民奉王业于一隅事体日开国力遂屈宴安江沱崇饰华靡风俗日以浮薄士大夫日以偷惰中原土宇沦于强敌祖宗陵寝隔在异域岁月既久雠耻寖忘此陛下所遭之时也而为治三年未有端绪朝夕所行不过乎中外除目州县期会而已岂大有为之事业哉臣愿乘时赫然昭明圣志以示天下使小大之臣各展所长以应陛下之所为其二言生民之力弊于兵天下之势屈于兵故本朝二百余年虽全盛如庆歴嘉佑有司犹患财力之不给自驻跸江南版图仅存天下三之一而财赋之入过于煕丰兵费居十之六高宗偃兵息民而无休养之功孝宗恭俭节用而无富庶之效朝廷朝夕讲求裕民之政而无名科敛不可蠲减茶盐榷酤日求増羡皆兵之为也必欲救天下之患使稍循古制莫若复唐府兵府兵废已数百年固未易遽复天下募兵几五六十万亦岂易遽罢莫若修复屯田以渐图之自今募兵有阙勿补收其衣粮稍给屯兵授之田复其税教以耕战以二十年功力为之募兵老死且尽而吾之府卫立矣其三言李焘续资治通鉴长编以广记备言为体观者每患其繁乞选命诸儒节録以进盖艺祖入京师市不易肆平五强国尽收天下生杀予夺之权其神谟圣略至宏逺也仁宗天覆地载四十二年其仁泽在人心至深厚也神宗厉精为治整齐法度为子孙万世之业其立纲陈纪至精密也自王师既平河东遂征燕蓟而邉疆始扰自东封西祀用度寖广而财计日屈自绍圣至崇宁小人倾君子而国势遂移自宣和至靖康金人乘中国而国势益弱凡此皆系治忽盛衰当知其所以然者深求列圣之迹精察义理之会则操纵取舍皆有楷模矣上深然之公又乞令侍从讲读官反复议论治忽所系上曰读书须与人激扬义理乃见遂取长编于国子监又取诸秘书省令经筵节録上始闻养兵之费嗟叹良久令条具屯田府兵之便公申述十二篇上之又言国家向来强盛垂百五十六年古所未有一旦兵革之祸亦古所无皆非偶然者惟陛下留神考察明于祖宗立国之大意体统既正庶事何患不理三年七月迁国子监丞上久不朝重华宫遇过宫日辄报免一日将恭请两宫置酒慈福至日中而辍又一日将诣重华有司奉车宰执侍从扈跸卫兵巡徼日曛而竟不出公上疏諌曰陛下之事寿皇犹嘉王之事陛下也嘉王日当朝谒忽无故歴时而不朝陛下能不怪其然乎不朝既久忽欲趁赴朝参班定而不果入又欲置酒宫中席设而复不至陛下能无怒乎陛下勿谓事亲尽情而止何恤人言人子晨昏定省本不可一日离左右独以异宫之故车驾不可数出姑定为一月四朝其将朝也固宜中宵而兴鸡鸣而出幸于一覩慈颜少侍饮膳今乃至四五十日阙焉不朝爱敬之诚于何而见而曰能尽其情可乎其开导明切如此四年八月除监察御史首论御史之官天子之耳目也自古为重至本朝尤重危言鲠论无日无之直节英风至今凛凛所以二百年间无内奸无外乱近者台諌不得其职乃至于踰月而不见连章累牍入而不报者祖宗本患中书之重能壅天下之事情故设台谏之官纠中书之阙失今欲自行圣意尽遏言官有如奸臣以济己私弹击不从论列不听则谤议萃于陛下而奸利归于中书主权寖移私党寖盛而朝廷轻矣履霜坚冰渐不可长臣之所甚忧也故首为陛下言之会寿皇服药上阙于侍疾公言寿皇圣性严重父子之间未免责善然本出于亲爱陛下自为诸王时恭敬祇恪至今犹然此乃孝敬之徳两宫本无疑阻直恐奸邪之流不识事体交乱其间遂致太严而不相接太惮而不敢亲陛下诚能入侍左右尝药视膳共为子职则前日藴蓄不通之情不俟终日而尽觧矣时有旨殿帅将兵三千人教阅禁中公奏近者星变其占为兵乞寝此举以应天戒不报公遂言道有本末事有先后无非事也而莫大于事亲莫严于事天臣所以恳切言之而迂愚无取不足以感寤遂使陛下有不用台谏之名臣不敢久居此职求一外任再疏不许寻罢内教公以会庆节甚近虑上复不出乃建调护之请愿先遣宰执至重华宫具言陛下思慕之意寿皇圣情涣然冰释然后躬率百官奉觞上寿则两宫交欢天下庆幸上乃谕葛邲等如公言时諌官已有攻邲者矣邲私谓其客曰上调护之语未必诚然公遂劾奏邲敢肆诋诬谓陛下为不诚原其情状得非与羣小之交乱者相表里乎邲阴结此辈事皆有迹若不亟去奸朋相应圣心愈疑则过宫未有日又曰今太白荧惑失次黒祲互天衡岳山摧剑门峯坠行都地震有声如雷皆变异之大者推其日月实当邲独相之时望速罢免以答天意时台谏交疏论邲无虑数十邲虽屡乞罢政而未能决去公谓本朝故事大臣被劾虽人主恩意隆盛终不敢留邲阴有附托将要陛下以逐言者纪纲所系利害非轻惟特发英断去之勿疑邲由是罢蜀吴氏世领兴州积威难制屯兵皆在剑阁之外岁自嘉泸诸州泝流漕粟以饷之率用钱万五千而致一斛民力大困是岁挺死公奏乞合利州为一路置安抚使于兴元使尽护诸将平居则兵权散主缓急则专责统帅成都梓潼相为唇齿谓之东西川今宿兵剑北东西川荡然空虚宜稍徙兴州兴元之兵于剑南以实之使足制剑北罢成都制置为安抚与潼川安抚皆兼节制之任兵屯既分岁减馈运三之一则蜀民稍蘓矣五年正月公又言闻有旨趣吴曦赴阙曦饶于财来必大纳贿求袭挺位挺之殁也朝廷可收数十年寖失之权若又授曦非二十年不可复取乞下臣前疏与大臣议之如猝难尽行则速置兴州都统渐分兵柄上与公徃复议论良久乃从其言以张诏为之而兴利置帅无敢任责后曦竟领兴州寻以蜀叛于是咸伏公先见之明公尝因对进仁皇从谏録且言仁宗以朝政付中书而公论在台諌故大臣不敢行其私而政事罔或不理陛下温恭寛厚兼覆天下有仁宗之仁事无巨细责成二府而台谏切直之言靡不嘉纳仁宗致治之要亦既得之矣然直虽不拒而忠亦未能尽从朝纲寖弛主势遂孤宜防其渐伏惟鉴观此録体之于身其如仁宗者益勉之不如者务去之参之于事合于庆歴嘉佑者増益之不合者亟更之则圣徳日新庶政日美矣时监司守臣案发赃吏朝廷罕所施行公奏艺祖患赃吏侵渔百姓故明法以禁之世寖承平尚恩用寛始有贷死免刺之比然艺祖之法未尝一日废今迹状着见而典宪不施遂使奸贪无所忌惮甚者邪险相倾劾词交上臣以为皆当鞫治究见其实是岁江浙饥诏给宁国府米五万石信州三万石充赈粜公以为两郡歉甚民间枵然岂复有钱可籴乞直作济散太平池饶衢州广徳军诸暨嵊县皆以饥告而未闻兴发宜亟选朝士忠信可倚者巡视江浙考察官吏奉行荒政能否勤惰具以名闻如一郡中有一二县旱甚一县中有一二乡旱甚皆许拨桩积米以朝命济之又言一二年间国势摇动今兹不雨安危存亡系焉陛下既不自忧惧而二三大臣又不为陛下忧惧不知谁当任此责者昔周成王时天大雷电以风禾尽偃成王悔悟天雨反风岁则大熟乃知天人相与止在目前若陛下下诏罪已大臣格王正事必能感召和气盈尺之雨可销万忧既而有诏祷雨是夜风雨暴至顷之而止公言天道甚迩本易感通而所以未能滂霈者由陛下未极忧畏之诚耳夫隆父子之恩正彝伦之叙宴饮佚逰务从稀简缁黄伶优尽令止絶节冗费以裕民力惜名噐以重天位皆应天之实也愿陛下力行之时内侍杨舜卿陈源林亿年离间两宫台谏同班奏事论列其罪上目公公言羣小闇于义理不独逢迎陛下意皆有所蓄藏源亿年旧尝不得志于寿皇而舜卿为之谋士此三人者今日之祸根也臣闻天下有道则庶人不议今人人皆议圣徳惟陛下加察因力陈本朝宦官之祸覆辙在前不可不戒上曰寿皇自有左右亲信之人公曰岂非离间者耶上曰然公言所谓离间者亲见其事耶抑得诸传闻耶若得于传闻岂可不审是日上意几悟后数日公又言唐肃宗谓李辅国曰上皇慈仁岂应有此辅国曰上皇固无此其如羣小何辅国不自以为蔽惑肃宗而反谓高力士辈谗间明皇肃宗不悟己之左右为奸而反疑明皇之左右离间盖为舜卿辈发此论也先是公连疏乞归养不许谏既不行复言以孝事君则忠臣亲年八十菽水不亲动经岁月事亲如此何以为事君之忠盖借己为谕冀以感悟上心也仍报不允乃御笔也时上于台谏论事少所省阅公因辰州蛮猺之扰劾奏守臣林洪乞罢之随即报可简眷非不厚而调护两宫不无扞格公深愧焉遂出修门申省乞罪言职谕使仍旧奏本朝故事有言责者不得其言当去臣惜道义过于宠禄畏公论过于刑诛理难复入寿皇升遐上久未执丧公言陛下与寿皇生死永隔孝养无及矣宜即诣殡宫擗踊哭泣悔过念咎犹足以尽送终之礼不报今天子受禅始奉诏复入时浙西淮南苦旱浙东被水公言淳熙丁未岁江浙大饥四方奏请朝上夕报发廪捐赋无请不从计朝廷所发不过三四十万石安能尽给而所为不至于流徙者心知天子之忧轸下民足以凭借故宁忍饥就死不敢自弃分多均寡以俟岁熟而已今陛下初即大位有仁圣之徳而未及着见必将于是发之乞下三省检照诸路所申全伤之处下户夏税并与倚阁已输者理为来岁之数秋苗亟为检放令诸路常平司会计钱米以待赈济出内帑数百万缗以行初政之仁天下闻之孰不鼓舞与其它小小施惠殊不侔矣不然四方习知寿皇故事妄谓朝廷恤民之政不逮干道淳熙间为圣徳累大矣八月论镇江守马大同以苛刻着平江守雷潨以纵弛闻皆不可推行赈济徳意劾奏罢之丞相留公颇贤此二人闻之不悦枢宻罗公旧尝偕诸可以公为荐既执政乞避之上不许丞相请许之除两浙漕命既出覆奏更之除公右正言先是宪圣因光宗御笔有勌勤之语欲命上履帝位大臣揣知其意而不能自达以知合门事韩侂胄后族之姻也宻令奏禀侂胄遂自以为功邀求节钺留丞相抑之丞相去国侂胄知公尝因论奏不合意公必挤之公语同列曰留公已去挤之易耳长小人声焰可乎侂胄自是亦不乐公矣出入宫禁弄权植党有陵驾当世心公忧之九月具疏将乞对侂胄微闻之遽请御笔除公直显谟阁知平江府公一再申省力辞其二云祖宗朝人主虽独断于上而天下事必由中书小事则进熟状大事则议定禀旨而行未尝直以御笔裁处崇观间蔡京当国始挟主威以制天下凡所施行必请御笔可为深戒近者台谏给舍屡有更易中书无所参预御笔寖多事势烜赫实骇观听因欲三两日间求对清光论奏其事俄有平江之命复以御笔行之某虽有列于朝未尝得望威颜而两旬之间既骤用之忽遽舍之恐非明主待士大夫之体借日繁剧之地不可阙守亦宜谋诸大臣选择以往遽辍谏官谁实使之止缘排故相者未快其心冀某为助某方顾惜大体不欲推波助澜遂忤其意以至于此大藩华职谁不欲之顾不由于中书而由于近习义所未安谨不敢受丞相赵公见之袖而入言于上曰黄某再辞平江乞垂睿览置诸坐侧而退公归志已决固请养亲许之诏以所除职主管冲佑观十月起知婺州庆元元年五月知兰溪县张元弼以赃得罪言者以是咎公降直徽猷阁罢二年七月复领旧祠因任者三权臣素严惮之故终其身不复敢加诋公亦不为所怵嘉泰二年复直显谟阁知泉州以亲老辞进寳文阁奉祠如故旧尝买地于会稽之东郭本玄真子故宅凿池筑堂榜曰遂初环以名花修竹深衣幅巾挟策吟啸陶然自适故学者咸称遂初先生又爱上虞之小江风景秀美前对东山多王谢遗迹康乐山居在焉买山其间岁自故庐一再至东郭往来必憩焉累日而后反又自号小江钓侣海内人士仰公名节佥曰他日羣阴衰熄正人复用公其首也咸属望焉开禧元年丁中奉公忧三年十一月韩侂胄诛嘉定元年正月有旨召公赴行在公以疾辞又以年过七十乞致仕皆不许入对首论天下之势贵静而恶动国家二十年间变故迭兴灾孽屡作兵革暴起旱蝗相继权臣内讧骄将外叛皆非安静之势几跌而遽起频危而复安天心之孚佑至矣愿益尊有徳听哲谋以定国论酌古今合内外以正大体止事端重名噐以息人心贱货贿斥奢滛以美风俗存名义察理势以应敌情表循良去苛暴以固民志君懋其徳臣务其业上下儆戒日谨一日庶几羣动尽息俟天命之休复又言陛下即位之始首擢臣为諌官未一月忤韩侂胄而罢今十五年矣臣实病不能朝念往者未尝得望穆清之光故扶拽此来上曰卿去国久得复至此相与扶持甚善公奏陛下居嘉邸时黄裳为翊善彭龟年为直讲臣尝言于先帝乞为陛下置讲读记友等官左右前后不厌正人之多先帝未及施行今东宫既建愿考本朝典故精择方正博闻之士自师傅至于中书舍人皆使备官臣闻陛下龙飞裳龟年翊赞之功为多必能记忆上曰然皆贤人也可惜皆已致仕公曰二人若在今日复覩天日清明必朝夕在陛下左右上首肯公又言本朝给舍台谏庆歴元佑时实赖其力始变于熙丰再变于崇观三变于绍兴至于侂胄假弹击以惑主听托缴驳以益邦诬则流风余俗靡有遗者今更新大化扶植忠贤愿知庆歴元佑之所以得熙丰崇观之所以失上嘉纳之除太常少卿寻兼国史院编修官实録院检讨官初王师北伐取泗州既而弃之拔其民南徙涟水人李全与其孥来归赐名孝忠既复议和敌约归濠梁三关求侂胄首且欲得李全与其家及泗人之在本朝者公言于庙堂谓今之议者动称国势方弱难与敌争窃以为天子无失徳诸贤相维持转弱为强夫岂无术诚使合义理顺人心酬应无不当则气势恢张虽弱必强违义理逆人心酬应失其节则气势销沮虽强必弱甲申议和唐邓海泗皆以还敌则今日闻要濠梁自应归我不足为恩函侂胄首古无是事李全决不可杀泗人决不可还时庙议已定莫能用也自去岁之冬至今年春夏不雨间有之亦不通洽四月癸巳有旨幸太一宫明庆寺祷雨是日雨作越二日雷雨交作乘舆既出雨倾如注公上奏称述感格之美因以为戒谓雨虽通济巳为后时螟蝗翅长渐能飞动若天心孚佑国家则有反风起禾螽蝗相食故事变化亦不为难惟陛下常尽此心恭承天意而已不然当此大坏极弊之后旱忧过于敌国蝗患深于寇攘云汉之诗所谓大命近止非细故也六月除权吏部侍郎兼修玉牒官升同修国史实録院同修撰公入谢奏称江南立国且八十年始以金人内侵兵挐不觧故竭东南民力以应军须至于今日民穷甚矣愿因天子恭俭之美当敌国休息之际取八十年暴赋横敛而寛减之异时淮甸屯兵常欲自耕患豪占者众而无其地今因流民遗业检核得实斯可耕矣巴蜀饷军常苦道逺今乘吴氏之败而行臣前所陈分兵之策斯不逺矣此皆已至之机不可失也昔高宗渡江兵不满二千今合吴蜀之兵三十万而州县厢禁土军弓手又三十万中产之户十养一兵以六百万户养六十万兵国安得不蹙若减兵五万为钱五百万缗减兵十万为钱千万缗则赋敛之重皆可渐省内帑之别供朝廷之封桩不靳而时出之则茶盐酒税取赢已甚者亦可渐减民寛则国富非府藏偏聚之谓也古者有战兵有守兵战兵之数甚少艺祖选天下精兵教于殿庭张琼将之万人而止夫不务精而务多不搜不练望敌辄奔前日之事可为鉴矣上随语酬应公遂论本朝专任宰辅得失之效仁宗用吕夷简杜衍韩琦皆专任也而此三人者皆贤相虽专任之而不敢自专必引天下之贤人君子布之朝廷各任以事元佑之用司马光也亦然神宗之用王安石徽宗之用蔡京亦专任也安石迂僻自用故误神宗京奸谀蠧国卒致金人之祸高宗之任秦桧专矣而险毒害正天下多故高宗收还威柄而后复安陛下前日用韩侂胄亦专矣而败坏天下至于不可支持今威柄复还正与高庙同高庙末年宰执常兼任欲其协和同济国事而已愿陛下更留圣意又曰给舍台谏人主自用之则威权在己或臣下得而用之则威权去矣侂胄所以能奔走羣臣无不附己者由给舍台谏用舍之柄在其手耳上皆然之铨法进纳人年二十五以上试中方许注阙开禧用兵诱豪民助邉许与荫补同且免试公奏官自簿尉而上为治人而设直以钱得之有亏国体乞遵用孝宗诏书惟歉岁出粟赈济者听补官其铨法并从旧制二年正月公以疾连疏求去除集英殿修撰知福州兼福建安抚使上躬御寳墨黄某顷居言路首论权臣直谅老成朕方眷用力求补外宜有襃升可特除寳谟阁待制七闽重镇在昔率用巨人罕亲细务公始至讼牒千余吏请委官属不许随事裁决旦及日中而毕予夺轻重咸当人情大悦闽为士区公一切待以齐鲁之俗故士大夫益自重而民亦耻犯法论者称旧帅陈正献公正大有体公实似之是岁江淮洊饥金陵尤甚盗发濠楚朝廷患之以公威望夙着十月进龙图阁待制知建康府兼江东安抚行宫留守江淮制置使辞不获命过阙请对言盗贼固所当急饥民尤不可缓若饥民不能全活则盗贼得以为资赈恤之令所宜速行兴发之请亦宜速应国力固不可使屈民心尤不可使离与其后而无益于事孰若早而能全其生今事势已亟米运难待积粟藏镪不可不发安固民心使知尊君亲上之义销弭寇盗使无扇摇结集之忧此臣之至愿也又言江淮命使正欲表里形势州郡奏请朝廷施行务在关通使血脉相应若所部敢有狃习故态苟简轻蔑者容臣奏劾上并从之锡帯以宠其行二年正月公至建康僵殍相望室庐半空官司科粜虽稍输送未免苛扰公悉罢之精思所以救民者具有成式面授郡县官俾躬其劳又请于朝选置官属以分董之诚心恻怛约束坚明人皆乐为尽力无敢欺者穷阎委巷山巅涧曲家至而人抚之病者予药亡者瘗焉异时抄録不亲多所遗落勺合小惠仅活朝夕日日伺之他业遂废公既尽得其实仍并给之得以自营其利始溥活饥民百六万八千三百余人厥费钱以缗计四十六万有竒米以石计九万五千有竒流民仰哺于官布满僧舍而来者不絶又收养之置场十九被其惠者滋众时商贩不通米价甚贵虽有主业之家不免艰食公命发廪平之且以帅司招籴盐钞下元估三之一诱致米商又念赈施催科不应并行钱十五万九千八百余缗米四万四千五百余石并停勿催寻奏蠲之比三岁蠲阁缗钱凡七十万郡境西接当涂横山郁山羣盗所聚私立名字剽掠行旅公初至之日有盗夜刦城东居民列炬啸呼越二目城南盗作亦如之发于仓猝观公设施或不能制将肆其毒公赏厚而信不日禽之继禽横郁之盗诛止渠魁奏援龚遂渤海故事宥其党与俾复田里数月之间民气和豫境内清肃田夫野老相率拜庭下既立公祠且家绘其像尊事之语留都之政者咸曰刘忠肃公之绩今无愧焉然公兼制三路安危休戚所关尤广往时淮甸救荒非缓不及事则微而无补公檄任其责者面戒之以无蹈前失推诚恤民乃克有济自是无敢不恪初盗发盐城郡守欲捕而帅欲招之议久不合贼遂得志及县镇被其虐帅司始出兵讨之遇贼辄溃贼愈猖獗有诏许其自新惟凶渠不贷公至即班布之且推广徳意开谕首恶能束身自归当为奏免诛若怙终不服有能杀之者与推恩时主将恃功骄恣偏校多故羣盗阴与贼通贼虽约降实款我师欲乘官军之懈四出为暴公乃督厉诸将以平荡为期用命者厚赏连战皆捷遂分淮西兵戍定逺以扼其西又令淮东盐司募兵使以生力出战给之粮仗贼气寖夺其酋卞整以千人降而公所布赦令始达山阳守臣即遣四辈揭大旗入贼巢谕之渠帅胡海将降别贼沈刚拥众袭之海死将校得其首以献余党饥疫官军乘之于是觧散公请于朝凡良民之为贼诱胁者并贷前罪归业之后敢雠杀者以杀人之罪罪之分遣官属抚定扬楚泰高邮盱眙五郡归业者五十二万八千余人给钱三十九万三千余缗米二千七百余石瘗遗骸以二万计自中兴加恩淮甸寛其租赋岁下展免之旨而州县以财计不充履亩计粟谓之撮课朝廷尝蠲放矣或欲于不经残破之地自行催理公以为师旅一兴科敷抑配均出诸郡兵氛既觧旱蝗相续饥民犹未蘓也又可并缘征求乎屡言于朝申明明主美意且移书属郡告戒甚切以明其决不可复取者濠楚再创于垦辟未广公尤加意安集贷以种粮既复蠲之比公去镇又奏免撮课一年始终保护惟恐吾民不安其业初金陵遵奉朝旨通明淮甸铁钱隐不复见商旅惮于折阅而不通细民艰于经营而坐困公鋭意罢之乃密察廛市黙计多寡昭然见其事情遂发米以粜而许籴者纯用铁钱所收略尽又出铜钱楮币易之未三旬铁钱屏迹铜钱流布人以为神开禧之用兵也流民奔迸权臣令部使者厚赀招募而与之约不征行不教阅惟欲扞卫乡井事已即散号雄淮军几十万人和好既通其存者尚众改刺武定分屯淮右者三万人又刺忠勇别屯巢县者三千人岁费缗钱四百余万米斛三十余万朝廷惮于重费深欲纵遣其人本皆耕农事定亦思归而士大夫疑畏不能决惟公与庐帅李郎中大东淮西宪傅郎中识协谋定计又遣官属博采帅宪及主将之论密察军人愿归之情皆审知之乃奏请命其将佐以官使不失职愿归者人给钱四万复役十年有田者先归无田者继遣不愿归者仍隶尺籍滁阳三军曰督府敢勇效用亦皆一时招募其愿归者并纵遣之明年互遣郡丞抚存赈恤田里生聚无失业者然公不自居其功力荐帅宪于朝曰臣所以得效尺寸者实惟大东之条画明备诚之议论简切臣所据依以从事者也愿赐襃擢其推贤逊能如此四年正月诏以职事修举进寳谟阁直学士公笃于仁政増养济两院以安穷民之无告益南北义阡以葬死者之无归大江津渡薄其征税缮修舟楫以利民涉海舟剽刦精选偏校严于遏絶以肃江面秋苗之输无或淹留乃得自洁以防侵刻此皆金陵之美政也是冬更定楮令金陵得新会三百万公谓楮币不通至此极矣不可以不变若惟以新劵一易旧劵二人皆能之恐非朝廷轸念留都之意乃遣官僚巡问闾里谕以朝廷本旨惟欲便民使咸晓然无疑且悉书所藏多寡许易于官而示之均发铜钱兑如朝旨优润之数而示之信随苗输钱听以旧会一千五百当新会一千以优农民期令新会散于细民使得展转相易以便裨贩委曲周至上尊君命下为民利者如恐不及金陵军民杂处舟车辐凑米麦薪炭醝茗之属民间日用所须者悉资客贩商贾逆知旧会将废人所不惜骤増物价以术笼之米麦一旦絶市旧会无所售公急救之发官米三万石下旧直之半许民以旧会赴籴招米商平其价而粜于官场所得旧劵易之以新大略如前日所以收铁钱救饥民者及其它物价种种裁定人莫敢増视旧或反贱至于今頼之仪真商旅所萃山阳屯兵安丰互市事关邉徼敌国所觇皆以新会给之由是四境通行自金陵始民有诉交易违令者公诘曰汝何自知之曰吾与之为契劵算陌折阅公曰乡民何知汝设此陷之恐喝不从则诉于官耳词屈杖之自是良民谨守新令而奸猾无敢告讦迄公之去鞭背估籍之法未尝辄施公当世儒英而练达时务尤详邉防利害其论屯田大畧祖晁错何承天李泌之说平时藏富于民缓急各自为守练卒务精不贵其多则国势可安而民力亦裕非若世之计田敛粟以求目前之效者邉郡或以是叩公公报之曰人授田若干免其租调自食其力暇日稍习蹶张令足自卫凡田率从官给旧有私田者増及其数而畀之过其数者勿减丁壮数多犹有余力别给之业即古所谓余夫也择高燥之地为营五六处每处三百人以上至于千人室庐聨比情意亲睦益以桑麻果蓏之区沟洫布列广深如式以资灌溉以设险阻使与城郭相应营立于内田周其外环以大濠塞下无复旷土则田租之入在官在民皆足以实邉矣时刑寺所下奏案重囚当论决者十三人公覆视之则二人罪状不着当贷其死于是停决上奏罪疑惟轻前圣明训本朝着令杀人无证佐者皆许奏谳多得原贷盖失不经不过枉有司之法而杀不辜则将为盛徳之累愿从仁圣丐此二人于是俱免常以牧养之寄守令为先安集之始尤当注意故凡有学行者有材业者有用违其材而当别任以职者有绩效已着而犹未见省録者悉以上闻率如其请公益以为己任人望所归推挽不休每曰无报惟有此耳虽识鉴高明而卑谦自牧广咨博访择善而从以故大得宾僚之助在金陵三年日益整暇则与其属登览江山访求六朝遗迹即王逸少谢安石悠然遐想之地创治城楼又以卞骠骑之藏于斯也辟忠孝堂栋宇宏杰景物呈露遂为此邦伟观晋元帝故有庙公复新之以嵇侍中绍侑坐东房王丞相导谢太傅安配食西房两庑绘从祀刘司空琨至陶彭泽潜三十有二人又葺卞祠严像设刘侍中超锺将军雅并侑以旌清溪三贤死事之节作通史仿春秋葬刘子例书谢公卒葬以表抗温却秦再安晋室之功皆所以兴起人心扶助风教也公雅意岩壑加以上气之疾懐思故乡引年之请至于十上累诏不允五年十月以礼部尚书兼侍读召再辞诏趋入觐公论艺祖垂子孙万世之统一曰纯用书生二曰务惜民力列圣承之以为家法乃自狂儒盗权标立名号斥逐忠良于是儒生废放源流不竭愿以广大并包为心以长养成就为事自古贤者在位能者在职其所谓贤道徳之士是也其所谓能材艺之士是也故必以修身善行为端本以尊君爱民为専务以诗书易春秋为典法以仁义礼乐为实用重廉退崇节义抑轻鋭禁利口四五年间庶几后生小子曰就作成人材辈出艺祖取民之制仅使足用余散州县以苏凋瘵建炎用兵江南川蜀増取之数无虑数十兵既息矣合还之民而有司反利之其不能收拾委之污吏奸人者不可胜计愿専以休养民力为本以撙节冗费为急其増取甚者渐斥还民上纳其言仍奬之曰江淮清晏卿之功也公谓尊贤使能俊杰在位省刑罚薄税敛孟子所言万世不易之常道也今日惟寛裕民力可以祈天永命此时务之最急者故数为上言之公之为制帅也朝廷将城滁阳命公考订公奏淮南自古号为战场其戍守有常处辽旷空荒之地不复经理得间则使人耕作有急则弃捐而去不为久居计今为郡十有七若皆筑城郭则皆当固守常时论将不能以一二数今日安得如是之多乎况滁阳有古罗城西南与山寨接亦足守御附城聚落既众为闗城以域之吾守罗城闗城虽虚贼安敢入假令攻城吾引山寨之兵表里夹射贼安得至其或安坐不攻吾居山上视贼动息日攻而夜扰之彼亦吾虞岂能暂安乎其言坚确故未果筑及是边郡争言筑城之便功役繁兴公言于庙堂曰天子有道守在四夷舜咨十二牧曰食哉惟时柔远能迩惇徳允元而难任人蛮夷率服[案惇徳原本避宋光宗讳作崇徳今改从经文]此帝王制中外之上策也今若増筑江南珠聨棊布非十余万兵不可守形势易格事机难周一城失利百城皆耸昔韩欲弊秦使郑国献凿泾之策秦人觉之国曰渠成亦秦之利乃卒凿之今日之筑城安知不为他国之利乎虑之既熟故持是说不变上注意方深天下亦望公得政而数以病在告九月七日入侍经帷读明皇开元末用李林甫斥张九龄事奏曰此唐室治乱之所由分愿陛下退朝之暇更反复之上曰朕方頼卿辅佐朝廷是晚疾复作固乞归三请乃除焕章阁学士知隆兴府辞改提举玉隆万寿宫比归会稽几月而病益侵遂致其仕除龙图阁学士十月己酉公薨天下识与不识皆痛惜之享年七十有六积阶自改秩九迁为中奉大大爵新昌县开国子食邑六百户遗奏闻赠通奉大夫官其后如格公体貌魁硕徳宇凝粹言动有矩矱为儿时俞夫人命日事大父或值假寐则鞠躬端立以俟久而益谨人皆异之俞夫人性严罕当其意者独能顺适得其欢心事中奉公左右无违奉继母如实生已雍睦无间言中奉既饬家事勿复闗白具图籍立规画井井有条以授诸弟有无出入因不复问公官中都中奉时就养焉性不喜纷华率未久而去公心慊焉不知官达之荣而以不得朝夕亲旁为恨直道不容排斥而归杜门屏居不以时不我用为戚而以得日侍庭闱为欢执杖履奉尊斚往来溪山间爱敬交至中奉天年考终公亦年几七十执丧哀毁一遵古制尝取士丧礼设为问荅酌其可行者以授子孙郊恩先奏弟庑洎诸弟皆以场屋自进始命长子以官睦姻念旧周恤难阨始终不衰事君如事亲造次不忘虽家居闻朝政之美喜不能寐否则忧形于色平生澹泊一室萧然无耳目之娱独嗜书至老不勌时时诵习且手抄之日有程虽官事纷沓不废自六经百氏天象地理礼乐官名井田兵法莫不研究交友皆天下名士讲贯日新停蓄充溢义理所在必极精微毫髪有疑昭晰乃已蚤以经济自负当孝宗时每日吾得一见足矣光宗初政一言契合所请节録通鉴长编虽讲官以为繁重而止帝终不忘屡形圣训公感激图报耿耿此心尝称古大臣之义身与宗社同其休戚不以悻悻取名诚意日积自然宻移有格天之功伟哉言乎其深于本原之论乎世之知公者惟曰奏疏鲠切尔曰敢抗权要尔而不知其又有进于此者人不足与适政不足与间而惟以格心为急此大人之事也而公有志焉可谓深于本原矣有书说二十巻诗说二十卷周礼说五巻发明精切有先儒所未及止斋以周礼名家闻公论乡遂所疑顿释司马公通鉴于汉纪吕后新莽于三国进魏黜蜀于东晋用五胡僭号于唐末系五代心疑焉更立书法名通史编年未絶笔也今止四巻又以三国南北攻守不同有歴代边防六巻艺祖宪监三巻仁皇从諌录三巻奏议及杂着若干巻屯田便宜一巻既寝疾自知不起手书建宗立佐所以维持家法者告于祖祢而敬藏之娶髙邮洪氏淑徳令仪克配君子先公二十二年卒赠硕人子男四人迈登甲辰进士第授迪功郎镇江府司户参军踰年卒章承奉郎新提领户部犒酒库所干办公事遵贡于乡而卒准修职郎新镇江府丹徒县丞公之教子本于躬率不令而从皆修谨务学足世其家女二人秘书省正字周南知衢州王棐其壻也孙男四人元直承务郎元护元贶元真孙女七人初公葬洪硕人于上虞县葛仙乡之鳯凰山嘉定七年八月十日诸孤将奉公柩以合葬贻书于某以行述为请某不才敢当此笔然受知于公既三纪矣某亦知公最详公之笃学精思胸中富有取之不穷发于事业炜然可纪立朝大节始终无玷固某之所心服也尚安敢辞乃详着其实而敬授之以备太史氏之采择谨状 
