<!-- { "loadSidebar": true } -->
　　臣炎武年六十七，寻阅故簏，得三十年前所录太虚山人象象谭一书。其中有曰：亲王朝觐曰宗人，仕格曰王官，曰藩禄，曰嘉靖重修宗藩条例。其言皆本皇祖之心，而悲后世之敝。其引汉臣之言曰「有白头老人教臣言者」，可谓发愤而深痛者矣。臣乃稽首流涕而为之说曰：呜呼！自天子而下，一等为亲王，又一等为郡王，此皆天子之子若孙，不相悬也。其在于诗曰「本支百世」，故天子本也，亲王枝也，宗室叶也，故福先上，祸先下。萧衍之篡齐也，先杀诸王而后代其主；韩建朱全忠之弱唐也，先戕十六宅而后弒昭宗。祸及亲王，此及天子之渐也。先帝中年，德鲁二王戕于敌，福、唐、襄、郑、崇五王戕于贼，汴水决而周宗鱼，藩封之难无岁不告。先帝赫然震怒，而无所以御之之计，不三四年京师沦覆，天子之祸与亲王同一辙，岂不哀哉！昔太祖高皇帝时，二十四王并皆少壮，分封之国，往往连跨数十城，护卫军至一二万，而又有行边之命，都司卫所并受节制。以故有北平之事，乐安、南昌缘之以起，异日大臣无不以削弱王府为务。嗣位诸王又皆生深宫之中，长妇人之手，无不广置田庄，放情酒色，而所在有司之兵又皆文具，及贼骑至城，而亲王之势与齐民无异。逆贼见藩封之大，所向辄陷，而国家无如之何也，则以为天子之都，亦将如是而已，是以直犯京师而不之忌，岂非势之相因者哉！诗曰：「宗子维城。无俾城坏，无独斯畏。」呜呼！先帝畏之矣。使是书之论得行于数十年之前，足以隆藩维而重国势，当不至于今日。逮乎福京即位，而封唐邓诸王，然且无土无民，而当权臣跋扈之际，事已不可为矣。臣故阐其义于睿着之末，以为来者鉴。

　　○三朝纪事阙文序 

　　臣祖父某，盖古所谓隐君子也。年五十一而始抱臣炎武为孙。臣幼而多病，六岁，臣母于闺中授之大学，七岁就外傅，九岁读周易。自臣母授臣大学之年，而东方兵起，白气亘天。明年三月，覆军杀将。及臣读周易为天启之初元，而辽阳陷，奢崇明、安邦彦并反。其明年，广宁陷，山东白莲教妖民作乱。一日，臣祖指庭中草根谓臣曰：「尔他日得食此幸矣！」遂命之读古兵家孙子、吴子诸书，及左传、国语、战国策、史记。年十一，授以资治通鉴。已而三畔平，人心亦稍定。而臣祖故所与往来老人谓臣祖曰：「此儿颇慧，何不令习帖括，乃为是阔远者乎？」于是令习科举文字，已遂得为诸生，读诗、尚书、春秋。而先帝即位，天下翕然，以为中兴更化之主，无复向时危迫之意。以臣益长，从四方之士征逐为名。臣祖年益老，更日以科名望臣。又当先帝颁孝经、小学厘正文字之日，臣乃独好五经及宋人性理书，而臣祖乃更诲之，以为士当求实学，凡天文、地理、兵农、水土，及一代典章之故不可不熟究。而臣有妻，又有四方征逐之事，不能日在膝下，臣祖亦不复朝夕课督如异时矣。臣祖生于饶州官舍，随臣曾祖之官广西、山东、南京，一切典故悉谙，而当日门户与攻门户之人，两党之魁皆与之游。臣祖年七十余矣，足不出户，然犹日夜念庙堂不置。阅邸报，辄手录成帙。而草野之人独无党，所与游之两党者，非其中表则其故人，而初不以党故相善。然因是两喜两怒之言，无一不入于耳，而具晓其中曲折，亦时时为臣言一二。固问，则又曰：「汝习经生言，此非所急也。」臣祖老尚康强，而臣少年好游，往往从诸文士赋诗饮酒，不知古人爱日之义。而又果以为书生与国家之故，失请于趋庭之日，而臣祖弃臣以没。已而两京沦覆，一身奔亡，比年以来，独居无事，始出其簏中臣祖所手录，皆细字草书，一纸至二千余字。而自万历四十八年七月，至崇祯七年九月共二十五帙，中间失天启二年正月至五年六月，而其后则臣祖老不能书，略取邸报标识其要。然吴中报比之京师，仅得十五，亦无全抄，而臣祖所标识者，兵火之余，又十失其一二。臣伏念国史未成，记注不存，为海内臣子所痛心，而臣祖二十年抄录之勤，不忍令其漫灭，以负先人之志。于是旁搜断烂之文，采而补之，书其大略，其不得者则阙之，名曰三朝纪事阙文。非敢比于成书，以备遗忘而已。世之君子尚怜其志而助之见闻，以卒先人之绪，其文武之道实赖之，而臣祖之遗书亦得以不朽矣。

　　○中宪大夫山西按察司副使寇公墓志铭 

　　天启六年，寇公为苏州知府，炎武年十四，以童子试见公，被一言之奖。于今五十有四年，而始得至同官拜公于墓下。其年二月某日，公之次子泰征迁公之兆，改葬于县东南之义兴原，而属余为之铭。余苏人也，公之遗事在于苏，救一方之困，而定仓卒之变，为余所目见者，不可以无述。往者熹庙之时，太监魏忠贤擅政。苏松道参政朱童蒙者，以杖杀不辜为苏人所哗，具文称病。巡抚周公起元疏劾，得旨：巡抚削职为民，擢童蒙为太仆寺少卿。俾之修怨于东林，而斥逐异己，此党祸所由起也。乃公之守苏也，未期月而遭水灾，米斗至银二钱四分。公乘舟出郊，劝民兴工筑圩，以食农民。复至阊门河干，立转般客货之法，以食市中游手之民。城中机户数千人，以年荒罢织，适宣大、延绥、甘肃遣官赍银数万互市缎匹，公又设法俵散督之织造，以食业机之民。涂无饿殍而人心帖然，则民固已诵公之德矣。奉旨征漕，而大水之后，粒米无出，百姓嚣然。巡抚既去，州县官并以朝觐赴京。公行香至城隍庙，万人群拥而呼。公问之曰：「尔何为者？」皆跪告曰：「漕米无从得尔。」公曰：「奈京仓告匮，尔辈亦有晓事者，顾策将安出？」众曰：「惟明公为民请命！」公曰：「三百亩以上纳米，三百亩以下折银，可乎？」众稽首曰：「敢不竭力以从。」公乃亲巡属县，限以期会，而手自计之，尚亏额万余石。乃括任内赎锾公费及移借帑金，招商给帖入楚买米，兑军上船陆续至江。而巡漕御史受内指，以疏请折漕四分为前抚罪，并欲陷公，驳称米色不一，勒停江口。公亲往争之曰：「罪在知府，何与军民？且吴中无米，自楚买之，安得一色？愚不知太仓之米果皆一色乎？」御史辞屈。又廉知公清正，无可罪，乃许其过江。而民既诵公之德，且服公之才略矣。于是六年春，织造太监李实疏论前抚周公及周宗建、缪昌期、周顺昌、高攀龙、李应升、黄尊素六人，欺君蔑旨，结党惑众，阻挠上供。奉旨差锦衣校尉逮捕。顺昌，吴县人也，为吏部文选司员外，素清介。士民皆愤懑不平。校尉之来，复多横索。三月辛酉，抚按等官至校尉所居西察院宣旨，有生员王节等数十人具呈率吁，百姓各执香随之，至万余人。抚按二院不能禁。校尉称旨驱之，众曰：「尔奉魏忠贤之命，焉得称旨？」直趋上堂擒校尉，群殴之，毙一人。抚按逃入溷厕。公挺身入，从容语曰：「今日周吏部赴京，未必便死。汝等作此举动，反贻之害。不如各散归家，本府与上台计，具疏保救，庶或可全。」至日晡时，众始退。公命医疗其伤者，以兵守之。而驿丞奔告：有校尉往浙江者，舟至胥门外，索供应，众共击之，火其舟。公亟出城慰谕，校尉匿舵尾下，幸不死，具衣冠送之出境。然苏人之围守校尉及周吏部者，街巷之间，千百为群，屯聚不解。而抚按亦以兵自卫。公知抚按素与织监善，说之令求解于忠贤。疏中委曲其事，而阴具舟于河。数日天雨，围者少怠，公亲往西察院谓校尉曰：「可去矣！」馈之赆并死者之槥，宵行送之出境。然后宣旨令周吏部就逮入京，而兵守空署如故。越一日，众始知已行，而惧罪仍屯不解。公密诇得首事者颜佩韦等五人，以他事摄之下狱。乃榜曰：罪人已得，余无所问。于是一麾而散。二院解严，各归衙视事。而前疏亦下，责擒首恶而已。于是同二府推官审，拟斩二人戍三人。狱上，有旨：五人俱枭示。抚按命公监刑，五人稽首谢曰：「吾等激于公义，累明公矣！」遂慷慨就戮。先是忠贤得织监密报，惧激吴民之变，彷徨累日。及抚按疏上，但谓从役李国柱踏伤偶死。阁臣亦言国体所系，不可播闻，遂依之。票旨得不深究，而缇骑自此亦不更出。然其所以周旋上下之间，化大事为小事者，公一人之力也。向非公平日之恩素结于民心，当此众怒如水火之时，焉知不激之挺而走险，以成意外之患耶！然宵人皆以公为前抚周公所厚，适旨下勘御史周宗建赃罪，公坐以旷官溺职，第追夺其俸。忠贤怒，持之不下，而于他疏批曰：「近日府官扶同，以俸作赃，明是侮朕。」公自度不免，会丁继母忧，解官归。不数月而忠贤败，使再迟之期年，公之得罪亦未可测也。按状：公讳慎字永修，其先自山西之榆次徙中部，再徙同官。祖嘉谏，肃府审理。父遵孟，文县教谕。公中万历四十四年进士，历刑部浙江司工部营缮司主事员外，迁虞衡司郎中，迁苏州知府。丁继母及父忧，崇祯元年服阕，补广平知府。在任三月，迁山西按察司副使，昌平兵备，奉勅监军。以前任苏州工部钱粮未完，降佥事，分巡冀宁，剿贼有功。敌入山西，陷崞县，公守宁武拒之甚力，颇有斩获。迁山西布政使参议，分守朔州。以崇祯八年乞休，时年五十有八。而同官先为贼所残，公归，乃卜居山寨。又八年，李自成陷长安，被执，幽于秦府。贼有知公清官，薄其追饷，放归。优游林下，读书自娱者二十七年。以四月八日无疾而逝，年九十有三。配习氏，惟孝克勤，能相夫子，以成厥家，封恭人。先公十年卒，年八十有二。子二人：瑞征、泰征，孙十二人，曾孙十人，元孙十二人，公及见元孙而没。惟公治剧定变，有叔敖、子产之风。若其七岁丧母，而哀毁如成人。迎父丧于文县，冒干戈而以柩返。捐金以济三党之阨，赈里人之饥，其善行不能尽述。而余尝至关中，一寓书于公。时公年垂九十，犹细书手答，至二百余言，其恭也如是。铭曰：
　　廉而劲，才而正。一方之人知其爱利百姓。是以当事变之来，片言而定。宜其寿考且康，而子孙蕃盛。新卜斯原，既安既靓。是公之所以返于真，以复其性者耶？

　　○文林郎贵州道监察御史王君墓志铭 

