<!-- { "loadSidebar": true } -->
　不知常，妄作凶。知常容，容乃公。公乃王，王乃天，天乃道，道乃久，没身不殆。

非曰：知道乃知天，岂有到了天乃为道乎？倒说了。至於言公乃王，於义尤害。夫天下一王而已，凡人之有道有容有公，则人人为王，可乎？学到圣人希天，亦不过尽其本分，尽其人道耳。称王称天，何也？此不可容於尧舜之世矣。

　　右第十六章

　太上，下知有之，其次亲之誉之，其次畏之，其次侮之。信不足焉，有不信。

非曰：此理人心之同然者也。知有之，即亲即誉，而畏侮不足言矣。

　犹兮其贵言，功成事遂，百姓皆谓我自然。

非曰：不言而信，圣人盛德之化也。

　　右第十七章

　大道废，有仁义。知慧出，有大伪。六亲不和，有孝慈。国家昏乱，有忠臣。

非曰：仁义忠孝根於人心之本然，天理之当然，天下古今之所共由，即大道也，岂舍此而别有所谓大道耶？

　　右第十八章

　绝圣弃知，民利百倍；绝仁弃义，民复孝慈；绝巧弃利，盗贼无有。此三者以为文不足，故令有所属。见素抱朴，少私寡欲。

非曰：圣智仁义孝慈，乃人之心而人之所以为人者，反欲弃绝之，是自绝其生理矣，何耶？又可与巧利拟伦耶？

　　右第十九章

　绝学无忧。唯之与阿，相去几何？善之与恶，相去何若？人之所畏，不可不畏。荒兮其未央哉！

非曰：纔学便乐，纔不学便忧，老子反云云，可谓不顾误了后人矣。岂不可畏？岂不荒远？善恶之极，有如天渊，而谓唯阿之间已耶？

　众人熙熙，如享太牢，如登春台，我独泊兮其未兆，如婴儿之未孩，乘乘兮若无所归！众人皆有余，而我独若遗，我愚人之心也哉！沌沌兮！俗人昭昭，我独若昏；俗人察察，我独闷闷。忽兮若海，漂兮若无所止，众皆有以，而我独顽似鄙。

非曰：圣人与人物同春，又何暇较较云云？

　我独异於人，而贵食母。

非曰：曾子回车於胜母之庐，而可以食母为言耶？亦忍闻矣！

　　右第二十章

　孔德之容，惟道是从。道之惟物，惟怳惟惚。惚兮怳兮，其中有象；怳兮惚兮，其中有物；窈兮冥兮，其中有精；其精甚真，其中有信。自古及今其名不去，以阅众甫。吾何以知众甫之然哉？以此。

非曰：怳惚窈冥皆想象之言，非真有见，如参前倚衡之实也。

　　右第二十一章

　曲则全，枉则直，洼则盈，敝则新，少则得，多则惑。是以圣人抱(为)一，为天下式。

非曰：以曲枉洼敝少为道，只是这些占便宜意思摆弄，便是私意。圣人所戒无意必固我者，更有何一为天下式乎？圣人所谓一，不加毫末私意也。　不自见故明，不自是故彰，不自伐故有功，不自矜故长。夫唯不争，故天下莫能与之争。

　古之所谓曲则全者，岂虚言哉？诚全而归之。

非曰：莫能与之争以上似是矣，又引曲则全为言，则直者为不全耶？「人之生也直」何谓也？

　　右第二十二章

　希言自然。飘风不终朝，骤雨不终日，孰为此者？天地。天地尚不能久，而况於人乎？

非曰：消息往来。天道之自然。人不任真而每加之意，与天地不相似矣。

　故从事於道者，道者同於道，德者同於德，失者同於失。同於道者，道亦乐得之；同於德者，德亦乐得之；同於失者，失亦乐得之。信不足，有不信。

非曰：不问道德失皆曰乐得之，只和光同尘，欲人悦乐，私意横流，是自欺欺人也，可谓信乎？后之乡愿乱德者似此人也。

　　右第二十三章

　跂者不立，跨者不行，自见者不明，自是者不彰，自伐者无功，自矜者不长。於其道也，曰：余食赘行，物或恶之。故有道者不处也。

非曰：意同前章，似是而非，非天下之聪明者，孰能辩之？

　　右第二十四章

　有物混成，先天地生，寂兮寥兮，独立而不改，周行而不殆，可以为天下母。

非曰：以寂寥为道，则感通天下之故者非道耶？是物其物，而非圣人之所谓物矣。

　吾不知其名，字之曰道，强为之名曰大。大曰逝，逝曰远，远曰反。

非曰：大小往来远近皆道，不可以执一名也，况既曰不知名，而又有许多名目出来耶？

　故道大、天大、地大、王亦大。域中有四大，而王居其一焉。人法地，地法天，天法道，道法自然。

非曰：老子之道，平日只为其小，如何又称四大？天地人只是一气一体，而云「人法地，地法天」，是天地为二矣，而况於人乎？天即道，道即自然也，而云「天法道，道法自然」，岂足以知天地人之道之自然乎？其言人法可也，而又於天地道自然皆曰法，是孰法之者？故老子书非知道者。

　　右第二十五章

[重为轻]根，静为躁君。是以君子终日行，不离[辎重]。虽有荣观，燕处超然。奈何万乘之主，而以[身轻]天下？轻则失臣，躁则失君。

[非]曰：轻躁则一齐皆失，岂有[轻]失臣而不失君，躁[失君]而不失臣者？

　　右第二十六章

，[善]计不用筹策，善闭无关键而不可开，善结无绳约而不可解。?　善行无辙迹，善言无瑕

[非]曰：行岂有无辙迹之理？除是飞耳！岂人理也？余皆●谋之指。

　是以圣人常善救人，故无弃人；常善救物，故无弃物。是谓袭明。

[非]曰：善救人物而无弃，何以谓之袭明乎？

　故善人，不善人之师；不善人，善人之资。不贵其师，不爱其资，虽智大迷，[此]谓要妙。

[非]曰：以善人为师可也，以[不]善人为资，是资恶人也。[恶]人如盗贼，亦可资之乎？[师]之且不可也，资之又不[可]也。

　　右第二十七章

　[知]其雄，守其雌，为天[下溪。为天]下溪，[常德不离，复]归於婴儿。知其白，守其黑，为天下式。为天下[式]，常德不忒，复归於无极。知其荣，守其辱，为天下谷。为天下谷，常德乃足，复归於朴。

非曰：知雄守雌，知白守黑，知荣守辱，与将欲取之，必固与之，同一诡谲之术也。

　朴散则为器，圣人用之则为长官，故大制不割。

非曰：经曰：「克勤小物，不矜细行，终累大德。」且天下之人皆为大制不割，谁为其细？

　　右第二十八章

　将欲取天下而为之，吾见其不得已。天下神器，不可为也，为者败之，执者失之。故物或行或随或呴或吹，或强或羸，或载或隳。是以圣人去甚、去奢、去泰。

非曰：既曰「天下神器不可为」，又曰「将欲取天下而为之，吾见其不得已」，是终为之也。此阴谋之说启天下奸雄之心，而又以他言杂之，诡秘之术也。得罪於天矣。

　　右第二十九章

　以道佐人主者，不以兵强天下，其事好还。师之所处，荆棘生焉；大军之后，必有凶年。

　善者果而已矣，不敢以取强。果而勿矜，果而勿伐，果而勿骄，果而不得已，果而勿强。物壮则老，是谓不道，不道早已。

非曰：前节戒人臣以兵强事主，只断以非人臣之道可矣，虽无荆棘凶年，犹非道也，而反可谓善乎？后节果於勿矜伐骄肆，善矣，苟不见道，何以胜之耶？亦强制而已。犹为克伐怨欲不行，未足以为仁，又安能入道乎？

　　右第三十章

　夫佳兵者不祥之器，物或恶之，故有道者不处也。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人也。夫乐杀人者，不可得志於天下矣。

　吉事尚左，凶事尚右。偏将军处左，上将军处右。言以丧礼处之，杀人众多，以悲哀泣之，战胜，以丧礼处之。

非曰：反复言说，终归於权谋用兵之法，得志天下之策，宜其一流而为申商也。

　　右第三十一章

　道常无名，朴，虽小，天下不敢臣。侯王若能守，万物将自宾，天地相合，以降甘露，民莫之令而自均。

非曰：既谓之道，是有名矣，何谓无名？无名之道又非可以朴此也。

　始制有名，名亦既有，夫亦将知止，知止所以不殆。

非曰：既曰无名，又曰有名，是遁词也。知止不殆与上文不[相]蒙。

　譬道之天下，犹川谷之於江海也。

　　右第三十二章

　知人者智，自知者明，胜人者有力，自(强)[胜]者强，知足者富，强行者有志，不失其所者久，死而不忘者寿。

非曰：自知与知人，同一知也。自胜者理，胜人者私，岂可同日而语？老子书自所其所，而其所非圣人之所谓所也。死而不忘者性也，元不属人，安得言寿？

　　右第三十三章

　大道汜兮其可左右，万物恃之以生而不辞，功成不名有，爱养万物而不为主。常无欲，可名於小。万物归之而不为主，可名於大。是以圣人终不为大，故能成其大。

非曰：既说道体，谁辞之者？谁无之者？谁不之者？

　　右第三十四章

　执大象，天下往。往而不害，安平(乐)[泰]。泰与饵，过客止。道之出口，淡乎其无味，视之不足见，听之不足闻，用之不可既。

非曰：中庸淡而不厌，须知所不厌者何物。程伊川云：「道著用便不是。」多了一用字。

　　右第三十五章

　将欲翕之，必固张之。将欲弱之，必固强之。将欲废之，必固兴之。将欲夺之，必固与之。是谓微明。柔胜刚，弱胜强。鱼不可脱於渊，国之利器不可以示人。

非曰；此皆阴谋取胜之说。

　　右第三十六章

　道常无为而无不为，侯王若能守，万物将自化。化而欲作，吾将镇之以无名之朴。无名之朴，亦将不欲，不欲以静，天下将自定。

非曰：道体何为之有？又岂有化作后乃镇之以无名之朴乎？不欲者，无欲也，亦庸言庸行之近者耳，而夸[之]曰「无名之朴」。圣人词气蕴厚，自不如此矜夸。

　　右第三十七章

　上德不德，是以有德。下德不失德，是以[无德]。

非曰：上德不德，在圣门「有若无，实若虚」似[之而]不同也。其云「不失德是以无德」，则是欲人失德而后为德耶？此必后来异学之徒伪为之，非老聃之言也。

　上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而仍之。

非曰：在[人]则廓然大公，在事则物来顺应。圣人似有为而实无为也，德仁义礼只是一理，理无上下，祗见此言之周遮邪遁也。仍臂加之於上礼之后，尤无谓。有礼者敬人，敬人者人恒敬之，岂有莫之应攘臂而仍之之理？

　故失道[而后]德，失德而后仁，失仁而后义，失义而后礼。

