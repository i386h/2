<!-- { "loadSidebar": true } -->
　　梁武帝时令萧子云飞白大书萧字至今一字存焉李约见之破产买归东洛建一小室以玩之号萧斋

　　妇人之贵
　　苗夫人其父太师也其舅张嘉贞也其夫延赏也其子弘靖也其婿韦皋也近代妇人之贵无如此比也

　　沙堤火城
　　凡拜相礼絶班行府县载沙填路自宫城至其第名曰沙堤每元日冬直百官已集而宰相方至珂伞列烛多至数百炬谓之火城至则众皆灭烛以避之

　　花押
　　宰相判四方事有堂按处分百司有堂帖不次押名曰花押黄勅既下有所异同曰黄帖

　　白袍子纷纷
　　或有朝士问宋济曰近日白袍子何太纷纷曰由绯袍子紫袍化之使然

　　文章风尚
　　元和之后文章则学竒于韩愈学涩于樊宗师歌行则学流荡于张籍诗则学矫激于孟郊学浅于白居易大抵天宝之风尚党大厯之风尚浮贞元之风尚荡元和之风尚怪因人倡之尔

　　第果实名

　　李直方尝第果实名如贡士者以緑李为首楞梨为副樱桃为三甘子为四蒲萄为五或荐荔枝曰寄举之首范晔以诸香品时辈侯朱虚撰百官本草皆此类

　　蛟龙破笛
　　李舟好事尝得村舍烟竹截以为笛坚如铁石以遗李謩謩吹笛天下第一夜月泛舟吹其声韵逸发俄有客舟至登岸请笛吹之其声清壮可以裂石謩甚异之及入破呼吸盘辟笛忽破碎客忽不见疑即蛟龙也

　　相府莲
　　于司空以乐府曲有想夫怜其名不雅将易之客曰南朝相府因瑞莲制曲号相府莲语转讹如此

　　下马陵
　　董仲舒墓门人过必下马以故为下马陵而讹为虾■〈虫麻〉陵

　　西畨论茶
　　党鲁使西畨烹茶帐中畨人问之鲁曰涤烦所谓茶也畨人曰我亦有乃出数品曰此寿春者此谓顾渚者此蕲门者

　　张颠
　　张长史旭书法传崔邈颜鲁公旭自言始闻公主担夫争道而得笔法后见公孙大娘舞剑而入妙旭毎醉书益精或挥毫大呌以头揾墨中号曰张颠

　　王积薪遇棊仙
　　王积薪棊术甚髙初成自谓天下无敌将游京师宿于逆旅夜闻一媪呼其妇曰良宵难遣棊一局乎妇曰第几道下媪曰第几道各言数十媪曰尔败矣妇曰伏局积薪空壁窥之并无灯烛翌日覆其局竟皆不及疑其仙也由此碁益精矣

　　诗擅场
　　唐人燕集必赋诗推一人擅场郭暧尚升平公主盛集李端擅场送王相镇幽朔韩翃擅场送刘相巡江淮钱起擅场

　　縁撞歌
　　元载乆擅权客有为都卢縁撞歌述其危殆之势以讽载载览之不觉泣下

　　读书不如冩书
　　张参为国子司业手冩九经每言读书不如写书

　　穷兵独舞
　　于頔闻韦皋进圣乐亦撰顺圣乐以进其曲将半行缀皆伏而一人舞于中将进阅之幕客韦绶在其坐乃曰何用穷兵独舞以讽頔

　　一分筝声
　　于頔尝令客弹琴其嫂知音听之曰三分中一分筝声二分琵琶声全无琴韵

　　乌丝栏
　　宋亳间纸有织成界道者谓之乌丝栏

　　诙谐等著名
　　诙谐贺知章轻薄祖咏诨语贺兰广郑涉咏字萧昕寓言李纾隐语张着机警李舟张彧歇后姚岘讹语影带李直方独孤申叔题目曹着也皆著名者

　　博经
　　博徒语曰强名争胜谓之撩零假借分画谓之嚢家什一而取谓之乞头贞元中董叔径进博经一卷

　　灔滪如马
　　水行峡路最险以灔滪为则故曰灔滪大如马瞿塘不可下灔滪大如牛瞿塘不可留灔滪大如幞瞿塘不可触

　　功徳山
　　韩晋公始闻径山以为妖妄既谒之见其形状不觉生敬出妻以拜并乞一号径山曰功徳山后自杭来凢有妇人来乞号皆以此名之

　　埋怀村
　　马燧讨李懐光自太原引兵至宝鼎下营问其地名曰埋怀村燧甚喜果败怀光

　　转逺转髙转近转卑
　　阳城居夏县拜谏议大夫郑纲居阌乡拜拾遗李固南居曲江拜校书郎谓转逺转髙转近转卑

　　陆羽筮姓
　　竟陵僧于水濵得婴児育为弟子及长不知姓自筮得蹇之渐繇曰鸿渐于陆其羽可用为仪乃姓陆名羽字鸿渐所作茶经行于世巩县造甆偶人号鸿渐置茶灶间

　　李载生
　　李载生燕代豪士常呼鹰携妓以猎终不肯仕生子栖筠为御史大夫磊落可观而气不及其父栖筠生吉甫任相国八年多智柔懦公惭卿卿惭长近之也

　　韦山甫
　　韦山甫以石硫黄济人嗜欲其术大行服其药者多暴死其徒言山甫与陶贞白同坛受箓以神其术长庆二年卒于余干江西观察使王仲舒徧告人曰山甫病死死而速朽初无少异于俗人者

　　王彦伯医
　　王彦伯自言医道将行列四五釡于庭老幼塞门彦伯指曰热者饮此寒者饮此翌日各持金帛来相谢云无不効者

　　卖药宋清
　　宋清卖药长安市朝官出入移贬辄赍药迎送施药甚广人有急难倾财济之岁计所得之利亦有百余倍长安人言有义者必称宋清

　　白麦麫
　　窦氏子言家方盛时奴敛羣从数宅之资供白麫言白麦性平由是恣食不疑及数岁后有人告奴妄言所食乃常麦尔诸人暴热一时皆作

　　七贵
　　御史故事殿中得立花砖用紫案褥之类为七贵

　　烘堂
　　御史台官虽共坐絶言笑有不可忍杂端先笑则合笑谓之烘堂

　　■〈风贝〉母
　　南海有■〈风贝〉母四面而吹倒屋抜木每数年一作则多虹蜺虹蚬谓之■〈风贝〉母

　　雷如彘
　　雷州春夏多雷无日无之秋冬则伏也中状如彘人取食之亦有雷斧雷墨可为药用

　　蚊母
　　江南有蚊母鸟夏月夜鸣吐蚊于丛苇间又有蚊树类枇杷树皮裂蚊纹纷然而出

　　流桂泉
　　南中有一泉多有桂叶流出因名流桂泉后乃立屋其上为汉祖庙而祀之又有胥庙者其像兮其须谓之五髭须并有灵应也

　　江心镜
　　扬州有江心镜五月五日扬子江心所铸

　　银鹿
　　颜岘家僮名银鹿后事鲁公终其身

　　登华山絶峰
　　韩退之登华山絶峰不可反乃大恸华阴令令人百计取之始得下

　　球场草生
　　宪宗问赵宗儒曰闻卿在荆州球场草生何也对曰虽则草生不妨球子往来上为大笑

　　堂老
　　宰相相呼堂老

　　省眼比盘
　　吏部为省眼比部得廊下食号曰比盘

　　四军紫
　　贞元中有四行军司马同赐紫登郎署因呼为四军紫

　　雷琴徽
　　蜀中雷氏琴上者玉徽次金徽次螺蚌徽

　　石花紫笋
　　茶名劔南有蒙顶石花湖州有顾渚紫笋峡州有碧涧明月

　　石梁春
　　酒名荥阳之土窟春富平之石梁春

　　麦信风
　　江淮舡泝流而上常待东北风谓之信风七八月有上信三月有鸟信五月有麦信

　　抛云车
　　暴风之候有抛云车

　　舶鸽
　　舶发海路必养白鸽舶没虽数千里亦能归其家

　　沉祝声
　　董庭兰善为沈声祝声皆琴声也

　　斯翁之后
　　李阳氷自言斯翁之后直至小生

　　○谈薮【阳松玠】

　　诗赋常有生气
　　宋袁嘏少有文才常谓人曰我诗赋常有生气须急捉取不尔便飞去

　　一株桃李
　　王泠然上裴耀卿书曰拾遗补阙宁有种乎仆不佞亦相公一株桃李也

　　丁公藤
　　齐解叔谦母病风闻空中人告云得丁公藤当愈果求得饮之其病顿愈

　　别后阑干
　　王元景使梁刘孝绰送之泣下元景无泪谢曰卿勿怪我别后当阑干

　　○国史纂异【阙名】

　　卿自难记
　　唐许敬宗性轻见人多忘之或谓其不聡乃曰卿自难记若遇曹刘沈谢暗中摸索亦可识也

　　取谢灵运须
　　谢灵运羙须临刑施于南海祗洹寺为维摩诘须寺人宝惜中宗时安乐公主五日斗百草欲广获其物色遂遣人往取之仍剪弃其余

　　玉树
　　云阳县多漠离宫故地有树似槐而叶细土人悉谓之玉树扬子云甘泉赋云玉树青葱而左思以为假称珎怪者实非也似之而已

　　二十八宿笑人
　　贞观中度支令坊州贡杜若本州岛曹官云本州岛不出杜若应由谢眺诗误尔华省名郎若如此断事岂不畏二十八宿笑人也

　　北斗七星饮酒
　　唐太宗时李淳风奏北斗七星当化人明目至西市饮酒使人候之有僧七人共饮酒二石太宗遣人召之七人笑曰此必李淳风小児在彼言我也忽不见

　　望省楼
　　崔日知恨不居八座为太常卿起楼与尚书省对人谓之崔公望省楼

　　○谭宾録【璩子温】

　　着毛萝卜
　　唐率府兵曹参军冯光振入集贤院校文选注蹲鸱云蹲鸱者今之芋子即是着毛萝卜

　　笑中有刀
　　李义甫状貌温恭与人语必嬉怡微笑而褊忌阴贼忤意者必加坑陷人谓笑中有刀

　　屈宋作衙官
　　杜审言恃才謇傲苏味道为天官侍郎审言参选试判谓人曰苏味道必死人问其故曰见吾判即当羞死矣尝曰吾文章合得屈宋作衙官书迹羲之当北面

　　钱文甲迹
　　钱文如甲迹者因文徳皇后也武徳中废五铢钱行开通元寳钱此四字及书皆欧阳询所为也初进様后掐一甲痕因铸之

　　蒲帆百尺风
　　罗隐下第诗云名惭桂苑一枝緑脍忆松江满箸红惟应鲍叔深知我他日蒲帆百尺风

　　尽该毫末备得精神
　　唐东蛮王入朝颜师古奏昔武王时逺国归欵周史集为王会篇令卉服鸟章备集蛮邸宜图其事贻于后命阎立夲画之莫不尽该毫末备得精神

　　医乃意也
　　许裔宗名医人谓之曰何不著书对曰医者意也脉者深趣也不可言传

　　鸭渌之险
　　元万顷为辽东管记作檄文讥髙丽文云不知守鸭渌之险莫离支服云敬闻命矣移兵守之万顷坐事流窜

　　○尚书故实【李绰】

　　改根为银
　　韩昶愈之子虽教有义方而性颇闇劣尝为集贤校理史传有金根车而昶以为误悉改根为银后除拾遗坐此言罢

　　苏扛佛
　　会昌毁寺分遣使传录金佛宝像有监察者盗取一银佛时号苏扛佛或问温庭筠何以为对曰无过蜜陀僧

　　牛斗诗
　　魏文帝与陈思王植同出游见两牛在墙间斗一牛坠井死诏植赋诗不得言牛不得言鬬不得言井不得言死百歩要成四十言不成即加罪植应口即成曰两肉齐道行头上戴横骨行至险上头崛起相唐突二敌不俱胜一肉卧土窟非是力不如盛气不得泄歩犹未竟又作自怨诗三十言曰煮豆持豆萁漉豉取作汁萁在釜下燃豆向釜中泣本是同根生相煎何太急其敏如此

　　大书台字
　　张景藏诣裴光庭大书一台字裴甚喜数日出为台州刺史

　　三百缣易清夜逰覀园图
　　清夜游西园图顾恺之画唐张周封得之一日凌晨有赍三百缣叩门问曰仇中尉欲以此易其图与之乃诈也

　　王书二千六百纸
　　太宗有大王书二千六百纸皆以丈二尺为轴独有兰亭记玉匣贮之后并藏昭陵

　　五院御史
　　台仪自大夫至监察通谓五院国朝徧厯者三人李商隐张延赏温造

　　绀珠集卷三

　　●钦定四库全书

　　绀珠集卷四

　　（宋）朱胜非 撰

　　○洛阳伽蓝记【羊衒之】

　　三三横两两从
