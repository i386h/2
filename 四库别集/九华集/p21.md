<!-- { "loadSidebar": true } -->
　　某窃惟国家隤福生灵兼爱南北则继好息民折冲樽爼当有人焉今执事践扬中外阅天下谊理甚精且久则附近懐逺之术胜残去杀之义非执事其谁茂明之某寒踪贱士逺尘使节饫闻徳望今聆显拜益喜庇身之有地也方堕万里外不获进伏两阶乃情依依耳
　　上许总领
　　某伏自瞻违崇仞歴月之久即辰秋序微凉恭惟鳯阁静深赞命宣劳神天兼相均协休和台履动介亿福敢几妙啬天倪进总台极上称朝家图任之意下情不胜咏诵之至
　　某深惟某官以硕人重厚之望间关烦劳当财用屈乏之时领县官经费裁奢而节化匮而丰嘉猷丕绩皆当次擢禁从今暂权两蜀万货盈虚为登进之阶耳某不才门阑旧物窃伏穷山知庇身有地区区之私未易殚述
　　某不佞尝蒙仁私备门下一介驱策警之誉之夙夕荣幸今则数竒命舛一去铃下不终大君子之遇然退自惟省窃伏古人之义甚久悃愊无华不敢持丝毫之欺以事人者此所以虽望崇闳而无愧也惟是感恩之深穷羽栖林不无托庇之望敢忘自修以孤大锡铭肌镂骨未足云比
　　某自四月幸饯台座于永康道中径归仙井五月末成都漕司以先生丁宁奬借之故遂蒙不遗差权黎州教官某虽深荷台座雅眷存恤之不衰六月初阙期已满然某衰病之余望徳门之惠噢咻未终见今尚伏故里常深思之昔晋文渡河欲弃敝席子犯闻之终夜而泣子犯不泣于他而泣敝席何也敝席旧物也晋文始与俱出不与俱入充类而思之此子犯所为泣也今先生徳履固超于古矣仆虽非才犹愈于敝席伏惟兴衰不至终弃无令搢绅有懐子犯之泣者敢冒言之伏几台亮
　　谢大卿
　　某皇悚百拜上覆都大大卿先生台座比日歊蕴上承镇抚计司经画之间神明相祉台候动止万福某展布之懐已具右纸敢祈保祐冲徳即践机柄下副具瞻之祷
　　某皇悚百拜上启某向闻都大大卿端行素履见推朝右故屡试霜台升内史誉望甲于东南盖哲人君子之履名位无往而不自得也乃者得请补外寛九重西顾之忧然夹辅之勲旦暮可见岂容閤下久外耶锋车之召转武可待也钦望钦望
　　某皇恐百拜上启伏承大卿才学渊瞻躬践巍科雍容论著诚所谓出绪余以惊世也凡儒衣儒冠皆愿阁笔旦暮承教但恨无阶耳不佞不佞
　　某皇恐再拜上启某深惟今世利源能衣被天下者无出全蜀而全蜀大利惟摘山市骏而已故朝家于此必用老成旧徳才能经济者为之则西民有赖矣是宜庙堂眷倚于閤下也闻閤下视事云始勲效震叠想已游刃其间余地恢恢耳
　　某皇恐百拜上启某朴学下才隠约山城久矣未尝获瞻履舄今一旦收録门下遽贬台翰增光蔀屋然过情之誉非寒儒所宜蒙也不敢当不敢当
　　某皇恐百拜上启某自分废弃今乃获与诸令桂讲磨所未至幸甚过望
　　上丞相叶公颙
　　某区区之私敢言之閤下夫世有位廊庙官卿相而能弹压百吏震耀万世者必其中有以格于外可赞而不可及也故居则以徳胜位动则以道胜欲事则以公灭私此数义者近世蔑有之矣相公先生独兼之是以不肖者得攀援于风涛急悍之中备员中都秋毫皆出恩力也心论感刻非托尺素猝猝可具衔恋之极不知所云伏自大参相公平日刚大之气以旌别善否扶导风教为己任迩者青蝇防素特然不挠善处众枉不竞如此圣上灼知特召遂有谒见刑仪之心此天日清明岂浮霾所能蔽亏哉竚见君臣千载之契自此不胶而固矣
　　某才薄力劣然束髪逮今学非古不致力然亦不自知其果至于古未也向者朝无知闻相公先生一见温乎其容炳乎其语以为其言浸浸可与谈两汉先儒制作者某颛防笔墨受知一至于此何以论报昔者汉徳光明谏大夫褒大夫雄颂贤臣赞充国此二子亦蜀产也况相公先生名照中外勲在旂常异日愿附雄褒之义秉笔以竢
　　某以穹卑之间不敢輙尔上询钧眷动息谅惟徳门之祉与日无既某慙感之积思巨身微答谢无阶有委今敬斋祓以请
　　与刘侍郎
　　某瞻违英绪倐见秋色中间一再上书度次第呈彻矣比日伏想邑屋昼绣逺辈前哲万福来相欣尚欣尚自舟之西班心岑索骞于禁宻者吾公皆可以意揆也风俗日顿委时事日艰棘何自从公岩居川观扺掌论道乎但规雅望不容久吏空山此则可念耳未即披际敢几以时消息行秉机轴以福善类至布至告
　　万里一纸之问不数数矣不当有请虽然恃长者无恐也有李舜臣字子思者与之州里本寒家子少不弄长不流颇通文谊非专学于恶习者如此人当在君子教载之域今嵗登第调安仁簿冠履先后获潄濯于天河之旁愿终有以怜异之李非特仆客冯当可亦客之矣幸并以为照
　　与任子渊运使
　　某去秋三巴道路艰棘中辱賔遇之宠旅悰有开仰荷畴昔心期之照渠渠如此感慰愈敦矣縻系万里坐见残暑恭惟式霑新渥使事俱宜台候万福尊兄志于道学立已诚有本末推之华颠九牧当敬叹矣未容徐回一道也更祈为名业自厚行即特招之宠
　　某尝于便风驱状询作止令嗣初一二见过名门之秀叹仰不能自已也尊兄于某厚之至矣近欲畧具豆觞遍访之已出国都数日不敏乃尔无所逃责也能示照否表侄喻偹乃扪膝子宗家也少年力学有师承既得第此志不堕泯又其叔充与子方年友雅故牵聨获至于大门者以义自守见公为已后矣闻尉内江又出治所其他奬与教在兄咳顾间不赘渎也尚幸三复之
　　与王显谋
　　某谘布之诚已列右牋北辰凝沍斗寒想惟吉徳魁旧茂跻协气无有纪极某将遂趋参崇屏向风瞻颂徒切卑悰
　　某上覆蜀故天府也物众地大然军民所须以一方而备四境为之支计者亦难矣取予翕张非得士安张滂之才欲上下两裕何由哉自台座主计以来公论翕然以懽以服盖言政而及化则政无不顺言利而主义则利无不通台座于此裕乎沛然矣益几宠光以副蜀人祈幸之意也不敢诬佞
　　某才下不文不足为世用然受知门下奬予过量假令懵而无知犹当铭刻肺腑况结髪志道粗有知耶正以荣贱相间旬月不克布尺记于崇屏然夙昔依慕之诚无顷不瞻颂门阑也僣恳僣布
　　与韩道济知郡
　　某上覆前被教贶其所以蕲予甚过自分疎欵何以得此于至友且亲者乎感尚竟不可名春事流掷敬承即日装治之间行福一方众祉备顺某敬具记咨候区区复容嗣音预此不周布
　　某辱兄万里致缣素及手笔奬谕过量自度无以报亲契雅防惟竭意赞盛美而已乃今所得郡竒秀便近前书已具白矣更宜一意勉勉使誉处之积声下吴楚则丞相除吏得无用崔祐父之故乎空山留滞亦非所虑也兄其勉之兄其勉之
　　与汉嘉李清叔
　　某再拜即日隆暑旅人须发日化其何以堪伏想栖迟乐郊觞咏日适不知嵗月之流此乐可名哉甚休甚盛某虽沗清曹然人事役役终无俯仰一闲之顷内不自聊乃知前修著书静福必林处岩居非乌帽红尘间物也清叔知吾心乐否耶是心飘忽思与征帆俱西愿益持养以全名业为请
　　某与清叔言别后学力日荒落老候益冉冉将至又不精吏事大似了官逋非有舂容之态所欠与山间一二髙士抱神一息耳造物同靳谁能违之公能役照我诚必为浩叹也贱属前过汉嘉辱賔遇至厚令人无涯慙感
　　某别徳之日殊濶大抵拳拳多君子之思冬垂尽尊候体力转休未遑布问秪益慙悚乡曲黄忱秀才学力殊老于世故亦能周旋以清叔风谊之髙能为明年于亲朋处创一学地以延之盖渠苦于食指之众耳其人有特操故为一及之望清叔加诚可也至照殊幸
　　某去嵗道经盛都遂获披奉殊以为慰迩来倏及残夏伏惟燕居习静之余履况超诣万祉所介某山间陶然多难百罹之余侵寻二毛矣度跌宕诗史自有胜适乞为逺业自爱千万千万
　　某苦无他技然从事古言者二十年余以公名亭之意甚笃故为笔此记然其间字语皆直遂欲不惭作者耳
　　与四叔承事
　　某百拜覆四叔廷评尊右违去侍侧泛渉经年三峡重湖之险不可名状迩来盗贼尤狼戾侄逺道多有意外之恐侵寻至穷腊方至阙下既已艰苦矣岂谓主公又先去国在芜湖曲折见之根本既摇枝叶何赖焉但以君命犹天不得不澡心一奉清光宣赤诚耳又平日相知如王枢亦化去王侍郎中孚亦遭口舌小臣如枯荄但倚文墨忠信不问众口纷华悉心陈议而已兹时炉灶正汤火焰焰可畏侄相时欲求补外未几见玉屏先生荐者五人皆以次跌去不谓主上颇怜孤忠官之三馆之下使纠逖四方之士自揣愚驽至此视三嵎无慊矣此皆叔平日教督之力祖宗重仍之防也知幸知愧侄既试院一出差除既已先定而诸郎曹诸馆职羣聚以贺庙堂以为两学得人因此更薄有声名然见嫉者亦不无也伏恐尊叔要知子细耳诰词録之右纸去梦协弟于文字不可不力吾门寂寞幸加意
　　某皇恐拜覆四叔廷评尊右万里外数有西人来必问诸亲尊者起居状知入新年甚安慰喜无量某近蒙恩召试禁林薄技之奏赐诰第一天语亦数及之是皆祖宗福庇尊叔平时教训之力今冒顔道山已两月矣羣玉之府真清逸耳近亦以满所司月日复将改秩已得防放行惟三馆有此法其他不可也
　　某拜覆四叔承事渉暑恭惟燕息靖休尊候万福某去侍侧跨三年余梦想常在三嵎此中海气昏湿夏中恶暑中人摧頽如醉状真可畏也又饮者食者俱非蜀产弥觉不堪耳侄甚谋归计若得一郡以西为幸近上以四朝正史未就建置史官凡三四员侄与仁甫各预其一度事势未可以卒去然麋鹿之适当在穷山似此不见有味也叔寿祉愈穹更宜服适不当以家事介懐碁酒养髙一切可也侄方谋般家有可教者愿细语之某拜覆四叔承事不侍几教近五年嵗月易得如此每念老叔及二婶今皆髙寿而劣侄又为一官所羁思归不废促归未能也可奈何而又故墓拜扫之念梗于中涕叹无有巳时耳此时又及三秋海气昏昏殊无乐态伏想故山髙明之地尊候迩来日益万福杨老弟学力可谓笃老而进取之愿未遂兄岂能不慨然乎更宜勉勉当取一第以晚盖也卿相爰立士民胥庆前归正士危疑万状今着牀眠矣三山之光与天齐也更烦吾叔与乡父老言之不及一一露布也先此劣侄立朝屡争一二大事即欲投劾去矣归川者必能具言之所争者不可形纸笔防丞相来所言皆合则劣侄尤以为丞相可辅天下大事尚可为也且复少住
　　钦定四库全书
　　九华集巻十六　　　　　宋　员兴宗　撰小简
　　上虞丞相
　　某一向窜伏穷山艰难百罹然万里浩恋勲徳之门寝食以之所谓穹卑有间而心则无间也冬事将艾恭惟机政惟新燮辅休明钧候万福某已三熏欲趋屏下以聆謦欬之音梦想顾瞻无须臾之置谨先布惓惓之诚惟钧慈少加亮察
　　某身堕一隅犹坎井然嵗月不悉南州之事其要者可不问而知知而喜窃聆大贤之进用因卜朝家之休隆耳伏惟某官望髙一代勲冠百辟其雍容宿徳故已不朽于前修则或见之矣于今未始见也既积天下之誉徐回久之今始本五兵跻两地是岂以他岐异辙致之哉天故丰之自叶流根使中外衣冠熟其徳播其馨而后见之用也故所得虽迟而所就大矣甚盛甚休某辱知遇之恩最倍夷等其为忻豫不能已已自余益几保衞永庇海县曷胜祈祝之私
