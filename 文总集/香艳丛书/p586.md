<!-- { "loadSidebar": true } -->
　　君王不识面，远嫁与胡儿。
　　爱恶原有命，不在妍与媸。
　　名花萎荒秽，小草植轩墀。
　　古来尽如此，悲叹亦奚为？（本集）
　　（明）汪　循（字进之，休宁人。宏治丙辰进士，官顺天府通判。）
　　明妃
　　将军仗城妾和番，一样承恩出玉关。
　　死战生留俱为国，敢将薄命怨红颜？（《列朝诗集》）
　　（明）王廷相（字子衡，仪封人。宏治壬戌进士，选庶吉士，改兵科给事中，以言事谪判亳州。拜监察御史，巡按陕西，为镇守廖镗诬奏下狱，再谪赣榆县丞，稍迁宁国同知。历四川按察使，拜副都御史，巡抚四川，入为兵部侍郎，都察院右都御史，进兵部尚书，提督团营，仍掌院事，加太子太保，卒谥肃敏。着有《家藏内台》二集。）
　　句
　　万里明妃锦绷马，空愁抱怨阴山下。（《琵琶行》）
　　（明）徐祯卿（字昌谷，一字昌国，常熟人。宏治乙丑进士，除大理寺左侍副，因失囚，降国子监博士。）
　　王昭君
　　辛苦风沙万里鞍，春红微淡黛痕残。
　　单于犹解怜娇色，亲拂胡尘带笑看。《列朝诗集》
　　（明）蒋山卿（字子云，仪真人。正德甲戌进士，授工部主事，历刑部郎中，出知河南府，以功进广西参政。）
　　王昭君
　　拭泪新妆束，来朝殿里辞。
　　何堪辞诀日，却是见怜时。
　　汉骑临关少，胡笳出塞迟。
　　琵琶写哀怨，凄切转添悲。（同上）
　　（明）张元凯（字左虞，吴县人。以世弁管苏州卫事。着有《伐檀诗集》。）
　　明妃
　　白龙堆里塞云昏，黄鹤歌残马上论。
　　自恨良家充内选，也同公主嫁乌孙。（同上）
　　（明）李　濓（字川父，祥符人。正德甲戌进士，授沔阳知州，迁宁波府同知，终山西按察佥事。着有《嵩渚集》。）
　　王昭君
　　边雪损铅华，胡风卷白沙。
　　无金买图画，有泪湿琵琶。
　　强酌和亲酒，愁注销塞车。
　　世途皆用贿，错倚面如花。（本集）
　　（明）颜廷榘（字范卿，永春人。与黄孔昭齐名。明万历间为江州倅，以好诗酒宾客，谪大宁司士，迁岷王府左史。着有《丛桂堂诗集》。）
　　明妃
　　紫台一去朔风寒，手上琵琶和泪弹。
　　寄语汉宫红粉伴，君王不复按图看。（《冶南诗薮》）
　　（ 明）胡　韶（字汝成，东阳人，万历间人。）
　　明妃
　　倾国姿容冷汉宫，罗衣染尽泪痕红。
　　自知薄命难承宠，不敢人前怨画工。（《金华诗录》）
　　（明）王象春（字季木，新城人。万历庚戌举进士第二人，谪官南吏部考功郎。着有《问山亭诗》。）
　　昭君
　　朔气茫茫接虏尘，琵琶弹出汉宫春。
　　未央今夜催歌舞，犹恐君王忆远人。（《列朝诗集》）
　　（明）陈子龙（字卧子，华亭人。崇祯丁丑进士，官至兵部右侍郎，兼翰林院侍读学士，后以结太湖兵举事应浙闽，被执，乘间投水死，谥忠裕。着有《陈忠裕公全集》。）
　　王昭君
　　我本弱女子，被选当雄兵。
　　男儿畏强虏，辛勤独远行。
　　行行汉城尽，遂见边草横。
　　马鸣何萧萧，使者来相迎。
　　俗殊姓氏曲，曷以称其名？
　　河冻尘失堑，北风摇旆旌。
　　阏氏本至贵，当之乃心惊。
　　穹庐乱南北，无繇瞻汉京。
　　汉京君臣薄，胡人父子轻。
　　岂欲惜一死，恐起汉胡争。
　　天子方厌战，妇人聊苟生。
　　纵有归来时，耻见父与兄。
　　日忧负君托。时闻胡马征。
　　采采苜蓿枝，血泪相与并。
　　愿因双飞鹄，持赠汉公卿。（本集）
　　（明）张之象（字符超，一字月鹿，华亭人。由诸生入国学，授浙江按察司知事，卒年八十一。着有《剪彩》、《翔鸿》、《听莺》、《避暑》、《题桥》、《倚兰》、《击辕》、《佩剑》、《仙隐》、《林栖》诸稿。）
　　王昭君
　　鸾殿一朝别，龙沙万里行。
　　梦随秋雁返，愁逐暮烟生。
　　玉箸风前泪，胡笳马上声。
　　惟余汉宫月，长照妾心惊。（《松风余韵》）
　　（明）程应征（字来征，号宾华，休宁人。）
　　王昭君
　　空抱琵琶怨朔风，红颜薄命古今同。
　　当时若是寻常貌，不惜千金买画工。（《程氏所见诗抄》）
　　（明）魏　偁（字达卿，别号云松，宁波人。少负异才，为诸生次贡廷试第一，授石城训导，一时奉为人师，世称云松先生。着有《云松诗略》。）
　　王昭君
　　王嫱有艳色，天下花不如。
　　饬身不自炫，寂历闲宫居。
　　此时皇皇方召幸，丹青托人谓如镜。
　　谁知宫中轻黄金，图像增妍偏称心。
　　妾命一朝去，妾身留不住。
　　琵琶马上断愁肠，汉日回看泪如注。
　　妾命薄，冒黄尘，慎勿劳吾皇神。
　　画工误妾何足算，世有妨贤病国人。（《甬上耆日集》）
　　（明）邢　昉（字孟贞，高淳人。明末诗人，着有《石臼集》）
　　王昭君二首
　　蛾眉本绝世，远向尘沙道。
　　玉塞岂辞劳，黄金苦不早。
　　长作汉宫人，红颜亦终老。
　　青冢独伤魂，岁岁生春草。

　　汉宫回望绝，青海路逶迤。
　　一曲琵琶语，千秋罗绮悲。
　　逝将黄鹄侣，没向紫台陲。
　　怨结胡天月，悠悠无尽时。（本集）
　　（明闺秀）沈天孙（字七襄，宁国人。沈君典之女，适屠仪部子金枢，于归时年甫十七，又四年而卒。着有《沈七襄集》。）
　　明妃
　　塞北黄沙入马蹄，玉关千里雪沾衣。
　　君恩不逐金刀断，漠漠香魂月下归。（本集。此诗据《列朝诗集》作鄞县屠长卿之女瑶瑟作）

　　卷五　艺文（古今体诗　摘句附）
　　（国朝）昊　绮（字园次，其先由歙徙广陵，遂为江都人。顺治间，以明经荐入都，应诏授秘书院中书舍人。掌制诰，迁兵部主事员外郎，调工部屯田郎中，康熙丙午出知湖州府事。晚年自号听翁。着有《林蕙堂集》。）
　　明妃
　　莫怨妍媸向画中，明妃薄命在和戎。
　　便教写得倾城貌，未必君恩冠后宫。
其二：
　　深宫岁岁闭容辉，一出榆关便不归。
　　不为无金买图画，至今谁更识明妃？（本集）
　　（国朝）顾景星（字黄公，蕲州人。康熙己未荐举博学鸿词。着有《白茅堂集》。）
　　王明妃
　　李陵不背汉，王嫱悲集羌。
　　君恩不肯再，断绝彼中肠。
　　丈夫各异志，女子亦有行。
　　但恐兰蕙晚，不辞关路长。
　　行行去故里，戚戚来此邦。
　　綟缓耀金玺，云是单于王。
　　毡帷出宛转，椎伎争扶将。
　　白璧双报汉，为欢殊未央。
　　晨瞻欃枪落，夜失族头芒。
　　久戍获归国，病马亦解缰。
　　长安百万户，共道蛾眉强。（本集）
　　明妃
　　陈平奇计给阏支，故画蛾眉急解围。
　　道是阴谋终报郄，真成薄命有明妃。（同上）
　　（国朝）詹　贤（字左臣，一字铁牛，江西乐安人。康熙乙丑明经，官德化训导。着有《詹铁牛集》。）
　　明妃梦还汉宫
　　生割红颜画里娇，琵琶凄断远山凋。
　　心伤鸳枕悲长漏，魂送莲踪度永宵。
　　塞月光凝尘不动，边笳声悄路非遥。
　　子规一夜啼残血，沁入绦环湿楚腰。
其二（
　　离愁诉处减春娇，木落霜零秋半凋。
　　薄命终青胡地草，痴肠犹袅汉城宵。
　　鸾羁沙漠天原远，鹤返流苏日未遥。
　　唤醒梨云湘簟暖，还疑御臂压轻腰。（本集）
　　（国朝）梁佩兰（字药亭，番禺人。康熙戊辰进士，改庶吉士。着有《六莹堂集》）
　　明妃
　　明妃西嫁几时回，跪拜君王宝压开。
　　汉月暗随金雁去，塞云高拥紫驼来。
　　还如公主亲承辇，未许单于共上台。
　　忆得旧宫当日事，琵琶弹出自家哀。（本集）
　　（国朝）揭潜铭（字嵩庵，世称揭五经，康熙丁丑进士，官刺史。着有《鹤玉斋集》）
　　昭君
　　 一从卫霍振王灵，天汉威声慑北庭。
　　今日奉春迎建策，祁连瀚海霎齐轻。
　　不辞弱质委风沙，媾得单于报汉家。
　　独使妇人规远略，何如将相尽翚珈。
　　稿街悬罢毳裘忙，保塞呼韩百两将。
　　自是汉恩宏恤远，郄教人恨负陈汤。
　　康居蹀血绩方新，奉世莎车剑未尘。
　　单于等闲为汉婿，晋阳何怪踵称臣。
　　汉家嫁女几□中，独有琵琶恨未融。
　　牢石满朝催仆柳，聪明赢得避□穹。
　　毕竟美人命独售，未央一睇恨悠悠。
　　鸩来太傅浑无事，饯却娇容断画头。
　　何事当年玉作尘，不闻十策诎和亲。
　　道人已逐河东死，长算应无惜美颦。
　　王睢无梦到雄狐，为冒狂心借若符。
　　今日不羞从射猎，千秋慎勿说宁胡。
　　蒙茸狐袖泣黄昏，一片冰心挂玉门。
　　青草年年看汉色，天□犹识帝彝尊。
　　明眸一别汉宫秋，幸得君王贵远游。
　　艳质若教留煽处，披香早巳怵危刘。
　　劲节芳心只自持，深宫故解混妍媸。
　　柏台簪笔从彤史，纨笔秋风不独奇。
　　并时将种解当熊，豺虎睢盱付妾躬。
　　莫道闺帷真胆怯，柔荑双臂峙崆峒。
　　玉人埋没恨无期，尤怪风流色表奇。
　　□俗千秋凭一洗，新都汉玺忍看持。
　　（国朝）张　远（字超然，闽县人。少孤，遭军需箕敛，亡命走吴楚百粤，复以逆藩煽乱，梗阻数年，比归而母已殁，凄然乃去故乡，寓常熟。康熙己卯解元，官云南禄丰知县，已老，旋卒。少以《题滕王阁》诗，为曹秋岳激赏，名满长安，尝病晋安风雅一派拘守唐音，力自振拔，各体音情俱极顿挫，实能角旗鼓于中原。沈归愚第称其疏朗，未为知己。着有《无闷堂集》。）
　　昭君
　　玉颜终古葬风尘，只为当时惜一身。
　　不信琵琶还有泪，伊屠须卜是何人？（《冶南诗薮》）
　　（国朝）黄之隽（字石牧，号■⑴堂，华亭人。康熙辛丑进士，官至翰林院编修。着有《■⑴堂集》。）
　　咏昭君
　　国重一身轻，辞宫便远行。
　　有心驯汉婿，无祸到哀平。
　　岂屑矜颜色，真能决死生。
　　季伦不解事，昵昵赋私情。（本集）
　　（国朝）黄世成（字培山，信丰人。乾隆丙辰进士，官礼部主事，荐举博学鸿词。着有《平庵诗集》。）
　　王昭君
　　心随明月到秦州，挹上龙庭不肯羞。
　　单于纵有天人色，何似卢家一莫愁？

　　欲蒙君宠叹非才，北地欢娱亦有台。
　　且说边庭已和事，他时莫更美人来。（本集）
