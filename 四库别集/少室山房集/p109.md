<!-- { "loadSidebar": true } -->
　　陈寿有余于质而不足于文范有余于文而不足于质品格政自相当乃寿书失之太简而东京一代故迹读范籍粲然足征洎辞亦丰藻奕奕二史之优劣判矣
　　读三国蜀志
　　王仲淹称陈寿三国依大义而削异端朱紫阳亦谓近是乃今读陈书者无裴注参考其颠末则魏蜀吴事几若春秋以前若存若亡矣他无备论如闗忠义水淹七军虽天时偶合当时攻围排决宁无方略谟谋矧曹氏战将可当一面者惟于禁与张辽徐晃数人老瞒之克大敌类为军锋非许褚厐德一勇夫辈比也而传苐言忠义乗大船攻之禁等穷促悉降仅同儿戏于乎使老瞒任使缪悠皆若此类则二袁吕布之世虽百操无存而能并吞海内十之六七耶
　　读晋书
　　晋书成于开元之世谓文皇掠羣下之美以市名非也其赞有制曰者数处皆出自贞观意见要以众史官杂沓辑成难于偏属总而归之文皇耳李献吉极论晋书芜杂当修而王元美以为稗官小説之伦皆得之矣苐惜自竹林而后风流崇尚芬溢齿牙而此书备载话言履歴故清声雅致往往有使人絶倒者犹胜于宋元之尘陋也
　　读晋书司马宣王本纪
　　晋书司马宣王本纪云诸葛亮冦天水围将军贾嗣魏平于祁山天子曰西方有事非君莫可付者使帝统车骑将军张郃后将军费曜征蜀防军戴凌雍州刺史郭淮等讨亮张郃劝帝分军住雍郿为后镇帝曰料前军独能当之者将军言是也若不能当而分为前后此楚之三军所以为黥布禽也遂进军隃麋亮闻大军且至乃自帅众将芟上邽之麦诸将皆惧帝曰亮虑多决少必安营自固然后芟麦吾得二日兼行足矣于是卷甲晨夜赴之亮望尘而遁帝曰吾倍道疲劳此晓兵者之所贪也亮不敢据渭水此易与耳进次汉阳与亮相遇帝列阵以待之使将金牛轻骑饵之兵才接而亮退追至祁山亮屯卤城据南北二山防水为重围帝攻防其围亮宵遁追击破之俘斩万计天子使使者劳军増封邑诸将赏擢有差右事实本汉晋春秋前半大同独后百数言诬甚汉晋春秋明言敛兵依险军不得交而云与亮相遇列阵待之兵才接而亮退又寻亮至卤城登山掘营不肯战诸将咸谓公畏蜀如虎奈人笑何懿病之乃自案兵向亮亮使吴懿魏延等逆战魏兵大败汉人获甲首三千懿还保营通鉴纲目皆同而此云亮据卤城南北二山防水为重围懿攻防其围亮宵遁追击破之俘斩万计何矛盾之极也陈寿亮传于街亭之役直书不讳而此但言粮尽退军与魏将张郃交战射杀郃絶无损军失律之文郭冲五事亦言祁山之战杀张郃却宣王诸军大克寿之不书为晋室讳耳自余孙盛凿齿皆身为晋臣直笔其事懿之子孙亦不加罪要以张郃之亡事势彰灼无可饰言也晋史之修乃在唐世其于典午时代辽邈一时诸臣何所遵据窜易旧文颠倒故实以愚观者即元凶褫魄弃甲潜奔悍将舆尸只轮不返而索隐语怪代有其徒或借以为口实使孔明震古一建之勋坏于瞽説此余不得不详为辩也善乎文皇之赞懿云秦蜀之人勇懦非敌夷险之路劳逸不同以此争功其利可见而返军固垒莫敢与争生怯实而未前死疑虚而犹遁云云即赞词以观传语其前后枘凿自相背违无事详覈他书诬罔立判矣
　　是役也张郃先请分兵住雍郿懿曰此楚之三军所以为黥布禽也及相遇祁山郃固请分兵为竒以击亮懿又不听蜀兵既退复遣郃追亮以致阵亡自胡三省注通鉴皆以郃拒亮街亭威名夙着懿忌其能言计沮格以致殒身此似是而非者郃街亭之胜由马谡非才违亮节度出于天幸且主客势殊郃尝以十万之众丧师清川弃马缘山鼠窜归国其才固出益德之下而足当诸葛之前茆耶夫郃既再拒武乡蜀人所畏则魏明宜委郃陇西以永杜蜀患可也胡武乡载出王双授首郭淮曳兵郃于斯时无能建一矢之效耶观魏平之围明帝靣命宣王以西方事重非公莫可固明知郃辈偏裨之才不足当兹大任允矣使郃前遇武乡奋其螳臂则万弩之射岂待木门之追而后决哉矧卤城之战宣王自案中道向亮而令郃攻何平干南围非不任以兵事乃郃统数倍之师攻蜀之一校而不能克彼街亭之胜由亮不用魏延吴懿辈二将一出即宣王大奔郃于何有也
　　读三国志裴注
　　裴世期之注三国志刘孝标之注世説傍引博据宏洽淹通而考究精严辨驳明审信两君之深于史学也迄今三国六代小説逸事往往覆赖二注以存而二书无注亦大有茫然不可读者故余谓著书诚难而注书尤难能注若二君可也
　　读宋书【二则】
　　沈隐侯裴松之传称后人无闻而裴子野更为宋略书戮沈氏之先以报之约闻徒跣诣裴谢遂两易其文今裴略不传大槩当是荀袁汉纪之属以编年为体文存简要故纂辑易成且义取春秋以字为褒贬也迄今观之沈之忠邪自有定论而裴之文学亦无事系籍世家而后传徒令人窥见私臆资笑艺林耳
　　又
　　隐侯子野皆宋世博洽之尤者然沈视裴先达隐侯作传子野未必知名是沈故出于无意也而裴至取一代褒诛之大典以隐然自快其私可乎沈之徒跣固已卑卑苐为厥先不容已而裴之浅中狭识即其书义例可征其泯絶不传于后非著述之不幸也
　　读北齐后周书
　　古今行阵之间两雄相抗而不相下如两虎并搏势必一伤幸而不伤则天命在焉若汉髙帝之阨睢水困荥阳是已乃袁绍之于曹操则一败而亡刘曜之于石勒则一蹶而缚夷考古今两雄相抗衂而随振殆而辄安未有如贺六宇文二霸主者也欢以一旅灭尔朱兵强国富割据中原泰崛起欢后知众寡非俦而委任贤能优礼智勇两国之志于吞并数矣战之最苦伐之最大者蒲坂河桥邙山沙苑四役东西魏之胜各二欢与泰各失马滨危幸而获免而泰为彭乐所窘欢为贺防胜所追几禽于敌而俱脱于险一何其巧也葢两人者才略大都等埒谋臣战将又略相当而又皆偏霸之主天命在焉故行阵之间符巧若此然欢晩再举兵以挑西师而泰竟不出葢宇文之气索矣考当时促欢受禅者甚众欢皆力折之而泰酖其君而竟簒之国则欢之贤泰不啻倍蓰而后世东魏并称何也
　　读魏书
　　魏収北士之小有才耳其人之鄙屑庸猥不可更仆道也而齐人以一代之史付之髙氏之政事防可识矣是时北士之堪史笔者良鲜而邢子才最为宿学可参用也胡独以収流古今秽史之诮耶
　　读隋书
　　郑渔仲剧重隋书谓古今史籍苐详于纪传而略于表志史自马班外范陈寿皆徒具纪传而已于表志不敢窥也其论迂谬不情乃尔余谓陈范不作表志咸有他故范盖书成未久旋即被刑而陈书分志三国与史汉体制悬殊且史之所重纪传而表志若其闰余故耳若以表志有无为史才优劣则沈约魏収之史宋魏固皆有之而李延寿南北史之无表志者一出而沈魏咸废何耶且唐而后宋辽金元表志咸备而其文益下又何耶惟隋志一编古今卓絶唐室诸臣分任备极研摩又承隋世嘉则殿三十七万之后物力全盛海宇綦隆而魏征诸公得以肆意于此故自班氏艺文后独赖是编之存得以考究古今载籍离合盛衰其闗涉非浅尠也刘子乃骤讥之是岂知史学者哉
　　读南北史
　　司马君实以李延寿书为近代佳史余读之信然所云禨祥谑浪璅屑备载余考典午以还清谈鼎沸临川世説晋书掇拾几无孑遗沈约魏収等史巻动盈百延寿芟除芜蔓荟萃此编笔削之功固以勤矣小説谐辞种种备载要以原书纪述不忍槩删亦以其人多好且习尚所趋未能骤变也总之唐三百年史笔可覩仅兹二籍耳昌黎碑淮西传毛颖而不能史顺宗岂人祸天刑果以拙避乎
　　读新旧唐书
　　崆峒氏云欧阳人虽名世唐书新靡加故今之识者购故而废新此责备庐陵语也杨用修遂剧骂新书以逺出旧唐下余不敏未敢谓然新书虽耽尚竒僻其气法劲悍犹足成一家言苐律之史笔当行不无三舍耳旧唐叙事委缛间有足称而猥俚之词冗薾之调旁午简编果出新唐上否耶故余尝谓史畏繁而繁若后汉可也旧唐不可也史贵简而简若三国可也新唐不可也二书者两存之备考可也举一而废一不可也
　　读宋辽金三史及宋史新编
　　宋辽金三史皆元托克托修实欧阳辈笔也辽金二史虽叙述庸庸犹粗足省览乃宋史则丛脞极矣葢总其事非一人所成故诸传志中有极冗者有极猥者亦间有整比可备删削者总之李献吉所谓晋宋元三史必修之书而宋其甚也本朝柯维骐宋史新编稍去芜蔓而笔力痿弱无发明殆若节抄耳王长公谓宋史之繁宁为辽史之简金史繁简在宋辽之间亦差为彼善于此也
　　读宋史李全传
　　李全始末颇见周公谨襍説宋史全传间采之至盈两巨轴其繁猥野俚亡论史笔几与市井小説宣和遗事水浒等传埒亦可征元世文运否极也全起羣盗包藏祸心蹂躏淮泗青齐间几二十载金宋元三国五遭其患非新塘支解祸乱未已金谓之红袄贼全至死尚衣绯袍全传卢鼓槌即金将赫舍哩约赫徳以好用鼓槌击人故又綉旗女将杨用修以配锦繖夫人者刘制使女也张惠号赛张飞后降全复归金三峰之溃步持大枪奋鬪死之三人皆僻而不易考聊并识此
　　读通鉴纲目【三则】
　　纲目之继统春秋也圣人复起斯言弗易矣乃至正闰之间名义之际槩之始终时有一二未甚悬合者今人窥见一班便执为竒货毛举坌出以难紫阳而不知皆紫阳胸臆之余剰也古今宇宙事变万殊诛意原情劝戒百出即如后人之説一隅得矣反之三隅则其变态异同当益甚焉故紫阳宁偏徇其长而不暇尽图其合要之足以寄褒诛存笔削而已若夫一人之力而上下千秋数禩之工而整齐百代耳目漏遗编摩譌舛当必有之苐平心易气各尊所闻即紫阳复生无嫌谅直而猥以萤爝微明横生诋讪人虽自絶日月何伤于乎春秋而后歴世史书苐存纪述素王遗业永废人间独是编体大思公词严义正真足继往圣开羣防何不知量者之比比哉
　　又
　　莽大夫扬雄死紫阳特笔也其意则偏恶子云其义则责备贤者也后人求之而过有谓因贬见褒者而紫阳之序反骚边笳皆深斥子云贬而褒非其防也有谓罪之使弗与于道者而雄之于道醇疵之间有亡之际非若曽孟之继体宣尼也且罪雄而苟董王韩辈又胡可以一一罪也夫紫阳之有功圣门过周程邵张逺而皆极口推毂之非防前者也雄身为汉臣莽簒而不死可也而犹仕何也紫阳特而笔之假雄以明春秋之义也而非雄则紫阳固未暇笔也总之责备贤者也求之而过者皆非也
　　又
　　卢格荷亭辩论难紫阳以不死书狄梁国也是徒知文公之有纲目而弗知其有语类也语类明言书梁国死矣而竟弗果也其潜授五龙挟日虞渊也非周旋孽后而得其听从弗能也故梁公之仕为唐也匪为周也其死死唐也匪死周也夫责贤者备春秋也为贤者讳亦春秋也然则胡以弗责梁国而讳子云也子云昧大义而梁国振大艰其迹同其心异也于乎文公之谆谆于语类也亦既虑夫埳井之夫必呶呶于一得矣而卒弗果也则吾所谓不得已而徇其长者也夫彼所自诩国能皆邯郸之余步也观语类可以愧死矣
　　读通鉴胡氏注
