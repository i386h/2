<!-- { "loadSidebar": true } -->
    〈丁授官累日，被奏替请非时选，废置不许。云准敕旨，冬已过旬限。丁诉云今正在冬，当替只在下牒之日，且辨论官材，不合拘以限约，废置又执贤能，以岁时入其书，岂可无限？〉
    底禄命贤，谅存於考核；悬象班令，克定於程期。无慢国经。必遵王度。哿言丁矣，庶得人焉。登书拔才，量能授职，始望政成人化，冀及三年；而乃褫服抽簪，曾不累日。属参选限敕，而诣诉过时，徒思扬已露才，岂可违文破格？然已而靡愠，嗟有异於子文；留之物移，伤不遇认黄霸。诚哉废置，实曰司存，引明周典之文，讵忝冢官之列。兴言不失，宜窒有词。
    ☆卢载
    载，肃宗朝官中书舍人。
    ○元德秀诔
    谁为府君，犬必舀肉。谁为府僚，马必食粟。谁死元公，馁死空腹。
    ☆王
    ，乾元三年渝州刺史。
    ○灵石碑
    嗣贤宣化兮，匪仁谁当尸之。吾欲息肩兮，物情率我攸宜。气和政洽兮，八风融滋。皇明单赫兮，万古今时。年丰人康兮，鼓腹於斯。惭四子之咏兮，中和之诗。
    ☆崔秘
    秘，肃宗朝官尚书郎。
    ○蔷薇偈
    护草木性，植彼蔷薇。眼根不染，见尔色非。
    ☆李聿
    聿，元宗朝官清漳令，迁尚书郎。
    ○茗侣偈
    采采春渚，芳香天与。涤虑破烦，灵芝之侣。
    ☆杜倚
    倚，御史大夫淹元孙，官左卫将军。
    ○漉不囊偈
    裂素成器，给我救彼。密净图灵，获生洁水。
    ☆王延昌
    延昌，乾元元年官监察御史、殿中侍御史知杂事，历度支员外郎、吏户二部郎中、京兆少尹，加谏议大夫。
    ○河渎神灵源公祠庙碑
    中国经渎，河为长。上应析木，下朝扶桑。演昆仑，逾积石，缭大漠，经龙门，灌注九州之闲，经营万里之外。鳞介所宅，神灵所都。元冥总之以命官，冯夷凭之以为伯。唐尧观诸，龙图肇见；周公沈璧，荣光发祥。无符之来，彪炳彰焕，古先哲后，罔不钦崇。奠封居之仪，修坛单之制。存乎祀典，代以为常。则班固序《汉书》，所谓河祠临晋是也。伟其南直太华，北邻中条渭水过其旁汾睢揭其後。风□相荡，精气交驰，於以礼神，事之宜也。不然，发源自远，地则多漫，胡为不昭晰於他邦，独受享於兹土，前贤经始，抑有其由？至於春以泮冻，秋以涸冻，安以岁祷，终以报祈，尝醪有加，骝驹是荐。盖以在雍州之域，通天子之都，地既称雄，礼云异数。与夫淮流桐柏，江出岷山，僻在遐方，莫我京也。幽赞之力，实赖河公以洁为清澜。至於数四，息昏垫之苦，绝羡溢之忧，滨河之人，阔无大害，此灵长之德，上善之功也。祈以正直，享以积诚，未尝不诱其衷而降之吉也。或进以便佞，言以矫诬，未尝不夺其魄而贻之祸也。岁大旱而作林雨，时夭札以惠嘉生，依仁而行，唯德是辅。天宝岁，安禄山称兵朔裔，肆逆东夏，焰延扇燥，人焉。宗社有缀旒之厄，士庶有屮危之惧。太上南幸，肃宗北巡。贼相张儒，据有长安；贼将崔乾祜，固守蒲坂。今关内河东副元帅中书令汾阳郡王郭公，时为兵部尚书门下平章事朔方节度使，训兵誓众，超百二之险，谓此邦底定，则京师可图。虔祷於河，潜军以往，金鼓掩夜，渠魁出奔，遂收蒲城，神所道也。及师次渭，阴雾晦冥，公假寝之际，梦河神谓曰：“永丰仓侧，将有急变，不如速退，姑以避之。”比全军及郊，虏已云合，克违寇难，神所扶也。其後李国桢之遇祸，公复总戎故绛。仆固怀恩之逆命，公又出镇河东。大君日旰食，中外骚扰，公独奋无前之勇，驰不测之地，始按节而来，终奠醑其迈。所谋必克，无往不平，再安叛涣，神所相也。爰自兵乱，以迄於今，时更十年，代历二圣。国之氛霾，惟河公荡涤；国之土宇，惟河公廓开；国之忠良，惟河公保；国之奸慝，惟河公殄摧。诚靡幽而不应，泽罔微而不该，得一以灵，不其宜哉！汾阳王深惟据我，屡崇昭报，奉性玉不敢爱也，致精意未尝怠也。每蠲吉历选，自郊徂官，尊于堂户之闲，则神之昆弟具在；酬於屋漏之内，则神之伉俪攸居。文墨相望，男女无别。公曰：“神人之主也，礼政之源也。人有上下，则礼有内外之制。人所谓否，神其可考，盍筑馆於後，以安灵匹。”乃谘於副元帅副使太子宾客御史大夫知河中府事崔公寓，量功命日，而後役於河西。县大夫李开，不徵货财，不殚日力，曾不逾月，克复於成。大厦耽耽，郁其特起，内寝既立，神仪穆然。於是齿危发秃之老王端等进而称曰：“大河浩荡，弊邑之望也。自公杖钺，三至我里。灵应，未尝或欺。国之克复，实始於此。安天步於О，定人心於驿骚。大君成汤武之功，贤相保桓文之业，皆神之由也，矧内寝棘翼。今兹有成，此而无述，何以示後？愿刻乐石，以彰厥庸。”公教曰：“诸公之辞，固不可抑，颂祗则可，无推美于予。”墨客闻，敢系辞曰：
    浩浩长河，中国之纪。洪流激射，横制地理。蒸云吐雾，荐图效祉。是曰经渎。斯为德水，圣唐六叶。巨猾扌延灾。扌轩邑靡城，如霆如雷。汾阳矫矫，杖钺而来。乃临蒲坂，神实先道。乃乱渭水，亦必胥告。嗟我上相，神之所劳。汾阳之德，温恭正直。柔嘉惟则，忠勤是力。秉心泉塞，不测不克。东西南北，剿绝奸慝。入登九命，一人是毗。出统三军，四方是维。维言之，河公降禧。众神在列，曾未区别。公为之节，内寝修设。寝庙亭亭，中外有经。濯濯厥灵，妃偶攸宁。呜呼祠宇，中土。在河之浒，在城之下。刊兹片石，昭灼千古。
    ☆程休
    休字士美，广平人。肃宗朝官左司司封员外郎。
    ○封泽宫置福判
    〈甲司泽宫，将祭，而习礼所由置福不设中。御史劾之。诉云：自邦国已下，则有名制王者这式，未之前闻。〉
    刑措化成，教尊义立。将崇大射，爰隶旧章。先习礼於泽宫，且观德於方国。相惟彼甲，天子有司，展四体而能勤，事一人而匪懈。固合在仪必备，岂可立事无规？今则乾道昭回，天光临下。舍矢如破，虽则射不主皮；置福无中，如何发彼有的。法官之劾，以告阙於今供；司存之辞，诉未闻於古制。虽五等有数，四侯既张，而兹礼不存，斯人何罪？
    ☆卢亻品
    亻品，肃宗朝官户部员外郎司封郎中。
    ○对省官员判
    〈有司议户口减耗，请省州县。百姓诉云：州县废，则所隶阔远，罢人益困，请省官员。〉
    度土居人，是齐劳逸；列官抚俗，亦藉忠良。苟适於宜，宁求改作。顷者三苗未偃，万人靡安，遂令丽土之，多困转蓬之役。今寰瀛有截，率土我虞。稽版籍而多虚，望乔木而未复。有司爰忧尔爵，式保我人，议并州闾，庶节赋役。眷夫白屋，是启丹诚。请减职员，以规省约。且废州则邑居不接，听讼实难；省吏则权制可遵，恤隐何害？况官不必备，标之典经；人之告劳，岂忘惠迪。
    ☆李
    ，肃宗朝官主客员外郎。
    ○对悬政象法判
    〈甲元日悬政象之法於阙下，金吾不许。云职在佐天了以平邦国，万人观之，浃日而敛。〉
    六官分职，百辟为宪。式训古典，率由旧章。惟甲盖臣，克崇邦政。行司马之法，平理万人；悬象魏之书，纠绥四国。必在肇修人纪，薰正戎行；审饶镯之声，教疏数之度。以为诸侯入觐，列土朝宗。序班爵之贤，以观周礼；行狩之令，来睹汉仪。布夏官之典常，当正月之元吉，斯乃敬其所事，无旷庶官。傥宣父以游，宁有喟然之叹；而子牟在远，必怀多恋之心。玉律惟明，予将有问。金吾所见，子匪良图。
    ○对税千亩竹判
    〈乙家於渭川有竹千亩，京兆府什一税之。云非九谷。〉
    专欲召灾，蕴利啬祸，克勤于俭，庶曰式臧。乙志在垂竿，居於渭。师计然之术，耻回也之贫。侈埒封君，竹已遍於千亩；富同季氏，田不播於九谷。遂使檀栾之质，请擅利於膏腴；耘耔之功，不服勤於钱。府司登夫众寡，均彼有无。爰度百亩之田，用收什一之税，诚谓薄赋轻敛，人无桀貊之谣。缶米禾，国盈流衍之积。自可贡其艺极，弗犯有司。岂得莠尔烦言，以成无妄。曾谓鬻货，不如隶农。
    ☆卫亻甫
    亻甫字立言，元和朝官国子司业。
    ○对税千亩竹判
    〈乙家於渭川有竹千亩，京兆府什一税之。云非九谷。〉
    生民民异，近郊制赋，以物地事，将均土法。惟乙保人？卜居渭。临川垂钓，未坐太公之茅；绿叶翠茎，且多子猷之竹。况梢云千亩，栖凤五毛，岂是齐鲁之桑，还同汉蜀之漆？颇为润屋，咸曰比侯。京兆救时，什一之税奚爽；乙之无理，九谷之诉何为？
    ○对悬政象法判
    〈甲元日悬政象之法於阙下，金吾不许。云职在佐天子以平邦国，万人观之，浃日而敛。〉
    百辟咸义，六卿分职。各帅其属，钦乃攸司。既立司马之名，亦称祈父之任。相维彼甲，是掌邦政，率由旧典，匪曰旷官。将选贤以兴功，或制军而辖禁。以忠王国，实代天工。九伐藏陈，且观其坐作；三阳告始，克施乎赦令。将悬象魏，犹秉於周礼；不忘旧章，载书於鲁策。既浃日而敛，率何法乖？且谋之用臧，孰云勿许？能守尔职，夏官未失於先庚；不及而言，中尉固惭於後动。
    ☆姚齐梧
    齐梧，贞元中，自给事中除御史中丞、东都留守。
    ○对悬政象法判
    〈甲元日悬政象之法於阙下，金吾不许。云职在佐天子以平邦国。万人观之，浃日而敛。〉
    献岁布德，群物俱新。悬法施令，众官毕举。是遵往躅，无昧彝宪。惟甲位当司马，职在平人，载举旧章，不忘所守。恪言新岁，爰率其徒。因天地之始和，择官司之令典。悬之象魏，表一人之有法；徇以木铎，俾万方之知禁。将使国风所逮，丕冒海隅；王化所流，率先京邑。斯乃行古之道，得今之宜，进不侵官，退非越礼。奚金吾之妄纠？在古典而斯昧；无亦禁卫是恤，而於职司致尤。夏官既掌邦鄙，未尝学矣；《周礼》尽在吾子，何所问焉？
    ○对税千亩竹判
    〈乙家於渭川有竹千亩，京兆府什一税之。云非九谷。〉
