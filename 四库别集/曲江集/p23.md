<!-- { "loadSidebar": true } -->
　　公讳光庭字连城河东闻喜人也柏翳之后与秦同姓始封于裴因邑命氏在魏晋之际为人物之杰与琅琊王氏相敌时人谓之八裴八王自兹厥后奕代更盛大王父定周大将军冯翊太守琅琊公大父仁隋光禄大夫追赠侍郎原州都督天之既厌隋德矣见危致命不亦难乎谥之曰忠宪春秋之义也父行俭礼部尚书兼定襄道行军大总管闻喜县公赠太尉时或有奸王命矣禁暴安人不谓重乎谥之曰献尊名之典也公卽献公之第七子降神元和含光太曜越在初岁已有老成虽逺大是图而近识莫悟学探帝载何事小名业综人伦岂矜一善弱岁居太尉献公丧防以孝闻寻补文馆学生神龙中以经擢第授家令寺丞转太常丞加朝散大夫景龙中以亲累外转寻入为陜王友改右卫郎将丁晋国太夫人忧柴毁骨立殆至防性服阕起为贝州别驾未之就也复除右卫郎将无何迁率府中郎嗟乎有其道而无其用不可行也得其时而不得其志亦不可行也公负经纶之器韬王霸之畧自委泊外台栖迟下位出入从事十数年间坦然而自若者何哉盖知才有所必伸命有所必与非苟而已开元中圣上思光禄之休烈盖太尉之元勲是必象贤其将大授特拜司门郎中转兵部仙台之文始应列宿鸿渐之羽可用为仪迁鸿胪少卿以观其能也是岁天子有事于岱宗诸侯防朝于行在执笾豆者不限于中外献琛賮者亦勤于骏奔莫不来享无有逺近而执政者以公代晓边事职在行人且曰夷狄豺狼黩盟阻德我今有事戎或生心我张吾师有备无患若何公曰不可夫封禅者所以告成功也观兵者所以威逆命也云亭苗扈非一时之事也受脤执燔非三代之礼也天方佑我光啓旧服憬彼獯鬻能违天乎无庸勦人可以谍告从之秋九月突厥果使其相执失颉利发与其介阿史德暾泥熟来朝公之谋也东封还迁兵部侍郎圻父之职夏卿之亚存而举者悉以举之公于是考遗训补缺典饰搜苗狝狩之礼详征税简稽之赋颁九畿之政设九伐之刑以练国容以精军实边鄙不耸帝用嘉之旣而拜中书侍郎同中书门下平章事兼御大夫王言其出霈乎人有归也天宪惟明肃乎人知禁也寻加银青光禄大夫授黄门侍郎俄迁侍中兼吏部尚书文馆学士总百揆之枢辖酌九流之渊奥叶文轨之殷度人之和水火象鼎其惟实餗山川出云用作霖雨时哉之会无得称焉先是大化之行务以默遵夫简易旧章在而不议吏道杂以多端公于是求革故之实契随时之义作执秩以平之设循资以定之谨权衡以选之考殿最以防之奸回无所措其邪噂不能介其量多士动色羣方改瞻仰之者邈乎如山窥之者间不容髪或曰执事无乃惠欤公曰大命敢不敬欤若然方将致六符于泰阶驱百姓于仁寿岂直睥睨先世纷纶近古泊而随流守而勿失云尔哉二十年冬上幸河东祠后土公兼左军师礼毕赐爵正平男加光禄大夫抑人有言曰树德莫如滋积仁莫如重则臧僖之庆有后于鲁栾武之德未絶于人宜公侯之子孙必复其始也公尝读易至益之屯与升之渐廼喟然叹曰物恶有满而不溢高而不危者哉旣而居不崇侈动不逾法虽百乗之家万夫之长冲如也谓日月不知存诸方册何天年未永瘼此台臣二十有一年春三月癸夘遘疾薨于京师平康里之私第春秋五十八朝廷哀伤冕旒震悼制户部尚书杜暹即殡吊祭赙物五百段粟五百石丧事优厚官供辍朝三日丁未有诏赠太师谥曰忠宪使某官某监防丧事以某月日葬我忠宪公于闻喜之旧茔礼也初知星者言上相有变良臣将殁谓请禳之公曰使祸可禳而去则福可祝而来也论者多之以为知命夫天下之达道有五所以行之者三曰忠孝仁安君忠也荣亲孝也周物仁也此三者有一于身鲜矣而公实兼之且媚于人者必好其威福贤于事者必羞其谤政公知其然则以直道匪躬之故莫厚矣礼为人子春秋以致享义于人臣夙夜以从命公知其然则以时吿如在之敬孝莫重焉夫以衡石之任陶钧之力莫不责成于下吏求备于一人以故舞文雷同疑狱岁构恬而不改浸以成风公知其然则以信察御物之惠仁莫加焉其行巳奉公皆此类也尝所著述率于箴规以为惇叙九族本支百代王者之盛也而义不可以无训作榣山徃记维城前轨以讽之微而彰志而晦圣人之举也道不可以虚行作续春秋自战国迄于周隋以统之臣子之义也天人之际备矣非洽闻通理其孰能与于此乎宜其存无辜人殁有遗爱嗣子稹京兆府司录事防军孝实克家动必中礼丕承后命纡天鉴而増华敢迹前修琢丰碑而不朽铭曰益作舜虞鍼分晋土庆流八族德盛三祖琅琊象贤懐文佩武光禄忠烈杀身报主尚书出将恢我王畧文教内敷武功内铄缁衣之弊惟公继作用晦而明处丰思约鸿胪好谋夏卿称职代天流化佐皇立极纳于献府好是正直乃宅冢司谋猷允塞尽瘁事国夙夜在公居无阙政殁有余忠天子命我颂德铭功日月有既令问无穷
　　大唐故光禄大夫右散骑常侍集贤院学士赠太子少保东海徐文公神道碑并序
　　夫物之所宗也莫善乎德行道之以明也莫先乎文学人伦以具体为难世业以济美为贵有能兼之者其东海公乎公讳坚字某其先东海郯人永嘉之后仕业南国因家吴兴焉隋氏平陈徙族入雍今为冯翊人也原其伯翳平水土实佐文命偃行仁义大啓徐方因国保姓克昌厥后逮乎汉魏间出仁贤十二代祖晋江州刺史顺阳简侯宁至五代祖梁直阁将军慈源侯整整生陈始安太守综综生隋延州临贞令方贵方贵生唐果州刺史孝徳孝徳生西台舍人赠礼部尚书齐出入六朝载祀数百文武冠冕存殁光灵训子克家谋孙必复贤风儒行世有其人公即尚书府君之元子也生而濬发黙识经艺粤自童齓则美文言时先府君为沛王侍读公之岐嶷声振平台王闻而延伫与之谈议授简能赋所博奕为贤门客府寮深所厌服奄遭不造十四而孤祖母金城郡君姜太夫人念其聪异诲以志学公遂尅勉诣心精微磅礴九流激昻三变景倩幼露实赖愍孙令佑大成抑由祖母上元中遭姜太夫人丧哀几灭性制则从礼有感斯絶无声常泪服阕州辟秀才其年登科解巾补汾州防军部送边备至于定襄军使王本立素重公才署为管记书奏谋算悉以咨之坐耀锋铓未尝肯綮寻而换云阳尉万年主簿亲累出为扬府工曹振鳞将搏载跃京毂垂翼逺逝有声东南俄迁太子文学时秘阁羣籍大扺讹谬有勑召学士详定公实在焉为之刋辑巻盈二万时辈倾倒服其博达寻与李峤等撰三教珠英书成奏御拜司封员外寻加朝散大夫即拜郎中稍迁给事中以公代及文史词不失旧虽居琐闼尚比纒牵遂除中书舍人君子曰舜之官人也二年勑公修则天圣后实録及文集等絶笔中宗嘉之玺书敦慰赐爵慈源县子赉物五百段旌良史也迁刑部侍郎加秩银青光禄大夫转礼部侍郎兼判户部公久践朝廷累登省阁旧章必练即事无疑雅不烦文深得大体云台高议以此归之进封县伯食邑五百戸兼昭文馆学士受诏与天竺僧菩提流至译寳积经及栁冲等同修姓氏系録二教寳真万族有伦亟见成矣太平公主内秉国权驸马武攸暨外收人望命公至第拒而不行恶夫佞也景云初今上夷乱主鬯东朝宫相四员特难其选二以宰臣兼领一则天子故人任良两宫实在公矣遂除右庶子兼崇文馆学士修史如故进爵东海郡公食邑二千戸迁右散骑常侍以本官兼黄门侍郎寻而即真禄赐同三品爵崇五等道茂两宫利君谋身举代皆誉又以删定格令承恩进爵二等公请回授叔父庄帝用怀之遂封庄为长城县子天下义士莫不激昻焉侍中岑羲公之姻娅与其聨事深自危惧求典闲司以逺只悔遂改太子詹事迨羲祸败地絶嫌疑先是不交定王及此不昵岑氏见炎莫附思患预防信达人也复以亲累出为綘州歴永蕲棣衢四郡山川分位楚夏异齐公政不易宜教以因俗德化归厚人共由之开元中防同京师迁秘书监无何转国子祭酒皇帝稽古崇训开堂集儒以公才学元长命登首席遂令集贤殿修撰又除右常侍以公为学士副丞相燕公知院事绸缪顾问日月献纳恩渥尤及少有其比上将柴于岱宗诏公草其仪注定禋祀之位广配类之仪博文约礼或沿或革言出而人伏事立而天从时议逺矣及礼毕承恩特加光禄大夫时置十铨公在分掌程不愆素且无遗才公既賛相谟猷从容调议大钟必谏温树不言啓沃尽规实致君于尧舜死生有命空比德于老彭享年若干以开元十七年龙集已巳五月丁酉薨于长安颁政里之私第圣人震悼君子称嗟翌日有诏褒赠太子少保赠物若干段粟若干石特遣中使内侍尹凤祥吊祭而别赐布帛若干端疋俾鸿胪少卿元复监防葬事官给鼓吹仪仗太常考行曰文君子曰仁而爱人敏而好学家有荣业绍其弓冶国有大事修其典章谥之曰文不亦宜乎其年冬甲子与夫人故南阳郡夫人合葬于万年县之少陵原先茔礼也公寛和有礼温良能断智出于象外枢得其环中行之积也厚名之立也大故起自黄绶累践赤墀五省推高连州得最事将时并位与才偕莫之夭闳也至于升堂入室探微覩奥动有礼乐之运言有雅颂之声是惟无作作则万物和而八音备矣盖尝注史记修晋书续文选大隠传及有文集三十巻皆资于故实博于遗训古今通变河汉共高或藏名山或升天府亹亹然各得其所呜呼文仲殁而其言立子产终而遗爱存公则备焉宜受戬谷保乂厥后代代守之有子曰峻峤昆等才以雅着孝以特闻学茂髙曾之科旨词雄祖考之风格备歴清贯皆立能名三贤德声方贾氏无愧累叶儒训与班门孰多咸瞿瞿如皇皇如昊天不追终身积痛求旧撰实勒诸坟道仆从述者之后敬而伸之乃为铭曰
　　舜命益虞畴功帝俞偃王文教代集通儒光华鼎阀出入秦吴门多长者君其最乎
　　右其一
　　曾是好学果行洵美日就麟成凤积鹏起黄绶覆篑朱门方轨官籍正人朝称良史
　　右其二
　　三入承明五迁外郡道有出处心齐喜愠帝思啓沃国常师训屡献箴规偏承顾问
　　右其三
　　居常有异博而无惑绵蕝孙通铨衡叔则为龟为镜立言立德胡不拾遗左右王国
　　右其四
　　悼兴冕旒哀结衣簮宫供羽仗士惜人琴已矣终古平生德音松枝挂剑碑字生金
　　右其五













　　曲江集巻十九
　　钦定四库全书
　　曲江集巻二十
　　唐　张九龄　撰
　　碑碣铭
　　大唐赠使持节泾州诸军事泾州刺史牛公碑铭并序
