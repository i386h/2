<!-- { "loadSidebar": true } -->
按《归藏》之经〔一〕，大明迂怪〔二〕，乃称羿毙十日〔三〕，嫦娥奔月〔四〕。《殷易》如兹〔五〕，况诸子乎？
〔一〕　黄注：「《帝王世纪》：殷人因《黄帝易》曰《归藏》。皇甫谧曰：《归藏易》以纯坤为首，坤为地，万物莫不归而藏于其中，故曰《归藏》。」
　　　　　　范注：「《周礼（春官）》太卜掌三《易》之法。一曰《连山》，二曰《归藏》，三曰《周易》。郑注：『夏曰《连山》，殷曰《归藏》。』《归藏》为殷代之《易》，『殷汤』当作『《殷易》』。《汉志》不载《归藏》。《御览》六百八引桓谭《新论》云：『《归藏》四千三百言。』严可均《全上古三代文》十五辑得八百四十六字，兹录其两条：『昔者羿善射，彃十日，果弊之（弊应作毙）。』『昔常娥以西王母不死之药，服之，遂奔月，为月精。』」
〔二〕　《斟诠》：「大明，谓日月也。《管子内业》：『鉴于大清，视于大明。』房玄龄注：『大明，日月也。』」
〔三〕　《训故》：「《归藏易坤开筮》云：帝尧降二女以舜妃。又羿彃十日。」梅注：「注见《辨骚》篇。」《斟诠》：「乃，犹若也。」《校证》：「『毙』，旧本及《玉海》三五皆如此作，黄本改作『弊』。案《辨骚》篇：『夷羿彃日』，唐写本『彃』作『毙』，是彦和引用此事，前后正复作『毙』。不必妄意改作。」
〔四〕　《训故》：「《归藏易》：昔常娥以西王母不死之药服之，遂奔月为精。」梅注：「嫦娥，羿妻。」
〔五〕　《校证》：「『易』原作『汤』，黄叔琳云：疑作『易』。范注云云。案黄校范说是。今据改。」
至如商、韩〔一〕，六虱〔二〕五蠹〔三〕，弃孝废仁〔四〕；轘药之祸〔五〕，非虚至也。
〔一〕　黄注：「《史记》：韩非者，韩之诸公子也。喜刑名法术之学，为人口吃而善著书，作《孤愤》、《五蠹》、《内外储》、《说林》、《说难》十余万言。」
〔二〕　梅注：「《商子靳令》篇：六虱：曰礼乐，曰诗书，曰修善，曰孝悌，曰诚信，曰贞廉，曰仁义，曰非兵，曰羞战。国有十二者，上无使农战，必贫至削。十二者成群，此谓君之治不胜其臣，官之治不胜其民，此谓六虱，胜其政也。」
　　　　　　《训故》：「《商子弱民第二十》：农、商、官三者，国之常食官也。农辟地，商致物，官法民。三官生虱六：曰岁、曰食、曰美、曰好、曰志、曰行，六者有朴必削。」
　　　　　　范注：「俞樾《诸子平议》二十：『樾谨案上言六虱，下言十二者，而中所列凡九事，于数皆不合。疑礼乐诗书孝悌当为六事；本作曰礼，曰乐，曰诗，曰书，曰修善，曰孝，曰悌，曰诚信，曰贞廉，曰仁义，曰非兵，曰羞战，故总之为十二也。然则何以称六虱？曰六虱二字乃衍文也。六虱之文见《去强》篇。其文曰：「农商官三者，国之常官也。三官者生，虱官者六：曰岁，曰食，曰玩，曰好，曰志，曰行。」此说六虱最得。盖岁也，食也，农之虱也；玩也，好也，商之虱也；志也，行也，官之虱也。《去强》篇又曰：「国有礼，有乐，有诗，有书，有善，有修，有孝，有悌，有廉，有辩。国有十者，上无使战，必削则亡。」然则《商子》之意不以此为六虱明矣。』」一说，「六」，虚数，言其多。
　　　　　　高亨《商君书注译》认为《靳令》原文应作：「六虱：曰礼乐；曰诗书；曰修善孝弟；曰诚信贞廉；曰仁义；曰非兵羞战。」「今本衍三个『曰』字。共有六项，所以称为六虱，每项又包括两小项，所以下文称『十二者』。」《玉海》卷五十三：《诸子商子》：「晋庾峻曰：『秦塞斯路，利出一官，虽有处士之名，而无爵列于朝者，商君谓之六蜗，韩非谓之五蠹。』原注：『《文心雕龙》云：「商韩之六虱五蠹。」』」
〔三〕　梅注：「韩非曰：乱国之俗，其学者则称先王之道以藉仁义，盛容服而饰辩说，以疑当世之法，而贰人主之心；其言古（应作谈）者，为设诈称，借于外力，以成其私，而遗社稷之利；其带剑者，聚徒属，立节操，以显其名，而犯五官之禁；其患（应作串）御者，积于私门，尽货赂，而用重人之谒，退汗马之劳；其商工之民，修治苦窳之器，聚弗靡之财，蓄积待时，而侔农夫之利。此五者，邦之蠹也。」按此见《五蠹》篇。
〔四〕　《五蠹》中也批判儒家借仁义来欺骗人主。
〔五〕　《校证》：「冯本、汪本、畲本、张之象本、两京本、王惟俭本、『轘』误『辕』。」按元刻本亦作「辕」。
　　　　　　梅注：「秦孝公以车裂鞅曰轘，韩非饮药而死。」黄注：「《左传》杜预注：车裂曰轘。《商君传》：秦孝公卒，太子立，公子虔之徒告商君欲反，秦惠王车裂商君以徇。」又：「《史记》：秦攻韩，韩王遣非使秦，李斯使人遗非药，使自杀。」按此见《老庄申韩列传》。
公孙之白马、孤犊〔一〕，辞巧理拙；魏牟比之鸮鸟〔二〕，非妄贬也。
〔一〕　《训故》：「《史记荀卿传》：赵亦有公孙龙，为坚白同异之辨。」《公孙龙子》，《汉书艺文志》列「名家」。
　　　　　　黄注：「《列子》（《仲尼》篇）：公孙龙诳魏王曰：白马非马，孤犊未尝有母。」
〔二〕　黄注：「按《列子》所述，魏公子牟正深悦公孙龙之辨，所谓『承其余窍者也』（范注：乐正子舆诋公子牟之忿辞）。《庄子秋水》篇则异是。龙问牟：『吾自以为至达已，今闻庄子之言，无所开吾喙，何也？』公子牟有埳井之蛙谓东海之鳖之喻。是『鸮鸟』当作『井蛙』矣。」《校证》：「『鸮』冯本作『枭』。黄注云云。案《史记鲁仲连传》正义引《鲁连子》：『鲁仲连往请田巴曰：先生之言，有似枭鸣。』彦和盖涉彼而误。」
　　　　　　《庄子秋水》：「公孙龙问于魏牟曰：『……吾自以为至达已。今吾闻庄子之言，……无所开吾喙，敢问其方。』公子牟……笑曰：『子独不闻夫埳（浅）井之蛙乎？』」
　　　　　　《校注》：「按『井蛙』与『鸮鸟』之形音不近，恐难致误。以其字形推之，疑『鸟』当作『鸣』，写者偶脱其口旁耳。……《鲁连子》：『齐辩士田巴，辩于狙丘，议于稷下，毁五帝，罪三王，訾五伯，离坚白，合同异，一日服千人。有徐劫者，其弟子曰鲁仲连，……往请田巴曰：「……国亡在旦夕，先生奈之何！若不能者，先生之言，有似枭鸣，出声而人恶之。愿先生勿复言！」田巴曰：「谨闻命矣。」（《史记鲁仲连传》正义、《御览》四六四又九二七引）』彼仲连之讥田巴，儗以枭鸣，则魏牟之比公孙，或亦乃尔。盖皆厌其詹詹多言，不切实用，而方以鸮鸣之可恶也。」
昔东平求诸子、《史记》，而汉朝不与；盖以《史记》多兵谋，而诸子杂谲术也〔一〕。然洽闻之士〔二〕，宜撮纲要；览华而食实〔三〕，弃邪而采正〔四〕，极睇参差〔五〕，亦学家之壮观也。
〔一〕　黄注：「《汉书》：东平思王宇，宣帝子，成帝时来朝上疏求诸子及《太史公书》。」
　　　　　　《汉书宣元六王传》：「东平思王宇来朝，上疏求诸子及《太史公书》。上以问大将军王凤。凤曰：……诸子书或反经术，非圣人，或明鬼神，信物怪。《太史公书》有战国纵横权谲之谋，汉兴之初，谋臣奇策、天官灾异、地形阨塞，皆不宜在诸侯王，不可予。」
〔二〕　「洽闻」，见闻广博。
〔三〕　意谓观赏其华彩，而吸取其内容。《辨骚》篇：「玩华而不坠其实。」
〔四〕　陈澧《东塾读书记》卷十二《诸子书》：「《汉书艺文志》云：『观九家之言，舍短取长，则可以通万方之略矣。』《文心雕龙诸子》篇云：『洽闻之士，宜撮纲要，览华而食实，弃邪而采正。』……澧案《隋书经籍志》、《唐书艺文志》、梁庾仲容、沈约皆有《子钞》。……皆所谓『舍短取长』者也。」
　　　　　　《注订》：「以上数语极精，群经之外，诸子亦不可废也。读子之法，览华而食实，弃邪而采正，十字备之矣。」
　　　　　　杨明照《文心雕龙研究中值得商榷的几个问题》：「《诸子》篇的『然洽闻之士，宜撮纲要』，是第二段末承上启下之词。上文既评介了『诸子』的各个方面，故以『然洽闻之士，宜撮纲要』二句相承。即是说，『诸子』的优缺点虽纷然杂陈，但博学的人，应该抓住它的主要东西；也就是紧接着说的『览华而食实，弃邪而采正』，可见这里的『宜撮纲要』，是专指学习『诸子』方面而言，与写作无甚关系。」
〔五〕　「睇」，指注视。「参差」，差别。「极睇参差」，谓极力注视诸子中不同之点。
　　　　　　以上为第二段，论述先秦诸子的思想内容，并将之分为纯粹与踳驳二类。
研夫孟、荀所述，理懿而辞雅〔一〕；管、晏属篇，事核而言练〔二〕；列御寇之书，气伟而采奇〔三〕；邹子之说，心奢而辞壮〔四〕；墨翟、随巢，意显而语质〔五〕；尸佼、尉缭，术通而文钝〔六〕。
〔一〕　范注：「孟荀皆战国大儒，传孔门之学，不容轩轾于其间。荀子著书，主于明周孔之教，崇礼而劝学。其中最为口实者，莫过于《非十二子》及《性恶》两篇。王应麟《困学纪闻》据《韩诗外传》所引，卿但非十子，而无子思、孟子，以今本为其徒李斯等所增，不知子思、孟子后来论定为大贤耳，其在当时，固亦卿之曹偶，是犹朱陆之相非，不足讶也。……彦和称孟荀理懿而辞雅，识力远胜韩愈大醇小疵之论，宋儒盲攻，更不足道。」「懿」，渊深。《才略》篇：「荀况学宗而象物名赋，文质相称，固巨儒之情也。」
　　　　　　苏洵《上欧阳内翰书》：「《孟子》文，语约而意尽，不为巉刻斩绝之言，而其锋不可犯。」
　　　　　　方孝孺《张彦辉文集序》：「荀卿恭敬好礼，故其文敦厚而严正，如大儒老师，衣冠伟然，揖让进退，具有法度。」（《四部丛刊》《逊志斋集》卷十二）
〔二〕　《训故》：「《史记》：晏婴者，莱之夷维人，为齐相，著书七篇，载其行事及谏诤之言，世号《晏子春秋》。」
　　　　　　范注：「《汉志》道家：《筦子》八十六篇（今书存七十六篇，十篇有录无书。）刘向上奏云：『凡《管子》书，务富国安民，道约言要，可以晓合经义。』又儒家《晏子》八篇，刘向上奏云：『其书六篇，皆忠谏其君，文章可观，义理可法，皆合六经之义。又有复重文辞颇异，复列以为一篇。又有颇不合经术，似非晏子言，疑后世辩士所为者，故亦不敢失，复以为一篇。凡八篇。』」「事核而言练」，故事实在而言词精练。
