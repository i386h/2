<!-- { "loadSidebar": true } -->
　　夫宗极绝于称谓，贤圣以之冲默；玄旨非言不传，释迦所以致教。是以如来出世，大教有三：约身口，则防之以禁律；明善恶，则导之以契经；演幽微，则辨之以法相。然则三藏之作也，本于殊应会之有宗，则异途同趣矣。《禁律》，律藏也。四分十诵法相，《阿毗昙》藏也。四分五诵契经，《四阿含》藏也。增一阿含四分八诵，《中阿含》四分五诵，《杂阿含》四分十诵，此《长阿含》四分四诵，合三十经，以为一部。阿含，秦言法归。法归者，盖是万善之渊府，总持之林苑。其为典也，渊博弘富，温而弥旷，明宣祸福贤愚之迹，剖判真伪异济之原，历记古今成败之数，墟域二仪品物之伦。道无不由，法无不在，譬彼巨海，百川所归，故以法归为名。开析修途所记长远，故以长为目。习兹典者，长迷顿晓，邪正难辨，显如昼夜，报应冥昧，照若影响。劫数虽辽，近犹朝夕；六合虽旷，现若目前，斯可谓朗大明于幽室，惠五目于众瞽，不窥户牖，而智无不周矣。大秦天王涤除玄览，高韵独迈，恬智交养，道世既济，每惧微言翳于殊俗。以右将军使者司隶校尉晋公姚爽，质真清柔，玄心超诣，尊尚大法，妙悟自然，上特留怀，每任以法事。以弘始十二年岁次上章掩茂，请宾三藏沙门佛陀邪舍出《律藏》四分四十五卷。（一作四十卷。案今藏本四分律藏六十卷与此卷数不同）十四年讫。十五年岁次昭阳奋若，出此《长阿含》讫。凉州沙门佛念为译，秦国道士道含笔受，时集京夏名胜沙门，于第校定，恭承法言，敬受无差，蠲华崇朴，务存圣旨。余以嘉遇，猥参听次，虽无翼善之思，而豫亲承之末，故略记时事，以示来贤焉。（《释藏克一》，又九。）

　　○梵网经序

　　夫《梵网经》者，盖是万法之玄宗，众经之要旨，大圣开物之真模，行者阶道之正路。是以如来权教虽复无量，所言要趣，莫不以此为指南之说。是以秦主识达寰中，神凝纷表，虽威纶四海，而沾想虚玄；虽风偃八荒，而静虚尘外。故弘始三年，淳风东扇，于是诏天竺法师鸠摩罗什，在长安草堂寺，及义学沙门三千馀僧，手执梵文，口翻解释五十馀部，唯《梵网经》一百二十卷六十一品，其中《菩萨心地品》第十，专明菩萨行地。是时道融道影三百人等，即受菩萨戒，人各诵此品，以为心首，师徒义合，敬写一品八十一部，流通于世，欲使仰希菩提者，追踪以悟理，故冀于后代同闻。（《释藏摄》二）

　　○百论序

　　《百论》者，盖是通圣心之津涂，开真谛之要论也。佛泥洹后八百馀年，有出家大士，厥名提婆，玄心独悟，俊气高朗，道映当时，神超世表，故能辟三藏之重关，坦十二之幽路，檀步迦夷，为法城堑。于时外道纷然，异端竟起，邪辩逼真，殆乱正道，乃仰慨圣教之凌迟，俯悼群迷之纵惑，将远拯沈沦，故作斯论，所以防正闲邪，大明于宗极者矣。是以正化以之而萨，邪道以之而替，非夫领括众妙，孰能若斯？论有百偈，故以百为名。理致渊玄，统群籍之要；文旨婉约，穷制作之美。然至趣幽简，鲜得其门。有婆薮开士者，明慧内融，妙思奇拔，远契玄踪，为之训释，使沈隐之义，彰于徽翰；风味宣流，被于来叶，文藻焕然，宗途易晓。其为论也，言而无党，破而无执，傥然靡据，而事不失真；萧焉无寄，而理自玄会。返本之道，著乎兹矣。有天竺沙门鸠摩罗什，器量渊弘，俊神超邈，钻仰累年，转不可测；常味泳斯论，以为心要。先虽亲译，而方言未融，至令思寻者踌躇于谬文，标位者乖迕于归致。大秦司隶校尉安成侯姚嵩，风韵清舒，冲心简胜，博涉内外，理思兼通，少好大道，长面弥笃，虽复形羁时务，而法言不辍。每抚兹文，所慨良多，以弘始六年岁次寿星，集理味沙门，与什考校正本，陶练覆疏，务存论旨，使质而不野，简而必诣，宗致划尔，无间然矣。论凡二十品，品各有五偈。后十品，其人以为无益此士，故阙而不传，冀明（一作晓）识君子，详而览焉，（《释藏守》八，又百一）

　　○注维摩诘经序

　　《维摩诘不思议经》者，盖是穷微尽化妙绝之称也。其旨渊玄，非言像所测，道越三室，非二乘所议。超群数之表，绝有心之境，渺漭无为，而无不为，罔知所以然，而能然者，不思议也。何则？夫圣智无知，而万品俱照；法身无像，而殊形并应；至韵无言，而玄籍弥布。冥权无谋，而动与事会，故能统济群方，开物成务，利见天下，于我无为。而惑者睹感照因谓之智，观应形则谓之身，觌玄籍便谓之言，见变动乃谓之权。夫道之极者，岂可以形言权智，而语其神域哉？然群生长寝，非言莫晓。道不孤运，弘之由人。是以如来命文殊于异方，召维摩于他土，爰集毗邪，共弘斯道。此经所明，统万行则以权智为主，树德本则以六度为根，济蒙惑则以慈悲为首，语宗极则以不二为言。凡此众说，皆不思议之本也。至若借座灯王，请饭香土手接大千，室包乾像，不思议之迹也。然幽关难启，圣应不同，非本无以垂迹，非迹无以显本，本迹虽殊，而不思议一也。故命侍者，标以为名焉。大秦天王俊神超世，玄心独悟，弘至治于万机之上，扬道化于千载之下，每寻习兹典，以为栖神之宅，而恨支竺所出，理滞于文，常惧玄宗坠于译人，北天之运，运通有在也。以弘始八年岁次鹑火，命大将军常山公左将军安城侯，与义学沙门千二百人，于常安大寺，请罗什法师重译正本。什以高世之量，冥心真境，既尽寰中，又善方言，时手执梵文，口自宣译，道俗虔虔，一言三复，陶冶精求，务存圣意。其文约而诣，其旨婉而彰，微远之言，于兹显然。余以ウ短，时豫听次，虽思乏参玄，然庶得文意，辄顺所闻，而为注解，略记成言，述而无作，庶将来君子，异世同闻焉。（《释藏迹》，八，又石一，又务）

　　○鸠摩罗什法师诔（并序）

　　夫道不自弘，弘必由人；俗不自觉，觉必待匠。待匠故世有高悟之期，由人故道有小成之运。运在小成，则灵津辍流；期在高悟，则玄锋可诣。然能仁旷世，期将千载，时师邪心，是非竟起，故使灵规潜逝，徽绪殆乱。爰有什法师者，盖先觉之遗嗣也。凝思大方，驰怀高观，审释道之陵迟，悼苍生之穹蔼，故乃奋迅神仪，寓形季俗，继承洪绪，为时城堑。世之安寝，则觉以大音；时将昼昏，乃朗以慧日。思结颓网于道消，缉落绪于运。故乘时以会，错枉以正，一扣则时无互乡，再击则畏垒归仁。于斯时也，羊鹿之驾摧轮，六师之车覆辙，二想之玄既明，一乘之奥亦显。是以端坐岭东，响驰八极，恬愉弘训，而九流思顺。故大秦符、姚二大王，师旅以延之，斯仁王也。心游大觉之门，形镇万化之上，外扬羲和之风，内盛弘法之术，道契神交，屈为形授。公以宗匠不重，则其道不尊，故蕴怀神宾，感而后动。自公形应秦川，若烛龙之曜神光；恢廓大宗，若曦和之出桑。融冶常道，尽重玄之妙；开邪悟俗，穷名教之美。言既适时，理有圆会，故辩不徒兴，道不虚唱，斯乃法鼓重震于阎浮，梵轮再转于天北矣。自非位超修成，体精百练，行藏应时，其孰契于兹乎？以要言之，其为弘也，隆于春阳；其除患也，厉于秋霜，故巍巍乎荡荡乎，无边之高韵。然隘运幽兴，若人云暮，癸丑之年，年七十，四月十三日薨乎大寺。呜呼哀哉！道匠西倾，神轴东摧。朝曦落曜，宝岳崩颓。六合昼，迷驾九迥。神关重闭，三途竟开。夜光可惜，盲子可哀。罔极之感，人百其怀。乃为诔曰：

　　先觉登霞，灵风缅邈。通仙潜凝，应真冲漠。丛丛九流，是非竞作。悠悠盲子，神根沈溺。时无指南，谁识冥度？大人远觉，幽怀独悟。恬冲静默，抱此玄素。应斯乘运，翔翼天路。既曰应运，宜当时望。受生乘利，形标奇相。襁褓逡远，髫讠来逸量。思不再经，悟不待匠。投足八道，游神三向，玄根挺秀，宏音远唱。又以抗节，忽弃荣俗，从容道门，尊尚素朴。有典斯寻，有妙斯录，弘无自替，宗无疑族。霜结如冰，神安如岳，外迹弥高，内朗弥足；恢恢高韵，可模可因，冲怀，惟妙惟真。静以通元，动以应人，言为世宝，默为时珍。华风既立，二教亦宾，谁为道消？玄化方新。自公之觉，道无不弘，灵风遐扇，逸响高腾。廓兹大方，然斯慧灯，道音始唱，俗网以崩。痴根弥拔，上善弥增。人之寓俗，其途无方。统斯群有，纽兹颓网。顺以四恩，降以慧霜，如彼维摩，迹参城坊。形虽圆应，神冲帝乡，来教虽妙，何足以臧？伟哉大人！振隆圆德，标此名相，显彼冲默。通以众妙，约以玄则。方隆般若，以应天北，如何运，幽里冥克？天路谁通？三途永塞。呜呼哀哉！至人无为，而无不为，拥网遐笼，长罗远羁。纯恩下钓，客旅上ゼ。恂恂善诱，肃肃风驰，道能易俗，化能移时。奈何昊天，摧此灵规，至真既往，一道莫施。天人哀泣，悲恸灵祗。呜呼哀哉！公之云亡，时唯百六。道匠韬斥，梵轮摧轴。朝阳颓景，琼岳颠覆，宇宙昼昏，时丧道目。哀哀苍生，谁抚谁育？普天悲感，我增摧衄。呜呼哀哉！昔吾一时，曾游仁川，遵其馀波，纂成虚玄，用之无穷，钻之弥坚。跃日绝尘，思加数年，微情未叙，已随化迁。如可赎兮，留之以千！时无可待，命无可延，惟身惟人，靡凭靡缘。驰怀罔极，情悲昊天。呜呼哀哉！（《广弘明集》二十六，又见《十六国春秋》六十二。）
支昙谛
昙谛，本康居人，居吴兴乌程之千秋里，后徙故鄣之昆山。义熙七年卒，有集六卷。（案：《隋志》列昙谛于慧远之前，丘道护作《昙谛诔》以为义熙七年五月卒。道护与昙谛友善，必不有误。《高僧传》七《神僧传》三作宋元嘉末卒，恐未可据。《隋志昙谛集》《丘道护集》皆列于晋，不列于宋，足以明之。）

　　○庐山赋

　　哉壮丽，峻极氤氲，包灵奇以藏器，蕴绝峰乎青云。景澄则岩岫开镜，风生则芳林流芬。岭奇故神明鳞萃，路绝故人迹自分。严清升山于玄崖，世高垂化于共阝亭。应真陵云以踞峰，眇忽翳景而入冥。咸豫闻其清尘，妙无得而称名也。若其南面巍崛，北背迢递，悬ニ分流以飞湍，七岭重票而叠势。映以竹柏，蔚以柽松，荣以三湖，带以九江，嗟四物之萧森，爽独秀于玄冬。美二流之潺，津百川之所冲。峭门百寻，峻阙千仞，香炉吐云以像烟，甘泉涌ニ而先润。（《艺文类聚》七。）

　　○赴火蛾赋（并序）

　　悉达有言曰：愚人忘身，如蛾投火。诚哉斯言，信而有征也。（《艺文类聚》九十七，《御览》九百五十一。）

