<!-- { "loadSidebar": true } -->
　　物色岁时晏天隅人未归朔风鸣淅淅寒雨下【去声】霏霏多病乆加饭衰容新授衣时危觉凋丧【去声一作丧乱】故旧短书稀【三章叙雨中客况　首二总提三四应物色将晏下四应天隅未归　淅淅风细声霏霏雨微貌加饭授衣旅人自慰故旧书稀又觉自伤矣　杜臆病虽稍安念及时危便觉凋丧乃故交之书稀至则世亦以废人待我矣又云近者短书逺者长书短书犹稀况长书乎近者且然况逺者乎　西京杂记栋宇物色惟旧邵注天隅防州在天之西南隅　谢惠连诗淅淅振条风　楚辞江云霏霏而承宇　古诗努力加餐饭】
　　【诗九月授衣　江淹诗袖中有短书愿寄双飞燕】
　　楚雨石苔滋京华消息迟山寒青兕呌江晚白鸥饥神女花钿落鲛人织杼悲繁忧不自整终日洒如丝【四章叙雨中忧绪　此诗结构人但知首尾相闗二与七应一与八应而不知中间即景寓意俱是双关杜臆云中四比凶人得志清士失所寡妇穷民苦于兵赋忧多不能自理故对雨丝而兴怆　雨沮消息承上亲故书稀兕呌雨中所闻鸥饥雨中所见神女钿落应山雨鲛人杼悲应江雨　黄生注忧不自整则心乱故接以雨洒如丝诗律工细如此　巫山有神女庙　薛梦符注唐志命妇之服两博鬓饰以寳钿金花刘遵诗髩转匝地钿江赋鲛人构馆于悬流吴都赋泉客潜织而巻绡沈约庭雨应诏诗非烟复非云如丝复如雾洪仲曰接句不测与羣盗尚纵横句同杜诗接句有写景不测者秋风落日斜是也有用句不测者京华消息迟是也意景虽殊而法则一故曰杜诗惯法二必开七必阖】
　　大觉高僧兰若【原注和尚去冬往湖南　大觉当楚高僧名　梁氏编在大厯间防州诗内　释氏要览梵言阿兰若唐言无诤四分律云空浄处　鹤注唐志武宗即位废浮圗法天下毁寺四千六百招提兰若四万则兰若殆小于寺矣】
　　巫山不见庐山逺松林【一作间】兰若【尔者切】秋风晚一老犹鸣日暮钟诸僧但【一作尚】乞【去气切】斋时饭香炉峰色隠晴湖种杏仙家近白榆飞锡去年啼邑子献花何日许门徒【此高僧已往湖南而题诗于寺也上四言巫山事下四言庐山事　一老诸僧守寺遗规香炉杏林庐山胜迹啼邑子前惜其去许门徒今望其回　庐山逺逺公也李白诗笑别庐山逺　吴越春秋委国于一老逺法师庐山记山东南有香炉山孤峯秀起游气笼其上即焚煴若香烟其南岭临宫亭湖下有神庙以宫亭为号又曰众岭中第三岭极高峻岭下半里许有重岩上有悬崖古仙之所居汉董奉馆于岩下常为人治病病愈者令栽杏五株数年之间蔚然成林计奉在人间近三百年容状常如三十时俄而升仙絶迹于杏林神仙传董奉居庐山治病重者种杏五株轻者一株号董仙杏林　古诗天上何所有歴歴种白榆朱注春秋运斗枢玉衡星防为榆近白榆言其髙近乎天　又曰二句皆用庐山事则隠晴湖乃彭蠡湖题下所注湖南谓蠡湖之南也　洙曰髙僧传有飞锡而赴斋者要览云昔有髙僧隠峯游五台出淮西掷锡飞空而往西天汉尹翁归传于定国欲属托邑子两人注邑子同邑人之子　因果经善慧仙人持花七茎欲以献佛时灯照王出城迎佛王臣礼敬献名花花悉坠地善慧即散五花皆住空中化成花台后散二茎亦止于空即释迦牟尼佛也　谢灵运逺法师诔今子门徒实同斯艰】
　　谒真谛寺禅师【此诗年次难考今依旧编列在防州内】
　　兰若【尔者切】山髙处烟霞嶂【一作障】几重【平声】冻【一作冷】泉依细石晴雪落长松问法看【平声】诗妄【一作忘】观身向酒慵未能割妻子卜宅近前峰【黄生注前半到寺之景后半进谒之意　又曰首句言髙次句言深结用前峰字应转　又曰身妄故一切俱妄平日所最躭者莫如诗酒今亦索然无味此作悟后语　杜臆妻子难割甚于诗酒故自叹未能末聫十字为句　天台赋防落落之长松　赵注宋周颙长于佛理于钟山西丘隠舍终日长蔬虽有妻子独处山谷此卜宅近寺之一证也】
　　【黄生曰三四景中见时与王右丞泉声咽危石日色冷青松同一句法然彼工在咽字冷字此工在冻字晴字】
　　上【时掌切】卿翁请修武侯庙遗像缺落时崔卿权夔州【杜公频题武侯庙遗庙丹青落与无首对江濆当是一处遗像肃清高与松柏参天长恐又是一处也】
　　大贤为政即多闻刺史真符不必分尚有西郊诸葛庙卧龙无首对江濆【上二崔权州事下二请修遗像无首神像缺落也　易羣龙无首王十朋祠堂记略曰武侯故祠在州之南门沿城而西三十六步无断碑遗刻以考其岁月之始见于圗经者略焉在隋唐时治白帝史载少陵诗曰西郊诸葛庙者其地于兹乎　门之东去祠一百八十五步城有台下临八阵圗登台而望则常山之蛇四头八尾之势宛其在目北直郡仓仓故永安宫也据爽垲状如屏宫之北有水曰清瀼泻出乎两山之间东入于江又东过滟滪入于峡峡口有山卓然立乎羣峰之外者白盐也可谓江山之胜矣侯昔经营天下于平沙之上输忠尽诚受遗立孤于是宫之中江流淘而石如故宫阙废而地犹存陵谷虽变而精神不亡宜于两者之间祠之亦侯之志也　书史传于壁之左而削其不公之论书少陵诗于壁之右以诸作者诗文次之词曰白盐峙天兮滟滪屹江风云惨淡兮翺翔卧龙龙千秋兮何之新庙貌兮江之湄前八阵兮后故宫龙兮龙兮神其中望昭烈兮隔清瀼遗庙存兮交精神于惚恍驾虚空兮云为驭臣东朝兮主西顾鱼得水而相忘兮事无今古俨闗张于左右兮一龙二虎祠有新故兮侯无重轻舍其故而新是卜兮邦人之情祠合于圗兮自今始祀事不絶兮有如此水　卧龙之龙叶音厐在江韵】
　　奉送卿二翁统节度鎭军还江陵【鹤注当是大厯二年作　卿二翁姓崔乃公舅氏江陵即湖广荆州府】
　　火旗还锦缆白马出江城嘹唳吟【一作鸣】笳发萧条别浦清寒空巫峡曙落日渭阳情【一作明】留滞嗟衰疾何时见息兵【上四崔还之事下四送别之情　朱旗锦缆军士列舟以待也白马出城统军将启行矣于时笳声悲惨不觉别浦萧条自曙而夕惜别情深何时息兵有感世乱也　朱旗红旗也诸侯所建　考工记龙旗九旒以象火火鸟旟七旒以象鹑火注大火苍龙宿之心鹑火朱雀宿之柳　吴甘宁以锦维舟　厐徳好骑白马号白马将军　谢朓诗寥戾清笳转萧条边马烦别浦用送别南浦语　舅称渭阳本诗秦风汉章帝留马光诏有司勿复请以慰朕渭阳之情】
　　【太白诗浮云游子意落日故人情对景怀人意味深永少陵云寒空巫峡曙落日渭阳情亦是写景赠别而语意短浅杜诗佳处固多此等句法却不如李】
　　久雨期王将军不至【郑曰大厯二年九十月吐蕃寇灵邠京师戒严当是其年冬作】
　　天【一作山】雨萧萧滞【一作带】茅屋空山无以慰幽独锐头将军来何迟令【平声】我心中苦不足【叙雨中期王不至　楚辞幽独处乎山中　锐头将军如白起之头小而锐汉武帝歌何其来迟耶】　数【所角切】看【平声】黄雾乱云时聴严风折乔木泉源泠泠杂猿狖泥泞【一作滓】漠漠饥鸿鹄岁暮穷隂耿未巳人生防面难再得【叶音笃申乆雨思王之意　庾肩吾诗山沈黄雾里地尽黒云中　蔡琰诗云合兮翳月星　说苑泉源溃溃　古诗防面安可知　李延年歌佳人难再得】忆尔腰下铁丝箭射【音石】杀林中雪色鹿前者坐皮因问毛知子厯险人马劳异兽如飞星宿落应不碍苍山髙【追述将军射猎事　杜臆坐皮问毛见毛如雪色异而问之始知其善射所得此用倒挿法　周礼大司徒辩五地之物生一曰山林其动物宜毛物注毛物狐貉之属　汉白狼王唐菆逺夷慕徳歌涉危厯险不逺万里张华诗机发应倒一纵连双肩】安得突骑【去声】只五千崒【昨没切】然睂骨皆尔曹走平乱世相催促一豁明主正郁陶恨【一作忆】昔范增碎玉斗末【一作来】使吴兵着【同着】白袍昏昏阊阖闭氛祲十月荆南雷怒号【平声　末思猛士以靖乱惜将军之不用也相催促急于救乱豁郁陶能寛主忧范增比老谋不用白袍言军功未立阊阖氛祲言吐蕃入寇十月荆雷言灾变未弭玩此段之意王盖昔为将军而退居防州者黄鹤指为王承俊误矣承俊在成都于荆南无与　此章四句起八句结中二段各六句　后汉吴汉传常将突骑五千为军锋　前汉书鸿门之防张良以玉斗献范增增防剑撞而破之　南史陈庆之麾下悉着白袍所向披靡先是洛中谣曰名军大将莫自牢千兵万马避白袍旧注引侯景防东吴兵尽着白袍谓指崔旴入朝若依其说则未使当作来使矣又一说吴兵白袍是用吕防白衣摇橹事】
　　【郝敬曰此诗竒突豪迈直可追风掣电　卢元昌曰时杜鸿渐荐崔旴旴方入朝故有阊阖氛祲之句王将军在蜀杜鸿渐不用之以平乱诗意在此篇中黄雾乱云杀气蔽天之象严风折木大将失律之象猿狖杂处小人防窃之象鸿鹄苦饥民生失所之象皆借雨以叹时事也】
　　虎牙行【洙曰原注萧铣僭号江陵日屯兵于此后常为屯戍之地　黄鹤编在大厯二年谢省曰因篇内有虎牙二字摘以为题非正赋虎牙也下锦树行亦然】
　　秋【一作北】风歘吸【晋作歘歘】吹南国天地惨惨无顔色洞庭扬波江汉廻虎牙铜柱皆倾侧巫峡隂岑朔漠气峰峦窈窕谿谷黑杜防不来猿狖寒【一作啼】山幽隂霜雪【一作雪霜】逼【此诗在秋塞而伤乱也首写秋隂肃杀之气　上四洞庭逺景下四巫峡近景　文选注歘吸犹翕忽也谢朓髙松赋巻风飚之歘吸　江汉廻即倒流意　水经注江水又东厯荆门虎牙之间注荆门在南上合下开状如门虎牙在北石壁色红间有白文类牙形二山楚西塞也水势急峻后汉书注在今峡州夷陵县东南水经注江水又束迳汉平二百余里左自涪陵东出百余里而届于积石东为铜柱滩一统志铜柱滩在重】
　　【庆府涪陵江口】楚老长嗟忆炎瘴三尺角弓两斛力壁立石【一作古】城横塞起金错旌竿满云直渔阳突骑【去声】猎青丘犬戎锁甲围【一作闲】丹极八荒十年防盗贼征戍诛求寡妻哭【恐当叶克】远客中宵泪霑臆【此见闗塞屯兵而有感　上四指目前事下五忆往日事旧时秋犹炎瘴今忽风寒弓劲此即兵象也城横塞上而旌竿直立时方备寇也渔阳指安史犬戎指吐蕃】
　　【楚老谓防人逺客公自谓　歌行结尾毎用叠韵若哭字用叶不必疑丹极下有漏句矣鹤注未然　此章上段八句下段九句　谢灵运诗楚老惜兰芳　鹤云炎方地脉疏而气泄愆阳不收人为常燠所暵肤理不宻又为山水草莽之气所侵故成瘴　南史齐鱼复侯子响勇絶人开弓四斛力　傅诗蜀贼阻石城】锦树行【鹤注当是大厯二年东屯作　西京杂记终南山有树叶一青一丹斑駮如锦绣长安谓之丹青树释智元诗树锦无机织猿鸣讵假锦树本此】
