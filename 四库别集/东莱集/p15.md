<!-- { "loadSidebar": true } -->
　　泉溪刘氏兆域有别卜清溪之原者是为戸部公之配郭宜人墓既葬二年戸部以书来谂曰邦翰老而哭妻墓草再易矣见故奁尘箧依然有余思是非若小儿曹戚戚歔欷也吾妻无恙时自闑以内裘葛釡鬲醪醴臡醢孰水而冻孰火而燔孰社而酿孰腊而储吾未尝过而问焉饥至知食寒至知衣客至知献酬而已视已出若妾媵所出拊育惟一族党无纎介薄厚之议授室以来袖手旁观每谓家政直差易耳及失吾妻治官文书腕脱入戸将少休问米谒盐者旁午喟然而叹始知其难益念吾妻四十年代予劳之不可忘也故过时而哀未衰子尝有意铭其藏幸卒成之某先垅实在婺之武义于泉溪盖同县与戸部游再世矣岁时徃来占壸职于杯盘固得其略诸子相从讲学履屐装赍【阙】　皆宜人均一之德所形见也铭敢不诺宜人卒以乾道六年十一月七日享年六十有四时戸部知常德府归葬以乾道八年十月某日曾祖宗元赠少傅祖瑑赠太师考三益左中大夫同知枢密院事赠光禄大夫妣孟氏齐安郡夫人子男子八人粹中迪功郎新衢州龙游县尉敏中迪功郎新衢州江山县主簿允中时中应进士举居中虚中皆夭余未名子女子六人长适从事郎永州军事推官应材次适朝请郎尚书司封郎中巩湘次适承议郎周权次适太学生凌颙次适进士黄闬次未行于是戸部方为朝散大夫尚书戸部贠外郎总领湖广京西财赋铭曰
　　维斗之枢系隆地髙妇于素门乃约其骄风有芣苢捋之撷之我心和平诸御是绥子舍连甍女车交道岁时晨昏来面来告并耦而耕获失其一里人作诗飏于婣戚
　　义乌楼君墓志铭
　　太史氏凡例登于策者有彞品惟以孝着则虽岭隈水涯凋瘁独亦编名逹官显人后并藏于金匮石室甚严风劝隆尚之意逺矣自予少时广坐间徃徃剽楼君孝行既而君诸子从予游益熟其为人盖君笃于孝服母防废栉沐盐酪不入口结庐墓左旦暮绕冢哀号冢下耕者皆徘徊为堕泪日负土筑冢自课三十肩比外除冢髙数仭其行实应史法及执笔太史阅郡国所上义夫节妇君名独没不见退而问尝交君者则曰前数十年乡人合辞列君于县于州于部刺史州遣从事即其庐劳君且问状君固谢此人子之常不愿赏邻里要说再三迄不能强予闻而太息世衰道微或伪孝以奸利君躬人之所难乃以常自居匪质之厚不能也以君之质而约之以礼翼之以师友可涯哉君讳蕴字季发曾祖训祖琳父中立占籍婺之义乌乡则崇德也娶周氏男五长公重蚤夭次孟恺仲恺叔恺季恺女五壻曰黄昭祖何尧夫杨若讷龚世英季未行以乾道七年十月初四日终于家寿七十有一明年十二月二十日葬于盘松里九江原距先墓才数十歩成君志也君少游场屋亲终即罢举环舍培松菊自娯意独乡古岁时祭享撤楮币去浮图老子之位终君世巫祝不至门性刚介朋友有过毎面数之然遇困踬者亦发槖赈防无所靳故皆严惮之而不敢怨铭曰
　　跨都而议觕得其肤坐门而语厘锱析铢乌伤之评于君则俞次诗伐石贲于幽墟
　　薛常州墓志铭
