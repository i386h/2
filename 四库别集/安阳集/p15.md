<!-- { "loadSidebar": true } -->
　　风养花王接舜薫始知仙圃别藏春欣闻东道招来数【入声】得见西京谱外新九萼压丛看易失万金邀客日须频羣芳靣我应相识便是宜轻不退人【前诗有之】
　　乙卯昼锦堂同赏牡丹
　　从来三月赏芳妍开晩今逢首夏天料得东君私此老且留西子久当筵柳丝偷学伤春绪榆荚争飞买笑钱我是至和亲植者雨中相见似澘然
　　柳絮
　　杨柳生花不恋枝纷纷终日亦何依聚来庭下为毬辊散向空中作雪飞闲共落英浮远水静和幽蝶舞斜晖见君方惜春难住忍纵轻狂搅扰归
　　乙卯北第同赏芍药
　　维扬嘉种发清和灼灼吾园盛孰过红玉鬭成楼突兀白云争簇髻巍峩仙容世必推茅岭醉艳人谁敌苎萝【茅山冠子醉西施皆嘉品】不是栽培功未至年来何苦转枝多【去年千叶者今嵗多转为单叶】
　　北第再赏芍药
　　广陵花发信惟夭已剪还开客重邀满引莫辞金凿落盛观何止玉逍遥娇红閙宻轻多叶醉粉欹斜柰软条且纵高吟赏真艳侍姝羞匿不须招【时不张乐】
　　狎鸥亭同赏芍药
　　家园经赏复官园芍药多名两共妍醉白堂前淮海艳狎鸥亭下凤麟天楼妆瑞玉千层宻冠缕真金半尺圆不鬭诗豪开酒户是将倾国欲轻捐
　　初防醉白堂
　　因建新堂慕昔贤本期归老此安然轻阴竹满牕间月倒影莲开水下天自向酒中知有德更于琴外晓无弦霓裳百指非吾事只学醺酣石上眠
　　安阳集巻二十
　　钦定四库全书
　　安阳集巻二十一　　　　　宋　韩　撰记
　　定州重修北岳庙记
　　天下之岳五独北之常方人目为大茂山而岳名不着岳有祠不知废于何代今庙于曲阳县之西附城距岳百余里考有唐以来记刻皆不载废迁之由故非质于图志人或不知岳之所在焉于礼祀莫大于天地而五岳次之古者天子坛以祀四望若时廵至其所既柴然后秩而望祀之庙而祭焉非古也其后世之文乎然则为之者诚有意焉耳夫崭然而石防然而谷泉焉而百派别林焉而万榦擢岳之形也倐霁忽冥伏珍见祥喜焉而风雨时怒焉而雷雹发岳之神也人狎其形而易之也薪于是畋于是安知其所以为神哉君人者患民之不知也于是庙而像之以警民之耳目致其严奉之心使违祸而趋福虽文于古其于教也固益明矣若其视祭之品则三代以降皆以公有唐以王我朝抚有天下驯致太平真宗皇帝绍祖宗之隆以建皇极封泰山祀后土旷絶之礼无所不讲由是尊五岳而帝之复以安天元圣之号表于我神惧世人之未详也又制奉神述以明之盖爱民之意深则报神之礼重斯诚也虽万世可知矣故庙宫之制崇饬宏大惟礼之称着于定令以时缮修歴年既长吏职废怠日风月雨以圮以漏功大费广人焉不葺毎嵗立冬天子之所署祀册就遣守臣以祗祀事至则罗其笾豆洗酌之具与执事者升降于頺檐坏庑之间退而安然罔以为恤慢神凟礼莫斯为甚庆歴八年夏六月某获领州事得居岳镇之下知庙之未完也由市材弗给役徒弗充而民罹水灾嵗以大歉凢厥用度弗敢为扰防有诏毁乡民之擅为祠者得取其材以济之益兵暨工责成于邑吏而旷时不集通判军州事屯田员外郎游君开谨于其事愿尽力焉率其县主簿李奕留庙所百余日恱使其众而已焉弗懈于是弊陋朽挠之迹焕然一新又于其庭起士民荐献之宇俾勿防于神而神益以尊彩绘涂塈罔不精极宜神之喜肹蠁来宅皇祐元年冬十月某日以讫功来告僚属请以鄙文志于庙石而弗克让夫吏之为政也有善恶焉神之为监也有祸福善焉而以福恶焉而以祸神理之宜也或反是焉则非人之所知矣守臣当谨天子之命而治神之居洁神之祀修己以爱其民人唯神之所以祸福而已谨记
　　定州新建州学记
　　天与人性不一圣人欲率焉而一之于善非学不能也夫子之言性有三曰上智曰下愚曰中人谓智愚则不移矣然而中人之可以上下者由学与不学乎昌黎文公曰上之性就学而愈明下之性畏威而寡罪夫智者之欲益明愚者使知其可畏又必在乎学而已矣呜呼文公之言性可谓能广圣人之道而所劝多矣故三代之兴也自国家以达乎乡党必有学以教其民人导其性使一之于善以明乎君君臣臣父父子子兄兄弟弟夫夫妇妇之道然后人安其分而享国永长大矣哉学之有功于治也如此上之二十有二年图讲万化益究元本思迹三代所治之道以仁夀其民始诏州郡皆立学差赋以田俾资其用守臣从风竞自崇饰冀有以副天子首善之意而定处北边承诏者不知其本以谓用武之地学非吾事也独慢而寝焉又四年某忝命来守未防仲秋之上丁始躬行释奠礼于夫子之庙阅旧记始唐大中末州帅卢公简求以庙本防昌所废天祐佛祠其制犹若浮屠氏所居乃更而大至天祐中王公处直本朝开寳中祁公廷义祥符初李公允正皆能于兵冦之余因其极废而复兴焉后之为此者不能继四人者之用心故日复隳削至是室于垣墉頺坏垂尽由阈以内鞠为汚莱独夫子之堂以巨材坚壮不能摧挠而上覆穿敝泄落风雨升降荐献仅无所容属嵗方大饥诏停土木之役退而叹愤志期必葺后二年农里屡丰边陲无事乃命礼賔使定州路驻泊都监张君僎选督工徒以新庙宫功费之大实均改作凢再逾月而庙完于是即庙建学市垣北之地通而广之以规以度不陋不侈讲授有堂肄习有斋庖厨井匽生生之具无不备足较其功费复倍庙焉又再逾月而学成乃以七月十九日甲辰具牢醴率僚属以告于先圣而延诸生焉噫夫子之敎天地也凢为人者孰不戴履之舍天地将安之乎故文武一道也恶有二焉昔夫子亦尝学焉而后识其大者故曰我战则克晋列国也犹用诗书礼乐之帅卒伯诸侯是知为儒而不知兵为将而不知书一旦用之则茫然不知其所以克之之道而败辱随之其所谓用武之地学非吾事者是真不知其本者也今上之广学也将养育天下士之秀者使各正其性以明乎三代敎之之道内充于已以待用故或取之为公卿大夫郡县守长百执事皆能以其道佐吾君宜吾民交修乎小大之职以至于海内大治而上得以髙拱而无为如未用也则使宗族称其孝乡党推其贤朋友服其忠信乐天知命守死善道而已若其破碎经史掎摭声病专以篆刻之技苟窃仕进不思富已之道时而发之则非天子所欲迹三代所治之道以仁夀吾民之本意学者其勉之谨记
　　定州众春园记
　　天下郡县无逺迩小大位署之外必有园池台榭观游之所以通四时之乐前人勤而兴之后輙废焉者盖私于其心惟已之利者之所为也彼私而利者不过曰吾之所治传舍焉耳满嵗则委之而去苟前之所为尚足以容吾寝食饮笑于其间可矣何必劳而葺之以利后人而使好事者以为勤人而务不急徒取戾焉吾不为也噫彼专一人之私以自利宜其所见者隘而弗为也公于其心而达众之情者则不然夫官之修职农之服田工之治器商之通货蚤暮汲汲以忧其业皆所以奉助公上而养其室家当良辰嘉节岂无一日之适以休其心乎孔子曰百日之蜡一日之泽子贡且犹不知况私而自利者哉中山之地自唐天寳失御盗据戎猾兵革残困民不知为生之乐者百有余年至我朝而后始见太平亭障一清生类蕃息不有时序观游之所俾是四民间有一日之适以乐太平之事而知累圣仁育之深者守臣之过也非公于其心而达众之情者又安及此乎郡城东比隅潴水为塘广百余畆植柳数万本亭榭花草之盛冠于北垂盖今宣徽李公昭亮始兴之后实废焉予之来惧防其心于不公也复完而兴之凢栋宇树蓺前所未备者一从新意罔有漏缺又治长堤凿门西南隅以便游者于是园池之胜益倍畴昔揔而名之曰众春园庶乎良辰佳节太守得与吏民同一日之适游览其间以通乎圣时无事之乐此其意也后之人视园之废兴其知为政者之用心焉皇祐三年正月日记
　　定州阅古堂记
　　庆歴八年夏五月天子以河朔地大兵雄而节制不专非择帅分治而并抚其民不可始诏魏瀛镇定四路悉用儒帅兼本道安抚使而定以不肖辱其选既让不获命至则竭愚修职尚惧不能称上所以付与之意退而思迹古名臣之轨躅以自防厉且患其汩于多务而志之弗防防郡圃有坏亭嵗久不葺于是广之为堂既成乃摭前代良守将之事实可载诸图而为人法者凢六十条绘于堂之左右壁而以阅古为堂名夫古犹今也古之人为屏翰授鈇钺而能成异政立竒功而今或不能者何也盖其待已也必贤而足其报禄也必利而安持是以望政成而功立不其难哉如曰古人能之予反不能之日夜以勉焉又安有不至者耶今予之所为也诚以已之道未充而君之禄殊厚任重涂远惟仆踣之是虞故在燕处之间必将监古以自勉其未至也则虽纷肴觞竞笳吹四时之景交见于前予方仰而愧俯而忧孰知夫乐之为乐哉其少进也则虽吏文之扰怀边责之在己予固得其道而处之至于幅巾坐啸恬然终日予之所乐恶有既乎若其宾客之于斯僚属之于斯不离几席如阅旧史俾人人知为治者莫先于敎化用兵者莫贵于权谋而俱本之于忠义功名一立不独身享富贵而庆流家宗其余风遗烈可以被于旗常传于简策邈千万世而凛然如存咸有耸慕之意不以酣歌优笑之为乐而以是为乐则予也岂徒已之为益是将有益于人知我者其以我为喜爽垲遂娯赏而已乎后来之贤与我同志必爱尚而增葺之宜免夫毁圮圬墁之患矣谨记
　　并州新修庙学记
