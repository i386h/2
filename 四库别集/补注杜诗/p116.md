<!-- { "loadSidebar": true } -->
　　【赵曰题名漫兴盖言眼前之景而漫成耳别无讥刺】补注【鹤曰诗云熟知茅斋絶低小江上燕子故来频又云懒慢无堪不出村呼儿日在掩柴门当是上元元年在浣花溪作】
　　眼见【一作前】客愁愁不醒无頼春色到江亭即遣花开深造次便觉【一作教】莺语太丁宁
　　手种桃李非无主野老墙低还是家【赵曰野老公自况也】恰似春风相欺得夜来吹折数枝花
　　熟【一作耐】知茅斋絶低小江上燕子故来频防泥防汚琴书内【一作困】更接飞虫打着人【师曰已上甫自伤为客而为小人见欺也】二月已破三月来渐老逢春能几回莫思身外无穷事且尽生前有限杯【洙曰张翰诗使有身后名不如即时一杯酒】
　　肠断春江【一云江春】欲尽【一作白】头杖藜徐歩立芳洲颠狂栁絮随风去【苏曰嵇叔夜见豪少年上巳游恣嵇搘頥长啸久乃作栁篇云有纵其轻薄兮飘舞随风】轻薄桃花逐水流【洙曰栁絮桃花非久固之物欲随风逐水无有定止此诗亦讥以势利相交】
　　懒慢无堪不出村呼儿日在掩柴门苍苔浊酒林中静碧水春风野外昏
　　糁径杨花铺白氊防溪荷叶叠青钱笋根稚子无人见【鲍曰说者引唐人食笋诗云稚子脱锦防谓稚子为笋賛宁杂志竹根有防大如猫其声类人名竹豚亦名稚子今按稚即雉字字画小讹耳若以笋为稚子则鳬雏复是何物笋诗虽以稚子脱防喻笋非便以稚子为笋也蘓曰笋是稚子乃竹根稚子葛琰云竹根数稚子喜无人见采送阿洪为早馔阿洪乃葛洪也琰洪叔也赵曰是稚鸡子耳西京杂记太液池其间鳬雏雉子布满充实稚子性好浮沉其身小在笋之傍难见縁近世本误作稚子故起纷纷之说夫既谓之笋根稚子则稚子别是一物岂仍是笋耶】沙上鳬雏傍母眠【师曰稚子说者不一或以为竹留或以为雉雏或以为笋皆非也殊不知稚子乃甫之子宗文也甫有二子一曰宗文字稚子二曰宗武字骥子如云骥子春犹隔莺歌暖正繁乃忆幼子之诗也借骥子以偶莺歌正似此以稚子对鳬雏之类是也盖谓小儿戯于竹邉偶寻不见遂至感物以兴已意其理灼然】舎西柔桑叶可拈江上细麦复纎纎人生几何春巳夏【洙曰魏武帝短歌行对酒当歌人生几何】不放香醪如蜜甜【苏曰巴子歌香醪甜似蜜峡鱼美可脍】
　　隔户【一云户外】杨栁弱嫋嫋【修可曰宋鲍明逺诗嫋嫋栁垂道】恰似十五女儿腰谁谓朝来不作意狂风挽断最长条
　　戱为六絶【上元二年作】
　　补注【鹤曰诗言作文未详何时作梁权道编在上元二年成都诗内亦从旧次而编也此诗固在成都作苐未决知作于何年耳】
　　庾信文章老更成凌云健笔意纵横【赵曰庾信文章绮丽为世所尚江南赋尤见称于世谓若相如作大人赋飘然有凌云之气】补注【希曰后汉周举传五经纵横周宣光南史范晔传诸序论笔势纵横真天下竒作】今人嗤防流传赋【田曰干寳晋纪云盖世共嗤防以为灰尘而相诟病矣】不觉前贤畏后生【洙曰周庾信字子山有盛才文章绮丽为世人所尚谓之庾体宿学后生竟相模范】
　　杨王卢骆当时体【洙曰杨烱王勃卢照邻骆賔王以文词齐名天后初海内呼为杨王卢骆号为四杰】补注【鹤曰宋之问祭杜审言文云国有至寳家献灵珠复有王杨卢骆继之以子跃天衢王也服参卿于西陜杨也终逺宰于东吴卢则哀其栖山而卧疾骆则不能保族而全躯由运然耶莫有福夀将神忌也不得华实斯俱惟灵昭昭度越诸子言必得俊意常通理众辙同遵者摈落羣心不际者探拟以之问称其祖者如此宜轻薄为文者可哂公虽戯为六絶而俱言作文大槩欲人以庾信为法而以王杨卢骆为戒葢亦黙寓其祖得作文之正解也】轻薄为文哂未休尔曹身与名俱灭不废江河万古流【欧曰唐史李敬元重杨烱卢照隣骆賔王王勃必当显贵裴行俭曰士之致逺先器识后文艺勃等虽有文才而浮躁浅露岂享爵禄之器也】
　　纵使卢王操翰墨劣于汉魏近风骚【赵曰此又举照邻与勃也言汉魏之文去古未逺终有风骚之气而卢王之文比之为劣】龙文虎脊皆君驭【修可曰汉天马歌骅骝骏骥龙文虎脊武帝时西域大宛马虎脊鱼目龙文凤颈尾如蒲梢也】歴块过都见尔曹【过古禾切洙曰见学并卢王敏注王褒颂过都越国蹶若歴块】
　　才力应难跨数公凡今谁是出羣雄或看翡翠兰苕上【赵曰郭景纯诗翡翠戯兰苕容色更相鲜言珍禽在芳草间交相辉映而公借用言文章也】未掣鲸鱼碧海中【洙曰言今之为文者止得小巧而已】
　　不薄今人爱古人清词丽句必为邻窃攀屈宋宜方驾恐与齐梁作后尘【赵曰此公之志也公必欲追逐屈宋而与之并驾者唯恐不超越齐梁而翻与之作后尘葢齐梁体格轻丽公所不取也】
　　未及前贤更勿疑递相祖述复先谁别裁伪体亲风雅【梦符曰右按南史徐陵多变旧体有新意】转益多师是汝师【师曰递相祖述言齐梁相习为轻薄之文无有慨然以风雅正体倡先者多师言意尚不一也】
　　江涨【上元二年作】
　　补注【鹤曰诗云江发蛮夷涨山添雨雪流当是夏作蜀山髙而隂多雪常难消故至盛夏然后始解济之以雨江流愈涨按旧史上元二年七月霖雨至八月朔方止岂是时耶梁权道编在其年】
　　江发蛮夷涨【洙曰蜀水之源皆出夷地】山添雨雪流大声吹地转【洙曰海赋又似地轴拔挺而争回】髙浪蹴天浮【洙曰海赋浮天无岸逰仙诗髙浪驾蓬莱】鱼鼈为人得蛟龙不自谋【洙曰七发横暴之极鱼鼈失势】轻帆好去便吾道付沧州【洙曰公以道之不行故有乗桴之意】
　　晩晴【上元二年作】
　　补注【鹤曰诗云村晚惊风度庭幽过雨霑当在浣花作从旧次为上元二年夕阳薫细草一本作黄殊失之】
　　村晚惊风度庭幽过雨霑夕阳薫细草【洙曰别赋陌上草薫】江色映疎帘书乱谁能帙杯干自可添【苏曰王符好饮闭户独酌自欢自饮】时闻有余论未怪老夫潜【梦符曰右按后汉王符着潜夫论】
　　朝雨【上元二年作】
　　补注【鹤曰诗云黄绮终辞汉巢由不见尧葢公自谓诗又云草堂樽酒在幸得过清朝当是上元二年秋作寳应则在梓矣】
　　凉气晓萧萧江云乱眼飘【赵曰周庾信诗惊花乱眼飘】风鸳藏近渚雨燕集深条黄绮终辞汉【师曰汉四皓黄公绮里季太子厚币招之既定太子位遂辞汉归商山】巢由不见尧【洙曰巢父许由古之隐者列子曰尧以天下譲许由】草堂樽酒在幸得过清朝
　　送裴五赴东川【上元二年作】
　　补注【鹤曰诗云何日通燕塞当是在广德元年史朝义未死前诗是上元二年成都作若以为寳应元年则公是年秋亦在梓州矣】
　　故人亦流落髙义动乾坤何日通燕塞相看老蜀门东行应暂别北望苦销魂凛凛悲秋意非君谁与论
　　奉简髙三十五使君【上元元年作】
　　补注【鹤曰髙詹事出为蜀彭二州刺史详见上注矣今诗云天涯喜相见披豁封吾真当是上元元年秋作故云行色秋将晚】
　　当代论才子如公复几人骅骝开道路鹰隼出风尘行色秋将晩交情老更亲天涯喜相见披豁对吾真
　　送韩十四江东省觐
　　补注【鹤曰诗云黄牛峡白马江以言韩出峡所经之处则公在上流矣从旧次为上元二年在成都作】
　　兵戈不见老莱衣【洙曰见休覔防衣轻注】叹息人间万事非我巳无家寻弟妹君今何处访庭闱黄牛峡静滩声转【洙曰盛宏之前州记宜都四陵峡中有黄牛山山上有黄牛商江湍萦廽】白马江寒树影稀【洙曰江陵县有白马洲】补注【鹤曰按九域志兴元府有白马山巴州有白马宂鼎州有白马湖寰宇记绵州有白马潭江陵有白马洲此虽未详以何为言然公有登白马潭诗防州歌云白画摊钱髙浪中而江邻几杂志引此诗作白马滩前当是防州有此地名与黄牛峡不逺皆出峡之所经也】此别应须各努力故乡犹恐未同【一作堪】归【师曰峡与江皆险阻甫因戒之欲其慎重也】
　　赠杜二拾遗【上元元年蜀州刺史高适作】
　　传道招提客【洙曰招提佛寺】诗书自讨论佛香时入院僧饭屡过门听法还应难【洙曰支遁与许询同讲维摩经互为设难】寻经剰欲飜【赵曰旧注误引庄子繙十二经为飜十二部经非也庄子言繙十二经以説老子其云繙者委曲敷衍之谓非飜译尔十二经解者以为六经六纬非佛十二部经也】草元今巳毕此后更何言【洙曰扬子云作太元经解嘲曰时方草太元师曰此诗乃髙适作以赠子羙故后篇子美用以酬髙适】
　　酬高使君相赠【上元元年作】
　　补注【鹤曰髙诗云传道招提客而公酬之又云古寺僧牢落空房客寓居则是公初到成都时居于浣花寺时也上元元年疑蜀州是彭州详见寄彭州髙三十五使君虢州岑长史诗下】
　　古寺僧牢落空房客寓居故人供禄米邻舎与园蔬双树容听法【洙曰释书言佛说法于祗园树下】三车肯载书【洙曰法华经火宅喻三车牛车羊车鹿车也】草元吾岂敢赋或似相如【洙曰司马相如善为赋】
　　草堂即事【上元二年作】
　　补注【鹤曰诗云荒村建子月独树老夫家当是上元二年十一月在成都作葢上元元年公营草堂而二年以十一月为岁首故云】
　　荒村建子月【赵曰萧宗上元元年九月壬寅大赦去尊号又去上元号称元年以十一月为岁首以斗所建辰为名】独树老夫家【赵曰王褒送塟诗平原看独树】雪里江船渡风前迳竹斜寒鱼依密藻宿鹭起圆沙蜀酒禁愁得无钱何处賖
　　广州段功曹到得杨五长史谭书功曹却归聊寄此诗【寳应元年作】
　　补注【鹤曰诗云铜梁书逺及以寰宇记方舆记云梓州有铜梁山则当是公寳应元年在梓州时得书而有此作然送功曹归之诗又云时寄锦宫城则在成都当以此诗为是岂非在蜀皆可言铜梁余见送功曹诗注通典两汉有功曹史主选署功劳北齐诸州有功曹参军唐曰司功参军开元初京尹及诸都督府并曰功曹参军广州为中都督故置】
　　卫青开幕府【洙曰李广传注云卫青伐匈奴絶大漠克获帝就拜大将军于幕中故曰幕府幕府之名始于此也】杨仆将楼船【洙曰汉征南越以杨仆为楼船将军】汉节梅花外【赵曰汉遣使者必持节广州大庾岭多梅花故言梅花外州近海故言海水】春城海水边【上注】铜梁书逺及【洙曰铜梁玉垒皆成都地名】补注【鹤曰唐志铜梁山属合州石镜县亦有铜梁县合州与渝果州为邻寰宇记铜梁山有二属梓州合州益州耆旧传云楚襄王灭巴子封庶子于濮江之南曰铜梁侯十道志云铜梁在涪江之南方舆记云梓州有铜梁益州记云巴蜀分于合州青石山】珠浦使将旋【洙曰广州合浦出珠师曰甫在蜀报杨以书附段功曹还故云珠浦使将旋】贫病他乡老烦君万里传
　　得广州张判官叔卿书使还以诗代意【寳应元年】补注【鹤曰叔卿其杂述所谓鲁之张叔卿者欤叔卿与孔巢父同不遇巢父后为给事中御史大夫晚节未为不遇而叔卿自此诗云判官之后他无所闻信乎其穷也诗云宇宙蜀城偏又云遥从月峡传当是在梓州同杨长史书得之赵次公云荆州记巴蜀有明月峡而巴蜀之分在合州青石山而峡程记云泸合遂蜀四郡皆峡之郡蜀与成都邻故亦可用明月峡也同上年作】
