<!-- { "loadSidebar": true } -->
　　碧玉行收白玉台，赠君珍重抵琼瑰。 
　　遥知小阁还斜照，帘外辛夷定巳开。 

　　两两鸳鸯护水纹，当垆仍似卓文君。 
　　相如未是真消渴，莫枉阳台一片云。 

　　度陌临流不自持，回头更望柳丝丝。 
　　未知歌舞能多少，且问宫腰损几枝。 

　　万缕千条拂落晖，白门寥落意多违。 
　　春心莫共花争发，留待行人二月归。 

　　罢吟还醉忘归家，倚树沉眠日已斜。 
　　那解将心怜孔翠，等闲飞上别枝花。 

　　王粲春来更远游，江间亭下怅淹留。 
　　谁言琼树朝朝见，不及卢家有莫愁。 

　　西来双燕信休通，两地参差一旦空。 
　　刻意伤春复伤别，断无消息石榴红。 

　　不辞鶗鴂妒年芳，日日春光斗日光。 
　　山色正来衔小苑，久留金勒为回肠。 

　　更醉谁家白玉钩，珠帘不卷枕江楼。 
　　只知解道春来瘦，年少何因有旅愁。 

　　欹枕时闻落蠧鱼，嵩云秦树久离居。 
　　青袍似草年年定，无限红梨忆校书。 

　　今朝青鸟使来赊，闻道阊门萼绿华。 
　　晓镜但愁云鬓改，不劳君动石榴花。 

　　上尽重城更上楼，朱栏画阁几人游。 
　　柳眉空吐效颦叶，同向春风各自愁。 

　　王孙归路一何遥，惟有衣香染未销。 
　　若是石城无艇子，碧潭珍重驻兰桡。 

　　鸾镜佳人旧会稀，残灯向晓梦清晖。 
　　春风犹自疑联句，雪夜诗成道韫归。 

　　朝元阁迥羽衣新，月里依稀更有人。 
　　夜半宴归宫漏永，檀槽一抹广陵春。 

　　玉楼双舞羡鹍鸡，桐覆千寻凤要栖。 
　　一口红霞夜深嚼，寒暄不道醉如泥。 

　　长乐遥听上苑钟，麝熏微度绣芙蓉。 
　　嫦娥应悔偷灵药，金殿香销闭绮栊。 

　　仙家暂谪亦千春，半为当时赋洛神。 
　　空记大罗天上事，至今犹识蕊珠人。 

　　紫府程遥碧落宽，女床无树不栖鸾。 
　　月中桂树高多少，青鸟殷勤为探看。 

　　沦谪千年别帝宸，宝钗何日不生尘。 
　　桂宫留影光难取，绿绣笙囊不见人。 

　　梦中来数觉来稀，珠箔飘灯独自归。 
　　玉骨瘦来无一把，不寒长着五铢衣。 

　　众仙同日咏霓裳，共助青楼一日忙。 
　　谁与王昌报消息，小姑居处本无郎。 

　　秋河不动夜厌厌，月姊曾逢下彩蟾。 
　　见我佯羞频顾影，玉楼仍是水精帘。 

　　赤栏迢递压湖光，满眼秋波出苑墙。 
　　陂路绿菱香满满，尽知三十六鸳鸯。 

　　百尺高楼水接天，三更三点万家眠。 
　　兔寒蟾冷桂花白，此夜西亭月正圆。 

　　青鸟西飞竟未回，瑶池阿母绮窗开。 
　　如何汉殿穿针夜，只得流霞酒一杯。 

　　恐是仙家好别离，上清沦谪得归迟。 
　　几年始得逢秋闰，莫遣佳期更后期。 

　　当时七夕笑牵牛，新得佳人字莫愁。 
　　鼍鼓沉沉虬水咽，凉风只在殿西头。 

　　晓露偏知桂叶浓，月斜楼上五更钟。 
　　凉蟾落尽疏星入，凤尾香罗薄几丛。 

　　重帏深下莫愁堂，但惜流尘暗烛房。 
　　神女生涯原是梦，淡云微雨拂高唐。 

　　露畹春多凤舞迟，披香殿里斗腰支。 
　　新春定有将雏乐，莫道人间总不知。 

　　定子初开睡脸新，罗窗不识绕街尘。 
　　无端嫁得金龟婿，去作长楸走马身。 

　　高楼夜半酒醒时，云鬓无端怨别离。 
　　为问翠钗钗上凤，凤城何处有花枝。 

　　不是花迷客自迷，碧云东去雨云西。 
　　谢郎衣袖初翻雪，骑马出门鸟夜啼。 

　　忍寒应欲试梅妆，八字宫眉捧额黄。 
　　闲倚绣帘吹柳絮，不知身属冶游郎。 

　　玉虎牵丝汲井回，琼筵不醉玉交杯。 
　　偷随柳絮到城外，安得好风吹汝来。 

　　瑞霞明丽满晴天，省对流莺坐绮筵。 
　　直遣麻姑与搔背，碧桃红颊一千年。 

　　不信年华有断肠，古来才命两相妨。 
　　漆灯夜照真无数，亦要天花作道场。 

　　紫兰香径与招魂，为拂苍苔检泪痕。 
　　朱槿花娇晚相伴，可怜荣落在朝昏。 

　　他生未卜此生休，地下伤春亦白头。 
　　肠断秦楼吹管客，月娥孀独好同游。 

　　此去瑶池地共长，左家娇女岂能忘。 
　　梧桐莫更翻清露，几对梧桐忆凤皇。 

　　雨打湘灵五十弦，一弦一柱思华年。 
　　此声肠断非今日，孤鹤从来不独眠。 

　　香灺灯光奈尔何，空闻子夜鬼悲歌。 
　　幽兰泣露新香死，一夜芙蓉红泪多。 

　　昨夜星辰昨夜风，风声偏猎紫兰丛。 
　　玉娥点滴不成泪，十二玉楼空更空。 

　　一琖芳膏不得尝，本来银汉是红墙。 
　　罗屏但有空青色，玉殿秋来夜正长。 

　　通灵夜醮达清晨，不道刘卢是世亲。 
　　榆荚散来星斗转，白杨别屋鬼迷人。 

　　尽日灵风不满旗，菱花散乱月轮亏。 
　　壶中别有仙家日，又向壶中伤别离。 

　　全家罗袜起秋尘，锦瑟惊弦破梦频。 
　　知有宓妃无限意，西陵魂断夜来人。 

　　青女丁宁结夜霜，桂花吹断月中香。 
　　姮娥捣药无时已，此夜姮娥应断肠。 

　　耽酒成仙几十春，枉缘书札损文鳞。 
　　不知桂树在何处，试问西河斫树人。 

　　露欲为霜月堕烟，月中霜里斗婵娟。 
　　西楼一夜风筝急，独背寒灯枕手眠。 

　　承露盘晞甲帐春，云屏不动掩孤嚬。 
　　五更欲诉蛾眉敛，瘦尽东阳姓沈人。 

　　出云清梵想歌筵，锦瑟无端五十弦。 
　　半曲新词写绵纸，鲛绡休卖海为田。 

　　荀令炉香可待熏，报章重叠杳难分。 
　　金徽却是无情物，聊用支机石赠君。 

　　天河迢递笑牵牛，万里谁能访十洲。 
　　欲织相思花远寄，不知供得几多愁。 

　　十年长梦采华芝，不记人间落叶时。 
　　青女素娥俱耐冷，雪中梅下与谁期。 

　　衣薄临醒玉艳寒，一生长对水晶盘。 
　　此情可待成追忆，蜡炬成灰泪始干。 

　　昔年相望抵天涯，白道萦回入暮霞。 
　　检与神方教驻景，不教容易损年华。 

　　今日东风自不胜，一杯春露冷如冰。 
　　宓妃愁坐芝田馆，更在瑶台十二层。 

　　相思迢递隔重城，怅望银河吹玉笙。 
　　阶下青苔与红树，病来惟梦此中行。 

　　十二峰前落照微，残宵犹得梦依稀。 
　　空庭苔藓饶霜露，一树冬青人未归。 

　　来时西馆阻佳期，共上云山独下迟。 
　　尽日伤心人不见，叶丹苔碧闭门时。 

　　秋水悠悠浸野扉，寒塘好与月相依。 
　　岩花涧草西林路，日暮归来雨满衣。 

　　云水升沉一会中，楚歌重叠怨兰丛。 
　　回廊四合掩寂寞，小阁尘凝人语空。 

　　瘦尽琼枝咏四愁，不知身世自悠悠。 
　　西园碧树今谁主，埋骨成灰恨未休。 

　　月楼谁与伴黄昏，风露凄凄秋景繁。 
　　湘竹千条为一束，何曾宋玉解招魂。 

　　忆向天阶问紫芝，洞房帷箔至今垂。 
　　春烟自碧秋霜白，便是孤鸾罢舞时。 

　　碧城十二曲阑干，相见时难别亦难。 
　　守到清秋还寂寞，常娥衣薄不禁寒。 

　　许掾全家道气浓，三生同听一楼钟。 
　　玉郎会此通仙籍，更隔蓬山一万重。 

　　十二楼前再拜辞，杜兰香去未移时。 
　　不逢萧史休回首，归向嵩阳寻旧师。 

　　水去云回恨不胜，诸天雁塔几多层。 
　　月娥不是婵娟子，紫府仙人号宝灯。 

　　寒气先侵玉女扉，松草台殿蕙香帏。 
　　一春梦雨常飘瓦，莫损幽芳久不归。 

　　嘉辰长短是参差，一片非烟隔九枝。 
　　我是梦中传彩笔，收将凤纸写相思。 

　　断肠曲一百韵（集玉溪生句） 
　　昭阳第一倾城客，几日娇魂寻不得。 
　　古时尘满鸳鸯茵，晓帘串断蜻蜒翼。 
　　灵风正满碧桃枝，紫凤青鸾共羽仪。 
　　少顷远闻吹细管，逢峦仙仗俨云旗。 
　　短襟小鬓相蓬道，犹是金鞍对芳草。 
　　长定相逢二月中，愿去闰年留月小。 
　　鸾扇斜分凤幄开，主人浅笑红玫瑰。 
　　钧天虽许人间听，不赐金茎露一杯。 
　　紫凤放娇衔楚佩，小亭暮雨寒犹在。 
　　折腰争舞郁金裙，愿得化为红绶带。 
　　楼上春云水底天，鹧鸪声苦晓惊眠。 
　　映廉梦断闻残语，独自江东上钓船。 
　　白日当天三月半，斑骓只系垂杨岸。 
　　断肠声里唱阳关，从来此地黄昏散。 
　　洞庭波冷晓侵云，网得西施赠别人。 
　　醉起微阳若初曙，卿卿不惜琐窗春。 
　　推烟唾月抛千里，夹罗委箧单绡起。 
　　浪乘画舸忆蟾蜍，肠断吴王宫外水。 
　　阊阖门多梦自迷，洞中屐响省分携。 
　　身无彩凤双飞翼，阿阁华池两处栖。 
　　卜肆至今多寂寞，东来西去人情薄。 
　　两度填河莫告劳，岂能无意酬乌鹊。 
　　星桥横过鹊飞回，换得年年一度来。 
　　壶中若是有天地，便是胡僧话劫灰。 
　　人间桑海朝朝变，星沉海底当窗见。 
　　可要金风玉露时，已悲节物同寒雁。 
　　但保红颜莫保恩，华清别馆闭黄昏。 
　　章台街里芳菲伴，风柳夸腰住水村。 
　　回廊檐断燕飞去，幽泪欲干残菊露。 
　　忍委芳心与暮蝉，日西千绕池边树。 
　　秋庭暮雨类轻埃，户外重阴黯不开。 
　　若但掩关劳独梦，年华忧共水相催。 
　　舞鸾镜匣收残黛，炉烟消尽寒灯晦。 
　　帘轻幙重金钩栏，香肌冷衬铮铮佩。 
　　银烛烧残焰不馨，金莲无复印中庭。 
　　蜀魂寂寞有伴未，十二玉楼无故钉。 
　　郎君下笔惊鹦鹉，嫣熏兰破轻轻语。 
　　命断湘南病渴人，觉来正是平阶雨。 
　　欲拂尘时簟竟床，五更钟后更回肠。 
　　不知瘦骨类冰井，可惜秋眸一脔光。 
　　闻道神仙有才子，空留暗记如蚕纸。 
　　搴帷旧貌似元君，画图浅缥松溪水。 
　　帐殿凄凉烟雾凝，云浆未饮结成冰。 
　　十番红桐一行死，斫作秋琴弹坏陵。 
　　岂知一夜秦楼客，凤女颠狂成久别。 
　　空中箫鼓几时回，秦丝不上蛮弦绝。 
　　茂陵松柏雨萧萧，雨满空城蕙叶凋。 
　　湘泪浅深滋竹色，女萝山鬼语相邀。 
　　秋风动地黄云暮，水仙欲上鲤鱼去。 
