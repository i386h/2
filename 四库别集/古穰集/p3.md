<!-- { "loadSidebar": true } -->
　　前件所言士风之振否闗系国家之治乱惟在上之人有以励之耳伏望陛下取法于宋之太宗真宗戒欺诞以励诚实疾奔竞以惜恬退黜贪墨以重清亷务使士风大振可追三代诚为正本之要伏乞圣明留意
　　十曰结民心
　　前件所言三代以至汉唐宋之有天下而歴世绵逺者皆由固结民心所致也求其所以固结民心惟在赡养之而已伏愿陛下逺法前代近体祖宗尽赡养斯民之道延国祚于万万年最为切要伏惟圣明留意

　　古穰集巻一

　　●钦定四库全书

　　古穰集巻二

　　（明）李贤 撰

　　○奏议

　　上御边事

　　近因外使来贡索要使臣文武大臣进言遣使相答节奉圣旨今朕嗣承大统拳拳欲富国强兵以报雠雪耻思与敌絶而卿等乃累言复欲如前遣使与敌往来非朕本心不允所请咨尔大小文武羣臣其共计议长策果当何如可副朕志明具以闻勿事空言图保身家而已臣虽不与共议之列伏读天语感激奋发忠愤之心耿耿不寐夫主忧臣辱主辱臣死仰惟皇上之志欲报雠雪耻谆谆告谕臣下共议长策以副其志而凡食君之禄者宁不惕然于心乎臣闻鲁国有难漆室女忧之况列于侍从立于朝廷则其忧之当何如也臣惟今日御边长策惟在痛败外敌一场而已不然终不肯退然必待其自发而后应之近闻敌人其志不小东收三卫等处西收回回部落不但攻围大同宣府而已又欲大举入冦岂可坐待其至不早为取胜之策窃料彼地不过中国一大郡以天下之众不能取胜者未得其策故也且外国为患自古有之其攻城掠野胜之则来败之则去亦常事也如周之君臣岂无所用其心哉而备边御边仅得中策秦汉而下往往无策以御之臣以愚见度之敌人所以轻侮中国者惟恃弓马之强而已中国长策无他惟在避其弓马而已臣观今日之拒马木止能拒马不能避箭挨牌止能避箭不能拒马惟有所谓战车者既能避箭又能拒马盖此车即汉时卫青武刚车之类青击匃奴深入外地见单于兵阵必以武刚车自环为营兵法谓是车有巾有盖为先驱焉臣谓武刚车徒能避其弓马今之战车不但能避弓马又有取胜之道取胜者何火鎗是也论中国之长无出于火鎗前代未尝有也若用得其法敌之弓马弗能当也近来不能以此取胜者非火鎗之过用之者不得其法耳且使火鎗者须要遮避其身以壮其胆然后发而取中不然则畏其箭来伤己手足失措虽能发鎗不暇取中臣观车制四围箱板内藏其人下留锐眼上开小窓长一丈五尺髙六尺五寸前后左右横排鎗头每车前后占地五步若用车一千辆一面二百五十辆约长四里四面共十六余里欲行则行欲止则止谓之有脚之城内藏军马粮草辎重以此御敌使其马不得冲阵箭不得伤人彼若近前火铳齐发竒兵继出彼若逺避我势自张我威益振况此时大同宣府辽东一带军民不敢出城耕作城外之地俱是外敌驰骋之所若此等边城俱用此车遣将出师可以横行于沙漠可以深入其疆域不然但用退敌驱之出境使我军民得以耕作营其衣食所谓长策莫善于此虽然此策固善又在将帅之志何如耳夫今之士卒犹古之士卒善用兵者伸其号令严其纪律以作其气以皷其勇使之畏威懐徳效力用命以进死为荣以退生为辱虽赴水火不敢退缩如此而不取胜者臣未之信也况朝廷于将帅特彰剖封之典于士卒频加赏劳之恩待之可谓厚矣若又不能为国家折冲御侮搴旗斩将以雪前日之耻以伸朝廷之威此忠臣义士所以不能安其心也臣闻天道好还敌人自犯边以来其势日炽所向得利其志益骄中国之人被其残毒甚矣今又不知止足欲生衅端安知不自取败亡也哉此虽在于人事之修或亦天道之必然此臣所以拳拳以取胜之策为献伏望陛下采而用之命工部各厂修造此车不为甚费所谓有备无患事乃克济者也臣急于献愚不暇组织成文干冒天威无任悚惧之至景泰二年五月十三日奉圣旨所言皆是护国之心着管军马大小文武官员看采取而行钦此

　　上御边保国事

　　臣闻自古中国全盛者必使外国畏之今中国亦全盛而外国不畏何哉盖由兵威不振故也且敌人自宣徳初年以来蓄精养锐而不敢轻发每岁来贡以求和好者盖以太宗之余威犹在而有以畏之也自正统十四年得利之后中国之兵曽无一胜而敌人之锋未尝少挫宜乎不能使之畏矣然外敌之性虽曰轻生亦知畏死我强则退我弱则来今以中国全盛之日不能示强则敌人之志愈肆而边境之患愈多持此悠悠实非长虑以臣愚见为今之计无他惟在与之痛杀一场以慰祖宗之心以雪中国之耻以舒生民之怨以振朝廷之威则外敌之心自慑方来之患自消而宗社可以永安矣昔契丹大举侵宋冦凖力主亲征军势一张敌气即夺遂使三十余年边无牧马向使更用凖言击之可保百年无亊而靖康之祸亦弭矣由是观之则外敌之心可以威服未可以徳化今敌人之多不过十万以天下之众而不敢加兵于彼者非将帅士卒之志不勇也由陛下未加睿断耳若陛下诚能奋仁者之勇励总戎之臣推赤心于其腹中使画取胜之策虚己听纳军中之事一以委之然后命将出师必能感激效力以图成功矣区区之敌何所逃命若只听其讲和频来进马但图金帛之利岂有敬顺之心増数冒名曽无定约竭生民之膏血供无餍之贪求外国日加盛强中国日见罢弊况彼中额森包藏祸心其志非小近又弑其君主灭其族支肆然称君无所忌惮收敛部落吞并诸畨坚甲利兵得之于中国者实多一旦侵扰边方其害有不可胜言者矣昔贾谊言于汉文帝曰抱火厝之积薪之下火未及燃因谓之安方今之势何以异此盖知者防患于未然忠臣忧治世而危明主易曰危者安其位者也乱者有其治者也惟安不忘危治不忘乱是以身安而国家可保也伏望陛下虑外敌之奸凶思必报之雠耻惕然于心不少自逸虽曰据险固守为今日之长策然敌情叵测而中国之威不可不振也虽曰以逸待劳为方来之良计然敌志正骄而长驱之势不可不挫也观衅而动用清敌氛中兴之功端在于此虽陛下神谋妙筭先事而虑有非常情所能窥者但犬马之忠不能自已辄用献陈尚希省览干冒天威不胜悚惧之至
　　少保兼兵部尚书于谦覆奏
　　窃惟外国为患自古为然而防御之策不可不备何则额森之罪恶稔盈虽握发不足数其倾覆灭亡盖指日而可待近年之揺毒扇祸荼毒生灵诚万世所必报之雠也今右侍郎李贤奏称前因诚为正论但复雠必在于用兵用兵必在于任将将能为国效忠尽心所事则偏裨以下无不用命三军之众无不感奋何雠之不复何耻之不雪何敌之不殱邪合无准奏行移五军三千神机等营总兵提督统兵等官各要罄竭忠诚殚尽谋虑上体朝廷委任之隆下念军务闗系之重一以国家为己任勿谓身家之私谋知有进死之荣俾无退生之辱及戒约偏裨以下俾之同心协力恪恭用命共济国事以成大功仍须上紧操练军马申严号令鼔舞士气振作敌忾以期殄灭敌众以冀补报国恩毋或自馁其志甘为委靡玩愒岁月怠废兵政自速罪戾以贻后悔及照臣谦猥以驽钝叨掌兵戎万一边方有警不论险易逺近当力疾以效驱驰以报国恩该府仍行各边各闗一体整饬官军用心操备固守城池防备敌众不许视常怠忽致误事机如有疎虞罪在不宥景泰四年八月二十一日奉圣旨是外国自古中国之患敌虽来与不来须要常虑防备不可怠忽钦此

　　辞免吏部尚书兼翰林院学士

　　兹者伏蒙圣恩升臣吏部尚书兼翰林院学士臣惟尚书髙曳履之班学士荣演纶之任拜恩一职已出寻常特命兼官实超异数自非硕学之辈徒取滥巾之讥臣器识卑凢艺能謭薄方虞幽黜乃误明扬宠恩骤降于赤霄震惧即深于丹臆自犹知其弗称人岂谓之当然敬殚迫切之诚甘触渎烦之谴抑存国体岂谓身谋伏望陛下照察愚情爱惜名器无嫌改命惟在量能收涣渥于己颁免速颠于非据庶新荣而弗玷斯素守以获安恭布忱言伏须允报臣不胜感激竦惧之至天顺元年月日奉圣旨不准他辞还着做尚书办事钦此

　　谢除吏部尚书兼翰林院学士

　　兹者伏蒙皇上升臣吏部尚书兼翰林院学士臣惟尚书乃喉舌之司学士实腹心之寄况天官居六卿之首而翰苑为儒职之荣匪得贤豪曷胜斯任臣天分弗髙人才甚下冒应兼组増震孤衷寄禄之阶顿崇加秩之宠沓至乃非常之幸会诚不世之异恩况资翰墨之所长尤匪驽骀之可称周章就列俯仰懐惭退省其愚将何塞责心独知其冒昧人共指其侥踰姑云职业之常尚容自勉傥论乾坤之造夫岂能酬臣敢不激励壮心赞襄先务用输忠荩图报宠光期不负于清朝誓益坚夫素志愿效论思之实敢辞铅椠之劳臣无任仰戴圣情之至

　　辞第宅

　　臣本以一介布衣遭逢盛世洊歴美职累荷光荣自顾才无寸长学非优等滥竽纶阁祇益汗颜兹者又蒙皇上赐与房屋夫功微而受厚赏者在理非宜能薄而承殊贶者揆情未当天恩莫大虽不吝于凢庸株守如常讵敢安于甲第伏望皇上收回嘉命用遂鄙懐俾臣不动旧居均为受赐无任感激圣情之至天顺三年十一月日奉圣旨卿辅导有劳特赐近居以便宣召所辞不允

　　三年考满谢赐寳钞羊酒

　　今日伏蒙皇上以臣贤三载考满特遣太监牛玉赐臣钞五千贯羊三只酒三十瓶臣拜领之际愧悚无涯窃以异数之颁乃昭代优贤之礼腆仪之赉实圣君待士之诚宜有劳而后加岂无功而遽受如臣者名习艺文实疎学业顾才力何补于当宁而眷注特异于在廷幸幽黜之偶寛岂晋锡之敢望颜忸怩而罔措心踧踖以不安恩重丘山惧深渊谷尚冀臻于实效庶少塞于空餐睿奬夙叨欢悰弥极俯殚驽钝仰服龙光臣不胜感荷圣情之至

　　上鉴古録

　　臣贤猥以驽劣遭遇明时恭惟陛下聪明睿智英迈絶伦凡百所行多盛徳之事臣不胜感激忻跃尚虑前代圣贤之君事迹浩瀚难于徧览今特録尧舜以下二十二君每君摘取所行之最善者数事集为一帙名之曰鉴古録臣于每段之后畧为解说数句冀陛下易于览而行之夫古之大臣莫不欲致君于尧舜之上伊尹曰吾岂若使是君为尧舜之君哉又曰予弗克俾厥后惟尧舜其心愧耻若挞于市今臣以庸下之才谬当辅导之任深惧不如古人况陛下有可为尧舜之资而臣不能将顺其美可谓忠乎臣观陛下所行之事已有超越前古者若又以此二十二君之善兼而有之则功徳之隆真可同于尧舜而光祖宗矣臣犬马之忠不胜惓惓谨録进呈

　　上状自劾【因灾变】

　　臣本以凡庸素无出众之才过蒙皇上任用置诸辅导之地加以眷顾之隆在臣自当孜孜奉国知无不言致君为尧舜之君使天下之民皆得其所今乃尸位素餐缄黙不言上不能辅导君徳下不能康济民生以致天时不和人心嗟怨及上天垂象犹不知警戒进言劝君恐惧修徳以回天意而乃优游度日若罔闻知是岂大臣之所为哉伏望皇上明示罪罚或放归田里以为大臣不能尽职之戒别选忠良之士任用庶几灾变可消天意可回而祖宗鸿业可以永保无虞矣臣不胜惓惓待罪之至天顺四年月日

　　辞加太子少保

