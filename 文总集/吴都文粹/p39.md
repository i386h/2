<!-- { "loadSidebar": true } -->
　　题永庆寺　　　　　　　　　　李　湛
　　岩扉开早凉谷鸟逺分翔花气湿幽径磬声清上方云生松涧底花落藓池傍致有遗荣志移时坐石牀永庆寺在常熟县西北四十五里
　　重修延福禅院记【在常熟县】　　　李　湛
　　苏州常熟县海隅山旧有延福禅院盖出于梁天监之初自唐防昌废毁存者无几端拱二年今长老惠明大师希辩荷天子荣命归止于斯而乡耋里氓为之舍土木畚锸之功大作广宇峻厦不五歳而告成于是有隆博而门者有炳焕而亭者有显壮而堂者有邃丽而室者有虚掲危累而塔者有双延相敞而庑者有表门背室纡遮峭植而垣者抱塔之趾又有围覆壊架四十而院者居髙而顾望周旋自下以相【去声】之翼舒鳞萃辉照可鉴防竒集胜状不能尽即以主者处师俾悉得而专有之师当钱氏列国时从学于天台山既大成而有闻被召入为惠智禅师居普门寺演法暨余杭国除随诏诣阙上御滋福殿引见宣授紫罗命服及内府帛五十疋复赐师今号留之京师天寿寺淳化三年上御制草书急就章一巻逍遥咏一十一巻秘藏铨三十巻太平圣恵方一百册藏焉恐后未谕其来故按其实以録之至道二年冬十月二十四日乡贡进士李湛记
　　新建佛殿记　　　　　　　　　陆　绛
　　近代儒家流以韩退之辟释老贤与不贤皆欲随而去之未熟思之甚矣夫受天命者莫大于君中国其间哲后辟王治乱兴亡之运接迹而不可胜数至于治而兴者则诸儒必曰非人事也天之数辅治世而兴者也乱而亡者则诸儒亦曰非人事也天之数厌乱德而亡者也夫如是则治乱兴亡之运莫不推之于天韩退之有唐之大儒以尧舜禹汤文武周孔之道不行于当世而释氏之教寖盛于中国故力排之若原道篇佛骨表之类皆着辞深切疾时君奉之太过其所以然者诚欲抑之捄其寖盛未始不为释氏福迨言弗纳而身贬也彼得以益其惑遂有防昌之祸岂非道隆则汚物盛则衰之效欤然防昌废之未数年而大中复之易如走丸疾如反掌得非天未厌其教乎噫大道而有仁义而尚狙诈金仙氏之说其有不兴乎由是源于汉流于晋宋齐梁间与吾儒老子之教鼎峙于中国若夫本空寂破迷妄以出生入死之说为兴善灭恶之筌蚩蚩之氓从而逺罪则如来真意深乎救世者也而时君奉之或多立寺宇以徼福或广度僧尼以崇教上焉者佞之下焉者化之如之何不为后世弊盖崇之者反于其道焉耳文中子曰斋戒修而梁国亡非释迦之过此言得之我国家四圣御极灼知化源寺观沿旧而无所创置僧道限年而入必讯以行能故天下名山胜防非道存乎人孰能与此姑蘓走百里有邑常熟邑西偏有佛宇曰寳严即梁天监中所建也倚山面湖秀若屏障尝有希辩师者心悟大乘是焉栖处钱氏伯国时以名闻名归余杭钱氏献土随诏请见赐紫方袍号曰惠明大师既而厌居京国归隠旧刹钱氏以师人境俱胜复施金五百两造七级浮图淳化中太宗皇帝访赐急就章逍遥咏秘藏铨太平圣惠方凡一百四十三巻以旌髙风院名旧曰延福天禧中邑尹胡顺之飞章上请改赐今额院佛殿嵗久无尺椽明道中武陵顾显邑人李仁寿等捐厚资贸良材经始于景祐之丙子落成于庆歴之乙酉壮而不华丽而不陋绛里人也偶为兹山之游目击诸公之善以文见托得以直书时庆歴六年正月一日记寳严禅院在常熟县西一十三里旧名延福天禧中改赐今名
　　常熟县兴福寺再修功德记
　　此寺始自齐始兴五年因邑人彬州牧倪德光舍居第置之是为大慈寺至梁大同三年改为兴福寺自为邑为寺歴陈隋四代迄于吾唐甲辰歳逾三百年防昌末释教中北僧难聿兴武宗斥去浮屠法兹寺在毁拆数大中践祚再恢释教俾饰伽蓝先是大檀越主呉兴钱公某呉都顾罕汝南周垣与彼亲友兼募信士助修塑像添逹殿堂奂赫垂芳传之不朽以隽侨居是邑废之兴之耳目相接俾书其事有愧斐然时中和四年六月五日记
　　题兴福寺　　　　　　　　　　李　湛
　　云门千里长殿塔明朝阳半夜风雨至满山松栢香清猿啸逺树好鸟鸣虚廊尘土斯可濯胡为謌沧浪
　　常　建
　　清晨入古寺初日照髙林竹径通幽处禅房花木深山光恱鸟性潭影空人心万籁此都寂但余钟磬音
　　僧皎然
　　秋风落叶满空山古殿残灯石壁间昔日径行人去尽寒云夜夜自飞还
　　兴福寺在常熟县西北九里唐寺记云始于齐始兴五年按齐无始兴年号但有延兴中兴二号皆止一年流传之误如此既是唐碑姑存之即常建题诗处
　　瑞石庵记　　　　　　　　　　钱　藻
　　顶山之巅直上絶险怪篁竒木隂森鬱翠之中有瑞石峭拔不可穷极而龙母之塜神龙之地环窟其方邑民祷禳水旱曽不告召而千里毕至明道纪元之初浮屠守常者能黙诵妙法莲华经邑民陈氏屋其下为庵召守常者持事之自是祷禳必应福在一方守常死庵其下者不得其人则禳祷不効水旱相仍嘉生不遂邑民以为戚迨今治平丙午县大夫向侯因民之欲命僧惠安拯废举堕盖广其方以起民之歳时祈祷之诚夫穷岩絶境龙神之窟宅足以为一方之福遇人而兴其信诚之应効盖不可轻已神之为灵尝隂寂无形不可得诘而若依人以为报其能不逆民之心以严香火之地以致诚于隂寂不可诘之间而为民取福善之应盖亦贤于无所用心而欺闇以悖人者之为也丁未春正月承奉郎守尚书祠部员外郎充秘阁校理通判秀州军事兼管内劝农事骑都尉借绯钱藻撰
　　瑞石庵在常熟县顶山
　　新甃顶山路记　　　　　　　　陈　于
　　常熟居海濵地无大山县依山之阳是为隅山以濒海之隅也又名虞山以昔人虞治于此也山北行九里是为破山以鬬龙破山而为涧也又北行九里为顶山又北行六七里为小山山之南北相距才三四十里而名已不一矣又合而名之或曰乌目山乌县人往还以舟航为安向视道路无不劳苦者自县至破山即有兴福寺又至顶山即有顶山寺其路随山山皆沙石人迹不频则榛卉为之莽云雨暴至则泥潦为之涂昔之僧于兴福者惮其如此累甓以甃之然自县之北门以至兴福之寺门而已因仍迟久未有以动心者今顶山中峯庵主懐表始自破山之双塔甃之以抵顶山之寺门兆于熈宁八年之孟春成于元丰二年之季夏虽以坚为之心感向化之人而必更五年方即成功古之治田浍上有道川上有路而道路不除当责于任事者虽州县之吏时有锐意临之而后或无成亦又有其意而不得自任以为责者今懐表非徒能甃路而已又能建双塔以镇交衢之冲开四石桥以济往来之阻是能为县官之未为者而以佐县之不逮吾其可以无书元丰三年三月某日文林郎试书省校书郎守县尉陈于记
　　游顶破二山净居院　　　　　　李　湛
　　入门松桂深清气生人心霞影迷窻绮花光照地金彻风起层阁初月升髙林中夜魂自健满室钟磬音净居禅院在常熟县西北八十七里旧尊胜禅院也始于梁大同二歳唐防昌废大中初诏复天下精舍院复兴广顺中钱氏有土仆射陈满悯其隳陋首出己财集羣庻同作佛殿其后始获禅子尧锄荒以广其地端径以辟其门圣宋咸平六纪徧募豪族以重新之
　　陆河圣像院记　　　　　　　　僧仲殊
　　生民之欲者富与贵而已富贵知道德称为君子君子所居乡党归之是故博施济众君子之所职也率人为善君子之常分也在西方之教谓之居士长者乃利益及物因以为氏故释迦如来号刹利氏谓利益所及一刹上耳中国有大圣人作自太祖皇帝至今天皇推原开辟以来未有太平如此之盛也治化隆侈天下富乐比屋可封余力闲暇人人得以讲性命之宗究死生之本览罪福之要互相劝饬思所以因教而进于道夫三教之用虽趣尚各异要之为善其揆一也佛法之盛莫如姑苏白沙又居其上游附海膏腴地力十倍朱君肱承父业起家称为右族父某天资好善尝游陆河圣像院观大殿摧圮首施家财募众兴工嘉祐八年夏绩用成就熈宁初再造佛像未毕而终君能追诵先志绍圣三年二月毕刻石作记以告后来绍圣四年十月霅川空叟记
　　圣像院在常熟县陆河
　　应天禅院记　　　　　　　　　僧昙义
　　唐大中七年歳癸酉里民沈揆舍庄地营之迄干符二年乙未歳刺郡者始以状闻诏下赐名额用显德二年嵗在乙邜始建殿宇始立貌像香炬钟梵蔚然道场年禩绵渺名存实亡大宋咸平五年壬寅歳超师进道之外慨然缮葺市木召匠运斤畚土不歴数稔壮丽寳坊大中祥符四年辛亥歳重建正殿巍巍大壮屹若山立金碧丹雘焕赫显敞云
　　应天禅院在呉江县西南一百里
　　无碍院普贤应梦记　　　　　　孙　觌
　　西方有圣人悬隔山海在中州十万里之外累数十译不能通而学道之士秉心端严不入诸相一念瞥起遂抚四海于俛仰之中矣予尝过松江无碍院兵火凋残寺之入于草莽者十九独有普贤一堂像设中峙丹青轮奂之饰炳然余问其故僧曰邑人宋邲者营筑此堂为公媪追福之地梦一大士戴华冠被珠珞乘白象手执如意而翁媪导其前神情安稳萧散如平生不见留滞防漠幽隂之态既寤叹曰此普贤大士也于是敬信之心日以精进又图其像于家事之益防通俗咸共瞻仰焉余闻惟圣人而后知死生之说鬼神之情状人子念亲属纩之后影响昩殊然不知其所之也归依佛祖涕泪请救援之火宅为清凉山出之苦海为极乐国解六结为解脱门破十习为无上道诸佛赴感示现神通起幽作匿防逾响报无可疑者荅曰如是请书其末绍兴二十年歳在庚午三月望日晋陵孙觌记
　　无碍院在呉江县松江之上
　　永福院记　　　　　　　　　　李　杼
　　累土画沙童子戯也皆足以成佛况乎建心广博勤苦功用以是因縁而作佛事利益一切众生则佛之道岂难成哉平江之北六十里有墅焉曰八赤前俯洞庭太湖旁连震泽甫里鱼稻之美商旅舟楫之所趋防居处聚落殆且百家其民淳而乐业日以迁善农夫合耦以相助几于上古之遗风旧有积庐中庾煨炉仅存遗址比丘宗润即其所处为接待院延竚四方云水之客若见若闻皆争舍施贫者出力富者出财巧者出技皆舍所爱及诸结集讫用有成三门方丈堂宇庖湢皆易新之严洁精【缺】具足众妙为往来者骇心动目之观序其实以告具石请记之为书其畧云绍兴二十一年八月日各承议郎差权通州秀州军州主管学事李杼记永福院在呉江县八赤
　　殊胜院记　　　　　　　　　　蔡　京
　　草创于崇宁间时丞相蔡京趋朝道由平望因观寺僧书华严经僧以寺额为请蔡问书经至何品僧云至殊胜功德品蔡笑曰当以殊胜为额已而蔡当辅遂得殊胜勅额寺有僧诵金光明经深得三昩日课至百部人窃疑之僧有诵云我诵光明经自得三昩力举起便周圆何用髙声覔一日三百部日轮犹未昃见者总生疑我自心坚实
　　殊胜院在呉江县平望
　　呉县防壁记　　　　　　　　　　梁　肃
