<!-- { "loadSidebar": true } -->
    右件官是某亲弟，颇长政事，早履宦途。为宰而绩著一同，作掾而学推三语。脂膏莫润，玉无瑕。然至於稽勾缗钱，掌司财币，未尝留意，素非所长。自某年月日蒙今荆州李相公差知角桥院後，常所兢惶，每虞败累，上亏国用，旁负己知。况又务控淮河，地邻徐汴，居然深薄，已历炎凉。某年过始衰，念深同气，实忧非据，有辱至公，迫於情诚，辄祈休罢。相公推友悌之忧於天下，妙咳唾之末於藩条，爰择良材，俾代其任。获殊常之福，事过祷祠；蒙不次之恩，疾同影响。闺门大庆，手足增荣，未知杀身，复在何日。下情云云。
    ○为河东公上郑相公状
    某学轻筐箧，略昧韬钤，仰藉时来，因成福过。夙当分土，早窃持符，皆已淹时，未始报政。一时特回天鉴，超授厚官，仍常伯之荣，兼司马之职。而忧器满，惧切泉深，旋避莫能，陈逊不获。此皆相公优重干城之寄，导扬锡爵之恩。不计贪叨，但思奖赏，自卜斯审，所得尚多。谨清励冰霜，坚同金石。渐期丰羡，粗振棱威，少谢武皮，实甘马革。伏惟特赐恩察。
    ○为河东公贺陈相公送土物状
    右伏以相公兰台克成於故事，黄扉显正於嘉谋。道协五臣，名高六相，远流休问，实激含灵。某忝建高旌，方掀大旆。军中之执，既阙於请缨；土贡之馀，尚盈於厥篚。前件物等薄如蜩甲，轻甚鸿毛，是愿达诚，敢求睹物。延陵至郑，不隔衣之微；孔圣删《诗》，无废《木瓜》之兴。贵贱虽闻有异，古今未始无兹。干触威严，伏增兢惧。
    ○为河东公贺杨相公送土物状
    右伏以相公光由版籍，显拜枢衡。浴威凤於池中，问喘牛於路左。华夷共庆，阴阳以调。某虽久在民间，常居军右，早识薛宣之必相，夙知蒋琬之为公。情异常时，事殊庶品。敢申野外之贽，粗罄橐中之装。前件物等价才数金，重非兼乘，同炙背之愿献，况藉手以无因。姚察养廉，何妨於花纟束；谢安敦素，犹取於蒲葵。尘黩尊严，伏深兢越。
    ○为河东公贺李相公送土物状
    伏以相公脱屣华省，振衣中枢。温树人问而莫知，非熊帝感而斯兆。轴青史而祗将纪德，列景钟而唯待铭功。某任属启行，志唯尽敌，谁言樗散，景沐陶甄。是敢窃献食芹，辄羞行潦。前件物等非因杼轴，不曰苞苴，曾未足云，殊无所直。温孙宏之被，才可御寒；易晏子之衣，尚犹为隘。轻冒威重，伏用惭惶。
    ○为河东公上李相公状
    某顽谢雕镌，散惭绳墨，敢言人地，可至圭符。三刀之占，已闻於为郡；万里之相，复起於封侯。而效若豪轻，功如发细。纵欲志兼冰蘖，性约韦弦，才可立身，未能报主。昨者谁谓尢异，忽致迁升，官逾三命之尊，秩总六条之首。深惟速谤，是切固辞。而假器如前，循墙无及。方兹有，敢以为荣。相公优礼藩维，宏宣渥泽，与之不吝，期以有成。亦既思维，莫能负荷，但当驱羊而鞭其最後，牧马而去其害群。极力训齐，悉心董正。冀无虞前敌，取效他年，用报国恩，兼酬庙算。伏惟特赐恩察。
    ○为河东公上李相公状
    伏见今月某日制书，伏承相公假道版图，正位机密。俞膺帝曰，歌叶臣哉。动植具荣，飞沈咸若。爰稽往诰，载考前经。齐定霸威，由皆以告仲父；汉兴王道，常谓不如萧何。此所以显重辅臣，光昭宰匠。以今况古，千载一时。且温峤累迁，尚见让而不拜；张华叙进，亦闻久始即真。斯实重难，常劳倚注。苟非才标栋干，味极和羹，莫可比肩，孰能接武。六戎倾首，百辟寄心。某早被荫庥，常闻咳唾。今者适从亭障，方事鼓鼙，不敢擅弃虎符，辄趋凤诰。下情云云。
    ○为河东公与周学士状
    学士时仰高标，世推直道，果当清切，以奉恩私。地接蓬山，居遥阆苑，敢期尘路，获望冰容。然前者犹蒙问以好音，致之尺牒，是何眷遇，孰可钦承？某自领藩条，累蒙朝奖，皆因学士，每於敷奏，辄记姓名，深忧李广之不侯，曲辨孟舒之长者。不有所自，安能及兹？方限征行，末由款谒，空馀深恋，贮在私诚。伏惟特赐信察。
    ○为宏农公上虢州後上中书状
    右某伏奉某日制书出守，以某日到任上讫。伏以境临东雍，地带上阳，为匪沃饶，外繁传置。遘骄阳积潦之患，困苗螟叶{贼虫}之灾，将活齐人，在择良牧。某因缘儒术，尘郡符，皆由相公假以羽毛，饰之丹ぬ。隼飞上，惧失於颁条，熊伏轼前，恐乖於求瘼。唯当夙宵罔懈，深薄为虞，冀劳来而有成，庶疲羸而获泰。下情无任云云。
    ○为宏农公虢州上後上三相公状
    某本无远韵，实谢修途。邹衍文辞，敢逃怪忤；扬雄铅椠，终取寂寥。岂意相公拔自曲台，致之近郡，贵从剖竹，感在维桑。虽恩奖之是怀，亦忧兢而斯在。但当课其钱，督以杼机。使渤海田中，永无佩犊；平原境内，尽死飞蝗。免斯人沟壑之虞，赎他日简书之责。伏惟特赐恩察。
    ○为宏农公上两考官状
    伏见前月十九日恩制，座主相公登庸。某科等受恩，伏增荣。阁下同德比义，契重交深。载惟爰立之荣，伫见汇征之吉。下情不任迎贺踊跃之至。伏惟照察。
    ○为怀州刺史上後上门下状
    右某伏奉月日制书，授持节怀州诸军事守怀州刺史兼御史中丞者。以今月日到任上讫。某特以门资，早登朝选。尝奉出疆之任，曾非泛驾之材。直以扬大国之棱威，奉良相之成算。幸无挫屈，兼免滞留，业官未多，无罪为幸。岂意相公上引睿旨，下念勋家，既假宠於中司，又颁条於名部。去神州二百里而近，无正守三十年已来。记室参军，代司符印；中兵祭酒，分理城池。今各额更新，官司复旧，用威寇敌，兼壮郊圻。当此之时，授任尢重。岂伊庸懦，可以指令？唯当非忧人之不思，非利物之不念。罄忠武在行之众，奉盟津揽辔之威，冀无後艰，以答殊奖。伏惟俯赐恩察，谨录状上。
    ○於江陵府见除书状
    伏承荣兼史职，伏惟感慰。十三大学士学同九流，文穷三变，果解殊选，允用当仁。千载兴怀，一时定法。使马迁死且不朽，犹畏後生；若王隐魂而可知，必惭非法。凡厥儒学，以为光荣。况某尝被恩知，曾蒙讲教，唯望精闻变例，窃见先经。虽类偃、商，终一辞而不措；庶同《公》《谷》，许二传以兼行。伏计清光，必赐念记。方之遐峤，临上孤舟，仰望玉音，俯佩金诺。下情不任攀贺结恋之至。
    ○上令狐相公状
    不审近日尊体何如？太原风景恬和，水土深厚，伏计调护，常保和平。某下情无任忭贺之至。丰沛遗疆，陶唐故俗。自顷久罹愆亢，颇至荒残。轩车才临，日月未几，旱云藏燎於天末，甘泽流膏於地中。堡鄣复完，莱尽辟。此皆四丈膺灵岳渎，禀气星辰，系庶有之安危，与大君之休戚。再勤龙阙，复还凤池。凡在生灵，冀在朝夕。伏惟为国自重。某才乏出群，类非拔俗。攻文当就傅之岁，识谢奇童；献赋近加冠之年，号非才子。徒以四丈东平，方将尊隗，是许依刘。每水槛花朝，菊亭雪夜，篇什率徵於继和，杯觞曲赐其尽欢。委曲款言，绸缪顾遇。自叨从岁贡，求试春官，前达开怀，後来慕义。不有所自，安得及兹？然犹摧颓不迁，拔剌未化，仰尘裁鉴，有负吹嘘。倘蒙识以如愚，知其不佞，俾之乐道，使得讳穷。则必当刷以羽毛，远谢鸡乌之列；脱遗鳞鬣，高辞鲔之群。逶迤波淫，冲唳霄汉。伏惟始终怜察。
    ○上令狐相公状
    伏蒙仁恩，赐借太原日所著歌诗等。伏以四丈翊戴大君，仪刑多士，郁为邦彦，早司国钧。盛烈殊勋，已光於帝载；徽音清论，复播於仁谣。尚或研美二《南》，留情四始，峻标格而山联太华，鼓洪涛而河到三门。望绝攀跻，理无揭厉。足使清风知愧，白雪怀羞。纵金悬而谁得求瑕，但纸贵而莫不传写。某者顷虽有志，晚无成功。雅当画虎之讥，徒有登龙之忝。淮邸夙叨於词客，梁园早厕於文人。每至因事寄情，寓物成命，无不搦管兴叹，伏纸多惭。思迟已过於马卿，体弱复逾於王粲，岂可思当作赋，任窃言诗？空怀博我之恩，宁发启予之叹。谨当附於经史，彼缣缃，永观大匠之宏规，长作私门之秘宝。惟特赐照察。
    ○上令狐相公状
    前月末八郎书中，附到同州刘中琴书一封。仰戴吹嘘，内惟庸薄。书生十上，曾未闻於明习；刘公一纸，遽有望於招延。虽自以数奇，亦未谓道废。下情无任佩德感激之至。彼州风物极佳，节候又早，远闻汉水，已有梅花。继兔园赋咏之馀，不有博奕；蹈漳渠宴集之暇，以挹酒浆。优游芳辰，保奉全德。伏思昔日，尝忝初筵。今者绵隔山川，违举旌旆。托乘且殊於文学，受辞不及於大夫。仰望恩辉，伏增攀恋。
    ○上令狐相公状
    伏奉月日荣示，兼及前件绡等。退省孱庸，久尘恩煦。致之华馆，待以喜宾。德异颜回，箪瓢不称於亚圣；行非刘实，薪水每累於主人。束帛是将，千里而远。袍十载，方见於改为；大雪丈馀，免虞於偃卧。下情无任捧戴感励之至。
    ○上令狐相公状
    今月二十四日礼部放榜，某徼幸成名，不任感庆。某材非秀异，文谢清华，幸忝科名，皆由奖饰。昔马融立学，不闻荐彼门人；孔光当权，讵肯言其弟子？岂若四丈屈於公道，申以私恩，培树孤株，骞腾短羽。自卵而翼，皆出於生成；碎首糜躯，莫知其报效。瞻望旌，无任戴恩陨涕之至。
    ○上令狐相公状
    前月七日过关试讫。伏以经年滞留，自春宴集，虽怀归若无其长道，而适远方俟於聚粮。即以今月二十七日东下。伏思自依门馆，行将十年；久负梯媒，方沾一第。仍世之徽音免坠，平生之志业无亏。信其自强，亦未臻此。愿言丹慊，实誓朝暾。虽济上汉中，风烟特异；而恩门故国，道里斯同。北堂之恋方深，东阁之知未谢。夙宵感激，去住彷徨。彼谢掾辞归，系情於皋壤；杨朱下泣，结念於路歧。以方兹辰，未偕卑素。况自今岁，累蒙荣示，轸其飘泊，务以慰安。促曳裾之期，问改辕之日，五交辟而未盛，十从事而非贤。仰望辉光，不胜负荷。至中秋方遂专往起居未间。瞻望旌旄，如阔天地。伏惟俯赐照察。
    ○上令狐相公状
