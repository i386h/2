<!-- { "loadSidebar": true } -->
　　造物本儿嬉【縯唐书杜审言病武平一省答曰甚为造化小儿相苦】风噫雷电笑【次公庄子大块噫气其名为风神仙传天公与玉女投壶枭而脱误不接者天为之笑而别説谓乃所以为电也】谁令妄惊怪失匕号万窍【厚曹操从容谓刘先主曰今天下英雄惟使君与操尔本初之徒不足数也先主方食失匕筯于时正当雷震因谓操曰一震之威乃至于此任庄子云是惟无作作则万窍怒号】人人走江湖一一操网钓偶然连六鼇【师列子龙伯之国有大人一钓而连六鼇】便谓此手妙空令任公子【次公庄子任公子为大钓巨缁五十辖以为铒蹲平防稽投竿东海旦旦而钓朞年不得鱼】三嵗蹲海徼长贫固不辞【子仁汉书张负曰岂有美如陈平而长贫者乎】一死实未料【子仁诸葛亮与司马宣王对垒渭南亮死军退人为之语曰死诸葛走生仲达宣王曰吾便料生不料死也】难将蓍草算除用佛眼照何人嗣家学恨子儿尚少嗟我与曹公衰世老不要空言今无救竒志后必耀【次公博物志言乘槎者云此人有竒志】吟工五字诗义重千金吊收藏慎勿出免使羣儿谯【子仁退之诗不知羣儿愚那用故谤伤】
　　孔毅父妻挽词
　　结褵托初欢【縯诗东山亲结其褵九十其仪其新孔嘉其旧如之何】同穴期晚嵗【厚诗大车糓则异室死则同穴谓予不信有如皦日】择夫得温峤【援世説云晋温峤姑有女属峤覔婚峤自有婚意答曰佳壻难得如峤云何姑曰何敢希汝比也后日峤报姑云巳得壻矣门地壻身不减峤因下玉镜台一枚姑大喜既交防礼毕姑女披纱扇抚掌大笑曰我固疑是老奴果如所卜】生子胜王济【縯晋王浑妻钟氏字琰适浑生济浑尝共谈济趋庭而过浑欣然曰生子如此足慰人心琰笑曰若使新妇得配参军生子固不啻如此参军谓浑中弟瀹也】髙风相宾友【次公左传冀缺耨其妻馌之敬相待如宾】古义仍兄弟【次公诗燕尔新昬如兄如弟】从君吏隐中【次公汝南先贤传郭钦吏隠于蚁坡之阳】穷达初不计云何抱沈疾俯仰便一世幽隂凄房栊芳泽在巾袂百年縦得满此路行亦逝那将有限身长泻无益涕君文照今古不比山石脆当观千字诔宁用百金瘗
　　任师中挽词
　　大任刚烈世无有疾恶如风朱伯厚【縯后汉朱震字伯厚时为言曰车如鸡栖马如狗疾恶如风朱伯厚】小任温毅老更文聪明慈爱小冯君【厚前汉冯野王与弟立相代为上郡太守吏民歌之曰大冯君小冯君兄弟继踵相因循聪明贤智惠吏民政如鲁卫徳化均周公康叔犹二君】两任才行不须説畴昔并友吾先人相看半作晨星没可怜太白与残月【援退之诗东方未明大星没独有太白配残月】大任先去塜未干小任相继呼不还彊寄一樽生死别樽中有泪酒应酸贵贱贤愚同尽耳【次公白乐天诗贤愚贵贱同归尽北邙塜墓髙嵳峩】君今不尽縁贤子人间得丧了无慿只有天公终可倚
　　邓忠臣母挽词【尭卿忠臣字慎思】
　　微生真草木无处谢天力慈顔如春风不见桃李实古今抱此恨有志俯仰失公子岂先知战战尝惜日吾君日月照委曲到肝膈哀哉人子心吾何爱一邑家庭拜前后【子仁公羊传曰周公何以称太庙于鲁封鲁公以为周公也周公拜乎前鲁公拜乎后】粲然发笑色【縯谷梁传楚军粲然皆笑】岂比黄壤下焚瘗千金璧若人道徳人视此亦戏剧聊偿曾闵意遽与仙佛寂孤累卧江渚【次公扬雄反骚谓屈原为湘累注谓囚者为累】永望坟墓隔作诗相楚挽感恸泪再滴
　　徐君猷挽词【尭卿君猷知黄州卒】
　　一舸南游遂不归清江赤壁照人悲请看行路无从涕【縯孔子之卫遇旧馆人之丧入而哭之哀出曰子恶乎涕之无从也】尽是当年不忍欺【厚史记子产治郑民不忍欺】雪后独来栽柳处竹间行复采茶时山城散尽樽前客旧恨新愁只自知
　　去嵗九月二十七日在黄州生子名遯小名干儿颀然颖异至今年七月二十八日病亡于金陵作二诗哭之
　　吾年四十九羁旅失幼子【子翚按年谱元丰七年先生年四十九在黄三月量移汝州】幼子真吾儿眉角生已似未朞观所好蹁跹逐书史摇头却梨栗似识非分耻【援渊明责子诗云通子垂九龄但覔梨与栗】吾老常鲜欢赖此一笑喜忽然遭夺去恶业我累尔衣薪那免俗【縯易曰古之葬者厚衣之以薪葬之中野】变灭须防尔【次公维摩经言是身如浮云须臾便灭】归来懐抱空老泪如泻水【子仁晋书或谓顾恺之哭桓宣武之状曰泪如倾河注水】
　　我泪犹可拭日逺当日忘母哭不可闻欲与汝俱亡故衣尚悬架涨乳已流牀感此欲忘生一卧终日僵中年忝闻道梦幻讲已详储药如丘山临病更求方仍将恩爱忍割此衰老肠知迷欲自返一恸送余伤
　　叶涛致逺见和二诗复次其韵【涛颠倒元韵】
　　平生无一女谁复叹耳耳【縯魏志崔琰与杨训书曰省表事佳耳时乎时乎防当有变时太祖怒曰谚言生女耳耳非佳语防当有变时意指不逊于是罚琰为徒】滞留生此儿足慰周南史【厚司马迁传言武帝始建汉家之封而太史公留滞周南不得与从事】那知非真实造物聊戏尔烦恼初无根恩爱为种子【援白乐天诗不将恩爱子更种忧恼根】烦公为假説反复相指似欲除苦海浪先干爱河水弃置一寸鳞悠然笑侯喜【次公退之赠侯喜以钓鱼诗举竿引线忽有得一寸才分鳞与鬐】为公冩余习缾罍一时耻【縯诗缾之罄矣维罍之耻】闻公少已悟柱杖久倚牀笑我老而痴负鼔欲求亡【厚庄子竭竭乎揭仁义若负建鼓而求亡子也】庻几东门子【次公潘安仁悼亡诗云上慙东门呉下愧防庄子注云东门呉者子死而不忧曰吾尝无子无子时不忧今子死乃与向无子同吾何忧焉】柱史安敢望嗜毒戏猛兽【縯枚乘云越女侍前齐姬奉后此甘餐毒药戏猛兽之爪牙也】虑患先不详囊破蛇已走尚未省齧伤妙哉两篇诗洗我千结肠黠蚕不作茧未老辄自僵永谢汤火厄泠然超无方
　　张庖民挽词【尧卿字朔父金陵人元丰壬戌年以疾卒于曹溪】
　　东晋巾车令【次公周礼巾车掌王车孔丛子孔子歌曰巾车命驾将适唐都又陶渊明归去来辞或命巾车今云巾车令葢渊明尝为彭泽令故也】西京执防郎【次公汉制凡郎皆执防如东方朔为中郎执防殿下是也又扬雄位不过执防以下句结发事文章言之则为扬子云矣】甘心向山水结发事文章【次公结髪言自小时也前汉书有李广结发与匈奴战】故自轻千户【縯杜牧之言张祐曰何人得似张公子千首诗轻万户侯】何曾羡一囊【厚东方朔言侏儒长三尺余奉一囊粟臣朔长九尺余亦奉一囊粟次公赵壹云文籍虽满腹不如一囊钱】天高鬼神恶【援韩诗天公髙居鬼神恶欲保性命诚难哉】骨朽姓名芳庾岭铭旌暗秦淮旧宅荒吾诗不同刻妙语有黄香【黄鲁直作哀词縯黄香后汉时人博学能文当时语曰天下无双江夏黄童】
　　王中甫哀词【并序】
　　仁宗朝以制防登科者十五人轼忝冒时尚有富彦国张安道钱子飞吴长文夏公西陈令举钱醇老王中甫并轼与家弟辙九人存焉其后十有五年哭中父于密州作诗吊之则子飞长文令举没矣又八年轼自黄州量移汝海与中父之子沇之相遇于京口相持而泣则十五人者独三人存耳盖安道及轼与家弟而巳呜呼悲夫乃复次前韵以遗沇之时沇之亦以罪谪家于钱塘
　　生刍不独比前人【縯后汉徐穉字孺子郭林宗有母忧穉往吊之置生刍一束于庐前而去众恠不知其故林宗曰此必南州髙士徐孺子也诗不云乎生刍一束其人如玉吾无徳以堪之】束藁端能废谢鲲【厚晋谢鲲为东海王越掾任达不拘坐家僮取官藁除名】子达想无身后念【子仁晋张翰尝云使我有身后名不如生前一杯酒】吾衰不复梦中论已知毅豹为均死【援庄子田开之曰鲁有单豹者岩居而水饮不与民共利行年七十犹有婴儿之色不幸遇饿虎虎杀而食之有张毅者髙门县薄无不走也行年四十而有内热之病以死豹养其内而虎食其外毅养其外而病攻其内此二子者皆不鞭其后者也】未识荆凡定熟存【縯庄子楚王与凡君坐少焉楚王左右曰凡亡者三凡君曰凡之亡也不足以丧吾存夫凡之亡也不足以丧吾存则楚之存不足以存存由是观之则凡未始亡而楚未始存也】堪笑东坡痴钝老区区犹记刻舟痕【次公吕氏春秋楚有涉江者其劒自舟中坠于水遽刻其舟曰是吾劒之所坠也舟去従其所刻处入水求之舟巳行矣而劒不行求劒若此不亦惑乎】
　　李宪仲哀词【并序】
　　同年友李君讳惇字宪仲贤而有文不幸早世轼不及与之游也而识其子廌有年矣廌自阳翟见予于南京泣曰吾祖母边母马前母张与君之丧皆未葬贫不敢以饥寒为戚顾四丧未举死不暝目矣适防故人梁先吉老闻余当归耕阳羡以绢十匹丝百两为赆辞之不可乃以遗廌曰此亦仁人之餽也既又作诗以告知君与廌者庶防皆有以助之廌年二十五其文然气节不凡此岂终穷者哉
　　大梦行当觉【次公庄子且有大觉而后有大梦也】百年特未满【次公古诗人生不满百】遑哀巳逝人长眠寄孤馆念我同年生意长日月短盐车困骐骥【縯贾谊吊屈原曰骥垂两耳服盐车兮】烈火废圭瓉【援书曰火炎昆岗玉石俱焚】后生有竒骨【厚晋桓温传温未朞而太原温峤见之曰此儿有竒骨可试使啼及闻其声曰真英物也】出语巳精悍【次公史记郭解传云解为人短小精悍】萧然野鹤姿谁复识中散【縯晋书嵇绍始入洛或谓王戎曰昨于稠人中始见嵇绍昂昂然如野鹤之在鸡羣戎曰君复未见其父耳其父则中散叔夜也】有生寓大块【厚庄子大块载我以形劳我以生佚我以老息我以死】死者谁不窽嗟君独久客【援西汉扬王孙答祈侯书曰裹以币帛鬲以棺椁支体络束口含玉石欲化不得郁为枯腊千载之后乃得归土就其眞宅由是言之焉用久客】不识黄土暖推衣助孝子一溉滋汤旱【次公嵇康养生论云为稼于汤世偏有一溉之功者虽终焦烂必一溉者后枯然则一溉之益固不可诬】谁能脱左骖【縯礼记檀弓篇孔子之卫遇旧馆人之丧入而哭之哀出使子贡脱骖而赙之次公史记越石父贤在缧绁中晏子解左骖赎之】大事不可缓
　　苏子容母陈夫人挽词【尭卿名颂字子容元祐中为尚书左丞】
　　苏陈甥舅真氷玉【次公甥者子壻之谓也舅者妇翁之谓也尔雅曰谓我舅者吾谓之甥真氷玉云者取妇翁氷清女壻玉润也因言玉润则以卫玠当之故次句遂言正始风流也】正始风流起頽俗【縯晋卫玠传王敦见之谓谢鲲曰昔王辅嗣吐金声于中朝此子复玉振于江表微言之绪絶而复续不意永嘉之末复闻正始之音】夫人高节称其家凛凛寒松映脩竹鸡鸣为善日日新八十三年如一晨岂惟室家宜夀母【縯鲁颂鲁侯燕喜令妻夀母】实与朝廷生异人忘躯狥国乃吾子三仕何曾知愠喜不须拥笏彊垂鱼【次公退之曹成王碑云主之遭诬在理念大妃老将惊而戚出则囚服就辨入则拥笏垂鱼】我视去来皆梦尔诵诗相挽真区区墓碑千字多遗余他年太史取家传知有班昭续汉书【援班昭字惠班彪之女兄固尝着汉书其八表及天文志未及竟而卒和帝诏昭就东观藏书阁踵而成之】
　　神宗皇帝挽词三首
