<!-- { "loadSidebar": true } -->
　　臣愈言臣伏见六月八日敕【祝曰元和十年】以狂贼伤害宰臣【孙曰元和十年六月宰相武元衡入朝出所居靖安坊东门有贼自暗中出射之从者皆防走元衡遇害】擒捕未获陛下悲伤震悼形于寝食特降诏书明立条格云有能捉获贼者赐钱万贯仍加超授【樊曰元衡死数日未获贼兵部侍郎许孟容请见奏曰岂有国相横尸路隅而不能擒贼因泣上为之愤叹乃诏京城诸道能捕贼者赏钱万贯仍与五品官积钱三万贯于东西市京城大索公卿节将复壁重轑者皆搜之】今下手贼等四分之内已得其三【一作二】其余两人盖不足计【孙曰神防大将军王士则左威卫将军王士平上封称贼出王承宗乃诏悉取承宗将卒得张宴等三十人命监察御史陈中师与京兆尹裴武鞫之斩晏等五人杀其党十四人樊曰李师道将訾嘉珍反留守吕元膺败之初师道置邸东都多买田伊阙陆浑皆以舍山棚遣将訾嘉珍门察部分之嵩山浮图圆浄为之谋至是飨士其徒白吕元膺以兵掩邸贼出转略畿部入山中夺山棚所市山棚怒道官军袭杀之圆浄既执于是穷治嘉珍察乃害元衡者见新史王承宗李师道传公此状未获嘉珍察前所上故云其余两人】根防踪迹知自承宗【一作明知发自承宗】再降明诏絶其朝请【樊曰七月诏数王承宗罪絶其朝请】又与王士则士平等官【樊曰士则士平皆王武俊之子张晏等诛以士平为左金吾卫大将】八日之制无不行者独有赏钱尚未赐给羣情疑惑未测圣心闻初载钱置市之日市中观者日数万人巡绕瞻视嗟叹息既去复来以至日暮百姓小人重财轻义不能深达事体但见不给其赏便以为朝廷爱惜此钱不守言信自近传远无由辨明且出赏所以求贼今贼已诛斩若无人捉获国家何因得此贼而正刑法也承宗何故而赐诛絶也士平士则何故与美官也三事既因获贼获贼必有其人不给赏钱实亦难晓假如圣心独有所见审之不合加赏其如天下百姓及后代久远之人哉【一无之人二字】况今元济承宗尚未擒防两河之地太半未収陇右河西皆没戎狄所宜大明约束使信在言前号令防挥以图功利况自陛下即位以来继有丕绩斩杨惠琳収夏州斩刘辟収劒南东西川斩李锜【其绮切又鱼绮】収江东防卢从史収泽潞等五州【祝曰五州泽潞邢洛磁】威德所加兵不汚刄収魏博等六州【祝曰六州魏博贝相卢卫】致张茂昭张愔収易定徐泗濠等五州【祝曰易定二州张茂昭所管徐泗濠三州张愔所管○愔于针切】创业以来列圣功德未有能高于陛下者可谓赫赫巍巍光照前后矣此由天授陛下神圣英武之德为巨唐中兴之君宗庙神灵所共祐助勉强不巳守之以信则故地不足収而太平不难致如乗快马行平路迟速进退自由其心有所欲往无不可者于此之时特宜示人以信孔子欲存信去食【韩曰出论语○去上声】人非食不生尚欲舍生以存信况可无故而轻弃也昔秦孝公用商鞅为相欲富国强兵行令于国恐人不信立三丈之木于市南门募人有能徒置北门者与五十金有一人徙之輙与五十金【韩曰出史记商君传】秦人以君言为必信法令大行国富兵强无敌天下三丈之木非难徙也徙之非有功也孝公輙与之金者所以示其言之必信也昔周成王尚小与其弟叔虞为戱削桐叶为珪曰以晋封汝其臣史佚因请择日立叔虞为侯成王曰吾与之戏耳史佚曰天子无戏言言之则史书之礼成之乐歌之于是遂封叔虞于晋【韩曰出史记晋世家】昔汉高祖出黄金四万斤与陈平其所为不问出入【韩曰汉高帝三年出黄金四万斤与陈平所为不问其出入】令谋项羽平用金间楚数年之间汉得天下论者皆言汉高祖深达于利【达一作远】能以金四万斤致得天下以此观之自古以来未有不信其言而能有大功者【一有也字】亦未有不费小财而能収大利者【一有也字】臣于捕贼之人【捕一作告】本无恩义彼虽获赏了不闗臣所以区区尽言不避烦黩者欲令陛下之信行于天下也伏望恕臣愚陋僻惷之罪而収其恳欵诚至之心天下之幸非臣之幸也谨奉表以闻臣愈诚惶诚恐
　　论佛骨表
　　【韩曰新旧史皆具载于本传先是鳯翔法门寺冇防国真身塔塔内冇释迦文佛指骨一节其法三十年一开开则嵗稔人防至是宪宗遣中使杜英竒押官人三十持香花迎入大内留禁中三日乃送佛祠王公士庶奔走賛叹公为刑部侍郎上表极谏帝大怒欲抵死崔羣裴度戚里诸贵皆为公言乃贬潮州刺史时宰相疑公此表为冯宿所草以宿尝与公同年进士又同佐裴度淮西故疑之遂贬宿歙州刺史时宰必皇甫镈也亦可谓无识鍳矣此表岂宿所能了耶补注闻见録云宪宗元和十四年自鳯翔法门寺迎佛骨入禁中韩退之以谏逐十五年有陈洪志之祸懿宗咸通十四年又迎其骨入禁中谏者以宪宗为戒懿宗曰生得见之死亦无恨不数月崩送佛骨还法门寺愈之谏云奉佛以来享年不永者其知言哉】
　　臣某言伏以【一作臣某言臣伏闻】佛者夷狄之一法耳自后汉时流入中国【洪曰表云自后汉时流入中国又诗云佛法入中国尔来六百年按后汉西域传云明帝时入中国而梁刘孝标注世説新语引刘向列仙传序曰厯观百家之中以相检验得仙者百四十六人其七十四人已在佛经即如此説则汉成哀之间已有经矣汉武故事曰昆邪杀休屠王以其众来降得其金人之神上置之甘泉宫金人者皆长丈余其祭不用牛羊唯烧香礼拜上使依其国俗祀之此神全类于佛盖当汉武时其经未行于中土但以神明祀之耳又开皇厯代三宝记云平帝世刘向称余览典籍往见有佛经将知周时久流释典秦虽除汉兴复出也又汉武作昆明池掘得黒灰东方朔云可问西域道人西域道人佛之徒也又真诰云裴真人有三十四人弟子十八人学佛道余者学仙道陶隐居云长安中似已有佛裴君即是其事以此考之中国之有佛尚矣退之所云据正史也孙曰后汉明帝夜梦金人长丈余头有光明飞行殿庭以问羣臣传毅曰西方有神名曰佛其形丈六尺而黄金色帝于是遣郎中蔡愔及秦景使天竺求之得佛经四十二章及释迦像并与沙门摄摩腾竺法兰东还愔之来也白马负经因立白马寺于洛城雍门西以处之其经缄于兰台石室又画像于清源台及显节陵上自是始传中国补注唐史作始入中国】上古未尝有也昔者黄帝在位百年年一百十岁少昊在位八十年年一百岁颛顼在位七十九年年九十八岁帝喾在位七十年年一百五岁帝尧在位九十八年年一百一十八岁帝舜及禹年皆百岁【孙曰已上年歳皆出皇甫谧帝王世纪】此时天下太平百姓安乐夀考然而此时【补注唐史无此时字】中国未有佛也其后殷汤亦年百岁【孙曰皇甫谧云汤立七十年践天子位为天子十三年年百岁而崩】汤孙太戊在位七十五年武丁在位五十九年【孙曰书肆中宗之享国七十有五年高宗五十有九年中宗即太戊高宗即武丁也】书史不言其年夀所极盖亦俱年不减百岁周文王九十七岁武王年九十三岁【孙曰礼记文王九十七乃终武王九十三乃终】穆王在位百年【孙曰书穆王享国百年严曰据伋冡书自周有天下至穆王凢百年非穆王年百也】此时佛法亦未至中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年【孙曰天监十八年普通七年大通二年中大通六年大同十一年中大同一年太清三年凢四十八年补注唐史作四十八年今本作四十九年】前后三度舍身施佛【孙曰大通元年三月辛未中大通元年九月癸已太清元年二月庚子凢三幸同防寺舍身】宗庙之祭不用牲牢【孙曰郊庙牲牷皆代以麫】尽日一食止于菜果【孙曰武帝溺信佛道日止一食膳无鲜腴惟豆粝饭而已】其后竟为侯景所逼饿死台城【孙曰太清三年三月侯景攻防台城帝以所求不供忧愤寝疾五月崩于浄居殿年八十六】国亦防灭事佛求福反更得祸由此观之佛不足信事亦可知矣高祖始受隋禅则议除之当时羣臣材识不远【补注唐史作识见不逺】不能深知先王之道古今之宜推阐明圣【补注唐史作圣明】以救斯其事遂止【樊曰武德九年四月高祖诏有司沙汰天下僧尼道士女冠其精勤练行者迁居大寺观给其衣食无令阙乏庸猥麤秽者悉令罢道勒还乡里京师留寺三所观一所诸州各留一所余皆罢之事竟不行】臣常恨焉伏惟睿圣文武皇帝陛下神圣英武数千百年已来未有伦比即位之初不许度人为僧尼道士又不许创立寺观臣常以为高祖之志必行于陛下之手今纵未能即行岂可之转令盛也今闻陛下令羣僧迎佛骨于鳯翔御楼以观舁入大内【舁音舆】又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐狥人之心为京都士庶【一有设字】诡异之观戏翫之具耳安有圣明若此而肯信此等事哉然百姓愚易惑难晓茍见陛下如此将谓真心事佛皆云天子大圣犹一心敬信百姓何人于佛更惜身命以故【一本故作至一本无以故二字】焚顶烧指百十为羣解衣散钱自朝至暮转相仿效惟恐后时老少奔波弃其业次若不即加禁遏更厯诸寺必有断臂脔身【脔力兖切】以为供养者伤风败俗传笑四方非细事也夫佛者【一无者字】本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命【一作奉国命无其字】来朝京师陛下容而接之不过宣政一见【孙曰宣政殿名】礼宾一设【孙曰元和九年六月置礼宾院于长兴里以待四夷之使设谓宴设也】赐衣一袭【孙曰单服具谓之一袭亦曰一称】卫而出境【出境一作出之于境】不令惑众也况其身死已久枯朽之骨凶秽之余岂可直入宫禁【可直一作宜令】孔子曰敬神而远之古之诸侯行吊于其国尚令巫祝先以桃茢【音列】袚除不祥然后进吊【祝曰礼记君临臣丧以巫祝桃茢执戈恶之也注桃所恶茢苇苕可扫不祥襄二十九年左氏公如楚楚康王卒楚人使公亲襚公使巫以桃茢先袚殡楚人悔之】今无故取秽朽之物亲临观之【观一作视】巫祝不先桃茢不用羣臣不言其非御史不举其失臣实耻之乞以此骨付有司投诸水火永絶根本断天下之疑絶后代之惑使天下之人知大圣人之所作为出于防常万万也岂不盛哉岂不快哉佛如有灵能作祸福凢有殃咎宜加臣身上天鍳临臣不怨悔无任感激恳悃之至谨奉表以闻臣某诚惶诚恐【补注邵太史曰奕上疏请除佛法云降自羲农至于有汉皆无佛法君明臣忠祚长年久汉明帝始立祅神洎于符石羌佛法甚盛庸臣佞祚短政虐云云予谓愈之言盖广奕之言也故表出之林之竒曰崔浩辟佛而死于魏韩愈辟佛而贬于唐此浮屠者得为口实以为辟佛者之戒至于梁武三舍身而饿死台城宋齐以下事之渐谨而年代尤促则浮屠之徒又以为学佛不尽其道之过自非卓然不惑之士未有不为其所迷也】
　　潮州刺史谢上表
