<!-- { "loadSidebar": true } -->
　　予昔任纂修尝作矦氏三传上之史馆未知其得入明史否也今读岐曽子涵所撰父行实类畧述陈给事亡命事尤详且与其父同死者有仆俞儿朱山鲍超陆二李爱凡五人皆传所不载之言曰子龙与叛人吴胜兆有连罪当死府君不知而舍之以舍之之故而卒失子龙偿死可也府君就颂繋而责以必获子龙亦可也顾子龙近在百里不待其获而府君先见法于二日之内何也子龙尚无反状况府君乎共一老书生耳下一檄走一隶垂首就逮死生惟命何为乎统兵五百连舸四十若将摧岩城当大敌者已而担嚢揭箧絷其妾妇厮养罄室而胥劫之班师之后复出所劫一妇人至责直数百金何也且使坐府君以藏匿藏匿之罪诛及其身亦已过矣俞儿等五人以奚奴不晓事并骈首服上刑是胜兆子龙不孥戮而府君孥戮又何也闻胜兆事未举而就缚是时一郡并皆按堵于法胜兆依谋叛律斩子龙依谋叛未行逃避山泽律绞府君藏匿子龙律减子龙一等他人捕得及罪人已死又减一等法如是足矣诸大吏据实上闻必防报可从此烧交闗谤毁之章焚诣垒投名之牍而地方本无事也今欲张靖乱之功利累囚之畜指书生为强冦丽童孺以极刑勾连蔓抄掠不已卒使一时士民鱼乱兽散亡命湖海往往相构煽为羣盗致厪
　　当宁十余年南顾之忧得毋有任其责者乎予读至此未尝不抚巻太息葢躬遭家难又不敢逆斥厥考无罪故其辞徬徨宛转犹有古人怨而不怒之遗意因附记之以存防之志且俾后之君子有考焉
　　跋诗问
　　予前作诗问其首则言诸侯之诗亦有风雅颂三者不独天子诗为然或疑其臆説非也予又尝以豳诗考之豳虽成周王业所基当其在有夏之李特岐梁间一小国耳十五国风之中既殿以豳风而周礼又谓祈年于田祖吹豳雅击土鼔以乐田畯祭蜡则吹豳颂击土鼓以息老物此亦列国有雅颂之明验也不然何独有豳雅豳颂乎朱子尝引或者之説以为楚茨信南山甫田大田四诗所言皆农事而篇次又在小雅之中欲以当豳雅至近世何氏则遂谓甫田大田豳雅也丰年良耜载芟豳颂也立説甚辨理或然也独郑以七月一诗偹具风雅颂三体不知何所据依其为穿凿也断断尔予故书此以袪观者之疑















　　尧文钞巻三十九
　　钦定四库全书
　　尧峰文钞巻四十　　　翰林院编修汪琬撰祭文　哀辞【附　共十二首】
　　大通桥土地神祠祈晴文
　　维年月日具官汪琬以羊一豕一告于大通桥分司土地正神之灵曰呜呼琬以不材奉
　　天子命而来以与神共治此地也生杀祸福之柄琬所不能主者惟神司之乃自夏五月霖雨至于六月河流汜滥道路沮洳役夫消摇马牛疲毙车户二十有六人茕茕奔走所日夜仰望者独依扵神而已神其忍见且闻之邪意者雨旸之不时天实为之以神之位卑而职微顾不及与知邪岂数不可挽虽如神之聪明正直亦不能自达于天邪抑车户之桀骜不率者实开辠于神神将假手于雨潦以速之戻邪不然是皆琬之不勤不慎或有以召致斯灾而神且漠然弗之恤也琬窃以为分司者茍有溺职神宜请之于天小则为疾为疠以创惩之大则殄灭其身不当延及于二十有六人又不当阻
　　国家之挽输而降害若此之甚且久也愿自今而后邀惠于神慎勿以疾风暴雨加于行运之地使车户得以蘓其困而缓其罚则其报谢于神者永永无穷而神之享之亦无忝矣谨告
　　祭季给事文
　　呜呼惟公在廷歴官左掖俛视班行鸷百鹗一公规密諌举朝色惕公实丈夫羣髽而帼事闗宫闼侃侃端笏虽渉风闻敢忘献替仰撄逆鳞虑有仓卒
　　先皇圣神止辇太息谓公爱君刍荛宜择且咈且俞俨荅禹益欲老公才姑示薄谪膏雨疾霆莫非
　　帝德公之北征童叟啧啧扶祖送讙阗巷陌祝公生还炷香叩额公去不顾忼慨于役臣辠万死幸寛诛磔甘履防防轮单毂只寒日惨心隂颷凄骨魑魅与邻叫号充斥长沙卑湿潮阳瘴疫鳄鱼张牙鵩鸟奋翮公祸过之捐身沙碛悬棺稾殡有同弃擿呜呼哀哉
　　世祖之末云开雺涤乙夜寝兴每眷忠赤使得少延必防前席金鱼绯紫行受宠锡如何絶命川驰筈激虽有赐环于公何及闻公弥留涕洟交塞惟君与父睠睠牀箦荒言寱语殷忧如昔撑目拒含赍恨窀穸藏血三岁化丹为碧招防而南仅归骼某等于公辱在交戚异时瞻仰魁杓岱峄寳公諌草宁啻拱璧庶几公还载亲几席今则已矣山穨星殁逺望铭旌道里辽隔白马素车奔驰弗获羣焉抢呼声发如砉何以酹公酒絮鸡炙差胜湩酪公盍来格
　　祭叶讱庵文
　　呜呼有明名臣夙推文庄硕德鸿材史所褒扬延二百年遗泽浪浪爰及先生伯仲抗行巍科甲第后先焜煌伯也莅外宣力东方先生居内委佩岩廊咸谓二难永绍前光云何并逝理不可详讣音踵至亲故仓皇忆昨分袂春明一觞琬嗟老疾分守田桑旋睨先生志气激昻期先生者致主泽氓位不爰立年不杖乡命也如何殊失所望言别几时音容茫向忝昏媾又厕门墙感念平昔每九囘肠本非至人曲折难忘丧之南归焄蒿凄怆匍匐几筵涙沾盈眶既悼我私亦斯文伤呜呼哀哉琬故不敏才疏学荒先生知我指摘膏肓髪种种矣敢絜短长拟谢子墨缩手山庄复陈芜辞何不自量侑此爵耳非曰成章先生有灵幸鉴中藏
　　祭陈母张太夫人文
　　母仪煌煌内则烈烈共姜伯姬圣经所述孰如淑人安常履吉笃生儒臣用佐
　　王室呜呼哀哉淑人之贤声闻曩日内自君姑外讫亲昵叹息梱范无不遵率谓与太翁偕老可必何行之婉何境之逸顾促其年而不期耋天岂有靳夺之仓卒宜修反促宜隆反替学士莅官久参宻勿瞻望二人迢遰天末每念倚闾绻绻如结版舆锦轩将迎莫达屡欲陈情弃此组绂淑人附书语极恳切劝以报称俾无燕佚无恋庭闱致旷厥秩慈训谆谆形诸楮笔非此母也宁具此识手泽俨然至今成帙阳月既望云发肿疾学士旁皇额蹙心怵奔走日者以数推覈五行家言皆曰小厄流星为灾禳之即出言而不验可为呜咽彼医虽良束手葠术呜呼哀哉如琬辈者才疏志拙受知学士毁言弗恤嘘枯植朽十年如一岂惟感恩实仰贤哲我仪其清私餽必黜我服其慎温树必呐文章工拙学术得失酒防灯灺殷勤相质白首若此如胶沾漆谊于淑人有同子侄愧未登堂以名通谒赴音亟来能不惊怛羁旅京华举歩如蹷何由匍匐徃助执绋醴酒不清蔬肴不洁怅然生悲涙沾要绖防无不之凄怆恍惚庶其来乎千里一吷
　　祭仲弟搢九文
　　昔丧先君孰相左右惟我与汝自立不茍虽属童穉递相师友食则同案卧则聨肘毎过异书击节拊缶有得必告有疑必剖汝之文章讵出我后当其得意云奔电走溢为辞薻金彩襍揉儒林文苑罕与之耦弱冠慕道已闚堂牖纷华靡丽弃犹刍狗志期用世时命非偶退而著书旁搜荟薮傥假之年拟附不朽天乎何辜反促其夀太岁在壬我时北首自伤左谪感愤于口汝与我言此非温厚荣辱得丧于已何有我闻斯语其顔怩忸虎疁之旁春江晴浏方戒行李系舟岸栁念汝送我涕落尊卣及兹三年暌离已久我逐簿领面色老丑愿挂尘冠归耕南畞巾车竹杖庶几两此志未遂得毋汝负讣音北来神惊不守防邪非邪胡罹此咎汝虽已矣我实抱疚敛不视含诀不执手何以为人袒胷自殴设位于堂献此酤酒魂无不之能釂此否
　　先府君祖奠文
　　琬闻过时不葬是不能葬春秋诛之与慢葬等顾琬成人之后躬廹饥寒既壮以来又尘仕籍轗轲防顿积有岁年怙恃隆恩阙焉靡报以致我先考先妣淹在浅土三周星纪乃啓櫕宫过时之诛奚辞解免兹直灵輀将驾抚棺长号深惟辠愆饮痛曷已伏冀考妣有灵俛垂昭鉴尚飨
　　亡妻袁宜人祖奠文
　　自汝之归直予食贫衣麤茹粝累汝艰辛及汝病革予方筮仕殁不及诀敛不及视追惟畴昔负汝实多汝而有知赍恨如何兹从尊章幸就窀穸山川阻深足慰汝魄顾予早衰齿髪已凋九泉相见庶几匪遥輀车啓行敢告筵几同穴有期为汝破涕尚飨
　　亡男筠祖奠文
　　孝友诚信谓宜永年我作之孼致汝不天我老未死汝壮而夭家门嬛嬛已不可保呜呼痛哉马医夏畦皆有后人跂行喙息孳乳成羣而汝何辜竟絶遗毓有诗与书孰相似续当汝病革谋置汝后汝不复言屡摇其首惟汝隐衷我则知之汝今徃矣谅我者谁人之不谅亦已焉哉天实丧予肠裂肝摧輀绋在门尊俎在几老怀万千告汝止此呜呼尚飨
　　先墓焚黄文
　　琬忝冐禄位积有岁时幸叨余庥免于罪戾用获荷兹宠锡粗效显扬伏奉顺治十八年正月
　　登极制书
　　荣赠先考奉政大夫刑部山东清吏司郎中先妣宜人玺书褒嘉光贲泉壤而琬以久縻官守弗克躬告幽乃者既卜新阡敢袭昔贤燎黄之义祗荐墓下以展慕思音容然讵胜哀感
　　钟广汉哀辞【并序】
　　檇李钟渊映广汉年二十余囊所著书数千言来游京师介其友叶生元礼凡三至吾庐既相见数与予辨论六经诸史之原流诗歌古文辞之利病与自唐以来诸大家之门庭曲折口哆目张洋洋纚纚夜漏逾四十刻而犹不止予欲傲之以所不能知而广汉性甚敏识甚高俛仰前古葢其不知者无几也使稍抑其盛气而加深思焉则进于古人也不难顾别之旬日而元礼来告广汉已暴卒矣夫士死曰不禄短折亦曰不禄今广汉兼此二者其可哀也呜呼岂造物者故畀之以才而又不欲其成且立耶岂丰于此必啬于彼固有黙焉司其进退予夺者邪岂亦聼人之自生自死自寿自夭于其间虽造物不能有其权邪洵乎其可哀也已或谓广汉血不华色又其面丰上锐下以相法言之皆不夀此则非予所得而测也姑为辞曰
　　文木虽美遇匠则斵樝梨果蓏实盛则剥是而所是非而所非气壮且锐持此安归故曰毋以物伤生毋以身殉名已乎广汉其亦知之邪使其有知又将谁尤
　　族子处黙哀辞【并序】
　　处黙讳谭举人邻几公之孙也年二十余以孝友闻于家以文章着于乡党不幸中寒疾死其族父琬在京师闻之哭焉而恸先是予为诸生处黙尝延致予执弟子礼甚谨处默家有园一区号为名胜其林郁然而防其池然而深予数偕处黙履行其间相与抚乔木酌流泉采襍华之纷防翫鸣鸟之睍睆间以讲道论艺谈谐甚适未尝不移日忘返也未几予客游松陵遂连取科第而最后处默亦中副榜第一人是岁予适家居亟徃看处默处默因遂醉予以酒已复行至园中予乗醉戏指示处默曰某径可竹某所可亭可台若盍亟成之异日予与若皆退休当复晨夕游从于此言未竟处默视予而笑且曰幸甚盖予以逺大期处默者如此今其已矣造化之生人也或美而秀或顽钝而佻险此非天为之也所谓物之不齐是也然秀者美者多夭折而顽者钝者佻且险者常夀考岂造化所欲殄灭者専在秀美而其所欲长养培植者反在顽钝佻险之属与不然以处默之才而遽至于死何也处默颀然长身为人勃发有英气及为文章亦然予求其所以夭折者卒不得焉使天少假之年则处默之所成就岂复可量哉今顾不幸若是予其能已于哀乎遂为之辞曰
　　质美兮材良缅驰骋康庄何中道踠足赍遗憾茫茫之子南北泝山川阻长视饭含不可遂眇天末悲且伤愚者寿贤者殇命不犹将谁望不知所归咎姑致叹于彼苍
　　陈氏子哀辞【并序】
