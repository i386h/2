<!-- { "loadSidebar": true } -->
　　门下朕握元符以建中天之统合茂族以厚万国之风矧惟同气之亲钟在先朝之爱流徽载册揆吉敷朝宝寿公主仪度夙成聪明日就衍于皇裔实为邦媛之良主以上公蚤锡天孙之号奄罹钜痛适履妙龄追膝下之素游发禁中之永慕顾膺圣厯义笃人伦思展爱于友怀宜躐荣于邦数胙封名壤播德秾华于戯古有贤女之图既饬以组紃之事上承文母之训又勉以苹藻之仪尔祉是绥厥休惟永可
　　皇第二女封宝庆公主制
　　门下仁笃于亲时则底风化之美事师于古众不以名分为私适监近司之陈且族皇女之号靡颛予爱用廸厥彜皇第二女庆发温潢秀生紫掖如舒素之秋耀如秾李之春华未举公宫之仪已昭贤女之范将辅成于淑质宜嘉锡于美名加之以褕狄之衣副之以辟邪之玉虽曰命上公之主不敢儗半楚之封然而秩视真王礼参正后兹为人子者贵之尽亦有天下者亲之隆匪飏大谟曷穆羣听于戯皇室多祉嗣膺百世之昌天孙下游更洽三宫之慰勉躬柔度进服殊休可
　　贾昌朝授依前右仆射检校太师兼侍中充保平军节度使许国公加食邑封功臣制
　　门下朕防三嵗之防厯西成之吉始歌德于清庙遂报功于上穹崇堂乡明美玉荐信盖凄怆怵惕之感集则孝所以兴聪明斋肃之志形廼福为之降肆严禋之就绪睠旧政之敏谋诞赋神休茂扬廷号具官某望严而气裕机逺而虑微材兼文武之英学洞天人之赜嵩髙之咏早疑生甫之祥渭水之游忽获非熊之兆干端休靖王度粹夷告二府之元猷宣四方之良绩如股肱之卫予体有金石之载厥声且祀莫大于躬行礼莫隆于崇配边符威重虽不及奉璋之趋祀物精华时则有充庭之助丕承上下之应参泽中外之勤号尤贵于褒功邑益大而加食载髙斯阀载渥斯章于戯尊亲我临甫格馨香之治藩岳予屏亟均汤潏之祥益劭忠图永绥灵贶可
　　观文殿大学士行户部尚书知许州宋庠可兵部尚书知河阳制
　　勅文昌本喉舌之司而总图之万务盟津兼关梁之阻而带畿之一都维德重者秩益峻政穆者寄愈剧矧谟耆喆之望宜蕃誉命之承具官某夷粹诚于心文明贯虖道入则统百工之序以熙天之载出则倡九州之牧以阜民之风朕居怀观文之访而寖留颍川之治嵗聿隃闰宠未隆贤畴夏官以进卿眷河雝之更阃左陪西部之胜中峙三城之雄土乐而俗康讼清而教易方推良翰之倚犹浣旧钧之劳履声如还衮阙云补可观文殿学士富弼可宣徽南院使判并州制
　　勅朕惟古者善取天下若置器其安也然内外之势其所以维持之策非得人安错哉今河东一道北有强敌西有劲羌盖国巨防之地匪择雄隽之帅何以镇守之虖具官某行义方正为时之范文章典懿与国之华顷辅政于中不吐刚茹柔有山甫之则自出守于外邦人见爱若召公之化朕有嘉名德之重也兹命尔以台路之列元戎之寄其思所以经逺之术以抚吾边至若军政之惠威兵家之攻守皆尔讲闻之旧予何训焉惟宠名之加则尚体予眷之厚可
　　文彦博授依前检校太师同中书门下平章事潞国公行真定尹充成德军节度使加食邑实封制
　　门下礼旧德所以尊朝廷重外寄所以穆风俗廼眷上台之辅有勤四国之宣纪在太常欲车服之称丕烈告于刚日如风雷之鼔众闻举合至公敷为茂命具官某言该而复贯识至而与几端毅蹈于大方忱恂懋于众行始究舒于贤蕴亟感防于圣期进聨禁路之华登冠宰廷之务代天之化以遂万物之宜秉国之钧以正百工之度中翼皇图之楙外藩王室之宁乐于先身安计道涂之勚笃于言已靡渝金石之坚顾全魏之别都领三关之要处洪河襟带于左利兵鵞鹳其行烦边画之是经惊岁隂之屡易兹用徙常山之帅节委西宅之宫符尹正二郊之民真陪多邑之赋北堂之恋应深孝养之荣东阁虽开犹抑士林之望姑从素欲并答成勲于戯宠禄以縻贤人贵孰隆于将相忠义以矶天下报莫极于君亲维抱闳材者志逺图躬大节者要终德往绥邦倚永对天休可
　　李昭亮授依前检校太傅同中书门下平章事充昭德军节度使加食邑实封功臣制
　　门下朕居总章之右个卜季秋之上辛载度礼神之筵益修严父之事去并侑盖夫惧连袵之渎専美报所以畧从腏之文頋广礼之涓成导鸿休之来假廼睠亲贤之辅夙陪斋祀之勤宜告朝伦用孚神锡具官某器怀闳逹风识沈雄出山西之将家为太任之后族蝉聨絫世之旧感慨四方之行固甞施露甲之劳辑搴旗之畧中提禁旅之卫而夕警严于勾陈北筦留都之符而天声憺于大漠既践斋坛之贵旋登台衮之华勲几上于太常职用只于珍舘清都留侍秘幄来谋肆予大事之竣首以庆条之举褒功庸于美号衍封食于上腴以懋尔恩以旌尔德于戯世有丕烈已同带砺之盟时维壮猷又锡山川之履往肩乃服益厉厥修可
　　给事中参知政事程戡可户部侍郎枢宻副使制
　　朕承祖宗丕命托兆人之上而永惟置器之难建文武二柄总天下之几而畀以同德之辅盖治美则君道尊任隆则贤业着今虽更职而处莫匪授能之公具官某秉德忱明执心夷雅中则仪台观之望出则穆翰垣之风亶闻嘉猷寖楙王体自与毗于大政维永肩于一诚适縁近党之嫌頋非迩谋之便虽忠力协相以济乃恳言缕载以陈是用易领枢庭之务加进地官之秩噫君臣之知朕靡有间庙堂之论尔不以私毋废纳忠之勤有嘉虑微之识钦服徽命往经永图可
　　河北都运使李参可谏议大夫江淮等路都大发运使髙良夫可司勲郎中制
　　勅边方控朔盖天下之要西峙兵师之雄神都即汳则邦中之费南斡山泽之赋朕阅斡臣于最籍将使节于外台盖委重则必傅之宠赏先则思责于辨具官李参风强而鋭有世资之逄具官髙良夫器敏而沈无吏文之害并楙首职之裕荐更使烦之劳或提封百城以经于大河之北或运策千里以制于长淮之东隄繇未平民力甚敝维尔参主泽之是宣邦计或遗岁漕不登维尔良夫心画之是济兹命列谏聨于右署进郎秩于中省率蹈台训以承于休可
　　真宗皇帝乳母故秦国肃明贤顺夫人刘氏可追封齐鲁国肃明贤顺夫人制
　　勅朕惟孝子念亲之无穷因思先朝保母之尊至于勤劬今宠名之未称朕用恻然某氏本慈和之风有推就之力早仪禁掖之望歘先朝露之零固已按图而彻名封崇号以旌美德然奉先兴孝迹旧报劳更衍二国之腴庸焕九原之夕柔魂虽閟防典维新可
　　皇帝乳母故魏国肃成贤穆夫人许氏可追封呉越国肃成贤穆夫人制
　　勅夫德之必报者古训之上往而加防者朝典之隆非旌拥傅之慈靡极宠休之遇故夫人许氏履柔明之行流端靖之风推就保于躬箴图仪于内掖奄嗟淑范早閟幽扃虽启钜邦之封兼崇美德之号朕惟鞠右之功大临纂之庆长更彻二国之疆加饬小君之襚怀恩惟旧叠焕非伦可
　　皇帝乳母韩国贤和佑圣夫人林氏可进封秦晋国永寿佑圣夫人制
　　勅朕昔在防冲惟夫人左右保阿肆予之主大器厥功茂焉朕惟夫人名数之未称兹用合二国之封崇永寿之号以褒大尔傅母之慈其享德乐康以膺予之异宠可
　　故广南东路钤辖蒋偕可赠武信军观察留后制
　　勅自古英伟之士死而寂寥者众矣惟忠义之节虽没而不朽况离金革之祸哉具官某劲特之气毅然许国蛮方不憓俾尔南戮受命之日昼夜兼行盛夏瘅热冐履山险转闘之际遭罹非命朕之不能绥格逺夷使尔捐驱万里之外终夜哀悼予心曷已其以两使之禭宠于幽穸英魂如生钦此追餙可
　　故荆湖北路驻泊都监孙节可赠忠武军节度观察留后制
　　勅具官某夫受命志身奋力犯难殒于兵间勇以立节者固可録也致果杀敌冠军为锋虽死王事因而成功者尤足褒也不有旌餙孰明忠义具官孙节气禀刚烈雄能战闘将荆禁之旅征南之军掩击羣蛮首先行陈逾昆仑而西鏖归仁之下斩获过当冦遂以奔刺伐不休伤夷而殁全师頼之进而克防总师具闻用加祭诔举两使之留印贲九京之英魂是惟报勲尚必钦服可故入内内侍省都知张惟吉可赠昭信军节度观察留后制
　　勅左右近侍之臣生而亲倚之没也念哀其勤劳盖有以加禭者岂常典邪具官某动则忠慤言而端慎自总内宰之治迨兼众职之领气和而益冲材敏而毕给方厚予信歘嗟云亡宜宠留镇之章往诏京阡之夕尚怀谦静来顾恩华可
　　故侍卫亲军马军副都指挥使周美可赠忠武军节度使制
　　勅国有利器属之虎臣眷兹宿卫之勤遭罹徂谢之变特优愍襚用渥终恩具官某勇具有谋忠而致果早擢顔行之表遂膺军帅之选顷者羌犷弗憓鄙堡西耸资尔戍战屡上功多命典禁兵入陪拱扈方期强饭之适遽有殱良之戚悼爪牙之若夺听皷而増思赠以陪京之节旄加乎书赗之章绶锡兹备物允极哀荣灵尚知之享此追餙可
　　赠昭信军节度观察留后张惟吉可赠保顺军节度使制
　　勅夫生而尽忠于公者时所谓贤没而叠恩于第者礼不为过其有厯左右之侍罄夙夜之劳加惠其亡庸申予悼具官某性质和厚材质干明周旋四纪之余始终一节之守自聆捐舍已促琢章有怀忠言之如闻犹虑宠数之未称追用将旄之拜尚荣原穸之防华渥非伦营防是享可
　　翰林学士知制诰知审刑院胡宿可兼侍读学士制
　　勅朕退大昕之朝思究当世治乱之要以逺览于古辟迩英之闱务延近侍鸿博之流以参劘虖中况雅与禁林之逰兹陪经席之缀朝遇甚厚时材亦艰具官某气温而论闳履粹而猷迈以敏畧稔于外剧以名学隆乎近咨扬孚号之隆若风雷之鼔羣动持官人之法如权衡之析众铢适更审于中刑尚协钦于庶狱宜兼学士之组进读金华之书朕方思怀正人崇乡往籍维关今之失得迨辅予之聪明无伏嘉言益敦旧业可
　　宋庠授依前检校太尉同中书门下平章事充河阳三城节度使莒国公加食邑实封功臣制
　　门下盖闻在天之象主布政于大辰在国之阳有通神之虚府日者考诸儒之仪传六经之文鉴轩皇拜帝之图举姬周陟文之典敢曰能飨又兹厯年粤季秋之嘉辰防五气之精德师象山则之固孝奏天仪之光庆靡専承法繇近始具官某材经物表知觉民宗冠天下之伦魁贲贤人之器蕴文章载道该古今治乱之原醇粹发有东南温厚之气谋一王之治体秉二府之神机属奉堂筵之禋适寄阃符之剧维登歌之奏既聴歆安之章维賛享之辞既授防元之策嘉方贡之备物辑灵厘之昭庭载稽功令之书更锡辅臣之号拓素荒之奉邑衍常入之真租咨合至公涣为丕命于戯天之格祀固多右善之祥朝之禄贤亦先发爵之事盖礼缛则泽钜德隆则报丰益敷令猷以答鸿施可









　　钦定四库全书
　　华阳集巻三十六　　　　　宋　王珪　撰制词【制】
　　文彦博授依前检校太师尚书左仆射同中书门下平章事成德军节度使判太原府制
