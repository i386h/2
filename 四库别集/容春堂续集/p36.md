<!-- { "loadSidebar": true } -->
　　郭氏二节母传

　　泰和郭氏当洪武永乐中有贞节之妇二人萧氏者为彦清甫妻彦清当元末兵乱与其父徳祥甫率众保障乡里入国朝以董赋为千长年若干卒有子三人可权可行可平皆幼萧氏曰吾事也抚之成立以老事见少师戸部尚书萧公尚约所为寿萱堂记后可权早卒其妻刘氏生二子长者七歳曰克哲其次曰克咨纔三月刘氏曰吾姑能存诸孤今赖之吾安敢不力二子长有室有孙若干人亦皆成立曰任者克哲之子也正徳戊辰进士今为大理寺正文而有政尝作显庆之堂今都御史刘公咸栗为记陈按察文鸣其姻友也又为之叙述云君子曰易坤之六三文言称地道无成有终而以妇与臣道并言之臣之道不难于常而难于变变而能恒其徳是谓贞臣惟妇亦然是故有贞臣而后能国有贞妇而后能家郭氏姑妇二贞继延家祚皆可书也吾闻郭出汾阳忠武王唐季有讳瞿者避黄巢乱始由金陵徙吉之龙泉乡其八世孙逴又自龙泉徙泰和之千秋乡游溪里盖世有仕籍至元之世无闻焉要皆束修自好乡里归重也而徳祥甫尤读书乐善称隠君子盖世积之节义乆矣二母之贞厥亦有自哉

　　邹贞妇钱氏传

　　贞妇钱氏者无锡钱孟深女也年十九归邑人邹翃时扬数月时扬病钱左右侍汤药无违夕露祷请身代曰夫冢子也妇可死夫不可死越二年时扬卒钱年财二十有一恸而无怨既除丧遂屏华饰弗御亲党有怜其少者为之重叹钱敛袵谢曰命也退无他言当是时邹氏方饶于赀钱日处中闺事妇事唯谨纺绩有间则独坐未尝越中庭一歩舅姑娣姒下至媵婢皆曰难哉若人盖至于四十五十犹其初也既而丧明继以衰病卧床褥数年卒年六十有四先卒数日念时扬祀无主谓其从子太学生望曰叔氏亡矣在诸子惟汝奈何图之望曰母吾世母也葬固吾分若夫祭也则从伯氏翃之子叶也可遂以叶为后君子谓钱知礼无媿古贞妇云越三年望以叶葬之九曲河之原从时扬兆太仆少卿吴郡都玄敬铭之二泉邵子曰妇以从一为贞贞之渝也论者一归之寒饿其然哉太史公称蜀寡妇清世有丹穴以财自卫不见侵犯秦皇帝以为贞妇而客之为筑女怀清台乌乎节成于志志茍不坚在贫则迫在冨则荡其不克终一也不然太史公何特笔于清也哉吾闻钱氏事有感焉于是乎书

　　和坦齐传

　　和坦齐周思文养子也周金陵人其先湛为戎州通判徳佑间家尽俘于元兵思文之父泰独以从舅官海南免后卜居无锡治春秋屡荐不起尝愤权奸误宋乃以忠臣飞芾天祥之姓名思文兄弟三人致景仰焉泰之名思文亦繇是起义以志敌雠也元季天兵围无锡张翼率父老谕降莫天佑思文与往和坦齐曰周族丧败惟我一支存耳此行若不讳如宗祀何儿当代往脱不还第为我抚二女足矣既天佑降余党迟疑和坦齐趣之进遂被杀思文葬且祠之厚抚其女详见王学士逹所为墓志泉史曰当是时翼之义髙矣思文与翼同以义望于乡者也其往也死生未可知也不往则谓之曰不义将焉逃之和坦齐之往知代其死而已而不知免之于不义也义重于死君子之论也盖和坦齐其取义者矣

　　行状

　　太子太傅礼部尚书赠少保谥文简毛公行状

