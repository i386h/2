<!-- { "loadSidebar": true } -->
　　臣伏见诸路地震自荆湖川陜山东河北河东陜西至于岭表相继未止比者沂州地震于后兵难及今适定此际登莱山崖摧圮灾异所示恐不徒然歴考前志之言葢地主阴阴者臣道也民也蛮夷也推之今事凡任内外之重即无权强之臣则今事之可忧者外备蛮夷而内抚民尔西北二敌朝廷以为大患故于守御素为用心至如湖湘之间蛮猺作梗一方涂炭七年未解近日冲突稍及岭外如或不即平殄事亦不可轻忽而又海南交阯气焰渐张路接邕容颇连嵠峒南方之事理须经畧昔唐室之盛屡有中原之难蕃戎再入京城而王室寻复宁定至懿宗时安南都防李瑑失于抚御蛮冦侵扰遂至用兵度支困于馈食方镇疲于更戍因而有徐州厐勋倒戈之变天下縁此以至危乱则知事尝起于细微祸常成于所忽也至如京东西两路中国根干畿甸屏蔽缓急所资常须安静以镇天下然毎患冦贼渊薮其中所幸嵗得丰穰必不大至连结若因之以边警加之以饥馑法不胜于奸宄乱必始于乡闾何以言之自庆厯初遣朝臣分往京东西等路招刺强壮弓手充宣毅军俄又听其佣人自代于时臣知谏院固争此事朝廷已行不为停罢今民力所以大困国用所以一空盖由一举之失也其诸州宣毅悉聚游惰不逞之民非有材力技勇之所程选也后縁光化军军贼窃发朝廷条约失体姑息过当如养骄子转生怨怼臣比在审刑诸州奏到宣毅兵士文案无月不有大则谋欲杀官吏刼仓库小则谋欲杀民户入山林多至三五十人少亦一二十人以告赏之科重故有谋辄被告发虽敎阅乃同儿戏无益军国坐竭官私不征不役居惟念乱脱乗衅间必有应响之势此其乱阶一也初防定强壮已屡经敎阅鎗刀弓弩各常学习及后招刺之时既聴佣人充代而其强壮本身并有身力例各不劭农业遂乐惰游搅扰里闾侵凌细弱趋坑冶以逐末贩茶盐而冒禁傥縁凶歉搆扇流民结为盗贼必先此类唐之巢让由此起者此其乱阶二也又京东西之民多信妖术凡小村落辄立神祠蚩蚩之民惑于祸福往往奔凑相从聚散逓相蔽匿官不得知惟知畏神不复惮法寖使滋蔓恐益成俗汉中平元年黄巾贼天下同日起凡三十六万众各有部率由积妖而成也晋卢循辈乃歴代常有此事此其乱阶三也所谓地震之异傥在民与蛮夷此其最可虑者潭州刘防清素士也恐非应务之才邕桂长吏尤宜推择才畧宣毅冗兵渐谋消汰之术民之先在强壮籍者其干法冒禁谓须别立峻防颇闻民间犹多当时敎阅兵仗亦合严降约束收纳入官村落神堂令所在毁拆密加察捕民之习妖者此亦思患预防之大畧伏兾采纳施行
　　秦州奏唃厮啰事
　　唃厮啰【据译佛谓唃儿为厮啰汉语佛儿也】本名欺南陵温籛逋西域武三咩人盖唐吐蕃之裔吐蕃在唐为大国威长夷狄大中以后部族衰散然其种贵羌戎至今尊服武三咩去今唃厮啰所居青唐城经隔诸番极逺其祖父名字未详但传自唐已来世袭为结逋【据译结逋天子之号乃僣也】太宗朝李继迁大为边患西鄙不堪其扰设重购以募诸戎讨贼既而西凉府首领潘罗支应募杀继迁赏典未行而徳明纳款朝廷受之潘罗支竟为徳明所破盖无遗类以故西蕃无主蕃部耸昌厮均等逺赴三咩迎温籛逋以保其地时年十二嵗欲就河州起立文法【起立文法盖施设号令统众之意】有宗哥城蕃僧李遵与邈川首领温逋奇诱略温籛逋入国州城【即唐廓州】遂成立文法渐次蕃部归顺赴宗哥城住坐娶李遵女以遵为论逋【论逋汉语宰相也】祥符八年秋唃厮啰遣蕃部杜作往秦州东北防头山扇动蕃部欲别立文法至九年春南市蕃部郭厮敦引唃厮啰复遣李遵鱼角蝉等领众冦边曹玮令蕃官李厮郍金伺知情实领兵邀战于三都谷口大败贼众遁归本道明年又遣免药耳丁等诸羌兵马入冦三都谷度龙口曹玮复破之蕃众退由野吴谷截山过永寜等寨玮又遣兵追至哑儿硖西再战汉兵不利而还鱼角蝉遂留古渭欲招集畨部玮令首领张小哥【今讷支蔺氊祖】挠散之李遵又使唃厮啰领兵往西凉府有所讨伐而以败归唃厮啰怨为李遵所使因而搆憾李遵侄讷厮结等窃诱唃厮啰往邈川城就温逋奇住坐以温逋奇为论逋至天圣九年十二月温逋奇遣赍畨字鞍马乳香入汉告称唃厮啰乞通和秦州以闻防朝廷宣赐唃厮啰温逋奇对衣金束带银器衣着后又差人入汉进谢恩马准天圣十年九月六日宣唃厮啰除宁逺大将军爱州团练使毎月支大防一十五疋角茶一十五觔散茶五十觔温逋奇除归徳将军月支大防十疋角茶五觔散茶五十觔因赐物有差温逋奇复叛幽唃厮啰置穽中防守而身领兵他出防守人同谋出唃厮啰收集人马以拒温逋奇闭城相持温逋奇败死因此遂于青唐城住坐至今景祐二年十二月除授保顺军节察留后月支大防三十疋角茶三十觔散茶一百觔宝元元年十二月除保顺军节度使毎年支大防一千疋角茶一千觔散茶一千五百觔至康定二年正月除保顺河西等军节度使自后郊禋并防加恩至祫享恩命即今系推诚顺化忠亮翊戴功臣西畨邈川大首领保顺河西等军节度使洮州凉州管内观察处置押畨落等使特进检校太尉使持节洮州凉州诸军事洮州凉州刺史兼御史大夫上柱国武威郡开国公食邑九千户食实封二千四百户见住青唐歴精耶卑城唐廓州也去汉约一千二百余里盖畨俗以其慈厚故呼为唃厮啰年约六十五六嵗即不知所管部族兵马的确谨具本末奏闻
　　奏第二状
　　臣自受命知秦州到任体问边事本州西路堡寨熟户蕃部之外即与西蕃唃厮啰地界相接顷年唃厮啰有长男瞎氊第二男磨氊角皆叛其父瞎氊在河州磨氊角与母安康郡君李氏在宗哥耶卑城住坐分据土地部族各立文法其磨氊角与夏国及邈川首领温郢成俞龙通和温郢成俞龙父温逋奇早年为唃厮啰所杀结为世雠有此三部分牵制事力不得齐一嘉祐三年二月中瞎氊磨氊角并因患亡殁各有子防朝廷补署承袭又縁瞎氊长男木征自父在日即被青唐族蕃官瞎厮铎心并男瞎药勾扇出离河州见在近汉地名搮纳城居止即未能统服蕃部其河州侧近虽有木征弟瞎吴叱等系军主名目亦无力量所有磨氊角男瞎只欺丁及祖母李氏已与诸酋领归顺唃厮啰当年十二月唃厮啰遂离本住青唐即日见在宗哥耶卑城与李氏并瞎只欺丁同居其温郢成俞龙亦已于嘉祐四年四月因患亡殁后来唃厮啰第三男董氊不住领人马攻刼郢成俞龙男温塌波讷令支地分收降通斫令等城并人口孳畜不少见更侵迫邈川城又自嘉祐五年秋冬至今年春以来与夏戎连兵相持多是董氊摠率兵马鬬战屡次摧破夏人枝梧不暇自去年夏秋不住据沿边探报称有西界首领忙迷等赍送金器锦帛并骆驼般防信物赴唃厮啰投下商量和断结婚夏戎屡遣使人唃厮啰久未聴许已上事节臣已于嘉祐五年九月及嘉祐六年八月两次具状奏闻讫縁秦州寨外熟户有顺汉者有顺夏州者有顺西蕃者有并不顺属名生户者参杂住坐以此道路不通商贾不行自来只凭边寨蕃官体探事宜所以难尽情实去秋窃闻夏戎遣首领诣阙已是妄有邀求大作防集兵压秦境其置寨处去边界止七八十里威逺古渭熟户蕃部逃入山林依险自固谓必乗势侵轶不意渐却抽还料是与唃厮啰和断未成惧董氊乗虚袭其后自后经冬以至今春縁边探报二羌絶不复交兵窃虑已是通和近复闻夏戎所遣使辄僣称官号不循常礼若二羌果通恐遂搆边患又董氊娶契丹女为妻契丹与西蕃本自异类风马牛不相及而忽万里通婚情实不测唐时吐蕃规图川蜀以维州岩险控其要害遂潜将妇人嫁与此州阍者而生二子二十年后蕃妇所生子为内应开门以纳蕃兵维州遂陷臣详观西蕃向时唃厮啰瞎氊磨氊角分据地界各统部族今既并合为一力量足见强盛又唃厮啰已是年老一旦殂殁董氊承袭其人骁悍善鬭战已为众所服而又连婚契丹合从夏戎臣恐边陲之忧其所结连深固隂谋交通不可不过虑前西事之时冦兵虽不曽深入秦州境内然昊贼犹尝略地至古渭以唃厮啰不与之通故不能定而还【昨修筑城寨时古渭之人犹以为辞】迨至事势颇异当时今勘防秦州管下所统蕃部蕃官一千五百余人诸族帐共一十九万八千有余人骑平时羁縻外为屏蔽若缓急欲纠合不可恃以为用也而西路诸部族率多富实葢秦州南通巴蜀控引诸蕃自闗中诸路商旅之所萃止又自展置古渭一带堡寨深在蕃界蕃部交易为便故货利凑集近里诸寨城市为之寥索凡此皆所以召戎者但以向时未尝被冦故守备诸事尤为因循朝廷所遣偏禆将佐颇比内地不出精选驻泊禁军多见抽减即今见戍数虽不少然秦州堡寨四十余所其系要害屯守处多又本州寨户例皆单弱臣自到任常切招补安存训练然非泾原环庆之比也今戎狄之情衅已萌是边镇预备之日若夫抚和戎落搜补卒乗缮完堡壁除治器械此边臣职分敢不励力至于绥懐戎狄选练将帅长防逺御事在岩庙臣忝当方面职思其忧臆度事几愧于愚短谨具状奏闻兾加图议




　　乐全集卷二十二
　　钦定四库全书
　　乐全集卷二十三　　　　宋　张方平　撰论事
　　奏夏州事宜
　　近者夏戎寖骄慢所遣贡贺首领辄假窃官号凌僣之状暴着臣在秦州虽去谅祚住坐处逺然边事相闗颇知其动静夏人数易西蕃前年交兵数为董氊摧败忙宗车明等族因此搆衅被诛谅祚既除权迫遂懐侈汰观其妄作盖是狂童野心非同元昊之权谲变诈豪勇神断者也初元昊欲阻命先威服诸戎潜通契丹结辅车之势法令明审能用其众战胜而无轻狃之志虽覆军杀将然不过邀卤获之利所破城堡亦不能有也不五七年其力已自困况使一举而有所不利其势固无以复振幸朝廷抚徕遂至纳款犹终不敢极上僣之恶今此狂童只縁诛三强族自谓人莫我敢忤辄尔骄盈北连兵于契丹南结仇于邈川睥睨中国欲负恩信其经事旧人盖惧其敢行诛戮虽有忠谋善意莫为之尽其实上下离贰其部族苦于苛敛若其妄动恐或是其自取亡散之期以臣愚见惟望朝廷严戒边吏但逺斥缮堡壁除戎器羌冦或至谨据要害以守境保民勿与争锋逐利精遣间谍重开赏募以招纳其亡叛而溃其心腹此今日御戎之上防也且戎冦屯集不能旷月日相持恃持重可以敝之但使集而无大利自难再举矣傥忿不思难虐用其众契丹窥其衅邈川乗其敝至于帐下之变势且有之天其或者昊贼之余殃其将降罚此羌也
　　论国计出纳事
