<!-- { "loadSidebar": true } -->
　　仁夀县后有亭余名之曰明逺赋诗二首
　　虚亭突兀枕崇冈玉宇无风秋自凉地濶羣山争逶迤天低逺树立微茫阴晴易辨云霞色晓夕常吞日月光我亦清心官事省葛巾藜杖得徜徉
　　小邦人物大邦同万屋鳞鳞气郁葱谁挈神峰离海底幻将廛市纳壶中埀帘拟学山阴画飞舄难乗叶县风举首穹旻才一尺敢凭正直谢天公
　　爽襟亭
　　西冈独上每舂容天接危亭四面风万室鳞鳞归眼底一峯岌岌倚云中地灵人胜风流古石秀山回气象雄曳杖频来无别意喜观禾麦又年丰
　　次韵刘文饶题絶尘亭
　　江白风清古寺虚客来萧散兴何殊水涵踈树千寻浄尘到幽亭一防无天际昏烟迷小艇林端落日射浮图欲添楚屿深秋意好向沙洲养橘奴
　　双清亭
　　凿开苍翠着幽亭正取澄江一镜平嘉木千章埀倒影支流三道咽寒声桥横古路肩相属云衬斜阳眼自明竹色波光交借重照人心骨有余清
　　龙渊桥亭新成
　　溪浅桥横趣自幽坐来风色晚飕飕寒泉有韵石间出逺水多情竹外流地僻蛟龙时隐见天晴鸂防乱沈浮见闻总是吾家物好景何须着意求
　　次韵文士頴留题李子充双寂轩诗
　　黙黙幽轩祗自知天人一理未容欺檐光坐揖青山入窗影闲看白日移休道嚣尘侵晏宅由来表里湛黄陂思惟泯处全真现存得灵龟笑朶颐
　　诸葛公则延登书阁出示焦丈通直洎诸公所赠诗因成四韵
　　诸城葛氏久湮沈清尚知君独逺寻席巻承家猗顿术日明好古子云心珍藏髙阁轻三箧善购多门小万金曽见墨庄耕获利行看杞梓秀家林
　　同神泉县尉游海惠院登三惠阁有怀汉州同官
　　出郭幽寻偶一欣初来犹未叹离羣谁知萧寺悬荒野却有层楼插暮云烟外遥岑仍隐隐风边落叶更纷纷天寒日薄牛羊下绕树归鵶不忍闻
　　题逺色阁
　　倚杖从容日未曛望中一洗两眸昏晴云放出千寻岭乔木团成几处村东去西来长道路春耕秋获换郊原无穷物象相吞吐妙趣谁知在不言
　　次韵蒲大受同游龙洞之什
　　寻幽一访洞中天路绕青溪水绕山翠径﨑岖行竹里红尘咫尺背人间侵裾爽气冷冰雪潄玉寒流锵佩环更问石庵窥胜迹斯游岂复倦跻攀
　　次韵董守流杯池
　　巧思潜窥造化儿更依曲水凿方池灵鼇上钓喧红粉轻鹢浮觞趁彩旗落涧寒声泉防防弄花斜日影迟迟分明作个山阴防仍有当时幼妇辞
　　归云溪
　　九夏何知暑令行轻风拂拂水泠泠只凭藜杖穿幽径还喜蒲团憩小亭散诞竹邉梳白髪徘徊江上诵黄庭人间无此清凉处亦许儿童共乞灵







　　钦定四库全书
　　云溪集巻十一　　　　　　宋　郭印　撰七言律诗
　　忠州懐古
　　连日追游笑语同一樽能遣百愁空唐贤阁上秋风冷巴子台边夕照红木落荒坡思白傅草深颓墓忆宣公只怜地狭难成市依旧沙头作小丛
　　留云安驿诗
　　孤馆幽幽一境清昼长无事亦无营睡频推枕仍重起坐久抛书却再行静看檐头蛛结网细听屋角鸟飜声闲边日月元如此须信人间有赤城
　　八阵台
　　八阵台前水急流累累石塜界沙洲机深已尽吞吴策事变空成守蜀谋江月四时犹耿耿云山千古谩悠悠天公若遂兴刘愿功烈应非管乐俦
　　过小汉坝
　　地豁天开眼界寛两山相对列防岏多情烟树连村暗不事沙鸥照水寒立马踌躇饶野兴抗尘犇走尚麄官归来凖拟江湖计不负蓑衣与钓竿
　　汉州塔二首
　　万象森罗眼底明倚天髙处喜重经逶迤江练秋逾白峛崺山屏晚更青望尽平原烟冉冉愁深古塞雨冥冥踌躇欲看千灯后手拨浮云正极星
　　相随步屧转穹隆万室鳞鳞指顾中自笑情懐非旷士谁知筋力已衰翁吟余尚惜西山日立久飜忧北户风从此不须攀絶顶云深无处认鼇宫
　　陪元允大受游天宁寺诗
　　寂寂禅林绕篆香长廊古殿总虚凉楩柟蔽日空交影乌鹊驯除不乱行灭想自成清浄界争机端作是非场灼然祖意休生解炯炯寒灯一防光
　　总持院
　　晓霁同登古息台雨师先为洒尘埃纹楸战罢仙踪杳清磬音传佛寺开门外老松迎客入竹边髙阁放山来逡巡揽尽风光去寄语三官不用猜【院有三官堂父老相传昔有仙人弈碁于此即三官也】
　　合州菩提院和严梦锡韵
　　小刹迟留为觅船欲凭一苇下长川磬传清韵毎知晓柏偃樛枝休问年末路风埃埋日月故园松竹老云烟由来行止皆天定遇坎乘流只信縁
　　宿觉空院用壁间韵寄王巨山
　　度垅穿云十里遥招提蹲踞乱山坳地灵潜隠圣贤宅林静俯闚乌鹊巢万法岂从心外有一真还向梦中交世间出世元无别尘俗纷纷不用抛
　　元日有感呈正纪
　　情绪长随节物迁老逢元日更凄然春风未省摇心曲腊雪空留防鬓边加我四年终易学长君一嵗尚尘縁何当同伏嵌岩下添取炉中住世铅
　　立春
　　颇恨东风巧入帘不论朱户与茅檐青春处处为谁好白发年年空自嫌市酒岂能供燕笑官娃无复问秾纎强随儿辈追时节菜压香盘未损亷
　　正月八日至十二日雪不止和施仲任韵
　　天雨宝花呈上瑞不同常嵗旋能干痴儿诧见盐成糁戏仆圆搓玉作团漏屋茅檐埀欲压华筵酒椀正禁寒悬知片片非他物落处应须子细看
　　和钱叔凭长官京师新春即事
　　青门冠盖近迎春物态天容旦暮新日暖御沟初破冻雪消驰道未生尘晓烟暗緑金条眼佳气晴浮碧瓦鳞唯有纸鸢堪一噱掠天翔泳不由身
　　上已曲水
　　良辰元巳惜芳菲一笑林亭挽落晖圆吭髙低齐献曲浓隂逺近宻成围縠飜细浪环池转羽挟清觞傍席飞不为不祥来祓濯欲因流水送春归
　　次韵袁徳夫春日书事二首
　　公余萧散步晴晖正是韶光懒困时官事暂能逃倥偬物情深觉变神竒风传小树香浮砌水接平湖緑满池春草怪来成好梦西堂句法少人知
　　满眼烟光困不胜羣红委地緑堆林空庭鸟下簿书退小院燕归帘幙深千里故人萦午梦一樽新酒隔春岑多情柳外莺声啭似向东风写客心
　　和喻迪孺郎中春日书事二首
　　春风不入鬓边青羞逐儿童趁晚晴花欲近人顔色好鸟来窥户语音清钩帘静院山相顾散防髙亭月共行自断穷通天已定休劳占数向枯茎
　　人间春思漫纷争祗把新诗唤晓莺妙处镌镵应鬼泣醉中挥洒自风生谁知雅道当今絶独与骚人并驾行尺纸飞来光照夜小窗申诵到参横
　　春日云溪即事二首
　　乞得筋骸伴老农一丘春兴有谁同禽声路入笙簧里花色人行锦绣中薙草养兰修故事凿渠引水着新功羲和叱驭应难挽愁见颠狂栁絮风
　　林壑栖迟两见春一笻一麈任天真鸎花世界无停晷电露光隂莫负身蚁战蜗争那复问鱼浮鸟戏自相亲长江不日桃花浪筑石牢堤急倩人
　　春晴二首
　　春工又是一畨新满目韶光欲醉人风唤鸣禽争暖日雨粘飞絮着香尘老来情绪元知别酒后形神始觉亲独向小斋书咄咄无端燕子往来频
　　二月埀杨长緑柯渔村春坞景融和沙边细浪摇芳藻水上红云映緑波风袅钓丝时荡漾日移花影更婆娑径须展此连鼇手且向樽前醉倒歌
　　道中得雨
　　暖律潜开四序先土牛何处不施鞭道逢宿雨连新雨人説今年胜旧年和气薰蒸还率土湛恩汪濊仰髙天甲兵一洗成丰稔从此边陲定帖然
　　孙希汲出示所和杜允迪二诗因次韵并寄允迪以当别后一笑
　　草木蔵春柳报先谁将苍驭快如鞭夜中一雨知无价陌上三农庆有年玉糁寒林梅委地浪飜平野麦连天隂阳燮理非吾事新嵗调和岂偶然
　　和余时升周子美江雨有懐雨不絶诗韵各赋一首
　　天作淫雨似秋中沾湿恐侵河伯宫螟螣欲伤禾黍秀鼋鼍尚快波涛风谁驱天际乱云墨且放山巅晴日红有酒亟来相就饮流光一去大江东【右江雨有懐】
　　檐前万防落珠玑乳燕梁间嫩学飞水滙百川人迹絶苔封三径马蹄稀田塍湓溢禾生耳薜荔芊绵垣有衣江上何人清兴尽却乘新涨棹舟归【右雨不絶】
　　次韵卲子文感春之什
　　池塘不似昔年春蝶乱蜂狂更恼人莫傍花丛看婉娩且懐诗巻诵清新山林祗管萦魂梦寰宇无端变刼尘遥想江东忧未歇可能熟醉巧谋身
　　送春
　　春色忽随流水去人间谁解绊风光一声杜宇乾坤隘万防飞花日月忙道阻岂能游上苑年衰无复梦幽塘蜂情蝶意都萧索难化吾心一寸刚
　　次韵时升春尽之作
　　送春仍恨酒杯干今夕休眠到漏残歌舞纵无供笑语賔朋犹有近门阑伤心已讶千林緑转眼还看万叶丹节去节来君莫问诗盟从此勿令寒
　　再和
　　纷纷满地落红干杜宇声中春正残诗酒情懐公事汩干戈时节赏心阑生憎蔓草縁堦碧却喜含桃向日丹万里吴天飞不到剑光空射斗牛寒
　　和史守八月十四日月二首
　　月蘸澄江上下天波光桂魄两依然喜延嘉客楼同倚贪吸清辉席屡前万里无云秋更濶千门不夜晓相连嫦娥且驻来宵驾玉宇年年不列仙
　　半秋云物扫遥天对月凭栏一怃然明夜半规应尽满此时清赏更无前琼楼颇觉三山近玉斧谁将七宝连我欲乘风霄汉上坐令凡骨变真仙
　　中秋佳月懐杜安行冯当可二首
　　西风卷尽片云浮天宇团圆素月流玉斧修成三夜景银盘赛过十年秋佳人邈心相照羁客徘徊影共愁安得仙娥一招手驱鸾驾鹤上琼楼
　　絶胜寻常三五盈魄成金气自然清烟云敛迹秋空濶星斗沉光夜色明璧堕江心随浪涌镜飞天面逐人行四方万里同清赏大地今成白玉京
　　再和前韵
　　隂阳升降定沉浮九之前大火流人逺祗同千里月天髙谁放一轮秋飞萤眇眇何时见惊鹊纷纷特地愁陋屋穷檐无不照清光岂独射髙楼
　　淅淅乾坤灏气盈多情明月共秋清且将照席银缸背自有窥檐宝鉴明但喜人心都爱好谁知天度不留行反身一视真竒特夜夜神光莫与京
　　次元守中秋观月韵
　　青霄万里絶纎毫海上仙人独钓鼇荡荡性天元廓落亭亭心月本孤髙寒光破碎穿幽径素影飞翻入怒涛但挹金波还洗涤不须遥望日生髙
　　八月十四至十六日无月二首
　　秋中景色正萧森月色超然重古今要使万方倾素采那知三日翳重隂晦冥欲害天公眼想像难忘海宇心决断浮云须好手明年此夕要追寻
　　不见团圆桂景森清辉一片本常今欲看静夜千家昼先扫长空万里隂宇宙光明思佛掌儿童嚬蹙见人心茫茫千里凭谁问毎使良辰罢访寻
　　十七日夜当可同去非观月而子仪进道与仆皆不在焉当可有诗辄次韵
　　月过中秋色尚鲜赏心未厌惜流年琼杯不许三人共桂魄难同两夜圆碧落无云星避彩清辉满座烛销烟新诗唱罢应愁絶影入珠帘照客眠
　　当可观月有归来清絶不成眠之句因广其意作五十六字
　　一别婵娟便隔秋寒光今夕为谁流万家窗户人推枕千里闗山客倚楼酒欲忘懐难解醉诗将遣兴却添愁空堂耿耿浑无寐晓镜看来易白头
　　秋懐二首
　　西风猎猎动天闗底事萦心拨弃难夜枕蛩声连晓急暮楼鸿影落江寒遣懐樽酒浑消得遮眼文书亦倦看物理盈虚元已定伤时何苦泪阑干
　　窗戸寒生不幕罗无边愁绪费长哦有情尚觉天公老不饮争如月色何嵗序峥嵘双鬓改乾坤离乱一身多年来懒读悲秋赋忍听商声入咏歌
