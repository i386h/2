<!-- { "loadSidebar": true } -->
　　谁家宝镜一轮小，抛向云间，光遍罗帏绕。夜浅夜深今多少，玉露玲珑溅芳草。　　院宇深沉谁知道，惊梦残更，却被佳人笑。恨断楚天情悄悄，花暗蝶朦添烦恼。
　　琼曰："甚妙！吾姊妹联句以和之，何如？"锦辞谢曰："非所长也。"奇曰："纵使不工，亦纪佳会。何妨，何妨。"于是琼为首倡：
　　绿窗人静月明小（琼），银汉波澄，半向蓝桥绕（奇）。楚峡蒙蒙春非少（锦），淡淡巫云摘瑶草（琼）。不谓姮娥来知道（奇），惊起东君，自惊还自笑（锦）。闻睡鸭啼声消，几番惹得多情恼（琼）。
　　生叹曰："真三妙也。此生何幸，有此奇逢乎！"因复就枕，谈话衷情，不能尽述也。
　　自是，屡为同床之会，极乐无虞。不意笑语声喧，属垣耳近。有邻姬者，隶卒之妇也，疑生为内属，安有女音，遂钻穴窥之，俱得其情状矣。是夕，唯琼、奇在列，锦以小恙不与。次早，生过其门，邻妇呼曰："白大叔昨宵可谓极乐矣。"生诘其由，句句皆真。生不得已，奉金簪一根，求以缄口。妇笑曰："何用惠也，但着片心耳。"生因归告锦娘，且曰："姑勿与二妹知之，恐其羞赧难容也。"锦曰："此妇不时来此，况有洒洒风情，兼有'只着片心'之言，不为无意于君。君若爱身，不与一遇，机必露矣，君其图之。"生不得已，至晚，径诣邻妇之家，与作通宵之会。果尔得其真情，与生重誓缄口矣。
　　是夕，琼、奇嗔生不至，候至三更；锦不以告，但口占四句示之曰：
　　谁知复谁知，花妖窗外窥。
　　花荫月影动，犹自想花枝。
　　琼、奇骤惊："异哉此言！幸详告我。"锦曰："昨宵事露矣。白郎去矣，尚望同床会乎！"于是为道其详，琼、奇泪涟。自是同床会散，生、姬深加敛迹矣。
［庆节上寿欢会］
　　越五月五日，生为母贺节。母亦置酒邀生，生辞。李老夫人、陈老夫人各遣侍婢催之，生入谢曰："承诸大母厚意，但恐冒突尊严。"老夫人曰："彼此旅寓，何妨，何妨。"命三姬相见。琼、奇不出，生饮数杯，逡巡告退。老夫人曰："守礼之士也。"赵母曰："此儿无苟言，无苟动，真读书家法也。其亲宦游，无人照管，况当佳节，令其岑寂，吾心甚不安耳。"于是复备一席，令小哥送至生寓共饮。生制一词，名曰《浣溪沙》：
　　晴天明水涨蓝桥，画箫鼓明江皋。翩翩彩袖拥东邻。　　倚阑干闷萦怀抱，武陵溪畔燕归巢。谁怜月影上花梢。
　　小哥默记其词，归为夫人诵之。老夫人精于词章，琼之文史，皆老夫人手教者也，极口称善，以示三姬。三姬闻之悄然。老夫人曰："汝等不足白郎诗乎？未免谓其伤春太露耳。"三姬微笑。少顷，亦各散去。
　　是夕，生叩重壁小门，琼、奇固蔽不开。生叩既久，锦娘启扉。二姬见生，泪下如雨，固问不应，相对惶。生知锦泄前言，再三开谕，坐至三更，二姬乃曰："兄当厚自爱身，吾等罪当万死。既不能持之于始，复不能谨之于终，致使形迹宣扬，丑声外著，良可痛也。"因相与泣下。生曰："月前之誓，三以死生，况患难乎！卿不记申、娇之事乎？万一不遂所怀，则娇为申死，申为娇亡，夫复何恨！"生即剪发为誓，曰："若不与诸妹相从，愿死不娶。"三姬亦断发为誓，曰："若不得与白郎相从，愿死不嫁。"生曰："吾之不娶，佯狂入山，事即休矣；卿之不嫁，奈何？"琼、奇曰："吾二人幸未有所属，当以此事明之吾母。哥或见怜，幸也；不尔，则自刭以谢君耳。宁以身见阎王，决不以身事二姓。"生谓锦曰："于卿何如？"锦誓曰："生死不相离，离则为鬼幽。于是何如？"生誓曰："终身不相弃，弃则受雷轰。"于是四人相对尽欢，不复顾忌。
　　越十有三日，赵母诞辰也，生以厚仪上寿，且为三母开筵，复请三姬，同预燕席。李老夫人许之。时二姬亦上寿鞋、寿帕，且称觞焉。生筵适至，二姬趋避。李老夫人曰："相见无妨，赵姨之子，即汝表兄也。"（盖琼、奇之母皆产于林，与赵母为叔伯姊妹，故老夫人有是言耳。）二姬逐出相，固逊不肯登筵。赵母曰："幼女畏生客，我与之区处。"于是置生席于堂之小厢，命小哥侍焉。饮至半酣，生与小哥出席劝酒。老夫人曰："酒不须劝，久闻高才，欲请一词为寿，何如？"生辞谢。老夫人曰："吾已见《浣溪沙》矣。"生曰："惶愧！"遂请命题。老夫人曰："吾幼时尚记辛幼安有'塞垣秋草，又报平安好'之句，即赓此韵，尤见奇才。"生不假想，即挥毫曰：
　　绿荫芳草，黄鹂声声好。瑶台上，华筵表。的的青鸾舞，王母绯颜笑。蟠桃也，千岁华浑不老。　　雅有玉山摧倒，南极先来到。玄鹤算，良非小。优游乾坤里，添筹还未了。备五福，彭祖让寿考。
　　李老夫人曰："真好词也。"唤琼姐曰："汝向时言能为之，今尚能制乎？"琼姐逊谢。夫人曰："聊试一词，以求教耳。"琼因制词曰：
　　玉阶瑶草，报道年年好。绮阁上，琼台表。蟠桃生满树，采撷真堪笑。再结子，又是三千年不老。　　金樽频倾倒，王母乘鸾到。寿星高，乾坤小。人在华筵表，劝酬犹未了。齐嵩祝，万年称寿考。
　　呈上老夫人。夫人曰："雷门布鼓，音响顿殊。"生曰："奇才，奇才！云所远让。"陈夫人目奇姐，曰："汝镇日与大姊谈诗，我不知云何。今卿试汝，汝其勿辞。"奇出席拜老夫人与赵母，曰："献笑，献笑。"复拜生，曰："求教，求教。"老夫人曰："不必论诗，礼度自过人矣。"奇制词曰：
　　瑶池绿草，近来长更好。朱明日，暄人表。况此薰风候，登筵人喧笑。华筵开，共祝那人长不老。　　好怀尽倾倒，寿星都来到。乘鸾客，才非少。倚马雄才，万言犹未了。吐芳词，长祝慈闱多寿考。
　　李老夫人曰："妙哉词也！可谓女学士矣。"词毕，各就位。锦娘曰："请谢教。"于是既奉三母之觞，复过生席劝饮。时兰香自外持茉莉花来，既献三母、锦娘矣，一与琼，琼曰："送与小哥。"一与奇，奇曰："送与白官人。"兰香递与生，笑谓生曰："此花心动也。"锦厌其言，嗔目视之。生亦不快，奇殊不知也。少顷罢筵。
　　是晚，生入三姬绣房，为绸缪之会。与奇会毕，因谓曰："尔殊不检点，词中称扬太过。"奇曰："偶笔氛所至耳。"又备述兰香之言，奇遂大恚。
　　次晨，言之于母。母怒笞兰香，香曰："此言诚有，但戏与白郎言之，姐姐安得闻？必是白郎密以告姐，愿夫人察之。"夫人生疑，唤奇姐，谓曰："止谤莫如自修。"奇姐复大恚。夫人与诘其得闻之由，奇姐语塞。锦适至，曰："此言锦实得闻，故以告妹。"兰香自是言亦塞，陈夫人自此亦生疑矣。
［凉亭水阁风流］
　　数日后，陈夫人语赵母曰："天气炎蒸，人咸染病。百花园凉亭水阁，可居三女于中，锢其出入，何如？"赵母然之。遂自琼、奇房后开门，恣其园亭逸乐；以为外之房门谨严，而不知内之重壁为便。虽诸侍女颇有猜疑，亦竟不知出入之路。
　　一日，陈夫人诘春英曰："汝久侍深闺，宁知白郎事乎？"春英曰："无之。内外并不相见，又无侍婢交通，郎君何由得入？此一也。春初白郎常至，妾犹有疑，今无事辄数十日一来，此二也。且自三月寇警后，西带诸门俱严关锁，虽侍婢不得往来，白郎能飞度耶？"夫人之疑消。
　　生、姬每日于纳凉亭中欢谑，间亦多亵狎，独琼姐坚执不从。是月望日，生与锦、奇在临水阁作乐，琼姐不至。锦作书，令奇姐招之。琼复书曰：
　　劣表妹李琼琼敛衽启复四表姊妆次：即晨夏景朱明，莺花流丽，莲白似六郎之一笑，榴红拟飞燕之初妆。鱼作态而戏金钩，鸟沽娇而穿细雾，纳凉亭上，习习清风；临水阁中，腾腾爽气，诚佳景也。况有文君之色，太真之颜，凭栏笑语；潘安之貌，相如之才，抚景写怀。岂不乐哉！然古人有言：'欲不可纵，纵欲成灾；乐不可极，乐极至哀。'且慢岂端庄之度，淫亵真丑陋之形。读《相鼠》之赋，能不大为寒心哉！姊，女中英也；郎，士中杰也，愿相与念之。奇姐持书来，曰："莺莺不肯至。红娘做不成。此书中好一片云情雨意，要汝等跪听宣读。"生长揖曰："好姐姐！借我一观。"奇姐曰："要大姊深深展拜。"锦拜曰："好姐姐！借我一观。"奇姐出诸袖中。生、锦展读，笑曰："这云情雨意，岂不害了相思。不会作红娘，反会来卖乖。"锦曰："好好拜一拜还我。"生曰："我要他替莺莺。"搂谑多时，大笑而罢。
　　越十有七日，生闻其叔自荆州回，候接于都门之外。三姬亦以生是日不至，同在纳凉亭上女工。饭后，赵母具茶果，遣侍女春英等俱往省之，且密嘱以瞰二姬所为。奇姐闻兰香呼门声甚急，笑曰："此婢又来探消息矣。今日若无状，决加之重刑。"二姬笑曰："汝今日不惧他矣。"及启扉，诸婢皆在，云赵母送茶，三姬谈笑啜茗。兰香步花荫，过柳径，穿曲堤，无处不至。奇姐索皮鞭以待，曰："以鞭马之鞭，鞭此婢也。"兰香行至芳沼之旁，扣掌笑曰："好笑，好笑！有一蒂开两朵莲花。"奇姐令桂香唤之，至则令跪于地。奇姐曰："汝自少事我，我有何亏汝？汝乃以无形之事，生不情之谤，汝欲离间吾母子耶？汝到亭中，众皆侍立，汝乃驰逐东西，欲寻我显迹耶？汝今寻着否？汝好好受责！"兰香叩首，曰："姐姐是天上姮娥，兰香是姮娥身边一兔。兔恐姮娥薄蚀，无所依傍，乃爱护姐姐独至，故有前日之言。至如今日，因久不至亭中，偷闲遍阅佳景，岂是有心伺察？如有此心，罪当万死。且姐姐女流豪杰，白郎文士英豪，岂只相配不过？但恐轻易失身，白郎视姐姐如墙花，姐姐望白郎在云外，那时悔不及耳。兰香与姐姐同安乐，亦与姐姐共患难，安得不过计而曲防？"奇曰："无端造谤，尔罪何如？"兰香曰："固知罪矣。然亦姐姐不自检制耳。诗词属意，可疑一也；流目送情，可疑二也；分花相赠，可疑三也。众人皆有此疑，兰香安敢不告？若李琼姐之端庄，赵四娘之严谨，安有此谤？"奇姐大恚，鞭之流血。时琼、锦游览沼之滨回，告奇姐曰："沼中莲花果开并蒂，此佳祥也。姑恕兰香，同去一看。"奇遂释之。
　　诸婢归，俱以并蒂莲告于赵母。母喜，邀李老夫人、陈夫人同赏。
