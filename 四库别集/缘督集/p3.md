<!-- { "loadSidebar": true } -->
　　二年官番禺簿领未尝隙一月客晋康偷得闲两日太守宣公孙雅有好客癖相邀乘午隂共往扣禅寂前驱破暝烟磴道十余折草蒙百年街屋倚千仞壁扳扪到上头两眼眇万物賔主小夷犹杯盘大狼藉毋多酌我醇我渴咽泉毋多食我肥我饥啗芝茁迩来伤南烹颇复费北药坐客笑欲颠诗人命能薄劝酬互讙哗问答交戏谑车马林间驰衙官松下喝使君倡兹游风景业已煞何当学谢安更有携妓乐流水谁与弹行云谁与遏雨来风薄之其势飘以忽篮舆不及乗急着下山屐林梢溜防巾石罅泥涴韈帛黥效殷懃破袖争拂拭我叱帛黥休巾韈岂所惜泥非世间汚溜是尘外汁防涴不厌多愈多愈清絶
　　游桃花台寺僧指似葛仙翁炼丹处
　　昔为仙翁宅今作氏家桃花太俗生释老安取耶物元出平等人自分品差我来与时违有桃却无花旧来花片红散落为流霞中有结实者往往成丹砂仙人食之余鸡犬争輙哗翔鸾乆霄汉废灶空尘砂殆欲従之游龙髯不容挐拟作武陵记恐谓渔父夸坐许老上人晚烟煮春芽
　　夀广东潘帅
　　太初谈赤松中古説黄石笑防导引勲须鬓白成黒金华得道人缀自仙之籍虽因习堕縁乆悟空为色泥丸至丹田葢着半生力若为鬓与须白者日加益陆展余染方岂固未全得老耼生世初鬅鬙头已白公白才十年视耼迟半百纸帐挂斋中竹奴欹卧侧染亦无所施方元不须覔或疑白之根勃窣蟠胷臆太白缘搜诗少陵为忧国根未能中芟华宁不外茁根花理固然抑复容有説春浅未多温腊頽有余冽纷纷破萼梅衮衮放花雪融结上须愈白愈清絶少于仁用功晚以静为徳压坐广平堂归住子云宅卧聴儿吟哦起视孙戏剧颐间莹生珠眼底光盎墨鬓须从白尽不失寿箕翼切毋痛着梳更勿闲事镊长留与人看知是老仙伯曳客盈门我独有诗癖齿愿与公俱倒指满千亿年年赋寿诗嵗嵗为贺客
　　寿周枢使【四首】
　　元气自子始入申为至清况在申中央其气犹粹精金风冷飕飕玉露寒泠泠人间物莫当夜堕文章星一气清絶处坤元直西方公生受西气戏笔俱文章北门逼西清金僊侍玉皇凡遗不朽踪便是难老方四时秋为隂凛凛兵气冲公始禀此生今坐制百戎虽握生杀柄以不杀为功长尔塞草青自然脸霞红一元发于春万物收以秋公转播物钧元气在笔头颐指役汉将愿言似留侯功成早辟谷寿与乔松侔用山谷新诗徒拜嘉之句为韵赋五篇报尹直卿
　　吾土欧阳公一代不数人文星蜚上天山川效其珍刘【侍郎】郭【内翰】相望出才藻岂不新所恨狃时态未蹑公后尘自唐大歴后二百年无诗太史豫章公崛起江之西虽葩卒以正况淡时乎竒织锦良独难但要得锦机名以懒故无业以病故疎但梦华胥国而友无怀徒百诗一不补十口九欲癯人所共弃者子独何取欤天下文章家吾州两前辈内翰【周】擅其宗大监【杨】为之最更有龙图公【澹庵】气节葢新代请从舌端防去作卧下拜
　　蓝田丞姓崔华隂丞讳嘉二子不择禄虽陋看作华我但欲藏拙享此亦已奢所期谨囘旋老騻避少騧
　　送赣士刘虞卿赴省【名舜元】
　　赣岂无杰才少有中我律君以谒求交相见便相入赣岂无杰观少有投我笔君以题求诗相许便相及况加精业斋亦入縁督集岂其夤縁深姑以臭味密初知若乆要三嵗如一日质穏不受浮疑非自赣出辟雍诸伟人大抵旧相识其髙固天资所揉亦气习谁使地块髙未放天马逸令聴鹿鸣歌催赴兰省急行时梅欲华到时梅欲实愿言子如梅华实俱蔚蔚笔头驱六丁牓首争甲乙青衫拜白头人子愿始毕脩途莫之量前辈顾所立
　　送陈通卿赴省【名景年】
　　闽南江西人蓬梗适相防妙龄华髪身气味适相爱问其先世谁意者了翁派肯学喜文章绰有风流在自余锻链方犹鼓我鑪韛自余组织工犹勘我机械一投百无牾始契终不外漕台开棘围非金必沙汰聊为八韵谐輙擅诸生最明年动春官再捷惊晚辈御楼昼刻长入赴集英对危言婴龙鳞穏步鹏背傥来幸勿骄归学逺且大
　　送梁藤州广誉解组还朝兼简葛子章卢伯真
　　乾道淳煕间随牒公之邑我闲时曳裾公喜常折屐过従未多时情好已相得功名打门催马首遽湖北一为卢溪留便作弱水隔邂逅五羊城恍如不相识初惊面顔苍徐视髭鬓黑欵曲遍谘诹交游半凄恻一别十五年种种事非昔更着一回别又岂胜叹息梅雨逗谭机槐风速行色愁边更添愁客里仍送客笑骑五马归郎省平步入天南九万里谁得碍鹏翼语离当有诗颂徳似无益清晖百尺虹方广千丈碧髙葢山下松极乐岩里石一切竒杰观无不入我集转眼虽寥寥扪胷犹厯厯公归为致言乆疎颇闗忆老葛少年卢亦有风月癖唱醻旧知音来往今扫迹相逢问撙斋依旧四立壁
　　送汪永丰被荐解组还朝
　　等之考满同他岂不云便顾宁图此君曽不鄙吾县小折彭泽腰仰看督邮面何以剸尔繁胷次刚百链何以活尔癃笔下丹九转堂上琴昼弹境中枕宵奠那知彼魏相不谓吾宓贱物议任物情处之以无辨吾事尽吾心持之以无勌木秀风必摧水清石自见论定无后言政成有公荐万万字民心聊复书四巻【谓制锦管见也】概之六经然意视文更善掇置黄麻中专美学士院万万字民功聊复碑一片槩之舆议然实视声更羡掇置青编中专美循吏传行车气骎骎卧辙心恋恋中牟满考回太傅独班见采珠有相酬怀玉毋自我以无聊归兹其不胜羡己巳长杜门行行穏乗传相望道何修相送足何殿缺然物将诚聊尔诗当饯
　　解后南昌簿孙正之剧欵既别聊以记所期者
　　三秦擅淮右三孔专江西鼎足立世穏文匠诗宗师吾生亦太晚流风殆谁归龙泉劒之精夜气贯斗箕今其为三孙锋芒不能辉大孙学如鍼钻到罅隙微小孙笔如雷挟雨驱虹蜺弟兄时辈中羣雄望风雌我新幸且识其仲字正之才调骥歴块襟怀鸥忘机每见必樽酒谩延率移时剧醉尚正色太平輙愁眉万事谈未了心随白云飞其如緫是客而更剧语离各着古人鞭满意酬所期离合有自然姑置天一涯
　　贞女篇【庙在南康县】
　　女生愿有家奴嫁理所宜出自父母命奴岂敢固违既许呉氏子又许蔡氏儿但有一女嫁乃受两聘仪为奴父母者不知意何斯业已许呉聘复许蔡已非况卒蔡之业而复呉之归奴羞毅不行父母固强之势不得自由出门行迟迟欲哭声不出欲语舌不随投江以自明庶免世防嗤宁作有行鬼无为不义妻皇天上无极后土深莫涯区区奴之心惟有此水知刘歆空褁头冯道空捋髭或以雌视女汝犹不如雌
　　朝议大夫管氏瑞芝堂诗【并序】
　　朝议大夫管公摄漕事之朞月自府中携家人游台治洎晚乃归其夕芝生堂桂阅三日被命除漕遂以瑞芝名堂
　　太空生两仪羣有函一气飞走动植中往往有常类凡与常类殊疑瑞复疑异缙云开国公来摄飞挽事乘闲携家人纵步至台治三杯晚酣风一笑春盎地夜防堂左楹蒸出芝茁蔕人不惯见芝疑信初异议诏除九天来邮传三日至笑开芝函看黙与芝事契始摄今即真虽疑亦云瑞那知瑞在人小物未为贵我公胸次寛殆与天地似所临和气俱万彚一一遂江湖淮浙闽两稻多不穟广东十四州乐国逢稔嵗防防万里黄厥瑞吾骇视煌煌楹上芝兹特瑞之细贻书彭元忠好作瑞芝记
　　为増城丞张元辅赋博见亭
　　东山未为髙坐觉鲁之小更上泰山巅天下不胜眇公作如是观所学胡为料父兄自磨磋师友相揉矫犹恐眼未髙着脚湖海才疑輙徧参一悟百髙了今簸増城糠冗不废舒啸数椽立江头万象生木杪揆之髙了机抚掌成独笑或指罗浮尖又出凤凰表常试登罗浮凤凰仅毫秒洙泗圣人门等级葢不少擡头空仰髙瞑目谁见晓能拍十哲肩不失速而肖要防参之勲守约始为妙更与约相忘混沌安得窍公余勿哦松囘光返自照
　　题公安宰黄叔万鲁斋
　　渊中见潜鱼床下闻鬭蚁从知聪和明反累目与耳孔门三千人十资九其慧竟失道之归端为慧所使囘以愚故专首得一宗旨其次参好修与囘亦无异受裁鲁有余学道心不二顿悟圣授机万理付一唯试推学之功但自孝而始设令太聪明视孝绪余尔公安黄令君少钝壮而鋭不受青云吞犹坐黄巻累开囊包物初落笔洒胷次锋芒莫敢撄古劒发新砺骎骎进未休冉冉老将至以鲁揭其斋葢是少时事云胡不輙更无乃有所为新收汗马心蚤作蛰雷计音容成老翁情性复孩稚其友曾撙斋适是参苗裔家学世相传鲁者钝之谓生平事事迟大抵与君似虽迟幸勿嫌正以钝为利
　　谢叶英州惠石山更托寻置絶品者
　　梅雨酣夜眠槐风豁朝起应门疾传声外有夸娥氏背负小峥嵘云自西北至浣栉出问谁乃拜公所餽太行王屋山转徙到牕几直茎根倒盘混沌窍中启归墟孔道谺神瀵溜痕泚两生大丈夫二老古君子识面喟无従岂料不我彼一见三扣之琤若相诺唯燕闲与之俱庸洗吝与鄙相爱至忘形相期至没齿山容若防辞犹有胜于已潇洒旧主人雅性无所嗜陨星拾宋都浮磬收泗水尺寸靡不珍要作补天计适分上帝符来守真阳垒山使聴指挥石侯具供拟三间敞铃斋四壁罗玉峙况才下车初贡者来未已新传渤海东五山失其二神牛驱六丁挟送函丈里风骨天下竒非直我辈比闻之喜欲狂怅莫立自致千金岂容悭再凟那得忌岱舆第一峯割爱良不易贠峤葢次之何当更分似
　　奉解水石纷
　　江深寂无声旁岸时防防推篷细聴之乃是石间滴固知水之鸣多出石所激如何厌喧人罪水不罪石吾在水石间雅性虽嗜黙鸣非吾敢嫌激非吾敢责奉解水石纷两各适其适
　　谢广东经略潘直阁席间分贶李济墨
　　灶煤不忘逺胶汁宁伤清永言李廷珪墨法能尔精滴沥甚防漆锱铢轻连城胡陈梁浦张后出声铮铮敢与相颉颃江西老潘衡李家飒以頽中兴有云礽未空天下伎已擅湖南声公重与物交所厚墨客卿摩顶相许意垂髫久要情信手暗摸索心已权重轻乃言济妙处而有祖典型端如坡借力独惟衡主盟笑捐数寸玉増我双眼明呼童诏罗文折简延陶来陪客卿游欣然两相迎涓涓井花落靉靉江烟生始坚苦莫揉俄熟恬无争更请毛锥子三益相友朋丙吉魏弱翁姚崇宋广平刚柔各自禀勲业交相成我无换鵞手初不工草行仅能蚯蚓势强学蛟蚪形暗投漫费璧误防难成蝇不若旧主人八法俱纵横敢持以囘旋笔头贮南溟题诗答公隙草疏排奸萌闻健赋归田投闲注遗经已重人托之济价日夜増况不为济者何当经品评
　　五羊食荔枝龙眼
　　素闻岭南风今假岭南馆穷秋余夏蒸初腊借春暖披衣汗流衣握简汗流简似登头痛山而坐身热坂谁其善解纷荔子杂龙眼满盘随情堆入手信意拣强餐饱为期一澡得三浣疑吞冰丸复咽飞雪散猗欤两清姿南多北何罕天曾无全功地固有偏产犹记初客闽餍饫腹频坦一离余十年口与南味断渴者易为饮志得而意满儿辈舌太饶平章味长短
　　癸卯豫章贡围酬赠敎授张安叔
