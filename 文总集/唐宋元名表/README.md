<!-- { "loadSidebar": true } -->
　　钦定四库全书　　　　　　集部八
　　唐宋元名表　　　　　　　总集类
　　提要
　　【臣】等谨案唐宋元名表二巻明胡松编松有滁州志已着録明史松本传称松防嗜学尝辑古名臣章奏今未见其本是编乃松督学山西时选为士子程式之书虽所録皆各集所有无竒秘未睹之篇而去取极为不茍前有自序曰是学也昉于汉魏六朝盛于隋唐而极于宋其体不能尽同然其意同于宣上徳而达下情明已志而述物则其后相沿猥下竞趋新巧争尚衍博往往贪用事而晦其意务属词而灭其质盖四六之本意失之逺矣其言颇为明切自明代二塲用表而表遂夷为时文久而伪体杂出或防以长聨如王世贞所作一聨多至十余句如四书文之二小比或防以五七诗句以为源出徐庾及王骆不知徐庾王骆用之于赋赋为古诗之流其体相近若以诗入文岂复成格至于全用成句毎生硬而杈桠间杂俗语多鄙俚而率易冠冕堂皇之调剽袭者陈肤饾饤割裂之词小才者纎巧其尤不胜言松选此编挽頺波而归之雅亦可谓有功于骈体者矣乾隆四十六年十二月恭校上
　　总纂官【臣】纪昀【臣】陵锡熊【臣】孙士毅
　　总　校　官【臣】陆　费　墀






　　唐宋元名表原序
　　説者曰表之言明也标也譬物之标表言标表事序要于章显而巳奚骈俪之上也余窃以其言徒取一隅要未为通论今夫人之于文犹其之于言语之于衣服饮食与其宫室噐用者也且夫言语之于达意衣服之于蔽体饮食之于满腹宫室之于安身噐物之于利用以今方古其可得而齐诸譬则四时之行万物之生江河之流转各因其时以为变故易曰损益盈虚与时偕行自天地且不能违时而况于人乎故善学者从今之文以明古之道不善学者执古之迹以失今之宜斯其行之所以弗逺而施之则泥者也是学也昉于汉魏六朝盛于隋唐而极于宋彼其工拙繁简骈俪直致要之其体不能尽同然其意同于宣上徳而达下情明己志而述物则其后相沿猥下竞趋新巧争上衍博往往贪用事而晦其意务属辞而灭其质盖四六之本意失之逺矣今世士业文益又转甚曾不深惟体裁之所从始勉思搆撰而乃掇拾补缀勦窃沿袭是曾弗若直致之为章明较着也余是用悲乃辑斯以式晋士要使学者敦尚本实优防道艺期可爱而传尔或者弗察以为斯特文词之华而巳是非士所先过矣夫召賔客者必善其辞命告氓黎者必悉其志虑矧乎以诏君上以交鬼神以谕邦国以动天地而可弗脩其辞乎传曰脩辞立其诚所以居业也故夫以唐宋之体裁陈虞夏之谟典用休文之声律冩孔明之忠义神而明之存乎其人此则不谷之所深望抑亦吾党所当自朂者哉时嘉靖壬寅夏五月望日前山西按察司提学副使滁阳胡松识






　　钦定四库全书
　　唐宋元名表卷上之一
　　明　胡松　撰
　　唐
　　为宰相贺雪表【韩退之】
　　臣某言臣伏以去嵗冬间雨雪颇少今年春首宿麦未滋陛下深念黎甿屡形词防神监昭达皇情感通春云始繁时雪遂降实丰穰之嘉瑞销疠疫于新年东作可期南畆有望此皆陛下与天合德视人如伤每发圣言则获灵贶见天人之相应知朝野之同欢臣等职在燮和慙无效用覩斯庆泽实荷鸿休
　　为裴相公让官表
　　臣某言伏奉今日制书以臣为朝议大夫守中书侍郎同中书门下平章事承命惊惶魂爽飞越俯仰天地若无所容臣某诚惶诚恐顿首顿首臣少渉经史粗知古今天与朴忠性惟愚直知事君以道无惮杀身慕当官而行不求利巳人以为拙臣行不疑元和之初始拜御史旋以论事过切为宰臣所非移官府廷因佐戎幕陛下恕臣之罪怜臣之心防居侍从之中遂掌丝纶之重受恩益大顾巳益轻茍耳目所闻知心力所迨及少闗政理輙以陈闻于裨补无防涘之防而谗谤有丘山之积陛下知其孤立赏其防诚独断不谋奬待逾量臣诚见陛下具文武之德有神圣之姿起中兴之宏图当太平之昌厯勤身以俭与物无私威怒如雷霆容覆如天地实羣臣尽节之日才智效能之时圣君难逢重德宜报苦心焦思以日继夜茍利于国知无不为徒欲竭愚未免妄作陛下不加罪责更极宠光既领台纲又毗邦宪圣恩所厚凶逆所雠阙于防虞几至毙踣恩私曲被性命获全忝累祖先玷尘班列未知所措秪自内慙岂意陛下擢臣于伤残之余委臣以燮和之任忘其陋污使佐圣明此虽成汤举伊尹于庖厨高宗登傅说于版筑周文用吕望于屠钓齐桓起甯戚于饭牛雪耻防光去辱居贵以今凖古拟议非伦陛下有四君之明行四君之事防臣无四子之美获四子之荣岂可叨居以彰非据方今干戈未尽戢夷狄未尽賔麟鳯龟龙未尽游郊薮草木鱼鼈未尽被雍熈当大有为之时得非常人之佐然后能上宣圣德以代天工如臣等类实不克堪伏愿博选周行旁及岩穴天生圣主必有贤臣得而授之方可致理乞廻所授以叶羣情无任恳欵之至
　　贺甘雨表
　　陛下虑深稼穑忧切烝黎未成旱魃之虞已积忧勤之意宻云与纶言继发时雨将天泽盈流瑞鸟迎舟式掩商羊之舞蛇医纳瓮果符垤鹳之鸣初泛洒于上宫遂滂霈于率土自中徂外皆荷生成雨公及私靡不硕茂野夫鼔舞知帝力之通官吏懽呼见天心之黙喻殷后徒勤于自剪周公空媿于舞雩化超前圣道贯重臣某才术无闻谬司邦甸生成必资于帝力进退何补于天工沐浴太和慙荷无极臣之欣跃倍万恒情
　　贺甘露表
　　化升闻灵贶昭答必呈尤异之应以告天地之和臣诚惶诚恐顿首顿首伏惟皇帝陛下均煦育之功敷渗漉之泽太和潜逹閟瑞克彰发于天霄特降宫树朝光初烛方湛湛而未晞晨景转炎更瀼瀼而未巳缀叶而珠玑积耀盈噐而氷玉呈姿芳袭椒兰味兼饴醴然则零于庭而着异纪于年以标竒徒夸往辰孰并兹日况树有丁香之珍殿即延和之号所以着芳风之逺播期圣夀于无疆事絶古今庆传遐迩臣谬承渥泽获覩殊祥抃跃之诚倍万恒品
　　贺嘉禾表
　　陛下睿谋广运神化旁行植物知仁祥图应圣灵岳不愆于赞祐燕谷遂用于生成丰稔既均知朔南之被泽休嘉允叶见天地之同和六穗惭称于汉臣异亩耻书于周典自中形外均庆同懽臣无任抃跃之至
　　贺雨表
　　臣某言臣闻圣人之德与天地通诚发于中事应于外始闻其语今见其真臣诚懽诚喜顿首顿首伏以季夏以来雨泽不降臣职司京邑祈祷实频青天湛然旱气转甚陛下悯兹黎庻有事山川中使才出于九门隂云已垂于四野龙神效职雷雨应期【雷或作云】嘉谷奋兴根叶肥润抽茎展穗不失时宜人和年丰莫大之庆防臣幸防宠任获覩殊祥庆抃懽呼倍于常品无任踊跃之至谨奉表称贺以闻
　　礼部为百官上尊号表【栁宗元】
　　臣某言伏以圣王之纂承天位也臣子必竭恳诚献尊号安敢为佞礼在其中一则以告天地神只二则以奉宗庙社稷三则以安华夏蛮貊巍巍大称其可废乎臣等诚懽诚望顿首顿首伏惟皇帝陛下叶周文之孝德齐夏禹之约身帝尧之法天过殷汤之解网未逾周月四海将致于时雍甫及元正率土更欣于再造然神人之愿亿兆之情有所不安率谓未尽善者以为帝德广运而尊号犹阙郊庙备礼而祝嘏无辞凡百兢怀华夷属望臣谨按昔臯陶之颂舜伊尹之颂汤皆臣子至公面扬君父以敷于当代以播于无穷夫岂饰哉率由事实帝王尊号皆渐于此皇家光被四表祖宗烈文时当太和尊号表德耳目所接简牍斯存稽之于前典则如彼考之于圣朝又如此今筮习吉元正戒期当品物惟新之时乃皇王大礼之日陛下郊天地享宗祧隂阳协和动植交畅不建至尊之称恐违列圣之心所以臣等冒死陈闻请上徽号伏惟陛下小谦让之节安延企之情特诏名儒礼官百寮庻尹详明故实议崇圣德则人望允厌神心获安山川效灵光赞无疆之夀祝史陈言永彰不朽之功臣等防国宠荣备位班列无任恳望之至
　　礼部贺册尊号表
　　臣某伏奉月日制陛下膺受尊号率土臣子庆抃无穷臣闻立极之大四海无以报神功配天之尊万物不能崇圣德唯有徽号是彰中兴所以上探天心下极人欲【中谢】伏惟元和圣文神武法天应道皇帝陛下统承千载光被六幽蟊贼尽除福应皆集有首有趾咸识太平勲臣增爵禄之荣戎士加赏延之宠片善必録防功尽升独惟圣謩事絶酬答万国觖望百工怨思是以啓元和之盛典延昊穹之景祚理厯凝命实曰圣文和众定功时惟神武运行有法天之用变化乃应道之方鬼神协谋华夏同志大礼既建鸿恩遂行欢呼逺布于九围渗漉普周于八裔庆超邃古美冠将来臣获守蛮荒逺承大典潢污比陋河清幸遂于千年尘壤均防山呼愿同于万嵗无任庆贺屏营之至
　　为京兆府请复尊号第三表
　　臣某言臣伏以耆老等并发丹诚将贯白日请复徽号以光圣謩臣以其恳欵自中不可禁止遂抗表陈情备述防诚伏奉墨诏批答未防允许者众心尚阻天意未从恳廹愈深兢惶无措臣某伏帷皇帝陛下道大益谦化成弥损虽江海善下每应朝宗之心而日月居高久称照临之位况复上承天命下覩人诚若然辞之理有不可伏以陛下功参造化政体乾坤万邦宅心百灵效职此圣之至也明并两曜信如四时先天不违穷神知化此神之极也道德纯备礼乐兴行宸翰动于三光睿藻穷于六义此文之备也五兵不试七德咸宜殊方者知归负固者率服此武之成也黄龙皓兎甘露庆云神禾嘉祥莲瑞木万物畅遂百谷茂滋此天之至灵也黎老斑白伏守阙庭鳏嫠童防歌謡道路此人之至诚也有其德而无其号拒乎天而违乎人虽陛下谦让之至美抑非臣心之所安也伏以贱志难明防诚莫逹戴天弥惧履地益惭无任恳廹屏营之至伏愿早建大号以称天人之心谨再奉表昧死陈请以闻
　　为耆老等请复尊号第二表
　　京兆府长安县耆老臣石灵等言伏奉墨诏批臣所请复尊号未防允许者捧对惶惧不知所裁天实命之于臣何有臣等诚恳诚惧顿首顿首臣闻圣君以奉天为心不以执谦为徳以顺人为大不以崇让为优陛下深拒天人之诚犹懐谦让之道臣等愚惑不知所归且百祥洊臻特表昊穹之眷五谷蕃熟用彰后土之勤亿兆嗷嗷吁天请命上下交应幽明同心举而违之臣所不识况臣等共被仁育同臻太和陛下德逹上以丰人之衣食道跻夀域以延臣之嵗年沐浴皇风二十余载儿童感化鳏寡知恩故臣等出乡之时闾里勉臣以不进不止妻孥誓臣以不复不归唯竭血诚退无面目便当陨首阙下终不徒还伏惟陛下照臣恳廹之情哀臣羸老之命臣等不胜呜咽慙恨之至谨奉表陈谢以闻
　　礼部为文武百寮请听政第二表
　　伏奉大行皇帝知陛下至性自天恐陛下执哀过毁上惟九庙之重下念万务之殷故遗诏丁寕俾遵旧典今百辟卿士颙然在庭瞻望清光巳七日矣固陈诚请犹未允从内外忧惶莫知所出臣闻大孝之本继志为难酌礼之情得中为贵是以哀迷期数哭泣有常俯而就之圣人所重知难继也君子不为伏愿少抑哀怀仰尊理命以副神只之望以安亿兆之心光祖业于无穷流德化于天下凡在臣子孰不悲戴
　　又第二表
