<!-- { "loadSidebar": true } -->
　　田庐西北偏有古丘焉高可四望予将升之以眺逺舒郁农民遮言曰不可是丘有蛇巨如井缶而白忤之能为祟不利人多矣宜无往予取酒沃其丘告之曰生而白者犬鸡马羊而巳其余则老而后白狼狐兔鹿乌雀燕雉蛇之类是也人老而毛髪皓白耗眊昏倒不能记子孙名字形朽神溃以至于死物老而鳞毫羽甲尽白白而后有灵非以圣贤存乎上德光被于下则不为之出出必人奉之以献不敢隠匿唯蛇不在瑞典虽然神而且灵尚矣故汉之兴神姥谓之白帝子得非天命志怪者必曰自然多穴老坟窍大木要野甿盘肴瓯酒之享作小儿女子寒暑瞢淫巫倚之弹丝瞠目歌舞其妖怛骇其惑考鼓用币僭冒其上嵗时奔走畏在人后疾病不治饥寒不辞悉尔辈之为也古者铸鼎象物使知神奸若之奸吾知之矣况旅吾之地由我进退蛰出以时无越昆虫之职无杂鬼神之事吾宫居若野处各有分齐故不相害然斩翳通巅为暇日凭藉之所则不当与人争也如不用吾言吾当吁天霆击断裂首尾焉吾诚不移无易尔为
　　祭梁鸿墓文【并序】
　　梁伯鸾墓在呉西门金昌亭下几一里余过之作文而吊以酒为奠其辞曰
　　先生为五噫之歌汉天子闻而病之南走乎大江之波客皋氏之宇下志沈潜而靡他自呉粲以举臼夫人之勤亦多不怀志于将没适乎道之无颇比要离之烈魄冢虽夷而不磨嗟余后先生之千祀聊奉奠而来过俯灌地而仰语顾先生之谓何心性诞客他人之宇下不得故筑垣而自翰身病妻弱自呉民之粲不得故力耕而自获所以法先生之义者庶五噫兮可作
　　哀茹笔工文
　　天与之肱力何緜緜耕不能耒渔不能船截筠束毫既胜且便昼夜今古惟毫是镌爰有茹夫工之良者责其精觕在价高下缺齧义互尚不能舍旬濡数锋月秃一把编如蚕拏【女加反説文云持也】汝实助也我书竒竒浑元未衰惟汝是赖如何已而有兔千万拔毛止皮散涩钝铓缗觚狱辞圆而不流铦而不欹在握方染亦茹之为斲轮运斤传之者谁毫健身殒吾宁不悲【一本悲作噫】
　　散人歌
　　江湖散人天骨竒短髪搔来蓬半垂手提孤篁曳寒茧口诵太古沧浪词词云太古万万古民性甚野无风期夜栖止与禽兽杂独自搆架纵横枝因而称曰有巢氏民共敬贵如君师当时只效乌鹊辈岂是有意陈尊卑无端后圣穿凿破一派前导千流随多方恼乱元气死日使文字生奸欺圣人事业转销耗尚有渔者存熙熙风波不独困一士凡百器具皆能施罛疎沪腐鲈鳜脱止失检驭无谗疵人间所谓好男子我见妇女留须眉奴顔婢膝真乞丐反以正直为狂痴所以头欲散不散弁峩巍所以腰欲散不散佩陆离行散任之适坐散从倾欹语散空谷应笑散春云披衣散单复便食散酸醎宜书散浑真艸酒散甘醇醨屋散势斜直树散行参差客散忘簮屦禽散虚笼池物外一以散中心散何疑不共诸侯分邑里不与天子专隍陴静则守桑柘乱则逃妻儿金镳贝带未尝识白刃杀我穷生为或闻蕃将负恩泽号令铁马如风驰大君年小丞相少当轴自请都旌旗神锋悉出羽林仗缋画日月蟠龙螭太宗基业甚牢固小丑背叛当殱夷禁军近自肃宗置抑遏辅国争雄雌必然大段剪凶逆须召劲勇扶军麾四方贼垒犹占地死者暴骨生寒饥归来辄拟荷锄笠诟吏已责租钱迟兴师十万一日费不啻千金何以支秪今利口且箕敛何暇俛首哀惸嫠均荒补败岂无术布在方防撑頽隵冰霜襦袴易反掌白面诸郎殊不知江湖散人悲古道悠悠幸寄羲皇傲官家未议活苍生拜赐江湖散人号
　　五歌【并序】
　　古者歌咏言诗云我歌且谣传曰劳者愿歌其事吾言之拙艰不足称咏且謡而歌其事者非吾而谁作五歌以自释意
　　放牛
　　江草秋穷似秋半十角呉牛放江岸隣肩抵尾乍依隈横去斜奔忽分散荒陂断壍无端入背上时时孤鸟立日暮相将带归田家烟火微茫湿
　　水鸟
　　水鸟山禽虽异名天工各与双翅翎雏巢吞啄即一例游处高卑殊不停则有觜铍【普皮切】爪防劲立直眎者击搏挽裂图氊腥如此等色恣豪横耸身往往凌青防为人罗绊取材力韦韝防绶悬金铃三驱不以鸟捕鸟矢下先得闻诸经超然可继义勇后恰似有志行天刑鸥闲鹤散两自遂意思不受人丁宁今朝櫂倚寒江汀舂鉏翡翠参防防孤翘侧睨瞥灭没未是即肯驯檐楹妇女衣襟便佞舌始得金笼日提挈精神卓荦背人飞冷抱蒹葭宿烟月我与时情太乖刺秪是江禽有毛髪慇懃谢汝莫相猜归来长短同群活
　　刈获
　　自春徂秋天弗亷亷早稻才遮亩芒粒稀疎熟更轻地与禾头不相拄我来愁筑心如堵更听农夫夜深语凶年是物即为灾百阵野凫千穴鼠平明抱杖入田中十穗萧然九穗空敢言一嵗囷仓实不了如今朝暮舂天职谁司下民籍苟有区区宜防防本作耕耘意若何虫豸兼教食人食古者为邦须蓄积鲁饥尚责如齐籴今之为政异当时一任流离恣征索平生幸遇华阳客向日飱霞转肥白欲卖耕牛弃水田移家直傍三茅宅
　　夜
　　屋小茅干声大自疑身着蓑衣卧兼似孤舟小泊时风吹折苇来相佐我有愁襟无可那才成好梦刚惊破背壁残灯不及萤重挑却向灯前坐
　　食鱼
　　江南春旱鱼无泽嵗晏未曽腥鼎鬲今朝有客卖鲈鲂手提见【呼见反】我长于尺呼儿舂取红莲米轻重相当加十倍且作呉羮助早飡饱卧晴檐曝寒背横戈负羽正纷纷秪用骁雄不用文争如晓夕讴吟様好伴沧洲白鸟群
　　丁隠君歌【并序】
　　隠君姓丁氏字翰之济阳人也名飞举读老子庄周书善养生能鼓琴居钱塘龙洞之左右或曰憩馆耳别业在深山中非得得行不可适到其下畜妻子事耕稼如常人余尝南浮桐江途而诣龙憩馆获见纶巾布裘貌古而意澹好古文乐闻歌诗见待加厚因曰他时愿为山中仆丁笑而不应问之年曰七十二当咸通丙午嵗逮今十四年矣雷平道士葛参寥话与翰之熟至今齿髪不衰气力益壮疏繁防灌溉剉皆自执绠缶斤斸辈升高望逺不翅履平地时时书细字作文纪事皆有楷法意义夜半山静取琴弹之奏雅弄一二而巳少睡寡言语与人相接礼简而情至周旋累年未尝有罢倦之色不唯疾病也非养生之效欤又不见其有所服饵或问之对曰治心修身之外复有何物予始嘉其遯世又闻其老而益精又悦其治心修身之説孔子所谓乐而寿者斯人也欤既乐而寿则仁智充乎其内充乎其内者非有德者欤有德而不耀于世者非隠君子欤乃作丁隠君歌以寄其声云
　　华阳道士南游归手中半巻青萝衣自言逋客持赠我乃是钱塘丁翰之连江大抵多竒岫独话君家最竒秀盘烧天竺春笋肥琴倚洞庭秋石瘦草堂暗引龙溜老树根株若蹲兽霜浓果熟未容收往往儿童杂猿狖去嵗猖狂有黄冦官军解散无人鬭满城奔迸翰之闲只把枯松塞圭窦前度相逢正卖文一钱不直虚云云今来利作采樵客可以抛身麋鹿群丁隠君丁隠君叩头且莫变名氏即日更寻丁隠君
　　紫溪翁歌【并序】
　　紫溪翁过甫里先生举酒相属醉而歌曰
　　一丘之木其栖深也屋吾容不辱一溪之石其居平也席吾劳以息一窦之泉其音清也弦吾方在悬得乎人得乎天吾不知所以然而然先生弁而赓之曰采江之鱼兮朝船有鲈采江之蔬兮暮筐有蒲左图且书右琴与壶寿欤夭欤贵欤贱欤歌阕而去
　　鹤媒歌
　　偶系渔舟汀树枝因看射鸟令人悲盘空野鹤忽然下背翳见媒心不疑媒闲静立如无事清唳时时入遥吹徘徊未忍过南塘且应同声就同类梳翎宛若相逢喜秪怕才来又惊起窥鳞啄藻乍低昻立定当胷流一矢媒懽舞跃势离披似谄功能邀弩儿云飞水宿各自物妬侣害群犹尔为而况世间有名利外头笑语中猜忌君不见荒陂野鹤陷良媒同类同声真可畏
　　庆封宅古井行【并序】
　　春秋左氏传云襄二十八年齐庆封乱而来奔既而齐人来让奔呉呉句余与之朱方聚族而居之富于其旧后七年荆人使屈申围朱方执庆封而尽灭其族按图经润之城南一里则封所居之地询诸故老井尚存焉因览其遗甃故歌之以志其恶
　　古甓团团藓花碧鼎濙寒泉深百尺江南戴白尽能言此地曽为庆封宅庆封嗜酒荒齐政齐人剪族封奔迸虽过鲁国羞鲁儒欲弄呉民窃呉柄呉分岩邑号朱方子家负固心彊梁泽车豪马驰似水锦鳯玉龙森若墙一朝云梦围兵至胷陷锋铓脑涂地因知富德不富财顔氏箪瓢有深意宣父尝违盗泉水懦夫立事贪夫止今歌此井示呉人断绠沈缾自兹始





　　甫里集巻十七
　　钦定四库全书
　　甫里集巻十八
　　唐　陆防　撰
　　杂著
　　两观铭
　　两观雉门虽僭天子圣人在朝奸佞诛死奸首掷地奸血如水政不得乱国是以理下及千祀浇风四起内荏外贤举世称美赫奕皇都象魏天倚岂无奸邪佩玉蘂蘂圣人弗生两观如砥以石镵辞着于阙里
　　卜肆铭
　　蜀严之托蓍也以忠孝仁义后来之托蓍也以媮佞险诐美之使怡愉怛之使骇畏小人唯恶是嗜唯祸是避唯福是觊唯蛊是媚曽不究得失之所自故幽赞之蓍前列之乃化为庸妄之器呜呼成都吾不知古为市之地况君平之卜肆耶强为之铭以刻其意
　　陋巷铭
　　鲁国千乘岂无康逵传载陋巷以顔居之鄙委侧僻枢桑覆茨箪瓢屡空其乐怡怡圣人之言终日不违易赞独入云顔庶几门直道大堂如翚飞粱肉在御狼贪豕肥陋巷相去不其逺而我实狂狷蓬蒿所宜勒于柴荆贤哉是宜
　　马当山铭
　　言天下之险者在山曰太行在水曰吕梁合二险而为一吾又闻乎马当彼之为险也屹于大江之旁怪石凭怒跳波发狂日黯风助摧牙折樯血和蛟涎骨横鱼吭幸而脱死神魂飞扬殊不知坚轮蹄者夷于太行仗忠信者通于吕梁便舟檝者行于马当合是三险而为一未敌小人方寸之包藏外若脂韦中如劒铓蹈借必死钩剺必伤在古巳极于今益昌敬篆岩石俾民勿忘
　　书铭
　　太古之时何尝有欺逮乎结绳民始相疑画卦造书圣人之为图载文字厥功弗知惟简惟牍断竹析木累必充庭负必折轴韦编一絶错乱名目寖务轻【去声】省捣枲剥谷胶缀畨畨恣其所便虫篆更形模易宣上下今古巻舒蝉聨薰曝蠧郁疵乎不坚又取珉石篆琢雕镌由简牍下其存四边玺印章号殷勤识【音志】焉其巧益甚其説益繁盟契质要朝成夕反【平声】诰誓制令尾违首言牋檄奏报离方就圆传録注记丑仇美怜铭诔碑表虚功妄贤歌诗赋颂多思谄权在简牍者埋没烂坏无遗一编副以枲谷其留最延缪戾颠倒尨防弗删在珉石者固宠纳赂惟辞是妍镵凿既毕名声泯然尧舜之道以人为传有死必继流乎亿年宜斥诈伪焚烧弃捐复以太古结绳之前
　　汉三高士赞
　　前汉一人
　　王霸仲儒清节是理有息躬耕黄头歴齿故人令狐奉书遣子从以车徒入耀闾里既往霸卧日昃不起其妻讥之以息愧耻君遁世荣抗节不仕子亲耒耜固其宜矣我实信道曷足惭彼霸乃忻然恬淡如水夫高妇贤可谓具美
　　后汉二人
　　挚先生恂伯陵之孙学通五经居于渭濵弟子累百马融服勤以子妻之师而益亲融为大儒恂乃知人和帝之世公卿以闻季直才器宜当辅臣公车就征礼备纁守道不至终为逸民
