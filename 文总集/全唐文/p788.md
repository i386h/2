<!-- { "loadSidebar": true } -->
    我唐有国，堑炎海而苑绝漠，封日域而是流沙。生尧舜而开统，诞文景而承家。於兹百有二十载，开元皇帝御极。居藩符五马之兆，在天岂一龙能加；爱弟则淮南之仙术，名王则临淄之才华。朝有土阶之约，官靡瑶台之奢；饰旧馆而纳景，建飞观而临霞。长公子之自薄，塞主人之相夸；非徒拟花萼之丽，盖取诸棠棣之华。请循其始，仍旧而作；珍林自生，灵池不凿。下池塘之烟雾，植掖垣之花萼；凫翕习而来止，楼台蹇产而相错。雨日而□起澄潭，霁夕而月悬高阁。归梁国於上苑，通代邸於平乐；洞复道而为临幸，矗层城而作垠Ф。於是於城之陬，建此飞楼；横逦迤而十丈，上がテ而三休。仰接天汉，俯瞰皇州；百ㄩ之所回合，九逵之所夷犹。总万象之多少，极二曜之环周；为栋宇之殊观，实崇高之寡仇。盖术者之不陋，亦帝王之所游。规模制度，去奢维素；方面曲折，匠石所务。浮栏郁律而却偃，飞甍参差而前注；连磴道而内属，曳轩窗之横骛。龙兽抚注而相惊，虹亘薄而齐布；涂椒兰以为馥，衔明月而为炷。榜题仲将之手，颂登文考之赋。六合清朗，天地静谧；明主垂裳，贤臣屈膝。龙舆亲览，珠旗晓出；言羽卫以清帐，敕太史之择日。点翠幕而夹道，列云影而竟术；万国争驰而骈会，千官毕扈而咸秩。宫阙迢遥其若浮，郡国森罗以加一；广宴颁大官之膳，鸿霈宽司寇之律。献春之望，严更罗守；月上南山，灯连北斗。鱼启钥於楼上，龙衔烛於帐口；帝城纵观而驾肩，王宫望瞻而仰首。鼓吹更落，琴笙夜久；清歌齐升而切汉，妙舞连轩而垂手。张广乐以建和，示至乐於群有。天子偃伯天下，高临穆清；理国以道，与代作程。不纯俭以愆德，不徇奢而害盈。建宫而丰其屋，则遵求旧；作室而节其用，则示闲情。其孝友也，署为花萼之号；其勤人也，则以榜以政本之名。何圣人之启意，物与道而相并？秦作阿房，而穷侈靡；汉宫未央，以自尊荣。由是展礼乐，开塾序；太学时荐，列国奉举。择仙郎为清选之官，辟星台为明试之所。顾无智士之知难，而劳能者之虚伫。
    ○柱楚赋
    稽古太初，穴处巢居。则大壮之垂象，上栋下宇，成其室庐。迨於中叶，僭奢违道。木衣缇缃，土被文藻；列蟠螭於栏槛，拖长虹於襄。谓桂柱之不坚，施柱楚以侔其寿考；相万祀而一人，阶天地而相保。其始也，徵士尚方，聚徒岩畔；经回溪之纡郁，梯嵯峨於天半。披林离之修萝，刮莓苔之烂漫；曜□霞之彩，嘉锦章之辉焕。图嵌空，设妙算；或攻或凿，叫啸相赞。追山成雷，击石火散；初仿佛而缕析，忽砰訇以冰泮。五丁力殚，九牛流汗；自彼幽薮，登庸华观。乃命王尔操绳，公输削墨。规上成范，方下为则；错坎缺之参差，开青荧之古色。入红壁，对朱扉；廊回月皎，殿广星稀。随风起润，逐日呈辉；扣逶迤之环佩，拂回旋之舞衣。及夫荏苒时移，峥嵘岁久；堂惟荆棘，尘埋户牖。嗟建章之火流，何金石之可守？楚则不易，人将谁寿？楚兮楚兮全坚固，曾见深宫几人故？夫楚之为德，既坚且贞；华而尚素，晦而尚清。象君子之待问，扣之则鸣；诚在位之有式，居必底平。平则可久，久则不倾；无靳固而守朴，非昭章而眩明。庶夫人之锐意，览兹物而笃诚。
    ○南至□物赋（以题为韵）
    於赫至化，时惟大君；推历比夫轩后，授人齐乎放勋。北风戒节，南至司分。验律飞灰，遥应乎悬炭；登台视，必在乎书□。丽乎时方别色，天敛残氛；星连珠而候晓，日合璧而呈文。众瑞咸集，祯祥荐至。□散黄光，天浮喜气；金柯郁郁而蔽野，玉叶飘飘而委地。回纪天表，永无兵意。灾靡作，罢札瘥之虞；水旱不行，咏京坻之事。得此先甲，还同汉日之观；报以丰年，不假春秋之备。於时帝在谷，风后陪骖；会玉帛而涂山有愧，朝公卿而汾水怀惭。佳气从龙，遥连渭北；非烟拂日，俯对终南。懿圣诞之与万，美皇道而超三。保章告其符祉，太史视其簪绂；应子月兮生一阳，奏黄钟兮动万物。乃明南至者，日极之数；视□物者，岁占之故。其在必书，不愆常度；庆瑞满於图牒，献纳盈其府库。凤凰下於元都，铜雀栖於温树；调玉烛而阴阳燮和，抚黔首而时令大布。日之方夕，岁聿云暮。才非瞽史，未知天道之祥；文似相如，愿献凌□之赋。
    ○对张侯下纲判
    〈景张侯下纲不及地武，宾遂贯之，监者谓无揖让之礼，不坐奠丰，上宾袒决而退。〉
    国将郊，王有聘享，宴而习礼，射以观德。大侯既抗，敦弓乃坚，天子张熊武之威，诸侯异朱元之杀。不及地武，何所失仪？高其下纲，诚为顺理。然礼崇三让，无闻固请之辞；射有五容，先招不至之诮。虽饮於少，自可奠丰，而献尔发功，方观袒决。於宾微为舍礼，在景何所愆仪？但欲旌能，期於书过。
    ○对向街开门判
    〈于门告张第向街开门，第云祖父有勋荫。〉
    东海于门，高容驷马；南阳张第，荣珥七貂。通德未孕，薄言斯露。或以霞扉昼敞，临大道之青楼；画ㄆ□构，接长杨之绮陌。有同树塞，不远人境，车马之客相阗，冠盖之宾坐合。若也人惟白屋，奢僭之辜何逭？必其地是朱门，公侯之家始复。有勋有荫，既未审於高卑；应阖应开，诚可穷其新旧。敬申三覆，然定五刑。
    ●卷三百三十四
    ☆陶翰
    翰，润州人。开元十八年进士，又擢宏词科，官礼部员外郎。
    ○冰壶赋（以“清如玉壶冰，何惭宿昔意”为韵）
    惟冰也有坚凝之贞，惟壶也有虚受之明。谢周流之弱质，托铸以成名。直方任器，规圆惬情。对光辉而比色，因击扣而驰声。冰假壶以为用，壶含冰而转清。及夫欢呈朝晏之馀，瑞表经纶之初。尢荀吴之失对，陷王霸之後车。既遇赏以为乐，乃获成於所如。但观夫推移在道，澄澈如王。时见莹而则明，或将摧而不曲。故曰冰贵於水，器尊者壶。国因时而必用，军每击而何虞。若乃周将酬客，鲁欲藏冰，揖籍父其何忌，顾申丰而可凭。是以用之者广，须之者多。遇薛鼓而击，诵豳诗而何？至时冰销滴润，壶罄成酣。乃挟纩以荷德，岂知漏而兴惭？昔者赵衰从径，魏主其逐。虽有馁而仍携，顾无麋而未宿。每览馀轨，当思践迹。志未吐於生平，容已衰於畴昔。倘开冰之可荐，庶投壶而无ル。况霜空旦寒，晚景仍坠。虽杼轴而不辍，犹仿佛而无记；将投皎洁之姿，愿假含容之意。
    ○狐白裘赋（以“珍裘非一腋”为韵）
    邈哉瑞兽，生乎青邱；资挟温以流润，得颐素而成裘。故缜豪错毳，匪刚斯柔；象群哲以济美，轶千年而取优。配华玩於车服，曜珍奇於贵游；殷祀典以崇贲，饰礼容而克修。暨夫秋沈金气，科举元律；进卿相之门，登王侯之室。寒祛温荐，恩缠好密；任藏用以卷舒，委凉暄以黜。将衣以递御，与纨扇而更出；苟人事之宜然，谅废兴之若一。嘉其全真定色，育精含徽；千金振价，众服腾辉。朝临皓雪，且状乎寒披鹤氅；晓安朱架，又象乎高悬玉衣。虽质文之可别，盖贵贱而同归。故崇侈者取贵而尚，戒奢者含贞以非。矧乎从损而益，工兼素腋。德之攸亲，岂惟物新？晏婴相齐以推弊，孟尝献秦而获珍。贞休利乎蕃，悔吝生乎妄人，傥兹道之无替，遮遗芳於後尘。
    ○对假荫判
    〈甲为人後，请准荫人色，所由以同假冒，甲诉法有差等。〉
    有国之制，不易於常典；王者之政，未忘於继绝。人则不幸，同叔向之有言；天道如何，比邓攸之无子。甲义当为後，情切自孤，名不绝於本枝，爱未迁於他室。克闻鸠之德，宁爽螟蛉之义？知子之道必全，见父之行无改。将议继体，那惭象贤！主礼方列於宗门，入仕曷由於庇荫？苟从法之差等，亦在礼之何伤？所由无端，虽不忧惧，诉者有据，应异无文。
    ○对流外判
    〈流外解请兵部劳，所由不许，诉五品以上。〉
    百度之间，见於甲令；九流之内，言念胥徒。在邦必达於大体，为政不遗於小物。岁之云宴，更议初勋；劳之可书，仍祈後绩。慕缙□之职，名级愿迁；瞻巽风之命，节文当协。所由以司存必举，稽彼三章；诉者以理实无言，徵诸五品。既详於法，难屈尔词。
    ○饯崔朔司功入计序
    冬，天子至自河华，中使至，司功崔公朝於京师，礼也。今天下有道，声教必被，要荒来格，况其迩者乎？政莫大於殷会，使莫大於述职。故学於礼，足以专对，崔公近之矣！及夫三物，成者斯义欤？征骖如飞，郊暮来祖，渭上西眺，寒原无色。赋《皇华》而送崔氏行焉。
    ○送王侍御赴剑南序
    国家既诛邛﹂之游魂，收滇池之陈地，以蛮陬君长未即序，徼外新国，约非甚坚，将欲宣王风、布中典，必候才英矣。监察御史王公，志标劲节，天假异能，秉心而忠义必闻，多方而文武不坠。我中丞鲜于公以功名立破城江南，关启而虏不敢窥，城峻而敌不敢守者，皆倚匡时之策，仗横行之气。不然者，岂有夕舍一尉，旦麾三军，盱衡於不毛之间，决胜於大荒之表？取廷评者浃月，登宪府者周星，绣衣照於江原，风霜扫於剑壁，斯不足畏矣！中朝名雅，向义趋风，饯筵倾诚，翰墨纷瞩。百壶追送，来登董原之野；万岭苍然，更绕华阳之国。予以授简，敢无斯文。
    ○送封判官摄监察御史之碛西序
    夫子以忠义为名，以才能为用。顷年投笔，多制胜之谟；间岁策勋，有斯皇之命。以西师之未解、右地之多虞，何宁此材，岂获居息？我主将所以封弱水，擒月氐，略康居，取勃律。虽出车之任，事属於才能；而入幕之贤，功归於帷幄。嗟乎！非万里无以见远图，非三军无以知壮节。古人於是历孔道，穷河源，岂勤劳而乐行役，甘绝域而厌诸夏？必以为担石者能丧志安怀者也，而拜命封侯，功成事立，不同日言矣。勉哉封子！守其嘉谋，轩将驰，绣服将假，虽天下险阻，玉关之风，故不足为子虑耳。帝乡山川，徙倚将远，别路□树，苍茫欲秋。可以赠离杯，可以赠离唱，乃命座客，唯然赋诗。
    ○送史判官之河南序
