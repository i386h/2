<!-- { "loadSidebar": true } -->
　　光膺策命入拜师臣三公惟人大厦有栋梁之任一相处内四方如泰华之安天扶圣君人望元老欢乐精神之防流通上下之情礼无与隆时所罕遇恭惟某官孕灵岳秀配德坤元噐深厚而有容道直方而不挠武足以戡定乱畧文足以润色圣谟可托大事则社稷之臣不亲细务则帝王之佐进人如己爱物以情硕画嘉谟抚宁以华夏隂功隐惠孚感于神明故能业亮四朝身兼五福出入将相几四十年古今勲劳无一二辈属真人之嗣服揽庶事以图新谓国军禁令有未决之疑左右辅弼皆后来之俊俾辞留钥入造内朝集冠盖于都门罗饔飱于馆衮衣已往难留洛水之旧邦皓首复来共识仁皇之真相龙光叠被衢路荣生于今熈河之餽饷甚艰辽忧之疆隅未复不足者九年之食已伤者百姓之财将冗而卒骄吏繁而员溢永赖蓍之旧德克开社稷之逺图俯陪调鼎之司独践位槐之地寿考之美方迈德于汾阳礼乐之功更仰成于姬旦某素唯鄙昧久荷奬提台座荧煌怅披云之在望驽踪疲曵但服驾以长鸣
　　贺秦太师启　　　　　　　　翟公巽
　　伏覩诏制正月一日大庆殿朝贺受传国八寳太尉册拜太师者仰止三朝之老蔚为万乗之师裂以山川世胙之封崇以鈇钺专征之噐贵穷人爵克享天心古者天子有七人之争臣太师首三公而论道所以仪刑海内辅导帝躬严朝廷则爵为逹尊事德义则贵有所屈成汤先学于伊尹必有所不召之臣穆公无人乎子思不能安长者之侧有来命世之哲以起非常之功恭惟太师道济弥纶文能经纬非予觉而谁也岂曰友之云乎王曰呜呼父师作只命周公之册予惟克迈乃训继旧学甘盘之贤极名噐则礼敬兼隆咨典刑则老成为重就访大事必先惇史之乞言俾乗安车防用黄门之设几底于五典论厥九畴以镇定如岩石之瞻以博厚若阿衡之倚一国之巨室所慕为政不难天下之大老来归其子焉往用能制作礼乐颁度量于明堂寅亮圣明受泰元之神防肇称寳玊于赫祲容然而无竞维人惟德其物昔有倚相能道训典晋大夫失问于白珩子反善理兵戎秦使者改观于和璧不有君子将焉倚毗洪惟熈洽盛治之圣朝相以瑰玮光明之人杰光于史册配君臣毕命之书载之声诗咏崧髙烝民之雅
　　贺刘太师启　　　　　　　　石敏若
　　帝制坦明诞布外朝之听师垣峻极有严上宰之班极名数以称格天之功隆礼貌以示尊贤之等名实之加四逹爵禄之报两崇成命式孚有生胥庆伏以神文广运若皋陶则见而知之圣武布昭举伊尹不仁者逺矣允若君臣之同德能致帝王之极功自古以然于今为盛恭惟某官才贯三极智周万防毎见之于未形尝行其所无事道合圣贤之用舍身系社稷之安危天眷有邦畀斯民之嘉靖帝选于众越诸老以登贤作兴于一时之间超越于千载之上治成德备而百度理施博制广而四夷賔质之于诗书而有据告之于神明而无愧嗣奉缉熈之典丕承燕翼之休协三代受命之符厚其戬谷作八瑞镇邦之寳登以端元方溟泽之均行岂鼎司之可后肆颁显册承吁师言位着有光谐师臣之步武陛廉加峻壮王国之奠安伏念某结约无竒间关少予病樗何用亦防万国之春敝帚自珍孰辨千金之享倘未亡于簮屦终有赖于锤鑪望履无阶但想鹰扬之表饰辞有腆仰伸燕贺之仪
　　贺文太师启　　　　　　　　宋文渊
　　重膺显策荣拜上公委军国之深机夺丘园之至乐中外胥庆神人以和矧衣被于恩涵岂雷同于蠖伏伏惟某官直方而大含容而光学为王者之师身任当世之重出秉麾钺入掌钧衡坚一德而无二心弼四世而歴三纪草木鱼鳖以之而咸若隂阳天地以之而泰通功成不居身退自遂于遯得无疑之利于渐为可用之仪方大人之继明思厚德以载物还以论道属之经邦以镇安华夷之情以负荷庙朝之寄虽二帝上庠西序三王左学东胶方汉事桓荣之尊魏优王祥之养姑记善于惇史或乞言于暇时莫如进退之间独系安危之大昔望吾君如舜翻然起莘今欲天下一周老而归鲁当简防难传之事业有丹青莫状之辉光某夙范陶钧生全卵翼孤投塞垒逺总兵戎备斯役于无由望台光而展庆神驰心结意在言殚
　　贺秦少保启　　　　　　　　汪彦章
　　伏颁明诏登用大儒疏荣三少之班正位百官之上生成所及鼓舞斯同恭惟某官言合六经学包万古由周公传之孔子独承师友之渊源惟尹躬暨及于成汤迩应君臣之期防久借本兵之重多输纳诲之忠方功名未究于经纶举中外皆形之叹息盖文物于斯为盛欲治平舍公其谁故除书甫降于九天而和气遂充于四海某早防知奬叨被使令逢恩宠之鼎新预生灵之钧播虽官聨在逺莫能陪多士之班然謡俗至公尚拟采烝民之雅
　　贺秦少保启　　　　　　　　郑敦夫
　　玉检告成载笃中兴之绪麻纶敷防茂昭夹辅之勲只服宠灵亟跻寅亮胪传所暨公论攸归少保大观文吾道宗工斯文先觉规模国噐士业相门吐论皆前辈之风流落笔非后来之气格飞英腾茂决科独步于一时尽忠竭嘉致身横飞于两地賛庙谟而底定纂圣徳以承休惟昔彛仪礼素隆于列辟矧时异数位宜进于二公未尽畴庸更陪衍赋某自惟朽钝素出甄陶盛事防逢尚阻南州之小垒喜懐増剧莫随东阁之后尘展庆无从驰情惟切
　　宰相　　左相
　　贺韩丞相启　　　　　　　　唐子西
　　显奉制麻延登宰席播腾九有欢庆一时窃闻考元以断人谋不如旧德指乔木而称故国未若世臣才猷夙着于庙堂名实已隆于天下故社稷因之而倚重而朝廷恃此以稽疑恭惟某官噐量海涵精神玉粹天资攸禀有仁民爱物之心家学所传皆论道经邦之术蔼扬令闻坦涉亨途顷任枢躔谋已深于汉帷出临阃寄泽大溥于商霖政地久虚佥言允属值圣朝之嗣服思辅相以迓衡召还三迁遂宅百揆韦平盛事固无愧于古人房杜全功诚责全于今日必将尽发胸中之蕴庶几大慰海内之心某承乏遐陬侧闻除目阻逺潭潭之府莫趋两两之阶丛抃寸诚难形尺牍
　　贺左承相启　　　　　　　　李成季
　　拜命大庭分聨左揆天人相与君相并兴千载一时永契太平之防四方万里共防生气之和窃以舜帝举皋陶而窜不仁髙宗命傅说以求古训因先王而为政为天下以得人竦佩遗风复见今日顾安危之所系宜上下之称欢恭惟某官名世真儒生民先觉禀三才之气思则无邪以四海为心逹则兼善智大必先于逺致行髙不可以小知未尝枉已以直人岂惮屈身而伸道三解不听漠无干泽之私万钟何加惟有养恬之乐属大明之绍服讲庶政以图新急闻至言优礼元老以公议而自处为众人之不能匹夫未安深轸纳沟之念至诚独立靡懐濡足之忧故进贤退恶而多士归心兴利去害而庶民不议果膺睿渥防秉钧衡飞鸿之遇顺风已如夙志大旱而作霖雨咸赖我公益贻万世之安永尚一人之庆某猥叨怜遇倍切懽愉限守州符阻造台屏
　　贺赵丞相启　　　　　　　　张全真
　　伏审决定大防建中兴不拔之基褒赏元勲正上宰久虚之位王庭孚号海隅交欢窃以赤舄衮衣美征东之姫旦命圭相印答平蔡之裴公播在声诗光于简册况却慿陵之巨敌有开恢复之宏规示丕劝于羣工宜首膺于异数恭惟某官直方而能守敦大而有容献纳论思夙着排奸之节賛襄辅弼尤髙经逺之谋惟光武能推赤心而绛侯可属大事防羽书之遽至奉革辂以徂征师律一新坐据江山之险捷书屡上几成京观之封致敌骑之宵奔本嘉猷之辰告射雕贾勇虽异李广之无双指嗾收功谁出萧何之第一宜颁宸綍首冠台躔舍爵之赏既行归疆之朞可待某逖闻诞告喜越常情昔忝同升谬托金兰之契老思自放愿谐丘壑之求颂咏之私敷宣曷既
　　贺汤丞相启　　　　　　　　熊子复
　　伏审褒异真儒躐升元宰熈帝之载早并列于泰阶秉国之钧首进颛于魁柄经纶虽久润泽维新恭惟平章仆射相公毓粹昭回储精峻极翔蛟龙跃虎鳯炳焉华国之辞闭雷霆藏风云浑然经世之度冠殊科而挺出歴要路以横飞势不倚于氷山望自隆于岩石绛灌虽毁不能使文帝之疑禹山既除宜首用弱翁之相粤从枢筦躐正冡司弥缝万机粉泽百度勒成旷典述丕显之文谟结好殊邻示允懐之汉德崇俭以省国用唯公以收人材果畴专美之功遂陟久虚之位身荣上衮心协前修昔祖宗享国之长繄宰相得人之盛然天圣之修真録乃王文穆之持纲而庆厯之申辽盟乃吕文靖之当轴节冗费则贾魏公首建其议抑亲党则章郇公自守其谋虽舜帝之有五臣足夸当世然周公之施四事并掩前人宜乎史臣弹简牍而屡书文士极翰墨而交颂况万世遇大圣方垂拱而仰成于一代为宗臣毎弥缝而藏用浩若元气运于太虚人莫测其端倪物隂被其膏泽某早窥崇仭逺托洪钧名则甚防半世选举而始得学虽不辍过时勤苦而难成倘防造物之怜获免抗尘之贱则专具笔札尽心力于斯文率作歌诗尚形容于今日
　　贺蒋丞相启　　　　　　　　洪景伯
　　伏审还位中阶进居首铉简在上帝夙膺柄国之专图任旧人起副具瞻之切邮传四出庙筭一新窃以舜以不得皋陶虑万机之或壅汤则有若伊尹谅一德之相依唯其实系安危于身故去犹失左右之手本朝为盛前辈可稽赵韩王夺服于建隆之际式尊古谊富郑公牢辞于嘉祐之后苐欝师虞盖遭变事者务度其宜而为忠臣在移其孝恭惟平章仆射相公蓍先觉柱石壮猷应变成务而挺有祖风同寅协恭而甚称上意如丙吉之按边琐既预科条若崔相之除吏员更公荐举方任秉钧之重遽罹陟屺之艰位虽去于岩廊眷益深于黼扆肆举夺情之典益畴佐命之勲家事虽勤讵可辞于国事人心既恱宜遂格于天心岂但复于中台仍更陞于上衮况十事说天子已前定于规模则一代为宗臣庶永扶于基业某猥贰九卿之列忝居百职之间宣制于庭共儒绅之相庆立班于路迎相衮之来归敢再扣于崇墉輙自通于竿牍攘振弱植方依仙宇之摩空纚绋轻帆或助神舟之济海
　　贺刘丞相启　　　　　　　　刘夷和
　　荣膺防命进掌纶衡十行传于置邮四海为之歌颂窃以爰立之任从古所难宣帝中兴之功惟丙与魏明皇励精之治非宋则姚吉流于懦而相失之严崇溺于权而璟窘于用虽茂美绩盖非全才故明皇愧于守成而宣帝甘于杂伯致君同尧舜之盛接歩继皋防之贤治本得人朝廷増重恭惟某官忠勤许国康济乗时溯游于道德之渊源润色以诗书之华藻主上抚艰难之运受重寄于祖宗大臣用康济之资报异恩于君父属雅言而素定注上意以仰成天地鬼神明其心鸟兽草木均其赐某受知最厚念咎方深睹端揆之得贤喜宗祧之防福夙兴夜寐敢忘庇覆之恩饮水曲肱与享太平之乐
　　贺左丞相启　　　　　　　　何子因
