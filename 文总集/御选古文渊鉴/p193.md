<!-- { "loadSidebar": true } -->
　　臣伏覩近降农民诉疾苦实封奏状王啬等一百五十道除所诉重复外俱已签帖进入窃惟四民之中惟农最苦农夫寒畊热耘霑体涂足戴星而作戴星而息蚕妇育蚕治茧绩麻纺纬缕缕而积之寸寸而成之其勤极矣而又水旱霜雹蝗间为之灾幸而收成则公私之债交争互夺谷未离塲帛未下机已非已有矣农夫蚕妇所食者糠籺而不足所衣者绨褐而不完直以世服田亩不知舍此之外更有可生之路故其子弟游市井者食甘服美目覩盛丽则不复肯归南亩矣至使世俗俳谐共以农为嗤鄙诚可哀也又况聚敛之臣于租税之外巧取百端以邀功赏青苗则强散重敛给陈纳新免役则刻剥穷民收养浮食保甲则劳于非业之作保马则困于无益之费可不念哉夫农蚕者天下衣食之原人之所仰以生也是以圣王重之臣不敢逺引前古窃惟太宗皇帝尝游金明池召田妇数十人于殿上赐席使坐问以民间疾苦田妇愚戅无所隐避赐帛遣之太宗兴于侧微民间事固无不知所以然者恐富贵而忘之也故每临朝无一日不言及稼穑真宗皇帝乳母秦国夫人刘氏本农家也喜言农家之事真宗皇帝自幼闻之故为开封尹以善政着闻及践大位咸平景徳之治为有宋隆平之极景德农田勅至今称为精当昔周公相成王作无逸曰先知稼穑之艰难乃逸则知小民之依盖以一盂之饭一尺之帛莫不出于艰难人主既知之则不肯用之于无益散之于无功骄侈之心无自而生矣伏惟太皇太后陛下深居九重皇帝陛下富于春秋自非今者濬发徳音大开言路使畎亩之民皆得上封事则此曺疾苦何繇有万分之一得逹于天聼哉其文辞鄙俚语言丛杂皆身受实患直贡其诚不可忽也伏望太皇太后陛下与皇帝陛下同赐省览庶以开广聪明资益圣性于民间情伪靡不周知异日太平之业繇此为始矣取进止
　　论皇城司廵察亲事官劄子
　　臣等伏闻皇城司亲事官奏报有百姓杀人私用财物休和事下开封府推鞫皆无事实欲勾元初廵詧人照勘其皇城司庇护不肯交付臣等窃以祖宗开基之始人心未安恐有大奸隂谋无状所以躬自选择左右亲信之人使之周流民间密行伺詧当是之时万一有挟私诬枉者则斧钺随之是以此属皆知畏惧莫敢为非今海内承平已逾百年上下安固人无异望世变风移宜有厘革而因循旧贯更成大弊乃至帝室姻亲诸司仓库悉委此属廉其过失广作威福公受货赂所爱则虽有大恶掩而不问所憎则举动语言皆见掎摭臣等常病国家择天下贤才以为公卿百官而犹不可信顾任此厮役小人以为耳目岂足恃哉今乃妄执平民加之死罪使人幽系囹圄横罹楚毒幸而不自诬服仅能辨明若更不听有司诘问元初廵詧之人少加惩戒臣恐此属无复畏惮愈加恣横使京师吏民无所措其手足此岂合祖宗之意哉伏望朝廷指挥皇城司令送元初廵詧人下开封府推问本情或别有仇嫌或詧访卤莽各随其状依法施行仍自今后永为定制庶可以塞欺防之源絶侵寃之门以全国家至公之道取进止
　　五防【嘉祐六年八月十七日上】
　　臣光幸得备位谏官切以国家之事言其大者逺者则汪洋濩落而无目前朝夕之益陷于迂濶言其小者近者则丛脞委顿足以烦浼圣听失于苛细夙夜惶惑口与心谋涉歴累旬乃敢自决与其受苛细之责不若取迂濶之议伏以祖宗开业之艰难国家致治之光美难得而易失不可以不愼故作保业隆平之基因而安之者易为功頽坏之势从而救之者难为力故作惜时道前定则不穷事前定则不困人无逺虑必有近忧故作逺谋燎原之火生于荧荧懐山之水漏于涓涓故作重微象龙不足以致雨画饼不足以疗饥华而不实无益于治故作务实合而言之谓之五防此皆守邦之要道当世之切务戅愚狂瞽触冒忌讳惟知纳忠不敢爱死
　　保业
　　天下重器也得之至艰守之至艰在昔始受天命之时天下之人皆我所比肩也相与角智力而争之智竭不能抗力屈不能支然后肻稽颡而为臣当是之时有智相偶者则为二相参者则为三愈多则愈分自非智力首出于世则天下莫得而一也斯不亦得之至艰乎及夫继体之君羣雄已服众心已定上下之分明强弱之势殊则中人之性皆以为子孙万世如泰山之不可揺也于是有骄惰之心生骄者玩兵黩武竆泰极侈神怒不恤民怨不知一旦涣然四方溃糜秦隋之季是也惰者沉酣宴安虑不及逺善恶杂揉是非颠倒日复一日至于不振汉唐之季是也二者或失之强或失之弱其致败一也斯不亦守之至艰乎臣窃观自周室东迁以来王政不行诸侯并僣分崩离析不可胜纪凡五百有五十年而合于秦秦虐用其民十有一年而天下乱又八年而合于汉汉为天下二百有六年而失其柄王莽盗之十有七年而复为汉更始不能相保光武诛除僣伪凡十有四年然后能一之又一百五十有三年董卓擅朝州郡瓦解更相吞噬至于魏氏海内三分凡九十有一年合而为晋晋得天下才二十年惠帝昏愚宗室搆难刘石乘衅相继而起散为六七聚为二三凡二百八十有八年而合于隋隋得天下才二十有八年炀帝无道九州幅裂八年而天下合于唐唐得天下一百有三十年明皇恃其承平荒于酒色养其疽囊以为子孙不治之疾于是渔阳窃发而四海横流矣肃代已降方镇跋扈号令不从朝贡不至名为君臣实为讐敌陵夷衰微至于五代三纲頽絶五常殄灭怀玺未暖处宫未安朝成夕败有如逆旅祸乱相寻战争不息流血成川泽聚骸成丘陵生民之类其不尽者防希于是太祖皇帝受命于上帝起而拯之躬被甲胄栉风沐雨东征西伐扫除海内当是之时食不暇饱寝不遑安以为子孙建太平之基大勲未集太宗皇帝嗣而成之凡二百二十有五年然后大禹之迹复混而为一黎民遗种始有所息肩矣由是观之上下一千七百余年天下一綂者五百余年而已其间时时有小祸乱不可胜数国家自平河东以来八十余年内外无事然则三代以来治平之世未有若今日之盛者也今民有十金之产犹以为先人所营苦身劳志谨而守之不敢失坠况于承祖宗艰难之业奄有四海传祚万世可不重哉可不愼哉夏书曰予临兆民凛乎若朽索之驭六马【五子之歌】周书曰心之忧危若蹈虎尾涉于春冰【君牙篇】臣愿陛下夙兴夜寐兢兢业业思祖宗之勤劳王业之不易援古以鉴今知太平之世难得而易失则天下生民至于鸟兽草木无不幸甚矣
　　惜时
　　夏至阳之极也而一隂生冬至隂之极也而一阳生盛衰之相承治乱之相生天地之常经自然之至数也其在周易泰极则否否极则泰丰亨宜日中孔子传之曰日中则昃月盈则蚀天地盈虚与时消息而况于人乎况于鬼神乎是以圣人当国家隆盛之时则戒惧弥甚故能保其令闻永久无疆也凡守太平之业其术无他如守巨室而已今有巨室于此将以传之子孙为无穷之防则必实其堂基壮其柱石强其栋梁厚其茨盖高其垣墉严其关键既成又择其子孙之良者使谨守之日省而月视欹者扶之者补之如是则亘千万年无頽坏也夫民者国之堂基也礼法者柱石也公卿者栋梁也百吏者茨盖也将帅者垣墉也甲兵者闗键也是六者不可不朝念而夕思也夫继体之君谨守祖宗之成法茍不隳之以逸欲败之以谗谄则世世相承无有穷期及夫逸欲以隳之谗谄以败之神怒于上民怨于下一旦涣然而去之则虽有仁智恭俭之君焦心劳力犹不能救陵夷之运遂至于颠沛而不振呜呼可不鉴哉今国家以此承平之时立纲布纪定万世之基使如南山之不朽江河之不竭可以指顾而成耳适今不为已廼顿足扼腕而恨之将何益矣诗云我日斯迈而月斯征夙兴夜寐无忝尔所生【小雅小宛篇】时乎诚难得而易失也
　　逺谋
　　易曰君子以思患而豫防【既济象辞】书曰逺乃猷【康诰】诗曰犹之未远是用大谏【大雅板之篇】昔圣人之教民也使之方暑则备寒方寒则备暑七月之诗是也今夫市井裨贩之人犹知旱则资舟水则资车【二语见史记货殖传】夏则储裘褐冬则储絺绤彼偷生茍生之徒朝醉饱而暮饥寒者虽与之共为编户贫富必不侔矣况为天下国家者岂可不制治于未乱保邦于未危乎臣窃见国家邉境有急羽书相衔或一方饥馑饿莩盈野则庙堂之上焦心劳思忘寝废食以忧之当是之时未尝不以将帅之不选士卒之不练牧守之不良仓廪之不实追责前人以其备御之无素也幸而烽燧息年谷登明王举万寿之觞于上羣公百官歌太平纵娱乐于下晏然自以为长无可忧之事矣呜呼使自今以徃四夷不复犯边水旱不复为灾则可矣若犹未也则天下幸安可数恃哉陛下何不试以闲暇之时思不幸边鄙有警饥馑洊臻则将帅可任者为谁牧守可倚者为谁虽在千里之外使之常如目前至于甲兵之利钝金谷之盈虚皆不可不前知而豫谋也若待事至而后求之则已晩矣四夷水旱事之细也抑又有大于是者陛下亦尝畱少顷之虑乎诗云维彼圣人瞻言百里维此愚人复狂以喜【大雅桑柔篇】此言逺谋之难知近言之易行也夫谋逺则似迂似迂则人皆忽之其为害至惨也而无攻身之急为利至大也而无旦夕之验则愚者抵掌谓之迂也宜矣国家之制百官久于其位求其功也速责其过也备是故或养交饰誉以待迁或容身免过以待去上自公卿下及斗食自非忧公忘私之人大抵多懐茍且之计莫肯为十年之防况万世之虑乎自非陛下惕然逺览勤而思之日复一日长此不已岂国家之利哉此臣所以痛心泣血日夜而忧也昔贾谊当汉文帝之时以为天下之势方病大瘇又苦盭又类辟且病痱陛下视方今国家安固公私富实百姓乐业孰与汉文然则天下之病无乃更甚乎失今不治必为痼疾陛下虽欲治之将无及已治之之术非有他竒巧也在察其病之缓急择其药之良苦随而攻之勿责目前之近功期于万世治安而已矣
　　重微
