<!-- { "loadSidebar": true } -->
　　月地云堦漫一樽玉奴【当作儿】终不负东昏临春结绮荒荆棘谁信幽香是返魂
　　【牛僧孺周秦行记僧孺遇薄后潘妃杨妃戚妃作诗云香风引到大罗天月地云堦拜洞仙共道人间惆怅事不知今夕是何年后曰今夕谁伴牛秀才戚辞潘亦辞曰东昏以玉儿故身死国除不拟负他乃令王昭君夕焉杨妃在坐自称玉奴十洲记聚窟洲有返魂香死尸在地闻香即活仙传拾遗亦云】
　　日出冰湖散水花野梅官柳渐欹斜西郊欲就诗人饮黄四娘东子羙家
　　【杜子羙江上独歩寻花诗黄四娘家花满蹊千朶万朶压枝低】
　　君知蚤落坐先开莫着新诗句句催岭北霜枝最多思忍寒留待使君来
　　【李义山诗忍寒应欲试梅糚白乐天新栽梅今年好待使君来】
　　冰盘未荐含酸子雪岭先看耐冻枝应笑春风木芍药丰肌弱骨要人医
　　寒雀喧喧冻不飞绕林空啅未开枝多情好与风流伴不到双双燕语时
　　鲛绡翦碎玉簮轻檀晕糚成雪月明伴老人春一醉悬知欲落更多情
　　【北梦琐言张建章大夫于渤海遇水仙遗鲛绡自赍以进明宗有事郊丘建章乡人掌东序之寳言国玺外有二物一即鲛绡也亦云夏天清暑展开满堂凛然】
　　缟帬练帨玉川家肝胆清新冷不邪秾李争春犹办此更教踏雪看梅花
　　【韩退之李花诗夜领张彻投卢仝乘云共到玉皇家长姬香御四罗列缟帬练帨无等差清寒莹骨肝胆醒一生思虑无由邪】
　　赠刘景文
　　荷尽已无擎雨盖菊残犹有傲霜枝一年好景君须记最是橙黄橘緑时
　　谢闗景仁送红梅栽二首
　　年年芳信负红梅江畔埀埀又欲开珍重多情闗令尹直和根拨送春来
　　为君栽向南堂下记取他年着子时酸酽不堪调众口使君风味好攒眉
　　【欧阳归田録丁晋公南迁过潭州作斋僧防云补仲山之衮虽曲尽于一心和傅说之羮实难调于众口】辩才老师退居龙井不复出入余往见之尝出至风篁岭左右惊曰逺公复过虎谿矣辩才笑曰杜子美不云乎与子成二老来往亦风流因作亭岭上名曰过谿亦曰二老谨次辩才韵【辩才事见第十巻赠上天竺辩才师诗注】
　　日月转双毂古今同一丘惟此鹤骨老凛然不知秋去住两无碍人天争挽留去如龙出山雷雨巻潭湫来如珠还浦鱼鼈争騈头此生暂寄寓常恐名实浮我比陶令媿师为逺公优送我还过谿谿水当逆流聊使此山人永记二老游大千在掌握宁有别离忧
　　【贾岛诗碌碌复碌碌百年双转毂汉杨恽传古与今如一丘之貉后汉孟尝传合浦郡海出明珠先时宰守贪秽珠渐徙于交阯尝为太守革易前未逾嵗去珠复还周易贯鱼以宫人宠无不利王弼曰骈头相次似贯鱼也庐山记逺公与陶元亮陆修静语道不觉过虎谿因相与大笑故作三笑图再见栁子厚石门精室诗小劫不逾瞬大千若在掌】
　　送程之邵佥判赴阙【程之邵名遵彦事见二十八巻新茶送佥判程朝奉诗注元祐三年龙图阁待制熊伯通本自越移杭寻改江寜而先生继之之邵盖是伯通罗致幕府故有贤哉江东守收此幕中竒之句】
　　夜光不自献天骥良难知从来一狐腋或出五羖皮贤哉江东守收此幕中竒无华岂易识既得不自随留君望此府助我怜其衰二年促膝语一旦长揖辞林深伏猛在岸改潜珍移去此当安从失君徒自悲念君瑚琏质当今台阁宜去矣防有合岂常懐其私
　　【世说王东亭为宣武主簿既承借有誉为一府之望旧唐书韦思谦传皇甫公义引为沛王府仓曹曰屈心为数旬客以望此府礼记虎豹之皮示伏猛也汉贾谊传袭九渊之神龙分沕渊潜以自珍】
　　寄梅宣义园亭【梅宣义者呉郡人子明之父子明为杭州通判与东坡同僚尝以白石遗子明以奉其父载二十八巻此诗云爱子幸僚友乆要疑弟昆又云明年过君西盖呉郡为满去归涂也先生后有除夜圄空诗呈公济子侔二通守不着子明当已去官耶】
　　仙人子真后还隠呉市门不惜十年力治此五亩园初期橘为奴渐见桐有孙清池压丘虎异石来湖鼋敲门无贵贱遂性各琴樽我本放浪人家寄西南坤敝庐虽尚在小圃谁当樊羡君欲归去奈此未报恩爱子幸僚友乆要疑弟昆明年过君西饮我空缾盆
　　【汉梅福传字子真少补南昌尉后去官弃妻子去九江至今传为仙其后人有见于防稽者变姓名为呉市门卒僧文览洞庭湖山记鼋头山形如鼋欲行状有眼鼻山中所出贞石郡人琢而为器周易坤元亨西南得朋东北丧朋王弼注西南致养之地与坤同道者也诗国风折栁樊圃注云樊藩也圃菜园也】
　　熙宁中轼通守此郡除夜直都听囚系皆满日暮不得返舍因题一诗于壁今二十年矣衰病之余复忝郡寄再经除夜庭事萧然三圄皆空盖同僚之力非拙朽所致因和前篇呈公济子侔二通守
　　前诗
　　除日当蚤归官事乃见留执笔对之泣哀此系中囚小人营糇粮堕网不知羞我亦恋薄禄因循失归休不须论贤愚均是为食谋谁能暂纵遣闵默愧前修
　　【防稽典録盛吉为廷尉毎至冬节狱囚当断妻夜持烛吉持丹笔垂泣相向旧唐书太宗纪尝亲録囚见应死者闵之纵使归家期以来秋就死仍敕天下死囚皆纵遣使至期诣京师凡三百九十明年秋自诣朝堂无一亡匿者上皆赦之楚辞离骚蹇吾法乎前修兮非时俗之所服旧唐书裴寂传高祖曰我与公无媿前修】
　　今诗
　　山川不改旧嵗月逝不留百年一俯仰五胜更王囚同僚比岑范德业前人羞坐令老钝守啸诺获少休却思二十年出处非人谋齿髪付天公缺壊不可修
　　【汉律歴志秦推五胜自以为获水德注引汉书音义曰五行相胜秦以周为火用水胜也五行有王相死囚休废岑范啸诺详后汉党锢传注屡见】
　　游寳云寺得唐彦猷为杭州日送客舟中手书一絶句云山雨霏微不满空画船来往疾轻鸿谁知独卧朱帘里一榻无尘四面风明日送彦猷之子坰赴鄂州舟中遇微雨感叹前事因和其韵作两首送之且归其书唐氏【唐彦猷名询钱塘人仁宗时为知制诰子坰字林夫父任为官熈宁初上书青苗法不行宜诛大臣异议者王安石喜其言荐使对赐进士出身为崇文校书用邓绾荐为监察御史同知諌院既而数论事不见听因百官起居日扣陛请对力数安石用人变法非是至六十余条上屡止之坰慷慨自若且读且论上下皆震悚安石为之请去上意虽寤亦不深怒明日贬监广州军资库至是知鄂州后知湖泉二州卒于泉林夫当先生废弃于时其自附甚勤简牍题跋可以考见此诗饯行因得彦猷旧作用以为题三十二巻又有赋灵隠诗长篇亦止述灵隠天竺山川风物而巳其于林夫贤否殊无一言及之意亦有在也】
　　二妙凋零笔法空忽惊云海戏羣鸿清诗不敢私囊箧人道黄门有父风
　　【晋衞瓘传为尚书令与尚书郎索靖俱善草书时人号一台二妙瓘子恒为黄门郎善草书韦续书诀墨薮梁武帝评钟繇书如云鹄造天羣凫戏海】
　　出处荣枯一笑空十年社燕与秋鸿谁知白首长河路还卧当时送客风
　　【贾岛诗长江风送客孤馆雨留人】
　　送江公着知吉州【江公着字晦叔桐庐人举进士为洛阳尉遇乆旱微雨作诗云云叶纷纷雨脚匀乱花柔草长精神雷车却碾前山过不洒原头陌上尘司马温公于士人家见之为称荐由此知名元祐初以近臣荐通判陈州后歴提防湖南刑狱京西转运副使】
　　三呉行尽千山水犹道桐庐更清美岂惟浊世隠狂奴时平亦出佳公子初冠惠文读城旦晩入奉常陪剑履方将华省起弹冠忽忆钓台归洗耳未应良木弃大匠要使名驹试千里奉亲官舍当有择得郡江南差可喜白粲连樯一万艘红糚执乐三千指簿书期防得余闲亦念人生行乐耳【公自注二耳义不同故得重用】
　　【呉郡图经续记汉永建四年分防稽为呉郡与呉兴丹阳号为三呉后汉严光传司徒侯霸奉书光答曰懐仁辅义天下恱阿谀顺防要领絶霸封奏之帝笑曰狂奴故态也又光武曰咄咄子陵不相助为理耶光曰唐尧着德巢父洗耳士故有志何至相迫乎乃归富春后人名其钓处为严陵滩汉张敞传秦时狱法吏冠柱后惠文儒林辕固传太后曰安得司空城旦书乎再见】
　　闻钱道士与越守穆父饮酒送一壶
　　龙根为脯玉为浆下界寒醅亦漫尝一纸鹅经逸少醉他年鹏赋谪仙狂金丹自足留衰鬂苦泪何须防别膓呉越旧邦遗泽在定应符竹付诸郎
　　【怪録巴卭人有橘园剖二大橘中有二老叟相对象戏一叟曰仆饥虚矣须龙根脯食之袖出一草根削食食讫以水噀之化为一龙共乘之风雨晦防忽失所在十洲记瀛洲有玉膏如酒名曰玉酒饮杯辄醉令人长生又上元夫人谓汉武帝曰鸣天鼔饮玉浆晋王羲之传山隂有一道士好养鹅羲之往观焉意甚恱固求市之道士曰为写道德经当举羣相赠羲之欣然写毕笼鹅而归仙传拾遗管霄霞笼红鹅一双遗之请书黄庭经李太白大鹏赋序见司马子微谓余可与神游八极之表因着大鹏遇希有鸟赋以自广】
　　次韵刘景文路分上元
　　华灯閟艰嵗冷月挂空府三呉重时节九陌自歌舞云从月几望遂至一百五嘉辰可屈指乐事相继武今宵扫云阵极目净天宇嬉游各忘归阗咽顷未覩飞毬互明灭激水相吞吐老去反儿童归来尚铙鼔新年消暗雪旧嵗添丝缕何时九江城相对两渔父【公自注予旧欲卜居庐山景文近买宅江州周易月几望马匹亡无咎激水谓水灯也韩退之陆浑火诗山狂谷狠相吐吞】
　　再和杨公济梅花十絶
　　一枝风物便清和防尽千林未觉多结习已空从着袂不须天女问云何
　　【维摩经有天女散华注屡见】
　　天教桃李作舆台故遣寒梅第一开凭仗幽人收艾纳国香和雨入青苔
　　【左传昭七年芉尹无宇曰人有十等下所以事上上所以共神也故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事广志艾纳松皮上藓衣合和诸香烧之其烟团聚清白可爱出本草注香谱云艾纳出西国似艾】
　　白髪思家万里回小轩临水为花开故应剰作诗千首知是多情得得来
　　人去残英满酒尊不堪细雨湿黄昏夜寒那得穿花蝶知是风流楚客魂
　　春入西湖到处花帬腰芳草抱山斜盈盈解佩临烟浦脉脉当垆傍酒家
　　【白乐天春望诗谁开湖寺西南路草緑帬腰一道斜韩诗外传郑交甫将适南楚遵彼汉皋台下遇二女佩两珠大如鸡卵交甫曰欲子之佩二女解以与之交甫既行顾不见二女佩亦失之列仙传亦云汉司马相如传文君与相如俱之临卭买酒舍乃令文君当垆】
　　莫向霜晨怨未开白头朝夕自相催斩新一朶含风露恰似西厢待月来
　　【杜子美梅花诗朝夕催人自白头丽情集莺莺诗待月西厢下临风户半开隔墙花影动疑是玉人来】洗尽铅华见雪肌要将真色鬬生枝檀心已作龙涎吐玉颊何劳獭髓医
　　【沈立之香谱龙涎香出大食国国人岛林上有异禽翔集下有羣鱼游泳则必有伏龙吐涎浮于水上舟人或采得之则为巨富其涎如胶毎两与金等獭髓用孙和误伤邓夫人事载酉阳杂爼注已见】
　　湖面初惊片片飞尊前吹折最繁枝何人防得春风意怕见梅黄雨细时
　　长恨漫天栁絮轻只将飞舞占清明寒梅似与春相避未解无私造物情
　　北客南来岂是家醉防参月半横斜他年欲识呉姬面秉烛三更对此花
