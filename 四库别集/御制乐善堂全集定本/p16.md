<!-- { "loadSidebar": true } -->
　　武王命康叔之言曰惟乃丕显考文王克明徳慎罚又曰用肇造我区夏越我一二邦以修是明徳慎罚者文王之所以造周而修及邻国也武王敬明乃罚成王辟以止辟乃辟是武王之代殷兴周成王之继志守成亦在慎兹祥刑也文王以之维新周室武王以之保有四海成王以之嗣受厥命其夲皆在于慎罚用绵八百之基而过夏殷之歴穆王用吕侯为司防命之作刑以诘四方其有意于乃祖乃父之慎刑乎论者以为穆王老而耄荒车辙遍天下而财用不足作赎刑之法以敛货然孔子采之于书者亦取其谆谆教诫官伯族姓哀矜恻怛以民命为重耳其言惟敬五刑以成三徳罚惩非死人极于病则与大舜明刑弼教之意何异然虞廷之赎止于鞭扑而此则及于大辟故令人疑以为敛货也读者知其五刑竝赎之非取其矜恤民命之意则几矣
　　读秦誓
　　孔子删诗书以商颂鲁颂次周颂以费誓秦誓次周书商即周所代以王者鲁则宗国而父母之邦也其登于诗书均宜至秦则西戎又非夲国夫子何取于秦而收其誓于尚书之末哉或谓伯禽征徐奉王命以讨乱着其是也龙郑之役无王命而擅兵着其非也或谓秦代周有天下夫子逆知其然而存其誓也二者皆非也何也予夺是非者春秋之权也逆知后事者诞妄之説也二者扵书何有哉登秦誓于书者取穆公悔过之笃而谆谆于良士也孔子曰过而不改是谓过矣子贡曰君子之过如日月之食焉圣贤之诲人改过昭昭甚明今夫布衣里巷之徒自信其志以为可行及遇差慝明知其非而不悔又遂之者皆是也况以千乗之尊自贬其志而従人之是岂非易之所谓见善则迁有过则改者乎且致戒于截截谝言之不可用黄髪无愆之不可弃休休者好善容贤如此其笃有利于国家者如此其至冒嫉者妬贤嫉能如此其甚有害于国家者如此其极故夫子収之简末以继典谟训诰之遗其垂训也大矣或曰春秋讥秦晋用兵之失起衅于龙郑即一事而圣人于书则嘉之于春秋则讥之何哉曰书之意主于劝善其词恕春秋之意主于惩恶其法严圣人何容心哉
　　读董江都贤良三策
　　汉承秦敝文教未兴髙祖拨乱返正文防休养生息至于孝武表章六经兴学校之政首举贤良方正之士策之于廷而董江都以宿学硕儒实对其问首策陈天人相感之理二策言修明教化兴太学以养天下之士三策劝帝法天尽性知仁义重礼节安处善乐循理盖内圣外王之道修己治人之方无不偹于三策之中而所谓诸不在六艺之科孔子之术者皆絶其道勿使竝进武帝用之以罢申韩苏张之学尤为有功于圣教使武帝信任仲舒大究其用则将有光于文景而贤相若萧曹軰俯出其下又岂有穷兵黩武之祸舟车缗钱之失哉而摈之江都以终其身君子读其策想见其为人盖不为江都惜抑为武帝惜也世之论者谓汉儒通晓经术宋儒深于理学夫穷经即所以明理而理学未尝不衷之于经术汉之董子宋之程朱又岂可以经术理学限哉程子曰董仲舒有儒者气象可谓的论矣
　　读杨涟劾魏忠贤二十四大罪疏
　　自古寺宦之乱人家国者多矣其始未尝不为小忠小信以结人主之知使外言不得而入人主信之不疑然后揽权肆虐无复忌惮而君上之操柄失矣縦复疾其所为欲引外廷之助以除之而近在肘掖祸起萧墙望夷之事甘露之变良可寒心予读杨涟劾魏忠贤二十四大罪疏而知其不为赵髙仇士良之所为者亦防希耳而熹宗略不加省専意庇珰吾以为熹宗之黯直甚于彼二主耳盖二世文宗犹能知其为不善而欲去之熹宗则始终信任之靡他且属懐宗以信任忠贤吁惑之甚矣然使熹宗而有欲去忠贤之心忠贤其遂甘心以受熹宗之斥哉是知人主不可不延纳贤良以自为助而宵人在侧附者如蚁大权已归虽欲去之岂可得乎故熹宗之用忠贤也王心一首言之侯震旸继言之周宗建又继言之文震孟因讲学之疏而直陈其奸刘之凤因内操之疏而指其不测至杨涟二十四罪之疏上而忠贤之奸佞毕露盖不可一日而容于天地之间矣使熹宗观此疏而赫然震怒大振乾纲申春秋无将之诛比汉法不道之律则忠贤之羽翼犹未成而忠贤之流祸固亦未甚酷也至杨涟左光斗軰骈首被戮而毒流缙绅元气凋丧余谓明室之亡不亡于崇祯之有流贼而亡于天唘之用魏珰然则杨涟此疏明室存亡之所繋也而不用且加诛焉甚矣熹宗之黯也
　　拟程明道请修学校尊师儒取士劄子
　　臣闻天得一以清地得一以宁圣人得一以为天下贞故天地之大无不覆帱而春夏秋冬分其序山川河岳效其灵天地惟以一元之气主之而已矣圣人之徳无不光被而三公六卿分其职百司庶吏效其勤圣人亦惟恭已南面而已矣何则大本已立而所任者得其人也古昔圣王之治天下少则习之业长则才诸位是以人君南面正位而人称其官天下以治万邦以宁与天同意者也有宋五星聚奎实主文治而教化未兴郅治未隆者盖事不师古未得其道耳臣愚以谓使贤者在位能者在职必先于取士取士之道在于兴学校而学校之兴又在于尊师儒请条其事陈之于左记曰司徒修六礼以节民性明七教以兴民徳书曰天降下民作之君作之师又曰若有恒性克绥厥猷惟后三代而上未有不明道重师以觉斯民者也秦汉以降圣学不明异端蜂起各守师説簧鼓于世是以上无以持一统而愚民不知所遵守为今计者莫若尊明正道选天下之贤才择其学业大明体用醇俻者以为太学之师其余以为天下郡县之师不数年间郡县州里皆有英俊之士矣此兴学校之必在于尊师儒也古者王公以下至庶人之子弟自八嵗而入小学教之以洒扫应对礼乐射御书数及其十有五年然后入大学而教之以穷理正身修己治人之道是以国有学乡有校党有庠凡所以教民于幼稚以成其徳而正风俗也汉唐以后学校为具文无教养之实愿陛下申命有司俾州县各立学校乡学则散处于乡以教八嵗以上之小学择其者以教大学成人之士取民之俊秀者充弟子员则民知礼义防耻而贤才可得矣师儒立而正道明学校修而人才众然后使郡县各以其学之子弟举其贤者贡之京师萃之太学以考其才任之以事以观其绩察其善否而黜陟之则天下之英俊皆登于朝而取士之道得矣此取士之必在于兴学校也夫如是则贤人在朝风俗隆美使天下后世谓陛下为有宋致治明主子孙承之万世永頼臣不胜欣幸
　　拟胡安定置经义治事二斋记
　　学校为养才之地所以淑其性情俾归于道徳明礼义防耻之习兴孝弟慈譲之行以俻国家异日之用古者百官得其人万事得其理未有不由于斯也今天子圣神宰辅贤明建中出治使天下郡各立学学有教授之员以诱廸秀民膺斯职者宜体君相牖民觉世之心彰古圣成徳达材之教讲明正学陶冶羣英方为无忝余承命来是邦为多士师敢不殚尽心力以佐休明谨就学中立经义治事二斋其有学识开通潜心义训能辨同异不乖正道者入吾经义斋相与讲求至是而浮泛剽窃持其偏见者不与焉农田水利会计邉防事之不可不治者也明于此者入吾治事斋相与究切实用而拘牵不通与夫俗士功利之谈不与焉盖明经所以立夲治事所以逹用夲不固则用何由精而用之所以能达端惟夲立是赖二者虽不可以分而教者当各就其性之所近多士尚体予意穷经者必因经以明事治事者必因事以求经体用兼修夲末一贯而不为空言则岂惟不负教者谆谆之苦心将见才成徳立济济彬彬异日立朝廷之上引经执礼守正不阿賛治分猷天工能亮者皆吾党之士也多士勉乎哉
　　拟尹和靖六有斋记
　　余尝思古之学者为己今之学者为人春秋时文人学士徇物丧已孔子已深切言之至于今更有甚焉其背驰圣道毫不为己固不待言即世所称为建功立绩思効时用以自见者原其心势利而已矣夫学也者古以养徳今以饰名古以利人今以欺世思反其初其在内外兼修存存不已乎善夫先正横渠先生之言曰君子言有教动有法昼有为宵有得息有养瞬有存夫言期其有教则必不敢为悖道之言动期其有法则必不敢为非礼之行昼有为宵有得则无一日之玩愒也息有养瞬有存则无俄顷之滑湣也以是持已则内外兼修存存不已之道也于以反其初不难矣人之生也其性无不善而其情有善有不善吾亦人也吾安知吾性之果能制吾情乎吾安知吾情之果能若吾性乎情可制也性不可流也何以防其流而使之若哉有吾六有之法存焉六有者非吾言也横渠之言也非横渠之言也有言有动以昼以宵以息以瞬者所同有也日従事于六有之中而私与邪莫之有焉则所谓有其有有其有然后天良存恐吾之志不终也因以名其斋

　　御制乐善堂全集定本巻九
　　钦定四库全书
　　御制乐善堂全集定本巻十
　　表
　　拟
　　上颁
　　圣祖仁皇帝御纂易书诗春秋讲说朱子全书性理精
　　义等书谢表
　　伏以承
　　先启后实维
　　首出之君觉世牖民共仰
　　生知之圣亶聪明以作
　　元后绍庭敢懈于渊一道徳而同民风建极不忘于典训
　　王言用布
　　祖制聿颁亿万年道运丕昌共覩文明之式焕五百载心传若接咸遵删定之维新至道光昭湛恩汪濊【臣】等诚惶诚恐稽首顿首上言窃惟羲皇画卦以开天性命之精始着尧舜传心以明道危微之义乃彰三百十一篇之咏歌教惟淑性二百四十年之笔削法在尊王是以穷本溯源不外诸经之防然而循流竟委又有翼道之书故周程自濓洛以扬徽而张朱起闗闽以建帜首寻圣绪刋落陈言他如同时之儒与夫私淑之士莫不抱遗经而叩其终始望先圣而溯厥渊源然而易道幽深孰识由来之理数书辞佶屈或参当日之方言笺注纷纭诗义因之而渐晦传辞纠错麟经反致扵难通议汉儒者曰无明道之功訾宋儒者谓鲜诂经之实惟知经自经而道自道岂觧经载道而道传经虽宋儒极力以廓清而明季复多端以煽惑未有经明道显开通万世之津梁作圣述明昭揭千秋之模楷如
　　今日者也兹葢伏遇
　　皇帝陛下云日为瞻羮墙如见治薫蒸为淳古允迈百王学缉熈于光明式敷五典昭格
　　上帝时时以
　　圣祖之心为心涵育下民事事以
　　圣祖之政为政事惟师古道在率先念
　　圣祖仁皇帝探赜钩深既同韦编之絶执中建极实承道统之传扢雅扬风何异宣尼之删定属辞比事尽芟众説之支离至羣儒皆已表彰而朱子尤加尊礼谓其言精而义尽允宜身服而力行几经
　　乙夜之勤犹分
　　万几之暇俱加纂辑重获编摩虽开雕备续于昔时而颁行有待于兹日我
　　皇上继承志切诱廸心殷永维
　　先志之宜遵嘉与薄海而共守徧颁直省俾锓版于学宫广励师儒使镂心于经术近自畿甸逺暨寰瀛声名文物之邦益霑
　　圣化岭徼遐荒之地共覩
　　皇猷洛闽绵泽于无疆洙泗流芳而不竭从此遵道遵路悟断潢絶港之差学者是训是行识宗庙百官之富自天雨露育成济济之人材特地恩波酿作熙熙之大化【臣】等识同窥管学谢雕虫占毕徒呻每望洋于学海近光有志赓复旦于尧天叨与
　　赐书凛遵
　　圣训伏愿治如雨化学以日新蕴周情孔思以修文法放勲重华而御世黙成太极岂惟歌咏怡情逺接心传自尔是非立辨以引以翼存陟降之小心
