<!-- { "loadSidebar": true } -->
　　夫立徳之基有常而建功之路不一何则循心以为量者存乎我因物以成务者系乎彼存乎我者隆杀止乎其域系乎物者丰约唯所遭遇落叶俟微风以陨而风之力盖寡孟尝遭雍门而泣而琴之感以末何者欲陨之叶无所假烈风将坠之泣不足繁哀响也是故茍时启于天理尽于民庸夫可以济圣贤之功斗筲可以定烈士之业言遇时也故曰才不半古而功已倍之盖得之于时势也厯观古今徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾盼万物随其俯仰心玩居常之安耳饱従谀之说岂识功在身外任出才表者哉且好荣恶辱有生之所大期忌盈害上鬼神犹且不免人主操其常柄天下服其大节故曰天可雠乎而时有袨服荷戟立乎庙门之下援旗誓众奋于阡陌之上况乎代主制命自下裁物者哉广树恩不足以敌怨勤兴利不足以补害故曰代大匠斵者必伤其手且夫政由寗氏忠臣所为慷慨祭则寡人人主所不久堪是以君奭鞅鞅不悦公旦之举髙平师师侧目博陆之势而成王不遣嫌吝于懐宣帝若负芒刺于背非其然者与嗟乎光于四表徳莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子懐忠敬而齿剑固其所也因斯以言夫以笃圣睦亲如彼之懿大徳至忠如此之盛尚不能取信于人主之懐止谤于众多之口过此以往恶覩其可安危之理断可识矣又况乎饕大名以冒道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋已则申宫警守以崇不畜之威惧万民之不服则严刑峻制以贾伤心之怨然后威穷乎震主而怨形乎上下众心日陊危机将发而方偃仰瞪眄谓足以夸世笑古人之未工忘已事之已拙知曩勲之可矜暗成败之有会是以事穷运尽必于颠仆风起尘合而祸至常酷也圣人忌功名之过已恶宠禄之踰量盖为此也夫欲恶之大端贤愚所共有而游子徇髙位于生前志士思垂名于身后受生之分唯此而已夫盖世之业名莫大焉震主之势位莫盛焉率意无违欲莫顺焉借使伊人颇览天道知尽不可益盈难久持超然自引髙揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥效而徳弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故聊赋焉庶使百世少有寤云

　　遂志赋序【陆机】

　　昔崔篆作诗以明道述志而冯衍又作显志赋班固作幽通赋皆相依仿焉张衡思玄蔡邕玄表张叔哀系此前世之可得言者也崔氏简而有情显志壮而泛滥哀系俗而时靡玄表雅而微衷思玄精练而和恵欲丽前人而优游清典陋幽通矣班生彬彬切而不绞哀而不怨矣崔蔡冲虚温敏雅人之属也冯衍抑扬顿挫怨之徒也岂亦穷达异事而声为情变乎予备托作者之末聊复用心焉

　　思归引序【石崇】

　　余少有大志夸迈流俗弱冠登朝厯位二十五年五十以事去官晩节更乐放逸笃好林薮遂肥遯于河阳别业其制宅也却阻长堤前临清渠柏木几于万株流水周于舍下有观阁池沼多养鱼鸟家素习技颇有秦赵之声出则以游目弋钓为事入则有琴书之娱又好服食咽气志在不朽傲然有凌云之操歘复见牵羁婆娑于九列困于人间烦黩常思归而永叹寻览乐篇有思归引傥古人之情有同于今故制此曲此曲有弦无歌今为作歌辞以述余懐恨时无知音者令造新声而播于丝竹也

　　逰天台山赋序【孙绰】

　　天台山者葢山岳之神秀也涉海则有方丈蓬莱登陆则有四明天台皆玄圣之所逰化灵僊之所窟宅也夫其峻极之状嘉祥之美穷山海之瓌富尽人神之壮丽矣所以不列于五岳阙载于常典者岂不以所立冥奥其路幽迥或倒景于重溟或匿峰于千岭始经魑魅之涂卒践无人之境举世罕能登陟王者莫由禋祀故事絶于常篇名标于竒纪然图像之兴岂虚也哉非夫遗世玩道絶粒茹芝者乌能轻举而宅之非夫逺寄冥搜笃信通神者何肯遥想而存之余所以驰神运思昼咏宵兴俛仰之间若已再升者也方解缨络永托兹岭不任吟想之至聊奋藻以散懐

　　归去来兮序【陶潜】

　　余家贫耕植不足以自给幼稚盈室瓶无储粟生生所资未见其术亲故多劝余为长吏脱然有懐求之靡途会有四方之事诸侯以恵爱为徳家叔以余贫苦遂见用于小邑于时风波未静心惮逺役彭泽去家百里公田之利足以为酒故便求之及少日眷然有归与之情何则质性自然非矫厉所得饥冻虽切违已交病尝従人事皆口腹自役于是怅然慷慨深愧平生之志犹望一稔当敛裳宵逝寻程氏妹丧于武昌情在骏奔自免去职仲秋至冬在官八十余日因事顺心命篇曰归去来兮乙己岁十一月也

　　感士不遇赋序【陶潜】

　　昔董仲舒作士不遇赋司马子长又为之余尝以三余之日讲习之暇读其文慨然惆怅夫履信思顺生人之善行抱朴守静君子之笃素自真风告逝大伪斯兴闾阎懈廉退之节市朝驱易进之心懐正志道之士或潜玉于当年洁已清操之人或没世以徒勤故夷皓有安归之叹三闾发已矣之哀悲夫寓形百年而瞬息已尽立行之难而一城莫赏此古人所以染翰慷慨屡伸而不能巳者也夫导逹意气其惟文乎抚巻踌躇遂感而赋之

　　文章辨体彚选巻二百九十五

　　●钦定四库全书

　　文章辨体彚选巻二百九十六

　　（明）贺复征 编

　　○序十六【以下诗类】

　　诗品序【梁锺嵘】

　　气之动物物之感人故摇荡性情形诸舞咏照烛三才晖丽万有灵祗待之以致飨幽微藉之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚谣曰名予曰正则虽诗体未全然是五言之滥觞也逮汉李陵始着五言之目矣古诗眇邈人世难详推其文体固是炎汉之制非衰周之倡也自王扬枚马之徒词赋竞爽而吟咏靡闻従李都尉迄班婕妤将百年间有妇人焉一人而已诗人之风顿巳缺丧东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托凤自致于属车者盖将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前正风流未沬亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道徳论建安风力尽矣先是郭景纯用儁上之才变创其体刘越石仗清刚之气赞成厥美然彼众我寡未能动俗逮义熈中谢益寿斐然继作元嘉中有谢灵运才髙词盛富艳难踪固已含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之雄颜延年为辅斯皆五言之冠冕文词之命世也夫四言文约易广取效风骚便可多得每苦文繁而意少故世罕习焉五言居文词之要是众作之有滋味者也故云会于流俗岂不以指事造形穷情写物最为详切者邪故诗有六义焉一曰兴二曰比三曰赋文已尽而意有余兴也因物喻志比也直书其事寓言写物赋也弘斯三义酌而用之干之以风力润之以丹彩使味之者无极闻之者动心是诗之至也若専用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累气若乃春风春鸟秋月秋蝉夏云暑雨冬月祁寒斯四候之感诸诗者也嘉会寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戍杀气雄邉寒客衣单孀闺泪尽又士有解佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之士俗斯风炽矣纔能胜衣甫就小学必甘心而驰骛焉于是庸音杂体各各为容至使膏腴子弟耻文不逮终朝点缀分夜呻吟独观谓为警策众覩终沦平钝次有轻薄之徒笑曹刘为古拙谓鲍昭羲皇上人谢朓今古独步而师鲍昭终不及日中市朝满学谢朓劣得黄鸟度青枝徒自弃于髙聴无涉于文流矣观王公搢绅之士每博论之余何尝不以诗为口实随其嗜欲商确不同淄渑并泛朱紫相夺喧议竞起凖的无依近彭城刘士章俊赏之士疾其淆乱欲为当世诗品口陈标榜其文未遂感而作焉昔九品论人七畧裁士校以宾实诚多未值至若诗之为技较尔可知以类推之殆均博奕方今皇帝资生知之上才体沈郁之幽思文丽日月赏究天人昔在贵逰已为称首况八纮既掩风靡云蒸抱玉者聨肩握珠者踵武以瞰汉魏而不顾吞晋宋于胸中谅非农歌辕议敢致流别嵘之今録庶周旋于闾里均之于谈笑耳

　　河岳英灵集序【唐殷璠】

　　序曰梁昭明太子撰文选后相效著述者十余家咸自称尽善髙聴之士或未全许且大同至于天寳把笔者近千人除势要及贿赂者中间灼然可尚者五分无二岂得逢诗辄赞往往盈帙盖身后立节当无诡随其或诠拣不精玉石相混致令众口销铄为知音所痛夫文友神情体雅编纪者能审鉴诸体安详所来方可定其优劣论其取舍至如曹刘诗多直致语少切对或五字并侧或十字俱平而逸价终存然挈缾肤受之流责古人不辨宫商词句质素耻相师范于是攻乎异端妄为穿凿理则不足言常有余都无比兴但贵轻艳虽满箧笥将何用之自萧氏以还尤増矫饰武徳初微波尚在贞观末标格渐髙景云中颇通逺调开元十五年声律风骨始备矣寔由主上恶华好朴去伪従真使海内词人翕然遵古有周风雅再阐今日璠虽不佞窃尝好事常愿删畧羣才赞圣朝之美爰因退迹得遂宿心粤若王维王昌龄储光羲等三十五人皆河岳英灵也此集即以河岳英灵为称诗一百七十首分为上下巻起甲寅终乙酉论次于序以品藻各冠于篇额如名不副实才不合道縦压梁窦终无取焉

　　箧中集序【元结】

　　元结作箧中集或问曰公所集之诗何以订之对曰风雅不兴几及千岁溺于时者世无人哉呜呼有名位不显年寿不终独无知音不见称显死而巳矣谁云无之近世作者更相沿袭拘限声病喜尚形似且以流易为辞不知丧于雅正然哉彼则指咏时物会谐丝竹与歌儿舞女生污惑之声于私室可矣若令方直之士大雅君子聴而诵之则未见其可矣吴兴沈子运独挺于流俗之中强攘于已溺之后穷老不惑五十余年凡所为文皆与时异故朋友后生稍见师效能似类者有五六人于戏自沈公及二三子皆以正直而无禄位皆以忠信而久贫贱皆以仁让而至丧亡异于是者显荣当世谁为辩士吾欲问之天下兵兴于今六岁人皆务武斯焉谁嗣巳长逝者遗文散失方阻絶者不见近作尽箧中所有总编次之命曰箧中集且欲传之亲故冀其不忘于今凡七人诗二十二首时干元三年也

　　乐府古题序【元稹】

