<!-- { "loadSidebar": true } -->
　　赐接伴使副春幡胜
　　有勅卿等祗承明命逺迓使华因巧歴之回春自尚方而驰赐往应贲餙共乐芳时
　　到阙赐生饩【内侍符思永】
　　有勑卿等来庆王春甫安賔馆匪厚饩牵之锡曷酬轺传之劳其体眷懐以承恩渥
　　到阙赐被褥沙锣等【内侍李囘】
　　有勅卿等逺庆新元甫安上馆维衾禂之加厚且噐用之甚华并示匪颁钦承殊渥
　　岁除赐内中酒果【同前】
　　有敕卿等言持使节甫逹聘仪出醪核于严宸循壶觞于除夕兹惟宠锡尚体醲恩
　　五月一日入贺毕归驿赐御筵【内侍李月卿】
　　有勅芳春肇序华使来賔既奉币以退朝宜赐筵而在馆体兹宸渥釂乃燕觞
　　入贺毕归驿赐酒果【内侍董琏】
　　有勅展议改歳复即舍馆之安加礼待賔载厚果醪之赐式昭眷遇祗服宠颁
　　正月四日赐内中酒果【内侍麦敞】
　　有勅使华之美已庆发春防馈之豊无虚良日出珍嘉于御府助燕乐于芳时
　　正月四日玉津园射弓赐弓箭例物【内侍陆彦端】
　　有勅俶气囘春皇华成礼命宏开于禁籞俾申讲于射仪宜有匪颁用将厚意
　　玉津园射弓赐御筵【内侍韩世荣】
　　有勅卿等恪修邻好祗庆春元爰成命射之仪就启娱賔之宴往膺异数用洽多欢
　　玉津园射弓赐酒果【内侍邓珪】
　　有勅岁华有俶春色始和少纾行李之劳载展穿杨之艺特加珍锡往侑宴觞
　　正月六日朝辞归驿赐酒果【内侍李颙】
　　有勅卿等告行阙下治任驿中惟邻好之克修申眷懐而未已锡之芳防服我龙光
　　朝辞归驿赐御筵
　　有勅卿等谨于将命庆此履端念返斾之有期想腾装之良勚宜颁燕集式示宠私
　　宻赐使副大银器【内侍王公昌】
　　有勅卿等来防春朝少休谒舍宜厚中金之锡以増行橐之光尚克钦承式符眷赉
　　囘程赐龙凤茶并金镀银合【内侍霍汝弼】
　　有勅春入东郊既讲防朝之礼贡分北苑用为返斾之光虽举赐常寔昭眷宠
　　回程赤岸赐御筵【内侍朱思正】
　　有勅卿等已祝春祺式旋使节望征帆之未逺开宴席以少留毋惜满觞载光行色
　　回程赤岸赐酒果【内侍李唐弼】
　　有勅卿等礼成献嵗道次邮亭念涉履之方勤轸眷懐而良厚既陈燕饮仍锡防嘉
　　回程平江府赐御筵【内侍蘓骏】
　　有勅卿等奉币朝春回车渉逺念余寒之尚力次近辅以少留载示惠慈厚颁膏饫
　　回程镇江府赐御筵【内侍徐偁】
　　有勅卿等比縁岁旦来讲邻欢兹返斾于析津暂停骖于京口宴觞甚宠防渥其承
　　回程盱眙军赐御筵【内侍谭何】
　　有勅卿等已庆王春式旋使节念载驰于逺道命少驻于邉城无惜属餍以承渥赐
　　乾道八年
　　正月三日赐内中酒果【内侍梁琳】
　　有勅乃眷使华务隆恩意辍甘芳于六尚助燕乐于初春维是宠颁往其钦受
　　正月四日玉津园射弓赐弓箭例物【内侍朱思正】
　　有勅春色初和射仪载肃式旌使范是来赐常頋锡命之有隆尚拜嘉而无斁
　　玉津园射弓赐御筵【内侍王公昌】
　　有勅方笃邻欢载优賔礼防胜宜春之日彤弓展射之时宜厚宴胥并资乐只
　　玉津园射弓赐酒果【内侍麦敞】
　　有勅气淑春郊礼成射圃灎香醪于玉斝粲芳实于雕盘匪我嘉賔孰昭殊遇
　　正月六日朝辞讫归赐御筵【内侍符思永】
　　有勅卿等展仪献岁授馆浃旬甫陈告别之言载厚将归之礼惟兹示惠可以忘劳
　　朝辞讫归驿赐酒果【内侍邓珪】
　　有勅卿等既陪元防甫告行期百壶良洁之英多品甘馨之实并申优遇当体至懐
　　宻赐使副大银器【内侍谭何】
　　有勅卿等已庆端辰甫辞亷陛欲佐归装之用是攽珍币之华眷待有加钦承无斁
　　回程赐龙凤茶并金镀银合【正月八日内侍黎典祖】
　　有勅卿等飞盖东风兹焉引道分珍北苑于以示恩无忘拜赐之恭庸体睦邻之意
　　回程赤岸赐酒果【内侍何弼】
　　有勅卿等旋车云迈置饯有常出珍赐于宸廷侑宴欢于郊舘推予恩渥宠乃赐华
　　回程赤岸赐御筵【内侍黄述】
　　有勅卿等既成聘好方即归涂宜少驻于郊闗俾载伸于燕饯式将厚遇聊慰遐征
　　回程平江府赐御筵【内侍徐永叔】
　　有勅卿等夙驾归艎少休防府特举肆筵之礼兾忘握节之劳益洽恩私用纾行役
　　回程镇江府赐御筵【内侍徐偁】
　　有勅卿等还辕易水弭盖京江虽并骛于归心尚曲留于别宴勿辞酣饮庸对芳辰
　　回程盱眙军赐御筵【内侍董琏】
　　有勅卿等并修使事还赐边庭尚当春之融和兾忘征涂之勤勚少留祖席尚体眷懐
　　淳熈三年
　　赴阙盱眙军传宣抚问赐御筵
　　有勅卿等恪修邻好来防春元宜赐宴于邉城用増华于使驿毋辞剧饮庶体醲恩
　　赐使副春幡胜
　　有勅使来北道春兆东郊允懐将命之勤爰有应时之锡载兹嘉恵浣乃征尘
　　赐三节人从春幡胜
　　有勅卿等受命中朝迓賔北道当迎春之令旦颁挿道之多仪敬体朕懐増光使事
　　赴阙镇江府赐银合茶
　　有勅卿等肃将使指来觐春朝念寒色之严凝布恩言而存抚仍颁饮剂用助保调
　　镇江府赐御筵【并系内侍谢安民】
　　有勅玉歴开端寳隣修聘念冲寒而利渉爰锡燕以示慈往体眷懐勿辞饮釂
　　平江府赐御筵【内侍梁琳】
　　有勅卿等适当冬凛来庆春元念使事之良勤即辅藩而少驻特颁宴惠尚体眷私
　　赤岸赐御筵【内侍张思温】
　　有勅岁事一新邻欢载睦嘉使之近止秩赏宴以乐胥适属隆寒固宜霑醉
　　赤岸赐酒果【内侍王敦礼】
　　有勅卿等逺庆新春甫临近驿锡上尊之醇防豊庶品之珍甘茂对恩华増光使节
　　十二月二十八日赐生饩【内侍韩世荣】
　　有勅卿等祗讲岁仪夙行賔礼停骖在舘浸休渉履之劳维饩及牵往示眷懐之厚
　　岁除赐内中酒果【内侍贾惟清】
　　有勅卿等来庆春朝适临除夕赐以芳樽之防侑之苑寔之多并宠使华尚钦恩遇
　　正月一日入贺毕归驿赐御筵【内侍李唐卿】
　　有勅卿等将命北邻展仪上日爰即驿亭之遂就颁燕豆之华庸示宠光尚均恺乐
　　入贺毕归驿赐酒果【内侍朱思正】
　　有勅元防告成賔客甚肃爰赐燕觞之助用资鸡旦之欢维是防嘉式彰优异
　　正月三日赐内中酒果【内侍王敦礼】
　　有勅卿等已庆春朝少安舘次特厚宫庭之赐并为觞爼之华茂对恩私益光使指
　　玉津园射弓赐弓箭例物【内侍吴因】
　　有勅熈春日永禁籞风和载讲射仪偹观使范爰厚颁宣之宠用昭眷奬之恩
　　玉津园射弓赐御筵【内侍陆彦端】
　　有勅交欢邻壤已肃賔仪观徳春郊更优射艺宜特颁于燕饮尚深体于眷私
　　玉津园射弓赐酒果【内侍张咏】
　　有勅卿等逺庆春元载陈燕射尊实既多之醖盘盈孔庶之珍眷待有加钦承无斁
　　淳熈四年
　　赴阙平江府赐御筵【内侍梁襄】
　　有勅卿等逺冐腊寒来趋岁节即中吴之防府陈列爼之多仪既劳使华仍昭眷礼
　　十二月二十四日赤岸赐御筵【内侍张思温】
　　有勅岁律将新使旜并骛虽庆贺之未展在驰驱而甚劳爰即郊闗就颁燕饮
　　赤岸赐酒果【内侍谢安民】
　　有勅岁功黙运俶庆新春邻使逺来益修旧好迎颁醪核宠劳骖騑
　　十二月二十五日到闗就驲赐衾褥防锣【内侍吴春年】
　　有勅卿等冐兹冬凛防我春朝既从舍舘之安宜具燕私之用睦邻厚矣稽首承之
　　十二月二十八日赐使副春幡胜【内侍李琪毎人浑金大春幡一副五事件背罗大春幡胜一副□头纸帖落春盘每人肉七觔生鸡鸭子各十五个软饼五十个菜四觔法酒四瓶饼三十个】
　　有勅土牛鞭春使牡在馆防胜春幡之巧珍羞名醖之丰示我渥恩赉兹佳节
　　赐三节人从春幡胜
　　有勅汝等夙对天墀适逢春日欲示眷懐之渥宜颁镂刻之工
　　赐生饩【内侍何弼】
　　有勅卿等已逹聘仪少安谒舍爰举饩牵之礼用酧防渉之劳式是眷懐尚钦饫赐
　　歳除赐内中酒果【内侍贾惟清】
　　有勅眷言嘉客逺庆元正酒分金殿之醇果富雕盘之品用资守嵗以示发春
　　正月一日入贺毕归驿赐酒果【内侍王楫】
　　有勅元防告成嘉賔就憇欲加隆于恩意爰就锡于甘芳勿谓常颁尚思祗服
　　入贺毕归驿赐御筵【内侍杨彬】
　　有勅献斚宸廷已讲发春之礼飞觞驿舍是资卜昼之欢式宴嘉宾徃钦厚意
　　正月三日赐内中酒果【内侍徐考叔】
　　有勅芳春意淑素月魄生嘉使介之成仪伫驿亭而俟燕载颁醪核昭示眷私
　　正月四日玉津园射弓赐御筵【内侍髙思聪】
　　有勅卿等祗庆春元益修隣好嘉乃朝仪之肃复兹射艺之精宜命赐筵用酧中的
　　玉津园射弓赐酒果【内侍朱思正】
　　有勅弧矢之威古今所重是将观德非独娯宾方展艺于春郊宜助欢于礼饮
　　淳熙五年
　　赴阙盱眙军传宣问赐御筵【内侍李唐卿】
　　有勅卿等逺冐腊寒来趋嵗节念初临于边郡宜加劳于征轩肇锡燕觞钦承眷礼
　　赴阙镇江府赐御筵【内侍徐考叔】
　　有勅歳律将新使华逺暨既渉风涛之险又冲雪霰之寒宜启燕觞少休征櫂
　　镇江府赐银合茶药
　　有勅四序更端两邦结好乃眷皇华之使方临铁瓮之城锡以珍良助其服食
　　平江府赐御筵
　　有敇芳春将届肤使逺来久冲朔漠之寒少憇姑蘓之馆就颁宴饮昭示慈懐
　　赤防赐酒果【内侍蓝师古】
　　有勅卿等抗旜贺嵗飞擢及郊载稽劳问之仪特厚防嘉之锡式昭予眷谅慰尔心
　　赤岸赐御筵【内侍李琪】
　　有勅卿等并渉修途来趋斯嵗舣艅艎于近岸飞琖斝于华筵借示湛恩用光聘使
　　到阙赐被褥沙锣【内侍邓椿年】
　　有勅卿等逺趋歳旦初憇驿亭首加锡赉之丰兼适寝兴之用将予厚意俾尔如归
　　十二月二十八日赐生饩【内侍何弼】
　　有勅卿等修好寳邻展仪春殿方旅陈于书币宜加锡于饩牵式是宠私尚其祗服
　　歳除赐内中酒果【内侍宋映】
　　有勅卿等持节造朝停骖在舘将展发春之庆有懐守歳之欢锡以防嘉资其燕饮
　　正月一日入贺毕归驿赐御筵【内侍陆产端】
　　有勅卿等歳华伊始宾礼具成即其舍馆之安锡以壶觞之乐勿辞餍饫用廸眷存
　　入贺毕归驿赐酒果【内侍王楫】
　　有勅卿等逺持瑞节来防春朝既展庆于大庭方留装于上舘趋颁醪核徃佐豆觞
　　正月三日赐内中酒果【内侍朱思正】
　　有勅卿等逺庆元正深嘉使范推禁中之甘防为舘下之光华惟是宠颁昭吾殊胜
　　玉津园射弓赐弓箭例物【内侍谢安民】
　　有勅春和凝籥郊射穿杨观宾礼之甚修知邻欢之滋辑宜加锡赉用示眷私
　　玉津园射弓赐酒果【内侍贾惟清】
　　有勅玉津开端寳邻继好眷娯賔之厚礼有观徳之多仪爰锡甘芳用酧审固
　　玉津园射弓赐御筵【内侍髙思聪】
　　有勅肇易歳华逺勤隣聘已讲寿觞之礼再观射艺之仪将宠眷私特申宴惠
