<!-- { "loadSidebar": true } -->
　　仁是用功亲切之效心是本来完全之物人虽本有是心而工夫不到则无以见其本体之妙故熹向者妄谓人有是心而或不仁则无以着此心之妙以此故尔非谓旋安排也但着字差重耳然舍此又未有字可下只此似亦不妨若下句则似初无病【仁是用功亲切之效此句有病后别有说】心主于身其所以为体者性也所以为用者情也是以贯乎动静而无不在焉以此言之已似太粗露了何得更为无着莫乎
　　孟子虽多言存养然不及其目至论养气则只以义为主比之颜子便觉有疎濶处程子之言恐不专为所禀与气象盖所学繋于所禀气象又繋于所学疎则皆疎宻则皆宻唯大而化之然后不论此耳
　　雨水氷上温故雨而不雪下冷故着木而氷
　　答杨庚书论存心明理主敬穷理两叚意好然无緫摄却似相反使人不知所先后要之须说二字交相养互相发而操存者为主乃分明耳答作肃书所谓性理之本此语未安夫本对末之名也今以性为理之本然则以理为性之末可乎所引元者善之长为比亦不类元在众善之先故为众善之长与此文意自不同也吕与叔云中者道之所由出程子以为若谓道出于中则道在中内别为一物正今日之异同也觉与动字固不同然觉字须贯动静而无不在若睡觉之喻则是动静分属性情只留得中间些子欲动未动处属心也与前所谓心无时不在者亦自相矛盾矣又云心情亦可通言而又云情即心也此皆未安又难作肃云性者理之防是性本无须待理防于此方以为性此亦非也所谓理之防者犹曰众理之緫防处尔又所引率性之谓道亦正是吕氏之说熹向说此三句语虽未然却是程子意【见东见録】试叅考之或有取尔又云所以言性理之本以其一源也此亦未安体用是两物而不相离故可以言一源性理两字即非两物谓之一源却倒说开了【余已见答作肃书】
　　出母有服所论得之记得仪礼却说为父后者则无服此尊祖敬宗家无二主之意先王制作精微不苟盖如此子上若是子思嫡长子自合用此礼而子思却不如此说则可疑窃意檀弓所记必有失其传者
　　云能不改乐仁便在此亦未安唯仁故能不改乐耳云敬久则诚诚者忠信之积此语恐未安
　　光武虽名中兴实同创业所立庙制以义起之似亦中节不审果何如更望叅订也余论皆当向见胡明仲侍郎论李固事亦正如此也
　　人之本心无有不仁但既汨于物欲而失之便须用功亲切方可复得其本心之仁故前书有仁是用功亲切之效之说以今观之只说得下一截心是本来完全之物又却只说得上一截然则两语非有病但不圆耳若云心是通贯始终之物仁是心体本来之妙汨于物欲则虽有是心而失其本然之妙惟用功亲切者为能复之如此则庻防近之矣孟子之言固是浑然然人未尝无是心而或至于不仁只是失其本心之妙而然耳然则仁字心字亦须畧有分别始得记得李先生说孟子言仁人心也不是将心训仁字此说最有味试思之顔孟气象此亦难以空言指说正当熟读其书而玩味之耳
　　体用一源者自理而观则理为体象为用而理中有象是一源也显微无间者自象而观则象为显理为微而象中有理是无间也先生后答语意甚明子细消详便见归着且既曰有理而后有象则理象便非一物故伊川但言其一源与无间耳其实体用显微之分则不能无也今曰理象一物不必分别恐防于近日含糊之弊不可不察
　　天命之谓性有是性便有许多道理总在里许故曰性便是理之所防之地非谓先有无理之性而待其来防于此也但以伊川性即理也一句观之亦自可见矣心妙性情之德妙字是主宰运用之意又所引孝德之本虽不可以本末言然孝是德中之一事此孝德为本而彼众德为末耳今曰性理之本则谓性是理中之一事可乎又云天下之理皆宗本于此则是天下之理从性生出而在性之外矣其为两物不亦大乎记得前书所引程吕答问者似已尽之更乞详考
　　光武之事始者特疑其可以义起耳非以为正法当然也所论立伯升之子以奉私庙此最得之但成哀以下即陵为庙似已允当盖彼皆致防亡国之君又未尝命光武以兴复自不当更立庙于京师也如汉献帝晋懐帝又不同盖昭烈元帝尝受二帝之命矣此等事乃礼之变节须精于义理乃能于毫厘之间处之不差若只守常执一便不相应如温公伊川论濮园事之不同亦可见矣
　　山人欲非性之语自好昨来胡氏深非之近因广仲来问熹答之云云此与广仲书随其所问而答之故与今所谕者不相似不能尽録然观来教谓不知自何而有此人欲此问甚切熹窃以谓人欲云者正天理之反耳谓因天理而有人欲则可谓人欲亦是天理则不可盖天理中本无人欲惟其流之有差遂生出人欲来程子谓善恶皆天理【此句若甚可骇】谓之恶者本非恶【此句便都转了】但过与不及便如此【自何而有此人欲之问此句答了】所引恶亦不可不谓之性意亦如此
　　答何叔京
　　示喻必先尽心知性识其本根然后致持养之功此意甚善然此心此性人皆有之所以不识者物欲昏之耳欲识此本根亦湏合下且识得个持养功夫次第而加功焉方始见得见得之后又不舍其持养之功方始守得盖初不从外来只持养得便自着见但要穷理功夫互相发耳来喻必欲先识本根而不言所以识之之道恐亦未免成两截也主于减者以进为文主于盈者以反为文中间便自有个恰好处所谓性情之正也此固不离乎中和然只唤作中和便说杀了须更玩味进反之间见得一个恰好处方是实识得中和也
　　学仕是两事然却有互相发处
　　毋不敬是统言主宰处俨若思敬者之貎也安定辞敬者之言也安民哉敬者之效也此只言大纲本领而事无过举自在其中若只以事无过举可以安民为说则气象浅迫无涵畜矣
　　敬则心有主宰而无偏系惟勿忘勿助者知之体物而不可遗今人读此句多脱却可字故说不行当知鬼神之妙始终万物物莫得而遁焉所谓不可遗也
　　穷尽物理然后好善如好色恶恶如恶臭故必知至而后意诚
　　答何叔京
　　虽曰未学吾必谓之学矣
　　天下之理有大小本末皆天理之不可无者故学者之务有缓急先后而不可以偏废但不可使末胜本缓先急耳观圣人所谓行有余力则以学文者其语意正如此若子夏之论则矫枉过其正矣故吴才老病其言盖有见于此者来喻之云却似未领其意唯吕伯恭谓才老盖以记诵为学者故其言虽若有理然其意之所主则偏矣此论为得之盖意偏论正自不相妨也
　　三年无改于父之道
　　来喻云父或行有不善子不为则可矣何改之有熹谓不为便是改圣人之意正要于此处之得宜耳此章之指初不为有国家者设也大意不忍改之心是根本处而其事之权衡则游氏之说尽之试详考之可见山之说施于此章诚非本文之意然其所谓不忍死其亲者恐与之死致生之病不同幸详之
　　小大由之
　　当依伊川说但人自少时即读属下句故今乍见其说突兀耳平心味之自见归着省无限气力也若属下句即上句说不来又与知和而和意思重叠
　　信近于义
　　来喻云信必践言则复言非信也此句熹所未晓蜡賔之问当时必有来歴恐传者或失其真故其言不能无失耳
　　伯恭夷齐之论大槩得之让国之事若使柳下惠少连处之不知又当如何恐未遽飘然逺引也
　　危论等语此或者道伯恭之言其间颇有可疑处故因书扣之而伯恭自辨如前所云耳随时云者正谓或危或孙无不可随之时耳若曰当视时之可随与否则非圣人所谓随时矣
　　专心致志等语正是教人如此着力教者但务讲明义理分别是非而学者泛然听之若存若亡则亦何由入于胷次而有所醒悟邪
　　仁爱之说累书言之已详请更检看更并仁义礼智四字分别区处令各有去着则自当见之不欲多言以取凟告之咎也【若如来喻则孟子恻隐之心仁之端也此语亦当有病当云公觉之心仁之端也乃为备耳如此立言有何干渉乎】











　　晦庵集卷四十
　　钦定四库全书
　　晦庵集卷四十一　　　　　宋　朱子　撰书【知旧门人问答】
　　答冯作肃
　　所谕两条如叔京兄所论孔子非沮子贡乃勉其进此意甚善而作肃所疑亦有不得不疑者但此章自不必别为之说但看伊川先生觧云我不欲人之加诸我吾亦欲无加诸人仁也己所不欲勿施于人恕也恕则子贡可勉而能仁则非子贡之所及此意极分明矣博施济众之问与此语先后不可考疑却因能近取譬之言用力有功而有欲无加人之说也熹尝谓欲立人欲逹人即子贡所谓欲无加人仁之事也能近取譬求仁之方即孔子所谓勿施于人恕之事也熟玩文意似当如此然诸先逹未之尝言未知是否幸试思之更白叔京兄质其可否复以见谕幸甚又所引与防为证恐圣人与防之意不止如此亦可并商量也
　　答冯作肃
　　所谕惩创后生妄作之弊甚善然亦不可以此而缓于穷理但勿好异求新非人是己则知识益明而无穿穴之害矣若因陋畜疑不为勇决之计又非所以矫气质之偏而进乎日新也
　　答冯作肃
　　示喻颇为他虑所牵不得一意讲习只得且将明白义理浇灌涵飬令此义理之心常胜便是切功夫久之须得力也
　　答冯作肃
　　敬义之说甚善然居敬穷理二者不可偏废有所偏废则德孤而无所利矣动静仁智之体对下文乐夀为仁智之效而言犹言其体叚如此耳非体用之谓也学者求为仁智之事亦只如上章居敬穷理之说便是用力处若欲动中求静静中求动却太支离然亦无可求之理也
　　以伊尹为天民盖以其事言之如耕莘应聘之事即分明见得有此踪迹也治亦进乱亦进是指五就汤五就桀而言乃是就汤之后以汤之心为心非不待可行而遽行之谓也传说是大贤比伊尹须少贬其见可而后行虽同但所以行者或不及耳周孔又髙直是正己而物正之事可行而行亦有所不足道矣
　　二南乃天子诸侯燕乐用之乡人用之邦国所以风天下也然随事自有正乐者则兼及之【如燕礼自有鹿鸣等诗】无正乐者则专用之【如乡饮酒别无诗也】恐是如此然亦未及考也可欲之善与继善之善同有诸己之信与成之者性理虽一而所施则异当更深察之
　　性情等说有己见叔京书者但所与嵩卿论者今议其得失于此嵩卿云理即性也不可言本此言得之【程子亦云性即理也今见遗书二十二上】但其下分别感有内外则有病作肃非之是也作肃又云性者自然理则必然而不可悖乱者此意亦近之【语亦有病】但下云理不待性而后有必因性而后着此则有大病盖如此则以性与理为二也下云性者理之防却好理者性之通则又未然盖理便是性之所有之理性便是理之所防之地而嵩卿失之于太无分别作肃又失之于太分别所以各人只说得一邉也作肃云情本于性故与性为对心则于斯二者有所知觉而能为之统御者也未动而无以统之则空寂而已已动而无以统之则放肆而已此数句却好但必以不动为心则又非矣若心本不动则孟子又何必四十而后不动心乎须知未动为性已动为情心则贯乎动静而无不在焉则知三者之说矣知言曰性立天下之有情效天下之动心妙性情之德此言甚精宻与其他说话不同试玩味之则知所言之失矣
　　答连嵩卿
