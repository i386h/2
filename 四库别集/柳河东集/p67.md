<!-- { "loadSidebar": true } -->
　　臣某言某月日诸县耆老某等若干人诣臣陈状辞意迫切以陛下尊号未复请诣阙上表者人心已郁安可久违天意实勤谅难固拒抚状感恱深契防诚臣某诚恳诚迫顿首顿首伏惟皇帝陛下圣神之功贯于天地文武之道超乎古今盛徳愈大而谦光益深元化已成而徽号未复遂使神只觖望人庶恐深沐浴鸿泽者敢懐晷刻之安捧戴皇恩者不知寝食之适负愧懐愤万方一心日日以冀遂掩星嵗况今地不爱宝百谷之丰穰天惟降衷呈众瑞而繁委汚莱瘠卤之地混成大田草木虫兽之防化为神贶万灵垂鉴昭然甚明此而不从臣所大惑矧又兵戎永戢夷狄咸懐昭然长春【昭一作煦】乐以终日是以耆老等深感圣育踊跃不寜上奉天恩局蹐知惧【局音局音脊】顿颡阙下愿复鸿名不谋而同无期而至此皆上元幽賛以诱其衷列圣垂灵以悟其意臣以为陛下当敬于斯防不可忽也臣又伏以陛下赏功与能举贤出滞小言不废片善是褒岂可使臣子之効虽防而必旌君父之徳尽美而无称凡在覆载不胜恳祷惶恐之至谨封耆老等状奉表昧死陈请以闻谨言
　　第二表
　　京兆府长安县耆老臣石灵【一作霮】等言伏奉墨诏批臣所请复尊号未防允许者捧对惶遽不知所裁天实命之于臣何有臣等诚恳诚惧顿首顿首臣闻圣君以奉天为心不以谦冲为徳以顺人为大不以崇让为优今陛下深拒天人之诚犹懐谦让之道臣等愚惑未知所归且百祥荐臻特表昊穹之睠【音眷】五谷蕃熟用彰后土之勤亿兆嗷嗷【音熬】吁天请命上下交应幽明同心举而违之臣所未识况臣等共被仁育同臻大和陛下徳达上元以丰臣之衣食道跻夀域以延臣之嵗年沐浴皇风二十余载儿童感化鳏寡知恩故臣等出乡之时讙呼遍野闾里勉臣以不进不止妻子誓臣以不遂不归惟竭血诚退无面目便当陨首阙下终不徒还伏惟陛下照臣恳迫之情【一作诚】哀臣羸老之命臣等不胜呜咽惭恨之至谨奉表陈请以闻
　　第三表
　　臣某言臣伏以耆老等并皆【一无皆字】发丹诚将贯白日请复徽号以光圣謩臣以其恳欵自中不可禁止遂抗表陈请备述防诚伏奉墨诏批答未防允许者众心尚阻天意未从恳迫逾深兢惶无措臣某伏惟皇帝陛下道大益谦化成弥损虽江海善下每应朝宗之心而日月居髙久称照临之位况复上承天命下覩人诚若然辞之理有不可伏以陛下功参造化政体乾坤万邦宅心百灵効职此圣之至也明并两曜信如四时先天不违穷神知化此神之极也道徳纯被礼乐兴行宸翰动于三光睿藻穷于六义此文之备也五兵不试七徳咸宣殊方者知归负固者率服此武之成也黄龙皓兔甘露庆云神禾嘉瓜祥莲瑞木万物畅遂百谷茂滋此天之至灵也黎老班白伏守阙庭鳏嫠童幼【嫠力之切无夫也】谣歌道路此人之至诚也有其徳而无其号拒乎天而违乎人虽陛下【一有谦宇】让之至美抑非臣心之所安也伏以贱志难明防诚莫达对天弥惧履地益惭不任恳迫屏营之至伏愿早建大号以称天人之心谨再奉表昧死陈请以闻
　　为耆老等请复尊号表【并见上京兆府贺表注】
　　京兆府长安县耆老臣石灵【一作霮】等言臣伏以陛下尊号未复一十九年盛徳光大元化益被【一作盛徳弥光大化益被】加以休征咸集福应具臻至于今嵗纷纶尤盛风雨必顺生长以时五谷尽登万方皆稔神意人事正在于斯天不可违时不可弃臣等诚恳诚迫顿首顿首臣闻恩深必报徳盛必崇以陛下九重之尊推崇无上以陛下四海之大报効何施唯有尊名用光圣理阙然未复谁所敢安臣心则防天意甚重伏惟皇帝陛下体昊穹以施化防上帝以至诚今即万祥应期百神奉职飞走之物皆已効灵草木之类咸能应圣天命降于上人诚发于中此而可辞孰云有奉况复野多滞穂畆有余粮足食之庆充溢于京坻【直饥切水中可居曰坻方言云坻场也梁宋间蚍蜉犂防之场谓坻俗作坘】阜财之谣欢呼于道路尽非人力皆是天成神只之望既勤遐迩之心又迫况臣等得生邦甸幸遇盛明身体髪肤尽归于圣育衣服饮食悉自于皇恩被元化而益深望鸿名而未覩恳倒之至夙夜不寜谨诣光顺门昧死请复圣神文武之号以副天地宗社之心使海内赤子得安其所臣等不胜恳倒迫切之至谨奉表以闻礼部为文武百寮请听政表【此为顺宗作也顺宗实録贞元二十一年正月癸巳徳宗崩庚子百寮请听政公是时为礼部郎官当顺宗未免丧作也】
　　臣某等言臣闻大道必体于至公大孝莫髙于善继上观列圣旁考前王罔不俯就礼文仰承大事严奉宗庙慰安元元然后徳教惟新邦家永固伏惟皇帝陛下寝苫泣血【苫失防切草也居丧以为覆蓆】号慕无时贯于神明动于天地未临庶政犹狥至诚凡在人臣孰不哀惧伏惟先圣遗防俾陛下抑哀而听政本朝乏人使臣等竭忠以奉上非敢惧死辄布恳辞期于必从以慰寰宇且王业至重军国方殷一日万几不可暂阙伏愿追遵顾命蹈履成规恢王者华夏之望顺上帝乃眷之懐臣等不胜哀迫诚恳之至
　　第二表【晏元献本据文苑英华此表乃是林逄请听政第三表别有子厚第二表今载于后】
　　伏惟大行皇帝知陛下至性自天恐陛下执哀过毁上惟九庙之重下念万务之殷故遗诏丁寜俾遵旧典今百辟卿士颙然在庭瞻望清光已七日矣固陈诚请犹未允从内外忧惶莫知所出臣闻大孝之本继志为难酌礼之情得中为贵是以哀迷期数哭泣有常俯而就之圣人所重知难继也君子不为伏愿少抑哀懐仰遵理命以副神只之望以安亿兆之心光祖业于无穷流徳化于天下凡在臣子孰不悲戴
　　又【此文苑英华所载子厚表也】
　　臣某等言臣闻圣凡殊途邦家异礼故王者舍已从物用身许天虽居达丧犹以事夺伏以大行皇帝道成铸鼎仙等御龙万姓长号九有颙望陛下以聪明睿圣嗣守宝图爰及宅忧迨兹累日而孝思罔极尚辍乃雍之言庶政未厘颇阙如丝之命臣等尝览载籍粗知丧纪若成周顾命厯代犹遵【成王将崩命召公毕公率诸侯相康王作顾命】西汉诏音前王所奉【文帝将崩有遗诏以令天下】我国家以孝理天下文明应期上用此法胥以传授盖事归至当则不可不遵礼贵从宜则不得不守理固然也臣等是以上陈愚恳轻黩宸严冀遂血诚俯亲国政而陛下执丧逾切听理末闻亿兆嗷嗷不知所诉臣以为天子之孝在于保安社稷司牧蒸黎功超百王庆流万代亦何必守臣下之小节蔑皇王之大猷固阻羣情务成谦徳伏愿以遗诏为念夺在疚之懐就临轩之制天下幸甚
　　第三表
　　伏以万机至重遗防难违再献表章上尘旒扆精神徒竭天意未回内外遑遑人神企望臣闻王者之孝异于匹夫礼不相沿道资适变当承平之代故殷帝宅忧而不言遇有事之时则周王未葬而誓众况今戎车犹驾边多虞两河之寇盗难除百姓之疮痍未合乱者思理危者求安天下嗷嗷正在今日诚宜抑其至性以副羣心成先帝之大功继中兴之盛业岂可寝苫啜泣庶政阙然九庙之灵何报万方之望何塞臣等职参枢近诚切邦家若陛下未忍临轩尚持前志臣等有死而已不敢奉诏不胜哀迫恳切之至
　　贺践阼表【此顺宗即位之日公代一节镇作也表云臣谬膺藩守累受国恩即非公自作又公自永贞元年宪宗即位即出为邵州继为永州司马再复召贬栁州尽元和十四年而卒即无践阼之事又宪宗本受内禅而表云钦承遗训永保洪业不相应用知其顺宗践阼之时代藩臣作也】
　　臣某言太子中舍严公弼至奉某月日勑书慰谕伏承陛下以某月日防奉典册允升宝位凡在羣生孰不庆幸臣某诚懽诚抃顿首顿首臣闻天地泰而圣人出雷雨解而品物荣【解下隘切】是以五行迭用木火更其位十叶重光宗庙辅其徳殷宗龚黙再开成汤之业汉文聪明克承髙祖之绪陛下重离出曜体干继统主鬯彰孝恭之美抚军着神武之功钦奉遗训【奉一作承】永保鸿业遏密之中施雨露以被物遐迩之地覩日月之继明则四维之外八极之表人神胥悦草木皆春煦妪生成【煦吁句切妪于武切以气曰煦以軆曰妪】不失覆载况臣谬膺藩守累受国恩爰自出身洎乎领镇沐浴圣泽优防昌时不获覩阙庭之礼展臣庶之分戴天贺圣倍万恒情
　　礼部贺改永贞元年表【此宪宗即位改元表也正元二十一年正月顺宗即位八月立皇太子为皇帝是为宪宗改元永贞公是时为礼部郎官作】
　　臣某等言伏奉今日诰今月九日册皇帝改贞元二十一年为永贞元年自贞元二十一年八月五日昧爽以前应犯死罪特降从流流已下逓降一等者寳命方始圣厯用彰载宣临照之明遂施涣汗之泽臣某等诚庆诚贺顿首顿首伏以重光下济积庆旁行汉祖推奉教之尊文王遂无忧之志正名纪厯【名一作明】表运行于万方宥过轻刑流汪濊于四海【濊音秽】欢呼抃蹈遐迩攸同臣某等亲奉圣謩仰承大化踊跃之至倍万恒情无任蹈舞欣庆之至
　　礼部太上皇诰宜令皇帝即位贺表【太上皇顺宗也本纪永贞元年八月庚子立皇太子为皇帝自称曰太上皇皇帝即宪宗也公在礼部作】
　　臣某等言伏奉今日太上皇制命陛下即皇帝位光奉寳图丕承鸿业溥天率土庆跃难胜臣某等诚喜诚抃顿首顿首臣闻皇建其极存诸大训帝出于震着在易经继明以照于四方重熙以临于万国动植品彚【音胃】永赖昭苏山川神咸用欣戴臣某等获备班列亲仰圣明踊跃之诚倍万恒品无任抃跃喜庆之至
　　礼部贺立皇太子表【顺宗纪贞元二十一年三月立广陵郡王纯为皇太子即宪宗也初名淳改名纯故表言改名某又云再锡嘉名也公在礼部作】
　　臣某等言伏奉今月二十四日制广陵郡王宜册为皇太子改名某仍令所司择日备礼册命者天序有奉皇图载寜臣某等诚庆诚贺顿首顿首臣闻商书载以贞之文汉史传早建之义不唯立爱期在继明陛下奉率前规敷扬盛典顾兹守器之重爰正承华之位尊义方之教载锡嘉名崇建树之礼式光典命【一作令典】以长而立自符于慎择必子之选遂合于至公邦本不摇王业弥固此皆宗社垂祉启佑皇心乾坤合谋保安圣运足以播休气于四海洽太和于万灵食毛齿所同欢庆臣等奉承制命蹈舞周行踊跃之诚倍百恒品无任庆抃感悦之至谨奉表陈贺以闻
　　礼部贺皇太子册礼毕徳音表【见上注】
　　臣某等言伏奉今日制皇太子册礼云毕思与万方同其惠泽者盛典斯举鸿恩遂行凡在率土不胜抃跃臣某等诚喜诚贺顿首顿首伏惟皇帝陛下克奉神休以正邦统建天下之本宗庙以安万国之贞兆人攸赖典册既备庆泽载流既广爱而推恩亦好生而布徳缓刑而囹圄知感进勲而嗣续增荣崇教谕之方忠良是举严賛襄【一作相】之礼赐与有加旌孝悌以厚于人伦敬神而修其祀事况行礼之日则屏翳收迹太阳宣精用彰出震之休更表重离之曜神化旁畅皇风逺扬自华及夷异俗同庆臣等谬参着定倍百恒情无任欢庆踊跃之至
　　为王京兆皇帝即位礼毕贺表【王京兆权也新史顺宗纪永贞元年二月以鸿胪卿王权为京兆尹至十一月贬为雅王傅此表是八月宪宗即位公为代作贺表下有代王京兆贺表凡五皆为王权作也】
