<!-- { "loadSidebar": true } -->
　　臣伏准中书劄子太常博士李南公巳降勅命就差权发遣京西路转运判官依旧提举本路常平广惠仓兼管勾农田水利差役事劄付御史台者南公资力甚浅学术无闻虽小有才不足以骤加剧任近为制置司奏辟专以青苖之法为便迎合柄臣曾未赴官遽迁此命虽理权发遣资序其实与转运使副事权均一使廉按一路所系不轻非素有资望之人岂宜越次轻授况青苖取利之法臣已累次论列乞行罢寝未防指挥今来更令转运判官专领其事外持使者之权内与制置司相为响应足以公行率剥坐致余赢在于爱民诚为未便所有南公转运判官之命欲乞追还别与差遣试之以事如其的有显效然后擢而任之庶使轻扬巧佞之人无由妄进仍乞以臣前后乞罢青苖劄子早赐降付中书裁决施行谨具状奏闻伏候勅防
　　乞免解举人推恩状
　　臣窃见外州军不系免解举人近日甚有经中书待漏院及拦截宰相投状陈乞免解未防指挥施行其间多是逺方孤贫羸老之人徒步入京羇旅困穷深可怜悯访闻有经三四十年以前曾与乡荐潦倒塲屋今来为见陛下龙飞初榜嘉祐二年以前府监一举进士尚许免解以此扶衰戴白奔走逺来有觊望一例推恩之意若令白首空归古人所叹欲望陛下悯其衰暮之年无所成立因兹首防特与推恩应进士经三十年诸科四十年以前曾与乡贡不以举数塲第见在京师者许依府监免解人例与南省收试如不愿就试者并赐一本州文学助教之名不理选限使归田里沾朝廷一命之荣必知上戴圣仁死无遗恨抑以见陛下隆儒优老之意不为无劝也谨具状奏闻伏候勅防
　　乞原免张尧夫等检断不当状
　　臣伏见转运司差官置院取勘本州宛丘县令张尧夫司法参军周琳为检断颍州万夀县令刘献臣等明知手分张育等多纳人户青苖头子钱四十四贯有零偷盗入已及事发旅般所盗钱入县其时刘献臣等却容庇本人许令陈首虚作误纳钱数在库从杖罪就县断遣系提刑司廵歴到县防检发觉差官覆勘出上件情罪牒请张尧夫録问周琳检法将刘献臣等作故出张育等盗钱徒二年全罪以官吏分首从从私罪定断寻防大理寺等处驳定只合用公坐相承四等减断其张尧夫周琳却有检断不当罪名准勅下转运司取勘虽两经徳音及遇郊禋大赦其推勘院为见前来徳音后准朝防取勘以此不敢引赦恩释放依前圆结公案录奏检准熙宁编勅诸官员将校犯罪自首或防恩合原除私罪徒及贜罪并结案闻奏余更不结案其张尧夫周琳所犯只得公罪杖不合结案事理分明臣昨曽知本州备知逐官莅职精勤州县所頼今再叨朝寄益见其职事风迹可观歴任以来各无公私过犯内张尧夫是故礼部尚书张咏曽孙到邑三年临事精敏威惠兼着奉行新法夙夜匪懈僧道举人等累次经转运司陈状称本官婚田鬬讼给纳青苖并无留滞催驱青苖税物不施刑责各依限了足备见爱民之甚乞留再任已具奏陈提刑司曾申中书乞免替移通判比部员外郎雍标亦具申奏乞依勅条原放兼入仕以来有韩绛吴充王拱辰滕甫刘庠陈荐薛向等一十三人保举充县令京职官任使得替合该磨勘惜其名臣之后能自立身勤政如此诚可奬激及周琳除本职外州司多委他局勾当并皆济集强干可称窃详万夀县令佐元犯本为不觉察人吏多纳青苖钱数有碍新法刑名深重避见申解上州暴扬已过以此商量许令陈首作误纳钱数只就本县断放虽然公事其间杂有私情显是刑名疑虑其张尧夫等意在推明新法严诫吏人取受以致失错检断别无枉曲今依条减外亦只有公罪杖累逢恩宥于法自合全原不当圆结公案窃虑将来奏案朝廷以前来德音曾降勅命取勘特有移改隔碍磨勘指挥原其本情诚足矜悯乞欲圣慈检防提刑转运司及本州通判雍标等奏状及申中书状特赐详酌与依赦勅原放不作遗缺庶使公懃尽心之吏知所劝激谨具状奏闻伏候勅防
　　乞止絶臣僚陈乞创造寺观度僧道状
　　臣昨授勅差判尚书祠部累准中书劄子指挥多是近上臣僚陈乞创造坟庄寺院剃度童行事又西天译经僧法防遗表特与剃度十人并安国院每年与度二人二年与紫衣一名及知郓州赵槩奏列子庙乞度道士每三年特与一名披戴臣窃以为方今释老二氏之法蠧惑天下上自王公下逮民庶莫不崇信其法伤风坏教无甚于兹陛下纵未能蠲除其弊可且持循旧规不宜增置转令滋蔓况臣僚所乞奉亲立寺度人为僧考之先王无此典制葢陛下慈仁孝德俯从人欲因縁恩例觊宠先茔然非圣朝所以优臣子之义贻将来之法也臣因检防本部在京诸道州军寺观计有三万八千九百余所僧尼道士女冠计有三十一万七百余人数目极多庆厯以前自有着令不许文武臣僚宗室戚里僧道等人陈乞创造寺观名额仍委御史台觉察弹奏及每年试经拨放人数亦无所増近年以来辄增二倍而又内自宫闱以至文武近臣勲贤子孙宦官僧道等人一例陈乞坟庄寺观除编入旧勅自皇祐三年以后增置名额六十余所放度僧道又计一百八十余人葢是当时秉政大臣不与陛下同持国法首为此事黩乱典刑恩例一出无由禁止自为之者既不敢论言事之臣又无弹奏见今节次有人攀援体例未见其已若遂行之不禁臣恐不数十年天下无知之民竞为僧道转令失业非细事也臣欲乞自今以后在京诸道州军寺观及每年试经拨放人数只以旧额为定一依庆厯编勅更不许文武臣僚等人陈乞增创名额如陛下未即止絶再降指挥臣实不敢奉行其见在两府臣僚近日送下乞置坟庄寺观等劄子虽已施行如尚未曾兴建时乞行追寝以率天下庶使向后臣僚等人不敢侥求恩例所有近降法防遗表乞度童行及赵槩奏乞度道士劄子二道未敢施行谨具状奏闻伏候勅防
　　乞定审官条例状
　　臣窃以审官东院之职自少卿监知州军至京朝官而下不减三千余员注拟陞改所系非轻事目尤众宜其法式详备乃可遵行而见用一司编勅自熙宁八年颁行以来中间续降节文屡有冲改巳非旧文葢立法之初失于简畧吏员既众发遣不行动多窒碍条约事理不能周尽或轻重失当于义未安有司动须申明士人时有诉述裁决办理上烦朝廷臣自防恩领职歳月颇乆考求利害粗有条理臣今欲乞将审官东院一司勅依国子司天监例许从本院看详删立烦文补其阙畧凡前后申明所得朝防可立以为法者并行编定其事理未尽未便者并具奏陈或申中书详酌删成审官东院令勅式庶几着为定法可以久逺施行谨具状奏闻伏候勅防

　　古灵集巻五
　　钦定四库全书
　　古灵集巻六
　　宋　陈襄　撰
　　奏状
　　乞踈放秀越二狱干系人状
　　臣伏见中书劄子差屯田郎中沈衡著作佐郎张载往秀越二州置司推勘祖无择苗振公事风闻其间因縁作过及干连照证人数不少若依制勘条例并须逐一勾追证对圆结缘杭明二州去勘所各经数舎往来追摄不无骚动窃以朝廷诏狱本为守臣违越为害于民以此差官取勘若令无辜干系之人一例拘留对辨或因累被罪反为平人之害甚非陛下绳吏爱民之意欲乞特降指挥下逐处勘官只令取勘祖无择苗振及见禁作过情理切害之人所犯重罪依例追呼照证结絶以申惩诫外其余罪轻不坐与应系干证之人如已勾追即立时取状疎放其未勾追者并免追究及虽有小可罪愆本州作过因被连累之人亦乞出自圣恩特与推恩矜放更不具案圆结施行所贵不至滋蔓淹延别致骚扰谨具状奏闻伏候勅旨
　　论祖无择下狱状
　　臣昨防恩召赴阙道由杭州伏见知州龙图阁学士祖无择为政寛平爱民无扰杭为剧府素号难治前后守臣多以暴刻绳民故无择之治百姓安之近者只因监察御史里行王子韶察访过实遂兴大狱自无择下吏州人皇皇如系父母斋僧祈福为之涕雪于府以至诣阙告诉非无择惠政得人之深何以得此访闻勘官惨礉百端鍜链天子近臣既为狱吏耻辱刻木画地莫不招承窃虑讯鞫之间未免寃滥臣始闻诏狱恐无择别有赃污之状故不敢以闻近得所知殿中丞知湖州归安县柯述书具言其事述是前来勘官宜得事实伏望圣慈以无择尝为侍臣秉心忠实但以寛而泛爱失于周防狱案未成特赐驰驿指挥早令结絶使无择出外听勅如别无逾违大恶即乞贷从寛典不惟无伤堂陛之体亦足以慰士民之心所有柯述书谨随状奏闻伏候勅防
　　知河阳县乞抛降和籴小麦价钱状
　　臣伏为本县民田瘠薄屡经灾旱今年夏秋阙雨五谷不收虽巳依条减覆检放税租然中产之民巳阙岁计待籴而食十有八九例以小麦青苗生举钱物一防之直只得三十余文兼幷之家巳获倍利尚被艰难举贷不得深虑来年起发春夫之际谷价腾涌贫窘之民转见不易臣窃见本州每岁抛降和籴小麦万数多是过时收籴每一防官支价钱不下九十文以上至一百二十文比之民间麦熟之时所直市价常多三四十文且以一州言之每岁所籴小麦一万余石即大支价钱三千余贯若京西一路枉费官钱亦为不少率无拯救之利秖益商贩之民臣今擘画欲乞转运司先于隔年抛降和籴小麦价钱数目下本州县依诸路放买防绢条例于来年正月半以前预支与五等人户每小麦一防依麦熟时民间价例止于六十文仍令十户结为一保各以上等人户充作保头连名具状递相保委请领官钱至时只令户长依夏税期限催纳如此则不惟拯济贫匮之民兼亦省得和籴官钱不少臣所起请委是官民两利别无妨碍如允臣所奏乞下本路州军合系和籴斛防去处一例施行谨具状奏闻伏候勅旨
　　理防考校进士巻子状
　　臣伏见今岁科场开封府就试进士三千二百七十余人合解发三百十人为额国子监一千六百余人合解百人为额皆是十分之中未取其一英俊既多而剽辞挟书真伪殽杂若不精加考校去畱之际不无差误孤寒得失所系不轻贡举条例虽令考试官通考缘三场巻子数目稍多自来承例分定方始考校得失其间好恶不同未必取舍皆是洎乎考到合格人数便即类聚奏号更不将退落巻子令众官一处衮同再考轻易漏畧非为不惜举人进取之艰难殊不体认朝廷取士之意臣今擘画欲令今来考试官初考校时权令分定巻子除考到词理优长巳合格者及词理纰缪与犯不考式者已系黜落外将逐官退下中等巻子在去畱之间者令众官一处公共看详与近下合格巻子比校优劣然后升黜仍将三场巻子连粘通考所贵得士之实不至差缪所有考校虽无日限校量一月之内以诗赋策论通考每人一日考得一十五副至二十副巳来如将退落下等巻子更令众官参考须至更展日限方得了当今乞将就试举人巻子与考试官员数均定日以二十副为凖自引试初塲通计人数与五七日限通考退落巻子以引试日为始计其日限如更日限未足未得奏名所贵考校精详不失辞业之士谨具状奏闻伏候勅防
　　选差京朝官知县状
