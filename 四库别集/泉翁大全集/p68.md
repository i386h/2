<!-- { "loadSidebar": true } -->
　　夫伊川唐录何为者也？表伊川之学也。伊川之言多矣，而此其表伊川，何也？表唐棣彦思也，彦思述伊川之绪言也。其表彦思者何也？彦思，宜兴产也，表彦思以风宜兴之士也，风宜兴以风天下也。甘泉子曰：「甚哉！道之不明也。夫圣贤之学，天下之至易简者也，或忽以齐诸佛」「何以为易简也？」曰：「体天理而已，内外合一者也。夫佛老之学，天下之至烦难者也，或混以齐诸圣。」「何以为烦难也？」曰：「苦根尘而已，是内非外者也，无(或)[惑]乎道之不明也。大哉！二程夫子之有功圣门也，排佛老而卫先圣之道，虽以配孟可也。吾师白沙夫子手授遗书於水曰：『孔孟正脉也。』水受而读之二十余年矣。」或曰：「明道、伊川之学果若是班乎？」曰：「读明道之言，浑然如和气至矣，其乾道之圆以知乎！读伊川之言，确然如肃气至矣，其坤道之方以能乎！伊川曰：『吾之学与兄同。』果若是班乎？明道曰：『勿忘勿助，无丝毫人力。』伊川曰：『体用一原，显微无间。』二夫子之学，果若是异乎？易曰：『乾以易知，坤以简能。』夫易以知者，其圣人之学乎！简以能者，其贤人之学乎！久矣。予梦伊川揖予於山之麓，曰：『明道其后至矣。』二程子之学，其条贯之一而进为之次，盖兆之矣。吾独惧夫后之学者，乐超逸而厌平易，好径捷而恶中道，崇象山而忽二程子之为至学，以达诸孔孟也。既采明道语为遵道录，今唐府纪善周生冲从予游，笃好正学，又采伊川语之在宜兴者，而表章之，其亦继吾志而作者耶？其圣人之徒也。遂为之序。宜兴丞周君弼捐捧刻之荆溪书院，俾四方之学者，将与遵道录并观以进，而后圣贤易简之学，可不惑於旁求也已。乙酉十月十六日 
　　
　　五清刘先生大全集序 
　　
　　五清刘先生大全集，幼学稿二卷，潜心稿三卷，敷纳稿三卷，禁垣稿七卷，澧兰稿三卷，外台稿六卷，金陵稿七卷，奏草二卷，讲习录一卷，凡为卷三十有四。其表弟今宫保南京大司马梧山李公为题之，其门人上海尹徐子昭刻之，而以委序於甘泉子，甘泉子曰：「甚哉！文之难也。甚哉！论文者不易也。」昔有问於予者曰：「予欲作文何如？」应之，曰：「子欲作文，其观诸树木乎！深其根，其生也达诸枝乾花实，翕然成矣。」曰：「假使枯其根，采他花而悬诸，剪彩而缀诸，不亦可观乎！」曰：「识者观其生意焉，则别矣。」他日又有问曰：「吾欲作文，何如？」曰：「子欲作文，其学诸导水乎！浚其源，其达也滔滔，其流派自尔成海矣。」或疑曰：「昔者问文而告之以树木，今也问文而告之以导水也，何居？」曰：「尔知其本矣，未知其自然也。夫木也，犹得而伪焉；夫水也，孰得而伪诸？」甘泉子读周子笃实艺书之言而好之，久则曰：「何其异於孔氏也！夫犹二之也。其疑诸树木之类与！孔氏曰：『有德者必有辞，辞达而已矣。』曾子曰：『出辞气，斯远鄙倍矣。』达也者，达自内也；夫出也者，出自内也，是故一致也。其譬诸导水之类与！文岂易焉乎哉！」曰：「然则何以论文之不易也？」曰：「今有十夫，各肆其宝於巿，人各自以为至宝矣。贸者择焉而反复之去取焉。旌阳丹丸，至神也，杂其一於九十九伪之中，伪者售而真者弗售，无识真者也。论文岂易焉乎哉！昔在乙丑之岁，予至京师举进士，入翰林，问西涯之外，文孰为最。崔子曰：「有检讨刘子德符者，能文也。」即介崔子往求一二而读之，诚能文者也，学韩者也。及闻之於人，人则目之曰：「道学！道学！」云。予益叹曰：「刘子何以得此懿哉！吾固已知其文之有本也。」崔子曰：「甚哉！子之戆也。今之訾人之行义者曰『道学』尔，而子以为真美称乎？」曰：「人固訾之，吾固美之，庸何伤！」今二十有二年矣，刘子以瑾贼捏诏，落职居澧十余年，起而督学於浙，入为南京光禄太常，迁礼部侍郎以卒，而吾乃今得序其大全之集。俯仰今昔存没，叹刘子之不及於中寿。然而可寿以不朽者，其不在於斯集乎！其不在於斯集乎！ 
　　
　　白沙先生诗教序 
　　
　　甘泉生叙曰：经曰诗言志。诗其承也。礼曰诗负之。志也者，各以言其所之也，承其志以达诸言也。人之有心，故不能不发而为情；有情，故不能无所之；有所之，故不能不发而为言；言有文，故不能不叙而为诗。诗可以兴，兴也者，动也；以志动志，其志同也，故可以动神人，可以动天地，可以动鸟兽，志之动用大矣哉。是故其志正者其(缺页) 
　　
　　思弄潺湲，作一峡。悲一峰之见摈，作一鳌。君臣际遇，将泽於苍生，故作玉冕。咏飞轝，进之以太空之高广，故作我昔。廓清世浊，故作太流。立中正以矫乎过不及焉，故作举世。哀愚夫之安其危，故作君心。梦观化，将安於长往，故作孔子。咏贪泉，卒归诸自清，故作藜藿。美西溪之殷勤乎墓碣，别其归舟，作栖栖。九日会友，惜良辰，乐而不过，作黄菊。感故交，刺栖栖於势利，作在昔。因客所如，伤念故友，作晨兴。励正声，存正性，守正道，期返之於自得焉，故作远色、作黍稷、作大舜、作我否。将逃名而知止，乐夷旷，归於立其大，卒慕平同心，故作一蓑、作人好、作挽蓑、作朽生、作新蓑凡五篇。明上下感应之理，作天人。叙出处离合之悃，作群龙。游三洲，企仰於前哲，故作我行。病违僯友，静以全生，作出门。美侍御，扩其见大之量，遂怀知己，作飞盖。表双节，哀及於贞母，作阿姑。谢庐山白鹿之征，送其来使，因致期望之意焉，作夜闻。作中年期寡过，弄孙愉亲，托兴草圣，作日月。以言乎出处之道，作仕者。招隐者同游看山，作官府。感刘、卢之成败，缅怀遁世，作越石。逃名田园，乐以归尽，社曲相欢，耕绩自足，作我始、作高人、作近来。自彼都会移居白沙，寄怀故交，愿言磨心，作当年。怀定山以期深契，乃作青松。怀辽阳。之蔽而喜其复明，作世惟。言赠针灸，遂怀旧游，作昔吾。喜雪霰，作雨水，遂作北风，作元气。读偶拈之，作欲其崇圣学之一，遂作拈一。赠黎生以弄月，作月行。伤子长之贫病，作仙城。因怀所如不遂，安之於自然，作祝融。卧游罗浮，托兴於深远，作马上、作一度、作天风、作山大。送友生，怅年游，叹勇往之晚焉，作十年。寄题严祠，以戒近名，作既上。对兹寒菊，有怀南山，作菊花。嘉柯明府祠大忠而封赤坎，作夷狄。戒机变之巧，作崖倾。感交藤之酒，言酬嘉惠，作使来。晓枕有感，寄意无穷，作天地。美端阳之感召乎甘霖，作岭南。示有物，作知暮。喻道体，作登高。美佳菊，作春来。正龟山修遗书之谬，作万古。感故人之来，彼此不相值遇，作行舟、我有、闲居三篇。咏清风之岩，作声从。观群儿之钓，寓意得失安危，作群儿、作仰面。对竹有会，作窗外、作北风。随笔寓意，以扶正道，而抑异端，作人不、作断除。读易有感，叹息，处睽，作南乎。示克修蔑势利，期之於同游，作重叠。刺支离以归诸一本，作沧溟。警世人之安其危，作风樯。明见几，作张帆。乐宾至於醉舞，作引满。梦后有得於心，超然脱悟，作策杖、见月、幻迹、杨柳四篇。丈人看月，作山中。明随时，作无雨。因像设戒，怵惕危险，作东盘、作一夫。苦雨，作秋来。推本太极涵虚，作混沌。感彼浮螺得月，作道恨。永怀神泉，作焦明。晓枕感怀，作西北。赠别友生，寄意花水，作桃花终焉。凡兹百六十有六篇，是故明得失之迹，以诏於后之人，作叙诗。乙酉十二月二日 
　　
　　送长史林君之周府小序 
　　
　　周府长史林君琨由南监监丞以往，甘泉子谓之曰：「今之长史，古之诸侯王之相也，可不重与！孟子曰：古之贤王，好善而忘势，古之贤士，乐其道而忘人之势。夫其势也，人之势也，两忘而后可相与於善道，相与於善道，[而]后可以两忘其势。善道也者，必学焉然后能致之也。林君之往，其学以乐道於己，其以学进善於贤王，冀王以为善最乐。夫然后己职尽，日曳长裾於王门，亦可以后乐而乐也，顾不重与！ 
　　
　　赠南京河南道监察御史潘直卿先生奉命之江右序 
　　
　　昔孔子叹不得中行而与之，何其中之难耶？夫自阳一阴二而胥操焉，则其难也亦宜。夫道，阴阳之中者也；夫德，刚柔浑合者也。夫学，变化以自致乎中者也。是故知刚而不知柔者，吾见其人矣。知柔而不知刚者，吾见其人矣。知刚而柔，知柔而刚，吾未见其人也。或曰：若侍御潘子直卿氏者其人乎！蕴大辩於默默，藏多能而谦谦，言若不出口，处有而苦无。曰柔者欤？然而有不专柔矣。及其持大论而不回，决大狱而无疑，其言侃侃，其节蹇蹇。曰刚者欤？然而有不专刚者矣。盖夫子所谓中行者非耶！其性近之欤？则道进於学矣。其学之有自欤？则进进於道德矣。夫道德者非他也，天理之谓也。静焉与天理俱，动焉与天理游，斯学尔矣。则潘子之所以自致於至中，而达之大用者，可量乎？夫柔为阴，阴斯慈，慈斯爱矣。刚为阳，阳斯明，明斯断矣。是故刚明而断之谓智，柔慈而爱之谓仁，仁智兼得谓之有德。吾於潘子焉是望矣。侍御戴子曰：「潘子今拜江右清戎刷卷之命，愿子有赠言。」甘泉子曰：「吾夙望之矣。夫学以成性，性以蕴德，德以行道，道以致用，潘子之往，其有济哉！书曰：『无虐茕独而畏高明。』惟刚柔合德者能之。故於悍官豪吏则刚以出之，於微弱孤寡则柔以出之。诗曰：『刚亦不吐，柔亦不茹。』书曰：『不刚不柔，厥德允修。』吾於潘子焉是望矣。」 
　　
　　赠南京刑部少司寇淮海王先生三载考绩之京诗序 
　　
