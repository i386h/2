<!-- { "loadSidebar": true } -->
    义重所守，□轻不居，苟崇高而非据，等飘薄之无馀。比赫赫之荣，不因於道德；似悠悠之质，且寄於空虚。推在天之所自，谅於我其焉如。昔宣父以饮水为娱，枕肱方息，原宪在左，颜生侍侧，感落落以抱影，见英英之改色。明徵瞰室之诫，穷彼吉凶；遥怜出岫之容，齐乎失得。且曰得之不处，生也若浮。放於利而安仰，止於天而不留，将以轻列爵，动诸侯。虽南国佳人，漫学如蝉之鬓；西园危槛，空齐似蜃之楼。察彼载浮，异兹长守，高冠始加而已失，雅歌式遵而非久。象往来之车盖，圆影难追；映躞蹀之马蹄，嘉名何有？诚以善恶不昧，卷舒有时，由得之而滥矣，果飘然兮已而。暴则不居，异郁郁纷纷之状；求而非道，同朝朝暮暮之姿。然则触石而起者如苟得之易，从风而灭者非能散之义。顾炎炎之色，鼎食皆虚；仰片片之多，烟空如寄。倏忽时变，悠扬日曛，垂一言於百代，揖万国之孤□。月榭风台，空复散其萧索；藻扃黼帐，皆不驻於氤氲。可以定圣哲之穷达，审是非於得不。山川之气俄失，高明之象速朽，至乎哉如□之喻，传於二三子之口。
    ○风赋
    惟兹风之兴寂，独元妙而无形，托万物以成象，随八卦而立名，大则宇宙普洽，小则纤毫必经。翕翕习习，清清泠泠，排春树而如动，带秋蓬而似轻。所以炎清顺夏，劲厉随冬，入金而彰圣道，通兰台而表雌雄。飘玉蕊於浓草，零圭叶於衰桐，候吴范於帷内，御列子於空中。尔乃下振方舆，上飞圆盖，怀壮士之适秦，悦高皇之还沛，乍び靡於众卉，时飕於丛籁。若乃乘陵高迥，出入幽微，摇宝钗於云髻，动环於罗衣。飘游丝於阴映，舞轻雪以零飞，铜鸟迎而回翼，胡马听而思归。乍来复往，有声无象，惊尘则白日昼昏，卷雾则珠星夜朗。萧瑟长松之下。嘹唳高楼之上，送夕鼓而传音，振晨钟而成响，出幽巷而摇拂，击草堂而清敞。浸淫迁延，散漫联绵，送清声於琴上，落细粉於窗前。乍卷通天之雾，时飘覆水之烟，勃起则大木斯拔，暂息则洪波肃然。或动或静，时来失，聆之兮有闻，察之兮无质。形乃虚无，体兼散逸，虽含毫而搦管，岂神仙之能述？
    ○风不鸣条赋（以“扇微和於五日之候”为韵）
    柔条之杪兮低垂，和风之起兮舒迟，极柔而动摇斯易，至和而音响则遗。习习兮便人，顺以巽也；袅袅兮不紊，默而识之。风自南而薰，条可结如线，气引容裔，色摇葱，穆若无闻，蠢然可见。中林静拂，宁喧许子之瓢；圆叶孤翻，似动班姬之扇。霁景相煦，芳尘共飞，条冉冉以顺动，风徐徐而表微。荡弱质以婀娜，视之若有；播清飚之溥畅，听之则希。观其谷兴隧出，匪徐匪疾，彼条畅而无声，信木讷而可匹。此焉表瑞，既偶圣於万年；於以应期，恒不违於五日。荏苒虚徐，条风相於，将坠而复举，若卷而还舒。契彼无言，静入桃蹊之上；示诸有德，潜来草偃之馀。细影中糅，浮光外透，示诸扇其微和，岂将摧其独秀，谐清净之理，助发生之候。
    风如以讽，俾圣教以无私；条若以调，配乐和而不奏。飘以长逝，然遂多，煦大块而爰发，泛柔木而惟和，仿佛兮还同转蕙，寂寥兮无挠静柯。道合知微，时方太古，袅其长而轻，含其和而不吐。暗起军营之柳，取象於衔枚；潜飘清庙之松，同和於土鼓。彼化鹏抟於九万，此至人御於十五。与夫不鸣之道兮，曾何足数。
    ☆郑遥
    ○初月赋
    初生微月，若无若有，出城中兮才广於眉，入堂上兮不盈於手。若乃金壶稍滴，银汉将流，暗鹊惊夜，寒蛩送秋。天清晕灭，露白光浮，临皓壁而添粉，映珠帘而半钩。纤光润海，重明表壑，的的飞上，娟娟未落，衔破镜而飞斜，抱弯弓而势却。稀叶少，桂短花新，无箧笥之团扇，有虚空之半轮。怅徘徊以将失，情郁结而莫伸，命後车之文雅，恭进牍於词人。
    ○明月照高楼赋（以“明月照楼”四字为韵）
    千里著明者唯月，百尺崇高者曰楼，月照耀而莫大，楼宏敞而寡俦。光含雪净，势写□浮，生沧海而皎皎，度飞宇而悠悠，皓天地而弥广，沉氛埃而已收。於是隐映澄寂，特起峻峭，月上楼高，楼明月耀，黄鹤惊而欲翥，素娥集而匪召。垂轮帘外，疑钩势之重悬；透影窗中，若镜光之开照。其望也可以相思，其登也可以远眺。及夫高秋廓落，寒夜肃清，四空迥而晃朗，九层屹而峥嵘。列欢宴，会友生，去洞房兮即重屋，灭华灯而临前楹。玉槛连彩，粉壁迷明，动鲍昭之诗兴，销王粲之忧情。则有离居独处，愁思未歇，持凤管而坐楼，矜蛾眉而对月。徘徊宵际，怅怏明发，步叶而盈盈，顾桂华而忽忽。
    ☆郑自新
    ○对作刻出关判
    〈甯成抵罪得脱，乃作刻出关。（《汉书》作“解脱诈刻传出关”）未知科何罪。〉
    锡以忠贞，庶谐轻典，嗟乎汉吏，眷彼甯成，不见德音，唯闻刻薄。乳虎之怒，士卒所惊；贪狼之名，区宇攸震。擅南方之利益，志在徇私；叛西土之宠章，心怀背国。刻传既称虚假，论辜深是乖违，宜置金科，方形玉律。
    ☆郑宗哲
    ○温洛赋（以“天上何言，因物表圣”为韵）
    惟上天降厥瑞，瑞著於川；惟君人临厥圣，圣通於天。由盛德之应矣，化清洛之温然。当短至之时，景为凛烈；及暄变之际，应在沦涟。散彼皇明，受兹灵贶，奚独禀於和气，乃潜感於深浪，遂使清冰不戒於洲渚之曲，白露罢凝於蒹葭之上。狎而玩，信温温以异流；迫而观，亦滔滔以难量。尔其发自山谷，会於河滨。其外也皎兮如镜，其中也煦然如春。夏虫不疑，失轻冰於曲渚；秋鸿欲去，恋微暖於通津。岂止元览不昧，呈祥有因。测彼浅深，穷兹浩渺，方将表瑞气於澄洁，岂独激巨浪於昏晓。揭厉之辈，谓祁寒初失於波中；游泳之徒，疑薰风远至於天表。
    若夫德至则应，天且不言，就其深则酌之不竭，变其性乃即之也温，状真宰为炉於其底，意邹子吹律於其源。若彼火井之荧煌，汤泉之氵翁郁，徒及时於四气，宁善利於万物。德之感其感良多，水之瑞其瑞惟何？方将吹籁之共凛，忽犹鼓橐之相和。霁日初悬，似阳燧之藏深濑；红霞不散，若阴火之在空波。方今地不藏宝，天惟瑞圣，兹水也有时而温，由一人之德盛。
    ☆郑楚容
    ○对圭田判
    〈得甲受圭田，所由什一收税，不伏。〉
    禹别山河，周开井邑。诸侯建国，锡土之义载光；大夫称家，食采之文攸著。甲因门绪，得赋圭田，传冀缺之封，袭而彡班之赏。外繇取给，私室是殷，虽居五等之尊，犹均什一之税。县司情深奉法，志在优人，庶贡赋之取均，冀上下之攸利。权豪罔避，贫弱是优。所俾无得其人，今诉诚难为理。
    ●卷九百五十九
    ☆斛律齐
    ○对贤良方正科策
    问：朕闻处域中之大，据天下之图，莫不设ね以思贤，解琴而愿化。虽君唱臣和，而明鲜晦多。所任者或非其人，所行者傥乖其道，归於浸弊，罔弗由兹。朕寅畏上元，负荷先构，静言为国，有若涉川。风俗未淳，政教犹郁，黎元寡遂，鸾凤不臻，当宁永怀，良深愧叹。子大夫讲圣人之高谊，明王事之大纲，蓄愤谋忠，历年载矣。何施而反本於古？何用而救末於今？何术而人物阜安？何德而神灵滋液？尔其无隐无忽，悉之究之。通其条贯，朕当亲览。
    臣对：圣人法天而理，察道而行。心膂俊贤，子惠黎献，吏恭尔位，人乐其业，朝无秕政，俗咏康哉。《书》曰：“惟天聪明，惟圣时宪，惟臣钦若，惟人从。”此其谓也，虽根英异辙，火木殊途，革去故而鼎就新，变《咸池》而歌《大夏》。然而无易兹典，其故何哉？盖以因天人之和，顺阴阳之教，不可替也。皇上道高西圣，德迈南薰，黄龙荐图，翠凤为宝。至於膺正历，享灵符，朗七曜於铜仪，安万人於宝历。延祥降福，陟酌（疑）登封。八表黎元，歌皇风而周地络；四夷酋长，颂元化而建天枢。此皆以刻於玉版，载於金匮，为帝者之祖宗，与乾元而终始。至於坐衢室，端冕旒，寂然不动，感而遂通。赫赫明明之美，无声无臭之化，固以荣镜宇宙，发畅神人。振古已来，未有如斯之盛矣！犹复寅畏上帝，忧念下人，思返朴於鹑居，伫迁讹於鸿古。夕惕勤止，良以深焉。授降纶言，俯询舆议，此陛下冲谦之道也。愚臣何足以知之？然而忝迹明时，敢忘披露。
    臣闻帝皇之道，藉英彦以张风；邦国之图，资谟明以垂化。故能庶徵有序，美政无亏。当今制礼作乐，悬章布宪，可谓文物大备，刑政中和。而紫宸宏卷舒之风，黔首罕阜安之业者，良以官僚虚旷，宁宰荒宁，不能宣裕皇明，洗蒸徒之耳目；发挥神化，变浇薄於闾阎。夫迁物化人，著诚去伪，岂惟君上之道？实亦官联之职。故文翁好儒，蜀学比於齐鲁；毛崇质，魏士素其裘裳。是知易俗移风，使天下回心而向道者，非俗吏之所能为也。故董子云：“黎人未济，皆长吏不明，使至於此也。”贾谊云：“下之有过，吏之罪也。”夫闻伯夷之风者，贪夫以廉；见柳下之迹者，鄙人能泰。故教人莫如垂范，垂范必仰良材，阜俗莫若兴农，兴农必由循吏。且择贤而处，其犹滥；负乘为政，何以克堪？今若选英俊而实百僚，自朝廷而及州县，咸令法易简之道，顺刑德之教。赏以春夏，慎其滥矣！罚以秋冬，敬其刑矣！夫赏刑中则庶人安，庶人安则财用足，财用足则百志成，百志成则天人和，天人和则神灵滋液矣！然後垂训而理，勤法而行。宣九式以均财，修六礼以节性，明七教以兴德，齐八政以兴邦。道格元亨，风还太古，时雍之和可致，济俗之义可宏，唐虞之美可逾，文景之声可越。谨对。
    ☆叔孙伯
    ○对弃农判
    〈乙农家子弃业从戎，县令捕而科之。词云：“徵税繁重，馁在其中。苟图庇身，非弃本也。”〉
    三农饬力，九谷是资，田祖报以斯箱，蒸民由其粒食。乙辍耕垅上，擐甲戎行，弃带经肆力之勤，务投笔徇身之计。遂使经行靡望，委台笠於中田；尺籍移名，闭蓬门於故里。父耕子播，亦足庇身；君义臣行，如何弃本？而乃昧洪范之先食，决逐嫖姚；黜素王之去兵，轻逃力穑。徒托词於冻馁，终难逭於刑宪。且县尹之职，乡户是司，观惠化於字人，定否臧於襁负。必也税符大桀，咏减易尧，坐琴堂以素餐，带墨绶而尸禄。自宜褫服，宁止免冠，待穷两造之词，聊举一隅之说。
    ☆薛
