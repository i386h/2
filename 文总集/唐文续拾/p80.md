<!-- { "loadSidebar": true } -->
    北狄狼戾，人面兽心，难以德怀，易以威服。陛下纳其附附，处之河南。夷不乱华，闻之前典，以臣愚见，必为後患。存亡继绝，列圣通规，事不师古，难以长久。（《唐会要》卷七十三）
    ☆苏瑰
    《全唐文》一百六十八有传。
    ○请省员以救时弊奏
    臣闻萧何载其清净，歌以画一，汉文垂拱无为，几致刑措，光武吏员并合，务在省官，此即省事清心，实裨政要。关辅菽粟非贱，又戍役烦数，州县先有定科，官寮禄俸不加，公廨利钱，更令分给员外。若妻子不赡，理即侵渔。望请省员，以救时弊。委巡察使及州正员，有犯咸殿勘问。伏以所在员外，资次相当，简公方清干者，使即替授讫申闻。正员惧替，不敢僭违，员外希迁，自能励勖。将停员外，渐得省官。（《唐会要》六十七）
    ☆桓彦范
    《全唐文》一百七十五有传。
    ○谏除方术人为国子祭酒奏
    陛下自龙飞宝位，遽下制云：“军国政化，皆依贞观故事。”昔贞观中，尝以魏徵，虞世南、颜师古为秘书监，孔颖达为国子祭酒。至于普思等，是方伎庸流，岂足比踪前烈。臣恐物议，谓陛下官不择人，滥以天秩，加以私爱，惟陛下少加慎择。（《唐会要》六十七）
    ☆王知敬
    知敬，怀州河内人。善书。历官太子中允。武后时，官麟台少监。
    ○大唐左监门卫副率哥舒季通葬马铭
    爰有名骢，厥号云花，声高天厩，产重流砂，盖武德中尝以赐故越州剌史都督诸军事哥舒府君者也。府君既已就义戈行，维是名骢，亦从歼焉。孤子左监门卫副率季通，乌号血竭，鸡耸骨立，永怀罔极之悲，思广推恩之义，乃图厥形，葬之坟隅。肇锡嘉铭，用□雄特。其词曰：粤维泰运，异质斯生。坤元毓德，天驷流精。惟彼云花，驰声御枥。龙文表瑞，凤翥开绩。於赫府君，丕茂肤功。帝曰赉汝，骏尾方瞳。越国过都，逐星激电。体健腾骧，姿雄顾盼。绌力著德，合志同心。策勋奏凯，照古凌今。夫何不永，阳九当厄。倏□霜锋，早坠逸翮。瓦鸳羞全，缑鹤并飞。存亡既偕，神魄攸依。矫矫精忠，垂光丹□。翩翩者骓，扬华骥尾。云花顾影，杨叶嘶风。（刻石）
    恋彼故主，遗恨焉穷，（石刻）
    ☆李行廉
    行廉，高宗朝司元大夫。
    ○唐故益州大都督府功曹参军张君墓铭
    廷尉名卿，东阿良相。积庆锺美，清徽遐畅。显允哲人，克标令望。宪章颜、冉，牢笼舒、向。气芳兰芷，价重。望之逾肃，即之也温。高情月举，逸调霞轩。雕章绮合，缛藻曰繁。爰初筮仕，弹冠奉檄。或佐名邦，盘根遽析。乃升州部，平反著绩。孰谓蹄涔，能申海击。濯缨金杖，主吏铜梁。善立惟敬，谦道以光。白生虚室，颖曜锥囊。焚林伫秀，远应明扬。纵掉江波，观光洛浦。调高文囿，思盈书圃。擢第金门，沦躯泉户。未终千日，俄成万古。吊宾絮酒，贞龟卜筮。风急长原，云低荒隧。佳城莫启，幽埏永。玄石图徽，芳尘不坠。（石刻）
    ☆卢宽
    宽，礼部尚书。
    ○明堂制度议
    上层祭天，下堂布政，欲使人神位别，事不相干，臣以古者敬重大事，与接神相似，是以朝觐祭祀，皆在庙堂，岂有楼上祭祖，楼下视朝？阁道升楼，路便窄隘，乘辇则接神不敬，步陟则劳勤圣躬。侍卫在傍，百司供奉，求之典诰，全无此理。臣非敢固执愚见，欲求已长，伏以国之大典，不可不慎。伏乞以臣愚表，下付群官详议焉。（《唐会要》卷十一）
    ☆李安俨
    安俨，官左屯卫中郎将。
    ○谏处置皇太子诸王奏
    皇太子及诸王，陛下处置，未为得所。太子，国之本也，伏愿深思远虑，以巡天下之情。（《唐会要》卷四）
    ☆郭汉章
    汉章，贞观中人。
    ○唐故银青光禄大夫凉州剌史定远县开国子郭公墓志铭
    公讳云，字仲翔，京兆万年县人也。祖庆，隋骠骑大将军右光禄大夫相州长史；父振武，开府仪同金紫乐禄大夫幽、并二州剌史；并箕裘绍业，锺鼎传门。公禀肴华之秀气，降昂纬之星精。英姿飒爽，得孔门季路之风；智计宏深，有前汉留侯之略。属隋氏失政，率士分崩，我皇崛起，英俊云集，公投款辕门，深蒙优礼，授武骑尉。公乃霜戈奋武，星剑临戎，静则岳峙山立，动则雷奔电掣，识超万众，勇冠三军。以故但从征讨，辄建奇勋。武德元年封定远县男，邑五百户。既又因旧封进爵为子，赐以绛节，俨上将之仪；苴以白茅，开建国之模。方当翊卫皇家，驰骋云表，不幸以贞观五年六月廿有七日终於修德里第，春秋五十有九。赠银青光禄大夫凉州剌史。夫人唐氏，定远县君，内府丞仲翔季女也。贞顺著行，珠玉含华，雅称良匹，先公永逝。以其年十月六日葬於县西龙首原，礼也。嗣子汉章，痛风木之不停，虑陵原之倏变，乃铭贞石，庶表芳徽。铭曰：
    惟岳降灵，是生郭公。既智且勇，克奏肤功。蔚彼虬松，长留雄风。亿万斯年，流庆无穷，（石刻）
    ☆张柬之
    《全唐文》一百七十五有传。
    ○唐故益州大都督府功曹参军事张君墓志铭序
    府君讳玄弼，字神匡，范阳方城人也。阀阅游窟之资，详之碣文剔传。五岁而孤，志学伏膺於大儒谷那律。律为谏议大夫，纟由书秘府。府君以明经擢第，随律典校坟籍。八儒分畛，五墨殊途，刘歆析九流之区域，郑默辩三阁之同异。五十五部册四家，访宁朔之新书，《礼》穷庄敬；览南阳之统论，《易》尽精微。缄篑秘文，委■前记，并登灵府，一以贯之。逸思烟回，清飙霞举，言同神遇，理叶而成。七从职为益州府功曹参军事，以贤良徵，册入甲科，未拜职。以龙朔元年五月十九日终於洛阳，春秋五十有五。夫人吴兴丘氏，以永昌三年九月三日终於私第，春秋七十有九。
    柬之识不逯远，禀质愚昧，趋诗礼之训，承顾复之恩，早预微班，驱驰贱役，自祸苍昊，诸弟皆幼。夫人劳断织之训，深噬指之慈，刻心提耳，孜孜不倦。今兰发玉晖，多从化往，唯柬与晦，仅存喘息，三复规诫，万古不追。奉夫人遗诲，使改卜新茔，府君先窆南山，今移与夫人合葬於安养县西相城里之平原。府君友人司元大夫李行廉撰铭，柬之等不敢改易，谨刊李铭，以存不朽。（石刻）
    ☆韦叔夏
    《全唐文》一百八十九有传。
    ○太社冒黄土奏
    《韩诗外传》云：“天子太社，广五尺，各分置四方色讫，上冒以黄土。”说者云：“冒以黄土者，象王者覆被四方。”据此，则合用黄土遍覆坛上。今检旧坛之上，亦备方色，唯中央数尺，饰以黄土，则是覆被之道，有所不及。既乖旧制，望请准古改造。（《唐会要》二十二）
    案：《全唐文》至“亦备方色”止，下缺。
    ☆李俨
    《全唐文》二百一有传。
    ○金刚般若经集注序
    夫以观鸟垂文，振宏规於八体；泣麟敷典，涣洪波於九流。循其辄者，不逾乎寰域；涉其源者，仅归乎仁义。孰若至圣乘时，能仁昭法，剖秋毫於十地，总沙界而诠道，释春冰於一乘，冠尘劫而流化。若乃是相非相，是空非空，乎不测，廓焉无像，假名言以立体，包权实而为用。穷不照之照，引重昏於梦境；运无知之知，导群迷於朽宅。究其实相，则般若为之宗矣。自真容西谢，像教东流，香域徙筑於绵区，宝台移构於中壤。鳞萃羽集者，咸徇其法；云蹇雾廓者，已悟其真。至矣哉，无得而称也。
    然此梵本，至秦弘始有罗什三藏於长安域创译一本，名舍卫国。暨於後魏宣武之世，有流支三藏於洛阳城重翻一本，名舍婆提。江南梁末有真谛三藏又翻一本，名只树林。隋初开皇有佛陀耶舍三藏又翻一本，名只陀林。大唐有玄装三藏又翻一本，名誓多林。虽分轸扬镳，同归至极，而筌词析义，颇亦殊途。然流支翻者，兼带天亲《释论》三卷，又翻《金刚仙论》十卷。隋初耶舍又翻无著《释论》两卷。比校三论，文义大同。然新则理隐而文略，旧则工显而义周，兼有秦世罗什、晋室谢灵运、隋代昙琛、皇朝慧净法师等，并器业韶茂，博雅洽闻，耽味兹典，俱为注释，研考秘赜，咸骋异义。
    时有长安西明寺释道世法师，字玄恽，德镜玄流，道资素蓄，伏膺圣教，雅好斯文，以解诂多门，寻核劳近，未若参综厥美，一以贯之。爰掇诸家，而为集注，开题科简，同铭斯部，勒成三卷，号为《集注般若》，兼出《义疏》三卷、《玄义》两卷。现行要用，文理周悉，庶使灵山积坏，于天之峻弥高；巨海纳川，浴日之波逾广。披文者冀穷其理，讲道者洞尽其性，学侣无疲於倍功，谈客有同於兼采。金石妙义，掩二曜以长悬；玉轴微言，贯三才而靡绝。岂止声芬鹫岭，字韫龙宫而已哉！（《续高僧传》、《广弘明集》二十二）
    ☆王友方
    《全唐文》二百二有传。
    ○王氏龛铭
    前豫州司功参军事上骑都尉王有（缺四字）考明威将军过右武候に辕府折冲（缺四字）国，妣渔阳郡君，李平居日约束於（缺四字）一龛，今疏缮既毕，谨勒铭云：
    嗟乎昊，我实不天。哀哉后土，我□无母。苴麻累袭，谁谓荼苦。出则靡依，入□□怙。倾耳瞪目，遗仪莫睹。他人养今，我则□□。古有其训，在於龙门。疏山建塔，匠石仪□。□□周华，金容肃净。式固家国，含生沾庆。□□□荡，丹崖旁映。风谷吟松，云峰写镜。旷哉□□，实日栖禅。灵龛月偃，桂殿星悬。凌虚划石，□岭飞轩。岩高隐地，波澄倒天。一从直勒，於□□年。（《绩语堂碑录》）
    ☆姚崇
    《全唐文》二百六有传。
    ○中书事状略言优劣奏
    中书舍人六员，每一人商量事，诸舍人同押连署状进说。凡事有是非，理均与夺，人心既异，所见或殊，抑使雷同，情有不尽。臣今商量，其大事执见不同者，望请便作商量状，连本状同进。若状语交互，恐烦圣思，臣既是官长，望於两状後略言二理优劣，奏听进止，则人各尽能，官无留事。（《唐会要》五十子）
    ☆陈子昂
    《全唐文》二百九有传。
    ○荆州大崇福观记
