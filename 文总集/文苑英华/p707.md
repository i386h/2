<!-- { "loadSidebar": true } -->
　　草土臣说言臣荒喘穷情再黩旒扆【一作宸聪】恳诚不到未感天心誓将冒死祈恩分外中谢臣本书生门非代禄数叶单绪族无亲房臣父遭忧曾祖未葬臣有两兄一妹甥侄九人又有中表相依尚成百口吉凶衣食待臣以办臣今拜职【一作职忝】黄閤侍奉丹墀厚禄清班一朝改官举宗荣赖为幸过甚人情所欲岂合稽恩正以茕茕苦心有所未尽臣亡母在日朝夕诫臣以臣独立无徒好直多忤知子者母果验所【一作此】言往罹大狱窜命炎海晨出晚归贻虑非一况涉危难伤心载途追计生平倍增摧慕侍养日少违离日多即【一作则】臣母忧臣以终身臣其忍服缞以从事情既不同常例望在特降殊恩【一作私】臣先患风缓近加虚痹陛下倘从臣数月容过再朞非但寛其哀疚固亦全其生理亡身报国庶竭后图木植【一作直】有性枉之则折人愿在心违之则苦虽强【一作欲】为用将何以堪衔泣仰天冀蒙哀允无任恳迫之至谨诣朝堂路左奉表陈乞以闻
　　此篇六百一卷重出今已削去注异同为一作
　　让夺礼表　　　　　　　　吴　兢
　　草土臣兢言伏奉去年八月十【后篇作八字】日恩敕追臣赴京起复尚书水部郎中依旧兼判刑部郎中知国史事闻命惊号心手无措臣兢中谢臣行负幽明祸延所怙【一作恃】衔哀茹血五情崩溃卜邻之训永慕不追陟岵之感穷寃已及但心同木石未能自死岂悟【后篇作谓或作意】皇明旋加辟命且臣闻在家称孝居国必忠苟违斯理实亏礼敎焉有躬婴荼毒而迹忝南史首伏苫庐而名叨东观将何以发挥帝典褒贬人伦定一代之是非为百王之准的臣不敢远喻前古广饰浮辞自近岁以来起复者则有御史大夫解琬黄门侍郎张说工部侍郎苏颋皆诉哀陈欵特蒙矜遂此实成例窃敢庶几伏愿陛下敦孝理之风全通丧之典追收纶涣俯纳恳诚许其毕疚私庭终服凶次获申负土之礼用展攀栢之悲则虽死之年犹生之日无任荒迫之至谨遣臣太学生终奉表陈乞以闻
　　此篇五百八十一卷重出今已削去
　　第二表　　　　　　　　　前　人
　　草土臣兢言频表乞哀诚辞已罄未蒙矜亮奬喻弥切鞠躬周章倍增号震臣闻自昔墨缞本因兵革权宜变礼不为文儒后来浮薄罕存丧纪事匪军容亦从权夺陛下休明抚运景业惟新伏望革近代之浇漓复先王之至德况史官之任为代准的若茍亏情礼輙狥恩荣目强颜操简书事适足玷圣朝之孝理何以树终古之风声特乞天慈少加矜察使毕情苫块少申悲露则天地之恩实为至厚臣子之道幸此克全无任恳迫之至谨诣朝堂路左奉表乞哀以闻
　　第三表　　　　　　　　　前　人
　　草土臣竞言臣去九月一日冐死哀诉冀得终服私门天睠犹邈未哀察局影穷号罔知自寘又奉十一月二日敕史馆要才须从权夺宜令州县敦谕发遣者伏对崩号触绪屠裂臣某中谢臣孝亏诚感奄遘闵凶沥胆衔荼崩心茹棘尫骸残喘岂冀生全天泽曲私屡加夺命令居史閤是掌记言臣昔忝此官十有余载才轻寄重答效无施未能褒贬有章使人伦知劝典谟大训与日月俱悬即微臣平日其旷职如此今心形陨越荒疾失图宁可重处南董之司频叨班马之列实贻贪禄之咎更招废礼之辜顾视等夷何施靣目且三年之制贵贱同遵四时之悲几筵是托乞归身苫壤趋侍松茔既不负素心亦不玷皇化干黩已屡伏待刑书无任崩迫之至谨诣朝堂路左奉表乞哀以闻
　　为李给事让起复尚书左丞兼御史大夫第二
　　表　　　　　　　　　　独孤及
　　草土臣某言臣昨以哀瘵愚恳昧死上陈冀回日月之光曲成蝼蚁之命【集作志】伏奉丁酉诏报未蒙矜允捧读圣旨五情殒絶中谢臣伏以适四方宣王命之任必择职位素高闻望炳着学能专对有余力者以充其选臣以宗室末属妄荷宠命推【集作惟】才与知俱不如人况今衰羸残喘加以病苦支离沉瘵歴夏及秋终日不过一食不杖不能自起自料若力疾祗命适数千里虽欲自强必中道委顿玺书诏旨废失是忧臣伏见广德二年七月赦书罢天下起复之官俾【集作许】终丧礼此陛下孝德过于雨露【集作两汉】然涣汗之发率土霑濡【集作霈】岂独令臣隔在赦外又尚书右丞会府之枢辖御史大夫天下之准绳宣慰廵抚朝廷之大寄今臣授此三职而以起复为名因臣过举破陛下德【集作法】今使百寮师师何以取则臣夙遭不造备生人之艰官始一命先臣弃背养母鞠育至于【一作于】成立遭罹二京覆没弟以宗室见害臣惸然茹痛独侍板舆备尝险阻莫及荣养才擢掖垣慈颜违代罔极之痛终天莫追今灵筵未尘坟土尚湿遽命【集作令】臣荷金印之宠处皇华之荣使繐帷廓然奠祭无主此恒情之所不忍也陛下其忍之乎伏乞圣慈曲临皇明下照矜臣哀【集作尫】瘵察臣不逮更择时彦授之使职许臣得以羸骸终其丧纪实天地之施钟于臣身倘残魂不【集作未】灭贱【集作朽】质用委誓当摩顶至踵以答圣造臣无任哀瘵恳迫之至
　　第三表　　　　　　　　　前　人
　　草土臣某言再以微诚伏閤请命纶言累降天听未回仰戴圣情俯循哀感悲惧交迫悼心失图臣某中谢臣才能不及中人且未尝有毫髪勲效陛下不以臣不肖特降殊私授以驱驰之任赐以亲贤之目臣宜匍匐奉诏戮力将命宁敢矫礼为名以让自饰顾臣羸瘵奄奄行步支离力有所不任用有所不逮风宪重任也宣抚大典也诚恐以疾坠天【集作王】命隳使职负陛下所举以重臣之罪方今济济多士盈于朝列陛下舍而不【集作勿】用而防臣于苫庐之中必以臣守职【集作智职】为小有可采臣之他日犹不如人况今尫劣余息方寸紊矣焉能为陛下震扬休命览观风俗躬自惟忖知不胜任是以拳然丹诚犹冀识察陛下仁圣孝德锡类海内岂令善贷不沾臣身敢冀【集作希】殊造俯遂微恳则死之日生之年也臣无任哀惧之至
　　第四表　　　　　　　　　前　人
　　臣某言一昨臣以哀瘵叩奉恩私封章三上不蒙矜允猥以羸薾之质谬衔出疆之命赖陛下威灵免贻咎责复得待罪朝庭【集作阙】拜首【集作许】几筵仰荷天恩【集作慈】俯慙灵祐臣中谢顷陛下不以臣驽蹇特加宠渥者岂非知臣属忝宗盟曾奉使河朔谓能阐扬天旨怀柔远方而尚书省材贤如林庶政必举陛下拱羣臣守职固不假臣以区区之力重尸省闼明矣今将命旣复本职未解敢恃皇眷輙复陈乞臣茕然在疚独无兄弟荼毒日浅创钜痛甚且又疾【集作瘵】病四体支离重寄荣遇人之所欲力有不任岂敢虚受此臣所由拳拳不已有望于陛下也臣伏以三年之丧未足申罔极之恩先王制礼以节人情臣本丧未及【集作逾】一年奉使已歴三月若直假国家名器食陛下禄俸是臣亡母于臣有终身之爱而臣于亡母无数月之报先圣以孝感为号陛下以孝德格天锡类之恩宜及海内今宠命一降使臣有不孝之目子而不孝臣亦【集作如臣】不忠不孝不忠人所当弃岂足为陛下操持纲辖弥纶宪章臣之顽固犹知不可况天下佥论朝廷舆【集作公】议乎伏愿许臣免官遂臣私志傥终丧纪尚有余息誓当摩顶粉骨以答殊私臣无任
　　第五表　　　　　　　　　前　人
　　臣某言臣去十一月某日又诣银台门上表陈乞【集作情】至今积旬未奉恩旨屏营无地哀惶疚心臣某中谢臣蕞尔朽质叨奉明恩违天固辞岂不知罪实由恃陛下蒸蒸之德故敢守臣子区区之意伏以忠孝之道礼生于情资亲事君爱敬同等臣生处圣代齿力未衰致身日长効节途远独慈亲违弃永往莫追先王制礼居丧之纪有限昊天不吊欲报之德罔极而含哀茹痛缄衰日月【九字集作而今茹痛缄哀】恃【集作冐】宠干贵虽欲僶俛从事使臣何以为心盖三年之丧金革无避自鲁公伯禽晋襄公始也实以徐戎秦师之役有为为之非是则否故孔子对子夏问曰以三年之丧从利者吾不知也今朝无徐秦之难臣非金革之任窃陛下名器是从利于丧也食稻衣锦之责舍臣谁归凡曲全万物使不失情【集作性】天地之仁也鞠育妪煦知寒热疾痛父母之慈也兼仁慈【集作二字】而有之明君之惠也臣是以又持悃欵昧死上言窃希天父之恩不夺臣子之志泣血待罪惟陛下省察无任
　　第六表　　　　　　　　　前　人
　　臣顷顿首昧死诣阙累陈情状肝胆悉己披露恳诚冀蒙识察于今浃辰德音不下实由臣辞浅意陋无以动天哀惶失图局蹐无地臣某中谢臣虽亲忝葭莩才实驽钝位忽过重【集作量】恩亦加等宜竭筋力仰酧造化岂敢饰让自言企礼顾望尝闻上有至仁之君则下无失性之臣【一作人】陛下以蒸蒸圣德格于上下故臣以哀哀孝思敢辞宠荣【一作荣禄】陛下岂忍抑其微诚假令臣损情变礼陈力就列亦犹双鳬乘鴈何补江海况敢贪不次之宠遗罔极之报因丧从利以哀为荣此臣所以屡黩天威望廻卑【集作宸】听恳恳至愿形于累表拳然待命惟圣慈察之臣无任
　　第七谢免起复表　　　　　前　人【见集本】
　　臣某言伏奉某月日批敕矜臣荒凉之情许以残喘终丧使奉几筵获展哀报陛下诞敷五敎惇叙九族以臣属忝枝叶哀纒蓼莪故恤以皇慈使及于礼天地之意曲全人欲日月廻照下及苫庐伏读诏书感惧交集仰戴圣造若蚊负山屏营瞻奉惶恐陨越臣无任哀戴之至
　　为李怀光让起复表【按旧唐书李怀光以大厯十三年起复独孤及神道碑大厯十二年卒今英华以此二表为及所作而本集亦无之疑误随前人名氏】
　　草土臣某言伏奉某月日制书起复授臣某官兼某使捧对恩命哀号失图微臣夙遭凶衅防集荼毒亡母鞠育骤歴暄寒三十年间勤劳备至俾臣习武敎臣观书丁宁恳切仅至成立自逢昌厯累辱驱驰待罪朝行或申微效皆母之训以及于斯凡在軰列莫不知委而久从王事靡有定居晨昏屡违甘旨多缺则臣之于母所负实深叩地呼天万恨何极伏愿察臣哀迫许臣终丧少申子道无乖企及无任迷谬崩迫之至
　　第二表
　　草土臣某言一昨具陈哀恳冀蒙谅察旋奉墨制有阻微诚精魄震荡五内分裂中谢臣为学至浅昧于礼经今冐死上闻实私情恳迫臣年未弱冠即罹闵凶终鲜兄弟惟臣与母零丁孤苦继以窭贫衣食所资悉资纺绩比臣从戎朔漠渐列军行适遇艰难累经战阵北出恒赵西趋凤翔或往邺下或留河上臣母别臣积忧成疾禅诵之外涕泣终日形貌支离殆于骨立及两京既复九方攸同臣在邠宁粗申力养岂谓无状速祸殃罚所钟深辜顾复之恩永负劬劳之报兴言及此摧心痛骨则臣母于臣异于常母臣之于母不逮常人诚合服缞庐墓以终余齿岂可忘哀狥禄所务从权此则天地不容名敎所弃伏乞纳臣穷疑矜臣血诚俯遂愚衷许终丧纪倘残生未泯子道获全必当竭力他年以答造虽复殒身锋镝死且无恨无任荒迫之至
　　为商州呉仲孺中丞让起复表　于　邵
