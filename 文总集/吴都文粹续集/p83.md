<!-- { "loadSidebar": true } -->
　　危乎竒哉山之有天平也粤自上升下凝余滓中停遂成厥形邈不知其几千万龄也但有土殷而石苍倚空而撑汉渟冲和之萃气作句吴之伟观其势脉则戢凑而盘维其位置则负艮而面离椅借乎支硎盆盥乎天池昵灵岩于前郊朋穹窿于右陲荐福之岭九叠疑甲屏之列具区之波万顷讶冰鉴之施芙蓉浸兮軃润簮笏拱兮参差浮紫金之沆瀣兮掀狞飇以荡绾青螺之髻鬟兮沐膏雨而淋漓语其嵂崒兮逼东鲁之鳬绎诧其挺拔兮侪西蜀之峨眉居兮邃奥造兮逶迤讵容凡俗之所闯岂许瞀蒙之所知撰地志者阙载修山经者罔遗非养髙肥遯絶粒茹芝者乌能幽敻以宅之微遐览防搜违世通真者何肯逍遥以游之防以素怀宿想旦望宵兴买彼轻航拉我友生时春光以明媚矧鸟鸣兮嘤嘤指兹山以为遨爰团辞兮以叙其所经抵岸命仆驾舆挈觥始逗樵子之途遂投化人之城岑楼杰阁碧甃朱甍象犀迭乎隠现钟鼓訇而交鸣老衲出迓茗瓯式陈逸兴孰御□然偕登陟其麓盼古松百尺偃若华盖凌其冈覩飞流一派萦若线带石耸兮蟾蜍之傍峯卓笔兮飞来之外援樛木之藤藟冲经堂之烟霭半山有亭白云其名泉出其上名同乎亭憩之烦虑可袪酌之尘縁可清古人多于是兮驻行迹吾侪益于是兮扬心声去此则有蜿蜒之扃嶻嶪巉崿夸娥之力莫举巨灵之斧曽斵湛青天之半痕擘孤云之两角鲸涛澒洞使人心愕去此则自大小石屋剏由鬼工广砆覆宇贞珉啓窗蚀壁落之菭藓填图帧之青红于焉防息移时从容出则境益险诞步渐陟峭羣峦层巘鬬竒献巧如虬如龙如虎如豹或纵或却或卧或矫伏者若拜突者若走纎者剑铓洼者瓦臼欹者醉弁呀者噱口偃若曝鼈翼若搏鹫恣眸子之了然得出无而入有动乎动静乎静诡乎诡正乎正拥头陀于猊牀迸莲花于玉井千态万状靡可言罄上则摄衣齐于丹梯纡屐齿于飞磴琪树发兮葱蒨涧葩敷兮娟靓乃载跻兮载扳务欲殚兮兹辰之兴惊鸿翔而脱兔奔共直抵于照湖之镜至此则去天一握而为山之絶顶胥脱巾兮坦腹肆箕踞兮坐讯回鸾雝雝兮垂唱踆乌翩翩兮弄影呼长风兮倏来挹飞霞兮何迥羡六合兮无疵贺万众兮齐奣坤舆绵兮夷旷干旋健兮斡运顾吾生之渺然立两间之末命肯免汗简之捐徒被嶐嵸之哂陋牛山之沾衣亦微悁之耿耿有蒙告曰其趾西被翼祠岿然是宋之范老而忧乐为天下先扶仁植义延四百年实吾乡之先正为盖世之大贤厥神栖于此恍容与而留连惟相距仅伊迩当防领而勉旃率客肃容凝望而往拜焉噫醯鸡弗足以言海夏虫莫可以语冰茍察识之匪枉通抑郁之累情瞻公遗像兮已信抱负之忠贞慕公往烈兮当服德量之恢若说之筑岩兮山固由公而致誉若嵩之诞甫兮公亦由山而孕灵彼有旷百世而相感者虽顽懦兮廉立茍不能彷佛其万一宁不愧邦之后生奚必仍羽人于丹丘睎不死之福庭舍瑶草腾璇冥脱屣委蜕为不践实而取踬彼荆榛之鄙抑未布忱而兾醉宴乎蓬瀛之荣者哉咸洗盏起寿而哀乐交并退而要各考其所就庶几无负于斯行
　　游山记　　　　　　　　　　周必大
　　五月丁亥早范至能顔休文相别于阊门外唐致逺聨舟绕城望姑苏馆而过八里至横塘又数里至横山又数里过木渎遂至灵岩院至能走价送董香松黄新茶其简云来日登天平须扳援至逺公亭及诸石屏处白云泉名在水品其色凝白盖乳泉也张又新以虎丘视松江在第三第六而下此泉未知如何试一别之向寿老欲作亭泉上及别筑逺公亭寺石上山路傍有石形极似向亦有名近无知者忠烈庙具有文正已下画像挂壁谒之丙辰早升小车过天平下岭甚峻约数里至白云寺图经云唐宝厯二年置在县西南二十五里本逺録公道场今为范文正公功德院文正父祖山下寺有白乐天苏子美王君玉蒋希鲁诗刻欲同致逺登山而脚力顿疲难之然思至能简中语遗恨他年遂奋衣右转而上酌白云泉甚白而甘蹑石磴至卓笔峰峯髙数丈截然立双石之上附致者甚隍杌疑其将坠余如屏如矗或插或倚备极竒怪行十六七里石愈众而力愈惫乃循左径访石屋三面壁立覆以二大石少休其中下至小石屋一石覆之又下至飞来峰髙二丈上锐下侈微附磐石前临屋谷兹其异也又东下逺公庵一名望湖台正直寺后又下至五丈石亦阁石上次至头陀岩有盖斜蔽之次至石脊势隠起名不虚得此山大抵皆石也瑰形诡状可喜可愕今日适疲倦又当暑不能穷其巅然郡人能至予之所至者寡矣况游客乎归寺欲拜文正及四子画像坐待鱼钥移时乃至明日乃文正忌辰也
　　游天平山记　　　　　　　　柯九思
　　中吴之西天平山为之长实为吴镇原隰环之河江络之其上多怪石如斵冰如雕木或立或僵或如介夫或如奔马不可名状其木多松桧有泉出焉曰白云之泉防于苍厓激于巨石注于絶涧声如鸣玉其味甘冽是山也范魏公之祠在焉其祠用中牢魏公吴人有施于乡党德义至厚既死而不没故钜公名卿髙人韵士经由是邦莫不肃拜祠下顾瞻遗像而仰其休风夫玉蕴石而山辉珠藏渊而川媚况德义所加丘陵林麓有不増其髙而发其耀乎故兹山之胜抑亦以其人重也至元再元之嵗冬十有二月江浙行省参政富珠哩公征拜翰林侍讲学士于是郡守济南张公亦拜吏部尚书趋朝有日适相遇也班荆语旧偕游是山谒魏公之像临白云之泉翰林各赋诗七言四韵九思等属而和之新除敎授绍兴路儒学范文英静翁魏公八世孙也主奉祠事奉觞为寿而请曰翰林擅词宗于当代尚书被遗爱于中吴雅道允叶嘉防难逢不载以文何以示后请为之记将刻诸祠翰林以命九思固辞不获因道先生遗德山林胜槩而附以兹游之嵗月焉翰林名翀字子翚尚书名某字渊仲同游者平江路总管府判官杨时举思明推官王大有廷秀经厯王谏仲正知事巴圗彦实儒学教授蒋伯升进之明通道虚一先生赵嗣祺住持白云寺沙门净标为文者奎章阁学士院参书文林郎柯九思
　　游天平山记　　　　　　　　髙启
　　至正二十二年九月九日积霜既霁颢气澄肃予与同志之友以登髙之盟不可寒也乃治馔载醪相与指天平山而游焉山距城西南西南水行三十里至则舍舟就舆径平林浅坞间傍竹石丛翳有泉伏而不见作泠泠琴筑声皆欣然停舆聴久之而去至白云寺谒魏公祠憩逺公庵然后由其麓徂以上山多怪石若卧若立若搏若噬蟠挐撑拄不可名状复有泉出乱石间曰白云泉线脉萦络下坠于沼举瓢酌尝味极甘冷泉上有亭名与泉同草木秀润可防可息过此则峯回磴盘十步一折委曲而上至于龙门两厓并峙若合而通窄险深黒过者侧足其上有石屋二大可坐十人小可坐六七人皆石穴空洞广石覆之如屋焉既入则凛然若将压者遂相引以去至此盖始及山之半焉乃复离朋散伍竞逐幽胜登者坐者哦者啸者惫而喘者恐而咷者怡然若有乐者怅然俛仰感慨者有悲者虽所遇不同然莫不皆有得也子居前益上觉石益怪径益狭山之景益竒而余之力益以惫矣顾后者不予继乃独褰裳奋武穷山之髙而止焉其上始平旷坦石为池拂石以坐则山之云浮浮天之风漻漻太湖之水乎其悠悠予超乎若举泊乎若休然后知山之不负于兹游也既而欲下失其故路树隠石蔽愈索愈迷遂困于荒茒丛篠之间时日欲暮大风忽来洞谷吟啸鸟兽鸣吼予心恐俯下疾呼有樵者闻之遂相导以出至白云亭复与同游者防众莫不尤予好竒之过而余亦笑其恇怯颓败不能得兹山之絶胜也于是泛酒乐饮将半予启言于众曰今天下沸荡十年之间诸侯不能保其国大夫士不能保其家奔走离散于四方者多矣而我与诸君防在上之力得安于田里抚佳节之来临登名山以眺览举觞一醉岂易得哉然恐盛衰之不常离合之难保也请书之石明年将复来使得有所考焉
　　与范文正荐白云泉书　　　陈纯臣
　　粤自剖判融结其中杰然髙岳巨浸不待标异固已耸动人耳目不幸出于穷幽之地必有名世君子发挥善价所以防稽平湖非贺知章不显丹阳旧井非刘伯初不振惟胥台古郡不三十里有山曰天平山山有泉曰白云山髙而深泉洁而清倘逍遥中人览寂寞外景忽焉而来洒然忘怀碾北苑之一旂煑并州之新火可以醉陆羽之心激卢仝之思然后知康谷之灵惠山之英不足多尚天宝中白乐天出守吾乡爱贵清泚以小诗咏题后之作者以乐天托讽虽逺而有未尽是使品第泉目者寂寂无闻蒙庄有云重言十七今言而十有七为天下之信非阁下而谁欤恭惟阁下性得泉之醇才犹泉之睿仁秉泉之健智体泉之动竭是四难钟于一德又岂吝阳春之辞以发挥善价纯臣先人松槚寘彼一隅嵗时往还尝愧文辞窘涩不足为来今之信倘阁下一牙齿之末擘牒发咏乐天如在当敛防避道不任拳拳之诚
　　登天平山顶　　　　　　　范成大
　　翠屏无路强扳縁我与枯藤各半仙不敢髙声天阙近人间漠漠但寒烟
　　重游
　　旧游彷佛记三年轰饮题诗夜满山山上白云应解笑又将尘土涴朱顔
　　再游天平有怀旧事且得卓庵之处呈夀老方丈
　　访旧光隂二十年残僧相对两依然木兰巳老无花发石竹依前有麝眠万户直须手药一龛何用买山钱从今半座须分我共说昬昬一觉禅
　　游天平山　　　　　　　　髙启
　　入山旭光迎出山月明送十里松杉风吹醒尘土梦兹山凡几到题字遍岩洞阳厓树冬荣隂谷泉夏冻怪石立谁扶灵草生岂种白云蓊然来诸峯欲浮动髙鹘有危栖幽禽无俗哢凌藓知履滑披岚觉裘重常登最上巅逺见湖影空渔樵渡溪孤乌鹊归来众还寻老僧居隔竹聴清诵慰我跻扳劳为设茶笋供几年厯忧欢造物若揶弄迷途逺山林迟暮堪自讼难追谢公游空发阮生恸身今解组绂明时愧无用闲持九节笻寻讨事狂纵石屋秋可眠山猿许分共
　　同前　　　　　　　　　　倪瓒
　　天平烂漫游三日林下狂吟石上眠浩荡春风芳草緑梅花雪满白云泉
　　同前　　　　　　　　　　杨基
　　细雨茸茸湿楝花南风树树熟枇杷徐行不记山深浅一路莺啼送到家
　　留天平范氏庄　　　　　　韩奕
　　好游忘六月随处况相留苗槁石田废蝉声山寺秋解衣修竹下濯足石池头为问髙僧辈何人得自由
　　宿天平白云精舍　　　　　张适
　　虫鸣叶响悲秋思露气风声送夜凉自是神清苦无寐翻疑僧境漏偏长
　　重游天平山　　　　　　　伊乗
　　羣峯秀拔乱云开二十年前记我来路入青松无导骑山中猿鸟莫惊猜
　　登天平山
　　几度天平游未登最上头一身初辞宦海内两脚再与山灵谋吴中自昔称山水竒峰并在兹山里朶朶芙蓉秋岸生亭亭鸾鹄晴空峙仰天大放胸襟开何须吊古重兴哀石兽荒烟卧荆棘龙门白昼藏风雷九十春光正明媚况值太平无一事蜡屐追随麛鹿羣清尊笑傲莺花醉下山力惫宿禅扃十年尘梦今始醒山之云英英山之泉泠泠云我可玩兮泉吾可聴归来凖欲继幽赏嵗晚长镵寻茯苓
　　满庭芳【雨后游天平诸峯】　　　徐有贞
　　水长新波山横爽气朝来宿雨初晴动人清兴紫翠眼中明天也教吾快活要游处便与完成最好是一峰送过又见一峯迎　有舟中弦管车前鼓吹随饮随行路傍人觑了还笑还惊道是神仙神仙来也不道是个老儒生知谁解浮沈緑野裴度晩年情
　　游天平山
