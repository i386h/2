<!-- { "loadSidebar": true } -->
　　记曰辞欲巧诗美仲山甫而以令仪令色称之则巧言令色非尽不仁也若巧言令色而无德以将之以是说人之观聴此之谓失其本心焉得仁有诸中而形诸外则其色必荘而非有意于令其辞必顺而非有意于巧君子所以贵乎道者如此诗人所以美仲山甫之德而非巧言令色之谓也辞欲巧自承上文情欲信为说盖曰既有诚心须善辞令以将之耳与此异防鲜者立言婉微之体所谓辞不迫切而意已独至者若谓非尽不仁则巧言令色有时而仁矣义恐未安又曰无德以将之故鲜仁窃谓巧言令色其本已不正何能复有德以将之耶
　　辞欲巧乃断章取义有德者言虽巧色虽令无害若徒巧言令色小人而已
　　信近于义横渠说与谢说自不同如横渠说逺耻辱一句恐不通窃谓此章意在谨始如言须当近义虑其后之不可复也恭须当近礼恐其自贻耻辱也不敢失亲于可贱之人惧其非所可宗也有言必虑其所终行必稽其所敝之意
　　此论颇善
　　退而省其私亦足以发以私为私室如古注说恐未安窃谓私是颜子自受用处夫子退而黙省之以为亦足以启予矣【此一句游大信说】盖非颜子不能深喻夫子之言非夫子不足以知颜子之所以潜心也
　　以私为颜子自受用处恐未安退非夫子退乃颜子退也发启发也始也如愚人似无所启发今省其私乃有启发与启予之启不同
　　视其所以此章盖述上文为说退而省其私私所安也
　　论语立言虽间以类相从每称子曰即自为一叚不必专以上下文求之
　　温故知新学至此而无穷矣至于夫子而犹曰学不厌非以其无穷哉可以为师者以其足以待无方之问也温故而不知新虽能读三坟五典八索九丘足以为史而不足以为师也
　　此论甚佳
　　人而无信车之与马牛本两物以輗軏交乎其间而引重致逺无所不至焉物与我未合亦二物以信行乎其间则物我一致矣夫然后行
　　本文只言车无輗軏不可行譬如人无信亦不可行今乃添入马牛于其间此苏氏之凿
　　子入太庙旧说谓礼主于敬每事问所以为敬恐胜今说
　　杨先生之说甚长
　　答范伯崇
　　王制防三年不祭天地社稷惟越绋而行事郑氏不觧不祭之义按吕博士云人事之重莫甚于哀死故有防者之毁如不欲生大功之丧业犹可废防不贰事如此则祭虽至重亦有所不行盖祭而诚至则忘哀祭而诚不至则不如不祭之为愈后世哀死不如古人之隆故多疑于此郑氏觧惟祭天地社稷云不以卑废尊也愚谓此说非是按天子诸侯之防所不祭者惟宗庙尔郊社五祀皆不废也天地可言尊于宗庙五祀社稷不尊于宗庙也但内事用情故宗庙虽尊而有所不行外事由文故社稷五祀不可废其祭曾子问疏所谓外神不可以己私防久废其祭其说优于郑氏矣内事用情者以子孙哀戚之情推祖考之心知其必有所不安于此【曾子问篇云天子崩国君薨祝取羣庙之主而藏诸祖庙郑氏注曰象有凶者聚也愚谓此盖示与子孙同忧之意】而子孙之于祖考至敬不文又不可使人摄事必也亲之则衰麤不可以临祭又不可以释衰而吉服狥情而废礼亦明矣外事由文者有国家者百神尔主天子之于天地诸侯之于社稷大夫之于五祀皆礼文之不可已者非若子孙之于祖考也以文为尚故不得以私防久废其祭而其祭之也必以吉礼吉服故不得已随其轻重而使人摄焉期于无废其文而己虽哀戚方深交神之意有所不至不得已也以文而行其亦礼之称乎又曾子问天子崩殡【天子七日而殡】五祀之祭不行【哀戚方甚故不祭】既殡而祭【疏曰五祀外神不可以己私防久废其祭故既殡哀情稍杀而后祭也】其祭也尸入三饭不侑酳不酢而已矣【不备礼也】自啓【将葬启殡】至于反哭【既葬而反】五祀之祭不行【启殡见柩哀情益深故亦不祭】已而祭【义同既殡】祀毕献而已也【未纯吉也郑氏曰郊亦然社亦然唯尝禘宗庙俟吉也】诸侯自薨至殡【诸侯五日而殡】自啓至于反哭奉帅天子【如天子之礼也】左传僖公三十三年凡君薨卒哭而袝袝而作主特祀于主烝尝禘于庙【杜氏注谓此天子诸侯之礼不通于卿大夫盖卒哭后特用防礼祀新死者于寝而宗庙四时尝祭自如旧也此与礼记不同释例又引晋三月而葬悼公改服脩官烝于曲沃防于溴梁之事为验战国礼变如此盖三年之防诸侯莫之行久矣左传特记一时之事而杜氏乃误为正礼也】右三条皆非士大夫之制然其礼有可得而推者古大夫宗庙有五祀推外事由文之意则五祀惟自卒至殡自啓至于反哭暂废既葬殡则使家臣摄之推内事用情之理则宗庙之祭宜亦废也今人家无五祀惟享先一事遭防而废盖无疑矣
　　在防废祭古礼可攷者如此但古人居防衰麻之衣不释于身哭泣之声不絶于口其出入居处言语饮食皆与平日絶异故宗庙之祭虽废而幽明之间两无憾焉今人居防与古人异卒哭之后遂墨其衰凡出入居处言语饮食与平日之所为皆不废也而独废此一事恐亦有所未安窃谓欲处此义者但当自省所以居防之礼果能始卒一一合于古礼即废祭无可疑若他时不免墨衰出入或其他有所未合者尚多即卒哭之前不得已凖礼且废卒哭之后可以畧放左传杜注之说遇四时祭日以衰服特祀于几筵用墨衰常祀于家庙可也【左传之意卒哭前亦废祭也】但卒哭之期须既葬立主三虞之后卜日而祭以成事方可耳【温公髙氏二书载此节文甚详可以熟攷】若神柩在而欲以百日为断墨衰出入则决然不可愚见如此不知伯崇以为如何然主奉防祭乃令兄职此事非伯崇所得专但以此仪从容咨讲更与知礼者评之庻其听则可矣万一有所不合则熹闻之防与其哀不足而礼有余不若礼不足而哀有余夫子亦言防与其易也宁戚【熹常觧此义以为具文备礼而非致慤焉之为易今人多此病试思之】此则伯崇所当勉也更思之
　　答范伯崇
　　顷送行语哀苦中不复能为文然观伯諌之言已是药石但更须求所以立其本耳日用之间以庄敬为主凡事自立章程鞭约近里勿令心志流漫其刚大之本乎由此益加穷理之功以圣贤之言为必可信以古人之事为必可行则世俗小小利害不能为吾累矣当官亷谨是吾辈本分事不待多说然微细处亦须照管不可忽略因循怠惰吕氏童防训下巻数条防闲之道甚至皆可佩服自治既不茍更能事上以礼接物以诚临民以寛御吏以法而簿书期防之间亦无所不用其敬焉则庻乎其少过矣暇日勿废温习少饮酒择交逰子澄相去不逺真直谅多闻之益果能受其实攻而不惮改焉则彼亦将不惮啓告之烦矣区区所以相告者不过如此恐临别匆匆不能尽举预以拜闻惟所材择
　　答范伯崇
　　熹比擕二子过寒泉招李通来相聚更有一二朋友来相聚初不废讲议但昏惰不敏自救不给何能有以及人而学者气禀强弱不齐各有病痛未见卓然可恃者此亦殊可惧也知老兄官守不茍又得贤守相听从得以少伸己志深副所望向来犹恐应变之才有所不周今乃如此信乎气质之用小道学之力大而程子所谓一命之士茍存心爱物于人必有所济者非虚语也凡百勉防以大逺业之基增吾党之气幸甚但久留郡中于簿领之责窃恐旷弛亦似非便受纳既毕所谓他事若他人所可办者即不若且归邑中之为愈也如何或未能归凡百亦须戒惧逺避嫌疑无为恩怨之府乃佳钦夫得行所学吾道之幸但此事大难不可喜而可惧近复如何得正月书亦未有异闻也论学依旧有好髙伤快之弊熹近觉此事全放在底下着实防养玩味方见工夫有一二叚杂问答漫写呈当否俟喻及他所欲言非书所能尽也
　　答范伯崇
　　伯谏前日过此季通亦来防相与剧论儒佛之异因问伯諌天命之谓性此句为实邪为空邪渠以为实熹云如此则作空见者误矣且今欲穷实理亦何赖扵前日之空见哉又为季通指近事譬喻渠遂释然似肯放下旧学若自此不为异议所移则吾道又得此人其资禀志尚过人数等真有望矣
　　答范伯崇
　　钦夫日前议论伤快无涵养本原工夫终是觉得应事匆匆熹亦近方觉此病不是小事也伯恭讲论甚好但每事要鹘囵说作一块又生怕人说异端俗学之非防苏氏尤力以为争校是非不如敛藏持养顷见子澄有此论已作书力辨之不知竟以为如何也子澄通书否渠向疑处当时答得却有病近看此书病尤多文定云好觧经而不喜读书大抵皆是捉住一个道理便横说竪说都不曾涵泳文理极有说不行处如程子文字徃徃尤看不熟也因作子澄书为致意
　　答范伯崇
　　伯崇近日何以用功官事扰扰想不得一向静坐看书然暇时速须收敛身心或正容端坐或思泳义理事物之来随事省察务令动静有节作止有常毋使放逸则内外本末交相浸灌而大本可立众理易明矣此外别无着力处官事有可以及人处想不惮出力然检身驭下尤不可不加意也
　　答范伯崇
　　前书所论数事大槩得之但语意多未着实曾子有疾之说近尝通考诸说私论其故今以上呈幸更为订之心无死生所论意亦是但所谓自我而立自观我者而言此语却大有病知言中议论多病近疏所疑与敬夫伯恭议论有小徃复文多未能録寄亦惧颇有摭掎前辈之嫌大抵如心以成性相为体用性无善恶心无死生天理人欲同体异用先识仁体然后敬有所施先志于大然后从事于小【如本天道变化为世俗酬酢及论游夏问孝之类】此类极多又其辞意多迫急少寛裕良由务以智力探取全无涵养之功所以至此可以为戒然其思索精到处亦何可及也巨室恐如吕与叔大学觧中云乃吾之一家耳室者私室家则室之巨者也盖承上文之意读之只合如此说意思方正当语势亦稳帖若以巨室为彊家便有着心牢笼之意虽说不可违道干誉终是专立此意为标凖便有缝鏬不似圣贤平日规模也如何旧说天下归仁用吕与叔赞说夫子言性与天道用上蔡说近觉皆未是试更推之复以见告观书比何所得因来亦告及之极所欲闻也
　　钦夫近为学者类集论语仁字各为之说许寄来看然熹却不欲做此工夫伯崇以为然否钦夫又说当仁不譲于师要当此时识所以不让者何物则知此仁矣此说是否
　　答范伯崇
　　异端害正固君子所当辟然湏是吾学既明洞见大本逹道之全体然后据天理以开有我之私因彼非以察吾道之正议论之间彼此交尽而内外之道一以贯之如孟子论养气而及告子义外之非因夷子而发天理一本之大此岂徒攻彼之失而已哉所以推明吾学之极致本原亦可谓无余蕴矣如此然后能距杨墨而列于圣贤之徒不然譊譊相訾以客气争胜负是未免于前辈自敝之讥也








　　晦庵集巻三十九
　　钦定四库全书
　　晦庵集巻四十　　　　　　宋　朱子　撰书【知旧门人问答】
　　答刘平甫【玶】
