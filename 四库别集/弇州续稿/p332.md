<!-- { "loadSidebar": true } -->
　　谓泉即心谓心即泉无垢合之作一串穿心只是心泉只是泉妙喜打开各在一边渴饮两瓢足则弃焉一串一边俱没交闗妙喜未来曷尝无泉妙喜既来泉亦能言寄声寺僧再与沈渊无是无非且寛眼泉
　　
　　演苏眉山十八罗汉偈
　　
　　十六应真者佛十六大弟子分居四大部洲皆梵相也后作梵汉各八老少如之则巳失其意矣其称十八者何居然苏长公业巳为之颂而其辞超迈洒脱居然葱岭门风龚嘉兴手书勒石以一通遗我不觉有会遂别为之偈其不称颂者示不敢与长公齿也
　　
　　第一尊者结跏正坐鬼使稽颡于前侍者取书通之
　　
　　偈曰结集甫周魔使来言为再转轮将遂湼盘我以縁来亦以縁去不嗔汝遂不因汝在
　　
　　第二尊者合掌趺坐老人发蛮奴椟中有琉璃缾贮舍利十数
　　
　　偈曰佛有舍利诸天建塔我传佛心焉用此物不作敬想不作慢想是故不起趺坐合掌
　　
　　第三尊者晏坐巗中白沐猴献菓
　　
　　偈曰白猴捧菓候我出定问汝自来有无佛性莫知有无来自牛头一失懒融了不可求
　　
　　第四尊者侧座屈三指荅胡人之问
　　
　　偈曰我闻天龙只一指禅用之不尽垂五十年指屈而三将用三世或表三果俱置不视
　　
　　第五尊者临洲抱膝而坐神女出水献书
　　
　　偈曰尊者临渊必无羡鱼龙女何为出而献书贤刼所蔵经皆诳汝如来在生默无一语
　　
　　第六尊者拊穉狮子而坐驯扰若家畜然
　　
　　偈曰兽中轮王此穉狮子一念皈依立失王位帝释懐忧来问尊者不贪血食天食奚取
　　
　　第七尊者临水侧坐有龙出焉吐珠其手
　　
　　偈曰念汝吐珠为汝说法鸟王得汝饥不能唼汝珠一献遂不复再我说法竟我法常在
　　
　　第八尊者立膝而坐有神人涌出于地捧盘献宝
　　
　　偈曰入无想定我不自见何物神人乃以宝献我有一宝不堪汝偿鹅王食之依旧鹅王
　　
　　第九尊者食巳覆钵持数珠而坐童子构火具茗又有埋筒注水莲花池中
　　
　　偈曰作五观巳杨枝净牙活火烹茗灌水灌花是花倐起代我说法而彼灌者一枯死骨
　　
　　第十尊者执经正坐仙人焚香扵前若修供者
　　
　　偈曰香以合知离则无有汝供非气我受非齅仙人五通此一不通我无一通与（阙）皆空
　　
　　第十一尊者趺坐焚香侍者拱手胡人捧函
　　
　　偈曰鼻息偶触何従何着由是意消怳然真觉我此旃檀价值罗浮利那烬寒了无可酬
　　
　　第十二尊者入定枯树中神腾于上大蟒出于下
　　
　　偈曰泯泯孤坐神腾于上谁为侍者下有大蟒福不蟒报业不我与汝喜即我我嗔即汝
　　
　　第十三尊者倚杖垂足而坐有虎过前童子怖甚匿而阙之
　　
　　偈曰倚杖山嵎有虎过之童子怖焉匿而窃窥我无分别不知为虎汝无杀心虎不噬汝
　　
　　第十四尊者持铃杵诵呪有蛇一角若仰诉者
　　
　　偈曰梵响凌云天乐不作而有诉者蛇而一角业由心造谁汝当怨汝诉非诉我见非见
　　
　　第十五尊者须眉皆白胡人拜伏于前
　　
　　偈曰是长老者湏麋皆雪前如来生后如来灭汝若为人终无息期若不为人住此奚为
　　
　　第十六尊者横如意跌坐下有童子发篆烟侍者注水花盆中
　　
　　偈曰有盆自花有垆自烟我不竖义如意长眠童子何知而水而火烟烬水涸无来溷我
　　
　　第十七尊者临水仰视飞鹤其一下集侍者附之一童子取果实投水中似餧鱼
　　
　　偈曰有鱼比丘鹤勒那众自业自縁谓佛操縦戾天跃渊其乐匪真曷不听法蚤弃二身
　　
　　第十八尊者植拂瞪目而坐有二童子破石榴以献
　　
　　偈曰童子得榴以荐其师如大轮王千子累累我以慈悲而乳法喜尽大地中孰非我子
　　
　　觉上人修头陀行中歳剃染乞余一偈
　　
　　令子祝发成比丘形似逺得归如梦始醒顽石说法子当勉聴子之长技颇工丹青虽应世法不作汝能莫起爱想有爱有憎当子去时无一可凭回心大雄勿缚小乗畅则海天厄则渊氷子如不然问佛法僧
　　
　　合造妙法莲花经送补陀潮音庵护持偈
　　
　　妙法莲经诸经中王我观世音菩萨中王众善智识合造此经二十四部归于补陀大士道场如音梵音与海潮音罔昼夜间一切圣凡能转此经縦为经转功徳大小永不唐捐我见是利故说此言乌王龙王修罗波旬皈依护持有毁侵者头破七分
　　
　　观一之上足曰果沙弥自号空山余不能和诸君子诗而姑为偈语问之
　　
　　若欲空汝山汝山作么空若不空汝山作么山不空汝山既巳空汝空元不空以此不空义为汝成真空
　　
　　△颂
　　
　　释迦牟尼世尊苦行像颂
　　
　　不可说刼前香稻如来今何以尚在学地摩耶夫人腹中诸天拱护说法今何以无一阇黎侍兠率宫受上妙天食供今何以仅一麻一米丈六金刚不壊法身今何以瘦削乃尔下生时周行七步今何以两足如系指地指天称唯我为尊今何以黙无一字咦竟孰非而孰是
　　
　　释迦如来成道像颂
　　
　　菩提树下明星现际霍然一悟别有天地大三千界尽收脚底阿僧祗刼总入目皆菩提帝释咸大欢喜以法轮时至而独波旬请速涅盘曰无娆我魔事真耶戏耶咦波旬如是云门亦如是
　　
　　太上郡真图颂
　　
　　太上郡真圗一巻被鬖髪中坐者太上老君道徳天尊李讳其左立而侍者东岳上真卿司命茅讳次右弼侍帝晨桐栢真人王讳右立而侍者玉虚侍中左相张讳次九天都官大使旌阳真君许讳皆阴功宏巨真斑髙峻与帝出王辅教行化者也左斑方而右趣者文始真人尹讳冲虚真人列讳南华真人庄讳司少卿东方讳参同真人魏讳罗浮先生葛讳上清司命南岳夫人魏讳九华玉真妃安讳东华司命杨讳上清真人许讳水官监郭讳蓬莱都水监真白先生陶讳太白真人孙讳希夷先生陈讳紫阳真人张讳凡十五尊皆博综九流潜修百行与形偕妙游艺入神者也右方而左趣者东华帝君王讳九天圣师元君苏讳清微天圣师真君朱讳正阳真人锺讳纯阳真人吕讳海蟾真人刘讳重阳真人王讳丹阳真人马讳长眞真人谭讳长生真人刘讳长春真人丘讳玉阳真人王讳广宁真人郝讳清浄仙姑孙讳我师昙阳仙姑王讳凡十五尊皆默修无漏葆真还元顿超上乗了悟普现者也世贞沈沦障业为日已深追惟根源去尘杳隔然未甞不皈依大道扳慕髙玄仰瞻法相永奉香火近闻郡城黄氏颇蔵善本因购请一帧逾十余位尚阙右方东华等四圣重阳等八真适翰林检讨信阳王祖嫡逺寄元人所图犹备精妙又承我师指示圣祖元君真君名号輙乞良工以意模冩位为之颂其左右方次第略等年岁为之至于名位大小功行深浅故非下土小兆所敢臆定颂辞芜陋犹足汗颜苐管窥蠡测虽全体未曙而昭昭混混一端不爽譬之如来法身或百由旬或仅丈六大乗初地所覩不同以比一切阐提差有间耳其颂辞曰
　　
　　太始浑沦中分二气兆庶林林畴醒长寐惟我玄元尊超象帝元始令息灵宝晜弟应期毗教入周乃备何以征往青牛在绁何以征旋青羊在肆坐啸玉局天真列侍韶音金振微文珠缀卓冠九州岛炳烺遥裔谓司命茅女策昆季良常句曲盘石天市即宫其间总摄羣位次则桐栢王子所治芙蓉为冠白珠衣缀柱劔而谈金庭中事张君阳都宝箓恒佩龙旗虎贲以为容卫虬髯电目埽制妖魅赫哉许侯拜都官使与张同绩而惇孝谊千秋度师石函标识济济四尊班崇秩贵与帝出王演化敷恵于惟（阙）方凡十五尊右趣而前恂恂誾誾紫气在空识者闗门守中致柔以保谷神五千微言奉而书绅列子所贵肆任治身不生生生受之伯昏冷然御风且将二旬畴云宕心西方是尊漆园洸洋若壑纵鳞抉息踵源渡逍遥津勿讶齐物超物自珍彼所息死匪死而存快哉曼倩徳几与邻海鸥武皇众狙贵臣支离滑稽跌宕沈沦譬之醊漓不汩厥醇渊渊伯阳黙窍先天问易重轻权之一斤颠倒坎离以济乾坤悟则吾主迷则吾宾稚川师郑宏览玄坟而苦丹砂句漏是厪胡不返照以修昆崘是故三贤倦迹亦伦有嫕贤安冲黙静仁遂感羣灵授以秘文三十一巻蕋珠玉宸总辔霄空仰掷云轮金台夫人实产郁嫔云髪瑶姿五齐馥芬下匹杨椽示偶证因携手紫庭齐軿九闉有美杨椽如玉出垄技追逸少悟等子贡天期既恊雝雝和气吴越万神职司所统长史黙修非礼无动灵真未即心香遥奉玉斧前引虎牙后拥翼以远游七世所种景纯瓌竒大瑰丸弄猎色匪荒沈饮宁纵深几为人以义自衷修然兵解得无所痛皎皎贞白都水非重独志超伉羣能博综松飙清吹烟霞法供方瞳左炯神识先中华原圣童器大难用逄屯雾隠遘泰云从秘方之撰与陶司讽物命匪戕仙秩母降希夷王佐避世澒洞宁为社樗讵作国栋五龙授法鼔跌不夣莲花遁形挧挧若羾紫阳至人与物无閧胡为三谴仆仆迎送同类为饵造化所讼皈心禅那始脱冥雾右方之真数亦如之左趣而前熈熈怡怡东华王君青阳肇倪御太晨宫胎易仙基抉要标潜以示锺离真中之真师表之师大史司冦裔有淑姿是为元君生而狥齐弘静髙明至徳巍巍度籍童真以荐西池于赫真君能静且慈昭灵博徳列职清微启我国姓翼我皇厘靡幽不烛母危不持云房虬髯頳而环竒顶分双髽日兮月兮居谓生门乃藏死机蓓蕾玉蒂葳蕤铅枝纯阳挺秀而锺是规五试皆过一真自持劔断无明丹起沈尸养魄朱陵混迹浮提宗成相辽感累卵危五鼎万锺弃之若遗醉跨白驴引碧眼儿大海鱼乐长空鸟飞有髯如锺肤晳而脂是曰重阳与禅同归郁郁金莲一蒂匕枝尽大地间受玄风吹宜甫朗悟遂首师资三髻表尊十化分梨闘贫不贫无为而为超登三宫翱翔紫微谭子长真末疾寖剧抱足分和湏麋再植是故与物无竞为徳金光顶透恬然安寂刘君冠弱而慕玄黙松筠并清雪月交白分形狴犴阐化京国何以前征三生井石丘公蚤颖重阳法嫡磻溪髙蹈王庭前席正杀化贪与世生息长春之春造化罔极彼美■阳师所遥锡饮酖委和避兵先识金绯被躬等若逄掖印心虽间显教斯赫广宁隠卜而知归墨志頼王坚行由谭激沃桥水观如逹磨壁竟遘神君发挥心易孙姑悟道与鳯分翼各探骊珠罔象先得用气莫麄舒缓见则醍醐仙乐悠然自适吾师闺秀千载正脉补陀现应清微详迪西池奏名北斗落籍日现云表离中坎画凡此羣真应世后先或学而能或生而然或擅总持或谛妙圆或示无文或工立言溥博渊泉如天如渊我仪图之朝夕奉焉譬毘卢佛变化亿千法相叵测畴能写旃一刹那际三身现前慈威大小各所覩縁下土虮兆刿心静专宝以周还逍遥永年
　　
　　广圣主得贤臣颂
　　
　　汉王子渊此颂成于宣帝时其槩言圣主遇臣之难贤臣遇主之不易一旦得之欢然交欣论说无疑鸿毛顺风巨鱼大壑胡禁不止曷令不行太平之责塞优游之望臻臣藉君而显君享臣之逸虽孟氏之急先务孙卿之请布基何以易此第不原所繇得之本与既得之之用是以谈业甚微而无真术究绩虽宏而鲜隽味况彼杂覇之朝仅庸核能之辅而举盛际之事归之殆犹其时眩神鸟之五章而不审鹖雀之非徳也敢廓其旨探其原而嗣颂其辞曰
　　
