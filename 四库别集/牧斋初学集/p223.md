<!-- { "loadSidebar": true } -->
    制曰：国家郡国藩宣之选，多取郎署久次之人。乃者兵兴不时，度支告匮。户部诸曹郎助国计，茂著成劳。属有甄升，俾当重寄。具官某，器资肃穆，风力坚明。当服官民部之时，正蒿目军储之日。饮冰为国，仰屋忧时。精勾股于宿逋，棼丝咸理；严会计于新饷，累黍不遗。年劳有闻，藩翰攸寄。惟长安之重地，实畿辅之粤区。乃命尔出参秦中，专守关内。相视衿要，控洪河四塞之雄；抚绥士民，复陆海八区之旧。乃以覃恩授具阶。昔者郑、白两渠，衣食京师亿万之口。而唐杜佑谓：“大历初，溉田减于汉三万八千顷。”今长安膏壤千里，河、渭之漕故在。尔在户曹日久，向之嗟咨仰屋者，可以见诸行事矣。尚勉为我牧秦，终佐邦计。尔往钦哉！ 

    （四川按察司副使车朴授中宪大夫） 
    制曰：朕慎简监司，精求民瘼。目营四海，如堂适庭。矧蜀方被兵，民亦劳止。思得公忠体国之士，以绥疮痍在野之人。其有甄升，可无书命？具官某，博通世务，诵法古人。奋迹贤书，历官郎署。当职方拮据之日，正东隅警急之时。指画车攻。几如亲履行陈；条上兵事，直欲身当虏酋。东事解严，西人未静。命尔于蜀，副彼臬司。擢居外台，可以竟澄清之志；俾治乱国，所以仗缓急之才。乃以覃恩授具阶。昔宋命张咏于益，固曰孰能处兹文武之间？今蜀难甫平，逋寇未殄。理棼丝之绪，而奠砧斧之余，非文武大略，未易辨也。尔能以益州之治治蜀，余不以资格蔽尔。尔往钦哉！ 

    △妻王氏加赠恭人 
    制曰：在昔筐兴歌，濯扌既授职。闺门之细事，妇孺之微劳，莫不播之管弦，著在礼典。王化滋远，此风日微。得一人焉，可以知教。朕有愍册，何忍忘之？具官某妻赠宜人某氏，妇道可宗，女图毋越。奉尊章于笃老，药物必躬；事夫子于孤贫，糟糠不厌。眷惟四德，胡不百年？敛手足于寒毡，永言荆布；聚营魂于宿草，尚想晨昏。迨我霈恩，服兹休命。兹加赠为恭人。於戏！朕欲表著女图，丹青王化，将自尔始。惟尔其服享哉！ 

    （湖广布政使司右布政使仍管按察使事熊宇奇授通奉大夫） 
    制曰：朕改元即位，诸藩、臬之长入见者，既燕劳而遣之矣。其为吾布德执宪，恪守所司者，朕亦有锡予之思焉。具官某，材剧而用博，志修而行坚。起自刑曹，历藩服。衡楚罗杞梓之材，平播纪禽之绩。回翔闽、浙，载莅荆、襄。以文武为宪之才，兼行省监司之任。以六条察吏治，而江、汉肃清；以十连制所部，而溪峒屏息。楚用俾，尔有劳焉。乃以覃恩授具阶。夫尔之官则蕃宣也，其所司则廉访也。楚称剽悍急疾，先畔而后服。然而蕃以宣之，廉以访之，楚其有不乎？尔有成劳于此，勉终汝猷。以副朕命。 

    （福建布政使司分守漳南道右参政朱授中大夫） 
    制曰：朕视天下为一家，而闽海东南之户庭也。朕宅中御外，堂奥晏如。而藩服之臣，日焦劳于飓风烟海之间，朕何忍一饭置之？具官某，以子大夫高等，服官春曹。冷然冰厅之风，肃然清庙之器。体望滋茂，出参闽藩。远虑绸缪，劳心阅历。破奸寇之窟穴，不废啸谭；历岛屿之纡回，如屏幛。用使椎卉屏迹，海Й奠安。纾朕南顾，尔有劳焉。兹以覃恩授具阶。中国久不中倭，今鸡笼、淡水之间，渐见告矣。向导之不绝，汛候之不至，议者多言之，而又以谓此非致寇之本原也。尔在闽海良久，衣衤如之戒，岂遂忘于前事乎？尔其懋哉！ 

    （河南按察司分巡河北道副使吴瑞徵授中宪大夫） 
    制曰：国家画大河为南北，分置宪臣。而河北跨蹑燕、涿，襟带京师、漳河之间，古称都会。为吾控制此土。其责至重也。具官某，德器缜密，志操端明。风规足嗣乎先民，治行不出于家谱。若工奏绩，治郡称平。茂著贤声，晋司宪职。临上党、邯郸之旧地，当两河、京雒之交冲。道路犬牙，而奸盗无伏藏之迹；征输填咽，而军民有居息之安。矧以一路之无虞，值东方之有警。道里不梗，声援相资。揆之疆事，亦有助焉。乃以覃恩授具阶。朕观方志，漳、卫间土广俗杂，汉兴常择严猛之将治之。夫严猛非所以致理，然欲弹压重镇，控河北以卫内地，则亦非琐科巽软之人所能辨也。尔受事未久，所部肃然，朕知尔胜任久矣。尔其念哉！ 


初学集卷九十九 
    ○外制（九） 

（河南归德府知府高锵授中宪大夫） 
    制曰：顷者夷烽日闻，道堇未息。郡守多传遽厥职，希望拜除。朕深患之，思得良二千石，表率属城，意甚亟也。具官某，学多师古，志在济时。奋笔刑官，驳正藩封之典；陈情留署，力伸将母之怀。久积年资，出守剧郡。搜剔疾苦，劳问吏民。手执丹铅，设教时闻夫弦诵；身亲畚锸，行河不惮于追呼。至于选将治兵，为未雨绸缪之计；屯田峙糗，愧望风奔走之徒。四境藉以安，百城恃以无恐。乃以覃恩授具阶。睢阳引江负淮，南北要领。尔居其间，慨然有屏蔽之思。古称刺史多文武大略，不徒以廉平称治而已也。尔勉之哉！ 

    （河南河南府知府郭忠宁授中宪大夫） 
    制曰：朕观于西汉吴公守河南，治行为天下第一，而史不载其名。意欣然慕之，以为安得此良吏悃忄无华者，以称吾德意乎？具官某，风规凝远，器局恢明。初在西曹，平反茂著；比迁水部，岁阅滋深。乃命专城，出守雒邑。庀国事如家事，尝夙驾而问耕；以察吏为安民，每晨兴而视牍。所司以状来闻，曰实政实心，宜民足国。所称治行第一，尔庶几焉。乃以覃恩授具阶。河南故称土中，乃作雒保，周家盛时，何廪廪也？今东方征兵未已，嵩、少、虢、雒之间，戈殳相逮，皆尔所部也。《诗》不云乎：“召伯劳之。”尔无以汉吏自满，予将命尔以召伯之事。钦哉！ 

    （福建泉州府知府赵士许授中宪大夫） 
    制曰：泉之为郡，眇然在岭海之表，冠盖相望，奸利滋多，盖有中土壮郡所不及者。安得良二千石，与我为理？朕盖深念之。具官某，民誉清华，家风绵邈。廷评水部，蔚有贤声；剑浦、泉山，所至治理。谢贵游之竿牍，霜凛雉门；破奸宄之根株，风清虎穴。乃可惠我单赤，因而联以师儒。四民歌清德之诗，千载继前贤之迹。乃以岁阅授具阶。泉之治莫盛于宋，蔡之理行、王与真之教化，何异车而合辙也。尔为郡一出于仁人学士之为，而绝去鄙儒俗吏之习，其亦有前政之思乎？朕之嘉尔，不徒以治一郡而已也。钦哉！ 

    （直隶河间府通判刘濡恩授承德郎） 
    敕曰：乃者狡夷作难，东方失守。劳人志士，奋身下僚，愿为国家冒危难、效死力者，斯国之宝臣也。朕深念焉。具官某，起自明经，擢为佐郡。虽在佐贰，蔚有体望。属有东国之使，三韩道梗，使车缩肉。尔乃横身奋袂，慨然从行。不卑小官，不避艰险。飓风鲸波之发作，簸顿良苦；岛夷贼艇之窥伺，出没无时。斯可以愧臣子之当事而避难，失事而逃死者矣。尔往在河间，年劳懋著，乃以覃恩授具阶。於乎！仗复国之宠灵，衔天子之威命。率彼师徒，捣其窟穴。此劳人报国之秋，而志士立功之会也。以尔才略，勉思建竖。无使泛舟之师，终为迁延之役。尔往钦哉！ 

    △父必绍原任真定府同知加四品服色致仕加赠奉政大夫 
    制曰：国家简用贤能，崇奖吏治，盖有淹滞下僚，抑没功令，而当宁为之动色，没世犹以发闻。予有褒册，必先及之，以有报也，亦有劝也。原任具官某，乃具官某之父。孝友服先民之训，言行以古人为师。出牧并边，入佐畿辅。历滋久，廉辨有闻。凛执笔于平反，甘曳裾而终老。悬车致仕，虽未及大夫之年；脱屣去官，至首勤明主之问。终能谷子，教以事君。留未尽之忠于后人，试已效之谱于今日。服师儒之教，能以贤而得民；勤鼙鼓之思，愿移忠而报国。观箕裘之滋茂，知风骨之犹新。是用加赠具阶。呜呼！天不吾欺，庶可观忠赤之报；人谁无死，尚勉遗汗青之名。 

    （山西大同府东路同知刘士琏授奉政大夫） 
    制曰：云中为幽、并重镇，控制虏冲。以寇至之无时，军储之时诎，错置郡丞，分理饷务，储亻待出纳，钤辖边防。任兹选者，难其人矣。具官某，再更剧邑，蔚有能声。遂以长才，试于边郡。操甘饮水，才捷转丸，伍无庚癸之呼，储有崇墉之积。用能饱吾战士，壮此军声。乃以覃恩授具阶。乃者素酋称雄，游牧多警。边吏又往往因仍耗蠹，不惜士卒。夫武夫枕戈坐甲，不得宿饱，而文吏乃以升斗龠合，坐而扼将士之死命，斯已亻真矣。朕将以储政寄军政，用军兴之法以弊文吏，尔勉之哉！朕则显陟汝！ 

    △父辅平封文林郎山西平阳府解州闻喜县知县赠奉政大夫山西大同府同知 
    制曰：三秦土厚水深，奇伟之士，崭然辈出。即终老儒服，而行义炳如，声施于后，朕固将表而出之，矧其有子。封具官某，乃具官某之父，生禀瑰姿，慨有大志。下帷攻苦，奋《玉杯》《繁露》之文；矢志博综，通礼乐兵农之学。有奇不偶，为善于家。薰德善良，秉仁心而御物；倾身然诺，蕴义气以生风。肆尔遗经，传于贤子。丹铅犹在，奉手泽于简编；白贲可贞，俨心师于函丈。是用赠具阶官。尚有闻《壹行》之传，不独享书命之荣。 

    （四川顺庆府通判张一鸿授承德郎） 
    敕曰：巴郡远在西南，征缮之后，民亦劳止。重以征材于蜀，披林箐，以勤吾人。朕不忘远民，其忍忘远吏哉！具官某，起于乡举，分ヘ专城。干济多方，清勤一节。劳问疾苦，阅历于金泉、渠篆之间；省视农桑，劝勉以父子家人之事。野听ク人之颂，山无木客之吟。顾此遐方，聿有能吏。乃以覃恩授具阶。尔不观夫木乎？浮江达淮，传致万里，一旦斫为栋梁，登于明堂法宫之上。尔远吏治行高等，不浃月而达于朕听，犹是木也。尔茂勉之，朕之材尔不小矣。 

    （江西广信府通判吴士熙授承德郎） 
