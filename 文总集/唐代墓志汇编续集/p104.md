<!-- { "loadSidebar": true } -->
故丰州司马张公墓志铭并序公讳凑，范阳人也。先少傅留侯，得黄石兵法，□汉帝师。至华博物英才，为晋司空。公即司空十三代孙。隋掖县令通生朝请大夫、齐州长史孝明，孝明生安定令昂，昂生公。公少而强学，有老成人之风，为州里所重。应茂才甲科。有司籍奏署朝邑尉，调补龙门丞。豳俗不理，傍询异政。拜公三水令。下车则弘以信让，示之好恶，阖境欢然，从化如归矣。秩终，拜丰州司马。公将去豳也，吏人悒然不乐，争途诣阙祈遂而不见矜。在丰未几，坐公事左迁播州罗蒙丞。君子三揖而进，一辞而退。不□如愚，含道若昧，巳而无愠，虽僻何伤。＊江暑湿，非养贤之地，居常浩然，诵书不辍，後竟终其所，春秋五十七。惜乎！抱理化□具而无所归，此道之将废也。夫人琅耶王氏，方舆府君道秀之女；继夫人赵郡李氏，平高府君谋之女；门范阃则，盛於天下，动必过礼，道映公宫，同悲福寿，先後沦谢。嗣子待问、待宾等少遭不造，乐乐棘心。公之徙黔中也，时人痛之。
贤者居世，令名不彰，其後必大。顷拜长子右威卫将军、兼蔚州刺史、横野军使。
昊天罔极，而亲不待，永惟天授中，攀侍灵榇，权措于洛北。服勤边城将卅祀，宅兆之礼，唯恐有坠。今远诉宸极，少得归展衷情。开元九年龙集辛酉十月朔日，龟筮叶吉，克葬我先君夫人邙山北原，孝之终也。庶光烈无昧，刻石寒泉。其词曰：
我有公器，渊然大成。豳土丰郊，人谣政声。折而不屈，介则能清。凤凰垂翅，君子于行。皆手南夷，天乎不平。远归邙阜，近葺佳城。悠悠此山，不骞不倾。世传余庆，从今万龄。
（录自《隋唐五代墓志汇编》洛阳卷第九册）
№开元０４３
【盖】
唐故济阴郡王墓志铭
【志文】
唐故济阴郡王墓志铭并序太子太傅上柱国岐王范撰并书王子讳嗣庄，字延敬，陇西成纪人，睿宗皇帝之孙，开元皇帝之侄，开府仪同三司、兼太常卿、上柱国宁王之第二子也。幼而明惠，长而聪善，忠孝成性，礼乐在躬。书学一览而便通，剑术纟免经而即妙。皇上笃犹子之爱，敦懿亲之重，以开元五年十月八日乃封济阴郡王，食邑三千户。有制符加夷等，借紫金鱼袋，授太子左谕德。承天帝绪，列汉国之旌旗；建社开封，专魏家之词藻。夙В令誉，朝议称荣，鹤驰芳，龙楼伫职，聿求英戚，方任亲贤。但时不两昌，物罕兼遂。
俊令伤其道德，才明夺其年寿。沉痼之日，驾幸温泉。中使名医，道路相继。屡回天眷，特轸皇慈。虽载奉恩荣而其如赋命？嗟乎！西山灵药，行受贶於双童；东岱游魂，竟延灾於二竖。开元九年十月廿七日薨于京师胜业里之私第，春秋一十有七。呜呼！侍医李柱，徒留方伎之书；仙伯刘安，无复长龄之术。王痛心哀悼，悲恸于怀兰，茂方摧苗而不秀，有敕京官一人监护丧事，凡厥所须，并令官给，即以其年十一月六日葬于京兆东原，礼也。呜呼！风嘶寒木，月苦新茔，琬琰常存，岁年无泯。庶勒生金之字，而为刊玉之铭。其词曰：
枝分帝绪，派接天泉。黄童幼日，甘罗小年。居家乐善，戚里称贤。忠孝其志，礼乐在躬。文章得俊，剑术称雄。二南芳躅，两献清风。哀挽嘈嘈，灵仪肃肃。松价烟霭，山川起伏。旧陇初开，新茔是□。王失掌珠，抚心哀痛。帝曰犹子，登朝流恸。京兆魂飞，荒郊礼送。疚精灵兮长往，泯浮生於大□。
开元九年岁次辛酉十一月甲辰朔六日己酉（录自《隋唐五代墓志汇编》陕西卷第一册）
№开元０４４
【盖】
失。
【志文】
游击将军潞州潞川府果毅都尉上柱国李君之铭君讳，其先赵赞，汉广武君後，粤若唐臣类马，天归白兽之精；汉将如猿，地人飞孤之塞。远祖南皮太守，子孙因家焉，是为食菜邑尔。其文质□换水火时，阜邑分裂，年龄浸远，今为弓高县人。祖宝，崖岸天就，规矩冥立，丘园无事，琴书自娱，＊版徵而固辞，鸿锺扣而常韵。父感，器宇沉邈，风云忘怀，扫鸡鹿之边氛，息鲸鲵海浪，皇朝上柱国。君赤溪剑锷，丹山凤毛，有远大之心，有栋梁之具，名教之地，可以行乐百年；樽俎之间，可以折冲千里。年有十六，朝命是加，制百殷勤，深垂顾遇，後拜汾川府果毅、汾川鼎气，坐见＊云；晋舆骥足，行看蹑电。负戊昭之略，有智果之效，改授潞川府右果毅、上柱国、游击将军。据长子之城，守壶关之塞，风坠不扰，中外斯谧。圣人以龙跃在田，亲膺侍奉，凤闱斯御，玺诰频加，风疾弥留，无阶赴集，春秋七十，终於私第。呜呼哀哉！一身之胆，空纪於五云；百龄之命，俄辞於白日。览鸿勋而披盛烈，驰焕炳於生前；窥月院而步风亭，结凄凉於殁後。以开元九年十一月六日窆於弓高县东廿五里之平原也。尔其漳渠近瞰，傍连射雉之川；海甸斜临，远接佩牛之俗。
信以为昆明岁久，遂积沉灰；华表年深尚闻流大。刊此贞石，志乎幽扃：
瑶命族，紫气分华，龟文上相，龙版通家。绝海鹏翼，将军虎牙，于持玄钺，绾青＊。于嗟薄祜，委骨穷沙，弦绝蓝胁，锋摧莫＊。月次玄景，宾来素车，九原此作，万古嗟嗟。
（录自《隋唐五代墓志汇编》河北卷第一册）
№开元０４５
【盖】
失。
【志文】
大唐故银青光禄大夫行大理少卿上柱国渤海县开国公封□□□□并序秘书□□会稽贺知章撰公讳祯，字全祯，渤海□人。姜□□派，列山余趾，符锡夏，建为通□，苗裔分齐，是称冠族。曾祖询，燕太尉孚之孙，魏太尉轨之子也，官至尚书左丞、济南郡太守；行高曾史，文嗣扬班，声华振於邺朝，芬烈光乎齐册。祖嗣道，隋尚书宪部。父子都，皇朝楚丘、馆陶等四县令，承清白之绪余，接英贤之祖武，闺门之誉，标映士林；中表之华，望高当代。公禀灵秀出，含章挺生，志怀骨鲠，雅杖名节，探马郑之奥迹，早敦章句；钦于张之高风，有怀法理。自永年尉迁大理评事，□孚温悴，从此著闻，调补彭州司兵，换并州录事参军事。□贤选能，始见知於陈宠；人敦政理，更申功於郭颐。稍迁大理丞。时有恩幸之臣，宠狎宫掖，履霜冰至，将图不轨。公案以直绳，处之严宪，犯颜固执，于再于三。寻而北军袒左，乘舆反正，褒公忠壮，锡以殊章，加朝散大夫，迁本寺正，出为齐汴二州长史，复拜尚书刑部郎中。休徵政合，声播海沂；孝若才优，誉流山启。理识清劭，瞻顾和而可传；练习国章，想王谭而讵远。今上剪除凶悖之夕，擢授御史中丞，与大夫东平毕构连制夜拜明朝，急於用贤，宵分轸虑。君子量己以进，事不辞难；穷竟四邪，宽而不纵。卒於僚辟胥惧，权豪屏息，洛阳避鲍，曾何足云；京师逢葛，才可为类。居一年，迁刑部侍郎，复以公弘导德齐礼之规，胜举枉措直之任。朝廷初置连率□□州都督按察山南道使停，加银青光禄大夫，累迁□、括、常三州诸军事三州刺史，以□□善绩，入为大理少卿，前後赐勋上柱国，寿庸七百户，封渤海县开国□公。累持中典，以明启见推；历守名藩，以威怀播美。齐芳各吕，比迹龚黄，为一代之准绳，留百年之惠□。道盛德至，斯之谓欤？复以兴嗟鼓缶，诫满宥厄，愿追松子之游，请税棠阴之驾。上樽锡老，恩侔昔贤；西序乞言，礼优彝典。辞荣四纪余，享年八十二，薨于京师。夫人博陵崔氏，周□司徒宣猷之曾孙，皇朝太子内直监安都之女也。禀训德门，奉嫔高族，吾缨尔，琴瑟克谐，张等□钩，芝兰□秀，宜家有後，□垂颂於鸾游；窥户无人，遽缠哀於象泣。嗣子前州司法□军坚等，□不忘本，礼思从质，奉堂薪之□，弓冶载传；怀桑梓之虔，丘坟是宅。以大唐开元九年岁次辛酉十一月己亥六日庚申归葬于旧县之故里，礼也。清晖永秘，懿范犹存，勒铭幽泉，用纪遗烈。
其词曰：
轩后四目，汉朝七贤，克冒厥绪，不陨其先。卿升盛魏，衮翊兴燕，纷纶舄弈，紫袭□传。其一。八龙之里，更生才子，驷马之门，仍芳俊昆。ゼ英玉秀，荐宝金浑，舒文抱质，礼立诗言。其二。克绥天爵，能弘敏政，四典藩筱，六持刑柄。兼用亻盾猛，凝情衮敬，勿剪兴谣，无冤在咏。其三。官由德，寿以仁延，田归漏促，声谢车悬。三锡难老，方崇引年，蹉跎去日，倏忽惊川。其四。
彼美好仇，允膺贞淑，配□生彦，闾□阃睦。恩结前欢，神愆後福，遽轸潘悼，旋□儒哭。其五。□分路寝，今合佳城，山河旧□，立陇新茔。陈郭懿范，龚黄满声，九原之上，文武齐名。其六。
（录自《隋唐五代墓志汇编》河北卷第一册）
№开元０４６
【盖】
荣氏墓志
【志文】
大唐徐君夫人荣氏铭并序荣夫人者，盖荣国人也。皇朝处士乾福之□女焉。
荣公荣伯之家，荣季荣黄之胤，世承宠□，己任柔明，厥初生姿，桃李既形於相表；爰逮成立，功言ウ合於诚中。令淑方闻，媒氏来娉，始结随阳之庆，将申笼水之诚。辎未达於有家，□＊遂生於异室，春秋廿有一，开元十年岁次壬戌二月癸酉朔十九日，奄终於兰闺矣。呜呼哀哉！良人属纩，随气绝而心断；所生割慈，念魂化尔情裂。云衣宝镜，箱匣犹存；鬓发玉颜，光辉已灭。即以其月廿八日，窆於故邺城西永固村西一里平元郊地。此地则魏齐故壤，封树形胜，孤鸾夜绝，舞鹤朝临，俾余作铭，用纪年代。铭曰：
之子长逝兮魂化为＊，兰房翠幌兮＊寂寥，□歌听听兮警中宵，飞旌去去兮云路飘，痛哉彼苍兮胡不饶？长随舞鹤兮难重招。其一。
（录自《隋唐五代墓志汇编》河北卷第一册）
№开元０４７
【盖】
大唐故韦府君墓志铭
【志文】
