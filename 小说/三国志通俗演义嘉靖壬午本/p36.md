<!-- { "loadSidebar": true } -->
　　一日，操拣选良马名鹰俊犬，弓矢俱备，先令聚兵城外，操入请天子田猎。帝曰：“田猎恐非正道乎？”操曰：“古之帝王，春蒐音搜夏苗，秋狝冬狩，四时出郊，以示武于天下。今四海扰攘之时，若出田猎，其利有四：陛下久处深宫，神力疲倦，驰骋音逞于弓马之间，爽神畅体，其利一也。耀武扬威，以示四方，其利二也。军闲则困，困则生疾，奔走无逸，其利三也。自天子至于公卿，不可不习射以生力，其利四也。”帝即上逍遥马，带雕弓、金鈚箭，排銮驾出城。玄德、关、张各弯弓插箭，内穿掩心甲，各持兵器，引数十骑随銮驾出许昌。百姓见关、张跟在背后，看了人马兵器，无不称奇。操骑爪黄飞电马，引十万之众，与天子猎于许田地名。操令军士周回排二百余里。操与天子只争一马头，背后都是操的心腹之人。文武百官，远远侍从，谁敢近前。各带一付弓箭，惟天子可带雕弓。雕弓，赤色泥金弓也。壶中所插之箭，各有号帖，惟天子用金鈚箭箭头嵌金也。当日献帝驰马到许田，刘玄德起居道傍。帝曰：“朕要看皇叔今日射猎。”玄德谢毕上马，忽见草中赶起一兔，帝令玄德射之，一箭正中其兔。帝亦称贺。玄德拜谢上马，转过土坡，忽见荆棘丛中。赶出一只大鹿，正冲而来。帝连射三箭不中。帝觑操曰：“卿射之。”操就讨天子雕弓、金鈚箭，扣满，正中鹿背，倒于草中。众群臣将校，皆谓天子射中，踊跃而来，同呼“万岁”。曹操纵马而来，遮于天子之前，以迎当之。众皆失色。玄德背后云长大怒，剔起卧蚕眉，睁环丹凤眼，提刀拍马便出，要斩曹操。玄德会其意，摇首送目，不肯令出。关公乃仁义之人，见兄如此，便不敢动。操独视玄德。玄德慌，欠身称曰：“丞相神射，世所罕及！”操笑曰：“是天子洪福耳！”马上与天子贺罢，不还雕弓，就悬带之。老臣无不嗟呀。围场已罢，宴于许田。天子促归，于是驾回许都，各自归歇。

　　玄德与云长曰：“汝今日何躁暴也？”云长曰：“欺君罔上之贼，某实难容耳！欲与国家除害，兄何止之？”玄德曰：“‘投鼠忌器’耳。操起奸计，自奏天子出许都围猎，将帝时时窥视，与帝相离一马之地；其他心腹之人，周回远近围侍，尔岂不知也？吾观弟怒急止之，何也？乃见操心腹之贼，牙爪数多，倘失大事，而未成功，有伤天子，罪反作我等也。吾故止之。”云长曰：“今日不杀奸雄操贼，大哥你看，后必有祸矣！”玄德曰：“慎宜秘之。”不在话下。

　　却说汉献帝驾还许都，归宫室，到晚泣诉与伏皇后曰：“可怜朕自即位以来，奸雄并起。先受董卓之殃，后遭傕、汜之乱。常人不受之苦，吾与汝辈当之。得见曹操以为重扶社稷之臣，今独专国政。此贼节生奸计多端，专权弄国，分毫不由朕躬。殿上见之，有若芒刺。今在围场上，自迎呼噪，早晚图谋，必夺天下。欲至临期，吾夫妇未知死于何处也！”伏皇后曰：“公卿子孙四百余年，乃食汉禄者就无一人效股肱之力而救国难乎？”言讫，夫妇共哭于宫中。未毕，忽一人自外而入殿曰：“帝与后目下休忧。吾举一人与帝诛贼除害，以安国家，以保社稷。”帝视之，乃是伏皇后之父、皇丈伏完也。帝掩泪而问曰：“皇丈知朕腹中之事也？”完曰：“许田射猎之事，虽不见操贼有夺天下之心，真乃是赵高也！”帝曰：“满朝之人，非操宗族，则出门下，谁肯尽忠而讨贼耶？”完曰：“若非国戚，不敢相告。老臣无权，难举此事。车骑将军、国舅董承可也。”帝曰：“舅氏多赴国难，朕躬素知，可宣入内，共议大事。”完曰：“陛下左右皆操贼心腹，倘有一泄，为祸不轻。臣有一计，可令董国舅尽力保驾。”其计如何，且听下回分解。 

董承密受衣带诏
　　伏完曰：“陛下可制衣一领，取玉带一条，暗赐董承。可于带衬内缝一密诏以赐之，令到家见此，可以昼夜策之。”帝曰：“然。”伏完出朝，帝自作一密诏，咬破指尖，以血写之，令伏皇后缝于玉带紫锦衬内，自穿锦袍，自系玉带，令内使宣董承入。董承，乃灵帝母董太后之侄也。此献帝之老丈也。盖上古无“老丈”之称，只称为“国舅”。承见帝礼毕，帝曰：“朕躬夜来后说朕之苦，论舅之功，朝夕思慕，可伴朕于宫中散心闲步。”承顿首谢。帝引承出殿，到太庙，转上功臣阁内，设供具。帝焚香拜毕，引承观画像。中间画汉高祖容像，二十四帝绘于两边。帝指而问曰：“吾祖何人也？”承曰：“乃陛下开基创业汉高祖皇帝，何谓不识？”帝曰：“吾祖起身何地？如何创业？”承大惊，曰：“陛下戏臣耳。圣祖之事，安得不知？”帝曰：“卿试言之。”承曰：“高皇帝起自泗上亭长，提三尺剑，乃斩白蛇于芒砀山中，起义兵而纵横四海，三载亡秦，五年灭楚，成四百年大汉天下，立万世之基业。”帝叹曰：“祖父如此英雄，子孙如此懦弱，何大损益不同矣！”承曰：“高皇帝英雄之君，不世出也！”帝指左右辅曰：“此二相何人，立于吾祖之侧？”承曰：“上首乃留侯张良，下首乃酂侯萧何也。”帝曰：“此二人何功，立于侧？”承曰：“开基创业，实赖二人之功；张良运筹帏幄之中，决胜千里之外；萧何镇国家，抚百姓，给粮饷，不绝粮道。高祖常念其德。”帝曰：“真社稷之臣也！正当配享。”帝回顾左右较远，密与承曰：“他日当立于朕侧。”承曰：“臣无寸功，何以当此？”帝曰：“朕想西都救护之功，未尝少忘。无可为赠，卿当衣此袍，系此带，常如在朕之左右也。”帝解袍带赐之。帝密语曰：“卿可仔细观之，勿负朕意。”承拜谢，穿袍系带，辞帝下阁。

　　早有心腹人去报与操曰：“今帝与董承登功臣阁说话。”操速入朝来看虚实。承出阁过宫门，操正来，急无躲路，立于路侧，栗然施礼。操问曰：“国舅何往？”承曰：“适蒙天子命宣，赐以锦袍玉带。”操问曰：“有何缘故，赐以衣带？”承曰：“因某旧日西都救驾之功，故此赐之。”操曰：“解带吾看。”承因见帝动静，疑是密诏，恐操看破，乃作艰难之状。操指左右急解下来。操看了，大笑曰：“果然是条好玉带！就脱下锦袍来借看。”承心中畏惧，不敢不从，遂脱献上。操亲自以手提起里面，望日影中细详看之。看毕，穿在身上，系了玉带，回顾左右曰：“长短如何？”左右称美。操曰：“与吾穿之，别有回赐。”承告曰：“君恩不可轻也。”操曰：“汝受此衣带，莫非其中有谋乎？”承急答曰：“小人焉敢？承当万死！丞相如要，便当留下。”操曰：“汝受君赐，吾何夺之？故相戏耳。”操遂脱袍带还承。

　　承辞操而归，到家将袍仔细翻复看了，并无一物。承思曰：“天子以目送我，以手指我，必有意耳。今里外不见踪迹，何也？”是夜不能寝，寻思良久，承曰：“尚有玉带可观。”其面乃是白玉玲珑，碾成小龙穿花，背用紫锦为衬，不知其故。于桌上展转寻之，不觉疲倦，伏几而寝。忽然灯花卸落于带鞓上，烧着背衬。承惊醒，视之，烧破一处，微露素绢，隐见血迹。故取刀拆开视之，乃密诏也。承大骇。诏曰：

　　朕闻人伦之大，父子为先；尊卑之殊，君臣至重。近者权臣操贼，出自阁门，滥叨辅佐之阶，实有欺罔之罪。连结党伍，败坏朝纲，敕赏封罚，皆非朕意。夙夜忧思，恐天下将危。卿乃国之元老，朕之至亲，可念高皇创业之艰难，纠合忠义两全之烈士，殄灭奸党，复安社稷，除暴于未萌，祖宗幸甚！怆惶破指，书诏付卿，再四慎之，勿令有负！建安四年春三月诏。

　　董承览毕，涕泪交流，寝食皆废，行坐不安，心中烦恼，哀怜不已，藏于袖中。

　　次日，独步至书院中，将诏再三观看，无计可施，将诏放于几上，自思灭操之计，忖量未定，伏几而盹。将及半晌，忽侍郎王子服至，门吏不敢阻。子服素与董承极厚，径入书院，见承伏几不醒，袖底压着素绢，微露“朕”字。子服疑之，默取在手，藏于袖中，遂大叫曰：“你好自在！倒睡的着！”承惊觉，不见诏书，魂不附体，手脚慌张。子服曰：“汝杀曹公，吾当出首！”承泣而告曰：“若兄如此，汉室宗亲并皆休矣！”子服曰：“吾戏汝耳！某祖父累受汉禄，安肯负之？愿助汝一臂之力，共诛国贼！”承曰：“诚有此心，国之大幸！”子服曰：“当密室同立义状，各舍三族为本，以报汉君。”承大喜，取白绢一幅，先书名画字。子服即书之。书毕，子服曰：“将军吴子兰与吾至厚，说之必同力灭贼。”承曰：“满朝大臣，惟有长水校尉种辑、吴硕是吾心腹之人，必能顺矣。”

　　正商议间，家僮入报曰：“种辑、吴硕来探。”承曰：“此天助也！”教子服隐于屏风后暂避之。承接入书院坐，茶毕，辑曰：“田猎回来，君怀恨乎？”承曰：“虽有怨恨，无可奈何。”硕曰：“若有协助者，吾誓杀此贼！”种辑曰：“与国家除害，至死无怨！”王子服从屏风后出曰：“汝二人杀曹丞相，国舅便是证见。”种辑怒曰：“忠臣不怕死，怕死不忠臣！吾等死做汉鬼，不似你阿党也！”承笑曰：“吾等正为此事欲见二公，今天所使，愿必酬矣。”董承袖中取出诏来与辑、硕观之。二公下泪。辑曰：“何不早图之？”承遂请书名。子服曰：“只此少待，吾请吴子兰来。”子服去不多时，二人并入，兰书名。承邀入后室会饮。

