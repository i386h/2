<!-- { "loadSidebar": true } -->
　　天水云涸金源告竭天一之真肧浑朔方混为庆元流泽万世我太祖圣武皇帝盛德启运为民立极维时佐命皆不世出之才足以辅成大业而上圣识虑超越规摹弘逺维绩易凝惟道务至非博大至人曷赞元化闻寜海昆仑山丘公其人也遣近臣刘仲禄自奈蛮国即其地征之公知天命之不可违化机之不可失絶宋金使币幡然应诏跋涉数万里见上于西域雪山帐殿言修身治国抚民止杀之道大契天心东归居燕之太极宫后因其号易名大长春宫赐冠服金印掌全真大教是为长春真人全真者恬澹无为全其本真其学倡于其师重阳真君至是玄风播而道化行徒众盛而宫观兴矣长春法系之弟曰太古真人郝公太古传盘山真人王公岁乙未长春以汴之重阳观实真君升举之地命盘山入汴主之肇建大朝元宫构筑规制之大甲江北诸宫观丞相史公以龙德亦古名地请盘山并主之构殿熈春阁基之前扁无极以奉三清与朝元遂为宗属龙德宋同乐园道君既禅之所居地直干位故为是名有十洲三岛亭台楼观极土木之侈居无何而北矣宋南渡为道宫驯至今日文醇德懿知常翊教大真人姬公既袭教积俭储赢以待后用至元丙子虚玄应物通真道人李公命宫主髙志和陈道祥即熈春阁基建通明殿以奉昊天上帝营东西庑以庇其徒貤至崇玄诚德洞阳真人徐公泰定虚白文逸明德真人司公俱以善继见称八传而至通玄文德虚逸真人王公公名德衡天均其自号也述事尤力阙者备之敝者新之秩秩就绪矣爰自乙未构筑丙子增建且百二十年或剏或葺厥惟艰哉天均念祖师经始之难前辈继承之勤不勒之石曷畅玄风曷永教事命提点陈道新状其故絶河来请有壬惟老子著书五千余言道德之意后之绌之者甚也谓五经不如其约者亦非也苏黄门谓天下无二道所以治人则异圣人中心行道不毁世法然后可耳盖言君臣父子之间非礼法则乱木食涧饮心存至道以之治世则不可也坡公见其经解有言使战国有此书则孔老为一不惟不绌而深有取焉盖公言治道贵清静本老子之旨也汉文景而后为治者多宗之所以绌之者以其独善而不兼也若长春之遇太祖言修身治国抚民止杀由身而国知所本矣当草昧用武视民草芥之时而以抚民止杀为先其为兼也不亦大乎其有得于以道佐人主律兵不祥之旨哉易曰天地之大德曰生孟子曰天下定于一不嗜杀人者能一之长春之言又有契焉坡公所谓孔老为一者非牵合也即其书究之太平经曰上士学道辅佐帝王辅佐帝王舎长春之言皆去道矣某因是宫道君之居而有稽焉宋自太宗建太平上清太一宫祥符穷极土木崇观间道经设博士跻史汉列传之次崇奉之道可谓极矣而其效漠然者非道之过不知道之过也我太祖皇帝用长春之言开万亿年太平之基此其所以为道也既为叙次其师先之槩终以道之大者使学道之徒知道之在此而不在彼嗣者知所以教不徒构筑像事而已焉则祖师之道不失其传矣

　　上清储祥宫记

　　胜国之崇事玄教也导原于端拱懐襄于祥符崇政土木之迹可征焉汴朝元宫通玄文德虚逸真人天均王公属记上清储祥宫屡伻不倦乃征其迹而叙之宫始太宗作于朝阳门外不五十年而火以其地为禁军营监察御史里行包拯上疏请勿修故也又三十七年复事修建歴十三年而后成盖元佑六年也翰林学士承旨苏公作碑未几诬以失实毁之令蔡京别撰金源氏复葺翰林侍讲学士赵秉文有文岁壬辰天兵下汴宫观仅存师徒解散时全真之教方兴长春丘公起海濵至西域见太祖皇帝论至道以修身治国抚民止杀为对上大悦命史録之长春法系之弟为太古郝公太古传栖云王公长春以汴重阳观故基实主教重阳真君升化之地命栖云主之营建几三十年是为朝元宫丞相史公复请兼主太一上清龙德诸宫观事惟上清为潦水所圮规制宏阔力不能复命巨提点者购地于惠和坊为亩六十撤故宫材崇三清之殿于前次列真之宇于后神门坛壝左右云堂四周接屋余百楹虽非其地而名不泯也泰定三年虚白文逸明德真人天游孙公以故宫之基石刻故在不可终废命提点纯素清逸大师黄道真从事修复道真殚力承命遂成三殿尊玄元圣像于前奉栖云祖师于后翼以斋序缭以周垣庖廥场圃所资悉备视旧规虽有径庭而存古修废功亦懋哉愚尝记龙德宫言道之在此而不在彼者悉矣兹因天均之请推太宗之初意且读苏蔡之文而重有感焉太宗意在清静无扰读道德经慕其所趣诏近臣曰虚静致治老氏之深旨也无为之道当力行之斯言果践其有契于老氏之旨矣苏公谓道家者流本黄老以清静无为为宗以虚明应物为用以慈俭不争为行秦汉以来始用方士言飞仙变化之术丹药小技皆归于道然黄老之道本也方士之言末也修其本而末自应可谓尽善尽美矣京之言则谓宫在国东为震为春为仁于应为子孙太宗作宫子孙众多笃生真宗受封国者八王火于仁宗再造于神宗亦子孙众多受封国者九王盖因方士言宫之所在为国家子孙之地故太宗神宗多男火于庆厯不事修复故仁宗卒以无子京虽不讼言之而其意实在是也斯言不几于法巫医史之说乎即二文之去取有以见宋之不能国也尝论宋三百年道学之明家法之正人才之多文物之盛三代而下无与伦匹至于崇玄虚攻土木不能无议焉是宫丁世变之后继其教者易地作新且复其旧天均增其未完葺其已敝不烦县官服勤致用可谓能已后之嗣者尚泝老氏之旨以继列师之志则玄教不患不兴玄教兴则祠宇不患不复是为记

　　归来亭记

　　南湖书院山长黄葵景阳奉考若妣志铭请曰葵上世豫章丰城人禄迫养不敢择间闗奉二亲走冷职而后不一纪皆弃葵以逝伤哉乎贫而不能从先茔也欲有待而恐后之不可知也得地武陵新安原吾先子塟焉吾母祔焉地若无悔惟狐死丘首用戚戚不自安作庐墓左扁曰归来庻几见吾亲而致吾区区之心也久于亭而可训诸后者子其哀之予不幸为永感人而重有感于景阳也古者人始终升屋号皋某复者招虽不复不以为具礼也然一时而已斯亭之作其复之终身乎孝子不死其亲亲之出也暮则必归虽逺而异方久而歴时亦无不归也候门牵衣迎慰之乐为何如今入门而弗见也上堂又弗见也入室又弗见也望望皇皇如慕如疑未信吾亲遽逝而不归而必欲见之于斯亭也亭之构在宰木门雨露濡荣风霜变枯四时倐更景物随化触目之顷有不思其亲者乎朝而俟夕而俟歴岁时终吾身而俟僾然忾然有不见其亲者乎昔太公封营丘五世皆反塟于周士去国曰柰何去坟墓也古人重是尚已延陵季子塟于嬴博孔子乃以为合礼者礼之变也士大夫汗漫四方不羁于贫则家于仕欲有待而驯至不塟者可忍言哉景阳是举其亦合于礼之变乎或谓古不墓祭而主有家斯亭果归来乎噫精诚在天地无往不达亲于子一气耳子所在亲固在也又岂知地之异哉彼有诬兆域訹风水委亲几千百里要利于冥漠不可致诘之中而或驯至不塟者又士所不齿也考讳泳涯号厓翁以文行名妣徐有懿德景阳庐墓芝生于亭天道章矣抑孝有大者亭不与焉导丰城之庆源发厓翁之幽光不独归来是亭而肯构所在无乎不在也既为记之且为迎送曲以益其思而致其归来之至情焉其辞曰
　　翁昔来兮丰城御冷风兮息武陵桂之山兮逶迤翁乐游兮遂忘归翁飘忽兮焉往烟霞含凄兮林壑谁赏山之阿兮松如云山下有屋兮屋有人思翁音容兮在天在渊望翁轩车兮心裂目穿翁之归来兮泪柏已枯翁之不来兮俟与死俱心终古兮不死期石烂兮翁必至春方雨兮秋必霜我寤或惫分我寐不忘人生有亲分驷隙非驶比望其归兮盍慎其始

　　廖氏园亭记

　　予蚤闻渌江廖为右族莫征其实同年杨全州廷镇亦居渌相从游衡山舟中语廖始悉且谂予曰廖有奉先堂虞侍讲伯生为记而记其世彩者则吾同年欧阳侍讲原功也其园亭之胜实冠一州表其胜则有待于吾子焉予惟廷镇文轧虞欧居且与廖同里其谁宜为辞不获即耳诸廷镇者述其槩廖世积善曰应龙云祥甫国初为宜山县簿尉弃之归力于行义多子而耆年幼子兴元字晋福克世其业规郭西之山为园亭年甫四十而卒二子麟孙骥孙嗣葺有加精舎曰渌西庋书籍也亭曰青山流水之间者据其胜也曰山间四时者着其备也曰秀野者得其广也曰流觞曰梯云曰翼然者纪其用而表其髙出也泉出山峡贯其中导而为涧潴而为池花卉风物之芳润泉实为之渌之治为醴陵始邑也户繁而州居渌水之阳渌水东来环州而北西山峙其右盖一州之胜萃于西山而西山之胜萃于廖氏园亭此其大较也天下之事闻者不如见者之为详是记不几喻日以钲而或以声为日哉然未见者地也可见者理也宜山位不究施有达官不及晋福天不引年有子继志为善之征不亦显哉予因有以告二子焉园亭游息地也而精舎有书可藏修焉张弛有时我学用昌扩父祖之善而充之嗣葺之大不在兹乎园亭不葺而葺矣苟为景物役而一于游挿架观美手不一触则园亭葺而不葺矣麟孙字彦时骥孙字彦良彦时彦良其亦有起于吾言乎

　　圭塘小藳卷七

　　●钦定四库全书

　　圭塘小藳卷八

　　（元）许有壬 撰

　　○记

　　河南省左右赞治堂记

　　世皇一区宇河南地大民伙辟宣慰司于汴至元壬辰改行中书省国制中书总庻政是为都省幅员际天几务日繁相天下重地立行省而分治焉若稽古制魏晋有行台齐隋所管置外州称行台尚书省唐以诸道事繁准齐分置今行省其遗制也官有平章政事左右丞参知政事丞相则设置不常佐幕有左右司都省分为二行省则合为一设郎中员外郎都事各二员一省赞画赖焉左右司名昉乎隋唐改郎中为左右承务赵宋尤重董正六曹弥纶省闼纪纲百司举正文书之稽失非昔知台阁故事不在兹选我朝简择尤慎内外不殊由是而至执政者班班可纪河南佐幕往者不可悉考今则刑部郎中观音诺尔员外郎托音陜西省郎中赵中为郎中宣文阁鉴书博士兼经筵译文官哈喇图汴梁路治中拜特穆尔南台监察御史范勿为员外郎上都留守司都事圗们哈雅捡挍官罗吉董守成为都事朝议以用兵供亿而溢其员也其堂旧无扁都事田腹入为礼部郎中请于承旨欧阳公扁曰赞治吉走书相下请记不果作及来承乏鞅掌倥偬亦不暇作一日谒诏使汴梁府署密迩省治有间道可不往适过所谓赞治堂者憩焉吉辈请曰记久未得兹躬履其地其有时乎乃为之说曰字书训赞曰佐曰助平时之治且资佐助在今日宜何如簿领钩稽其常职也非赞也赞亦有说乎上官之曲而其直之下情之隠而其豁之刑狱之滥而其平之财粟之出而其节之逃亡未复复不遂农疆域多戍戍不知兵移病流弊萃于省垣治之不力迤逦颠危而扶而持竭诚殚智治效有不着乎且称人之美亦曰赞世盖有好谀而乐受欺者苟赞其美不救其恶治何望焉抑昔人有言上策莫如自治斯言虽为它设敢断章为诸君献惟自治而后有以赞吾之治斯不负堂扁矣

　　公生明堂记

