<!-- { "loadSidebar": true } -->
　　太中大夫陈公讳绎字和叔其先大名人皇考讳见素以尚书屯田贠外郎通判河南府卒官即葬缑氏县万安山子孙因家洛阳遂为洛阳人公年七嵗能属文机警有成人风屯田公尤器异之景祐中年十七从开封府进士至廷试误用韵不收庆厯初再举为别试第一早与贤士大夫游已名闻于时自此盖大显矣明年擢乙科调梁山军判官改镇东军节度推官举贤良方正试秘阁几中选矣以书等异同报罢再调西京留守推官嘉祐三年召试学士院充馆阁校勘编定秘阁书籍改著作佐郎秘书丞进集贤校理刋定前汉书误谬以母丧去位诏听即其家校雠终制还朝当是时英宗即位二年矣犹恭已渊黙政事仰成辅相公以谓承平日乆庶事寖乃人主大有为之时因密献五箴欲以感动上意其一曰主断其大畧言主道虽不以事诏任贤故在勿贰然威福之柄当出独断则权纲揽于上矣其二曰明微言驭臣之要在知下之邪正邪正分则奸人无所容而贤者进矣其三曰广度言养徳兢畏则圣度未广退托谦虚则事有所不治故定国家之大计者不必徇小节小谨也其四曰省变言天之谴告当应之以实人事修则天意得矣其五曰稽古言观古所以治今愿诏近侍博采故实度可施于今者仿而行之亦南面简易之道也迁太常博士赐绯衣银鱼同判尚书刑部每阅天下奏案有情法不相当皆请谳之或谓刑司惟驳正是非不当有所轻重公曰持法者欲得其平苟有未安岂可循黙故事耶卒持前议赖以末减者甚众一日奏事上前英宗面谕曰闻卿文学乆矣真可任也遂除仁宗实录院检讨官神宗嗣位迁尚书祠部贠外郎书成改度支故事当次迁左右史公独求外补出知泾州为治皆有条教民怀其惠至有绘其像而祠之者就徙陜西转运副使时常平法初下公以被边七州春旱奏免散敛事虽不报上亦称其无隠寻改使京东过都入见留为三司判官详定令式直舍人院修起居注遂拜知制诰赐三品服逾年为翰林学士未几以疾请郡上遣中使劳问赐以良药俄换侍读学士知邓州兼本路安抚使满一嵗召还知通进银台司兼门下封駮事神宗甞谓侍臣曰陈某论事不避权贵此可嘉也又诏掌皇子牋奏权发遣开封府前此都畿狱稍疑者多从中覆故常壅滞得容吏奸上知其才特听阔畧旧制便宜处决由是府无淹系乆之还翰苑兼侍读充羣牧使俄真领府事每奏对甞累刻所言多合上意人谓行且大用矣值劾司农吏盗用官钱狱未竟中书五房检正张谔实领寺事惧有失察举之罪遂用白帖诘其滞留状公遣主吏持案牍示谔明无违滞而言事者以为曲徇宰属将纵出有罪公亦不自明也罢职出知滁州自谓近臣谪守当夙夜勤职不得与它官比是嵗淮甸艰食不待报出官廪以振浮殍民用安集郊祀推恩复知制诰既而改秘书监集贤院学士知庐州徙蔡州又徙潭州未之官拜右谏议大夫知广州兼本路经畧安抚使抚辑蛮蜒逺人安之海舶大至编户富实遂缮城郭浚沟池不劳民而功办上赐诏书奬谕官制行改太中大夫龙图阁待制知江宁府逾年左迁中大夫知建昌军今上即位复为太中移密州元祐三年正月已已终于州宅之正寝享年六十八公为人矜严有礼驭家人如官府其为政急豪党而寛善良所在宿奸巨猾畏缩不敢犯与人交不苟合一相契则驩欣无间视异已者犹冰炭然枉直必较无容毫发虽僚友皆敬惮之然亦以此取悔在广州时甞戒子弟市药物必案方剂铢两示无过取其防畏如此而粤俗尚鬼有病必祷于佛祠方雾潦薫蒸瘴疠大作公命以帑钱制浮屠像置郡廨日为之祈禬俄而幼女亦被疾祷之有应遂用私财仿为一像既罢郡持去适与部使者构隙亟案奏其事诏狱穷治以为以私像易官像剩利数百金寘之深文神宗阅奏案其情曰以事佛故被重辟亦太甚也遂薄其责闻者乃知其非以毫末之利自污也公屡迁谪而未甞芥蔕于心胸躬在逺方而斯须不忘朝廷初至髙密闻洮河守将获畨酋鬼章生致阙下州郡当奉表贺公因表又奏疏曰陛下即位之初凡兴边事无大小疎近之臣一切废不用于今二年四鄙无患比闻西帅献戎俘图赏功级诚恐由兹生事边陲渐不可长臣甞预修仁宗实録见康定庆厯间论西事者争言攻讨之利惟范仲淹独异不合自好水川之败方深惩艾愿以此戒边臣无贪小利使徼外怀服恩信天下幸甚公性至慎密甞对上自陈不敢有毫发欺在内廷造辟之言子弟亦不得闻以此天子尤听信之方年少时锐意功名自谓遭时遇主事无不可为者亦既遭遇矣动辄龃龉晩嵗益甚徊翔州郡犹谓尚可为也而卒不得如其所欲赍志以殁此士友所以为之太息也在郡遘疾且革矣犹不废事前一日顾谓其子曰白太傅诗云迟回且住亦何妨岂足为达理世事何可穷耶吾于此了然矣凌辰整衣冠隠几而逝呜呼可谓能知终者也公文格清峻无尘言累语尤长于论事甞被诏修宰相拜罢录撰东西府记及其他所着十数万言诸子编集为三十巻藏于家自登朝所领职事知太常礼院判登闻鼓院者再判司农寺昭文馆尚书祠部礼部提举司天监进奏院知审官东院主管三班院馆伴辽使者一勲累上柱国爵开国侯食邑千六百户曽祖讳莹祖讳光晛累赠特进皆隠徳不仕公之贵赠其父开府仪同三司追封母乐氏襄国夫人配谢氏太子賔客涛之孙女将作监主簿纶之子封乐平郡君男七人彦辅承奉郎彦威彦恭并先亡彦成宣徳郎彦达太庙斋郎彦瓌承务郎彦武未仕女四人长适屯田贠外郎姚甫三尚幼孙男七人靖端靖宣假承务郎靖直靖洵靖柔靖国靖庄未仕孙女一人适溧阳主簿饶防诸孤将以元祐四年四月庚申公于先茔之次前期彦成与季父太府纮叙公之履歴事迹属秘书正字张君缋为之状抵予求铭以志其圹予惟与公同游屋再擢科第登儒馆歴近班领台阁且五十余年虽中间契阔而音耗不革抚事怀往不觉涕洟之沾体因抒长言以寄情抱铭曰刚柔勇怯本乎性用舍行藏固有命愚达贤穷力匪竞人能顺之受其正猗嗟和叔敏而通始亨终否由其逢方当遇合言听从一罹口语智盲聋心在朝廷迹州郡江海虽遥言屡进再斥复还地益峻逺蹠未奋修途尽文章纵横经世才命不我与徒巻怀英风伟迹空沉埋刋石幽堂示方来
　　朝奉大夫提防广西刑狱公事胡公墓志铭
　　建安胡氏自职方府君讳顺之壮年官豫章感目疾遂致政卜居本郡子孙因家焉今为豫章某县人职方府君以文学政事闻于时明道景祐间数上书论朝政得失已退仕矣仁宗特诏许驿奏言事当时名卿莫不髙其风范生吉水主簿讳奕始冠进士第终于一命生大夫讳及字考父初名克俭避嫌更之职方既致政得补郊社斋郎调饶州余干泉州晋江二县尉迁黄州军事推官改大理寺丞神宗登极转太子中舍知建昌军南丰县南丰在江西最为大邑编户数万多豪右着姓讼争既繁胥吏操其柄前后令罕能胜之者考父夙富吏能复得家法初为邑尉已崭然出锋頴摘奸锄强民不敢犯至是察见俗弊欲有所为故先召里中父老坐廷下访其土俗利病所在钩得其实然后为条教纎悉必尽故令出而人伏犯者一切不贷前后发吏宿赃黥者九人又甞籍其邻里乡党如伍保法使相几察以索奸盗邑故多掠良人子售为奴婢逺近相防莫肯穷究至是有犯必得其弊遂絶逮将满也邑民千余辈列疏其政事之尤著者十数条叩军守邀监司愿留借再任事闻于朝神宗异之代还吏部试治烦令差知潭州长沙县熈宁初常平法行今丞相章公察访两湖案募役平徭法而长沙独得其要领奏书为诸县之最又被使檄均徭人禁田与毛渐呉居厚分行山嵓篁竹间区处其生熟獠有犷悍拒命者面告以王师诛逆拊顺之意无不欢呼服役不旋日而一方遂定赏功迁国子博士驿召赴熈河准备差遣寻通判通逺军凡论边事以逺斥堠谨疆境为先务与帅臣议不合乃以母老求便乡帅臣以为如其言则人人欲去矣以此坐免既归朝释不问差知楚州涟水县是嵗淮甸旱蝗祷神祠修湖堨一日雨澍蝗殪邑人以为宰君诚感所致京尹蔡公延庆荐为左军巡判官出通判登州官制行换朝奉郎迁朝散勾当京东排岸司从贰卿蹇公辟命为开封府推官旧制京尹得辟府僚一贠官制行悉罢矣蹇公面荐于神宗翊日以语执政曰周辅欲且仍旧自辟寮官得否执政唯诺又问胡及何如皆曰才于是特以命之今上即位进朝请郎坐治书生妄为诏草狱不竟左迁通判定州今枢密韩公作帅喜得贤佐待遇尤厚属嵗之不易北道艰食安抚监司悉以荒政之事付之于是开廪庾代薪蒭以哺流冗施设有宜民复州处在郡进朝奉大夫徙知吉州去定之日老幼遮道呼曰我曹前日免殍亡皆公之赐也遭母夫人之丧不之官外除知济州未行改提防广西刑狱公事在道感疾至泗州不起享年六十二考父性敏悟自修饬介立不倚于吏事特为明辨所至有治状当路多推荐之端明蔡公襄政事为当世表寮属鲜有合其意者守泉州日谓人曰郡官中胡及叶康直吏才皆有过人者王荆公初执政闻其南丰之誉数询广坐曰识此人否暨见之问曰乆于县道知民疾苦宜莫如君之详也有可以补于时幸一二疏示因具近嵗州县得失十数事上之荆公虽不尽用其言然奬待甚至自熈河归过洛见司马温公公劳苦之曰西垂举事得志者数百人君独不意而归其有以乎后温公得政未甞通讯问名声以此不相闻终亦龃龉晩嵗稍阶进任又复不夀呜呼才非不试也卒不得一如其志知之者非不力也竟不见用岂所谓分定不可移耶其适然耶此有志之士所以为叹惋也少好读书然不能守章句故不以此进取作诗效杜甫体往往有佳句闻于寮友喜风角术在通逺甞予主帅书曰晨起西北有赤气冒城郭占曰其下杀万人惟戒诸将毋擅兴事可以免耳不数日景思立战败如其言夫人蘓氏封仙源县君予之姑也次孙氏太和县君某官某之女某官某之弟七男子曰潜某官曰某曰某皆未仕二女子长适承务郎彭询次未行景祐初先太师通判洪州先祖司徒公方待次郡中与职方公素以道义相契数相过从予在侍下常应门左右时大夫与姑氏齐年襁褓遂议姻好自兹通家殆今六十年矣考父于予尊行也相视如敌者盖自幼少从游絶去形迹一无间然也诸孤求铭予操觚牍感畴昔不觉涕下之沾頥也铭曰
　　薛宣有言凡今为吏自有资材非学能至有若考父得之尤邃岂特天资亦自家世维祖逮孙政以能闻亚尹倅戎已试吏烦赋幏植榆亦着边勤析符为州掲节奉使曽未设施或从或踬时亨命塞孰能付畀我勒斯文志于羡隧
　　太常少卿李君墓志铭
