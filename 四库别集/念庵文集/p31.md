<!-- { "loadSidebar": true } -->
　　艮之彖曰内外敌应不相与也不相与言不相入也内与外不相入非内自固密者不能止其所乃固密也止其所之所非言可及人之身至近而不可见不易动不容执者惟背为然取象于背使人反求必如是而后无所入者可几矣是故内无所欲外无所合不向道理生知解不逐作用増安排独往独来随其所在不出其位非定性之君子乌足以语此戴君伯常书来曰吾少也学于龙山楚望台以为生已矣安能如古人执陛楯自效以不辱先君子之教乎其后攀附辇毂以来犹以楚望名吾斋惧忘也比数十年宿卫周庐得列下士思为臣止敬之义朝夕惴惴焉其尚敢有他望则又以艮名吾斋以庶几知止不殆其亦可以无咎矣乎往见双江聂公称其门有善问者每谈周易诸书即劄记其所言以传意者其即伯常乎如是则艮之义盖习闻之奚俟余言而凡言之所不可及者虽思索推求无益也如是则又奚独于公乎使公能言其形似而伯常又即劄记之以传是辅与颊舌之象非背之象也姑寓问之
　　示杨生【二条】
　　杨生某来自宜春问学于余而多文墨之好谓之曰此余之夙证也当少年时精神无所收拾逐物移好今衰矣一艺无所成名始知悔焉即使艺有成于吾衰何补哉夫玩物丧志自养徳言之养身在其中矣神不两用物不两大吾与若皆病身也而方逐逐可无惧哉中庸曰戒慎乎其所不睹恐惧乎其所不闻言圣学全功也不睹不闻心之体戒惧以存之此心常止而物莫能乱率性之道出矣止者中也道出而和达焉天地万物莫之违圣矣乎然戒惧未尝已也今言良知者多忽致知之功而轻于作用岂未之思乎
　　闲书
　　年少精力絶盛足以有为却为血气奔腾东驰西骛未能降伏得下及更歴之久百念渐灰方有收拾之计而志虑衰頽日月促迫有不及之叹夫复何益后之友朋宜以余为戒也人生有知不能无欲欲不得其道始流于恶然自古贤圣未有不由嗜好淡泊用度简省而能有成者濂溪摄洪州时偶病危众视其箧中无一长物无欲之学固如此今欲师贤圣而又杂以世俗之见岂容两得哉
　　书壁【五条】
　　能以天地万物为体则我大不以天地万物为累则我贵处其贵用其大万物以赖是曰三才
　　祝年莫如惜时爱身莫如务学故知道者不以事役形不以形役心其视顷刻也亦若万古
　　惠廸必吉是谓降祥从逆必防是谓降殃一念之正和风庆云一念之邪迅雷风烈祥与殃也孰甚
　　欲威下先反身欲保族先尽伦情不可径恩不可狎无居赢利无昵私好则家治矣
　　嗜欲无穷时命有限妄得者侈过厚藏者蓄忧惟知施则富不溢惟知俭则贫不屈
　　示后生【二条】
　　人年少气锐于进莫不思有所仿效向往故辨别路头为第一要路头一错先入之言为主终身不得出脱其俗好浅薄容易逐声势为进退稍不觉察赚入其中结裹只成俗态殊可鄙厌谨交游择见闻是辨路头实事路头既定人品从此悬絶
　　衣服饮食之闲虽日用小节目却闗系心术不细好驰骋便落俗见务朴实便近天常食色固是至性然不可无检制故曰节性惟日其迈节是不敢任情自遂之谓天性在人犹金出矿不经火煅炼终不成器使用不得至性亦然故节啬一着乃煅炼之助到得不生贪着即心体泰然焉往不利
　　寐言【十四条】
　　天髙地下日东月西山起有原水归有委春近必雷秋近必风自然之体也兹伏羲之圗乎非也自震而离而兊而干阳之浸也自巽而坎而艮而坤阴之浸也其在阴阳动静之交乎观日以亥子观月以晦朔观嵗以冬至先天不可圗也圗其一阴一阳者观之周子于太极也亦若是
　　自内如外谓之往往主发生由震而干是也自外返内谓之来来主归复由巽而坤是也数往者顺顺其后天乎和来者逆逆其先天乎故曰易有太极太极者逆也生两仪则顺矣逆顺相感而化行故月从逆为朔呜呼是道也其微乎
　　月借日光信也阳禀阴育其精乎舎是天地无所施其功阳全阴半语隠矣宋儒黒丸之喻又何亿也象之以兔犹坎之中阳兔本卯神所谓借之日者也又曰顾兔象其顾而孕也又曰兔者吐也吐生光也易曰日月相推而明生悬象着明莫大乎日月莫不见之莫或知之先天之为逆也曷徴之吾徴之身目不逐境而内观耳不逐声而反聴心絶物诱而忘智口忘言诠而守嘿自外来感者我无驰也其可以大生广生矣乎喜怒哀乐未发谓之中夫子遗之子思
　　人之生也无姓无字无序无位无室无货无器无用蒙蒙然未尝歉也而真我存长而字之又长而行軰之进退之又长而聚积给遗之我始纷纷然亦随而寄之矣是故詈其字则咈然嗔荣其进则冁然喜增其聚积给遗则充然得诸我出而真我亡故守真我者可以捐名誉薄爵位一贫富齐生死而从诸我者失一物可以易亲疎忿一言可以决性命
　　人日营营与外物交以我应之未始见其非我也久而见化于物故舍事无心舍物无身蹔尔瞑目徬徨无垠有如处于寂寞之乡旷莽之野不与物对我乃卓然是所谓对治也病去药除何损于用世以不能去家室离乡井为重迁不知斯人假宿丐食终其身而未之归也悲夫
　　天地之间万生万死天地不为欣戚以其在天地未尝有增未尝有损也生死不増损于我我何欣戚故圣人寘之
　　丽吾形者是物非我扰吾思者是事非我释吾累者是理非我敛吾散者是学非我置理学不讲离事物不为我将何在知我在者古今不能限智愚不能别髙之不为显卑之不为污故常泰然无惧
　　毁誉能拂人之情桎梏能残人之形吾有至富至贵者人莫之能辱莫之能荣然亦莫之能明夫惟不明圣人不得已而自鸣
　　世人喜伪粉黛易貌绮缀更形丹垩移室髹采辨器示之以真莫不厌之有言吾身本伪别有真我者存孰不以为怪
　　人但知恶外物而不知絶内驰但求解外胶而不求融内见吾茍不欲物多奚缘物不相縁于吾何病未能者知吾所止无彼此形视所萌触非来去相随知立化不复因循是谓摄物归我我大物忘盖求聚于散其聚必専炼有入无诸有不作
　　摄物归我者无物非我牵我徇物者无我非物无物非我者物化我也处纷杂而精不揺无我非物者我化物也屏幽寂而神不静知化物者不易反则化物者不易离也是故往反者生死之机离合者圣愚之辨
　　人有然于识荡然于守者何如吾试观之虽其识不其虚虽荡其守不荡其朴见大人则厌然故百姓日用不知而可以与能圣人不为病
　　室秽则洁之身垢则澡之杂念厐心俗好熏心甘言诱心尤物贼心未有为之濯拭者何也故识变而后障碍除识泯而后混沌合
　　垂虹岩説静
　　敬所王君访予石莲洞中与坐垂虹岩论学焉因请所得君曰吾有见于不息之真体矣夫天地之化生日月之运行不能外是体也而况于人乎吾观于暮春万物熙熙以繁以滋而莫知为之其殆庶几乎明道得之名为识仁识仁者识此不息者也吾时而言吾时而嘿吾时而作止进退无所庸力也其有主之者乎予首肯曰然言虽殊其防一也不息其功而已矣君问予曰闻公归静为说有诸曰有之请问静何归予曰君可闻者吾之言也所从出此言者君不得而闻也虽然岂惟君不得闻吾亦不得而闻之兹非至静为之主乎然而必云归静者何也今之言者必与言驰驰则离其主矣离其主则逐乎所引之物其如吾虽言矣而静何有所从出者存于其中受命如响如是而言如是而嘿言与嘿殊而吾未尝有二主也斯静矣从而推之作与止殊进与退殊常与变殊昼与夜殊而吾未尝有二主也斯静矣斯可以言归矣故曰君子思不出其位至静而无思者思之位也如是而思思则得之矣又曰戒慎其所不睹恐惧其所不闻不睹不闻静也戒惧不欲驰而离也又曰知止而后有定定而后能静知止所以归静也驰而离焉不可谓之止故归静言乎其功也而谓任心之流行以为功者吾尝用其言而未有得是以守其陋而不知变非敢倡说以人也君释然曰始吾闻归静之说也固亦疑之今而后知即吾所谓不息者而非以对待之静言之也君将行请曰何以益我予曰不息其功而已矣君于是悚然期以来年课其绩
　　答复古问
　　嘉靖壬寅余访东廓先生于复古书院自是丙午庚戌凡三至至则邑之诸乡先生咸在门人弟子从而列坐者又若干人相与问难必数日乃能去间有问复古之说于余者余答之曰字义有之十口为古古之为言传述之久也夫心之精微不可以嘿授也不得不托之于言言之流布不可以逺致也不得不笔之于书自书之所载与口之所授固有间矣自其形之于言与其不能自言者又有间矣六经者圣人以其心之精微授人者也始而为训诂久而为传注又久而发为议论敷为辞章果皆不谬于圣人否欤是故六经古矣人之传述六经者未必其皆古也为之奈何复古之六经而已古之六经何也不于其传述而于圣人之心之精微是也圣人逺矣心之精微不可得而求矣复之奈何复吾心之精微不异于圣人之心之精微斯可矣吾尝睹宋儒手笔为之寳爱为之顾惜若不能释手非以其书也念其年嵗之久不易见也矧曰阙里之履周室之鼎乎今吾之心非独吾一人然也宋儒如是孔子如是自文武至于尧舜羲皇以上如是即谓之天地之先亦可也不亦久乎夫以一物始于天地之先其传至于今日其当寳爱顾惜宜如何耶甘于弃失而不求其复者则又何也阳明夫子所谓良知固指其心之精微言之于先生者也去其世不数十年非若十口传述之久也学于先生者或失则深或失则易或惟其言而不知其所以言求其实反之吾心所以不异于夫子者乃不数数则又且奈何哉夫相去不数十年而传述之谬正自不免乃欲求不异羲皇以来圣人之心吾惧其难也夫形之言者尚不可得又欲因言以求圣人之心之精微一无所谬至于天地之先其为尤难又可知也畏其难而沮者无论矣不和其难自以为圣人之言如是如是闯闯然而不知复不亦反古之道哉问者目瞿余亦神悚
　　读双江公致知议畧质语
　　第八条此龙溪极误人处亦自误处生盖已尝之毒不可不破口说明自来圣贤论学未曾有不犯做手一言未有学而不由做者尝思孔门之学已于大传开示明白至其教人只随至攧掇便是如论语吃工夫无过告顔冉者言克己不离视聼言动言敬恕不离出门使民施人在家在邦非是教之只在视聼各处做工夫縁已与敬恕无可形容着口不得故须指其时与事以示之未尝避讳涉于事事物物与在外也至教弟子亦只在谨信爱众亲仁论君子好学只在敏事慎言其他门人随问随答若色难若言讱之类皆是实指其事提醒人未尝处处説寂何也欲其即实事以求之俟其自得所谓语不能显者也故曰中人以上可以语上中人以下不可以语上其立教之防固若此是时惟老荘始有妙论与孔门便分两宗后世分内分外分心分事自宋以来便觉与孔门稍不类岂非佛氏入中国谈空说妙后之儒者因之辨析遂有许多形容微妙语哉故区区之愚亦愿长者于致知格物诸解释处更乞浑融令与论语教防相似即龙溪更不得肆其口舌而其失亦自易见否则不独无以服其心亦恐落禅之讥隠然四起使长者苦心卒未得即达也如何
　　松原志晤
