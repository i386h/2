<!-- { "loadSidebar": true } -->
　　铭曰公有美才循吏帅师节凑窽解百棼自披白简所陈天听为移其与人交剪棘剖篱霁景条风云行雨施朗儁坦易天下信之和而匪流圆必中规遇所不可如矢发机与立与权人或未知阐幽者谁呜呼噫嘻
　　
　　明江西按察副使畏斋薛公墓碑
　　
　　嘉靖初王文成公守仁与其徒日讲良知之学有风之者即谓其为非圣贤之徒不足以语圣贤之学不知舍三者而从吾所好不佞窃谓公言激也夫使良知之学明遇遘而发之气节为功业为文章亦何不可苟岐而二之而加取舍于其间吾故曰激也自文成公殁其诸弟子各以其资而得其识之所近毋论能为文成公与否良知之学亦藉以大明于天下而大江之阴有薛公甲者少不及事文成公始以明颕治经术工时义为博士弟子冠既心薄之其父浮休先生章用古文辞着声东南公亦遂以古文辞名既复心疑之曰龙门昌黎可轻觊耶即不啻若龙门昌黎于真我何益自是日潜心朱氏遗书曰此吾师也汲汲焉探讨之是厪而署其室曰畏斋以自检谓敬吾未敢能吾姑以畏阶之耳即歩武语黙酬酢出处一依凖绳居然武夷白鹿弟子也第其为诸生则恒冠诸生捷于乡于南宫射策于金马皆不废时义举进士隶事礼部即以政论见赏其尚书遂拜兵科给事中而当其在礼部时给事之长信州公与方士邵元吉比而进亲蚕图南北郊议得上心进学士仍兼长吏科公偶与其侪语而叹曰是焉能蔽吾考功令耶而及公之拜给事则有忌者已谗之信州耽耽公矣公为给事之二月即上封事谓新进之士多感恩思奋伉易而练不足惟陛下虚懐以听之开霁以容之若震之以威折之以辨则无有能摅吐其愚者又谓宜用祖宗故事御平台宣召卿士与商畧政机则下情不隔明良志同又谓进退大臣宜以礼不宜使小人倾夺长胃竞之风末则痛言方士异端其人与书皆斥屏之毋使乱政上颇嘉纳而信州怙宠与太宰方公讦而佹胜谓公意讥之且疑所谓方士者指元吉也恚甚嗾其所善给事饶秀论糺公阿奉太宰镌秩为湖广布政司照磨公以进士得给事甫二月得谪以给事得给事论纠皆出非常而识者颇用气节归公公殊不敢当会有致文成公传习録者诵之霍然大悟曰解我缚者阳明先生也吾向者听命于耳目手足而强持之今者耳目手足听命于我而我无与也微先生吾徽纒死矣故其居楚臬尝署黄州所发擿如神明及通判明州修治东湖址汇水而省费以万计稍迁同知保定府一切皆以良知应之而稍有未尽莹者则益磨切文成公之遗言而证诸髙弟子若邹谦之聂文蔚王汝止钱洪甫欧阳崇一诸贤反复下上已而有超然自信者常谓格物即所以致知慎动即所以存养成物即所以成已无暴即所以持志贯在一中约在博中于是文成之学益备而骛于虗髙脱顿者稍有所折衷矣公之自保定而超佥按察也实饬蜀之叙泸兵事乌蒙乌撒皆土酋也始乌蒙强乌撒弱强者欲复故界而监司更避强名弗欲与盖四十余年狺狺也公曰乌撒衷乌蒙辟我惟衷之是狥而讳强乎明年播州与永宁复争地始播之赋重而永宁寛播之民阴以地归永宁久而播觉之其酋两强而争更巨川南东二道俱袖手而公夙有德于永宁之女酋谕之曰毋论汝辟也强以其民为我德于是前后之侵地悉平始抚臣欲为播而胁永宁以兵公持之曰毋烦兵用兵之是挑永宁叛也抚臣始恚公而卒惭服其言公又为清诸卫所之伏田兵饷遂足凡所经画皆利便讴謡载道久之超为江西按察副使饬赣州兵事如初赣故文成公开府地也公喜自得师悉取其遗指画斟酌之有巨冦叶廷春曽祖华者并负山而窟狡黠不可猝制公殱以秘筴若承蜩威声大振已为之清屯粮却塩税布团操立小学赣人相颂称以庶几故文成公而公所治与袁州比壤袁州相之庐产党戚错居赣如绣公颇持三尺裁之不少借以是大失其父子心属大计吏頥指言路劾罢公公赓喜谓子弟身今吾有也使袁州宿怨而责我以艰巨碪盎随之何所问身是故信州玉我者也袁州食我者也归而按行田里曰是不可为政乎取东鲁王氏书课田父为之瘠卤转而膏腴傍亩益拓当是时王汝止钱洪甫尚无恙而罗达夫唐应德材髙而亦能尊文成公学而稍出入焉时时过从公与之扬扢青衿受业者众然公实以朱氏学诲朂之曰羿教人射必以彀率学者亦必志于彀率恒也俟其成而后进之几矣公性不喜涉公府岁首仅一谒迹可数也守令叩公庐与谈兴革利弊闾井痌苦亹亹矣倭冦屡犯邑公乃从徙入城凡再上兵使者今太保王公书其言治兵创堡咸中窽诸从公则利永不从则不永邑令钱錞笃信君子也以师礼事公为循吏而死于难公哭之恸移书幕府得赠官録后祠以祀之祠成而公记其状甚悉公于他诗文鸿鬯尔雅然未尝一语离学所著述有易象大指四书口义心学渊源録心传书院讲艺文类稿及续稿数十百巻行于世公娶于邵前卒继谈有丈夫子四遇逢造皆诸生遇以选贡前卒迎今为鸿胪序班女四孙男五嫁娶皆名族迎官金陵与余善谓余不能尽知公学而颇娴于文事将托之言树七尺之碑于墓道以垂不朽呜呼公故不以气节功业文章自期其究亦有厄于命而未获尽者然视文成公可谓具体而微矣使公尽废而日从事讲学何以称公哉
　　
　　铭曰新安近曽东越斯孟其入不同乃同其竟公游新安而得东越如氷春泮如暝明发既武东越不废新安毋使游学凌节避难世趣事功气节文章与道为一云何弗臧称公以此称亦浅矣舍而他称我又何纪
　　
　　累封中宪大夫太仆寺少卿若斋朱公墓碑
　　
　　朱公讳管字懋卿尝自号若斋学者因称之曰若斋先生朱之先世为漳之漳浦人王父德寿几百龄而终县宰为躬亲遭丧父鲁以好礼称于乡寿亦至八十六有丈夫子四人公其季也生而朗俊不凡父噐之欲令以儒显而公受经得春秋补博士弟子员文有竒气为学使者潘简肃公潢所赏识顾其自喜竒益甚用是大试輙不利至于剖析训故则甚明晳而又夙从父修礼容每部使者行学宫雍容进讲周折不失尺寸羣耳目属之矣诸释奠乡饮推为诸生祭酒公既久困学宫而伯氏叔氏皆前死而公独身任父养殁又任其丧葬及收养死者之嫠而抚其孤以是益困至鬻其城中第徙于乡夷然不屑也公有子今少司冦天球国器也教之学成乃叹曰余髪种种而乃与儿子辈角纸上语耶因谢去博士家言而司冦果以其岁中乡举明年成进士再迁南京礼部主事封公如其官已累佐藩臬视山东学政入为南京太仆少卿封公复如其官公既贵顾所御袍服冬夏仅二袭而已其它大布单帢无异田父司冦居官洁廉无他蓄俸入恒裁十之五以遗公公輙量散之族属亲友不别立私帑也当其为子不以父累诸兄其为弟不以诸兄之嫠孤他累有寡姊迎而养之以至死而丧葬不废凡公所为义非以名髙也者其中心惨怛发于无所为而行于不容已司寇以礼部满考至京而适有杨忠愍公继盛之祸殡于城西寺出哭而赙之杨故论劾分宜相者人以为司冦危公闻之曰命故自有属彼狡何能为哉及司冦之迁太仆也公则曰儿渐贵渐捩人眼鼻得无以直累乎穆庙之初元新郑与江陵挟潜邸旧比而躐重张甚司冦以母服除至都下意不平欲上疏请赐裁抑语泄言路受指龁之得外调归而谢奉职无状公笑曰不尔尤吾向固逆知之司冦自是侍公山中二十年不出公意殊自快也公虽爱司冦而待之严每庄坐侍立竟日诲谕亹亹皆先圣格言不及家事每怪士风日偷薄居恒叹曰吾覩夫簮笏者非复故衿裾之歩也子孙不必仕当转徙深山中全其朴耳每闻朝事有不可意者咨嗟废食若佥壬之挫善类輙弹指叱叱或继之以詈又有人伦鉴司冦门生谊故多显仕因縁来谒公公与语而合则更见之不合不更见也司冦因以差次其所就恒不爽晚节名益重郡邑礼聘当乡饮大宾公一再赴之而已逾七十称衰老谢客不复接八十而以寛乐终终之日族戚来吊酹者靡不哀巷哭邑叹趾相啮曰乡不复有巨公长者矣盖公与人处直而和未尝以贵色加贱未尝以前辈色加少年岁侵身先其施有大兴身先其劳所谓膻行而人悦之宜其失公而悲也公性喜购书恒积至充栋自书以外无长物为封公且三十年屋不益椽亩不益租嗟乎所以贻司冦者厚矣公少则好古文辞赋必称屈宋文必称班韩欧苏诗必称乐天尧夫不必尽有之要其所诣不浅矣公配陈氏有妇德先卒封安人赠恭人子二长即司寇陈出也次天佑贰某出也女三人适陈濂郑超程恺孙男七笃敬笃信笃弼笃叙笃烈举直举善女三一适王挺一适进士苏民俊而夭一未嫁司冦之试政秋官也余守尚书郎识之而未尽也迩忝长南秋官乃得相朝夕钦其清真亮简君子也司冦亦不予鄙一日俨然来造曰先公之葬当有碑而阙焉无文今以累子征其状自太宰陆公光祖状主详陆公之知公父子详也乃敬叙而铭之
　　
　　铭曰维朱之先代隠德未致于庸德乃积源逺者流不可息皇祖与祢寿几百公实嗣之开八袠弱龄属文神奕奕具眼者畴讵能识有子而才振天翼而登铨曹奏厥绩被公金绯鬒未白公安练衣嗜藿食五服外内宗执戚禄与共之靡嚄惜左凖右规俨家则大篇商歌振金石与縁俱尽信所适郁郁葱葱还佳宅以属司冦昭世泽我铭其隧过必式
　　
　　国子助教吴昆麓先生墓碑
　　
