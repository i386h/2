<!-- { "loadSidebar": true } -->
　　姚匡叔来得足下八行以为慰足下即不复远游匡庐彭蠡间轻舠小辇当不乏也仆慕道而未有指授畏笔研如雠而未能尽郄知酒之害生而时一中之儿子辈失意于真我无渉而不能尽置之度外何老人之多抝也匡叔道返草次附报自爱自爱
　　
　　答云僊老人
　　
　　昨朱师人便草草数行为报计已彻览矣屈指翁今年政得八十又六而姚匡叔来则亟称其黔鬓朱颜健歩履美饮噉神明之用即四十许人所不如坐定出翁所授书读之则拳拳见悯以仆向衰之年必不能于身中觅先天一点且引正阳翁所指人身七事无不属阴为证嗟乎翁之欲拯我可谓切矣先师见示一偈有来一是天尊语来一之一初亦类翁指及叩之则云不必外求而黄白男女又八戒所明示且南宗白虎弦气注诂多自矛盾而近所传金丹四百字亦似止以身中觅鹄与北宗合故于来美未尽荐耳公果有意辱収为弟子拈指要诀着为法语附之邮筒仆即不能遽奉行必不敢慢亦不敢泄也一二年后师期果不蚀小有所得当毋吝于翁如其杳然则虽间关万里负笈执贽有所不辞仆不妄语人也匡叔复出翁大作数种往往窥天心透月胁蒙未得尽倾畧但惊其古雅神丽五言絶似真诰遗响而七言则悟真之上乗也朱舄拜赐苐不能化双鳬以从栖八桂如何不腆之辞聊见仰止并刻佛经山记土帨侑椷唯为道自爱
　　
　　又
　　
　　三岁间两拜书及诗何翁见为之切如此也张给事书后发乃先至姚匡叔书最先发最后至然匡叔所传翁宻信则拜诲深矣男女之术先师所戒苐戒者交接耳若服饵之方翁实证实得不在列也仆自甲申仲春接先师飞偈二百言责仆心境不凈且缓传道之期欲使自悟恐衰年未能待语及此神魂愯然倘翁授以秘诀苟固色身以竢师期异日仆有微验亦不敢自爱也匡叔行便附此不一
　　
　　省亭
　　
　　姚匡叔来承手教副以雅贶甚感甚感仆比再玷朝命疏辞弗克咸谓先子近荷恩恤不容更复偃蹇勉尔涂抹辈流既少形影自怜近更得亡弟耗几至陨絶旦夕寻初服矣匡叔欲更作友雅堂一诗以续余茧殊为蛇足勉尔塞白殊不能佳又薄侑将意乞照纳荷荷
　　
　　弇州续稿巻一百七十二
　　

　　●钦定四库全书
　　
　　弇州续稿巻一百七十三
　　
　　（明）王世贞 撰
　　
　　○文部
　　
　　△书牍
　　
　　上昙阳大师
　　
　　窃念弟子世贞三生浊品半世行尸出没爱河浮沉苦海衰相已现顽冥自如伏承我圣祖弘开玉毫之光我仙师曲赐金箆之导故得皈依大化抖擞凡尘割欲辞荣弃家入静所苦宿障犹重钝根少通虽我仙师微示跃如之机而弟子尚苦弥髙之叹间于金丹正理一书窃窥一二以为此道不假外求但未究玄牝何方铅汞所在又不知谁为真土谁为火候闲习静坐以待来期而渐近顽空通无着落稍不散乱便属昏沈因守师龛不能远入深山公私应酬时见侵迫儿女痾痒亦稍牵怀昨年豚子侥幸及尊父元驭家难出外支持因而感病又不能蚤断笔研苦役形神岁杪春初羸尫几殆今虽渐尔复故正恐真元内索版筑何施一逼大期遂孤深托又见尊父衰毁隃当疢疾洊加百忧频仍一骨憔悴加以时望转重物情争趋苐恐服除之后举家怂恿不获坚守初盟前疾愈深刹那不保不唯彼有堕落之諐而弟子亦负颠危之累今距我仙师化期已正三载为此竭诚衔苦恳告弟子残冬三月粗了各处文责于甲申正月初一日誓不领诺其家累大小悉从舍置惟日禅坐经行逍遥恬澹一俟仙师指引不论远迩束身便行所望少分刀圭之余以固此蒲柳之质庻几不妨跋渉且便持循尊父狼狈至此知我师必垂哀悯仍望特惠灵丹授以法旨解其疲惫豁彼沈迷弟子苟有退悔誓绢皎然万死莫赎不胜哀祈迫切之至为此具申伏惟尊慈鉴察
　　
　　答存翁相公
　　
　　伏蒙惠示金刚经谨即安顿佛前朝夕捧诵又辱前谕谓与孙曾远别不觉凄然此从慈爱中来非牵欲比亦须以空藴胜之一切洗尽如不能遽尔势须将顺亦勿令扰内境勿令容住心乃佳耳初地学人遽于大宗门弄舌恐不免吃杖五台乆不相闻想只在有为迹中驱驰便间幸微风之
　　
　　又
　　
　　新正伏惟神明起居万豫胜常下走自闭关来仅能修焚诵业裁酒食味体中宿痾稍稍除减而已无明夙习如败叶旋扫旋积无能为力唯翁大凈名长者有以诲之承示徐宗伯之简所谓此一时耳下走千疮百孔人也且又落魄不能事边幅虽使自抡择亦不免驳放何敢强餙无盐唐突西子所不自意者既见爱于我翁而又见知于仙师俱収之骊黄之外虽然我翁之见爱尚期以应世而仙师之见知则许以度世度世事大岂凡骨所堪正恐世弃之物终不能无负翁意耳与绳司空仲春过锦里此是一良晤但下走不敢一日离观若翁开八袠天子之贺使来却当冐禁请假超侍左右或得邂逅与绳也余不具
　　
　　与申相公
　　
　　世贞业自废来谬唯口吻余生寄迹方外不敢轻以寒暄无益之语上渎尊重而门下惓惓为桑梓轸恤荒痍至情则数于同乡搢绅中与闻之奬与玄修齿及不肖则又于荆石公书窃睹之矣然而竟不能具咫尺之书申谢葢懒散之癖已成唯弘度不屑屑也言者以先师传为咎此虽草自荆石公而实成于不肖乃蒙相公曲垂宏护苟免大僇苐微闻有继之者向某于荆石公谋撰传初意实为乡井狂愚之辈毁誉万端诪张百出欲以先师言行之正格之而见闻所得微渉张皇然不敢有一字增餙也首祸自世贞即流窜幽囚皆所甘心独念先师以名家女节烈志行可贯日月大道夙就仙班首列而不能免汗蔑二亩之宫以奉上真七尺之龛以安遗魄而不能保岁月此则所为痛心疾首而不容于喋喋者也伏惟相公为大弘护大檀越福德宁复有既耶负罪之人词旨阔踈统祈台亮诸容专候起居并布感私不宣
　　
　　又
　　
　　昨岁春杪伏蒙相公不鄙赐以大诲曽未何时而晋登元辅上沃一人下揽百揆虚已延纳弘度包容使作行之地欣欣效职进言之路坦然荡平中间委曲调剂于国体物情之际真有良工苦心未易以形容者间与荆石宗伯先生言之唯有加额称叹而已世贞生平跅??动与毁会废弃以来病树伤禽蚓食蝉饮无复世念不意相公赐悯洗其瑕垢俾仍故物感激之余亦拟鞭策驽钝以报圣君贤相之恩于万一而昨春卧病绵歴三时今虽强尔称人齿髪堕尽羸瘵未复深唯凿坏之故相公亦素知者乞骸小疏区区至情非有毫髪矫餙相公以天下为度必不忍一夫失所少存乡曲之私亦必不夺匹夫之志苐令所司覆允放归草野余生一饮一息皆大造也下情无任恳切之至仰祈台亮万荷
　　
　　又
　　
　　春中伏惟爕理功成道体与宗社苍生俱万福世贞不材辱在陶铸两月之间再点除目国恩深矣相公之念旧怜才至矣惟是世贞所以不能出与不堪出之故大约具前启中乃至入春以前旧痾复发衰相尽现仅余两齿亦复揺动行不数歩輙觉疲薾此前启所未悉也小疏再上万不获已唯冀悯而放之虽罢斥所甘若荆石宗伯年在服政且国是所慿与世贞万万不同必不至相援为岩穴故事也下情无任迫切待命之至
　　
　　又
　　
　　世贞避喧深落与鹿豕邻而贤噐长公俨然辱临之执礼恭修辞雅启椷而牍露发箧而币见则相公下体之爱温温恳恳真若春籁之吹物而大指乃令草建言公祠记夫以言公之文学其在圣门固自翘然而相公方秉颜闵之德佐中兴圣主骎骎远出其上顾以乡党先进之故特捐赐金大启祠而祀之末学小子覩兹盛事宁不欲附姓名于后以借不朽苐相公言语妙天下方为艺苑所矜式而故自惜其如椽之笔委而授之衰病荒落自外名教之人窃恐耳观者从而议其后也忆四岁前有以斵宅学宫为丙舍以祀言公者曾索不佞一诗后始解其矫诬市名而悔之乃闻一二大老亦几为所惑人无所不至唯天不容伪信然哉荆石先生感圣主之隆眷与相公之深知谊无可容辞者特为仲氏病■〈谷丸〉而太夫人恋恋故次且欲于途次上第三疏耳今仲氏病良已太夫人已成行亡复他矣区区感激情事有小启亦于荆石先生处奉上今不敢赘大币自长者礼不敢辞而草莽之臣当此隆施且以千金而享敝帚分又所不敢领也伏惟台慈见亮不宣
　　
　　又
　　
　　春来伏惟台候万福世贞古所谓歴落﨑嵚人也少不能修乡曲之誉杯桊而出又不能事言路委顿而归归又不能奉名教而迯于方之外窃自意不可复雕琢而相公収之爨余置之席末优以卿佐之秩使不惭于乡里而复曲全匹夫之志使无恨于丘壑啜粟饮浆衎衎毕岁经行黙坐栖息得所秋毫皆吾君与相公之赐也避喧遯野同于聋瞽然时时与荆石先生相习因得预闻朝事一二日且窃窥相公良工苦心之畧葢自楚晋更覇俱握牛耳其甚者径行而亡所忌既凿九阍之混沌使疑其有问鼎心而揆地不自安继则用巧以求必伸太阿之柄倒持而授左珰之手而揆地不易树加以后进少年轻鋭持论诪张翕歘诡谲万状自非相公积诚以格之沈几以待之如调弦之有缓急如剂味之有凉暖其不酿元和之党锢与太和之朋党几希矣迩者主上悉屏耳目之好事取寛大如召太原録谏臣止内操天下方欢忻鼓舞以颂圣德而所谓良工苦心者至是而始显斵轮之妙即轻鋭持论诸少年亦不能不心服也今国是已定宫府肃穆惟宗庙社稷之灵三后恊心同底于道毋使奸人得乗间而起以耗我国家元气世贞老死称太平之民不亦大幸哉荆石先生非不欲报国恩酬知己特以太夫人之故牵滞于手足虽北首犹未决也不腆之币并布区区伏惟照亮不宣
　　
　　又
　　
　　岁杪寒冱伏惟相公调爕多豫台候万福野人不能知天下大计惟于邸报中覩圣主神明之畧惠鲜之政以为相公匡翊赞襄之力居多而间从荆石相公所得一二则中间斡旋转移良工苦心有非笔札口舌之所能述者又相公与二相军门肃清无暮夜之可却故乡寂寂不识有大官人居第舍人子出入布素无异单窭此则繇来名世之所希遘者也世贞藉台庇获保丘壑为太平黔首于分已逾虽以先人身后之事见抑于忌者日夜腐心如线不絶口之机犹可乗时以希万一然且次且局蹐陈情之牍漫灭者至再而不敢上诚惧桑梓之暖上累太阳之公照耳今者微闻按臣会廵抚以条陈之欵请于事体稍妥倘命所司得赐举行不唯逝者可以瞑目而生者亦当没齿衔结之感皎然天日向草鄙牍似不敢复尘尊览但彼疏既属条陈势必简畧恐于该部前所以见尼与候议之故先人辽左微续俱未之详故敢冐昧以闻应否具疏一唯台裁指撝不敢专也下情无任恳迫惶悚之至
　　
　　又
　　
