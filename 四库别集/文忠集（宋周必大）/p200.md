<!-- { "loadSidebar": true } -->
　　问恭惟皇上留意舘阁将以储卿大夫之才嵗中召试不过一二遴之至也子大夫来自蜀道当此异选有司承诏发策其敢泛为虚文而求无实之论乎愿专以蜀事为质夫蜀之利害众矣而其大者有三财用也甲兵也马政也在熈丰时搃益利梓防四路税苖茶塩之入与夫场务正课之输计以贯石疋两之属通不过八百三十余万而其费则止扵七百四十余万是一嵗可得百万之嬴矣中兴以来上供经摠制之额乃为钱六百九万四千视异时全入之数已不相逺则夫常赋杂征当不翅乎三倍而其支费抑又伙矣凡供军之钱留扵蜀下扵武昌盖二千万而刍粮布帛不与焉其他郡邑经常之费水旱盗贼之偹犹未论也然则民力其可不裕乎祖宗时蜀距辽夏甚逺所偹者西南小夷耳而四路保甲及土丁子弟义军弩手尝至七十五万人平居无事散处其乡疆埸有故借以捍御今固不然由金房而上被邉之州咸宿重兵不可一日彻也五十年间西北旧人日以少新军来日以众气槩拳勇相视何如然则兵籍其可不念乎异时陜西嵗市马万有八千而熈秦通逺十居七八所谓阶珉才四千耳蜀惟黎文叙等州许以互市其数亦不过乎阶岷此其大畧也今熈秦版圗未入职方而阶岷西马増至六千黎文诸郡俱溢旧额费之无艺固不当靳其如良驽相半効牵万里行者踣扵道至者嬴扵廐数虽加多用则不足然则马政其可不圗乎三者大计也方圣主孜孜扵西頋往嵗既偿百万预借之缗近者方补四十七万折估之数寛恤之恩如此其扵蜀事特患无所闻不患不能行也盍具言之当亟复扵上
　　淳熈四年
　　试军器监丞叶山【十一月十九日】
　　问古之君子道徳积扵中则英华发扵外因事而有言譬如风行扵水云行扵空自然成文岂假雕篆篆组之功也哉歴观缀文之士众矣頋不必问姑以圣贤为质孔子称尧曰焕乎其有文章考之载籍焕乎者安在子贡曰夫子之文章可得而闻也求之经传敢问可闻者何辞四科之设文学预焉然子防子夏曾不能賛一辞扵春秋则所谓以文学称者果何见欤郑之四贤相须乃济然居则应对宾客不容缓也出而有事四方不偕行也则所谓讨论润色者果何待欤妇人犹能赋诗何后世老师宿儒反不通其义乎汉朝人莫不能文何大臣少文不学犹见讥扵史乎由汉以来学士大夫所共推尊以为著书而不失古君子之道意者扬雄王通而已然艰深浅易之讥摹访鲁论之诮有不能免葢异乎自然成文者矣彼知其力不足而强为之欤抑为文者固当用意而凖古也韩愈晚出扵唐独以六经之文为诸儒倡其去取决不茍矣然推尊杨雄以为过扵老子老子岂易过哉至王通乃无一语评其是非又何意也主上发言为经肆笔成书固已追迹帝尧之文思比隆夫子之将圣然万防之暇犹有取乎艺文深惟本朝述作之盛逺过前代而所谓文海者精粗混并不足传逺乃诏舘阁之士刋定而缮冩之使学者有所矜式徳意厚矣子大夫膺被特召将接武扵书林古今文章谅所熟复盍极辨数者之疑以待上问
　　淳熈五年
　　试太学正郑锷【五月十日】
　　问夏商以前币为三品自太公立九府圜法后世往往以钱为币而其用之轻重则繋乎时本朝塩铁领扵三司其后专置使以摠九路故铸铜之数视歴代为多自元丰二年增使者为二其一领湖广江西其一领闽浙淮南江东迨至元祐复合于一又虑诸道莫与之协力也绍圣二年始命提防刑狱兼治坑冶明年又诏转运使预闻其事崇寜间则虽提举常平亦预焉此祖宗时设官之大略也中兴以来用度既广泉府之入浸亏扵旧议者谓数前之费可得一钱而官属吏卒其费不可计始也分命两使扵赣扵饶盖仿元丰之制也未防费一而存一又未防举废之而归其职扵户部盖仿三司之制也当时议者不以为便则又委之诸道转运使盖酌绍圣之制也既而任责不专课之益朘防既复其一继复增为二今盖定为一司矣此近嵗设官之大略也敢问专任之与并置利害为孰重既置使者而参以诸司得失为何如或曰任人有能否不在乎官之众寡也居官有勤惰不在乎职之参互也然则由今之法何以使之无用今之吏何以使之有成富贵之家积镪不泄何以使之流布百工道释冐法销毁何以使之畏避舶商易舟车四出何以使之禁止必有确论其着扵篇将以复扵上
　　试宏词人赵彦中【六月二日】
　　问朋党之名不着扵帝王之时而见扵汉唐之季其故何也二帝三王缉熈光明之学足以照知羣下之贤否故其臣亦皆精白一心以承休徳有善则相师有过则相规尚何党之有逮夫汉唐之君学术不足以辨邪正君子小人杂进扵朝自相倾轧遂使甘陵分部牛李争权其害卒至扵横流而莫之止非万世之鉴欤恭惟皇上圣学髙妙迈迹乎帝王比因议政深辟文宗难易之说以为朋党之起由主听之不明而其原始扵时君不知学又曰惟贤是进惟不肖是退则党论自消大哉圣谟真与六经相为表里士大夫获际盛时安心营职可谓幸矣抑尝攷本朝名儒惟欧阳修苏轼尤长扵议论修着朋党论轼从而续之师友渊源疑无异辞然修之言曰小人无朋同利则暂相党引见利则反相贼害惟君子修身则同道相益事国则同心共济其后为五代史六臣賛又反覆言之是盖以君子为有朋而谓小人无朋也轼之言也君子如嘉木封植甚难去之甚易小人如恶草不种而生去之最难斥其一则援之者众尽其类则致怨也深是盖以君子无党而谓小人有党也不识二者之论其果异乎抑殊涂而同归乎不然因事立言各有攸当乎愿具陈之将以复扵上
　　淳熈六年
　　试太学正刘光祖【十月九日】
　　问自乡举里选之法废取士未有不以言者也三代而下其可论者汉唐耳汉重经术故虽有孝弟有力田有茂材有孝亷有四科有贤良而明经为多唐重词章故虽设制科至八十有六又有宏词有明经诸科而进士得人为盛此其大略也本朝取人之制实仿焉治平而上专用诗赋近扵唐矣雕篆之工疑若不适扵用然元臣大老通经博古之士布满中外累圣頼之以致太平其故何也熙寜元丰以后经术造士殆过扵汉矣是宜得圣人之传备贤人之业校短量长乃或未然此又何也岂人材盛多有相之道初不系扵科举耶抑诗赋经义均无益扵政事未易优劣耶主上慨然将大有为扵天下而患无真才实能可以仰副任使不扵科举取之将孰取之三代逺矣其制殆未易复今欲一之以词章则虑学者舍本而圗未固不可也一之以经术则人专一艺百余年间命题已徧平时既可预偹一旦全用他人之作未易辨也无已则兼是二者或庶防焉然而元祐绍兴皆尝力行行未乆辄罢葢志分而习不专艺业所以难工能者寡不能者众主司所以难考易摇亟改不在兹乎若乃词科应用之文视诗赋论策无大相逺而用力尤省剽袭尤多不过稍取其记问耳此固非通行之法也然则由今之制革前之而欲得人如汉唐如祖宗为国家立功名著事业扵他日其必有道矣至扵郡国觧试之日真伪杂进动以万计而考官不过数人又皆漕臣按籍而差者计一道之官数且不足能否何择毋恠乎遗才之多也欲捄其頋岂无术盍极陈之将以献扵上
　　淳熙七年
　　试提辖文思院熊克【三月十二日】
　　问唐虞稽古建官惟百今考之二典尧所命者羲和四子而已舜所咨者二十有二人而已奉天道授人时凡揆岳内外之事举集焉则所谓允厘百工庶积咸熈与夫百僚师师百工惟时者如之何设官分职而屡省乃成也且平水土降播种明五刑典礼乐类皆乆任而弗易彼考幽明而黜陟之其等差亦有可见者乎三代官制莫详扵周礼姑以王畿言之自公卿大夫至扵府史胥徒不啻五万余人大略世守其官而卿大夫方且三年大比兴其贤能抑将何以处此彼太宰计羣吏而诛赏之其条目亦有可者乎自是而后言治者惟予汉唐置吏有常员用人无定法固有旬月封侯取宰相起家而为諌大夫者矣中常之才何以进之荐举乎考课乎抑惟年劳而序迁乎其与近世选调而升京秩者异乎同也皇上励精圗乂知人则哲真贤实能用之惟恐弗及固不待累嵗月计资级也惟是有司保任迁改之制行之已乆不能无弊吏贠冗矣而来者滋多甲令备矣而奉行弗防举者不必才才者未必举是以荐进之章常交扵公车而循良之政罕闻乎郡县解弦更张不在此时乎乃因议臣之言稍为限制既尽善矣然徒法不能以自行也伊欲中外之臣无谬举无虚辞犇竞之风殄孤逺之路伸扵以副圣主汲汲人材之本意岂无策乎若乃唐虞之黜陟成周之诛赏汉唐之序进载于经备于史亦岂无可为今日献者乎盍详着扵篇将以复扵上


　　文忠集巻一百二十
　　钦定四库全书
　　文忠集巻一百二十一【政府应制藁】
　　宋　周必大　撰
　　淳熈八年
　　劝农桑手诏【任参政日被防撰】
　　朕身处法宫心乎衣食之原廼者得天之时蚕麦既登及命近甸取而视之则或岐秀而穟短茧成而丝薄非种植风戾之功有所未至欤夫七月陈王业之诗也其辞乃专在乎农桑亦惟人事是训是勉然后可以收全功凡尔监司守令其谨谕朕意孜孜扵劝课使五畆之宅植之以桑百畆之田勿夺其时则吾黎民不饥不寒而王政成矣朕将稽奉行之勤怠诏赏罚焉
　　廷试策问【三月十三日得防留身面谕撰进】
　　葢闻舜受尧禅七政齐扵上十二州肇扵下唐太宗亲传髙祖之业兵寝刑措开四夷为郡县大功盛烈咸在初载何其速也朕以寡昧祗承内禅宵衣旰食二十年扵兹惧无以扬祖宗之功副太上之托思与贤隽讲论治道子大夫羣至在廷懐才待问朕甚嘉之愿闻昌言以辅不逮夫民者邦之本也朕时使薄敛冀臻乎富庶然小遇旱干则倾仓廪发封椿犹或不足岂承流宣化者失其职欤抑无常产者多逐末欤贤者邦之基也朕数路取人宜不胜其用矣然济济多士犹愧以寜之世岂作成有未至欤抑招聘有未偹欤文王卑服则在位化之今朕节俭先众何以俗犹侈靡宣帝总覈则吏称其职今朕励精率下何以俗犹惰偷小大之臣罔不延见咨询考察亦云至矣或曰貌言有时而失然则知人之法孰要卿士牧守更出迭入旋观详试亦云备矣或曰人材各有所宜然则器使之道何先勲十二转古之赏也近嵗有功者进官加职而已赋禄所以滋多任子所以日众勲品具在今可复乎司冦圜土古之刑也近世杀越人于货徒流而已复出为盗将何以惩圜土之制今可议乎虽然此特政事耳天之所辅者徳也所助者顺也民之所懐者仁也所助者信也其脩在此其应在彼使朕躬行不怠以获乎天人之佑虞唐功烈庶防乎驯致亦曷敢有迟速计哉子大夫其茂明之朕将亲覧
　　奏殿试策问题空劄子
　　臣近拟进御试进士策题縁草本内有合题空之类失扵奏禀并欲更改一字今具下项
　　祗承内禅　内禅字合题起　天之所辅者徳也天字合题起　天人之佑　天字合题起　覆出为恶恶字未足以尽之今欲改作覆出为盗
　　右欲望圣慈至期一并降付御药院照应施行取进止奏改正策问内怠字劄子【三月二十三日】
　　臣适见御药院缴御试策问赴中书省内躬行不怠误雕作躬行不迨恐举人答策有害文义欲望圣慈特令改正取进止
　　淳熈十四年
　　御笔【三月五日】
　　将来殿试策题更数日卿拟进来
　　回奏【任右丞相日】
