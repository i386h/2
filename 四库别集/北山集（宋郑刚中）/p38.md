<!-- { "loadSidebar": true } -->
　　春浅酒寒人密坐花深雨细蝶移枝十年未解作归计此恨故园鸎自知
　　披丛寻得晚花瘦带雨翦来春韭香忆把余醺付松枕明朝春梦不胜长
　　即事
　　竹舆晓出见湖山小室焚香暂得闲帘动东风入双蝶清愁何处不相关
　　观橘花
　　渐看緑叶秋来密最爱轻花露未晞何日增枝充素里为渠临酒脱金衣【素里金衣皆见橘颂】
　　礼部直舎枯竹嫩篠丛燕雀飞来欲折以二韵记云
　　火邉遗竹但枯枝瘦笋丛生未及齐篠嫩不禁风燕立緑梢烟外起还低
　　发风水洞
　　山逼新寒惊远梦风收细雨作初晴晓光微动鸥鹭起黄叶乱飞旗帜明
　　离家
　　我有君恩未报身勿因云出念行人闭帘小閤团团坐尔軰何妨暖到春
　　道中四絶
　　过雨山间云出没夕阳天际鸟浮沈男儿马上志四海不是寻常客子心
　　水渌沙明不见泥寒烟漠漠树埀埀渔人不识闲中趣辍网咨嗟望使旗
　　败箧冲霜思徃岁旧逰如梦慨平生鬓华已逐心事老溪水祗如前日清
　　寒意无多晓色交云随疎雨又还消山行全似三春日林际一声婆饼焦
　　频夜烛花
　　密炬香光照夜红埀埀帘幕静无风金盘五寸花成穗可但钗头缀玉虫
　　题安仁汪宰絶览亭
　　目力所临皆在下亭名絶览未为叨丈夫心地须超出此外当知更有高
　　十一月十三日宿东林是日小雨不见庐山戏留絶诗于方丈
　　浓岚暮雨随人密逺壑幽峦向客悭清旷本吾胸次景不须云里覔衡山
　　过大冶县
　　吏民俱困市防小鸥雁相呼湖海寛蕃息谁能力耕凿弦歌依旧好为官
　　二月十七日马上
　　愁多发白惟知老病起花飞不见春我得此生真偶尔休贪画饼作痴人
　　河池秋雨
　　一雨一凉秋气味添愁添病客情懐故园十亩檀栾好个里归心未得谐
　　夜坐戏书
　　牕前寒雨正无邉案上含花烛影偏莫念江湖家万里一杯径醉且髙眠
　　春日
　　朝来弄日花头密暗里窥春柳眼多任是老人情意薄个般时节奈愁何
　　移司道中四絶
　　危梯破雪入河池今日还辕岁一朞道是得归元未是却移边角利州吹
　　鱼惊鼓吹寒犹出乌避旌旗去肯留顾我才疎何所用空将行李慁清幽
　　千山似笋怜渠瘦一水如蓝对我寒今日看来心未静画将归去静时看
　　随车千骑铁成围诸将前驱辨皷旗不似东阳村舎畔芒鞋踏雨看山时
　　戏题堂前梅
　　健歩移来知未久危根犹用小栏遮似能向我怜幽独旋放南梢一两花
　　忆故庐
　　不如当日在山家修竹丛中一迳斜饱食醉眠浑没事风朝雨夜祗愁花
　　寒食日
　　休日文书得少闲试寻髙处凭阑干落花芳草不胜恨细雨斜风都是寒
　　登乌奴
　　金壶皤腹贮春醪路入山堂脚脚髙但得逺尘寛俗鞅不须临下见秋毫
　　一絶寄家
　　惊枕梦回常半夜倚楼魂断是斜阳如何行李犹淹泊未报蒲帆过武昌
　　骨肉闻已至广安而连日有雨甚念之戏成絶句
　　行人未到雨潇潇最苦酴醿叶尽飘风雨不遮春去路障泥空滞马蹄骄【马惜障泥或遇雨不肯行】
　　二絶寄章氏女子
　　女子有家难恋汝外甥似舅岂忘渠春风万里空相忆但愿平安数寄书
　　益昌春晚百花开骨肉今朝对酒杯共说相思悲复喜就中怜汝不同来
　　寄吴信叟
　　闻说吴郎入汉中扫除亭榭祝东风三年不与故人醉留取数枝桃杏红
　　春晚
　　东望故园天一涯官身到处且为家六房吏散无留事满袖乱红携落花
　　甲子春晴乆三月晦得频雨喜而为二絶句
　　夜半风雷破久晴四檐侵晓尚泠泠欣然拥被重寻睡梦见汉中春麦青
　　春晚郁蒸如溽暑朝来萧飒似清秋千山雨后隂云凝三日楼前野水流
　　元夜二絶
　　春风灯火倾城醉明月花枝满地寒不是陇头新麦绿田夫未肯逺来看
　　门前又结防为山千骑从容鼓吹间孰谓柴扉连竹坞一灯和月夜深关
　　益昌霪雨逾月负郭皆浸祷祠之后仓廪保全居民复业运使国博喜而赋诗輙成三絶句以报来贶
　　一月山前雨带风拍天江水涨惊洪朝来莫怪波澜静收向诗翁笔势中
　　千仓积粟栋崔嵬夜浸洪流亦殆哉不是脂膏天所惜岂应水到却平回
　　朝廷徳泽徧封畿避水人家即日归独愧因漂如木偶未还田舎理柴扉
　　送何元英出峡三絶
　　呼儿携妇裹书编月色滩声共一船回首已逰三峡水此行那不谓登仙
　　莫忆双溪水似蓝暂留荆渚脱征衫更烦频向沙头望望我西风出峡帆
　　壮士椎牛进酒巵五年不享鲙鲈肥君如亦有埀涎兴凖备轻蓑随我归
　　出峡题舟中
　　才踈任重觉艰难今日东归意已闲勿谓一舟轻似叶君恩端的重如山
　　忠州丰都观乃隂长生之地山最髙处栏槛围一古井谓是真人丹成乗云仙去之遗迹道士云时有云气出井中过而赋之
　　莫向山头覔古人青山之外已为尘弹圆朱橘懐中物云气有无何足询




　　北山集巻二十三
　　钦定四库全书
　　北山集巻二十四
　　宋　郑刚中　撰
　　落职宫观桂阳监居住谢表
　　积为大戾罪动神明姑示小惩慈犹父母念省修之已后徒感涕以何追中谢伏念臣植根竒孤振迹寒逺官箴初服天睠荐温坤维分寄阃之权政殿窃崇资之宠曽防称塞动輙妄迷是宜过恶之资用致满盈之罚扪心刻责糜躯岂复可文伏地震惶擢发皆其自取雷霆之上斧钺犹轻敢期圣度之寛曲付鸿恩之内乾坤善贷蝼蚁俱全此盖皇帝陛下爱本尧仁明齐舜哲法同绳墨示一世以无偏之平惠比春阳开万物以自新之路再生之赐过望若惊臣敢不痛改前非恪遵古训苐惟晚节莫知报答之辰所假余年尽是省循之日臣无任激切屏营之至
　　谢宫祠表
　　罪重责轻既居善地命微恩大更畀贞祠窃廪饩以兢慙捧训词而感涕中谢伏念臣妄窥糟粕久困胶庠偶脱尘埃遽依日月宠优而实无以称福过而灾亦随生夙夜惟寅言行相失风雷在上震惧众谓其必当父母虽慈容忍未闻其及此初蒙混贷黙契隆私肃遵去路以兼行愈觉此身之负国尝收危魄恭投循省之诚忽聴邮传祗拜矜怜之告逡廵自失局蹐靡遑此盖皇帝陛下徳迈汤文性同尧舜简易而总大要髙明而建中和称物平施自有至公之度容光必照尤通在下之情包此罪愆赐之寛宥臣敢不静修徃行仰戴鸿恩躯或可捐誓竭区区之志天何以报惟知荡荡之仁
　　到封州谢表
　　成法难寛自投宪网大君善贷仰戴仁天念孤恩至此以何追虽流涕痛惩而莫及亟收危魄祗拜温词茫然晨夜以奔趋惟是寝兴而震悸中谢伏念臣桑榆得路韦布起家遭逢尽出于圣神报答不忘于顶踵而臣取穷有道召福无门心思暗以皆迷禄食浮而取败敢效愚之勿勉寔体国之未知违戾弥年含洪有日彼天视履既招盈满之祥惟道平施宜正偏私之罪雷霆所过斧钺犹轻陛下以仁为恩朝廷于帝其训百愆俱宥一切优容全收震耀之威止从轻典许集伤残之气再保庸神无所糜躯惟知顿首此盖皇帝陛下功髙治古道契格王体简易以示人象着明而在上讫内外不罹于咎大徳曰生无隐微不得其情容光必照自诒戚者亦惟教之致此妄迷仰蒙全贷臣敢不熏心知惧伏地省非靖惟积沴之身逺倾葵藿独有再生之赐难报乾坤臣无任屛营之至
　　缺题
　　积戾孤恩上误朝廷之托藏瑕薄罚仰知堂庙之慈感虽无穷言则有媿伏念某学不闻道仕诚为贫一辞州县而来便冒清华之选西南之役委任所专乆知庸凡当致倾覆盖宠优禄厚岂虚食而无灾且识闇智昏必迷津而失据咎皆自执过莫可文省循内愿于洒心衅累奈何其擢髪理难从恕望岂图全顾于寛大之条已絶觊觎之念协同论议賛成元化之功运动枢机溥施皇慈之泽此其为徳非所敢忘兹盖某官识洞古今才兼文武智圆以静气正而温深閟善藏乆蓄发扬之道顺流沛决是皆平素所期夙髙忠厚之风旁借孤危之势致兹罪废今获保全某敢不拳拳服膺旦旦思理借书可读益求为善之心穷巷卜居不替依仁之愿其为感惧罔既敷陈
　　回朝提舶启
　　某猥承台睠枉坠云缄以一时遴简之贤分二广専司之寄方光华之特异岂枯瘁之敢通谅体尧仁录此省愆之意故矜楚系忘其罪戾之因曲借温辞逺形髙谊某自蒙寛典尽识前非独念散置之非员罔敢騈封而上记中懐微布短楮严题扫箧笥以无尘谨藏珠玉望旌麾而寓迹如见帡幪伏冀仁慈有以恕察
　　拟贺发解举人启
　　明诏搜贤趂槐黄而献赋有司造榜先桃浪以开程伏惟懽庆解元禀赋已精磨礲云乆已于秋汉快观犯斗之雄行即春风必覩化鳞之异











　　北山集巻二十四
　　钦定四库全书
　　北山集巻二十五
　　宋　郑刚中　撰
　　周易窥余序
