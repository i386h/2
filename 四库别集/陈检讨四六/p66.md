<!-- { "loadSidebar": true } -->
　　呉云入越【见园次序】国山绵亘于平陵【呉志呉主皓时山顶有大石自立皓封为南岳因名国山在宜兴溧阳县志古称平陵县有平陵城古迹】鲁柝闻邾【见尺牍序】濑水潆洄于阳羡【濑水见昭华序阳羡见储太翁启】焙茶客去稔知彼地之高闳斸笋人来详述此中之巨阀则有门呼万石【见归田序】人号五经【见逸斋序】虵能蟠绶偏呈集庆之符【见祖徳赋】雀拟衔环洊食发祥之报【见素伯序】如我某翁彭太老先生者星分井络【晋左思蜀都赋岷山之精上为井络注岷山为东井星络之维李商隠诗井络天彭一掌中】系出商贤【见玉岩序】修兮儁烈夙标独行之名【汉书彭修字子阳年十五时父为盗所刼修拔刀向盗曰父辱子死盗惊曰童子义士遂遁去尝作呉令从太守讨贼贼请降曰自为彭君非为太守也】宣也淹长蚤擅通经之目【汉书彭宣师事张禹受易禹荐宣明经博古有威重可任政事除右扶风拜司空王莽专政见险而止】门风烜赫绣防连云家学渊源彩毫滴露曾祖南阳公升华紫阙防希簪组之荣父雅存公防儁青袍甘蹈丘园之秀【陆机连珠词丘园之秀因时则扬】数传积德讵愿人知屡世行仁只承家训先生姿禀通明才锋瑰异髫年制锦名更噪于杨梅【见素伯序】壮嵗摛文价倍高于鹦鹉【见少楹及商尹序】况复政施门内【书】爻系家人【易】庭罗让木【见禹平序】纷敷而下茁忠葵【见贺徐序】井溢廉泉【见刘太母序】觱沸而旁飞孝鲤【见瑞木赋】陆智初幼多至性橘常堕于懐中【见憺园赋按陆绩字公纪懐橘遗母智初乃陆续字误用】呉隐之毁不胜丧鹤为鸣于庭下【见憺园赋】生事则羶芗防腒婉以承懽【羶芗见瀛台序防腒见贺徐序】庐居则繂练祥贫能中礼【防记】以兹笃厚足觇鳯卜之昌【见祖德赋】缘彼恩勤定兆驷门之大【见憺园赋】而乃天踬其才物屯其遇九鏖文战【通典赴贡试院谓鏖战棘闱集韵鏖战器】两中副车【见叶母序】朝朝爨下烧残蔡氏之桐【见佳山序】嵗嵗堂前漂去高家之麦【见悬圃序】奏凌云而莫惜【见实庵序】抚流水以畴怜【见园次序】是则杨朱失路达人亦以此兴懐【见竹逸序】李广难封行路亦于焉致叹【见素伯序】继而令嗣蒃洲先生掞藻金闺【见园次序】蜚英玉局【翰林志史馆为玉局】次公早贵【见归田序】伯兄复望重飞鳬【见二斋序】仲孺先鸣【见归田序】季弟又才高绣虎【见祖德赋】一门鹊起【见祖德赋】三雅鸿骞【见商尹序】华貂挿鬓【见半茧赋】云霄则姑付诸郎皎兔悬空风月则长归老子【见归田序】人情不逺亦己稍酬翰墨之勲时论相同谓宜早受丝纶之锡先生则兴来抚掌【见乐府补序】终爱闻弦【见桐初序】醉后搔头【易林左手搔头】难忘见猎【见桐初序】廉颇矍铄犹存车中击刺之形【史记颇出犇魏赵王复思之使人视颇颇见使者一饭斗米肉十斤披甲上马以示可用并见看奕赋】马援飞扬尚为鞍上拍张之状【汉列传马文渊年八十余闻武陵五溪蛮反自请行据鞍顾盼以示可用帝笑曰矍铄哉是翁也拍张详掌亭诔】陶谦素性只乐幡旗【补注】刘峻本懐惟躭书巻【见憺园赋】耆齿七十皇路三千猥以来春始賔太学桃堪染绶【见半茧赋】肯令防子成名【国防厐涓曰遂成防子之名晋书阮籍尝登广武观楚汉战处曰时无英雄遂使防子成名耳】柳用裁衣【见宝汾序】不碍老夫作达【见季青序】固已朱顔緑髪无须鸿烈之仙方【见赠阎序及徐母序】碧柰黄精无假乔松之秘诀矣【拾遗记昆仑山有柰冬生子碧色九华真妃诗仰掇碧柰花抱朴子黄精一名兔丝一名救穷一名垂珠神仙传尹轨字公度常服黄精花圣主得贤臣颂何必呴嘘呼吸如乔松眇然絶俗离世哉王子乔见滕王赋列仙传赤松子者神农时雨师也服水玉以教神农仙术神异传黄初平改字为赤松子】加以性尚萧疎不为崖异胷惟坦率讵设畦町【庄子人间世蘧伯玉谓顔阖曰彼且为无町畦亦与之为无町畦彼且为无崖亦与之为无崖注无畔岸无涯际也】长日赴鸡豚之会桐帽椶鞋晴天赴樱笋之筵酒旗戏鼓倾葢而何分少长三命逾恭【家语孔子之郯遭程子于道倾葢而语终日甚相善焉左传孟僖子曰孔丘圣人之后也昔正考父佐戴武宣三命兹益恭】衔杯而莫问春秋千觞必醉【见储太翁启】婆娑里闬都忘儿是贵人【见归田序注】跌宕琴尊【见初明序】其羡翁真徤者【见无忝序】此又葆其纯一知上士之天已全【庄子其天全也】享此期頥【见寿阎序】验仁者之征必寿也【论语】德配呉太夫人鸿案相庄【见贞女序】鹿车对挽【见寿阎序】盘事舅【见瑞木赋】允宜夫子之家杂佩留賔【诗】聿起佳儿之誉羣称阃范交颂礼宗【见叶母序】际此华辰张兹绮防逓进千龄之祝同开七袠之觞河将驾鹊【见憺园赋】乃金妃设帨之期【神异录木公为东王公金母为西王母男子行道名木公女子行道名金母神仙传西华至妙之气化生金母集仙录王母者山金母也居昆丘非飚轮不可到设帨见寿阎序】岭正舒梅【诗注岭上十月有梅】是綘县悬弧之旦【见寿阎序】德门盛事嘉耦齐年【左传晋师服曰嘉耦曰妃】不揣秕糠【见黄门序】敢先乗韦【见观槿序】伏愿广赓雅唱徧惠鸿文葡萄百轴【见三芝序】篇篇飞杜曲之花【见禹平序及紫来序】翡翠千箱【见智修序】字字织扶风之锦【见璿玑赋】则缤纷丽句遥从青鸟以俱来【见瀛台赋注】缥缈灵璈【见逸斋序】逺逐彩鸾而并至矣【见贞女序】
　　任丘厐先生七十征诗文启
　　瀛海名区郑州沃壤【河间志汉曰渤海曰河间隋唐曰瀛州宋曰瀛海所属有任丘县乃高阳氏颛顼地汉任丘宋郑州按汉中郎将任丘缮城遂以其名名城】一帆鸭绿遥接蠡吾【词谱有鸭头绿题李诗遥观汉水鸭头绿保定志蠡县汉曰蠡吾】十里鹅黄【见鹰垂序】斜笼赵北【任邱志地西北有赵北口】疎汀曲沼霏霏菱芡之乡雨艇烟樯歴歴鱼虾之市天连辇下野因苍莽而弥雄【见渭仁序】水似呉中境以峥而倍敞生斯地也大有人焉安敦以吉殊多鸠杖之賔【见映碧序】美秀而文【左传子太叔美秀而文】尤数鹿门之胄【见寿阎序】维我某翁厐老先生北路高闳西豪望姓【见寿徐序】貂蝉溢巷【见半茧赋】珠屡濬于璇源【详孟太母启】棨防临轩【见看奕赋】玉每生于昆岭【书】先生幼笃天伦长敦独行分田授宅为兄则忍处于肥【详施公诔】让枣推梨食果则愿分其小【文士传孔融年四嵗与诸兄食梨輙引小者人问其故答曰小儿当取小者】加以居常不竞众推涉世之含性本靡争咸服秉心之平恕偶谈一二足槩生平当塞翁失马之年【见归田序】有楚国亡猿之事【见舜民序】波将洊及【见邺园启】株乃相连【详潘母启】在上官原无投杼之嫌【国防甘茂对秦王曰昔曾子处费有与曾子同名族者而杀人人告参之母曰参杀人母不信告之者三母投杼而起言谗者之甚也】乃旁人尽抱拾灰之惧【见观槿序】而先生坦然义命委以虚舟【庄子山水篇方舟而济于河有虚船来触舟虽有惼心之人不怒】率尔襟情期之飘瓦【庄子复讐者不折镆干虽有忮心者不怨飘瓦注飘瓦无情也】将予无怒讵鸣赵壹之寃【汉纪赵壹恃才倨傲后屡抵罪防至死赖友人救得免壹乃作疾邪赋】谓我何求宁讼冶长之枉【论语】斯之雅量夫岂恒情足知五世之其昌【见祖徳赋】蚤信此门之必大【见憺园赋】至若鲜芳馈母陆橘懐深羶毳承亲江鱼手进【见瑞木赋】千蟠孝笋缘檐溜以偏生【见庵序】百匝慈乌绕庭柯而不去【见憺园赋】以兹贻厥致彼刑于【诗】边孺人孝先贵裔【汉书邉韶字孝先才思敏捷尝自言腹便便五经笥】居然冀缺之妻【见井叔序】王孺人子晋华宗【见滕王赋】展也梁鸿之妇【见贞女序】一门友爱桁无不易之衣【见贺徐序】三族雍谐室有同功之火【见田太翁启】居王彦方邑屋即细人亦畏其名【汉王烈传烈少师陈寔以孝义称乡里有盗牛者主得之盗请罪曰形戮是甘勿使王彦方知之】闻韩康伯风流纵女子亦知其号【见无忝序】况复夙躭坟史【见天篆序】雅爱缥缃【见悬圃序】保两世之芸编屈惟嗜芰【国语屈到嗜芰召其宗老而属之曰祭我以芰注蓤也】守百年之螙简董不窥园【见憺园赋】归亡书于兵燹之后赵璧终完【见贞女序】赎遗经于阛阓之家秦关竟出书真足宝弥旌贯日之诚【见贺周序】砚可成田【诗话唐人以砚为良田舌耕而笔耒坡诗我生无田食破砚】遂获凌云之报【见实庵序】以故一枝擢秀【见储太翁启】先标上苑之名而三树骈柯俱擅连城之誉也【见昭华序】兹当降岳之期正值生申之候【诗】昔君家三世之高曾为近代两间之人瑞或则年逾八袠或则齿过百龄朱霞绀雪味若恒馐【穆天子传穆王集方士春霄宫王母进嵰山红雪汉武外传王母七月七日以绛雪三黄诸丹授帝列仙传薛昭遇仙女得绛雪丹开元中内人赵云容问申元之乞延生药得绛雪丹一粒后果再生按仙家上药有霜绛雪】阆圃琼楼【阆圃见闺秀序琼楼见瀛台序】视为珂里【见祖德赋】宜先生之不烦金灶已知益寿之方无假银房蚤悟延年之诀也【见得仲序】伏冀鸿都上客惠以华缯【见存庵序】鹤市名流贻之丽句【见半茧赋】则玉虚名馆便为元圃之台【集仙録仙人居玉虚之馆又周穆王升昆仑于元圃阆苑会西王母】金字题门即降青毛之节矣【汉武外传王母降帝宫乗紫云辇从官执防旄之节以玉盘乗桃一颗其色青】
　　征淮安张鞠存先生双寿诗文启
