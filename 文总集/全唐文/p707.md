<!-- { "loadSidebar": true } -->
    臣延祚言：臣受之於师曰：“同文底绩，是将大理，刊书启衷，有用广化。”实昭圣代，辄极鄙怀，臣延祚诚惶恐顿首顿首。臣尝览古集，至梁昭明太子所撰《文选》三十卷，阅玩未已，吟读无攵，风雅其来，不之能尚。则有遗词激切，揆度其事，宅心隐微，晦灭其兆，饰物反讽，假时维情，非夫幽识，莫能洞究。往有李善，时谓宿儒，推而传之，成六十卷。忽发章句，是徵载籍，述作之由，何尝措翰？使复精核注引，则陷於末学；质访指趣，则岿然旧文：谓搅心，胡为析理？臣惩其若是，志为训释，求得衢州常山县尉臣吕延济、都水使者刘承祖男臣良、处士臣张铣、臣吕向、臣李周翰等，或艺术精远，尘游不杂；或词论颖曜，岩居自修：相与三复词，周知秘旨，一贯於理，杳测澄怀。目无全文，心无留义，作者为志，森乎可观，记其所善，名曰《集注》，并具字音，复三十卷。其言约，其利博，後事元黾，为学之师，豁若彻蒙，烂然见景，载谓激俗，诚惟便人。伏惟陛下浚德文，嘉言必史，特发英藻，允光洪猷，有彰天心，是效臣节，敢有所隐？斯与同进。谨於朝堂拜表以闻，轻渎冕旒，精爽震越，臣诚惶诚恐顿首死罪。谨言。
    ☆崇宗之
    宗之，开元时官礼部员外郎。
    ○昭成皇后谥议
    昭成皇后谥，宜引圣真冠后谥之上，而误加大字，非也。若取单谥配之，应曰圣昭；若睿成以复谥配之，应曰大圣昭成圣真昭成。且太穆皇后武德元年五月追谥为穆皇后，贞观元年五月六日又追尊为太穆皇后，上元中又追尊太穆神皇后；文德皇后贞观年中谥曰文德，上元中追遵文德圣皇后：即後汉皇后纪范煜论明矣。
    ☆苏晋
    晋，赠太子宾客向子。举进士及大礼科皆上第，先天中累迁中书舍人。历户部侍郎，袭爵河内郡公，开元中加银青光禄大夫。终太子左庶子，年五十九。
    ○应贤良方正科对策（并问）
    问：妙尽黄，斯於（一作乎）百发；术该（一作穷）元女，宁无七纵。声苟中律，不惮撞钟之求；服必称儒，何辞解衣之试？况今徵工意匠，搴秀谈丛，枭鸾即事於分区，牛骥伫从於别皂。谓其凌厉顾盼，以雪陈琳之耻（一作陈侯之疑）；何罔敞迁延，不答马卿之难？岂时英所病，共设於翟，将高尚在怀，不屈於周党？荐举之法，抑有多途，取舍之方，莫能折衷。何则？含光隐迹，不盗处士之名；介立寡徒，安获知已之荐？举逸之法，应有通规，取舍之言，非为（一作无）尽善。文武之道，方册所不坠；德怨之报，人情之大纲。射为诸侯，杜预无穿札之力；士为知已，崔洪有挽弓（一作弩）之悔。相圃泽宫，失之远矣，子皮鲍叔，夫何言哉（一作夫何有哉）！举贤受党，非才有罚，国柄（一作秉）所加，斯乎必当。验之从政，效无断限之年；试以（一作之）文才，智有迟速之别。知而不举，闻讥窃位；举而非（一作非其）人，宁当显戮？臧孙之犯，既是虚刑；子文之辜，复当何典？内外齐举，援亲岂不致嫌？师锡具陈，行庆又谁为首？凡此歧路，罔识攸从，迟冀如律（一作知律），宏其利涉。
    对：物以类升，方以类降，故大小趋舍，未始离乎类也。所谓同声相应，同气相求，云从龙，风从武，时其效欤？矧惟生人，怀五常，含好恶，自然之势也，安可处非其类乎？斯固士君子砥行立名，伸首抗迹，思欲奋迅泥滓，凌迈□汉，与鸾凤为伍矣，岂不能折其锋，沮其目？诚谓类有聚，群有分，下流不可久居。且无其时，犹欲进之若此，况乎师旷倾耳，卞氏拭目，将欲察异音，求奇彩，苟有留者，谁肯迁延於解衣之试哉？
    策曰“荐举之法，抑有多途，取舍之方，莫能折衷。何则？含光隐迹，不盗处士之名；介立寡徒，安获知已之荐？举逸之法，应有通规，取舍之言，非无尽善”者。夫人洪然则深其心，饰其状，不可知以貌，不可穷以言：将为辨者不可也。求乎其端，或有可知矣：夫天之岩乎其上者，施人以气；地之坎乎其下者，成人以形：高下之，不可逃者，形气而已矣。气之积者彰乎形，形之动者感乎物。彰於形，故可以象察；感於物，故可以类求。察其象，长短之材可量矣；求其类，邪正之气可识矣。虽则含光隐迹，介立不群，终不能以形逃，不能以气隐明矣。子曰：“视其所以，观其所由，察其所安，人焉瘦哉！人焉瘦哉！”古圣王之观人也，未尝越於是。取舍之言，非不尽善也，但夫怀诈饰伪，举世有之。干禄者不尽善，举人者不尽智，或以势逼，或以利兴，观象察言，以难其识，附威藉利，谀媚其心：有於此者，则取舍之方，何所施矣？呜呼！负舟登山，诚难事也。
    策曰：“文武之道，方策所不坠；德怨之报，人情之大纲。射为诸侯，杜预无穿札之力；士为知己，崔洪有挽弓之悔。相圃泽宫，失之远矣，子皮鲍叔，夫何有哉？”夫射者，先王所以定人之心，和人之志，亦以示威仪耳。以为诸侯分我茅土，育我黎蒸，抚有威衡，持秉生杀，当审心定志，敷德遵和，故为其立饮射之法，以导达其志，不在穿札贯的矣。子曰：“射不主皮”，即其义也。则夫丽黾贯石者，将武夫之伎耳，非不侮鳏寡，保其社稷之业。夫有大功者获大赏，异哉当阳，诚无然矣。古之君子，冠业而立於朝，则必有益於时矣；以为益时者，莫先於进贤。苟得其人，则没齿无怨矣，又何可顾望默识乎？子曰：“定其交而後求。”夫古之人定其交者，将宏济时务，克清代几，恐夫道不吾行，才为时弃，是用定其交，求其达，岂徒促存於情之所好哉？若以情之所好相求，则是便僻比周之人，岂得为文雅君子乎？崔侯必不以挽弓为悔。假使子皮荐国产，叔牙举夷吾，终不能光兴郑邦，匡合齐社，亦未足以纷昭载籍矣。
    策曰：“举贤受赏，非才有罚，国柄所加，期乎必当。验之从政，效无限断之年；试以文才，智有迟速之别。知而不举，闻讥窃位。举非其人，宁当显戮。臧孙之犯，既是虚刑；子文之辜，复当何典？内外齐举，援亲岂不致嫌？师锡具陈，行庆又谁为首？”夫天之平分万物，体不俱举：有其才者童其首，挥其翼者两其足。德不必备，才难尽善：其人善於政者，不必有其文；工於词者，不必敏其事。《书》曰“无求备於一人”，详矣。先王均其曲直，任其事宜，物各有所长，工拙不相害矣。故《书》曰：“明试以功，车服以庸。”则尧试其人以官，备在方册矣。夫政有序，化有渐，时有险夷，功有隐显，为政者当责其岁晚，不可中道而废也。旋政立德，不过乎三年，人情大可见也。孔子曰：“期月而化成。”《书》曰：“三载考绩。”何得无限断之年欤？夫文者，贵其能书理论，宣道其业，非得意之实，无意之筌欤？夫传曰：“言以足志，文以足言。”又曰：“非文无以自达。”苟欲考之文词，求之迟速，则志有可得，在政斯亨；言之无文，用亦何害？且夫官爵者，至公之器也；荐贤者，至公之道也。君子持至公之道，守至公之器，进思尽忠，何可回隐，复俯荐嫌疑亲雠之哉？昔者先王之立制，进贤受上赏，蔽贤蒙显戮。举非其实，其阿党之诛；荐得其人，介以汇征之赏：行庆之典，不偏於师锡矣。时理则德存，代乱则道丧，难乎鲁无君子，楚不足徵，使子文安居，臧氏无咎。痛哉政不难矣！不有仲尼贾之喻，千载之後，何知其过焉？谨对。
    ○又应贤良方正科对策（并问）
    问：朕闻处域中之大，据天下之图，莫不设ね以思贤，解琴而愿化。虽君唱臣和，而明鲜晦多：所任者或非其人，所行者傥乖其道，归於浸弊，罔弗由兹。朕寅畏上元，负荷先构，静言为国，有若涉川，风俗未淳，政教犹郁黎元寡遂，鸾凤不臻，当宁永怀，良深愧叹。子大夫讲圣人之高议，明王事之大纲，蓄愤谋忠，历年载矣，何施而反本於古？何用而救末於今？何术而人物阜安？何德而神灵滋液？尔其无隐无忽，悉之究之，通其条贯，朕当亲览。对：臣闻圣人法天而理，察道而行，心膂俊贤，子惠黎献，吏恭尔位。人乐其业，朝无秕政，俗咏康哉。《书》曰：“惟天聪明，惟圣时宪，惟臣钦若，惟人从。”此其谓也。虽根英异辙，火木殊途，革去故而鼎就新，变咸池而歌大夏，然而无易兹典，其故何哉？荩以因天人之和，顺阴阳之数，不可替也。皇上道高西圣，德迈南薰，黄龙荐图，翠凤为宝。至於膺正历，享灵符，朗七曜於铜仪，安万人於宝历，延祥降福，陟酌登封。八表黎元，歌皇风而周地络；四夷酋长，颂元化而建天枢：此皆以刻於玉版，载於金匮，为帝者之祖宗，与乾元而始终。至於坐衢室，端冕旒，寂然不动，感而遂通，赫赫明明之美，无声无臭之化，固以荣镜宇宙，发扬神人，振古以来，未有如斯之盛矣。犹复寅畏上帝，忧念下人，思反朴於鹑居，伫迁讹於鸿古：夕惕勤止，良以深焉。爰降纶言，俯询舆议，此陛下冲谦之道也，愚臣何足以知之？然而忝迹明时，敢忘披露？
    臣闻帝王之道，藉英彦以张风；邦国之图，资明谟以垂化：故能庶徵有序，美政无亏。当今制礼作乐，悬章布宪，可谓文物大备，刑政中和，而紫宸宏卷舒之风，黔首阜安之业者，良以官僚空旷，守宰荒宁，不能宣裕皇明，洗蒸徒之耳目；发挥神化，变浇薄於闾阎。夫迁物化人，著诚去伪，岂惟君上之道，实亦官联之职。故文翁好儒，蜀学比於齐鲁；毛崇质，魏士素其裘裳：是知易俗移风，使天下回心而响道者，非俗吏之所能为也。故董生云：“黎人未济，皆吏不明，使至於此也。”贾谊亦云：“下之有过，吏之罪也。”夫闻伯夷之风者，贪夫以廉；见柳下惠之迹者，鄙人以恭。故曰教人莫若垂范，垂范必仰良材；阜俗莫若兴农，兴农必由循吏。且择贤而处，其弊犹滥，负乘为政，何以克堪？今若选英杰而实百僚，自朝廷而及州县，咸令法易简之道，慎德刑之教：赏以春夏，慎其滥矣；罚以秋冬，敬其刑矣。夫赏刑中则庶人安，庶人安则财用足，财用足则百志成，百志成则天人和，天人和则神灵滋液矣。然後垂训而理，勤法而行，宣九式以均财，修六礼以节性，明七教以兴德，齐八政以兴邦；道格元亨，风还太古，时雍之和可致，济俗之义可宏，唐虞之美可逾，文景之声可越。谨对。
    ○丞相少传拜职天子作三杰之诗以命宴序
