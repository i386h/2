<!-- { "loadSidebar": true } -->
　　自衮舄东归久稽修候每怀动定但于晨熹既湛朝旭初升之埘翘首扶桑见五云捧日而出以为海上三山正当其下中有啖桃金母炼药仙郎即翁台侍年伯母鼎茵处也景光绵邈风汛难通满拟春明一探奇迹而忽至文牺怖福泽雉惊樊踯躅噍啁良可悯巳远承睠注寄惠德音宝笈瑶华珍重莫踰躅□庆赐槩未敢当耳敬此壁谢别具一缕侑太母千岁之觞物菲意诚莞容是祝 

　　○荅易藿冈年丈 

　　弟自入都门两□音诲望弟以古良弼事业即救时之相犹将薄之弟即謭庸固亦知率服训言勉图砥砺而意长识短志锐才疏妄发轻尝沮格辄罢适会四方灾报交错公交车自惟起家逾年一筹莫効投劾请罪冀悟上心乃疏入干冒威严四日不下方此席藁待命而使贶见临窃料门下将谓弟□会风云结欢鱼水何知枇鳞履虎正此□□地而触危机□嗟乎文□太庙黄大东门巳事前言可为永鉴弟岂能以孤孑之踪冐命鼎铛之内□狭之性寄人股掌之间行矣行矣所虑世道澜颓仕途□折高贤登涉不无疚心言孙行危是所祝于门下怔营不悉 

　　○荅刘泗洲年丈 

　　仰惟贞标伟望为中外所推服久矣乃留滞穷边备尝艰苦此舆论所共屈而不佞弟尤扼掔弗平者也幸膺旄钺之寄填抚三秦函关以西不啻列长城而峙九鼎快甚快甚火酋窃据西海荡轶两川聚散如蚉□飘忽如风雨既难驱之使去复难抚之使驯□战与欵交诎而并困之势也戡定扫除在台下宜有成算弟废人也何足与谋顾火酋孤雏易制耳无足虑者虑在左连套虏右连番夷助之者多斯图之未易今惟有羁縻套虏以携其党招收番族以断其交使火酋寡援势当自弱我兵蓄锐气当自奋切忌弃番以资虏挑虏以树敌是或可为至于出奇决胜非不佞所能遥度而逆计矣 

　　○荅鲍复轩年丈 

　　时值承平海内无事即有俶傥非常之才何甲自见惟封疆军旅之任足以辨别器能展布猷畧而辽左在九边尤为要害此正荩臣谊士所当殚谋竭力之秋也翁丈居平谭及边事忼慨愤烈毅然有封狼胥禅姑衍之志而今乃躬膺其责才与地会功与名偕所为扞蔽六州荡平三卫者应有定算此弟所踊跃庆抃者也第兵食寡乏此弟向在中司所稔知者顷稍增额饷十余万金亦颇充于往年矣且中丞顾公识畧气谊并高而担当有干局可与同心戮力共济时艰者翁丈得遇此戈如巨舰顺风倍觉利便耳弟草土废人不宜关说时事夙忝意气之支身所不能为者固望同志者为之也 

　　○荅许鸿川年丈 

　　吴淞江绵亘百里湮塞多年一旦挑浚冲刷俾茭芦苍莽之域划为深渠支流毕疏垾岸错峙所以便蓄泄防旱潦经理甚悉有功于吴人良不细矣海塘之役为虑更远且工费估计纔八万余金耳以八万余金而全六七十里之疆免于冲城杀稼之患利益较然而庙议谓岁值灾旱饥溺不能并救姑缓其一以待他日然兴事者有后时之叹矣柰何 

　　○荅余中宇年丈 

　　册储之议弟与颖老同志合谋以请天日在上毫无他端而始坏于张主事之争先继坏于胡给谏之交构遂致成命中变大老离居国是摇摇若泛舟中流而失舵师茫然未知所依泊也可恨如何弟暂守直庐元无事柄而国家大政固宜责成所司寔不敢以毫发私心与之也迩来举措尽属冢卿其孜孜进贤退不肖之心固弟所雅敬而深服者第其咨询太博意见微偏举者未尽贤贤者未尽举弟寔不能无觖望焉承教建言得罪诸君皆一时名流所当次第甄叙者敬闻命矣谨复 

　　○荅李晋峯年丈 

　　剿播之议叶公明有喜功之念会杨酋调去台下有说事不得谐乃以其愤懑无聊之气泄之于川东谓其欺蔽而不自知其蔽于何恩之欺也大疏所辩于理甚直叶公果能服善当自愧逊耳至□司之改土为流宜求其情而为之区处不宜信其词而为之变置亦当以台下之议为是是非既明便须虚中应物何至过自挹损以去就争也谨复 

　　○寄薛幼泉年丈 

　　昼绣过家羔鴈交错弟无繇参宾从之末接奉余驩一何其寡缘也计旌节入关中一时惠文使者咸逊风裁定边即僻左俨然干城之寄览观古名卿重帅封拜之业无不自西事起老丈负文武儁望器畧绝伦茂绩高勋何地不可建乎知不以险远介然也兹值圆良上人振锡西游将谒门下昔支公投分于安石文畅借举于昌黎方外之交亦明公大人所不弃者且一钵一衲他无所求因敢为之介绍并附候私慺慺之悰西望不尽 

　　○荅黄仪庭年丈 

　　往荐绅先生称词林之胜必推吾侪兄弟中更聚散稍稍寥落矣乃今联翩接跗又复并待而迁烂焉云霄之侣贲相望于两都此之为盛真设馆以来所未有也独弟材品庸下猥缀末行鹓鹜同栖巳自非类况乃粃前薪后躐贰清曹既负且乘颠隮可立而待不将累盛美为吾侪兄弟之羞耶冉求有言如其礼乐以俟君子弟谨视笾豆蹔此司存若乃载润典章宣昭文治则化成天下者之责也弟斋心俟之矣 

　　○荅张蒲源年丈 

　　自荷橐从门下游意气相投亲于骨肉其后岐分星散相继离居夕佩晨衿不无寥落之感幸往岁聚首京邸再奉清驩积阔私悰稍稍抒写无何分符复出作宰青齐枳邑栖鸾固知非地然而词林藻誉锁闼高标庙堂珍其羽仪世道藉以底柱赐环改玉旦夕可期区区之私寔廑悬企伏承诲牍周环披诵浣慰何如惟是谪仙堂序吏事萧然何至以馆下故人瓜分五斗过矣过矣伻旋附谢并以一缕侑缄临楮依依不尽瞻遡 

　　○荅张玉阳年丈 

　　□□珍诲諰諰盈楮凡为君国谋及为不肖弟谋者□□详尽非道义至爱安从闻此言乎顾所云潜消□□功夫虽非弟疏卤可及而□忍则巳久矣三数□□无论弟言轻不入即阁中一切揭奏何尝蒙皇□□纳者岂惟不纳少有咈逆辄被谴责如昨年处□□事是巳阁臣见轻一至于此弟诚慕与颖老共□□愿效他人阿意取容也况册立之期弟曾传奉□旨操之如左券然皇上可以此诳弟弟敢以不信之言诳天下士大夫乎用是褊志狭中不胜悻悻之鄙思以一去成皇上之信伸阁臣之体即弟去而阁中之体貌尚存翁丈与诸公即日受事尚可措手其意颇欲自勉而不虞其决裂遂至此也偾事之罪可胜言哉然弟之当去更不止此翁丈会且自知自古及今未有一柄众持而能为政者况持之者非止一辈乎势不得为才不能为固宜引身而去以付贤者不应尸位误国也鄙见如此不知当世贤士大夫能见原否惟可愬之翁丈也窃意主上圣明幡然甚易诚使不肖弟去而得大贤如翁丈者相与共兴太平之业弟即在草莽有适焉颙伫颙伫 

　　○荅田东洲年丈 

　　岁前闻有授钺之命私念陕西四镇甘肃独称孤悬且边长守薄饷寡兵疲裕蛊积衰最难振刷须得台下忠诚任事练达通方乃克补苴调停作兴鼓舞此别巳三年颎颎私衷何顷不在左右第缘国事纷沓羣吻喧嚣鼎沸波翻未尝暂静则束书待发者数矣老丈远韵高标翩翩千仞何物尘坌可及门墙乃萋斐细人妄生枝节青蝇污秽其何损于连城弟义愧解纷要以赞公论而卫善人亦良心不容巳耳今是非较然如辨白黑海内莫不知达人大观宜置此度外也弟辱丈特达之爱本有今日寔赖观摩独以枯朽先容而明珠夜光反无因得至纵不自丑奚所逃责是在弟矣谨此附复不尽覼缕 

　　○与张太宇年丈 

　　某在同袍兄弟中最辱外爱及同馆又加密焉至今寤寐间犹眷眷神相属也试郡之命诚非所以烦名世大贤然孔子周游列国独称卫庶富可教至旁皇击磬而不能去其地可知也而汲冢之书洪园之矢竹林啸台之胜名贤遗迹往往而有又可以托物寄兴游目骋怀不但生养教化泽流千里而巳岂不至偷快哉乃弟木骝胶舟器非适用安足为世有无者来谕奖饰过踰曾无一言督过之是疏我也伻旋肃□附谢并候所愿虚心应务折节下人惇大谦撝益□雅度盖馆中省中人所甚慕则必有所甚忌者耳 

　　○荅李及泉年丈 

　　自不肖弟归田之岁而翁丈抚镇郊圻今忽十年所矣从来旄钺镇帅劳苦兵间未有如斯之久者然以倭虏交讧矿税绎骚之际非得壮猷措置鼎力撑持何能使近甸奠若覆盂危民帖然安席也勋绩炳焉烈矣谓宜入而在帝左右庙谟国是赖以取衷乃兹暂藉留台不无少郁士望第顷纪纲积弛衅孽滋明海汛江防日严儆备陪京根本之地殆非无事之时于此得入高庙神灵所倚重也第山林朽质旦暮余生分与塞草俱枯不敢复施面频人世猥辱台慈逮忆拊藉勤惓犹幸为当代正人所取死可不悔耿耿私忧独念主器虽定而宫彝未序帷帟之内尚多可虞主威若尊而政柄潜移貂珰之凶寖莫可制士大夫虑激切之取忤而气节靡于依违惧正直之招尤而体貌安于陵替部寺台省常年虚除补之员殿陛阙庭累岁无朝参之地此等景象言之痛心而上下相蒙恬然安之而不以为怪岂非宇宙异事可忧而更可骇者乎弟所欠一死然一日未瞑祈一日为大平之民不忍见此世界也经纶匡济允属忠贤天祚国家会见正色□廊之上一新柱石之仪弟某曷胜欣愿 

　　○荅沈继山年丈 

　　往岁门下起家抚陕也不□弟曾奉尺缄谬为劝驾尚冀勉分猷念共佐清时乃无何以愚戆犯颜造请室而待诛矣音使至门遂失延接然知必诒左右之忧也幸而薄谴以归塞草关榆庶堪偃息而以根株之累移祸朝绅被放三年殊无一刻片时可以破愁颜而开笑口者局天蹐地匿影销声犹不免于触危机而絓数罟则信乎命之奇蹇也所愿二三兄弟接跗枢庭门下复以旷代忠贤持平棘省正人在位固不肖弟所恃无恐者焉顾自旄钺去秦征车屡趣坚辞不就甚负苍生以弟之硁硁诚亦不能无望于门下时方多难事尚可为休否亨屯允需名硕经纶伊始徼藉良殷猥辱惠书过承褒饰凡所期待于弟正宜担荷于身者耳敬兹附谢并候台禧为国为民愿言珍护鄙悰缕缕不尽敷宣 

　　○荅刘芝阳年丈 

　　弟戆愚冒上危身辱国明哲所羞何敢言出处之节过承奖饰至以汲长儒为比愧负欲死乃区区此心诚不敢以身图误宗社之大计三谏不听礼固宜逃耳若夫委曲从容终济大事以俟后之君子弟不能也三吴重地幸藉名贤积蠹丛奸因循且二十年一旦爬梳洗刷之草野有闻不胜私庆乃功绪未竟衮钺遄旋贤者固不可测悠悠辈恶足以知之然口碑在江南足垂不朽矣还侍两尊人膝下曳彩称觞家庆可想顾今中外多事之日经纶康济须得真儒江河就下之时撑拄挽回更凭端士则翁丈固未可淹留子舍缱恋亲闱也弟废处边乡与世长绝不应复以台鼎功业怂慂左右用舍异遇龙蛇以时各成其志而巳临风三祝不尽惓惓 

　　○荅李棠轩年丈 

