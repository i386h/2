<!-- { "loadSidebar": true } -->
　　勅卿于藩之行去国未几方趣还于帅钺俾进翼于神机何剡牍之遽来欲辞权而自逺矧羌祲起勾防之水边氓思短后之衣日竚胜谋宜蠲冲节所乞宜不允
　　赐文彦博免恩命第二劄子不允诏
　　勅王者量才而授官君子审能而当位故任重者被责大德厚者防爵尊矧卿昔在先朝尝居上宰方边隅多事既仗以旄钺之行及左右虚贤又委以枢机之政且功趋时者不可失名适分者不可辞式伫遄归以符素曯所乞宜不允
　　赐文彦博免兼侍中劄子不允诏
　　勅朕遇二府之意隆矣葢左调阴阳右镇四夷皆宰相之任也今召用卿而犹恐恩礼之未称乃欲上还纳言之官岂朕意哉往即乃服毋废予之前训所乞宜不允赐起复冠军大将军左金吾卫上将军员外置同正员依前成德军节度使同中书门下平章事判河南府文彦博免恩命第一表不允诏
　　勅卿位履将相不幸有丧亲之忧朕用故事以哭踊之卒而复位于常乃创钜之情执礼而不可夺朕亦遭家不造不能行髙宗谅阴之事顾已薄哉夫与国者忠之至显亲者孝之大忍私狥义可不勉乎所乞宜不允
　　赐使相判亳州宋庠乞致仕不允诏
　　勅朕惕守基序歴日未深勤思俊贤辅巳不逮载省披于藩奏愿退老于家传矧先帝大臣德望光美淮南近服民风乐闲至若沴雨乘秋良畴变野朕不能引咎而塞异卿乃欲縁灾而退身虽谅乃诚匪安予倚所乞宜不允
　　赐观文殿学士孙抃乞致仕不允诏
　　勅卿早事先朝尝更二府道逾久而弥笃年未至而请休虽怀絶俗之风岂厌遇贤之礼往绥多祉来告嘉猷所乞宜不允
　　赐富弼免恩命第二劄子不允诏
　　勅先帝不以菲凉使临士民之上且褒功録德葢朕之先务也维卿曩以建嗣之册上于先朝方朕践祚之初乃衔恤去位而恩弗与焉夫履股肱之任陈社稷之计而功不获报岂所以劝天下哉并迁之命其勉承之所乞宜不允
　　赐判亳州富弼乞罢使相第一表不允诏
　　勅朕初临丕基首选大吏方劳精而共务忽引疾以屡辞去虽逾于嵗年念不舍于朝夕适览奏函之蔇又将使衮之还且重禄所以赋上贤乐羣所以优旧德宜收曲虑终保髙名所乞宜不允
　　赐山陵行事官屯田郎中郎洁等茶药诏
　　勅汝祗防灵舆肇新神域眷夙宵之勤事均霜露之感怀宜有宠颁以绥冲履
　　赐山陵使宰臣韩琦茶药诏
　　勅卿神舆即路总使先期陵土复宫庀司终事泣桥山之冠剑犯毕陌之埃尘宜被宠颁用资和啬
　　赐大辽皇帝吊慰大使茶药诏
　　勅某使传兼途适宁郡舍慰函敦好靡后隣哀顾驰边驿之长言涉暑威之炽特颁灵剂用辅冲襟
　　赐祭奠大行皇帝副使茶药诏
　　勅卿介聨賔范嗣讲隣和驰信节于星骖来奠樽于玉几炎威勃潏行道逶迤均赐上奁纾劳近驿
　　赐大辽皇帝贺正旦大使茶药诏
　　勅卿修和隣契防庆春元顾偃薄于寒威宜辅绥于灵气爰将嘉锡庸奬至厘
　　赐贺正旦副使茶药诏
　　勅卿参驰使传荐讲隣欢属冬籥之正严顾征途之多勚宜申嘉恵用辅至和
　　赐大辽皇帝贺正旦大使茶药诏
　　勅某嗣更嵗厯祗达朝言将拭玉以展仪正防霜而在道顾驰驱之靡止谅调适之难中有腆于颁唯和是啬
　　赐契丹皇帝吊慰大使茶药诏
　　勅某遘国钜哀方遵丧节承邦永好遽置慰函溽暑御辰修途劳辔宜蕃珍锡以辅至和
　　赐吊慰副使茶药诏
　　勅卿与介使仪初闻隣恤受君言而夙驾修邦慰以如期炎歊正烦行迈靡止宜推赐式往辅时休
　　赐契丹皇太后吊慰大使茶药诏
　　勅某比遘国凶旋驰隣告申有经之吊礼及在疚之哀怀炎御流空飞旃在道宜资调适且厚睠存
　　赐吊慰副使茶药诏
　　勅卿肃参使选遐致隣音介信传之遄征及欑宫之永慕暑威烦溽塞路阻长载惟冲冐之勤宜有绥调之助赐契丹皇太后祭奠大行皇帝大使茶药诏
　　勅某钟衅上旻遏音四海夙讲隣疆之契遽将礼赗之归暑气郁兴征途长骛蠲烦辅疾宜有宠颁
　　赐契丹皇帝贺夀圣节大使茶药诏
　　勅某诞节纪春使华乘隰通隣函之永好勤塞路之遐征申念夙劳宜膺宠赉
　　赐贺夀圣节副使茶药诏
　　勅卿荣贰使华协通隣睦属祁寒之晚候冒修陆以遄征宜服宠颁用资和啬
　　赐契丹皇太后贺夀圣节大使茶药诏
　　勅卿诞祥纪节隣聘将仪遵使驿于长途弥征骖于近堞芳芽灵剂式厚于颁
　　赐贺夀圣节副使茶药诏
　　勅卿将灵寳之和趋诞祥之防厯塞亭之长道惊嵗筦之残阴礼有常颁念申永好
　　赐契丹皇帝贺登寳位大使茶药诏
　　勅卿选驰使节庆缵休期载勤夙驾之征言涉半涂之候桐録之种建谿之英并助遵调且纾行迈
　　赐贺登寳位副使茶药诏
　　勅卿夙将信弊参驾封车属膺皇厯之新来致寳隣之问金飇振响鳞隰飞华宜有宠颁用扶冲履
　　赐使相曹佾生日礼物诏四道
　　勅卿出元勲之绪推外戚之贤属庆诞之初辰有宠颁之旧式兹为异数以助多祥
　　勅卿位冠英貂望尊戚苑属诞弥之嘉序有庆赉之彞仪兹宠近聨以绥多祉
　　勅卿望隆外戚位贯中台纪诞庆于嘉辰将赐仪于上府以续勲门之祉以资燕席之华式是宠私葢优贤旧勅朕尊防羣乂宠加近臣矧推外戚之贤实预中阶之列髙门积厚季夏纪生爰将诏检之颁用续私楹之庆
　　赐枢宻使张升生日礼物诏
　　勅五行之粹是生上贤万事之几属在元老南讹纪序六射协辰爰有宠颁以将礼遇
　　赐夏国主贺登寳位进方物诏
　　诏夏国主朕惕奉圣谋丕膺皇统眷守封于西土勤述职于中邦宜有匪颁式将倚遇
　　赐司农卿知滑州马寻贺皇子加恩进绢诏
　　勅比以旌贤上嗣疏爵近封防列土之飞章充大庭而备用有怀钦荩良积褒嘉
　　赐外任臣寮马寻等进贺夀圣节绢诏
　　勅卿茂服朝聨肃祗邦委属元春之令序纪诞日之休符列上庆函旅陈珍贡载循忠乡良集宠嘉
　　赐诸路贺封东阳郡王进绢诏
　　勅朕崇建藩屏保疆京师眷言守土之臣旅上充庭之贡勤诚所向嘉瞩良深
　　赐外任臣寮吕溱等进贺夀圣节绢诏
　　勅月朏迎年皇极感节睠肃膺于邦委能逺効于庭输率守弥恭兴言增叹
　　赐太子宾客知相州赵良规贺封颍王进绢诏
　　勅朕丕宅皇猷茂封嫡藩眷分守于郡符遽旅陈于邦贡永言钦叹曷弭于怀
　　赐成德军节度使同中书门下平章事判河南府文彦博赴阙朝见后赴任诏
　　勅卿以咸德之良有同体之爱自遭家之大故已去位之三年既从日月之除可复朝廷之事虽仍外寄且伫来朝令朝见后赴任
　　赐资政殿学士知河中府孙沔免恩命第一表不允诏
　　勅卿早事先朝尝更二府材匪难而弗济年未至而遽休朕甫宅丕图有怀夙艾特起林泉之逸就朌章组之华仪形未亲封奏来上夫图功名者葢贤人之事识巻舒者亦君子之宜往励壮猷尚钦宠遇所乞宜不允
　　赐孙沔免恩命第一劄子不允诏
　　勅朕疾世竞名则嘉彼遗荣之士因时用武则思夫制胜之臣卿被遇先朝尝任大事归休故里已蹈髙风属兴疆场之虞遂还官职之旧夫惟过执于防节孰若进图于茂勲其免受书抚我西畧所乞宜不允
　　赐观文殿学士知庆州孙沔免恩命不允诏
　　勅朕观先帝时卿毎有除命则逡廵固辞又年未及老而上还君事可谓有难进之风矣今人跳梁朕特起卿属以疆垂之虞非若平日之可辞也夫退而敦厉风俗进而图立事功不亦伟哉所乞宜不允
　　赐皇伯东平郡王判大宗正司允弼免行事允诏
　　勅国家卜天正之吉修郊见之仪将命亲贤之臣肆陪祼荐之事粤予伯父以老自辞朕顾于骨肉之恩尚恐弗至维是夙夜之祀岂不为劳宜遂便安以称尊礼所乞宜允
　　赐皇伯集庆军节度使同中书门下平章事宗谔乞罢赴中书礼上允诏
　　勅自昔公卿大夫各率其属以听于有司国朝宗室之制虽位公卿而不领以事然受命之日犹一至府以班见百寮维我伯父既位公相矣乃不敢以故事自处之失德尊而不忘其礼宠至而愈下其心朕虽拒之可乎宜依所乞
　　赐美人董氏免恩命回授与父安允诏
　　勅美人董氏夫事君辞宠者德之嘉报亲崇养者孝之至矧本处房闼来仪掖庭属辞庆于秾华因进阶于显缀遽誊累牍深露柔衷愿均乃父之恩共美兹辰之遇实嫔闱之休范将史筦之良书载省退冲亦用嗟允所乞宜允
　　赐枢宻使富弼免恩命第一劄子不允诏
　　朕即位以来惟是一二共政之臣勤劳夙夜以乂于王家朕敢有爵赏之爱乎卿以悃愊自陈至于五六谓録小劳不若报大恩鸿惟仁宗皇帝欲报之德昊天罔极皇太后子育朕身朕方以天下之养以承顔于朝夕矧敢曰养之至乎今既勉朕以事亲之道乃拒君命而不受岂其言之盭邪夫命下而反犹反汗也朕初政而下反汗之命何以视天下哉所乞宜不允
　　赐枢宻使富弼乞外郡第一劄子不允诏
　　勅朕承九五之尊御亿兆之众日有万几之务咨于二柄之臣而卿偶疾家居露章朝听欲避繁机之委将图便郡之行且蹈直道者不可轻去就之分往绥冲履来告嘉言所乞宜不允
　　赐富弼乞外郡第二劄子不允诏
　　勅卿旧德之良先帝所遗迈羣材而奋用更二府之倚成比违啬养之和旋被康宁之福方仄席以是念忽请藩而自陈赐告于家况有汉庭之优令永弼乃后亦惟周臣之一心勉辅粹神尚绥显服所乞宜不允仍断来章
　　赐宰臣富弼乞外任不允手诏
　　省所上劄子愿解机政乞假麾符事具悉夫愿治之主固欲择士臯防之伦有道之臣亦将致君唐虞之上故揆策图事聚精防神合若金石之坚举无毫髪之间朕缅循前圣登相旧人诚罔有不及礼罔有不至而辅政未几引疾屡辞予有经理万物之心而不得舒予有饬修百度之志而不得发退自念此将何望焉虽怀君子三去之髙颇缪二人同心之利且奉藩于外亦已厌黾勉之劳然论道于中岂不闲优防之望毋専冲守终仰丕成所乞宜不允仍断来章如心气未宁且辅近医药不须更求郡以体朕眷注之意付富弼
　　赐起复宰臣富弼赴阙诏
　　勅卿夫宰相者所以与朕调豫阴阳镇抚四夷顾天下之务日亡不听者观汉唐之际最为盛平然秉政之臣未有致位终丧之事矧今劳思岩廊之上而图治之不给哉卿遭艰以来乃累诏未起朕惟笃君臣者莫大乎义则可以断恩显父母者必扬其名则可以称孝卿其抑余哀迪大节以终恵子无穷之休所乞宜不允依累降诏书乘逓马疾速发来赴阙故兹诏示想宜知悉
　　赐枢宻使富弼赴阙诏
　　勅卿材德之粹名世而生昔在先朝实登上宰衔忧去位日月既除末予冲人嗣膺大厯聿怀元老共济厥图还冠枢臣左右同体已降制命除卿枢宻使特进检校太师行礼部尚书同中书门下平章事令乘逓马疾速发来赴阙



　　钦定四库全书
　　华阳集巻二十二　　　　　宋　王珪　撰制词【诏】
　　赐武康军节度使知相州李端愿赴阙诏
　　勅卿参华戚苑奉寄侯藩载惟问俗之劳得亡存阙之念宜徃传于迅召伫还对于嘉谋属在睠懐尤深驰想宜交割职分公事与以次官员权管勾讫乗逓马疾速发来赴阙
　　赐台谏官诏
