<!-- { "loadSidebar": true } -->
　　天生烝民，为国之本；地生百谷，为民之财。国非民罔兴，民非财罔聚。故书有「本固邦宁」之旨，易有「聚人曰财」之文。我国家兴隆百年，子育兆姓，虽赋税专征于郡县，而恩泽常出于朝廷。爰自去岁以来，不幸天灾时见，或值旱干，或遇霖雨，河水泛溢，年谷不登。以致江浙、辽阳行省，山东、河北诸郡，元元之民，饥寒日甚。始则质屋典田，既不能济，甚则鬻妻卖子，价直几何。朝廷虽尝赈恤，数日又复一空，朝飡树皮，暮食野菜，饥肠暂充，形容已槁。父子不能相顾，弟兄宁得同居。壮者散为盗贼，弱者死于途路。闻之亦为寒心，见者孰不陨涕。殆兹春夏之交，将为蚕麦可望，虫已损其桑柘，蝗又食其青苗。夏麦既已不收，秋田犹未下种。天灾若此，民穷奈何。衣食尚且不充，赋税何由而出。诚恐州县官吏，但知依期征索，棰楚既施，疮痍益甚。夫民惟国之赤子，财者本以养民，宜从朝廷早赐闻奏，验彼灾伤去所，曾经赈济之家，合纳夏税，量与蠲免。庶几实惠普洽困穷，销愁怨之苦为欢悦之心，和气既充，阴阳自顺，四时协序，百谷用成。黎民雍熙，天下幸甚。

　　△请保养圣躬 

　　天下安危系乎人君之一身，人君身安则天下安矣。是以古之王者慎起居以节嗜欲，亲忠良以稽古训，盖所以调护身体，安定黎民，实惟宗社之至计也。钦惟皇帝陛下缵承正统，端拱渊默，开设经筵，怡神图史，而祖宗基业之隆，天下安危之计，不可不深虑也。昔者太祖皇帝龙奋朔方，肇基王迹，身属櫜鞬，栉风沐雨，削平诸国，以立子孙万世之基。世祖皇帝既臣宋人，遂大一统，选士求材，作新百度，深仁厚泽，普洽羣生。列圣相继，保守治平。至我明宗皇宗、文宗皇帝遭时多难，播越南北，拨乱反正，中兴帝业。临御未久，传之嗣圣。
　　洪惟陛下春秋鼎盛，圣质日长，当祗畏以事天地，诚孝以奉宗庙，思祖宗之勤劳，念基业之艰难。四方之人亦皆延颈企踵，注目倾耳，观听陛下德业之光，想望太平治化之盛。近闻起居稍违安适，旋即和平，圣躬万福，然而不可不慎也。夫以陛下承天地、宗庙、社稷之重，守祖宗百年之业，为亿兆之人父母，固当夙夜寅畏，调护圣体，以慰臣民之望。今闻銮舆将出，北幸上都，庐帐服御，供奉惟谨。而道路之间，寒暑雾露，尤宜调摄。盖人君所爱，莫切于身，忠臣事君，亦莫切于爱君之身。尝闻殷书曰：「惟王不迩声色。」夫成汤清凈寡欲，纯乎天德，故能享国长久，为殷盛王。孔子亦曰：「少之时，血气未定，戒之在色。」言人少时血气未定，而伤伐本根，或损寿考之福，故君子戒之。伏惟陛下思天下安危之本，监殷书、孔子之言，节嗜欲以调养圣躬，亲忠良以日新德业，则宗社尊安，生灵幸甚。卑职备员台谏，思图保效，輙陈狂瞽之言，无任惶惧之至。

　　△修功臣列传 

　　古者史官所以论著君臣善恶得失，以为监戒者也。钦惟圣朝龙兴朔方，灭金平宋，遂一华夏，而阀阅勋旧之臣，谋猷才能之士，苟不载之简策，何以垂示方来。夫祖宗大典既严金匮石室之藏，而功臣列传独无片简只字之纪，诚为阙典。然自大德以来，史臣屡请采辑，有司视为泛常，迄今未尽送官。卑职 【 「卑职」原作「当职」，据元刊本改。】 昔尝备员史官，谨具四事，以备采择：
　　一、史有二体。编年始于左氏，纪传始于太史公。考一时之得失，则编年为优；论一人之始终，则纪传为备。要之二者皆不可阙。近代作为实录，大抵类乎编年，又于诸臣薨卒之下，复为传以系之，所以备二者之体也。我国家至元间初撰祖宗实录，于时诸臣多在。及元贞初，诏修世祖实录，命中外百司、大小臣僚各具事迹，录送史馆，盖欲纪述一代之事，寓修诸臣列传。然以进史日期太迫，诸臣事实不完，迁延至今，竟不果作。向修经世大典，臣事之见于简册者，十居二三。矧今翰林职专笔削，若复旷日引年，不复纪载，将见勋旧盛烈泯没无闻，为史官者无所逃其责矣。此例传之当修也。
　　一、昔司马迁为太史令，网罗天下放失旧闻、遗文古事，靡不毕集。于是据左氏、国语，采世本、战国策，述楚汉春秋，究天人之际，通古今之变，成一家之言，宣布于世。其文直，其事核，不虚美，不隐恶，故为之实录焉。夫史固欲其核实，事尤贵乎网罗。今史馆修书，不过行之有司，俾之采录。或功臣 【 「臣」原作「成」，据元刊本改。】 子孙衰替，而无人供报；或有司惮烦，而不尽施行。事之卒不能具者，此也。今史当先取其国初以来至于某年中间功臣当立传者若干人，各具姓名，或即其子孙宗族，或即其亲旧故吏，或即其居官之所，指名取索，其人自当具报，不许有司因而烦扰。又诸公遗文，各处或已刊行，开具模印；未刊板者，令有司即其家抄录，校雠无讹，申达史馆。严立程限，违者罪及提调官吏，庶几事无所遗，汗青有日矣。
　　一、官品固有高低，人材则无贵贱。且作史者本欲纪载贤能，以为后世之法，初岂别其贵贱而輙以为等差。故赵周既贵，姓名止见于当时；黄宪虽微，善行永传于后世。近自金源以来，始以官至三品者行事得登于史，是使忠烈隐逸之士凡在下位者皆不得书，又何以劝善乎？其法之谬，以至如此。今二品以上，虽有官封，别无事迹，自可删去。三品以下，或守令之贤，政绩可纪；或隐逸之善，著述可传；或人子之事亲，若王祥之孝感；或义士之赴难，若南霁云之杀身；并宜登载于编，以为将来之劝。
　　一、史之为书，善恶并载。善者所以为劝，恶者所以为戒也。故春秋成而乱臣贼子惧，后世史臣亦云「诛奸谀于既死，发潜德之幽光。」今修史条例止见采取嘉言善行，则奸臣贼子之事将不复登于书欤？彼奸臣者固不恤其书与否也，今从而泯灭之，是使奸计暴行得快于一时，无所垂戒于后世，彼又何惮而不为恶乎！且如阿合马、桑哥、帖失、倒剌沙之流，皆当明着其欺罔之罪，弒逆之谋，庶几奸邪之徒有所警畏。然诸家所具事迹，多出于孝子慈孙之言，门人故吏之手，恐有不实。又当参以刑曹之过簿，吏部之行止，如此则善恶备书，而无虚美隐恶之议矣。

　　●滋溪文稿卷第二十七 

　　章疏二 

　　○章疏二 

　　论台察纠劾辨明之弊 
　　建言刑狱五事 
　　山东建言三事 
　　论近年无辜被害之家宜昭雪改正 
　　禁治死损罪囚 
　　乞详定鬬殴杀人罪 
　　论河南胁从诖误 
　　乞差官录囚 

　　△论台察纠劾辨明之弊 

　　尝谓纠劾贪邪，在乎公天下之好恶；辨明诬枉，所以着一人之是非。好恶既公，则恶党消而奸弊息；是非既着，则善类伸而治化兴。钦惟世皇肇立台宪，登明选公，欲四海人才之来集；扬清激浊，务一时公论之持平。比者风纪之司，论列涉于轻易，或因察识之未审，故致辨论之多端。自昔国家皆有国是，国是既定，则邪正判而公道行；国是不明，则是非杂而人心惑。宋宰相王曾语谏官韩琦曰：「近见章疏所陈甚佳，高若讷多是择利，范希文未免近名。要须纯意为国家事，斯其谏论之良法欤。」夫天生人才足周一世之用，作而成之则才常有余，沮而弃之则才恒不足矣。然公族贵冑必生于阀阅之家，而谋士轶才或出于山林之下。故伊尹聘于有莘，傅说起于版筑，孰曰出身之卑贱，岂论家世之寒微。此古者数路用人，未尝滞于一也。
　　夫法令朝廷所定，廷尉天下之平，或笞或杖，受宣者必申禀于中台；或降或黜，无例者必定拟于刑部。是慎重于守法，不敢轻于用刑。今动辄曰；「省、院、台勿用」，则当用者宣政、资政之选乎？是降为杂职矣；又曰：「有选衙门勿用」，无选者孰敢用乎？是不复得叙矣。且职官犯赃，犹有一贯至三百贯之分，至论其罪，则有殿、降、叙、不叙之别。岂有一遭论列，或犯在革前，或事涉疑似，辄坐杂职任用之科，终身不叙之罪，岂法之平允哉！且犯罪者至于流远，家属尚留于京师；被劾者未至当刑，起遣即归于乡里。盖缘无事可寻，琼森于掇拾；洁白素着，特为之污染。致使高尚之人闻而退藏，有志之士亦为敛避，当路兴乏全材之叹，后世有国无人之讥，其于世道甚有关系。
　　夫孰贤孰否，在君子固自信而不疑；去泰去甚，当言者宜核实以详审。今始者一人纠言其罪，次者一人辨明其非，三人共列于一堂，何以酬酢乎庶政。纵使不行报复，岂能消弥雠嫌。夫史官定千古之褒贬，台谏判一时之是非，褒贬公则后世之人信，是非明则天下之人劝。今或好恶沦于所偏，邪正因以失实，轻则讦人之阴私，甚则诬人之父祖。是以清浊混淆，善恶错乱，朝是而暮非，春劾而夏辨。奏请有烦于圣听，辨论实挠于台端。事至于斯，当究其理。大抵为治莫先于择人，择人贵在于守法。盖诸人呈言并无罪责者，所以通上下之情；台谏论事务得其实者，所以重耳目之寄。若不申其赏罚，何以端其本原。举人不当，今有连坐之科；论事不实，古有抵罪之禁。今后论言人者，必须赦后为坐，果犯赃罪，并从台宪追问。其余罪名，仍须法司定拟。如此则事不至于及覆，法必底于允平，奏请不烦于圣听，毁誉弗紊于朝章。刑政肃而国体尊，是非明而人心服。公论幸甚，天下幸甚。

　　△建言刑狱五事 

　　盖闻刑者辅治之具，非恃刑以为治者也。钦惟国家列圣临御，其用刑也本之以宽仁，施之以忠厚，内则论议付之刑曹，外则纠察责之风纪。故治功表着，德泽涵濡。然法之所立，或有所未周，吏之奉行，或有所未至。当职猥以谫材，窃食重禄，粗有闻见，畧具敷陈。
　　一、到选官员，年六十五以上者，先行铨注。此国家优恤臣僚，宣力既久，恐其年不逮，恩德至渥也。照得各处推官专掌刑名，夫案牍之冗，全藉乎精神；审谳之详，悉资乎耳目。案牍不差则吏无所欺，推审既详则囚无寃抑。今路、府推官往往年老，或视听不明，或神思昏耄，苟图禄俸，姑侯引年。欲望刑政肃清，盖亦难矣。夫「先行铨注」固明时之厚恩，而刑罚不中亦圣人之明训。今后各处推官有阙，当选吏通儒术，儒习吏者，材力明敏，别无过举，方许为之。其年六十五以上者，铨注别职。如此则庶几刑罚得中，官无旷职矣。
