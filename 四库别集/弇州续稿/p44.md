<!-- { "loadSidebar": true } -->
　　邻家乞巧候天孙月转参横不掩门拙癖病来逾自爱卧陪孤影度黄昏
　　
　　其三
　　
　　共君闲傍小溪行爱弟东庄看犊耕许与曼殊能许未虽游族姓不求名
　　
　　其四
　　
　　沈郎征事近何如旗鼓萧翁尚有余嗒尔相看无一句可能消尽腹中书
　　
　　和孙中丞登马鞍山韵
　　
　　千山如笏拱朱楼平楚将云势欲浮见说兴公新赋就坐令王粲亦销忧
　　
　　其二
　　
　　独立缥缈之飞楼词组能令紫气浮却是岳阳题壁后至今天下诵先忧
　　
　　赠刘少府四膺台奬
　　
　　四见旌书下郡墀道傍何限口成碑莫言清白无人赏今日真成有四知
　　
　　其二
　　
　　赞公庭馆真如洗吟岸乌纱据槁梧刘宠虽亷争得似橐中犹长一青蚨
　　
　　其三
　　
　　尚书两世大名垂乔木干云荫后枝处处遗碑应好在知君不是狄公儿
　　
　　黄仲髙先辈枉访有赠
　　
　　兰芬馝■〈香弗〉蔼衿裾一片冲懐玉不如事事拟君家叔度祗输年少赴公交车
　　
　　其二
　　
　　四眀才子气如虹何事低头王长公误道姓名登琬琰此身原只在墙东
　　
　　题复甫墨牡丹
　　
　　百种沈香亭畔枝锦嫣红醉午风迟那期虢国夫人到淡扫春山八字眉
　　
　　其二
　　
　　半幅生绡墨乍匀天然貎出玉精神朱栏下尽葳蕤鎻却是丹青觧悮人
　　
　　蘓山人自张司马归云辱倒屣之延而所谋未尽果戏赠一絶
　　
　　博得侯门一笑新鬓霜犹自未回春人间不遇邢和璞谁向天门礼弄臣
　　
　　题潇湘夜雨有感
　　
　　扁舟十载问潇湘曽向天东指雁行今夜对床春梦穏不妨风雨过西堂
　　
　　作张令书戏题后
　　
　　贪闻方外有闲居笔砚垂抛乐有余谁信别生方外事为僧仍作使君书
　　
　　仙师处见徐郎有赠
　　
　　双瞳剪水玉为神皈礼神坛叩宿因自是徐家原有记此儿天上石麒麟
　　
　　偶题
　　
　　一间茅屋足沈沦无那虚名转趂身记得松风陶氏阁玉书先下扫除人
　　
　　其二
　　
　　十里香烟夹路岐少年争草步虚词不知天上原无用只礼身中一字师
　　
　　余徳甫见贻箨冠侑以一絶句倚韵和答
　　
　　竹萌含露供朝餐余箨犹堪刘氏冠不道道人心死尽雨来犹作化龙看
　　
　　弇州续稿巻二十二
　　

　　●钦定四库全书
　　
　　弇州续稿巻二十三
　　
　　（明）王世贞 撰
　　
　　○诗部
　　
　　△七言絶句
　　
　　七年前为在明赋此十絶句今春在明遇余吴阊复出巻索书之时余二人各挂冠乆矣因题二七言絶于后
　　
　　当年楚馆咏江篱忽戴宫花集鳯池何限幽芳领秋意于今方是属君时
　　
　　其二
　　
　　才谈访旧便欣然更怯长江浪拍天十絶新题挂君壁似应翻胜子猷船
　　
　　沈嘉则屠长卿相约为古乐府杂题二十絶句索和余以言激之谓长卿之髙华嘉则之雄浑信是当家若情事或须让老夫一歩两日内便能成此二君得无笑其语之不雠也
　　
　　湘妃竹
　　
　　几点苔痕上翠筠千秋长见泪痕新从他帝子夸江渚不是苍梧望里人
　　
　　吴王试剑石
　　
　　■〈火霍〉尔青天一电流山头白虎逈惊愁不辞顽质长刳剖相国功多也属镂
　　
　　秦女卷衣
　　
　　秦女吴妆玉不如卷衣犹在五更初休疑雨露无多点闗内离宫二百余
　　
　　髙帝斩蛇剑
　　
　　大泽云腥碧血侵芙蓉犹在匣中吟天教武库穿云去负尽残年斩马心（穿云事见西京杂记汉有斩马剑谓司马氏也）
　　
　　贾佩兰出为叚儒妻
　　
　　愁向人间说汉宫春歌字字咽春风空怜透指金彄美不及秦家照胆铜
　　
　　探丸
　　
　　月黒床头风雨鸣五陵西去漏三更贼曹休怪探丸事自是人间有不平
　　
　　藏钩
　　
　　花前彄戏巧争新无奈些娘道便真总为怯输浑不展依然钩弋赵夫人（其戏起自效赵夫人也）
　　
　　蹴鞠
　　
　　油场光软似凝脂结社分弸各露奇子政自夸新様好宫中原不爱弹碁（刘子政以蹴鞠劳神为弹碁之戏进帝得青羔裘紫丝履之赐）
　　
　　秋千
　　
　　柔荑弱栁竞风流荡漾顚狂不自由却似侬家新孔雀学飞横上树梢头
　　
　　春日独当垆
　　
　　纎玉徐量琥珀巵杏红衫子任风吹公然觧赠金条脱頼是傍无犊鼻儿（谓相如也）
　　
　　七宝避风台
　　
　　七宝妆成百尺台怯风阊阖不曽开纵令吹着双飞去还觧双含祸水来
　　
　　薛夜来
　　
　　空劳国色更针神雨露恩移别院新记取蒲生塘上曲九泉差胜姓甄人
　　
　　清夜游西园
　　
　　夜凉清吹夹车来菡蓞秋兰水陆开何限风光何限月有谁能嗣建安才
　　
　　爱妾换马
　　
　　燕颔风云切大荒雕鞍新热冷红妆权奇到底应须尽其奈蛾眉也是霜
　　
　　采莲曲
　　
　　玉腕交加摘露房生憎孟姥妬檀郎榜来兰檝吹令逺引去莲歌咽不扬
　　
　　若耶溪
　　
　　步屧寻春傍若耶双环白足洗轻纱兴来莫踏云门寺处处青帘卖酒家
　　
　　北风吹裙带
　　
　　袅袅婷婷骄上春狂风揺荡不由身君王莫问吹多少可是吴郎画里人（眀皇问太真任吹多少吴带当风谓道子画也）
　　
　　宫蚕
　　
　　摘来桑叶餧蚕肥缫得流黄夜上机愁说上方初进御君王别选越罗衣
　　
　　燕姬堕马
　　
　　堕马胡姬不动尘飞鞍一跃转如神莫轻乗自侯门过惹得梁家髻様新
　　
　　春闺怨
　　
　　何曽鹊印在龙荒止许双蛾鎻洞房秋夜纵长犹有梦无情无思对斜阳
　　
　　送李徳宣之萧山司训二絶
　　
　　萧山竹箭美于玉湘湖莼菜緑胜丝任是广文官舍冷未应翻作季鹰思
　　
　　其二
　　
　　八月晴江响怒雷西陵渡口趂潮开船头赤鲤如人立知是龙湫带雨来
　　
　　徐大光禄奉使江西淮邸见顾赠之再得四絶句
　　
　　拥传初从尚食归天香细细染宫衣欲知明主兴居事可谓韩休疏不肥
　　
　　其二
　　
　　淮王上客总能文谁似风流徐少君彩笔写将芝岭色锦囊收尽蠡湖云
　　
　　其三
　　
　　豫章何限豫章材蔽日干云夹道开君去试看梁栋具阿谁非是相公栽
　　
　　其四
　　
　　髙秋伏枕罢弦时一曲聊将赠子期若向洪都朱邸听有人能谱右丞诗
　　
　　偶题
　　
　　一缕沈烟袅碧虚五千言是读残书亦知终日无凡事祗恐凡情未破除
　　
　　赠孙章甫
　　
　　午坛烟暖日迟迟玉洞羣真礼法师最是黄庭湏早熟莫教符力不相随
　　
　　其二
　　
　　游戏人间事事工何人不爱葛仙翁那堪一片桃花水鎻住蓬莱未许通
　　
　　初入道史氏妇病死诗以伤之
　　
　　石湖桥畔土千堆送客魂消黯自回唯有师真曽授记寸心犹暖未成灰
　　
　　其二
　　
　　初将七魄试重泉同学羣姑尽惘然不信已生忉利界散花先到世尊前
　　
　　过新第
　　
　　压帘银蒜玉钩斜数缕沈烟袅绛纱曽向此中投一宿不知端的是谁家
　　
　　过弇园
　　
　　平泉花木四时春抛作朱崖万里身争似弇园三五步尽将春色付游人
　　
　　仲冬望乍晴风横甚而窻月破梦有成
　　
　　霁月踈窻分外眀狂风无奈海潮声谁能忍冷孤峰宿坐看沈波洗太清
　　
　　极寒拨垆中灰得小火遂成
　　
　　榾柮灰残冷更新拨深微火似鱼鳞虽然拨得无些子少选能为满屋春
　　
　　穆考功敬甫早岁乞休惟以读书苦吟为事今年拟少陵秋兴八首使其子光胤习右军书书之见寄走笔为谢得四絶句
　　
　　迟鸿台畔擅三余良冶为箕也不踈欲识自相师友意少陵秋兴右军书
　　
　　其二
　　
　　谁道扶风近帝都绕台千匝尽江湖南荒岂少同游侣踏徧春风闻鹧鸪
　　
　　其三
　　
　　纵横彩笔写云霞其奈山人行径赊绮语谶来无一事偶然微雪警窻纱
　　
　　其四
　　
　　羊家小婢学夫人到底悲欢不属身争似娙娥妆洗尽自然冰玉离风尘
　　
　　正月六日送舍弟河口即事偶成
　　
　　青丝忽散木兰舟迭鼔扬舲可自由欲试离心无处觅一湾新月乍当头
　　
　　其二
　　
　　三千里外是西秦五步东头故里闉谁信一杯分手后便为函谷听鸡人
　　
　　其三
　　
　　过船仍戴紫阳巾鼓吹旌旗闹杀人了得去留无碍意不论居士宰官身
　　
　　其四
　　
　　道人巾裹比丘衣炊黍烹葵尽觧肥无石可留初起牧有乗专待世亲归
　　
　　其五
　　
　　经年不踏水西门也似城居也似村拂面东风犹未识偶然微緑现篱根
　　
　　其六
　　
　　翻因爱弟有离筵羣从儿孙满目前总是现来阿閦国一灯还傍佛龛悬
　　
　　梦后席上口占
　　
　　偶然梦作朝官好醒后依然一道人却忆景阳钟底梦五湖佳处便垂纶
　　
　　其二
　　
　　春来大作纵横梦梦里头头记却无犹胜日长无外事时从故纸问葫芦
　　
　　送里人金大从军兼简方记室景武
　　
　　双鞲结束气如云亚子城西酒半醺欲向故人歌出塞近来王粲倦从军
　　
　　其二
　　
　　蓟门芳草殢雕鞍下马胡姬酒未阑金印不闗眀主惜春来质子徧长安
　　
　　送曹子念文学游闽还访天台
　　
　　昙阳观头夜香焚袅作轮囷三素云若到幔亭应少住为余持赠武夷君
　　
　　其二
　　
　　武夷九曲青不足还向天台访石梁为是橐轻难压载尽收山色付奚囊
　　
　　其三
　　
　　冰盘不肯荐杨梅五月闽天锦作堆日啖红香三百颗可应单为荔枝来
　　
　　其四
　　
　　虬髯铁面太峥嵘看尔菰芦意气生莫为外家夸宅相近来文苑已除名
　　
　　郊行
　　
　　满村浮緑数枝红也觧愁侬也殢侬欲觅二端无处着翛然自在版舆中
　　
　　折简要家驭提学同长公学士看地棠花
　　
　　弇园千树锦横斜雨妬风欺一任他唯爱君家兄弟好就中留得地棠花
　　
　　小病愆花期唯牡丹在耳次公将有豫州之行更成一絶句
　　
　　飘尽棠梨见牡丹折花行酒莫留残洛阳春事知尤少无那明年两地看
　　
　　元驭学士于新观种花挑野菜前后戏呈得十二首
　　
　　白白红红几树斜清溪一曲水如霞不须牙版标名字看着应呼学士花
　　
　　其二
　　
　　一蕋须头一佛圆供时长在梵王前逺公未晓西归意亲凿方池种白莲（元驭手种白莲）
　　
　　其三
　　
　　仲冬朔日僊蜕回丛桂凌霜特地开莫笑净名居士病前身金粟老如来（元驭时有微疾故云）
　　
　　其四
　　
　　墙阴马鬛秃于童眼看桃花树树红春色纵归犹未辨与君相对试霜风
