<!-- { "loadSidebar": true } -->
至大己酉秋八月，哉生明之三日，奉训大夫席君诚信甫卒官同知威楚、开南等路总管。越五年，皇庆癸丑，其子孟州学正云汉持自为事状，自怀走郢，拜而言曰：「云汉不天，先人无禄，即世远夷。时云汉守舍吾乡，其于袭敛之物，祖殡之奠，皆不能亲。迨讣之至，始得发丧万里之外。恶逆之罪，逃固无所。今幸反，从葬先祖之兆。其莅官一二，遗善在人口耳者，非托史臣言信一世者文之墓碣，则益下同凡民，泯无闻矣，敢泣血请。」燧由与君有雅一日。又云汉观光神都，尝主吾家，为木括曰：「席始相人，徙同之朝邑者，不知何世。」金季迁三辅民关东，曾祖某家今孟之济源，生元及金。徐州节度判官完与君。祖愿彦远，大兵岁至，郡豪将逋民为避患谋。阻山为壁，虞内应敌，视其来归，必询众求其平昔何如，有为人共疾者，皆投诸涧中，惟其家与有善誉者存。或夜盗至，急灭烛求匿。盗愤言曰：「若避邪？索得必刃之。」则应曰：「吾与死暗室，何若出死于天之下。」盗识其声，问：「彦远乎？」曰：「然。」盗相语曰：「几杀良士。」遂去。皇中书粘葛公，辟行军参谋，不起。惟一志于学，虽干戈抢攘不废。苦于无书，从人假本手录，日以万字为程。故经史子集，天官地志，道释丹经药镜，积多至万有余卷。时国尚武，人或迂之，用是何为。则曰：「吾子孙他日尚有籍此士而兴者。」生君考汝砺，性友爱。后 【三】  【二】 弟汝霖、汝楫，实求分异，巧 【考】 尽推所业居与之，而躬舍废地瓦砾作室。生君渐涵家训，以善书计为县吏，已有及民利物之志。县有寡母，讼子幼而物力不丰，赋役烦重者，皆轻平之。后以升吏怀孟，总府计于朝事最。他路云南入觐省臣，闻而才之，求与偕行。初世祖平云南，还留宣抚司大理，治点苍山。至元十二年肇建行省，临制其上者，盈一纪矣。会中书考理，其省钱谷、铨选庞杂无次，责令检核。曾未踰时，编摩就绪，遂补掾属。满考，敕官承务，调乌蒙路总管府判官。省臣安曰：「他所无阙，是不可以久汝，其勿薄之，而勉于行。寻有善地迁之。」君曰：「省之与路，均职王事，何有中外。苟是路事修于前，分省少忧，亦所愿也。」遂行。乃陈隆福宫臣献计，乌蒙其地善水草，宜牧。请以西南夷所括马牛羊蹄角如 【千】  【干】 千，即是为监，岁可得驹犊羔倍是。司监恃之，纵食民苗，取赂其主，必满所欲。移羣他乡，周游无穷，民受其毒，积有岁年。盗所蕃息，私有之家，实无小益于上，而大播怨于下也。如纾其急，无便是者。后宣副李京申以为言，遂罢之。召入，摄省理问官。后以行省移近地鸭池，则古昆明碧鸡山，距大理且千里，事多隳弛。中书省议，是一宣司，非得经历翘健者纲维之，不可。遂以君代裴者为之。至则善推明时柔远之恩，招叛抚徕，民怀其惠。大德乙巳，改授威楚开南等路总管判官，俄制官奉训同知。是路旧赋金之州，岁遣使即彼以取，非行苞苴权贵，与故且亲者，不得。既至，惟首求贿归为献，顾以其逋充官。后征乎书，又复遣使责其不足。民厌烦苛，积怨且怒，杀州郡长吏以叛者，在在有之。君言宜勿遣使，惟责民自输之省，可绝上下相蒙速乱之原。省惟利其故习，言竟未行。顾遣君督所部赋金。明年冒瘴以卒，年五十八。以暌隔远裔，讣不时至。当至大庚戌，云汉适客吾所，而夫人李以是年八月之望，年五十九亦卒，而二丧并闻。比其反也，夫人季子云表已奔赴云南矣。又明年皇庆之元，裹骨以归，同穴于崇孝乡士宾里之先茔。云汉又曰：「以吾先人敬其桑梓，虽出使八番顺元，见乡之戍兵疾者，馆而药之，待其良已。在官，尝付黄金三百六十铢牛氏子，令寄其家，其人资以远贾不归。君使过家，或劝取偿其母。君曰：『是 【卿】  【乡】 疾矣，如迫征之，或尽伤心，重其在疾。必须子归。』分俸金以问亲戚故旧之家，空橐不爱焉。」夫人之治家教子，有法且严，睦中外，生多先人一年，其子也同在八月，而不足三日。夫夫妇妇，积德平时。事无过举，宜耋耄矣，而皆不及耆年。彼司命者，意何如也。呜呼。其说真可哀哉！君五子。二女归同县刘氏、吴氏。其三皆妾西南夷女所生，未名。男孙二，沉、孟。女孙一。铭曰：
南。谓为迩邪，其去象魏。道阻且长，万里奚翅。帝悯魋结，文书既同。匪官华臣，不变蛮风。及建行省，君实其掾。置锥于囊，其末已见。迨其补郡，求民瘼原。为策上干，恳悃尽言。甫及制授，知总威楚。伯强降戾，殒越于旅。太行之阳，惟君之乡。繇考及曾，三世有藏。尔骨既归，魂无安彼。免及嗢咿，见凌夷鬼。人臣为此，犹射者矢。视侯之张，继所远迩。嗟若大理，世皇所戡。谓为远邪，交湎
 【《永乐大典》卷二万三百五十三「席」字韵，页二十二上引「姚牧庵集」。(影印本第一百八十三册)】 


二、《四库珍本丛书初集》所收四库辑本别集六十一种拾遗
《四库珍本丛书初集》，一九三四年上海商务印书馆据北京图书馆藏《四库全书》文渊阁本影印。其中收别集一○五种，辑自《永乐大典》者六十五种。与现存《永乐大典》所引录的二七二五条相校核，只有四种无遗漏。其它六十一种，连同附录一种，共得漏辑诗文九八一条。
　夏竦：《夏文庄公集》三十六卷
夏竦，字子乔。江州德安(江西)人。宋雍熙元年(九八四)生。皇佑二年(一○五○)卒。封英国公、郑国公。谥文庄。《宋史》卷三八二有传。四库馆臣自《永乐大典》辑《夏文庄公集》三十六卷。
现存《永乐大典》录：
夏竦诗 【一条】 　夏竦郑国公文集 【一条】 
夏文庄公集 【五十四条】 
以上共五十六条，馆臣漏辑者五条。
　　秋日村路
落照明残菊，村亭路欲分。酒旗降远客，雁阵战秋云。断陇拳鳌足，轻波起鹤纹。田家逢乐岁，歌舞贺时君。
 【《永乐大典》卷三千五百八十一「村」字韵，页二上引「夏文庄公集」。(影印本第五十册)】 
　　宫苑花 
云罩觚棱鬬影寒，一丛香压玉栏干。东皇用意交裁剪，留待君王驻跸看。
 【《永乐大典》卷五千八百三十八「花」字韵，页十上引「夏竦诗」。(影印本第六十一册)】 
　　宰辅部实党篇序
君子无党，先圣之格言；和臣不忠，哲之明戒。况夫秉钧岩庙之上，高议槐鼎之司。股肱大君，师表多士，固宜总厘百揆，经济远图。以启沃为忧，以裁成为任。岂有庸回搜慝，毁信废忠。明附宠臣，实任私党。或交通于巷职，或缔结于近亲。务固宠荣，广布心腹。上则蔽亏于王政，下则毒痛于生民。宜乎阅实典刑，以谢天下焉。
 【《永乐大典》卷二万一千八百八十八「党」字韵，页十五上引「夏文庄公集」。(影印本第一百十九册)】 
　　光武二十八将功业先后论
罕着，其名不远；然皆一时英勇之士也，而有遭会焉。夫汉氏之兴也，高祖因秦之弊，提三尺剑而有天下，宽令善教，以怀民心。三七厄会，大盗移国。民思汉德，如涸望雨。世祖因民之情，崛起南阳。诸将攀龙鳞，附凤翼，因日月之光，仗大顺之义；故兢有攻城野战之略，而成中兴际会之事。若考其隆杀，定其等差，据其所同而稽其所异，度其所起而观其所立，则有先后矣。夫德行宠位，归于邓禹，功业之际，则又殊焉。史氏言之，其详尚矣。曰中兴将帅，立功名者多矣，唯岑彭、冯异建方面之号，函谷以西，方城以南，二将之功实为大矣。若冯贾之不伐，岑公之义，信难矣。夫言功者莫大于方面，居勋贵者莫善于不伐，临事者莫重于义信。以是观之，二帅之功可以冠夫四七之列矣。炎汉中兴，龙飞白水。戎车四征，英雄竞起。或奋身于行伍之下，或効用于义旗之始。荡平寇难，克复洪业。功书旗常，宠列茅土。永平之际，图形于南宫云台者二十有八人焉。邓禹授西讨之略，岑彭建南征之効；吴汉勇挚有谋，隐若敌国之势；贾复方直多计，而少方面之勋；寇恂之居河内，冯异之守洛阳，输挽折冲，并茂能绩；若陈俊定太山而破张步，耿弇走延岑而扱临淄；王霸之颇识兵事，祭遵之选用儒雅；任光迎车驾而展用，马成筑亭障而底绩；杜茂之破卢芳，朱佑之降秦丰；景丹之残五校，邳彤之屠邯郸；耿纯之克赤眉，铫期之胜青犊；马武之力战无前，盖延之梯城破敌，功效尺寸，竞为忠良；若李忠疏财而受赐，臧宫执朴而见亲；王梁应符而被衮，刘植谈说而受封；坚镡傅俊之徒，刘隆万修之辈，事
 【《永乐大典》卷一万八千二百七「将」字韵，页七下引「夏文庄公集」。(影印本第一百七十一册)】 
　　主父偃请城朔方论
夫儒者立言措意，训世垂范。布在方策，播之无穷，非随时之义也。汉武待学者以不次之位，扬雄、司马相如、平津侯、董仲舒之徒，以大材称旨；东方朔、吾丘寿王、朱买臣、主父偃之流，以上书被用。虽昧国朝规制，而左右经义，以析时弊。故主父偃上书，极谏伐匈奴之事。排兵革，去战争，谓得其地不足利，得其民不可用。秦竭天下之力，地千里，泽卤不生五谷。暴兵露师，以守北河，飞刍挽粟，不足粮饷，边境靡弊，而尉他章邯得成其私。言世务之急，甚中治道。故上叹其见脱，岁有四迁之荣，极言之禄亦厚矣，求谏之赏亦重矣。是时上方黩武事于夷狄，北欲城筑朔方。国用不足，而榷酤算缗盐铁之利并行，民苦其弊。平津侯议罢四远无用之郡，偃乃盛言朔方地肥饶，外阻河，蒙恬城以逐匈奴。内省转输，广中国，灭胡之本也。于戏，何忘本之甚欤？人之无常，不可以为医，况士乎？其进也，危言高论，传经致谏，以合人望，言其害也如彼。其贵也，甘言邪说，希旨苟合，以自固位，言其利也如此。语不于常，终始违迕。岂可以圣人之道而进身，以小人之邪而固位。得非日暮涂远，倒行逆施，令色乱伪，以谲一人。《书》云：「靡不有初，鲜克有终。」《易》曰：「不常其德，或承之羞。」《诗》云：「士也罔极，二三其德。」传曰：「善人吾不得见也，得见有常者斯可矣。」哀哉圣人之涂，而成小人之私。负乘致寇，宜其不达矣。当朱买臣之十难，平津侯不得其一。史籍不载，莫知其辞。苟能举此以难建策者，固将诎服矣。
 【《永乐大典》卷八千九十「城」字韵，页十二上引「夏文庄公集」。(藏大英博物馆)】 
　华镇：《云溪居士集》三十卷
华镇，字安仁，号云溪居士。会稽(浙江)人。宋元丰二年(一○七九)进士。官至朝奉大夫。四库馆臣自《永乐大典》辑《云溪居士集》三十卷。
