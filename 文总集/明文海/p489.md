<!-- { "loadSidebar": true } -->
　　陆羽茶经所载原法具偹其品第烹瀹节候有似神仙家锻链之法至所辨用水必地之幽旷乳石漫流逺隔渟浸者是尚与陶谷烹雪意类雪本和气严凝不由地方宛有真味迨医所谓上池之水于茶絶冝合羽法与谷事而风致益髙此链雪名斋之本意也册中作者皆钩深道逺脱略故常有雕炙之论甚哉乡先辈之竒于文也因窃叹汉唐之时文犹尔雅公府而下士大夫居室妄自标榜者絶少为之文者亦惟纪叙其实而华之以论议耳不専以名言相夸也由宋及元人不古若凡里居林屋山园池馆甚者置一器物绘一树石皆巧有名称以相矜侈为之文者一切依题并号固巳浅近况有立异以为説凿空以为髙徇俗以为好争竒竞妍拟非其伦以相迁就其上者不过庄惠之流而下焉者盖蔑如也于纪载之实何有噫淳朴既败巧伪日滋民之居处饮食亦不能不于名实况文与行哉此册有图有记有説有题咏皆为崇徳陆景宣作为海昌沈景晖所得噫距洪武至于今仅百年迹其词翰又非今日可及也顾瞻遗文益増浩叹也
　　陈廷采水竹巻跋【张宁】
　　水竹居记序皆作于至正二十四年则元末也记言六十年前犹有故老能言水竹院落之胜且及孝庙金字御书则故宋时也因兵革扰杭而佳境莽废事干本朝郑元祐何得都不省顾直言感今悲昔意无穷尽推其隠曲必有深虑独见大惜天下重器失于其御故因小寓大而形诸言非特为风景也自入圣朝今百有余年非特东南山水发祥献瑞而普天率土衣冠礼乐彛伦风化尽复中华之旧使元祐尚在则向记中之悲感将转为颂中之欣戴而可嗣书于此巻矣第念巻中作者自元祐下如杨孟载杨铁崖钱曲江诸公皆继述无闻而充溪水竹之居乃迁止钱塘西溪密切故院落之地此记殆为之先兆也清虚处士从孙廷采以遗巻求题因书数语复之
　　书徐汝佩巻【王守仁】
　　壬午之冬汝佩别予北上赴南宫试巳而门下士有自京来者告予以汝佩因南宫防问若隂诋夫子之学者不对而出遂浩然东归行且至矣予闻之黯然不乐者久之士曰汝佩斯举有志之士莫不钦仰歆服以为自尹彦明之后至今而始再见者也夫人离去其骨肉之爱赍粮束装走数千里以赴三日之试将竭精力惟有司之好是投以蕲一日之得希终身之荣斯人人之同情也而汝佩于此独能不为其所不为不欲其所不欲斯非其有见得思义见危授命之勇其孰能声音笑貌而为此乎是心也固冨贵不能淫贫贱不能移威武不能屈者矣将夫子闻之跃然而喜显然而嘉与之也而顾黯然而不乐也何居乎予曰非是之谓也士曰然则汝佩之为是举也尚亦有未至欤岂以汝佩骨肉之养且旦暮所不给无亦随时顺应以少苏其贫困也乎若是则汝佩之志荒矣予曰非是之谓也士曰然则何居乎予黙黙不应士不得问而退他日汝佩既归士往问于汝佩曰向吾以子之事问于夫子矣夫子黯然而不乐予云云而夫子云云也子以为奚居汝佩曰始吾见发防者之隂诋吾夫子之学也盖怫然而怒愤然而不平以为吾夫子之学则若是其简易广大也吾夫子之言则若是其真切着明也吾夫子之心则若是其仁恕公普也夫子悯人心之陷溺若己之堕于渊壑也冒天下之非笑诋詈而日谆谆焉亦岂何求于世乎而世之人曽不觉其为心相嫉媢诋毁之若是若是而吾尚可与之并立乎己矣吾将从夫子而长往于深山穷谷耳不与之相闻而目不与之相见斯己矣故遂浩然而归归途无所事事始复専心致志沈潜于吾夫子致知之训心平气和而良知自发然后黯然而不乐曰嘻吁乎吾过矣士曰然则子之为是也果尚有所不可欤汝佩曰非是之谓也吾之为是也亦未为不可而所以为是者则有所不可也吾语子始吾未见夫子也则闻夫子之学而亦尝非笑之矣诋毁之矣及见夫子亲闻良知之诲恍然而大寤醒油然而生意融始自痛悔切责吾不及夫子之门则防死矣今虽知之甚深而未能实诸巳也信之甚笃而未能孚诸人也则犹未免于身谤者也而遽尔责人若是之峻且彼盖未尝亲承吾夫子之训也使得亲承焉又焉知今之非笑诋毁者异日不如我之痛悔切责乎不如我之深知而笃信乎何忘巳之困而责人之速也夫子冒天下之非笑诋毁而日谆谆然惟恐人之不入于善而我则反之其间不能以寸矣夫子之黯然而不乐也盖所以爱珊之至而忧珊之深也虽然夫子之心则广矣大矣防矣防矣不睹不闻之中吾岂能尽以语子也汝佩见偹以其所以告于士者为问予颔之而弗答黙然者久之汝佩悚然若有省也明日以此巻入请曰昨承夫子不言之教珊倾耳而聴若震惊百里粗心浮气一时俱丧矣请遂书之
　　书东斋风雨巻后【王守仁】
　　悲喜忧快之形于前初亦何常之有哉向之以为愁苦凄郁之乡而今以为乐事者有矣向之歌舞欢愉之地今过之而叹息咨嗟然而泣下者有矣二者之相寻于无穷亦何异于不能崇朝之风雨而顾执而留之于胸中无乃非达者之心欤吾观东斋风雨之作固亦冩其一时之所感遇风止雨息而感遇之懐亦不知其所如矣而犹讽咏嗟叹于十年之后得非类于梦为仆役觉而涕泣者欤夫其隐几于蓬之下聴芹波之春响而味夜檐之寒声自今言之但觉其有幽闲自得之趣殊不见其有所苦也借使东斋主人得时居显要一旦失势退处寂寞其感念畴昔之懐当与今日何如哉然则録而追味之无亦将有洒然而乐廓然而忘言者哉而和者以为真有所苦而类为棰楚不任之辞是又不可与言梦者而于东斋主人之意失之逺矣
　　题方孝闻先生手简【黄绾】
　　先祖旧藏逊志先生墨迹若干幅有一柬与礼斋者乃逊志之兄孝闻先生手笔名字下剜去一半存者一半视之乃闻字之半戸及读之有汉中舍弟小舍弟之语汉中乃逊志为汉中教授时所称小舍弟乃季弟孝友也则知为孝闻先生者无疑盖人但知其弟之可重而不知其兄之可重也昔逊志有云某所以粗通斯道为荐绅之后者非特父师之教亦吾兄训饬诱掖之功也按脩史私録云先生字希学济宁太守愚庵先生长子少有至性年十三丧母辄稽典礼疏食水饮弥越三年及父卒断酒肉居宿于外祖母亡亦如之每一号恸声尽气极呕哕出血扶而后起于是寖成羸疾行步伛偻然守礼益确亲戚乡闾莫不称为孝子家素贫窭一钱寸帛不私妻子奉尊抚幼衣食宾祭丧昏嫁费用百出经理补葺以身任之曲中仪节俭而不陋平居未尝去书徧学五经而邃于易精求圣贤防趣由致知而诚身由亲睦而爱物务笃践履不为空言发文为词理深意逺存心仁厚接物和恕里中有争讼者不至郡县而相率以质是非开以一言莫不悦服徳器完精才具优长通达世务论议甚伟由此观之则知世之知其弟者果未知其兄欤故并着之以俟论世者之有徴也
　　三山纪防録序【舒芬】
　　古仁人立言之逺旷百世而不受知者屈子之离骚是也离骚自淮南而下説者数十家奚为而不知邪屈子者知道者也离骚者诀絶而思传道者也説者以为怨诽忧愤类以楚声湘累悲哀之辞视之岂知离骚者耶夫传道之言在今日岂信于子思孟子耶屈子曰道可受兮不可传其小无内兮其大无垠与子思所论费隐同邪异邪又曰一气孔神兮于中夜存虚以待之兮无为之先与孟子所论夜气同邪异邪且孟子而下士孰知王霸之辨者屈子乃言曰昔三后之纯粹兮是非真知王道之纯粹邪又曰汤禹严而祗敬兮周论道而不差于乎器严敬而不忽大中不差此兼内外该本未之言也非三后所谓纯粹者邪存社稷哀民囏跻王道等伊吕屈子之心也而不得遂焉亦乐天而安夫命矣虽离骚见志亦岂必其道于来世邪或者见其有邑郁太息流涕之字则谓其愤怨见其有麾蛟驾龙发东津至西极之辞则谓其嫉世逃虚是岂知屈子未尝不豫之诚邪嵗正徳巳夘予以言事调司番舶偶九日登乌石髙处长啸孤咏若将骋宇宙之寥廓也同年平嵩知之携酒至俄而东冈越坡浴阳皆携酒至且眺且咏若将觞我乐我也竟此日十日再此四君则有各为诗数首属予和且属通録所聮句为一巻以纪清游予以斯游于四君信乐矣若芬者方处孤逺虑患之地人岂以为乐耶昔者屈子之乐人以为忧并与其道废之也非四君孰知予啸咏之乐耶虽然道茍在我则无往而不可乐位茍在我则无往而不可忧一游奚待哉诗録去惧览者视之骚也因叙屈子之仁先之谢四君能知巳也




　　明文海巻二百九十九
　　钦定四库全书
　　明文海巻三百　　　　　　余姚黄宗羲编序九十一
　　杂序
　　四游记序【方宏静】
　　万厯甲午余春秋七十有八造物者既佚我矣而夙有嵇生之懒四方讯问久不能裁四壁图书悉付儿辈所不废者游也自春徂秋游之有记而系以诗者凡四命曰四游游之所之近则里门逺未及舍枋榆之间其大者也乃若一丘曲折缓步跻攀幽谷逶迤日涉成趣时而偕登时而独往未烦防杖辄复振衣每谓列子之遇南郭颇类非情蒋生之通二仲亦何不广是以无懐田父隔篱可呼有斐青衿倚輗而和盖日一至者非数月一至者非疎惟其辰之良兴之适云尔也至若委巷雅谈桑麻情话意之所触手不尽书率尔口占漫成韵语副在奚囊未暇悉纪盖别帙焉记藁或携至白下好事者见索儿辈不能给遂梓之然余所记大都直冩所见所懐庶防不下带而存者耳诗则具体讵曰能工且检阅既停藻缋无色宁事抉竒以干天损君子是以逺翰墨也夫游心淡漠行不知所如一技逍遥六合且隘是为天游天游者物莫能撄居常处顺所以俟命也余年运而往矣恶用役役乎拟诸形容而记之而咏之为哉余过矣
　　郭桐岗园亭序【王廷栋】
