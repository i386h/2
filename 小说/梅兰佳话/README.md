<!-- { "loadSidebar": true } -->
梅兰佳话  作者：阿阁主人 

序
 第一段 坦东床梅家结好 迁西泠兰氏定居
 第二段 游西泠癯翁归隐 开东阁密友论交
 第三段 憩茅屋逋仙接引 过溪桥癯叟皈依
 第四段 花朝节郊外寻春 贳酒亭溪边遇柳
 第五段 曲江有约赏烟花 如玉无情对桃李
 第六段 柳曲江赞美人 梅如玉怜好梦
 第七段 销魂院频驰意马 延秋馆始遇情魔
 第八段 梅如玉降心桂蕊 桂月香留意梅君
 第九段 咏牡丹句中有句 赠海棠情外留情
 第十段 松风欲合二姓好 艾炙伪作两边书
 第十一段 松翠涛为花乞命 桂月香入庙焚香
 第十二段 桂月香作诗寓意 梅如玉观鱼微呤
 第十三段 桂蕊欲作幻想诗 松竹齐到销魂院
 第十四段 索诗源论可生风 行酒令情深怀古
 第十五段 种翠馆良朋仗义 销魂院竟夜谈心
 第十六段 隔蓝桥月香莫觏 游西泠如玉省亲
 第十七段 遇美人天台无路 咏西子古寺造因
 第十八段 瘦翁喜逢神龙客 雪香得近自芳馆
 第十九段 嶰谷山金见桂蕊 山岚泛宅到西泠
 第二十段 梅雪香静夜听琴 兰香谷重阳联句
 第二十一段 梅雪香自呈诗稿 自芳馆细费评论
 第二十二段 兰瘦翁西湖返棹 梅雪香北舍挥毫
 第二十三段 假秦生倾心求见 好芷馨用意周旋
 第二十四段 思见面雪香染病 劝行权芷馨进言
 第二十五段 雪香立等意中人 猗猗初见天涯客
 第二十六段 猗猗还稿遣芷馨 雪香因问誉桂蕊
 第二十七段 慕佳人花信求婚 逞绝才雪香拟古
 第二十八段 兰猗猗论琴入妙 梅雪香取才从宽
 第二十九段 猗猗粉本画鸳鸯 芷馨良夜送云雨
 第三十段 就寝室猗猗侍慈母 守旧约桂蕊待梅郎
 第三十一段 遇山岚因里话因 辞雪香误中又误
 第三十二段 兰猗猗闻故自悔 梅雪香访父遇仙
 第三十三段 翠涛独自寻良友 菊婢中途遇故人
 第三十四段 翠涛阻雪赋新诗 雪香泊船逢故友
 第三十五段 得真信雪香悼桂蕊 寻旧姻瘦翁到罗浮
 第三十六段 西子庙二美识面 自芳馆两人含情
 第三十七段 试鸿博联缀巍科 念糟糠力辞相府
 第三十八段 梅雪香重到西泠 兰瘦翁初识快婿
 第三十九段 会佳期得遂夙姻 谒山岚重逢桂蕊
 第四十段 返罗浮妻妾齐美 告终养翁婿同居       



 序 第01段　坦东床梅家结好　迁西泠兰氏定居
    《梅兰佳话》题“阿阁主人”著。全书四十段。首有序，尾署“道光己亥年菊月右云赵小宋拜撰”。据序，阿阁主人系曹梧冈，乃一饱学秀才，生平不详，卒于道光十七年（1837）。该书作于庚寅（1830），未几而成。

    本书据道光辛丑（1841）至成堂梓本校点。

    自来传奇，初非实有是事，亦非实有其人，大抵境由心造，以抒其胸中之学。吾友曹子梧冈，洵翰苑才也。厄于病，自食饩后即淡心进取。庚寅岁其病愈剧，余适馆于家，时染病在床，不能行动，遂坐床凭几，信笔直书，撰此一段佳话。虽非诗古文词可传后世，然其结构，有起有伏，有照有应，非若小说家径情直叙，一览索然。余阅之，把玩不置，劝其付之剞劂，公诸同好。梧冈曰：“此弟游戏之作，若付之剞劂，实足令人喷饭。”其事遂寝。越丁酉岁，遂赴玉楼之召。余捡其遗稿，捧读数次，不甚扼腕，因为之校正以待梓。是为序。

    时道光己亥年菊月，古云赵小宋拜撰

    河南郑州，即春秋时之郑国也。有兰姓者，为此地望族-于燕-梦兰而生穆公，后世因以为姓。在春秋时，得蒙宣圣一顾，援琴而歌其美，战国时灵均大夫深佩服之。厥后右军与之修-，谢氏置于庭，盖因一与晋接，直如荀令公香三日不散故也。后裔有兰瘦翁，性优间，慕罗浮仙迹，遂移家居焉。居近梅氏，与梅癯翁义气相投。

    一日，夫人池氏夜梦日月并行，方诧异间，忽见日光闪烁，坠于梅家。少焉，月影困栾，投于怀内。又见一老人，手持长绳，将怀中月系住，牵到梅家去了。夫人一惊而寤，寻思一会，不知是何兆验。听得（土桀）中绛帻咿喔齐呜，院外黄莺间关对语。整衣出户，东方既白。急推瘦翁起，为言幻梦。瘦翁亦不以为意。越数月，夫人自觉有身。再数月，梅癯翁夫人冷氏产一男。方其生也，有鹤集于庭，癯翁心异之。兰瘦翁闻癯翁生子，来贺曰：“闻君得一雏凤，不胜雀跃。君之瓣香，幸有替人矣。”癯翁曰：“年近四旬，始生一子，譬如萌芽初出，要受许多雨露，方能滋长。待得为枝为叶，几乎望得人眼欲穿。”瘦翁曰：“本之深者枝必茂。吾兄素有栽培，令郎必如蒲芦之易生；且为枝为叶，兄尚可望，似我无望者何如？”癯翁曰：“闻嫂夫人分娩已近，兄亦不为无望。”瘦翁曰：“兄言诚然，但璋也瓦也，尚在未定之天，恐终成虚望耳。”癯翁曰：“北堂谖草定兆宜男，兄不必过虑。”瘦翁辞归。癯翁入内视其子，命名如玉，字雪香。

    数日后，兰瘦翁独坐书室，忽闻异香喷鼻，清若兰麝。方惊异间，青衣婢出报曰：“夫人产一小姐矣。”瘦翁意甚不怿。梅癯翁来贺曰：“恭喜吾兄生一翰林矣。”瘦翁曰：“兄听错了，乃是女儿。”癯翁曰：“兄不闻翰林声价抵千金乎？”二人失笑。瘦翁曰：“古人谓生女为弄瓦，贱之之辞，何千金之足云？且我年已四旬，生个赔钱货，何足为喜？”癯翁曰：“古人云‘生男勿喜生女勿悲’，兄忘之乎？且古来好女儿，无殊奇男子，如木兰从军，缇萦救父，曹大家淹通经史，黄崇嘏声蜚翰苑。彤管流辉，不一而足。兄何以女轻之耶？”瘦翁曰：“此乃天地间罕觏之奇，谈何容易。即是如此，到底生女不敌生男之贵。”癯翁问：“取名否？”瘦翁曰：“尚未。”癯翁为取名猗猗，字香谷。”瘦翁曰：“好个优雅名字，恐小女儿不能称也。”二人复谈叙一回方散。

    光陰荏苒，两家子女俱过周岁。虽在褪褓中，梅雪香已觉冰肌玉骨，兰香谷亦复竟体馥芳。父母交相爱悦，这里说兰氏好朵奇葩，那里说梅家好株玉树。一日，池氏悟及前梦，谓瘦翁曰：“前梦老人持绳，将我怀中月牵到梅家，莫非应在女儿因缘。吾观梅家小儿，甚是清秀，与订姻盟何如？”瘦翁称善。

    又过月余，是暮春天气，梅癯翁作溪上游，命仆请瘦翁偕往。二人同至溪边，只见芳草极目，杨花扑面。沿溪一带人家，不过数十户。牧童驱犊，蚕妇采桑，却有一些逸趣，都是自然画图。二人行尽清溪，同上峻岭，不数武，见一茅庵，庵名“如愿”。破扉两扇已就倾欹，登其堂，佛面蒙尘。相与小憩，相中为凭吊者久之。瘦翁笑谓癯翁曰：“此庵名为如愿，但不知弟有一愿可能如否？”癯翁问：“有何愿？”瘦翁曰：“罗浮一村，唯弟与老兄差同臭味，其余率多俚俗。因不揣寒微，欲与兄结朱陈之好，不知可能如愿否？”癯翁曰：“不敢请尔，固所愿也。但欲来一媒妁，惜无知心良朋。”瘦翁曰：“割襟亦可定聘。至若媒妁，异日缓缓觅之，未始不可。”时日已西沉，遂同沿溪而归。即择良日，梅家以双股金钗一枝，兰家以玉如意一柄，交相为证，于是梅兰之婚姻定矣。

    居无何，郑州兰氏大修宗谱，驰书召瘦翁，瘦翁遂挚家回原籍。年余，有豪某闻瘦翁贤强，欲置之幕下。瘦翁羞与为伍，不就聘，而豪某声势逼人。瘦翁恐其辱己也，遂迁于楚之云中。又年余，豪某得其踪迹，又使人罗而致之。瘦翁不可；豪某怒，将设计陷之。瘦翁知之，复逃至湘南，更姓贾，号遁翁。至是人不复知有兰瘦翁矣。湘南之地本属名区，后来泾渭杂去，清浊不分，有茅氏、艾氏、萧氏互相标榜，朋比为坚，更有藤氏、萝氏为之爪牙。数家见瘦翁清洁，欲引以自重。瘦翁杜门谢客，嫉之若仇。无奈愈相缠绕，锄之不去，瘦翁乃叹曰：“居必择邻，斯言不谬。蚤经有云：兰芷变而不芳兮，荃蕙化而为茅。何昔日之芳草兮，今真化为萧艾也。正今日之谓矣。”乃复徙居于澧水之间。

    初，瘦翁之回郑州也，梅癯翁遇郑州商人，托致书于兰氏。及商人回郑州时，瘦翁已迁居云中，商人亦不复至罗浮。癯翁见无回音，心甚怅然。嗣后绝无便鸿，遂未专邮修候。瘦翁屡经播迁，愈迁愈远，亦未寄缄于梅。二家虽为姻亲，不通音问者十余年。

    比及迁居澧水，猗猗已长至十六岁。生得情致优闲，德性贞静。蛾眉和新月同弯，鸦鬓与浓云共扫。白凝梨面，还将胜西子三分；红晕桃腮，却不向东风一笑，倚碧槛以芳，寒水仙共丽。启朱唇而气馥，蕙质同清。抑且才同柳絮，谢道韫之吟句可双；韵寄梧桐，蔡文姬之辨琴有二。挥毫学夫人之格，最爱簪花；作赋妙婕妤之思，无庸起草。真个人间少有，天上难寻。有婢芷馨丽而知书，猗猗雅爱之，情同姊妹，偶见小园桃花正放，填《蕙兰芳引》一阕以赏之。其词云：

    霞灿芳园，映佳丽、翠楼朱户。偶卷起湘帘，人面花光暗度。春风买笑，看一半、娇红欲语。喜芬芳满目，人在武陵深处。御苑助娇，唐宫销恨，凭他一晤。更斑管蛮笺，谁写断肠旧句。主人珍重，深为藏护。问何人，敢到天台仙路。

    填毕，署尾写“猗猗偶题”，草稿夹在韵府书中，也未经意。有荆棘生者，父荆榛在朝当路，权倾一时，喜刺人，见者辄避之。荆棘依父势，欺侮乡里。然见兰瘦翁，独敛手执弟子礼。瘦翁见其不忘恭敬，亦不深为拒绝。一日，荆棘向瘦翁索借韵府一部，瘦翁与之，不知中有猗猗词曲也。荆棘偶翻阅韵府，见之，自思曰：“遁翁家无多人，而猗猗二字又系女郎名，号此必贾，遁翁之女所作无疑。才既佳，貌亦必美，欲作求凰计，舍此吾谁与归？”遂央人向瘦翁道及。瘦翁曰：“以荆公子声价，非不欲附女萝，但小女已许字罗浮梅氏矣。”其人默然退，以告荆棘。棘爽然自失，-徨无计，其人曰：“以公子气焰，何求不得！譬如奕棋，宜争先乎？”荆棘猛省，遂托制府蔓公，复申前议，将欲以势迫之。瘦翁从容缓议为辞，归，叹曰：“荆棘勾衣，兼之滋蔓难图。如不早为之所，将不能脱身矣。”遂慕西泠优闲，徙家而去。
第02段　游西泠癯翁归隐　开东阁密友论交
