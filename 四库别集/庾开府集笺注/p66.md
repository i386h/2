<!-- { "loadSidebar": true } -->
　　公讳威字某河南洛阳人也【隋书豫州河南郡洛阳县注有汉已来旧都后魏置司州东魏改曰洛州后周置东京六府洛州总管】旧姓辛陇西人基若水之源【见宗庙歌】纂商丘之胄【帝王世纪夏帝相为羿所篡徙于商丘】邑于大亳实定其居【殷本纪汤始居亳】封于小辛乃成其姓【太史公曰禹为姒姓其后分封用国为姓辛氏其一云】是以三川被发辛有得见事之机【见哀江南赋】八卦占爻辛廖有知人之鉴【左传毕万筮仕于晋遇屯之比辛廖占之曰吉】佐治以东都上将魏帝解衣【魏志辛毗字佐治诸葛亮出渭南以毗为大将军军师使持节六军皆肃汉书韩信曰汉王授我上将军解衣衣我】武贤以西国功臣汉王推毂【汉赵充国传酒泉太守辛武贤请撃开上拜武贤为破羌将军赐玺书嘉纳其防详酬薛文学】祖大汗渭州刺史考生河州四面总管大都督【本传及威着勲追赠大将军凉甘等五州刺史】陇右贵臣河西鼎族公侯踵武【屈原离骚云及前王之踵武】岳牧连镳【见咏画屏风】并得声振长榆【见军行】名雄髙栁【汉地理志髙栁属代郡】公秉灵山岳【见纥干碑】载诞星辰【见征调曲】结发嶷然【汉主父偃传偃曰臣结发游学四十余年】龆年成德【见齐王宪碑】澄波万顷建标千仭【见司马裔碑北史本传威性持重有威严歴官数十年未尝有过故得以身名终】青衿学劔既为人主所称【汉东方朔传朔上书曰臣朔十五学撃劒详纥干碑】童子论兵即在中军之策【见伤王司徒】永熙元年入仕蒙授直荡都督【隋书百官志直荡等正都督注上阶】太祖文皇帝雪旧君之耻建西伯之功【周本纪赐弓矢斧钺使西伯得征伐】始裂鸿沟【见拟咏懐】初登函谷【见齐王宪碑】公濯衣沐发杖劒辕门【见步陆逞碑及进白兔表】撤洗足而相迎【汉髙祖纪沛公方踞牀使两女子洗郦生不拜长揖沛公起摄衣谢之】下宾阶而顾问【信陵君传赵王德公子之矫夺晋鄙兵而存赵埽除自迎执主人之礼引公就西阶公子侧行辞让从东阶上自言罪过有负于魏无功于赵】自此即居帐内仍为直寝授宁逺将军羽林监白土县开国伯【隋书百官志王公已下三品已上并有亲信帐内各随品髙卑而制员按周尉迟逈传逈迁大丞相帐内都督隋盖承魏制云直寝十二人掌宿卫侍从周卢辩传宁逺将军正五命汉地理志白土县属上郡】邑五百户大统元年从迎大驾【见宗庙歌】进爵为侯增邑三百户加冠军【本传作抚军】将军散骑常侍转大都督公善于用兵长于抚御自攻洛阳定农战河桥平沙苑【见纥干碑】冐刄冲锋前无横陈况以木六钧【左传顔髙之弧六钧详贺平邺表】函犀七属【左传潘尫之党与养由基蹲甲而射之彻七札详报寄洛州】门多悬胄【见哀江南赋】箭必中鞍【檀弓鲁荘公及宋人战于乗丘县贲父御卜国为右马惊败绩遂死之圉人浴马有流矢在白肉遂诔之】山积器械【见齐王宪碑】谷量牛马【见司马裔碑】军吏计功司勲赏策【见为阎将军表】授使持节银青光禄大夫进爵为公增邑八百户昔者受律赤符韩信当乎千里【汉书张良曰汉将独韩信可当一面详为阎将军表】治兵白帝张飞拟于万人【蜀志张飞雄壮威猛亚于闗羽魏程昱等咸推羽飞万人之敌详和泛江】比踪今日公之谓也五年授使持节都督扬州诸军事扬州刺史【周太祖纪魏废帝三年改扬州为颖州】浮于江汉达于淮泗篠簜既敷瑶琨即序【见羽调曲】十三年授车骑大将军仪同三司寻迁骠骑大将军开府仍赐姓普屯【北史本传作普屯周书本传作普毛】即为官族【见贺娄慈碑】入陪武帐出总戎韬【见哀江南赋】置府于阳闗【见燕歌】张旃于瀚海【汉书上曰骠骑将军去病登临瀚海】故得上书于汉即用同宗【见歩陆逞碑】争长于周还无异姓【见谢滕王啓】十六年授鄜州诸军事鄜州刺史【周太祖纪魏废帝三年改北华为鄜州】公频领两牧风政神明虎去西河【见五张寺碑】枭移东郡【说苑枭与鸠相遇鸠曰子安之枭曰吾将东徙鸠曰何枭曰西方之人皆恶我声鸠曰子改鸣则可不改子鸣虽东徙犹恶子也】河湄瑞气特表防平【南史宋虞愿传愿为晋安太守海边有越王石尝隠云雾相传云清廉太守乃得见愿往就观视清彻无所隠蔽十道志畨禺北津水今名廉平水】鄜畤神光偏明正直【汉郊杞志秦文公梦黄蛇自天下属地其口止于鄜衍于是作鹿畤左传神聪明正直而壹者也】及乎魏终天禄【尚书大禹谟天禄永终】周受惟新【见崇传】明命已迁【尚书太甲顾諟天之明命】彝伦或革【尚书洪范彝伦攸叙】周元年改授大将军枹罕郡开国公增邑一【本传作五非】千户军中受诏非论北伐之功【见司马裔碑】大将登坛无待东归之策【见为阎将军表】置陈太平【疑作行史记白起攻韩南阳太行道絶之】开阴晋之道【汉地理志华隂县魏之阴晋髙帝更名华阴今属华州周太祖纪魏大统元年东魏司马子如自蒲津寇华州刺史王熊撃走之】连兵广武【见哀江南赋】纳荥阳之城【后汉郡国志河南尹荥阳有广武城周太祖纪魏大统三年清河人崔彦穆檀琛攻荥阳擒其郡守来附】校战丹山【本传保定初率兵讨丹州叛胡破之】移营白壁【周太祖纪魏大统十二年齐神武围玉壁大都督韦孝寛力战拒守齐神武攻围六旬不能下烧营而遁】莫不勇冠三军名凌五将【见移齐文】保定四年授宁州总管【本传不载】掌其北门既为郑国所委【左传杞子告于秦曰郑人使我掌其北门之管】捍其西鄙无惧秦亭之逼【韩子魏白起为西河守秦有小亭临境一朝拔之】是以筑纲平之城卫人拱手【史记赵世家筑纲平以侵卫正义曰刚平在河北】戍荥波之泽梁氏寒心【魏世家公子无忌曰决荥泽水灌大梁大梁必亡】朝廷与公有内外之亲【见崇传】令公从戚里之贵【见春赋】乃以魏文帝女为公夫人【本传不载】遂得长门之左别开公主之园【汉东方朔传爰叔谓董偃曰何不白主献长门园主立献之上大恱更名窦太主园为长门园】濯龙之旁便有王姬之馆【左传庄公元年秋筑王姬之馆于外为外礼也详咏画屏风】五年被徴入京拜小司马斯于司马以公为魏绛【见崔訦传】佐于中军以公为荀首【左传晋人归连尹襄老之尸于楚以求知防于是荀首佐中军矣故楚人许之】岂直谓之鹑火【家语注炎帝以火纪官春官为大火夏官为鹑火秋官为西火冬官为北火中官为中火】称之缙云而已哉【见宗庙歌】其年被使领命出西凉州【周太祖纪魏废帝三年改西凉为甘州】奉迎突厥皇后【本传不载】纪裂繻来卿为君逆【左传纪裂繻来逆逆女卿君逆也】称族而行尊君命也【左传成公十四年宣伯如齐逆女称族尊君命也周皇后传武帝阿史那皇后突厥木扞可汗俟斤之女太祖方与齐人争衡结以为援髙祖即位前后累遣使要结乃许保定五年诏陈国公纯等至俟斤牙帐所迎后俟斤不从防大雷风起俟斤以为天谴乃备礼送后纯等迎之以归】天和元年授柱国拜大司寇【本传建徳初拜通考后周有秋官大司寇卿掌刑邦国其属官又有刑部中大夫掌五刑之法】楚之柱国【见长孙俭碑】方之南火【当作水家语注共工以水纪官春官为东水夏官为南水秋官为西水冬官为北水中官为中水】轩之司寇譬以西云【见宗庙歌】总授于公能官人也【尚书臯陶谟禹曰知人则哲能官人】建德二年授少傅四年授宁州总管都督七州诸军事即为河州大中正公之桑梓【诗维桑与梓必恭敬止】本于此地再为连率【后汉马援传注莽法典郡者公为牧侯称卒正伯称连率其无封爵者称尹】频仍衣锦【见司马裔碑】襄城龙种更及池台桂阳仙人还归乡里【见纥干碑】故老亲朋酣歌相庆【尚书伊训酣歌于室】安车驷马【汉薛广徳传与丞相定国大司马史髙俱乞骸骨皆赐安车驷马罢】天下荣之【北史本传频镇二镇颇得人和周书本传魏大统中迁河州刺史本州大中正故曰再为曰频仍也】宣政元年授上柱国更加少傅配于上相即陪扈之图【见贺新乐表】居于京师实有圯桥之策【汉张良传上谓子房虽疾彊卧傅太子良行少傅事详张良赞】改封宿国公食邑并前五千户射鸿旧圃【左传卫献公射鸿于圃】舞鹤余城【见小园赋】既浮酸枣之河【见思旧铭】聊对淇园之竹【见步陆逞碑】来朝建章【见连珠】则天子降席出游戚里【见春赋】则郡公下阶是以行满天地【孝经行满天地无怨恶】名闻四海方当光辅五君【见长孙俭碑】参谋七政【见哀江南赋】夭厉弗戒薨于所居春秋六十有九栁庄告殡倾社稷之臣【檀弓卫有太史曰栁庄寝疾公曰君疾革虽当祭必告公再拜稽首请于尸曰有臣栁庄也者非寡人之臣社稷之臣也闻之死请往不释服而往遂以襚之舆之邑裘氏与县潘氏书而纳诸棺曰世世万子孙母变也】郑侨云亡得诸侯之礼【未详按孔丛子郑子产死郑人丈夫舍玦佩妇人舍珠玊夫妇巷哭三月不闻竽瑟之声】诏赠某官諡某公礼也以今开皇元年七月某日反于河州金城郡之苑川县山行陇坻地入塞原望积石以縁河临崆峒而下坂【见变宫调佛龛铭】甲黄肠【见司马裔碑】﨑岖亭障【见昭君词】及云撤奠【礼记既封土主人赠而祝宿虞尸既反哭主人与有司视虞牲有司以几筵舍奠于墓左反日中而虞日虞不忍一日离也】方劳榆沈【檀弓孺子防之丧哀公欲设拨顔栁曰天子龙輴而椁帱诸侯輴而设帱为榆沈注以水浸揄白皮之汁潘地取其引车滑而不滞】若夫树反壤也【檀弓国子髙曰上周于椁反壤树之防】封夏屋焉【檀弓夫子言曰吾见封之若覆夏屋者矣见若斧者矣从若斧者焉马鬛封之谓也】终须颍川之碑【后汉蔡邕集陈太丘碑文云先生讳寔字仲弓颍川许人也及卒逺近防千人以开重部大椽以时成铭】乃见华阴之碣世子仪同永达【北史本传子永达嗣位仪同大将军】孝性有闻居丧得礼嗟海变而田成【见歩虚词】惧山飞而地絶【秦蒙恬传恬曰起临洮属之辽东城堑万余里此其中不能无絶地脉防详齐王宪碑】勒石募田仍铭云尔
