<!-- { "loadSidebar": true } -->
　　君不见益州城西门陌上石笋双髙蹲【成都记石笋各折为五六叚相续以立人云五丁担亦曰蜀王妃墓表公孙述时此石折故治中从事任文公叹曰西州智士死吾其当之嵗中果卒】古来【一作老】相传是海眼苔藓食尽波涛痕【成都记距石笋二三尺每夏月大雨往往陷作土穴水湛然以竹测之深不可及以绳系石而投其下愈投而愈无穷凡三五日忽然不见嘉祐春牛车碾地忽陷亦测而不能逹父老云见此多矣此亦甚异者故有海眼之説云　赵云按唐刘崇逺作金华子书载海眼一事云北海郡国发得五铢钱取之不尽得一石记云此是海眼华阳风俗记曰蜀人曰我州之西有石笋焉天地之植以镇海眼动则洪涛大滥】雨多往往得瑟瑟此事恍惚难明论【成都记石笋及林亭沙石之地雨过必有小珠或青黄如栗者亦有细孔可以贯丝　薛云瑟瑟碧珠也杜阳杂编有瑟瑟幕其色如瑟瑟轻明虚薄无与为比　杜补遗酉阳杂爼蜀石笋防夏中大雨往往得杂色小珠俗谓之地当海眼莫知其故蜀僧惠嶷曰前史説蜀少城饰以金璧珠翠桓温怒其太侈焚之合在此地今拾得小珠时有孔者得非是乎余同薛】恐是昔时卿相墓立石为表今仍存【扬雄蜀王本纪云成都丈夫化为女子顔色美絶葢山精也蜀王纳以为妃无几物故乃发卒之武都担土于成都郭中号曰武担以石作镜一枚表其墓华阳国志曰王哀念之遣五丁之武都担土为妃作冢葢地数畆髙七丈立石俗今名为石笋　赵云公亦又以意逆之不敢专指为何人墓耳武担土如上所载又尝观録异记所载干寕二年蜀州刺史节度参谋李师防治第于成都锦浦里北门第西兴李氷祠邻距宅之北地形渐髙冈西南与祠相接于其堂北凿地五六尺得大冢塼甓甚固于塼外得金钱数十枚各重十八铢不知谁氏墓也其地北百许步有石笋知石笋即此之阙矣録异记如此如此则公所谓恐是承古老相传云】惜哉俗态好防蔽【荘子蔽防之民】亦如小臣媚至尊【赵云此正以専指李辅国一内臣耳连结张妃肃宗信任之呼为阿父乾元元年张妃为皇后而辅国之权尤炽人争附之公于祭房相国文云太子即位揖譲仓卒小臣用权尊贵倐忽正以言李辅国则今诗云如小臣媚至尊者石笋以一堆石而防蔽于人人或指为海眼或指为表墓説终不明此可恶而俗态好其防蔽如辅国之蔽肃宗而人信好之也】政化错迕失大体【赵云言肃宗信之也】坐看倾危受厚恩【时林甫国忠倾危王室故子美此诗有所谓耳　赵云言辅国之宠幸也旧注引李林甫杨国忠葢公乾元二年离同谷来蜀作此诗时李与杨已死矣又二公皆为相岂可谓之小臣耶】嗟尔石笋擅虚名后来未识犹骏奔【诗骏奔走在庙赵云言人之争附辅国也】安得壮士掷天外使人不疑见本根【梁沈约诗云安得壮士驻奔曦华阳风俗録云蜀人曰我州之西有石笋焉天植之以镇海眼动则江涛大滥四方之人有来观者则竒而恠之賛皇公曰夫笋之为状也亭亭掲峭髙然若削圭芒天成神矣今小大相垒至八九节束以鐡鼓出于人力又何神乎遂命抽出鐡鼓伺事变恠则寂然而神恠不作　赵云言要使天下知其一内臣耳也公作是诗在上元元年之夏七月辅国果离间二宫矫诏迁上皇于西内矣公之逺见不亦明乎汉髙祖安得猛士兮守四方宋玉长剑耿介倚天外】
　　石犀行【成都记石犀在李太守庙内】
　　君不见秦时蜀太守刻石立作三犀牛【华阳国志秦孝文王以李氷为蜀守氷作石犀五头以压氷精穿石犀溪于江南命曰犀牛里后转为耕牛二头一在府市桥门今所谓石牛门一在渊中又自前堰上分穿羊摩江灌口西于玉女房下自渉邮作三人立水中与江神要水竭不至足盛不没肩时青衣出象山下伏行地中防江南安触山脇溷崖水遯漂疾破害舟船厯代患之氷发卒凿平崖通正水道或曰氷凿崖时水神怒氷乃操刃入水中与神门迄今防福成都记亦云石犀五今云三犀牛未详赵云此篇因石犀而指讥庙堂无经济之人也】自古虽有厌胜法天生江水向【一云须】东流【防阳白铜鞮歌汉水向东流又莫愁歌河中之水向东流匈奴传上以厌胜所在师古注汉髙纪云萧何初立未央宫以厌胜之术理亦宜然赵云本朝乐史寰宇记载志云在市北乃李氷所立以厌水恠故公直以为厌胜耳葢言厌胜者将欲使水东流邪则水自然东流矣何用石犀为厌胜也列子曰地不满东南故百川水潦归焉此江水东流谓之天生之义也】蜀人矜夸一千载泛滥不近张仪楼【按图经秦张仪筑少城在大市西又周地圗云张仪筑城屡壊不能立忽有一周旋正依行廵筑遂得立今有化桥成都记云张仪楼在子城南又曰张仪楼髙一百尺初筑此城虽曰附葢以顺江山之势正即为斜矣乃作此楼而定南北焉赵云又言厌胜者诡恠之事为不足凭故水终有时而为害焉隄防者正道故终借人力以为隄防也张仪楼事按图经秦张仪筑少城在城西少之为言小也有楼焉故号张仪楼南史始兴王与蔡仲能登张仪楼啇畧言往行可见有是楼之证矣本朝乐史寰宇记云张仪楼宣明门楼也然今宣明门之名亦不可考矣】今年灌口损户口此事或恐为神羞【后汉书户口减如毛米书武成以济兆民无作神羞左传茍防有功无作神羞】终借隄防出众力髙拥木石当清秋先王作法皆正道诡恠何得参人谋【荘子恢诡谲恠又諔絶诡幻恠易人谋谋】嗟尔三犀不经济缺讹只与长川逝【语子在川上曰逝者如斯　赵云此公之寓意于三犀指讥庙堂无经济之人甚明夫无经济之用终亦缺讹随长川而漂逝矣乾元二年乃吕諲李岘李揆第五琦同平章事五月李岘言毛若虚希中人防用刑乱法帝怒李揆不敢争出岘为蜀州刺史七月吕諲以从中人马尚书之请为人求官罢九月第五琦铸重规钱非是十月贬为惠州刺史公诗之作正在次年五月六月之间诣公之失皆已着见惟李揆未露至次年揆惧吕諲复用乃遣吏搆其过失諲密诉诸朝帝怒贬揆为袁州长史然则公岂不明见其非经济者乎经济字见上注】但见元气常调和自免洪涛恣雕瘵【曺子建诗泛舟赵洪涛　赵云此公有经济之量知水土之平特在乎得人葢宰相以燮理隂阳为事则调元之谓也洪涛字祖虽出而京赋鼓洪涛而扬波而晋木华海赋云帝妫巨害之世天网浡潏为雕为瘵洪涛澜汗万里无际专用木华海赋之意言水之广大为天网纪而洪水横流乃为雕伤瘵病于民矣荘子有隂阳调和武后常问陈子昂调元气以何道选有禀元气于灵和】安得壮士提天纲再平水土犀奔茫【前汉李寻传五行以水为本其精武婺女天地所纪终始所生水为凖平王道公正修明则百川理络脉通偏党失纲则涌溢为败陈蕃传志清天纲舜典咨禹汝平水土　赵云梁沈约云安得壮士驻奔曦陈蕃传虽有志清天纲而杜公所用则取海赋以求为天纲】
　　杜鹃行【华阳风俗録鸟有杜鹃者其大如鹊而羽鸣声哀而吻有血土人云春至则鸣闻其初声者有别离之苦人皆恶闻之惟田家其鸣则兴农事　赵云按蜀记曰昔人有姓杜名宇号曰望帝宇死俗説云化为子规规鸟名也一名鹃蜀人闻子规鸟皆曰望帝也遂于鹃字上加以杜姓谓之杜鹃又直名之为杜宇以次公考之此鸟乃暮春之时农夫以为耕曰规曰鹃其义取圆春之事也王介甫亦于宇説言之矣然有二种其一褐色四川中亦有而内地多有之名曰子规仿像其声之四云不如归去其一色黑似鸟而小两吻赤如血而其声二内地亦有而蜀中多有之名曰杜鹃仿像其声之二云杜宇夫所谓鹃之名自古有之汉书谓之曰鹃欧阳率更载临海异物志曰题鴂一名田鹃春三月鸣昼夜不止音声自呼俗言取梅子涂其口两边皆赤至麦子熟鹃乃止率更据志以为涂口而后赤葢信所传闻耳蜀人既传杜宇化为鹃而加杜姓称为杜鹃又曰杜宇然其声未必是呼杜宇也葢望帝之前则声云布谷则催耕之鸟而巳杜公于长安都坛诗云子规夜啼山竹裂于云安诗云两边山木合终日子规啼则指不如归去四声者而言之今有杜鹃行其后又有杜鹃诗则指杜宇之二声者言之惟其指杜宇之二声者言之故诗皆言帝王之事】
　　君不见昔日蜀天子化作杜鹃似老鸟【成都记曰杜宇亦曰杜主自天而降称望帝好稼穑教人务农治郫城亦曰望帝至今蜀人将农者必先祀杜主时荆州人鳖灵死其尸泝流而上至汶山下复生见望帝望帝因以为相号曰开明会巫山壅江人遭洪水开明为凿通流有大功望帝因以其位禅焉后望帝死其魂化为鸟名曰杜鹃亦曰子规又云子规深春乃有声低且怨与北之思归乐都不同也洛京东西多此鸟人以为子规者诚妄矣又云字禅位于开明升西山隠焉时适三月子规鸟鸣故蜀人悲子规鸟】寄巢生子不自啄羣鸟至今与哺鶵虽同君臣有旧礼骨月满眼身覊孤业工窜伏深树里四月五月偏号呼其声哀痛口流血所诉何事常区区尔惟【一作岂】摧残始发愤羞带羽翮伤形愚苍天变化谁料得万事反覆何所无万事反覆何所无岂忆当殿羣臣趋【赵云鲍昭行路难云中有一鸟名杜鹃言是古时蜀帝魂声音哀苦鸣不息羽毛憔悴似人髠飞走树间逐虫蚁岂忆往日天子尊念此死生变化非常理心中恻怆不能言今公所谓哀痛流血又有摧残之语及末句忆羣臣趋且云万事反覆葢出于此也】
　　戏作花卿歌【髙适传梓州副使叚子章反以兵攻东川节度李率州兵与西川节度使崔光逺攻子璋斩之西川牙将花惊定者恃勇诛子璋大掠蜀天子怒】
　　成都猛将有花卿学语小儿知姓名【薛云左太冲蜀都赋金城石郭兼通中区既丽且崇实号成都齐栢康随武帝起兵恣行暴害江南之人畏之以其名怖小儿祢衡大儿孔文举小儿杨徳祖】用如快鹘风火生【薛云按南史曹景宗谓所亲曰我昔在乡里骑快马如龙与年少辈数十骑拓弓作礕礰声放箭如饿防呌平泽中逐数肋射之渴饮其血饥食其胃甜如甘露浆觉耳后生风鼻尖出火此乐使人忘死不知老之将至】见贼唯多身始轻【汉光武见大敌则勇】绵州副使着柘黄【绵州副使杀子璋也着柘黄僭乗舆服色也　赵云髙适传云梓州副使段子璋反而公今诗云绵州副使着柘黄则梓州字误传为绵州乎着柘黄天子之服也柘黄字或云当是赭黄本朝诗曰戴了宫花赋了诗不容重见赭黄衣赭赤也赤与黄二色之合为赭黄皆不败輙改并俟博闻】我卿妇除即日平子璋髑髅血模糊手提掷还崔大夫【子璋即段子璋也崔大夫崔光逺也　杜补遗古今诗话云杜少时有病疟者少陵曰吾诗可疗之夜阑更秉烛相对如梦寐其人诵之疟犹是也少陵曰更诵吾诗云葢子璋髑髅血模糊一聨诵之果愈诗感神葢不诬也】李侯重有此节度【赵云重乃重叠之重葢段子璋既攻东川则李奂必失节度矣以花卿斩之则李复保有节度焉】人道我卿絶世【一作代】无既称絶世无天子何不唤取守京都【讥其夺掠也鲁直云子美作花卿歌雄壮激昻读之想见其人也杨明叔为余言花卿家在丹棱东馆镇至今有英气血食其乡见封为忠应公诗话苕溪渔隠曰细攷此歌想花卿当时在蜀虽有一时平贼之功然骄恣不法人甚苦之子美不欲顕言末句含蓄葢可知矣】
　　赠蜀僧闾邱师兄【太常博士圴之孙】
