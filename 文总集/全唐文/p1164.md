<!-- { "loadSidebar": true } -->
    问：风化天下，形於咏歌。辨理代之音，厚人伦之道，《比阝》、《》褊小，尚列於篇；楚宋奥区，岂无其什？变风雅者，起於何代？动天地者，本自何诗？《南陔》、《白华》，亡其辞而不获；《谷风》、《黄鸟》，同其目而不刊。举毛郑之异同，辨齐鲁之传授。墙面而立，既非其徒；解颐之言，斯有所望。
    问：《梁》名经，兴於鲁学；刘向博习，称於汉朝。或贬绝过深，或象类无据。非立异姓，乃以莒灭成文；同乎他人，岂谓齐侯之子？异端颇甚，後学难从。讳亲讳贤，当举其例。耳理目理，幸数其言。何词所谓近於情？何义所谓失於短？凡厥师授，为予明之。
    问：夫子以天纵之圣，畏匡厄陈。行合神明，固久於某祷；将行理道，奚矢於天厌？对社栗之问，宰我强通；叹山梁之时，仲由未达。季氏旅岱，冉求莫救；皆见称於达者，或才比於具臣。尝隶善言，顾多滞义。末卷载游夏之事，终篇纪舜禹之词。颇疑不伦，可以敷畅？
    ○元和元年吏部试上书人策问三道
    问：天下理本，系於朝廷。乃者夏州阻命，益部干纪。皇帝神武制胜，指期致诛，二方晏清，九有贞观。纪律载新於耳目，爵命毕集於勋贤。内修八柄，外宏九法。教理刑政之要，制军诘禁之宜。使人皆响方，兵不复用，一其礼俗，以致和平。酌於古而行於今，举其大而遗其细。伫达聪听，子其昌言。
    问：圣人虚心，思天下之理至矣，求天下之士勤矣。搜於中林，縻以好爵者，往往至焉。君子澡身聚学，被褐藏器，方伯上荐，贲然而来。与夫充赋计偕者，异而论也。其何以佐理道，陈嘉猷，去徭戍而徼塞无虞？减农征而财用不乏？子所蕴积，悉期指明。
    问：四方之人，萃於选部；六品以下，实繁有司。积资者岂尽获吏能，考言者或见遗敏行？一日之鉴，固不能周；四方所稽，亦虑未尽。近自甸内，达於海隅，命官亲人，利病所属。欲使举皆称职，吏必首公，则轮辕适宜，鳏寡受赐。企闻体要，一二言之。
    ○宏文崇文生策问三道
    问：儒馆设科，以优华绪，亦明勤学，然後审官。诸生或以纨绮之年，讲育未暇，在琢玉之或怠，於制锦而如何？傥稍举，章程，以明课试，因粲粲之质，加孳孳之勤。可以远图，固为尽善。但因循既久，虑物议为难。盍自言之，将求折衷？
    问：左掖东朝，载宏学学攵，贵游门子，於是翔集。法禁或弛，艺实难徵，推恩补员，据阙升第。或人疑张禄，或词假葛龚。诚瑕不扌瑜，岂仕优则学？澄汰则众心未允，因仍则流弊浸深。有司病诸，幸喻其术。
    问：乡赋国庠，巳有定制，又辟两馆，以延诸生。盖砥砺贵游，而进之於学也。二三子江夏童年，颇闻岐嶷，舞雩春服，皆巳鲜明。虽异宾兴，亦称讲业。於经书所好何句？於古哲所慕何人？兼陈从政之方，用辨保家之美。
    ○道举策问五道
    问：庄生曰：“吾闻庖丁之言，得养生焉。”盖以其游刃无全，善刀而藏之故也。御寇则曰：“养生如何？肆之而巳。”庄生曰：“嗜欲深者天机浅。”御寇则以“朝穆善理内而性交逸”，何二论背驰之甚耶？夫一气之聚，为物之逆旅，诚不当伤性沽名，以耗纯白。傥昧者未通矫抗之说，因遂耳目之胜，甘心力，则如之何？既学於斯，伫有精辨。
    问：《骈拇》之言曰：“有虞氏招仁义以挠天下，天下莫不奔命於仁义。”以易其性，庸讵知不有性於仁义而不可易者耶？以伯夷死名於首阳之下，庸讵知伯夷非安於死而不可生耶？徵濠上观鱼之乐，则庄生非有虞与伯夷也，又安知有虞伯夷之不然耶？徵凫鹤短长之胫，又安知有虞与伯夷之性，非不可断不可续者耶？虽欲齐同彼是，先迕後合，恶用谬悠卓诡如是之甚耶？蓬心未达，幸发吾覆。
    问：至人恬淡，外其形骸，使如死灰，如木鸡，斯可矣。至若蹈履水火而不ㄡ没，虽以诚信，庸至是乎？斯所以有疑於吕梁丈人商邱开之说也，盖有以诚信安於死而不迁者，未有以诚信蹈难而不必死者，此何所谓？其质言之。
    问：安时处顺，泊然悬解，至人之心也。故曰“材全而德不形”。又曰“休影息迹”。与夫五浆先馈，屦满户外者，固不侔矣。然则以纪氵省之养鸡，<疒句>偻之承蜩，匠石之运斤，梓庆之削锯，用志不分，移於教化，则万物之相刃相靡者，悠然而顺，ウ然而和。奚在於与无趾无眼之徒，支离形德，然後为得耶？愿闻其说。
    问：文子元虚，师其言於老氏。计然富利，得其术者朱公。疑传记之或差，何本末之相远？人分五位，智辨居忠信之前；体包五藏，耳目乖肺肝之主。皆何故耶？当有其说。至於积德积怨，实昧其图；上义上仁，愿聆其旨。大辨若讷，大道甚夷，岂在颠之倒之，使学者泥而不通也？
    ●卷四百八十四
    ☆权德舆（二）
    ○中书门下贺南诏异牟寻授册礼毕表
    右。今日中使某乙奉宣进止：得剑南西川节度使某乙奏，得册南诏副使宠颀状云：“异牟寻以十月二十七日受册礼毕，迎候祗应，皆竭深诚。又册命之时，天宇晴朗者。”伏以圣泽所覃，殊方即叙。奉使臣之礼，远禀绥怀；当锡命之时，尽其诚敬。变西南阴晦之候，感天地休嘉之祥。此皆睿渥遐宣，上元降祉，永宁万宇，守在四夷。臣等忝备台司，不胜大庆，谨奉状陈贺以闻。
    ○中书门下贺□南军破吐蕃剑山保定城表
    臣某等言：“伏见剑南西川节度使具官某所奏，兵马使宋晃前月十八日与□南军合势，攻破吐蕃剑山保定城，当日斩城使者。”伏以声教所被，遐迩大同，蠢兹西戎，尚有遗类，或犯亭鄣，且稽灵诛。陛下睿算无穷，天威远震，以夷裔感恩之众，佐藩隅制胜之臣。取以多方，累献戎捷，事皆前定，必禀圣谟。斩将搴旗，出於料外；坚城便地，尽落彀中。通荒服会朝之途，绝馀孽窥觎之隙。奉威怀之命，以律而臧；兼夷夏之师，在和而克。此皆陛下神武潜运，妖氛永清，由是成擒，自当尽敌。臣等谬当枢近，愧乏庙谋，幸睹成功，不胜大庆。无任欣之至！谨奉表陈贺以闻。
    ○中书门下贺幽州卢龙军节度使检校尚书右仆射刘济去四月十七日於室韦川等三处大破奚虏六万馀众状
    右。今日中使某乙至，奉宣恩命，示臣等前件破贼露布者。伏以王泽所覃，裔夷率化。蠢兹小鬼，敢负深恩？时怀向背之心，或作方隅之梗。守臣宣力，师律戒严。随其啸聚，必就擒翦。厄害之地，分设三军；首级之数，动逾万计。此皆睿谋阴骘，武旅成功。臣等忝备台司，累睹戎捷。无任庆幸之至！谨奉状陈贺以闻。
    ○中书门下贺汴州擒送李乃表
    臣某等言：“中使某乙奉宣进止，汴州以今月三日擒送李乃，军州并巳宁帖者。”伏以圣德含宏，在宥天下。而匪人丑类，自抵刑章。李乃本以庸微，谬从军校，潜怀狂戾，辄扰师徒。乘其疾病，坐邀职秩，怙乱以逞志，专戮以作威。人思纳忠，义不从恶。俄就械系，一方晏然。虽枭獍之心，暂求假息。而鹰之逐，曾不崇朝。众情交欣，以待朝旨。陛下命将相之重，抚绥是邦，明书罪人，且示轻典。成命方下，浚郊以清。圣谟炳然，若合符契。足使义士励节，贪夫革心，禀化畏威，无有远近。臣等谬居台铉，每奉德音，愧乏嘉猷，以承睿略。无任欢忻庆幸之至！谨奉表陈贺以闻。
    ○中书门下贺灵武大破吐蕃表
    臣某等言：“臣等今日面奉德音，灵武大破吐蕃，擒生斩将者。”伏以睿谋武经，阴骘上略，兵符所授，攻战多方。蠢兹犬羊，尚劳燧。群帅禀命，中权戒严。掎角相因，初设险於三覆；奇正合发，俄献功於七擒。数酋渠之首级，积戎械於亭候。胜气馀勇，鼓行无前，即叙可期，有征斯在。臣等谬居枢掖，莫效涓埃。每承以律之贞，空荷止戈之运。无任庆快踊跃之至！谨奉表申贺以闻。
    ○中书门下贺蔡州破贼表
    臣某等言：“伏奉宣示蔡州行营招讨使韩全义所奏云：“四月二十七日於逆贼吴少诚界破贼骡子及马步军三千馀人，贼弟吴少阳弃众奔遁者。”伏惟陛下神圣广运，丕冒万方。而颠越匪彝，目蹈锋刃，德音累降，晓告不悛。禁暴安人，酌於军志；命师授律，发於宸心。整旅有严，拊循决胜。据便地以三覆，分锐师而九攻。材官突骑，奋励精勇，启行所及，莫敢枝梧。奔北之徒，自相蹈藉，威谋克壮，杀获斯多。更俟便宜，续图攻取，蒙轮超乘，靡不贾馀。长毂钩援，期於尽殪。此皆睿算前定，纯臣协心，伫清淮，以庆天下。臣等谬居枢近，喜倍恒情。无任欣踊跃之至！谨奉表陈贺以闻。
    ○中书门下贺剑南西川节度使去八月十八日於雍州灵关路大破蕃寇，拔木破城并破通霍军天宝城应擒生斩级焚烧仓库楼阁收获羊马器械等状
    右。今日中使某乙奉宣恩旨，示臣等韦某奏表，大破吐蕃，生擒斩级者。戎鬼负恩，乘秋窃发，敢扰边鄙，自干诛夷。伏以睿略无方，守臣授律，龚行决胜之策，分遣贾勇之神。面缚首级，风驱电扫，屠堡栅而平其险厄，焚仓而尽其糗粮。南路灵关，既无遗类；西郊朔塞，可以成擒。神武指踪，四方宣力，奇功吉语，相继上闻。耀天威而尽殪，昭文德以即叙。止戈之庆，计日可期。臣等备位台司，倍百欢贺。无任庆忭悦怿之至！谨奉状陈贺以闻。
    ○中书门下贺元谊李文通出州城表
    臣某等言：“臣等今日面奉进止，元谊、李文通等蒙恩宥过，以今月七日将领将士出州城者。”伏惟皇帝陛下圣神之化，怀保元元，仁洽好生，感深格物。谊等列於守将，本以忠劳。师旅之间，失於虑始；苍黄之际，自谓匪人。士吏危疑，谋猷回。陛下以震耀所及，杀伤则多。曲成以诱其衷，持久以通其变。愀然轸念，不忍致诛，待以初心，许之迁善。指期开壁，率众来朝。实赖亭毒之恩，再全臣子之节。宥兹一眚，昭示万方，睿慈所宏，动植知幸。臣等虚薄，备位台司，愧无调鼎之能，获睹止戈之庆。无任欣踊跃之至！谨奉表陈贺以闻。
    ○中书门下贺德音减放夏麦并赈给表
