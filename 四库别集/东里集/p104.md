<!-- { "loadSidebar": true } -->
　　元之盛际赵文敏公法书冠絶天下上自朝庭下至山颠海隅大书深刻辉映日月至于今翰墨真迹流传于世靡不珍袭如拱璧焉余于秘府人间见之多矣大率所书汉唐以来名人文章及老释之言而及于吾儒圣经贤传甚少见也葢必有之或秘不以出或愚民俗子不知所寳而废弃之矣今于吉安守四明陈侯本深所拜观太学三纲领以下五十八字浑厚而飞动温润而典则存庄敬于挥洒之中允哉重寳也余童丱闻之先生长者临川呉文正公尝以知止而后有定至则近道矣四十二字即传第五章所阙之文遂摘出以寘于此谓知之至也之上为传之第五章以在止于至善下接古之欲明明德于天下者先治其国余反覆诵究经传文理皆贯通明白而先儒所未尝言者葢文正作礼记纂言正错简如此类甚多为世所重因本深属予识于后遂附见其【阙】云
　　郑孟宣书同气诗后
　　此诗虽二十八言而抑扬开阖明白切直其忠爱恻怛之心殆与鄂不韡韡之诗相表里吾邑刘文复恒诵之以示劝戒家兄又为求名笔书之用广其志其于风化有助矣
　　子昻书昼锦堂记后
　　此巻尚书夏公家珍秘公厯忧患久而特存以忠献王功烈文忠公文章文敏公翰墨光华相望数百年之间卓然三絶譬诸至寳盖必有神物防持之者矣
　　鸰原别意巻后
　　鸰原别意者亡友胡公光大在北京时别其兄方大先生之诗也方大过南京尝属识于后余未有复之而光大没世每欲握笔輙动悲念不果朝庭嘉念光大不已再赠官至一品又官其子而厚赉其家于是其子以伯父命趣识其诗呜呼光大没今八年方大与予亦皆老矣其能无嘅焉者乎自余识方大于今三十有五年与光大同官翰林十有七年盖相知莫如余深也其兄弟相笃孝友方大清素谨确自食其力与乡人处恂恂执信义而动循矩度虽其弟贵盛一时而其家门庭萧然不改于旧也光大简静慎重严交际非其人辄不一顾人亦不得以非道干之在官恭勤周宻未尝居家言公亦未尝以其私干于公也虽荣名为四方士所仰望而泊然俭约之风故在其恊德如此世之贵人宦逹者有兄弟如胡氏固已少矣彼贵不知守道而仕者肆于外处者肆于内殃咎之来被于躬及于家族夫岂偶然之故也胡氏既有以保其终又有身后之泽岂不可以为世鉴乎吾又有望胡氏诸子皆将继二父之行也故书以告之
　　黄汝申摹宋陈草书巻后
　　此宋仲温昌裔陈文东草书皆黄汝申所摹可为精矣非积熟未易臻此二宋初皆得书法于饶介之仲温笃志魏晋诸体皆善而章草当在妙品昌裔书谪辰州后乃大有造诣飞动纵意而不越矩度文东亦善诸体盖得仲温之助闻汉尢髙然余未及见盖洪武间呉中三絶近岁能书多出于呉而亦多自宋陈岀夫法上得中泝宋陈以上非无用力之地而行逺自迩固有取于此因汝申示此遂为之识
　　山谷与云岩禅师书墨迹后
　　山谷先生元祐八年初改编脩官而平素于云岩甚厚集中数简勤勤向徃之意儒释所本不同而先生乐佛徃徃借此喻彼然先生孝友节义有功名教重其人以及其遗迹则览此巻者固宜起敬
　　周纪善所藏鲜于墨迹后
　　鲜于公书当元盛时与赵文敏公齐名前辈评其书在能品观此拱璧何足多哉惜乎其早没而世之所传者尠也岐凤尚寳藏之
　　苏文忠公父子及秦黄张晁诸贤帖后
　　右苏文忠公父子兄弟及秦黄张晁诸君子墨迹秦黄张晁所谓苏门四学士者也总八纸各臻其妙戴演御史所藏展玩忻怿想见髙风雅韵于眉山一堂之间矣
　　宋贤帖后
　　右宋范文正公韩魏公及李忠定张忠献诸贤墨迹总十二幅皆当时钜公名人今监察御史戴演所藏出以相示烂烂乎景星庆云之辉映也其去岁帖出王定国或以为寇莱公或以为曽文定非也因识而归之
　　宋克遗墨后
　　南宫生书自魏晋出用笔精妙毫发不茍洪武中两浙擅名法书者三宋为首南宫尢杰出于今良不易得此数诗盖得意之迹宜珍袭之
　　宋贤墨迹
　　宋贤墨迹三纸富郑公司马温公苏文忠公各一纸而装失次序当表过内有清容图书疑是伯长故物
　　褚河南儿寛賛后
　　评者论河南书字里金生行间玉润法则温雅美丽多方观此賛真不虚也吾求数岁始得之谨珍袭之吾先世蓄河南书防颇蔺相如而下数十传节文终以优孟遭世兵乱家隳于寇此书散落人间虽或见之力不能复后亦莫知存否举家为憾平洲府君及刘子髙先生之文具着其事故览此益重先世之感
　　欧阳率更梦奠墨迹后
　　韦续墨薮欧阳正行书在中上品欧教作书有八诀最利初学学者观古人书必观墨迹乃见妙处此梦奠七十八字真人间絶无仅有希世之寳也盖尝入宋御府矣赵文敏公所题考碑志是三十七八岁笔故与后来特异吾家蓄古墨迹此为最久
　　丘氏所藏宋告身后
　　宋告身循唐制而潦率不逮逺矣况嘉熈当季叶乎丘氏子孙能寳此于二百年再革命之后其故家文献犹可征也
　　詹舍人书昼锦堂记后
　　韩公之功烈欧公之文章皆世所甚重此记自出入将相至社稷之臣数语古今言韩公者未有能逼真若此也当时书石是蔡君谟至今传世为寳詹君此书不减君谟亦可寳也
　　宋贤像后
　　右宋贤像自陈希夷至真文忠公凡廿四人出宋人笔甚精盖毕文简公子孙故物凡三百年道学文章名公皆具但道学无濂溪文章无六一当必有之而流传既逺遂亡逸欤
　　呉虞二先生像后
　　元道学大儒之出吾江右者呉文正公虞文靖公皆在临川先曾祖吟窓先生延祐乡试寔文正门生而于文靖交防今二公文集具可考见而家集载先祖金洲先生兄弟问学皆登二公之门士竒闻诸长者先世尝藏二公画像皆有亲笔自賛兵乱失之士竒独见徃来简牍数幅耳比得此二像于程南云敬表为一巻遂于文集中考賛辞书之并録行状神道碑于后以藏于家将使后之人瞻其像知其道而致力于学也
　　程文宪公遗像后
　　为大臣者格君心进贤斥不肖兴学育才其要务也元之有天下信用南士自程文宪公始公虽不为执政而遭时得君于是数者其功绩炳炳然施当时而垂简册况以明白正大之学发为闲深雅则之文章乎不可泯者哉噫不有君子其何能国夫世所称国家之元气斯文之命脉者非文宪之徒之谓欤因拜观遗像于其孙南云所不胜景仰之意像之后有题赞李韩公先待制公延祐乙卯座主欧阳楚公许文忠张文穆黄文献皆先公同年友又有先代通家之敬焉南云属余题故并识之
　　程提举行吟像后
　　元之兴南士显用者莫先于程文宪公其后呉文正公掲文安公继起皆文宪所延誉推荐亦皆出于江之西也元之亡黼冔裸将之士徃徃而在文正之孙江西行省叅政当文安之子刑部侍郎汯文宪之孙福建儒学提举世变皆全身以去不忝其先谅哉君子之有后也今获拜观提举公行吟像及覩李伯韶所着传称其有傍花随栁之趣嗟乎其亦栗里斜川之适者欤起敬起慕题于后
　　李公麟鬼章効马图后
　　行人司正黄宗载持其友蒋伯辉所藏宋李公麟画鬼章効马图求余识一言图之右有苏文忠公叙赞今世士大夫相继为诗称道之余不能复有加矣然图之妙亦不必后之人数数称道独反覆文忠公叙言不能无嘅焉者元祐初文潞公吕正愍范忠宣诸贤共执政柄时朝庭清明推仁布泽嘉惠天下汲汲惟恐不及不事游畋不寳逺物而蛮夷四方之贡却絶复至充溢于庭视如无有天下之人欢喜庆告有太平之望未防潞公诸贤尽斥而章蔡之徒复用蔽塞耳目谗逐忠良隔絶上下浊乱政经天下之人困其荼毒驯至徽钦之世祸遂不救向使潞公诸君子终其身在朝庭之上不去岂至乎此也小人之能败人国家也如是果孰执其咎哉凡为天下国家得人则治否则乱元祐之世虽蕞尔边陲备御之寄所用如防师雄之徒尚有可称曾不数年虽辅相天子理天下亦不暇问可否而一畀之匪人则国之安危理乱又岂待他日而后见哉于乎有国家可以鉴矣自古以来其人光荣贵富其身既死遂湮没无迹一也茍其行不臧后世闻其名犹贱恶之若文忠公辈其身虽死后之人闻其名起敬起爱或得其一纸一墨于数百年之后珍袭贵重以为家寳如此图之类者盖好善恶恶之心古今无异也于乎人之为贤不肖者又可以鉴矣伯辉之竒七世孙能保藏此图虽重其有先人之名在亦好善之心有诸中乎
　　郭鼎贞藏张戡歇骑图
　　良马世不易得良画者尢不易得人恒称曹霸韩干絶艺观此戡固未相逺也此翰林侍讲金君家旧物殆欧阳氏七贤画也既以予鼎贞固侍讲之心不累于物耶鼎贞寳之不下拱璧夫一艺之精见重于人若此古之君子其精义妙道在人不可一日无者其宜寳重何如哉鼎贞方明经饬行潜心古人因金君求题此图故书其后
　　题竹示防子学
　　此苍筤竹其生意方益升而未已有积小以髙大之势书以示防使勉于学
　　圣贤像后
　　此图或疑巻轴纸笔非当时所有然前辈有论书学者谓纸墨笔研皆自古有之但后人异其制耳则观者于此不足疑也
　　赵大年小景后
　　右赵大年写小景故苏人章仲华所寳藏者大年名令穰宋太祖五世孙官至崇信军观察使多畜隋唐以来法书名画大年悟解頴敏书画一入览辄得古人用意妙处近代画家所纪称大年山水多设色又称其喜写江南小景寒汀烟渚之趣甚为当时所重宣和御府秘藏亦多今此图园庐坡树淡云水鸟仅尺余而澄明潇洒幽澹简逺之趣臻极其妙信如画家所推可为希世至寳也图后有袁文清公杨铁崖诸君子题咏金舂而玉应又有元璞诸老释之作亦皆不在灵澈皎然下所可寳又不独于画也金珠玉璧世之人争寳之仲华独此为重非清尚絶俗之士哉仲华久谢世今其孙孟升念其祖之重乎是也重之亦如其祖之心孟升殆孝者欤重祖父所爱物者重祖父之推也吾身祖父之遗也吾重其所遗不敢斯须行之盩乎道又孝之至也吾未尝识孟升左赞善陈公间视此图且语其故求题輙为书此
　　君臣百像后
　　右古君臣像凡百人汉以下贤臣多阙盖当时但据所有者刻之然其中未必皆得真荀况曰伊尹无须麋今画有之又有可笑者画伊尹必负鼎子房必怀一编固哉陋也至于标题或名或字或号或諡何其不一也此巻得之建阳县丞南康何景春
　　九歌图后
　　楚三闾大夫屈原爱君忧国惓惓之忠遭罹谗邪放逐以卒古今所悲也厯世逾逺頼先正朱文公因其辞而明其心吴文正公又即其题而征诸礼于是屈大夫之心皦皦乎与日月相辉于无穷余尝于秘府见李伯时画九歌今又见赵文敏公之画于李祭酒时勉所大同而小异亦各极其趣也遂属东阳士呉希纯临写赵图殆亦唐临晋帖者矣呉并用篆古书九歌分寘各图之右时一展图诵辞如亲见千载之上于目前若文正所题赵图并附于后云
　　张子俊临圣哲像后
　　右宣圣及诸弟子像弟子十有一人岂四科之外益以曽子欤盖宋李公麟笔防稽张子俊为余临宣德癸丑九月朔后学杨士竒谨识而藏之
　　萧翼兰亭后
　　右萧翼兰亭画妙絶真立本笔当时君臣凡游翫适意处阎必有作况此一段竒事哉然翼之事后人然疑者非一观此当必有因但无如后来所云许多曲折耳吾家唐画独有此巻
　　登瀛巻后
