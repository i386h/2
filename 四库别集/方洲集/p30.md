<!-- { "loadSidebar": true } -->
　　予读朱鉴母董氏慈节诗心实有所感凡母之于子无弗慈者然一于慈而不知礼义则大节不立虽处平居将亦不能终所爱况临事变何以自据哉方鉴丧父时内外空竭觊觎观望者当复不少使母不有毅然不夺之见一失其身则鉴之宗祀熄矣虽有抚育顾恤之慈将复何补故凡孤寡之地有节者方能成其慈慈而无节是无慈也引刀断臂忍不顾子而所以卒显庇其夫子者繇于一忍携幼就人几乱族姓虽因以成名至今为士大夫惋惜于慈也何有犹君子之于世不先有明识定志以任重致逺而欲随事迁就以成世故皆茍焉耳鉴拳拳以表扬为事余尚意其未达切重复书此语以规益其孝敬之心焉
　　送卢全鼎住迎禧观序
　　正统已巳秋圣驾北伐锦衣卫千户林茂每祈安于文昌之神辄得吉卜祝曰即有应当建祠以奉神及圣驾旋复天顺纪元之初茂遽以状闻命工部度善地听其自处茂与道士卢全鼎共竭所有聚材鸠工早夜不敢休辍凡四年而以成告命全鼎主香火赐额曰迎禧观茂僚友及士庶交者咸用歆动走求余言致贺嗟夫莫非臣子惟君能以忠爱感于神明而获见信于君京师多释道祠宇其徒充斥不可数究近者禁私创不许给度僧道尽敛约无所事事惟文昌得赐额全鼎防特旨皆盛举非常事宜彼之见闻者皆喜而贺也夫天下之事必有系于世道而后能久逺是举起于至诚迫切可以观忠祝而不食其言可以劝诚民知天人之不可妄如此而皆胥率为善又足以广仁泽其所系良重使全鼎能悉此义夙兴夜寐尽所有事以昭答宠命敷遗后人则久逺庸何虑哉余闻全鼎早从卢混成陈大木李玉方诸名家今四十年来无少过举即始见终必能相勉以有成也
　　送郑世昌赴广东市舶司提举序
　　汉初与南粤通货易其后闭关絶行至孝文时遣陆贾诏喻复通贡互易广之财贿始流于中国唐有广州市舶使宋咸平中泉明杭广皆有市舶司以他官兼领元丰始专置提举后皆废革言者以闽广物殖滋殷独留不罢我朝抚临华夏提封万国蛮夷贡献商贾贸迁交属广道其物利环竒浩瀚常甲于天下金山珠海信哉为天府之南库故市舶所掌至今盛于他州而提举之职亦常为经国者所重然新进之士累皆昧于实见自惑于务财先利之训一切视理财之司为常散吾友郑君世昌自太学生授市舶提举不知其心果安于是乎哉夫立法制以定天下后世者莫盛乎周公周公之书有关市之赋玩好之用敛滞待贾之法则凡可以利用厚生者皆圣人经训之余术而况市舶之良哉自古法既变世下务繁中国之产生不给用积不酬散上丰则下啬官侈则民约盈虚消息不过推移转换之间安在其能生蓄阜蕃也彼蛮夷险逺阻山絶海之区事为茍略征敛未尝天之所生地之所产自古及今殆有储委閟藏而未发者于是乎致之有道取之有法因其所利而为之招怀鼓运更互流易使财货之在中国之外者皆为吾府库用而来逺裕民之政实行乎其间此市舶建置之初意也夫致逺不劳民取利不失义虽周公亦乐为矣而可忽遇哉古语有之不知其义守其数仕縻于职务之末失其本旨者不特祝史一人毋异乎以理财为常散也世昌力学能文通知典故吾邑未能或之先是行当推先代之法凖当世之务即其所以致之取之者而加时措之宜梯航踵来商贾四集使财货所入足以资不赀非时之费则中土贡赋庶几安于常供无复加科覆敛之举然后本末两得不失来逺裕民之遗意若此则子之理财过唐宋人逺矣岂一州之利哉顾不知其能专之否也因其行聊以此赠别
　　庆倪太恭人七十序
　　怀庆守倪君廷瞻遣子英奉赠勅归海盐祭告先考教谕公之墓因致余词曰老母年登七十幸无恙八月五日其始生之辰颙忝有禄养窃自庆幸一言为娯予惟徳者寿之基虽寿而无徳君子不寿之也然女妇之徳与寿则常因于其夫子夫不贤妻无所刑则而成徳子不孝母不能安适而致寿茍非所因而有专美令闻非妇人之华也太恭人和懿淑安闺门清穆平生不知有妬忌事几如古人以予所见于教谕公者徴之宜其有是配也英言太母年来聪明康健宿疾尽愈饮食言动不渝曩时以予所知于廷瞻及璋璠二弟者征之宜毋有是寿也因徳而有以光其夫因寿而有以察其子世美隆洽福泽骈至无惑其科第相承曾众见而未艾也千室之邑百里之地难老如太恭人者是可多得乎哉虽然亦不可无顺而承之之道予闻老者多悲思仁者多悯爱昔隽不疑为京兆尹行县録囚还其母辄问所平反活人多则喜笑饮食言语或无所出则怒为之不食廷瞻尚亦留意于此以娯悦其心庶几资全太恭人之徳而引掖其上寿此孝养之大者也予与廷瞻为壻友分当通家于其亲所言不敢不致
　　南山终慕诗文巻序
　　许清明夫奉南山终慕诗文册求言予语之曰慕与爱义实相同而文则异用人子无不爱其亲惟爱而不遂其所爱则有系恋顾虑之思故变文曰慕厄于顽嚚间于嫡继此大舜尹伯竒之所以为慕欲养不能能养不待此皐鱼子路之所以为慕久于行役限于王事此陟岵鸨羽四牡诗人之所以为慕是三者皆明夫所不遇而以终慕系之南山岂有说邪明夫拱肃以对曰先君强健时常于所居南黄山环植松竹花果期与先母为暮年偕乐之地志念弗遂而南山故在此清所以痛先人之生闻古不修墓清不克诚信于始致塟宂有水不幸又将迁塟于南山此清所以痛先人之死是故敢乞言于往来长者以志清终天之怀遗之子孙使不忘也嗟夫南为阳明之地山为镇久之物古今比兴之词多曰南山天保末章如南山之寿如松栢之茂当时人臣以是祝愿其君后世人子因以是祝愿其亲有所比拟祝愿而不得遂其心见是物也必有哀伤之思况明夫所感于山又不止是宜其永也凡重执虚者将取盈慎蹑级者将力升明夫卑体逊志具是册以待训言非无望也孝有小大有始终有久近长人君子必有能进明夫于舜子路之道者
　　张太守父母挽诗序
　　赠文林郎监察御史安邑张公既卒其子岫始登进士为美官人谓公初任教职继知县事皆有徳于民而不及见其子以殁君子比之欧阳永叔之父及岫出守嘉兴母孺人吕氏尝以公之清慎勉岫或闻岫治事过严辄不乐君子比之隽不疑之母夫生不交者死不吊不通问者不致言公墓草既宿太孺人未尝出门虽固仁淑何与乎郡邑之众而形诸诗什以悼其死非太守君之贤何自哉公夫妇能以善成其子太守君能以贤显其亲吾郡邑士又能感其长上而推本其父母于人道皆厚非特文字可传而已予闻孝子之丧其亲闻其声之同则悲见其形之似则疑况父母之遗诔而敢不敬是宜太守君用心于是他不暇及也不亦既孝矣乎
　　送彭教谕序
　　仕以礼去官者三劳瘁倦勤理所当退谓之请老成功守己分所乐己谓之知止知难虑后事所决去谓之见机后世法制严宻惟请老得循故事而知止见机往往不遂人意士大夫名节能与公法清议竝全者盖不多见海宁县学教谕彭君显烈致仕归庐陵年仅六十精力甚壮自始荐歴祈门南安以有今职名位未满其徳绩用未究其学今治教休明学官又无危高嫌偪之防于三者皆不合而去之遽宜有不可必遂者而竟遂之藩臬州司无龃龉于其上缙绅里社无讥议于其下门生故人虽私相惜而大相乐不识君何以得此于众殊之间也闻其乡人言彭之先唐太尉安定王思玕宋御史中丞户部侍郎思永之后自元歴今世有名宦其先君大雅先生正统间尝诣阙上书言事及进二京赋英宗勅赐冠带以训导致仕时杨文贞公当国欲奏留翰林固辞而归审如是则先生出处进退当亦有家法源流也嗟夫先生三为儒官乡邑相望今及未衰之年去位犹之朝出游而暮归其庐情事可人物色未改视世之逺仕不归者相违岂直尺寸天壤之间独此亦足有得而况无愧于名节哉若先生者始可以言仕矣
　　送董通判之任抚州序
　　有致逺之具而后能胜重任彼斤斤以为明察察以为智投之而应委之而成责效于旦暮之间斯可矣欲其胜重任而有永吾未之见也君子之于事若迟钝而实忠厚若迂濶而实老成若浑沦无别而实有条理若无所营度而情致纡逺然后足以茹纳污浊解纾棼结镇定击撞内则廊庙外则州牧可以不动声色而成逺大之事业也故观人者不可以近小取不可以声誉求不可以成功迟速论况乎政事之施亦各有体彼闻风而罢去下车而澄清惟于激扬之任者宜之若夫经理布置事关生民虽以孔子为政犹不能无谤于三月之前而欲以今之人材不逾岁时称良有司而着赫赫之名有不至于伤民和而成急刻之政者鲜矣乡先辈董公子厚早以太学生为真定推官继陞兖州通判尝曰民事不可茍也欲立已名而草草涂抹其如下人何故公两任牧民虽一判案一号令必详悉为之故其居鲜有败事而所谓老成忠厚有条理而情致纡逺者公殆庶几乎此今年秋调官抚州仍旧职以往抚之民一何幸而得是官也虽然有治体有治功体不欲迫迫则隘而不纯功不宜怠怠则隳而不备周书所谓明作有功惇大成裕公自今以往其尚以昔之所守而立循良之治体因书之所言而成奋扬之事功则不隳不隘足以胜重致逺自州牧而起登廊庙也有日矣毋徒以君子之于事自当如此而为观人者所议也
　　竹雪巻序
　　凡天下之植物皆柯榦茂实阅岁滋乆然后可用竹以虚疎之质生长浃旬月殆足取裁至歴冰霜穷嵗序枝叶萃然姿色不少变此品卉中之间材也日月星辰风雷云雾皆杳冥飘漠莫之能从惟雪有定色有成形可视听捧拾而烹瀹之然飘乎其来泯乎以往了乎无声迹之留滞而其功用有栽培倾覆损过益不足之妙故凡疏除表著者谓之雪而世指为丰年之祥此天地之间气也夫不实而易生者弗永无常而易往者无成惟竹雪二物具美兼善卒然遇合一以严凝之气加之不恤一以挺拔之材受之不惧而竟相济以成君子之于天下所当养其材正其气以达其妙用此竹雪翁所以为号之本志事则未达耳翁余姚人其子庠生江以遗巻求题余故发翁之志与事使江因是而得继述之道亦可谓能事亲矣
　　庆寿诗序
　　东岭居士阎公寿八十而夫妇偕老初公以子佐贵封监察御史其孙领陜西乡荐第一佐副宪于浙风裁清肃简重公一尝来视其寿基福本故已歆动于藩臬士夫今值初度辰皆乐为诗章颂美且以慰宪副之念所言和平丽则宣畅情事归于徳义隐然古风人之遗音非特一时之华也世亦多老矣何居士之能取重于人若此余闻天地不能齐物圣贤不能均命五福不及贵三达尊不及富一乐不及夫妇长幼非偏言也知其不可必得兼致而各因其所重者耳使能备焉尤所愿也公起自布衣平生朴淡和易贵富两全齿徳兼茂伉俪齐寿庆洽祖孙自少至老康宁安豫无一日不在太平全盛之乡天地所不能齐圣贤所不能均天下古今所不能必得兼致者公庶几尽得之宜乎羣公士夫乐为之颂祷是诗遂将为声教所采而公之清风高致亦当与秦关商峪同逺矣宁忝从士大夫后敢僣序之
　　送张攸天所还海盐序
