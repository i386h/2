<!-- { "loadSidebar": true } -->
　　宣徳十年乙夘十一月十有四日昆山董先生卒其壻开封郑文康刻石而为铭先生姓董名囦字士源先世居京口曽大父济川前元昆山州医学正世移事变因家焉大父药一考伯儒本县医学训科先生自幼力学读儒书以为本绍家业以为用业精而致声隆大永乐间檄征入京先生不乐进取以疾辞归年登五十动摇者豁而苍苍者白矣前年得末疾语塞步艰至是不起春秋六十敛在卒后三日塟又在敛后十三日配盛氏虞部员外郎颐兄子男五经纶纲纪缨女二壻朱英文康也孙男女某某先生家居节序燕防皤然其中子妇若孙甲乙为寿其乐融融葢积之厚天固使其享之也铭曰
　　生而平死而宁宜先生之有铭
　　朱彦达墓志铭
　　公讳显字彦达姓朱氏世为昆山人曾大父某大父寿一考天祐妣沈氏早卒育于继母万公先世累积德善敛退弗尚骋驰至公始昌大门望有声公自幼立心不囬以刚直自许遇人之是非虽素密言之无讳无党事有与已与不与已其反而缩顾抑之其反而不缩顾与之公辄厉声奋气必得其平而后已虽市井悍愎者亦畏焉乡人以直目之娶殷氏有贤行侧室三人子三曰珍曰珤曰玢女三长嫁丘原俱正出余尚幼其母为钱氏孙男五芹蕙萱芸菊女三公生洪武甲子九月廿四日卒正统七年七月十六日春秋六十塟以明年二月十日公病革余在侧若妇若子问所言公瞪目谢曰吾已矣无一言及家事亦可谓无累者欤既而珍以图不朽于墓中者为托为之铭曰
　　生有直德死无所惑城濠之侧此其幽宅为后人之泽
　　金主簿墓志铭
　　君讳亮字孟辉金姓其先长洲人自五世祖徙居昆山全吴乡大父谷用父伯通皆不仕而殁君早孤母顾视他寡妇之子多无所见严其敎弗纳于邪及冠志操异常乡巨室张志善器之客之于甥馆永乐初偃城芮翀由进士来知县事其廉明人莫敢犯史胥皆极一时之选起君从事刑曹狱无寃滞人德焉后循例至京鸿胪寺卿王玘董营造会伐木于山西紫荆关君以书数之学从之行言不待发力能自勤色不待征事惟义集嵗壬寅还朝授河南河隂县主簿平易近民有古君子之道及期总戎平江伯陈公驻节江淮提督漕运左右有以君荐者平江以闻取居幕下一时賔从数十辈独君以谨重信任与裁庻务人皆知总戎之下有君也歴年既久叹曰长往不返宁无后悔宣德九年遂谢事归杜门不入城府凿池豢鱼酌酒赋诗承家以子世事不屑闻也正统八年冬病痰气明年甲子三月廿四日涌沸而卒春秋六十有六配即志善女子一曰镛妇为孙氏孙男三鸾娶叶氏鹏娶姜氏凤早卒女二曾孙男女八以丙寅十二月九日塟安庄之原铭曰
　　才固为难尤难其时逢时有为克尽其施肤功累奏而位何卑尚俾遗泽来叶之滋
　　沈士琳室张氏墓志铭
　　松溪县主簿沈诚丧其母孺人张氏将祔厥考士琳之墓奉仙居县知县张元龙状求铭墓石状列张氏世为昆山人祖信卿考子英俱弗仕孺人在室性姿婉嫕父为择配时士琳三世宦门不染骄奢气习遂女焉孺人奉舅姑摅孝敬之诚睦姻族致肃雍之美燕賔飨祭士琳不劳力里中有勃豀反目之言辄修省畏慎不敢一留于耳徐曰当不如是诚在官数来迎养孺人恐食指繁众伤其廉卒不往正统四年士琳卒孺人哀毁成疾服除诚以母故遂告致休后七年为丙寅一日谓诚曰吾衰甚将遗汝养矣翌旦遂不起是为九月二日享夀八十塟用某月日男子二长即诚任厯三考无公私过犯次本女子一壻曰张浩孙男三曾孙男一呜呼吾知内行之成有为之刑理官之孝有为之教也铭曰即其内温且惠也求其外寡疵累也铭以告防其永其宁也
　　沈主簿墓志铭
　　君姓沈讳诚字敬言其先由长洲徙昆山有讳昌宗者宋提刑库官昌宗生端仁元仁和县典史端仁生子真丰盈库大使子眞生伯庸伯庸生士琳君之祖考也二百余年修德乐义君少有治才永乐中起家掾史授福建松溪县主簿歴官九载将陟以位母张年髙多病遂告休养居数年母殁礼塟之君体貎甚伟日能大饮竟以酒得滞疾正统十二年九月六日卒享年五十有九娶陆氏王氏男子四立达某某长者始廿嵗幼者未十嵗俱先天殁女子二男孙一文泰立之子也其母守节不嫁景泰元年四月十三日塟君景德寺前惠政坊之左呜呼谓君之先为不善则三世为宦族谓君之身而为恶则君无慝行胡天毒其嗣之酷耶余前年铭其母孺人之墓今年又铭君之墓悲夫铭曰
　　宥密之德修累世世有名爵皆下位余二百禩公乃嗣何多英物俱殄瘁祸福时来或倒置天终有祜勿深异尔孙承之无不利
　　沈文华墓志铭
　　君讳华字文华沈姓大父本父士隆皆隐居昆山之太仓君生四年母金与士隆相继下世时母之弟道润语其妻陆俾保养之自就外傅而有室经纪成人陆之功也迨殁君为齐衰三年嵗时烝尝有同所生君长于贸易丝蓄缕贮日臻饶裕知儒书为善业屡遣其子游学虽资费之浩不之惜有司举为万石长非其志未久即谢退或曰人有力取而终不得者胡独惴惴安于退耶君曰我茍完矣但求安我安耳自后即以家事付其子度闲旷之地凿池豢鱼开园树桑麻日与髙僧逸士诗酒其间萧然有尘外之趣如是者十余年正统己巳十月廿二日疾作二子侍语之曰不得不可为也无益不可作也理家之方义以之节处人之道礼与之接汝宜识之言讫遂卒春秋六十五配陈氏家室称宜子二广娶曾氏廉娶毕氏女一适姚玸孙男女三以是年十二月十五日塟城南之原铭曰
　　伊生孑孑伊成业业惧完而缺退安而慊礼接义节行罔蹩贻谋之彻周行之辙于若人兮藏此穴
　　周知县配薛氏墓志铭
　　孺人姓薛讳某连江县知县昆山周景星之配也世系莫稽考彦清妣沈氏孺人之生孝敬出自天性适景星为周氏冢妇阃政攸司理道克修景星由县庠生选入南监父母在堂孺人旦暮候问服其勤劳尤致厚于滋味之养舅姑安享其甘无异乎子之躬调也宣德中景星擢知四川蒲江县又转福建之连江孺人偕往旦暮必以省刑罚加抚字为言景星在官累考无过举者固其勤愼所致赞裨之力孺人不能无也正统十一年致仕还乡逾两年为嵗己巳三月廿八日孺人以疾卒享年七十男瓛娶桑氏次佩女一适夏鼎先卒孙男三女二以景泰元年正月八日塟城南东湓渎之原呜呼孺人之殁也夫悲其顺子哀其慈仆侍泣其善遇闾巷左右亲踈族属追悼其贤是可铭也为之铭曰
　　生有淑德殁有余哀铭刻诸石用藏于斯
　　陈知县配王氏墓志铭
　　前会稽知县陈君孟东之配王孺人以景泰元年八月十三日卒择是嵗十一月二十日塟马鞍山凤凰峯之下其子劭持从兄新淦知县助状求为墓门之铭孺人姓王讳瑞祖正考荣卿世为昆山人孺人生而凝重寡黙归孟东时年方及笄姑李老病在堂孟东方从仕往来南北动经嵗月孺人扶持保防饮食汤药必亲必躬姑安其养不知夏日冬夜之永长也数曰吾妇之劳吾将曷偿乎孺人生二子俱夭死孟东以无后为惧衾裯帏帐设于侧室者二三其人孺人交相恩爱终其世彼此无间言邻姬里妪往来候问言动或有粉饰之者儒人私自讼曰古人谓有仪非妇人也奚庸若是耶彼以其仪吾宁以吾愚耳裁给长幼衣食经营门庭往来均平齐一无偏重私厚以故孺人在病虽僮仆之辈私谒医卜者亦相望于道呜呼贤哉春秋六十有九子即劭孽也娶杞县丞杨信女为学官弟子女四长适仙居知县张翔次金瑜朱绎郁蒙佑孙男女三状具孺人之行不一可书余独详其二三者举槩以例其余耳铭曰恶争而和恶仪而愚恶偏而弗颇二三令德于何可多
　　封太宜人梅氏墓志铭
　　宜人讳性觉成都梅福通之女也归太仓卫百户过宗武门内之政理之有绪宗武私庆得贤妇宜人亦私庆为有官之妇未几宗武殁子皆童稚而家颇凋落人或不堪宜人曰早寡命也古人处此岂能皆赢哉古人不幸而有之我期为古之人耳甘淡泊服勤苦寒暑不出户庭密迩之邻笑语不闻此宜人之保身也尝戒其子义曰防而不可不崇者善也细而不可不惩者恶也尔祖以此语尔父必呼曰独不闻汉昭烈之勅后主乎尔父虽殁至今言犹在耳我为妇人恒恐辱舅氏汝失怙能保无负前人乎义退而惴惴弗敢少纳于邪此宜人之敎子也景泰元年六月二日以疾卒春秋七十有九子男二长即义袭爵为百户宣德中以捕盗功陞本卫千户正统十年赠宗武如其官陞武畧将军封宜人为太宜人义刚毅有为正直不茍次礼早卒女一嫁百户赵祥孙男二曰玉曰忠孙女六指挥陈骥陈瑄千户何睦史正吴宁百户刘方壻也曾孙男二曰鸾曰凤义以七月十九日塟太仓城外陈泾之原铭曰
　　予美亡此予生不辰方何为期续古之人教成于子行成于身德音不瑕孰冺其闻
　　陈处士墓志铭
　　处士讳晊字仲约姓陈氏曾祖华卿祖显之父执中母李氏世居太仓古塘桥家颇饶裕值元季海贼入冦显之徙居昆城执中二子长皥次处士执中早世门户日寖凋落处士与兄皥殚力经营修旧起废事无专制行无独成悉裁于兄家用以立永乐间兄出仕交阯时母多病处士事之甚谨卒享髙夀及兄令会稽又念手足疏逺嵗一往省会稽公声光烈烈处士恩爱怡怡越人作歌以多其兄弟之义尝戒子助曰世之为业者惟士为贵士之所贵者居则穷理修身达则济人利物汝能成我志乎爰是助应诏起授严之桐庐丞处士再诫曰汝读书得此官幸勿负所学助服膺训诰在桐三考无过举景泰改元陞知江西新淦县事便道归省处士无恙又诫曰汝今为令令一邑之长民之表率系焉身言异教或从或讼察此二者俾无我忧助将告行而处士疾作不十日遂卒是嵗五月六日也享年六十有五配王氏有勤俭德男三长即助娶沈氏勗娶蔡氏勋娶周氏勗勋侧出孙男四谏谘赞诏女四以明年十一月八日塟马鞍山凤凰峯之隂呜呼处士自幼而壮无疾病刑宪之厄无颠危倾覆之祸自壮而老有园池畎亩之胜有诗酒子孙之乐有若人焉吾见亦罕是固圣明恩泽遂民之生亦可征处士之有道也铭曰
　　夷行以卒岁逸豫以没齿千室之邑见之者几匪德为经何有乎此
　　王克信墓志铭
　　克信姓王讳璧克信字也曾祖德茂祖伯英父景言世以厚业退然隐处昆山淀湖之上虽无在仕版者能以孝弟为一家之政食指恒千计上下翕然景言娶严氏生五子克信行四先是景言一日召诸子立堂下语曰吾承前人完业日怀震叠今老矣若軰若肻构若肻堂者直言无让我将挈所有而畀之门庭公私悉听裁制克信进曰干蛊子职也璧虽不肖请愿亢宗矧弟劳兄逸亦理之宜景言大悦遂命主家克信经营区画矻如老成人无益之费干纪之为一切屏絶为万石长区有抛荒田粮额四千民困赔纳频年户亡去者及半克信恳恳为巡抚尚书周公言公以闻诏除之民安厥居克信体貎丰伟气宇爽豁雅好儒术刑部主事卢克修其内人之外弟也攻古文辞得六书法克信一入城府即从讨论讲説以故诵诗书道古今绰有文彩昆之缙绅郡县长贰咸熟其贤克信生于永乐元年某月日卒于正统十四年某月日享年四十有八塟于景泰辛未十二月廿日墓在淀山之侧娶张氏奉政大夫荆府长史循伯女阃内之助人多能道子男四某某女三孙女一铭曰
　　世有遗业承缉维艰逾度罔念孰保其完念哉维何率履弗越譬彼良御轮安于辙嗟嗟克信展也能子仪式刑之来者是似
　　先妣圹志
