<!-- { "loadSidebar": true } -->
　　铸鼎繇【墨子耕柱篇夏后开使蜚廉析金于山川而陶铸之于昆吾是使翁难卜于白若之□曰鼎成三足而方不炊而自烹不举而自臧不迁而自行以祭于昆吾之墟上乡人言兆之繇曰飨矣云云夏后氏失之殷人受之殷人失之周人受之夏后殷周之相受也数百岁矣使圣人聚其良臣与其桀相而諌岂能知数百岁之后哉而鬼神知之是故曰鬼神之明智于圣人也犹聪耳明目之与聋瞽也○案今传墨子所载罗泌路史王应麟玉海小异○路史引墨子云夏后开命飞廉析金于山而陶铸之于昆吾作九鼎鼎成而方不炊自烹不举自藏不动自响不迁自行图象万物于鼎侧以祭昆吾之墟使翁难雉乙灼于白若之繇曰云云一云禹也归藏云啓筮徙九鼎果徙之则此筮徙也○玉海引墨子卜于白若之曰鼎成四足而方不炊而自烹不举而自藏不迁而自行祭于昆吾之墟乙又言兆之繇曰云云困学纪闻云大卜三兆其颂皆千有二百夏后铸鼎繇以下懿氏占成季卜防姬卫侯及汉文兆皆繇也】
　　逢逢白云一南一北一西一东九鼎既成迁于三国帝癸【一名桀后发子殷汤所杀】
　　伐唐兆辞【归藏桀筮伐有唐枚于荧惑曰不吉】
　　不利出征惟利安处彼为貍我为防勿用作事恐伤其父
　　羿妻筮辞【归藏羿请不死之药于西王母羿妻窃之以奔月筮于有黄有黄占之曰吉】
　　翩翩归妺独将西行逢天晦芒毋惊毋恐后且大昌【且灵宪作其】
　　连山繇【山海经羲和帝俊之妻生十日注引啓筮】
　　空桑之苍苍八极之既张乃有夫羲和是主日月职出入以为晦明
　　商
　　商王成汤【子姓名履帝喾子契之后嗣为商侯十七年而灭夏践天子位十三年都亳】汤盘铭【九字】
　　茍日新日日新又日新
　　商鼎铭【三十四字○国语郭偃曰商之衰也其铭有之谓鼎铭之戒也】
　　嗛嗛之德不足就也不可以矜而祗取忧也嗛嗛之食不足狃也不能为膏而祗离咎也【忧叶于救反】
　　商父乙鼎铭【二十七字】
　　庚午王命寝庙辰见北田四品十二月作册友史锡赖贝用作父乙尊□□【宣和博古图云按友史者太史也曰友者如成王称太史友之类所以尊之也古者太史顺时覛土盖农官耳説文曰房星为辰田也今曰辰见则农当举趾故命以北田四品所以授民时也昔者货贝而宝曰锡赖贝者説文以赖为赢言锡贝之多也此商人作之以享父乙于寝庙而言乃及此者盖寝庙宗庙也书曰用命赏于祖在宗庙之中作册以锡有功是亦赏于祖之意乙之号其在商也有天乙有祖乙有小乙有武乙而惟太丁之子止曰乙且此言父乙盖不知其为何乙也○徐献忠云此宗庙之器其训锡臣工者下多用册册二字并列此商制也】
　　商兄癸彝铭【二十六字○吕大临考古图】
　　丁子王锡爵丙申贝在寒□用作兄癸彞十九月惟王九祀世昌□【图注云右得于邺按河亶甲居相即邺郡其文又称九祀为商器无疑云兄癸者商以兄弟相及之辞也故祀其先王或称祖如祖丁卣之类或称父若父辛旅彝之类或称兄若此彞之类商人质无諡皆以甲乙记徐献忠云丁子刚柔不相配合与乙子相类○鼎案穆天子传五在寒下注云未详】商兄癸卣铭【二十五字○宣和博古图二图所载二器形模虽同疎致少异】
　　丁子王锡爵丙申贝在寒用作兄癸彞十九月惟王九祀世昌□【象形鬲字○着以鬲形者古人于酒器多以此为饰故尊也爵也皆作此状盖欲如高之炊气上下交通而已】
　　商父丁彞铭【四十一字考古图】
　　乙酉商贝王曰不【原阙】□曽不戎备【亢生】乙四日惟王六祀四日惟内役敢商盟□【疑丘字】用作父丁尊彝示子【徐献忠云此文多疑字商器铭文简省无成章】
　　商母乙卣铭【十一字博古图】
　　丙寅王锡贝朋用作母乙彞【是卣乃王锡臣工以追享其母氏也】
　　商箴【吕氏春秋名类篇引商箴云云以言祸福人或召之也】
　　天降灾布祥并有其职【杨用修古文韵语载商箴云天曰顺顺维生地曰固固维宁人曰信信维听案此乃吕氏春秘序意篇中语未详何出以为商箴】
　　桑林祷辞【荀子大畧篇汤之时大旱七年翦髪断爪以身为牺牲祷于桑林之野以六事自责曰何不雨至斯极也言未已大雨】
　　政不节与使民疾与宫室崇与妇谒盛与苞苴行与谗夫兴与【节叶即盛叶成○説苑汤使人持三足鼎祝山川教之祝曰政不节耶使人疾耶苞苴行耶谗夫昌耶宫室营耶女谒盛耶何不雨之极也】
　　同前【墨子兼爱篇汤贵天子然且不惮以身为牺牲以词説于上帝鬼神】
　　惟予小子履敢用牡告于皇天后帝曰今天大旱即当朕身履未知得罪于上下有善不敢蔽有罪不敢赦简在帝心万方有罪即当朕身朕身有罪无及万方
　　同前【吕氏春秋汤五年旱翦髪劘手自以为牲祷辞曰】
　　余一人有罪无及万夫万夫有罪在余一人无以一人之不敏使上帝鬼神伤民之命
　　汤嫁妺之辞【京房易传】
　　无以天子之尊而乗诸侯无以天子之富而骄诸侯阴之从阳女之顺夫本天地之义也往事尔夫必以礼义祝网辞【吕氏春秋汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀其孰为此汤乃解其三面置其一面更教之祝汉南之国闻之曰汤之德及禽兽矣四十国归之】
　　昔蛛蝥作网罟今之人学纾欲左者左欲右者右欲髙者髙欲下者下吾取其犯命者【吕览注纾缓也学缓殊非文义贾子刘向新序并作循绪一作修序取作请受】
　　黑玉赤勒文【尚书中候曰天乙在亳诸隣国襁负归徳东观乎洛降三分沈璧退立荣光不起黄鱼双跃出济于坛黑鸟以雄随鱼亦止化为黒玉赤勒】
　　精天乙受神福伐桀克三年天下悉合
　　归藏繇辞【太平御览】
　　有人将来遗我货贝以至有求则得有喜将至
　　良人得其玉君子得其粟
　　有鳬鸳鸯有鴈鹔鷞
　　鼎有黄耳利取防鲤
　　归藏齐母经辞
　　瞿有瞿有防宵梁为酒尊于两壶两羭饮之三日然后稣士有泽我取其鱼【尔雅注】
　　君子戒车小人戒徒
　　有白云出自苍梧入于大梁
　　上有髙台下有雝池若以贾市其富如河海
　　蜚廉石椁铭【史记云蜚廉生恶来父子俱以材力亊殷纣周武王之伐纣并杀恶来是时蜚亷为纣石椁奉使北方还无所报为坛霍泰山而报得石棺铭云死遂葬于霍泰山】
　　帝令处父不与殷乱赐以石棺以华氏【言处父不忘臣节故天赐石棺以光华其族案秦为蜚廉之后故为防索隐云亊盖非实谯周深所不信○处父蜚廉别号】
　　周
　　文王【姬姓名昌帝喾子后稷之裔商纣时为西伯】
　　赤爵衔书文【竹书纪年云季秋之甲子赤爵衔书及丰置于昌户昌拜稽首受其文要曰】
　　姬昌苍帝子亡殷者纣
　　赤爵丹书【周季歴生昌有圣瑞尚书帝命验云季秋之月甲子赤爵衔丹书入于酆止于昌户其书云葢圣瑞也○案此即大戴礼所载丹书语以仁得之而下尚父之言也敬胜四句亦见荀子】
　　敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世
　　鳯凰衔书文【竹书纪年云文王时孟春六旬五纬聚房后有鳯凰衘书游文王之都书曰】
　　殷帝无道虐乱天下皇命已移不得复久灵祗逺推百神吹去五星聚房昭理四海
　　赤乌衔珪书【墨子赤乌衔珪降周之岐社曰】
　　命周文王伐殷
　　卜田兆
　　非龙非彲非熊非罴兆得公侯天遗女师【史记齐世家云西伯将猎卜之曰所获非龙非彲非虎非罴所获霸王之辅○竹书纪年云王将畋史编卜之曰将大获非熊非罴天遣大师以佐昌臣太祖史畴为禹卜田得臯陶其兆类此○彲一作螭】
　　武王【名发文王子嗣为西伯十三年而灭商践天子位又六年】
　　尹佚防祝文【史记武王既定商立于社南毛叔郑奉明水卫康叔封布兹师尚父牵牲尹佚防祝于是武王再拜稽首曰膺更大命革商受天明命】
　　殷之末孙季纣殄废先王明德侮蔑神祗不祀昏暴商邑百姓其章显闻于天皇上帝【汲冢周书防曰殷末孙受德迷先成汤之明侮神祗不祀明暴商邑百姓其彰显闻于昊天上帝○纣字受徳】
　　丹书【太戴礼云武王践阼三日召士大夫而问焉曰恶有藏之约行之万世可以为子孙常者乎皆曰未得闻也召师尚父而问焉曰黄帝颛顼之道存乎意亦忽不可得见与尚父曰在丹书王欲闻之则斋矣三日王端冕尚父亦端冕奉书道书之言曰云云藏之约行之万世可以为子孙常者此言之谓也且臣闻之以仁得之以仁守之其量百世以不仁得之以仁守之其量十世以不仁得之以不仁守之必及其世王闻书之言惕若恐惧退而为戒书托于物以自警即席几诸铭是也】
　　敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世【灭叶莫笔切○丹书三十九字】
　　戒书铭十七章【蔡邕铭论武王作席几楹杖器械之铭十有八章○王应麟集解践阼篇引卢辩朱熹真德秀注今为节録○朱子云诸铭有切题者如鉴铭是也亦有不可晓者古人随在自警不必一物】
　　席四端铭【四章】
　　安乐必敬【前左端铭】无行可悔【前右端铭】一反一侧亦不可不志【后左端铭】所监不逺视尔所代【后右端铭○不志一作以忘所一作殷尔一作迩】
　　机铭
　　皇皇惟敬口口生敬口生垢口口【卢辩注几者人君出令所依故以言语为戒○今本无口生敬句】
　　鉴铭
　　见尔前虑尔后
　　盥盘铭
　　与其溺于人也宁溺于渊溺于渊犹可游也溺于人不可救也【渊叶一均切救叶居尤反○卢注或以自新取戒或以游溺为鉴】
　　楹铭
　　毋曰胡残其旤将然毋曰胡害其旤将大毋曰胡伤其旤将长【害叶暇憩切大叶特计切○真德秀注铭之于楹朝夕见之卢指楹为言恐凿】
　　杖铭
　　恶乎危于忿懥恶乎失道于嗜欲恶乎相忘于富贵【真注杖之为物于以自扶操之则安全有赖舍之则颠踣可虞富贵奢淫易忘兢畏于杖为铭是或此义】
　　带铭
　　火灭修容慎戒必恭恭则夀【王应麟注非礼勿动闇不欺也庄敬日强夀之基也】
　　履屦铭
　　慎之劳劳则富【卢注行慎躬劳躬劳终福论慎履亦财不匮也履在下犹劳辱因此为戒】
　　觞豆铭
　　食自杖食自杖戒之防防则逃【防居妖反○卢注无求醉饱自杖而已】
　　户铭
　　夫名难得而易失无懃弗志而曰我知之乎无懃弗及而曰我杖之乎獿阻以泥之若风将至必先摇摇虽有圣人不能为谋也【杖一作枝摇叶夷周切○獿旧作扰朱注未详杨用修云獿獿人涂屋之匠解见汉书音乃刀切】
　　牖铭
　　随天之时以地之财敬祀皇天敬以先时【财叶前西切○朱注牖下斋祭之处真注天实生时地实生财祀以报本亦必先时】
　　劎铭
　　带之以为服动必行德行德则兴倍德则崩【卢注以顺诛也】
　　弓铭
　　屈申之义废兴之行无忘自过【王注屈申之义以弓言废兴之行以身言修身在知其过】
