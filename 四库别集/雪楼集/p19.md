<!-- { "loadSidebar": true } -->
　　葢闻道非有像作易者必拟诸形容法本皆空度世则蹔资于色相谓如指空为镜不若以镜而喻空即树占风将使识风而忘树是以双林付嘱舎利以凡圣而遍分千辐经行足迹亘古今而常在非炫神通于幻境实开方便于迷津所谓由目以防心即心而印佛者也按大藏功德经佛升忉利天度夏三月为母摩耶说法尔时优填王常懐渇仰而不得见敕彼国内巧工造佛形像礼拜供养毗首羯磨天化为匠者即白王言但我工巧世中为上王即选择香木肩自负荷持与天匠操斧斵木其声上彻三十三天至佛防所以佛神力声所及处众生罪垢烦恼皆得消除又观佛三昧经佛升忉利天既久优填王不胜慕恋铸金为像闻佛当下以象载之仰候世尊犹如生佛乃遥见佛足步虚空蹈双莲花放大光明佛语像言女于来世大作佛事我灭度后我诸弟子付嘱于女然则万影沉江如如不异孤光透隙一一皆圎夫岂择地而容葢亦随縁而应望梅林而止渇靡不同沾泛竹叶以言归谁堪共载唯我圣天子道跻往圣慈等皇祝长乐之春秋恒依佛地企如来之岁月坐阅人天爰命集贤大学士李衎与昭文馆大学士头陀太宗师溥光大海云寺住持长老某大庆夀寺住持长老智延大原教寺住持讲主某大崇恩福元寺住持讲主德谦大圣夀万安寺住持都坛主德严大普庆寺住持讲主某繙究毗尼经典讨论瑞像源流乃有阿阁鹓鸾法筵龙象五千四十八卷歴劫藏心十方三世诸尊宿主摩顶莫不恪承渊防同述胜因曰释迦如来净饭王之太子生于甲寅四月八日是为成周昭王二十四年既生七日佛母摩耶夫人往生忉利至昭王四十二年壬申太子十九弃位出家修道至周穆王三年癸未道成八年辛夘思报母恩遂升忉利天为母说法优填王欲见无従乃刻旃檀为像目犍连虑有缺谬躬摄三十二匠升天审谛三返乃得其真既成国王臣民奉之犹佛是年佛自忉利复下人间此像躬迎低头问讯佛为摩顶授记我灭度千年之后女往震旦广利人天由是像居西土一千二百八十五年兹六十八年凉州一十四年长安一十七年江南一百七十三年淮南三百六十七年复至江南二十一年汴京一百七十六年北至燕京居今圣安寺十二年又北至上京大储庆寺二十年南还燕宫内殿居五十四年大元丁丑嵗三月燕宫火尚书省舒穆噜公迎还圣安居五十九年而当世祖皇帝至元十二年乙亥遣大臣博啰等备法仗羽驾音伎四众奉迎居于万夀山仁智殿丁丑建大圣夀万安寺二十六年己丑自仁智奉迎居于寺之后殿焉元贞元年乙未成宗皇帝亲临奉供大作佛事计自优填造像至今奉诏纂述之岁是为延祐三年丙辰二千三百有七年噫四大海中顿业风之息一弹指顷不知贤刼之过嘉与涵灵从兹安隠于是集贤大学士陈颢以述上闻有防授臣某俾为之记臣谨奉诏言曰粤自古初圣人教民报本返始而祭祀之礼居其一庙则木为之主飨则孙为之尸及其后也乃有像设焉而不知其所従始由斯观之其原于梵俗也欤夫佛为世中尊又何俟于賛然欲知佛之为佛不当于其身而况于其似然苟不自其外而求之又将无所措其力是故佛虽多训然往往自即其身以言葢因以卜人心进退之兆若于其粗者犹惓惓不怠焉则其进也殆庶几乎此佛之意也陛下考百王之度酌羣言之蕴上以惇孝下以施仁蕲于厚天下者无所不用其极至于轨人于善足以辅吾政教之所不逮者亦以天下之心为心而従之而非若彼内祠秘祝者之为也夫以金石之悍坚犹未能必其可久今以一木之为而绵歴独若此然则佛之自衞者固甚周而人之崇信之也抑岂一手足之功哉于以见人心之仁推诸四海而凖而性善之说果不诬矣嗟夫遡防二千年有竒至于陛下然后发德音纪鸿烈非缓也熈明之治至是而始隆虽典祀之外犹必以斯文文之也然则化之渐被者广矣不其盛与记洛阳之伽蓝笔多慙于董史颂西方之无量心共祝于尧年莫测真如徒欣圣际谨记
　　应制诗賛
　　题手卷六首
　　滕王阁
　　佩玉鸣銮地滕王说几秋人间空画本槛外只江流共济艰难业旁招俊乂俦太宗尤可念千古有瀛洲
　　龙舟
　　锦帆画舸着闻在昔乐若可极得不偿失臣作画师磨鈆防笔愿冩陶唐土阶三尺
　　金碧山水春堂宴賔图
　　青山偏宜春昼观日射楼阁飞云烟鹧鸪斑间鹦鹉緑黄金楣映白玊防髙堂四面山囘抱把酒看山终不到崭然屹立见全身堂上何如山上好众人之乐为主人谁知主乐因嘉賔野花澹荡天气美一草一木皆精神小李将军夸好手休道今人世无有他年人展此图看小臣作诗同不朽
　　蜻蜓
　　蜻蜓飞欵欵萑苇舞僛僛欲泊未泊间漂摇故多疑甚欲呼与语小立休嫌疑枝叶元不动风波有定时
　　莎鸡蜥蜴
　　羽短未堪振莎鸡抱禾穗无旱不须云蜥蜴自游戱万国笙歌乐太平昆虫草木咸生遂
　　防食栗
　　兔首麋耳飞翔以尾有体则防其名曰画师何心以笔献箴小物阴类若人孔壬在室窃嚼在野攫拾遇物辄败匪独此栗昬夜横逸白昼潜匿戒之戒之防俾在侧
　　题何澄界画三首
　　姑苏台
　　吴王大凯破越囘西施飞上层层台撞钟树羽临四野重江叠巘烟霞开捐衰弃旧穷游逸不信佳人解倾国春风杨柳鬭腰支秋水芙蓉比顔色珠歌翠舞俨成行凤臛熊蹯安足甞愿天囘光继白日愿地注海供玉觞君王宴乐无终极伍子昌言空切激焦劳尝胆卧薪人辛苦安知在仇敌山自青青水自流君王日日台上头麋鹿未游吴已沼西施还上五湖舟
　　阿房宫
　　智力有穷天不老秦帝山河迹如扫参差忽落画图间白发朝臣惊欲倒咸阳初起阿房宫六籍已焚兵已镕渭水函关万年固终南泰华五云中复阁重楼郁相望翠户金铺九天上上容万人常有余下建大旗知几丈霞骞雾翼天日迷山童地赭民暌暌穷奢极丽犹未惬谓海可梁天可梯蓬莱何处楼船逺上蔡东门叹黄犬六国池防春草长千门歌舞斜阳转游观未毕化埃尘宫树凄凉野鹿驯至今世上丹青手留与千年作争臣
　　昆明池
　　蒲萄蒟酱笻竹枝万里来自西南夷澜翻浪漭四十里上林更凿西滇池牵牛左蹲右织女朝暮日月相吞吐鱼龙万变世莫闻曼延百寻人岂覩楼船笳鸣角觝张千官劒佩鸣锵锵身毒蕞尔犹阻絶四表何以昭天光君王好武古莫当海防如此仍开疆金堤杨栁秋风起落日轮台遗恨长忆昔世祖规南国刳木为舟神莫测江汉功成指顾间中天垂裳开八极老臣抚卷重太息可惜画工描不得
　　臣待罪秘书日秘书监扎玛里迪音出示中统年间习水战船様长尺有咫竟平江南一天下世祖规模宏逺矣因并记之
　　右昭文馆大学士中奉大夫何澄年九十所进画卷澄之画得自天性世祖时已有名被徴待诏掖垣至大初兴圣宫成皇太后防总绘事迁太中大夫秘书监致仕今进此卷上大异之超赐官职诏臣某为之诗将藏之秘阁示天下后世工致妙巧古人不得专美于前臣窃谓自古以翰墨见知当世不为无人澄独以姑苏台阿房宫昆明池托物寓意其庶几执艺以谏者欤臣既喜为之诗复识卷末以不朽云皇庆元年二月日具官臣某拜手稽首谨跋
　　李秋谷画像赞
　　历观宰辅久无儒者潜龙羽翼公乃大雅帝曰旧学汝遂相予真儒之效此其舆熈运方开明良起喜如龙而云如鱼而水任以天下可谓大臣劳谦得士清静宁民想其风采金玉珪璧赐之画图式是百辟岂惟丹青盛德形容尚友凌烟黄阁清风
　　孝经直解序【奉教撰】
　　孝者百行之源五常之本自天子至于庶人罔不由之以成德述之有经衍之有传释而通之有义疏至近代司马文正公洎晦庵朱先生各明备其辞焉圣天子以孝治天下笃意是书表章尊显图镂以行自家而国自国而天下将使家曽闵而人参骞德至盛也太子淑性天与懿学日新问安视膳之暇尤孳孳于此乃一日传教示以钱氏直解俾某为之序谓欲传之板本以广斯文某承命伏读义训详明质而不野坦然切近易知易行信可尚也太子不徒歴之于目抑必着之于心不惟善于其身又将推以教人诗云孝子不匮永锡尔类太子可谓能锡类者矣记曰孝者善继人之志善述人之事太子可谓善继述者矣某文墨虽荒敢弗敬承而为之序抑言近而防逺者善言也后之读直解毋以浅近而忽之















　　雪楼集卷九
　　钦定四库全书
　　雪楼集卷十　　　　　　元　程文海　撰奏议存槀
　　吏治五事
　　取防江南仕籍
　　昨者钦奉圣防许令江南曽有官人赍告勑赴省换授此最良法奸臣卖弄遂至颠倒求仕者凭外省之咨而外省贪饕尤其可畏有钱者无告勑可以得咨无钱者有告勑却不得咨求仕之人有卖家丧业而卒不沾一命者亦有全无根脚大钱计防白身而一旦受宣命者亦有外省等官将空头咨示旋来内省寻趂有钱人贠书填姓名亦有内省官吏通同作计公行添揷人贠又有一等泼皮歹人置局京师计防保官诬冩根脚保明而得官者吏治之弊至此已极今省府欲行考究似费力今有防法可以永除病根欲乞选清强通晓官贠无论南北每省差两贠前去同本道按察司取防江南州县城郭乡村邻甲保明诣实元在亡宋有官人贠姓名一槩置籍明书本人郷贯三代及入仕根脚赍擎前来省部以凭照勘遇有求仕人贠一阅而知真伪极为便当仍与申饬外省遇有求仕者合与行下本郡令乡都邻甲保明本人是何出身即量轻重咨来不许邀阻其有外省官吏迁调人难许令求仕人赴御史行台及按察司论诉庶几公私两得便当籍成之后却与商略白身人求仕格式行下江南
　　通南北之选
　　圣主混一车书兼爱南北故北南之人皆得入仕惜乎北方之贤者间有视江南为孤逺而有不屑就之意故仕于南者除行省宣慰按察诸大衙门出自圣防选择而使其余郡县官属指缺愿去者半为贩缯屠狗之流贪污狼藉之辈南方之贤者列姓名于新附而冒不识体例之讥故北方州县并无南方人士且南方归附已七八年是何体例难识如此欲乞令省部刷具北南府州司县官贠脚色叅对今后北南选房流转定夺若以南人为未识体例则乞于北方州郡每处且与防用一二人一任囘日却与通行定夺其北人注南缺而不赴者重与罪过庶几吏称民安可以上副圣主兼爱南北之意
　　置考功歴
　　国朝建御史台虽有考课之目而未得其要莫可致诘欲乞照前朝体例应诸道府州司县下至曹掾等各给出身印纸歴子一卷书本人姓名出身于其前俾各处长吏聨御结罪保明书其歴任月日在任功过于后秩满有司详视而差其殿最则人之贤否一览而知考核得实庻无侥幸
　　置贪賍籍
　　国朝内有御史台外有行台按察司其所以关防贪官污吏者可谓严矣而贪污狼藉者往往而是何也葢其弊在于以徴赃为急务于按劾则具文故今日斥罢于东明日擢用于西随仆随起此弃彼用多方计置反得美官相师成风愈无忌惮欲乞省台一体应内外诸路官贠有以贪赃罢者置籍稽考未许收用其吏人犯赃者重置于法永不叙用内外一体照应庻几官吏知所警戒
　　给江南官吏俸钱
　　仕者有禄古今定法无禄而欲责之以廉难矣江南州县官吏自至元十七年以来并不曽支给俸钱真是明白放令吃人肚皮椎剥百姓欲乞自今并与支给各官合得俸钱其有贪赃者重罪不恕人自无辞
　　民间利病
