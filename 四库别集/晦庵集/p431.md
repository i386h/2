<!-- { "loadSidebar": true } -->
　　恭惟朝廷设官分职等级分明大小相维各有承属葢以一人之智不能遍周众事所以建立司存使相揔摄然事有统纪虽繁而不乱今覩本州官属虽具而从来分职未明文书散漫殊无条理财赋狱讼尽出吏手而防佐以下官受其成详考旧案亦有不经通判书押处大纲一紊众目立隳若不更张积成深今来须至别行措置如前所陈又仰诸案呈覆已得判押并须以次经由通判职官签押方得行遣文字并须先经职官次诣通判方得呈知州取押用印行下又凖淳熈令诸县丞簿尉并日赴长官防或都防签书当日文书【谓应行出者】窃详立法之意葢欲一县之官同管一县之事庶得商量详审与决公事不至留滞民无寃枉而比年以来此法不举所谓过防者不过茶汤相揖而退其于县之财赋狱讼知县既不谋之佐官佐官亦不请于知县大率一出于知县一人十数胥吏之手而已设使知县才术过人力能独任亦非为治之体而况为知县者有不得人或见事有不明处事有不公则赇赂嘱托变乱是非淹延囚系违法害民其又有不可胜言者今请诸县知佐详照条法逐日聚防议事应授接词诉理防公事催督财赋并要公共商量签押圆备然后施行庶几上合法意下慰民情稍革旧都吏具检牒通判防遍下签防及诸曹官自五月一日为始依此施行更有未尽事理委自逐官比类推究申请施行最后一项仍帖诸县请各闗牒佐司同共遵守先具各知禀状申
　　漳州晓谕词讼牓
　　权发遣军州事
　　契勘本州近凖提刑行司判下词状计二百四十三道其间官吏违法扰民事理彰著者即已遵依送狱根治其有闗系一方百姓公共利害而非一旦所能遽革者亦已广行咨询别行措置讫其余词状亦有只是一时争竞些少钱米田宅以致互相诬赖结成仇讐遂失邻里之驩且亏廉耻之节甚则忘骨肉之恩又甚则犯尊卑之分细民如此已足伤嗟间有自称进士学生宦族子弟而其所诉亦不免此此邦之俗旧称醇厚一旦下衰至于如此长民者安得不任其责又何忍一切徒以柱后惠文为事而不深求所以感发其善心者哉又况所论或人数众多或地里遥逺或事非干已而出于把持告讦之私或词涉虚妄而肆为诡名匿迹之计前此未知情由便行追对及至得实善良被扰已不胜言虑之不深徒自悔咎今已刷出所承判状委官置籍先索案祖逐旋看详然后逐人引问供对庶几深审得见实情予夺之间不至差误若有奸伪先将词人重行防遣务以上奉公法下全私恩不扰良民不长奸恶此病守区区深忧吾民追懐旧俗之本志也将来防讫各给防由回申照防然后逐件勾销元籍如未允当即仰人户自从次第官司翻论今恐词人等等日久未有施行妄有疑惑复生词诉除已具申提刑司外须至晓谕者
　　右今榜州门张挂晓谕各令知悉更请深自思惟所诉事理或涉虚伪或无大段利害可以平和即仰早生悔悟降心相从两下商量出官对定庶几有以复此邦忠厚醇朴之俗革比年顽嚚偷薄之风少安病守悯恻惭惧之心仰副明使者循行荒逺宣布诏条之意如未听信别听指挥傥触宪章决无轻恕故牓绍熈元年五月日
　　晓谕居丧持服遵礼律事
　　使州
　　今月初九日有进士吕渭夫状陈理差役公事状有称见居母丧而身着襴幞皂纱巾特即已开陈礼法当防告戒尚虑逺近未能遍知须至晓谕
　　右当职窃闻先圣有言孝子之丧亲服美不安闻乐不乐食防不甘此哀戚之情也又曰子生三年然后免于父母之懐故三年之丧天下之通丧也予也有三年之爱于其父母乎是以昔者先王制为丧礼因人之情而节文之其居处衣服饮食之间皆有定制降及中世乃有墨衰之文则已不能无失于先王之意矣然准律文诸丧制未终释服从吉若忘哀作乐【自作遣人等】徒三年杂戏徒一年即遇乐而聴及防预吉席者各杖一百则是世无古今俗无厚薄而有国家者所以防范品节之意尚未泯也又况顷年至尊夀皇圣帝躬服髙宗皇帝之丧素衣素冠皆用麄布当职尝因奏事亲得瞻仰恭惟天子之孝所以感神明而刑四海者如此其盛而此邦僻逺声教未洽乃有居父母之丧而全释衰裳尽用吉服者见之骇然良用悲叹自惟凉薄无以瘉人然幸身际盛时目覩圣孝今又得蒙误恩使以承流宣化为职敢不明布以喻士民自今以来有居父母之丧者虽或未能尽遵古制全不出入亦须服麤布黯衫麤布黪巾系麻绖着布鞋不饮酒不食肉不入房室如是三年庶几少报劬劳勉遵礼律仰承圣化如其不然国有常宪今榜晓谕各令知悉故榜绍熈元年六月日
　　劝女道还俗牓
　　使州
　　契勘本州日前官司失于觉察民间多有违法私创庵舎又多是女道住持昨来当职到任之初为见事有非便即已坐条出榜禁止今后不得私创庵舎居住丁寜告戒非不严切近日因引词状见得尚有女道住庵又有被人论诉与人奸通者显是不遵当职约束故违国家条制诬上行私败乱风俗须至再行劝谕者
　　右今榜劝谕本州军民男女等葢闻人之大伦夫妇居一三纲之首理不可废是以先王之世男各有分女各有归有媒有娉以相配偶是以男正乎外女正乎内身脩家齐风俗严整嗣续分明人心和平百物顺治降及后世礼教不明佛法魔宗乗间窃发唱为邪説惑乱人心使人男大不婚女长不嫁谓之出家脩道妄希来生福报若使举世之人尽从其説则不过百年便无人种天地之间莽为禽兽之区而父子之亲君臣之义有国家者所以维持纲纪之具皆无所施矣幸而从之者少彞伦得不殄灭其从之者又皆庸下之流虽惑其言而不能通其意虽悦其名而不能践其实血气既盛情窦日开中虽悔于出家外又惭于还俗于是不婚之男无不盗人之妻不嫁之女无不肆为淫行官司纵而不问则风俗日败悉绳以法则犯者已多是虽其人不能自谋轻信邪説以至于此亦其父母不能为其儿女计虑久逺之罪究观本末情实可哀此当职前日之榜所以不惮于丁寜也然昨来告戒未行只縁区处未广今复详思与其使之存女道之名以归父母兄弟之家亦是未为了当终久未免悔吝岂若使其年齿尚少容貎未衰者各归本家聴从尊长之命公行媒娉从便婚嫁以复先王礼义之教以遵人道性情之常息魔佛之妖言革淫乱之汚俗岂不美哉如云婚嫁必有聘定赍送之费则脩道亦有庵舎衣鉢之资为父母者随家丰俭移此为彼亦何不可岂可私忧过计茍狥目前而使其男女孤单愁苦无所依托以防邪僻之行鞭挞之刑哉凡我长防悉聴此言反复深思无贻后悔故榜绍熈元年八月日
　　揭示古灵先生劝谕文
　　古灵先生陈公劝谕为吾民者父义【能正其家】兄友【能养其弟】弟敬【能敬其兄】子孝【能事父母】夫妇有恩【贫穷相守为防若弃妻不养夫丧改嫁皆是无防也】男女有别【男有妇女有夫分别不乱】子弟有学【能知礼义廉耻】乡闾有礼【嵗时寒暄皆以恩意往来燕饮序老少坐立拜起】贫穷患难亲戚相救【借贷财谷】婚姻死丧隣保相助无堕农桑无作盗贼无学赌博无好争讼无以恶凌善无以富吞贫行者逊路【少避长贱避贵轻避重去避来】耕者逊畔【地有畔不相争夺】班白者不负戴于道路【子弟负重执役不令老者担擎】则为礼义之俗矣
　　以上同保之人今仰互相劝戒孝顺父母恭敬长上和睦宗姻周防邻里各依本分脩本业莫作奸盗莫纵饮博莫相鬭打莫相论诉莫相侵夺莫相瞒昧爱身忍事畏惧王法保内如有孝子顺孙义夫节妇事迹显著即仰具申当依条旌赏其不率教者亦仰申举依法究治自余禁约事件仍已别作施行各宜遵守毋至违犯
　　劝谕榜
　　今具节次施行劝谕事目如后
　　一劝谕保伍互相劝戒事件仰同保人互相劝戒孝顺父母恭敬长上和睦宗姻周防邻里各依本分各脩本业莫作奸盗莫縦饮博莫相鬭打莫相论诉孝子顺孙义夫节妇事迹显著即仰具申当依条格旌赏其不率教者亦仰申举依法究治
　　一禁约保伍互相纠察事件常切停水防火常切觉察盗贼常切禁止鬭争不得贩卖私盐不得宰杀耕牛不得赌博财物不得传习魔教保内之人互相觉察知而不纠并行坐罪
　　一劝谕士民当知此身本出于父母而兄弟同出于父母是以父母兄弟天性之恩至深至重而人之所以爱亲敬长者皆生于本心之自然不是强为无有穷尽今乃有人不孝不弟于父母则辄违教命敢阙供承于兄弟则轻肆忿争忍相拒絶逆天悖理良可叹伤宜亟自新毋速大戾
　　一劝谕士民当知夫妇婚姻人伦之首媒妁聘问礼律甚严而此邦之俗有所谓管顾者则本非妻妾而公然同室有所谓逃叛者则不待媒娉而潜相奔诱犯礼违法莫甚于斯宜亟自新毋防刑辟
　　一劝谕士民乡党族姻所宜亲睦或有小忿宜各深思更且委曲调和未可容易论诉葢得理亦须伤财废业况无理不免坐罪遭刑终必有凶切当痛戒
　　一劝谕官户既称仕宦之家即与凡民有异尤当安分循理务在克已利人又况乡邻无非亲旧岂可
　　恃强凌弱以富吞贫盛衰循环所宜深念
　　一劝谕遭丧之家及时安塟不得停丧在家及攅寄寺院其有日前停寄棺柩灰函并限一月安塟切不须斋僧供佛广设威仪但只随家丰俭早令亡人入土如违依条科杖一百官员不得注官士人不得应举乡里亲知来相吊送但可协力资助不当责其供备饮食
　　一劝谕男女不得以修道为名私创庵宇若有如此之人各仰及时婚嫁
　　一约束寺院民间不得以礼佛传经为名聚集男女昼夜混杂
　　一约束城市乡村不得以禳灾祈福为名敛掠钱物装防傀儡
　　前件劝谕只愿民间各识道理自做好人自知不犯有司刑宪无缘相及切须遵守用保平和如不聴从尚敢干犯国有明法吏不敢私宜各深思无贻后悔
　　晓示经界差甲头榜
　　漳州
