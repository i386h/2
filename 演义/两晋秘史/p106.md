<!-- { "loadSidebar": true } -->
　　却说北魏王拓跋珪大集文武，商议安内之策。当叔孙建曰：“安内之策，莫若富国强兵，则敌自服，而内始安。今国内狭隘，兵卒十万，粮无支年，若欲安内，必须叛燕，侵取附寨诸部，方可聚兵。”魏王珪曰：“然！奈国内无良将堪领大兵，而行攻讨。”建曰：“臣举一人，气度魁杰，武力绝伦，常用丈八蛇矛，每嫌细短，后令匠人大做之，犹嫌其轻，复辍大铃于刀下。其弓力倍加常人，常以矛刺人，遂贯而高举。又常以一手插矛于地，驰马伪退，敌人争取拔不能，彼引弓射之，一矢连射二三人，人皆怕之。每从先帝征讨，先登陷阵，敌无众寡，莫敢挡其锋。因此勇冠一时，乃陛下宗室、陈留王拓跋虔也。陛下若用此人为将，征讨诸部，无不克也。”魏王珪从之，宣陈留王拓跋虔至，谓曰：“安平公叔孙建称卿有文武之才，荐卿为将，攻讨诸部，以兵五万，委卿前去征讨附近诸部。”　　拓跋虔曰：“臣愿尽犬马之劳，前去攻讨诸部，不得其地，不敢生还。”言毕即出，点起军马，来犯燕境。　　却说后燕王设朝，群臣奏知北代魏王拓跋珪谋叛，遣陈留王拓跋虔以兵五万犯境。燕王垂闻奏，即宣太子慕容宝、辽西王慕容农、赵王慕容麟至曰：“今魏拓跋珪谋叛，以拓跋虔为将犯境，汝可率兵八万，自五原去伐魏王。”散骑常侍高湖谏曰：“魏与燕世为婚姻，结好久矣。间以求马不获而留其弟，曲在于我矣，奈何遽击之？拓跋珪勇而有谋，幼历艰难，兵精马壮，未易敌也。太子年少气壮，必小魏而易之，万一不如所欲，伤将损兵，愿陛下察之！”垂怒，免湖之官，即日令慕容宝等领兵起行。　　斯时魏王珪闻知，乃问僚佐。张兖言于珪曰：“燕狃于屡胜，有轻我心，宜羸形以骄之，乃可克也。”珪遂从之，悉徙部落畜产，日渡河千余里以避之。燕军至五原，降魏别部三万余家，收穄田百余万斛，进军临河，造船为济具。　　

第二八三回  太子宝败参合陂

　　九月，魏王珪进军临河，燕太子宝列兵造船将济，风吹其船泊南岸，是此难以进攻。魏王遣军，获其甲士三百余人，皆释而遣之。　　初，宝之发中山也，燕王垂已有疾病，既至五原，魏王珪使人邀截中山之路，不与通其往来。忽垂遣人持书送来，被魏王珪之人将其使者执之。宝遂数月不闻垂之起居。魏王珪使所执之使者，临河告之曰：“若父已死，何不早归？”宝等忧恐，士卒骇动，宝即传令暂且退兵。魏王珪探知，使洛阳公遵以七万兵追燕军之后。　　十月，燕太子宝令军烧船夜遁，是时河冰未结，宝以魏军必不能渡河，不设斥堠。　　十一月，暴风，冰合。闻宝兵退，珪乃引兵济河，选精锐三万余骑，急迫之。　　燕军至参合陂，有大风，黑气如堤，自军后来，临覆军上。　　沙门支昙猛曰：“魏军将至之候，宜遣兵御之。”宝不听，司徒德劝宝从之。宝乃遣赵王麟以兵三万居军之后，以备非常。　　麟乃以昙猛之言为妄，纵骑游猎，不复设备。　　魏军日夜兼行，至参合陂西，燕军在陂东。魏王珪夜部分诸部，令士卒衔枚束马口潜进。旦日登山，下临燕营，燕军大惊扰乱，珪纵兵直入燕营，鼓噪喧天。　　燕兵大乱，慕容宝大怒，指挥大小三军，尽力一齐死战。　　时宝自掣刀在手，引数百骑在后掠阵。却才两军相合，忽然燕军阵后西南上数百面战鼓齐鸣，宝分后军迎之。只见张兖一军从西南上悄悄地杀来，燕军大乱，魏兵从后杀来，慕容宝急忙退回。四下魏兵前后掩杀，燕兵大败，慕容宝慌忙退回本寨，其寨已先被叔孙建引兵从后路抄入，夺去诸寨，以兵杀出。因此燕兵无营，心慌自乱，四下受敌，不能抵挡，军皆溃散。慕容宝急唤慕容麟引水军，一齐上岸步战。时正遇着叔孙建，交马十合，麟遮掩不住，慕容农引兵助战，张兖一见，持枪来迎。　　兖显平生气力，杀退慕容农。慕容麟见慕容农败，不敢恋战，二人合兵，保着太子慕容宝走回水寨。旱寨之兵都被魏兵杀尽，水军亦逃溃一半。　　当时慕容农上言于宝曰：“今旱寨已失，水军逃散，难以与敌。不如乘其未定，尽烧战船，领水军步走，否则成擒。”　　宝从之，将战船尽行放火烧讫，引水军上岸，漏夜步走。至西平，忽然前军喊起，慕容宝与慕容麟、慕容农三人，拍马奔阵，正遇魏将陈留王拓跋虔，以兵阻路，三人各以兵器来战拓跋虔。　　拓跋虔抖擞精神，全无惧怯，独战三将，三将只好遮拦。正战间，后面大兵赶至，因此燕兵大乱，各自逃生。慕容宝三人见自军奔溃，无心恋战，隔开军器，杀开血路，各自奔去。时燕军被魏兵杀死者万人，洛阳公遵还兵击其前，复擒四五万人，宝等单骑仅以身免。　　珪欲释燕臣有才者用之，其余给衣粮放还，以招怀中州之人。中部大夫王建曰：“燕众强盛，不如悉杀之，则国空虚，取之易。”珪从之，乃尽坑之而还。　　慕容宝败回见垂，垂大怒，司徒德言于垂曰：“彼以参合之捷，有轻太子心，宜及陛下神略以服之，不然将为后患。”　　垂乃练兵中山，以期明年举兵伐魏。　　

第二八四回  燕王凿道去伐魏

　　丙申二十一年闰二月，燕王垂留范阳王德守中山，自将兵十万，出外屯城。谓众将曰：“前次太子宝以兵凿山从五原而入，至魏人有备。今吾以兵虚声从五原去，彼必尽屯兵守五原。　　吾以大兵密登逾青岭，经天门，凿通道，直指云中，先攻平城，出其不意，则珪可擒。“诸将曰：”陛下神策，正合臣心。“　　言讫，垂命三军密逾青岭，凿山为道，直至云中，魏人不知。　　是时陈留王拓跋虔镇平城，不觉垂兵直至城下，措手不及，被垂身先攻城，将士齐登，力攻半日，攻陷平城。虔见燕兵强盛，单兵走回。是以魏兵败死，燕军尽收其部落而进。　　时魏王珪闻知，震怖欲走。诸部皆有二心，珪不知所适。　　时，垂过参合陂，见积骸如山，问知是太子宝败死之兵，垂为之设祭。军士恸哭，声震山谷。垂惭愤呕血，由是发疾，至此愈笃。当慕容农至，上言曰：“今悬军深入，其地无城，陛下龙体不安，倘敌兵拥至，何以拒迎？”后燕王垂曰：“卿可调六军，筑长城西北，据而待之，可保全也。”因是农调军筑城完毕，后燕王垂疾甚，领诸文武大军，还至上谷。　　却说北魏王拓跋珪，闻知燕王垂亲提大军至平城西北，乃亦自提军十五万，来平城西北拒，军至平城，燕军已退。　　却说后燕王垂，其疾愈甚，召太子慕容宝、辽西王慕容农、赵王慕容麟入卧所，谓太子宝曰：“吾命将尽，不能复起，我死之后，不可发丧，缓缓而退，魏兵不敢追赶。”又谓农等曰：“朕今不幸，在此而亡，汝等公卿大臣，都要依吾平日法度行之，不可改易，吾所用之人，不可废黜。汝等善事太子，各宜尽忠荩之志，休怀不义之心。”又谓太子宝曰：“火速还都，不宜延滞。”言讫而薨。慕容垂在位十三年，寿七十一，在此而薨。太子慕容宝依垂之言，秘丧不发，收敛入棺，传令缓缓而退。魏王珪疑其无故而退，必然有计，因此不追，引兵而还。　　至四月初旬，宝全军回至中山城，始举哀发丧。丧事毕，群臣立慕容宝即皇帝大位，国号大燕，改元永康元年。　　
第二八五回  燕太子慕容宝立

　　初，燕王垂先段氏生子令、宝，后段氏生子朗、鉴，爱诸姬子麟、农、垄柔、熙。宝初为太子，有美称，已而荒怠，中外失望。后段氏尝言于垂曰：“今国步多艰，太子非有济世之才也。辽西、高阳二王，陛下之贤子，宜择一人，付以大业。　　赵王麟奸诈强愎，必为国患，宜早图之。“宝善事垂左右，左右多誉之者，故垂以为贤，谓后段氏曰：”汝欲使我为晋献公乎？“段氏泣而退，告其妹范阳王妃曰：”太子不才，天下所知，吾为社稷言之，主上乃以吾为骊姬，何其哀哉！太子必丧社稷，范阳王有非常器度，若燕祚未尽，其在王乎？“宝、麟闻而恨之。至是宝使麟谓段氏曰：”宜早自裁，以全段宗。“　　段氏怒曰：“汝兄弟不难逼弑其母，况能守先业乎？且吾岂爱死，但念国亡不久耳！”遂自杀。宝、麟以段氏谋废嫡统，无太后道，不宜成丧。中书令眭邃扬言于朝曰：“子无废母之礼，汉安思阎后亲废顺帝，犹得配享太庙，况先后暖昧之言乎？”　　乃成丧。　　却说后秦给事古成诜，风韵秀雅，确然不群，每以天下是非以为己任。时京兆尹韦高居母丧，慕阮藉之为人，无哀作乐，饮酒弹琴。诜闻之而泣曰：“父母之恩，厚重天地，无以报德，反此乱伦？吾当以私刃斩此不孝之子，以崇风教之明！”遂持剑欲来杀高。高闻惧，逃匿，终身不敢见诜。后秦王兴闻知，擢为黄门侍郎。　　六月，三河王吕光自即皇帝大位，以世子吕绍为太子，国号大凉，改元龙飞元年。置百官，遣使拜秃乌孤为益州牧。乌孤谓使者曰：“吕王诸子贪淫，三甥暴虐，远近翻怨，吾安可违百姓之心，受不义之名乎？”留其鼓吹习仪，谢而遣之，不受其命。　　

第二八六回  孝武暴崩立太子
