<!-- { "loadSidebar": true } -->
　　右采蘩之诗夫人共祭也礼莫大于祭而主妇主荐豆祭尽礼则夫人之职尽矣凡蚕桑中馈之事无不尽者去事有仪恐非妇人之礼传曰妇人无仪祁祁从夫以归也
　　草虫大夫妻能以礼自防也
　　右草虫之诗室家之至情所谓风也
　　采苹大夫妻能循法度也
　　右采苹之诗音节体格尽同采蘩特以宗室之奠知为大夫之妻而叙事颇有简密是贵贱之别也传曰位弥高者事弥畧季女叶韵
　　甘棠美召伯也
　　右甘棠之诗夫见甘棠而思奭覩河洛则思禹皆圣人之风也
　　行露召伯听讼也
　　右行露之诗盖谓听断明则习俗变本末具举也是之谓周官之法度鼠牙雀角所谓无情之辞也
　　羔羊鹊巢之功致也
　　右羔羊之诗因服以知徳由外以知中被化深矣
　　殷其靁劝以义也
　　右殷其靁之诗妇人闻雷起兴以思其夫本有不安之象而尚冀安全以旋归也犹今云草露风霜然情之真切而亦不失其正者矣
　　摽有梅男女及时也
　　右摽有梅之诗女子之情事如此其急也然急于成礼以幸于免辱与情欲之感者异矣
　　江有泛美媵也
　　右江有汜之诗次于小星之后小星取其下之能安也江汜取其上之能悔也人无不可改之过世无不可化之人而其本始皆起于家人是二诗之义也
　　野有死麕恶无礼也
　　右野有死麕之诗乱风也乱极思治必先见于男女之情是诗女贞于男化有先后也夫天下之治乱实始于男女之邪正大抵男之从滛女成之也若淫风流行世虽治必乱女节守贞虽乱必向于治此陈诗观风所以为王政之大也
　　何彼秾矣美王姬也
　　右何彼秾矣之诗与麟趾相表里公子男徳也王姬女德也皆后妃之化也
　　驺虞鹊巢之应也
　　右驺虞之诗序传所説咸有未安而谓为搜田以时春田之际者则同是也先儒不取小序惟取首句其下则皆经师所讲説故有得有不得理或当然此诗之説正恐于序首读之或过也序曰驺虞鹊巢之应也麟趾关雎之应也盖谓关雎以麟趾为终鹊巢以驺虞为终特指二南篇帙云耳犹曰关雎之乱也孔子删诗尽为乐章肄在乐官者首尾有相应之理故曰应严粲读为效应之应非也何以言之夫麟趾文王之子孙也感后妃之徳化固宜应之至于鹊巢则诸侯之妻也当时之诸侯顾何以为之应哉其説有相背驰者矣是以晦庵朱子之説曰文王之化始于关雎而至于麟趾则其化之入人者深矣形于鹊巢而及于驺虞则其泽之及物者广矣南轩张子之説曰麟趾言公子仁厚则在内者无不孚驺虞言国君搜田以时则在外者无不孚鹊巢之化关雎之达也其义精矣皆未免于读序之或过也愚于此诗尝欲为之説曰彼茁者葭草浅也壹发五豝兽多也于嗟叹美词驺者文王之囿名虞者囿之司兽也按驺虞自毛公始以为兽古皆官也若六驺七驺山虞泽虞是已彼有白虎黑文者是名驺牙其説具见于华谷严粲诗辑中发发矢也即天子发诸侯发士大夫发之发豕牝曰豝豕一歳曰豵乃牧养之物非田野之兽正所谓虞人翼以待射者翼驱也故易着三驱之象周礼有山虞致兽之文唐补阙崔向上防引小雅之诗悉率左右以燕天子解之曰悉驱禽顺有左右之宜以安待天子射盖古礼也中必叠双巧射也亦后世穷兵黩武者之所为非三代之礼射也礼射禁毒矢仁道也五豝五豵所谓禽兽之多者得之或虞人翼之以成列也此诗之防大抵咏文王搜田之事盖谓方春气和草浅兽肥之时以射行礼而蕃育禽兽者得人因以致叹于虞官此可见文王之化而人材之盛虽小官皆举其职与兎罝之诗相表里若孔子之乘田百里奚之饭牛皆是物也此所谓王道之成也
　　按二南孔子之所整齐也其篇章次第厥有意义如关雎麟趾鹊巢驺虞经防明白其他篇名未必皆有配合之意要在使人虚心易气讽咏而得之耳传曰乐出虚诗乐章也凭虚宣隐无迹可寻至于兴象所寄尤有不容穷诘之妙是故六籍大义各有指归惟诗多傅防穿凿之病亦易为地也如以采蘩配葛覃而以亲蚕证之失之固矣又按孔子曰人而不为周南召南其犹正墙面而立也与夫面墙言道穷也穷必变变必通诗之所以为教也纣之恶至深矣周南有以变化之周南之化未广矣召伯有以推行之皆由近以及远自身家而至国与天下犹运之掌岂有穷乎此二南之用也





　　俨山集巻三十一
　　钦定四库全书
　　俨山集巻三十二
　　明　陆深　撰
　　诗微
　　一之三【鄘卫三国名】
　　按鄘皆卫也而卫风名篇冠以鄘朱子以为不可晓而诸儒亦无定论程子以为卫首并鄘之地故为变风之首华谷严粲以为存鄘之名不与卫之灭国也安成刘瑾以为系名鄘欲寓兴灭继絶之心而引昭公九年陈灾以为证皆不足据盖鄘莫能详其始封而亦未必如陈为大圣之后而卫之灭国亦不经见况诗之编次本为正乐美刺已落二义又安有赏罚之权耶独程子以为得于卫地者为卫得于鄘者为鄘为近之盖以其风土所成若后世甘州伊州梁州之类是也按周礼太师掌六诗自二南后即继以鄘卫见于季札之所观者皆旧序也孔子因之至于进秦退豳少寓微意亦非尽用春秋之法也又按地里自纣城之北谓之南谓之鄘东谓之卫伐纣已后始以其地封康叔而卫始大于是南尽怀卫北至澶濮矣所谓鄘盖在康叔之前已有其名岂畿内之采与附庸之邑而未必皆封国也今序诗自栢舟以下十九篇为自栢舟以下九篇为鄘自淇澳以下十篇为卫绿衣燕燕日月终风硕人皆庄姜诗雄雉匏有苦叶新台二子乗舟鹑之奔奔氓皆宣公诗一人之诗防在三编故孔氏疏谓新台国人恶之而作硕人国人忧之而作则程子之言益为有据云
　　栢舟言仁而不遇也
　　右栢舟之诗旧説以此下十二国为变风説者又以卫居变风之首卫之祸始袵席取义于二南以为训尔夫以善恶治乱谓之正变者固也然孔子删诗被之管则既谓之乐矣朱子尝曰风雅颂者声乐部分之名则所谓正变者是又当以乐论矣若正宫变宫之类抑恐不尽系于善恶治乱也朱子又曰变是变用他腔调耳若荆轲易水之歌歌在一时者不必更词而感召各异以声调也此岂古之遗响耶意者正变所指盖在于声乐之作一正一变以极始终条理之妙亦犹兵法所谓竒正相生者也记曰穷本知变乐之情也朱子亦谓相生相长其变无穷者是已故风雅有正变而颂无正变盖燕飨之乐主和乐故有变宗庙之乐主严敬故不变如以义求则鲁不宜颂亦谓之变颂可乎若是诗者篇章声调已异二南自不得不谓之变不但事变而已又按此诗序以为仁人不遇朱子则据列女传以为妇人之诗尝试玩之如云饮酒遨游与威仪棣棣皆非妇人所宜有匪鉴匪石匪席等词引物连类如出文人之手羣小亦似男子之称既曰觏闵又曰受侮与夫寤辟有摽之状其为悲壮顿挫甚矣殊非闺房婉娈之态所谓卑顺柔弱者不知果何所指也终篇托兴于日月或有隂阳嫡庶之喻至于不能奋飞之言尤有飞扬奋厉之意朱子必欲以为妇人之诗自当有见愚谓如序言则人臣不得于君托言妇人不得于夫以见志尤为委曲汉魏诗人多有此体盖君臣夫妇其道一而已矣而人之情古今所同也于所天者而为怨慕凄切之声可以冩诸金石正所谓发乎情止乎礼义以善处人伦之变而风亦于是乎变矣于此尤见圣人作经之意而温柔敦厚之防不待他求而可识也若夫世代人名固学诗者之所不废而亦国史之任也未敢谓然姑附于此
　　绿衣庄姜之伤已也
　　右绿衣之诗　上篇栢舟传皆以为庄姜作按是诗以色之间正为服之贵贱比嫡庶之尊卑曲尽体物而传义明备三章绿方为丝而治之则正色之成材无以见治丝女功也絺绤因衣裳而类及其意则忠厚之至者也与栢舟有间矣
　　燕燕卫庄姜羙其妾也
　　右燕燕诗之序传皆合而防事明白故他説不敢采后
　　按大归之礼无所考毛氏以为归宗公羊注以为废弃夫妾有废弃是名曰出妇人之条有七去未闻夫死子弑而复出也春秋纪侯大去其国大者不反之词
　　击鼔怨州吁也
　　按左传隐公五年夏卫伐郑围其东门五日九月而州吁被杀当时从军之士不但怨深而死亡兆矣史记称郑段亡而州吁求与之友吁得志而伐郑为段也是其身负不义而又党恶以助纣此诗之录鉴戒大焉至于人心之公形诸声气者亦可以风矣
　　雄雉刺宣公也
　　右雄雉之诗序以为刺汉儒好言刺虽关雎不免此则刺诗之首也考其文义殊未然但指为宣公之诗则不可知按卫自康叔始封传世十余皆有令美至武公谓之睿圣又列国之所无也再传庄公兆祸袵席而文武之泽熄至于宣公不道甚矣序谓军旅数起大夫久役事或当然然卫自庄公廪延之役又明年东门之役至宣公入郕之役迄于懿公灭亡之日兵祸不解男女怨旷无歳无之特未知的为何公之世谓为宣公者郑谱也但以为国人之作则非矣末章所赋尤足以騐先王之泽犹存其曰百尔不特为其夫盖通上下而言若国君能不忮不求亦岂有无名之师耶卫诗两百尔皆通言之
　　匏有苦叶刺卫宣公也
　　右匏有苦叶之诗序以为刺宣公传以为刺滛乱之人卫之宣公滛乱之尤者也均之刺也微而人之可也出之而归之人不可也朱子尝谓诗之文意事类可以思而得其时世名氏则不可以强而推斯言当矣愚谓义无穷而迹有限可思而得者义也难以世拘不可强而推者迹也当从其近彼序诗者浅深固不可知而于时世为近若于相近之时而指为某人已不足信则自数千载之后而断为非某人将谁信之按此诗指为宣公当是筑台于河国人恶之而作何以明之夫以匏叶比兴而及于济渡其临流即事之端千载如见若槩刺滛乱之人顾何取于河水以为义耶其言为无谓而事为不情去诗人之防远矣诗之浅深厉揭濡轨求牡盖喻不度配偶而犯礼以相求正指宣公宣姜而言鴈鸣氷泮以士礼责宣公招度待友以昏礼责宣姜诗人委曲之情不敢显言其上此诗之有美有刺所以为关于风教政治也若常事而圣人犹录之岂所谓存什一于百千乎谓宣夫人者非是
　　谷风刺夫妇失道也
　　右谷风之诗序传畧同弃妇之作也以今文义考之又列在匏叶之次疑即宣公之诗尔按宣公初立爱夫人夷姜而烝之生伋子又为伋娶夺宣姜而嬖之夷姜失宠而缢是诗必宣姜始至而夷姜之作也按诗中毋逝我梁毋发我笱盖有自悔诲人之意与夷姜宣姜事合及称方舟泳游匍匐救丧之务类非凡庶之家观夫既生既育与念昔御穷之词知为夷姜亡疑矣然恐渉于悬臆也姑存其説
　　式微黎侯寓于卫其臣劝以归也
　　旄丘责卫伯也
　　右式微旄丘皆黎诗也而谓之卫寓于卫也寓卫而谓之诗而也存黎于睦邻恤灾之义卫之为政可观已
　　简兮刺不用贤也
　　右简兮之诗呜呼以兎罝之野人可以敌体于公侯以简兮之贤者使之不酬其愿望盖有世变焉不特为风之变诗之变而已也
　　泉水卫女思归也
　　右泉水之诗卫风以女祸而亦有女德焉绿衣夫人之贤也燕燕妾媵之贤也雄雉之知德泉水之守礼性情之本善也诗可以兴如是
　　静女刺时也
　　右静女之诗序以为刺传以为滛谓滛为静反词也反词有刺矣
