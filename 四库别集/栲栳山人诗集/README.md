<!-- { "loadSidebar": true } -->
栲栳山人诗集 （元）岑安卿 撰 
钦定四库全书 

　　集部五 

　　栲栳山人诗集 

　　别集类四 

　　元 

　　提要 

　　（臣）等谨案栲栳山人诗集三卷元岺安卿撰安卿字静能余姚人所居近栲栳峯故以自号志行髙洁穷阨以终其诗有云老成媿苟得童稚羞无官又云人视所为主结交慎攀援足见其坚苦自立之意集中次韩明善题推篷图诗称坡翁仙去二百春以苏轼卒于宋徽宗初计之盖当元之中叶故上得见厉元吉下得见危素也是集为安卿邑人宋禧编辑禧初名元僖洪武间召修元史曽为安卿题像者是集虽卷帙不多而戞戞孤往如其为人惟七言古诗时杂李贺温庭筠之体盖有元一代风气如斯然气骨本清究非圆熟秾冶之习也 

　　乾隆四十二年四月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　栲栳山人诗集卷上 

　　（元）岑安卿 撰 

　　○古诗【五言】 

　　古意四首 

　　亭亭千岁松起自一寸植苟无斤斧患寿可比金石青青园中草一雨回故色清霜忽飘零雕悴在顷刻 
　　寳刀不断水线溜可穿石君看城门轨要非两马力为学不苦心虚谈政何益伟哉大禹功犹思寸阴惜 
　　浚仲执牙筭武子蓄金埒积镪不能施名秽身亦灭富贵何足云道义自可恱偃蹇彭泽腰不为五斗折 
　　江河东入海天汉恒西流感此不息机宴安非良谋农夫务耘植为学奥义求青春厌老大还可回施不 

　　偶读戴帅初先生寿陈太傅用东坡无官一身轻有子万事足二句为韵有感依韵续其后亦寓世态下劣自己不遇之意云尔 

　　饭至即举筯不问米有无寒风催短褐谁能忍须臾平生耕稼心愧此老病躯掩卷空太息相对惭妻孥 
　　贪夫富且寿吉士饥复寒什袭寳燕石白璧泥涂间老成愧苟得童稚羞无官如何羊裘翁不念归来难 
　　登崇任资算用舍计月日善既无所嘉恶政不须嫉是以利禄人处世惟用术吉凶虽无恒万世徳惟一 
　　谤讟我自致勿怨生不辰蒺藜非所据石下遂陷身始知胶漆心千载雷与陈蝇矢任黒白頺然自天真 
　　絺绤不任暑毳褐寒还生寒暑岁相似中心空自惊道义山岳重富贵浮云轻念此转凄恻俛仰何所成 
　　人各有所爱我独不爱酒心清万虑息恍然开八牖醉人识至乐云入无何有惟余独醒翁千载尚吾友 
　　宪章千万条执笔不劳拟事至惟讨论倦足成跛倚终然有变通圆池倐方沚叹息无所言神哉孔方子 
　　天以一生数积累乃至万不一事转多触目皆恨怨干戈致陵夸可否更替献缅思结绳时淳风欲遐远 
　　人皆与世同我独与世异同则誉日生异则毁日至西山采薇翁千古秉髙志斯人不可从催科困王事 
　　鹪鹩一枝安鼠饮河易足惟知人爵荣不识天理辱沧溟偃鹍鹏云雾迷鸿鹄一笑付忘言归田故山曲 

　　王子英馆杨氏作诗自述以柬之 

　　项王拔剑起叱咤天为阴平生万人敌虞兮泪沾襟我才鱼上竹君学猿援林叹息无与言萧骚雪盈簮 
　　我怜卞和氏献璞刖其足千载无斯人荆山有遗玉遗玉何足云遗贤难自鬻置身蒿艾中何人为推毂 
　　蒲轮逆申公感慨怀汉武为治顾力行所答惟一语寥寥百世下兹事谁复举高松梁栋材埋没同草莽 
　　狂奴肆故态傲睨万乗君羊裘不觧结归钓桐江云我穷不出戸经籍自讨论怀哉孔稚圭空移北山文 

　　和李元善自警诗 

　　达为天下相穷作人世师穷达有定命勿叹时非时寜污牛尾泥不作车尘随山林隠文豹江海潜黄螭人皆嗜奔竞奔竞人还嗤仲尼与三子出处皆从宜一芥不可与万锺亦难辞今人知古人不识来者谁何如沽美酒笑傲歌新诗功业不补世那求后人思人生如树花开落从风吹又如无根蓬飘飘亦何为天髙日月逺寿命皆崦嵫人兮勿自苦吾道当平夸 

　　百鴈图 

　　离离鸿鴈群渺渺水云国白雪剡川藤玄香牧溪迹形真具生意仿佛二百翼四海兄弟情于兹见叙秩前鸣后如应高下低复逆随阳足稻粱值夜防机弋水寒芦叶黄霜清苇花白羣逰得所止一气同恱怿哀哉淮南谣布粟歌斗尺东阿赋豆箕才高终摈斥观图适念此翻为古人戚今人犹古人毋为后人惜 

　　送郑学可赴平江学道书院长 

　　姑苏古伯国繁华有遗踪栉比十万家楼台出鸿蒙歌舞彻清夜锦绣围春风苟无礼义化流荡将何从子游千载士文学洙泗宗邦人致仰慕筑室阛阓中牺牲与笾豆祀事洁且丰育材阐王化道义相磨砻有如砥柱石屹然障河洪吾邦旧文献近亦多章逢扬子昔长此讲贯懋厥功吾子亦云往辞色温其恭薫风揭绛帐皋比座蒙茸愿精学道旨再使民俗忠我当踵季札观风一来同 

　　食新笋 

　　黄虀瓮已竭占■〈月肃〉筐亦空老芥长芒刺食乆咽为痛山雨拆竹胎未入春盘供畦丁适踵门致我亲戚送脱绷锦纹散切玉霜刀弄新香歕汤鼎馋涎迸齿缝未倩摉诗肠已破食肉梦参禅诚滑稽煑箦宜笑閧赞寜谱亦佳涪翁句堪诵僻居东海偏斯味时一中山僧应厌餐饱食听春咔 

　　三哀诗【厉先生无咎 高先生师鲁 李先生碧峯】 

　　厉公予先师侃侃国髦士文词奋白屋名识动丹扆帝郷眷遇殊曲宴锡丰侈青衫何足云倐忽期显仕云胡尉苕溪露泣秋萱死朔风撼南极黄屋继隳圮归栖从山云松柯荫琴史泪挥新亭悲诗穷黍离旨雪霜转侵凌故里不可止漂泊海东西生计日雕靡暮年赋归欤幸遂首丘志遗经惜无传嗣续但耘耔死别三十春怅未致一慰何当马鬛封秋菊荐寒水 
　　右故厉先生　先生讳元吉字无咎号半村宋末举进士第为乌程尉 
　　我忆摠角初羣立侍师鲁苍然太古姿眉发乘素缕慨思英发时济济整风度承家二百■〈衤冀〉衣冠踵余武驰骋文藻林濩落老无遇转眄五十春国祚倐非故荒凉东海濵谁复嗟罄窭幸余慈溪翁诗文接情素孙枝复萎折宗祏凛无主斯文竟何辜不缀一线绪嗟予三世交念此转増慕萧萧豫樟风悲号惘难诉 
　　右故高先生　先生字师鲁里先儒 
　　吾乡山水佳间世产英特迩来百年间接武愧寥寂苍苍栲栳峯东西峙空碧先生擅斯名挺挺无愧色驰声翰墨场群彦咸辟易五色日迷眼造物秘莫测余年付诗酒琴书自朝夕晚交无功师妙语契金石谈空眇生死实以贫贱戚青衫固不就纵就国歩革凄凉文会基狐兎穴遗甓我生恨后时不及风采识空余书一编焚香得翻绎 
　　右故李先生　先生字天锡号碧峯里先儒 

　　吊高仲炜 

　　秋蟾东海彦文绪支一木悃欵无所为笔耕继饘粥驰骋山水怀泓渟经史腹光潜珠入渊徳隠玉韫椟辨博沃同志沈黙瞬流俗人谓静者寿命乃如转烛分袂未二旬一疾竟困踣寡妻抱遗经号呼无可属哀哉同门友付托渺一粟炎凉世事变谁奠生刍束苍苍林湖山玉树埋荒麓白云如有知为我伴幽独 

　　送易直兄入京 

　　渥洼产良骥振鬛鸣天衢力虽任逺重赤汗流殷珠兄材足驰骋惜为百里拘善政无浪誉鄙彼讦直徒琴堂风日闲疲氓自春苏迩来觧组归实笑乐友于揽辔忽言别触热之皇都风波幸寜息道途谅无虞糓禄天所与慎勿权门趋铜章绾緑绶昔日青毡儒我犹宁生龟曵尾甘泥涂兄今逺行迈所愿当何如功名固宜朂更寄加食书 

　　述古四章送范瑞卿回越 

　　陶朱五湖客相业霸于越十年思复仇一举强国灭扁舟烟水间千载仰遗烈子今居是邦景慕有前辙试吏固云始时至亦宏达【其一】 
　　莱芜汉佳士游宦不厌贫辞友太尉府甑釡生鱼尘缅惟清俭操千载闻一人子今举无玷得禄思养亲尝闻饘粥絶升斗谋诸邻【其二】 
　　司隶百世士揽辔思澄清生罹党锢祸殁有盖世名善类既销歇汉祚亦云倾子材固不逮识此已足称善人不可见千载思云礽【其三】 
　　文正将相才忧国还忧民大开天章阁奸邪日逡廵至今姑苏田利泽及后人试吏计资筭积累犹涓尘功名苟树立富贵何足云【其四】 

　　盆兰 

　　猗猗紫兰花素秉岩穴趣移栽碧盆中似为香所误吐舌终不言畏此尘垢污岂无高节士幽深共情素俛首若有思清风飒庭戸 

　　为题庆元路太守雍吉刺氏传家録书答郑景尹 

　　东风坠云翰陋室生光辉重沐一开缄慰我乆别思为言乐道善速我褒贤诗恭惟侍读翁忠孝世所知清容人中彦草庐天下师二老既有作我焉敢措词及观家乗叙潜徳良无遗自揆非巧匠缩手惟嗟咨吾闻许文正道徳开皇基文明耀中土四裔犹蚩蚩译经入国语训廸良在兹所以化庭贵抚字皆伦彛埜堂嗣爵秩来守甬水湄濊泽被民庶懋徳隆本支择配贰帝室万国瞻母仪王正肇厥始诸公咏重熈大哉圣人道终古常如斯 

　　题王氏三芗图 

　　春风桃李花秋雨梧桐树人心自悲喜草木那知故三香各根柢气色偶一类凄凉氷雪魂敻絶霜月趣人惟知其然遂有兄弟喻花岂识友于人自生好恶吾闻登徒子好色耽伛偻又闻海上翁逐臭慕腥腐世人溺嗜好颠倒死不悟君今眷兹香志意实清苦流芳当无穷万古复万古 

　　梦中作 

　　积雨稍开霁晴川棹孤舟双目豁阴翳四望余云收轻风生衣袂洒洒舒烦忧桥横落日逈水与山俱流白鸥洲渚凉黄鸟林塘幽十旬九阴雨兹晴信难求美景与心会及暮犹迟留宾朋惬清赏晤语更献酬归途见明月华颠风飕飕 

　　送景融侄之淛 

　　宴安人鸩毒我老羞无闻知汝行有日送汝宁无言汝父早即世汝子衣犹斑汝弟颇知学且识应门难别家思自奋托荫薇花垣王侯近下士接待礼尤寛人视所为主结交愼扳援期汝在远大嘱汝犹殷勤蛟龙蛰深壑变化斯须间鵰鹗志霄汉奋迅凌风翰钱塘萃佳丽比屋人烟繁寝食须自谨勿蹑春风门酌此一杯酒我心愈忧烦功名倘相遂寄我归来篇 

　　谢汪辰良太守祈雨有应 

　　赤日露顶行歩入南雷去归来云雾生薄暮雨如注苍苍将槁苗欝欝色如故人言太守贤天意肯相助不喜亦不惊太守若无与日月行中天照临及下土日月不自功光明万民睹我知太守心借此以为喻试问喻者谁三山老农圃 

　　董止庵诗巻 

　　道人名止庵其实无所止不构草木庐不斸土石址惟于寓居堂揭扁字盈咫伟哉盘石书古隶遒且美廛市固烦嚣自得尘外致开扄睨龙泉岚光动阑几中凾玊笈文鳞比积经史朝翻暮紬绎刻志究玄理著书混三教牵令同一轨示予得披阅愧未参奥旨出语如涌泉辨析至于是性心既超脱好尚世所异朝行携赤藤逍遥舜江市夜息数清漏灵台湛秋水我尝问道人请析止之义仁敬慈孝信五者孰可已道人笑未言欲答如有拟缗蛮黄鸟声翛然起岑蔚 

　　题月波圭大章先月亭 

　　人必贵虚明月色爱端正旁死还哉生以渐至圆凈谁于既望宵分此先后景亭依水西浒月出山东岭孤光一离天即破亭色暝慿阑对东湖潋灔一千顷惟怜亭西隅阴阴尚幽映一轮固圆明未尽满月境何如到天心山河了无影 

　　和济夭岸法师约李五峯同游韵 

