<!-- { "loadSidebar": true } -->
　　臣某言伏奉今月某日批诏具承圣旨臣昨者固辞宠休有异常等然始以谦让为説终以灾咎自陈未能便动天心上回睿渥复倾肝血进拜封章直举其言冀蒙昭允臣某诚迫诚惧伏惟陛下寛明有制聪哲成文扬宪祖宣祖之风冀元和大中之运故欲治而尚乱欲防而未安潜测圣怀常萦百虑臣为宰辅得不周知且自去秋以来国步未复臣每思人事每揣人情内激肺肠有如汤火陛下当食不美当寐不甘欲以攻苦食淡之心抱公灭私之道致陛下之理释陛下之忧然而再秉机权未能致此者盖臣去已之事尚有因循防患之谋率多容易若臣去已必决防患必专天下之忧庶几稍改而禄位轻授之弊近岁愈深上自侯王下至卒伍受爵赏者所承不重荷恩泽者所感不深盖縁族类之间逾谬者众不重则无以劝其戮力不深则何以激其尽心因之且不禀朝廷不畏法度不禀必乱不畏必危本末之间实出于此今臣贵为四辅重有万防阶秩就加朝廷常典又何必龌龊谦让而违君命也但欲审度去就明辨否臧以臣去已决烈之心拒天下越等干求之患使爵赏不滥与【一作及】恩泽不妄加则承之者必重感之者必深如此自凛朝廷自畏法度有患可弭有难可平此事非所难为祗在陛下明察倘或信其诚请遂寝新恩则君臣之志气大同理道之根源必正若陛下不顾其説在臣亦欲何为但抱忧惶难居夹辅有渝斯语是谓明欺君道始终圣情深浅祗期遂志不敢匿情再黩冕旒若临泉谷臣某无任迫切惶恐俟命允许之至
　　第三表
　　臣某言臣昨者再献封章实披肝胆而诏书批谕德泽滋深有志未从有言未纳虽属沍寒之候不胜流汗之忧臣某诚悸诚惕臣闻帝王以国事之重倚于辅相者既观举直之诚必责理平之效故责之必信信之必终然则歴览古今此乃明君遇贤臣之事今陛下明德非臣独知臣之非贤人共知耳而待罪之位非次久居陛下知臣之心处臣之地每升便殿常认圣慈谓臣输写甚忠举措多直每忝大政皆听浅谋有间之言无从而入至如一昨忽构羣邪奏密而左右不知祸钜而本根已固虽倾陷尽阙【一作关】于大事而谮伤先在于微臣陛下知臣素无他膓知彼但肆谗口聪明一寤击断不疑否则臣永抱幽寃已当诛殛弃逐奸臣之日忽降渥恩盖欲使中外之人明知遇臣益厚以兹衔谢讵并寻常则臣自此事君自此执政每图报効且合何如所以固让重恩深申血恳昨者所陈章表始末以去已为言盖欲以人情所难为臣愿为之于今日陛下所赐之异宠臣愿却之于此时将使万邦尽惊致理因兹约束冀渐和平若臣冐宠不辞何术可制天下至大至切不得不然今陛下未察愚衷顷【疑作频】加圣泽与向来知臣之旨昨者保臣之心显有不同臣将何托前所谓龌龊谦让臣实不为伏望陛下以所奏之书静赐睿览察其陈让之恳匪以沽激为名利于国家不避震怒倘陛下将期复国别欲任贤夺臣迫切之心以示弃絶之旨则当避贤而退不敢更烦圣聪窃期此言得遂坚请臣某无任拜首瞻天沥血陨涕恳激徬徨之至
　　第四表
　　臣某言今月十八日延英敷奏亲获固让官荣徒荷皇私未从丹悃今日又闻芝检复阅纶言莫听铺陈尚令祗受臣某诚惧诚迫臣闻高下相远者天地也而天地之气必通所以四时周旋万物生育尊卑相悬者君臣也而君臣之道必合所以统理诸华肃齐庶政天地不通则万物夭君臣不合则庶政乖今臣让爵推诚极言防患拜章累日荅诏三临圣鉴未回愚衷无感耻君道之难合惧庶政之特乖内负沉忧若罹昭宪是以泣邀神助往觉魂飞伏念此心匪缘他事推诚为国防患为君恭惟睿慈宁忍不察且朝廷之势不强于藩方辅相之权见侵于将帅隳毁我法制残虐我生灵臣常结愤于胷中陛下亦兴叹于南靣固欲乘机革弊因事抑强二者之能不假奇术但所行必正所作无私祗于赏罚之间必与物情相顺陛下申命宰臣奉之聋聩皆披顽嚚可化而将帅见侵之患日息则朝廷不强之势日兴罔害政理之大经罔累圣明之全德将使国平时泰不虑不忧陛下若弃此不从是怠于中兴之志矣臣之痛惜如割肌肤心腹肾肠倾写罄竭臣血可呕臣躯可糜已决之心则不可夺臣某叩头屈膝无任涕流泣血精爽陨越之至
　　第五表
　　臣某言臣今月某日延英靣获陈让后复拜封章诏谕又临恳激未遂臣某诚兢诚栗顿首顿首臣闻琴瑟有不调者尚或改而张之辩士之言良史必记朝廷命官之典故大于琴瑟之公辅求理之谋亦重于辩士之説况所命者宰相崇高之秩所谋者邦国临制之机而臣等坚辞必防他患陛下固夺将啓后艰他患若生后艰何救且臣伏思陆贽以忠信事德宗皇帝建中初方为侍从之臣事系安危言皆激切有不纳者必能力争当彼冦难之时德宗欲加尊号访于陆贽遂献忠言以为大憝犹存中区多梗是天意去就之际人情向背之秋若使重益美名必累中兴之业德宗英寤遂纳忠言当时转祸之期实若走丸之速然则以近臣直道夺圣主鸿名有犯之言莫甚于此今臣让官辞爵与彼轻重不同而于危难之中陈匡救之力爱君为国心则无殊昔者德宗再阅披陈具明损益今臣四上直疏陛下未察愚诚是何恩泽之深全惑是非之理感泣慙惧知臣者天然陛下处多难之时欲继德祖之美彼则深思利害听一学士之苦言今则可见否臧阻三宰臣之固请臣是以极疑此事是皇天诫陛下之心皇天无亲惟德是辅今若尚令批谕抑与宠私则臣耻陛下不如德宗臣亦自耻不如陆贽臣自知其耻天下得不其然积耻成忧积忧生疾心神错乱举措颠危祗于旬时必当覆餗便须永弃不见中兴以是而思生不如死臣言至此臣意可怜唯在圣明速赐听允臣某无任俯伏呜咽以身候命之至
　　第六表
　　臣某言同心同德是为乱臣五献封章继陈恳悃复升便殿累贡切言天高而曾不少闻日近而未尝俯照臣某诚忧诚迫顿首顿首臣闻诗云受爵不让至于已斯亡仲尼删诗此言不去则古之为君者非憎其臣而欲以爵亡之也盖劝忠劳昭典册无以加于爵位也古之为臣者非恶其爵而欲让之也盖定是非畏盈满无以加于谦让也得受爵之宜无不存也失让爵之宜无不亡也古人所谓亡者彼亦不过其身既而有益于君亡亦可也苟或亡身败国无益于君致乱阶于一时流恶名于千载今臣之不让是长乱阶且陛下观天下之事理乎观宰臣之心忠乎若天下已理宰臣不忠陛下迫以爵位致其危亡臣则瞑目而归何害于国若天下未理宰臣则忠陛下不听苦言但加重爵臣则碎首而退何利于国臣实不畏其亡但当未理之时不可更长乱阶也所谓未理则非圣德有所不能盖天下承弊日深诸侯不顺其理故臣欲以今日之让制天下承弊之风而正其不顺也不革承弊不正不顺而望万人再安四方无事者是抱薪救火其可扑灭乎言出臣口事痛臣心假使严旨复临臣则终让而已奚自拜疏却类叩阍臣某无任流涕哽切进退屏营之至
　　为王相公让加司空表
　　臣某言伏奉今月某日恩制特受某官者三公之选八命而居前古以来无人则阙仍开大国兼进崇阶言渥恩则深若紫泉顾名器则重侔泰岳揣分【一作揣循】非次恐悸难安臣某诚惶诚恐顿首顿首臣忝列公台忽逾半纪事乖允当识昧便宜何施作相之材但累知臣之道顷因出狩自合乞骸未临复国之期敢有逃天之意而君能得一日且再中空知陪扈之劳获覩清夷之庆伏自去岁至于今春每怀失职之忧继沥避贤之恳愚衷无感睿鉴莫回徒龌龊以受讥但因循而窃位何言霈泽又降重霄实慙梦赍之人安称坐论之地扪心自省沾背不遑虽陛下修道侧身发言罪已可卜运兴之兆将承天赐之休然则劔防未销江关或阻犹烦圣虑且乏嘉谋敢于此时輙荷极宠上祈造俯信赤心行之则明主有私罢之则微臣无咎推诸至理是以固辞盖欲保全实非饰诈冀蒙矜鉴特赐允从冐黩冕旒臣无任兢感战越之至
　　为徐相公让加食邑表　　　阙　名
　　臣某言伏奉今月某日恩制加臣食邑一千户实封一百户臣某伏惟尊号皇帝陛下文武应天忧勤厚国旁求翊赞慎择能贤如臣之才焉可执政徒以其滥承台荫擢处鼎司屡改流年多隳彛宪莫获乞骸之便空怀沾背之羞顷属陛下尚驻乘舆且临关辅都人久散庙貌未严顾居守之重难注宸衷而任使圣言亲降霈泽遽行拜官仍忝于缁衣备位不离于黄閤宠灵则固兢栗载深盖以乍违天顔初达帝里虽南山渭水变王气以潜新而荒草坏垣动秋风而尚惨连甍何有编户犹稀臣当此时莫知所措实赖祖宗祐睿哲申谋兼委近藩旁分庶事免微臣之获戾济重务以有成遂致五辂鸣銮六师被甲陈吉行之盛礼正法座于良辰诞告四方复兴景运御日月而无违素志向丘园而已动归心遽谓圣慈忽加造尚责佐王之效重增开国之封仍容素餐兼赐奠食只承异数徒冐优恩已虞招损之讥敢窃好谦之美况佳兵未息公聚多虚讵宜特命辅臣更加井赋事非允当言必喧传伏唯曲鉴愚诚便廻厚渥冀絶谤论且显聪明臣某无任荷圣感恩沥恳待命激切屏营之至
　　为中书崔相公让官第二表　钱　珝
　　臣某言今月某日伏奉批诏以臣陈让宠光未赐允许揣分而省躬知惧感恩而镂骨徒深臣某诚忧诚激顿首顿首伏念臣之事君也输忠竭力以从政君之使臣也增爵进秩以报劳劳既未申宠至必让凡于庶事皆在适时当其时不得不行非其时不得不止今臣承命可谓非时且思加献鸿名是为常典而去岁之首羣臣数四拜章愿增神武之名用称钦明之德而陛下永惟大体坚夺众心盖以反正之初艰难未济仰惟睿旨非独谦光欲广嘉猷深知不可陛下之志既定臣子安敢复言亦以非时罢兹盛典今臣之愚恳窃合圣謩去春方在京师尚隳此事比者犹当廵幸固不可为内度宸衷必开鉴遂敢再披肝胆实期便辍渥恩请候銮辂归还干戈弭息却施纶綍俾合宪章今日皇私则难滥受可行可止事理甚明伏冀睿慈更收霈泽再冐旒扆臣某无任兢悸迫切之至
　　第三表
　　臣某言臣昨以宠光逾滥循省兢忧兼惧用典非时有累日新之德再倾肝血实冀允从而天鉴未开愚诚愈迫臣某诚惶诚激顿首顿首伏以陛下濬哲自天忧勤为国感屯蒙之未泰先昧爽以有临臣每奉清光备承睿旨无言不尽无理不思决去邪惩恶之谋若反掌转圜之速况察忠仗信据礼任材诬谮者徒欲横侵倾危者皆令立定兹所谓疏通知远渊静有谋辟四门明四目者也臣不知昔之令主何以加于陛下之道乎然睿哲忧勤昭彰如此今宰臣以非时之命有所坚辞盖欲朝廷行事得宜天下物情共洽则臣可以制天下非宜之请广朝廷致理之端用赞中兴以新庶政讵独务为饰让而进犯宸严且濬哲则何向不通忧勤则何思不至既通既至必察必知臣之所陈实欲利国神明所听毫髪敢欺况有常情亦难自匿臣虽乏出羣之智才逾强仕之年幸偶文明方图富贵苟或拜恩可称荷禄不慙则何必固小节以鸣谦干大君而违命跪承批诏退揣事机让之则所益必多受之则所损非细仍念王抟崔以恳激拜章并臣披露之辞畧尽否臧之説虽烦圣览当察羣心得不遂有改张遽收渥泽斯为从善实可经邦且凡受宠休有所退避或名声不称或遭遇非才小则耻识者谈笑之端大则忧贤人讥责之罪今臣于谈笑讥责亦不敢以君恩避之实欲制天下之非宜广朝廷之政理用光兴复永济艰难仰望圣慈臣某无任寤寐斋祷激切之至
　　第四表
