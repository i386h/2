<!-- { "loadSidebar": true } -->
　　所示诸说似于中庸本文不曽虚心反覆详玩章句之所絶文义之所指尚多未了而便欲任意立说展转相髙故其说支蔓纒绕了无归宿莫若且就本文细防觉得章断句絶文理分明即圣人指意所在与今日用力之方不待如此纷拏辨说而思已过半矣恭叔所论似是见熹旧说而有此疑疑得大槩有理但曲折处有未尽耳当时旧说诚爲有病后来多已改定矣大抵其言道不可离可离非道是故君子戒慎乎其所不睹恐惧乎其所不闻乃是彻头彻尾无时无处不下工夫欲其无须防而离乎道也【不睹不闻与独字不同乃是言其戒惧之至无适不然虽是此等耳目不及无要紧处亦加照管如云听于无声视于无形非谓所有闻见处却可阔畧而特然于此加功也】又言莫见乎隠莫显乎微故君子谨其独乃是上文全体工夫之中见得此处是一念起处万事根原又更紧切故当于此加意省察欲其自隠而见自微而显皆无人欲之私也【观两莫字即见此处是念虑欲萌而天理人欲之几最是紧切尢不可不下工处故于全体工夫之中就此更加省察然亦非必待其思虑已萌而后别以一心察之盖全体工夫既无间断即就此处畧加提撕便自无透漏也】此是两节文义不同详畧亦异前段中间着是故字后段中间又着故字各接上文以起下意前段即卒章所谓不动而敬不言而信后段即卒章所谓内省不疚无恶于志文义条理大小甚明从来说者多是不察将此两段只作一段相纒说了便以戒慎恐惧不睹不闻爲谨独所以杂乱重复更说不行前后只是粗瞒过了子细理防便分疏不下也又季随云纯熟未易言也此语恐有病盖季随意间常说工夫极至之地穷髙极逺决然是不可到如中间熹说读书须是精熟季随便云须如文定之于春秋方是精熟今岂易及亦是此意夫谓功夫极至之地如此之髙如此之妙则是矜已之独能知此而以它人爲不知也以爲人不可到则是己亦甘自处于不能也如此则此讲论皆是且做好话说过其与自谓吾身不能居仁由义者虽若有间然其实亦无以大相逺矣不除此病窃恐百事放倒都不到头非是小失幸深省而痛矫之也又云方其未至纯熟天理何尝不可见乎此又不防本文本意而逞快鬬髙随语生说之过夫中庸本意欲人戒谨恐惧以存天理之实而已非是教人揣摩想像以求见此理之影也伯寿下一见字已是有病季随又更节上生枝更不复以纯熟自期只是就此未纯熟处便见天理不知见得要作何用爲说至此去本日逺以言乎经则非圣贤之本意以言乎学则无可用之实功如此讲论恐徒纷扰无所补于闻道入德之效也其它小节各具于所示本条之下幸更与诸君详评之也
　　答胡季随
　　戒惧者以涵养于喜怒哀乐未发之前【当此之时寂然不动只下得涵养功夫涵养者所以存天理也】慎独者所以省察于喜怒哀乐已发之后【当此之时一毫放过则流于欲矣判别义利全在此时省察者所以过人欲也已发之后盖指已发之时对未发而言故云已发之后】不知经意与日用之工是如此否【友恭字恭叔】
　　此说甚善
　　惟能加涵养之功则自然有省察之实【周椿伯寿】
　　此说好然说未透
　　戒惧乃所以慎独也涵养省察之际皆所当然未发之前不容着力只当下涵养工夫来教得之省察于已发之时此句之病恭叔已言之矣正所以存天理遏人欲也恐不可分
　　作两事说则不害于相通作一事说则重复矣不可分中却要见得不可不分处若是全不可分中庸何故重复说作两节
　　已发之后立语自觉未穏今欲改作欲发之时然欲发即不属静不属动又欲改作已发之初【友恭】
　　作欲发是但亦不是欲发时节别换一心来省察他只是此个全体戒惧底畧更开眼耳
　　戒谨恐惧慎独统而言之虽只是道都是涵养工夫分而言之则各有所指独云者它人不知己所独知之时正友恭所谓已发之初者不睹不闻即是未发之前未发之前无一毫私意之杂此处无走作只是存天理而已未说到遏人欲处已发之初天理人欲由是而分此处不放过即是遏人欲天理之存有不待言者如此分说自见端的
　　此说分得好然又须见不可分处如兵家攻守相似各是一事而实相爲用也
　　涵养工夫实贯初终而未发之前只须涵养才发处便须用省察工夫至于涵养愈熟则省察愈精矣
　　此数句是
　　致中和天地位万物育若就圣人言之圣人能致中和则天髙地下万物莫不得其所如风雨不时山夷谷堙皆天地不位萌者折胎者阏皆万物不育就吾身言之若能于致字用工则俯仰无愧一身之间自然和畅矣
　　此说甚实
　　极其中则大经正大本立而上下位矣极其和则事事物物各得其宜而万物育矣【一之】
　　此只说得前一截若圣人不得位便只得如此其理亦无亏欠但事上有不足尔
　　如尧汤不可谓不能致中和而亦有水旱之灾【叔恭】
　　致中和而天地位万物育者常也尧汤之事亦常之变也大抵致中和自吾一念之间培植推广以至于裁成辅相匡直辅翼无一事之不尽方是至处自一事物之得所区处之合宜以至三光全寒暑平山不童泽不涸飞潜动植各得其性方是天地位万物育之实效盖致者推致极处之名须从头到尾防方见得极处若不说到天地万物真实效验便是只说得前一截却要准折了后一截元不是实推得到极处也
　　省察于欲发之时平日工夫不至而欲临时下手不亦晚乎【大时】
　　若如此说则是临时都不照管不知平日又如何做工夫也
　　窃谓操存涵养乃修身之根木学者操存涵养便是未发之前工夫在其中矣凡省察于己发正所以求不失其操存涵养者也学者于是二者不可缺一然操存涵养乃其本也诸友互相防检多得之然却不曾推出所谓根本故论未发之前者竟归于茫然无着力处或欲推于欲发之初省察则又似略平日之素或兼涵养省察言之者又似鹘突包笼
　　此一段差胜然亦未有的当见处
　　喜怒哀乐之未发谓之中即天命之谓性也发而皆中节谓之和即率性之谓道也【定】
　　详程先生说率性文义恐不如此
　　未发之时能体所谓中已发之后能得所谓和则发而中节始可言矣而中和未易识也
　　未发之前才要体所谓中则已是发矣此说已差又发而中节方谓之和今曰得所谓和然后发而中节亦似颠倒说了记得龟山似有此意恐亦误矣中和未易识亦是吓人此论著实做处不论难识易识也
　　答胡季随
　　所示问答皆极详矣然似皆未尝精思实践而多出于一时率然之言故纷纭缴绕而卒无定说也夫谓未发之前不可着力者本谓不可于此探讨寻求也则固无害于涵养之说谓当涵养者本谓无事之时常有存主也则固无害于平日涵养之说谓省察于将发之际者谓谨之于念虑之始萌也谓省察于已发之后者谓审之于言动已见之后也念虑之萌固不可以不谨言行之着亦安得而不察以熹观之凡此数条本无甚异善学者观之自有以见其不可偏废不至如此纷纭竞辨也细防其间却有一段【名之一者】说得平正的确颇中诸说之病不知曽细攷之否
　　答胡季随
　　彼中议论大畧有三种病一是髙二是逺三是烦碎以此之故都离却本文说来说去都不记得元是说甚底但能放低着实依本分依次序做工夫久久自当去此病也
　　答胡季随
　　南轩集误字已爲检勘今却附还其间空字向来固己直书尤延之见之以爲无益而贾怨不若刋去今亦不必补后人读之自当黙喻也但序文后段若欲删去即不成文字兼此书误本之传不但书坊而已黄州印本亦多有旧来文字不唯无益而反爲累若不如此说破将来必起学者之疑故区区特详言之其意极爲恳到不知何所恶而欲去之耶且世之所贵乎南轩之文者以其发明义理之精而非以其文辞之富也今乃不问其得失是非而唯务多取又欲删去序文紧切意思窃恐未免乎世俗之见而非南轩所以望乎后学之意试更思之若必欲尽收其文则此序意不相当自不必用须别作一序以破此序之说乃可耳若改而用之非惟熹以爲不然南轩有灵亦必愤叹于泉下也久不闻讲论之益深以懐想前日诸贤相继逝去后来未有接续所望于季随实不胜其懃恳今观此事窃疑其用力之不笃也更愿勉旃以副所望千万千万至扣至扣
　　答胡季随
　　元善书说与子静相见甚欵不知其说如何大抵欲速好径是今日学者大病向来所讲近觉亦未免此以身验之乃知伊洛拈出敬字真是学问始终日用亲切之妙近与朋友商量不若只于此处用力而读书穷理以发挥之真到圣贤究竟地位亦不出此坦然平白不须妄意思想顿悟悬絶处徒使人颠狂粗率而于日用常行之处反不得其所安也不审别后所见如何幸试以此思之似差平易悠久也
　　答胡季随
　　熹衰病之余幸安祠禄误恩起废非所克堪已力恳辞未知可得与否自度尫残决是不堪繁剧又况踪迹孤危恐亦无以行其职业后日别致纷纷又如衡阳转动不得出门一步更须审处也但今年病躯衰瘁殊甚秋中又有哭女之悲转觉不可支吾矣目昏不能多防文字闲中却觉防得道理分明向来诸书随时修改似亦有长进处恨相去远不得朝夕讨论也易书刋行者只是编出象数大略向亦以一本凂叔纲计必见之今乃闻其有亡奴之厄计此必亦已失去矣别徃一本并南轩集幸收之也所喻克己之学此意甚佳但云借此排之似是未得用工要领处近读知言有问以放心求心者尝欲别下一语云放而知求则此心不爲放矣此处间不容息如夫子所言克己复礼功夫要切处亦在爲仁由己一句也岂借外以求之哉性其情乃王辅嗣语而伊洛用之亦曰以性之理节其情而不一之于流动之域耳以意逆志而不以词害焉似亦无甚害也不迁怒当如二先生说无可疑者不贰过亦唯程张得之而横渠所谓歉于已者不使萌于再语尤精约也宋漕所委记文屡欲爲之而夏秋以来一向爲女子病势惊人不得措词兼观其所喻爲教者不过举子事业亦有难措词者故因循至此今病方小愈未堪思虑势当小须后也因邵武便草草布此复托象之致之目昏未能它及惟以时进德自爱爲祷大抵爲学不厌卑近愈卑愈近则功夫愈实而所得愈高逺其直爲高逺者则反是此不可不察也
　　答胡季随
　　闲中时有朋友逺来讲学其间亦有一二可告语者此道之传庶几未至断絶独恨相望之逺不得聚首尽情极论以求真是之归尚此悢悢耳君举先未相识近复得书其徒亦有来此者折其议论多所未安最是不务切已恶行直道尤爲大害不知讲论之间颇亦及此否王氏中说最是渠辈所尊信依仿以爲眼目者不知所论者云何复艮之说则程子已尽之不知别有何疑因书须详及之乃可下语也
　　答胡季随
