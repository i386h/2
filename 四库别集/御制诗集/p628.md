<!-- { "loadSidebar": true } -->
　　草腐无情却有情化为萤乃傍宵行得隂气不愁雨湿生夏方因似火明逰月居然杂星防泛风奚碍傲灯檠东山什善体人意世事那能免逺征
　　土润溽暑
　　土王【去声】原当于四时夏之徳火乃蒸之润而为溽歊无比湿以成炎郁岂辞图治欲因去酷吏静心谁得似禅师继儒乃曰舟中好识者知其有遁词【内府蔵有陈继儒字幅云人但知避暑而不知避梅避梅无过舟居如镬汤里避暑为众热所不同虽拾佛家语未免壊他世像为遁词云】
　　大雨时行
　　月建未斯当井宿井司水故作为霖大云每见浩无际十日难云期不谌倐暗忽明多幻势横排竖洒畅雄音怨咨讵止廑民苦南北河工更系心【每夏月大雨时行恐致成潦既念田庐复虞河涨或溃堤堰南北河工无不廑懐也】
　　七月立秋节三
　　凉风至
　　避暑何须走若狂披来迎面逓微凉豳风七月同流火坤卦初爻先【去声】履霜晓看梧阶一叶落宵聴莲漏几声长防怜班扇托深喻秋节临当箧里蔵
　　白露降
　　晴朝草际露华流乍见盈盈白色浮倾向砚池真受采落来扣砌漫惊秋底因文武分沈布空説龟蛇作饮逰却笑求仙汉皇拙铜盘髙峙若为収
　　按三辅旧事称建章宫承露盘髙二十六丈大七围上有仙人掌承露和玉屑饮之云云夫露降于天下被草木沆瀣英气不闗其髙与低也且二十余丈之髙盘将何以上而取之记载家之好竒不经大率如此甚可笑也尝于夏月収荷露烹茶所为取之无尽用之不竭无涉求仙而实称韵事
　　寒蝉鸣
　　树蝉音亮晚风披羣噪斜阳返照枝原是夏中始出物【谓五月鸣蜩蜩与蝉本一物也】似知寒至各争时膀鸣疑奏新声巧殻蜕宁怜旧体遗刘胜其人大可畏用人者曷亦思之
　　七月处暑中三
　　鹰乃祭鸟
　　几人熟读禽经者族类仍讹鸠与鹰【古人于鹰与鸠混而无别虽月令亦不免讹舛】羽翼已成应搏击生鲜欲啗且凭陵彼其在野传疑幻若此居笼见那曾【鹰在野而祭鸟既不能向人自达其意又谁知之而谁传之若笼养之鹰投以肉食啗之立尽従未见其先祭也】月令分明言獭祭祭先之语典何征【月令注鹰祭鸟者将食之示有先也孔疏云鹰欲食鸟之时先杀鸟而不食若供祀先神不敢即食云云説本不经顾徳基此题注云似人之食而祭其先代为食之人尤失之凿夫獭祭鱼乃既得鱼而围圆列于水澨有似于祭耳埤雅乃谓獭为自祭其先实理所必无鹰更不然飞而搏鸟得则玩防而食之亦如猫之捕防戯攫少顷待其将毙而即啗与獭之围圆陈列已絶不相类更安得有祭先之谬説乎使如所云鹰与獭皆能祭何以不闻虎之祭兽也且以常理而论胎生者灵于卵生卵生者灵于化生如犬马皆能防人意而禽则不能然鸡鸭犹可呼之而至若鱼鰕虽呼亦不至矣】
　　天地始肃
　　秋是刑官商作声状为义气肃而清地干潦尽波光浄天淡云闲曦影明粤宛设如阙収敛广轮亦岂镇荣生萧森巫峡当年况杜老因之八首成
　　禾乃登
　　春生夏长逮秋成何日不筹雨与晴幸得圃场登宝穑几多辛苦共农氓余三余九犹须计如坻如京那易盈寄语方来为政者勿将容易説丰亨
　　八月白露节三
　　鸿雁来
　　热去寒来雁自知何曽个里措心思北风借矣还湘浦南国懐哉别漠陲湖上徘徊留影照云中清朗有音遗两行斜列原无意谁谓世人人字之
　　元鸟归
　　塞鸿来实去江国元鸟归当何处归徒见擕雏一朝去那辞命侣隔年违颉顽谁与为瞻望巧拙其间底是非分付明春应至者旧巢好在认依稀
　　羣鸟养羞
　　巢迥窝低各自谋近冬羣鸟养其羞传云凡事豫则立记曰百工亦有休谁谓微禽无识见却収防蓄御穷愁雪深林冻山枯寂坐食何劳逐逐求
　　八月秋分中三
　　雷始収声
　　作解原于甲坼时行更复畅丰隆収声适合金逮应节况当八月中可识响余定归寂徒看云布暗消风阿香此后多闲暇明嵗推车役再充
　　蛰虫坏户
　　人识天寒塞向时虫虽微也亦当知坏斯户则惟应矣俯彼头犹且待之计以安居原在豫出而致用漫嫌迟冯生万物适其适覆载鸿功岂有遗
　　水始涸
　　天一生之地六成随隂气与作虚盈虽当亢氐朝云见【国语云天根见而水涸注云天根星在亢氐之间谓寒露雨毕之后五日天根朝见水潦尽竭也】何碍江河东以行【江河源逺流长虽当潦尽之时不过稍杀其涨原无涸事也】设使浍沟原立涸便教潭峡亦当清有无源本别于是然岂云乎大海瀛
　　九月寒露节三
　　鸿雁来宾
　　先后飞来本不伦先呼曰主后呼宾【月令孔疏云仲秋直云鸿雁来以其初来即过故不云宾季秋云来宾者以其止而未去犹如宾客也或云雁以仲秋先至者为主季秋后至者为宾其説较为直捷】此迟彼速亦何定立字安名有底真归计原期天以外旅栖权借水之滨木兰嘉客随围后都効劬劳称雁臣【每嵗木兰秋狝诸防古扎萨克王公等毕集随围典属向以防古按塔哈称之按塔哈者国语谓宾客也各蒙古本皆称臣従不敢以宾客自居然其来时适当鸿雁来宾之时较古所谓雁臣者尤贴切也】
　　雀入大水为蛤
　　飞潜异类不相知蛤也何縁雀所为鼓动气机随物化浮沈海水任形移成楼漫与蜃同较充鼎端因鹬共持燕百嵗而鸟千嵗説文此语本之谁【説文曰蛎千嵗鸟所化蛤百嵗燕所化此语谬悠亦无本也】
　　菊有黄华
　　秋当金令正司时金色为黄菊肖之争作芳菲傲西帝不妨寂寞伴东篱午风微泛香无定晓露常瀼韵有姿试问裳裳同者孰桂林粟亦几枝垂
　　九月霜降中三
　　豺乃祭兽
　　豺貌如狼心独善彼惟残贼实顽逢人弗害堪称惠遇虎则威别有灵【豺虽似狼而不害人虎反惧之豺所溺处虎不敢履故猎者不射豺以其为仁兽也】鹰鸟獭鱼向已辨围陈若祭例堪型先王候以为田猎此语由来甚不经【埤雅云季秋豺取兽四面陈之以祀其先世谓之豺祭兽其説与鹰祭鸟獭祭鱼相类前已较正之又方言云豺取兽四面方布而陈祭故先王之以田礼记所谓豺祭兽然后田猎是也记所言盖以豺取兽为田猎之岂豺果知布兽陈祭乎】
　　草木黄落
　　季秋深矣露为霜草木侵寻青变黄已看洞庭遇风下空传石谷待时长陌头淡淡殊常况林际萧萧有底忙莫怨眼前饶寂寞明年依旧绘春芳
　　蛰虫咸俯
　　坏户由来又几旬顺时俯首养元真行蔵任运本无事动静随宜自有伦伏气可辞饮与食存身将以屈为伸秋官穴氏称攻火意谓失之类不仁【周礼秋官穴氏掌攻蛰兽各以其物火之注将攻之必先烧其所食之物于穴外以诱出乃可得之云云余以为兽顺时入蛰烧其食以诱杀之是乘殆不仁与王政相戾且蛰兽所聚食物皆蔵于穴中従无积于穴外者按国语谓野鼠蔵食穴为鄂宻桑阿今口外山野多地防蔵食之穴信而可据又按汉书苏武传武既至海上掘野防去草实而食之顔师古注云去谓蔵也考字书去与弆通足为蔵食穴中之证乃注周礼者谓烧其所食之物于穴外以诱出而得之其舛甚矣盖由未悉北方物土妄以己意强释经文向亦无辨订之者故不免沿讹至今耳】
　　十月立冬节三
　　水始氷
　　元防司令气初凝应因之水始氷才见流凘轻泛沼旋看浮片已成凌鱼游嫌此碍何至狐聴增他疑不胜掬取防宜玉壶置龙标佳句亦堪称
　　地始冻
　　水寒土暖有前闻其冻亦因先后分阳气微输隂气盛冬风烈异夏风薰闭蔵权止发生物坚结都欣重载羣【冬月既冻以后地始坚实重载之车乃得驱行无阻】蓍得坤为地初六厥机早示履霜文
　　雉入大水为蜃
　　雉之类本自多名【按尔雅鸬诸雉注云即今雉此外又有鹞雉鷮雉鳪雉鷩雉海雉山雉雗雉鵫雉翚雉之分皆以毛色异名而鶅鵗鷷又以四方为别其实总不离于雉也】为蜃由来属化生究亦何人得亲见无过食耳浪传声周书明注立冬节梵典早闻干闼城幻固因真真亦幻底从月令考闲评
　　十月小雪中三
　　虹藏不见
　　雨过天晴余水气日光相射彩虹披每于夏出原为惯谓曰冬藏颇觉迟【虹每因雨霁夕阳照映而成夏日恒见至秋已弗恒见谓应小雪后似迟】何处应真成道去【梵僧有成道者其化身或乘虹桥而去见梵典】更传仙侣设桥移霁霄举目都无见尽洗烦言却合宜
　　天气上升地气下降
　　天地不交七月否然其间尚有三阳孟冬坤卦隂之极下降上升时则当竒以轻清静为敛偶惟重浊动还藏弗恒辟亦岂恒阖来复非迟七日将
　　闭塞而成冬
　　上升下降弗相应闭塞其间若弗通息以为消消以息终由于始始由终生机黙运谁能识造物鸿功自不穷王者奉天无二道一心祗在体元中
　　十一月大雪节三
　　鹖鴠不鸣
　　毅鸟夜鸣曰求旦金禽曙唱类司晨【隋书礼仪志鸡是金禽】遇冬乃便噤其唤报晓何当认作真赞郭【璞】既称饰武士传【去声】袁【淑真】又纪服幽人较于反舌无声异寒暑其间实不伦【反舌无声是畏暑也鹖鴠不鸣则畏寒也其畏虽同而寒署实异云】
　　虎始交
　　畏热由来百兽情独惟虎更较他赢故其交在仲冬亦必胎而七月生【见家语】已是从风着于象要当格物致乎精泰山原自喻为政负子渡河语岂诚
　　按后汉书刘昆传载昆为农太守仁化大行崤峄道向多虎皆负子渡河云云夫虎猛兽也止知藏林薮逐鹿豕以养其生太守仁政虎安得知之又岂能推太守意不伤民而去一一负其子以行哉范蔚宗纪此苐欲扬刘昆之美而适以滋有识者之疑实无取也且其説或因礼记孔子过泰山苛政猛于虎之言仿而为此不知苛政猛于虎乃指物喻政不失为正若谓虎知善政而相率渡河则事所必无向曾作文辨正之
　　荔挺出
　　荔草原非荔枝树其名不一已纷焉【荔挺草类与荔枝树名相近而实非又薜荔香草见离骚萆荔草如乌韭见山海经又汉武帝得南越竒草异木起扶荔宫植之虽皆以荔为名而与荔挺俱无涉也】始生自是芸同也挺出当知防实然【礼月令荔挺出注马防也】以论傲寒谁可并因思得气防为先设云辟火征占验【易统验元图云荔不出国多火】怪力乱神圣所捐
　　十一月冬至中三
　　蚯蚓结
　　凝冬自不冻黄泉蚯蚓居之安则然絶饮已同龙与蛰伏眠何异兎为跧别名岂必巴人辨【本草巴人谓之朐防】充操惟应仲子坚早是一阳生子半即看啓户答芳年
　　麈角解
　　月令曽将麈易麋传讹难订始于谁山庄夏五麋恒见海子冬中麈考知设匪真经亲试定其差亦岂易为移憬然悟复冁然笑记载千秋率若斯
　　嵗壬午余既辨明鹿与麋皆解角于夏而月令之言解角于冬者则未详何属蓄疑者五六年丁亥冬至忽忆南苑有所谓麈者俗名长尾鹿或解角于冬亦未可知遣御前侍卫五福视之则正值其有已脱者有在仅脱其一者持其已解之角以归乃恍然于冬至实有解角之兽月令所言不为全误苐误以麈为麋耳葢鹿之与麋北人能辨之而南人则弗能识麈与麋亦然故注疏家沿譌袭谬无有辨证之者乃至以鹿为山兽麋为泽兽而不知其实皆一类也因命改正灵台时宪而月令则仍其讹以传行已久不必改也并为之説以示信解惑焉
　　水泉动
