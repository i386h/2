<!-- { "loadSidebar": true } -->
    右，当天後革命之初，宗室英贤，将相旧老，忠於国者，相继受诛。徐有功自司刑丞累迁至司刑少卿，数议大狱，务在平恕，凡所济活者数百家，前後奏雪枉破家者，三经断死，而执志不渝，兼明元宗外祖母庞氏之冤。开元中赠越州都督，就第吊祭，赠物三百段，一子官。
    以前，臣等伏见元和以来，褚遂良、狄仁杰、张柬之等子孙，累有恩制授，惟此数家，未蒙甄录。望各访求子孙承嫡者，特授一官。如先未有谥者，各令有司定谥；如无子孙，特与追赠。所贵百代之下，再振清风，海内忠良，无不感厉。未审可否？
    ○论故循州司马杜元颖状
    右，臣等商量，杜元颖虽失於驭远，致蛮寇内侵，然握节婴城，舍生取义，围解之後，惩贬不轻。但以蛮夷之情，不可开纵，若为之报怨，以快其心，则是不贵王臣，取笑戎狄，汉景所以闻邓公之说，恨晁错之诛。元颖长庆之初，首居宰弼，洁廉畏法，忠荩小心，虽无光赫之名，颇著直清之称。既逢昌运，合与申冤，望乞还旧官阶等，仍追赠右仆射。未审可否？
    ○第二状奉宣令更商量奏来者
    右，臣等商量，比闻外议，皆以元颖不能绥抚南蛮，又无备御，责此二事，以为愆尤。臣等究其情由，实有本末。缘韦皋久在西蜀，自固兵权，邀结南蛮，为其外援，亲昵信任，事同一家。此时亭障不修，边防罢警，若後人加置一卒，缮理一城，必有异词，便乖邻好。自武元衡以後三十馀年，戎备落然，不可独责元颖。蛮退後，京城传说驱掠五万馀人，音乐伎巧，无不荡尽。缘郭钊无政，都不勘寻。臣德裕到镇後，差官於蛮经历州县，一一勘寻，皆得来名，具在案牍。蛮共掠九千人，成都郭下成都、华阳两县只有八千人。其中一人是子女锦锦，杂剧丈夫两人，医眼人秦僧一人，馀并是寻常百姓，并非工巧。其八千九百馀人，皆是黎雅州百姓，半杂犭葛獠。臣德裕到镇後，移牒索得三千三百人，两番送得，与监军使於龙兴大慈寺点阅，并是南界蛮獠。缘朝廷宠待如旧，从此蛮心益骄，今西川节将，惟务姑息，臣等所以薄元颖之过，谓合追荣。频承顾问，不敢不缕愁闻奏。况元颖殁後，五经大赦，下位卑官，皆得追复官爵，倘圣旨以赠与为优，望只准赦文却还旧爵，其赠官落下。未审可否？
    ○论太和五年八月将故维州城归降准诏却执送本蕃就﹃人吐蕃城副使悉怛谋状
    右，臣顷蒙先朝授剑南西川节度使，其悉怛谋虽是吐蕃酋长，久乐皇风，将彼坚城，降臣当道。臣差行维州赖史虞藏俭，便领兵马，入据其城，飞章以闻，先帝惊喜。其时与臣仇者，望风疾臣，遽兴疑言，上罔宸听，以为与吐蕃盟约，不可背之，必恐将此为词，侵犯郊境。遂诏臣却还此城，兼执送悉怛谋等，令彼自﹃。复降中使，迫促送还。昔白起杀降，终於杜邮致祸，陈汤见按，是为郅支报仇，感叹前事，愧心终日。今者幸逢英主，忝被台司，辄敢追论，伏希省察。
    且维州据高山绝顶，三面临江，在戎虏平州之冲，是汉地入边之路。初河陇尽殁，惟此州独存，吐蕃潜将妇人嫁与此州门者，二十年後，两男长成，窃开垒门，引兵而入，遂为所灭，号曰无忧城。从此得并力於西边，更无虞於南路，凭陵近甸，旰食累朝。贞元中，韦皋以经略河湟，此城为始，尽锐万旅，急攻数年。吐蕃爱惜既甚，遣其舅论莽热来救。雉堞高峻，临冲难及於层霄，鸟径屈蟠，猛士多糜於磊石，莫展公输之巧，空擒莽热而还。及南蛮负恩，扫地驱劫。臣初到西蜀，众心未安，外扬国威，中缉边备。其维州熟臣信令，乃送款与臣，臣告之以须挨奏报，冀探情伪。其悉怛谋等，寻帅城兵，并州印甲仗，塞途相继，空垒来降。臣即大出牙兵，受其降礼。南蛮在列，莫敢仰视。况西山八国，隔在此州，比带使名，都成虚语，诸羌久苦蕃中征役，愿作王人，自维州降后，皆云但得臣信牒帽子，便相率内属。其蕃界合水、妻鸡等城，既失险阻，自须抽归，可减八处镇兵，坐收千馀里旧地。臣见此有莫大之利，为恢复之机，所以面许奏闻，各加酬赏，臣自与锦袍金带，禺俟朝旨。且吐蕃维州未降以前一年，犹围逼鲁州，以此言之，岂守盟约？况臣未尝用兵攻取，彼自感化来降，又沮议之人，岂思事实？犬戎迟钝，土旷人稀，每欲乘秋犯边，皆须数岁聚食，臣得维州逾月，未有一使入疆，自此之後，方应破胆，岂有虑其复怨，鼓此浮词？臣受降之初，指天为誓，宁忍将三百馀人性命，弃信偷安？累表陈论，乞垂矜舍，答诏严切，竟令执还。加以体被三木，舆於竹畚，及将即路，冤叫呼天，将吏对臣，无不陨涕。其部送者，更遭蕃帅讥诮云：“既以降彼，何须送来？”乃却将此降人，戮於汉界之上。恣行残忍，用固携离，至乃掷其婴孩，承以枪槊。
    臣闻楚灵诱杀蛮子，《春秋》明讥；周文收送邓叔，简册深鄙。况乎大国，负此异族，塞忠款之路，快凶虐之情，从古以来，未有此事。伏惟仁圣文武至诚大孝皇帝陛下振睿圣之宏图，得怀徕之上策，故南蛮申请朝之愿，北虏效款塞之诚。臣实痛惜悉怛谋等，举城向化，解辫归义，而未加昆邪之爵，不赏庶其之功，翻以忠爱受屠，为仇雠所快，身遭此酷，名又不彰。职由愚臣，陷此非罪。虽时更一纪，而运属千年。所以具陈根本，不惮繁细，冀蒙睿鉴，追奖忠魂。伏乞宣付中书，各加褒赠，冀华夷感德，幽显伸冤，警既往之幸心，激将来之峻节。臣无任恳愿之至。
    ○论救杨嗣复李珏陈夷直状
    右，臣等闻向外传说纷然，陛下皆遣中使，未测其由，臣等相顾忧惶，不知死所。嗣复等所涉议论，实负圣明，臣等所以显书其罪，不为末减，只望止於窜逐，用戒群邪。古人称“刑人於市，与众共弃”，陛下若以嗣复等罪状必不可容，伏望且降使臣，就彼鞫问，待得其罪，显戮不迟。如便遣使，必遗後悔。文宗只缘贬宋申锡，更不按问，至今人以为冤。臣等於嗣复等，实无情故，所利者宗庙，所惜者圣明，不欲令一事骇听，失天下之望。若使四方将相，或以此为词，臣等避罪不言，无以塞责。伏望陛下特回宸虑，下纳愚忠，臣等馀年，方敢自保。陛下若以臣等事君不尽，情涉容奸，先罪臣等，实所甘分。辄陈肝血，不避严诛，不任恳切兢惶之至，谨俯伏待罪，望速降敕旨。
    ○第二状
    右，臣等适以有状论奏，未奉圣旨。今向外之心，惊骇不知所为，臣等若苟务偷安，不更冒死陈奏，必恐旬月之後，人情皆以为冤，陛下此时，追悔无及。臣等昨者商量之初，只以嗣复等所涉议论，不可令在藩镇，止於贬责，足以塞辜，如更过於此，实摇动天下之心，必损圣明之德。如以臣等情涉顾望，伏望先罪责臣，实所甘分。臣等专在中书，伏望特开延英赐对，得面陈肝血，死无所恨。
    ○第三状
    右，臣等适再已陈奏，未奉圣旨。伏见贞元初，宰臣刘晏，缘德宗在东宫时涉动摇之论，竟以此坐死，旋则朝廷中外，皆以为冤，两河不臣之地，悉恐亡惧，德宗寻亦追悔，官其子孙。近则宋申锡涉交通藩邸贬官，文宗寻又追悔，至於流涕。如嗣复等蝼蚁之命，至细至微，特赐矜全，必彰圣德，天下臣子，孰不上感天慈？不尔，恐四海人情，自此忧惧，臣等亦兢危不暇，无以裨助圣明。伏望特开延英，赐臣等面陈血诚，以安中外。如蒙圣慈纳臣等愚恳，伏望更重贬官，所冀人心允惬。
    ●卷七百四
    ☆李德裕（九）
    ○张仲武寄回鹘生口驼马状
    右，臣等旧读《实录》，不至遗忘，伏思累圣以来，未有此例。谨按《左传》：“诸侯不相遗俘。”昔鲁受齐俘，见讥左氏。诸侯尚为非礼，况在台臣？臣等忝备钧衡，须谨绳墨，若苟受私遗，不守旧章，则何以上戴圣君，仪刑百辟？伏望圣恩尽许却还，从此便为故事，仍望许臣与一书报答，令其深谕国体。其书草续撰进上以闻。
    ○前试宣州溧水县尉胡震状
    右，胡震博通六经，华皓一志，家在海郡，筋力未衰。臣童幼之时，於震受业，岂谓年逾四纪，位列三公，虽自君恩，亦因儒训。臣伏以元和二年，前扬州士曹参军薛元造，缘与臣亡父授经，具表论荐，宪宗授越州诸暨县令。臣幸因家门旧事，辄敢荐闻，伏希圣慈特授浙东管内一官，所冀臣报其旧恩，获继先志，既显荜门之士，实为儒者之荣。臣不任恳款兢皇之至。
    ○论河东等道比远官加给俸料状
    右，河东等道，或兴王旧邦，或陪京近地，州县之职，人合为乐。只缘俸禄寡薄，官同比远。元和六年闰十二月十二日及元和七年十二月二十四日敕，河中、凤翔、坊、州、易定等道，令户部加给俸料钱，共当六万二千五百贯，吏曹出得平留官数百员，时议以为至当。自後访闻户部所给零碎，兼不及时，观察使以为虚折，皆别将破用，徒有加给，不及官人，近地好官，依前比远。伏望今日以後，户部却与实物，仍及时支遣诸道，并委观察判官专判此案，随月加给官人，不得别将破用。如有违越，观察判官远贬，观察使奏取进止。又选人官成後，皆於城中举债，到任填还，致其贪求，罔不由此。其今年河东、陇州、坊、州新授比远官等，望许连状相保，户部各借两月加给料钱，至支给时除下。所冀初官到任，不带息债，衣食稍足，可责清廉。
    ○请淮南等五道置游奕船状
    〈淮南（缘疆界阔远，请令出後三百人）、浙西、宣歙、江西、鄂岳（各出一百人）。〉
