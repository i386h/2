<!-- { "loadSidebar": true } -->
　　【郡斋即事二首】

　　画戟森门宠误蒙，从来田舍一衰翁。仓穰穰逢康岁，闾里恂恂有古风。

　　间氏宿奸投海外，伏生新学始山东。〈时大奸周高投海岛，而学校讲说《尚书》。〉

　　依然自昔兴王地，长在南阳佳气中。满轩山色长浮黛，绕舍泉声不受尘。四境带牛无事日，两衙封印自由身。白羊酒熟初看雪，黄杏花开欲探春。总是济南为郡乐，更将诗兴属何人。

　　【忆越中梅】

　　浣沙亭北小山梅，兰渚移来手自栽。今日旧林冰雪地，冷香幽艳向谁开。

　　【再赋喜雪】

　　六花飞舞势蹁跹，点缀寒林态更妍。山险龙蛇盘鸟道，野平江海变畲田。人狂奔月非关夜，马健乘云别有天。况值白羊新酒熟，可能相就庆丰年。

　　【寄致仕欧阳少师】

　　四海文章伯，三朝社稷臣。功名垂竹帛，风义动簪绅。此道推先觉，诸儒出后尘。忘机心皎皎，乐善意循循。大略才超古，昌言勇绝人。抗怀轻绂冕，沥恳谢陶钧。耕稼归莘野，畋渔返渭滨。五年清兴属，一日壮图伸。北阙恩知旧，东宫命数新。鸾凰开羽翼，骥放精神。旷达林中趣，高闲物外身。挥金延故老，置驿候嘉宾。主当西湖月，勾留颍水春。露寒消鹤怨，沙静见鸥驯。酒熟夸浮蚁，书成感获麟。激昂疏受晚，冲淡赤松亲。龙卧倾时望，鸿冥耸士伦。少休均逸豫，独往异沉沦。策画咨询急，仪刑瞩想频。应须协龟筮，更起为生民。 
　

　




　

　
●卷七·律诗六十八首
【冬夜即事】
　　印奁封罢阁铃闲，喜有秋毫免素餐。市粟易求仓廪实，邑犭ζ无警里闾安。香清一榻氍毹暖，月淡千门凇寒。闻说丰年从此始，更回笼烛卷帘看。〈齐寒甚，夜气如雾，凝于木上，旦起视之如雪，日出飘满阶庭，尤为可爱，齐人谓之凇。谚曰：“凇重凇，穷汉置饭瓮。”以为丰年之兆。〉

　　【酬介甫还自舅家书所感】

　　旱气满原野，子行归旧庐。吁天高未动，望岁了何如。荒土欲生火，涸溪容过车。民期得霖雨，吾岂灌园蔬。

　　【西湖二首】

　　左符千里走东方，喜有西湖六月凉。塞上马归终反复，泰山鸱饱正飞扬。懒宜鱼鸟心常静，老觉诗书味更长。行到平桥初见日，满川风露紫荷香。

　　湖面平随苇岸长，碧天垂影入清光。一川风露荷花晓，六月蓬瀛燕坐凉。沧海桴浮成旷荡，明河槎上更微茫。何须辛苦求天外，自有仙乡在水乡。

　　【早起赴行香】

　　枕前听尽小梅花，起见中庭月未斜。微破宿云犹度雁，欲深烟柳已藏鸦。井轳声急推寒玉，笼烛光繁秉绛纱。行到市桥人语密，马头依约对朝霞。

　　【席上】

　　市井萧条烟火微，两衙散后雪深时。若无一曲传金盏，争奈衰翁两鬓丝。

　　【和陈郎中】

　　材薄安时甘寂寞，身闲乘兴喜登临。每寻香草牵狂思，曾向幽兰费苦吟。明月几人非按剑，高山从古少知音。数篇清绝赓歌意，默见冯唐异俗心。

　　【雪后】

　　雪景鲜妍犹弄色，柳条葱茜已抽萌。风光苒苒流双毂，人事悠悠寄一枰。射羿未应今独有，嘲雄何必史能评。且将画诺供谈笑，更选名园载酒行。

　　【舜泉】

　　山麓旧耕迷故垄，井干余汲见飞泉。清涵广陌能成雨，冷浸平湖别有天。南狩一时成往事，重华千古似当年。更应此水无休歇，余泽人间世世传。

　　【阅武堂】

　　五朝坏冶归皇极，万里车书共太平。胡马不窥光禄塞，汉家常肄羽林兵。柳间自诧投壶乐，桑下方安佩犊行。高枕四封无一事，腐儒何幸偶专城。

　　【环波亭】

　　水心还有拂云堆，日日应须把酒杯。杨柳巧含烟景合，芙蓉争带露华开。城头山色相围出，檐底波声四面来。谁信瀛洲未归去，两州俱得小蓬莱。

　　【鹊山亭】

　　大亭孤起压城巅，屋角峨峨插紫烟。泺水飞绡来野岸，鹊山浮黛入晴天。少陵骚雅今谁和，东海风流世谩传。太守自吟还自笑，归来乘月尚留连。

　　【芍药厅】

　　小碧阑干四月天，露红烟紫不胜妍。肯为云住阳台女，恐逐风飞饰室仙。洧外送归情放荡，省中番直势拘挛。何如萧洒山城守，浅酌清吟济水边。

　　【水香亭】

　　临池飞构郁，棂槛无风影自摇。群玉过林抽翠竹，双虹垂岸跨平桥。烦依美藻鱼争饵，清见寒沙水满桡。莫问荷花开几曲，但知行处异香飘。

　　【静化堂】

　　修檐献々背成阴，行尽松篁一径深。好鸟自飞还自下，白云无事亦无心。客来但饮平阳酒，衙退常携靖节琴。世路人情方扰扰，一游须抵万黄金。

　　【仁风厅】

　　凛凛风生寄此堂，尘埃消尽兴何长。朱丝鼓舞逢千载，白羽吹扬慰一方。已散浮云沧海上，更飞霖雨泰山傍。谁知万物心焦日，独对松筠四座凉。

　　【阅武堂下新渠】

　　方渠新凿北林开，流水遥经画阁来。洗耳厌闻夸势利，濯缨羞去傍尘埃。不忧待月干诗笔，已欲看华泛酒怀。却忆虎溪桥上过，夜凉临砌尚徘徊。

　　【凝香斋】

　　每觉西斋景最幽，不知官是古诸侯。一尊风月身无事，千里耕桑岁有秋。云水醒心鸣好鸟，玉沙清耳漱寒流。沉烟细细临黄卷，疑在香炉最上头。

　　【北渚亭】

　　四楹虚彻地无邻，断送孤高与使君。午夜坐临沧海日，半天吟看泰山云。青徐气接川原秀，常碣风连草木薰。莫笑一樽留恋久，下阶尘土便纷纷。

　　【芙蓉桥】

　　雁翅横连杜若洲，碧阑干影在中流。蓬莱日日游人到，谁道仙风解引舟。

　　【百花台】

　　烟波与客同樽酒，风月全家上采舟。莫问台前花远近，试看何似武陵游。

　　【次道子中书问归期】

　　窃食东州岁未期，蓬莱人问几时归。凭阑到处临清Г，开阁终朝对翠微。两印每闲军市静，双旌多偃送迎稀。一枝数粒身安稳，不羡云鹏九万飞。

　　【凇】

　　园林初日静无风，凇开花处处同。记得集英深殿里，舞人齐插玉笼┽。

　　【正月六日雪霁】

　　雪消山水见精神，满眼东风送早春。明日杏园应烂熳，便须期约看花人。

　　【寄顾子敦】

　　清旷亭边雁欲回，南湖分浪入城来。空山过腊犹藏雪，野岸先春已放梅。三径未归聊自适，一尊寻胜每同开。如今试想长松下，玉麈高谈岂易陪。

　　【二月八日北城闲步】

　　土膏初动麦苗青，饱食城头信意行。便起高亭临北渚，欲乘长日劝春耕。

　　【咏柳】

　　乱条犹未变初黄，倚得东风势便狂。解把飞花蒙日月，不知天地有清霜。

　　【北园会客不饮】

　　画桥南北水西东，高下花枝绿间红。得春风人尽醉，独醒谁似白头翁。

　　【西湖纳凉】

　　问吾何处避炎蒸，十顷西湖照眼明。鱼戏一篙新浪满，鸟啼千步绿阴成。虹腰隐隐松桥出，首峨峨画舫行。最喜晚凉风月好，紫荷香里听泉声。

　　【喜雨】

　　偶徇一官偷禄计，便怀千里长人忧。桑间举箔蚕初茧，陇上挥镰麦已秋。更喜风雷生北极，顿驱云雨出灵湫。从今菽粟非虚祷，会见瓯窭果满篝。

　　【雨后环波亭次韵四首·次李秀才得鱼字韵】

　　候月已知星好雨，卜年方喜梦维鱼。从今拨置庭中事，最喜西轩睡枕书。

　　【雨后环波亭次韵四首·次绾得风字韵】

　　荷芰东西鱼映叶，樵舟朝暮客乘风。清泉雨后分毛发，何必南湖是镜中。

　　【雨后环波亭次韵四首·次维得禽字韵】

　　黄蜀葵开收宿雨，紫桑椹熟啭新禽。看花弄水非无事，犹胜纷纷别用心。

　　【雨后环波亭次韵四首·次综得花字韵】

　　丹杏一番收美实，绿荷无数放新花。西湖雨后清心目，坐到城头泊暝鸦。

　　【去年久旱六月十三日入境得雨今年复旱得雨亦六月十三日也】

　　去年六月焦原雨，入得东州第一朝。今日看云旧时节，又来农畔听萧萧。

　　【到郡一年】

　　薄材何幸拥朱轩，窃食东州已一年。陇上雨余看麦秀，桑间日永问蚕眠。官名虽冗身无累，心事长闲地自偏。只恐再期官满去，每来湖岸合留连。

　　【孔教授张法曹以曾论荐特示长笺】

　　绿发朱颜两少年，出伦清誉每相先。壁中字为时人考，圯上书从老父传。泮水笑谈邀法饮，高斋闲燕属佳篇。衰翁厚幸怀双璧，更起狂心慕荐贤。

　　【酬强几圣】

　　俯仰林泉绕舍清，经年闲卧济南城。山田雨足心无事，水榭华开眼更明。新霁烟云飞观出，晚凉歌吹画桥横。寄声裴令樽前客，只欠高谈一座倾。

　　【人情】

　　人情当面蔽山丘，谁可论心向白头。天禄阁非真学士，玉麟符是假诸侯。诗书落落成孤论，耕钓依依忆旧游。早晚抽簪江海去，笑将风月上扁舟。

　　【寄王乐道】

　　荆州南走困尘埃，应喜文章意自开。明世正逢多事日，要途须用出伦材。不回霜雪天应惜，未得风云众忍摧。若向沙头吊杜甫，近诗悬望自书来。

　　【戏书】

　　集贤自笑文章少，为郡谁言乐事多。报答书题亲笔砚，逢迎使客听笙歌。一心了了无人语，两鬓萧萧奈老何。还有不随流俗处，秋毫无累损天和。

　　【赠张济】

　　忆初兰渚访沉沦，一亩萧然里舍贫。节行久穷弥好古，文章垂老更惊人。诗书就我论新意，冠剑投谁拂旧尘。山驿荒凉烦枉道，一觞相属莫嫌频。

　　【北渚亭雨中】

　　振衣已出尘土外，卷箔更当风雨间。泉声渐落石沟涧，云气迥压金舆山。寒沙漠漠鸟飞去，野路悠悠人自还。耕桑千里正无事，况有樽酒聊开颜。

　　【送赵资政】

　　镇抚西南众望倾，玉书天上辍持衡。春风不觉岷山远，和气还从锦水生。学舍却寻余教在，棠郊应喜旧阴成。归来促召调炉冶，莫为儿童竹马迎。

　　【趵突泉】

　　一派遥从玉水分，暗来都洒历山尘。滋荣冬茹温常早，润泽春茶味更真。已觉路傍行似鉴，最怜沙际涌如轮。曾成齐鲁封疆会，况托娥英诧世人。

　　【金线泉】

　　玉常浮灏气鲜，金丝不定路南泉。云依美藻争成缕，月照寒漪巧上弦。已绕渚花红灼灼，更萦沙竹翠娟娟。无风到底尘埃尽，界破冰绡一片天。

　　【北池小会】

　　笑语从容酒慢巡，笙歌随赏北池春。波间镂槛花迷眼，沙际朱桥柳拂人。金缕暗移泉溜急，银簧相合鸟声新。幸时无事须行乐，物外乾坤一点尘。

　　【送韩廷评】

