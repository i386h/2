<!-- { "loadSidebar": true } -->
    丙辰三月，谭子自念其为楚人，忽与蔡先生言：“我且欲之岳。”于是遂之岳。湖南山水，舟恋其清，次江潭，盟周子以静游，周子许焉。谭子曰：“善游岳者，先望；善望岳者，逐步所移而望之；”雨望于渌口，月望于山门，皆不见。谭子怅然，都市乃得见之，深于云一纸耳。将抵衡，触望庄栗，空中欲分天。又望于县之郊，云顶一二片绽者，的的见缥碧。又望于道中，万岭皆可数，然是前山，非郊所望缥碧者也。道中多古松，枫色绿其旁，听睹如意。行三十里，入岳坊，杂木乱植，新叶洗人。步寻集贤院，阴松息竹，一僧瘦净，良久始启扉，问周子何来。盖周子少时读书院中。扁尚有周楷姓字。是日意有余，再往水帘洞。越陌踏涧，涧中乱石流影，闲花开之，举头见山岩间，忽忽摇白光者，水帘也。水倾如帘，霜雪同根，下坐冲退石，且卧焉，以仰察其所飞。返于庙，天乃雨。明日，又雨，登峰者危之，驱车而上，不雨。及华严峰，晴在络丝潭；及潭，晴在玉板溪；及溪，晴在祝高峰；若与晴逐者。紫云洞以上，泉气白喷，络纬轧轧，潭名不谬。过潭无不泉者，左右交相生，或左右隐，或左右微断，惟玉板桥左右会，草木阴其响，离桥南折，频上绿影，小憩半山亭，游者颇自足，香炉狮子南台诸峰皆莫能自立，鸟莫能自飞，再上可折入铁佛矣。曰：“留以快归路。”又上则湖南寺，意不欲往，遂不往。惟一入丹霞寺，栋宇飘摇若欲及客之身，自此以上，云雾僦居，冬夏一气，屋往往莫能自坚，僧莫能自必。谭子每值平台，ぽ纳晴朗，所曾经危耸，已有冈焉者，有壑焉者矣。广畴细亩，水微明如江，江水亦莫能自大。出丹霞门外望，又有异同矣。渐仰幽径，穿草木花竹行，有柽松拙怪可笑，顾周子而笑之。愈北斗岭，岭盘为星，数步一折，足不遑措，颇以此生喘。转寻飞来船石，众石支扶一石，翱翔甫定，衔尾卧其上。人从隙中过，见石上树如藤皮半存，青青自有叶。望讲经台，甚了然，遂不往。取旧路边山而下，指隔山上封寺道，有级路，趾斜垂蚁影，游人与云遇于途云不畏人，趾穷，坦然得寺。僧火于衲，客依于罅，是时春夏交候，有虫无鸟，亭午弄旭，澹若夕照。由寺后上祝融峰顶，新庵旧祠，仙往客来，四顾止有数人，数人止，各据一石，晴漾其裹，云缝其外；上如海，下如天；幻冥一色，心目无主，觉万丈之下，漠漠送声，极意形状之，转不似。谭子顾周子语：“奇光难再得，愿坚坐以待其定。”周子许焉。久之云动，有顷，后云追前云不及，遂失队，万云乘其罅，绕山左飞，飞尽日现，天地定位，下界山争以青翠供奉，四峰皆莫能自起，远湖逝江，皆作一缕白。谭子持周子手，不能言。右下会仙桥，是青玉坛也。桥垂空外，架空中石，老松矫首桥下，倚试心石不可以咫。乃复过上封，见岐路幽翠，仿佛若有奇，欲搜之。僧曰：“此下观音严矣，留为明日南台路。”宿诸寺。云有去者，星月雍然，磬声不壮。晨趋望日台，艰难出浅雾于天海之间，稍焉日脱干窘，山山云洗，乃搜所谓幽翠若有奇者，观音严也。寺开光洁，有泉鼎鸣，自幽径左行，忽得来时路。祝融追随，下铁佛庵，乃不见。此皆所谓后山也。以下，为兜率下，下极复上，为已公严，稍上即又平，为福严寺，惟狮子天柱，相从最远。左方溪涧沟胜，时时宕人眼，因思来时路，南台左翼所峙者，香炉狮子赤帝诸峰所望者，特右之溪涧沟塍，虽南台火无昔观，要当补为归路也。出南台，松径豁整如前，初入衡山道，想其未火时，谭子怅然。已复自解，游人各自有会，如所憩兜率大竹桐如笋皮半脱，泉喧喧静其右，僧引入阁上听泉，晴天雨注，凭轩对天柱峰，峰气静好，可直此一来耳。下退道坡，坡尽，榛楚荒寂处，有阁触目，知为紫虚阁。迹之，道士樵，局户。攀檐端，接魏夫人飞仙石，石盘空外，势出香林，高松寒覆，而溪声曲细，上合其涛。道士既不归，予亦去与周子订方广游，周子许焉。于是遂以明日往。初行平壤十余里，溪山效韵，望昨所为诸峰皆不见，无论祝融。陟岭得疏林，云有须弥寺，意不欲往，遂不往。须而上，向背高低不一，沙边有石，石隙有泉，泉旁有壑，壑下复有奔响，响有有树，树间有花草青红光，光中又有飞流杂波，流急处有桥，桥上下皆有阴，阴内外有幽鸟啼，水可见则水响，不见水则汩汩[C030]树响；万树茂一山，则山暗；一山或未能，或则两山映之合暗，崖石森沈，多如幽斋结构。至于水蒲溪毛，宛其明秀，步步怀新。度三十余里，声影光三绝。惟至半道，缓行蔽翳间，右左条叶，随目俱深；表里洞密，有心斯肃；谭子视周子良久，卒不能发一言。经山中太阳易夕，壁无返照，小憩岭端，望之莲形若浸。瞑投方广寺，林火鸿，泉鸟惊心。僧引至殿旁，折入禅栖，廊下忽度桥，泉声又自桥出，所宿处舌舌然，与来路莫辨。晓起即出寺西，由林泉夹道中，过洗衲池，梁惠海尊者洗衲处。一石卧水面，旁守以大石，乱流汇泻，声上林间。石去地数寸耳，不能帘，而亦依稀作帘光。稍进为尊者补衲石，近人因其势，上置台，题曰啸，予易以恋响中。恋响者，恋洗衲以下，水石樾薄之响也，然亦任人各领之。又西，高径山开，可入天台寺，意不欲往，遂不往。惟坐起林边水边，自西历东，低回澄竦而已。如是者三往返，俗人知好，僮仆共清，乃出广路，天乃雨。影响无一增减，但初至重径，略有异同。当此之时，虎留迹，鹿争途，猿啼一声即止，蝶飞无算，似知春尽者，谭子怅然。明日不雨，乃出岳。善辞岳者，亦逐步回首而望之。

    ○初游乌龙潭记
    白门游，多在水。矶之可游者，曰燕子，然而远。湖之可游者，曰莫愁，曰玄武，然而城外。河之可游者，曰秦淮，然而朝夕至。惟潭之可游者，曰乌龙，在城内，举舁即造，士女非实有事于其地者不至，故三患免焉。予壬子过而目之，已未，友人茅子止生适轩其上，轩未壁，阁其左方，阁未窗未栏，亭其湄，其矶，皆略有形，即与予往观之。登于阁，前冈倒碧，后阜环青，潭沈沈而已。有舟自邻家出，与阁上相望者宋子献，傅子汝舟，往来秋色上，茅子曰：“新秋可念，当与子于氵氵之中，不以舟，以筏。”筏架木朱槛，制如幔亭，越三日，筏成。

    ○再游乌龙潭记
    潭宜澄，林映潭者宜静，筏宜稳，亭阁宜朗，七夕之客宜幽适无累，然造物者岂以予为此拘拘者乎！茅子越中人，家童善稿楫，至中流，风妒之，不得至河荡。旋近钓矶，系筏垂下下，雨霏霏湿幔，犹无上岸意。已而雨注下，客七人，姬六人，各持盖立幔中，湿透衣表，风雨一时至，潭不能主。姬惶恐求上。罗袜无所惜，客乃移席新轩。坐未定，雨飞自林端，盘旋不去，声落水上，不尽入潭而如与潭击。雷忽震，姬人皆掩耳欲匿至深处。电与雷相后先，电尤奇幻，光煜煜入水中，深八丈尺，而吸其波光以上于雨，作金银珠贝影，良久乃已。潭龙窟宅之，内危疑未释。是时风物倏忽，耳不及于谈笑，视不及于阴森；咫尺相乱，而客之有致者反以为极畅，乃张灯行酒，稍敌风雨雷电之气。忽一姬昏黑来赴，始知苍茫历乱，已尽为潭所有，亦或即为潭所生。而问之女郎来路，曰“不尽然，”不亦异乎？招客者为洞庭吴子凝甫，而冒子伯麟，许子无念，宋子献孺，洪子仲韦及予与止生为门客，合凝甫而七。

    ○三游乌龙潭记
    予初游潭上，自西门左行城阴下，芦苇成洲，隙中露潭影。七夕再来，又见城端柳穷为竹，竹穷皆芦，芦青青达于园林。后五日，献孺招焉。止生坐森阁未归，潘子景升，钟子伯敬由芦洲来，予与林氏兄弟由华林园谢公墩取微径南来，皆会于潭上。潭上者，有灵应，观之。冈合陂陀，大杪之水坠于潭，清凉一带，丛灌其后，与潭边人家檐溜沟勺入浚潭中，冬夏一深。阁去潭虽三丈余，若在潭中立，筏行潭无所不之，反若住水轩。潭以北，莲叶未败，方作秋香气。令筏先就之。口口隔岸林木，有朱垣点深翠中，令筏泊之。初上蒙翳，忽复得路，登登之冈，冈外野畴方塘，远湖近圃，宋子指谓予曰：“此中深可住，若冈下结庐，辟一上山径，ぽ空杳之潭，收前后之绿；天下平，老此无矣。”已而茅子至，又以告茅子。是时残阳接月，晚霞四起，朱光下射，水地霞天，始犹红洲边，已而潭左方红，已而红莲叶下起，已而尽潭皆，明霞作底，五色忽复杂之。下冈寻筏，月已待我半潭，乃回篙泊新亭柳下，看月浮波际，金光数十道，如七夕电影，柳丝垂垂拜月，无论明宵，诸君试思前番风雨乎。相与上阁，周望不去，适有灯起蔡蔚中，殊可爱，或曰，此渔灯也。

    ○繁川庄记
    庄远清白江六里，过繁县北六里，江至此分为川。在大石桥西半里，川又分，不及桥一亩复合。桥北不能见川，柳阴之。柳南度竹隐桥，以川为地，不能见地而见川。时一见地，浮其间如水上物，度其地十三亩有半，竹阴之。蜀中生善为阴，碧觉如桐，高瞩如有叶，叶郁郁隆至半，万竹齐阴，倒影在川，川尝碧碧浸人影而后已。橙亦然，年深映远，株必累百。初入竹时，烟其步。朱无易先生从苍蔚间置含清亭，清所含也。竹尽，橙阴之，合百数十以为影，如不见川，而见川所浮之地，如杞中物。然川至此奔激怒生，流泼泼有声，自竹隐桥以南之地，皆若动。先生乃置轩，常自成都来住累月。课隶人，分江水入川，灌田以自澹。而先生之仲子履，颜其轩为纯音，先生之乡人称为繁川庄，先生皆听之。万历丁巳，官楚宪司，属谭子为之记。记暇，谭子想慕其地，复为绝句诗，凡六首，先生亦听之也。

    ○与钟居易
