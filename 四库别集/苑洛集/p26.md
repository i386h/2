<!-- { "loadSidebar": true } -->
　　公姓陈讳凤梧字文鸣号静斋陈氏之先金陵人后占著名数家于泰和家史始祥可祥可生道源道源生良佐良佐生季荣季荣生彬通地理学公曾祖也祖震赠通议大夫都察院右副都御史配黄氏赠淑人父泰号东庵封承徳郎刑部主事赠通议大夫都察院右副都御史母姚氏封安人赠淑人公幼而灵异生五岁东庵公即命就社师所即能勤勉同社生祀先圣即取古圣贤列名号祀之东庵公为模夫子石刻像畀之里善绘者王■〈阝庸〉嘉公志画夫子及配哲像遗公公谨事于家南楼朝夕焚香拜春秋上下请于东庵公致牲品奠祭人有夣朝衣朝冠上下楼者皆谓公精诚感格神像来弘治己酉年十四提学敖公山考附学敖名士慎许可独称器公乙卯二十一乡试中式九月东宫千秋节县尹率僚属称贺四相缺一公即代缺相登降卒礼若学生人知其伟度云丙辰登朱希周榜进士选入翰林读中秘书戊午授刑部广西司主事清宁宫灾公应诏言时政曰保全外戚谓皇亲张鹤龄宠赉过厚也曰追奨忠直谓太监何文鼎直谏死郎中丁哲执法诬故勘吏徐珪论救哲编之民也鹤龄贵震天下文鼎孝皇恶怒甚而哲又权幸所切齿者曰痛抑奔竞曰斥絶异端曰慎重民力疏上孝皇感悟文鼎与祭葬哲起用珪免考与本等除县丞云辛酉主事三年进阶承徳郎东庵公封如公官韦淑人及配萧淑人皆封安人大司冦闵公简公入本科典章奏壬戌升浙江司员外郎二月上副榜举人疏曰寛副榜之额曰弛限年之禁七月上严祀典以尊先师疏癸亥奉命江南审録重囚多所平反初巡按御史误决要囚部拟公便勘孝皇遣中官问内阁辅臣曰员外能勘御史事辅臣曰虽员外有风力者公以囚当死特失候命耳今既迁官宜从纪録法上允之公尝曰仕优则学必先审刑狱精律例方可及考古一时主事王守仁潘某郑某皆名士也讲学论文或至分夜当时或称西翰林云九月升湖广按察司提学佥事公仰体勅谕一以崇正学迪正道为己任推衍圣制为十八条自为三十一条刻行郡县为诸生规品士维公同年御史弟某公表弟某列下第县学官为请白公曰顾公论在学校而提学学校首安可私凡以督士者何邪阅巻务详尽一字一句必加评品曰一巻一人之功名也吾一人可受不明即士子屈负恨矣见星出见星归五日召诸生亲为讲解曰吾盖作师勤先也日四生更迭在门诸生来叅者两生引至当唱曰某处生某人某事见曰非特尊崇师道亦示无私谒也升山西副使督学政亦如湖广时抚按不得预试事制也巡按多侵越公曰是遵御史不遵朝廷如职守何初湖广当试期公预白之巡按巡按达大体者李君天赋从之后至山西则巡按已檄下二司矣公自度不可以言语诤乃具疏兼程上闻上报曰如制巡按乃不试初湖广时汤巡抚送黜退生且欲复廪翁巡按送民生十数入学公皆黜革之守武当者韦太监故司礼监也又正徳时故事二司皆坐旁席公谒韦府门中扃公报曰开中门则入否则投刺回及入公据正席而揖韦前席辛未擢湖广右叅政时流贼刦掠南赣提督发兵剿捕抚臣以公守郴桂盖以接壤南赣也公檄守备提兵营于交界以俟夹攻复览秀于湘江洞庭登眺于太岳石鼓所至查理钱糓询问民隠暇则召诸生论文督武士较艺时郡守颂曰词华宋玉号令条侯也壬申闻韦安人讣哭几絶水浆三日不入口抵家哭又几絶葬虞卒哭敛祔祥禫一遵古礼初邑城新筑有丧者率入城公曰制丧不入城吾导灵輀入非易箦意也岂葬之以礼乎服阕擢山西按察使丙子廷议起都御史王公云凤整理塩法王公荐名贤七人代而公预焉王公笃道荘肃少与可俯视一世者也乃推让公五月闻东庵公讣哀痛丧仪一如韦安人之殁戊寅服阕己卯补河南按察使辛巳谷阉大用迎今上入继大统谷正徳中八党之枭素擅权骄贵视公卿如仆吏副使王公綖出谒人曰谷素尊大当长跪王守道士也曰君子宁身被窘辱不狥人以非礼之恭大用果怒辱之河南二司闻之大惧议接见礼公曰三司方面无跪人礼在礼当留茶话众皆黙黙公曰王公见辱势孤耳今吾三司俱在彼虽恃势亦不能加至则长揖再拜大用果荅拜茶话如礼皇上初登寳位上疏言时务一曰正大本二曰崇圣学三曰勤圣政四曰简近习五曰慎朝祭六曰举人才七曰选边将八曰正风俗公性既明决而法律又精故无寃民省发明速无罪者令各自便归故胥史解人无以投其隙两省刑狱称允克云升山东左布政使案无停移门无候人一切银两付之右布政陈君奎凡收支秤扣一任之陈而公分毫不经手曰士之清犹女之节岂惟身不可失男羣亦不可入也升右副都御史巡抚山东时益都莱芜矿贼王堂等聚众流刦山东河南北直隶势甚猖獗公相机剿抚捷闻降勅奨励白金彩币均锡焉朝廷上章圣皇太后尊号覃恩公进阶通议大夫祖考妣考妣俱获赠甲申三年考绩荫孙圻入监读书初公以山东差役繁重民流田芜比之他省为甚凡事务从节省安静不扰其大者奏闻临清仓夫级管仓内官剥削需索且拘留数年不得脱应是役者往往倾家甚怨苦之公奏征银募役年终更替官马之养死补备驴马户至卖子鬻产不能偿公亦因事奏令每马征银二十两解太仆寺买补云改南京都察院摄院事八月上丁祭先师故事五品官前一日常服至文庙四拜礼回公檄各官祭服陪祀先赴监礼御史报名查考改南吏部侍郎迁右都御史总理粮储兼巡抚应天十一府地方时宁国府宣宁五县愚民相率扰乱凌辱官府据守城门内外不通盖髙淳县原养官马五百匹而淳民日困腴田多为宣城五县富民买去淳民屡奏贫困卖田状先抚臣议覆拨淳马二百匹派宣城诸县本均平法当时有司处之失当故致变报至人心惧惑然是时符验闗防书吏俱未至公从权谕抚令各解散保身家养马事别议处分五县民实时聴命乃会南太仆及应天巡按共议马匹仍淳民领养以淳之驿传银改派五县奏下如拟而淳及五县民心俱服荫孙圻殇公以疾乞休上报曰卿扬歴中外素有才望南畿重地宜用心抚巡以副委任不允辞初上元江宁二县差役繁重人民凋耗其稍富者往往投充内府神帛堂以图影射正徳十六年诏革之后守备中官复奏补贫下之民将迯窜公具疏奏免南京各衙门非奉公差輙檄望夫隶舆马朱墨纸笔柴炭小民怨苦公檄下应天府力禁之由是小民虽得息肩而显贵者颇不说苏松等处税粮甲天下逋欠者多大家公下令曰租五十石不纳者各户自解人畏自解争完报于是大家率怨主守民多侵欺转贩重坐至破家不革公檄府候三四起差官督解而侵欺之弊絶再疏乞休上温之勉留男曙补荫上疏祠武进兵部尚书陈洽于常州府毁淫祠祀土糓之神令春秋仲月里正率户民致祭会饮读法或为社仓储常平或为社学训蒙士复疏乞休上复勉留再疏未及下而不知公者惑于显贵人诸大家多口论罢公矣公怡然就道既抵家闭门扫轨不轻接谒进修著述无间时日辛丑三月中旬疽发于背至四月初一日酉时卒卒之辰尚洮颒衣冠如平时享年六十有七讣闻赐祭二坛官为营塟事赠工部尚书云公容貌伟秀仪度俨雅望之知其为有道人方刚执法人无私干虽权贵不少假借然谦抑恭慎不以爵位自大一念好贤之心不啻自口出为政以人才教化为先歴官所至兴学校褒节义礼贤俊奨恬退黜奔竞赈贫乏抑豪右凡有禆风化靡不举行立法虽严然以惠泽为主故山西河南湖广启行时士民号哭拥送道路填塞事亲孝处兄弟友爱然必以礼节奉先有祠岁时朔望朝夕皆如仪强学日新老而不倦所著有修辞録毛诗集解困知记集定古易静斋奏议学以圣贤为师范不屑屑于词艺之末整庵罗公钦顺曰公手不停披集解六经多至百巻旁搜约取率有定见而不为茍同近世异言满耳离真失正终莫自悟后生小子或分一席寓一榻于斯以日闻公之绪纶以弗迷其所向又非幸欤而胡公缵宗亦曰公之学古学云配萧淑人子男三长时次■〈目署〉补荫者也次睢女四孙男二长即圻次垣赞曰为国任怨者臣之忠忘一身利害者士之节当正徳时权宦肆虐流毒缙绅省阁台垣罔不降志屈身韦太监之正席谷大用之正礼不亦壮哉今时豪杰临死生祸福大节轻若鸿毛漠然无所动顾于监察谏垣则黙然退逊莫敢与之较是非品得失湖湘之黜民生晋阳之阻小试侃侃然无所顾忌非古之豪杰乎至于南畿之政孜孜为民而贵宦大家之怨不避焉虽终罹多口遗佚没齿臣忠士节斯无负矣昔公之每离任而行也士民輙号泣拥留填塞道路有由然哉曾子曰战战兢兢如临深渊如履薄氷公卒之辰尚洮颒衣冠危坐西庑则平日之矜持于动止威仪可知矣然则考公歴履有本者如是尔胡缵宗氏谓之古学也信夫 

　　嘉议大夫总督漕运兼巡抚淮扬等处地方都察院左副都御史西溪屈公传 

