<!-- { "loadSidebar": true } -->
　　设令有人于此，父为敦煌太守，而子後任于洛，若父娶妻，非徒不见，乃可不知，及其死亡，不得不服，但鞠养已者情哀，而不相见名制，虽戚念之心殊，而为之服一也。又两后匹嫡，自谓违礼，不谓非常之事，而以礼处之也。昔子思二哭出母于庙，其门人曰：庶氏之母死，何谓哭于孔氏之庙？子思惧，改哭于他室。若昌不制服，不得不告其父母，掘其前母之尸，徙之他地。若其不徙，昌为罪人，何则异族之女，不得于先姑，藏其墓次故也，且夫妇人牵夫，犹有所尊，赵姬之举，礼得权通，故先史详之，不讥其事耳。今昌之二母，各已终亡，尚无并主轻重之事也。昌之前母，宜依叔隗为比。若亡在昌未生之前者，则昌不应复服，生及母存，自应如礼，以名服三年，辄正定为文章，草下太常，报奉行。（《晋书·礼志》中，泰康元年，尚书八座以为云云。案，王昌事详前竟陵王文。）

　　○奏请限田宅

　　王公以国为家，京城不宜复有田宅。今未暇作诸国邸，当使城中有往来之处，近郊有刍藁之田，今可限之国王公侯，京城得有宅一处，近郊田，大国十五顷，次国十顷，小国七顷，城内无宅，城外有者，皆听留之。男子一人占田七十亩，女子三十亩，其丁男课田五十亩，丁女二十亩，次丁男半之，女则不课。其官第一品五十顷，每吕减五顷以为差，第九品十顷，而又各以品之高卑，荫其亲属，多者及九族，少者三代，国宾先贤之後，士人子孙亦如之。而又得荫人以为衣仓客及佃客，量给官品，以为差降。（《通典》一，平吴之後，有司奏。）

　　○奏止朝日

　　春分依旧，车驾朝日，寒温未适，可不亲出。（《宋书·礼志》一，太康二年，有司奏，诏不许。）

　　○奏给车

　　廷尉三官及诸部掾职在邻辇者，给白盖小车，又给卿寺从官属平兴车六乘，重车一乘。（《北堂书钞》一百三十九引，《晋起居》注，泰康四年，有司奏。）

　　○奏定昏礼

　　昏礼纳征，大昏用玄熏，束帛加，马二驷，王侯玄熏，束帛加璧，乘马，大夫用玄熏，束帛加羊。古者以皮马为庭实，天子加谷，诸侯加大璋，可依《周礼》改璧用璋，其羊雁酒米玄熏如故，诸侯昏礼加纳采吉期迎，各帛五匹，及纳征马四匹，皆令夫家自备，唯璋官为具之。（《宋书·礼志》一，太康八年，有司奏。）

　　○奏遂殷祖母服

　　礼无不及还重之制，翔自应降表，殷无缘还重。（《通典》九十六，尚书奏。）

　　○奏夕牲

　　十一月一日合朔，奠，冬夕牲同日，可有司行事。（《宋书·礼志》一，太康中，有司奏议诏不许。）

　　○奏河间女更生

　　精诚之至，感于天地，故死而更生，在常礼之外，非礼之所处，刑之所裁，断以还开冢者（□□□□□□武帝世，河间有男女相悦许配，男从军，父母以女，别适，女忧死，男还悲痛，遂发冢，断棺即活，因负还，其夫争之，廷尉奏。）

　　○奏诸王宜耕藉

　　古诸侯耕藉百亩，躬秉耒耜，以奉社稷宗庙，以劝率农功。今诸王治国，宜依耕藉之义。（《晋书·礼志》上，《宋书·礼志》一，武帝末，有司奏。）

　　○奏废杨太后

　　皇太后阴渐奸谋，图危社稷，飞箭系书，要募将士，同恶相济，自绝于天。鲁侯绝文姜，《春秋》所许，盖以奉顺祖宗，任至公于天下。陛下虽怀无己之情，臣下不敢奉诏。可宣敕王公，于朝堂会议。（《晋书·武悼杨皇后传》，韦公有司奏。）

　　○又奏

　　骏藉外戚之资，居冢宰之任。陛下既居谅ウ，委以重权，至乃阴图凶逆，布树私党。皇太后内为唇齿，叶同逆谋，祸畔既彰，背捍诏命，阻兵负众，血刃宫省，而复流书募众，以奖凶党，上背祖宗之灵，下绝亿兆之望。昔文姜与乱，《春秋》所贬，吕宗叛戾，高后降配，宜废皇太后为峻阳庶人。（《晋书·武悼杨皇后传》，有司又奏。）

　　○奏刑法宜依刘颂启事

　　昔先王议事以制，自中古以来，执法断事，既已立法，诚不宜复求法外小善也。若常以善夺法，则人逐善而不忌法，其害甚于无法也。案启事欲令法令断一，事无二门，郎令史已下，应复出法驳案，随事以闻也。（《晋书·刑法志》，刘颂为三公尚书。又上疏，侍中本宰汝南王亮奏。于是门下属三公云云。）

　　○奏劾王衍

　　衍与司徒梁王彤书，写呈皇太子手与妃及衍书，陈见诬之状，彤等伏读，辞旨恳恻，衍备位大臣，应以义责也。太子被诬得罪，衍不能守死善道，即求离婚，得太子手书，隐蔽不出，志在苟免，无忠謇之操，宜加显责，以厉臣节，可禁锢终身。（《晋书·王衍传》，衍女为愍怀太子妃，太子为贾后所诬衍惧，自表离婚，贾后既废，有司奏衍云云。）

　　○奏治高车

　　车府令戒严，上作高车用杂总求处给，请出上库钱六十七万六千六百。（《北堂书钞》未删改本一百三十九引《晋起居注》，建武元年，有司奏。）

　　○奏温峤不应辞职

　　案如众议，去建武元年九月下辛未令书。依礼文，父丧（《通典》作“久丧”）未葬，唯丧主不除，以他故未葬，人子之情，不可居殡而除，故期于毕葬，无远近之断也。若亡遇贼难，丧灵无处，求索理绝，固应三年而除，不得囿从未葬之例也。若骨肉歼于寇害，死亡漫于中原，而继以遗贼未灭，亡者无收殡之实，存者又阙于奔赴之礼，而人子之情，哀痛无断，辄依未葬之义，久而不除。若遂其情，则人居无限之丧，非有礼无时不得之义也。诸如此，皆如东阙故事，限行三年之礼毕而除也。唯二亲生离，吉凶未分，服丧则凶事未据，从吉则疑于不存，心忧居素，出自人情，有如此者，非官制之所裁。今峤以未得改卜奔赴，累设疾辞。案辛未之制，已有成断，皆不得复遂其私情，不服王命，以亏法宪，参议可如前诏峤受拜，重告中丞司徒，诸如峤比者，依东阁故事辛未令书之制。（《晋书·礼志》中，《通典》一百二，建武元年，有司奏。）

　　○奏读夏令

　　今月十六日立夏。案五年六月三十日门下驳，依武皇夏阙读令，今正服渐备，四时读令，是述天和隆赫之道，谓今故宜读夏令。（《宋书·礼志》二，《通典》七十，咸和六年三月，有司奏。）

　　○奏纳皇后仪注（建元元年）

　　今迎皇后，依昔成恭皇后入宫御物，而仪注至尊兖冕升殿，毛头不设，求量处。又案昔迎恭皇后，唯作青龙，其馀皆即御物。今当临轩遣使，而立五牛，毛头毕罕并出，即用旧制，故至今阙。（《宋书·礼志》一，《通典》五十八，康帝建元元年，纳后氏，而仪注陛者不设毛头，殿中御史奏。）

　　○奏议京兆府君迁主

　　十月殷祭，京兆府君当迁祧室。昔征西豫章颖川三府君毁主，中兴之初，权居天府，在庙门之西。咸康中，大常冯怀表续太庙，奏还于西储夹室，谓之为祧，疑亦非礼。今京兆迁入，是为四世远祖，长在太祖之上。昔周室太祖世远，故迁所归。今晋庙宣皇为主，而四祖居之，是屈祖就孙也。殷袷在上，是代太祖也。（《晋书·礼志》上，《宋书·礼志》三，穆帝永和二年七月，有司奏。）

　　○奏劾蔡谟（永和八年）

　　司徒谟，顷以常疾，久逋王命，皇帝临轩，百僚齐立，俯偻之恭，有望于谟。若志存止退，自宜致辞阙庭。安有人君卑劳终日，而人臣曾无一酬之礼？悖慢傲上，罪同不臣。臣等参议，宜明国宪，请送廷尉，以正刑书。（《晋书·蔡谟传》，永和八年，公乡奏。）

　　○奏皇后为太妃服

　　至尊缌麻三月，皇后齐。案《周礼》有後轻而服重。公子为公所厌，故不得申，舅不厌妇，故得以本服。（《通典》九十五，哀帝兴宁中，哀靖皇后有章太妃之丧，尚书奏云云，綦母邃驳。）

　　○奏君臣不嫌同谥

　　文武举其一致，圣贤有时而同，故文王经纬天地，孔文之不耻下问，所以为文也。远稽周典，嘉号通乎上下，近惟太康，改谥匪嫌同称。自顷议者，或乖体尚之实，非所以经纶无穷，永代垂式，王欣之所表，抑实旧典，宜如所陈。（《通典》一百四，太元四年，尚书奏。）

　　○奏宜敕徐广撰国史

　　臣闻左史述言，右官书事，乘志显于晋郑，《春秋》著乎鲁史。自皇代有造，中兴记者，道风帝典，焕乎史策，而太和以降，世历三朝，玄风圣迹，倏为畴古，臣等参详，宜敕著作郎徐广撰成国史。（《晋书·徐广传》，《宋书·徐广传》。）

　　○议明堂南郊除五帝坐

　　五帝即天也，五气随时异王，故殊其号耳。名虽有五，其实一神，明堂南郊，宜除五帝之坐，五郊改五精之号，皆同称昊天上帝，各设一坐而己。北郊又除先後配祀。（《宋书·礼志》三，《通典》四十二，泰始二年正月，群臣议。）

　　○议奏并丘郊

　　古者丘郊不异，宜并圜丘方泽于南北郊，更治坛兆，其二至之祀，合于二郊。（《宋书·礼志》三，是年十一月有司又议奏，又见《通典》四十二。）

　　○赐谥议

　　太尉荀ダ所撰定体统，通叙五等列侯以上，尝为郡国太守，内史郡尉，牙门将骑督以上，死者皆赐谥。（《通典》一百四，八座议。）

　　○议奏改郭奕谥

　　大晋受命，祖宗谥号，群下未有同者，盖因近代浅情，习于所见也。奕谥与景皇帝同，可改谥曰穆。（《通典》一百四，太康八年十月，太常上谥故太常平陵男郭奕为景侯，有司议奏以为。）

　　○高礻某坛石议

　　礼无高置石之文，未知设造所由。既已毁破，无可改造，诗说高辛氏，有简狄吞卵之祥。今此石有吞卵之象，盖俗说所为，而史籍无记。但可收众，复于旧处而已。（《御览》五百二十九，永平八年，高坛上石破为二段，诏问置此石来几时，出何经典，今应复不，博士议。）

　　○理解系等议

　　系等清公正直，为奸邪所疾，无罪横戮，冤痛已甚。如大司马所启，彰明枉直，显宣当否，使冤魂无愧无恨，为恩大矣。（《晋书·解系传》，齐王四起义时，奏理张华，裴顾，解系，欧阳建等冤，八坐议。）

　　○平法律议

　　昔先王议事以制，自古以来，执法断事，既以立法，诚不宜求法外小善也。若以善夺法，则人逐善而不忌法，其害甚于无法也。案启事欲今法令断一，事无二门，即令吏以下应复出法驳案，随以事闻也。（《通典》一百六十六，元康初三公尚书刘颂上疏平法律，于是门下属议云云。）

　　○议温峤不应辞职（建武元年）

