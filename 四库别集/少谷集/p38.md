<!-- { "loadSidebar": true } -->
　　适作书寄去程丞且至彼此相念一而已矣读教札悉公已造髙明地位生此天地得为人为男子复备此聪明不求实作用以了此生良负覆载学问无处非致力之地所谓厌喧就寂避繁入简去冨贵以乐贫贱舍山林以混市朝凢有意必皆非也公根器大佳求所以安身立命处甚无难事辞章技能奚啻笱屣也善夫资禀驳杂鞭策不起无以答知已秋冬不免一出随世迁就非其志也承委作尊翁寿文于公有爱哉善夫自永感后不忍作此项文字今敬为樗翁传如何文思蹇澁亦须旬月可办当有以复也未尽
　　与朱白浦
　　近闻兄出视齐鲁嵗里一啓恐不及矣平厓此行与兄同地凢百敷张自身而推者日与讲明沛然中正矣喜慰喜慰善夫自得杭州书旋得南洲石龙二椷承三兄诲掖深恩何可喻之去秋满拟吊枫山即谒阳明柰疟疾纒纠至仲冬百病增剧今五阅月矣尚面无人色精神血气不及往时多矣近与平厓订约异日过鲁谒孔林当移兄为防以罄所未言功名之论最其后者闻子积子谦小野皆坐诎其有以取之耶惜哉惜哉寓岊上布此不尽
　　与陈天游方伯
　　善夫寡劣幽塞行不逮志百无及于人人谬承君子过与不在遐斥之别乃不获领光霁于謦欬之下以增未能岂所谓入山舍玊入海而不探珠耶良愧良愧善夫自去冬病厄至今形骸尽死所余者残喘耳功名事恐非樵牧之徒可以幸取近防有劝驾之命中赐过杨反身自观岂胜皇汗且自揆才力实不堪事事兼以平生数竒百病相代自分得稳卧于圣明之世数年以死万念俱足矣善夫何徳以承君子之辱昔陈仲举荐徐穉穉虽不出感念深矣病未愈莫拜堂下敬以状致悃唯察其所存幸甚
　　答季明徳
　　春间得见怀之作备闻起居缅惟草堂促席话言常在怀抱也此时官理想得行所学学官一而已近见时禁所指将有绍兴庆元之忧人心世事乃如此谅真见道君子必不为所变也此道在天地更有何同异诸君子莫是血气异之也血气愈用去道愈逺矣可叹可叹善夫自冬徂夏纯在病中今虽去体然尫惫甚矣余情甚长竢相见日尽之未一一
　　答魏子才
　　近南海李令书来始访取得手教并三训防服玩不去手敬拜嘉言承发示三端其提掇之意深矣深矣善夫谫劣少不闻至教沉溷文字伏匿空虚者殆十许年中頼朋友相丽稍因此中有末见然志不坚忍依违汩没又将十许年今髪已种种矣自视实未有毫分植立好善不如好好色恶恶不如恶恶臭即是无实知见故无此真好恶日用夹杂者又何限日唯惊惕将终为小人之归矣此不敢自欺不敢欺人承谆谆至意实未有以答君子之辱也鹤峰在此颇获相观抠侍何时天向肃惟君子体之不宣
　　与应南洲
　　春间得越中二手教继得显仁济上种痘事近又得二兄宦迹皆好音也善夫入秋病稍去体然神思大减眼就花齿半揺动百年未中而衰飒如此不肖可言耶白下之命于病躯散才甚称且得以暇日求吾斯未信处窃自慰也石龙兄此时想履任相聚之喜良莫可喻兄在京师近况如何阅邸报气象甚见逼促今日须得一二元老休休有容兼収并蓄化小人为君子勿太黒白使此辈不自安渐渐整顿将去或有可望士大夫谁非可用之材今日用人只是不当位故俱不得其効处欲言甚多相见在何时劳心忉忉
　　与林平厓
　　宗文知未回平厓序容另寄林廷光嵗里到徐未敢前进今复送家小回世事可知走踪迹只在江湖之间矣












　　少谷集巻二十
　　钦定四库全书
　　少谷集巻二十一
　　明　郑善夫　撰
　　论著【一】
　　易论
　　伏羲仰观象于天俯观法于地中观人物真见得阳是实阴是虚故阳一画中实隂二画中虚乃见得天有日月之类是阳画中自有阴阳地有山川之类是阴画中亦自有阴阳日月山川之中复自有阴阳阴阳相生八卦成象衍为六十四卦天下万有之理毕而无余矣夫君子以趋吉避凶防微杜渐易其圣人至教也故曰君子用之小人勿用如姤之时五阳在上一阴在下小人虽微将盛之机也然其道未成其势易剪时则必去之而后已杜其渐也至于二阴在下其恶已遂其势已成在君子则有遁遁之时不可为也犹可去也至于三阴在下天地不交否之时君子将何逃乎亦惟守死善道完其志以竢命于天矣盖圣人可完名则完其名可完身则完其身遇否则完其志而已如一阴在上五阳在下小人尊而无权君子盛而有助剪之易易矣五王不去武三思自为杌上之肉盖不明于易之义矣尧舜最善用易尧舜尽圣人之权者也自羲黄以来相传至尧舜物极必反之时也故丹朱商均皆不肖焉尧能祈天永命即禅之舜舜复能祈天永命即禅之禹以济其否是分明夺天地造化而反之正者也故曰圣人赞天地之化育世道治常少乱常多谓何阳只一阴便有二五行之清气本少浊气本多今看一世天地山川之气生贤才能有几何顾是困知勉行成功则一人只是不学大抵是禀得精粹之人絶少也静则观其象而玩其辞象乾象也辞元亨利贞也动则观其变而玩其占变变干也占元亨利贞也
　　邵子曰至哉文王之易其得天地之用乎故乾坤交而泰坎离交而旣济也干生于子坤生于午坎终于寅离终于申应天之时也置干于西北退坤于西南长子用事而长女代母坎离得位而兊艮为耦应地之方也震艮坎三男乃坤求干各得一阳而成本皆坤体故多阴兊离巽三女乃干求坤各得一阴而成本皆干体故多阳
　　干下交坤于子坤上交干于午是各反其所繇生也故再变为后天卦则干退西北坤退西南不用震代父始事而发生于东方巽代母继事而长养于东南也东者离之本位繇上而交坎于西再变为后天则退得干位西者坎之本位繇下而交离于东再变为后天则退得坤位而少女兑少男艮为耦繇先天而后天此文王之易所以得天地之用也
　　干父也坤母也震长男也巽长女也坎中男也离中女也艮少男也兊少女也先天主干父后天主震子统天莫如干父主宰莫如长子羲文作易惟一阴阳也

　　河图之数一六二七三八四九五十相承者阴仪阳仪太极也主顺行相生一六水生三八木三八木生二七火二七火生中央五十土五十土生四九金四九金生六一水
　　洛书之数中五者参天两地也戴九履一左三右七者阳数居四正也二四为肩六八为足者阴数居四隅也主逆行相尅一六水尅二七火二七火尅四九金四九金尅三八木三八木尅中央五十土五十土尅一六水
















　　此文王后天之图以气言坎离纵六卦横流行之易易之用也
　　帝出乎震震东方雷动万物万物出也齐乎巽巽东南风挠万物万物齐也相见乎离离南方火燥万物万物皆相见也致役乎坤地也万物致养焉説言乎兊兊正秋也泽説万物万物咸説焉战乎干干西北阴阳相薄也劳乎坎坎北方水润万物万物归之成言乎艮艮东北也万物成始成终也
　　洪范论
　　洛书之图戴九履一左三右七二四为肩六八为足中央之五谓之皇极天三地二圆故三方故二合而为五也一五生三故四方四维其数皆十五也
　　天一生水地六成之地二生火天七成之天三生木地八成之地四生金天九成之天五生土地十成之此以才质言也若论五行则天初生水五行具矣生火者凡有开明处即火也
　　天一三五七九则五为中地二四六八十则六为中地不言十者十即一之变也故洛书用九河图用一各以三乗之积八十一则六千五百六十一之数具矣九九圆数配一年八节冬至在九九一一之间所以黄钟之宫为中声盖阴阳始终合尖之处也二二立春三三春分四四立夏五五夏至六六立秋七七秋分八八立冬犹天左旋是以日行黄道二十八宿躔次皆因之与易圆图相类易始一阳来复即九九一一之间也始震而离而兊而干画卦自干至震今自震起所谓数往者顺也由干而巽而坎而艮而坤画卦自巽而坤所谓知来者逆也
　　洪范方数与易方图亦相类皆阳起西北阴尽东南也【阙】　八十一字前軰皆无解看来只是明时以七十二分配八十一图之中如潜次原守次潜信次守直次信之类而以堕终终之亦犹孔子序卦之意也理数【阙】微之起也理气形微之显也理数微于【阙】理气微于形数生知所来死知所去者数之始终
　　蔡子曰阴阳五行其体而用用而体者耶浑浑沦沦而出入异门绳绳井井而形色俱冺合之而异析之而同微之而显充之而不穷夫变化者阴阳之屈伸消长也非二则不能久非一则不能神一者形气之元也极也极无不中也一藏于二二藏于万形气则有偏也此所以有善恶失得之分吉凶祸福之着也
　　河图体圆而用方圣人以之画卦洛书体方而用圆圣人以之叙畴卦者阴阳之象也畴者五行之数也象非耦不立数非奇不行奇耦之分象数之始也太以奇为象经世以耦为数多窒而难通矣
　　象以耦为用也有应则吉数以奇为用也有对则吉象者静而之动也数者动而之静也
　　成形者阳也成性者阴也阳者数之生阴者象之成阳以三至阴以倍乗生生不穷各以序升【阙】　顺性命之理也一为水而肾其徳智也二为火而心礼也三为木而肝仁也四为金而肺义也五为土而脾信也
　　顺数知物之所以始逆数知物之所以终数物非二体始终非二致
　　洛书数九而用十何也十数之成也数成而五行备也数非九不生非十不成九以通之十以节之九者变通之机十者五行之叙也方隅对待中五含而十数已具于九数之中矣以见图书之相为经纬也
　　朱子曰天数中于五地数中于六天有阴阳故二其五为一十合三与七一与九亦十也地有柔刚故二其六为十二合四与八二与十亦十二也十为干十二为支十干者五行有阴阳也十二支者六气有刚柔也五行六气实一气也五行在天为五气雨旸燠寒风也在地为五质水火金木土也天五气雨旸质也地五质水火气也天交于地而雨旸为质地交于天而水火为气变者阴阳之正也三不变者阴阳之杂也
　　洪范九畴解【洪大也范法也畴类也言治天下大法有九类也】
　　一曰五行水火木金土此天之气行于地者也
　　二曰五事貎言视听思此天地气质畀于人也
　　三曰农用八政食货祀司空司徒司防賔师【农阜也】四曰协用五纪嵗月日星辰歴数【协合也】
　　日行不及天一度月行不及天十三度天无体以二十八宿为体日每至三十日不及天三十度月来防其下则月体无光故谓之晦朔苏也月迟则渐有光故谓之朔每年防十二次防处谓之辰无星处为辰日晦十二辰十月晦在寅十一月晦在丑之类
　　五曰皇建其有极
　　皇极大而君臣父子小而事物细微皆是
　　六曰又用三徳正直刚克柔克【又治也】
　　七曰明用稽疑【明辨也】
　　兆为雨霁防驿克
　　卦有贞悔贞事之始悔事之终阴阳皆少而无动则内卦为贞外卦为悔阴阳或老而有动则以遇卦为贞之卦为悔
　　八曰念用庶征雨旸燠寒风五气有时不时为休咎也九曰向用五福威用六极【向向也威畏也】
　　五福夀富康宁攸好徳考终命六极防短折疾忧贫恶弱
　　九九相乗成八十一数共六千五百六十一
　　一一至一九　一一冬至
　　二一至二九　二二立春
　　三一至三九　三三春分
　　四一至四九　四四立夏
