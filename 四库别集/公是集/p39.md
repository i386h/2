<!-- { "loadSidebar": true } -->
　　从兄居乡里执耒耜耕者殆三十年衣食未尝充旱干水溢稍丧其土则乞于乡党邻里以养其亲家君闻而怜之适曽上郊推恩得任子弟从兄以是为郎又三年将西之京师见予于襄濆海上其色焦然其发班班然其足踽然病矣呜呼前此者兄知劳力而已后此者又将劳心古之人所谓生为役者一身而二任焉其有不病乎虽然吾闻之惟知道者可以不忧兄其亟为学其犹可及壮也
　　送新安尉张诜序
　　古者诸侯制有其国惟卿命于天子命于天子者不名于春秋以尊之也今也不然公卿大夫出为方伯州牧者得行古诸侯之事不得行古诸侯之权其吏也天子置之诸侯之所得为者贡士而己贡士多者数千人少犹数百人拔其尤者闻于上其大率十取一然而防于尚书者亦不减数千人有司杂试其艺第其能者而闻于上其大率亦十取一然而进于天子者裁数百人万取千焉千取百焉不为不精矣天子又亲试其言而校之退其不中程者録其中程者则益加少矣故凡拔于卿攷于尚书策之廷中非其才千百人之尤也莫至焉如是而以为士以佐诸侯以治天子之民其不轻而重也亦明矣是春秋所不名者类也然而或以为小者彼自侈其才而负其气不度栁下恵以予观之不然夫天下有事执干戈之卒瞠目语难破坚陷敌出万死一生之计奋不顾后可以朝弛担而暮析圭儒者辨武厉精驰意应变语竒以恫愒当世之权可以立谈而取公侯势激之然也及其无事将攷以文采询以制度与之揖让以行礼可者斯与之焉不假时以为势不资辨以徼用其言必合于先王其徳必蓄于其躬故仕者难也不得以卑为耻然则能勿重乎今晋卿既自能力于其术以取尤于千百人又能顺天子佐诸侯治其社稷人民之事是栁下惠之智也苟顺是而行之其获于邑人而得于诸侯闻于天子也易矣其于高爵若诏摈而上诸堂孰能御之吾知天子之命大夫士于春秋有重也故为之序以赠
　　送湖南安抚某使君序
　　苗民之顽不率帝命盖自古记之矣以尧为君以舜为相而有三危之诛以舜为君以禹为相而有羣后之师此非其徳不至力不足也不得已也然则圣朝独得已而己之乎夫苗夷异类异焉其暴虎也其贪狼也其防猱防也山林之与居鸟兽之与羣其险阻幽絶非人境也然而驱中国之士衣三注之甲负弩荷戈加粮糗其上夜则冒雾露昼则负赤日日夜不休与之驰逐是以难也然则虽欲急成功安可得哉今者上策莫若修尧舜之义明布其徳而彼将自服其次严兵以守之絶其抄畧之路而勿为深入之师其次诱而致之使去其宂则因可取也若夫耻不能追而探其巢不为致人而致于人衅于勇而啬于祸可进而不可退是以用师侥幸也非国家之利也愿使君不为昔者三苗之事益赞于禹故其功烈垂于后世而莫得过焉世不可诬安知后来者之非益也将在使君所以达之而已何畏乎有苗
　　送湖南运使慎学士序
　　景祐四年七月诏以某叔父为湖南转运使明日诣阁门疏曰荆湖去京师盖数千里其地于古为三苗有彭蠡洞庭大泽之险而其南蛮夷与国为境凡风明晦率常蒸毒易以疾病而臣母老不可往惟陛下哀怜未报又上奏曰臣不敢惮逺恐羁縻南方以为老母忧则死有余恨臣本三司判官今诚得罢所领独校讐秘阁资以其暇奉亲不胜幸甚制曰可更以慎公为湖南转运使当是时尚书郎在荆湖察狱者以不迎亲之官为防稽太守劾举见责问而叔父以母老故辞内外任以求在左右朝廷以为美谈而慎公在书馆三十年前后佐大司农为外郡守亦十余嵗勤劳久矣乃得此任士大夫以为少而公处之无愠色呜呼古所谓各行其志者欤孝者念其亲而忠者念其公者欤念其亲者忘其禄念其公者遂忘其亲欤诗曰是用作歌将母来谂念亲之谓也又曰岂不怀归畏此简书念公之谓也天子以此命其臣而其臣又用此以报天子欲求内外之不治风俗之不劭不可得也若夫吏道之端民事之情教化之本徴赋之法孰为贤而不识此者未足以赠也故于公之行语所可颂者为来者法焉















　　公是集巻三十五
　　钦定四库全书
　　公是集巻三十六
　　宋　刘敞　撰
　　记
　　天台山记
　　汝阳地理书有天台山在今县北三里所其高尺余传自古至今莫有能损者其上土其下石也亦曰天中山以为豫州于四方最中汝南故刺史治于豫州亦最中是山于汝南又最中盖处天地三万里之极自古考日景测分至者皆莫正于此以是名之其傍有祠其主山也其神为蛇黑文而赤章其见无常或修或短或幽或明民有不恭事不信不饬则变怪动之其地居屯营营之士嵗时献享之夏丞相之为此州尝亲至其处祝曰蛇若使吾见之吾力能大而祠莫见丞相去未能数十步遂见从骑多见者犹蛇也其脩尺丞相亦遂不复顾然吏民亦以故加严畏之或夸诞过其真要之有山之名无山之情而民不厌以山称之盖得四方之中易所谓地中之山谦尊而光卑不可逾者也故作记表其地
　　双庙记
　　淮西于古为豫州唐武氏改制称受命诸李多失职越王正以刺史与所部兵讨不当立既而兵败王自杀吏踪迹党与穷治之数千人皆列大逆于时武氏方以刑立威大臣坐飞语不问曲直皆族夷以故知越事多滥无敢救者狄梁公为刺史独倡言胁从非首恶不当坐奏疏免之竟全此数千人其后百余嵗当宪宗时豫州已更号察节度使吴元济据城反天子引天下兵征之不顺攻之不胜戍之不服丁壮苦军旅老弱疲转饷士大夫咸共怒而将顔将重将古将武将通四面击之以尽力战尽诛为意而李太尉独任智策夜入其城缚之不杀一人所以使百姓复见礼义脱于戮死呜呼梁公可谓贤相太尉可谓贤将矣其恩厚其施博尸而祝之不亦宜也哉开元中刺史元通理始作感徳碑载梁公之仁其后段文昌作平淮西碑明太尉之功而俱不为祠堂使民无所追享宋兴八十载知军州事王质询问其故叹曰善为后慕之也岂可使二公不祀哉度地以作庙异室而同宇南面上左未及成质迁又十余嵗数换守帅莫克就者今太守至遂就之庭宇甚设仪卫甚饰嵗时报焉水旱祷焉呜呼徳之不朽者如此夫使凡相者而皆若梁公则治安得不平使凡将者而皆若太尉则功安得不成然则庙此者非徒思昔人而已亦为来者允蹈之也不可不刻石以谨其始故于是乎书质者丞相旦弟子清浄慈惠为政不烦苛官至天章阁待制尚书郎中所居见称云某月某日刘某记
　　王沂公祠堂记
　　齐鲁虽皆称贵文学尚礼义之国然其俗亦与时升降小白右功力任权数则其敝多匿智伯禽尊尊亲亲至其衰也洙泗之间长幼相揖让其失盖以逺矣然仲尼称之曰齐一变至于鲁鲁一变至于道由此论之非明君贤师扶世导民孰能反其本哉五代之乱儒术废絶宋受命垂七十年矣天下得养老长幼无兵革之忧庶且富矣然未有能兴起庠序致教化之隆者也自齐鲁之间诵阙然况其外乎丞相沂公之初守青也为齐人建学其后守郓也为鲁人建学由是二国之俗始益知贵诗书之业而安其性之所乐老师宿儒幼子童孙粲然自以复见三代之美礼让日兴刑罚日衰呜呼君子之盛徳大业哉孔子所谓至于道者非耶沂公薨于郓且二十年郓人爱慕而悲思之佥曰不可使文正之徳不享于世前太守钱公子飞闻之因即学宫而建祠堂以称士大夫之意钱公去位之五年堂乃成其广若干脩若干崇若干凡皆钱公之素也甘棠之诗曰勿翦勿伐召伯所茇亦诸侯之正风哉序其语于石以诏后世又作登歌一章并刻之云文武维周天命郅隆孰相其成周公太公周公冢宰太公尚父逊厥硕肤惠于齐鲁维此齐鲁圣贤之绪尊徳乐道四方爰茹不振不竞靡则靡定既晦而明在我文正天子是毗诸侯是师赋政于外俾民不迷乃设学校乃敦诗书翼翼齐鲁若周之初二公之位文正履之二公之治文正以之周厯千嵗二公实使之文正之功后亦将似之徂徕之松新甫之柏我作此堂以告无斁
　　待月亭记
　　春卿刘侯监兵于兖之明作作新基移旧亭于园池之亷名之曰待月一日燕賔友之酒三行客有长揖主人请问待月之旨答曰先是置有西园园有旧亭昔人尸之荒榛与并栖鸡于垣闲马于楹或寝以羊或宿以兵有风至止林籁少清有月来思池光不盈一日植足于园纵观而叹曰景物否闭久矣将祈泰于予乎由是呼卒夫具啚挶辇粪鉏蒿茅一之日培竹与松育美材也二之日浚池及泉养清徳也三之日因池土以封其基四之日即亭材而广其构不役于民不扰于公以溃于厥成鲁山岩岩惠我苍翠鲁水汤汤遗予潺湲而又周公之宇仲尼之乡圣贤遗迹尽画于壁若有神物阴来相之或疑化工私以与之夫亭以池迁尽能事也月以水鉴取善类也予今是亭西南去天空旷千尺不植草木为月之地若秋之夕夏之夜素魄初上纳于清池婵娟沦涟相与为一如金在镕如圭在磨忽忆湘江之流若洞庭之波登斯亭对斯景发吾之浩歌则待月之名不有当欤主人之词既毕客有举觞而言曰春卿吾闻士闲燕相与言则及仁与义又曰文武之道未坠于地在人贤者志其逺者大者君今掲亭待清月宜乎礼贤材广賔友求仁义之説与文武之用内则思建明堂兴辟雍与三代之故事外则思复河湟平蓟壤续汉唐之旧服用之则为事业为功名垂光册书不用之则有孚在道以畜其实与夫晏安之流游西园寝北堂同心而异志焉主人曰晋人善祷或讥轮奂周人落成秖美寝兴吾子博吾以王道勤我以功名君之言古人不如顾谓敞曰先生业文为我书今日賔主之辞与亭成之嵗月敞固不让云
　　东平乐郊池亭记
　　古者诸侯虽甚陋必有苑囿车马钟鼓之好池台鸟兽鱼鼈之乐然后乃能为国非以娱意崇不急也以合士大夫交賔客贤者而同吏民也蟋蟀山枢车邻驷驖有駜之诗是已不然则觳觳者墨术也不侈于礼乐不晖于度数曰人我之养毕足而止亦瘠矣夫东平盖古之建国又有州牧连率之政于今为重其地千里其四封所极南则梁东则鲁北则齐三者皆大国也其土沃衍其民乐厚其君子好礼其小人趋本其俗习于周公仲尼之遗风余教可驯以诗书而不可诡以朱墨诡以朱墨鄙矣郓故有负城之园其废盖久士大夫无所于游四方之賔客贤者无所于观吏民无所于乐殆失车邻驷驖有駜之美而况于蟋蟀山枢之陋敞以谓非敦诗书节礼乐之意也据旧造新筑之凿之増之扩之营之辟之有堂有台有池有榭有坞有亭有馆有南北门堂曰燕誉台曰陈戯池曰芹藻榭曰博野坞曰吾竹亭曰玩芳馆曰乐游南门曰舞咏北门曰熙春其制名也或主于礼或因于事或寓于物或谕于志合而命之以其地曰乐郊所以与上下同棨者也其草木之籍松梧槐柏榆栁李梅梨枣梬柿安榴来檎木樱桃葡萄太山之竹汶丘之篠峄阳之桐雍门之荻蒲圃之槚孔林之香草奇药同族异名洛之牡丹吴之芍药芙蓉蔆芡亭兰菊荇茆可玩而食者甚众孟子曰贤者而后乐此不贤者虽有此不乐也吾其敢自谓贤乎抑亦庶几焉后世将必有追数吾过者矣吾请以此谢
　　汉中三亭记
