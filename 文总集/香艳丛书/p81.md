<!-- { "loadSidebar": true } -->
　　〖李易安，名清照，宋济南李格非之女。适赵明诚，明诚雅好书卷，夫妇相得。日事铅椠，堆积书史，以决胜负。及靖康中，金人南侵，奔走不定，所蓄殆尽，明诚亦病死。易安诔之极哀，再适张汝舟。未几反目，多悔恨之词，有《漱玉集》三卷行世。“帘卷西风，人比黄花瘦”，《漱玉词》中语也。〗 
　　嗟汝黄花，何不凌霜暴日，披风蹑月。 
　　而乃堕乃金，灭乃色，弱乃骨。 
　　尔何弗如梅耐彼寒威？ 
　　抑尔何弗如兰傲彼众香国？ 
　　尔何弗励尔晚节。 
　　夭娇卓立，为松为柏？ 
　　嗟汝黄花，惜哉空洒西风泣。 

　　断肠吟 
　　〖朱淑真，钱塘人也，幼警慧，早失父母。适夫村陋，淑真抑抑不得志，自伤非偶。作诗多幽怨之音，宛陵魏瑞辑其所遗诗，名之曰《断肠集》。〗 
　　我欲留春春不住，我欲送春春不去。 
　　可知不忍睹春光，为睹春光易断肠。 
　　杨柳丝丝系恨，梨花片片销魂。 
　　掩重门，怕黄昏。 
　　冷流苏，湿泪痕。 
　　夜雨霖铃声声滴，愁人两耳听不得。 
　　晓风苔砌满落红，断肠百结啼鹃血。 

　　女黄冠 
　　伯颜破临安，六宫尽北辕。昭仪王清蕙题《满江红》词于驿壁，音调激昂。结曰“原嫦娥相顾，肯从容随圆缺”文。文山见之，为之惋惜曰：“夫人于此少商量矣。”亦作二词以和之。于是脍炙人口，和者林立。后入北，乞为女道士黄冠以返故乡。 
　　南渡衣冠凌夷也，须眉若个男儿者。 
　　君不见，补天正气，燕市血洒。 
　　撼天怒涛，崖山骨舍。 
　　烈十杀身甘殉名，美人出世真耶假？ 
　　塞上烽烟塞上尘，碧天难问姮娥寡。 
　　哀哉箬笠云鬟返故乡，大江南北无宗社。 

　　十香词 
　　〖辽懿德皇后萧氏，母梦明月入怀，复升中天，为天狗所食。惊寤而生，后姿容绝世，兼擅诗词琵琶。“观音”，其小字也。清宁元年册为后。是日，后方出阁升坐，忽有白练一段，自空吹落，上有“三十六”三字。后问何意，左右对曰：“此天书敕后领三十六宫也”。“玉饰首，金饰足，观音为后”，皆宫中颂后语。后尝作《回心院》词以望幸，伶官赵惟一演为曲。耶律乙辛欲倾后，使宫婢单登作证，诬后与惟一私通。更使人作《十香》淫词，令登始后手书，及后所题《怀古词》为据，密奏上闻。上大怒，命参知政事张孝杰与乙辛穷治其狱，酷刑煅炼，皆为诬服。狱具，上犹未决。孝杰指后《怀古词》文致之，上意乃决。族诛惟一，敕后自尽，遂符白练之征。〗 
　　古人亦有言，“无才便是德”。 
　　三复《十香词》，椒房增叹息。 
　　玉饰首，金饰足，观音为后千古绝，三十六宫人第一。 
　　底事叛家奴，流香授彩笔。 
　　点与染，因妒嫉。 
　　风与波，起罗织。 
　　黠哉乙辛，明月入怀飞而食。 
　　忍哉孝杰，法吏下石蔽天日。 
　　哀哉懿德，惜未闻妇人无才便是德。 
　　《回心院》，生荆棘。《十香词》，悲何极。 

　　月下笛 
　　〖元顺帝龙妃程一宁，未得幸时，尝于月下登翠鸾楼，倚阑弄玉龙笛。情极悲怆，帝闻而召幸焉。谓宁曰：“玉笛，卿之三弄也，可封为圆聚侯。”自是宠爱日隆，改其楼名为“奉御楼”。〗 
　　天子方耽天魔舞，宫人自弄月下笛。 
　　月下笛，花枝泣。 
　　羊车未知何所适，银河倒泻铜壶滴。 
　　一声吹彻翠鸾楼，万里关山闻裂石。 
　　按玉龙，心如捣。 
　　君王若不惜蛾眉，贱妾何辞长门老。 
　　韵悠扬，声杳渺。 
　　倩风吹落余音愿向君前绕。 

　　薄皇后 
　　〖徐妙锦，中山王达第三女也。长兄辉祖，殉难时抗节系狱，次兄增寿图出降，为建文帝所手戮，姊即仁孝皇后。后薨，帝欲聘之，妙锦矢志不从，遂守贞不嫁。至宣德中，入宫朝张太后，自称徐达“第三女”。宫人窃私语曰：“此薄皇后而弗为者。”〗 
　　有所思，自古有让天子无让皇后，有之自中山王达第三女始。 
　　父居开国功，姊亦侍宸宫。 
　　妃后寻常耳，名节垂青史。 
　　有所思，贱妾生无富贵骨，愿称故臣徐达女。 
　　不乐与高皇帝子匹，至尊委禽敢请辞。 
　　有所思，长兄魏国抗节且释囚，次兄定国乞降身亦死。 
　　思何起，思何止。 
　　思之思之，电火光华，妙锦悟之早久矣。 

　　负明山 
　　〖临淄妓王翠翘，能新声，善琵琶，徙居海上。倭入寇，掠之去，为塞王越人徐海号明山和尚者所得。海故尝与翘善，绝爱幸之，宠为专房。会中丞胡默林巢寇无策，遣华老人诱海降。海怒，欲杀之，翘为救得释归。于是中丞更遣华赉金珠贿翘，且阴许海以富贵。令海屠其党以自拔，翘力赞海，海勉从之。及事成，胡负约，以重兵出不意击海，海仓卒赴水而死。凯旋，大享军士于幕府，令翠翘行酒。酒酣与乱，醒后悔之。仍以翘功高，乃赐所调永顺酋长。翘与渡钱塘，泣而叹曰：“明山遇我厚，我以国事故，误诱杀之。不意戮一酋更属二酋，何面目复生世间乎？”竟投江而死。后胡亦以非罪毙狱，人咸以为负心之报云。〗 
　　飘以忽，海水立。猖与狂，海波扬。 
　　吏胥诛索居无所，徒手水滨走绝土。 
　　为良命如草，作贼名如虎。 
　　可怜沿海民，日怕东南风。 
　　豪哉海上雄，旧欢拥帐中。 
　　汪洋大海，盘踞出没，难与争锋。 
　　中丞将，红颜仗。诱杀降，奇功上。 
　　噫，异矣！首功不录何可辱。 
　　宗宪欢，翠翘哭。 
　　一身为国殉钱塘，死见明山何面目。 
　　寄语中丞善保富贵毋反复，不然且为明山续。 

　　广陵花 
　　〖小青姓乔氏，家广陵，生而夙慧，丰神逸艳。年十六，归武林冯生。生性蠢，俗妇又奇妒，迁青于孤山别业以幽之。青怅抑无聊，作诗多哀婉之音，令人酸鼻。惟妇之戚属，有杨夫人者，常怜而顾焉。居久之，郁郁成病，倩画工图其真，设梨浆以为奠，一恸而绝。妒妇索其遗诗尽焚之。所存于世者，惟《寄杨夫人书》一，古诗一，七绝十余首，词一阕而已。戋戋居士乃为之作传，好事者每以诗为凭吊云。〗 
　　是广陵花，何以吹折于武陵之妒风雨耶。 
　　貌而才，薄命固无足。 
　　嗟吁嗟乎！ 
　　瘦影怜秋波，无命奈若何。 
　　孤灯吟夜雨，有恨向谁语。 
　　维貌而才，有一于此，其能免于妒风雨之残摧？ 
　　何况并臻其绝佳，死矣哀哉！ 
　　阿青阿青，尚何须顾影而徘徊。 

　　红桥曲 
　　〖张红桥，闽县人，居于红桥之西，因以自号。豪右争欲聘之，悉不从，曰：“必得才如李青莲者事之耳。”于是操觚之士，咸托五字为媒，张第置之无所答。永泰王偁尤所钟念，至税其邻以居，窃窥张睡起，投以绝艳佳词。张怒其轻薄，终不许。福清林鸿道过偁居，留宿，亦托邻妪投句。张捧诗启齿，援笔而和。邻妪返命，为通殷勤，乃委禽焉。鸿遂舍其家以外室处之。定情之夕，各以其字，笺诗互韵，为琼瑶之报。唱和香奁，情好日笃。将一年，鸿有金陵之游，乃作《大江东》词，以为留别。张亦依韵赋答，其后往来词札甚多，皆各踵其前韵。张因念鸿成疾。未几鸿归，已郁郁而卒。后鸿每过红桥，辄为之神痴终日。〗 
　　美人自古生南国，相思子缀板桥侧。 
　　遥天巧喙一飞鸿，长弃双蛾添黛色。 
　　大江东去鸿书稀，午夜红桥灯火微。 
　　寄语玉人消减样，愿郎记取带腰围。 
　　自分红颜甘薄命，可怜黄土埋青镜。 
　　瘦骨轻躯病避风，娇花耐得几回病。 
　　步桥东，盼归鸿。 
　　归鸿无信月华空，倚遍阑杆染泪红。 

　　返生香 
　　〖我邑叶工部幼女名小鸾，宇琼章，别字瑶期。少禀夙慧，一门皆负丽藻，而瑶期才色尤独绝，惜未笄而卒。卒后复有《审戒词》一卷，托乩以呈。无叶堂，其神寄迹处也。其它愁言丽句，俱流传于《午梦堂集?返生香》中。〗 
　　汾湖诸叶，叶叶争辉。 
　　连枝竞艳，幼最蛾眉。 
　　香流午梦，粉泣子规。 
　　夕秀凝妆兮飘玉屑，晓霞入户兮落珠玑。 
　　那知仙梦难留，好花不再。 
　　奁镜捐黄土，粉盒埋红泪。 
　　无叶堂中落叶声，返魂不响三山佩。 

　　石柱悲 
　　〖秦良玉者，石柱土司女官也。秦氏世忠贞，其父兄皆以征调殁于王事，故良玉得以女袭爵。能驭下，善将兵，数与流冠战皆捷。思陵有御制诗褒美之。后流冠犯蜀，蜀抚邵捷春束手无策，弃险不守。良玉亟见邵曰：“蜀之险在边，若贼进险，则大事去矣。今尽调我溪洞卒，可二万人足制贼，不必他兵助，乞中丞移镇发饷。”邵不能从，辞以督师借蜀为壑，宁撤险待死。良玉扼腕而出。及蜀破，良玉以帚召其下。盖土司遇至急事以箸调兵，谓能食者即赴，以帚则扫境内无遗矣。于是与贼苦战，一军尽没。同时总兵左良玉拥重兵，避寇打粮。百姓苦于贼。“寇如梳、兵如篦。”明末谣言官军殃民，甚于贼也。〗 
　　明季丁阳九，一时两良玉。 
　　男观望中原，女驰驱西蜀。 
　　惜哉同名不同志，倚官作贼男儿事。 
　　天生石柱女将军，为国赴难请长缨。 
　　呜呼！寇如梳，兵如篦。 
　　宁南军过靡孑遗，不然何以皇图堕。 
　　寇如麻，兵如帚，扫我境内除小丑。 
　　闯乎献乎几授首，天子闻之锡优诏。 
　　剪逆还师跋扈讨，凌烟阁写美人貌。 
　　毋奈将星坠西南，沙场先涂红颜脑。 
　　噫嘻！ 
　　男为贼导女国殇，左军未散鼓声死。 
　　秦军既溃气飞扬，良玉良玉孰可羞，孰可伤。 

　　河东君 
　　〖柳如是，本姓杨，名爱，柳其寓姓也。逸丽工诗，年二十余，归虞山钱宗伯。时钱已黝颜鲐背，双鬓斑白。柳则盛鬋堆鸦，凝脂竟体。燕婉之夕，钱曰：“我甚爱卿如云之黑、如玉之白也。”柳亦曰：“我亦甚爱君发如妾之肤、肤如妾之发也。”相顾大笑，传为美谈。宗伯为作“我闻室”以居之，戏称之为“柳儒士”。谓人曰：“此我高弟，亦良记室也。”与之联句于绛云楼，更讨论于古今文翰。良辰胜节，携之放舟湖山佳处，留连唱和，望者疑为神仙。后宗伯捐馆，其族聚众交讧于其室，索资无厌。柳软语款留之，阖户自经，令家人急驰报官，于是尽缚凶党置之法。时人颂其节者，谓牧斋实有愧于柳云。〗 
