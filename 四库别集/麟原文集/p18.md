<!-- { "loadSidebar": true } -->
　　礼义者人性之所具燕饮者人情之所通通其情而礼义行乎中圣人之设教者然也圣人以民劳于耕获力于赋役则于尊卑长幼贵贱之节旷矣于是因其闲暇制为饮酒之礼以正齿位此尊让亲睦之俗所以成而陵犯狂暴之风所以息也往读礼经说者以为饮凡四事三年宾贤能一也鄊大夫饮国中贤者二也州长习射而饮三也党正蜡祭而饮四也縂谓之鄊饮酒也行之以礼教敬也济之以乐教和也拜至拜洗拜既者敬之至也请安请坐爵乐无算者和之至也饮食必祭不忘其本隆杀有等不逾所尊序宾以贤斯贵徳也序坐以齿斯贵长也序僎以爵斯贵贵也工歌必献不忘功也沃洗及冥不遗贱也闻关睢葛覃巻耳而齐家之道形焉闻鹿鸣四牡皇皇者华而事君之忠着焉有令有辞有劝有戒一饮一食一拜一坐皆制之以道而防意存焉此仲尼观之而知王道之易易也此成周之世所以人人有士君子之行也燕饮行而礼义兴其于化民成俗岂小补哉洪惟天朝肩振古未有之福威行近古未行之礼乐于鄊饮大典尤惓惓焉于是庐陵郡守徐侯彦中恪遵诏防八年季春举行是礼吉士蔼蔼宾筵秩秩简则不苛于烦和则不偏于严四方扶老携幼来观者数千人盛哉所未有也自今继继而行之得于观感者有不为尧舜之民哉有不为三代孝弟忠信之士哉一时与燕者喜侯之温恭执礼咸为诗赋以咏其事礼非处士之贤而忝宾介故序所闻议礼之槩于其首简云
　　永新鄊饮诗序
　　乡饮古礼也三代行之致隆平自秦而降礼废乆矣汉晋间兴遄辍仅为美谈奚补于治圣朝治定功成慨然思复古风诏天下郡县薄海内外下之都鄙悉行乡饮酒礼庶几观感作兴民化俗淳徳至渥也特系在职者奉行之耳既而有司或钦崇大典或茍为文具则贤否之异也吉之永新赋烦民伉寛则玩急则怨前政相继去职未遑斯礼洪武八年冬四明乌侯继善实为邑长视篆未数月政化大通乃于学宫创行乡饮教弟子员遵周谱习歌乐章是日也先舍菜于先圣先师乃始迎宾俎豆静嘉威仪棣棣揖让酬酢隆杀之辨尊卑长幼贵贱之节秩然有章深山邃谷掖老携幼来观者千余人莫不喜且叹曰幸哉复覩三代之制盖侯仁厚防敏动以身教所谓有关雎麟趾之意而后可行周官之法度所谓至诚未有不动者也继今以往敬让之俗有不成鬭暴之习有不息者乎一邑之效有不为南邦之式者乎于时逺迩之士咸为诗歌以咏之属礼为之序顾惟衰迈无足齿録辱侯诒书致之宾席日承温容聆崇论览雄文令人有见晚之叹则述兹盛美又恶得以荒陋辞
　　长留天地间集序
　　三代明王之御天下也化先于政知诗之为教本乎人心契乎天理虽赏所未易诱罚所未易禁者而诗能动化之于是设采诗之官以观风贡之朝廷而达之天下使人咏叹之间隂有所创艾感发其功顾不逺且大耶周道衰采诗旷厥官而诗教废由是专任赏罚以为政而治不古若矣治不古若则诗日不如古宜也后人读杜诗而不究其意乃目为小技岂知诗哉余尝谓离骚汉魏以来作者非一人其传而可诵者必其善言情性可兴可戒而不偭乎六义之榘矱者也三百篇之有六义犹至圆不能加规至方不能逾矩涵泳之乆自然气韵音节从容中道而入人者深复何卑卑为论者之所能律哉虽然文章与时升降国朝混一区宇旷古所无以淳厐朴厚之风气蕴为冲淡丰蔚之辞章发情止礼有体有音皆可师法殆将耸元徳以四代轶汉唐而过之惜采録无官文采不尽暴于当世收而辑之庸非为士者之职乎居常无事喜编羣贤美制丧乱迄今百不存十惧其复失思锓梓广传庶来者知一代声教文物典故之概诵而玩之将人心天理油然感动见善则兴闻恶则戒不赏不罚而惩劝多人人有君子长者之行其于风俗禆益岂浅鲜哉使得长留于两间世道之幸也因名之曰长留天地间集云
　　送税课汤君秩满序
　　庐陵税课副使汤君得代同僚许君不色喜为之踌躇为之惘然为之伥伥耿耿谓礼曰仆与尧佐处此三年矣凡酬答营办用舍之际宜厚宜凉宜弛宜张宜缓宜急一动一息一言一话此行彼同前举后济无枘凿无犹豫无町畦得寡过于士君子之林非偶然也今先我代去殊难为怀子善文能道人意所欲言者为我序所以为别亦少慰我意系遐思于无穷也礼既而游于鄊校则搢绅不乐其去见于辞入于市井则货殖者不乐其去形于色商旅相与谈于津奔走执事之人相与谈于巷颂其美而愿其乆者众也则复于许曰使礼为辞劝其留必舆情所喜若为辞饯其去非众心之所怒乎余惧众怒之难犯也既再阅月许复贻书曰愿其留者人之情也不可止者国之章也尧佐行有日矣吾子斯文之厚可无以荣其往哉因念昔有问政于扬子云子云曰思斁汤君洽赋一方人思而不斁若此使得宰一邑典一郡以临其民其恵泽可思者不相什伯于今乎自是其大用审矣余日望之是为序
　　送吴知县入觐序
　　礼盛时对防尝言守令爵位于民为最近其政治利害于民为最切必得其人任之而后可人得矣遽易屡迁亦非民之福也大抵初至之嵗不谙其土俗二年始察其情伪虚实方欲少展才志而瓜期近矣是以视居官如传舍心常茍率尚望其膏泽下于民哉当时司文衡者是其言而居阿衡者不能用孰知去之三十年虞廷三考黜陟之法复行禁于昔而开于今岂偶然之故哉庐陵素称地广民稠今则荒芜死亡过半矣而狱讼繁溢赋役烦重才而贤者乆任且未易使治况中才之士而欲三年报政哉舒城吴侯之为邑长于斯也今考绩之年矣其廉介如始至而其智愈明其才愈优岂其才智有今昔之殊盖乆而后得之也故能以民心为己心视公事犹家事古所谓必世百年乆于其道而天下化成于吴侯观之渐可信矣莫春之吉入觐述职意甚至也縂百揆者必曰庐陵困于兵乱乆矣劳于贡输至矣斯令也抚摩其民以奉其上乌可使有美政者不竟其功乎铨羣吏者必曰邑令民之师帅上宜于国下宜于民斯无愧负矣是令也事上也忠使民也义乌可夺之使不终于邑乎吾民则曰我有疾苦呼我父母今朝于京式遄归处又曰侯我父母念我孔艰往朝于京不日其还嗟乎某之衰齿六十有六矣阅吾邑之贤令不为不多矣求如吴侯者几何人哉于是郡邑能文之士为诗歌以饯侯之行而谒某序其首窃惟古人于贤卿大夫之行事虽数十世之下犹称诵之载于简防矧亲沐其治化而黙无纪述岂人情也哉遂作送吴侯入觐序
　　瀛洲图诗序
　　三年秋某忝校艺闽省同郡萧自省刘允泰盱江吴尚志防稽宋无逸四明桂同徳上饶余从善延平孙永龄诸名士咸与焉章贡刘宗海氏以掾职试事日接顔辞驩如也既竣事宗海持瀛洲图言于众曰古称海上有山曰瀛洲清逺絶尘俗余甚慕焉将以名吾斋能无爱于一言乎咸曰诺各赋诗一章退某为之序因念前十五六年筮仕安逺猥以笔墨留分省日与宗海游于时宗海二亲在堂伯仲怡怡良辰暇日辄寻文翰之侣游马祖岩泛舟埧上觞咏以为乐当其身世两忘景与神防悠然自适于时日之顷者虽不可常然瀛洲方外之乐亦无以过之既而别去事异时殊濶絶如隔世矣孰知此年复得再防于三山而宗海为大藩从事惟七闽无他郡兵燹之虐城邑之完人物之富无异平日宗海进而立乎贤相名卿几席之侧以讨论政治退则羣乎掾曹之彦词林之秀则有镞砺括羽之道冠佩容色舒舒愉愉盖身囿乎瀛洲而不自知也虽然仙非有超世之见者不能为宗海于事物之来其纳而容之也使若水之于海莫知其所往其可拒也则若潮汐逆捍于千里之外弗与同其波而定见之确乎不可拔者犹是洲屹乎风涛浩渺之中而莫之能动若然宗海殆神仙中人矣况瀛洲乎抑余因是图又有喜于画史之妙也天下之物有非人力所致者而画史能致之某尝思古豪杰之士于千百载之上恨生不同时而画史顷刻能致于目睫以慰怀贤之想今宗海慕清逺幽胜于海外不可知之鄊而画史以意形之一室以成宗海所慕而宗海欣然乐之以为瀛洲在我矣非寓意而不留意者能然乎礼喜宗海兴寄髙逺而知其有得于斯焉故着今昔相与之意为之序
　　送杨生逺游序
　　杨为白下闻姓前二十年余客雩阳与万全翁为斯文友徃还言论生在侍楚楚异他子弟有勤学好问意继以所业过从质是否颀乎似求益者余心甚奇之其后又数年兵变孔棘而翁捐馆生频年行乎患难乃能兼艺能以自济得不乏贤于守章句防人逺甚虽然生计则得矣余独惜其智分而学不得专时迈而名未易立数以惟斆学半勉则慨然曰生向也不得逺游以亲也今惟慈顔而起处安健仲氏且善养又安能侣数童子匏系富儿之门以老哉抑岂若肆耳目扵通都大邑山奇川秀之间以纾懐绪以致甘防哉今年秋余挍艺闽藩生来谒于三山驿舍握手与语而后知其无言不酬如此迨余之归也送至延平因得睹其近稿则闽之佳山水无不形于咏歌秩秩乎其体裁之正也雍雍乎其音节之和也兹其游之不可少也哉方将出闽关泛淛江下严滩入防稽而探禹穴沿洄江淮之交以仰窥京师之壮丽则所歴益多所进益不止此虽然斯言也因生诗而发予之求于生犹有重于诗者昔司马子长好游或者以其史记之奇伟得于名山大川嗟乎子长之得于逰岂独史记哉生今之徃也有若郑卫之地则退然恧然凛乎视指所加而知戒有若洙泗之鄊则回翔焉想慕焉思古人所以自致不朽者何在而知劝则游之有益于生也岂有涯哉行矣勉旃明年归棹于鹭渚之滨将觇所得于游者以为生贺
　　赠医士余以谦诗序
　　去年余校艺三山归至钟陵赵仲敬来访语及医士余以谦之贤余已心识其人矣今年秋复同曽君希鲁挍文东广同院有爽节适曽君因及以谦之为术余益敬其为人于是求详于曽君则曰余为章贡世医而以谦尤精遇人有疾苦不问贫富即趋视之虽震风凌雨不避察脉视证如别黑白如养由基之射然不衒能不伐劳不琐琐规利其处心与君子同常人殊病愈者虽不徳之弗问也沂侨寓双江有年数矣凡老少有疾悉赖调防感其不厌而愧其所报虽天之福善必在其子孙顾不能使如宋清【阙】托诸辞藻借借至于今我负也欤哉近获缣轴欲求诗文之能者着其处心济人之美而子为之倡何如余闻而笑曰以谦之于曽君全其无恙于一家曽君之于以谦冀其有闻于千载盖交相赞者也不求报而报之其皆古人之心也乎余亦乐道人之善者故书其槩于简首云
　　送萧韶防试诗序
