<!-- { "loadSidebar": true } -->
○龟镜山人陈时发屏风
道尊孔氏妙窥三绝之编巿隐君平坐阅百钱之肆在忧患而作者其精微之教乎傥学者加以数年则愚者必有一得龟镜角折五鹿阁束九师以变者为占其应也如响滕公之室屈子之居晋隗照之索金汉张伯之怀壁知来者逆情见乎辞筮而不从动则有悔莫灵如卦定因三画之吞或泄此书未免六丁之取葢有圣人之道以断天下之疑秦镜虽亡幸斯文之未丧楚龟已朽赖其策之无遗问而以言渎则不告
○副元帅讨乱臣谕将士
伊戚自贻久露滔天之恶帝德乃大尚宽弃巿之刑傥滋蔓而不除将噬脐其难悔某官某诱窃戎柄包藏祸心飞书构乱华之夷诡计为奔军之将幸免崇山之外放敢兆萧墙之内忧众叛亲离人怨神怒虽欲不忌器而投鼠或恐以蹊田而夺牛若执小嫌有伤大义忠于为国奋不顾身少正两观之诛彼自取尔赵盾一字之贬我其免乎无为彼先勉出乃力
○道藏经后
洪惟玄祖远振宗风垂三洞之灵文演一真之妙理要使学仙之子咸与道俱尚忧误读之人或遭阴责宜新刊正用广流传
○劾张唐臣酒过
欲解忧于杜康佳期难遇俄立威于宁越和气有伤民自速辜酒以为礼序点扬觯而语杜蒉厯阶而升罚以兕觥胁以童羖彼醉不臧纵意所如受爵不让多言数穷登床而忤郑公脱靴而忿力士鸱夷过左阿君之家沐猴舞平恩侯之第自以为适不知败德自以为真不知丧身至有汝阳涎流公孙腹溢贺监眼花夷吾舌出未歌骊驹先赋相鼠犯朱虚之令激灌夫之怒拳安刘伶之肋帽脱张旭之顶曳堕地之遐骂到官之郑不闻南康之纳狂客不见后阁之遣穷宾在侧虽有二豪所指岂惟十手醉犹未醒死而复苏初逐武坐之蝇便可去矣谁谓宋门之犬如此恶邪仰天而呼乌乌向空而书咄咄几年程普方思公瑾之交一旦楚元罢设穆生之醴宜加薄责用儆非彝盍省前愆勿贻后患
○酒檄 【 山堂酒不至戏檄以督之】
人生贵在意适我辈况复情锺念乐事之难并须同欲之相济山堂主人作真率会鬬见在身掉船寻贺老于稽山赍具邀渊明于栗里盗瓮而饮者醉指瓶而索者尝伶妇无言宋犬不吠乃有忘形尔汝痛读离骚了一生于蠏螯视二豪如蜾蠃以其无公田而种秫故不待酉岁而乞浆莫谓宁逢恶宾亦可便称名士独不与李将军为地方且共江咨议论兵徒使汝阳涎流想见子幼耳热酲犹未解酿可速倾得到于齐请鉴青州之事或薄如鲁夫免邯郸之围惠而不伤吝则有悔余言不食众怒难犯
○焚问舍券
高堂主人好客不倦肇开东阁大辟南馆坐上簪盍户外屦满客有趑趄而不获进者乃持问舍之券而见焉其文曰百尺楼前问舍万人海里藏身谁念入室相如四壁徒立自笑移居东野一物全无畧叙幽怀勿嫌多事不欲起楼背山借宅种竹当门蓺兰开径访菊不欲犬吠于门枭鸣于木鬼啸于梁鼠穿于屋所望取友必端序宾以贤屣为粲倒席因贾前邹不可不迎枚不可不涎醴如楚设榻似陈悬无使籍耻臣蒋云羞吏宣谔谔者去唯唯者来纡余者悦卓荦者哀岂乐正子后长者而不见而燕昭能自隗始而筑黄金之台乎主人读毕怒而投之地客怀归以语鹤鸣鹤鸣曰吁夫心契则言入目击则道存岂不见鸟能择木木岂能择鸟哉子欲以垂云之翼投覆卵之巢其可邪乃取其券而焚之客于是浩然长往不数日主人及于祸而客免焉
○求田
愿为圣人岷但得一廛田大庇天下士安用万闲屋我馆既定我邻既卜人寿几何生理易足约以自处能者养福非敢望设醴楚元指囷鲁肃冯驩食鱼子思馈肉乃有郑相葫芦薛公苜蓿阴将军之葱叶麦饭石季伦之萍虀豆粥吏部公之藜苋天随生之杞菊商山隐士之紫芝少陵野老之黄独请学为圃中有樊迟之禄至于华元羊羹庾悦鸮炙监州螃蠏典签熊白虽不至于嗟来而客不可以不速葢在人者已所不为在己者人所不欲以小人之心为君子之腹是则釜不须轑鼎不须覆犬不须吠蝇不须逐无事而食有腼面目噫忘其朵颐之凶以养吾之老饕何其耐辱
○悼犬
家有畜犬始善终恶众劝烹之姑息闲其恶弥甚戊戌秋烹以飨众众意颇快独恻然悼之　　非土性而畜常戒于书祖阳气而烹敢违于礼生岂不好祸皆自求尔心则兽心食者人食其志不如盘瓠其力不及韩卢盗如在齐吠如在桀楚人之井为汝溺宋人之酒为汝酸孝子为之去妻里媪为之逐妇徐勉不敢以选宅杨布不敢以易衣饥则乞怜饱则反噬不敬而养虽猛何为稍能听指踪于萧何自可得终老于柏直孔门弟子宁无敝葢之思哙等少年争効鼓刀之勇有此行者其能免乎葢与众而弃之岂无故而杀者虽然逐兔难忘上蔡之情可柰嗾獒终速桃园之祸
庄靖先生遗集卷之十终
●后序
庄靖先生遗集
李俊民字用章别号鹤鸣老人唐韩王元嘉之后家于泽州少通程氏之学承安中以经义举进士第一应奉翰林文字弃官教授南迁后隐于嵩山尝遇隐士授以邵伯温皇极数元世祖在藩 刘秉忠盛称之以安车召见廷访无虚日遽乞还山卒赐谥庄静 【 集作庄靖】 先生世祖尝曰朕求贤三十年惟得窦汉卿及李俊民二人泽守段正卿刻其遗集十卷 【 山西通志】
乾隆癸巳春余于百神庙会购得此集碎烂难阅及秋修整遂得完好因录省志于首我　朝顾子嗣立元诗选选先生诗为一卷入乙集太平赵熟典药斋记　　此集惟当时段正卿一刻暨明正德李瀚重刻二本而己今并罕觏海内藏书家如小玲珑山馆马氏爱日精庐张氏号称富有亦止有传抄本故四库书目云板己久佚 以写本著录也余己丑岁重游大梁乃得正德本于巿上惊喜过望拟为重梓以事牵率弗果适海丰吴仲□太守有五金人集之刻闻余有此移书见假遂举以畀之太守手自校勘凡四阅月而工竣余既幸兹集之有传而太守好古劬书之媺不可以勿纪也因识其缘起如此旧有太平赵药斋氏一跋暨所录山西通志一则并坿刊于后云　　光绪庚寅二月上浣义州李葆恂文石甫识　　余欲汇刻金源人专集为一书王滹南集有淡生堂祁氏钞本赵滏水集借得曹倦圃家钞本李庄靖集虽有明正德闲刊本传世绝少 四库收录时即据钞本录入以未见刊本为憾向知陆氏皕宋楼及振绮堂均有钞本王太史懿荣许为借钞于陆氏尚未得寄己丑冬晤李太守葆恂知藏有正德时刻本遂假以付梓是冬卓计入 觐泛舟卫河少得闲暇乃于船窗校之按卢氏文弨补辽金元艺文志载庄靖集十卷钱氏大昕则列之补元史艺文志中卷数悉与今本合符喜无缺佚刊既竣因志于末　　光绪庚寅三月海丰吴重憙记 附录： 李俊民字用章泽州人得河南程氏传受之学金承安中举进士第一应奉翰林文字未几弃官不仕以所学教授乡里从之者甚盛至有不逺千里而来者金源南迁隠于嵩山后徙怀州俄复隠于西山既而变起仓猝人服其先知俊民在河南时隠士荆先生者授以邵雍皇极数时之知数者无出刘秉忠之右亦自以为弗及也世祖在潜藩以安车召之延访无虚日遽乞还山世祖重违其意遣中贵人护送之又尝令张仲一问以祯祥及即位其言皆验而俊民已死赐谥庄静先生（四库全书?史部?正史类?元史卷一百五十八）  
