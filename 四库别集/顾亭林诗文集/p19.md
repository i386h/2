<!-- { "loadSidebar": true } -->
　　昔之都于南者，吴、东晋、宋、齐、梁、陈、南唐、南宋凡八代。当吴之世，三方鼎峙，西以巴邱，北以皖城、濡须为境。迨其亡也，则以长江之险，先为晋有。永嘉南渡，荆、豫、青、兖及徐之半入于刘石，梁、益入于李雄，以合淝、淮阴、寿阳、泗口、角城为重镇。至苻、姚、慕容之乱，始得青、兖、梁、益，而宋因之。及元嘉北伐，碻磝丧师，佛狸之马，屯于瓜步，于是乎守江矣。拓跋奄有中原，齐梁嗣主江左，淮南北并为战场。太清内祸，承圣寻兵，齐略淮南，魏收蜀汉，而江陵沦陷。陈氏轶兴，西不得蜀汉，北失淮淝，以长江为境，于是乎守江矣。幅员日狭，国祚弥短，采石京口同时并济，卒并于隋。南唐既失淮南，亦以江为境，国遂不支。宋都临安，与金人盟，中淮流为界，西拒大散关。端平灭金蔡州，挑兵蒙古。宝佑失蜀，咸淳失襄樊，元兵南下，幼主衔璧，岂非大势然耶？尝历考八代兴亡之故，中天下而论之，窃以为荆襄者，天下之吭，蜀者，天下之领，而两淮山东，其背也。蜀据天下之上流。昔之立国于南者，必先失蜀而后危仆从之。蜀为一国而不合于中原，则犹可以安。孙吴之于汉，东晋之于李雄是也。蜀合于中原，而并天下之力，资上流之势，以为我敌则危。王浚自巴丘东下，刘整谋取蜀以规宋是也。故守先蜀。若辑蜀之人，因其富，出兵秦、凤、泾、陇之间，以撼天下不难。故战先蜀。赵鼎言：经营中原自关中始，经营关中自蜀始，幸蜀自荆襄始。陈亮言：荆襄据江左上流，西接巴蜀，北控关洛，楚人用之虎视齐晋，与秦争帝。东晋以来，设重镇以扼中原。孟珙言：襄樊，国之根本，百战复之，当加经理。盖宋人之论如此。及元取宋，果自襄阳樊城以度鄂，故以天下之力围二城者五年，及其渡江，不二年而取临安矣。故无蜀犹可以国，东晋是也；无荆襄不可以国，楚去陈徙寿春是也。无淮南北，而以江为守则亡，陈之祯明、南唐之保大是也。故厚荆襄急。古之善守者，所凭在险，而必使力有余于险之外，守淮者不于淮，于徐泗；守江者不于江，于两淮。此则我之战守有余地，而国势可振。故阻两淮急。或曰，高皇帝尝以南取北矣，而何廑廑守之谓？愚曰固也。夫取天下者，必居天下之上游而后可以制人。英雄无用武之地，则事不集。且人知高皇帝之都金陵，而不知高皇帝之所以取天下，当江东未定，先以大兵克襄汉，平淮安，降徐宿，而后北略中原，此用兵先得地势也。且楚之霸也在邲；汉高之起自沛入秦，自南阳析郦；光武起自南阳；宋武灭南燕，自淮入泗，灭秦自汴入河，此皆古来以南伐北之明证，有地利而后动者也。如愚之策，联天下之半以为一，用之若常山之蛇，则虽有苻秦百万之师，完颜三十二军之众，不能窥我地：而蓄威固锐，以伺敌人之暇，则功可成也。此战守兼得之谋，而用兵之上术也。

　　○田功论 

　　天下之大富有二：上曰耕，次曰牧。国亦然。秦杨以田农而甲一州；乌氏、桥姚以畜牧而比封君，此以家富也。弃颖栗而邰封，非子蕃息而秦胙，此以国富也。事有策之甚迂，为之甚难，而卒可以并天下之国，臣天下之人者莫耕若。尝读宋魏了翁疏，以为：「古人守边备塞，可以纾民力而老敌情，唯务农积谷为要道。」又言：「有屯田，有垦田。大兵之后，田多荒莱，诸路闲田当广行招诱，令人开垦，因可复业，则耕获之实效，往往多于屯田。盖并边之地，久荒不耕则谷贵，贵则民散，散则兵弱；必地辟耕广则谷贱，贱则人聚，聚则兵强。请无事屯田之虚名，而先计垦田之实利。募土豪之忠义者，官为给助，随便开垦，略计所耕可数千顷，明年此时便收地利，可食贱粟。况耕田之甿，又皆可用之兵，万一有警，家自为守，人自为战，比于仓卒遣戍，亦万不侔。无屯田之名，而有屯田之实；无养兵之费，而又可潜制骄悍之兵；不惟可以制虏，而又以防他盗之出入。不数年间，边备隐然，以战则胜，以守则固。」愚以为此正今日之急务。夫承平之世，田各有主，今之中土，弥漫蒿莱，诚田主也疾力耕，不者籍而予新甿，不可使吾国有旷土，若是人必服，一易；屡丰之日，视粟为轻。今干戈相承，连年大饥，人多艰食，必劝于耕，二易；古之边屯多于沙碛，今则大河以南厥土涂泥。水田扬州，陆田颍寿，修羊杜之遗迹，复上元之旧屯，三易；久荒之后，地力未泄，粟必倍收，四易。然而有三难：大农告绌，出数十万金钱求利于四三年之后，一难；朝不能久任，人不甘独劳，蕲以数年之力专任一人，二难；天有旱涝，岁有丰凶，若何承矩之初年种稻，霜早不成，几于阻格，三难。愚请捐数十万金钱，予劝农之官，毋问其出入，而三年之后，以边粟之盈虚贵贱为殿最。此一人者，欲边粟之盈，必疾耕，必通商，必还定。安集边粟而盈，则物力丰，兵丁足，城圉坚，天子收不言利之利，而天下之大富积此矣。

　　○钱法论 

　　莫善于国朝之钱法，莫不善于国朝之行钱。考之史：景王铸大钱，周钱盖一变。汉承秦半两，已为荚钱，为四铢，为三铢，为五铢，为赤仄，为三官。逮于灵、献，为四出，为小钱。汉钱凡九变，唐铸开通，已更铸大钱，则有干封、干元，重棱，唐钱凡四变。宋仿开通旧式，西事起铸大钱，崇宁铸当十，嘉定铸当五，又杂用铁钱、交子、会子，而法弥弊。宋钱亦三四变。每钱之变，货物腾跃，轻重无常，而民苦之。国朝自洪武至正德十帝而仅四铸，以后帝一铸，至万历而制益精。钱式每百重十有三两，轮郭周正，字文明洁，盖仿古不爱铜惜工之意。而又三百年来无改变之令，市价有恒，钱文不乱，民称便焉。此钱法之善也。然至于今，物日重，钱日轻，盗铸云起，而上所操以衡万物之权，至于不得用，何哉？盖古之行钱者，不独布之于下，而亦收之于上。汉律：人出算百二十钱，是口赋之入以钱。管子盐筴：「万阵之国，为钱三千万。」是盐铁之入以钱。商贾缗钱四千而一算，三老、北边骑士轺车一算，商贾轺车二算，船五丈以上一算，是关市之入以钱。令民占卖酒，租升四钱，是榷酤之入以钱。隆虑公主以钱千万为子赎死，是罚锾之入以钱。晋氏南渡，凡田宅奴婢马牛之券，每直一万税四百，是契税之入以钱。张方平言屋庐正税茶盐酒醋之课率钱，募役青苗入息之法，以敛天下之钱而上之，赉予禄给，虑无不用。钱自上下，自下上，流而不穷者，钱之为道也。今之钱则下而不上，伪钱之所以日售，而制钱日壅，未必不由此也。请略仿前代之制，凡州县之存留支放，一切以钱代之。使天下非制钱不敢入于官而钱重，钱重，而上之权重。贾山有言：「钱者，无用器也，而可以易富贵。富贵者，人主之操柄也。令民为之，是与人主共操柄，不可长也。」故计本程息之利小，权归于上之利大。今市肆之钱恶，而制钱亦与俱恶，以故市肆之钱贱，而制钱亦与俱贱。是上无权，以下为权也。上亦何利之有？此无他，上不收钱，钱不重也。愚故曰：莫不善于今之行钱，是贾生所谓「退七福而行博祸」者也。

　　○子胥鞭平王之尸辨 

　　人之大伦曰君臣，曰父子。臣事君，犹子事父也，苟为父报雠，则必甘心焉而后已。甘心焉而后已者，于凡人可也，于君则有不得以行之者矣。太史公言子胥鞭楚平王之尸，春秋传不载，而予因以疑之。疑春秋以前无发冢戮尸之事，而子胥亦不得以行之平王也。郑人为君讨贼，不过斵子家之棺而已。齐懿公掘邴歜之父而刖之，卫出公掘褚师定子之墓，焚之于平庄之上，传皆书之以着其虐，是春秋以前无发冢戮尸之事也。平王固员之父雠，而亦员之君也。且淫刑之罪，孰与篡弒？一人之雠，孰与普天？报怨之师，孰与讨贼？唐庄宗尚不加于朱温，而子胥以加之平王，吾又以知其无是事也。考古人之事必于书之近古者。谷梁传云：「吴入楚，挞平王之墓。」贾谊新书亦云：「吕氏春秋云：鞭荆平之墓三百。」越绝书云：「子胥操捶笞平王之墓。」淮南子云：「阖闾鞭荆平王之墓，舍昭王之宫。」而季布传亦言：「此伍子胥所以鞭平王之墓也。」盖止于鞭墓，而传者甚之以为鞭尸，使后代之人，蔑弃人伦，雠对枯骨。赵襄子漆智伯之头，王莽发定陶恭王母丁姬之冢，慕容隽投石虎尸于汉水，姚苌倮挞苻坚，荐之以棘，王颁发陈高祖陵，焚骨取灰，投水而饮之，杨琏真珈取宋诸帝之骸，与牛马同瘗，或快意于所仇，或肆威于亡国，未必非斯言取之也。然则鞭墓可乎？亦曰：员之所以为员而已矣。

　　○顾与治诗序 

　　与治之先自吴郡。洪武中，以赀徙都下，遂为金陵人。从曾祖华玉先生，官至南京刑部尚书，以文章闻于代。至与治亦号能诗。当崇祯之世，天下多故，陪京独完，得以余日赋诗饮酒，极意江山，流连卉木，骋笔墨之长，写风骚之致。晚值丧乱，独身无子，迫于赋役，困踬以终。今读其诗郁纡凄恻，有郊岛之遗音焉。余兄事与治，曩北行时，谓与治曰：「兄平生作诗多散轶，今老矣，可无传乎？」与治曰：「有一编在故人沈子迁所，其它藳杂旧笥中，病未理也。」余行三岁乃归，次扬州，而与治卒。宣城施尚白欲集其诗刻之，未果。明年冬，余过六合，子迁出其一编并所搜辑者共二百六十首，余为删其大半，授子迁刻之。呜呼！士之生而失计，不能取舍，至有负郭数顷，不免饥寒以死，而犹幸有故人录其遗诗，以垂名异日，君子之所以贵乎取友也如是。与治名梦游，前贡士。其书法尤为时所重云。

　　○方月斯诗草序 

　　与方子定交自单阏之岁，今且六年。余客钟山而方子亦侨居云间，不数数见。顷冬春之际，余以仇家之讼至云间，逆旅中困不自聊，而方子时时相过慰藉，与余周旋两月，因出其诗草示余，读之，如听河上之歌，令人感慨欷歔而不能止也。方子生于楚，长于吴，以绝群之姿，遭离困戹，发而为言，磊块历落，自其所宜。余独喜方子之诗在楚无楚人剽悍之气，在吴无吴人浮靡之风；不独诗也，其人亦然。夫方子以妙年轶才，当天下有事之日，明习掌故，往往为设方略，可见之行，岂独区区称能言之士哉！子曰：「诵诗三百，授之以政，不达；使于四方，不能专对，虽多亦奚以为？」若方子者，吾望其能从政继先公为名臣矣。

　　○天下郡国利病书序 

