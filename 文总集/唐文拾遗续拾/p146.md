<!-- { "loadSidebar": true } -->
    请国忌日，天下依旧不举乐，不视事，不鞭笞。伏以道、释二教，澶漫虚无，陛下靡所归依，诚契至理。但以列圣忌日行香，及兹修崇，示人广孝，兼以天下州县，不举乐，不视事，不鞭笞，以此海内苍生，常知列圣庙号。今既停罢行香之後，敕内又无其日彻乐废公止行如旧之文，伏恐遐远之地，迷其所向，便与居常之日，率皆无殊。臣思此事，终阙圣虑。《礼》曰：“君子有终身之忧，而无一朝之患。”故忌日不乐，谓不举吉事也。伏愿陛下圣睿留想，若以设斋资福，事损不经，起今罢之，已有诏旨，其日天下州县不举音乐，不视公事，不行鞭笞。伏请重下明制，依前遵守，则凡在遐陬，逮于蛮貊，不忘庙号，有裨孝礼之源。（《唐会要》二十三）
    ○宣懿皇太后祔庙飨礼奏（开成五年，太常礼院）
    宣懿皇太后祔庙，伏惟《开元礼》，有皇后祔庙，牲牢乐悬，与太庙享一室礼同。今宣懿皇太后飨礼，伏请宣下。（《唐会要》十八）
    ○不移福陵奏（开成五年二月，中书门下）
    园寝己安，神道贵静，光陵葬己二十馀载，福陵近又修崇。窃惟孝思，足彰严奉。今若载因合祔，须启二陵，或虑圣陵不安，未合先旨。又以阴阳避忌，实有所疑，不移福陵，实合典礼。（《唐会要》二十一）
    ○庆阳节设僧斋奏（开成五年四月，中书门下）
    请以六月一日为庆阳节，休假三日，著于令式。其天下州府，每年常设降诞斋，行香後，更令以素食宴乐，惟许饮酒及用脯醢等。京城内宰臣与百官就诣大寺，共设僧一千人斋，仍望田里借教坊乐官，充行香庆赞，各移本厨，兼下令京兆府，别置歌舞。（《唐会要》二十九）
    ○宣懿皇太后宝册宜藏庙中奏（开成五年六月，太常礼院）
    宣懿皇太后宝册函，按晋太武帝追尊简文郑太后，问冕旒玺绶，归藏何处？徐邈答云：“臣按太始元年追尊，四年太后崩，及开陵合葬，其绶藏于陵中。”是元不埋之也。臣谓今藏于庙中，宜合前事，准国朝故事，让皇帝及赠诸太子宝册，并随神主于庙中安置。（《唐会要》十八）
    ○加给课料及时支遣并许远官借俸奏（会昌元年，中书门下）
    河东、陇州、坊、邠州等道比达官，加给课料。河东等道，或兴王旧邦，或陪京近地，州县之职，人合乐为，祗缘俸课寡薄，官同比远。伏准元和六年闰十二月十二日及元和七年十二月二十日敕，河东、凤翔、坊、邠州、易定等道，令户部加给课料钱，共六万二千五百贯文，吏曹出得平流官数百员，时议以为至当。自後访闻户部所给零碎，兼不及时，观察使以其虚折，皆别将破用，徒有加给，不及官人，近地好官，依前比远。
    臣等商议，伏望今日以後，令户部以实物仍及时支遣，诸道并委观察判官专判此案，随月加给官人，不得别将破用。如有违越，观察判官远贬，观察使奏取进止。选人官成後，皆于城中举债，到任填还，致其贪求，罔不由此。其今年河东、陇西、坊、邠州新授比远官等，望许连状相保，户部各借雨月之数，加给料钱，至支给时克下。所冀初官到任，不滞息债，衣食稍足，可责清廉。（《唐会要》九十二）
    ○度支户部文案本司郎官分判奏（会昌元年二月，中书门下）
    伏以南省六曹，皆有职分，若各守官业，即不因循。比来户部、度支两司，尚书侍郎多奏请诸行郎官判钱谷文案，遂令本司郎吏束手闲居，至於厅事，皆为他官所处。臣等商量，请自今已後，其度支、户部钱谷文案，望悉令本司郎官分判，不在更请诸行郎官限。仍委尚书侍郎同诸司例，便自於司内选择差判，不必更一一闻奏。其户部行郎官，仍望委中书门下，皆选择与公务相当除授。如本行员数欠少，亦任於诸行稍闲司中，选其才职资序相当者，奏请转授。所冀莅事有常，分官无旷，庶或可久，以革从权。（《唐会要》五十九）
    ○司直评事出使赍用废印奏（会昌元年六月，大理寺）
    当寺司直、评事应准敕差出使，请废印三面。比缘无出使印，每经州县及到推院，要发文牒追获等，皆是自将白牒，取州县印用。因兹事状，多使先知，为弊颇深，久未厘革。臣今将请前件废印，收锁在寺库，如有出使官，便令赍去，庶免刑狱漏泄，州县烦劳。（《唐会要》六十六）
    ○请铸出使印奏（会昌元年十一月，大理寺）
    臣於六月二十八日，伏缘当寺未有出使印，每准敕差官推事，皆用州县印，恐刑狱漏泄，遂陈奏权请废印三面。伏以废印经用年多，字皆刓缺。臣再与当司官吏等商量，既为久制，犹未得宜。伏请淮御史台例，置前件出使印，其废印却送礼部。（《唐会要》六十六）
    ○条流丧葬奏（会昌元年十一月，御史台）
    请条流京城文武百寮及庶人丧葬事。三品已上，而用阔辙车，方相、魂车、志石车，并须合辙，油、流苏等任准令式，晚歌三十六人，六铎、六た，明器并用木为之，不得过一百事，数内四神不得过一尺五寸，馀人物等不得过一尺，舁止七十舁，内外官同。五品己上，而车及方相、魂车等同三品，不得置志石车，其油等任准令式，挽歌十六人，四铎、四た，明器不得过七十事，数内四神不得过一尺二寸，馀人物不得过八寸，舁止五十舁，内外官同。九品己上，而车、魂车等并同合辙事，其方相、头，并不得用楯车及志石车，其而车除油、流苏等各准令式外，不得用缯彩结络兼银器装饰，挽歌一十人，一铎、二た，明器不得过五十事，四神不得过一尺，馀人物不得过七寸，舁止三十舁，内外官同。散试官等，任于阶官之中取最高品等，五品已上选降一等，六品已下依令式。有品荫家子孙未有官者，用三品己上荫者降三等，用五品己上荫者降二等，用八品已上荫者降一等，用九品者不降，仍并须是祖父母荫，内外官同。工商百姓诸色人吏无官者，诸军人无职掌者，丧车头同用合辙车，丧车不用油、流苏等饰，兼不得以缯彩结络及金银饰，挽歌、铎、た并不得置，丧车之前不得以鞍马为仪，其明器任以瓦木为之，不得过二十五事，四神十二时并在内，每事不得过七寸，舁十舁。
    伏以丧葬之礼，素有等差，士庶之家，近罕遵守，逾越既甚，糜费滋多。臣忝职宪司，理当禁止。虽每令举察，亦怨谤随生，苟全废纠绳，又讥责立至。总以承前令式及制敕，皆务从检省，减刻过多，遂令人情易逾禁限，将求不犯，实在稍宽。臣酌量旧仪，创立新制，所有高卑得体，丰约合宜，免令无知之人，更怀不足之意。伏乞圣恩宣下京兆府，令准此条流，宣示一切供作行人，散榜城市及诸城门，令知所守。如有违犯，先罪供造行人贾售之罪，庶其朋器并用瓦木，永无僭差。以前条件，臣寻欲陈论，伏候进止，承前已于延英具奏讫。（《唐会要》三十八）
    盗贼计赃至绢三疋处极法奏（会昌元年十二月，都省）
    准开成五年十二月十四日中书门下奏，准律，窃盗五匹以上，加役流。今自京兆、河南尹，逮于牧守，所在为政，宽猛不同。或以百钱以下毙踣，或数十千不死。轻重既违法律，多以收禁为名，法自专行，人皆异政。然禁严则盗贼屏息，闾里皆安，政缓则攘窃盗行，平人受弊。定其取舍，在峻典刑。自今已後，天下州府窃盗贼，计赃几贯，须处极法。臣等商量，望委中书门下五品己上、尚书省四品已上、御史台五品己上，与京兆尹同议奏闻，仍编入格令。所冀巽懦者政无宽纵，刚戾者刑不至残，各秦朝章，法归画一。其强盗贼，法律已重，不在此限。仍委出使郎官、御史、及度支、盐铁、巡院察访，务令遵守，不得隳违者。伏以窃盗本无死刑，遂使刑法不一。臣等既奉诏旨，敢不尽心。臣请自今己後，入不应窃盗贼赃至绢三疋，即处极法。如未满二疋，即任节级科处，不失罪人，其计赃数，即请准律以所在估绢为定。其两京及军府浩穰之地，或事繁一时，制断有异，则请许量情定罪，务在得中。自然法禁不亏，刑名可守。（《唐会要》三十九）
    ○精选法官奏（会昌二年十一月，中书门下）
    伏见卫凯称：“刑法者，国家之所贵重，百私议之所轻贱。狱吏者，百姓之所悬命，而选任之所卑下。”王政之弊，未必不由此也。臣等商量，望委中书门下，精择法官，选任不得在文学官之後。如有缺员，兼委大理卿自举所知，举不得人，显加殿罚，向後御史台取御史，数至三人以上，即须取法官一人。所冀刑法之官，皆知劝励。（《唐会要》六十六）
    ○太和公主到日立班奏（会昌三年二月，太常礼院）
    太和公主到日，百寮于章敬寺门立班，旧例并以邑司承命入拜，复承命出答拜。今商量邑司官秩，多是至卑者，缘恐事太轻。今请公主左右一人，戴鬓帛承拜祢裆，将命出入，以代邑司官，谓得礼之变。（《唐会要》卷六）
    ○辍朝编入令式奏（会昌三年八月，中书门下）
    亲王公主葬日，准德宗以前实录，并合辍朝一日。请自今以後，准故事处分。又洋官一品、尚书省二品，及时旧相，方臻此位，比来同刺史曾任监例，辍朝一日，恐轻重不伦。起今後，并望辍朝两日。又二王後为国宾，又是一品，前年方与辍朝，请编入令式。又驸马登朝之初，例降四品，既是国戚，不合系於品秩，望辍朝一日。（《唐会要》二十五）
    ○禁进士题名局席覆奏（会昌三年十二月，中书）
    奉宣旨，不欲令及第进士呼有司为座主，趋附其门，兼题名、局席等条流进来者。伏以国家设文学之科，求贞正之士，所宜行敦风俗，义本君亲，然後申於朝廷，必为国器，岂可怀赏拔之私惠，忘教化之根源。自谓门生，前成胶固，所以时风浸薄，臣节何施？树党背公，靡不由此。臣等商量，今日已後，进士及第，任一度参见有司，向後不得聚集参调及於有司宅置宴。其曲江大会朝官及题名、局席，并望勒停。缘初获美名，实皆少隽，既遇春节，难阻良游，三五人自为宴乐，并无所禁。唯不得聚集同年进士，广为宴会。仍委御史台察访闻奏，谨具如前。（《唐摭言》三）
    ○进奏官不得兼知两道奏（会昌四年二月，御史台）
