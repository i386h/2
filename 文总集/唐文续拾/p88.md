<!-- { "loadSidebar": true } -->
    优婆夷髫北多智，潜识迈伦，事不违同，义然後取。九岁闻人诵《般若》，便暗习於心，句无遗言，如经师授。或时见僮贱给役，母兄有抉罚过当，怡色谏止，允叶其中。自宗师大智，茂修禅法。生子男旧矣，孩笑可娱，锺遘时疾，遂见天夺，以短长有源，置而不问，其割弃情爱，卓拔流俗。尝以诸佛秘密，式是总持，诵《千眼》、《尊胜》等咒，数逾巨亿，则声轮字合，如闻一音，而心闲□敏，更了多字。假使金盘转图，玉壶倾注，传厥尽美，未云能喻。身抱羸恙，爱语忘劳，资迫屡空，惠施不倦，夫其守道纯深，奉戒精一，居常而静虑不乱，临困而景行弥高。先是未疾之辰，密有遗嘱，令卜宅之所，要近吾师，旷然远望，以慰平昔。後之人慈悼兼极，不敢加焉。其殊致丰裁，犹略而不举，故铭堵波，用彰其徽烈。必後成正觉，当示献珠之奇；如未转女身，且为散花之侣。其词曰：
    起堵波，量有二兮。诞惟轮王，一切智兮。於铄忍界，光文字兮。永播芳烈，齐天地兮。（石刻。《八琼室金石补正》五十六）
    ○大唐故大智禅师塔铭
    禅师讳义福，俗姓姜氏，潞国铜人。曾祖仲迁，随武陟丞、雁门令；大父子胤，烈考解脱，并邱园养德，隐居不仕。禅师体不生之□神，纲无染之绝韵，爰在悼龀，游不狎群，遂更童长，身无择行，峻节比夫嵩华，雅量方於溟渤。初好《老》《庄》《书》《易》之说，亟历淇澳张滏之间，以非度门，一皆谢绝。
    齿迈三十，适预缁流，慧音共芝若同芬，戒相与莲花比洁。大通之在荆南也，慈导风行，声如鼓锺，应同鸣鹤，乃裹粮修谒，偏袒请命。逯得法要，式是励精，浃辰之间，砉然大悟，三摩随入，顺忍现前。大通印可，密宏付嘱。自是多历名山，普雨甘露，经行如市，宴坐成林。门下求谒，固嗤三年之滞；众中乐闻，常兼五十之喜。则我禅伯之徽业，实亦骏扬于耿光。及游步上都，载脂咸洛，法梁是荷，人宝归尊，有如王公四叶，下逯裨贩百族，明发求哀，涕泪勤请。则亦俯授悲诲，朗振圆音，应器而瓯缶必盈，逗根则条权尽洽。如摩尼皆随众色，入檐葡不嗅馀香，所可修行，分获梁证，升堂或落落间出，其馀滔滔皆是。
    前年舆驾东宰，禅师後旋有洛，闭关静虑，犹兮无言，或趺坐通霄，或冥寂终日。门弟子有观异相，窃或怪之，知化缘将终，接衽悲侍。开元廿四年夏五月廿五日，右胁徂逝，春秋七十九，僧夏□八。粤六月十有七日，恩敕追号大智禅师。秋七月七日甲申，迁於奉先寺之西原，起塔守护，礼也。禅师以道分人，运慈济物，凡所利乐，率先宏溥。其茂德殊行，则刊在世碑；冥贶神迹，则详夫外传。简兹尽美，略而不书，犹迷变海之期，示勒开山之记。铭曰：
    阙塞西麓，相萦抱兮。极目南临，伊汝道兮。永锡大智，神所保兮。达人□已，岂多臧兮。率由代教，骏发祥兮。于荫法嗣，道有光兮。（石刻。《唐代墓志汇编?开元四三三》）
    ☆张旭
    旭，字伯高，吴人。善书，嗜酒。每大醉，呼叫狂走，乃下笔，世呼张颠。仕为常熟尉。
    ○足下帖
    足下晚复不知疾痛如何，深极忧难比也。上下安之，必得发耶？
    ○患差帖
    得足下十五日问，为慰。仆前患差，张旭书。（并《淳化阁帖》五）
    ○藏真帖
    藏真久在风波，不复颠逸，今日到故园，将多不知其由，故书之。山下消息等，乃可忧也。
    ○颠书帖
    颠书之趣，所贵者日复当，异与足下颠草，必有奇势。所将委曲及船取米，必定知减于石雄逸。藏真白。
    ○秋深帖
    秋深，不审气力复如何也。藏弊何知，可论河南送物人。近来得京中消息，承彼数年不熟，忧悬不复可论。不委诸小大如何为活，计几日有京中信，使知之，当数报委曲耳。（《宝真斋法书赞》）
    ☆张令该
    令该，官化成县主簿。
    ○化城县造像记
    给事郎行化城县主簿张令该，幸以微班，来臻此邑，屡逢凶贼，得免阽危。爰抽薄料，敬造释伽牟尼佛一铺於巴州西南山。美夫郁穹，崇悬石壁，雕镌始就，毫相星开；装饰巳成，金容月满。当愿见在兄弟，合家长幼，永无灾厄，永保康宁，加以法界苍生，共同斯福。时开元廿八年中春之二月也。（石刻）
    ☆薛良
    良，开元中人。
    ○唐故尚舍直长薛府君夫人裴氏墓志铭（并序）
    夫人裴氏，河东闻喜人。高阳肇裔，非子受封，汉宠侍中，晋称吏部，问诸绛事，大达斯分。曾祖思质，汾州剌史太平县开国公；祖行ダ，魏州顿邱县令；父贞国，楚州淮阴县令；或拥千里，或纡绶一同，训理窥於古人，香政飘於後嗣。夫人即淮阴之仲女也。夫孝以居室，恭顺<多农>於己族；义以奉外，执谊归于我家。其初迓也，璨珠玉以和礼容；其为妇也，谐琴瑟而偶君子。
    浮荣不幸，移天早没，哀女萝之无施，泣梦兰之不兆。夭夭华岁，茕茕誓居，卅馀年，志不我忒。音律之事，为性工乎，直长府君云亡，竟不聪弦管，贞节也。以季母之亲，抚犹子之类，示以典礼，导以谦和，岂□斯门，流式他壶，慈训也。驭下以肃，教而後罚，左右敬爱，内外严恭，正范也。聿修三善，腾心入解，金仙圣道，味之及真，外身等物，不竞以礼，放迹远俗，谓为全生，凝神寂寞，块然而往。春秋五十有九，以开元十三年五月廿三日考终於通利之里第。孑孑明魂，寥寥归琮，无三年之服者，唯数隶而号慕。人代可哀，元门允乐。先是遗付，不许从於直长之茔，以其受诫律也。今奉所志，以明年景寅二月廿三日，葬於河南龙门山菩提寺之後岗，明去尘也。族孙良，备览休迹，敢叙而为铭曰：
    尘飙为劫，不可年兮。茔贾无像，知几迁兮。有德斯纪，迹必宣兮。神道昭著，福谓传矣。贞静悌陆，存没真兮。君子之谓，贤妇人兮。（石刻。《八琼室金石补正》五十三）
    ☆韦陟
    《全唐文》三百六有传。
    ○考试掌举官亲族移送吏部奏
    准旧例，掌举官亲族，皆于本司差郎中一人考试。有及第者，尚书覆定，然後附奏。臣本司今阙尚书，纵差郎官，是臣麾下，事在嫌疑，所望厘革。伏望天恩许臣移送吏部，差考功员外郎试拣，侍郎覆定，任所在闻奏，即望浮议止息。（《唐会要》五十八）
    ☆韦纟舀
    《全唐文》三百七有传。
    ○奉常主宗庙奏
    奉今年二月三日敕，宗庙所奉，尊敬之极，因以名署，情所未安，宜令礼官详择所宜奏闻者。谨详经典，窃寻令式，宗庙享荐，皆主奉常，别置署司，事非稽古。其太庙署望废，令本司专奉其事。（《册府》五百八十九）
    ○请加广笾豆酒爵奏
    请宗庙之奠，每坐笾豆各加一二。又今之与献，酒爵制度全小，仅止一合，执持甚难。请令广大，其郊祀奠献亦准此。仍望付尚书省集众官详议，务从折衷。（同上）
    ☆孙逖
    《全唐文》三百八有传。
    ○授崔太子左庶子制
    ○授崔季太子左庶子制
    ○授郭虚已太子左庶子制
    〈按：以上三篇，旧钞《文苑英华》四百四署名孙逖，今存其目。文见。《全唐文》二百五十三。
    ☆李华
    《全唐文》三百十五有传。
    ○蒙求序
    安平李翰著《蒙求》一篇，列古人言行美恶，参之声律，以授幼童，随而释之。比其终始，则经史百家之要，十得其四五矣。推而引之，源而流之，易於讽诵，形於章句，不出卷知天下，其蒙求哉！《周易》有童蒙求我之义，李公子以其文碎，不敢轻传达识者，所务训蒙而已，故以《蒙求》为名，题其首亦每行注两句，人名外传中有别事可记者，亦此附叙之。虽不配上文，所资广博，从《切韵》东字起，每韵四字，凡五百九十六句云尔。（东洋刊本《蒙求》）
    按：李翰著《蒙求》，前人以为五代时人。此文初不敢遽信为遐叔，而李良表有当代文宗云云，信非遐叔不可当此历官。封外较《新传》差先，与《唐摭言》合。
    ☆李良
    良，天宝中饶州剌史，历抚州司马、太子中允。
    ○荐蒙求表（按：别本云此表国子司业陆善经撰，未知所据。）
    臣良言：臣闻建官择贤，其来有素；抗表荐士，义或可称。爰自宗周，逮兹炎汉，竞徵茂异，咸重儒术。窃见臣境内寄住客前信州司马仓参军李翰，学艺淹通，理识精究，撰古人状迹，编成音韵，属对类事，无非典实。名曰《蒙求》，约三千言，注下转相敷演，向万馀事。翰家儿童三数岁者，皆善讽诵，谈古策事，无减鸿儒，不素谙知，谓疑神遇。司封员外郎李华，当代文宗，名望夙著，与作序云：“不出卷而知天下，岂其蒙求哉！”汉朝王子渊制《洞箫赋》，汉帝美其文，令宫人诵习；近代周兴嗣撰《千字文》，亦颁行天下。岂若《蒙求》者，错综经史，随便训释，童子则固多宏益，老成亦颇觉起予。臣属忝宗枝，职备藩，每广听远视，采异访奇，未尝遗一才，蔽片善，有可甄录，不敢不具状闻奏。陛下察臣丹诚，广达四聪之义，令翰志学，大开奖善之门，伏愿量授一职，微示劝诫。臣良诚惶诚恐顿首顿首，谨言。天宝五年八月一日，饶州剌史李良上表。（同上）
    ☆李忄詹
    忄詹，元宗时郑县尉。历监察御史、仓部员外。
    ○华岳题名
    郑县尉李忄詹，以开廿四六月六日充敕简募飞骑使判官，向陕虢州点覆。其月十四日事了回，便充京畿采访使勾覆判官，此过赴京。（《金石萃编》七十九）
    ☆李彭年
    《全唐文》三百二十九有传。
    ○勘检出身奏
    准例出身已来，并合检覆，中间己叙五品，勘责皆有所凭。今重检寻，恐为烦扰，如曾经勘叙成者，请从五品已後勘检。其五品己前，但勘考数，即为进叙。（《册府》六百三十五）
    ☆孟匡朝
    《全唐文》三百三十有传。
    ○请以漳水为渎奏
    江淮河济，各能独达於海，故受四渎之名。按《尚书注》云：“漳水横流人河。”今之此水，与古有异，发源潞州，东赴沧海，有逾淮济，合著渎名。请以漳水为一渎，并前为五。以淮水配西岳，漳水配北岳，济水配中岳，庶随正方，各得其宜，阴阳克和，风雨时若。（《封氏见闻记》四）
