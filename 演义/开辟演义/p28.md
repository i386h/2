<!-- { "loadSidebar": true } -->
　　话分两头，且说纣王暴虐日甚，箕子不忍，谏曰：“自陛下即位以来，灾害日生。人君必修仁政以弭之，故曰妖不胜德，变灾为祥；德不胜妖，变祥为灾。宜散鹿台之财，发巨桥之粟，斩妖妇于宫闱，诛贼臣于市肆，谢罪西伯，悔过诸侯。如此天命可留，人心可回，祥可至，而灾可洱，乃潜移默夺之机也。。愿陛下熟思之。”妲己屏后听得“斩妖妇”三字，大声：“皇叔无端诽谤陛下昏庸，必欲置妾死地，何也？”箕子曰：“污辱一身而言愚也，杀身以彰君恶不忠也，为人臣而弃君自全，不忍为也。”遂佯狂倒地，口吐血涎，不省人事，妲己犹恨之，讽纣将箕子削发髡首，囚入宫中为奴。
　　微子、微仲哭奏曰：“昔黄帝阴符云：治国有三常，一曰举贤为常，二曰任贤为常，三曰敬贤为常。此道宜行之，百世可也。今陛下有贤而不能敬，且任则目前，必有大祸。”纣曰：“有何大祸？”微子曰：“囚贤叔为奴，宠贼臣为忠，尊淫妃为圣，陛下大误至此，臣不知其所终也！”纣大怒曰：“本欲重处，姑念至戚，贬为庶人，永不得入朝与政。”二人大哭出外，自度徒死无益，步至阴阳台官所，问太史毕、少师强：“卜天下大事何如？”二台官对曰：“大事终不可支，宜盍去诸。”
　　正言之际，比干适至，微子具道前事，干曰：“为人臣子，见君暴虐，畏死不谏，非忠之至也！”乃披发跣足，仗剑入宫。纣曰：“皇叔轻亵乃尔，盖知罪耶？仗剑逼朕，得无间于君臣之礼乎！”干曰：“凡少充下僚，尚不肯冒弑逆之罪，况臣有死无二者乎！仗剑相随，恐遇近侍拦阻。若云臣逼陛下，臣死无处所矣！”遂插剑入鞘：“臣固知罪，但不知箕子、微子、微仲何罪？”纣曰：“三人恶言讪朕，姑置之免死。”干曰：“诸臣获罪陛下，罪不可辞，然剖胎敲骨之人，其罪何居？”纣默然。干曰：“陛下残忍惨刻，并皆贼臣导之耳！岂不闻治国有六臣，丧国有六臣哉！”纣曰：“何为治国六臣、丧国六臣？”干曰：“治国六臣，贤、智、忠、谋、正、直是也。丧国六臣，谄、佞、奸、邪、乱、贼是也。”纣曰：“皇叔为朕细论十二臣之得失。”干曰：“定百世之洪基，立万年之家法，上不阿私，下不扳援，此贤臣也。明主之贤，掩人之恶，易危为安，变祸为福，此智臣也。赴汤火，蹈斧钺，匡救君难，保全社稷，此忠臣也。扶弱主，治乱国，周旋其间，卒成大业，此谋臣也。荐拔贤才，指摘奸恶，而不为身谋，此正臣也。面折廷诤，历愫披衷，而致君于道，此直臣也。之六臣者，朝廷之股肱，我国之柱石，当今之大贤，斯民之父母也。顺承意旨，阿附取容，贪富慕荣，唯唯待命，此谄臣也。与众浮沉，貌恭心狠，趋贵下贱，变易主聪，此佞臣也。巧言令色，胁肩媚笑，所进者，明其善而隐其恶，所退者，彰其恶而讳其善，此奸臣也，嫉贤妒能，贪婪贿赂，败坏纪纲，伤乱风俗，此邪臣也，离间骨肉，侵害贤良，外和其貌，内失其德，此乱臣也。言听以弄威，专权以欺主，生患边臣，侵扰四邻，以攘国难，为后取利，此贼臣也。之六臣者，亡国败家，倾覆社稷者也，以臣鸿毛之命，救陛下万世之基，虽碎首阶前，惟采纳焉，臣死何憾也！”言词峻直，谆谆王前：“陛下居至尊之位，怠忽政事，臣不忍隳殷祀也。乞陛下赐剑斩臣，尤愈于亡虏之一死耳！臣言至此，未有不痛心刺骨者。”遂放声大哭。左右奸邪，亦为之丧魄。纣王亦自抠心思悔：“皇叔苦言谏朕，实嘉纳焉。”
　　妲己见纣稍信比干之谏，彼必不能安其身，于屏后大笑一声，纣回顾，问：“苏妃何故发笑？”妲己曰：“妾闻上圣人之心，十二孔九毛；中圣人之心，九孔七毛；下圣人之心，七孔三毛，孔窍相通，玲珑互映，故出言美丽，井井中理，豁人胸臆。皇叔之言，克尽君臣之道，非有圣人之心，七孔三毛，不能言此。陛下不信，剖而视之，则知皇叔之圣不诬矣！”纣命武士剖皇叔圣心一看。比干曰：“汝真昏昧之君，听谗剖我。我将自剖，毋令汝冒万世杀父之名也！”遂解带开衣，插腹一剑。纣命武士摘心来看，果然七孔三毛，宛转玲珑通透。纣曰：“非朕圣妃，讵能知此？”
　　孔子曰：殷有三仁焉，微子去殷，箕子为之奴，比干谏而死。后李元操祭比干文曰：
　　自独夫肆虐，天下崩摧。观窍剖心，固守诚信，忠踰白日，气贯秋霜，羲皇以来，一人而已。抱马卿之怨，恨不同时。闻李牧之名，愿以为将。九原不作，千古冤深。聊具薄祭，用申鄙怀。
　　却说比干既死，微子痛哭，随入宗庙，取宗室簿，收先王祭器，径投岐周。武王、太公听得，出郭迎接。微子具道前事，武王、太公大哭不已。一日，武王谓太公曰：“我先君命以兵谏纣，尚父何如？”太公曰：“是可行矣！”于是大兴吊民伐罪之师，诸侯不期而会者八百。次于孟津，只见二人望尘遮道而谏，乃伯夷、叔齐也，叩马谏曰：“大王父死不葬，爰及干戈，可谓孝乎！以臣弑君，可谓仁乎！”左右欲兵之，太公曰：“不可。此义人也。”扶而去之。二人遂入首阳山，采薇而食，耻食周粟，后饿而死。
　　武王亲率六军，太公监督而行，一战捉崇侯虎，再战死乌获。戊午日，兵临孟水。甲子日，血浸朝歌，武王止戎车二百辆，虎贲三千人，商郊一战，大败殷兵七十万，名将千员，血流漂杵，尸积成山。呜呼！非周败之也，天败之也！仁与不仁是也。不然反戈相攻，自食其肉。纣料大事已去，乃上鹿台，与妲己尽列平昔玩好宴赏，酒重熟睡。左右奏曰：“周兵已杀入内！”纣见金宝如山，心不肯与周人，命举火焚之。可怜一霎灰飞，投火而死，在位三十三年。右商三十王，共六百四十四年。太公传令，将淫妇妲己，奸臣费仲，碎尸万段。百姓鼓舞大悦，天下一统，尽属周矣。
