<!-- { "loadSidebar": true } -->
　　廵按福建监察御史臣刘　谨题为三乞终养少供子职事据福按察司分廵武平道佥事周守愚呈蒙臣批据延平府经历司呈承本府照会准本府同知吴宗尧关伏覩诏书内款开一在京在外官员有以父母老疾愿告终养者例候亲终起用钦此钦遵职见年三十八岁系云南腾冲卫籍浙江绍兴府余姚县人由举人嘉靖四十一年三月十二日除授四川成都府资县知县隆庆元年二月十八日升四川马湖府同知二年十二月三十日闻丁父忧回籍守制扣至五年三月三十日服满起复赴部六年闰二月初三日复除今职本年五月初十日到任窃思有母张氏年七十四岁质本清癯年跻衰迈饮食减少头目眩虚又自职父故后益觉悲痛过伤近得家书母病衰甚欲迎养则山川修阻亲老非宜弃官则出处未明擅离是惧一念兴思寸衷如割路遥万里心往几回虽勉强于民事实思慕于亲闱且职年方艾効忠尚有其期母寿近耊爱日益悲其短仰冀俯察心曲俾职早归用慰门闾之望承颜慕景少尽菽水之欢备由关府转详奉提督军务兼廵抚福建地方都察院右副都御史殷　批本官惠政方新士民倚赖可遽成其终养之美耶仰行安心供职缴备关到职窃念职本迂府谬蒙培植宜遵批示勉修职业但臣子之伦君亲为重忠孝之道兼尽为难职前任马湖父尚无恙忽罹外艰抱恨终天兹以母老若复依违不决去志倘母氏残喘一日不延则卑职饮痛九死何赎是使臣忠子孝将两失之且复遗悔于后日也谨再陈衷俯垂鉴允复具由呈详本院批仰布政司查议报该本司议得同知吴宗尧素优才望懋着新声地方士民正切依赖乃因亲老遂乞终养据其情词固甚真恳但该府实冲繁之地本官称郡佐之良况今恩诏覃敷正欲登崇遗逸乃欲归养似难允从呈详本院批依行本官照旧供职缴转行到职又经月余身虽从政心切思亲本年十二月初十日随据腾越州本年八月二十八日入逓公文一角内称老母家居悬念甚切等语到职窃观古人一饭感恩尚思图报一夫不获任为巳辜职縻禄七年岂一饭之比母身万里切一体之情若念系亲闱则靖共不专非所以为民苟力竭侍养则孝道少修亦所以报国故四牡来将母之谂君陈推孝友之政奚必任使乃称从事哉敬以良心真切求怜呈渎再三情非得已恳赐归养俾母子聚乐于余年慈惠流行于远徼矣复关府转详本院批仰布政司再议报蒙司行府再查得本官思亲一念坚执不移合无悯其寸衷之真切允其三请之恳词乞为题请容令侍亲移文原籍候亲终起用等因呈详本院批候具题施行今蒙廵按福建监察御史刘 按临备将三乞终养缘由关府转呈伏乞照详蒙批分廵武平道再查议报该本道查得本官文学政事卓有声称方其一再请乞本道已极力阻之矣乃今执意不移陈情益切据称万里投宦老亲风烛叵测言必滂涕殊为凄怆即今强令服官未免重增郁抑万一事出非常致使母子不得一面是投之以无及之悔苦之以不塞之伤也合无俯赐题请容其终养等因呈报到臣查得大明会典内诸司职掌凡官员父母年七十之上许令移亲就禄侍养如果父母老疾去官路远户内别无以次人丁者方许亲身赴京面奏揭籍定夺候亲终服满起复赴部听用钦此钦遵批行本官遵照亲自具奏去后又据呈称查得邸报隆庆六年十月二十八日宣大总督廵抚王　一本为乞赐司官终养以励忠孝事该吏部已为参议萧大亨题准终养虽品秩崇卑不同而人子孝行则一呈乞比例代为题请等因到臣该臣看得延平府同知吴宗尧年力强壮才识通明郡务正资佐理士民方切瞻依兹以万里思亲三乞终养情词恳切殊非得已既经司道勘议意坚不移似应俯从伏乞勑下吏部再加查议上请容令本官回籍终养庶忠孝得以两全而臣子之职少尽惟复别赐定夺缘系三乞终养少供子职事理为此具本谨题请旨 

　　○议处朝觐官员等疏 

　　廵按福建监察御史臣刘　谨题为议处朝觐官员保安地方事据福建布政司经历司呈奉本司札付蒙臣牌面行司即便会同按察司并守廵等道将各府州县除裁减衙门外其余正官斟酌地方缓急从长议处分别应留应行缘由通详以凭覆核会题施行等因随该本司左布政使万思谦会同按察司按察使邹善分守福宁道左参政阴武卿分廵福州兵备道副使徐中行监督军务副使登之屏廵视海道副使陶幼学提督学校副使宋豫卿分守武平道左参议张尚大分廵武平带管守廵建宁道佥事周守愚分廵兴泉道佥事乔懋敬分廵漳南道佥事王乔桂团练道佥事梁士楚督屯道佥事孙裔兴议照福建地方僻在东南依连山海寇盗之为患叵测春秋之防汛尤严一应兵马钱粮虽统理于抚按司道而专城保障实有赖于各该正官矧今广贼林凤等突入闽海据守彭湖漳泉为切近之灾福兴有门庭之虑防御不容少懈查得嘉靖三十四年三十七年俱当应朝之期节奉廵抚都御史王询廵按福建监察御史胡志夔樊献科行司会议将福兴泉漳四府福宁州及闽候福清长乐连江古田莆田晋江同安南安惠安龙溪漳浦诏安南靖福安宁德一十七县各正官具题留任嘉靖四十年又奉廵抚都御史刘焘廵按福建监察御史李廷龙议将福兴泉漳汀五府福宁州及闽候福清长乐连江古田莆田晋江同安南安惠安龙溪漳浦诏安南靖漳平龙岩顺昌将乐尤溪永安大田建阳崇安光泽泰宁建宁长汀宁化清流归化连城上杭福安宁德三十五县各正官嘉靖四十三年又奉廵抚都御史谭纶廵按福建监察御史李邦珍行司议将福兴泉漳四府福宁州及福清莆田南安惠安同安漳浦诏安龙岩大田连城南靖福安宁德一十三县各正官隆庆元年又奉廵抚都御史涂泽民廵按福建监察御史王宗载行司议将福兴泉漳汀五府福宁州及福清莆田晋江惠安同安漳浦诏安福安上杭长汀清流十一县各正官隆庆四年又奉廵抚都御史何宽廵按福建监察御史蒙诏行司议将福兴泉漳汀五府福宁州福清惠安同安漳浦诏安上杭宁德七县各正官俱题奉钦依遵照留任讫今照万历二年又当朝觐之期各属正官俱当遵例应朝但地方有警相应酌处随查福延建邵汀州五府并闽候等县俱地方颇宁事情稍缓各该正官俱应照例应朝外其兴化泉州漳州二府福宁州及福凊惠安同安海澄漳浦诏安福安七县通属滨海要区值今寇警紧急湏得正官在任安辑调度庶几可恃无恐合无乞照上年事例特为题请将兴化府知府吕一静泉州府知府姚光泮漳州府知府罗青霄福宁州知州刘介龄福清县知县许梦熊惠安县知县叶春及同安县知县陈文漳浦县知县房寰海澄县知县王谷诏安县知县詹位福安县知县谢一枫俱容留在任责办兵粮保障地方行令各佐贰官应朝等因具呈到臣案照前事巳行会议去后今据前因查得上年节经议留朝觐官员俱抚按官会核题请今廵抚都御史刘尧诲尚未到任地方正值警急防御委难缺人欲候刘尧诲至日方行会题诚恐缓不及事有误各官觐期随该臣议得三年入觐乃朝廷考课之大典人臣述职之常分遵行已久无容违旷恭遇皇上登极之初尤切百辟来朝之愿但福建地当边海要冲盗贼出没靡定即今广寇林凤等突据彭湖未及剿灭警报日闻备御孔棘且冬汛在迩春汛倏至一应城守军需必得正官在任干理庶克有济除颇近腹里及事情稍缓地方各正官不敢槩留外所据该司会呈前顷应留各官实为地方至计况查有节年题准事例伏乞勑下吏部再加查议将兴泉漳三府福宁州并福清惠安同安漳浦海澄诏安福安七县各见在正官俯容留任供职保固地方俱行委年深佐贰官一员带同首领官吏赍册应朝庶海邦要区得人防御而地方有攸赖矣缘系议处朝觐官员保安地方事理为此具本谨题请旨 

　　○送回被虏人民疏 

　　廵按福建监察御史臣刘　谨题为送回被虏人民事据福建按察司监督军务副使邓之屏呈蒙臣批据福建市舶提举司申据琉球国中山王世子尚永差来通事林世昌呈称有男子六名同驾小船漂至本国所属地方北山守备土官由必周审得陈凤陆楝林二凌伯叶乙兵五系中国人氏被倭贼虏去逃回漂流到国俱存恤衣食今遣顺搭贡船送回呈乞收豁等情到司审得林二系福建福宁州福安县三一都民嘉靖三十八年五月内往秦屿澳地方贩鱼遇倭登岸被虏陈凤系浙江宁波府鄞县东门三都五啚民隆庆二年三月内往乌沙门海洋捕鱼陆栋系宁波府定海卫左所百户陆焕下舍人凌伯系宁波府鄞县十九都一啚民俱于嘉靖四十四年四月内往衢山海洋捕鱼叶乙兵五俱浙江温州府乐清县七都二三啚民俱于隆庆四年十月内往南鸡山海洋捕鱼各被倭虏获俱陆续载至日本于隆庆六年二月内各同密驾小船逃命漂到琉球国当被北山守备土官由必周获送到国顺搭贡船送回等因批监军道查报随该本道案行福州府吊取林二陈凤陆栋凌伯叶乙丘五到官查审各委于前项年月日被虏载至日本后各密驾小船逃命漂至琉球国收恤顺搭贡船送回是的呈报本道覆查无异备呈到臣查得嘉靖三十六等年隆庆三年该琉球国中山王尚元送回被虏人口俱经题请赏赉外今又该本国中山王世子尚永送回被虏人民忠顺之心愈彰相应照例赏劝伏乞勑下该部查例上请赏赉施行庶声教远及而纳款者作忠赏格荐加而效顺者益励矣缘系送回被虏人民事理为此具本谨题请旨 

　　○海洋贼情疏 

