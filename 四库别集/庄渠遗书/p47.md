<!-- { "loadSidebar": true } -->
　　昔在正德戊寅三月某日嘉定金处士卒越二载建丑月乙酉乃葬前期其孙贡士洲持父命辞母几筵衰绖踵门稽颡泣血跽而致辞乞校勒铭其先墓图惟不朽伏地不能兴校惟金氏之葬也已缓然闻其治丧能深长思棺椁内外易母比化者后艰兹其难朽矣善积者天钖以余庆行立者人随之令名铭墓后世弥文也而奚以为且夙所不习余曷尝以偏辞书人墓固辞弗敢承而其请弥至是日望贡士之言貎无不恻然动容者越翼旦弗去益悲校终辞之由是父兄咸以是命余交友咸以是敦余哀诚所动也校乃弗忍违洲泣而言曰吾祖少服劳养吾曾祖父母逮养髙祖父母俱髙年多疾病而嗜好不同吾祖委曲承顺咸得其欢心焉及终天年竭力襄四丧创祠堂以奉先世歳时祭祀宿戒吾祖母涤器酒食洁丰进生时所嗜物遇先忌终日悲怆爱我曾祖遗姑姊妹笃于爱吾姑姊妹馈遗周恤恒加隆焉曰吾女岂得比先人女曾祖母外宗寖微恒振其乏戒子孙其母忘吾母家曰其爱亲如斯乎宗族其称孝与吾祖幼从谦斋徐先生多识古今之故年旣耆艾见谦斋犹执弟子礼甚恭怡怡如奉家长其于劬书若嗜炙然画勤家务深夜静坐秉烛读史欣然忘疲晩年躭读五伦书诵数咸贯家庭有训述谦斋语居多谦斋卒施及其子若孙通家往来曰其隆师如是乎乡党其称弟与吾祖惟恒产是务厥心有常无外物慕农事兴悉命亚旅疆以往服田畆卑隰植稔髙原艺菽麦圃毓蔬无遗地焉戒毋杂树花卉曰是饥弗得养馑弗得充者也嫔妇织木绵为衣语人曰吾田舍翁也敢习富贵相以导子孙惰骄服恶华靡器物喜坚朴凡事为经乆计有以珍寳盛饰妇人装求售者曰兹谓诲淫经有明戒有鬻竒玩好名画者曰古弗贵异物非衣食之源也惟积书多至万巻曰其勤俭如斯乎子孙其能守与铭义称美止子勿言兹皆可撮而传矣洲又泣曰吾祖言行若有矩度终身无改凡燕饮酒始卒以治数爵微醺不复进杯勺或强至醉竟弗及乱进退俨如后生喜放旷者终燕莫敢哗尝有令纳粟拜爵吾祖输粟数秉于官弗敢受服或疑其固曰爵惟有德是荣富者出财庻民常分也吾布衣足矣敢滥名器邪及卒遗命以深衣幅巾殓戒子孙毋以赀发身县大夫举行乡饮欲得髙年有行者咸推吾祖宜延居三宾之首后虚介席一以迎固让弗敢赴曰其执礼如斯乎遗风尚存否吾家虽旧族然至吾祖而家业始益昌吾祖慎取予之节尝遣人贸布于邑西杨氏阅数而羡十疋曰彼误予也吾受不可以误亟还诸杨子孙婚嫁仿礼俗行之以论财为深耻人有无故乞觅者虽甚强黠及甘悦善入者终不屑予一钱丐修浮屠老子之宫者立门外终日废然而反闻修桥梁除道路而力不赡者无远近助之财死无以埋者赙之棺饥者周之粟吾父承之曰先人起家惟艰敢居然有先业歳洊饥发粟以赈其乡将立义塾以教吾族及里人之子弟继先志也曰其仗义如斯乎而父果哉能光前人可多也已吾何敢爱一辞弗以燕孝子慈孙之心乃论其世嘉定之金厥初家南翔其称荣一府君者实维金漳浦始迁祖距处士五世矣荣一生华三华三生国英国英生谷瑜谷瑜生有庆娶于朱是生处士讳鉴厥字汝昭人称为竹轩翁生于某年某月某日寿七十有六龄墓在西漳浦右原祖茔穆兆初处士无恙时视其腓肿及股顾洲曰昔吾祖以是殁吾父亦以是殁兹遗气所禅邪吾今死期至矣一日从容以遗训顾洲授之洲呜咽不能仰视处士徐曰死生其犹旦暮乎而奚悲也临终爽然曾不怛化其逹生有如此者配张氏继室以陈子男茝娶孙氏女适朱鹏少称未亡人二孙洲澣洲笃学谨信人也遡流考源厥有自出校弗及识处士爰以孙故信其祖自愧不德莫能使人征信余言也虽然洲而修德厥躬何患无传矣系之铭曰兹惟君之藏既固孔安君有慈孙永其流芳 

　　庄渠遗书巻十六  
