<!-- { "loadSidebar": true } -->
　　晦庵诗话【朱子】　　　　刋误【唐李涪】
　　中华古今注　　　　　永嘉集【释觉】
　　东溪试茶录　　　　　蜀鉴
　　賔退录　　　　　　　分门古今类事
　　太平御览　　　　　　麟游县志
　　耆旧续闻【陈鹄】　　　　学圃余藁【朱长文】
　　晞髪集【谢翺】　　　　　周易古占法【宋程逈】












　　苏诗补注采辑书目
　　钦定四库全书
　　蘓诗补注巻一　　　翰林院编修查慎行撰古今体诗四十二首【仁宗嘉祐四年巳亥冬侍老苏公自蜀至荆州作】慎按南行集叙略云巳亥之嵗侍行适楚舟中无事凡与耳目所接者杂然有触于中而发于咏叹葢家君之作与弟辙之文皆在凡一百篇谓之南行集十二月十八日江陵驿书又按子由诗云初来寄荆渚鱼雁贱宜客楚人重嵗时爆竹声磔磔新春始渉五田冻未生麦相擕历唐许花柳渐芽坼葢巳亥十月先生自眉州入嘉陵江经戎泸渝涪忠防诸州下峡抵荆州度嵗明年庚子正月自荆门出陆由襄邓唐许至开封道里嵗月歴歴可攷故栾城前集以郭纶一首压巻初发嘉州以下诸诗次之明万厯朝焦弱侯叙东坡外集自言得秘阁善本其编次一如栾城集今从之施氏原本以辛丑十一月初赴凤翔诗为冠而巳亥庚子所作概弃弗録开巻便错何取乎编年吾不解也
　　郭纶【公自注纶本河西弓箭手屡战有功不赏自黎州都监官满贫不能归今权嘉州监税】
　　河西猛士无人识日暮津亭阅过船路人但觉骢马瘦不知鐡槊大如椽因言西方久不战截发愿作万骑先我当慿轼与寓目看君飞矢集蛮氊
　　河西【汉书武帝初置张掖酒泉炖煌武威四郡昭帝又置金城郡为河西五郡欧阳忞舆地广记陜西路凉州汉武威郡前凉张轨后凉吕光皆据此唐初为凉州后改河西节度】弓箭手【宋史兵志乡兵者选户籍团结训练以为防守陕西曰保毅本周旧制开寳八年发平凉潘源二县民治城隍因立为保毅弓箭手咸平五年防沿邉丁壮六万八千人与正兵同戍邉郡庆歴初悉勅为保防军环庆保安亦各籍置曰河西弓箭手】
　　附子由作
　　郭纶本蕃种骑鬬雄西戎流落初无罪因循遂龙钟嘉州巳经嵗见我涕无穷自言将家子少小学弯弓长遇西鄙乱走马救邉烽手挑丈八矛所往如投空平生事苦战数与大冦逢昔在定川寨贼来如羣蜂万骑拥酋帅自谓白相公挥兵取其元糢糊腥血红战胜士气振越敌如旋风蚩蚩氊裘将不信勇且忠遥语相劝诱一矢摧厥胸短兵接死地日落沙尘防驰归不敢息马口衘折锋谁知八尺躯脱命万死中忽闻南蛮叛羽檄行怱怱将兵赴危难瘴雾不辞冲行经贺州城寂莫无人踪攀堞莾不见入据为筑墉一旦贼兵下百计烧且攻三月不能防救至遂得通﨑岖有成绩元帅多异同有功不见赏憔悴落巴賨巳矣复谁信言之气恟恟予不识郭纶闻此为敛容一夫何足言窃恐悲羣雄此非介之推安肯不计功郭纶未尝败用之可前锋
　　【按子由作叙述郭纶生平最详足与东坡诗相发明余之附録同时唱和凡以此也】
　　初发嘉州
　　朝【一作初】发鼔阗阗西风猎画旃故乡飘巳逺往意浩无邉锦水细不见蛮江清可怜【一本作更鲜】奔腾过佛脚旷荡造平川野市有禅客钓台寻暮烟相期定先到乆立水潺潺【公自注是日期乡僧宗一防别钓鱼台下】
　　嘉州【应劭汉书注顺帝改青衣县为汉嘉以公孙述称帝青衣人不賔光武嘉之也十道志嘉州犍为郡禹贡梁州之域元和郡县志汉犍为郡之南安县接近汉中之汉嘉旧县因名大业二年并入眉州武徳二年改嘉州割通义洪雅等四县别置眉州九域志成都府路嘉州犍为郡本朝为上州治龙游县呉船録自眉至嘉一百二十里】锦水【太平寰宇记蜀江至成都濯锦鲜润异于他水名濯锦江按嘉州距成都三百余里故云锦水细不见】蛮江【太平寰宇记青衣水濯衣即青故名至龙游县与汶水合以其来自徼外故曰蛮江又云有沬水自阳山县流入初无阳山江之名施氏补注谬】佛脚【舆地纪胜开元中僧海通于渎江沫水蒙水三江合处凿石为弥勒大像高三百六十尺建七层阁以覆之积十九年工始偹唐韦臯大像记畧云头围千尺目广二丈其余相好一一称是陆放翁诗注云一泉然正在髻下每嵗水涨不能及佛足】
　　附子由作
　　放舟沫江濵往意念荆楚击鼔树两旗势如远征戍纷纷上船人防急不容语余生虽江阳未省至嘉树巉巉九顶峰可爱不可住飞舟过山足佛脚见江浒舟人尽敛容竞欲揖其拇俄顷巳不见乌牛在中渚移舟近山隂壁峭上无路云有古郭生此地苦笺注区区辨虫鱼尔雅细分缕洗砚去残墨徧水如墨雾至今江上鱼顶有遗墨处览物悲古人嗟此空自苦余今方南行朝夕事鸣橹至楚不复留上马千里去谁能居深山永与禽兽伍此事谁是非行行重回顾
　　犍为王氏书楼
　　树林幽翠满山谷楼观突兀起江濵云是昔人藏书处磊落万巻今生尘江邉日出红雾散绮窗画阁青氛氲山猿悲啸谷泉响野鸟嘐戞岩花春借问主人今何在被甲远戍长苦辛先登搏战事斩级区区何者为三坟书生古亦有战阵葛巾羽扇挥三军古人不见悲世俗回首苍山空白云
　　犍为【水经江水东南过犍为江阳县郦注云故大夜郎国史记武帝使唐防伐西戎得夜郎国遂立犍为郡元和郡县志汉南安县地周置沉犀郡并立武阳县开皇三年改犍为县西北至嘉州一百五十六里郭允蹈蜀鉴汉武帝元光四年始置犍为郡今荣嘉眉等州即其地】王氏书楼【郭璞记犍为县北百里有书楼山】
　　慎按先生在黄州与王齐万秀才诗云君家稻田冠西蜀玉扬珠三万斛塞江流秭起书楼碧瓦朱栏照山谷齐万字文甫蜀人时寓居武昌县当即书楼主人也
　　过宜賔见夷牢【刻本作中讹】乱山【一统志宜賔在叙州汉僰道后周外江唐义賔宋宜賔原注嘉祐四年作】
　　江寒晴不知远见山上日朦胧含高峰晃荡射峭壁横云忽飘散翠树纷歴歴行人挹孤光飞鸟投逺碧蛮荒谁复爱浓秀安可适岂无避世士高隠链精魄谁能从之游路有豺虎迹
　　宜賔【元和郡县志汉南安县地属犍为郡天寳元年改为义賔属戎州东南至州一百六十里太平寰宇记诸葛亮南征于此置防戍后改防县开元十七年为义賔与元和志不合九域志太平兴国元年避太宗讳改义賔为宜賔太平寰宇记谓开寳九年改名者讹】
　　慎按元方舆胜览云夷牢山在叙州宣化县南夷人祭社于此饮酒欢乐夷语以乐为牢故名二苏有过宜賔见夷牢乱山诗云云向来诸刻本俱作夷中今据此改定以正传刻之譌
　　附子由作
　　江流日益深民语渐巳变岸濶山尽平连逺排汉惨惨瘴气青薄薄寒日暖峰峦苦崖石草木条干短遥想彼居人状类麏鹿窜何时遂平定戍卒从此返
　　夜泊牛口
　　日落江雾生系舟宿牛口居民偶相聚三四依古柳负薪出深谷见客喜且售煮蔬为夜飱安识肉与酒朔风吹茅屋破壁见星斗儿女自咿嚘亦足乐且乆人生本无事苦为世味诱富贵耀吾前贫贱难独守谁知深山子甘与麋鹿友置身落蛮荒生意不自陋今予独何者汲汲强奔走
　　牛口【失考】咿嚘【赵壹诗肮脏自肮脏咿嚘自咿嚘】
　　附子由作
　　行过石壁尽夜泊牛口渚野老三四家寒灯照疎树见我各无言倚石但箕踞水寒防胫长壊袴不蔽股日暮江上归潜鱼逺难捕稻饭不满盂饥卧冷彻曙安知城市欢守此田野趣秪应长冻馁寒暑不能苦
　　牛口见月
　　掩窗寂巳睡月脚垂孤光披衣起周览飞露洒我裳山川同一色浩若渉大荒幽懐耿不寐四顾独彷徨忽忆丙申年京邑大雨霶蔡河中夜决横浸国南方车马无复见纷纷栰郎新秋忽巳晴九陌尚汪洋龙津观夜市灯火亦煌煌新月皎如昼疎星弄寒芒不知京国喧谓是江湖乡今来牛口渚见月重凄凉却思旧游处满陌沙尘黄
　　京邑大雨【东都事畧嘉祐元年夏四月河北大水壬子河决商胡六月社稷坛壊下诏令中外臣工疏时政缺失】蔡河【宋史河渠志蔡河贯京师兼闵水洧水潩水王应麟困学纪闻建隆二年浚蔡河通陈颍之漕古琵琶沟也杜佑通典谓汉运路由浚仪十里入琵琶沟絶蔡河入陈州即此矣太平寰宇记谓蔡河在开封县南别有琵琶沟在县南十一里即茛宕渠者非也李濓汴京遗迹志源委较详今偹载于后蔡河贯京城为都人所仰闵水自尉氏歴祥符合于蔡是为恵民河洧水自许田注鄢陵歴扶沟合于蔡潩水出郑之大隗山注临頴歴鄢陵扶沟合于蔡凡许郑诸水悉防焉其自尉氏北流至戴楼门东广利水门入城名西蔡河其从陈州门西普济水门出城经通许接旧蔡河者名东蔡河】慎按仁宗嘉祐元年丙申先生举进士过扶风本集有凤鸣驿记以年谱攷之公甫举进士明年丁酉丁成国太夫人忧归蜀巳亥冬侍老苏公再入京此诗乃巳亥作故云忽忆丙申年通篇多是追遡语王氏注谓嘉祐元年至京师作者谬今改正
　　戎州
　　乱山围古郡市易带群蛮瘦岭春耕少孤城夜漏闲往时邉有警征马去无还自顷方从化年来亦欵闗颇能贪汉布但未脱金镮何足争强弱吾民尽玉顔
　　戎州【元和郡县志古僰国秦破滇通五尺道汉武通西南夷置僰道县属犍为郡戎僚之中最有人道故其字从人梁大同十年立戎州太平寰宇记梁于此置六同郡又置戎州隋初郡废而州存天寳元年改南溪郡羁縻三十六州一百三十七县并荒梗无戸口乾元中复为戎州○又按十道志唐大歴十五年改戎州为叙州欧阳忞舆地广记宋政和四年改戎州为叙州葢取西戎即叙之义二处互异存以偹攷呉船録自犍为县至叙州一百五十里】羣蛮【太平寰宇记其土有四族黎蒯虞牟夷夏杂居风俗各异其蛮僚之类不识文字言语不通】金镮【南史狼牙修国其王及贵臣皆云霞布覆胛以金防为络带金镮贯耳唐书南蛮传投和在真腊国南王宿衞百人衣朝霞耳金镮太平寰宇记戎州蛮獠风俗椎髻跣足凿齿穿耳按金镮耳饰也施氏补注讹】
　　附子由作
　　江水通三峡州城控百蛮沙昏行旅倦邉静禁军闲汉虏更成市罗纨靳不还投氊拣精宻换马瘦孱顔兀兀头垂髻团团耳带镮夷声不可防争利苦间闗
　　舟中聼大人弹琴
　　弹琴江浦夜漏永敛袵窃聼独激昂风松瀑布巳清絶更爱玉佩声琅珰自从郑衞乱雅乐古器残缺【一作破】世巳忘千年寥落独琴在有如老仙不死阅兴亡世人不容独反古强以新曲求铿锵微音淡弄忽变转数声浮脆【一作泡】如笙簧无情枯木今尚尔何况古意堕渺茫江空月出人响絶夜防更请弹文王
　　浮泡【翻译名义受想行起似浮泡】文王【呉渊頴集云琴有十二操将归猗兰龟山越裳拘幽岐山履霜雉朝飞别鹄残形水仙襄阳其中拘幽岐山二操即文王操也】
　　附子由作
　　江流浩浩羣动息琴声琅琅中夜鸣水深天濶音响逺仰视牛斗皆从横昔有至人爱奇曲学之三嵗终无成一朝随师过沧海留置絶岛不复迎终年见怪心自感海水震掉鱼龙惊翻回荡潏有遗韵琴意忽忽从此生师来迎笑问所得抚手无言心自明世人嚣嚣好丝竹撞钟击鼓浪谓荣安知江琴韵超絶摆耳大笑不肯聼
　　泊南牛【栾城集作南井】口期任遵圣长官不至到晚不及见复来
