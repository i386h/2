<!-- { "loadSidebar": true } -->
　　骤膺涣渥备沥愚诚虽至辞穷罔避烦言之为黩重乎令出莫囬成命于巳行祗受以还惊【一作兢】惶失节臣某【中谢】伏念臣学不通于元本材不足以经纶但知守拙以为忠毎务师心而自信徒以遭逢先帝防自众人久参侍从之聨遂玷机衡之贰而属大横啓兆嗣统膺期方初政之清眀思百度之脩理内量谫薄实忧以圣而责愚矧廹衰残方念乞身而告病不谓皇慈曲被宠数屡加当覃大庆之初巳无功而冐赏曾未逾年之久复进秩以叨荣此盖伏遇皇帝陛下圣政惟新用人务广谓才难于求备思悦使以忘劳悯其勤劬锡以优洽虽荣逾于望表亦宠与其忧并誓殚犬马之微少答乾坤之造
　　乞外任第一表【治平二年正月二十三日上二十五日批答不允】
　　臣某言臣闻事君以忠本期尽瘁不能者止亦贵自知敢倾悃愊之诚仰渎髙眀之听臣某【中谢】伏念臣本由寒素偶践科祗希干禄以养亲敢冀逢时而见用盖以腐儒章句之学岂堪王佐之材童子雕篆之文固异贤人之事而误防睿奬俾贰宰司讫无豪髪之可称常惧满盈之必覆加以年龄廹于衰晚气血损于忧伤惟两目之旧昬自去秋而渐剧精眀晻蔼瞻视茫洋冬春以来职业多废当圣君求治之始是羣臣宣力之时自嗟犬马之微生遽先疲乏惟恃乾坤之大度曲赐含容虽未责于旷官亦难安于尸禄与其坐待于弹劾岂如自乞于哀怜伏望推天地之恩回日月之照察其愚直不敢矫诬许辞政事之名假以州符之寄则臣不止偷安而飬拙亦将自疗以求痊尚冀昬瞳之复眀防圗后効而论报
　　第一劄子
　　臣所有诚恳昨日获对便坐巳具敷述盖臣自去年八月防一女子凡庻常情不免悲苦因此发动十年来久患眼疾又为老年全服凉药不得自深冬巳来气晕昬澁视物艰难接此春旱阳气上攻遂至大叚妨事然臣愚心祗欲俟夀圣节随班上夀一展臣子之诚以为荣幸然后恳求罢去所以勉彊迁延至今縁此是臣私故屑虽臣子之于君父理当无隠然难委曲尽载表章所以先具奏陈冀蒙省察臣以非才过防任用使其聪眀彊健犹惧不能称职况此衰病何以堪处昨日虽面奉圣防令且未要入文字盖臣廹于情恳退不自安今已具表陈乞伏望圣慈哀许今取进止
　　第二表【正月二十六日上二十九日批答不允】
　　臣某言臣近贡封章乞解政事伏奉批答不允者天甚仁而溥爱人有欲而必从苟睿聼之未回由恳诚之不至敢干斧钺再沥肺肝臣某【中谢】伏念臣学不通经材非适用徒以遭逢亨防进冐宠荣一玷机衡五迁岁律伏遇皇帝陛下握圗抚运嗣统当天覧决万事则尧舜之聪眀爱养羣生则禹汤之勤俭贤材并进圣治惟新臣于此时得与大政何修何饰而可以称职旅进旅退而莫知所为已惭廊庙之訏谟既无逺略惟有簿书之屑尚可宣劳而苦此双瞳莫能久视眊然终日兀尔尸居上无以副人主之忧勤下无以伸臣子之报效久而不去罪则奚逃此臣所以夙夕彷徨难安自黙者也伏望皇帝陛下曲回天听少轸皇慈念臣日侍冕旒察臣心非木石禄位者人情之所顾惜孰肯妄辞筋骸者物理之有盛衰不能无乏哀其可悯寛以不诛俾谐得请之恩当识谢生之所
　　第二劄子
　　臣受国厚恩叨与机政材识庸下不能有所补报上赖圣君含垢未即斥去而又不思勉彊竭力以修职业輙以衰疾自陈欲图安便重烦圣念特降中使传宣赐以训诲丁寜切至而又顽然未即听从在臣之罪可诛者非一臣以方具表陈乞理当阖门俟命不得进见阙庭面陈悃愊臣闻自古君臣去就之际与今不同盖昔之公卿觧职便归田里其朝居君侧暮巳絶于朝廷所以臣重去其君君亦难其臣之去然犹去者相继今则不然凡辞职任者皆不去禄仕或优游侍从之班或出守藩要之地岂为避宠辞荣乃是免劳就逸实人臣之侥幸也况如臣者尸禄终日无劳可均实以两目俱昬是十年旧疾自去秋发动日益昬澁防读文字艰难忧虑职事旷废有悮国家所以敢布恳诚乞怜君父冀一闲僻处将养三二年或目复清眀却乞一邉逺繁难处展効乃是臣自为侥幸之计与辞荣避宠者不同欲望圣慈不以为难早赐恩许今取进止
　　第三表【正月二十九日上二月二日批答不允】
　　臣某言近上表章乞解政事伏蒙圣慈再降批答不允者臣闻事君以忠信为本立朝以进退为难惟不自疑乃能取信于上苟无大过庻几善退其身昔之为臣全此者少今臣遇聪眀之圣主固不自疑荷好庇之寛仁幸无大过是以敢因疾病直露情诚而封章屡陈俞防未赐臣窃谓日月之眀无不照岂不谅臣之乃心得非天地之恩有所怜未忍许臣之遽去在臣自揣何以克堪岂合更此多言上烦宸听所难遂黙益切恳私臣某【中谢】伏念臣以中下之才被非常之任日偕进见则防眷待之优隆退接同寮则絶纎毫之间隙自可安然乐职亦复何所忧危况千载一遇者盛时之难逢髙秩厚禄者常情之贪得茍非廹于衰病岂敢固自欺诬伏望皇帝陛下曲轸睿慈俯哀愚款念其蒲栁质易朽而先衰譬若马牛力巳疲而则止赐其如请恕以苟安则臣刮膜袪昬尚冀清眀之来复捐躯殒命终圗报效于余生
　　为水为灾待罪乞避位第一表【治平二年八月】
　　臣某言臣闻任非其人则官必旷职时多阙政则天为降灾惟谴咎之有归难侥幸于独免臣某【中谢】伏念臣本以庸妄遭逢盛眀擢贰宰司与闻国论不能叶宣上徳辅导至和频年已来害气交作春饥已甚馑疫相望秋潦暴兴覆溺无数下致生民之愁苦上贻圣主之焦劳臣独何心安于厥位举朝廷之典法便合黜幽赖覆帱之寛仁尚容自劾伏望皇帝陛下特回天造俯察愚忠俾解政机推行宪罚以塞上穹之降责以警庻位之修官然后别选隽贤俾居参辅益圗更化之术上副求治之心自然人神以和灾异咸弭不惟臣适其分亦俾国无屈刑
　　第二表
　　臣某言近以雨水之变上表待罪蒙降批答不允者上天告戒比屋罹灾防思消异之方愿避进贤之路特迂圣训未谅愚诚退自省循岂遑安处臣某【中谢】伏以天人之相去不逺见于事者若响之应声赏罚之至要易知举其大则以一而警百是以政有得而有失则灾祥以类而来官若成而若亏则黜陟以时而举伏念臣猥由愚陋进冐宠荣一贰政机五更岁律相府之事无不总既皆得以与闻斯人之居不聊生欲于何而归咎辜朝廷之委任贻君父之忧劳此而不诛何以励众伏望皇帝陛下奋然睿断赫以皇眀理其旷败之愆正厥经常之法置之散地全以寛恩誓坚犬马之心终效涓埃之报
　　第三表
　　臣某言近以雨水之灾再上表待罪蒙降批答不允仍断来章者隂沴干时圣心轸虑眀诏一下羣臣震惶况居任责之司敢为幸免之计臣某【中谢】伏惟皇帝陛下自膺眷命光绍丕圗总覧万防之繁讲求三代之治旰不遑食励文王之小心行之以勤躬伯禹之盛德固巳生民受赐品彚防休宜召至和以来嘉应而善气未效时灾荐臻惟天聪眀异不虚出示人警戒咎必有归所以三事之臣连章沥恳况臣最为滥窃尤玷宠荣方平日以尸居不知引分及败官而宜罚其敢逃刑伏惟皇帝陛下俯抑至慈深思大谴退其不肖以为修政之先不以空文庻得应天之实
　　再乞外任第一表【治平三年三月二十四日上二十七日批答不允】
　　臣闻忠以事上虽见义而必为力有不能则知难而当止是惟臣子进退之分实系国家利害之机则其居也敢怀窃位之安其去也岂止全身之计輙殚拙讷上渎髙眀臣某【中谢】伏念臣本以庸妄出于孤平【一作单】学不通方识非虑逺徒以遭逢先帝误被圣知擢自诸生俾参大政伏遇皇帝陛下膺期出震继统当天方圣政之惟新思羣材而并济臣以衰迟之朽质久当机要以妨贤有守经泥古之愚无应变适时之用考于外论早合黜幽伏防皇帝陛下廓大度以兼容谓众恶者【一作之】必察特加庇覆俾获保全固当勉励疲驽誓圗报効而臣量盈器极福过灾生两目眊昬积年旧苦中消渇涸新岁所加精液销澌志与神而并耗革肤朘削气将力以俱殚臣若犹彊残骸窃贪厚禄坐取败官之责上累知人之明苟以此致兴于人言则乃是可畏之公议异夫诬谤难复主张此臣所以深自揣思敢陈悃廹【一作愊】伏望皇帝陛下曲回睿眷俯察愚忠念其获亲日月之光颇歴岁时之久居常碌碌曾莫异于片言一有纷纷遂独当于众怒尚乏周身之智岂堪为国之谋因其自诉于病衰幸俾获逃于罪戾退之散地得尽余龄则臣永荷天地之恩敢忘犬马之报
　　乞出第一劄子
　　臣昨日获对便坐輙述恳私乞解政事之任縁臣疾患累日气血虚乏头目昬不能久立不得久侍天顔悉陈悃愊伏自濮园之议既兴言事之臣荒唐不学妄执违经非礼无稽之説耻于不用不胜其忿遂厚诬朝廷借以【一作臣】为名因乃【一作以】肆言讪上指臣为奸邪首议之人陛下至圣至眀洞见中书与两制所议本末察臣无罪曲赐保全而吕诲等附下罔上语言悖慢无复君臣之礼以至斥黩母后非毁诏书等事陛下皆屈意含容不加显戮止于退罢而巳及诏定濮王典礼不如诲等所诬既又诏牓朝堂谕以本末由是中外释然凡素为诲等诬诳惑之人皆识朝廷本意但恨晓谕之晚今则是非巳正曲直巳分臣所被诬亦巳获雪然则更何所辨岂合有言而臣义有不得已者盖以执政之臣天下之所瞻望朝廷以为重轻若其名誉烜赫非止一人之荣乃是朝廷之光也其或身名毁辱非止一人之辱乃是朝廷之辱也昔唐文宗甘露事后小人用事宰相李石为其所恶乃遣盗杀之不中而断石马尾石遂求罢文宗虽知石贤相可惜亦不得巳而罢石为荆南节度使盖顾国体当尔也今臣固无李石可惜之贤而其所被毁辱者何止断马尾而巳吕诲等连章累防恶言丑诋陛下为臣爱惜留中而不出诲等自写章防宣布中外今闾巷之人皆能传诵虽诲等急于卖直取名肆其诬罔不暇惜国体而自为传播如臣者岂合彊顔忍耻犹安厥位使天下何所瞻望凡臣所贪以为荣者乃朝廷之辱也由是言之臣岂得巳哉使臣无疾病犹当恳自【一作白】引去况臣不幸适值自春来痟渇不止昨日面奉德音陛下悉巳知臣所苦圣恩悯恤为之恻然伏望陛下特赐除臣近京一郡俾养衰残则臣未死之间誓当别圗报効今取进止
　　第二表【三月二十八日上四月三日批答不允】
　　臣近贡封章愿还政事伏防圣慈特降批答不允者臣闻愚诚虽微而苟至可以动天大仁博爱而无私未尝违物敢殚恳悃再冐诛夷臣某【中谢】伏念臣智识非精器能甚浅禀生竒薄自少尝履于艰虞虽处困穷所守粗知于名节而自早防擢用思奋猷为不善自谋遂致怨仇之积罔知避祸屡触防穽之机先皇帝深察孤忠悉排羣议甄收奬进终始保全以至晩年致之二府念初无于报効徒久玷于恩荣逮逢神圣之嗣兴顾巳岁时之三易问其职业曾无补于毫分听于諠哗则不胜于诋辱犹彊尫残之质坐怀宠禄之贪昔【一作古】云髙位之疾颠何况千人之所指继以恙疴之苦苶然气血之衰药石之功既难求于速效机政之地岂宜久于旷官伏望皇帝陛下曲轸睿慈俯哀危恳谓献纳訏谟之任已无益于眀时而沮伤憔悴之余实难安于久处许其引避寛以优容傥后来因此以得贤则臣去犹为于有补苟未填于沟壑誓终竭于涓埃
　　第二劄子
