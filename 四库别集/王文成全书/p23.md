<!-- { "loadSidebar": true } -->
　　纯甫所问辞则谦下而语意之间实自以为是矣夫既自以为是则非求益之心矣吾初不欲答恐答之亦无所入也故前书因发其端以俟明春渡江而悉既而思之人生聚散无常纯甫之自是盖其心尚有所惑而然亦非自知其非而又故为自是以要我者吾何可以遂已故复备举其说以告纯甫来书云学以明善诚身固也但不知何者谓之善原从何处得来今在何处其明之之功当何如入头当何如与诚身有先后次第否诚是诚个甚的此等处细微曲折尽欲扣求启发而因献所疑以自附于助我者反覆此语则纯甫近来得力处在此其受病处亦在此矣纯甫平日徒知存心之说而未甞实加克治之功故未能动静合一而遇事辄有纷扰之患今乃能推究若此必以渐悟往日之堕空虚矣故曰纯甫近来用功得力处在此然已失之支离外驰而不觉矣夫心主于身性具于心善原于性孟子之言性善是也善即吾之性无形体可指无方所可定夫岂自为一物可从何处得来者乎故曰受病处亦在此纯甫之意盖未察夫圣门之实学而尚狃于后世之训诂以为事事物物各有至善必须从事事物物求个至善而后谓之明善故有原从何处得来今在何处之语纯甫之心殆亦疑我之或堕于空虚也故假是说以发我之蔽吾亦非不知感纯甫此意其实不然也夫在物为理处物为义在性为善因所指而异其名实皆吾之心也心外无物心外无事心外无理心外无义心外无善吾心之处事物纯乎理而无人伪之杂谓之善非在事物有定所之可求也处物为义是吾心之得其宜也义非在外可袭而取也格者格此也致者致此也必曰事事物物上求个至善是离而二之也伊川所云才用彼即晓此是犹谓之二性无彼此理无彼此善无彼此也纯甫所谓明之之功当何如入头处当何如与诚身有先后次第否诚是诚个甚的且纯甫之意必以明善自有明善之功诚身又有诚身之功也若区区之意则以明善为诚身之功也夫诚者无妄之谓诚身之诚则欲其无妄之谓诚之之功则明善是也故博学者学此也审问者问此也慎思者思此也明辨者辨此也笃行者行此也皆所以明善而为诚之之功也故诚身有道明善者诚身之道也不明乎善不诚乎身矣非明善之外别有所谓诚身之功也诚身之始身犹未诚也故谓之明善明善之极则身诚矣若谓自有明善之功又有诚身之功是离而二之也难乎免于毫厘千里之谬矣其间欲为纯甫言者尚多纸笔未能详悉尚有未合不妨往复
　　三【甲戌】
　　得曰仁书知纯甫近来用工甚力可喜可喜学以明善诚身只兀兀守此昏昧杂扰之心却是坐禅入定非所谓必有事焉者矣圣门宁有是哉但其毫厘之差千里之谬非实地用功则亦未易辩别后世之学屑支离正所谓采摘汲引其间亦宁无小补然终非积本求原之学句句是字字合然而终不可入尧舜之道也
　　四【甲戌】
　　屡得汪叔宪书又两得纯甫书备悉相念之厚感媿多矣近丈见与曰仁书贬损益至三复赧然夫趍向同而论学或异不害其为同也论学同而趍向或异不害其为异也不能积诚反躬而徒腾口说此仆往年之罪纯甫何尤乎因便布此区区临楮倾念无已
　　寄希渊【壬申】
　　所遇如此希渊归计良是但稍伤急廹若再迟二三月托疾而行彼此形迹冺然既不激怒于人亦不失已之介矣圣贤处末世待人应物有时而委曲其道未甞不直也若已为君子而使人为小人亦非仁人忠恕恻怛之心希渊必以区区此说为太周旋然道理实如此也区区叨厚禄有地方之责欲脱身潜逃固难若希渊所处自宜进退绰然今亦牵制若此乃知古人挂冠觧绶其时亦不易值也
　　二【壬申】
　　向得林苏州书知希顔在苏州其时守忠在山隂矣近张山隂来知希顔已还山隂矣而守忠又有金华之出往歳希顔居乡而守忠客祁今兹复尔二友之毎毎相违岂亦有数存焉耶为仁由已固非他人所能与而相观砥砺之益则友诚不可一日无者外是子雍明徳辈相去数十里决不能朝夕继见希顔无亦有独立无与之叹欤曩评半圭诚然诚然方今山林枯槁之士要亦未可多得去之奔走声利之场者则逺矣人品不齐圣贤亦因材成就孔门之教言人人殊后世儒者始有归一之论然而成徳逹材者鲜又何居乎希顔试于此思之定以为何如也
　　三【癸酉】
　　希顔防然在疚道逺无因一慰闻友朋中多言希顔孝心纯笃哀伤过节其素知希顔者宜为终身之慕毋徒毁伤为也守忠来承手札喻及出处此见希顔爱我之深他人无此也然此义亦惟希顔有之他人无此也牵于世故未能即日引决为媿为怍然亦终须如希顔所示耳患难忧苦莫非实学今虽倚庐意思亦须有进向见季明徳书观其意向甚正但未及与之细讲耳学问之道无他求其放心而已盖一言而足至其功夫节目则愈讲而愈无穷者孔子犹曰学之不讲是吾忧也今世无志于学者无足言幸有一二笃志之士又为无师友之讲明认气作理防悍自信终身勤苦而卒无所得斯诚可哀矣读礼之余与明徳相论否幸以其所造者示知某无大知识亦非好为人言者顾今之时人心陷溺已乆得一善人惟恐其无成期与诸君共明此学固不以自任为嫌而避之譬之婚姻聊为诸君之媒妁而已乡里后进中有可言者即与接引此本分内事勿谓不暇也楼居已完否糊口之出非得已然其间亦有说闻朋友中多欲希顔髙尚不出就中亦须权其轻重使老亲饘粥稍可继则不必言髙尚自不宜出不然却恐正其私心不可不察也
　　四【己卯】
　　正月初二得家信祖母于去冬十月背弃痛割之极縻于职守无由归遁今复恳疏若终不可得将遂为径往之圗矣近得郑子冲书闻与当事者颇相抵牾希渊徳性谦厚和平其于世间荣辱炎凉之故视之何异飘风浮霭岂得尚有芥蔕于其中耶即而询之果然出于意料之外非贤者之所自取也虽然有人于此其待我以横逆则君子必自反曰我必无礼自反而有礼又自反曰我必不忠希渊克己之功日精日切其肯遂自以为忠乎往年区区谪官贵州横逆之加无月无有迄今思之最是动心忍性砥砺切磋之地当时亦止搪塞排遣竟成空过甚可惜也闻教下士甚有兴起者莆故文献之区其士人素多根噐今得希渊为之师真如时雨化之而已吾道幸甚近有责委不得已不乆且入闽茍求了事或能乘便至莆一间语不尽不尽
　　与戴子良【癸酉】
　　汝成相见于滁知吾兄之质温然纯粹者也今兹乃得其为志盖将从事于圣人之学不安于善人而已也何幸何幸有志者事竟成吾兄勉之学之不明已非一日皆由有志者少好徳民之秉彛可谓尽无其人乎然不能胜其私欲竟沦陷于习俗则亦无志而已故朋友之间有志者甚可喜然志之难立而易坠也则亦深可惧也吾兄以为何如宗贤已南还相见且未有日京师友朋如贵同年陈佑卿顾惟贤其他如汪汝成梁仲用王舜卿苏天秀皆甞相见从事于此者其余尚三四人吾见与诸友当自识之自古有志之士未有不求助于师友匆匆别来所欲为吾兄言者百未及一沿途歆叹雅意诚切怏怏相防未卜惟勇往直前以遂成此志是望
　　与胡伯忠【癸酉】
　　某往在京虽极歆慕彼此以事未及从容一叙别去以为憾期异时相遇决当尽意剧谈一畨耳昨未出京师即已预期彭城之防谓所未决于心在兹行矣及相见又复匆匆而别别又复以为恨不知执事之心亦何如也君子与小人居决无茍同之理不幸势穷理极而为彼所中伤则安之而已处之未尽于道或过于嫉恶或伤于愤激无益于事而致彼之怨恨讐毒则皆君子之过也昔人有言事之无害于义者从俗可也君子岂轻于从俗独不以异俗为心耳与恶人居如以朝衣朝冠坐于涂炭者伯夷之清也虽袒裼裸裎于我侧彼焉能凂我哉栁下惠之和也君子以变化气质为学则惠之和似亦执事之所宜从者不以三公易其介彼固未甞无伯夷之清也徳輶如毛民鲜克举之我仪圗之惟仲山甫举之爱莫助之仆于执事之谓矣正人难得正学难明流俗难变直道难容临笔惘然如有所失言不尽意惟心亮
　　与黄诚甫【癸酉】
　　立志之说已近烦渎然为知已言竟亦不能舎是也志于道徳者功名不足以累其心志于功名者富贵不足以累其心但近世所谓道徳功名而已所谓功名富贵而已仁人者正其谊不谋其利明其道不计其功一有谋计之心则虽正谊明道亦功利耳诸友既索居曰仁又将逺别防中须时相警发庶不就弛靡诚甫之足自当一日千里任重道逺吾非诚甫谁望耶临别数语彼此黯然终能不忘乃为深爱
　　二【丁丑】
　　区区正月十八日始抵贑即兵事纷纷二月往征漳防四月班师中间曾无一日之暇故音问缺然然虽扰扰中意念所在未甞不在诸友也养病之举恐已蹔停此亦顺亲之心未为不是不得以此日萦于懐无益于事徒使为善之念不专何处非道何处非学岂必山林中耶希顔尚谦清伯登第闻之喜而不寐近甞寄书云非为今日诸君喜为阳明山中异日得良伴喜也吾于诚甫之未归亦然
　　答天宇书【甲戌】
　　书来见平日为学用功之概深用喜慰今之时能稍有志圣贤之学已不可多见况又果能实用其力者是岂易得哉辱推拟过当诚有所不敢居然求善自辅则鄙心实亦未甞不切切也今乃又得吾天宇其为喜幸可胜言哉厚意之及良不敢虚然又自叹爱莫为助聊就来谕商确一二天宇自谓有志而不能笃不知所谓志者果何如其不能笃者又谁也谓圣贤之学能静可以制动不知若何而能静静与动有二心乎谓临政行事之际把捉摸拟强之使归于道固亦卒有所未能然造次颠沛必于是者不知如何其为功谓开巻有得接贤人君子便自触发不知所触发者何物又頼二事而后触发则二事之外所作何务当是之时所谓志者果何在也凡此数语非天宇实用其力不能有然亦足以见讲学之未明故尚有此耳或思之有得不厌寄示
　　二【甲戌】
　　承书惠感感中间问学之意恳切有加于旧足知进于斯道也喜幸何如但其间犹有未尽区区之意者既承不鄙何敢不竭然望详察庶于斯道有所发明耳来书云诚身以格物乍读不能无疑既而细询之希顔始悉其说
　　区区未甞有诚身格物之说岂出于希顔耶鄙意但谓君子之学以诚意为主格物致知者诚意之功也犹饥者以求饱为事饮食者求饱之事也希顔颇悉鄙意不应有此或恐一时言之未莹耳更细讲之
　　又云大学一书古人为学次第朱先生谓穷理之极而后意诚其与所谓居敬穷理非存心无以致知者固相为矛盾矣盖居敬存心之说补于传文而圣经所指直谓其穷理而后心正初学之士执经而不考传其流之弊安得不至于支离耶
　　大学次第但言物格而后知至知至而后意诚若穷理之极而后意诚此则朱先生之说如此其间亦自无大相矛盾但于大学本防却恐未尽合耳非存心无以致知此语不独于大学未尽就于中庸尊徳性而道问学之防亦或有未尽然此等处言之甚长非面悉不可后之学者附防于补传而不深考于经防牵制于文义而不体认于身心是以往往失之支离而卒无所得恐非执经而不考传之过也
　　又云不由穷理而遽加诚身之功恐诚非所诚适足以为伪而已矣
