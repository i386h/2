<!-- { "loadSidebar": true } -->
　萨克达氏，云贵总督溢庄恪阿思哈公第四女。英煦斋协揆（和）配也。善写生，尤喜以指头画鹰，得其神俊。颜所居曰观生阁。每作画，协揆为之署款。尝于胡书农学士斋中，见所作花草胡蝶卷子，协揆题其后云：“今夏内子得瓯香馆山水册子，遂摹之，始悟花卉难，草虫难，画蝶尤难。盖山水可以添染，花虫则一笔落纸，不可收拾，此内子之独得，不知有合否？请侯高明指谬。”余虽不解画，然于画蝶，每赏之，亦爱则忘丑耶。闺房之雅，洵足媲美鸥波矣。 
　姚夫人，顾隅东（升）室也。隅东工书画，自颜所居楼曰写山，夫人亦擅绘事。朱西畯（昆田）《题写山楼主人墨梅二绝》云： 
　　墨梅旧数杨补之，今看尺幅横一枝。 
　　尽删海粟百绝句，写山楼有无声诗。 

　　冷蕊疏花色斩新，鲍夫人合管夫人。 
　　问君妩媚何能尔？莫是罗浮梦后身。 
　张净因，甘泉人，张坚女。幼读书，能诗善画。年二十五，归于黄，事舅姑以孝闻。家贫或以画易米，有长官慕其名求见其诗，净因谢曰：“本不识字也。”嘉庆丁卯卒，年六十七。着《绿秋书屋诗集》五卷。宜兴昊仲伦（德旋）云。 
　巴延珠，字佛图，伊尔根觉罗氏都统莽鹄立女，溢勤敏。勤敏工写真，其法本于西洋，不用墨骨，纯以渲染皴擦而成，神情酷肖。佛图亲受指法，亦工人物。守贞不字，长斋绣佛以终。 
　竹垞《清平乐?题吴中女子吕文安画》云： 
　　深闺暇日，偶仿王郎笔。小字亲题无气力，杀粉调铅第一。　　圆珠斛得谁家？香车远隔天涯。陌上依然柳色，门前何处桃花。 
阮亭《题冯女郎画兰》云： 
　　丐得骚人笔下妍，玉池清照影便娟。 
　　一时弱质辞空谷，冶叶倡条尽可怜。 
吕冯画迹，今不可见。姓氏附见两家集中，亦云幸矣。 
　吴玖，字瑟兮，石门吴南泉女，桐乡程同文春庐继室。性特高洁，工诗善画。初写折枝花，继作山水兰竹，皆出心悟，追踪于古妇人无此笔也。尝画溪山归兴图，春庐题句云： 
　　人间何处觅菟裘？送老溪山一叶舟。 
　　惭愧贤妻招隐意，年年看画过清秋。 
　嘉兴朱箔，字梅侣，钱孝廉青选室。工楷书，得大令十三行笔法，兼擅墨菊。 
　柴贞仪，字如光；静仪，字季娴。钱塘人，孝廉柴云倩（世尧）女也。如光适黄介眉，季娴适沈汉嘉，并工绘事。余藏如光杏花春燕、季娴木犀芙蓉，笔意韶秀，可称双璧。 
　吴规臣，字飞卿，一字香轮，金坛人，吴县顾侣松大令（鹤）室也。以孝行称。画师南田，风枝露叶，雅秀天然。兼精岐黄之术。侣松令米脂，从征喀什噶尔。飞卿留居吴门。夫家母家，皆恃丹青以给。近时女士工画者，嘉兴沈采石（谷）山水，吴顾芳（蕙）花卉，南海黄畊畹（之淑）兰竹，并出冠时。何闺阁之多才也！ 
　陈琼圃，字阆真，号鉏月，钱塘半江司马淞女，归安费锡田室。能诗兼六法。夫亡，誓以身殉，卒年二十有九。其自题山水画册云： 
　　路转千峰一径斜，烟霞深锁野人家。 
　　春来更有幽凄处，开遍东风积谷花。 

　　家住江南杨柳湾，一蓑烟雨打鱼还。 
　　数声芦荻秋风暮，饱看青溪两岸山。 

　　蒹葭深护水云乡，门掩青山对夕阳。 
　　吟罢小楼闲眺望，晚风吹起白苹香。 

　　峰含晚日树含烟，野水微茫接远天。 
　　如此溪山谁领取？风光输与钓鱼船。 
极清婉可诵。 
　山舟学士尝题女史朱雨花画海棠便面跋云：“予犹女适德清许氏，一日归宁，手一扇上画折枝海棠，生秀圆润，署款朱新，字雨花，盖女史所贻也。予叩何人，曰：‘此即五世一堂竹溪戴翁（德清人）之曾孙妇也。’向予慕其家风孝友，尝买棹访之，见其祖孙四世。而五世孙征符方在袵褓，即女史朱所诞育也。夫蚕织针管，是宜所习，不意画手渲染之妙，其朴而能文可知矣。予生平所见闺秀画不一，最上如黄石斋先生之蔡夫人，钱尚书母南楼老人，绰有徐黄遗法，妍丽中气骨古厚，非如吴下文淑恽冰，徒以姿媚一派见长而已。女史年未满三十而技若此。倘得前人名迹，浏览而静摹之，所造当更有进于是者。予故因犹女之请，跋其便面以报所赠。嘉庆八年岁在癸亥二月之末。”此跋《频罗集》中未刊，故亟录之。 
　吴映瑜，字韫辉，号秋水，靓江孝廉澄女，赵穆亭承杰继室也。与谷人祭酒为族兄妹，工书画。祭酒在都，同寓一室，朝夕评隲擘窠书，似有胜焉。六旬外，犹能作楷。余尝见山水册一，气韵妍雅，洵称合作。 



　　春人赋　晚清　古汉寿易顺鼎实甫　着 

　 易实甫观察骈文诗词数百首，古艳鲜新，善为才语。行卷中曾用回文体成《春人赋》一篇，今为分其顺读倒读之文如左，倒读文云: 
　晓莺啼恐多，花开半如意。恼人春卷帘，脂涴常添泪。卯醉尊闲，午眠衾腻。少黛愁眉，多香病肺。早唱骊青，暗啼蛾翠。楼上楼，梦中梦，愁旧迎，欢新送。幽灯剪轻，断钩敲重。兜竹云凉，压花雨冻。不整钿螺，罢吹箫凤。瓯玉擎双，篝香倚共。又或落月催歌，留春约舞。错讳穿针，寒惊换纻。药选名佳，茶嫌味苦。削翠摹图，么红按谱。谑转多嗔，疑生偶语。莫怨迟归，谁知久伫。钥兽严扃，笼鹦静 庑。掠借鸾蓖，挝停羯鼓。薄鬓云欹，圆珰月聚。娃仍夜卜，客有春迷。纱笼似隔，佩响先归。遮身聚蝶，逗语争鹂。车引尘香，棹碍波微。斜光碧岫，散影蓝漪。霞如障锦，花似熏衣。喧呈圃兰，净写湖练。莲想跌双，桃羞颊半。园东青踏，浦南翠玩。乃若燕忽帘窥，狸将锦覆。幔雾遮眠，廊霞转步。扇去眸回，弦低指逗。惯砑笺柔，频描管瘦。怨亦成妆，慵先罢绣。黯黯怀春，沉沉睡昼。院曲莺调，阑空鸭斗。至乃篁啼夜静，絮恋春残，塘横爱水，壁复柔烟。当愁怯花，并坐移鬟。凰偕瑟倚，雁续筝弹。廊西住妾，墙东住欢。斛定珠量，奁将珥赠。屋暗愁眠，楼危怯凭。足态频看，真香久听。绿媚烟凝，红娟日亲。縠料身齐，花安髻称。六尺鸾屏，二分蟾镜。一抱怜腰，双飞想翼。立尚香凭，逢偏梦隔。窄袜藏春，宽衾占月。夕夕朝朝，花花叶叶。石白溪清，墙红水碧。 
　　顺读文云： 
　碧水红墙，清溪白石。叶叶花花，朝朝夕夕。月占衾宽，春藏袜窄。隔梦偏逢，凭香尚立。翼想双飞，腰怜抱一。镜蟾分二，屏鸾尺六。称髻安花，齐身料 縠。衬日娟红，凝烟媚绿。听久香真，看频态足。凭怯危楼，眠愁暗屋。赠珥将奁，量珠定斛。欢住东墙，妾住西廊。弹筝续雁，倚瑟偕凰。鬟移坐并，花怯愁当。烟柔复壁，水爱横塘。残春恋絮，静夜啼篁。乃至斗鸭空阑，调莺曲院，昼睡沉沉，春怀黯黯。绣罢先墉，妆成亦怨。瘦管描频，柔笺砑惯。逗指低弦，回眸去扇。步转霞廊，眠遮雾幔。覆锦将狸，窥帘忽燕。若乃玩翠南浦，踏青东园。半颊羞桃，双跌想莲。练湖写净，兰圃呈暄。衣熏似花，锦障如霞。漪蓝影散，岫碧光斜。微波碍棹，香尘引车。鹂争语逗，蝶聚身遮。归先响佩，隔似笼纱。迷春有客，卜夜仍娃。聚月珰圆，欹云鬓薄。鼓羯停挝，蓖莺借掠。庑静鹦笼，扃严兽钥。伫久知谁，归迟怨暮。语偶生疑，嗔多转谑。谱按红么，图摹翠削。苦味嫌茶，佳名选药。纻换惊寒，针穿讳错。舞约春留，歌催月落。或又共倚香篝，双擎玉瓯。凤箫吹罢，螺钿整不。冻雨花压，凉云竹兜。重敲钗断，轻剪灯幽。送新欢，迎愁。梦中梦，楼上楼。翠蛾啼暗，青骊唱早。肺病香多，眉愁黛少。腻衾眠午，闲尊醉卯。泪添常涴脂，帘卷春人恼。意如半开花，多恐啼莺晓。 


　　广东火劫记　清　闽中梁恭辰敬叔　着 
　 
　 粤东酬神演剧，妇女杂沓，列棚以观，名曰看台，又曰子台。市廛无赖子，混迹其间，斜睨窃探，态意品评，以为笑乐。甚有攫取钗钏者，最为恶俗，屡禁不俊。 
　道光乙巳四月二十日，广州九曜坊境演剧，搭台于学政署前。地本窄狭，席棚鳞次，一子台内因吸水烟遗火，遂尔燎原，烧毙男妇一千四百余人。焦头烂额断骨残骸，亲属多不辨识，官为攒殓焉。 
　先一夜，梨园掌鼓者，看守戏箱，假寐场上，见有数红须赤面人，又有无数披头折颈人，叱之寂然。甫交睫，复恍惚如梦，又见有似差役头带缨帽手持铁练者，三十余人，拥入戏棚捉人。惊惧而醒，心知有异，质明以告掌班，转请于司事，欲改期演唱，司事弗许。及金鼓甫作，大鼓忽震裂，掌鼓者觉全身发热，如坐甑中，汗出不止。适扮加官之优人，亦言其戴假面登场时，视台下看戏人面目，皆异常焦黑，二人遂相与托疾俱去。未几士女如云，肩摩踵接，不移时而灾至矣。 
　是日也，西关有王姓者，家小康，翁媪素忠厚，为族党邻里所称。只一子，已授室矣。忽告翁媪，欲入城观剧，嘱其妇某氏为之栉发，妇于辫顶分四缕辫焉。甫出门，遇友人约往佛山镇置货。初犹以他故辞，不欲往，强之乃偕行。比灾作，则是子已在佛山镇，而翁媪不知也。闻戏场火发，亟率妇往视，则烈焰烬余，有尸似其子者。哭而殓之，招灵设魂于家。其妇自往视，至毕葬竟不哭。翁媪皆恶，呵之谓其无夫妻情。妇第顺受不与辨。未几，其子与友自佛山归，翁媪愕然，称其妇智。因诘其何以确知非夫也。妇言：“当日系四缕辫发，谛审灰烬发痕乃三缕，故不敢哭。然究不知夫之所往，疑虑莫释。晨夕泪痕浸渍枕席间，亦不敢言耳。使非翁媪平日忠厚，是子之不及于难也.几希。 
　是夕之火，起于看台，而被焚之惨，则由于摊馆。盖署前多奸蠧，包庇开场聚赌者，吏莫能诘。彼时适有南海县文武约会查拿。机事不密，为若辈所觉，预将东辕门关闭。火发时众皆由西辕门走避，拥挤践踏而毙者，约二三百人。居中被焚之尸，有挺立不仆者，有似油炸虾者，有为灰烬堆垛不成人形者，约千余人。其逃出之人，有烧去半头半臂者，有烧去一手一足者，近或至家，远仅至中途，又约毙百余人。使当时东辕门不闭，则南出书坊街，东出九曜坊，所全活当不尠。赌近于盗。林少穆先生为总制时，尝严其禁，不料赌关于火也，如此。 
