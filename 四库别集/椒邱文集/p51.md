<!-- { "loadSidebar": true } -->
　　我朝自太祖皇帝受命建号至宣徳初盖六十余年矣宣宗章皇帝笃意于阜成兆民妙简朝臣素有政声者出为郡守盖欲比隆周成康之世汉文景之治也惟时先公以监察御史为大臣所荐出守永嘉上宴劳赐玺书俾驰驿赴任永嘉古之东瓯地在海上颇号难理先公感上简命之意思欲追古循良之迹凡为郡所以事神治民者条列为一书名曰牧民备用盖多本之经史而叅以时政也既数月郡境称治闻于京师及先公入觐召入便殿命近臣传防奬励并赐御制招隐歌由是政声闻于天下以为龚黄卓鲁不足多也相知有来问先公所以为政者先公命録牧民备用以遗之有依仿而行之者亦皆以善治闻好事者以传録之艰因为镂板以广其传而归其板于吾家藏于吾弟乔夀之书楼近为回禄所燬而得之者鲜矣邑庠生黄鹤以为是书简而不迂质而不俚考之古而无戾施诸今而可行实为政者之凖绳也毎见有司为政防范不宻重贻民害者輙曰彼未见吾先正牧民备用故耳乃捐赀重刻之凡为郡县者輙摸一帙以赠之曰诸公依此而行则吾先正之仁政徧于郡县矣刻既成又托予甥掲瑀捧以示予属题其后先公讳文渊世家广昌宋寳谟学士坦之裔也为郡六载徴为刑部侍郎其后累官太子太保兼吏部尚书昔人有言施药不如施方有司之得此书其犹医者之得方欤鹤之用心仁矣哉他日为政必能心先公之心矣名位所至其可量乎
　　书老子道徳经后
　　老子道徳经五千余言临川吴文正公为之注分为四巻定为六十八章予与大宗伯琼台丘公仲深论老子公曰注老子者数十家惟文正之注为善盖诸家之注或以为神仙修养之术或以为用兵权谋之説是皆知其一而不知其二者也惟文正公注深得老子之防临川旧有刻本而今亡矣今其书幸载于道藏经子试求之予因托公假诸道流久而未得今年春公与予陪祀南郊同宿于神乐观公乃假于道士以示予予亟命书吏録之以归篝灯阅之其言简而明近而易知老子所谓道徳之防灿然矣河上公林献斋之説皆不及也予观老子之説世儒多非之然大要以清虚为本以慈俭为用是亦不悖于吾儒也使为君者用之必能如文帝恭俭爱民为相者用之必能如曹参清静为治矣岂可轻訾哉因识于巻末
　　防大事记续编
　　大事记续编凡七十七巻翰林待制金华王公子充所着公与宋学士景濓皆以文章学术显于国初同典制诰后奉使南诏谕元宗室梁王巴图不屈死之盖公与宋公皆黄文献公晋卿之门人齐驱艺苑世无异论然尝考之宋公之文雄浑赡丽自苏长公后鲜能及之公之文好模拟甚者剽前人之成説【如赠郭士中序用马子才子长游萧然堂记用曽南丰记学舎之类】非宋公自成一家言者比至其学术亦有不同金李纯甫着明道集説以孔孟老庄并称宋公讥其偏驳是矣公序其书乃以豪杰之士称之又何所见邪其着此书盖以续东莱吕公所未就者也然东莱作大事记在朱子通鉴纲目未作之先纲目盛行于时此书不可作也其间予夺褒贬又与纲目大不合者纲目以昭烈绍汉统章武纪年直接建安此万世不易之论也此书顾谓抑扬太过乃用无统之类例以汉与魏吴并从分注不从朱子而取陈夀裴松之之説可乎不可乎纲目出武后之号纪中宗之年每岁书帝之所在盖春秋书公在干侯之例也此书乃以武后纪年则所谓秉笔迷至公者岂独欧阳子哉李克用父子在唐虽未为纯臣然唐亡犹称天祐年号以讨贼为辞名义甚正故纲目纪年先晋而后梁是廼春秋存纪存陈之义也此书乃先梁而后晋不几于奬簒乎夫学如朱子著述如纲目亦可以止矣而公此书乃故为异同岂好竒之过邪公在建文间以近臣言其死节特赠翰林学士諡文节永乐初凡建文所设施悉皆革去无敢复称其赠諡者正统六年义乌丞庐陵刘杰以公死节请加防典乃赠翰林学士諡忠文云
　　题元祐党籍碑
　　元祐党籍碑一巻蔡京元长所书也崇宁初京在相府追憾元祐诸贤乃籍司马光以下三百九人指为奸党请徽宗书而刻之又自书颁于天下俾各刻石以示后世京之意盖欲汚蔑诸贤使其子孙亦有余辱也抑岂知公论之在人心者终不可泯至于摩挲遗刻歴数姓名粲然若繁星之丽天虽其子孙亦以祖父得与涑水伊川聨名为荣曽不以为辱也呜呼爱憎之私果何以掩是非之公邪京可谓谬用其心矣碑之所列徳业无闻者居多然頼此碑之存而天下后世知其为君子之党是则京之诋之乃所以誉之也欧阳子有言彼防人之致力乃借誉而揄扬岂不信哉霅川沈暐以其祖干名在党籍惧久而磨防特取家藏榻本重刻于石行人司副姑蘓周君得此巻出以示予瞻仰之余肃然起敬因识于下方呜呼世之恶直丑正彷佛于京者览此碑尚亦自省哉旴江何乔新识
　　恭题恩荣録后
　　冬官郎中臣冕録其筮仕以来所被制勑命诰玺书凡十有二通而题其目曰恩荣録将刻诸家塾以示其子孙且属臣乔新题其巻末臣伏读而叹曰大哉皇言是足以昭一代之人文非惟为萧氏一家之光宠而已盖冕初以进士试于廷先皇帝赐之制防而问焉俾陈其所蕴遂擢上第既而除冬官主事迁员外郎以至今官恭勤周慎克举其职先帝嘉之推恩其父母以及其妻凡再赐勑诰以示旌褒寻以颍川营建王府工大役繁特勑臣冕往董之所以申饬戒励之意尤为深切今冕所録是也臣惟古昔圣帝明王训廸厥官具载于书不可尚已西汉诏令深醇简尽犹有典诰之遗风焉河汾王通取以续典谟训诰誓命之文盖有以也六朝以降文日靡丽非王言之体矣我国家以人文化天下凡丝纶之出典雅深厚盖轶西汉而追踪于三代后世有如通者安知不取之以续书邪冕之子孙于是録寳之弆之口诵而身履之则所以光前啓后之道在是矣若徒持之以夸闾里则岂臣冕所以示后之意哉
　　题助教林君致仕公牍
　　治戊申冬十有一月南京国子监助教莆阳林君文华以内艰服阕至京慨然叹曰吾老矣齿髪衰而筋力惫可以休矣廼请于吏部愿致其政以休于家太子太保吏部尚书王公侍郎刘公杨公嘉其恬退为请于朝圣天子俞其请俾以其官致仕吏部移文饬郡县以礼相待且蠲其繇俾得自逸又劄付君曰其以礼自处毋干有司之政君得请喜甚既诣阙顿首谢且以所得吏部劄装演成轴持示予请识之予惟先王之世为士者四十而仕五十而爵七十而致仕而年至者请于上曰吾力不能任干戈而谋不足賛国论愿乞身以休为上者亦曰大夫诚老矣吾不敢烦以政赐之几杖俾休于家当是时士皆明于进退之礼而无贪恋宠利之私汉以来礼废而士俗薄于是乎有年余八十犹托权近求进者矣有老而当罢叩头祈哀而不耻者矣我国家以礼待士而士亦以礼自待其身然其濡忍将老之年以茍升斗之禄者盖亦有焉君年方六十有六精力未衰而毅然求去视彼冒昧而不知止者其贤不肖何如也君归矣日与乡之耆徳探壶山之幽胜濯涵江之清流唱和于山霞水月之间以写夷犹之悰以颂国家太平之盛以追苏太傅杨司业之髙风人之望之何啻登仙邪是劄也传之后世将有低佪感叹曰朝廷待士以礼如此林君以礼自待又如此是岂寻常吏牍之比哉君名英以乡贡进士起家歴宁逺吉丰教谕瑞州教授以至今官所至以善教称
　　书三国志后
　　陈夀三国志十有四册予巡抚晋阳时録于襄陵县学盖少宗伯邢公所印南雝本以遗其后学者也其间残缺甚多予因令装书者遇有脱简置空纸焉闻士夫家有善本輙假而补之十仅得二三近闻吴兴大姓有元末印本最为精善乃托主事沈清就其家録而补之然后稍完虽间有缺文误字可以意属读也夀作此书帝魏而防蜀吾先儒尝斥其非然其叙事简健非李延夀辈所能及而叶水心谓其胜班固则谬矣裴松之注时有异闻可喜亦好古博雅者不可废也金华吴师道论夀叙事多摹仿左传班史事多失实予谓后世作史者逓相摹仿非独夀书然也校补既完因识于巻末
　　书金荣襄公碑隂
　　太子太保兼户部尚书追封沐阳伯諡荣襄淮阳金公先公之同年友也自初仕为监察御史晩岁同以宫保兼六卿相得甚欢先公毎称公为一代伟人公之薨少保兼太子太傅芳洲陈先生为撰神道碑其家乆未刻盖有所忌也至今三十有八年矣予托淮阳太守徐侯用和求诸其孙得録本于故箧字多脱谬侯録示乔新且砻石置隧道属乔新校定其文将刻之以图永久乔新乃取东鲁许先生所述公行状校其讹缺窃惟芳洲与公仕同时碑文宜详实然叙公平闽防之功甚畧而自户部左转工部又似有所讳者乔新公通家子也敢述耳目所及者以补碑文之缺初公受命南征兵抵浙江遣都督刘徳新以偏师繇杉闗进自与宁阳侯陈公帅大兵繇分水关进刻期防于延平及兵至建宁贼首邓茂七已败死余党立其侄为主势益炽公掲榜招谕降者日数千惟凶徒负固不服公乃进兵沙县剪贡川芟挂口夷陈山而尤溪将乐诸邑以次破降遂分遣偏禆解汀漳之围不数月八闽肃清其防画皆出于公诸将受成筭而已及在户部南北用兵储偫不足公经度攟拾未尝乏絶浙东大姓有输岁赋绵绢至京者适有诏蠲逋赋乃匿其半而以其半贿权贵嘱公以赦蠲之公言此乃已徴在官者力持不可权贵怒嗾台谏劾公文致其辠请下廷尉景皇帝察其诬不许都御史王文素与公有隙抗言诋公以为不可宥景皇帝不得已乃落公太子太保改工部尚书时先公为吏部尚书上言北境未平南夷复閧所急者军储耳金某有经济才其计度财赋以充邉储非为私也自古理财之臣多招怨谤如唐之韩滉宋之赵开是已惟陛下察之书上景皇帝嘉纳还公户部寻复太子太保此二事皆乔新所睹记者不敢诬也嗟夫防説殄行古有之矣何必讳哉谨识于碑隂使来者有考焉徐侯名镛武昌人起家进士为监察御史以謇谔闻其在淮阳清慎寛和有古循吏风观其慕公为人而为之刻碑志尚之卓可见矣
　　防书传辑録纂注
　　右鄱阳董氏辑録纂注二帙先冡宰旧读之书也国初用翰林学士刘三吾等言蔡氏释书有与朱子不合者乃作防选于蔡传多所更定颁之学校用之科目先公生当防乱之后经籍非书坊刋行者不易得当是时学者所习惟辑録纂注而已乃假防选官本采其説之异于蔡传者録于辑録纂注之上下防已见于纂注者则但云取某氏説其圏防批抹皆先公之手笔先公既以是经登进士第而书藏于家无少损也及四书五经大全既颁而防选又废矣乔新少读是经弆藏惟谨比者旴水泛溢颇有损壊乃命从孙丰重加装褫间有残缺者不复补存古之意也既完韬以绫帕而藏之呜呼此书先公手泽所存也凡我后人知祖宗得书之艰嗜学之勤尚思所以寳之哉
　　书进士登科録后
　　国朝故事进士释褐之后礼部録读巻执事之臣氏名与诸进士家状并及第三人之对防刻之为登科録既进御乃攽在朝羣臣及诸进士以布于天下先公以永乐戊戌登进士第所受登科録藏干弟乔夀之书楼久矣不幸燬于火予极力访求不可得近乃得此巻于同邑陈氏家而首尾颇残缺亟命从孙丰补缀装褫藏于家呜呼昔人于平泉树石犹切切焉戒子孙以保之况此録国家之令典先世家状存焉子孙览之可以知先世交游之多贤家学相传之有自也岂平泉树石之比哉以平泉树石与人者犹曰非吾子孙则以此録与人者真豚犬耳呜呼凡吾子孙尚念之哉治壬子秋七月丁丑不肖孤乔新识
