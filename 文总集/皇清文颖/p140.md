<!-- { "loadSidebar": true } -->
　　皇风兮化均调四气兮以淳和而能至兮物靡不亲圣时若兮福物与民周八极兮浩无垠











　　皇清文頴巻三十九
　　钦定四库全书
　　皇清文頴巻四十
　　赋
　　璿玑玉衡赋【有序】　　　　　　叶方蔼
　　夫干苞阐秘袭气母于羲皇神防迎长占斗纲于轩后南正司天之载五纬同躔东嵎迓日之年四时成嵗乃肇浑天之制爰垂歴象之名邈矣悠哉夐乎尚矣若其灵承帝眷敬授民时基命夙夜之心效法聪明之徳先圣后圣其揆一也我
　　皇上凝休紫极昭受璇穹上治而协健行下交以成泰运珍符雾集聚房防井之精景贶云臻合璧编珠之瑞犹且单心不懈奉若加防推玉律以调八风授灵台而占五候星球乍启不逾分至之司圭表初悬无爽隂阳之景缇宫吹管即应黄钟嶰谷鸣筩奚烦黑黍此惟清宁同撰日月合明故仰昊瞻天久在渊衷己裕勑几观象不越反躬而求矣若稽勲华之代首崇平秩之规是有玑衡用资测騐以之考宪而七政攸齐以之亮工而五辰斯抚固称隆于曩昔实合契于今兹敢竭疎庸敬陈斯赋
　　天徳健行
　　圣躬时宪悬象昭囘泰阶巍焕并明照以升恒握神机而清晏揽贞观之同符羙勲华之再见审厯象之仪型考玑衡之旧撰尔其干文中列坤质外包机缄毕设网纽斜交既辖之以圎轴又筦之以横箫饰蠙珠之的皪琢昆玉之英瑶输激水以自运旋灵枢而不挠三重之仪而六合莫之外一寸之管而万象不能淆其为体也规如弹丸其为用也防如转圜其为象也三百六十有五度之广其为数也一百七万一千里之寛黄道赤道界其内南极北极持其端日月廻环于其际星辰萦带于其间东游而苍龙晨驾西防而玉露宵溥景长而朱曦送燠景短而清风戒寒辨早晚之异察盈缩之殊观虽浑涵于一气实森布于周垣智非同于窥牖情宁等于扣槃彼夫洛下初摹鲜于爰度测灵宪于张衡营铜仪于钱乐承天淳风之改造一行郭公之制作莫不研渺虑于毫厘覃巧思于防漠法加宻于前人理终资于先觉纵能析夫天象之至防犹未喻乎
　　圣心之所托也盖璿玑之所纪者名玉衡之所窥者形形非道之妙名非理之精道则刚健而中正理则元亨而利贞是天体之所以宰乎化育而至徳之所以合乎穆清故乃上瞻峻极仰则髙明旁规二曜疏观列星占以五事验以庶徴以言乎日太阳之精纯离之质圣人法之以施刚徳负丹扆以答阳临彤轩而辨色洞万物于幽遐统羣工而祖识焕昭明乎四方布晖光于九域以言乎月内政之修隂教之协圣人法之以安柔节循晏晦以有时慎紏防而罔忒致少采以修刑谨后宫而辨列起风化于关雎絶燕私于女谒至夫五纬行天日月之余彼迟留而伏匿即消息与盈虚虽疾徐之各异及次舍之悬殊要观祲而禳灾必修徳以临诸惟嵗星之为木主东方之甲乙年浃辰而一终揆进退而罕失适春阳之始舒聿体仁而播徳发仓廪以振乏絶饬田事而定凖直睇东作以土膏待下流而承大泽荧惑司火其日丙丁周天行以二载主夏令之畅盈乃有遂良赞俊之典劳民劝相之行断薄眚而出轻系嗜欲静而晏隂成养壮佼以顺时定心气而永宁若填星之位乎中央其日戊巳而寄王乎季久居之国福厚薄焉者反是所以统四时而合度总五行而成位防隂阳风雨之和收稼穑作甘之利节火耕水耨之勤纾金毁木饥之弊爰有太白之曜庚辛是主嵗一周天附日而处惟金行之秋令肃天地于区宇诘暴而来逺方勑法而缮囹圄建都邑以备囷仓易闗市以柔商旅辰星水徳壬癸司衡环阳丽日至隂之精乃迎寒于北郊时闭塞而冬成爰恤羽林之孤寡审防之吉凶命百官而眡盖藏考工师而按度程是曰三辰亦名七政惟在下者召其和乃在上者彰其应匪天心之偶违从实人事之多逆顺皇皇乎不闻亦式穆穆乎非言而令必敬凛夫旦明若俨承其提命斯轨顺而阶平庶玑明而衡正为象纬之贞符昭皇王之景运非甘石之能窥讵羲和之足问繄我
　　上圣端拱垂旒仿天体之广覆向明堂而爥幽喜怒形乎寒燠刑赏协乎春秋貌言视聴以咸饬工虞水火之交修肖乾坤易简之易演皇极敛锡之畴是故天不爱夫寳道神永献以嘉庥徳有动而必叶感无羙而勿遒定永年之歴数荷帝锡之共球眺荣光于徳水产蓂荚于
　　皇州受昭华龙叙之器赓卿云复旦之讴嫓陶唐之茂烈方虞后之徽猷又何假乎玉仪铜浑之制与夫保章冯相之俦



　　璿玑玉衡赋　　　　　　　　张玉书
　　仰乾象之昭融周寰宇而黙运成嵗功于灵枢烛人事以垂训遐览古初隂阳轨顺五精呈符三光朗润诞受图于荣河爰协筩于时令嗣在髙阳八风叶应载洎帝喾五官司正中星辨于伊耆七曜齐于帝舜于稽虞制曰玑曰衡玑设象以环映衡窥机而中横睠宻纬之粲列虽铢黍之毕程饰夜光以测度既规圆而体精琢良玉以为管亦外泽而中莹古厯云亡星官失术越有浑仪是纂是述凖尺寸以经营传玑衡之髣髴其为体也六合外围辰防内设指二轴以直距烛低昻于毫末其为用也分天脊以立极跨地平而定隅持南北之两端激机轮如转枢若夫日躔黄道与赤为界半入其中半出其外晷长至而牵牛是经景短至而东井斯在辨娄角于春秋实二分之交防此日行之轨阳舒而隂杀者也月行九道黄道则一周列四维随方易色经其南为朱经其西为白经其东为青经其北为黒分内外而错居并中道为九则此月行之轨阳消而隂息者也至于验五纬之凌厯分嬴缩于歩躔惟金水之附日常一嵗而周天火再嵗而秉令木一终而司权填中央以主福阅二十八嵗而一迁其间顺逆留伏循环无端伏行最急留行则延顺厯而东行则合逆轨而西行则偏此五星之度有常道亦有变愆者也大抵日月之行以天为辐星纬之道以日为毂天左旋而常嬴日丽天而差缩天视日为有余日规天为不足积经嵗以为期斯日防天而来复繄太隂之行缓按躔次而可推计一日之所退常十三度而有竒月一周而交防实日速而月迟惟星官之歩厯谓进度为难稽指逆数以握算若右旋其易窥倘折衷于至当实左旋其不移夫天度有常观象斯在天命难谌惟徳克配昔者圣人之答幽明序五行也昼考乎日气协纯阳象以修政积精于刚垂离照于庶事振遐览于八荒夕考乎月体含纯隂象以修徳退宻洗心既内庭之式序亦宵衣之是箴尔乃啓春令于东陆属重华而为木溥仁泽以嘘枯配青阳之覆育秩夏令于南讹属荧惑而为火敷礼敎以牖民范羣蒙之偏颇凉风既至太白司金象秋令以义正肆赏善而罚淫严霜乍陨辰星司水象冬令以智临爰植纲而置纪令行季夏中徳为土四星迭运填不易矩坚大信如金石捷令甲于风雨于是乎有治沟洫设潴防疏川谷谨关梁之水政有司烜爟颁禁律改国火救时疾之火政有戢淫邪严五刑诛暴慢厉五兵之金政有掌薪蒸禁林麓司器用慎储蓄之木政有辨物产课树艺定土圭度地势之土政凡以观文察变协序抚辰或灾沴之偶告即修救以荐馨虽礼详于三代实道启于虞廷观于命九官分庻职儆天工协羣力防非察恵逆于神人相玑衡而因革此所谓钦若之渊源厯千圣而同徳也天祚
　　圣皇丕膺休命衍箕畴行夏正格神明尽物性握苞符以建极召箕毕而环应惟
　　睿虑之玑衡不假器而垂镜于时天门肃穆泰阶清平俨众星环共而仰紫极之威神焉百职受成四海陶冶譬二十八宿之森列而司九州之分野焉朝视政以勤民夜考经而省宪两曜之旁瞩无垠而宰之以至健也轸旱潦以涣号宣幽滞而逹情五纬之代更逓旺而总之以好生也继自今以协气旁流嘉生蕃殖大泽沾濡声灵允塞固不必连珠合璧之祥五福庶徴之集然后知郅隆臻于三五而天人接于呼吸也己








　　璿玑玉衡赋　　　　　　　　王鸿绪
　　维天运之无垠仰苍苍于终古秉干健以立徳普覆帱于六宇殚智虑而难窥借法天之圣主粤稽轩辕受命披圗作覩大挠占斗纲首立算数容成作盖天臾蓲推荚蔀星官之罗列顺四时而歩天武传自陶唐彤车白马爰造玑衡分经凖含钦若勿违授时函夏揖让有虞祗承玉厯仰观俯察朝乾夕惕碧汉髙低星辰的皪目营心维斯程是适尔其为玑也如轮如毂象天之圆缤纷合沓碁布星躔煌煌煜煜璀璨编连擥夜光之径寸缀琼宇之澄鲜尔其为衡也取质荆山是琢是雕中空外坚羙丽琼瑶似截琅玕之竹如横鳯阁之箫用以斜窥夫列宿睨视乎层霄至南极北极作天枢纽出地入地或昻防否众星分罗如臣拱后天穹窿而旋左日月星辰错落而旋右总度数之棼如皆于是焉观其休咎若夫曜灵东浴玉兎西生拂扶桑而沈细栁扬素娥而泻银瀛一则乍嬴乍缩一则半亏半盈时而重光重润时而或犯或凌茍按器以潜思洵烛照而有徴廼荧惑处南重华居东太白西而辰星北填为土徳宅乎其中既禀性之各异亦徐疾之不同月隂精而具阳日阳精而秉隂金水受光于火日木土资生于水金他若羣星之隐见盈万罗寥廓而森森无不挈灵机而知数倚玉管而探寻于考中星实辨昏晓秋虚冬昴夏火春鸟譬循环之无端犹翔龙之旋绕定四序于代更割隂阳于忽杪至稽行道之黄赤分内隂与外阳蟾魄之青朱黑白羲御之冬短夏长一南而百物雕朽一北而万彚煇煌等瑶梭之交织傃七防而成章皆玑衡之妙用察天道于微茫何三代永守以为寳遭函闗一炬而消亡迨经营始于洛下铸象肇于夀昌钱乐造为铜浑猗尺度而寸量更若仪名六合制起三辰侧立斜倚分其位黄环白环运其轮俨四游之在内凖直距而维均恃衡管之俯仰占晷刻于冬春洎仰仪简仪之迭变候极立运之纷纶师古帝之遗法旷千载而同论茍厥徳其不囘何妨乎创制之维新我
　　皇上文武圣神诞膺景命体天行而作则顺民时而立政合二气以相宣调万年之金镜念干符下孚于君徳必
　　皇衷上契乎穆清故前民而开务谨时宪于元正离光腾而物照氷轮现而景澄则
　　宸躬之日月常升恒也视为目而主明貌为水而主恭听为金而王聪思为土而主睿言为火而主従则君心之五行恒肃雍也无形之七政运行防息在中之玑衡不闻亦式虽上极夫皇王之盛治畴得以累崔巍之至徳将使日月循纬五星同色比重华之逰河入昴同放勲之睹景出翼相与防乎卿云之缦缦畅九垓而弥万国



　　璿玑玉衡赋【有序】　　　　　　　汤　斌【臣】闻蓂荚初生古帝识明时之义泽火成象大易垂治厯之文朝廷之政令未施奉若之仪规先备盖敬天即勤民之本而法天实凝命之原自容成定握算而六术已昭黄帝聴合宫而五行较着南正司天北正司地重黎厘职于隂阳旸谷候春昧谷秋羲和致严于分至莫不仰观俯察上律旁罗然存其理而缺其仪未尽观占之哲有其数而无其器难成察稽之功尚考虞书聿垂伟制躔度窥于寸管文星运于圜机聚山泽之精华极人工之贲饰诚授时之要术歩厯之宏规也然而至徳难闻成模渐斁精思罕遇不无章防之讹参騐防淆遂有统元之悮以建申为建亥鲁人之月令无凭以食夘并食辰齐廷之度数何舛太初厯称邃密夀王犹议其非乾象术号精深韩翊尚指其短固由天行之难定实亦制度之未精观防通于古今应彰明于
　　昭代恭惟
