<!-- { "loadSidebar": true } -->
　　东郊昨夜春风起千挺琅玕烟雨里箨龙隠地惊新雷踊跃出土如相催旧榦凌云方未艾新枝头角居然在章江西来浪卷空此君得水应为龙丞哉负君君自玉哦松之余无不足我昔知君今更深为君题画输君心君不见息斋墨妙君须识虚心如竹贞如石
　　惠山杂歌【六首】
　　踏踏儿郎从老翁惠山寺里看新钟问道新钟几时撞九秋霜落树头红
　　箫皷迎神神下山香烟满路送神还安得村村无病苦灵泉不动庙门闲
　　聼松庵里双古松松下石牀苍藓封洗却苔痕看古刻志书传是米南宫
　　漪澜堂下水长流暮暮朝朝客未休纵有茶经无陆羽空教煎白老僧头
　　登登山路转山阿须向仙人洞口过涧水满时青草短岩花深处白云多
　　南祠忠定北文襄千古青山两瓣香莫问前朝松栢树祗今何处有甘棠










　　容春堂续集巻一
　　钦定四库全书
　　容春堂续集巻二　　　　　明　邵寳　撰五言律【八十八首】五言排律【二首】五言絶句【六十四首】
　　五言律
　　春雪独坐
　　春雷还见雪二月不胜寒山色愁频望梅花笑独看窖蒲柔怯盎畦菜冻羞盘庭草靑如许因渠更倚栏
　　红梅未开用春雪韵
　　红梅才两蕋犹自茹春寒出以希争覩开应半好看正怜香入坐未论实登盘笑我迂狂甚巡檐更倚栏
　　风雨阻山行柬如山
　　偶约山中路其如风雨何花期怜客甫茗事负僧陀栁岸渔翁艇松坡牧竪簑此时应入畵无计一相过
　　喜子春至用前韵
　　千里天台客重来喜柰何郡传一手劄【时顾台州华玊有书】寺问两头陀【寒山拾得事在天台】野史操无简山人卧有簑隔年期故在不放仲春过【别时尝约二月至此】
　　哭杨长史宗周
　　五更哭声起已矣叹斯人留剑还知树回槎已失津榻悬新月夜社散故山春咫尺桥东路相过独怆神
　　张提学留精舍三日别去诗以寄之
　　欲尽平生语匆匆客又东山中三夜月江上片时风荒径芟方始寒泉汲未穷逢人询我病莫论著书功
　　明水草堂次守溪王公韵
　　泽国连平野青山路始分草堂斜带水石径细穿云月谷三更籁风漪万古文主人招舞鹤时起白鸥羣
　　述喜
　　闻道銮舆返南来两报同浮云开北极乆雨转东风病力慈闱下欢声醉社中惟应操短简日课著书功
　　赠吴道士
　　羽人偶相过野服带烟霞处处山中药年年海上槎寻常聊作客三十早辞家何日天风便蓬莱海一涯
　　寄恽宪副功甫
　　八载荆南使忧勤欲白头歌声斫地劒行色济川舟嵗月空成晚江湖况及秋平生范老记一读一登楼
　　寄夏叅议如山
　　书破来鸿在情深柰防何黄花十月雨白草九江波云梦荆人猎潇湘屈子歌淹留君太乆吾道竟蹉跎
　　避暑山中答莫如山
　　残暑未受遣有诗来故人数行犹觉少三复不知频竹径留题近松坛入梦新朝闻叅賛语传慰到慈亲
　　林见素翁寄沙鱼翼【翁简云为海天亭对月之助】
　　远致沙鱼翼山亭见海天银丝抽出细韭叶借来鲜制法留新简尝时赋短篇若人南斗重风味亦堪传
　　月夜
　　长怀七月望赤壁有人游此夜复明月吾亭如小舟笛声兼籁起槎影带星流客动登高兴台峯最上头
　　避客
　　避客防山舘高秋霁景鲜方修初服地况近始生年云影秋潭底松枝晚阁前老僧迷眼界谓我羽衣僊
　　出郭
　　雪后行南郭茅堂处处开漫投新嵗刺偶接故人杯径指梅如迓帘看燕欲来溪桥回首地塔倚少城隈
　　过惠麓
　　胜寺游人少春深不见春茶留僧供淡草唤客愁频野望时时极途号字字眞吾衰敢忘世无语独伤神
　　登东冈舒啸亭复之厚本庵【庵华氏先邱也】
　　舒啸东臯上翛然见麦秋短篱花气暖深树鸟声幽家报源源至宾斋信信留多情还吊古斜日到林邱
　　喜何梓材至
　　入城先过我应只爲论诗思在停云地情如泛雪时风前歌更激雨后句偏竒避暑松隂石相逢不可期
　　送王子春还天台
　　天台人欲去把酒问桃花履向山中石裾凌海上霞一经终遯世数畒自成家更作明年约春泉共煑茶二月八夜月【匏翁尝有坐月诗自七日至十六日共十首予今年正月八日欲效为之继以连隂弗克遂也二月八夜月光复佳而晴色胜常乃作此诗期每夜用韵如匏翁马不知天意如何耳】
　　此夜看明月新晴光满庭草边留雨碧树杪失烟青世事停杯问书声隔院听从今渐圆满夜夜照东亭
　　九夜月
　　此夜看明月黄昏正可庭微生酒波渌轻引烛烟青小酌元无约高歌若有听开轩歩清影梧竹两亭亭
　　十夜月
　　此夜看明月从东渐过庭一方心共白独对眼逾青即有帘能巻那无笛可听梅花未全放诗在影中亭
　　十三夜月
　　此夜看明月还过昨夜庭梅于溪上白山是雨前青光霁眞堪坐隂晴不可听明朝诗客去何处忆吾亭
　　十四夜月
　　此夜看明月悬如镜在庭即令心境白安得鬓丝青槎客他年到裳歌何处听冯谁纪佳兴十日六登亭
　　观泉和叶巡按
　　柱史心如水观风及我泉评于唐客外诗在宋人先寒响回云壑春流带野烟闲来驻骢马入寺不叅禅
　　西郭
　　新霁行西郭青畴接野泉小车随水曲高屋指云边山沐欣今雨湖颴忆去年浩歌乗夜月何日泛溪船
　　冬日与王元信访许东庐于梅里
　　携我平生友东庐访故人近来身更健静里趣愈眞白屋支新柱乌纱戴旧巾不须谈世事谈罢恐伤神
　　青山道中
　　踏月青山路青山半白云千峯如速客数月已期君林籁随风息潮光隔渚分登台问泉水滴滴细还闻
　　送张汝立【二首】
　　尘海风波定山林径路深闲情能对酒雅调尚留琴隔嵗论文地平生防易心归舟经玊峡老树晚萧森山中方独吟客至共登临城塔回高鸟溪帆送逺林乗槎如有约坐树亦何心明日东吴道相思迟尔音
　　田司谏白砚
　　闻道端溪上佳人类玊成墨蒸云气重硃滴露华淸皜皜怜长濯庚庚陋大横公心如皦日自尔献承明
　　次顾与成闻与新报
　　安得从容语春风转杀机寻常忘地分只尺冐天威抗志通排闼惊魂逐裭衣他年看碣石沧海一云矶
　　雨
　　雨坐才三日晴逰已一冬壮懐淹阁茗润色对庭松泥阻东山屐云沉北寺钟何当拥衾起微旭在帘栊
　　山中听泉
　　秋日山亭上观泉坐夕曛先声虚谷应余沥小池分滴滴初疑露源源半接云载歌云谷句樵子隔溪闻存问后奉陪郡守王公小燕泉亭【公问无风安得有落叶者或曰泉声也予遂赋此】
　　落叶声到耳流泉歌吹余日斜群客醉山静一堂虚能听今逢子无言夙起予庐陵方在坐何处问环滁
　　次韵王郡公除夕【二首】
　　郡阁还除夕青灯酒独斟时情新旧厯物色短长吟草野欣风动蓂阶爱雪侵梅花如索笑诗思若为禁屡得徴黄报还怜借防身清声无汉吏惠思有周人漏转公庭午香凝燕寝春召棠歌满路赤子孰非亲
　　清狂赠郭仁
　　万古清谁圣吾希敢讳狂甘心从饭颗散髪和沧浪避世讥门磬闻仙问海航尚余诗画在珍赏动遐方
　　秋镜堂
　　湖水明如镜秋来虚映空尘消凉雨后天在古堂中巫峡帘犹逺澄江练自工载歌収潦句为问主人翁
　　吴封君送茶笋
　　人忆荆溪上茶来糓雨前两封专走仆七盌或通仙露箨兼将笋风漪已试泉【正月中封君尝饮泉于此】东坡诗句在歌罢一泠然
　　属邵翁种蒲于石
　　片石能还水移来楚水濵仙家九节草吾室数茎春苍溢空江露青消老眼尘凭谁了兹事西郭有闲人
　　移竹
　　醉日堪移竹南枝记得眞寸金还有土片玉已无尘挺挺数君子岩岩一丈人明年春雨后请看箨龙鳞孟训堂【谈文通再迁厥居至我冉泾之东扁之日孟训归其功于母夫人也予嘉其志为作是诗】
　　三迁胎敎后孟母古无前一念机能转千秋语尚传慈亲眞达者才子本超然礼乐吾方短东隣愧尔贤
　　西郭雨行
　　冐雨行西郭遥闻山下泉林回俄鹭起草际即云边入寺应疑客逢农且贺年登台望东渚个个泊渔船
　　次答马巡按留别
　　逹也非吾事高楼鸟欲窠湖光迎月起壁影送云过秋老径边竹春深洞口萝勘书多暇日时和野人歌
　　山南道中
　　惯行山北路今日偶山南丹井他年汲羽人何处叅野田栖晚糓溪树落寒潭近午天风起重湖破宿岚
　　送过司训赴天台
　　浙左皆名郡惟台更古风群经芸阁上多士杏坛中禄在休嗟老文成且送穷深山饶大木阴庇海天东
　　赠牛总戎
　　旧鎭新荒路新衔督府官九重亲授节万里独登坛逺计胷中定先声檄外欢请看传令日风采动旗竿
　　谢王郡公惠响器留别
　　君谢江湖器山林安用之鱼龙迎旧节虎豹避清时劄至起三肃衔成试一吹平生知我意惟有此泉知
　　寿薛同庵七十
　　草堂风雨昼嘉客且醇醪老去心犹壮狂来兴转高酒杯寛处放诗客醉时豪昨夜悬明镜靑靑照鬓毛
　　春日新晴
　　湿烟飞不起春雨夜来深草色才如染花枝半未禁过门无俗客击壤有新吟独坐东亭下熈然太古心
　　寄题理梦斋
　　理梦复理梦梦如江水长逹生迷化蝶玩世托炊粱忽起汤虀口仍留冰炭肠醉醒都两字毕竟不如忘
　　哭虚庵陈郡侯【二首】
　　不见古循吏见公良慰心野阴多种树门静絶懐金客醉曹叅酒童便阅道琴道南营建处深谢势家侵半溪辞我去【半溪谓前守王诞敷也】极口谓公贤素履元随地幽居不愧天留台分道日赐告养疴年一见醇醪醉先声不浪传
　　施雪谷七十
　　我少君三嵗看君冠且昏漫从今老数已入古稀论诗价随时长医名与齿尊有官无吏事眞乐荷殊恩
　　谢管令尹请春酒
　　春酒勤相召其如病足何坐惭推我先揖恐答賔多懒性容清世狂吟和雅歌县堂亷陛逺十载不曾过
　　月夜懐素翁
　　南海沧波逺东山宿雾深清秋连夜月吾道百年心勿药闻新报无对古琴相思不相见青壁一千寻
　　病足初愈
　　□足欣初愈行嫌柱杖多吾诗惟望雨客论漫悬河山墅棊边屐江城矢复戈园亭饶竹树风晚兴如何
　　山中偶成【二首】
　　古寺名泉畔钟鸣客到初溪山春日昼花柳老人舆逺眺招无鹤闲居食有鱼卧云呼不起苔隐石牀书无期还隔夜春事共逰初径仄花薰盖坡平草借舆山僧劳供茗野客许提鱼新句推敲处摩挲石上书
　　树儿埋之明日视冢还有感
　　老年悲不得恸哭付长歌也自吾庭在其如嘉树何山林逰兴少风雨梦魂多最是伤心处新邱在涧阿
　　晓起用前韵
　　苦调无饶语长歌复短歌寒知春毎尔雨问夜如何僻巷门常静新晴客渐多感时惊物色青草长东阿
　　华从龙徃只陀读书诗以问之
　　别我诗仍物先天第一花新春乘野艇斜日到僧家雨化曾无力风光渐有涯相过知不逺石鼎试新茶
　　送钱以正再赴太医院
　　有术能医国无阶可致身孤槎沽海月瘦马洛京尘心苦书檠夜情欣药笼春千秋夔契外岐伯是何人
　　送莫典史
　　堂上亲双老天涯客早归他年毛义檄此日老莱衣晴岭穿云易风滩上水稀曾闻巡按语未艾独知几
　　超然堂送丽水酒后漫述
