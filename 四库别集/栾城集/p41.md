<!-- { "loadSidebar": true } -->
　　辙窃见故散骑常侍徐公铉坟，在公所治郡新建县西山鸾冈原。徐公没于淳化辛卯，迨今九十四年。公无子，故人奉新胡克顺葬之。胡氏昔为大家，克顺慕公高义，春秋时祀，顷未尝废。自克顺死，胡氏衰，公之坟域荒芜不治，盖有年矣。闻自近岁民间利其林木，至讼而争之。公所葬地，本其先莹，公家既无子孙，契券亡失，官遂籍没其地，伐其松柏以治屋宇。行道知之，往往为之掩泣。窃惟南唐旧臣，如公之比，盖无一二。方陈觉、冯延鲁愚弄其主，擅兴甲兵，丧师蹙国，时无一人敢非之者。公独与韩熙载力陈其奸，卒致其罪。及王师南讨，李氏危在朝夕，公受命兵间，不为身计，义动中国，至今称之。盖公之大节，落落如此，虽使千载之后，犹当推求遗迹，以劝后来。今没未百年，弃而不录，仁人君子，岂其然哉！伏惟明公家本先圣，先中丞忠义慷慨，气节凛然。公之行己大方，直继前烈。如徐公辈人，譬之草木，臭味不远，倘蒙矜念，使孤坟遗魄不至侵暴，祭祀稍存，樵采不犯，不惟南方士人拭目倾心，将天下义士知有所劝。辙言非所职，干冒高明，不胜战越。 
　

　



　

　
●栾城集卷二十三
◆记九首
　　【筠州圣祖殿记】

　　有诗维周制，天下邑立后稷祠，而唐礼，州祀老子。盖二祖之德，光配天地，充塞海宇。凡有社有民，不可以弗飨，既以为民祈福，俾雨露之施，无有远迩，亦以一民之望，使知饮食作息，皆上之赐。粤维我圣祖，功绪永远，肇自皇世，超绝周、唐，逾千万年，威神在天，灵德在下。祥符癸丑，实始诏四方万国咸建祠宫，立位设像，岁时朝谒，因周、唐之故以教民顺。筠故附庸豫章，列为成国，维近匪远，吏民朴陋，野不达礼，承命不蠲，因仍故宫，既其东厢，以建神位。凡进见之礼，稽首东向，更六十有九年，弗革弗新。元丰三年二月，臣维瞻受命作守，始至伏谒，惕然不宁。既视事，遂以言于朝，度其宫之东，得隙土南北十有二筵，东西九筵，伐木于九峰、逍遥之山。四年八月始庀工，九月而告成。耽耽其堂，殖殖其庭，神来顾享，民以祗肃。臣辙适以谴来，睹其终始，乃拜手稽首，为诗六章，章八句，刻之祠廷之石。诗曰：

　　高安在南，分自豫章。重山复江，鱼鸟之乡。俗野不文，吏亦怠荒。礼失不知，习为旧常。於穆圣祖，宅神皇极。降鉴在下，子孙千亿。羽衣玉佩，旗纛旄节。巍巍煌煌，秩祀万国。如日在天，靡国不临。筠虽小邦，其有不歆。东庑西响，谁昔营之。民昏不知，神以不怀。深山之间，野水之滨。礼乐声明，孰见孰闻。祖庙之严，君臣则存。失而不图，民以罔观。毛侯始来，其则有意。匪民之愚，礼教实坠。章闻于朝，帝曰俞哉。弗改弗营，何以示民。九峰之杉，逍遥之楠。易直且修，弗斫而堪。新堂有严，四星在南。朝廷之仪，万民所祗。

　　【齐州闵子祠堂记】

　　历城之东五里，有丘焉，曰闵子之墓。坟而不庙，物祀不至，邦人不宁。守土之吏有将举焉而不克者。熙宁七年，天章阁待制、右谏议大夫濮阳李公来守济南。越明年，政修事治，邦之耋老相与来告曰：“此邦之旧，有如闵子而不庙食，岂不大阙！公唯不知，苟知之，其有不饬？”公曰：“噫！信其可以缓？”于是庀工为祠堂，且使春秋修其常事。堂成，具三献焉，笾豆有列，傧相有位，百年之废，一日而举。学士大夫观礼祠下，咨嗟涕Д。有言者曰：“惟夫子生于乱世，周流齐、鲁、宋、卫之间，无所不仕，其弟子之高第，亦咸仕于诸国。宰我仕齐，子贡、冉有、子游仕鲁，季路仕卫，子夏仕魏。弟子之仕者亦众矣。然其称德行者四人，独仲弓尝为季氏宰。其上三人，皆未尝仕。季氏尝欲以闵子为费宰。闵子辞曰：‘如有复我者，则吾必在汶上矣。’且以夫子之贤，犹不以仕为污也。而三子之不仕，独何欤？”言未卒，有应者曰：“子独不见夫适东海者乎？望之茫洋不知其边，即之汗漫不测其深，其舟如蔽天之山，其帆如浮空之云。然后履风涛而不偾，触蛟蜃而不。若夫以江河之舟楫而跨东海之难，则亦十里而返，百里而溺，不足以经万里之害矣。方周之衰，礼乐崩弛，天下大坏，而有欲救之，譬如涉海，有甚焉者。今夫子之不顾而仕，则其舟楫足恃也。诸子之汲汲而忘返，盖亦有陋舟而将试焉，则亦随其力之所及而已矣。若夫三子，愿为夫子而未能，下顾诸子，而以为不足为也，是以止而有待。夫子尝曰：‘世之学柳下惠者，未有若鲁独居之男子。’吾于三子亦云。”众曰：“然。”退而书之，遂刻于石。

　　【上高县学记】

　　古者以学为政，择其乡闾之俊而纳之胶庠，示之以《诗》、《书》、《礼》、《乐》，揉而熟之，既成使归，更相告语，以及其父子兄弟。故三代之间，养老，飨宾，听讼，受成，献馘，无不由学。习其耳目，而和其志气，是以其政不烦，其刑不渎，而民之化之也速。然考其行事，非独于学然也，郊、社、祖庙、山川、五祀，凡礼乐之事皆所以为政，而教民不犯者也。故其称曰：“政者，君之所以藏身。”盖古之君子，正颜色，动容貌，出词气，从容礼乐之间，未尝以力加其民，民观而化之，以不逆其上，其所以藏身之固如此。至于后世不然，废礼而任法，以鞭朴、刀锯力胜其下，有一不顺，常以身较之。民于是始悍然不服，而上之人亲受其病，而古之所以藏身之术亡矣。子游为武城宰，以弦歌为政，曰：“吾闻之夫子，君子学道则爱人，小人学道则易使也。”夫使武城之人，其君子爱人而不害，其小人易使而不违，则子游之政，岂不绰然有余裕哉！上高，筠之小邑，介于山林之间，民不知学，而县亦无学以诏民。县令李君怀道始至，思所以导民，乃谋建学宫。县人知其令之将教之也，亦相帅出力以缮其事，不逾年而学以具。奠享有堂，讲劝有位，退习有斋，缮浴有舍，邑人执经而至者数十百人。于是李君之政不苛而民肃，赋役狱讼不诿其府。李君嘉学之成而乐民之不犯，知其为学之力也，求记其事，告后以不废。予亦嘉李君之为邑有古之道，其所以得于民者，非复世俗之吏也。故为书其实，且以志上高有学之始。元丰五年三月二十日，眉山苏辙记。

　　【京西北路转运使题名记】

　　惟京西于诸路，地大且近，西举巩、洛，北兼郑、滑，南收陈、许、蔡、汝、唐、邓、申、息、胡、沈，浸淫秦、楚之交，翕引河、汴，萦阻淮、汉、出入数千里，土广而民淳，斗讼简少，盗贼希阔，外无蛮夷疆埸之虞，内无兵屯馈饷之劳，为吏者常闲暇无事。然其壤地瘠薄，多旷而不耕，户口寡少，多惰而不力，故租赋之入于他路为最贫。每岁均南馈北，短长相补，以给军吏之奉，故转运使之职，于他路为最急。虽然，事止于自治，而无外忧，财止于自足，而无外奉，则虽贫而可以为富，虽急而可以为佚也。熙宁之初，朝廷始新政令，其细布在州县，而其要领，转运使无所不总。政新则吏有不知，事遽则人有不办。当是时也，转运使奔走于外，咨度于内，日不遑食。由是京西始判，而郑、滑并于畿内。自某某若干州为南，自某某若干州为北。南治襄阳，北治洛阳。殿中丞陈君知俭，自始更制而提举常平，既而为转运判官，复为副使，以领北道，始终劳瘁，置功最力。将刻名于石，以贻厥后，而顾瞻前人，泯焉未纪，乃按典籍以求遗放。自开宝以来，得若干人，而君之祖、考、伯父三人在焉。呜呼，盛哉！夫若干人者远矣，其详不可得而知。然其遗风余泽，故老犹有能道之者。孟子有言：“诵其诗，读其书，不知其人，可乎？是以论其世也。”若夫政之去取，地之合离，与其人之在是者，后世将有考焉，是以具载于此。熙宁六年十月日记。

　　【齐州泺源石桥记】

　　泺水之源，发于城之西南山下，北流为皇，其浅可揭。城之西门，跨而为桥。自京师走海上者，皆道于其上。每岁霖雨，南山水潦暴作，汇于城下，桥不能支，辄败。熙宁六年，七月不雨，明年夏六月乃雨，淫潦继作，桥遂大坏。知历城施君辩言于府曰：“水岁为桥害，请为石桥，以纾其役。距城之东十五里，有废河败堰焉，其弃石铁可取以为用。”府用其言，以告转运使，得钱二十七万，以具工廪之费。取石于山，取铁于府，取力于兵。自九月至十一月而桥成，民不知焉。三跌二门，安如丘陵，惊流循道，不复为虐。方其未成也，太守李公日至于城上，视其工之良窳与其役之劳佚，而劝相之。知历城施君实具其材，兵马都监张君用晦实董其事。桥之南五里，有大沟焉，属于四涧，以杀暴水之怒，久废不治，于是疏其堙塞，筑其缺而完之。桥之西二十步有沟焉，居民裴氏以石壅之，而屋于其上，水不得泄，则桥受其害，亦使去之，皆如其旧而止。又明年，水复至，桥遂无患。从事苏辙言曰：桥之役虽小也，然异时郡县之役，其利与民共者，其费得量取于民，法令宽简，故其功易成；今法严于恤民，一切仰给于官，官不能尽办，郡县欲有所建，其功比旧实难。非李公之老于为政与二君之敏于临事，桥将不就。夫桥之役虽小，然其劳且难成于旧则倍，不可不记也。遂为之记。

　　【光州开元寺重修大殿记】

