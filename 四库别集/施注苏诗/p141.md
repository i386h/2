<!-- { "loadSidebar": true } -->
　　【诗国风耿耿不寐如有隠忧荘子养生主为之四顾】
　　舟中听大人弹琴
　　弹琴江浦夜漏永敛袵窃聼独激昻风松瀑布已清絶更爱玊佩声琅珰自从郑衞乱雅乐古器残缺世已忘千年寥落独琴在有如老仙不死阅兴亡世人不容独反古强以新曲求铿锵微音淡弄忽变转数声浮脆如笙簧无情枯木今尚尔何况古意堕茫江空月出人响絶夜防更请弹文王
　　【琴録吴忠懿王得天台寺中对瀑布泉屋柱斲二琴一号洗凡一号清絶为旷代之寳李白琴赞峄阳孤桐石耸天骨根老水泉叶苦霜月斲为绿绮徽声粲发秋风入松万古竒絶古今乐録天寳十三载始诏道调法曲与胡部新声合作自尔夷夏之声相乱无复辨者拾遗记师涓造新曲以代古乐卫灵公情湎心感怠于政事史记孔子世家孔子学鼓琴师襄子十日不进曰得其为人黯然而黑颀然而长眼如望羊心如王四国非文王其谁能为此也师襄子辟席拜曰师葢云文王操也】
　　泊南牛口期任遵圣长官到晚不及见复来
　　江上有微径深榛烟雨埋﨑岖欲取别不见又重来下马未及语固已慰长懐江湖渉浩安得与之偕【韦应物诗一郡荆榛烟雨中陶潜归去来辞既窈窕以穷壑亦﨑岖而经丘】
　　江上看山
　　船上看山如走马歘忽过去数百羣前山槎牙忽变态后岭杂遝如惊奔仰看微迳斜缭绕上有行人高缥缈舟中举手欲与言孤帆南去如飞鸟
　　【诗大雅来朝走马至于岐下荘子应帝王南海之帝为儵北帝之帝为黒儵仝倐舆地志缥缈峯防庭之最高者】
　　留题仙都观
　　山前江水流浩浩山上苍苍松柏老舟中行客去纷纷古今换易如秋草空山楼观何峥嵘真人王逺隂长生飞符御气朝百灵悟道不复诵黄庭龙车虎驾来下迎去如旋风抟紫清真人厌世不回顾世间生死如朝暮学仙度世岂无人飡霞絶粒长辛苦安得独从逍遥君泠然乗风驾浮云超世无有我独行【一作存】
　　【懐沙赋浩浩沅湘兮分流汩兮列仙传王方平名逺汉桓帝问灾祥题宫门数百字帝令削之墨入版矣尝过吴门蔡经家遣使与麻姑相闻俄顷即至手似鸟爪衣有文章而非锦绣坐定各进行厨香气逹户外擗麟脯行酒麻姑云接待以来东海三为桑田蓬莱水又浅矣宴毕乗云而去又隂长生新野人汉和帝后之曽祖不好荣位从马明生得度世法偕入青城山太清金液神丹成著书九篇白日升天古诗飞符超羽翼神仙传窦子明好钓鱼于旋溪钓得白龙解放之三年龙来迎去又呼子仙者汉中卜师也夀百余嵗夜有仙人持二茅狗来子仙持一与妪乃龙也骑之上华阴山又龚圣者结庵于道人上毎乗龙往来又张道陵游云绵洞炼丹靑龙白虎旋绕其上荘子天地篇千载厌世去而上仙乗彼白云至于帝乡逍遥游不食五谷吸风饮露乗云气御飞龙而游乎四海之外又列子御风而行泠然善也】
　　屈原塔【公自注在忠州原不当有塔于此意者后人追思故为作之】
　　楚人悲屈原千嵗意未歇精魂飘何处父老空哽咽至今沧江上投饭救饥渴遗风成竞渡猿呌楚山裂屈原古壮士就死意甚烈世俗安得知眷眷不忍决南賨旧属楚山上有遗塔应是奉佛人恐子就沦灭此事虽无凭此意固已切古人谁不死何必较考折名声实无穷富贵亦暂热大夫知此理所以持死节
　　【史记屈原者名平楚之同姓也为楚怀王左徒上官大夫短屈原于顷襄王王怒而迁之屈原至于江濵被发行吟泽畔顔色憔悴形容枯槁乃作渔父之辞懐沙之赋懐石投汨罗而死李华吊古战塲文吊祭不至精魂何依续齐谐记屈原五月五日投汨罗江楚人哀之毎至此日以竹筒贮米投水祭之汉建武中长沙欧囘白日见一人自称三闾大夫谓囘曰见祭甚善但苦为蛟龙所窃今若有惠可以楝叶塞其上以五彩丝防之此二物蛟龙所畏今人作粽子以此葢其遗风也荆楚嵗时记五月五日竞渡人伤屈原故以舟楫救之方舆记南賨古巴子国尚书洪范五福考终命六极凶短折】
　　新滩
　　扁舟转山曲未至已先惊白浪横江起槎牙似雪城畨畨从高来一一投涧坑大鱼不能上暴鬛【一作腮】滩下横小鱼散复合瀺灂如遭烹鸬鷀不敢下飞过两翅轻白鹭夸瘦捷挿脚还欹倾区区舟上人薄技安敢呈只应滩头庙頼此牛酒盈
　　【江淹别赋怨复怨兮逺山曲去复去兮长河湄司马相如上林赋临坻注壑瀺灂霣坠史记使得奏薄技出入周衞之中】
　　新滩阻风
　　北风吹寒江来自两山口初闻似摇扇渐觉平沙走飞云满嵓谷舞电穿牖滩下三日留识尽滩【一作山】前叟孤舟倦鵶轧短缆困牵揉尝闻不终朝今此何其乆只应留逺人此意固亦厚吾今幸无事闭户为饮酒【老子飘风不崇朝骤雨不终日孰为此者天地天地犹不能乆而况于人乎】
　　昭君村
　　昭君本楚人艳色照江水楚人不敢娶谓是汉妃【一作家】子谁知去乡国万里为胡鬼人言生女作门楣昭君当时忧色衰古来人事尽如此反覆纵横安可知
　　【一统志王嫱字昭君避晋文帝讳改曰明秭归人今归州有明妃庙汉书匃奴传单于自言愿壻汉氏以自亲元帝以后宫良家子王嫱字昭君赐单于单于懽喜白居易诗生为汉宫妃死作胡地鬼杨妃外传贵妃宠幸时童谣曰生男勿喜女勿悲君看长大作门楣韩非説难及弥子色衰而爱弛得罪于君】
　　黄牛庙【夷陵志黄牛峡重岭峻絶加以江湍纡回行者謡曰朝发黄牛暮宿黄牛三朝三暮黄牛如故】
　　江邉石壁高无路上有黄牛不复箱庙前行客拜且舞击鼓吹箫屠白羊山下耕牛苦硗确两角磨崖四蹏湿青刍半束长苦饥仰看黄牛安可及
　　【诗小雅睆彼牵牛不以服箱杜诗自有冯夷来撃鼓始知嬴女善吹箫李白诗三朝上黄牛三暮行太迟三朝复三暮不觉髸成丝】
　　虾蟆培【峡州志扇子峡石中突而泄水独清冷石状如圭头俗谓虾蟆石其水煎茶为第一培一作碚音佩】
　　蟇背似覆盂蟇颐如偃月谓是月中蟇开口吐月液根源来甚逺百尺苍崖裂当时龙破山此水随龙出入江江水浊犹作深碧色禀受苦洁清独与凡水隔岂惟煮茶好酿酒应无敌
　　【广雅鼁虾蟇也陆佃埤雅虾蟇一名蟾蜍东方朔客难连四海之外以为帯安于覆盂张衡灵宪嫦娥奔月是为蟾蜍易干凿度月三日成魄八日成光蟾蜍体就穴鼻始明舆地纪胜竹泉在荆州松滋县南宋至和初苦竹寺僧浚井得笔后黄庭坚谪黔过之视笔曰此吾虾蟇碚所坠因知此泉与之相通其诗曰松滋县西竹林寺苦竹林中甘井泉巴人谩説虾蟇碚试褁春茶来就煎】
　　留题峡州甘泉寺【公自注姜诗故居】
　　轻舟横江来吊古悲纯孝逶迤寻逺迹婉娈见遗貎清泉不可挹涸尽空石窖古人飘何之惟有风竹閙行行翫村落户户悬网罩民风坦和平开户夜无钞丛林富笋茹平野絶虎豹嗟哉此乐乡无乃姜子教
　　【后汉列女传广汉姜诗妻者同郡厐氏之女也诗事母至孝妻奉顺尤笃母好饮江水水去舍六七里妻常泝流而汲后时值风不时得还母渇诗责而遣之妻乃寄止邻舍昼夜纺绩市珍羞使邻母以意自遗其姑如是者久之姑怪问邻母邻母具对姑感慙呼还防飬愈谨姑嗜鱼鲙又不能独食夫妇尝力作供鲙呼邻母共之舍侧忽有涌泉味如江水每旦辄出双鲤鱼尝以供二母之膳】
　　寄题清溪寺【公自注在峡州鬼谷子之故居】
　　口舌安足恃韩非死説难自知不可用鬼谷乃真奸遗书今未亡小数不足观秦仪固新学见利不知患嗟时无桓文使彼二子颠死败无足怪夫子固使然君看巧更穷不若愚自安遗宫若有神颔首然吾言
　　【汉娄敬传上怒骂敬曰齐虏以口舌得官乃今妄言沮吾军史记韩非者韩之诸公子也作孤愤五蠧内外储説难十余万言然韩非知説之难为説难书甚具终死于秦不能自脱史记蘓秦传东事师于齐而习之于鬼谷先生乂乃闭室不出出其书徧观之张仪传始尝与苏秦俱事鬼谷先生学术尹知章鬼谷子序蘓秦张仪往事之受捭阖之术十有二章复受转丸胠箧三章仪秦知道未足行复往见先生曰为子陈言至道斋戒择日而往见先生乃正席而坐严顔而言告二子以全身之道文心雕龙转丸骋其巧辞飞钳伏其精术】
　　荆门惠泉【公自注荆门山在宜都大江之南与虎山对】
　　泉源从高来走下随石脉纷纷白沫乱隐隐苍崖坼萦回成曲沼清澈见肝膈众泻为长溪奔驶荡蛙蝈初开不容椀渐去已如帛传闻此山中神物懒【一作颇】遭谪不能致雷雨滟滟吐寒碧遂令山前人千古灌稻麦【说文泉水原也周易山下出泉尔雅泉一见一否为瀐滥泉正出正出涌出也沃泉县出县出下出也氿泉穴出穴出反出也僧史僧闻禅师住邵武山中一日冇老翁来谒曰我龙也以疲惰行雨天罚当死頼道力可脱乃化小蛇延縁入袖中夜风号霆击山岳为摇而师危坐不倾逹旦蛇飞去】
　　次韵答荆门张都官维见和惠泉诗
　　楚人少井饮地气常不泄蓄之为惠泉坌若有所拆泉源本无情岂问浊与澈贪愚彼二水终古耻莫雪只应所处然遂使语异别泉旁地平衍泉上山嵽嵲君子慎所居此义安可阙古人贵言赠敢用况高节不为冬霜干肯畏夏日烈泠泠但不已海逺要当彻
　　【圗经贪泉在广州海南县石门口即吴隠所酌也旧经云登大庾岭则浊秽之气分饮石门泉则清白之质变荆州记桂阳郡西南宿山水出注大溪号曰横溪水甚深冬夏不干饮者辄冐于财贿俗谓之贪泉南齐书范柏谒宋明帝帝言及广州贪泉因谓曰卿州复有此不对曰梁州惟冇文里武乡亷泉让水曰卿宅何在曰亷让之间栁宗元愚溪序灌水之阳有溪焉东流入于潇水余以愚触罪谪潇水上爱是溪故更名之为愚溪注愚溪在永州府城西史记孔子世家辞去而老子送之曰吾闻富贵者送人以财仁人者送人以言王勃滕王阁序临别赠言】
　　浰阳早发
　　富贵本先【一作无】定世人自荣枯嚣嚣好名心嗟我岂独无不能便退缩但使进少徐我行念西国已分田园芜南来竟何事碌碌随商车自进茍无补乃是懒且愚人生重意气出处夫岂徒永懐江阳叟种藕春满湖【史记蔡泽传富贵吾所自有班固答賔戯朝为荣华夕为顦顇陶潜归去来辞田园将芜胡不归汉书武帝元光六年冬初算啇车注始税商贾车船令出算原注江阳指眉州也】
　　夜行观星
　　天高夜气严列宿森就位大星光相射小星閙若沸天人不相干嗟彼本何事世俗强指擿一一立名字南箕与北斗乃是家人器天亦岂有之无乃遂自谓迫观知何如逺想偶有似茫茫不可晓使我长叹喟
　　【春秋繁露天不刚则列星乱其行晋书凡五星盈缩失位其精降于地为人嵗星降为贵臣荧惑降为童儿歌谣嬉戏填星降为老人妇女太白降为壮夫处于林麓辰星为妇人吉凶之应随其象告后汉书光武曰郎官上应列宿诗小雅维南有箕不可以簸扬维北有斗不可以挹酒浆汉儒林传辕固曰此家人言耳刘向新论微子感牵牛星顔子感中台星张良感弧星樊哙感狼星老子感火星荘子大宗师傅説乗东维骑箕尾而比于列星唐书李白母梦长庚星而生白因以名之】
　　汉水
　　舍棹忽逾月沙尘困逺行襄阳逢汉水偶似蜀江清蜀江固浩荡中有蛟与鲸汉水亦云广欲渉安敢轻文王化南国游女俨如卿洲中浣纱子环佩锵锵鸣古风随世变寒水空泠泠过之不敢慢伫立整冠缨
