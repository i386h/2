<!-- { "loadSidebar": true } -->
    平生志贞，松筠表节。坚劲金石，洁白冰雪。（阙一字）遍乾坤，光连子孙。辉赫三代，荣庆一门。道（阙二字）字，名彰四海。天何奄祸於幽魂，骨肉永闭於长夜，何时再睹明昏？
    ○唐处士包公夫人墓志铭
    夫人姓张，其先清河人也。皇父讳邻，夫人生有妍姿，长修言行。包君前取义阳朱夫人，而生四子，不幸朱夫人中年下世，及终丧，亲迎娉夫人为继室。敬爱均乎长幼，周旋广备亲疏，抚育前男，恩过己子。呜呼夫人！行年六十有六，以会昌三年十月九日，奄终钱唐县方兴乡之私第。包君以再伤齐体，追悼何心，尽礼居丧，卜时将葬。前男女哀慕无容，以其年癸亥十二月十一日丙申，葬於履泰乡之高原。礼也。恐陵谷以变，更托斯文之可。铭曰：
    噫夫人兮！倏忽流年，（阙三字）兮冥寞荒原，惨惨灵谷，悠悠夜泉。未（阙三字）归於此焉。
    ○唐故尹府君夫人朱氏墓志铭
    曾（阙一字）祖从家状官告坠失不叙。府君讳澄，其先望在天水，贯居秦州，後子孙分散，各处一方，今权居孟州，即为河阳县人也。公为人端耿，量雅恬和，与人结交，千金不易，一言道合，驷马不追，远近钦风，花城共美。奈何积善无庆，天降其祸，去开成四年，告终於私第，春秋六十有七。夫人朱氏，即世广陵郡人也。笄年秦晋匹配，归於尹氏之门；妇道礼仪，不亏晨夕之孝。接事舅姑，能善能柔；和睦六亲，乡闾传礼。奈何大运将至，卧疾连绵，千方无效，万药无徵，启托坚贤，其疾不愈，（阙一字）会昌四年十月十九日，终於私室，春秋六十有三。男女七人；长子元庆，新妇王氏；次子元礼，新妇戴氏；次子元简，新妇贾氏；次子元雅，新妇王氏；小子元殷，未婚；长女十四娘，夫张氏；十五娘，归开氏。嗣子等非法不行，非礼不动，（阙二字）焉有丈夫之志，儿女等叫天泣血，五内分崩，称家有无，将（阙一字）葬事，卜得会昌四年十一月十八日，葬於孟州河阳县安乐乡（阙二字）村。礼也。恐年代（阙一字）远，陵谷有迁，刊石为文，乃申铭曰：
    嗟乎尹君，生为哲人。言无失，花城共闻。千金交结，恩义长存。招贤纳士，礼法芳新。嗟乎尹君，没为异人。嗣子择兆，安葬神魂。千秋万载，（阙二字）子孙。
    ○汝南周君墓志铭
    君讳文遂，字道从。祖讳岩先，父讳通。君即通之长子也。幼读儒书，长而习礼，弱冠之岁，咸誉所知。内孝亲姻，外穆僚友，不能苦滥於琴酒，乃绾职於监司。三五年间，荣誉可奖。何期未申公表，奄卒壮年。呜呼！霜剑摧锋，鸣琴绝轸，春秋卅有五，大中二年三月十五日，终於天长之私馆也。以其年十月二十九日，於先祖妣王夫人列域，以为窀穸。礼也。娶宏农杨氏，恭孝内谐，举案从礼。一子三岁，名曰“小君”。令弟二人，曰文遇、文造，悼原而遽绝，谁济急难，桐荆摧，雁行何续？敢忘兄友，铭志弟恭。固请长词，用彰後纪者焉。铭曰：
    呜呼周君，世命奚促。三十五岁，祸来冲福。手剑摧锋，身绅弃王。欲济舟倾，风前失烛。一旦归冥，百龄何续？千岁之中，再生王国。
    ○唐陆君夫人孙氏墓志铭
    夫人，吴大皇帝十九代孙德之女也，令淑有闻，名传四德，笄年归於陆氏。君名瑛，有子三，二男一女。长男宏诜，次曰宏谘，并未有所娶。女则初笄之岁，未有所归。夫人以大中四年遇疾，百药无徵，千灵靡究，即是岁仲夏月三日而终，春秋五十有七。男女号踊，泣血摧咽，亲戚悲噫。日月逾迈，龟筮叶从，於其年季秋月末旬八日，而安厝富阳县西廿里上黄山墓。然而礼墓则南登极峭，北达长衢，东西即富春孙氏之山矣！虑年月将浸，故列砖记其志铭曰：
    穆穆夫人，名传四德。染疾不愈，殁归泉路。苍茫山谷，冥冥九泉。恐年月浸，志铭列砖。
    ○大唐魏博节度别奏刘公故太原郭氏夫人墓志铭
    夫人太原盛族，远祖因官迁居於大名，今为魏郡人也。三代祖并辕门上将，名冠古今，勋业俱高，不可具载。父君佐使宅亲事兵马使押衙，以亏裘饰身，文武不坠，守忠事上，信义居怀，可谓丈夫矣！夫人即押衙之长女也。以初笄而归於刘公，在家而令淑有闻，出嫁而四德克备。吁！上天难问，（阙一字）短不容，不幸以大中六年五月十二日，终於府元城县慕化坊之私宅也，享年廿五矣。呜呼！父母肠断，良人痛心，生死路殊，龟筮叶吉，以其年闰七月九日，迁柩於府西南五里贵乡县王赵村先茔。礼也。虑邱垄之更变，故刊贞石为铭。其词曰：
    婉娩柔仪，言容和茂。妇德可观，进退可度。上天不均，掩同薤露。大魏西南，良玉瘗土。万古千秋，永扃幽户。
    ○万氏夫人墓志
    有唐大中六年龙集壬申十二月十三日，豫章郡万夫人终於扬州江都来凤之里，年卅九。爰自笄年归於阎氏之室，育三男一女：长子公庆，次曰公闵，幼曰公间。卜其宅兆，即以当月廿四日，窆於扬子县界江滨乡白社村。其地东西十丈，南北十五丈。刻字於墓，庶乎後迷，万古千秋，永为後记。
    ○唐故陆氏刘夫人墓志铭
    夫人彭城郡人也，父峰皆词林学，趋官迹立。笄年礼聘，适於陆门，盥鸡鸣，严勤妇节。大期俄届，呜呼！於大中九年七月（阙）日，寝疾终於华亭邑内之私室也，芳年四十有七。以其年十一月一日。葬於县东三里买宋氏地之新茔。礼也。有子三人，长度次夫、师（阙）。师虽以幼童，哀诉过礼。恐代异时移，故刊贞石。铭曰：
    夫人刘氏，簪缨之女。节妇义夫，早闻令誉。巢隙光西迈，逝水东流。佳城一闭，万古千秋。
    ○（阙二字）大夫行太子左庶子分司东都上柱国范阳卢府君墓志铭
    （阙六字）范阳（阙一字）郡人也。其先齐太公之（阙十一字）至（阙六字）十四代（阙六字）後四世至（阙一字）为（阙七字）自（阙十四字）氏（阙四字）皇朝尚书刑部员外郎讳庄道（阙十八字）甲（阙一字）山（阙四字）公之伯仲颉颃（阙三十一字）祖讳炅，宣州宣城县令，转太子左庶子。（阙二字）大夫（阙五字）事（阙十五字）尚书先夫人（阙二字）徐氏追（阙九字）王父讳（阙三十八字）进士（阙十一字）太子正字，秩满，摄度支巡官。是岁京师大旱，（阙十一字）东（阙十字）郎秦公充考试官，以（阙二十六字）其人。先是他邑有杀人亡命者，（阙九字）因拘累（阙三字）自（阙七字）有日矣，府尹以公清白（阙一字）事命往（阙二字）公悉（阙三字）公求证验深（阙三字）果（阙八字）即于公之阴德无过也。由是迁（阙四字）大（阙二字）公（阙二字）制（阙七字）改监察御史里行。府（阙一字）知盐铁扬州院事，转殿中侍御史，（阙二字）京兆府功曹掾，典贡籍於神州，第名为转春官（阙一字）时为得人。故相国崔公讳郸以（阙四字）辟为观察判官（阙二字）侍御史内供奉（阙四字）累（阙二字）府惕励当官，从容（阙一字）赞（阙十一字）朝（阙十一字）宪府风望尤（阙二字）按大狱摘发奸（阙九字）判刺史（阙五字）者（阙四字）深刻讯公（阙一字）奏之公曰：“（阙一字）闲周理之戈（阙八字）道延光之（阙十一字）及害功也，（阙七字）屈（阙三字）多（阙三字）刑（阙五字）万年县令（阙七字）之地（阙二字）得中（阙四字）抑豪（阙六字）授京兆少尹。武宗（阙十字）公（阙三字）道（阙三字）使公为副焉，（阙三字）。陵下（阙四字）从（阙四字）而（阙十三字）司业分教东（阙六字）任太常（阙三字）务凡（阙六字）七十有三。其转原（阙一字）用公（阙三字）不为（阙十三字）家（阙七字）位意以（阙四字）殆七八年，岂（阙三字）呜呼！以大中九年七月十五日，归全於（阙四字）里之私第，其明年岁在丙子四月十三日，（阙七字）。氏县之（阙十一字）先府君之（阙三字）也夫人清河郡君崔氏，（阙九字）度已（阙九字）之士（阙二字）人（阙三字）河南福昌县丞（阙三十二字）训当必光其门公（阙四字）公（阙二字）之（阙二字）过於（阙三字）之（阙十一字）俾（阙三字）退不得（阙十字）
    郁郁卢氏，（阙六字）重（阙五字）门传祖训，家（阙四字）生（阙三字）济其（阙一字）芳（阙三字）承（阙七字）荐能拔义，（阙八字）蔚矣（阙五字）仕（阙二字）人（阙一字）奄忽（阙二字）夙昔（阙一字）徽（阙八字）及葬山（阙七字）云愁，九泉之上兮。树老松楸，千载可存兮（阙四字）。
    ○大唐康公夫人墓志铭
    公讳叔卿，其先卫人也。夫人清河傅氏，其先清河人也。公幼而有礼，长而谦和，修身慎行，与物无争。何图天授之仁，而不与之寿，何不幸与？以宝历二年三月十四日，因寝疾终於家，享年有五。其年遂迁窆於淄川县万年之西北三里孝水之西原，从吉兆也。夫人令淑容范，宋子河鲤，六礼贞吉，享年六十有八。以大中元年六月一日遘疾弥留，遂终焉，权殡於堂，以大中十年十一月二十五日，遂迁於茔兆，有子一人，早亡。有女三人，长适屈氏，次适张氏，而承其家焉，幼适王氏。皆抚擗号诉，哀毁过情，遂召良工，刻石染翰。乃为铭曰：
    宽宏德礼，谦和淑人。改过不吝，慎行修身。（其一）
    夫人贤怀，孝敬邕睦。和柔四邻，钦承九族。（其二）
    盛德风猷，名芳不朽。贞石志之，天长地久。（其三）
    ○唐故朝散郎贝州宗城县令顾府君墓志铭
    公讳谦，字自修。其先吴郡人，季历丞相肃公之後也。汉魏以降，蔚为茂族，史谱详载，此得略而述焉。大王父讳希扬，登州军民事衙推官。王父讳彭，尧州司户参军。先府君讳行大，宣州宁国县丞。先太夫人吴郡陆氏，公即先府君冢子也。
    公体质魁梧，风神朗秀，温其璧，凛若松筠。粤在纨绮。性质端敏，卷书进退，逾於老成。早岁举明经、“三礼”二科，洞达微言，贯穿精义，独行不合，时流所排。晚节以谈笑曳裾，历诸侯上客。魏帅何公一见若平生，交表公高才，请宰剧郡，由是褐衣拜贝州宗城县令。公以戎虏之地，民俗骄愎，非鸣琴可齐（阙一字），展骥乃乖。理张翰之扁舟，企陶公之高躅。氵制有胜地，云间故乡，豹隐鸿冥，韬光晦迹。其有岩廊彦士，（阙一字）岛逸人。每披雾见天，开云睹雉，莫不高山仰止，如不及焉。
