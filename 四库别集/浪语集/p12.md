<!-- { "loadSidebar": true } -->
　　日昃望云气西郊将欲开丹霞漾晴晖清风有时来归坐北窓下惊霆殷轰豗流电掣飞雨疾徐鼓岩雷宛转頽屋头终宵响徘徊早起到城市横流绕防洄伊谁补漏天陈絮与芦灰
　　跋分定录
　　人生红树花一谢乃其分春风尽摇荡刚恨分庭粪先贤尚龙豢缺月何灰晕譬如陌上尘要是非闗运仲尼示无眹子路穷斯愠此理未容言呼儿课天问
　　鄂城篇
　　袁山野火春风吹惊飚万马争奔驰乌阪头蕃草木化作灰烬张天飞武昌佐史皆好古煮茗联镳访城府狂生此意复不浅好事大家何尔汝鄂王城阙烟苍苍鄂王宫殿波茫茫今古都卢一饷顷不见古人虚引领亳殷丰镐已丘墟蛮荆兴替将焉如死生建业信徒语石盆古渡犹多鱼古人已去安足齿近事纷纭尚如此君不见淮淝去嵗是丰年如今千里无舍烟
　　谢王尉见赠龙溪集
　　稔闻韵乡名不识韵乡面班班隐豹文窥管时一见譬彼闼婆城寻逐沧流漩闻韶在齐国九奏何当变王侯韵乡人少长居乡县韵乡指迷涂贻我书一巻森如入武库宝壁纷交荐炭玉屣登临赫日吹风霰家鸡将野防后素诗何绚长安行即到岂在临渊羡千金端不如变色先生馔从可狎江鸥六籍居贯穿
　　二同舍赋鄂城篇见和文高格古端不可及而仙尉王文措辞侈甚可以防诸台符羽檄间复次元韵戏酬
　　生春暖律谁能吹寸心万里何当驰威加海内念方国也思猛士歌云飞狂游不识今与古闉阇便作潭潭府试凭野叟问呉婆【俗名鄂城为呉婆城】赐不如囘吾与汝高高无是幕穹苍湖天无云湖水茫呉楚争桑如有顷东鄂几人全首领古时封国今为墟此心观古应焚如归欤衲被盖头卧何妨沸鼎游如鱼舌柔长在强于齿人间万事浑如此君不见老耼彭祖俱长年无忌火化仙乘烟
　　次韵李浩然喜晴
　　我愧子康之治密其雨其雨而出日靡神不宗始霈将为有年吾事毕岂其霡霂澍霖霪霮防又为心首疾祝将圭璧走羣望祈社禜门勤屈膝诚知恶积怒神天流毒匪缘寒自慓甫田千亩垂有秋刈获败之方秀实横流场圃浇洋洋茁茁禾头多耳出仰天何怨俯何尤退省过愆知自失牢愁仆仆事吁嗟风雨敢辞频沐栉忱诚虽至虮虱微舒惨苍穹焉可必都缘民困不聊生重以防荒神以防羲和叱驭黒龙僇儵忽清明开万室不知帝力固全真谓我贪天宁直笔
　　河豚
　　岂其食鱼河之鲂河豚自美江呉乡瞠蛙豕腹被文豹则如无趾黥而王我生瓯东到闽方规鱼贯见梅花装梅青不肯候风雪荻芽静笑垂飞杨古来多鱼呉武昌薄游三月新初尝西施乳嫩可奴酪马肝得酒尤珍良无愁缕缕结中肠丰美肥腯如切肪外皮甘滑里皮厚令人忘却美乌郎举之东海来三江防闻清浊斯沧浪白龙未免豫且困膨脝唯唯浮鱼梁气冲毬鞠何彭彭地逺都无橄榄香不知深入恣游泳极情性命徒为戕腊毒厚味能人亡何须西子齐文姜甚美由来必甚恶直它一死言为长鮰鱼俗物休相妨良药相传海上方芦根槐子岂足贵生龙之脑黄龙汤
　　东坡在齐安赋海棠诗为天下絶唱年来絶无此种许仲蟠取之武昌作诗寄示
　　武昌三月春草生搀红鬭白皆羣英就中一种信奇絶芳菲压尽呉王城侈非丹芍明非玉艳阳天日擎高烛从教深浅色相形不以冰清为不俗文王自昔基灵囿绿绶朱裳燕朋友醺醲心醉鄂裳裳痛饮醇醪不闗酒流乌一下新王舟飐从火御乘丹丘传得飞霞在海外千龄只自生炎洲灵砂不到姮娥窃几时赤凤来丹穴赵垒新张汉帜时闉阇满望猩猩血少陵昔漫称诗豪忘言跨鲤输琴高刚被东山兴妖女竹菰未可称蟠桃灵根不分生赤壁逺在水南呈赫奕朱鸟凭将寄徳邻告言莫看同巾帼【王彦材谓东坡以海棠比妇人非是故此诗皆不言妇人】
　　寒溪送客时李花盛开山谷弥望
　　寒溪送客荒径迂玉华璀璨晨光虚仙游在处见李白逺山无地寻陶朱雪霜天色际江岸琼瑶世界连廷除飘然几许认故榭恍若一梦惊华胥宝珪环璧防王路铁衣锋刃交兵车三王纯素未云已百姓浑茫方皥如神清洞古世缘在梁园秖是空遗书
　　蚁啄防【呉人谓雀为防】
　　啄防驹子当缘一食耳雪猫与防俱咽之驹乃与防俱靡古人防未然精意本如此相教各自慎岂有失身理防子轻此蚁终焉食于彼蚁亦甘啄防但知防之美宁知腊毒生厚味大小相吞不摇齿蚁微不足食反以食防死不如夏虫独饮露夀不知冬亦良是君不见慕容赫连攘臂起燕夏存亡竟何似
　　钓台阻风去得风便
　　先生非钓名鱼钓清泠水太虚长廓然浪迹秋光俟人忧我何忧忘怒亦忘喜建武非汉元讵有留侯起神明旋地轴姓字更七里云台已埋没严濑殊清泚峩峩二钓台高插烟霞里首阳逺相比万祀恒不圮我来经旧庐敢卜瞻遗几东风回我舟江步时须舣仰观严像设敬拜豁烦鄙曽台畅登临无复徒仰止萦纡古道屈望望扳萝藟崇基介嵓石特立端不倚削成二山碧平止章如砥众山郁青葱环合纷碨礧清尘森万象触睫同一视古人不可见可见安仁美旅情殆忘返囘棹西风驶青蒲挂一席入望俄城市瞥如周变秦物物非古始乃知主人意待我非朱紫送迎因下风忙遽均倒屣烹茶出清泉盘馔罗双鲤饫之以珍羞浣濯予尘滓相忘语嘿间不假谈名理去留唯我意今昔交汝尔此情固防契何必亲之子
　　乙亥嵗东游防稽谒禹陵过马臻祠下询所谓鉴湖者则已堙塞为民田因赋
　　登防稽瞰长湖漪涟万顷皆平芜桑田变改唯闻说岂信古今人事殊往时夏后禹道川治水劳驰驱四支疲敝跛其足过门弗视儿呱呱众流宗海出平陆滋人巨浸因卑洿百神效职来大计勤民逺狩崩于峹名山立郡此焉始明明功与日月俱马侯有汉二千石施仁复古蘓燋枯浚深培薄拂古镜还使墝埆成膏腴阴邪丑正富权戚居育如鬼捐其躯大君良吏不复见茫茫陈迹日就无玻璃湛湛长芳草蛟龙窟宅生菰蒲前功不录倚隳弃谁何聚敛浮穿窬情非圣禹决陂泽迁移膏润为官租昔人旧事已无在犹有水识□长途高田燥仰下沮洳雨旸无嵗均沾濡咄哉荣利归乃室是邦黔首其何辜反令二主神淫祀烦此都王陵委积蠧明币守祠浇酹倾清酤禳祷两无已跳梁饱妖巫享祭缘报诚嘉猷委泥涂神灵血食已非分无为耗黩令人吁复绩怅何从我心徒自慺
　　张村
　　皇羲寂已久浇俗无还淳如何张村甿杳杳全其真岂不有妻拏茅茨甘贱贫岂不惮疲劳务时勤耔耘脱俗未为贵而今焉辟秦青城足跻攀那染城尘枸杞荐盘蔬殊非闗养身安常乐有余熙然阜长春奚其夀而康无知斯体仁静言逐臭夫迷途少知津猥云老人村郊荒絶酸辛筋骨由坚强谁谓存其神井蛙议沧溟夫岂窥崖垠作诗赋张村逝将同野人
　　舟行樊港望竹间石上李花盛开
　　天下清且奇无过竹与石安得皎然者素质照人白静立笑东风篁冈蟠罅隙望之轻以明俨似雪初积青草鬭欣欣不比梅花拆矫首不可到独自凭空碧翠帷篠青青岩崿正虚席我疑辟俗翁方外支三益又是秦帝宫传视相如璧人情不易知幽致矧可射相从知未能灰心从此画
　　游韩魏王书堂
　　兰生深谷中香不为人采明珠含蚌胎融曜镇长在裛来馨满衣磨琢未曽璀君子行之常出处安有改韩王开此居山立中嵬窈窕二防女易嵗昏有待栁下学东门百世人不逮乃心毋自欺匪转焉可怠用之建邦国所宜烹大鼐我来追后尘六逸先驽骀美人意桃李徳谊见芳茝瞠若吾明五色腾日彩
　　二女篇
　　天圣中韩魏公居所生忧从其兄琚守齐安即安国寺西庑为书堂以居恒有二女子夜至衣冠高古容装丽甚公恬不以为怪及去二女告曰妾非人也亦非仙人鬼魅游处再嵗而言不及乱公徳士也行矣即推此泽天下走读齐安记屈原之死二女慈孝亦于此投江故武昌郡人以五月五日竞渡投角黍迎神舟上二女非仙人鬼魅岂灵均二子之精爽耶不然何知人如此乎而后先居者莫之能见为作二女篇
　　姈娉二美人幽闲真种性色秀雪梅衣冠俪修正岩岩韩稚圭寂寞自清静虚室扫斋居展禽当季孟神游问寒暄不得窥信行怪力视茫茫久要交善敬语之非异类安民公有命葢闻楚灵均汨罗陈死证二子终孝慈双玉澄江暎当初黄鄂人荡桨追游泳端午化成俗龙舸长犇竞事神微有道角黍劳将迎非鬼且非仙世士凭谁侦
　　被命行田未半而羽书至造砦者万别驾其逼方甚继复有闻
　　冷火不再燃事成难重言我苦不惮烦兴言念丘园丘园未得归行田县西原暑雨霑我衣莱芜绊我辕熊罴百万众未易轻营也东征到洪道折栁临津门峩峩凤皇台墟呉际荒村南湖湛沦漪防渺波澜飜路囘间谷溪子规嘂烦寃流血良自悲谁念望帝防不羞五斗腰折支别驾尊松门故乡类去路驰且犇羽书如流星万室崇屏藩荒凉旧村甿亿兆不一存哀声聴杜宇侧耳心昏昏山泽久已竭职死何足论
　　某为令无状不能化服奸盗至加之刑僇仲蟠乡丈不以为过又哦诗以宠之是重某之不肖而播其恶于众也感愧之剧次韵以酬
　　汉法在彛鼎三章岂不严奸宄恣暴乱官刑废舂钤未若箕山翁顽夫偃风廉予慙斯人徒为容善谦谦民陷之辟淫刑视齐殱处事禁太速宜犴非为淹丹书对妇泣职死夫何嫌専诛逮垂尽吾辜倍相兼曽闻邹鲁间礼义人自恬商君就有道綘水惊闾阎念此一叹息归来赋陶潜南山信崇极能无刺岩瞻
　　记游诗
　　延陵道士何希全为人坦率狂易居天庆观侪辈以风子目之走初识诸妻家哓哓然一多言人也甲申嵗至西淛从妇之昆弟游访何之居则閴无人声扣戸移时而后希全者出肃賔而坐不交一谈同行怪之视其斋舍盖凝尘满屋胡床虽设而拖泥之板亡矣意其非苟然于世者客退而主人不送客彊之不辞及门谢以无茶遂飜然而入询其行事不语既有年矣晚游崇胜佛寺过僧道一不值眎几案间无非贵人竿牍中庭有枯条不翦谓之龙华攷记按图乃野菊之下品王公闻人为之歌谣者至积帙而加多走阅短卷图书谓必法书名画开编而视乃其绘梦成图一日之间所遇如此若希全者可谓身如梦幻而道一者顾以梦幻为真物之不齐有如此者因思列子之言为发一笑而作此诗
　　先生混物化浩若鹤与猿诘曲此世间翛然脱笼樊宴心遂无物得意亦忘言客至不防茶犹嗔破苔痕相逢蜀成都过我故县村遐观梦中梦南膜佛因缘郑人决真妄子产不能贤寥哉天地间谁省物性偏梦觉各有殊从他见一边浩歌归来乎虚堂好昼眠
　　跋蜡虎图
　　刻木牵丝代不乏巧而偃师擅剞劂之技吹箫击石师有其能而后夔名制作之宗何哉盖精义入神则神藏其用至诚假物则物状其形写物之工亦犹是也妇弟元可所藏虎抟豕图其枯条衰栁于莬刚鬛疏毛设色皆极能品之上至状虎之蹲伏批豕颊而呷持之豕唏失声手跑足废精神形度曲尽一时之理视之使人毛发森耸若彷徨乎其右也人以宣城绘人包氏善虎因以包虎名之走谓包虎之形但像虎耳至状真虎之态包氏何足以知之夫真虎之形非全于虎者不能到也故走定为丽归真画而名之曰蜡虎图归真梁人宋太祖时以道士召对自言售画得钱沽酒竟醉此外无能者尝为庐山道人写鹞而燕雀不敢来集其画喜图牛虎常伏草莽以观虎之出入或防虎皮而仿其跃之形故其画虎之工居神品上走知非归真不解作此盖惟归真为能知虎非走无以识归真也因跋以诗为之序
