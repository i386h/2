<!-- { "loadSidebar": true } -->
　　伏惟相公秉钧见以觉群迷，杓持操以祛众惑，横议雷动，执心弥坚。虽石柱之当洪流，烛龙之照朔土，未足以为喻也。自天宝之乱，六十余年，侯伯多继代之人，卒伍有要君之志，累圣含育，未议削平。夙居相位，动逾百数，各务固守，以保安宁。藏疾日滋，稔祸弥长，四海之内，敢望清夷？阁下奋忠勇之诚，挺贞明之志，以中兴为己任，视群寇为私仇。五年之间，六合无事。不图至是，获睹太平。   
　　某罪责未明，拘守荒服，庆徒至，称贺无阶。将尽力于缣纟由，冀流芳于遐迩。报效之至，舍此无由。无任感激欣跃之至。   
　　宋乾道本《柳柳州外集》   
　　○上裴桂州状   
　　使持节柳州诸军事守柳州刺史柳宗元。   
　　右宗元伏事旌恭守，条章安清，因酒喧呼，吐于和协，辄敢尘黩，惶惧伏深。伏蒙仁恩，特赐处置下情，不任悚戴屏营之至。限以守官，不获奔走拜谢，伏增战越。谨状。   
　　同上   
　　○送元师诗   
　　侯门辞必服，忍位取悲增。去鲁心犹在，从周力未能。家山余五柳，人世遍千灯。莫让金钱施，无生道自弘。   
　　同上   
　　○永字八法颂   
　　侧不愧卧，勒常患平。努过直而力败，宜峻而势生。策仰收而暗揭，掠左出而锋轻。啄仓皇而疾罨，磔<走历>以开撑。   
　　《全唐文》卷五八三   
　　○扬子新注（五则）（《扬子》，汉扬雄所著《法言》也。序云：诸子各以其知舛驰，是非颇谬于经，故人时有问雄者，常用圣人之法应之。撰以为十三卷，象《论语》，号曰《法言》。蒋之翘按：《法言》，东晋李轨已为之注，甚略。子厚删定，虽增释一二，而亦不能尽补其亡误。故宋咸云：中有义易决者反疏之理，尚秘者则虚焉，阙文者弗能正，讠为字者乃无辨，至于言不诂而事不属，议失旨而举失类，则其言无足取也。但以为旧本所存，又果为子厚之笔，姑存之。乃或者谓昌黎旧有《论语笔解》，而集亦弗录，此注不可以己矣乎？盖《论语》诸解，大略亦见《韩集·遗文·答侯生书》中，故不赘。弗可例也。）   
　　○学行篇   
　　如将复驾其所说，则莫若使诸儒金口而木舌。   
　　注云：金口木舌，铎也。使诸儒驾孔子之说如木铎也。（铎所以宣教令者也。文事木铎，武事金铎。《法言》之意，犹言使诸儒扬宣之尔。）   
　　○修身篇   
　　荧魂旷枯，糟莩旷沈。レ埴索涂，冥行而已矣。   
　　注云：荧，明也。荧魂，司目之用者也。“糟”当为“精”，莩如葭莩之莩，目精之表也。言魂之荧明，旷久则枯；精之轻浮，旷久则沈。不目日月，目之用废矣，以至于索涂冥行而已矣。（司马光曰：修身而不由圣人，则为弃人矣；视物而不见日月，则为弃目矣。）   
　　又云：“糟”当为“精”，言盲蒙之患，神光久旷则枯，目精久旷则沈，于是以杖レ地而求路，冥冥然行矣。（此即面墙之论。）   
　　○孝至篇   
　　勤劳则过于阿衡。   
　　注云：阿衡之事，不可过也。过则反。（谓王莽。）   
　　汉兴二百一十载，而中天其庶矣乎！   
　　注云：扬子极阴阳之数，此言知汉祚之方半耳。（宋咸曰：柳子之论非也。盖子云观新莽之强篡而立，复暴桀如是，天下思汉未已，知刘氏之运未去，必有中兴而王者。言庶几乎近也。）   
　　明蒋之翘本《柳河东集·遗文》   　    　        　    　 
●附录 
○旧唐书本传（刘句） 
　　柳宗元，字子厚，河东人。后魏侍中济阴公之系孙。曾伯祖，高祖朝宰相。父镇，太常博士，终侍御史。宗元少聪警绝众，尤精西汉诗骚，下笔构想，与古为侔。精裁密致，璨若珠贝。当时流辈咸推之。登进士第，应举宏辞，授校书郎、蓝田尉。贞元十九年，为监察御史。   
　　顺宗即位，王叔文、韦执谊用事，尤奇待宗元，与监察吕温密引禁中，与之图事。转尚书礼部员外郎。叔文欲大用之，会居位不久，叔文败，与同辈七人俱贬。宗元为邵州刺史，在道，再贬永州司马。既罹窜逐，涉履蛮瘴，崎岖堙厄，蕴骚人之郁悼，写情叙事，动必以文。为骚文十数篇，览之者为之凄恻。   
　　元和十年，例移为柳州刺史。时朗州司马刘禹锡得播州刺史，制书下，宗元谓所亲曰：“禹锡有母年高，今为郡蛮方，西南绝域，往复万里，如何与母偕行？如母子异方，便为永诀。吾于禹锡为执友，胡忍见其若是？”即草章奏，请以柳州授禹锡，自往播州。会裴度亦奏其事，禹锡终易连州。   
　　柳州土俗，以男女质钱，过期则没入钱主。宗元革其乡法，其已没者，仍出私钱赎之，归其父母。江、岭间为进士者，不远数千里，皆随宗元师法；凡经其门，必为名士。著述之盛，名动于时，时号柳州云。有文集四十卷。元和十四年十月五日卒，时年四十七。子周六、周七，才三四岁。观察使裴行立为营护其丧及妻子还于京师，时人义之。   
　　○新唐书本传（宋祁）   
　　柳宗元，字子厚，其先盖河东人。从曾祖为中书令，得罪武后，死高宗时。父镇，天宝末遇乱，奉母隐王屋山，常闲行求养，后徙于吴。肃宗平贼，镇上书言事，擢左卫率府兵曹参军。佐郭子仪朔方府，三迁殿中侍御史。以事触窦参，贬夔州司马。还，终侍御史。宗元少精敏绝伦，为文章卓伟精致，一时辈行推仰。（行，胡浪切。）第进士、博学宏词科，授校书郎，调蓝田尉。贞元十九年，为监察御史里行。善王叔文、韦执谊。二人者奇其才。及得政，引内禁近，与计事，擢礼部员外郎，欲大进用。俄而叔文败，贬邵州刺史，不半道，贬永州司马。既窜斥，地又荒疠，因自放山泽间，其堙厄感郁，一寓诸文，仿《离骚》数十篇，读者咸悲恻。雅善萧亻免，诒书言情。又诒京兆尹许孟容。然众畏其才高，惩刈复进。（“刈”，与“艾”同。）故无用力者。宗元久汩振，其为文，思益深。尝著书一篇，号《贞符》。宗元不得召，内闵悼，悔念往吝，作赋自儆，曰《惩咎》。元和十年，徙柳州刺史。时刘禹锡得播州，宗元曰：“播非人所居，而禹锡亲在堂，吾不忍其穷，无辞以白其大人，如不往，便为母子永决。”即具奏，欲以柳州授禹锡而自往播州。会大臣亦为禹锡请，因改连州。柳人以男女质钱，过期不赎，子本均，则没为奴婢。宗元设方计，悉赎归之。尤贫者，令书佣，视直足相当，还其质。已没者，出己钱助赎。南方为进士者，走数千里从宗元游，经指授者，为文辞皆有法。世号柳柳州。十四年卒，年四十七。宗元少时嗜进，谓功业可就。既坐废，遂不振。然其才实高，名盖一时。韩愈评其文曰：“雄深雅健似司马子长，崔、蔡不足多也。”（司马迁、崔る、蔡邕。）既没，柳人怀之，托言降于州之堂，人有慢者辄死。庙于罗池，愈因碑以实之云。   
　　○柳子厚墓志铭（韩愈）   
　　子厚讳宗元。七世祖庆，为拓跋魏侍中，封济阴公。曾伯祖，为唐宰相，与褚遂良、韩瑗俱得罪武后，死高宗朝。皇考讳镇，以事母，弃太常博士，求为县令江南。其后，以不能媚权贵，失御史。权贵人死，乃复拜侍御史，号为刚直。所与游皆当世名人。   
　　子厚少精敏，无不通达。逮其父时，虽少年，已自成人，能取进士第，崭然见头角，众谓柳氏有子矣。其后以博学宏词授集贤殿正字，俊杰廉悍，议论证据今古，出入经史百子，踔厉风发，率常屈其座人，名声大振，一时皆慕与之交。诸公要人争欲令出我门下，交口荐誉之。贞元十九年，由蓝田尉拜监察御史。顺宗即位，拜礼部员外郎。遇用事者得罪，例出为刺史。未至，又例贬州司马。居间，益自刻苦，务记览，为词章，泛滥停蓄，为深博无涯，而自肆于山水间。元和中，尝例召至京师。又偕出为刺史，而子厚得柳州。既至，叹曰：是岂不足为政邪？因其土俗，为设教禁，州人顺赖。其俗以男女质钱，约不时赎，子本相侔，则没为奴婢。子厚与设方计，悉令赎归。其尤贫力不能者，令书其佣，足相当，则使归其质。观察使下其法于他州，比一岁，免而归者且千人。衡湘以南，为进士者，皆以子厚为师。其经承子厚口讲指画，为文词者悉有法度可观。其召至京师而复为刺史也，中山刘梦得禹锡亦在遣中，当诣播州。子厚泣曰：“播州非人所居，而梦得亲在堂，吾不忍梦得之穷，无辞以白其大人，且万无母子俱往理。”请于朝，将拜疏愿以柳易播，虽重得罪，死不恨。遇有以梦得事白上者，梦得于是改刺连州。   
　　呜呼！士穷乃见节义。今夫平居里巷相慕悦，酒食游戏相征逐，诩诩强笑语以相取下，握手出肺肝相示，指天日涕泣，誓生死不相背负，真若可信，一旦临小利害，仅如毛发比，反眼若不相识，落陷井不一引手救，反挤之，又下石焉者，皆是也。此宜禽兽夷狄所不忍为，而其人自视以为得计，闻子厚之风，亦可以少愧矣。   
　　子厚前时少年，勇于为人，不自贵重顾藉，谓功业可立就，故坐废退。既退，又无相知有气力得位者推挽，故卒死于穷裔，材不为世用，道不行于时也。使子厚在台省时，自持其身已能如司马、刺史时，亦自不斥。斥时，有人力能举之，且必复用不穷。然子厚斥不久，穷不极，虽有出于人，其文学辞章，必不能自力以致必传于后如今无疑也。虽使子厚得所愿，为将相于一时，以彼易此，孰得孰失，必有能辨之者。   
　　子厚以元和十四年十一月八日卒，年四十七，以十五年七月十日归葬万年先人墓侧。子厚有子男二人：长曰周六，始四岁；季曰周七，子厚卒乃生。女子二人，皆幼。其得归葬也，费皆出观察使河东裴君行立。行立有节概，重然诺，与子厚结交，子厚亦为之尽，竟赖其力。葬子厚于万年之墓者，舅弟卢遵。遵，涿人，性谨慎，学问不厌。自子厚之斥，遵从而家焉，逮其死不去。既往葬子厚，又将经纪其家，庶几有始终者。铭曰：   
　　是惟子厚之室。既固既安，以利其嗣人。   
　　○祭柳子厚文   
　　维年月日，韩愈谨以清酌庶羞之奠，祭于亡友柳子厚之灵。   
