<!-- { "loadSidebar": true } -->
　　重修报恩寺记
　　报恩寺直府治卧龙街之北俗但谓之北寺宋世佛日崧法师道场也按郡志在孙吴时为通寺在唐为开元寺至吴越有国始易今名宋崇寜中加号万嵗寻以崧法师开演华严疏钞于此敕为贤首教寺其地故有塔十一层凡再建再毁绍兴末行者大圆重建始去其二级为九层明隆庆中又不戒于火僧如金重建推为一郡浮图之冠葢此寺屡兴屡废逾千载矣由宋而元讫于明初其徒侣日益蕃其规制亦日益恢大长生田至千八百亩有竒黄文献公溍宋文宪公濓后先为文以记迩者百余年来田俱不可复问而殿宇亦倾圮并尽寒烟古木荒谿败草栖鸟雀而牧马牛者不知其几何月日矣惟塔犹岿然独存逮入
　　国朝亦复陊剥渐甚有僧惟一者募修颇力卒未竟而罢康熙五年太传金文通公归老于家偕其仲子侍卫君顾而叹息促延剖石璧公主之首葺不染尘耳殿继兴塔工施者辐凑坌集于是飞金涌碧绚燿中天之上栏楯俛云铃铎交风缁俗瞻仰莫不踊跃讃颂方议肇正殿之役防文通公及璧公相次即世嗣法席者一源闻公即璧公大弟子也甫涖事慨然引为已任尽裒衣盂所储倡之复集社友凡十軰醵金左右之闻公喜曰役可兴矣遂鸠材召匠诹日从事起十二年冬阅九年而始溃于成其崇十寻而缩修加于崇十三尺而赢广视修之数而倍其半中楹奉妥金像三坐搏土设色悉出名手他若栖禅之所演法之堂旁及斋寮厨库之属大细畧备共糜白金二万余两危檐重文阶画栋如役神力如入化宫文通公璧公之素愿至此方大慰而闻公又示疾矣临化召门人曰吾精力尽殚此殿苟无文述之将何以示诸方垂来者乎门人某等既承遗命乃介侍卫君属文于琬琬窃观吴中诸名刹莫如灵岩墓两刹最着类皆借名山以成其胜惟其有泉石可翫有峭崕深壑可泳可游以是春秋佳时士女信向者争趋焉第非挟宿舂之粮借舟车之力不能以至也若报恩则距阛阓仅歩武耳四墉而外市廛贾区鳞次栉比初无泉石崖壑为士女之观也然而室庐像设之壮丽寳华名芗之幽馥钟鼓鱼版梵呗之悠长无日夜不在庸俗耳目间于以警其惰媮而激发其斋心好善之念者岂不尤易易哉所谓不离世间有为法而入第一义谛将在此矣琬故乐叙其兴造本末俾刻诸石若社友氏名及所输财如干则另列于碑隂云
　　重修尧峯露禅庵记
　　由苏之府城西南行三十里为尧峯兴福禅院循禅院东麓折而入竹径以升乎峯之顚松篁交翳泉石旁互而其地独平衍可广袤数十丈则露禅庵在焉前直具区西接灵岩穹窿东阚楞伽茶磨诸山层峦重壑俯仰左右游者以是庵为最胜先是有昆山僧性海号湛川和尚者来游尧峯説其山水择石穴以栖止即俗所谓大龙洞是也土人安和尚诚朴稍馈之食适大雨雪三日樵采路絶山顚无烟火土人合噪曰和尚冻馁死矣天霁徃求之则宴坐穴中诵佛号如故也父老悉敬异焉共醵财构木龛于庵阯俾居之已而施者坌集和尚始剏庵其地一切像设堂庑斋寮庖湢之属释氏所宜有者皆畧具为屋若干区其后既兴禅院规制日益敞乃躬徃住持其间而是庵命门人守之讫今且百年庵不能无倾壊诸僧取足自容旦暮香灺仅得弗絶而已上人超晓字尚徳和尚之四世孙也慨焉捐其私槖庀材鸠役大治土木于是易泐支攲餙其漫漶而崇其卑庳庵以绚燿华好凡春秋之交士女瞻仰者渐盛然上人衣盂之储罄矣予所居山庄距庵三里许数肩舆徃劳之上人輙自奋曰未也因旁指艺蔬隙地谓予曰此可营建杰阁吾将走京师具词礼部而闻诸
　　天子傥得赐吾佛所説大藏教典庋鐍于此则死且不憾子盍为我记庵之顚末以示诸檀施庶有哀吾志而佽助之者予许而未暇为也及予应
　　诏北上则上人先在每过予旅舍必以记请予阻之曰记易易耳教典果可防
　　上恩以赐否建阁之资安出河冰将泮盍从我归老尧峯乎上人黙不应而去予嘉其志之勇以决也因告米子紫来予施文子施书合成此胜缘可乎遂为之记而乞紫来书之以镌于石
　　重修慧庆寺正殿记
　　出阊门沿漕河而南为虹桥未至桥数百歩有慧庆禅寺在焉建于元之延祐赐额于元统天如则禅师尝记之寺前后爽嵦平衍故为吴人士娭游之所前记谓其松林柳径映带如画者信也由元歴明寺屡兴而复废至是佛殿乃大壊像设露处入门瞻礼者悉懈不防一寺莫之谁何也僧惟贞者輙自奋曰此非吾责乎乃出其槖装以裒木石以庀徒众而命监院廓源董其役阙则补之圮则易之漫漶防昧则丹碧之凡阅五十有四日糜白金一百八十两而始讫工于是一寺焕若改观矣嗟乎自
　　国家抚定江淛而吾吴又更湖海冦盗之虞公私庐宇其废为丘墟灌莾狐鸣鸱啸之区者十将三四而佛法于是时顾独大炽层楼杰阁上摩霄汉雕楹画壁下矙鬼工钟版日闻金钱粟帛之问日至舟车士女嵗时徃来其涂者旁午大抵江淛诸名刹皆然而吾郡则推灵岩墓两法席为之冠甚矣吴民之佞佛也讫于今日东南之荡平亦已久矣然而为佛氏之学者徃徃求食无所囊盋荷笠散而他之判然与曩时异岂吴中故俗至此而遂变与葢十余年以来吴民甫脱汤火而水旱疾疫之灾仍嵗间作徭役益重而讼狱益烦闾阎之间方谋朝夕之不暇其不能捐室家减衣食以旁及学佛者之徒固其势尔也然则盛衰循环之数虽佛法亦有不得免者而吾独慨然于吴民之穷焉幸而有贞公者出不假同侣不邀檀施悉其俗姓之储畜以尽之于佛而成此庄严伟丽非常之观岂不诚难也哉吾谓是役也当吾民既穷之后虽使彼之为徒者日夜奔走衢路号呼匃募以图其事犹未必其果速办也而贞公独力所就卓卓如此世之士大夫类以异端斥浮图如贞公者夫亦何可尽斥与工旣讫予许为之记而贞公病甚临灭犹属文子与也来促予文予不敢防也乃述是説以告凡学佛者



　　尧峯文钞巻二十三
　　钦定四库全书
　　尧峯文钞巻二十四　　翰林院编修汪琬撰序一【共十一首】
　　送人之云南序
　　十六年
　　王师下云南李定国率余众奔缅甸其明年议者忧定国引诸戎入冦将
　　命平西王先其未发率师往劋之羣言佥同吾独策之以为不然昔曹操破袁绍于官渡因击乌桓走袁尚袁熙于辽东而不追也诸将问其故操曰公孙康素畏尚熙急之则并力缓之则自相圗其势然也已而康果斩尚熙以降甚矣操之善料敌也今定国就食西域仰其鼻息果能相亲信乎抑各有猜嫌之心乎此其势与袁尚兄弟之在辽东何异计莫若顿兵境上遣一介之使驰至缅甸诸国贳其纳叛之罪使讨定国自赎则西域必聴命此亦曹氏遗谋也吾又尝请于尚书王公曰今欲守云南其要害有几其障戍之地有几公曰上策保腾越州其次则永昌城耳吾曰度用兵几何人而足公曰不过二万吾又曰当用饟金几何公曰可减额饟十分之七盖公永昌人故为言如此夫用其猜嫌之心而开其自赎之路无劳师翫寇之名而有汰兵减饟之实则
　　国家亦何惮而不为也语有之射幸数跌不如审发今议者知战而不知守知急攻之可以一胜而不知缓诱之可以十全用力多而成功少岂计之得者哉惜乎无以此言闻于
　　天子者于是吾同郡某君方投牒吏部为云南之游吾既告之以此且曰君今行矣平西王方折节下士而巡抚袁公其人又温然长者必能聴用士大夫之策士大夫必易于尽力君盍秉间以吾此言説之使得闻于天子乎是吾心也是可减兵数万与额饟数百万者也君其识之遂书以为赠他若交游惜别执手流连之语非国家大事所繋者不具载云
　　送陆蔚文序
　　古人之为学也始于家塾里序而后登于天子之辟雍及其仕宦而归也则又皆以教人为职大夫为父师士为少师以董率其里中之子弟葢终身于学也如此故能砥躬修行羣焉推一国之望而复能出其绪余以立教此俊民髦士所以彬彬而兴也后世道术分裂士各自名一师而国家所设之官奉
　　天子之命来教于学宫者其生徒多至数百而为之师者于诸生一切行谊之不修学术之不正文艺之不优不粹槩无所问不啻越人之视秦人岂不大可慨哉夫是官也既无簿书期防之责见督于上而上之人又以儒官优容之是宜与诸生日夜讲肄于诗书礼乐之间使皆蹈绳榘躬学问彬彬如古之俊民髦士然后为称而顾旷其职则是上负
　　天子之命下负国中诸子弟也葢其相习久矣独吾友陆子蔚文其人耿介而有立明敏而多闻以文行知名吴中故当涖官松学也举诸生脯脩贽具他师所苛责不已者悉蠲除之贫乏不具膏火者加赒恤之其学行过人可为诸生法者又加奬劳而劝勉之嵗时又大课其文艺月必一举既次苐其甲乙而遴择其尤秀异者从容分别备陈于学使者之前其奬劝董率之法有加无已前之所云两负者在蔚文则两皆无愧可谓克称其职矣于是上官莫不嘉叹遂以卓异入荐剡为大江南北七府一州吏治之最蔚文亦荣矣哉今方擢令庐陵行有日矣予闻班孟坚之论循吏也必曰以经术润餙吏事而其传蜀文翁独述其兴学校好教化称西汉治行第一由今观之蔚文其能为文翁之治决矣予故于蔚文之行也赠斯言以竢
　　送胡生序
　　天下士大夫咸集京师逹官贵人车者骑者日夜相望于道京师之人遇之相与指斥其姓名坐者箕踞立者跛倚恬然不之怪抑何翫视之若此哉至于穷郷僻邑素未尝习见官府虽有县佐幕僚之属爵不过一命位不过九品然当其出也皁葢肩舆伍伯前导则闾巷之妇女争聚观以为荣其稍谨饬者或俛首屏气不敢出声固已与京师异矣京师之俗五方襍处豪猾无借之民借鬬讼为蠧孽把持官府之短长官府反从而畏忌之而穷僻之地率以治耕织守田庐为务亲上奉法非有租赋徭役之事终其身不入官舍求所谓豪强大猾举无有也为之吏者不过嵗时出条教讲保甲而已此其势易以尊而其事易以办也夫惟处易尊之势而治易办之事故自一命而上奋欲以循吏自见者恒欣欣然趋之岂必仕宦京师然后为乐耶今胡生某将为主簿于某县其城仅三里居人不及数十家葢亦穷僻之最甚者也度生之心必有不释然者吾故为此説以速其行
　　送王进士之任扬州序
　　诸曹失之一郡得之此十数州县之庆也
　　国家得之交游失之此又二三士大夫之憾也吾友王子贻上年少而才旣举进士于甲第当任部主事而用新令出为推官扬州将与吾党别吾见憾者方在燕市而庆者已翘足企首相望江淮之间矣王子勉旃事上宜敬接下宜诚涖事宜慎用刑宜寛反是辠也吾告王子止此矣朔风初劲雨雪载途摇策而行努力自爱
　　送宗人舟次出使流求序
