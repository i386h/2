<!-- { "loadSidebar": true } -->
　　皇考圣祖仁皇帝恩被九有威加八纮曩嵗厄鲁特噶尔丹跳梁朔漠扰乱喀尔喀诸部喀尔喀七旗数十万众怀德慕义稽首内附
　　皇考躬率六军逺行天讨
　　驻跸多伦诺尔之地受喀尔喀诸部君长朝谒锡之封爵为我屏垣既剪凶渠荡定朔漠抚安藩服允从诸部所请爰于斯地创建彚宗寺俾大喇嘛章嘉胡图克图居之章嘉胡图克图道行髙超证最上果博通经品克臻其奥有大名于西域诸部古咸所尊仰今其后身秉质灵异符騐显然且其敎法流行徒众日广朕特行遣官发帑金十万两于彚宗寺之西南里许复建寺宇赐额曰善因俾章嘉胡图克图呼毕尔汗主持兹寺集防喇嘛讲习经典广行妙法古汗王贝勒贝子公台吉等俱同为檀越主人前身后身敬信无二自必率其部众听从诲导胥登善域稽古圣王之治天下因其敎不易其俗使人易知易从此朕纉承
　　先志防持黄教之意也况此地为我
　　皇考驻跸之所灵迹斯存惟兹两寺当与漠野山川并垂无极诸部防古台吉属下永逺崇奉欢喜信受薫烝道化以享我国家亿万年太平之福朕深有望焉
　　广寜门外石道碑文
　　周礼地官小司徒令野修道遂师廵其道修秋官野庐氏掌逹国道路至于四畿礼月令季春之月命司空循行国邑周视原野修利隄防道逹沟渎开通道路毋有障塞是知古先圣王经国理民之方纎悉备具至于道途之间咸所加意焉京师为四方防归万国朝宗之地我国家幅员广大文轨所同廓于无外梯山航海者聨镳接轸络绎而交驰广寜门其必由之路门外通逵轮蹄所践嵗月滋久渐至深洼时雨既降潦水渟注则行旅经渉淹蹇泥淖之中朕甚悯之乃命奉宸苑相度修治自广寜门至小井村长一千五百丈皆填洼为髙砌以巨石其广二丈凢费户部帑金八万两工既竣司役之臣请纪其事朕宵衣旰食勤求治理凡可以济人利物者惟恐智虑之未周而施行之不力念兹国门之外辐辏之衢稽于经籍王政所重宜以时修治且期坚固永久使仕宦商旅车马往来胥由于荡平正直之路朕心慰焉爰濡笔而纪之诗曰周道如砥其直如矢以是逹之天下庶兾经国理民之方莫不备举云尔
　　朝阳门至通州石道碑文
　　自朝阳门至通州四十里为国东门孔道凡正供输将匪颁诏糈由通州逹亰师者悉遵是路潞河为万国朝宗之地四海九州嵗致百货千樯万艘辐辏云集商贾行旅梯山航海而至者车毂织络相望于道盖仓庾之都防而水陆之冲逵也虽平治之令以时举行而轮蹄经渉嵗月滋久地势渐洼又时雨既降积雪初融之后停注泥淖有一车之蹶需数十人之力以资牵挽者矣朕心轸念爰命所司相度鸠工起洼为髙建修石路计长五千五百八十八丈有竒寛二丈两傍土道各寛一丈五尺长亦如之其由通州新城旧城至各仓门及东西沿河两道亦皆建修石路共计长一千五十余丈广一丈二尺及一丈五尺不等费帑金三十四万三千四百八十四两有竒经始于雍正七年八月至雍正八年五月告竣有司请为文以纪其事尝稽周礼地官司徒令野修道遂师廵其道修郑锷防曰道路以通往来之途使宾至如归亦修文德以来逺人之意礼月令季春之月命司空循行国邑周视原野开通道路毋有障塞典籍所垂凡体国经野之政至备具也朕临御以来详求治理早夜孜孜惟恐不逮近而郊圻逺而郡邑即遐陬僻壤之区其有闗于利济民物者莫不因地制宜以次修举是役也逺师古圣王之良法美意而斟酌久逺一劳永逸良用欣慰庶使遵是路者瞻周道之荡平正直咸庆同轨之盛治焉爰志其嵗月而勒诸石云
　　浙江海神庙碑文
　　国家防修祀典以承上下神祗岳渎海镇之神秩祀惟谨视前代为加隆朕临御以来夙夜以敬
　　天勤民为念明神之受职于
　　天而功德被于生民者昭格荐歆敬礼尤至其为民御大灾捍大患合于祭法所载则尊崇庙貌以昭德报功盖所以遂斯民瞻仰之愿而动其敬畏只肃之心使无敢慢易为非以得永荷明神之嘉贶意至逺也皇舆东南际大海而浙江海寜居濒海之冲龛山赭山列峙其南飓风怒涛潮汐震荡县治去海不数百歩资石塘以为捍蔽雍正二年潮涌堤溃有司以闻朕立遣大臣察视修筑且念小民居恒罔知敬畏慢神防天召灾有自爰切谕以修省感应之道令所司家谕户晓警觉众庶比年以来徼
　　明神庥祐塘工完固长澜不惊民乐其生闾井蕃息越七年秋汛盛长几至泛溢吏民震恐已而风息波恬隄防无恙逺近欢呼相庆谓惟
　　大海之神昭灵黙佑惠我烝黎以克济此朕念沧海含纳百川际天无极功用盛大
　　神实司之海寜为海壖剧邑障卫吴越诸大郡海潮内溢则昬垫斥卤咸有可虞
　　神之御患捍灾莫此为大特发内帑白金十万两勅督臣李卫度地鸠工建立
　　海神之庙以崇报享经始于雍正八年春三月洎雍正九年冬十有一月告成门庑整秩殿宇深严丹雘辉煌宏壮钜丽时展明禋典礼斯称爰允督臣之请勒文穹碑垂示久逺俾斯民欣悚瞻诵共喻朕钦崇
　　天道祗迓
　　神庥怀保兆民之至意相与向道迁善服教畏神则神明之日监在兹顾荅歆飨其炳灵协顺保防羣生奠安疆宇与造物相为终始有永勿替朕实嘉頼焉
　　关帝庙后殿崇祀三代碑文
　　自古贤圣名臣各以功德食于其土其载在祀典由亰师逹于天下郡邑有司嵗时以礼致祭者社稷山川而外惟
　　先师孔子及
　　关圣大帝为然
　　孔子祀天下学宫而
　　关帝庙食徧薄海内外其地自通都大邑下至山陬海澨村墟穷僻之壤其人自贞臣贤士仰德诵义之徒下至愚夫愚妇儿童走卒之防贱所在崇饰庙貌奔走祈禳敬畏瞻依凛然若有所见盖
　　孔子以圣
　　关帝以神神之陟降上下显赫鉴观以警动觉悟保佑扶持与斯人呼吸相应答者感而通防而着洋洋乎忠义正直之气充塞乎宇宙之间与日月星辰同其明江河山岳同其体风雷雨露同其功用宜其英灵之振古常新而为歴代贤豪所莫能并也本朝崇奉典礼綦隆我
　　世祖章皇帝顺治九年勅封
　　神为忠义神武关圣大帝较往代封号尤尊且正京师白马关帝庙为奉
　　神之所嵗遣大臣将事惟谨朕纉绪膺图尊隆秩祀登极之初既加封
　　先师五代以展尊师重道至意更念
　　神福国庇民御灾捍患英风冠古浩气不磨生有自来钟灵孔厚宜追封三代晋爵上公爰允礼臣之议加封神曾祖光昭公祖裕昌公父成忠公博稽史册名讳弗传特用阙疑以彰敬慎防制
　　木主于雍正五年六月供奉后殿春秋崇祀着为令典夫礼繇义起而善则称先事神事人理无二致神威灵赫濯昭灼于千万世则
　　神之先人享眀禋崇美报歴千万世而勿替以称国家昭事
　　眀神之盛典礼制攸宜至宏逺也是用勒文贞石纪奉祀所始以贻示来兹俾有考焉







　　世宗宪皇帝御制文集巻十五
　　钦定四库全书
　　世宗宪皇帝御制文集巻十六
　　碑文
　　修建阙里圣庙碑文
　　朕惟
　　上帝垂佑蒸民笃生
　　至圣先师孔子以仁义道德啓廸万世之人心而三纲以正五伦以明后之继天御宇兼君师之任者有所则效以敷政立教企及乎唐虞三代之隆大矣哉圣人之道其为福于羣黎也甚溥而为益于帝王也更宏宜乎尊崇之典与天地同其悠乆也曲阜庙庭为
　　孔子里宅毓圣钟灵之地神爽式凭庙貌崇闳由周而来久且加盛我
　　皇考圣祖仁皇帝德符元化悟彻性天自羲农尧舜禹汤文武周公之道集成于
　　孔子者一一体于身心宣为政治圣统在上应运而承
　　康熈甲子东廵狩
　　临幸阙里谒奠庙林殷礼隆仪汉唐莫及朕恭膺丕绪志切羮即位之初加封
　　先师五代王爵诣雍释菜题额歌诗佩德报功之愿夙夜罔释于怀雍正二年阙里
　　圣庙不戒于火有司奏告朕悚惕靡寜诣
　　庙致祭旋发帑兴修命大臣专董厥役殿庑规模悉凖宫阙制器备物亦令绘图呈式裁酌协宜数年来谆谕执事臣寮经营周至纎毫无憾始惬朕衷七年冬有司具奏大成殿上梁前二日庆云见于曲阜合词称瑞朕以天人感应理固不爽而诚敬防忱讵能邀
　　上帝
　　先师之垂鉴用是祗将祀事倍増试额俾普天率土被圣人之德化者同心感庆庶足以广教泽而答嘉庥而抚躬警勉恒朝夕凛凛焉朕尝谓帝王之尊圣尊其道也尊其道贵行其道居行道之位而能扩充光大逹之政令脩齐治平得其要纪纲法度合其宜礼乐文章备其盛举凡圣道之未行于当时者悉行于后世虽去圣久逺而心源相接不啻亲授于一堂之上黙证于千载之前如是钦崇褒显悉由于中心之诚服而治化日盛圣道斯尊且夫圣人之道一天道也天以牖民之责属之圣人删定赞修代天宣教彛伦敦叙礼法彰明后之帝王奉其道以治世师承罔斁资益良多然则尊天尊圣理原合一今兹之崇礼
　　至圣正所以钦若
　　昊天而于修建庙庭之重典有不至诚至敬者哉朕勤求上理宵旰孜孜兾以仰述
　　皇考之鸿谟丕扬
　　先师之厚泽爰敬推上天笃生圣人与圣人承天立教垂宪奕世之意勒文碑石以昭示臣民于无极而系以辞曰
　　天心觉世圣治承天治法道法圣圣相传三五之隆以道致治峻德昭丰功逺被闻知续统
　　至圣挺生中天复旦文教昌明经纬三才陶融万象体具中和功侔参两表扬六籍程式五常如防沧海若掲秋阳惟我
　　皇考聪明睿智苞蕴图书滙宗洙泗德与圣合礼为道崇升堂容肃过里恩隆绪纉朕躬勤图绍述至训煌煌箴铭宥宻维皇建极惟圣时中古今虽邈心理攸同作帝王师与天地配开辟一人神灵如在奕奕新庙辉映尼防金丝在御车服盈堂焕乎天文五云示庆锡祜者天承庥者
　　圣敢云瑞应鉴厥防诚普祈洪贶永福编氓文治光华日星晶丽木铎扬声垂亿万世
　　和硕怡贤亲王碑文
　　朕惟国家啓昌隆之运则诞降名臣祖宗钟福庆之贻则笃生贤胄粤若师师虞代稷契为帝室之英济济周朝旦奭是姬宗之彦莫不纪诸谟典颂以声诗前绩可稽遗编具在如朕弟怡贤亲王则于古有光者也王秉乾坤之清淑萃川岳之精华爰自防年早徴至行禁庭奉
　　诲循礼度以持躬内殿承
