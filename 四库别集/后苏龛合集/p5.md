<!-- { "loadSidebar": true } -->
　　有酒劝我千万斟，何如当心为我攻一砭；有花媚我千万种，何如当头为我喝一棒。我生爱酒兼爱花，酒为我友花为家。青孺果然爱我者，不爱花村与酒社。花村酒社年复年，对君不觉神穆然。人皆谀我为名士，君独勖我为君子。噫吁嘻！酒兮有颂花有诗，为君一一捐除之。君与我友君不欺，我与君友君不疑，天荒地老无相离。去来别我我欲泣，打窗风雨灯光湿，一时情话忽在喉，短笺剌剌扫毫急。我昔别君桐城南，鹭门门外停我骖。君今别我嵌城北，罗山山下筑君宅。君宅从兹山外山，君面犹然魂梦间。屋梁颜色倏惊觉，残红吊影空盘桓。读君「飞鹤曲」，碧海青天豁我目；思君「竹溪吟」，茗碗香炉消我心（今年夏，君既赠我「飞鹤曲」，又和我「竹溪吟」）。商量久聚真无计，回首欢场如隔世。四度逢冬每别君，还愁岁岁成为例（乙酉冬，君返里门，我趋鹭厦。丙子冬，君方乡捷，我尚在都。丁丑冬，君来崁垣，我客彰淡。及今历历已四年矣）噫吁嘻！人不知我君我知，舍君知我知有谁？我有过失君能规，君有动作我必随：如刀与石相切劘，如舟与缆相系维。老天忌我得君为我资，故意千诡万幻将风吹。吹君忽向云边去，祇余僧壁题诗处。偶思因梦一见君，见君又恐招天妒。君之出矣百里遥，小院吟声久寂寥。怅绝红毛楼下路（予家红毛楼下），更无屐齿印平桥！

　　吴霁轩镇军□□赠张岱亭孝廉

　　狂来放眼藐齐州，梦里春明闹不休。九点烟横游子骑，二分月照酒人楼。班生岂肯真投笔？苏季何妨偶敝裘。话到沧桑多客感，想君风骨冷于秋！

　　踏破芦沟积雪寒，骡车几度走长安：刘蕡下第名尤噪，潘岳中年鬓已残。万丈光阴抛旅箧；一肩勋业误儒冠！回头市骏金台路，愧我如今始识韩。

　　抱琴径去访成连，瀛峤苍茫独刺船。调古空弹流水曲；途穷难办买山钱。须眉壮气凌毫翰；肝胆知交记海天。凉雨竹窗同剪烛，夜深双影落青毡。

　　怜我荒唐惜我痴，神针何幸俗能医。曾分半榻容徐孺，更喜当场说项斯。留客醉余三雅爵，替人删却十香词。落红无奈湖州景，闷杀街西杜牧之！

　　寄答同年黄坤五农部、张荫廷太史

　　软红十丈帝京尘，梦断天涯草莽臣。阮籍狂名今骇俗；江淹别赋旧伤春。林泉啸傲无余子，萍水飘零祇此身。极目瀛东望仙阙，上清鸾鹤屡招人。

　　万里归看冷宦囊，欣然一笑卸轻装。及时花鸟得吟侣；何处雪鸿非醉乡？朋酒竹溪过上巳；官邮蕊榜听端阳。星轺来去长安路。为道相思点也狂（谓曾青孺）。

　　李毓南鹾尹招同马子翊校官、杨端孟孝廉、朱可堂内史、凌英如参军，饮吴园地上

　　六角水亭凉欲雨，主客团坐笑相语。方塘半亩荷未开，使人惆怅花前杯。行令猜枚我不乐，有酒无诗胸作恶。醉后凭阑啸一声，惊走南枝几个鹊。

　　和拙庵

　　冰肌掩抑许亲挱，持较翾风态更多：云黛双眉晴远岫，水红半靥靓娇波。新腔解唱玉连琐；薄醉同斟金叵罗。夜冷更深行不得，似闻山鹧唤哥哥。

　　花样苗条玉样清，翻嫌生小太聪明。惯通庾语猜灯谜；巧避阳羞背烛檠。如许可人聊尔尔！有谁知己不卿卿？刘晨故事天台路，深负胡麻一饭情。

　　消息

　　消息分明梦一场，酒痕帘影宝钗光。绛河不遇青鸾使，那识僊鬟郭密香？

　　游开元寺次拙庵韵

　　无计涤烦襟，走马踏沙碧，行行三五里，路穷灵境出。遥望苍翠中，隐约栖禅宅。何年割据者，留此招提迹？羁业久烟尘，空门长岁月。款步入丛径，野花乱迎客。清钟忽然闻，万缘一时息。臞僧煮苦茗，殷勤吐朴质。有池荷正香，选石坐其侧。好风自南来，流连忽竟日。宿鸟纷投林，满地斜阳色，火深佛面紫，霞落山腰赤。言归读书堂，展卷亲古昔。

　　立春日至吴园

　　门前稚竹向人揖，架上娇鹦呼客来。最好迎春花信早，远风吹动活亭台。

　　哭邑侯白仲安师

　　单父堂前忽罢琴，不下何处有知音？八年受业依安定；六市同声吴汝阴。乡梦萧条怜旅况；宦途颠倒任天心。陆庄谁料荒如许，惭对师恩海样深！

　　尘劳撒手竟登仙，一枕黄粱五十年。公论盖棺今定矣！虚名画饼亦徒然。茫茫宦海空鸿爪，寂寂师门孰象贤？惟有春风桃李树，自弹酸泪落穷泉。

　　拙庵西湖吟草题后

　　钱唐城西秋影寂，里湖外湖荡空碧。天台县令谪仙谪，笑卸铜符来结宅。风流儒雅为词伯；平至况有烟霞癖。选胜搜奇句频觅，乌帽青衫蹇策策。囊奚踏遍峰南北，到处雪泥鸿爪迹。大府见之笑不息，误呼灵运作山贼。何物狂奴态犹昔，此乐乃以一官易。君云一官曷足惜，老陶心岂在彭泽？不愿折腰愿乞食，我家伯伦兴尤剧；狂饮一醉杯千百，醉死之乐乐何极！不醉不死果何益？西湖是我旧相识。死幸埋我孤山侧，得傍逋仙一片石。坟前自署梅花客，千秋万岁镇吟魄。此身不受官羁勒，如鱼扬鬐鸟展翮。又如教坊新脱籍，如退院僧任所适。兀然耸肩梯百尺，星斗累累手欲摘；银蟾入抱恣跳掷，太华青苍巨灵擘。鹦鹉洲边脚倒踢，海风怒卷鲸波黑；长空万怪走霹雳，毛发萧森剑光迫。吹裂蛟龙双铁笛，诗魔变幻祇顷刻。小儒对此舌为咋，刘侯耽诗今太白！烂醉西湖天地窄，□彼世人为世役。宦海风潮彼涉历，骚坛风雅彼雕饰。一官一集如山积，得寸则寸尺则尺；鼎鼎浮名弋而获，可怜面目□鬼蜮！欲语未语气先塞，识者弃之瓦与砾。近来名士多于鲫，敢向西湖分半席？嗟嗟刘侯古狂敌，白眼仰天笑哑哑。十丈长笺三斗墨，腕底忽具大神力：写尽千山万山色，仙笔一枝何处得？

　　拙庵东瀛吟草题后

　　海外五年客，囊中一卷诗。风尘君倦矣，甘苦我知之。半世穷才子；三江老画师。不堪排遣处，蒪鲙早秋时！

　　路远旅怀壮，官闲吟兴多：醉余得奇句，老去纵狂歌。调古怜牙旷，交深爱谷坡。误成长爪癖，绮语奈情何？

　　和陈榕丈午日韵

　　结艾悬蒲小院东，一年令节又天中。粽名益智才何补？符诮詅痴术不工。恼我吟肠村酒绿；羡君佳境晚花红。终南进士家□祭，却恨无文送鬼穷！

　　同日佛头港观竞渡和榕丈韵

　　噫尔夺标者，人情如是观。鼓声千点急，棹力百夫殚。彼岸先登少；中流欲住难。海门归去也，佳节醉乡宽。

　　送别拙庵归江宁

　　载将西子到姑胥，侥幸扁舟范大夫。无可奈何都散汉，不如归去莫愁湖。老羌狂渴谁相疗？小杜风怀祇自娱。此日茫茫千里翼，送君飞入步兵厨。

　　数载琴尊与我同，临歧别泪洒东风。金荃落拓诗中误，墨竹酣嬉海外工。未免猪肝常累尹，那堪鸡肋复留公。赤嵌题遍琅玕纸，此是天涯印爪鸿。

　　酒楼和榕丈韵

　　愁来买醉小楼东，鹿耳苍茫起海风。碎我唾壶尘眼白，照人泪蜡酒颜红。世无牙旷缘何浅，生不巢由遇亦隆。晚景桑榆期自爱，君家曲逆岂终穷？

　　一枕黄粱百虑攒，真仙原作梦中看。冯生意气空弹铗，陶令功名早挂冠。浙水闽山余宿劫，南舟北马纵奇观。灵芝幸有书香在（君山房曰「灵芝」），闲课儿曹博老欢。

　　哭曾五小鲁

　　呜呼！小鲁之死兮无端，从此侠少皆胆寒。我初闻信陡然骇，既而涕泗空泛澜。念君蚤岁不得志，奇气郁作蛟虬蟠，文场鏖战铩其羽，满腔热血如急湍。青云之梯绝人甚，罡风吹堕红尘寰。白手苦乏尺寸柄，坐令匏系五品官。妆聋作哑不复耐，拂衣归卧桐城间。前冬我返西岑里，晨夕乐与相盘桓。得从君宅搅灵秀，屋背矗立双朋山，门口有池更清澈，松耶竹耶纷交攒。天然妙画辋川景，我意剧爱此一湾。醉后大快互旁薄，漏长烛短倾肺肝。安得三万六千日，共君日日开酒颜。君家昆友矧金玉，五常眉白君独难。此才奈为造物妒，磨蝎已困昌黎韩。哀哉今又弱一个！搔首欲问天真顽。月来见君在瀛峤，外貌虽减中神完，譬之古剑久藏匣，铁花锈满仍斓斑。我时倏讶旋倏慰，但劝努力常加餐。一夜告我暂录别，明将就道往武峦。夜深恋我不忍去，似有心事犹未殚。此情我亦难自已，把手亟问何时还？君时欲语又不语，对我微笑含辛酸。那知暂别成永诀，故人杯酒空阳关！朋辈天涯各判襼，矧兹泉路尤漫漫！检君赠我旧题扇，朱泥小篆痕犹殷。梦痕鸿爪宛然昨，黄粱一枕醒邯郸。雷陈风义感同类，于我不啻手足看。而今去矣渺鳞羽，夜台何处盟金兰？琴尊落落数知己，到此忍觉晨星残。呜呼！知己岂得长团栾？罗山旅魄愁孤单！

　　喜晤李耐尘孝廉

　　骚坛健将醉乡侯，近日胸襟似昔不？好事每翻新酒令；多情犹恋旧诗阄。蒲团古寺能枯坐；荔子名园常胜游。沈实高华此双绝，相逢短李早低头。

　　浪迹金台乍识荆，送君又到越王城。何期马首南归后，更向鲲身东际行。千里道途双鬓改；十年肝胆一时倾。曳裾今作侯门客，愁对鹿中白眼横。

　　记从四月都门别，蹇子穷冬亦径旋。今日萍踪重聚晤，一春花事且流连！无人下榻延徐孺，与我登楼赋仲宣。七尺焦桐一寸管，朅来万顷海潮边。

　　懒癖君犹稽叔夜；狂名我亦盖宽饶。恂恂儒者原难得，落落幽人岂易招？竟夕清谈挥玉尘，有时豪兴解金貂。乘风一霅榕阴去，饱吸螺江五石瓢。

　　明峰留宿署斋

　　交谊石兄弟，世情风马牛。愁将诗作引，病与酒相仇。恼我鸡声恶，惊人蜨梦休。黄粱君熟否？五十未公侯！

　　暮春赠别张岱亭孝廉旋韶州

