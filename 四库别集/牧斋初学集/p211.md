<!-- { "loadSidebar": true } -->
    敕曰：皇考庚戌之岁，子大夫登于朝者，不为不多矣，官于禁近者少也。官禁近矣，父母俱存者又少也。兼而有之矣，当霈恩之际，值称寿之日者，抑又少也。於戏！是不惟人之全福，家之积庆，不可多遘，而天地休明之气，亦有限焉。封孺人某氏，乃具官某之母，出自德门，备有仪法。今尔子为青琐之臣，而尔与夫俱黄发之老。吉祥善事，骈集一门，可谓盛矣。夫德者福之基也，家者邦之基也。朕既已观德于家，又以征天地休明之气，朕甚怿焉。兹仍封为孺人。朕方有意于养老乞言之事，而侍养之臣，祥祉如是。其尚善持之，思其所感应召致也，则岂惟一家之庆哉！ 

    （兵科给事中李遇知授征仕郎） 
    敕曰：乃者东夷不靖，河东失守，征发填委，朝野绎骚。议者率以谓议论不省，则无以责成功；封驳不严，则不可振积习。兵垣得人，而疆事思过半矣。具官某，风力肃明，机用周敏。初为健令，在我近畿。蔚有令名，跻于谏署。班行秀出，如冲牙之有声；纠覆精明，若操刀之能割。至于论兵事之疏，尤多切时务之言。指顾辽山渝水之间，可以坐而筹画；敷陈出车命将之事，庶几立见施行。若尔者，可以为兵垣之选矣。乃以覃恩授具阶。自兵兴以来，道谋孔多，戎律元刂敝。夷耽耽志日在我，我睽睽目不在敌。夷所以逞，我所以蹙也。实尔之言，无忘国恤。掖垣琐闼之地，皆枕戈坐甲之人。人咸以辽为事，斯辽事办矣。尔其懋哉！ 

    △妻王氏赠仍前封 
    敕曰：读《小戎》之诗，而知秦之妇人女子，皆能先国恤而后室家，崭然有士行也。遗风有存，予其吝此赞册？具官某妻封孺人某氏，动禀《诗》《书》，言光箴训。饣盍耕佐读，甘粗粝以御穷；荆布之官，比素丝而叶德。收华已旧，锡命维新。风动掖垣，谁问封章于右省？霜清板屋，空怀茵毂于西戎。兹仍赠为孺人。尚其默赞夫德音，用以有裨于王事。 

    △父友竹先赠文林郎直隶大名府东明县知县加赠征仕郎兵科给事中 
    敕曰：传曰：子之能仕，父教之忠。夫教非其辟耳之谓也，生而有气谊可见，殁而有风骨可诒，式谷之似，有深于提耳者与？赠具官某，乃具官某之父，学有根柢，言成文章。骥足未展于名场，燕翼每勤于哲嗣。以任恤教乡里，肃如鼓之招；以德义愧嚣浮，严于楚之挞。用为庭训，施及官方。启迪有闻，规摹滋茂。是用赠具阶官。於戏！再世而昌，既有征于播获；九原可作，斯无愧于典型。 

    △母某氏仍前封 
    敕曰：臣子勤劳王室，砥节首公。进而有尸饔之思，退而有燕喜之庆。一悲一喜，未尝不回翔错互也。国家盖有以慰之。封太孺人某氏，乃具官某之母，躬传茂矩，性禀深慈。机丝攻苦于一身，膏火佐勤于两世。今尔子既显融琐闼，而尔尚优游板舆。惟荣与寿，可谓兼之矣。於戏！王于兴师，为人臣者，咸有《无衣》之赋；不遑将母，为人子者，宁无绝裾之悲？尔既勉其子以事君，余当因其子以念母。兹仍封为太孺人。尚其强饭，以迓余休。毋重倚闾，以牵内顾。 

    （兵科给事中明时举授征仕郎） 
    敕曰：国家六科之设，名应六曹。东师之出，兵垣尤重。筹边论将，以封驳为折冲，非真心弘济之臣曷与焉？具官某，心事朴忠，局干绵远。出宰西江，报政北地。爬剔疾苦，扶养小弱，可谓良吏矣。顷者东事方殷，兵食坐困。尔新从西方来，封事数上。勾稽夷虏，有表饵制御之谋；劈画战守，有画地指陈之状。朕东顾旰食，每三叹焉。兹以覃恩授具阶。夫言官笔战于庙堂，边臣心战于疆圉，此今日之通患也。使言官之毕牍，与边臣之烽堠，胥用以向贼，而不恤其它，东方岂足虑乎？尔典司兵垣，且忧辽事良苦。朕将倚以办辽矣，尔其念哉！ 

    △妻唐氏仍前赠 
    敕曰：国家霈恩，推及家室。死生契阔，咸恤其私。具官某妻赠孺人某氏，温恭媲德，黾勉御穷。节衣量腹，以事尊章；风雨鸡鸣，以相夫子。而不得与君子偕老，翟以朝，命也如何？为之永叹。然尔夫不以丝而忘菅蒯之思，国家不以宿草而遗采蘩之德，则尔亦可以无憾矣。兹仍赠为孺人。膺国之再命，我有训词；从姑于九京，尔其与享。 

    △继妻王氏仍前封 
    敕曰：古之贤妇，克相其夫者，多明识道理，有忠君忧国之思焉，不徒以织馈食为能事也。具官某继室封孺人某氏，育德名家，作嫔良士。抚孤孩有莫辨之仁，事君姑有在侧之孝。至于心念国恤，勉其夫以急君；而身留子舍，代其夫以事父。割儿女婉娈之私，成丈夫慷慨之节，若尔者，可谓女士矣。兹仍封为孺人。尔夫方拮据兵垣，指画边事。尔尚益庀内政，赞我谏臣，尔亦与有成劳哉！ 

    △父诰先封文林郎江西吉安府庐陵县知县加封征仕郎兵科给事中 
    敕曰：予观于土风，巴之人有好古乐道之诗焉。今其遗民，犹有存者。封具官某，乃具官某之父，被服儒素，规矩古人。事亲而饮水尽欢，教弟而膏火无间。尔子通籍起家，而尔终守幽人之吉，退修长者之行。蔬食布衣，宛然野老；渥颜白发，话彼平生。好古乐道，诚无愧焉。是用封具阶官。於戏！疏荣霈恩，国有彝典。然白驹空谷之思，亦攸寄焉。非尔不足以与此。 

    △母王氏仍前赠 
    敕曰：嘉谷旨酒，可以养母，此亦巴人之诗也。朕推恩臣下，循览怙恃之间，盖怆然伤之。封孺人某氏，乃具官某之母，相夫有佩韦之顺，教子有宿火之勤。黾勉劬劳，不愧女史。尔子出宰百里，尔能封训廉，加饭问狱。三年有成，犹及见之。今尔子方致身青琐，而尔已敛影黄垆。话言不遐，图像空设。良足悲矣！兹仍赠为孺人。庶几寸草之心，足慰树萱之慕。 

    （福建道监察御史周宗建授文林郎） 
    敕曰：昔在我孝庙，扶养言官，开受谠论。易世之后，忠厚正直，郁然成风。朕嗣服以来，追怀先正，慨然有典刑之思焉。具官某，得南方文学之华，抱先正先忧之志。膏雨之政，浸灌浙西。氵存陈内台，令问滋茂。尔既博通经术，贯穿世务。而又本诸忧国之心，发以便时之策，筹边徼而悉要害，辨贤奸以涣小群。朕顾瞻周行，省览封事，庶几于尔有先正之望焉。乃以覃恩授具阶。尔乃祖起家孝庙中，著声南垣，恭肃之名，于今为烈。惟恭与肃，忠厚正直之表也。尔尚一乃心，绍衣先德。朕将以前烈畀尔，尔其念哉！ 

    △妻申氏仍前封 
    敕曰：二《南》之风，闺门之细事，皆所咏歌，而罕可指述，此王化之最盛也。今安得而见之？具官某妻封孺人某氏，淑茂柔明，休有华问。学于舅姑，以事夫子，以尔夫学殖之勤，服官之毖，则尔之交儆于旭旦，而治业于寝门者，其亦可想见矣乎？兹仍封为孺人。其益相尔夫，效尔绩用。以章明王化，亦惟尔之休。 

    △父辑符封文林郎浙江杭州府仁和县知县加封福建道监察御史仍前阶 
    敕曰：朕惟人材之难，长育有素。风流之来弥远，则弓冶之传滋大，岂可诬哉！封具官某，乃具官某之父，恭肃之孙，孝秀之子，慨有大志，似其先人。结绳掌故，富有腹笥。水利兵农，烂如指掌。非惟有名士之风，盖亦抱通儒之器。抱道不施，以诒其子，今尔子竟尔志矣。於戏！魏公之遗笏，代著清风；王氏之青箱，世谙旧事。风流弘长，非尔其谁？是用封具阶官。尔尚传述祖德，磨切后贤。使尔子之风绩，克媲乃祖，顾不休与！ 

    △母顾氏仍前封 
    敕曰：吾闻之敬姜曰：“君子能劳，后世有继。”然则古之贤母，所以娠贤而教忠者，其必由于此矣。封孺人某氏，乃具官某之母，家风绵邈，仪法肃明。言称先姑，服习珩璜之训；无违夫子，辛勤簪笏之遗。至于断机之教，益勤于学殖；而备官之训，不替于宦成。式谷有人，诰诫弥苦。则古之母师，无以加矣。兹仍封为孺人。尔子风猷未艾，尔之优游象服，往来雕轩，固有日矣。能劳之报，顾不著与！ 

    （山西道监察御史江秉谦授文林郎） 
    敕曰：昔我皇祖，储养谏臣，迨于末命，除授如恐不及。山陵既成，人物滋茂，朕瞻彼周行，盖不胜丰芑之思焉。而霈恩之典，其能已乎？具官某，经学承家，儒术饰吏。出宰剧邑，蔚有贤声。襦之谣有闻，膏雨之泽滋润。晋陟台宪，风声凛然。虚己奉公，志每存乎交儆；尽忠补过，心如结于在辶壬 。共传且止之谣，快睹巡行之迹。顾瞻法从，幸有人焉。乃以覃恩授具阶。朕开受言路，朝上夕下。立维新之朝，则当奋祓濯之气；居可言之会，则当收药石之功。若乃埋轮示威，焚草为慎，此衰世之事，而非朕所望于尔也。尔其毖哉！ 

    △妻汪氏仍前封 
    敕曰：人臣出宰大邑，入陪法从，劳于王事而不得顾恤其私，则内助斯重矣。具官某妻封孺人某氏，婉娩淑仪，俭共令德。拮据辟绩之苦，宛若儒生；追陪膏火之余，自为宾友。居寝门而治业，黾勉中宵；视封事而戒心，殷勤问夜。尔夫得以一心营职，尔有助焉。兹仍封为孺人。再命是膺，初劳勿替。 

    △父应晓原任四川重庆府涪州通判先赠文林郎浙江宁波府鄞县知县加赠山西道监察御史仍前阶 
    敕曰：木本水原，臣子承家之学；先河后海，国家追远之恩。具官赠具官某，乃具官某之父，行驯简柙，学咀英华。廿载入山，励隐居之远志；一行作吏，借宦迹以薄游。涪水之歌咏犹存，黟山之藏书殆遍。作县有谱，试看廉石之传；荷橐生风，不负金之教。是用赠具阶官。嗟斯人之不作，庶可用以为仪。 

    △前母胡氏赠孺人 
    敕曰：数典而忘祖，非故也；登枝而捐本，非仁也。朕比下诏霈恩，尤敦笃于原本。故臣子之有志弗信者，悉逮及焉。某氏乃具官某之前母，孝慈天授，共俭少成。黾勉备旨蓄之勤，阅历尽糟糠之苦。譬彼开国承家之事，实为荒度草昧之人。实命不犹，溘焉先逝。逮乎旷荡追恩之日，乃得均沾后子之封。其可愍矣！兹特赠为孺人。於戏！睹口泽而思，以言乎所生之子；见图像而拜，岂望于不知之人？推恩体及夫人情，异数不限于功令。尔灵不昧，尚服享哉！ 

    △母汪氏仍前赠 
