<!-- { "loadSidebar": true } -->
　　迩来人情国事日以纷披废锢之人何敢深议顾具兹耳目良有不忍看不忍听者开矿之令更属可忧今缇骑貂珰衔命四出而毫举利孔寻声蹑迹而渎奏者犹尚未巳不意二祖所创金瓯世界为此辈羣小簸弄掊击将使疆土无余脉山谷无完肤而在廷诸公徒袖乎坐观曾不经念于驿骚动色于破坏也可胜恨哉台下为国忠谋疏请停罢所言民艰宜恤虏患宜防意若专于敝省而深惟社稷至计旁及他藩额供仁人之言荩臣之虑所该溥矣至称帝王之宝在善人不在珠玉伟哉格心之论辅德之猷也主上明圣度必转圜回天之功窃当倾伫敬此附谢 

　　又 

　　东征之役前车尽覆后劲郄走无救于属国而延盗于中华祸既燎原宁可扑灭草野之下所谓不寒而栗者也顾今大寇巳偪而本兵犹尚无人庙算犹且未定在阃外者日请兵请饷曾无出奇制胜之方在庙堂者方议战议守类多迂缓不急之务以斯御寇窃恐寇日益深祸日益烈也最可讶者名为救援朝鲜而重虐之奴虏其主鱼肉其民督之修城督之建署举国奔走服役之不遑而部卒骚扰輘轹之害不与焉柰何不驱之降倭也我寔驱以降倭反咎其降以自恕我则有词其如朝鲜之无告何哉及今收抚疮痍慰安奔溃之众镇以静定联以慈和朝鲜君臣尚堪鞭策倘朝鲜尽失纵之于藩墙之外而距之于堂奥之间不啻不胜而巳岌岌乎殆哉至制御之策议者但急于天津辽蓟而不知淮海之更可虞也此肩臂咽喉之分心橪与其入而御之孰若御之使不得入焉善守者能使之不得入善攻者尤能使之不得入全罗虽失汉江南北犹多险阻可据守得其人倭不知所攻矣闽广浙直处处通海师多习舟岂宜远调责使陆战第分路航海直捣倭巢父?缶山之倭势将自解此而攻得其人倭不知所守矣鄙见如此不知台下以为何如乃今方议远调将士于闽广浙直也专设督帅于天津登莱也嗟乎远水近渴无谓调之未遽集也即集矣兵众则饷多输挽可无虑哉临危抱佛无谓设之未必得人也即得人矣官多则权分牵掣可无虑哉一方之兵自可以御一方之寇一方之官自可以办一方之事而不务部署不务责成即集兵如林设官如麻无益万分之一也是自疲自尽之术也力疾草草 

　　又 

　　中国之岳五而恒岳向在夷方故藉飞来石以文其陋而祀之曲阳此前代所欲正其祀曲而不能者也国家统一寰宇恒岳幸在封内而祀典未获正不惟礼文阙失亦非所以正山川之号而昭全盛之规也台下临抚一方百神受职往年岁旱祷雨于岳庙祝史朝至甘澍夕零两岁之间再祷再应虽台下精诚之所格乎而神之灵爽亦甚烜赫矣窃以为岳祀之复非台下心孚其神而合德者未易举也第此典在前云中抚台胡顺庵公曾具疏请时申瑶老在政府于谷老为宗伯顺庵未及与议议未定而疏入诸老以为非急务也狃故而报罢今诚获藉台下之重修复旷典当与怀棘衡湘两公酌有定议然后合而白之执政典礼者无异词乃可连章请也台下以为然否 

　　○荅王平溪年丈 

　　迩来时事所不敢知独计高才重望如翁丈者朝端海内不能几诎指而久淹珂里未即入参枢筦出拥节旄何怪中外纷纭不得亟睹太平之景象也然闻诸道路长安棊局愈变愈险势将内外朋合簸弄机权流毒缙绅祸当未巳诚如翁丈所忧无天日无纪纲者如此世界宁可藏伏岩间养恬而守拙耳矧太母康祺方荿翁丈以此时承娱膝下即海上三山之乐无以加何言乎荣禄也欣仰欣仰复轩兄庭推未报此好消息将来当有受用盖近时一二陪推点用者甚蒙疑议见以为有奥援正推不报虽云暂诎却自光明他日与翁丈连翩而起所谓泰茅汇征当各从其类耳偶患末疾伏榻附书字画潦草罪悚罪悚 

　　○荅张念华侍御 

　　天下之士是非曲直皆有定论惟虚心观理乃得其平两年以来争议繁兴朝廷之上几为讼府彼一是非此一是非而是是非非者又一是非上下无章纲纽尽弛环观侧听者皆意怵神悚而当局者乃反以为快也岂不可讶之甚哉要之事不构不兴不激不遂鼎方沸也又或扬之马方奔也又或筴之亦各有执其咎者焉嗟乎主圣时清臣子之厚遇也纵不能协心壹虑赞襄乎休明柰何修纤芥之私缠绵无巳至上廑君父之戒谕乎不佞寔私心恨之而义无两狥两争之势又不能得不佞会且去矣不佞去而诸公或当谅于鄙衷也恃爱惟与足下言之若他人则绝口一及此大疏所云当力赞末议矣谨复 

　　○荅傅兆野年丈 

　　翁丈省方西土论罢债帅及糺擿有司之贪纵者夺其官一时将吏凛凛向风顿令江汉澄清巴渝变俗矣独访察一事奸猾之窝巢善良之陷穽也名挂访单千无一免而招承事迹万无一真此弟所亲见稔闻痛心而蹙额者望翁丈断而勿行大是快事即行无泥原单无拘成案尚可以解纾万一然单一行而扰害巳多案巳成而罪犯巳众固不如其巳也鄙见如斯惟丈裁察考成二事业闻命矣谨复 

　　○荅吴安节侍御 

　　狂屏伏在苫庐幸依斧绣仰荷仁慈特达礼遇绸缪巳得告且还犹复惠顾惓惓□存不置每一念至未尝不耿焉感分而怀知巳丑岁藉庇嘘提谬膺起□庶几瞻承左右可以勉分猷念□补清时而一入□门睹于朝廷之上宫府之间体统全□□□□□□揣调停无术匡拨非才业有不量而入之悔矣顾犹谓王上明圣不难转圜倘约牖可通何嫌强聒而累书不下或止报闻僚友见谓异同天子漫无可否则亦不待廷争册立之日而?有浩然长住之思矣一腔孤愤万种幽忧入则伴食是惭出则仰屋窃叹绵时累岁眉蹙不舒无顷刻宽闲可一修起居之节于门下也然幸徼通家之宠于公子之矩兄得朝夕过从披控情愫则私叹南山桥梓俯仰交芬阿阁鹓鸾翔鸣有种每与谈论实获我心方拟附尺素相闻会其奋笔抗章擿奸指佞投鼠见忌仗马被麾判袂匆匆遂无暇烦以竿牍之事乃疾风劲草大节弥明公论一张正人始稍稍增气矣此后交游益寡音耗愈疏即太君与尊夫人先后升遐初以远不及闻比闻又不能遣一价修奠慰之礼于堂下蹉跎至今可胜欠缺顾辱瑶章远逮省讯沾沾念旧之情笃于簪履则不觉破苦颜于憔悴生起色于虺隤也感喜如何惟过蒙奖餙若谓屏粗知进退之义者屏寔愧负不敢当古之人臣杀其身有益于君即杀身不足以□名况一去乎双凫乘鴈乍翔乍集总之不足有无□言节槩乃屏所以悻悻决一□□私□□□□□□众殊科而不意今乃得见其大全也章章诵之贾生之通达宣公之忠恳殆兼擅其长焉而糺奸徒之欺罔劾阉宦之朦胧争新引旧引之倍输出盐行盐之迭税几以口舌代斧钺匠心良独苦矣第今堂陛不交宫府隔绝宵人焬灶未易骚除一薛居州无如宋王明甚孤忠特立宜且为所得为尽所自尽滋培正士扶护善人元气渐充天定可待狂飙骤雨能几何时主上圣明当自有翻然悔过之日也不佞虚庸陋质罪衅余生与世长辞岂堪鞭策惟冀明公効回天之力竖夹日之勋国本不摇主器有托饰巾牖下死有余欢矣乃今册立无期冠昏未举道路悠悠之口梦寐为惊宁能一刻安枕此不佞之幽忧滞虑切骨关心者十载于兹止可控之台下未敢与他人言也若夫朝政时艰当有任其责者岂草野所敢轻议哉 

　　○荅陈心抑侍御 

　　辱书知以新正受代省方伊始纲纪维新不佞闻识拘迂何足佐清问独见比年以来州县靡费莫侈于供张闾里沉冤最苦于访察此二事诏旨申饬至数也宪令禁止至严也而卒未能断然行之者铺饰之文疑于敬上罗织之害类于擿奸即贤者不免袭其久矣册期之更数矣下争之愈□而上持之愈□□之不?继之以怒震怒不?贬窜棰楚加焉意若曰大臣重爵禄不肯争争者独小臣耳诛罚严则小臣畏小臣畏罪不言然后可以恣吾所欲为而无所不得嗟乎主上以此制大臣则诚制得其术矣以此制小臣自万历乙酉升贵妃以来前者得罪后者复言踵接肩摩气不少挫则诛罚不足以立威明甚独当事者意若在于委曲而迹则不免依违依违之久不能无附和附和之久不能无弥逢事至于弥逢而圈套一成将遂牢不可破矣国本不岌岌乎危哉屏为此惧是以三年之间三抗议焉而最后与新安公同具揭帖新安既去屏固不应独留会台省以蚤谕教为言横被谴斥此正屏明目张胆尽忠竭节之一时也而敢嘿嘿巳乎封还御札妄意回天不谓逆耳批鳞竟罹祸谪敢曰能轻爵禄亦庶几不负以忠谏得罪之诸君耳来谕谓不肖此行可以动主上感悟之机为后人依循之地覆舟破甑何足顾瞻乃区区此心能无厚望第圣君贤相相与有为天动星回未易窥测所可愿者正人在位君子得舆阴苋既消泰符斯炳不肖即病淹泉石老死蓬蒿神畅志怡当无余迹耳以公刚明正大若底柱之在中流倘能痛抑弥文严惩窝访二弊既革其于肃吏治安民生思过半矣幸留意焉至祝 

　　○荅冯具区太史 

　　往者辍直承明养高湖上不奉仪采儵忽数年每拟培风辄虞转石乃东山甫出西路俄还竟阻心期可胜怅恨辱书垂讯兼惠新编弘壁天球一时纷委昏情顿爽病目骤闻感慰之悰言不能喻矣谢谢史记旧本杂载题评琐屑繁芜良可唾厌兹赖门下更正手自较雠还之大雅信龙门之益友开世之宗工欤忝在同襟眞用击节至裴松之所注三国志遗文乍缉坠绪获传识同索珠功侔炼石矣徒此珍重无以报琼奈何 

　　○荅王怀棘督府 

　　近来疆事废弛其病痛全在议论太多事权不一所以贤者苦于牵制而偷惰之辈反得以便其因循玩愒之私则疆事之坏其咎不独在边臣矣即如今宁镇之变当其始发时能出方略戡定之只须一介之使片纸之檄可不崇朝而下乃迁延观望东□求援纵火燎原镇臣不得诿其责矣而庙堂之上嚣然聚讼倏然议征兵倏然议遣将此议谕虏王约束彼议行邻省戒严此荐某废将宜起彼荐某罪人宜释连章累牍喙喙争鸣下既多谋上复寡断俾奸险狡猾之徒乘封疆之急以营其私幸国家之祸以就其功而名实不分趋舍罔决即令贤者在事恐亦不能收平定之功而况迁延观望者哉诚可恨巳顾议论繁多病虽在内而举动犹豫罕有定见定力事无巨细辄形奏章不知边臣之所请即言官之所评弹者也我欲建事功而彼乃藉以作文字我退让不敢颛制而彼乃躁率务为敢言转相牵缠亦有由矣春秋之义重臣在外有可以便国家利社稷者专之可也不肖所望于台台自今事有当举慨然施行无频奏请奏请数则议论多是自绊之道也辱爱下询不忍嘿嘿惟览而掷之是祝 

　　○□ 

