<!-- { "loadSidebar": true } -->
　　余葢自弱冠与许殿卿游狎知孟宜人贤宜人适殿卿七日而封君亡矣比殿卿在郡诸生中又数不第乃宜人力贫支惫甘荼习蓼备所不堪一无难色退言也殿卿尝卒业城南山中太宜人念之泣不能寐宜人劳之曰太宜人幸就寝矣夜如何其无乃孟母据机时耶彼方念子自苦也属长君复啼于襁间索殿卿甚急宜人诒之曰而父且至为而怀果饴啖汝何啼也且劳且饴达旦矣一日大匮太宜人中昃不能饭宜人乃捐一空篚出易粟上食太宜人如常食间宜人尝在蓐太宜人躬为糜至蓐所哺之未竟而泪下出语人曰安有人在蓐而日徒糜者宜人闻之怆然为翦中襦结托市数卯以为邻媪遗也其所曲事太宜人者类如此殿卿为诸生不能具衿■〈革华〉率宜人染缉疏■〈糹无〉成之不辨其非衣帛而曳革也殿卿守赵州有装橐将寘而去者宜人问焉曰某家金用为寿耳因叱之曰奴速负去断头矣其御仆从素谨严犯无不笞掠于庭者葢惮于殿卿焉后装橐家伏辠余实在邢州属郡推官郏李君听其狱廪廪于宜人矣无何殿卿调贵州之永宁万里太宜人宜人为若朝夕殿卿在侧者殿卿得以迁德王府右长史归凡三岁太宜人乃卒母子相存宜人力也殿卿长史德王府勘中官某氏子弟又有装橐将寘之而逸者珠珥直千金矣宜人遽曰安用此粪土加诸首岂以为有□吏未必有廉妇乎德王府虽里闬万里矣后殿卿市一珥示宜人宜人曰此大类某氏物何从致之哉然治家人生产其稍入皆手自簿计缗筴衡量焉太宜人每取卮酒饷令立尽之矣癸亥殿卿补周王府长史以宜人从明年宜人还济南尚犹时时傅敕诸婢妾不绝即诸婢妾无不人人若宜人在邸中也还济南者三年封宜人封宜人若干月而卒隆庆戊辰七月三十日也距生正德某年月日凡五十有八岁云子男一人即复郡诸生娶德府仪卫副薛来女女二人一适进士于鲸一适邑诸生李应聘孙男二人宗周娶保定府知府陈輖孙女朝周未聘女五人一适太学生史本子史某一适前进士宜兴县知县谷继宗孙谷某余未聘殿卿名邦才周府左长史阶朝列大夫宜人郡之德平人父名某母某氏卜某月日葬于某山祖兆云志曰余葢自弱冠与殿卿游狎知孟宜人贤矣奈何宜人之于里闬见谓自徤也夫自徤之誉实近于悍奈何里闬之于宜人见谓自徤也夫力贫支惫。甘荼习蓼。备所不堪。一无难色退言。宜人信自徤。困于捐篚翦结。而不变于装橐千金。即不变于装橐千金。而家人稍入簿计缗筴。百不失一。宜人信自徤。惮于殿卿。诸婢妾人人如在其邸中者。▲□发□采可作史断 
　　宜人信自徤。然而太宜人临新妇亦巳庄矣。至哺糜蓐所而卮酒饷之。殿卿礼宜人如宾及其馆于甥于髧髦而脱然无疑于爱子。又何可谓自徤也。大谊章章而誉近于悍。又奈里闬何。殿卿自状宜人振腕于苏季子朱买臣之取绝于其妻也德宜人深矣然自二子之妻无似耳安有匍匐乞怜后车命载而能粪土千金叱装橐惟恐其污巳哉何以有功于廉吏也不知其妇。视其夫矣。何里闬之未有以槩于殿卿哉。语曰弓强于弥。衣韧于里。此殿卿之所由腹悲也。是为铭铭曰欲妇视图视其夫欲妻视孚视其夫大谊用章此焉攸藏 

　　【 因于斧斤之工舒其文采之好景象灿而在目】 

　　○锦衣卫经历赠奉议大夫光禄寺少卿青霞沈公墓志铭 

　　王世贞 
　　当　先皇帝己酉庚戌间余守尚书刑部郎而沈公繇清丰令入为锦衣卫经历数从故尚宝丞张逊业饮沈公少饮辄醉醉则击缶呜呜诵出师二表赤壁赋巳慷慨曼声长啸泣数行下余私心慕异之而亡何虏阑入塞都门不启　天子坐西斋宫忧之亡所出会虏获我中贵人为谩书附以进曰予我币通贡即解围不者岁一髠而郭时华亭公领太宗伯要诸大臣以御朝请而　天子下其书大宗伯会文武郡臣计即予贡弗予孰便甫就计国子司业赵先生贞吉曰虏所谓贡者也耶彼傅城而军我城下盟耳窃以为　天下御奉天门出内帑饷士醳言者旌功臣虏固当自退而简讨毛先生起嗫嚅言吾姑宽虏以予贡而出之而后议守便赵先生廷叱之争之坚而沈公复为申赵理刺刺不休太宰夏公怪而问曰若何小吏也沈公目摄之曰大吏噤弗言故小吏言胡怪也且不曰主辱臣死耶。太宰意不自得罢而华亭公持众议上竟弗予贡次日　天子出视朝有所诛进矣当是时沈公气甚壮欲力吞虏几得以身当一面毕见其长乃上疏言请以万骑护陵寝。万骑防通州饷。而合勤王之师十余万。鼓而薄其惰归。必大胜。报闻罢葢是时相严嵩独贵幸用事数寝抑边事不以报而见事急则若为开言路有所诛进者将帅当事臣迫诛益入贿居间嵩以免而其进有时贿贿价暴起言者日以益嵩日以重于是沈公饮张丞所泣而叹曰诗不云乎歙歙訿訿亦孔之哀谋之其臧则具是违谋之不臧则具是依巳矣亡所信吾谋矣吾即不死而苞苴日蝇然过我而集于西第何也且夫社稷何赖焉乃抗疏言相嵩父子翼虎鼠社悞国大计请僇之以谢天下太宰阿私无所异同宜从坐诏以公昔岁哗哗亡人臣礼今复诬诋大臣自为名廷榜之数十谪田塞外而先是赵先生亦坐他法谪斥矣沈公当田保安仓卒寄妻子广柳车未有舍而保安贾某者傍睨公曰公非上书请诛严氏人耶揖之入徙家而家沈公公始有居矣里长老问知沈公状▲真男子 
　　咸大喜助薪粲而遣其子弟来从学公稍与语忠义大节则又大喜而塞外人戆争为公詈相嵩以快公公亦大喜日相与詈嵩父子以为常至为偶人三象唐相林甫宋相桧及相嵩而射之语稍稍闻嵩父子衔之切骨思有以报公而侍郎杨顺来总督顺故嵩客也前大帅某业以选愞避虏俟其解则纵吏士取死人首甚者夜徼避兵人僇之以为功沈公廉得其首主名贻书诮之前大帅恚既得代即以属顺曰是故挠乃公事者丁巳虏大入破应州堡四十余顺见▲□则射之鬼何能不□ 
　　以为失事当坐益纵吏士杀僇避兵人上首功以自解而公复廉得其状贻书诮顺语加峻且赋诗及乐府者二或谓公迁人非有言责毋为尔公怒曰吾向者岂亦有言责耶若视眼在否而欲盲我夫杀人而欺其君以要赏吾誓不与共天顺闻益恚以其私人经历金绍鲁指挥罗铠走嵩子世蕃所曰是夫也结死士击剑习射将以间而取若父子世蕃曰吾固知之即以属巡按御史李凤毛凤毛谬为谢曰有之窃阴巳解散其党矣凤毛得代归迁为光禄少卿而御史路楷来楷又嵩客也世蕃为酒寿楷而使谓顺曰幸为我除吾疡事成大者侯小者卿顺则与楷合筴捕诸白莲教通虏者窜公名籍中以谋叛闻而前大帅时理兵部无异取中旨僇公籍其家而与顺一子锦衣千户楷候迁五品卿寺顺犹怏怏曰丞相负我薄我赏犹有所不足乎谋之楷取公二子杖杀之而移檄越逮公长子诸生襄至则日掠治困急且死会□事中吴君时来上疏论顺楷悞国大罪　上怒相嵩不及为之地急下缇骑捕治顺楷而襄得释居久之相嵩败世蕃磔死御史维新复论顺罪而微为襄理还其诸生今　皇帝初诏褒言事者沈公冤始大白赠光禄少卿赠祭录一子太学襄用诸生久次膺贡上春官伏阙上书极言都督顺巡按楷杀人奸党状而给事时亮瓒相继以封事请诏可捕顺楷司寇狱论抵罪始沈公少而读书有异质从故王伯安先生游先生一再与语即奇之曰生千里才也辛卯举乡试又七年成进士为溧阳令其治以搏凿豪强卫亦子为急用伉倨忤御史得调荏平以父忧归服除补清丰令愈自刻苦有惠爱声故锦衣帅陆炳闻而贤之请吏部得公为经历至则与均礼不敢以分加公公愈益发舒尝从世蕃酒所世蕃虐所狎客给事饮非其任强灌之公即以灌世蕃曰吾代客酬也当虏掠近郊时都门闭公急谓陆公勿闭门闭门予敌民矣陆公为言于　上而许之所入男女以巨万计公既谪保安而属岁大侵倾橐装作粥粥饥者收百里内骸买地而瘗之其人率相与为祠生祀公公于诗文援笔立就奇丽甚而不能尽削其牢慅愤激之▲□人 
　　气往往多楚声竟以是获祸其传者十不能一二人读而怜之沈公讳炼字纯甫别号青霞山人其死以丁巳之十月十七日距其生丁卯得年五十有一父处士公璧母俞夫人娶于徐有丈夫子四长即襄次衮次褒即死于公难者也最少子袠以穉免襄既白报公仇推太学恩袠而身之金陵谒吴君表其墓巳复之吴兴谒不佞某志而铭之以慰公呜呼公有子矣铭曰 
　　为国击嵩。不胜公徙。为嵩击公。胜而公死公死不死神烨烨者。亿百千祀。呜呼嵩乎。蕃乎。顺乎。楷乎死而死矣 

　　【 猎猎寒霜之笔每读一过须髯怒张】 

　　○少溪袁公墓志铭 

　　袁宏道 
　　叔少溪公讳士玉与余父封公同出王父左溪公而母别七岁失冢母丘母于封公母余大家弱好弄挟瓦注走里闬酒后耳热出所弹雀炙之遍啖诸年少王父爱怜之不之禁十五岁孤封公止长一岁任家政而公嬉狭如故性癖马厩中皆良驹悬高赀不肯售不致远但日驰湖莽间风鬃雾鬣望若龙种观其蹴踏囓脊骄嘶鼻语以为快未鸡鸣辄起栉??术衣冠而立庭中命臧获牵驹出燃松而照之视其饥饱刍抺而后放晚则从山头望归尘掀齿而笑为人魁硕长悍壮饮食日携揪罫偏提五木挟诸客走马双田孟溪间剧饮彻昼夜四十年如一日未尝一刻奔走公私作人间劳薪事也公生于嘉靖甲辰享年六十子四人孙十一人以癸卯十一月二十日附葬凤山之原分丘姑之鬣而封之左则先王父与余大姑也将终以铭属余侄宏道乃搦管歔而为之铭 
　　铭曰支公神俊武子马语癖则癖矣犹胜孙子荆之嗜黔技 

　　【 武子马癖阿活笔端】 

　　○明茂才私谥文穆魏长公太易墓志铭 

　　钟惺 
