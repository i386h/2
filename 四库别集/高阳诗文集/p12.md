<!-- { "loadSidebar": true } -->
　　红螺山在城之西三十余里当日入处每勺衔日而承之若摊万顷玄王为几以阁无量火齐土人白山之东见日八山之西复见日出曰红螺晚照亦曰螺西夕阳 
　　荆山山作紫螺山山作红□狼抛日梭织出锦川雄 

　　△笔架山 

　　笔架山在城之西南可三十余里三峰高下如笔架然地当巽为城文笔而大海文澜浴其下土人曰笔峰插海 
　　玄兔供我毫黄龙蘸作砚铭成一阁笔三山架海甸 

　　△锦水 

　　锦水从西北直城之西折而佩城之南复折而北当城之东大作波涛细作縠绮洋洋悠悠顾我欲留有回文之日矣土人曰锦水回文 
　　芳甸菀杂英水华散成锦络纬满支机明河□角枕 

　　△汤河 

　　汤河在城之西其流佩城而南水温故有汤河之目冬不结氷渔人集网其上如夏之日亦名玉泉取其温也土人曰汤水冬渔 
　　冬亦不作氷夏亦不作熇谁擘二郎丸划此一泓玉 

　　△小凌河 

　　小凌河在城之东十五里山有望海寺河绕城而东环寺山出其前即晴晓若烟鬟然乃若蒙蒙烟雨更奇也土人曰东凌烟雨 
　　环出水巳奇襟海山更爽彩翠忽成岚时作烟雨想 

　　△滴翠岩 

　　滴翠巗在城南十五里高山中有乳从上而一点有声土人名曰滴翠亦曰南岫乳泉 
　　穴乳翠还滴点点散圆文凉颷发木永行天作锦云 

　　△瀛波 

　　瀛波或曰潆波也城之南八里有河当佩如环带然土人旧名曰瀛波也晴日凌波作黄金碧玉色便如眺蟾若皛皛天宇午月当空不翅拾翠眺蟾台巳亦曰潆曲眺蟾 
　　当水月还来水应呼月姊眺蟾汉宫人掬得影娥水 

　　△韮菜园 【 二首】 

　　城有韮菜园旧地也土独融和不旱干春耕易着耒而菜早生边地寒多难下种此为胜地云土人曰名园春韮 
　　塞原高复寒辛盘细生菜春风度玉门似有春风在 

　　其二 

　　几欲图王会写此图中看云台高议者知道外边寒 

　　△广济塔 【 二首】 

　　塔在广济寺寺当城之西偏塔作十三级势尚插霄而铃铎既坠柧角之木日作鸟埘盖辽人藏舍利地也众鸟欣托而多鸦云上人曰古塔昏鸦有金大夫高琏记 
　　何年青玉华尚作天一柱寒鸦时复来半搅天花雨 

　　其二 

　　一指现兜罗众鸟欣作垒译人译鸟声似说城郭是 

　　予率大兵过锦州令金幸录诸金石文得土人并录其地之纪胜语盖郡人文司马作也云石在观音洞未摹而土人以臆注稍为点缀传诸同好赋之若曰此土何可弃也固土人意如此乙丑秋七月盂兰会日书 

　　○中右夜 【 三首】 

　　白发风霜褱戟枝解笑人冥鸿入寥廓辽鹤且相亲 

　　其二 

　　枯坐严更苦闭门白发新翻嫌海上月片片欲随人 

　　其三 

　　骋望心逾远临流意与深夜来风色好不为快雄襟 

　　○安锦州 【 二首】 

　　锦水波初静高轩向此过似闻城郭是东去竟如何 

　　其二 

　　吴房岂不重风雪竟谁成愧尔龙钟者偏牧上将名 

　　○效钱起江行 【 四十首】 

　　投策俯丹漪朝暾欲上时圣明今在御小憩亦夷 

　　其二 

　　四野云阴合渔翁不肯来高人方隐钓莫是子陵台 

　　其三 

　　碎擘琼林笋旋斟玉露秋查头芦管子入破吹伊州 

　　其四 

　　磻溪看整钓顿起故乡心谁妬还家梦江头急暮砧 

　　其五 

　　荷盖云生叶莲香天雨花游人讶胜事渔父自生涯 

　　其六 

　　牵路争高缆船头露佩章早闻中镇罢莫是黄头郎 

　　其七 

　　雨急鱼龙没江清日月沈渔家寄傲处客邸亦伤心 

　　其八 

　　莫以前鱼罢还惊汉吏薪方舟相偶语都是宦游人 

　　其九 

　　草木欲黄落行人鬓亦衰云开一鴈过正是渡江时 

　　其十 

　　一棹随风力北来渡大江秋阳饶暑气不敢揭蓬牕 

　　其十一 

　　帆翅凌新鴈乘风破晓凉平沙暮雨急凄断不成行 

　　其十二 

　　日高云叶散风定浪花平自在中流意浑如五两轻 

　　其十三 

　　青衫不自意白鸟向人鸣列有蛩螀陈胸中几甲兵 

　　其十四 

　　江畔逄渔父犊庐近水村得鱼兼得酒不肯款柴门 

　　其十五 

　　竹叶青随酒蓼花香入诗行藏无住着江月旧曾知 

　　其十六 

　　一夜秋风均相看北鴈臣如何秋且半犹是未归人 

　　其十七 

　　橹促猿声急蓬催鴈影高小窓当远岫苍翠见秋毫 

　　其十八 

　　解缆江干上长年吃力同独怜持柁手看水更看风 

　　其十九 

　　□畔秋将老南来鴈亦稀似予堪作主宾鴈向予飞 

　　其二十 

　　江月弦初上水村云更深寒衣应寄远早识数声砧 

　　其二十一 

　　去住纔千里同人不寄书解罾休便煮或恐有文鱼 

　　其二十二 

　　看云留近岸问水识长年今夜同眠橹故乡可几船 

　　其二十三 

　　酒椀莼羹鲙茶铛蠏眼烟为悬高士榻几傍孝廉船 

　　其二十四 

　　星河浑匝地波浪远连天点缀秋声意□闻柳□蝉 

　　其二十五 

　　岸平饶旷土心远作浮家孤往无酬应秋回□鴈沙 

　　其二十六 

　　远岸山犹翠家篱菊正黄秋风先得意隔水送花香 

　　其二十七 

　　鸬鹚傍水涯唼喋弄晴霞八月孤帆下应疑海上槎 

　　其二十八 

　　江上逄佳节花仍冒雨寻故园篱下菊朵朵绽黄金 

　　其二十九 

　　西爽院飕飕天开云际头漫将团扇赋轻负汉宫秋 

　　其三十 

　　五月披裘者拾金岂采薪中流方揽檝三叹忆□人 

　　其三十一 

　　从来郡县吏清自畏人知太息江亭上纷纷勒去思 

　　其三十二 

　　远眺秋英圃翻思春草塘推窓一近岸分得蓼花香 

　　其三十三 

　　故国人千里平沙鴈一行拟图家信到只是鴈随阳 

　　其三十四 

　　渔家秋色里夕日钓芳洲结屋荻花岸闲眠一对鸥 

　　其三十五 

　　诗罢芙蓉榭赋成鹦鹉洲佳时合胜地多半为名流 

　　其三十六 

　　斜乌飞晓月阳□□平沙窟宅疑仙侣相将弄紫霞 

　　其三十七 

　　白雪难消闷黄金亦铸愁近来学断酒不愿醉乡侯 

　　其三十八 

　　风袅长萝日露冷红树秋不知舟算使还肯税愁不 

　　其三十九 

　　江鴈度秋霜江空鴈影□一行山客啸几树木奴香 

　　其四十 

　　地坼涛声急天空枫影寒蛟潭不可泊鸂■〈涑鸟〉认双滩 

　　○赋得弱柳鸣秋蝉 

　　细柳迎秋弱繁枝尚隐蝉一声风断续和月落尊前 

　　○宫中乐 【 二首】 

　　春光融密勿喜气漾晴空尽日还披览□□亦合宫 

　　其二 

　　宫府势相叶堂帘高更深文华披对罢垂冕日沉沉 

　　○游春词 【 三首】 

　　当春临便殿召对上虚亭相悦君臣乐一游纪御屏 

　　其二 

　　小苑奏繁吹高檐古木垂调来花下马不惯试新羁 

　　其三 

　　日月光春历三陲兵气销春游春柳岸不忍折春条 

　　○潮 

　　休嫁弄潮儿潮今亦失信掠我油壁车去向钱塘问 

　　○忆片石西 

　　日暮寒山里白云草其深不闻鸡与大□听数声砧 

　　○闲居 

　　记得南来鴈偏留孤枕声今宵灯影下嘹唳有余清 

　　○少年行 【 二首】 

　　闲煞路傍儿自度春风里一按珊瑚鞭轻踏桃花水 

　　其二 

　　纤歌倚箜篌娇语调鹦鹉轻梁落燕泥打着催花皷 

　　○望雨 

　　朝气咽风铃巧作夜雨响起看檐际云露结明珠网 

　　○晚春 【 二首】 

　　柳花白于绵鹅儿黄似黄此中一段春个是描春手 

　　其二 

　　春草连千里重登千里楼画梁相对语双燕不知愁 

　　○独坐 【 二首】 

　　独坐幽篁里纤虬香篆空却嫌鹦鹉舌作巧向春风 

　　其二 

　　莫问南湖雨宜横野渡船曾经风雪里终夕不成眠 

　　○桃口晤房素衷尚书王清野令尹 

　　绿野绿成阴桃花尽结子驱车桃口滩一听尚书履 

　　○愿雨 【 二首】 

　　屋脊乱油云鸣鸠呼其侣老农把锄归咄咄怨鸠语 

　　其二 

　　五月麦成秋春来不一两我欲籴新谷陇头无禾黍 

　　○苦盗 【 二首】 

　　避地愿生还赴官先去计岂不畏简书带甲满天地 

　　其二 

　　豺虎既纵横鹰鹯仍上下如何廉吏归亦有如云马 

　　○南城下 

　　城头草又生安步游城下尚需草堂成聊呼作绿野 

　　○问盗 

　　自昔笙歌地于今戎马场伤心满眼泪谁复问隆王 

　　○独坐 

　　我欲开北窓高卧羲皇上熏风自南来云拥珠箔爽 

　　○长安道 

　　长安大道傍亦自生春草野水茨菰花西湾春复老 

　　○杨柳枝 

　　占来折杨柳多绿离别时春风知客意先长最长枝 

　　○闻鴈 

　　关山一听鴈每忆过家时今日家园里还吟听鴈诗 

　　○柳花 

　　几度杨花起相看游子颜一般飘泊意风色满关山 

　　○西园 

　　灼灼花头艳芬芬花里香春风随意处岂为老人忙 

　　○感事 

　　陶令门前柳春来倍可怜只愁风絮起搅断不成眠 

　　○座中有谈虎者 

　　汉家飞将军射石如射虎今比虎于石谁能复饮羽 

　　○偶咏 

　　狡狡林中猱力能盐虎脑岂不念头颅目前搔痒好 

　　○感事 【 二首】 

　　一灯六十年夜夜临文字独有三年春抱腕不成寐 

　　其二 

　　狗益总堪羞虎圈不可测献吉呼对山至今犹动色 

　　○独夜 

　　客方噉名时作色中常侍长卿赋纔成却怜杨得意 

　　○闻鴈 

　　忽听云中鴈惊如塞下声■〈口答〉然成寐后却觉梦魂清 

　　○城下圃 

　　种蔬古城下酒时供小摘中有权园人倘可号园客 

　　○夏之日闻鴈 

　　孤鴈衔秋意凌风夏亦凉故人曾寄信有字不成行 

　　○放舟 【 二首】 

　　江上逄渔父沧洲深处过风波非不险人世更风波 

　　其二 

　　以我乘桴意来调野渡头横塘休借问不是采莲舟 

　　○望雨 

　　赤日赤于火白云白似绵把锄云日里翘首望丰年 

　　○偶书 

　　元戎都燕颔上相几鸢肩兼资称将相何日太平年 

　　○纪梦 

　　纪得还乡梦多缘塞马惊归来千日里无复梦长缨 

　　○农家乐 
　　○客行 

