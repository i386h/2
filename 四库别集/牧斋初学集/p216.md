<!-- { "loadSidebar": true } -->
    敕曰：司徒乡三物之教，胥春秋月吉而从事焉。今吾臣工，追命先世，庸以发挥潜德，弘长流风，虽出典常，亦应邦法。黄某乃具官某之父，风姿朴茂，器纯明。孝友睦姻，不待族师之戒；敬敏任恤，无愧闾胥之书。蕴义气以生风，每存亡而生死。操仁心以为质，匪刚柔而竞纟求。宜有余休，及于厥子。是用赠具阶官。於乎！奋身抗节，尔既伸负剑之规；揭德振华，余亦重《缁衣》之好。 

    △母王氏赠安人 
    敕曰：朕褒旌节孝，广树风声。凡有命辞，必先劝厉。今吾臣子，聿有母师。风教有闻，仪节茂著。余庸表德，著之册书。某氏乃具官某之母，妇道可宗，女图毋越。毁容断发，矢盛年以殉夫；送往事居，闵余生而教子。训诫攸著，风节有闻。迨乎漏泽于赐环，久已缠悲于执器。呜呼！母仪邈矣，永怀风树之凄凉；臣节凛然，弥想冰霜之高洁。兹特赠为安人。惟吾愍册，代彼漆书。乌头双阙之褒，生有格于功令；彤管千秋之懿，终当著于颂图。 

    （文华殿中书房办事大理寺右寺右寺副汪授儒林郎） 
    敕曰：簪笔之臣，供奉左右，岁月叙迁，于国家之大计无与也。具官某，起家儒术，给事禁庭。夙夜在公，温恭有恪。乃者辽左警急，馈运艰难。慷慨上书，输金助饷。夫毁家纾国，大臣之有事；急病让夷，君子之所贵。尔能如是，岂不难哉！国家之于尔也，既宠之以清衔，昭之以绰楔矣。兹又以覃恩授具阶。夫卜式愿输家之半助边。公孙弘以谓宜勿许。朕之宠嘉尔者，盖亦国典宜尔，而非尊显以风百姓之意也。尔其敬哉！ 

    △妻程氏封安人 
    敕曰：为吾禁近之臣，温恭朝夕，必有贤明之助焉，况其卓荦好义者乎！具官某妻某氏，机杼服勤，浣濯昭俭。使尔夫齐其躬以守官，肥其家以输国，则惟尔之能。特封为安人。不惟从夫之爵，盖亦有劝劳之义焉。 

    △父道斐赠儒林郎文华殿中书房办事大理寺右寺右寺副 
    敕曰：资于事父以事君而敬同。故志义之臣，必本诸父。汪某乃具官某之父，驯行孝谨，被服儒素。慷慨好施，百里诵德。今尔子可谓有父风矣。呜呼！耻独为君子，斯固尔之心也；愿俱死匈奴，岂独子之志与？是用赠具阶官。尔其有知，当为默举。 

    △母赵氏封太安人 
    敕曰：能食能教，母慈之大也；立身显亲，子道之终也。某氏乃具官某之母，操作治家，式谷训子。观其子之珥笔内庭，而知其有画荻之教；观其子之输产绝塞，而知其有恤纬之忠。特封为太安人。於戏！匪惟尔之褒，以诏人母。 

  
初学集卷九十六 
    ○外制（六） 

（南京吏部右侍郎顾起元授通议大夫） 
    制曰：朕运抚大来，助求《小毖》。眷惟旧德，式念先猷。其有高帝丰芑之遗，两朝侍从之选，表仪卿贰，体望具瞻者，朕方梦卜求之，而恩命岂有爱焉？具官某，才挺天人，学知今古。射策名成于寡二，临轩象近于魁三。蔚有良史之才，置之禁近；岿然师儒之教，贰我成均。久列桂坊，载临璧水。储端渐陟，爰立有闻。迨余访落之初，乃有留铨之命。留务清{艹}，允宜如水之心；铨事低昂，小试若金之用。回翔滋久，雅望在人。乃以覃恩授具阶。於戏！非尧、舜不谭，有体必期于有用；以社稷为说，迂身乃所以善君。尚念国步之艰危，保余冲子；毋曰留曹之清峻，可以优贤。尔无忘共济之思，余将有即真之拜。 

    △妻王氏加赠淑人 
    制曰：人臣飞华夷路，擢秀清涂。必有助之贤，以当宾友之谊。疏荣既逮，愍册宜先。具官某妻封恭人某氏，枣修告虔，濯扌既奉职。本乌衣之著姓，仪法有闻；佐青简之名儒，机丝无间。宛其死矣，何以报之？翟以朝，嗟溘先于朝露；彤管有炜，美代后于辰猷。兹加赠为淑人。兰仪默赞于金夫，蕙问永光乎石。 

    △祖雷先赠中宪大夫湖广襄阳府知府加赠通议大夫南京吏部右侍郎 
    制曰：国之元气，将钟美于贤才；家有朴心，先郁蒸为至德。畜无不发，报必有初。先赠具官某，乃具官某之祖父，太朴不雕，仁心为质。以孝弟而兼任恤，不言而躬行；自保受以及救宾，无心于望报。宜而孙子，为吾宝臣。达屦绣裳，焕然有事于家庙；纯衣应杖焉如见其祖先。是用加赠具阶官。尔能积庆于诒孙，余用溯源于率祖。 

    △祖母刘氏加赠淑人 
    制曰：《诗》称“诒谋厥孙”，《易》言“受福王母”。盖合中外百年之郁积，以培国家一代之人才。非夫有谷之诒，曷有流根之泽？累赠恭人某氏，乃具官某之祖母，孝思维则，淑慎无仪。如生民之厥初，时维草昧；肆承家之伊始，作其彝。珩璜被躬，茂矩流传于奕世；机丝比德，深仁累积于百年。兹加赠为淑人。服兹畀之荣，允叶栋隆之吉。 

    △父国辅原任湖广宝庆府知府赠通议大夫南京吏部右侍郎 
    制曰：朕闻黄河之水，源可滥觞；泰山之云，起自肤寸。凡创业为可继，盖有开而必先。原任具官某，乃具官某之父，风纯明，器资魁杰。以南国之彦，早践通班；以西曹之贤，出守名郡。惟明克允，仁孚圜土之中；既威且怀，泽流湖岭之际。歃氵资流之水，载廉石以传家；演邵阳之书，比金而诒子。征《循良》之传于国史，父作之，子述之；启公辅之望于邦家，我有臣，尔有子。是用赠具阶官。於戏！播徽猷于竹帛，伫我白麻；贲宠命于松楸，慰兹黄壤。 

    △母王氏加赠淑人 
    制曰：凡吾闻望之臣，必有贤明之母。自家所以刑国，本立而后道生。风徽有遗，式谷不爽。封恭人某氏，乃具官某之母，敬共内德，仔肩仪。帘ト相夫，佐平反于丹笔；篝灯迪子，征掌故于青箱。媲德有闻，娠贤竞爽。炳丹青于经史，殷勤辟耳之规；指枢轴于机丝，肃穆纟延之训。兹加赠为淑人。於戏！版舆已远，怅陪京雒之游；银管如新，嗣韩国《泷冈》之表。 

    （南京通政司通政使林学曾授正议大夫） 
    制曰：昔我神祖，久道作人。凡其梓漆之材，皆我仪刑之老。践更禁近，布列两都。顾瞻周行，蔚为盛事。朕于恩命，岂有爱焉？具官某，德禀粹和，器函庄重。言行以先民为法，问学称君子之儒。爰自理官，登于铨部。清素寡欲，进为郎吏之标；淡白端庄，退守丘园之贲。栖迟一纪，羽仪滋章；偃蹇再迁，蹈道弥固。迨余初服，始列清卿。夙夜在公，信无惭于旧德，衣冠有异，恍或疑其古人。惟纳言之职官，称为司命；而留务之清峻，可以优贤。我有老成，往司出纳。乃以覃恩授具阶。於戏！惟我新朝，其忍遐弃先朝之耆老？令此旧国，亦得瞻望先民之典刑。清庙之求助不遑，黄发之询谘敢后。尚其强饭，伫我征车。 

    △妻陈氏仍前赠 
    制曰：人臣委质奉公，白首一节，其于闺门相贰，死生契阔之际，人主必闵然念之。非徒以恤其私，亦以崇报也。具官某妻赠淑人某氏，静颛成性，柔为仪。酒醴Ρ羹，侍奉必娴于内则；针缕刀尺，相助尤毖于入官。虽不永年，厥有令闻。中道捐弃，终不替黄发之期；早岁勤，遂永赞素丝之节。兹仍赠为淑人。用以昭妇顺之报，不独慰夫子之心。 

    △继妻吴氏仍前封 
    制曰：人臣束发厉行，老而弥固，则必有贤明之助焉。朝廷之有宠章，亦所以区明风烈为世表也。具官某继室某氏，仪度闲肃，性资惠明。宦成不染于纷华，家食弥征其静好。一生粗粝，御穷何异于糟糠；十载丘园，晤对恍疑其宾友。终相夫子，为我名卿。翟以朝，不改素沙之德；缟綦相乐，益坚白首之心。兹仍封为淑人。尚永垂列女之名，且默赞二《南》之化。 

    △祖文明先赠太常寺卿加赠正议大夫南京通政司通政使 
    制曰：国家崇重真儒，原本正学。瞽宗之祀，仅有其人。至有经明行修，湛思道术，郁积于躬而发闻于后者，又于彝典之中著章表焉。赠具官某，乃具官某之祖父，古有立德，今为硕儒。矩行规言，动应先民之法度；穷理尽性，学究《易》道之高深。以人师而为经师，流风邈矣；能善世而兼遁世，遗书蔑如。迨其子能传其绪言，而厥孙益大其绝学。摩娑青简，神明焕发于百年；俯仰丹铅，晤对恍存于一室。天既厚儒行之报，人益征家学之传。是用赠具阶官。於戏！文献有征，箕裘未艾。明德显于三世，固当为《壹行》之光；遗经著于再传，用以附《儒林》之传。  

    △祖母陈氏仍前赠 
    制曰：道德博闻之儒，修身遁世，而又有贤明之妃以作之合，天将钟美于是。其再世而兴也，不亦宜乎！赠淑人某氏，乃具官某之祖母，懿质夙成，德门作配。总笄栉纟徙，侍奉一循于内仪；箴图佩环，被服不异乎儒者。盛年不永，再世其昌。律吕位同，终取和声之应；山泽气合，是征生物之祥。观孙子之骏发滋长，信天道之挹注匪偶。兹仍赠为淑人。益衍云仍之祚，永言畀之休。 

    △继祖母苏氏仍前赠 
    制曰：家道暌必始于妇人，况继室乎？以贤继贤，和气叶应，受兹介福，及于再世。余有追命，其何爱焉？赠淑人某氏，乃具官某之继祖母，天性钟慈，女图茂矩。德内助，若琴瑟之雍和；媲美前修，譬圭璋之判合。字其子则德叶鸠，启其孙则卜征鸾凤。溯休征之浚发于再世，信协气之感聚于一人。兹仍赠为淑人。於乎！“礼”垂如母之文，永为徽范；《诗》颂翼孙之美，叶彼休征。 

    △父敦忠原任福建兴化府儒学教授先赠太常寺卿加赠正议大夫南京通政司通政使 
    制曰：国家方闻笃行之臣，岿然羽仪者，其渊源家学，有开必先，朕固将表而出之，非徒崇报而已。原任具官赠具官某，乃具官某之父，言无疵悔，行应衡规。孝友可质于神明，学问必根乎闽、雒。三临讲席，归休乎环堵之宫；屡绝韦编，毕世于训诂之业。肥遁离俗，洗心谢末世之风尘；厉行束修，礻是躬为伪学之箴砭。惟而令子，为吾宝臣。丹铅一经，箧笥不忘乎家学；白首一节，风期有继于前人。象贤有征，燕翼未艾。是用赠具阶官。於乎！匪徒命德，且以表微。生为人师。既有闻于鼓箧；没祭于社，终有位于瞽宗。 

    △母柯氏仍前赠 
