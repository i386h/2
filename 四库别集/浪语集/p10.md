<!-- { "loadSidebar": true } -->
　　十四日从诸同官登西山郊坛冈次孟监务韵
　　催人暖律葭飞灰高防莲灯懒重陪闲到苏仙旧游处熙熙不秪登春台
　　菩萨岩泉湛佛乘澄无复现天灯强歌下里酬春雪便好为文吊剡藤
　　清游无是亦无非陡絶圆坛一强跻赤壁望中公瑾在战尘何日静征鼙
　　人间万事尽浮埃顾影穷游莫倦陪呉王百世不复在只有九仞郊天台
　　交神有道非闗我元夜虚张太乙灯拟学昌黎恸西华扳援石磴多藟藤
　　不论人间是与非崇丘礧嵬尚慵跻登临自有无穷意安得闲愁滚地鼙
　　读史记
　　公旦征淮难疐尾仲尼去鲁速吹毛圣贤出处平生事间不容针却中膏
　　黄霸
　　称职闗东汉吏良作公名损浩难量试看鹖雀为神雀无是飞蝗食凤皇
　　假日
　　絁被蒙头贪睡足莎庭卧鼔喏衙迟賔僚莫讶吾慵甚忙里偷闲亦暂时
　　将归
　　阅世光阴云掣电忘形踪迹浪浮萍翩然行逐西风去聊复人间得此生
　　戏寄清虚先生
　　鼾睡懒醒先处士囘光坐照老賔州【陈王巩皆有清虚之号】西来大笑朝天子一宿不为桑下留
　　闻前月时事君举象先皆与南宫之选是日读易诗春秋作四首
　　一阳萌动黄宫下正是寒威合减时闭戸先生莫惆怅雷行龙跃定前期
　　我行永久亦何伤仆马痡瘏不是忙田卒污莱皇甫去憗遗将若守吾王
　　忧河之浊欲清之每笑周人切见几麟史究观王室乱异情元不是公非
　　我不知人人知我体交无味亦何为朝阳鸣凤翔千仞却是梧桐寔未离
　　州图次元修韵三首
　　导水要穷神禹迹驱山每恨始皇移晋家安石非无事高镇伸头看着棊
　　瞿尽道色非色愚圣共知东是东一纸画图都掌大谁言遮壁意无穷
　　笺书莫笑虫鱼注善学须通天地心到尽粤南并蓟北始知前古是来今
　　书敬仲兄枕屏
　　野趣知兄爱泉石风屏少试秋毫力纎煤防染出云天万里江山安枕席
　　归计二首
　　浮云何处是生涯念絶营营即是家洗脚渡头归去也汉津无用逐灵槎
　　置锥无地也无锥幸可归来特地疑船子月轮贫未破罗浮焉用石头为
　　青田同七五兄作四首
　　为闻双鹤访青田便有孤云竟目前滩水自鸣山自绿短蓬斜拄得酣眠
　　乌云送雨过前山白鸟将雏向逺湾独立溪亭无个事湍流泷石镇潺潺
　　浩歌欵乃客销防一抹烟林瞑逺村花为忘忧人一笑不知风雨作黄昏
　　谿翁夜傍清溪立千尺丝纶一红粒天空月白不见人无声露滴苹蓑湿
　　追和宝山昼睡
　　浮生化国总轻尘已自忘真那得真无物从教尽空洞可须容着许多人
　　戏作赠别效东坡体次其韵
　　茹菜羮时尝苦忆摴蒱无路塞行期难逄莫恨丝长断金锁开缄自有时
　　雨中鹤唳
　　十万虚屯野次兵不逢苻诏夀阳城愁云惨淡雨来急鸣鹤一声天未晴
　　啄木
　　蝎噆区区切考求饥肠一饱又何尤要能去蠧无遗种寥落空林死便休
　　鸎
　　绵蛮巧语庆清春金线低垂栁色新定自知时厌流荡归来空谷混泥尘
　　读鬼诗拟作二首
　　坐对悲风啸晚山征鸿不记几囘还青铜蚀破菱花面慵掠乌云绾髻鬟
　　王乐纷华苦未真至游无眹亦无身细看浮世多尘坌如我得归能几人
　　李斯
　　猎尽山东六暴强修明律令起秦皇还思税驾知无地逐兔应当尔许忙
　　诗书灰烬便秦文便得秦王却误身斯具五刑秦再世六经还有表章人
　　刚从荀卿学帝王为羞贫贱速危亡威严无复人居上自处应慙厠防方
　　燕太子
　　意气宁知错感人姬丹袐计谩危亲亡燕拜送于期首政使荆卿趣帝秦
　　雨后忆龙翔寺
　　二峯髙峙夹禅扄长路潮音逐磬声老僧睡起絶无事不管波涛四面生
　　窣堵东西岋两峰王宫今日王宫潮船八面来勍敌都入禅师燕坐中
　　秋意
　　月娥素魄溢婵娟金吹凄凉冷淡天野水暝烟枫叶暮黄花红蓼独嫣然
　　闻蝉
　　自辟筠乡五亩阴蝉声无处不相寻炎天唤起秋萧索便拟乘风绕邓林
　　新蝉无数咽琅玕引惹凉生六月寒已自东山誉髙洁未须丹翅拟笙鸾
　　村居秋暮
　　风囘偃水縠纹平林末它山笔架横场圃未闲黄叶下鹁鸠啼雨忽啼晴
　　睡香
　　君子清心省过祖师噩梦寻香莫问两重公案且须一曲霓裳
　　摴蒱
　　一局闲寻五木经橛□卢白意冥冥未能后掷如前掷将奈长亭又短亭
　　公叔次开窓诗漫荅
　　不同夷甫坐谈空烂醉鳬鹥灭没中闻说诗豪君是否好磨长劒倚崆峒
　　幽兰次十八兄韵六言四首
　　宛在一人空谷居然九畹深林襟袖不盈披拂车辙无踪可寻
　　有美中郎芝砌言采渊明菊丛防取个中香气萧然林下家风
　　舞奏八风芗泽颂声焱氏遗音允矣不夷不惠悠哉非古非今
　　超出世间凡品叵闻鼻观余香春入有花不艶院小无人自芳





　　浪语集巻八
　　钦定四库全书
　　浪语集巻九
　　宋　薛季宣　撰
　　诗
　　诏书屯田湖北相土西乡属暑雨中旬转入洪道时雨初霁谿山葱泚如在缙云荆坑道中子规之声相闻属道
　　沐雨驱车涉败桥平原渺漫涨江潮华容葭苇凭谁燎赤壁艨艟徒自烧一路规啼情悄悄九臯鹤唳思摇摇道东直指松门去酷似故乡归路遥
　　书顔子传后
　　几庶都缘有若无宁论刍狗矧蘧芦要须非复周公梦而亦何为子夏书行苇至仁均草木中孚大信洽豚鱼穷神至命知奚事不逺周流意六虚
　　六月三夜梦观某人诗什其书一章四絶盖絶笔也走读竟太一真人来告语青猿手里得长书静闻丹灶风中雨之句梦而黙记之寤矣作诗道意
　　多谢真人警梦书青猿驯扰尚趦趄任从炉鼎喧风雨争柰神明复古初君乐錬形咀丹火我甘饮水灌园蔬惟当敬佩终焉意予欲无言致匪虚
　　读伊川易传
　　太极非名岂自然由知辟阖见坤干先天讵必违中古上古应须得后天至密退藏那有迹惟几成务尚容研从教变易能从道不似神龙得性全
　　樊口见郑崇阳不遇
　　经时兀兀坐筠乡命驾崎岖傍夕阳岛屿西陵开罨画湖山东鄂洗新装路侵细草迷繁绿风落闲花忆旧香却上渡船归去也不逢安道故无妨
　　诚台晚意
　　麦夏西山日脚斜峯云千里尽丹霞晴岚榱桷水春涨芳草园林路晚花逺近子规啼怨抑髙低乳燕语淫哇官身归是何年社信美诚台不似家
　　晨赴寒溪寺干龙节道所
　　晓入招提旋即还去何忙遽到非闲寒溪日出射烟雾退谷路荒埋草菅林尽逺峯晴歴歴丛深流水暗潺潺归途钟鼓依稀似将谓禅居别有山
　　新晴
　　起人舒惨作阴晴九十春光只雨零宿草未萌波漠漠落花扫尽叶青青风生逺峤衔明月雾敛长江吐涨汀天意乍囘心自广片时云路觉无形
　　胜亭雪望
　　上元云路玉尘飞应是虬骖罢防归望合郊原人世变映浮城郭夜灯微连天忘却黄冈县际水平将赤壁矶滚滚长江耐澄挠浪囘沤鸟一惊翚
　　和贾簿
　　澄江风定也清寒咫尺浑疑醉梦间雪满后湖真是浪云平西塞且无山轻鸥弄水情无限逺鴈书空时自还静极要当随众乐归来灯火閙朱顔
　　和贾簿胜亭雪眺
　　携壶命侣燕江干雪起頽垣甃玉防减水湖中还素浪明云天际失青山无端大火寒无艶不奈生柴苦不干断岸芦洲见残月一钩忤视却前湾
　　艮止亭即事
　　艮止危亭欲暮春湖山江外翠眉颦鸟啼夕月清歌扇花发荒原閙舞防呉老洞迷青草暗陶公宅古绿萝新怀归何日成归计不忿端居作主人
　　泊船
　　泊船在处即吾家解得熸烹爨有槎弄景日移烟岸栁流香风度野薇花霞飜锦段浮江渚水落涛纹隐岸沙块坐朅来无一事夜深逺烧起殷霞
　　从孙元式假定本韩文
　　杨墨衰周亦既微仙昙妄欲斁伦彞囘澜岂直万人敌断简传将百世师脱落间亡乌鲗墨蠧残宁免白鱼辞校雠歆向君无愧聊以新诗当一瓻
　　校毕归之
　　倒墨扶周复古文清辉万丈醇乎醇七篇奥义逺相继六代潜光今又新字假通才识鱼鲁车慙寡学改金银异书喜得君无靳此道中兴知有人
　　劝农出郊
　　漫驱戎马说农郊不见田畴见白茅洪道晓晴明水底羊澜春涨长林梢红飜大泽霞方散青入空原草渐苞迎畯示民民自劝可须杯酒荐烹炮
　　九日龙山之集【荆州作】
　　年年九日登高防九日登高年嵗间萸紫枫丹应共赏橙黄橘緑正宜攀今人不在古人后往意何如兹意闲风帽落檐谁得见龙山还是昔龙山
　　冒雨渡江吊丧彭氏造雪堂夜归
　　冲风节雨乱西江吊死裴囘问雪堂丛枳介无春草碧小桥踪在古碑荒人存有政名空大世逺囘思恨始长旋棹晚云何限事可堪瑞庆栁成行
　　月波楼下草芊芊浪拍三江起暝烟愿见古人人又去欲询往事事无传洼樽明灭渔家火樊口依稀估客船妻子迎门应怪笑问君何为苦周煎
　　酴醿花
　　东邻处子太优柔醉倚栏干十二楼清白有家传醖籍醇醲无味饮风流带摇翠握苍蛟动佩解虹梁绿蚁浮嘉木自香香到骨困人非酒欲谁醻
　　牡丹
　　三春首出众芳菲笑倚东风蹙翠眉洛浦未翔要玉佩汤泉新浴曳袿衣无双可奈倾城恨第一何堪代命为桑柘不花花乍可清霜谁是不空枝
　　岩桂
　　羣芳未许论芳馨独自秋天卧月明赖有幽香洞渊奥宁将雅趣博轻盈徳纯不显娥皇怨道大无闻叔度清好向深岩伴黄石可知谁与桂花名
　　天闺
　　扁舟一叶转寒溪返照西阳日下西旬浃不来江水涨惊澜几欲上天闺
　　武昌怀古
　　漠漠烟村一故城郊坛离殿草茅生青山不解知兴替销黯开顔为雨晴
　　筠乡入夏野花方折
　　墙匝丛丛綉舞茵一般顔面各精神筠乡不为东君去野草闲花满路春
　　艮止亭晚意
　　山影殊亭日转西墙头歴歴片帆移何人唤我频归去侧耳疎篁怨子规
　　艮止亭阻雨旬日
　　山亭无路少徘徊跬步狂澜涨九垓不是蜃楼浮海外也应弱水限蓬莱
　　艮止休工未落成故人恨隔雨零零眼前好景到不得便是霄中望极星
　　晚渡东坡
　　赤鼻矶头横曙烟呉王城下浪连天闻道东坡妙天下尔来靡日不盘旋
　　浮生万事尽尘埃瑞庆堂今榜快哉惟有东坡旧烟栁道人犹解指莓苔
　　行戍西山
　　帝驱防虎旧江州旅卜僧坊计少休避暑有宫留不暇游山算却是山游
　　读萧铣传
　　可怪梁朝几帝王丘墟万里变农桑修文偃武知何故町疃江陵尽鹿场
　　块坐
　　万绪丝棼汨太和终朝所得竟无何放心收却且危坐始觉忘机有味多
　　读皇极经世书
　　大易诚知自画前后天不识异先天工夫用尽还无事巧厯劳推不尽年
　　读荆轲传
　　庙算尝闻胜五侯轻生终不是良谋秦王未许论生刼毕竞还同撩虎头
　　读刘义集
　　汤文不作几经春义也贤乎隐泽民古劒胷中尽磨淬宁如觉道乐耕莘
　　伯丈人盆池开芙蓉十二
　　闻合天符下玉麟祝融湓浦肆时巡西山讵必须陵井又得飱霞十二人【陵井十二玉女居之西山十二真人上仙处也】
　　嘲欲借予杂稾者
　　神文道本可言形退也収藏用即行要得任牵驴狗在无端何似借书生
