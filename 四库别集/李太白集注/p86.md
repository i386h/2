<!-- { "loadSidebar": true } -->
　　雪满原野白戎装出盘游挥鞭布猎骑四顾登髙丘兔起马足间苍鹰下平畴喧呼相驰逐取乐销人忧舍此戒禽荒徴【萧本作微】声列齐讴鸣鸡发晏堌别雁惊涞沟西行有东音寄与长河流【淮南子周视原野髙诱注广平曰原郊外曰野书五子之歌盘游无度孔安国传盘乐游逸也又五子之歌外作禽荒鲍照诗选色徧齐岱徴声匝卭越説文讴齐歌也魏书东平郡范县有涞沟山东通志单县东门外有涞河源出汴水晋时所开北抵济河南通徐沛元以后渐湮惟下流入沛者仅存水道吕氏春秋夏后氏孔甲作破斧之歌实始为东音】
　　鲁城北郭曲腰桑下送张子还嵩阳
　　送别枯桑下凋叶落半空我行懵道逺尔独知天风谁念张仲蔚还依蒿与蓬何时一杯酒更与李膺同【古乐府枯桑知天风李善注枯桑无枝尚知天风説文懵不明也髙士傅张仲蔚者平陵人也与同郡魏景卿俱修道徳隐身不仕明天官博物善属文好诗赋常居穷素所处蓬蒿没人闭门养性不治荣名时人莫识惟刘龚知之懵音夣】



　　李太白集注巻十六
　　钦定四库全书
　　李太白集注巻十七
　　钱塘　王　撰
　　古近体诗共四十四首
　　送鲁郡刘长史迁农长史【鲁郡卽兖州农郡卽虢州俱属河南道为上州上州刺史别驾之下有长史一人从五品】
　　鲁国一杯水难容横海鳞仲尼且不敬况乃寻常人白玉换斗粟黄金买尺薪闭【缪本作闲】门木叶下始觉秋非春闻君向西迁地卽鼎湖邻宝镜匣苍藓丹经埋素尘轩后上天时攀龙遗【一作唯】小臣及此畱惠爱庻防风化淳鲁缟如白烟五缣不成束临行赠贫交一尺重山岳相国齐晏子赠行不及言托阴当树李忘忧当树萱他日见张禄绨袍懐旧恩【抱朴子寸鲋游牛迹之水不贵横海之巨鳞谢世基诗伟哉横海鳞壮矣垂天翼史记黄帝采首山铜铸鼎于荆山下鼎旣成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯防堕堕黄帝之弓百姓仰望黄帝旣上天乃抱其弓与龙髯号故后世因名其处曰鼎湖其弓曰乌号通典农郡湖城县故曰胡汉武帝更为湖县有荆山黄帝铸鼎于荆山其下曰鼎湖卽此也太平广记黄帝铸十五镜其第一横径一尺五寸法满月之数也以其相差各校一寸路史黄帝范十有二镜六乳四兽变异得以占焉罗萃注应十有二次随有得者以占日蚀刻分无差抱朴子黄帝陟王屋而授丹经路史黄帝回驾王屋启石函发玉笈得九鼎飞灵神丹诀汉书强弩之末力不能入鲁缟顔师古注缟素也曲阜之地俗善作之尤为轻细説文缣并丝缯也按二句相承而言上句旣用缟字则下句不当又用缣字疑缣乃兼字之譌也六书故二丈为端二端为匹为两为兼兼匹两之义一也今人犹以匹为兼是五兼者为五匹欤郑周礼注十个为束又仪礼注凡物十曰束胡三省通鉴注唐制帛以十端为束今止五匹故不成束也后汉书德重山岳泽深河海晏子春秋曽子将行晏子送之曰君子赠人以轩不若以言吾请以言乎以轩乎曽子曰请以言晏子曰婴闻之君子居必择邻游必就士择居所以求士求士所以避患也婴闻汩常移质习俗移性不可不慎也説苑树桃李者夏得休息秋得其实焉树蒺藜者夏不得休息秋得其刺焉诗国风焉得谖草言树之背毛传曰谖草令人忘忧徐勉萱草赋惟平章之萱草欲忘忧而树之上言长史以鲁缟五匹见赠下言已无所荅而效晏子以言赠行托阴当树李二句卽所赠之言葢勉以树人之义李以喻人之有德能可以庇荫者萱以喻人之有才华可以欣赏者也史记范睢旣相秦秦号曰张禄而魏不知魏闻秦且东伐韩魏使须贾于秦范睢闻之为微行敝衣闲步至邸见须贾须贾意哀之留与坐饮食曰范叔一寒至此哉乃取一绨袍以赐之索隠曰绨厚缯也音啼葢今之絁也正义曰绨袍今之麄袍】送族弟单父主簿凝摄宋城主簿至郭南月桥却回栖霞山畱饮赠之【唐河南道宋州睢阳郡有宋城县在郭下有单父县在州之东北一百四十九里一统志栖霞山在兖州单县东四里单县卽旧时单父县也　单父音善甫】
　　吾家青萍剑操割有余闲徃来纠二邑此去何时还鞭马月桥南光辉岐路间贤豪相追饯却到栖霞山羣花防芳园斗酒开离顔乐酣相顾起征马无由攀【青萍剑名操割用子产未能操刀而使割语俱详九巻注韵防纠督也又察也周礼大司徒纠万民音与九同陶潜诗斗酒开芳顔江淹别赋驱征马而不顾】
　　鲁郡东石门送杜二甫【居易录孔博士东塘言曲阜县东北有石门山卽杜子美诗题张氏隠居所谓春山无伴独相求刘九法曹郑瑕丘石门宴集所谓秋水清无底者是也李太白有石门送杜二甫诗何时石门路更有金樽开亦其地山麓今尚有张氏庄相传为唐隠士张叔明旧居张葢与太白孔巢父辈同隠徂徕称竹溪六逸者也山不甚髙大石峡对峙如门故名中有石门寺寺后曰涵峰峰顶有泉流入溪涧徃徃成瀑布】
　　醉别复几日登临徧池台何时【缪本作言】石门路【一作下】重有金樽开秋波落泗水海色明徂徕飞蓬各自逺且尽手【缪本作林】中杯【元和郡县志泗水源出兖州泗水县东陪尾山其源有四四泉俱导因以为名一统志泗水源发陪尾山四泉并发循泗水县北八里始合为一西经曲阜县贯兖州府城下至济寜分流南北南流入徐州境北流入防通河水经注邹山记曰徂徕山在梁甫奉高慱三县界犹有美松亦曰尤来之山一统志徂徕山在泰安州东南四十里上有紫原池玲珑山独秀峰天平东西三寨商子飞蓬遇飘风而行千里】鲁郡尧祠送张十四游河北【唐书地理志河北道葢古幽冀二州之境有孟懐魏慱相卫贝澶邢洺惠镇冀深赵沧景德定易幽涿灜莫平妫檀蓟营二十九州】
　　猛虎伏尺草虽藏难蔽身有如张公子肮脏在风尘岂无横腰剑屈彼淮阴人撃筑向北燕燕歌易水濵归来泰山上当与尔为邻【后汉书注肮脏髙亢悻直之貌淮阴用韩信为淮阴少年所辱详见三巻注水经注太子丹遣荆轲刺秦王賔客知谋者皆素衣冠送之于易水之上荆轲起为寿歌曰风萧萧兮易水寒壮士一去兮不复还髙渐离撃筑宋如意和之为壮声士皆髪冲冠为哀声士皆流涕陶潜诗老夫有所爱思与尔为邻】
　　杭州送裴大泽时赴庐州长史【唐时杭州余杭郡属江南东道庐州庐江郡属淮南道】
　　西江天柱逺东越海门深去割辞【许本作慈】亲恋行忧报国心好风吹落日流水引长吟五月披裘者应知不取金【汉书庐江郡灊县天柱山在南三国志灊中有天柱山髙峻二十余里道险狭歩径裁通一统志霍山在庐州府六安州西南九十里一名衡山一名天柱汉武帝南廵至盛唐以南岳衡山逺阻乃移岳神于霍而祀焉又名南岳山山顶有天池龙湫风洞岳井诚心崖凌霄树咸淳临安志海门在仁和县东北六十五里有山曰赭山与龛山对峙潮生出其间辍耕録浙江之口有两山焉其南曰龛山其北曰赭山葢峙于江海之防谓之海门论衡延陵季子出游见路有遗金当夏五月有披裘而薪者季子呼薪者曰取彼地金采薪者投鎌于地瞠目拂手而言曰何子居之髙视之下仪貌之壮语言之野也吾当夏五月披裘而薪岂取金者哉季子谢之请问姓氏薪者曰子皮相之士也何足语姓氏遂去不顾】
　　灞陵行送别
　　送君灞陵亭灞水流浩浩上有无花之古树下有伤心之春草我向秦人问路岐云是王粲南登之古道古道连绵走西京紫阙【缪本作关】落日浮云生正当今夕断旸处骊歌【萧本作黄鹂】愁絶不忍聼【太平寰宇记灞陵在咸阳县东北二十五里水经注灞水歴白鹿原东卽灞川西故芷阳矣是谓之灞上汉文帝其上谓之灞陵上有四出道以泻水在长安东南三十里故王仲宣赋诗云南登霸陵岸廻首望长安王粲字仲宣以西京扰乱乃之荆州依刘表作七哀诗卽南登霸陵岸廻首望长安一首汉书王式曰客歌骊驹主人歌客无容归服防曰骊驹逸诗篇名见大戴礼客欲去歌之其辞曰骊驹在门仆夫具存骊驹在路仆夫整驾　骊音离】
　　送贺监归四明应制【册府元贺知章为秘书监授银青光禄大夫天寳三载因老疾恍惚不醒若神游洞天三清上数日方觉遂有志入道乃上疏请度为道士归舍本乡宅为观宗许之仍拜其子典设郎曽为防稽郡司马使侍飬御制诗以赠行皇太子以下咸就执别御制诗并序云天寳三年太子賔客贺知章鍳止足之分抗归老之疏解组辞荣志期入道朕以其夙有微尚年在迟暮用循挂冠之事俾遂赤松之游五月五日将归防稽遂饯东路乃命六卿庻尹大夫供帐青门崇行迈也岂惟崇德尚齿抑亦励俗劝人无令二疏独光汉册乃赋诗赠行云遗荣期入道辞老竟抽簪岂不惜贤达其如髙尚心环中得秘要方外防幽襟独有青门饯羣英怅别深又云筵开百壶饯诏许二疏归仙记题金箓朝章换羽衣悄然承睿藻行路满光辉按诗纪载知章之归越也诏令供帐束门外百僚祖饯于长乐坡自李适以下作诗送之今诗存者三十七首太白其一也】
　　乆辞荣禄遂初衣曽向长生説息机真诀自从茅氏得恩波寜【萧本作应】阻洞庭归瑶台含雾星辰满仙峤浮空岛屿微借问欲【缪本作】栖珠树鹤何年却向帝城飞【楚辞进不入以离尤兮退将复修乎初服制芰荷以为衣兮集芙蓉以为裳王逸注初服初始洁清之服也太真人传茅盈仙去与家人及亲戚辞归句曲二弟闻之弃官还家汉元帝永光元年渡江求兄于东山遂与相见兄曰卿已老矣欲难可补纵得真诀适可成地上主者耳水经注太湖中有大雷小雷三山亦谓之三山湖又谓之洞庭湖呉地记扬州记曰太湖一名震泽一名洞庭拾遗记须弥山旁有瑶台十二各广千歩皆五色玉为台基梁武帝诗瑶台含碧雾罗幕生紫烟列子渤海之东中有五山其根无所连着常随潮波上下徃还详见四巻注仙峤浮空葢用其事淮南子昆仑中有珠树玉树璇树不死树在其西论衡海外西南有珠树焉神仙传苏仙公得道数岁之后升云而去后有白鹤来止郡城东北楼上或挟弹弹之鹤以爪攫楼板似漆书曰城郭是人民非三百甲子一来归我是苏公弹我何为　峤音轿】
　　送窦司马贬宜春【按唐时宜春郡卽袁州也江南西道为上州上州刺史长史之下有司马一人从五品】
　　天马白银鞍亲承明主欢鬬鸡金宫【一作闉】里射雁碧云端堂上罗中【缪本作巾】贵歌钟清夜阑何言谪南国拂剑坐长叹赵璧为谁防隋珠枉被弹圣朝多雨露莫厌此行难【陈后主诗照耀白银鞍鬬鸡中贵俱见二巻注歌钟见拟恨赋注史记赵惠文王时得楚和氏璧陈子昻诗青蝇一相防白璧遂成寃搜神记隋侯出行见大蛇被伤中断疑其灵异使人以药封之蛇乃能去因号其处为断蛇丘岁余蛇衔明珠以报之珠盈径寸纯白而夜有光明如月之照可以烛室故谓之隋侯珠亦曰灵蛇珠又曰明月珠庄子今且有人于此以隋侯之珠弹千仞之雀世必笑之是何也则其所用者重而所要者轻也】
　　送羽林陶将军【唐书百官志左右羽林军大将军各一人正三品将军各三人从三品掌统北衙禁兵督摄左右厢飞骑仪仗】
