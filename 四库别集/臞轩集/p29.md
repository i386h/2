<!-- { "loadSidebar": true } -->
　　呜呼人道亦大矣或托好于朋友或缔契于姻防始情分之虽宻终交道之难全间有全之于其人而固亏之于其天此吾今日所以为钦仲而一恸盖不胜其怆然也始吾与钦仲为友道同气合者垂二十年散则无一月而不遣仆聚则无一日而不共筵我尝砭君之过君亦绳我之愆凡书素之所寄皆中心之所宣如渊眀亲戚情话之恱如子美人生襟袂之连及余自长沙而告至君尝唁我于琧室之偏秉烛相对而如梦心事未剖而遽旋自后僮价之往来乃言偶困于沉绵然以宿疴之屡愈将谓后恙之必痊亦岂料贾谊之倐速化而长吉之遽仙也哉呜呼钦仲已矣在闺门则孝友而无间在婣族则逊义而相先何厄运之推移使门户之迍邅既衔悲于屺岵又抱痛于防弦独其身之仅存俄夜壑之移船此道路之人皆伤吉人之不夀不独予涕泗之涟涟所可幸者君有子已近志学之嵗君有弟可谓克家之贤若夫受嵇子托孤之寄念翟公书门之言余不敢以不勉君可瞑目于九泉呜呼昔我至止倒屣出延今我来思忍相弃捐只鸡斗酒酹君柩前呜呼哀哉逝者如川
　　祭海豊宰顔养智文
　　畴昔之日辱君文盟芝兰臭味金石交情君来吾莆大扬教铎我时过从论文甚乐君自莆归得宰恵阳懐此美人在天一方物色便邮将寄双鲤有自南来曰君止此呜呼清源胜彦璧水名流穹车方驾谁折其辀海内年来善类雕瘁公亦无年殁于下位有子尚防未能扶丧赖有玉季扶携还乡丹旐载道见者堕泪薄酒一巵朋友之谊
　　祭従兄鸾少冲文
　　呜呼能不能谓之才幸不幸谓之命世有妄男子而侥幸成名亦有老文学而终身蹭蹬此志士所以多苦心必盖棺而后事始定吾兄少年席珍待聘方声誉之交驰属春秋之鼎盛夫何抱璞而啣卞和之寃鼓琴而无子期之聴泽水涸而蛟龙愁暮天寒而骐骥病晚始豁然而逹观盖未始不顺受其正某幼辱兄怜长知兄敬毎旅试于文场惟元方乎审订我及壮而策名兄晚节而尤劲将收功于桑榆何舟移乎宿信告殓斯辰痛根天性巵酒陈哀谁知此疢
　　祭邹给事母叶夫人文
　　昔者曽子子路初仕之时俱有遗禄逮亲之喜及夫亲没之后方为楚国之仕参则谓椎牛之祭不如及亲之鸡豚由则谓列鼎而食不如为亲之负米是则为二子之亲不能不遗憾于此孰如夫人克生令子垂三十年优游甘防奉楚堂之养则坐享重茵开鲁侯之燕则诞膺多祉凡参也由也其亲之所无者夫人皆得而有之矣惜夫萱草之春未央白杨之风遽起胡不及见列辟之回班而乃遽罹忧于陟屺仆也昨筮仕于莲池荷元戎之知已及衘恤之来归毎懐思于湘水闻夫人之讣告増寸肠之哀毁怅望素帷莫能至止寄情斯文有泪盈纸
　　宜春郡博士陈茂献哀辞
　　天之生贤兮孔艰既曰生之兮曷不其延丰之才而啬之数兮意乗除之或然吾非为茂献惜一死兮盖为世惜一贤木堪栋于明堂兮俄漂摇于风雨玉可藻于清庙兮遽委弃于泥土不曰有命在天兮杳乎不明其故岂物之生而有才兮皆鬼神之所妬充茂献之纯孝兮可移为忠以事君虽欲为而不可兮犹可证于方册之遗文施茂献之友悌兮可熏善良于国人虽施者之不遐兮犹可挹其紫荆之余芬嗟人之逹道兮岂不知顺受其正独我辈之情钟兮有不能以自胜命短而所存之甚长兮吾于君乎何病尚其相尔弟昆暨后嗣兮天至斯而始定
　　钦定四库全书
　　臞轩集卷十二　　　　　　宋　王迈　撰古诗
　　试石鼔墨得月字韵
　　水声响峥嵘山势髙嵂矹我居山水间瞥焉五阅月看山寛眼界听水清诗骨妙理在浊醪淡交寄薇蕨翻书明月轩瀹茗清泉窟一雨酿黄梅连朝来不歇云疎漏檐光晴意犹鹘突卓午睡瞢腾起来足不袜掻首独无言书空时咄咄天宇未清夷世途良臲丈夫志未酬徒有冲冠发俛头习科举与俗聊汩汩壮图要有待非久黔吾突富贵渐逼人荣途轫须发
　　题元山蔡行可对青亭
　　终日在山中不见山可爱欲识爱山趣须在山之外南山不古今悠然与意防西山无朝暮佳致固长在蔡君金玉人结亭避阛阓面面苍璧屏坐卧与青对晩曦射紫翠宿雨濯蓝黛能消几两屐不赏此竒槩芙蓉爲君裳兰茝爲君佩今非避世时乃学陶谢辈诸公富唱酬拔防各成队我出一转语功成身始退君爲端明胄忠孝后必大山灵纵有盟一出合破戒苍生正有求富贵不渠贷山债防一偿相期在晩嵗
　　题弟纲举之奉仙之室曰小蓬莱
　　吾祖有方平曾与麻姑会沧溟化爲田弹指五百嵗又有仙人乔神游八极外朝舄作鳬飞世縁比蝉蜕寥寥千载后之子得正派风度亦可人春秋况未艾朝搬紫河车暮结飞霞佩严事钟与吕信心终不退经营白玉坛肖象俨相对四面来青山献竒飞羽盖炉熏彻玉虚劔水清尘界琼笈阅千函丹方探三昧谁谓三鳬遥近在吾境内蓬莱若云小孰能爲之大
　　跋黄京甫必昌提干四书讲义
　　吾友黄京甫器资厚以浑自了场屋债徧参诸老门四书不释手日旰忘晨飱超悟到圣处不能忘于言序讲凡五篇字字比璵璠伊洛有心印传受百圣源紫阳有心灯曯破万世昏得君再防绎提要钩其元如印一洗涤篆籀宛然存如灯增膏油光焰大且繁我昔从师友是书粗讨论老大学不进徳性焉能尊因君重感慨旧闻日当温愿言剪枝叶作意事本根
　　甲戌九月日有食之纪异三十韵
　　甲戌九月秋朔旦见灾眚孛彗犯太阳凄凄如月冷方其始亏时宛然虫食皿食之至于既当空悬黑饼髣髴存轮圈中陷犹枯井云间星昼见草木森弄影天地寂无声疑似非人境问之道旁翁欲语喉先哽翁今九十余眼未见此景爰有虮虱臣拜跪泪沾领天髙听则卑宜鉴愚臣请日者阳之宗千古光常炳此日何不臧臣心忧耿耿或者天爱君先事示之警流金爲汤戒洚水爲尧儆虽重一时忧何伤天歴永吾君今尧汤四海元元幸公道大开明朝列肃而整祗恐万一间左右容憸悻方秋阴用事阳微阴渐逞不去谗慝根惧作忠良穽天乃出怪异意欲悟观省吾国必有人伏蒲输骨鲠吾君必开纳小心知畏谨阳政必日修阴邪必痛屏天其终仁爱悔过在俄顷大呌天上人齐唤金乌醒
　　读林去华居厚主簿省题
　　病夫夜不眠五鼓始交睫懒起比吴蚕清梦飞庄蝶恭承髙轩过不及倒屣接惠我百篇诗珠玑何炜五言比长城一望皆危堞壮如广陵散悲似阳闗叠音韵最清圆格律尤妥帖登坛禆将降咒水小巫怯永嘉富人物徃躅足追蹑经术北斋陈文章水心叶林君游其门早负贤闗箧乡校设臯比户外纷屦屧科目苦无凭取舍如渔猎入网多弱翰上钩希巨鬛西廊上奏篇甲第仅书捷低头矮屋中壮气不萎茧研朱防周易修此清净业焚香读楚词时作真行帖台府嵗举员求者例有挟孤士乏梯媒刚肠羞妇妾诸公纵怜才或被权势刼谁能推挽之士论得欣惬
　　东归同年三山王簿宾之赵户立父连簿仁父黄上舍偕行分道买樽酌别
　　我从京华来溽暑不可迩蓝缕一征衣邂逅四君子臭味同芝兰乡井连桑梓王君吾兄行派出铜川氏一饮吞百杯一挥烂十纸此是銮坡人非久栖鸾枳黄君天庠英贵名方日起三年拜赐师行雪殽函耻后来几英豪愿作榜下士小连真可人犀玉浮冰峙再鼓气不衰收科趾前美朋山万青衿求识习凿齿立父天族英雅非膏粱比青桂近婵娟红蕖映青泚名驹产天廐一日当万里今夕知何夕德星偶同晷明月入觥船凉飔生劔履相逢吴山头相别闽江觜交情托管鲍同年序许李明日怀美人娟娟隔秋水何以慰我思驰书寄双鲤
　　东归至衢城十五里头
　　征衣犯火云来自长安道浃背汗淋漓遵程行数跛险阻已备尝习气觉如扫京华纨袴儿顔色差强好玉斚酌玻瓈金盘饤水菓享此竟无端荣枯太颠倒嗟余数之竒涉世嗟枯槁青云志未酬午夜心如捣浪蹈软红尘有怀白云老决防赋归欤受此大轗轲倚杖立沉吟持杯浇磊砢生平忠愤心皎皎通穹昊一身不足忧世途深可悼往嵗淮甸间边吏困科琐金鼓声涨天沟壑填肝脑一旦计之穷首谋伏天讨眈眈欲无厌百计需金寳今者驰使车囊橐费赍褁乳臭坐庙堂茍免及身祸谁知鸿雁呜朝夕不相保旱蝗莫爲灾四望无青草我辈独何心日夕忧江左岂不欲救之势力顾未可敬持一瓣香好爲苍生祷何日鞭五龙泽之以霖潦手提四方人脱之于水火
　　父执德化陈宰叔髙槩寄诗和之
　　欲作好官易与时同俯仰欲作好人难前修严矱矩马安爲巧宦孔光位宰辅贻臭汗青中诟骂之所聚胡威清比父魏謩直肖祖世家有若人百不一二数夫君少壮时笔力迫韩杜晩嵗宰一同治最方卓鲁中都清要官唾手可抟取径挂神武冠去国身如羽隠几挹青山称觞环防舞导养学熊鹤铅永成龙虎妙香防鼻观虚白生灵宇兴来耸文笔象物防藻黼客至开香醪鲸量少俦伍我登清风堂人今道则古敬宣与狎崇所择听张禹
　　别永福张景山
　　我友满天下面交如斗量最晚得张子羣中孤凤凰秀气分髙葢妙年侔洛阳趋向颇近道才具已老苍兰若参文盟过眼五月彊别我求赠言握手吐肝肠学贵根书茂积贮焉可忘如行千里路须具三月粮文亦有活法先使意气张如破勍敌垒须擒贼中王子家蔼文献庭砌多琳琅归欤力种绩宜亲师友良植本日以大养气日以昌学丰敷爲文如富出所藏襟期要荦荦俗物徒茫茫他日泉石下候气视北方知有滔滔者非予谁其当
　　白发吟
　　明发览青铜寸白坠华簪悬知不能免岂意遽见侵忆昔随羣儿总角混青衿纵弱不好弄既冠知惜阴时开磊块胷浇之以古今二十偕计书进士路欹嵚迟迟十四年一第酬苦心今年已六六暮景来骎骎一发照我眸众发立森森忽然一失笑政要渠相寻有田愿种玉有腰愿垂金富贵岂不好劳鹿那能禁何如一床书侑之緑绮琴逺参兰茝香清玩山水音髙歌月满架醉卧斗横参待教头半白挂冠老山林饮犊青草浦盟鸥白沙浔凭虚唤张陆听我白发吟
　　白发叹
　　日月转四时团团辗清昊人生一世间轻尘栖弱草寒暑不相贷容鬓岂常好嗟予涉世纷闻道苦不早尘劳纵掀冉冉风中葆行年将四十素标已挿脑星星才数茎烂熳色胜缟耘镊虽暂无安能遏衰槁黄精似可饵已白恐难扫幸有琴心文真诀堪却老华池溉隠芝青青可常保斯理不吾欺从今勤探讨要当验他时难爲常人道
　　青铜作明鉴皎皎铺晴昊照我沐初晞几缕经霜草本无适俗韵颇识林园好何爲浪自苦落得衰顔早悬知日夜改青丝成素葆达人遗世累土木视肝脑那于形骸间计校元与缟彼独何人哉而我叹枯槁壮年不可挽过日如霜扫但有嵗寒心不逐冰霜老誓开三径荒种艺杂庸保虽无大药资尚得恣幽讨此外尽悠悠置之不复道
　　题江郎石
　　崒嵂天外来生平眼不识道傍问行人指此爲何石云是江郎神兹地显灵迹岳渎孕精灵阴阳陶器质壁立千万仞葱然翠欲滴缥缈出尘寰上与太清迫伏如蛟龙蟠耸如麒麟逸开如旌旗扬敛如圭绶直交酬如大宾相敬见顔色特立如正女斋庄不可昵勇如毛大夫囊锥推頴出烈如蔺相如挺身衞全璧劲如傅介子叱咤在三尺直如太史公巉岩操史笔裒萃许精英状出大竒特谁言造化工于物无雕刻我来揖清标倚杖立叹息年来天柱倾谁是扶持力愿移此灵根支拄天西北三光五岳气要使合爲一血食千万年与国同无极
　　和赵簿题席麻林居士小隠四韵
