<!-- { "loadSidebar": true } -->
　　正解柴桑缆仍看蜀道行樯乌相背发塞雁一行鸣南纪连铜柱西江接锦城凭将百钱卜飘泊问君平【可念○洙曰柴桑里在江洲铜柱在交趾汉马援所立锦城成都府也赵曰汉严君平卖卜于成都市日阅数人得百钱足自养则闭肆下帘】
　　北风
　　北风破南极朱鳯日威垂洞庭秋欲雪鸿雁将安归十年杀气盛六合人烟稀吾慕汉初老时清犹茹芝【甚自重○赵曰汉初老谓四皓避秦至汉兴犹隠而不出也】
　　忆昔行
　　忆昔北寻小有洞洪河怒涛过轻舸辛勤不见华葢君艮岑青辉惨么麽千崖无人万壑静三步回顾五步坐秋山眼冷魂未归仙赏心违泪交堕【亦恳欵数四】弟子谁依白茅室卢老独啓青铜鎻巾拂香余捣药尘阶除灰死烧丹火圃沧洲莽空濶金节羽衣飘妸娜落日初霞闪余映倐忽东西无不可【恍愡语】松风涧水声合时青兕黄熊啼向我【岑寂语○四句极俯仰形容之妙】徒然咨嗟抚遗迹至今梦想仍犹左秘诀隐文须内教【教平声】晚岁何功使愿果更讨衡阳董链师南游早鼔潇湘柂【此忆昔与昔游皆托方外○赵曰公昔游诗云昔谒华葢君緑袍昆玉脚人棺已上天白日亦寂寞暮升艮岑顶巾几犹未却详考二诗之义葢公游王屋本欲谒华葢君适值君已化鹤曰董錬师即昔游诗所谓董先生者方公游王屋山时董在东防今在衡岳范元寔诗眼云昔常问山谷耕田欲雨刈欲晴去得顺风来者怨山谷云不如千崖无人万壑静三步回头五步坐盖七言诗四字三字作两节也此句法出黄庭经自上有黄庭下闗元以下多此体张平子四愁诗句句如此雄健穏惬至五言诗亦有三字二字作两节者老杜云不知西阁意肯别定留人肯别耶定留人耶山谷尤爱其深逺闲雅】
　　送顾八分文学适洪吉州
　　中郎石经后八分盖憔悴顾侯运鑪锤笔力破余地昔在开元中韩蔡同赑屭宗妙其书是以数子至御札早流传揄扬非造次【公自注明皇师韩择木尝于彩牋上八分书赐张说】三人并入直恩泽各不二顾于韩蔡内辨眼工小字分日示诸王钩深法更秘文学与我游萧踈外声利追随二十载浩荡长安醉髙歌卿相宅文翰飞省寺视我扬马间白首不相弃骅骝入穷巷必脱黄金辔一论朋友难迟暮敢失坠古来事反覆相见横涕泗向者玉珂人谁是青云噐才尽伤形体病渴汚官位故旧独依然危时话颠踬我甘多病老子负忧世志胡为困衣食顔色多称遂逺作苦辛行顺从众多意舟楫无根蔕蛟鼍好为崇况兼水贼繁特戒风飊驶崩腾戎马险徃徃杀长吏子干东诸侯勤勉防纵恣邦以民为夲鱼饥费香饵请哀疮痍深告诉皇华使使臣精所择进徳知歴试恻隠诛求情固应贤愚异烈士恶茍得俊杰思自致赠子猛虎行出郊载酸鼻【卒不知顾何名○洙曰后汉蔡邕为中郎将熹平中表求正定六经文字灵帝许之邕乃书册于碑使工鑴刻立于太学门外西京记正观中得邕石经数板皆八分书韩蔡韩择木蔡有邻善八分开元时人东观余论云顾侯运鑪锤笔力破余地昔在开元中韩蔡同赑屭此诗盖谓顾诫奢也观其遗迹乃知子美弗虗称之耳碑首倒薤亦自竒古不独八分可赏云修可曰韵书赑屭壮士作力貌师曰书苑明皇工八分章草豊茂竒特张说为丽正殿学士献诗明皇于彩牋上八分书讃曰徳重和鼎才逾济川词林秀发翰苑光鲜所谓御札流传者此也洙曰顾于韩蔡内辨眼工小字谓八分外尤能小字也师曰辨眼谓于字中号明眼者玉珂车马之餙也顔延年五君咏仲容青云噐洙曰才尽字如江淹人谓才尽汚字如汉书李寻云久汚玉堂之署此乃公自叙也鹤曰崩腾戎马险徃徃杀长吏按史吐蕃冦邠灵州又商州兵马使刘洽杀殷仲卿幽州兵马使朱希彩杀节度使李懐仙皆是年也东诸侯者自长安言之洪吉在东也又言皇华使葢洪在唐乃西道采访使所治洙曰乐府陆士衡猛虎行渇不饮盗泉水热不息恶木隂恶木岂无枝志士多苦心】
　　留别公安太易沙门
　　隠居欲就庐山逺丽藻初逄休上人数问舟航留制作长开箧笥拟心神沙村白雪仍含冻江县红梅已放春先踏鑪峯置兰若徐飞锡杖出风尘【洙曰晋惠逺师居庐山僧惠休姓汤能诗庐山有香炉峯】
　　晓发公安数月憩息此县
　　北城击柝复欲罢东方明星亦不迟邻鸡野哭如昨日物色生态能几时舟楫眇然自此去江湖逺适无前期出门转眄巳陈迹药饵扶吾随所之
　　岁晏行
　　岁云暮矣多北风潇湘洞庭白云中渔父天寒网罟冻莫徭射雁鸣桑弓去年米贵阙军食今年米贱大伤农髙马逹官厌酒肉此辈杼轴茅茨空楚人重鱼不重鸟汝休枉杀南飞鸿况闻处处鬻男女割慈忍爱还租庸徃日用钱捉私铸今许铅锡和青铜刻泥为之最易得好恶不合长相防万国城头吹画角此曲哀怨何时终【首尾痛彻○子美晚年诗多杂乱无复语次如此歌夲说射防隔数句后方出汝字应前未了复説时事因及私铸未了终以画角老人语态不可拘以常格得以此失以此山谷专主此等流至不可读亦不得不以为戒也○定功曰隋地理志长沙郡杂有夷蜑名曰莫徭自言其先祖有功常免徭役故以为名洙曰唐制授人以口分世业田凡授田者丁岁纳粟稻谓之租用人之力不过二十日不役者日为绢三尺为之庸又唐制盗铸者死没其家属至天寳间盗铸益甚杂以铁锡无复钱形号公铸者为官炉钱梦弼曰刻泥谓刻泥作模也】
　　发刘郎浦【鲍曰十道志刘郎浦在荆州先主纳吴女处也吕温诗云吴蜀成婚此水浔珍珠步障幄黄金谁将一女轻天下欲换刘郎鼎峙心】
　　挂帆早发刘郎浦疾风飒飒昏亭午舟中无日不沙尘岸上空村尽豺虎十日北风风未廻客行岁晚尤相催白头厌伴渔人宿黄帽青鞋归去来【沈曰黄帽乃箨冠青鞋乃芒鞋也】
　　别董颋
　　穷冬急风水逆浪开帆难士子甘防阙不知道里寒有求彼乐土南适小长安别我舟檝去觉君衣裳单素闻赵公节兼尽賔主欢已结门闾望无令霜雪残老夫缆亦解脱粟朝未餐飘荡兵甲际几时懐抱寛汉阳颇寜静岘首试考槃当念着白帽采薇青云端【梦弼曰孝子荐其甘防此谓董颋有母也赵曰小长安邓州也见光武纪注赵公必邓州守也门闾望用战国策齐王孙贾之母谓贾曰汝朝出而晚来则吾倚门而望汝暮出而不还则吾倚闾而望梦符曰汉书公孙食一肉脱粟饭鹤曰汉阳岘首乃适邓之所经行也】
　　幽人
　　孤云亦羣游神物有所归麟鳯在赤霄何当一来仪徃与惠询辈中年沧洲期天髙无消息弃我忽若遗内惧非道流幽人见瑕疵洪涛隠语笑鼓枻蓬莱池崔嵬扶桑日照耀珊瑚枝风帆倚翠葢暮把东皇衣咽潄元和津所思烟霞防知名未足称局促商山芝五湖复浩荡岁暮有余悲【梦弼曰麟疑作灵赵曰南史寳志见徐陵曰天上石麒麟也则麟亦可言在赤霄矣欧公曰惠询辈谓惠逺许询也梦弼曰见一作在孝祥曰中黄经但服元和除五谷必获寥天得其箓注云服元和谓咽津液师曰按唐史拾遗惠昭茍珏与甫友善常以诗倡酧故子美此诗思之也】
　　泊岳阳城下【鹤曰岳州也居天岳山阳故曰岳阳】
　　江国逾千里山城仅百层岸风翻夕浪舟雪洒寒灯留滞才难尽艰危气益増【寔歴语别】圗南未可料变化有鲲鹏【洙曰太史公留滞周南赵曰史记懦夫増气洙曰鲲鹏之圗南见庄子】
　　缆船苦风戏题四韵奉简郑十三判官
　　东岸朔风疾天寒鸧鸹呼涨沙霾草树舞雪渡江湖吹帽时时落维舟日日孤因声置驿外为覔酒家垆【赵曰汉书郑庄置驿请谢賔客此简郑判官故云然洙曰汉书文君当炉注卖酒之处累土为炉以居酒瓮形如鍜炉】
　　登岳阳楼
　　昔闻洞庭水今上岳阳楼吴楚东南坼乾坤日夜浮【气压百代为五言雄浑之絶下两句略不用意而情境适等】亲朋无一字老病有孤舟戎马闗山北凭轩涕泗流【赵曰战国策吴起对魏武侯曰昔者三苗之居左彭蠡之波右洞庭之水唐子西语録云过岳阳楼观子美诗不过四十字耳气象闳放涵蓄深逺殆与洞庭争雄所谓冨哉言乎太白退之辈率为大篇极其笔力终不逮也】
　　奉送魏六丈佑少府之交广
　　贤豪賛经纶功成空名垂子孙不振耀歴代皆有之郑公四叶孙长大常苦饥众中见毛骨犹是麒麟儿磊落贞观事致君朴直词家声葢六合行色何其防遇我苍梧隂忽惊防面稀议论有余地公侯来未迟虗思黄金贵自笑青云期长卿久病渇武帝元同时季子黒貂敝得无妻嫂欺尚为诸侯客独屈州县卑南游炎海甸浩荡从此辞穷途仗神道世乱轻土冝解帆岁云暮可与春风归出入朱门家华屋刻蛟螭玉食亚王者乐张游子悲侍婢艶倾城绡绮轻雾霏掌中琥珀钟行酒双逶迤新欢继明烛梁栋星辰飞两情顾盼合珠碧赠于斯上贵见肝胆下贵不相疑心事披冩间气酣逹所为错挥铁如意莫避珊瑚枝【殆自道其平生所过有可思者】始兼逸迈兴终慎賔主仪戎马闇天宇呜呼生别离【洙曰郑公魏征也赵曰晋元帝幼时嵇康异之谓人曰琅琊王毛骨非常麟儿注见前洙曰贞观太宗年号时郑公辅政多所献替行色谓魏佑之交广也庄子车马有行色鹤曰苍梧山在道州今云苍梧隂则在潭岳也洙曰司马相如传武帝读子虗赋而善之曰朕独不得与此人同时哉国策苏秦说秦王不行黒貂之裘敝大困而归至家妻不下絍嫂不为炊赵曰长卿季子皆以比魏佑师曰轻土冝谓去乡土也洙曰书惟辟玉食梦符曰博雅碧玉也子虗赋锡碧金银洙曰晋书石崇与王恺争豪武帝助恺以珊瑚树赐之髙三尺许恺以示崇崇便以铁如意击之应手而碎】
　　冬晚送长孙渐舍人归州
　　参卿休坐幄荡子不归乡南客潇湘外西戎鄠杜傍衰年倾葢晚费日系舟长防面思来札销魂逐去樯云晴鸥更舞风逆雁无行匣里雌雄剑吹毛任选将【赵曰参卿公自言也以尝为节度参谋耳希曰汉书运筹帷幄之中故用坐幄字洙曰古诗荡子行不归鄠县杜陵俱在长安鹤曰西戎鄠杜傍是年吐蕃冦邠灵州京师戒严洙曰邹阳传倾盖如故梦弼曰吴越春秋干将莫耶之剑能决吹毛游尘】
　　陪裴使君登岳阳楼【大歴四年春岳阳作】
　　湖濶兼云雾楼孤属晚晴【逺近浓淡着色有情】礼加徐孺子诗接谢宣城雪岸丛梅发春泥百草生敢违渔父问从此更南征【洙曰后汉徐穉字孺子豫章太守陈蕃不接賔客惟见穉来特设一榻去即悬之南史谢晖长五言诗尝为宣城郡太守史记楚屈原放逐行吟泽畔顔色憔悴渔父见而问之离骚济沅湘以南征】送重表侄王砅评事使南海【郑曰砅理切水深至心曰砅今作厉○此古深则厉厉字也非今作厉】
