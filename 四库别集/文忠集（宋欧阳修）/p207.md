<!-- { "loadSidebar": true } -->
　　右髙重碑元裕撰柳公权书唐世碑刻顔柳二公书尤多而字体笔画往往不同虽其意趣或出于临时而亦系于模勒之工拙然其大法则常在也此碑字画锋力俱完故特为佳矧其墨迹想宜如何也治平元年正月廿五日书【右真迹】
　　唐康约言碑【大中七年】
　　右康约言碑柳公权撰并书约言宦者为河东监军唐自开元以后軄官益滥始有置使之名歴五代迄今多因而不废世徒知今之使额非古官袭唐旧号而不知皆唐宦者之軄【集本冇也字】约言在太和开成间尝为鸿胪礼賔使又为内外客省使以此见今之使名自枢宻宣徽而下皆唐宦官軄也又以见鸿胪卿寺亦以宦者为使于其间约言又为宣徽北院副使又见当时南北院宣徽皆有副使也治平甲辰秋社前一日书【右真迹】
　　唐复东林寺碑【大中十一年】
　　右唐湖州观察使崔黯撰柳公权书东林寺防昌中废之大中初黯为江州刺史而复之黯之文辞甚遒丽可爱而世罕有之【右集本】
　　唐王质神道碑【开成四年】
　　右王质神道碑唐太子賔客刘禹锡撰并书质字华卿王通之后也开成中为宣歙池等州观察使【右集本】
　　唐会昌投龙文【防昌五年】
　　右防昌投龙文余修唐本纪至武宗以谓奋然除去浮图鋭矣而躬受道家之箓服药以求长年以此知其非明智之不惑者特其好恶有所不同尔及得防昌投龙文见其自称承道继昭明三光弟子南岳炎上真人则又益以前言为不缪矣葢其所自称号者与夫所谓菩萨戒弟子者亦何以异余尝谓佛言无生老言不死二者同出于贪信矣防昌之政临事明果有足过人者至其心有所贪则其所为与庸夫何异治平元年五月五日书【右真迹】
　　唐俞珣书陈果仁告身并舍宅造寺疏【大中八年】
　　右陈果仁告身并妻轸静縁舍宅造寺疏附疏后题云明政二年按隋书炀帝本纪大业十一年十月东海贼帅李子通拥众渡淮僣称楚王建元明政则明政二年乃大业十二年也唐髙祖实録武德二年四月隋御卫将军陈棱以江都降即以棱为总管九月李子通败棱陷江都国号吴建元明政则明政二年是武德三年矣二説不同如此吕夏卿为余言若以大业十二年为子通僣号之二年则江都方乱炀帝安得南幸而唐实録陈棱事可据则明政二年当为武德三年也隋书缪矣果仁终始事迹不显略见于隋书云唐初为隋太仆丞元祐将炀帝已遇弑沈法兴果仁共杀祐起兵据江表法兴自称总管大司马録尚书事承制置百官以果仁为司徒其事止见此尔开元中僧德宣为果仁记舍宅造寺载其世家颇详而其功阀官爵歳月多缪德宣言中毒以死而宅疏言见屠戮当以宅疏为是德宣文辞不足録独采其世次事迹终始着之俾览者覈其真伪而少益于广闻炀帝本纪髙祖实録皆唐初人所撰而不同如此何哉【右集本】
　　唐圭峯禅师碑【大中九年】
　　右圭峯禅师碑唐相裴休撰并书其文辞事迹无足采而其字法世所重也故録之云【古集本】
　　唐濠州劝民栽桑勅碑【大中十年】
　　余得刘莒修兖州文宣王庙碑见大中时中书门下牒又得此碑见大中时勅乃知平章事非署勅之官今世止见中书门下牒便呼为勅惟告身之制仅存焉【右集本】
　　唐闽迁新社记【歳月见本文】
　　右闽迁新社记唐濮阳宁撰其辞云大中十年夏六月关西公命迁社于州坤【或作城】凡筑四坛坛社稷其广倍丈有五尺其髙倍尺有五寸主以石坛风师广丈有五尺髙尺有五寸坛雨师广丈而髙尺云文字古雅甚可爱呜呼唐之礼乐盛矣其遗文有足采焉州县社稷有主见于此记葢大中时其礼犹在也按唐书杨发自苏州刺史为福建观察使至大中十二年迁岭南节度以歳月推之关西公者杨发也【右集本】
　　又
　　唐时州县社稷有主独此碑见之开元定礼至大中时犹仅存也礼乐废壊乆矣故録此记以着之【右真迹】
　　唐令狐楚登白楼赋【咸通二年】
　　右登白楼赋令狐楚撰白楼在河中至楚子绹为河中节度使乃刻于石绹父子为唐显人仍世宰相而楚尤以文章见称世传绹为文喜以语简为工常饭僧僧判斋绹于佛前跪炉谛听而僧倡言曰令狐绹设斋佛知葢以此讥其好简楚之此赋文无他意而至千有六百余言何其繁也其父子之性相反如此信乎尧朱之善恶异也【右集本】
　　唐百岩大师懐晖碑【歳月未详】
　　右百岩大师懐晖碑权德舆撰文郑余庆书归登篆额又有别碑令狐楚撰文郑絪书懐晖者吾不知为何人而彼五君者皆唐世名臣其喜为之传道如此欲使愚庸之人不信不惑其可得乎民之无知惟上所好恶是从是以君子之所慎者在乎所学楚之文曰大师泥洹荼毗之六年余以门下侍郎平章事摄大尉泥洹荼毗是何等语宰相坐庙堂之上而口为斯言【集本有邪字】臯防稷契居尧舜之朝其语言尚书载之矣异乎此也治平元年七月十三日雨中书【右真迹】
　　唐孔府君神道碑【咸通十二年】
　　右孔岑父碑郑絪撰柳知微书其碑云有子五人载戣戡戢戵按新唐书宰相世系表岑父六子戵之下又有威表据孔氏谱谱其家所藏碑文郑絪撰絪自言与孔氏有世旧作碑文时戣等尚在然则谱与碑文皆不宜有失而不同者何也余所集録与史传不同者多其功过难以碑碣为正者铭志所称有襃有讳疑其不实至于世系子孙官封名字无情増损故毎据碑以正史惟岑父碑文及其家谱二者皆为可据故并存之以俟来者治平元年三月廿二日侍上御崇政踈决系囚退遂家居谢客因书【右真迹】
　　唐白敏中碑【咸通三年】
　　右白敏中碑毕诚撰其事与唐书列传多同而传载敏中为李德裕荐进以获用及德裕贬扺之甚力以此为甚恶而碑云防昌中德裕起刑狱防五宰相窜之岭外公承是之后一年寃者皆复其位以此为能其为毁誉难信葢如此故余于碑志惟取其世次官寿乡里为正至于功过善恶未尝为据者以此也碑又言桑道茂事云桑道慕不知孰是治平元年七月二十日【右真迹】
　　唐于僧翰尊胜经【咸通五年】
　　右尊胜经于僧翰书僧翰笔画虽遒劲然失分之法逺矣所以録者亦自成一家而为流俗所贵故聊着【集本作述】之庶知博采之不遗尔【右真迹】
　　唐张将军新庙记【龙纪元年】
　　右张将军新庙记李巨川撰唐彦谦书张鲁事史传详矣巨川文辞匪工所録者彦谦书尔彦谦书颇知名于世故略存其笔迹也【右集本】
　　唐王重荣德政碑【中和四年同是唐彦谦书附此】
　　右王重荣德政碑归仁泽撰唐彦谦书重荣当唐之末再逐其帅遂据河中虽破黄巢平朱玫之叛有功于一时而阻兵召乱为唐患者多矣碑文辞非工而事实无可采所以録者俾世知求名莫如自修善誉不能掩恶也考重荣之碑岂不欲垂美名于千载而其恶终暴于【集本作于】后世者毁誉善恶不可诬故也彦谦以诗知名而诗鄙俚字画不甚工皆非余所取也治平元年清明前一日书【右真迹】
　　唐磻【集本作盘】溪庙【咸通二年】
　　右磻溪庙记张翔撰髙骈书骈为将尝立战功威惠着于蛮蜀笔研固非其所事然书虽非工字亦不俗葢其明爽豪儁终异庸人至其惑妖人吕用之诸葛殷等信其左道以冀长年乃骑木鹤而习凌虚仙去之势此至愚下品皆知为可笑而骈为之惟恐不至者何哉葢其贪心已动【集本作薰】于内故邪説可诱于外内贪外诱则亦何所【集本増有而二字】不为哉【右真迹】
　　唐梁公儒碑【天祐中】
　　右梁公儒碑于广撰王説书公儒者世为成德军将公儒当王镕时为冀州刺史以卒其碑首题云唐故成德军内中门枢宻使特进检校太保使持节冀州诸军事冀州刺史团练守捉等使军器作坊使其余所领事軄甚多皆当时方镇常事不足书惟枢宻使唐之末年内官之軄其后方镇遂亦僣置于此见之军器作坊五代之际号内诸司使皆朝廷官然不见其始置【集本有之字】时而今见于此岂方镇之軄朝廷因而用之耶将方镇之盛亦僣置也公儒事迹无所取特以此録之治平元年五月十八日书【右真迹】
　　唐花林宴别记【歳月未详】
　　右花林宴别记唐窦常撰花林寺在滁州全椒县余在滁阳遣推官陈诜以事至县见寺旁石涧岸土崩出石崖隐隐有字亟命模得之【右集本】
　　唐阳武复县记【贞元十九年】
　　唐衢文世罕传者余家集録千巻唐贤之文十居七八而衢文秪获此尔然其气格不俗亦足佳也【右真迹】
　　唐崔敬嗣碑【景龙二年】
　　右唐崔敬嗣碑胡皓撰郭谦光书崔氏为唐名族而敬嗣不显皓为昭文馆学士然亦无闻【三字集本作观】其事实文辞皆不足多采而余録之者以谦光书也其字画笔法不减韩蔡李史四家而名独不着此余屡以为叹也治平元年七月三十日【右真迹】
　　唐润州陁罗尼经幢【歳月未详】
　　右陁罗尼经幢今在润州寳墨亭中唐云阳野夫王奂之书字画颇为世俗所重故録之以备广采【右集本】
　　唐防州都督府记【防昌五年】
　　余尝谓唐世人人工书故其名埋没者不可胜数毎与君谟叹息于斯也如具灵该缪师愈今人尚不知其姓名况其书乎余以集録之博仅各得其一尔【右见绵本拾遗】
　　唐郑权碑【宝歴二年】
　　右姚向书笔力精劲虽唐人工于书者多而及此者亦少惜其不传于世而今人莫有知者惟余以集録之博得此而已熈寜辛亥孟夏清心堂书【右见绵本拾遗】唐王蘂诗【沈传师李德裕唱和歳月未详】
　　惠泉在今荆门军余贬夷陵道荆门裴回泉上得二子之诗佳其词翰遂録之今葢三十年矣嘉祐八年十一月二十日书【右见绵本拾遗】
　　唐人书杨公史传记【歳月未详】
　　右杨公史传记文字讹缺原作者之意所以刻之金石者欲为公不朽计也碑无年月不知何时然其字画之法廼唐人所书尔今才几时而磨灭若此然则金石果能传不朽邪杨公之所以不朽者【八字集本作杨公者震也其所不朽者】果待金石之传邪凡物有形必有终敝自古圣贤之传也非皆托于物固能无穷也廼知为善之坚坚于金石也【集本无也字】嘉祐八年十一月廿日书【右真迹】
　　唐放生池碑【天寳十年】
　　右放生池碑不著书撰人名氏放生池唐世处处有之王者仁泽及于草木昆虫使一物必遂其生而不为私惠也惟天地生万物所以资于人【集本有也字】然代天而治物者常为之节使其足用而取之不过故【集本作万】物得遂其生而不夭三代之政如斯而已易大传曰庖牺氏之王也能通神明之德以类万物之情作结绳而为网罟以佃以渔葢言其始教民取物资生而为万世之利此所以为圣人也浮图氏之説乃谓杀物者有罪而放生者得福苟如其言则庖牺氏遂为【集本有人间之圣人五字】地下之罪人矣治平元年八月十日书【右真迹】





　　文忠集巻一百四十二
　　钦定四库全书
　　文忠集巻一百四十三
　　宋　欧阳修　撰
　　集古録跋尾
　　瘗鹤铭【歳月　瘗鹤铭黄庭遗教经虽传自未详　晋而公疑唐人所书故附此】
