<!-- { "loadSidebar": true } -->
　　俗情爱新岁，寒暑运之常。常运委我去，感兹翻慨慷。慨慷亦奚为？有志不获将。悠悠万里道，税驾未有方。岂无鬓如丝？那堪补君裳。 
　　
　　古邕州忽见故人龚谦之赠之归潮阳 
　　
　　人生如浮云，散在天一涯。天涯又飘泊，浩荡成离披。风吹一朝合，聚会岂有期？闲云不出山，奇鱼不离溪。行矣归毋迟，春山多紫芝。 
　　
　　自龙州至凭祥道中 
　　
　　癸酉王正月，望舒忽已圆。登望凭祥陆，暂辞龙州船。杭苇始断港，前旌出回蛮。隐见万山中，初翳疑无门。转忽或有通，上与青空连。洒落观群山，芙蓉秀晴烟。烟与山俱淡，心与境相关。倏然若有得，殊上元同天。 
　　
　　仆山驿道中 
　　
　　侧径通幽崖，凌风放高躅。下有百尺渊，上荫千寻木。冷泉漱溪毛，回?动修竹。超然生奇怀，情结清溪曲。中有无名禽，於兹媚幽独。 
　　
　　丕礼驿夜坐 
　　
　　路驰心有往，俗忤气屡发。蛮貊苟可行，笃敬功尚缺。悠悠卧虚馆，咄咄书空札。惕然发深省，揽衣坐漻泬。夜久空宇澄，三籁俱已灭。 
　　
　　回宿丕礼晓枕夜梦先师石翁先生正月初三日 
　　
　　鸟鸣客初觉，檐隙光渐发。欲起仍迟留，省事心已折。哲人夜入梦，遗我一书札。恍惚不可读，意了字灭没，展转隔幽明，哀歌思盈闼。 
　　
　　予与潘黄门使安南还憩龙州同州守赵良弼游仙岩即席赋此时正德癸酉年二月十日 
　　
　　峥嵘矻野次，石壁开岩扉。山木虽未多，白云暮来归。小憩登陟余，超然生远思。凉?起新霁，高歌递微晖。风云一飘散，浩荡本无期。 
　　
　　游三州岩 
　　
　　昔欲访名岩，匪为恣盘游。闻有先哲踪，因兹仰前修。野云埋古院，光风满层丘。伊人不可见，顿令我心忧。溪莲有佳实，欲采渺无由。此岩旧有濂溪书院 
　　
　　初宿凤凰山栖凤窝 
　　
　　凤凰阁千仞，九重增城庐。城中藏洞府，巿上隐悬壶。云卧毛骨寒，冥栖心境娱。楼堞几席下，群山入窗虚。就枕见山色，悠然睇遐墟。俯仰宇宙内，此乐复何如？ 
　　
　　九月二十二日同巡按高侍御登六榕寺塔 
　　
　　秋高气初清，云净天宇澄。迢遥上危塔，凭虚步青冥。仰近北辰次，下看南极星。达观众妙理，俯察群动情。斯人苦长勤，日夕竞营营。惟彼江流水，朝宗去不停。 
　　
　　题飞来寺 
　　
　　名利来何方？幻迹飞青天。天光照岩洞，闪烁云霞门。云霞散倏忽，上与苍穹连。空山无人迹，高鸟暮独还。和光本无路，逝水自有澜。仲尼久不作，此意谁与言？ 
　　
　　同南雄李太守林通府冷节推燕饮登浮屠 
　　
　　嘉筵籍兰若，宿雨清埃氛。广宴开云峤，清歌临水滨。爱客感贤守，鼓瑟愧嘉宾。狎坐飞羽觞，更酬倒琼樽。奇怀寄登眺，危塔凌青云。舒眸碧海际，浩荡观无垠。游目周四野，歌啸声相闻。乃知非盘乐，游息至理存。 
　　
　　吴东湖於清远行台构处远亭 
　　
　　青山拥高台，新亭何翼然？长桥卧寒波，清池汇门前。筑者吴季子，伯夷所鸠僝。江湖孰云远？覆帱同一天。旭日下亭阶，顿首重致言。愿垂中天照，蔀屋见颠连。我欲将此屋，化作千万间。遍庇逃亡者，圣仁覆人寰。 
　　
　　漫天 
　　
　　漫天雪霏霏，遍地生寒威。一方寒可逃，漫天将安违？仆夫寒吁天，天若不闻知。天普而无为，羲和愆其期。三旬竟不返，阳道亦孔微。将匪羲和愆，云雨有常师。彼哉胡不仁，亦已焉乎而。 
　　
　　癸酉除夕寓贵溪道中 
　　
　　伊昔垂髫年，逢岁辄欢喜。喜欢将何如？数日仍屈指。事与年侵寻，世网固缠己。物态迁性情，感节悲怀起，四序恒不居，天地有剥否。眇兹血气躯，神理会颓圯。四大非我物，安能保妻子。骨肉尚不顾，官爵宁久恃？因鱼乐深渊，龌龊思脱蹝。何当凌高风？采薇西山趾。 
　　
　　送人之荆州?木 
　　
　　尹铎轻茧丝，冯驩毁券钱；汲公置焚斗，矫诏赈饥氓。火辰僣天纪，木德受其燔。遂令山岳赭，转使民物烦。民物烦以冤，号声迸高旻。时当云雷屯，经纶在群贤。子今万里去，衣佩何翩翩？燕雀尚堂室，溟鹏薄云天。形影日以远，思子心凄然。荆楚多遗迹，问俗重延缘。倘然得一木，能文大厦颠。 
　　
　　甲戌正月十七日潘仲鲁黄门诸友游金华双龙赤松诸洞二首 
　　
　　晓出兰溪门，逍遥望名山。望之已可爱，而况游其间。窈窕藏境胜，夷旷令心(间)[闲]。白云昼冥冥，溪流日珊珊。不见发汀渚，灵芝秀崇丘。因风遗远馥，聊以消我忧。 
　　
　　我忧难具陈，具陈忧愈长。寸心托短札，道远不可将。隆思盈怀闼，浩浩谁能量？上士厌糠籺，狗马饫高粱。芝兰翳草莽，荆杞生高堂。 
　　
　　高堂今燕会，明日就泥途。保命欲骞举，忘身在网虞。涉江防?滪，即陆愁崎岖。嗟予将安之？平地成险阻。 
　　
　　险阻思安土，乐天安可忘。念彼同怀子，睽别令心伤。天地尚回转，日月会有常。咫尺乃千里，何况道路长。滁云耿悬榻，婺雨暗山房。摩挲旧题句，中夜梦连床。 
　　
　　仁和李掌教白夫求予赠言。白夫尝编燕享乐谱一帙见示，故终篇以音乐言。 
　　
　　白夫广文杰，访我黄金台。苦意协管律，雅颂厘清吹。音乐缺已久，闻此喜且疑。未理金石奏，八音安可裁？声本起於无，谁解穷往来？鱼马诚异类，感应何神哉。乃知太和气，不谢嶰谷材。圣人假物用，八风谁能回？此可悟神理，当与西山推。 
　　
　　北都自严寄阳明子 
　　
　　玉台有名果，成之三千春。当其未成时，凡品不足珍。持以赠世人，涩口反见嗔。白璧按剑起，青蝇止棘频。圣人诫囊括，明哲贵保身。云龙会有时，感应岂无因。不惜知音寡，所惜不能琴。 
　　
　　送黄小江佥宪进表毕还广州四首有序 
　　
　　　　　夫皎皎者形，泯泯者没已，是故显而微之，幽而不可掩，正而不为矫，和而不为随，其小江子尝从事於斯矣。自吾知小江於阳明子，后为权奸所黜，不见者垂十年矣，振落词华，一归本实。按盐於广，拜表於朝，往来相与论订，余甚欢之，作诗言别。 
　　
　　弱龄尘外志，点也与为徒。微尚夙所敦，俛仰一纪余。伤哉力不竞，沦落在泥涂。中夜起兴叹，揽衣步前除。咎己有余裕，尤人尚忧虞。行年四十九，将与伯玉俱。知非在今始，言为知者摅。 
　　
　　凤鸟旷世出，一鸣三千年。寥寥抱真士，韬光自委身。我慕牛医子，沉冥以不言。之子小江秀，翩翩五陵间。家学存令德，发愤追前贤。夙昔游文艺，於今溯真源。努力同爱日，日月如奔川。 
　　
　　昔於阳明子，邂逅初见君。初见意气合，稍亲直谅闻。中途遭屯厄，彼此各风尘。处坎心以亨，委顺道固存。晤言惬心赏，盛德观日新。遇利若阻梗，逐义如转轮。逊志乃有获，过化惟存神。 
　　
　　送子出崇文，崇文日照人。朔风卷长陌，登高临水滨。河梁一抗手，孤影随形分。形分瞩望眼，望绝继以音。所愿崇明德，酬此百年身。易简理斯得，超诣在忘言。溟鹏具大翼，九万待风骞。 
　　
　　陪祭皇陵有述 
　　
　　下马东陵道，北风漫浩浩。举手拂尘翳，超然见穹昊。极目望决茫，王气郁苍苍。地高逼象纬，彩云浮建章。群后圣以神，穆穆格明禋。虎豹开九关，六龙驭众真。衣冠翕然会，小臣亦骏奔。皇图愿永固，天寿同无垠。 
　　
　　与郑伯兴朱守中余子华昌平道中遇风 
　　
　　朔风吹广陌，回合野晴微。我马亦已瘏，与君同驱驰。驱驰竟何适？无事信多岐。道胜境斯惬，情旷迹自夷。况与三益友，同行得所师。共励凌风节，勿使愿相违。 
　　
　　拟赠内南归 
　　
　　萍生无根带，聚散故不常。结缔水中荇，牵引随波浪。荇性有本根，行子念故乡。忆昔与子别，八九度星霜。誓同鸿与鴈，北徂以随阳。一息在天涯，万里永相望。昨日寄书至，两载病喉疮。令我中情热，矧子讵能忘。别长苦会短，子独去踉蹡，岂无儿女情？歌竟长慨慷。 
　　
　　母病不寝而作 
　　
　　溪莲水晶秀，结子心独苦。抚己良自惜，不若忘忧草。昨忻菽水欢，今病心如捣。肺肝倘可疗，岂但慕割股？肝肺亦已摧，安得悲速老？老态发日逼，发白心转赤，暮暮与朝朝，左右进药食。食苦谁能甘？食甘谁能释？视膳古为孝，一气共忻戚。何日上高堂，彩衣奉颜色。 
　　
　　陪陈睡乡如先墓致祭 
　　
　　晓雨净炎氛，疏云霭朝阳。与子誓言迈，肩舆鸣相将。山花向人笑，好鸟翱还翔。景物虽可乐，悲怀翻感伤。引望埋玉处，白云起荷塘。墓草忽已青，岁序易炎凉。感君絮酒意，中心讵能忘。 
　　
　　吴方伯王宪副过小瀛同登楼泛艇为乐 
　　
　　新晴天气佳，轻波动微曛。被蒙君子顾，画船联海滨。小堂高燕会，海错亦前陈。一笑群忧余，六载此倾樽。泛艇小瀛外，虚阁凌青云。舒怀共远眺，聊用忍良辰。 
　　
　　甘景阳司训自郡中还过小瀛 
　　
　　客舟何悠悠？来自天际头。水荇动微?，旭日孤帆收。云是樗里子，薄言与同游。维南有嘉木，好鸟时相求。对此终日夕，聊以忘吾忧。未应小瀛月，虚系荡湖舟。
　　
　　泉翁大全卷之四十一 
　　
　　文集 
　　
　　门人江都沈珠等校刊 
　　
　　五言古诗 
　　
　　将如江门系舟海珠寺谒李文溪新复祠像 
　　
　　峥嵘起孤根，四面迥无邻。云是文溪筑，当作李公墩。屹立彼中流，以墩肖於人。废兴无定主，此事亦迷沦。万物理固然，自余何纷纷？瞻像遶三匝，感慨复何言。藤萝附高木，得意乾青云。惟有夕阳鸦，江水自冬春。 
　　
　　夕发广城如江门谒墓晓望西樵怀旧卜之地途中有作 
　　
　　伐鼓以宵征，寥寥进所如。夕挂穗城帆，旦梦黄云墟。畏途发戒心，志在故欢愉。迢递遵回岸，逍遥度广渚。秋波漾溪毛，晓云映毁规。悠然见远巘，一鸟入丛株。西樵招隐地，未可先吾师。 
　　
　　夜泊嘉会楼 
　　
　　十年两系艇，几度还登楼。楼前餐果核，长树与楼头。日午下疏阴，横塘门径幽。彼树乃如此，令人生百忧。废兴递相寻，今古共悠悠。寂寞孤舟夜，潇条虚柝秋。满天灿星月，渺渺银河收。哲人嘉会地，不废长江流。 
　　
　　谒石翁先生墓 
　　
