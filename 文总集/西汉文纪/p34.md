<!-- { "loadSidebar": true } -->
　　江都相董仲舒叩头死罪再拜上书君侯以周召自然休质擢升三公统理海内总缉百寮未有半言之教郡国翕然望风更思改新以助至治羣众所占必有成功仲舒叩头死罪仲舒愚戅素无治名大汉之检式数蒙君侯哀怜之恩悮被非任无以称职仲舒窃见宰职任天下之重羣心所归推须贤佐以成圣化愿君侯大开萧相国求贤之路广选举之门既得其人接以周公下士之义即竒伟隠世异伦之人各思竭愚归往盛徳英俊满朝百能备具即君侯大立则道徳通化流四极仲舒愚陋经术浅薄所识褊陋不能賛扬万分君侯所弃捐窃闻春秋曰贤圣博观以章其名择善者従之无所不聴又曰近而不言为谄远而不言为怨故辄披心陈诚仲舒叩头死罪死罪夫尧舜三王之业皆由仁义为本仁者所以理人伦也故圣王以为治首或曰发号出令利天下之民者谓之仁政病天下之害于人者谓之仁心二者备矣然后海内应以诚惟君侯深观往古思本仁义至诚而已方今闗东五谷咸贵家有饥饿其死伤者半盗贼并起发亡不止良民被害为圣主忧咎皆在仲舒等典职防禁无素当先坐仲舒叩头死罪死罪仲舒至愚以为扶衰止奸本在吏耳宜一考察天下领民之吏留心署置以明消灭邪枉之迹使百姓各安其产业无有寇盗之患以蠲主忧仲舒叩头死罪谨奉春秋署置术再拜君侯足下【古文苑　章藻云大汉上或脱一字通一作裕理人伦一作序人伦民一作人害于人一作害于心春秋曰数语皆春秋传纬之辞　按本传云仲舒为人廉直公孙治春秋不如仲舒而希世用事位至公卿仲舒以为従谀嫉之】
　　山川颂
　　山则巃嵸嵬崔防巍久不崩阤似夫仁人志士孔子曰山川神只立寳蔵残器用资曲直合大者可以为宫室台榭小者可以为舟舆浮滠大者无不中小者无不入持斧则砍折鎌则艾生人立禽兽伏死人入多则功而不言是以君子取辟也且积土成山无损也成其髙无害也成其大无亏也小其上泰其下久长安后世无有去就俨然独处惟山之意诗云节彼南山维石岩岩赫赫师尹民具尔瞻此之谓也水则源泉混混昼夜不竭既似力者盈科后行既似持平者循微赴下不遗小间既似察者循谿谷不迷或奏万里而必至既似知者鄣防止之能浄浄既似知命者不清而入洁清而出既似善化者赴千仞之壑而不疑既似勇者物皆困于火而水独胜之既似武者咸得之而生失之而死既似有徳者孔子在川上曰逝者如斯夫不舍昼夜此之谓也
　　郊祝文【下并春秋繁露】
　　皇皇上帝照临下土集地之灵降甘风雨庶物羣生言而已矣夫不自为言而为庶物羣生言以人心庶天无尤也天无尤焉而辞恭顺宜可喜也【右郊祀九句阳数也】
　　求雨祝【仲舒为江都相治国以春秋灾异之变推隂阳所以错行故求雨闭诸阳縦诸阴其止雨反是】
　　昊天生五谷以养人今五谷病旱恐不成敬起进清酒膊脯再拜请雨雨幸大澍奉牲祷
　　止雨祝
　　雨以大多五谷不和敬进肥牲以请社灵社灵幸为止雨除民所苦无使阴灭阳阴灭阳不顺于天天意幸在于利民愿止雨敢告
　　奏江都王
　　求雨之方损阳益阴愿大王无收广陵女子为人祝者一月租赐诸巫者诸巫毋大小皆相聚于郭门为小坛以脯酒祭女独择寛大便处移市市使无内丈夫丈夫无得相従饮食令吏妻各往视其夫皆到即起雨注而已










　　西汉文纪卷八
　　钦定四库全书
　　西汉文纪卷九　　　　　明　梅鼎祚　编孔臧【鲁国人嗣父彦封蓼侯官至御史大夫元朔二年拜太常其礼赐如三公在官数年著书十篇而卒　按表三年即坐事免】
　　与侍中従弟安国书
　　【臧仕厯御史大夫自谓世以经学为家乞为太常与安国纪纲古训使垂来嗣武帝重违其意遂拜太常其为书与従弟及戒子皆有义】
　　臧报侍中相知忿俗儒淫辞冒义有意欲校乱反正由来久矣然雅达博通不世而出流学守株比肩皆是众口非非正将焉立每独念至此夙夜反侧诚惧仁弟道非信于世而以独知为愆也人之所欲天必従旧章潜于壁室正于纷扰之际歘尔而见俗儒结舌古训复申岂非圣祖之灵欲令仁弟赞明其道以阐其业者哉且曩虽为今学亦多所不信惟闻尚书二十八篇取象二十八宿谓为至然也河圗古文乃自百篇邪如尧典説者以为尧舜同道弟素尝以为杂有舜典今果如所论及成王道雷风周公信自在俗儒羣驱狗吠雷同不得其髣髴恶能明圣道之真乎知以今雠古之篆推科斗已定五十余篇并为之传云其余错乱文字磨灭不可分了欲垂待后贤诚合先君阙疑之义顾惟世移名制改变文体义类转益难知以弟博洽温敏既善推理又习其书而犹尚絶意莫肯垂留三思縦使来世亦有笃古硕儒其若斯何呜呼惜哉先王遗典阙而不补圣祖之业分半而泯后之君子将焉取法假令顔闵不殁游夏更生其岂然乎不得已已贵复申之
　　与子琳书【琳位诸吏亦博学问】
　　告琳顷来闻汝与诸友生讲肄书传滋滋昼夜衎衎不怠善矣人之进道惟问其志取必以渐勤则得多山霤至柔石为之穿蝎虫至弱木为之夫霤非石之凿蝎非木之鑚然而能以防脆之形陷坚刚之体岂非积渐之致乎训曰徒学知之未可多履而行之乃足佳故学者所以饰百行也侍中子国明达渊博雅学絶伦言不及利行不欺名动遵礼法少小长操故虽与羣臣并参侍见待崇礼不供防事独得掌御唾壶朝廷之士莫不荣之此汝亲所见诗不云乎毋忘尔祖聿修厥徳又曰操斧伐柯其则不逺逺则尼父近则子国于以立身其庶矣乎【并孔丛子　李善选注引学者所以饰百行也为与従弟书误　朱熹云孔丛子所载臧兄弟往还书疏正类西京杂记伪造汉人文章】
　　孔安国【臧従弟以治尚书为武帝博士厯临淮太守】
　　尚书序【孔氏有古文尚书孔安国以今文字读之逸书十余篇】
　　古者伏牺氏之王天下也始画八卦造书契以代结绳之政由是文籍生焉伏牺神农黄帝之书谓之三坟言大道也少昊颛顼髙辛唐虞之书谓之五典言常道也至于夏商周之书虽设教不伦雅诰奥义其归一揆是故厯代寳之以为大训八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也春秋左氏传曰楚左史倚相能读三坟五典八索九丘即谓上世帝王遗书也先君孔子生于周末覩史籍之烦文惧览之者不一遂乃定礼乐明旧章删诗为三百篇约史记而脩春秋讃易道以黜八索述职方以除九丘讨论坟典断自唐虞以下讫于周芟夷烦乱剪截浮辞举其宏纲撮其机要是以垂世立教典谟训诰誓命之文凡百篇所以恢至道示人主以轨范也帝王之制坦然明白可举而行三千之徒并受其义及秦始皇灭先代典籍焚书坑儒天下学士逃难解散我先人用蔵其家书于屋壁汉室隆兴开设学校旁求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻至鲁共王好治宫室壊孔子旧宅以广其居于壁中得先人所蔵古文虞夏商周之书及传论语孝经皆科斗文字王又升孔子堂闻金石丝竹之音乃不壊宅悉以书还孔氏科斗书废已久时人无能知者以所闻伏生之书考论文义定其可知者为古定更以竹简写之増多伏生二十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇并序凡五十九篇为四十六卷其余错乱摩灭弗可复知悉上送官蔵之书府以待能者承诏为五十九篇作传于是遂研精覃思博考经籍采摭羣言以立训传约文申义敷畅厥防庶防有补于将来书序序所以为作者之意昭然义见宜相附近故引之各冠其篇首定五十八篇既毕会国有巫蛊事经籍道息用不复以闻传之子孙以贻后世若好古博雅君子与我同志亦所不隠也
　　孔子家语序【附】
　　孔子家语者皆当时公卿士大夫及七十二弟子之所咨访交相对问言语也既而诸弟子各记其所问焉与论语孝经并时弟子取其正实而切事者别出为论语其余则都集录之名之曰孔子家语凡所论辨疏判较归实自夫子本防也属文下辞往往颇有浮説烦而不要者亦由七十二子各共叙述首尾加之润色其材或有优劣故使之然也孔子既殁而防言絶七十二弟子终而大义乖六国之世儒道分散游説之士各以巧意而为枝叶唯孟轲荀卿守其所习当秦昭王时荀卿入秦昭王従之问儒术荀卿以孔子之语及诸国事七十二弟子之言凡百余篇与之由此秦悉有焉始皇之世李斯焚书而孔子家语与诸子同列故不见灭髙祖克秦悉敛得之皆载于二尺竹简多有古文字及吕氏専汉取归蔵之其后被诛亡而孔子家语乃散在人间好亊者或各以意増损其言故使同是事而辄异辞孝景皇帝末年募求天下遗书于时京师士大夫皆送官得吕氏之所传孔子家语而与诸国事及七十子辞妄相错杂不可得知以付掌书与曲礼众篇乱简合而蔵之私府元封之时吾仕京师窃惧先人之典辞将遂泯没于是因诸公卿大夫私以人事募求其副悉得之乃以事类相次撰集为四十四篇又有曾子问礼一篇自别属曾子问故不复录其诸弟子书所称引孔子之言者本不存乎家语亦以其已自有所传也是以皆不取也将来君子不可不鉴
　　连丛子叙书【附】
　　家之族一世相承以至九世相魏居大梁始有三子焉长子之后承殷统为宋公中子之后奉夫子祀为褒城侯小子之后彦以将事髙祖有功封蓼侯其子臧嗣焉厯位九卿迁御史大夫辞曰臣世以经学为家转相承作训法然今俗儒繁説远本杂以妖妄难可以教侍中安国受诏缀集古义臣乞为太常典臣家业与安国纪纲古训使永垂来嗣孝武皇帝重违其意遂拜太常其礼赐如三公在官数年著书十篇而卒先时尝为赋二十四篇四篇别不在集似其幼时之作也又为书与従弟及戒子皆有义故列之于左
　　司马相如【字长卿蜀郡成都人以赀为郎使蜀为中郎将病免】
　　喻巴蜀檄【相如为郎会唐蒙使畧通夜郎僰中发巴蜀吏卒千人郡又发转漕万余人用军兴法诛其渠帅巴蜀民大惊恐上闻遣相如责唐蒙等因谕告巴蜀民以非上意】
