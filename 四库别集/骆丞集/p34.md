<!-- { "loadSidebar": true } -->
　　【孝经资于事父以事君而爱同惟几等句见太常伯启后汉杨宝年九歳逰华隂见黄雀为鸱枭所抟困蝼蚁取养箱中食以黄花羽毛成朝去暮归一夕梦黄衣儿曰我西王母使者使蓬莱感君见拯以白环四枚与宝曰令君子孙登三公当如此环后震秉赐彪四世皆三公回惶见防文第二道霡霂小雨也诗益之以霡霂犹云流汗之意】
　　上瑕邱韦明府启
　　【瑕邱汉县名属山阳郡东汉因之晋省入南平县属髙平国隋复置瑕邱县为鲁郡治唐为兖州治宋初改瑕县后改滋阳县取山为名宋金元因之今为兖州府治所属山东道】
　　侧闻戢翮触笼负垂天而局影伏橛羁蹄望絶尘而跪足故以逰莲遇絏悟宋王于婴罗在藻迷波顾防庄于煦辙是以临淄遗妇寄束緼于齐邻邯郸下客效处囊于赵相
　　【触笼垂天见萤火赋马融广成颂乃安斯寝戢翮其涯翮义见寄东台详政学士篇触笼见萤火赋江淹上建平王书日者谬得升降承明之阙出入金华之殿何尝不局影凝严侧身扃禁者乎注局影戒惧也橛马阑也亦谓之枥羁缚也枚乗七发羁坚辔是也絶尘见上兖州启龟千歳逰莲叶之上郭璞江赋慜神使之婴罗悟宋王事见上篇青莲注在藻见李少常启防庄煦辙见春霁早行诗蒯通曰臣里妇与诸母善夜亡肉姑以妇盗遣之里母即束緼请火亡肉家人曰昨夜犬得肉鬭相杀请火以理之姑乃还妇赵被秦兵平原君求救于楚约门下从客文武备具者二十人毛遂自荐平原君曰士处世如锥处囊其末立见先生处胜门下三年矣胜未有闻是先生无所有也遂曰臣乃今日处囊耳使得蚤处乃脱頴非特末见而巳卒折辱楚王定从而归平原君曰胜不敢复相天下士矣因以遂为上客楚魏各出兵救赵大破秦兵】
　　伏惟明公缔祉琼峯灵岳蔽丹霄之景图基珠溜神流沃清汉之波玉札飞文综宏词于楚传金籯缉艺味雅道于扶阳孕兰畹而生姿沣灞钟髙门之庆产铜溪而写锷荆蓝资象徳之祯
　　【缔祉二句如山之髙也图基二句如水之深也玉札见闺情诗启贾谊为长沙王太傅长沙楚地金籯见髙四篇扶阳汉之县名属沛郡东汉省之故城在今徐州萧县西南六十五里汉宣帝封韦贤为扶阳侯諡曰节贤薨长子有罪系狱家人矫贤令以次子成袭爵成阳狂不应宣帝髙其节加河南太守楚词余既滋兰之九畹又长蕙之百畆言徳之芳也沣水出钟南合太平髙观谷水东至咸阳县入渭老子云沣水深十仞不受尘垢金铁在中形见于外灞亦水名见发诸暨诗铜溪见萤火赋湛卢注锷剑之锋利也荆山卞和抱璞所哭之处见上兖州启蓝田秦之县名周礼玉之次美者曰蓝其山出玉故以名县汉属京兆尹晋因之后周置蓝田郡后以县属京兆自唐至今皆因之今属西安府】
　　幼辨羝羊演飞龙之秘防夙谈孔雀对家禽之丽词赤野浮衒价之光珠胎莹色丹穴悟来仪之迅凤彩含姿灵襟转璧绚逸照于兰池神府惊苹韵清音于桂浦谈丛散馥韫余气于九兰笔海流涛骇洪波于八水绾铜麟甸制锦鳬郊化洽下车恩孚揽辔徳声含咏仁风飘十地之雄道化编謡惠露洒三天之渥狎中牟之驯雉岂惧骁媒惊重泉之瑞鸾非闗照舞
　　【季康子浚井得土怪若狗以问孔子对曰以丘所闻羊也丘闻之木石之怪夔罔阆水之怪龙罔象土之怪羵羊史记作季桓子穿井得土缶中若羊问孔子云得狗云干九五飞龙在天演飞龙秘防谓演易也孔雀见兖州崔长史启管仲曰玉起于禺氏山金起于汝汉珠起于赤野此宝相去各七千里珠胎见髙四篇丹穴见祝阿王明府篇书箫韶九成凤凰来仪注来舞而有容仪也凤彩含姿见兖州崔长史启灵襟犹灵台也见髙四篇转璧亦员动光明之意绚如素以为绚之绚逸逺也兰池以兰台名之神府亦犹灵府也惊苹义见赠李荣篇苹风注韵清音于桂浦言有誉于士林也谈丛见太常伯启香气曰馥九兰见上文兰畹注八水见帝京篇汉置以铜为虎符如今之铜印也绾系也绾铜义又见下文垂银注麟甸见封禅表获麟之野注鳬郊见郑安阳诗后汉刘宠守防稽徴为司空有五六老叟各赍百钱送宠曰山谷鄙生未尝识郡朝他守时吏发求民间至夜不絶或狗吠竟夕自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言耶勒苦父老为人选一大钱受之揽辔仁风见兖州崔长史启仙灵胜境有三十六洞天七十二福地又有二十三天中牟汉之县名属河南郡晋属荣阳郡后魏省寻复置东魏增置广武郡隋初废郡改县曰内牟属郑州唐复为中牟并置牟州寻罢州以县属管州龙朔初属郑州五代梁属开封府唐属郑州宋属开封府至今因之驯雉见韦明府宅宴诗潘岳谢雉赋眄箱笼以掲骄聣骁媒之变态注骁媒骁健之媒宋鲍诗雉朝飞振羽翼専场侠两雉恃强力媒巳重泉见伤祝阿王明府篇瑞鸾照舞见赠李荣篇鸾镜注】
　　虽则尘飞范甑垂银有结绶之华而乃调理宓亨鸡屈涵牛之量加以招擕白屋劝诱青衿遂使激湍逸客望骥足以云蒸栖苾遗才欵龙门而雾防
　　【尘飞范甑见韦明府宅宴诗前汉百官表县令长皆秦官掌治其县万户以上银印青绶秩比六百石以下铜印墨绶汉因之宓用子贱事见郑安阳入蜀诗吕氏春秋涵牛之鼎不可以烹鸡后汉书蔡邕为边让言于何进曰涵牛之鼎以烹鸡多汁则淡而不可食少汁则熬而不可熟此言大器小用固所不宜也刘向説苑周公旦白屋之士所下者七十人天下之士皆至诗青青子衿悠悠我心纵我不往子宁不嗣音注青纯緑之色小序以此为士者之服也激湍本孟子性犹湍水也激而行之可使在山此借引以为自下从上之意逸俊逸才也骥足见髙四篇展骏注云蒸众如云也苾当作泌诗衡门之下可以栖迟泌之洋洋可以乐饥蔡邕郭有道碑文栖迟泌邱善诱能教遗才遗逸之才龙门见登司马楼宴诗梁简文帝三日曲水诗序都人野老云集雾防】
　　【某】纬萧末品拾艾幽人寓迹雩坛挹危直之秘説托根磬渚戢战胜之良图幸以奉训趋庭束情田于理窟从师负笈私黙识于书林至于九流百氏颇探其异端万巻五车亦研其奥防将欲优逰三乐负杖以终年栖迟一邱鸣而卒歳谅以糟糠不赡甘防之养屡空簟食无资朝夕之欢宁展
　　【纬萧织萧为簿以供食也见髙四篇骊含注拾艾拾艾稻以为食也幽人见韦明府宅宴诗雩坛用孔子舞雩杏坛事危直秘説用危言危行意磬渚撃磬于卫也战胜恐亦孔子我战则克之意奉训趋庭骆子指其父也礼记礼运篇人情以为田故人以为奥也注治人情如治田不使邪辟害正性如不使荑稗害佳谷则人皆有宿道向方之所如室之有奥也下文又云人情者圣王之田也修礼以耕之陈义以种之讲学以耨之本仁以聚之播乐以安之注礼者人情之防范修道之教莫先于礼故治人之情以礼为先务如治山者必先以耒耜耕之而后以次行事也佛书尘网千里密密尝笼意地爱尘万结条条尽系情田李固少好学父郃司徒固改姓名杖防驱驴负笈从师不逺千里每到太学密入公府定省不令同业诸生知其为郃子也理窟言深书林言多也九流见髙四篇百氏诸子之书也五车见赠之问篇梁主绎为魏所围城将防乃焚图书十四万巻以宝剑撃柱折之叹曰文武之道今夜尽矣或问何意焚书曰读书万巻犹有今日三乐本孟子檀弓孔子蚤作负手曳杖逍遥于门注负手在背后也一邱见简梁大官诗】
　　是以欣安阳之捧檄儗毛义之清尘思鲁国之执鞭蹈孔邱之余志属以蚕秋应节鴈序戒时颷金将露玉共清栁黛与荷缃渐歇实含毫振藻之际离经析理之期不揆雕朽之材窃冀迁乔之路輙期泛爱轻用自媒傥荆璞无见致疑夜光不逢按剑则沈骸九死终望衔珠殒首三泉徒希结草载清尘瞩局蹐影惭冐渎威严循心内骇
　　【安阳奉檄见髙四篇执鞭见论语蚕秋蚕不养时也鴈序即秋颷金犹金风露玉即白露黛黑也荷色緑如缣缃含毫见闺情诗启礼学记一年视离经辨志注离絶经书之句读也析分别也雕朽本论语迁乔本诗见思上人林泉诗荆璞见上兖州启夜光见萤火赋衔珠结萆殒首俱见崔长史廉使二启瞩视也局蹐见畴昔篇循如有循之循骇惧也】
　　上郭賛府启
　　侧闻承枢啸谷韵清濑于惊苹震徳升干靉枝而布族虽涸鳞濡沫尚觖望于鲸波而决羽抢榆颇思迁于莺树
　　【承枢啸谷言虎也虎啸则风冽故韵入清濑而惊苹草震徳升干言雷奋于天也雷鸣则致云故靉枝而布族靉云气云色云如枝叶之状族聚也庄子曰云不待族而雨是也南都赋云合而重隂谷风起而增哀言树也此借枝以言云耳涸鳞濡沫见边城有懐京邑诗觖不乐也史记韩信居常鞅鞅义与觖同决羽抢榆见萤火赋莺树见思上人书】
　　伏惟公琼基叠秀积珠搆于三龙玉翰惊薫晔瑶林于八桂仙飞有道萦河泛髙尚之舟徳验通神灵莹动幽明之镜产耶溪而濯质霜镡廓丰匣之姿孕钟岭而飞华虹玉绚荆岩之气松秋表劲翊頳霞而挿极菊晩池芳涵清露而沼
　　【王戎曰王衍神姿髙彻如瑶林琼树自是风尘表物琼基用此意也管宁华歆邴原三人相善号为一龙宁龙首歆龙腹原龙尾珠搆言珠多而积也龙颔下有珠故言之孙绰天台赋八桂森挺以凌霜五芝含秀而晨敷山海经曰桂林八树在贲隅东注贲隅音畨禺本草经桂叶冬夏常青不枯一统志广西桂山在府治东三峯连属城中望之前峯拔起如狮子昂首伏有岩桂生其岭又云八桂本出仙经后人因植八桂于堂前又以名郡淮南子八公之徒亦称八桂言人才之多也玉翰犹玉札也惊薫动和气也仙飞句用郭李同舟事见赠之问篇荣河见晩渡黄河诗幽明之镜言幽得之而明窃水鉴意耶溪若耶溪也在今绍兴府城西南二十五里与镜湖合西施采莲欧冶铸剑于此唐徐海逰此云曾子不入胜母之里吾岂逰若耶之溪因改五云溪产耶溪见萤火赋湛卢注丰匣见萤火赋埋丰注钟岭恐即无终山也汉阳雍伯洛阳人性笃孝父母亡无终山遂家焉山髙无水遂汲水作义浆于坂头三年天仙化书生就饮问曰何不种菜以给人答曰无种生就懐中出石子二升与之曰种此生美玉并得良妇数年北平徐氏女有姿容人求之多不许伯试求焉徐戏之曰得白玉一双乃可伯求向种处得五双以聘遂妻之生十男位卿相礼记君子比徳于玉焉气如白虹天也荆岩即荆山松秋即后凋意頳赤色菊亦取晩节之操也】
　　鉴悬龙镜明逸照于咸阳韵入鳬钟惊洪音于长乐心源泛藻控鼇壑以朝宗情岳披云掩昆岑而作镇惠牛曜辨惊荀鹤于谈丛扬凤摛文咏邹龙于笔海
