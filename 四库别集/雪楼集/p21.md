<!-- { "loadSidebar": true } -->
　　臣某谨奏臣于至元十五年十一月初九日钦奉圣防节该您省得的勾当说者官人每好的歹的说者钦奉如此臣窃惟国家自平江南以来内而省部宻院等衙门外而行省行院宣慰司总管府州县官并皆参用南人惟御史台行台按察司独不用南人臣不知其说也夫南北人情风俗地里各各不同若欲谙悉各处利害须是参用各处人贠况江南自归附以来已十余年而偏逺险恶去处盗贼时时窃发虽官吏贪残所致亦縁行台按察诸司耳目不及每年察司官名曰巡按其实何曽徧歴止于安静地分迁延翺翔闻有小警即行退避至于偏逺险恶去处旷数年不敢一到其间小民被官吏苛虐无所告诉激而为盗官吏反欲因此有所虏掠每有一二人窃盗便称某郡某县一同作歹上司闻此欣然出兵子女玉帛恣其所欲真盗何甞捕得而无辜一切受祸朝廷于江南设行台按察正欲察访利病果得其人何至如此非惟官不得人亦縁南北事体不同所用皆北人而无南人故不能谙悉各处利害如舟车之于水陆不能易地以为功也臣愚欲望圣慈特降睿防御史行台自中丞以下随路按察司自察使以下并合公选南方晓事耆旧及清望有风力人贠每路或一或二不定贠数与北方官贠同共讲论区画庶几谙悉江南事体用知逺人情伪内台侍御史至监察御史等官亦合参用一二南官以备采访不胜生民之幸谨録奏闻如蒙采择乞送中书省召耆老大臣集议施行伏取圣裁
　　论时相
　　臣闻天子之职莫大于择相宰相之职莫大于进贤苟不知以进贤为急而惟以殖货为心非为上为德为下为民之意也昔汉文帝以决狱钱谷问之丞相周勃不能对陈平对曰陛下问决狱责廷尉问钱谷责治粟内史宰相上佐天子理阴阳下遂万物之宜外镇抚四夷内亲附百姓观其所言可谓知宰相之职矣今权奸用事立尚书省以钩考钱谷剥割生民为务所委任者率皆贪饕徴利之徒四方盗贼窃发良以此也臣窃以为清尚书之政损行省之权罢言利之官行恤民之典于国为便谨冐昧以闻伏取圣防
　　论行省
　　窃谓省者古来宫禁之别名宰相常议事其中故后来宰相治事之地谓之省今天下疎逺去处亦列置行省此何义也当初只为巴延丞相等带省中相衘出平江南因借此名以镇压逺地止是权宜之制今江南平定已十五余年尚自因循不改名称太过威权太重凡去行省者皆以宰相自负骄倨纵横无敢谁何所以容易生诸奸弊钱粮羡溢则百端欺隠如同已物盗贼生发则各保界分不相接应甚而把握兵权伸缩由已然则有省何益无省何损又其地长短不均江淮一省管两淮两浙江东延袤万里都是繁剧要防去处而他省有所不及其五分之一如此偏枯难为永制今欲正名分省冗官宜罢诸处行省立宣抚司一浙东西二江东西三淮东西四福建五广东西六湖南北自江淮以南止幷为六个宣抚司其为宣抚使者许带旧日相衘外如诸道宣慰司今日止是过道衙门有无不加损益宜尽行革罢归其权于宣抚司凡旧日行省宣慰司职事皆于宣抚司责办其江淮诸道军马分立六个元帅府但是有宣抚司处便有一个元帅府管诸万戸以下军官专一讨灭盗贼如此军民之事有何乖误何必令外面权臣借大名分窃大威权以恣横于东南哉【元末各省专恣不相救援以底于亡大明革省立布政司与公言相合云】
　　议灾异
　　中书省臣钦奉圣旨以恒旸暴风星芒之变同御史台集贤翰林院防议者窃惟事有本末政有后先今特摭其本与先者言之其略有五一曰敬天二曰尊祖三曰清心四曰持体五曰更化具列于后
　　一敬天
　　天育万物不能自理乃立之君以主之故君者所以代天育物也惟明君能知天监在上赫赫甚迩凡一语动一政令罔不兢兢业业思合天则期当天心若论官则曰天命有德五服五章不敢乗一时之喜怒而轻予夺之也若论刑则曰天讨有罪五刑五用不敢因一时之喜怒而出入之也凡事如此谨守勿失于是阴阳和风雨时而万物育天相之也乃若政令之或爽天必出灾异以儆之而儆之者所以仁爱人君欲其久安长治而万物得其育也故明君遇此则必省躬以知惧昭德而塞违诚格政修天意乃得于是灾变弭而和气复矣故虽尧汤之世不能无水旱而卒以无害者尧汤用此道也
　　一尊祖
　　自古帝王创建国家无不自艰难而得之而传之子孙犹菑畬者之望播获作室者之待堂构也夫固不易哉我太祖皇帝起自朔方身歴百战收附诸国恶衣菲食栉风沐雨何如其辛勤也世祖皇帝亲歴行阵心筹计画恭俭敬畏以有天下混一南北何如其辛勤也主上以仁明天纵之圣绍膺景命葢常以此存心思祖宗开基建业之不易而遇是儆也固益兢兢业业用一财则必曰此民力也自祖宗艰难而得之也岂可轻用官一人则必曰此国柄也自祖宗艰难而致之也岂可轻与动静整敕每事如此则百司自然供职庶政自然脩举祖宗在天之灵必皆欢恱而天佑响荅福禄日臻邦基益固矣
　　一清心
　　心者一身之主而万事之本也夫目之于视耳之于听口之于言手之于执足之于履皆惟心之所使心得其正则接物临事之际视听言动皆得其正而无有缪误乖戾之患况四海之广万几之微皆仰治于一人而一人之所仰者非惟心乎葢水必止乃可以涵物像镜必明乃可以别妍丑故帝王贵清心清者静一不迁之谓也若声色之娯饮宴之乐所不能无尤当节适使不至挠吾心之清心清则四海之广无不烛万几之微无不察光明洞彻不言而信谗防不得施邪伪不敢前百官有司各安其职无有挠格之患则法制流行纪纲振举灾变息而天下治矣语曰本立而道生故帝王以清心为本实総揽权纲之要道也
　　一持体
　　事莫不有体体者得其要之谓尔人君任宰辅以驭百官守法度以信万民斯其体也若乃任一小官罚一小过有司之事耳而人君亲之则有司惧矣夫上下正政令壹赋敛以时用度有节赏罚必信此天下之守也而朝行夕改守无所止则臣下恐惧皆思为己而怠其所职殃害及民怨讟不免而或召灾异故为君之道在乎持大体先有司裁制予夺必信必一则雍熈之治可坐而致何灾异之有哉
　　一更化
　　传有之琴瑟不调甚者必解而更张之为政不行甚者必变而更化之今有司所甚患者曰财用不足曰选法挠乱曰官府不治三者而已改更张此其时也盍亦思其所由乎财用不足岂非所入者有限所出者无穷与选法挠乱岂非贤不肖混淆越格者多而非格者不少与官府不治岂非赏罚不明而名节素不励与宜敕有司详校一岁钱谷所入几何所出几何若所出皆为当出则财之不足将无法可理若犹有不当出而可以已者如不急之营缮无名之赐予据其名件一皆止之则财用必足矣又详校铨选除合格外越格与非格者几何任回量其根脚功过定夺仍原其所由迹辙一禁絶之则选法必行矣官府之制上下内外相维相资各有条理果皆得人何有不治然人材不齐善恶必有故赏罚立焉若善者当赏而不赏恶者当罚而不罚则善者变而为恶而恶者狃而益甚又如犯至不叙大罪也而或巧图复用老病谢事常理也或恋不忍去至有贪欺害民善于自蔽不即败露上官不以审风宪不以察因习成风不知有耻治何由兴宜严敕省台公赏罚励名节由京朝始则官府自治矣凡此三者更化之大略也三者果更民力必纾人材必多祥瑞必集国势必隆然非更之之难行之之难也非行之难守之之难也惟圣天子以敬天尊祖清心之德守而行之又何难哉
　　铜钱
　　铸金为币起于上古至周太公立九府圜法于是有货泉之名泉即铜钱也歴代相循以为国宝虽形制増损互有差殊然自周以来上下二千年有国家者未尝一日废弃葢金银虽可贵非民间皆有之物惟铜钱不贵不贱为诸货之母可以流布通行以此名之为泉言如泉流不竭也多者藏蓄为业虽遭水火亦无所伤贫者手持一钱入市亦可得一钱之物所以上下同宝古今通行今国家虽以宝钞为币未尝不以铜钱贯百为数然则钞乃钱之子钱乃钞之母也子母相权乃可经久实废其母而虚用其子所以钞愈多而物愈贵也民间为见公家不用铜钱所在凡有窖藏钱宝之家往往衷私立价贩卖与下海商船及炉冶之家销铸什器遂使歴代宝货翻为民间所私兼自古有国家者皆因仍歴代见有之钱行用如五铢半两开元通宝之类乃汉唐以来旧钱今纵以铸钱事重费多未议举行亦合收拾民间见有铜钱量冝立价官为收买见数与宝钞相权并行庶使利权归一不启侥幸之心其于钞法亦有补益又兼即目行用库皆以平准为名以官倒金银与宝钞相凖立价故也今既开禁民间金银价愈腾踊若不收拾铜钱为钞之平凖诚恐将来日久弊深猝难整治愚见如此取自集议闻奏施行











　　雪楼集卷十
　　钦定四库全书
　　雪楼集卷十一　　　　　元　程文海　撰记
　　逺斋记
　　余来京师十年始筑室室之东偏敞一斋为游息之所名曰逺客疑焉解之曰余生长东南望燕山在天上四海一家得以薄技岀入周衞违亲数千里非逺乎余之始至也栖于南城之南凡八迁而宅于兹国中阛阓之地余不得有乃僻在城隅距旧栖又一舍而赢非逺乎客何疑客曰子之言则然大鹏九万里一息二城相望咫尺日三数往复腹犹果然白云舍虽数千里外以志养志如在膝下子以为逺未之思也客去遂记于斋壁至元二十四年夏五甲寅广平程某记
　　诸公题咏附
　　集贤学士程公十年于朝日近清光而亲舎乃数千里今以行台侍御史得防南还庶几便养而囘望阙廷又二千里外日以近者人子之乐日以逺者人臣之忧此逺斋所为作也夫忠臣孝子之眷眷于君亲也一以朝夕左右为乐然亦难乎两全矣子之爱亲不可解于心臣之事君无所逃于天地间惟其所在而致其道岂以逺近间哉余既从公观光于上国又将从公而南与公同其乐而不同其忧者思有以纾公之忧焉为是言也或曰近多惧逺多誉人所乐而公忧之何也之言也读易而未知易之所以易何足以知公之心呉澄书
　　逺斋铭阎复【子静】
　　吾友钜夫自洪之燕有宅一区有田一防举头见日尺五去天以逺名斋义或不然彼美钜夫学为通儒秉内相权乗御史车庆流千载道济八区由是言之不亦逺乎
　　张仲黙必葺轩记
