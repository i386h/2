<!-- { "loadSidebar": true } -->
　　三有分区，四生禀性，共游火宅，俱沦欲海，所以法王当洲渚之运，觉者应车乘之期，导彼沈迷，归兹胜地。自宝云西映，法河东泻，甘露横流，随风感授。皇家统天，尊道崇法，拔群品于有待，驱众生于不二。所以刻檀作缋，构石雕金，遍于万国，尘沙数等。复诏司存，有事缁素，精诚逾于皮骨，句偈尽于龙官，金口所宣，总勒缮写，各有三部，合若干卷用此功德，心若虚空，以平等施，无思不洽，藉我愿力，同登上果。（《广宏明集》二十三。）
　　◎魏长贤
　　长贤，收族叔，孝静时举秀才，除汝南王悦参军，入齐，平阳王淹辟法曹参军，转著作佐郎，河清中出为上党屯留令，武平中辞疾去职。周平齐，屡辟不就。卒年七十四。
　　◇复亲故书
　　日者惠书，义高旨远，诲仆以自求诸己，思不出位，国之大事，君与执政所图。又谓仆禄不足以代耕，位不登于执戟，干非其议，自贻悔咎。勤勤恳恳，诚见故人之心。静言再思，无忘寤寐。
　　仆虽固陋，亦尝奉教於君子矣。以士之立身，其路不一，故有负鼎俎以趋世，隐渔钓以待时，操筑傅严之下，取履圮桥之上者矣；或有释赁车以匡霸业，委挽辂以定王基，由斩以见礼，因射钩而受相者矣；或有三黜不移，屈身以直道，九死不悔，甘心于苦节者矣。皆奋于泥滓，自致青云，虽事有万殊，而理终一致，榷其大要，归乎忠孝而已矣。夫孝则竭力所生，忠则致身所事，未有孝而遗其亲，忠而後其君者也。仆自射策金马，记言麟阁，寒暑迭运，五稔于兹，不能勒成一家，润色鸿业，善述人事；功既阙如，显亲扬名，邈焉无异；每一念之，曷云其已。自顷王室板荡，彝伦攸攵，大臣持禄而莫谏，小臣畏罪而不言，虚痛朝危，空哀主辱，匪躬之故，徒闻其语，有犯无隐，未见其人，此梅福所以献书，朱云所以请剑者也。抑又闻之：嫠不恤纬，而忧宗周之亡，女不怀归，而悲太子之少。况仆之先人，世传儒业，训仆以为子之道，厉仆以事君之节。今仆之委质有年世矣，安可自同于匹庶，取笑于儿女子哉？是以肠一夕而九迥，心终朝而百虑，惧当年之不立，耻没世而无闻，慷慨怀古，自强不息，庶几伯夷之风，以立懦夫之志。
　　吾子又谓仆干进务人，不畏朋友，居下讪上，欲益反损。仆诚不敏，以贻吾子之羞，默默苟容，又非平生之意。故愿得锄彼草茅，逐兹鸟雀，去一恶，树一善，不违先旨，以没九泉。求仁得仁，其谁敢怨？但言与不言在我，用与不用在时。若国道方屯，时不我与，以忠获罪，以信见疑，贝锦成章，青蝇变色，良田败于邪径，黄金铄于众口，穷达运也，其如命何？吾子忠告之言，敢不敬承嘉惠。然则仆之所怀，未可一二为俗人道也。投笔而已，夫复何言。（《北史》五十六，又见《文苑英华》六百八十七，有删节。）

卷五
◎杜弼
　　弼字辅玄，中山曲阳人，小字辅国，延昌中以军功起家，除广武将军、恒州征虏府墨曹参军，孝昌初除太学博士，授光州曲城令，天平中除侍御史，加前将军、太中大夫，迁中军将军、北豫州骠骑府司马，未之官，监仪同窦泰军。泰败，左迁下灌镇司马。元象初，神武征为丞相府法曹参军，署记室，转大行台郎中，加镇南将军，赐爵定阳县男，加通直散骑常侍、中军将军，带并州骠骑府长史，武定中迁卫尉卿。文宣引为兼长史，加卫将军，转中书令，进爵定阳县侯，及受禅，迁骠骑将军、卫尉卿，别封长安县伯，坐事徙临海镇，行海州事，转徐州刺史，未之任，除胶州刺史，以忤旨被斩。天统中追赠尚书右仆射、扬州刺史，武平初又赠骠骑大将军，谥曰文肃。
　　◇上老子道德经注表
　　臣闻乘风理弋，追逸羽于高云；临波命钩，引沈鳞于大壑。苟得其道，为工其事，在物既尔，理亦固然。窃唯《道》、《德》二经，阐明幽极，旨冥动寂，用周凡圣。论行也清净柔弱，语迹也成功致治。实众流之江海，乃群艺之本根。臣少览经书，偏所笃好，虽从役军府，而不舍游息。钻味既久，斐如有所见，比之前注，微谓异于旧说。情发于中而形诸外，轻以管窥，遂成穿凿。无取于游刃，有惭于运斤，不足破秋毫之论，何以解连环之结。本欲止于门内，贻厥童蒙，兼以近资愚鄙，私备忘阙，不悟姑射凝神，汾阳流照，盖高之听卑，迩言在察。春末奉旨，猥蒙垂诱，令上所注《老子》，谨冒昧封呈，并序如别。（《北齐书·杜弼传》）
　　◇与显祖密启
　　关西是国家敌。若今受魏禅，恐其称义兵，挟天子而东向。王将何以待之？（《北齐书·高德政传》）
　　◇遗张普惠书
　　明侯渊儒硕学，身负大才，秉此公方，来居谏职，謇謇如也，谔谔如也。一昨承在胡司徒第，当面折庭诤，虽问难锋至，而应对响出，宋城之带始萦，鲁门之柝裁警，终使群后逡巡，庶寮拱默。虽不见用于一时，固已传美于百代。闻风快然，敬裁此白。《魏书·张普惠传》，作中山庄弼，字之误也。《北史》四十六作杜「弼」。）
　　◇檄梁文
　　夫乾坤交泰，明圣兴作，有冥运行之力，俱尽变化之途。抱识含灵，融然并至，呈形赋命，混而同往。所以玄功潜运，至德旁通，百姓日用而不知，万国受赐而无迹。岂徒凿其耳目，易其心虑，悟以风云，一其文轨，使夫日月之照不私，雨露之施均洽，运诸仁寿之域，纳于福禄之林。自晋政多僻，金行沦荡，中原作战斗之场，生民为鸟兽之饵。则我皇魏握玄帝之图，纳水灵之祉，驾云车而自北，策龙御以图南，致符上帝，援溺下土，怪物殛死，淫水不作，运神器于顾盼，定宝命于踟蹰，恢之以武功，振之以文德，宇内反可封之俗，员首识尧舜之心。沙海荒忽之外，瀚漠羁縻之表，方志所不传，《荒经》所不缀，莫不绳谷钓山，依风托水，共仰中国之圣，同欣大道之行。唯夫三吴、百越，独阻声教，匪民之咎，责有由焉。
　　自伪晋之后，刘萧作慝，擅僭一隅，号令自己。惟我祖宗驭宇，爱民重战，未极谋臣之画，不穷节将之兵，聊遣行人，降以尺一，圆台已筑，黄屋辄去，赐其几杖，置之度外。萧衍轻险有素，士操蔑闻，睥睨君亲，自少而长，好乱乐祸，恶直丑正，巧用其短，以少为多。眩惑愚浅，大言以惊俗；驱扇邪僻，口兵以作威。曲体胁肩，摇唇鼓舌，候当朝之顾指，邀在位之馀论。遂污辱冠带，偷窃藩维。及宝卷昏狂，下不堪命，曾无北面有犯之节，遽灭人伦在三之礼，凭妖假怪，鬼语神言，称兵指阙，倾朝鸩主，陵虐孤寡，聋愚士民。天不悔祸，奸丑得志，内恣雕靡，外逞残贼。驱羸国之兵，迫糊口之众，南出五岭，北防九江，戍不解，役无宁岁，死亡矢刃之下，夭折雾露之中，哭泣者无已，伤痍者不绝。托身人上，忽下如草。遂使顽嚣子弟，肆行淫虐，狡猾群小，纵极贪婪，剥割苍生，肌肉略尽；刳剔黔首，骨髓俱罄。猛虎未方其害，饿狼讵侔其祸，忄忄周馀，救死无地。至于矫情饰诈，事非一绪。毒螫满怀，妄敦戒业；躁竞盈胸，谬治清净。至乃大兴寺塔，广缮台堂，昭阳倒景，垂珠衔璧，峥嵘刻削，千门万户。鞭挞疲民，尽其筋骨，延壤运石，悲歌掩途，死而可祈，甘同仙化。智浅谋疏，曾不自揆。遏桐柏之流，翻为己害；子亡齐之胤，忽为戎首。书契迄兹，罕闻其事。至于废捐冢嫡，崇树愚子，朋党路开，彼我侧目。疾视扼腕，十室而九，翘走有待，良亦多人。
　　二纪于兹，王家多故，始则车驰之警，终有惊坠之哀，神痛愤，宇县崩震。于是故相国、齐献武高王感天壤之惨黩，激云雷以慨然，伏高义而率民，奋大节以成务。爰有匡国定霸之图，非直讨贼雪耻之举。于是睿略纷纭，灵武冠世，荡涤逋孽，尊主康邦。皇上秉历受图，天临日镜，道随玄运，德与神行。既而元首怀舞戚之风，上宰薄兵车之会，遂解絷南冠，喻以好睦，舟车遵溯，川陆光华，亭徼相望，欣然自泰，反肉还童，不待羊陆。虽嘉谋长算，爰自我始，罢战息民，两获其泰。王者之信，明如四时，岂或为人君父，二三其德，书而不法，可不惜哉。
　　侯景一介役夫，出自凡贱，身名沦蔽，无或可纪，直以趋驰便习，见爱尔朱，小人叨窃，遂忝名位。及中兴之际，义旗四指，元恶不赦，实在群胡。景荷人成拔，藉其股肱，主人有丹颈之期，所天陷族灭之衅。虽不能蔽捍左右，以命酬恩，犹当惨颜后至，义形于色。而趋利改图，速如覆手，投身麾下，甘为仆隶，献武王侧弃其瑕秽，录其小诚，得厕五命之末，预在一队之后身参迹驱驰，庶其来效，长鞭利铩，术以制之。既关陇逋诛，每事经略，以河南空虚之地，非兵战之冲，薄存掎角，聊示旗鼓，岂资实效，寄以游声。军机催勒，盖惟景任，总兵统旅，别有司存。而愚褊有积，骄愎遂甚，犯违军纪，仍自猜贰，祸心潜构，翻为乱阶。负恩弃德，罔恤天讨，不义不昵，厚而必颠。委慈母如脱屣，弃少弟如遗土，群子陆陆，妻侄成行，慕姜儿之爽言，蔑伯春之宛转。跳梁猖獗，夫欲谁欺？比之枭獍，异类同丑；欲拟蛇鼠，顾非其伦。及远托关右，委命寇逆，宝炬定君臣之分，黑獭结兄弟之亲，授以名器之尊，救其重围之死，凭人系援，假人鼻息。俄而忘恩背惠，亲寻干戈，衅暴恶盈，侧首无托。以金陵逋逃之薮，江南流御之地，甘辞卑体，进熟图身。诡言浮说，抑可知矣。叛竖救命，岂将择音？伪朝大夫，幸灾忘义。主耄于上，臣蔽于下，逐雀去草，曾不是图，窃宝叛邑，椒兰比好。人而无礼，其能国乎？
