<!-- { "loadSidebar": true } -->
　　老僧如恂来为予言天台智者之教曰介尔有心即具三千予问何谓介尔曰自吾祖荆溪以来皆以诗介尔景福为证予按诗家训介曰助也与智者之意了不相当奈何颇闻荆溪无不该洽而于此一字似或误矣虽然不害其为荆溪也此字盖当如汉书介居河北之介晋灼曰介时也讫黠反夫此有心一适当其时霍然之顷也又如素问所谓心咳之状喉中介介如梗读亦如戛夫介介之梗可以见彼介尔有心之相欤又昜介于石古文作砎郑康成云磨砎也古八反夫磨砎之声亦倐然而有者也读者可以意了而见智者之语峻洁云尔恂曰窃尝有意而不知其读如此愿书之予每恨晚辈辄废形神之学喜书以赠恂政和元年辛卯十一月己卯嵩山景迂生书
　　惧説赠然公
　　予尝怪韩文公欧阳文忠公力排浮图而其徒多浮图之雄如澄观契嵩辈虽能自传于后世而士大夫今喜称道之者实二公之力为多也夫毁其教而进其徒岂非一反哉往年孤山智圆凛然有声当世自成一家之学而读书甚博性晓文章经纬师法韩文公常责其学者不能如韩有功于孔氏近则嵩力辨欧阳之谤有古义士之风是二人者忘其仇而慕其善又一反哉窃尝思之是惟公乎好恶而务乎厚不自窘束而坛宇广大者为能如此若其反乃其合也天台僧了然字焕之年三十六岁天姿秀发传其教甚力比尝辛苦于山中十有五年众服其善而自觉其有得乃出游予始识于四明而叹异焉顾予方流落不为人所比数尚何有于斯人而窃为之惧则深矣盖斯人贤可妬而能可嫉于余彼妬嫉者则无所恨而唯惧斯人聚徒太早又惧其著书不能待晚而太鋭封植师説疆界柢太牢也何则今有人视其外所师説者不怨则怒或阳善而隂伐之其如师説不能一字不谬何得非嗜聋好瞽而与之共毙欤世间书读固不能尽而应有当有者又如晨炊之不可缓何容年少辄有著述鋭气喜瑕疵先达不知已之所谓新者过少时又复陈腐有人议之矣以故少年著书者至晚必悔如其不悔者又无足观也然之祖智者犹以领徒早为厉已况他人乎然宜勉斯三者公其好恶而务乎厚不自窘束而坛宇广大则善矣不过数年予当隠处嵩山或闻东南有道盛行大得名誉者是必然也然其勉诸作惧説赠之
　　净土畧因
　　临淄赵子和仁裕移书洧上老法华曰吾东州人近因子之文始知有西方净土可修而自天台教以出也子宜于此圆妙大教専明兹真修一事益以惠我无情有性者仆谢之曰具缚凡夫与予同在三灾八难中何敢任此虽然病者未必不识药也窃闻之有生有死而凡圣殊有凡有圣而身土异有身则有土有土则有身孰秽孰净可不辨之耶我释迦牟尼佛与阿弥陀佛愍此众生乃同一愿力于无量无边法门之外建立此一法门释迦傧之也弥陀主之也释迦生之也弥陀家之也释迦于病药之也弥陀使之终身不病也释迦之土犹逆旅也弥陀之土犹乡闾也自西竺以望安乐国与吾震旦之望安乐国一也是故文殊普贤弥勒龙树贤防无着天亲皆愿往生而观音势至在释迦所亦在弥陀所吾土始自慧逺白莲社与谢灵运刘遗民辈倡导之后继有昙鸾道珍懐感懐玉善绰善导之愿行尤着而可考吾天台智者大师承圣贤之后振法华之音其教始大备而行之益逺法华之前有维摩经首以净土起教法华之后有起信论终归证于净土揆观其目盖有十种佛土二十七品佛土其合之为四土则复自吾智者始是四土之名散在法华华严维摩仁王普贤行愿及大智度论惟吾智者合而次第之其在维摩之空室法华之空中寳塔则常寂光土也维摩之众生寳莲花法华之众皆是菩萨则实报荘严土也维摩法华之声闻菩萨共为僧等则方便有余土也维摩之见妙喜国法华之三变大地则同居净土也维摩有香积菩萨法华初放大光明则同居秽土也佛告寳积长者子言菩萨随所化众生而取佛土则同居净土也随所调伏众生而取佛土则方便有余土也随诸众生应以何国入佛智慧而取佛土则实报荘严土也随诸众生应以何国起菩萨根而取佛土则常寂光土也其文虽隠而其义彰其名虽散而其理合茍非吾智者出之则如之何嗟夫于逺公教典未备之时根机未熟之际率羣贤而创导之智者敛波澜而渊澄开隠秘而震耀终成此教以贻来者顾岂不来自净土而欲斯秽土净耶然法华于药王品示安乐世界生莲花中其在普贤品则示兜率天生弥勒所吾智者舍普贤之行而専意药王之证其后有慈恩法师复舍乎药王而専意普贤则又深知四土之分别者也唯知四土则十有六观尽矣三身三观四教万法悉无遗矣虽然有二患焉一曰疑而不信彼疑不自信则我内信而何补智者犹病诸十疑论所以作也唐永州巽上人特书是论于法华寺壁其所感深也二曰信而狂且愚不知悟心以入观明因以克果但言我能心净孰非净土似能为维摩之言而身实天魔之民也岂不重可惜哉其在今世洪此教也盖有人焉如慈云法师之教行四明法师之观智近者灵芝律师之辨论何以上之洧上老法华初从明智法师而生信后颇从容于灵芝云
　　志学
　　族弟观之居一日来请曰若何而志得于学予报之曰汝志吾不可不汝言夫以行为学非待学以为行者克己复礼之学也学焉者无所假也鸷之习其羽岂取筋力之劳哉学寸而习寸学尺而习尺发吾之神明而适日月之光华吾心説矣心茍有所説则无物不逊吾之学也比天下万物之所説者则不足矣象吾之所説其惟朋友讲习乎故贤贤事父母事君交朋友未学而为学矣子夏斯言盖有所本矣吾夫子以孝弟谨信泛爱亲仁其行从容有余力而不逼者学文之功也扬雄始上行而次言末之教人是分学与行为二端而惑于诵数占毕之为学者盖以行为本言为能教人为成徳矣曰非徒知之亦允蹈之待若人何薄耶荀卿谕乎假舟楫舆马则学与性分为二端矣学以光明乎光明逊志敏行者非耶二子之蔽无他不知克己复礼之为学乎顔渊以身为天下万世之率而问仁夫子知回之所以问者于是乎告以天下万世大中至正人人能自竭之道曰克己复礼为仁由已回知夫子所言者则谢不敏而请事焉吾之一已视聴言动孰非吾之学也耶一言之曰仁二言之曰仁义三言之曰仁曰义曰礼自是百言之而百名效实矣扬雄亦岂无知于此者其言曰礼由已则遗仁义矣荀卿之知此益明其言曰学至乎礼而止矣夫是之谓道徳之极礼之敬文也乐之中和也诗书之博也春秋之微也在天地之间者毕矣其言厚乎礼而薄乎已卒以礼为舟揖舆马将见其一日舍之尚何所克哉观之复曰然则学无所分而无门户以入不亦难乎曰岂无所自哉其惟思乎学必思以明思必学以进虽九思而未多终当一之于学也不寝食而思卒不吾益惟学能吾之益而不吾负焉耳前乎孔子而言絶学弃仁以贰乎孔子者老子之徒也后乎孔子而因曾子之辞气不尽信书分仁义于君亲以亢乎孔子者孟子之徒也逺乎孔子而多岐广骛不住乎仁义其言似仁义而非以出乎孔子者释氏之徒也古之学焉一今之学焉四舍欧阳公而学不为三家所蔽者谁耶汝志勉之兄向者少尝教授郡国老不得容于天子讲席飘零羇旅死亡无日何敢安于海涯为吾弟作志学
　　一分律
　　常念惩忿窒欲　　常念克己复礼为仁
　　常念中庸之为徳　　常念必有忍
　　常念敬义立而徳不孤【即无不敬】　　常念观我生
　　无贰用其心【有用心交互之报】　　无戏言忿言昜言疾言杂言无求于一切　　无必责于人
　　无怒人以辞色　　无忘人之有干于己者
　　无贪所读而不精　　无多食
　　观省
　　凡求圣人之经必知其所落必知其所趣必知其所归始消落之于字字得味也中如人接武布武而适趣则累羣言而一之也终极其归而宅之于文字之外也不独于书为然是之谓观省是之谓克念
　　论诗
　　贾岛云岳石挂海雪野枫维渚樯予谓不愧谢康乐扬帆采石华挂席拾海月谢句喧于寰中而贾句未有一人目之者何耶二人分擅动静之势极殊而幽深闲雅俱絶俗有余思则一也书以示李小九必有以语予者
　　论书
　　欧虞笔圆褚薛笔方其后悉学大令而方圆错出顔复圆柳复方矣隋朝一代笔法尽未必智累之力也梁萧子云兼南北之善或云亦大令之徒
　　论
　　九学论
　　予在京师与刘壮舆论春秋谓三传不相为用因言人之学亦多涂其大槩有九壮舆始异之既而为予言曰知我先君者莫如子今予官圁洛病卧荒山旅舎中追忆当时之论已多零落自念老境可伤不可使后生无闻焉明日病少间还郡于行李间作九学论
　　其大如楩楠豫章而自然其细若笾豆簠簋而合学无不通而不可以一艺名且莫知其所以学其言则诗书之英而动则礼义之绩用则惠泽九州不用则声教里闾者大儒之学也温公是已口不汲汲于诗书而诗书之功随之身若遗文章而文章之名归之冠剑巍然望之可畏而不能不爱也珪璋烂然心欲亲而趋不敢前也妾妇之无知而亦幸其为人如此也夷狄之悷而知中国之有人也若斯人者廊庙之学也富韩公是已宫商足以赓歌波澜足以润色封植足以顾问謇谔足以献纳其髙文大册不日而流布逺迩邦人喜称其姓氏而后进拟为龙门者从官之学也杨文公是已尊六艺而黜百家法先儒而恶新语谨乎诂训通乎伦类颓然古人之风黙而有容若疎而亲侍经幄则人君増恭俭之懐而永絶声色货利之心居函丈则弟子始于章句终于徳行者讲官之学也孙宣公是已博极羣书兼该百家得六经之体要而不为章句特以春秋之防正褒贬辨邪正笃名教厉风节贱功利尊王道其文玉雪崭崭然不可溷浊者史官之学也刘道原是已世官氏族早宦于朝明习汉家典故而坐通歴代沿革其为人温恭昜良以待一切之问而议不为势屈言不求众合虽死不昜职若无可好而恶之者不敢贬人君之所厚百工之所仰者礼官之学也宋諌议是已籖帙之富倍于三馆少不鞅掌王事而既老无嗜好兀兀昼夜槁目秃指人以为劳而已独淫乐晚生得以问竒字好事者从而贪异闻然不可责以正鹄之功者倚相之学也掌宾客是已其学一曲而不可破其辞不櫽括而不可恶不师古人不友当世而自信甚坚执之不贰者处士之学也学不根柢而辞有枝叶虽涉其浅而测其深虽猎其瘠而炙其肥以书画论古人以鼎彞为好古以简策相矜人多喜其可爱而恕其所宜责泛泛然不可入孔氏之门者子弟之学也呜呼勉之哉人有得其一者而兼之多寡者有得其上而或鄙或恕其下者有居于下而或能进或不能进于上者可不自好也耶若茍不在其上七者之选又乌足谓之学哉惟是九者之外又有方士之学举子之学非予之所知也于诸公姑取其一以镕写所论不敢效扬子云之品藻也且国家人物之盛可胜言哉如欧阳公是所师范也乃不及之槩可见已姚子张非礼官之学也耶是九者亦非甲乙次第云
　　成周论
　　或者谓治具当一切取法成周作成周论
