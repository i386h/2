<!-- { "loadSidebar": true } -->
　　公讳某字某京兆杜陵人也髙辛之抚教万人【一作方】尧帝之平章百姓传称圣人之后易曰积善之家在夏为御龙在周为唐杜三王已降百代可知车服出于南阳衣冠集【集作袭】于京兆曽祖荣华【集作业】后衞秦州别驾祖良宇文朝复州长史父举唐易州司兵叅军州事端履道掾史安贞厚于天爵薄于人位阙里之庭学夫诗礼太丘之门执其羔鴈公孝慈而敬威庄而安狎贯义方周览典籍服其服则文之以君子之容遂其辞则实之以君子之徳起于【集作家】左翊衞选授贝州府仓叅军事出自中禁在于【集作于】外台谨其盖蔵实其仓庾寻迁蓬州咸安许州长杜相州洛阳三县令地方百里官歴三城言非法度不出于口行非公道不萌于心令不肃而威宣教不舒而徳洽转虢州司马制授朝散大夫州司马又迁苏州长史加中散大夫鸾鳯不栖于枳棘鷰雀不集于梧桐冝得其材非公莫可我大周诞受万国宠绥四方建官惟贤垂拱而理乃命公为朝议大夫使持节袁州诸军事守袁州刺史天王之使列国之君发其徳音而劝不用赏正其顔色而禁不用刑徳成而位尊名遂而身退乞骸告老谢病言归以某年月日终于淮水【集作海】之舘春秋七十有七呜呼哀哉夫人太原王氏魏骠骑大将军新昌公平之曽孙唐蜀王府典军上柱国志隆之女也纂承洪烈嗣续【集作扬】徽音中外柔加小大懐睦夫人之化国风羙于鹊巢寳劔之沉夜【集作祥】气冲于牛斗享年四十八呜呼咸亨二年某月日终长杜之官第维天授三年春二月合祔于杜陵之平原礼也王人吊祭仪仗官给长子某官等毁形于骨痛贯于心父母哀哀昊天莫报佳城郁郁白日何年愿述余风式铭幽壤其铭曰
　　鳯凰鸣矣于彼髙岗允君子邦家之光猗欤令徳秀于闺房嵗云暮矣池树荒凉死则同穴如何彼苍
　　李懐州墓志铭　　　　　　前　人
　　公讳冲寂字广徳陇西狄道人也左卫大将军西平王之孙荆州大都督汉阳王之子今上之族兄也原夫帝尧之绪运期授于天汉颛顼之胄大命集于皇家光耀则若木十枝波澜则长河九或中军按部金皷所以节其声或刺史班条冕旒所以彰其徳信可谓玉林多寳天族多竒以御家邦以藩王室者也公山河诞庆辰昴发祥金多木少孔文举之天骨玉防氷清华子全之神彩南阳季防伟悬识宰臣沛国赵元儒窃知公望编汉皇之兄弟列周室之邢茅天下称其八才吾家号为千里初任尚舎直长稍迁城门郎仍奉勑于文舘读书掌舎诸宫城门列校制诣东观有黄香之博闻赐其制书有班游之广学寻授驾部员外郎转金部郎中又勑公为戎州道支度军粮使天府充牣军储委积振南宫之绂冕誉表三台歴西蜀之江山荣髙驷马迁太府鸿胪二少卿丁难去职播之登太府初闻累迁之命郑黙之拜鸿胪遽见终防之礼孔宣尼既祥五日弹不成声孟献子加人一等悬而不乐服阕歴青徳齐徐四州刺史东临巨海西至长原或全齐厯下之军或大禹徐方之地任隆刑【疑】部陶偘八州寄重寻阳桓伊十部【本传作郡】迁宣州刺史呉王旧邑楚国先封江廻鹊尾之城山枕海根之治蜀郡无此计吏则惟荐张堪頴川尤多制书则但称黄霸廵察使以尤异闻迁陜州刺史观其井邑虢仲上阳之故墟度其川原周公分陜之遗迹唇齿通其列国咽喉壮其天险善人为政无待于百年童子行謡先符于两日于斯时也天以顺动帝以防昌脩封禅于岱岳作明堂于汶上望山川而遍群神执玉帛而朝万国制公检校司理常伯文昌之省遥接大阶建礼之门旁连复道万机匡賛八座谋猷既陪轩帝之廵乃觌汉家之事属河县南走慿斗骨而为城居衞蒲东亡界朝鲜而为役属乗舆乃诛后至讨不庭申命六事之人以问三韩之罪制曰师出辽左卿可为北道主人检校营州都督石门山险铜鼎河流天文则营室办方地象则神台镇野供其行李郑国有东道之名为我主人常山当北州之寄辽东平以功迁蒲州刺史尧都蒲坂舜耕厯山昭襄王始作河桥穆天子至于雷首汝南朕之心腹遂拜韩崇河东吾之股肱时徴季布迁少府监忠信为主阜齐衡清白在官常林比徳又除蒲州刺史诸童之逢迎郭伋再牧并州百姓之愿得耿纯复临东郡孝敬皇帝国之储嗣干之长男四极奏于重光二年賔于上帝崇其谥号用黄屋于羽仪卜其园茔象宫之制度山陵之建也以公检校将作大匠游衣汉之外抱劔桥山之下百工毕力陈琳于是乎躬亲诸吏懐恩魏覇于是乎无谪迁银青光禄大夫行少府监若夫叶时月乗天正秦人徃事逰别舘而祈年汉宫旧仪下明庭而避暑上幸九成宫以公检校右领军将军本官如故董司戎政以戒不虞七校陈其甲兵五营按其车服领军之职用文武于纪瞻右军之官叙勤劳于常惠寻以公事免左授归州司马楚州旧也始得子男之田防之先也裁为附庸之国人同贾传路似长岑伯骞有声于乡里仲任见知于笔札制迁中大夫行衮州都督府长史大庭之库少昊之墟上真降娄金精吐宿旁瞻日观木徳题山别乗初迎将宣万邦之化佩刀终爽徒见三公之服以永淳元年某月日行次唐州方城县遇疾薨朝廷闻而伤之赠懐州刺史公严而有礼直而能和行孝立身移忠事主生知者上重之以八索九丘道在尊加之以文昭武穆故能入登常伯出践方州为六卿之仪表发三军之号令引长防于门前罗曲旃于堂下子孙朝夕玉树相辉賔客逺迎玳簮交映悲夫展禽三黜安仁再免奚辞棘署俯集桐华惨舒则不系隂阳喜温则不形顔色何嗟及矣竟游东岱之山无所不知旋闭南阳之墓二年夏五月日塟于万年县川乡之平原长子某官某次子某官某箕裘必复花蕚生光隣人泣其悲恸明主忧其毁观其吊客不无双鹤之徴察其成坟自有百乌之感森森陇树漠漠郊烟右防而浩荡左骊山而起伏杜陵万家之邑非复城池滕公驷马之铭不知年代其铭曰
　　髙阳积徳武昭余庆宅镐开基封唐启圣叶和万国平章百姓天叙诸侯礼陈宗正【其一】周之曲阜汉之平陆地则葭莩祥惟岳凟乡党称善闺庭雍穆始拜城门即逰天禄【其二】大防之位益部之星卿则有六四至丹青州则有九八牧専城既践台阁仍司甲兵【其三】倚伏无兆遭随有运贾谊从王栢谭佐郡自忘宠辱曽无喜愠人去何归天髙不问【其四】东都门外长乐宫邉白马旒旐青乌墓田揪桁夹路碑石书年百代之后南阳之阡【其五】
　　赠潘州刺史冯君墓志铭　　张　说
　　公讳【集有君字】衡字正平广管髙州人也昔毕万苖裔邑于冯城因以为氏其适越者则袁宏过江録所载长乐冯祖思之后也逺居僻地代为右族带甲千人拟四豪之公子田洞百里齐万户之封君祖盎持节緫管髙州都督耿国公薨赠左骁衞大将军荆州大都督恩命分府为三州授君之三子子知玑【唐书作智载】髙州刺史子智玳【唐书作智或】恩州刺史犹子子猷潘州刺史公荆州之孙恩州之子量包山海气逸风云隂徳以济物力行以游道散岸从心乗化而没斯实一方超迈全贞之士也夫人南海郡太夫人麦氏诞嫣勲门作嫔杰室初执冀妻之礼终抗梁冥之行即大将军宿国猛公鐡杖之曽孙女也夫人有三子一女同归上京长子元璡左衞中候次子元珪左领军衞郎将少子力士右监门衞大将军以将军少飬于髙氏故举家从其姓焉夫徳厚者福长先否者终泰天之报应其虚也哉大将军所以云汉奋飞忠孝之感迎圣善于炎海展三牲之色养防友于于荒徼防四乌之嘤鸣缙绅美谈簮绂倾慕是知敬仲覉旅将育于齐孟轲儒艺成名此母信块才之特逹亦余庆之助成乎夫人享年八十有七开元十七年五月十二日薨于西京来庭里粤八月二十六日【集作二】安厝于长乐原之新城【集作域】悯将军之纯至嘉先士之晦名恩诏追赠潘州刺史招魂而合塟焉盖殊常之礼若夫慈以遗后孝以亲忠能合圣惠足昭仁嗟乎冯氏之子具此四美【集作徳】镂石垂文为不朽矣铭曰
　　潘州违世灭迹沉彩诏赠本邦光烁南海其孤永慕昊天不待夫人处顺奄背荣悲离两乡魂合双衬孝心可赠百身【集作年】匪恡天日苍苍丘垅茫茫地名长乐人乐无长郭门之外愁生白杨
　　岐州刺史平泉【志中作原】男陆君墓志铭
　　张　说
　　开元十三年十一月六日故岐州刺史平原男陆公卒于京师十四年冬十一月塟于邺西之先茔公讳伯玉字某河南人识真之士也夫誉其克家光乎观国笃慈惠以宰邑雅量以执宪擅华妙于礼闱敷文敏于禁掖推直方以独坐率易简以专城【集作成】所居而美风振所莅而徳声溢非徳充于内而美形于外者焉若是夫孝尽爱敬之衷悌包友顺之节仁叶返身之恕义适成物之和四者礼之善物欤吾友曽【集作甞】从事于斯矣然而举礼之纲持心之柄静则乐先生之道动则济贤人之业位不盈年无登夀之才也命也复焉可而言哉铭曰
　　陆侯泉妙体旷心古龙章炳文麟角藏武槖籥冲用诗书义府移孝则忠安亲合主廼建侯社廼牧王畿有严有翼有长有威汲直谢病秦和不医乞言未老啓手全归石皷东临铜台西望别业宛在旧茔増创弱子攀车孀妻送塟风景飘忽山川惆怅令徳可传浮生匪重神去一息形遗万种露徃草陈霜来树拱一仁兮一义长芜没于丘垄


　　文苑英华巻九百五十
　　钦定四库全书
　　文苑英华巻九百五十一　　宋　李昉等　编职官十三
　　沧州刺史郑孝本墓志一首
　　华州刺史李懐让墓志一首
　　眀州刺史李长墓志一首
　　处州刺史李公墓志一首
　　饶州刺史赵郡李府君端墓志一首
　　贺州刺史武府君充墓志一首
　　沧州刺史郑公墓志铭　　　孙　逖
