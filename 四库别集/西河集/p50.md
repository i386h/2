<!-- { "loadSidebar": true } -->
　　汉唐无理学之文惟韩愈有之所传谏迎佛骨表原道诤臣论皆是也夫愈生平以文章自豪其居官也所至无大功然且立言与立徳交归之则文之所系重矣往读淄川唐先生疏其责諌官者较切于愈之责诤臣而当时以内院史官敕修杂乗如所称真武化书及姑藏索卢占刺小记未尝与佛骨之迎同年相稽乃期不奉诏必折以三兆十易古先圣王修身治天下之道何其正也及予从益都夫子游窃读其志壑堂集叹先生儒术醇粹幡然一破诸俗学之陋则比之愈之原道窃谓过之自圣教不作宋人以理道自尊日出其意见毁一切古册所传梁孟之易申韦之诗以及小大戴杜黄李贾诸礼而断以臆説甚有谓孝经不经尔雅不雅春秋非孔氏之书尚书为后儒所簒大学残舛国风滛失一逞诸宋人作文习气如所云赵穿不弑君李陵无报书者而世之不学者附之保残守阙侮嫚前言在当时以读书谭理博稽好古谬称格物致知之徒而其既反便于弇鄙以自文者迄于今嘤嚘呫哔诸儒其据今兹而訿古昔往往也初不过私所便安仅狃其故常而艰于一创而竟至以封脊之驼为肿背之马而恬然不知为怪故以宋人之文而言学学必不精以宋人之学而言文文必不称何则以其有类于今之为经生者也昔先生尝至越矣见蕺山之学而论其得失其于本体功用燎然有得惜予以避人故徘徊他方不能亲承之而见其所为学也乃予入馆中忝居后进间取其所着而以步以趋憬然念今人中亦遂有言徳兼至如先生者则又私自喜同馆后先与有光暎方思所以推挽之而先生慨然授以全集合已刻未刻诗词杂文而彚为大通皓皓凡理道之言经方之学治吾身以治斯世者无不备之于其书斯诚先达之表式后学所罕觏也昌黎而后其諌迎佛者犹有新建先生之学本与新建相表里而其文则合昌黎新建而均有之所不足者其功耳新建以抗疏大节几死荒服所赖当事引汲卒能于坎之余隠忍焉以成功名先生志在丘壑而心存民物乃羇迟有年卒未闻有束緼之请过而问之者岂其时为之乎宋前无理学即以昌黎当之而有余宋后多理学即以文成恢大之而犹虑其难尽必如经生家言新建学术微近二氏则其疏具在吾未闻韩愈諌迎佛而犹视为佛书也
　　孝经广训序
　　孝经者十三经之一也相传夫子作春秋之后即着孝经故何休述夫子语有曰吾志在春秋行在孝经而其后焚书律兴秦人顔芝者藏之衣间暨汉始献之于是立学置博士歴晋梁唐宋不替而宋相安石忽疑之而废其学者已数百年也夫圣作贤述何所致疑明王孝治千古不沫独是经文具在传注未一先是顔本初出谓之今文而孔壁之出于后者翻谓之古文合古今二文而参差见焉虽今文宗郑注古文宗孔注然或疑郑注与康成不类孔注非安国旧本即唐时在廷互相质难而究莫可定其他自后苍翼奉后为注者七十余家或传或蔑蹐駮烦薉甚至作神经错纬图义传赞正义衍义诸书纭纭杂出而愈求愈逺甚矣训故之难为也北平雷徴君力学人也其立身有原本而又博于文所着填籯溢箧未经示世司马金公幼师之将出其所著书为之表厉而金公孝者也因先取孝经广训一书订正锓板予尝考其例大约分章解节不袭古文而又非今文一十八章之旧且尽铲唐时所増篇题凡夫析经分传移易颠倒一凖朱子所更定者又附以杂述暨罗氏近溪所着宗防导扬未尽抑何注之详据之约耶姜子武孙每言金公纯孝虽显贵不废孺慕幼时入子舍效万石氏亲洁厠牏尝遘笃疾窃吁天剔臂和饍徼延瞬息虽其事颇秘不欲示人然即以是而推毋论其所致扬名显亲躬秉要道既能以爱敬佐
　　圣天子孝治天下立君亲之义而即此见其书而不忍舍去思以扬义类而广论説一如孩幼之承欢而展色笑者恐亦今呫哔家所难到也若夫诸家异同必求一是则
　　圣天子亲事两宫上述祖徳覃防孝治将必有立学定经义者而又何异同之与有
　　周亦韩爱莲堂诗序
　　良金之在冶也未尝自言曰吾为器吾为币也其为器为币也又不必先试之曰若者为龙钧若者则褭蹏也然而世之为利兵为国泉者交资之故马必教駣而后千里则驽下矣鳯必先引翼而始备六徳则鸡雌矣予方为周子愚亭叙其诗叹其负良材不局于学所谓名干无轶支者而不逾时而周子亦韩即又以爱莲堂诗属予为叙夫亦韩以举文鸣海内少负铅椠提抱入选塲见者却步出遇文辙轣其车而先年未越子奇即以覃防拔士荐公车门下周氏虽多才中郎阿大吾必以亦韩为之冠乃其所为诗亦复琳琅驰骤上之窥文经理纬之能下亦不失为宫商递宣广谧咸通之概是何鸡斯之乗不名一家庄山之金随所流写有如是也诗不必备体试地以毂车工有余工然而其制全矣御史大夫者亦韩伯氏行也掌兰台词翰为予前游其进所未逮而勉之于成固自有在独自
　　圣天子文华首出开辟景运为星云缦烂之观天下之应运而兴者不止一二而以亦韩之才而厠于其间其为对扬而进者岂独诗已
　　高仲友进士新房稿序
　　康熙乙丑予以领房官分试南省得张编修卷为本房之冠越三年编修亦即以戊辰分南省试其首所得士则仲友也仲友贫且年少念在堂已垂白不俟放榜遽归觐不知座主为何如人故事后唐马相于清泰二年为南省主文官才放榜后即引诸生诣座主宅时座主裴皥示诗有门生门下见门生之句世遂相传以引见为盛事仲友既南还而予亦病假未解乃忽挟刺从若下来执礼甚瘁询之则以知举之水木逺溯所由予晋接间乃叹其惇本为不可及也人为亲所生而进身伊始即为君成之所阶故生之成之两者交重然而截裾而出者不必即啮指而返其能戮宣子之仆者必其不能推陈平之封者也尔乃庭闱恋恋不计得失即春官门下未尝为举主修谒而一闻所自即不间崇庳不较出处过田间而讲渊源之好是非惇本者而有是乎今仲友以前进之英将与后来期集者入而膺
　　临轩之对其文章华国应自有在乃复以临塲旧艺未尽其蕴重辑三年所为文以代为词业夫世固未有有本之学而春华秋实不并著者况其掉鞅于艺术之塲而房文闱巻乆爇人口江河动而风云生笔札所及沨沨如也从来达视所举而是科举主皆一代钜公致圣天子以李杜文章目之【戊辰主考　上赐以光熖万丈四字】曩时所谓嘉祐进士与至和以前端有异者
　　皇上秉如神之鉴亲预衡尺而一时公卿大夫皆能以高眡余资争为献纳将见景星甫出而有目者并睹之然则文章之知已仅张编修哉
　　杭州太守魏使君生日序
　　益都相公每入舘亟称给事阁下溧阳魏君今之正人独立无所依于时舍取不苟能俭于饰身而优于事亲然而临事健决严重无所贳一如古之所称三语箴者时榜
　　今皇帝御书清慎勤三语于堂公指而告之嗣是忆公语尝坐东朝房辨明宫鸦噪于门见有趋左阙端步而入不逾分刻者必君也各悚而起立俟君入阙尽始就坐当是时有愿识君者于大防日使之认曰得之矣曰何哉曰鹄立建礼门衣薄不鲜自视若卑下非耶迄于今十年余矣予归甫四年而君先一年改登州司马登州逺其政迹在人虽借借不得而知也顾登人犹能言使君清徳卷握之物不以污其家每赋诗踞望海台慨然具澄清天下之志相海运访胶莱故道市舶至者不以扰浊吏敛手夫生贵有用内之作宰相判官知军国重事外之左右诸大郡使得于监理之余叅画庶务古所称忠正直亮可入掌书命出为郡股肱庶几无愧乃一旦进膺
　　帝简为浙藩首府外台千里専于所寄予尝与友约谓当事峻洁不宜防以词即使君亦非能爱人谀者乃闾阎以使君生日逺近称觞者属予书幛为先生夀予思天生使君为此邦长其生也不可不知人诎指使君之嵗苐愿其乆居此邦其生年多寡亦不可不悉顾使君受任无几时而即以目前所见者思其将来则实有捧觞言之不能尽者夫使君以折辕之车单辔到郡遽与民更始推心置腹和易不谩物物亦不得而谩之顾府行省多上官易以承伺为宣布而使君不激不阿遇事当将顺每不惮接若流水而苟其不可则再三封拒不以媕妮误公事虽都防多豪猾胥相因縁为奸而发伏破匿严而不残即民有寃抑者寅受而卯聴案无稽词然未尝以矜喜之心流于察察而防城五达阛阓棊列凡驵侩之互为市者悉斟酌损益令满愿去至于遇士大夫之有礼又无论也间尝僦隘巷贩佣踞门门坏方仰镘而使君手辟隣牖越窦而访之一时观者如堵墙啧啧称使君贤能下士而平交书疏以俭无记室必手自裁复至有对簿时据案写骈体啓事以授使去者然则使君甫下车而其为治事已然也然则予之为此言非防也然则以使君之年行使君之事年无已治事亦无已浸假予病痊复入史馆当为使君纪成事以付之籍氏然则予之夀使君请从此始矣
　　汝南曹氏世贤録序
　　汝南曹淮湄先生为仪曹郎时曽以其赠公在崇祯之末率民徒拒冦而死于城下既已上之台而未旌也其后先生以居太君丧哭泣而死于是先生之子郡司马君以赠公之忠先生之孝合请而旌之且为辑赠公与先生遗事攟摭撰述兼附诸所为题旌者勒成一书曰世贤録嗟乎曹氏真可谓世贤矣昔汉张堪谓忠者礼义之所宗而吕氏春秋又以为生人务本莫逾于孝葢执一善而凡所为善蔑勿备焉则是希贤者亦惟于忠孝是视焉耳况乎父子相嬗作之承之于以布朝廷而风闾里近古以来未数见也夫标大节于当时者大人之行扬令闻于无穷者后来之事赠公以忠倡后人而后人以孝承之乃先生之子即又将以后人之孝传前人之孝则是世贤之录方将传之世世而未有已也顾予则更有进者闻之家居者用孝掩忠而赠公以忠传立朝者用忠掩孝而仪曹君反得以孝传则是寻常所居凡恒理之所难致而惟惧其相掩者而赠公与先生则皆有以致之而皆不能掩况其可致而不必掩者当何如也故曰贤也若夫先生之子则正所谓象贤者诗曰世徳作求夫其作求者匪一世矣
　　李勺亭摹印谱序
　　古作书以板以竹以刀以笔刀者劂笔者漆也今则易板竹而为楮为谷为茧为帘为币而刀与漆不用焉于是以刀者皆施之刻符摹印诸作与世之所为墨书者絶异葢墨书书也即楷书也而能为墨书者或间出摹印以为戯勺亭先生能为诗为文为墨书而出其賸事偶为摹印至于今其不为此狡狯伎俩乆矣乃搜诸箧笥复有染以朱而印之纸者古才人皆有艺艺之最下当莫如鍜与蜡屐而亦尝为之他何虑焉所虑者摹印另有体篆与与摹印各具一体为八书之一而今以篆体为之动称説文吾所不解也摹印各有质或金或玉或晶或石或木或牙角骨骼各具形橅则各有其质而今祗一石而曰仿骨仿角仿金玉晶木吾所不解也
　　西河集卷三十六
　　钦定四库全书
　　西河集巻三十七
　　翰林院检讨毛竒龄撰
　　序【十四】
　　呉冠五游上党诗序
