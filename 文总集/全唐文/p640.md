<!-- { "loadSidebar": true } -->
    按汉、魏、晋、宋、後魏、齐、梁、周、陈、隋等历代典籍，兴王令主，郊天祀地，代有其礼，史不阙书，并不见往代王后助祭之事。又高祖神尧皇帝、太宗文武圣皇帝南郊祀天，无皇后助祭处。高宗天皇大帝永徽二年十二月辛酉亲有事於南郊，又总章元年十二月丁卯亲祀南郊，亦并无皇后助祭处。按《大唐礼》亦无皇后助祭南郊之礼。钦绪等幸忝礼官，亲承圣问，竭尽闻见，不敢依随。伏以主上稽古，志遵旧典，所议助祭，实无正文。若以王者制礼，自我作古，明主立断，非臣下敢言。谨议。
    ●卷二百七十一
    ☆唐绍
    绍，尚书临孙。神龙时历官侍御史员外郎，睿宗即位，累转给事中兼太常少卿。先天二年，元宗讲武骊山，绍以典仪失军容诛。
    ○请停四季节日起居诸陵奏
    臣伏以既安宅兆，礼不祭墓。止谓送形而往，山陵为幽静之宫；迎精而返，宗庙为享荐之室。但以春秋仲月，命使巡陵，卤簿衣冠，礼容必备。自天授以後，时有起居，因循至今，为常事。起者以起动为称，居者以居止为名。详起居之义，非陵寝之法。生事以礼，必勤於定省；死葬以礼，当於安厝。岂可以事居之道，行之於送往之时？敢辞命使劳繁，但恐不安灵域。又降诞之日，穿针之辰，皆以续命为名，时人多有进奉。今圣灵日远，仙驾难追，进止起居，恐乖先典。况京畿传驿，机速极繁，加以诸陵往来，其马便多死损。望停四季及忌日、降诞并节日起居，陵使但准式二时巡陵，庶得义合礼经，陵寝安谧。
    ○论妇人葬礼用鼓吹疏
    窃闻鼓吹之作，本为军容。昔黄帝涿鹿有功，以为警卫，故扌冈鼓曲有《灵夔吼》、《雕鹗争》、《石坠崖》、《壮士怒》之类。自昔功臣备礼，适得用之，丈夫有四方之功，所以恩加宠锡。假如郊祀天地，诚是重仪，惟有宫悬，本无案架。故知军乐所备，尚不给於神，钲鼓之音，岂得接於闺阃？准式：公主王妃已下葬礼，准有团扇、方扇、彩帷、锦幛之色，加至鼓吹，历代未闻。又准令：五品官婚葬，先无鼓吹，惟京官五品得借四品鼓吹为仪。今特给五品已上母妻，五品官则不当给限，便是班秩本因夫子，仪饰复过之。事非伦次，难为定制，参详义理，不可常行。请停前敕，各依常典。
    ○禁奢侈疏
    臣闻王公已下送终明器等物，具标格令，品秩高下，各有节文。孔子曰：“明器者，备物而不可用，以刍灵者善，为俑者不仁。”《传》曰：“俑者，谓有面目机发，似於生人也。以此而葬，殆将於殉，故曰不仁。”比者王公百官，竞为厚葬，偶人像马，雕饰如生，徒以眩耀路人，本不因心致礼。更相扇慕，破产倾资，风俗流行，遂下兼士庶，若无禁制，奢侈日增。望请王公已下送葬明器，皆依令式，并陈於墓所，不得衢路将行。又士庶亲迎之仪，备诸六礼，所以承宗庙、事舅姑，当须昏以为期，诘朝谒见。往者下里庸鄙，时有障车，邀其酒食，以为戏乐。近日此风转盛，上及王公，广奏音乐，多集徒侣，遮拥道路，留滞淹时，邀致财物，动窬万计。遂使障车礼贶，过於聘财，歌舞喧哗，殊非助感，既兮名教，实蠹风猷，违紊礼经，须加节制。望请婚姻家障车者，并须禁断，其有犯者，官荫家请准犯名教例附簿，无荫人决杖六十，仍各科本罪。
    ○请量减武氏韦氏诸陵守户疏
    谨按昊陵、顺陵，恩敕特令依旧，因循前例，守户与昭陵数同。又先代帝王陵户，准式二十人。今虽外氏恩隆，亦须附近常典，请准式量减，取足防闲，庶无逼上之嫌，不失尊崇之道。又亲王守墓，旧例唯得十人，梁鲁近加追赠，不可越於本爵。准令：赠官用荫，各减正官一等。故知赠之与正，义有抑扬，礼不可窬，理须裁制。请同亲王墓户各置十人为限。又太庙宿卫，准配正兵，纵令ヂ内扫除，还以其兵应役。褒德别加户，兼配军人，既益烦劳，又兮常典。纵使恩加极礼，须准太庙隆，别置百人，亦请停废。
    ○请以正冬至日祀圆丘议
    臣闻礼以冬至祀圆丘於南郊，夏至祭方泽於北郊者，以其日行躔次，极於南北之际也。日北极当晷度循半，日南极当晷度环周，是日一阳爻生，为天地交际之始。故《易》曰：“复其见天地之心乎”，即冬至卦象也，一岁之内，吉莫大焉。甲子但为六旬之首，一年之内，隔月常遇，既非大会，晷运未周。惟总六甲之辰，助四时而成岁，今欲避环周以取甲子，是背大吉而就小吉也。
    ☆卢粲
    粲，幽州范阳人。举进士，景龙二年累迁给事中，以忤安乐公主出为陈州刺史，累转秘书少监。开元初卒。
    ○驳奏安乐公主请为武崇训造陵疏
    伏寻陵之称谓，本属皇王及储君等，自皇家以来，诸王及公主墓，无称陵者。唯永泰公主承恩特葬，事越常涂，不合引以为名。《春秋左氏传》云：“卫孙桓子与齐战，卫新筑大夫仲叔于奚救孙桓子，桓子以免。卫人赏之以邑，于奚辞，请曲县繁缨以朝，许之。仲尼闻之曰：‘惜也！不如多与之邑。唯名与器，不可以假人。’”若以假人，与之政也，政亡则国家从之，圣人知微知章，不可不慎。鲁王哀荣之典，诚别承恩，然国之名器，岂可妄假？又茔兆之称，不应假永泰公主为名，请比贞观以来诸王旧例，足得丰厚。
    ○复奏驸马墓无称陵之典疏
    臣闻陵之称谓，施於尊极，不属王公已下。且鲁王若欲论亲等第，则不亲於雍王，雍王之墓尚不称陵，鲁王则不可因尚公主而加号。且君之举事。则载於方册，或稽之往典，或考自前朝。臣历检贞观以来，驸马墓无得称陵者，且君人之礼，服绝於傍期，荩为不独亲其亲，不独子其子。陛下以膝下之恩爱，施及其夫，赠之仪，哀荣足备，岂得使上下无辨，君臣一贯者哉？又安乐公主承两仪之泽，履福禄之基，指南山以锡年，仰北辰而永庇。鲁王之葬，车服有章，加等之仪，备有常数，茔兆之称，不应假永泰公主为名，非所谓垂法将来，作则泉觅者也。
    ○驳奏皇太子服用疏
    皇太子处继明之重，当主鬯之尊，岁时服用，自可百司供拟。又据《周官》：“诸应用财器，岁终则会，唯王及太子应用物并不会。”此则储君之费，咸与王同。今与列国诸侯，齐衡入封，岂所谓宪章在昔，垂法将来者也！必谓青宫初启，服用所资，自当广支库物，不可长存藩封。
    ☆李景伯
    景伯，邢州柏仁人。景龙中为谏议大夫，景□中进太子右庶子，迁右散骑常侍，以病致仕。开元中卒。
    ○上东宫启
    臣闻《书曰》：“惟上帝不常，作善降之百祥，作不善降之百殃。”祸福之来。惟人所召，应符影响，可不惧哉！伏惟殿下禀粹重离，ゼ英若木，道光储贰，誉表元良，扫凶而邦家以宁，赞宝历而皇祚方永。凡在群品，莫不仰赖，语成功则已大矣，论盛业则已崇矣。惟当养德青宫，问安紫极，去恶除本，为善务滋，纳忠谠於正人，杜浮媚於邪迳，游心经史，引接文儒，览古今之得失，为行事之黾镜，日新其美，岂不盛欤！近承谄曲之徒，私进女色，莫非倡荡，秽迹可知，将入宫闱，以为娱乐，伤教败礼，岂复是过？及其出入，矜夸恩幸，坊曲之，能无漏泄？至如荣忝簪笏，迹预朝廷，稍涉奸私，尚为深累。况一国之储副，万方所瞻奉，焉可不自戒？且政之兴衰，皆由化下，自上所及，若草随风，理在必然，不可不慎。窃惟後宫命妇，员品稍多，兼选良人，固为淑丽，止足之赏，（疑）讵假旁求？此非殿下之本心，直被小人之所误。臣实庸鄙，智识无闻，滥齿荣班，谬参宫相，职在规谏，冀申裨补。若其嘿而自守，何以上答圣恩？非直尸素之罪人，亦当神之所谴。敢罄愚直，以效涓尘。伏愿悔已往之失，知昨非之弊，念色荒之诫，惩纵败之言，勿近小人，无听邪说，常恐有失，兢惧为心，则睿德被於群方，颂声振於俗，天垂福，永保无疆。傥蒙采纳，幸甚幸甚。谨昧死奉启以闻，轻触威严，伏待斧钺。谨启。
    ☆韩思复
    思复字绍出，京兆长安人，少袭祖伦爵长山县男。举秀才高第，景龙中累转中书舍人，开元中迁太子宾客，进爵伯。卒年七十四，谥曰文。
    ○谏捕蝗疏
    臣伏闻近日河南河北蝗虫，顷日为害，更益繁炽，经历之处，苗稼都损。今渐飞向西，荐食至洛，使命来往，不敢昌言。山东数州，甚为惶惧，且天灾流行，埋瘗难尽。臣望陛下悔过责躬，发使宣慰，损不急之务，召至公之人，上下同心，君臣一德，持此诚实，以答休咎，前後驱蝗使等，伏望总停。《书》云：“皇天无亲，惟德是辅；人心无常，惟惠是怀。”不可不收揽人心也。
    ○严善思绞刑奏议
    议狱缓死，列圣明规，刑疑从轻，有国常典。严善思往在先朝，属韦氏擅内，恃宠宫掖，谋危宗社。善思此时，遂能先觉，因诣相府，有所发明。进论圣躬，必登宸极，虽交游重福，荩谋陷韦氏。及其谒见，犹不奏闻，将此行藏，即从极法。且敕追善思，书至便发，向怀逆节，宁即奔命？一面疏纲，诚合顺生，三驱取禽，来而可宥。惟刑是恤，事合昭详，请付刑部，集群官议定奏裁，以符慎狱。
    ○又严善思绞刑奏议
    臣闻刑人於市，爵人於朝，必佥谋攸同，始行之无惑。谨按诸司所议严善思，十才一入，抵罪惟轻。夫帝阍九重，途远千里，故借天下之耳以听，听无不聪；借天下之目以视，视无不浃。今群言上奏，采择宜审，若弃多就少，臣实惧焉。舆诵一乖，下情不达，虽欲从众，其可及乎？凡百京司，逢时之泰，列官分职，有贤有亲。亲则列藩诸王，陛下爱子；贤则胙茅开国，陛下名臣。见无礼於君，宁肯雷同不异？今措词多出，法合从轻。
    ☆彭景直
    景直，瀛州河人。中宗朝为太常博士，历礼部郎中。
    ○请停诸陵每日奠祭疏
