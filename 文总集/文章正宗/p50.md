<!-- { "loadSidebar": true } -->
　　曰臣永幸得以愚朽之材为大中大夫备拾遗之臣从朝者之后进不能尽思纳忠辅宣圣徳退无被坚执鋭讨不义之功猥防厚恩仍迁至北地太守絶命陨首身膏野草不足以报塞万分陛下圣徳寛仁不遗易忘之臣垂周文之听下及刍荛之愚有诏使卫尉受臣永所欲言臣闻事君之义有言责者尽其忠有官守者修其职臣永幸得免于言责之辜有官守之任当毕力遵职养绥百姓而已不宜复关得失之辞忠臣之于上志在过厚是故逺不违君死不忘国昔史鱼既没余忠未讫委柩后寑以尸达诚汲黯身外思内发愤舒忧遗言李息经曰虽尔身在外乃心无不在王室臣永幸得给事中出入三年虽执干戈守邉垂思慕之心常存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有徳不私一姓眀天下乃天下之天下非一人之天下也王者躬行道徳承顺天地博爱仁恕恩及行苇【师古曰诗大雅行苇之篇曰敦彼行苇牛羊勿践履言政化所及仁道霑被虽草木至贱无所残伤】籍税取民不过常法宫室车服不逾制度事节财足黎庶和睦则卦气理效五徴时序百姓夀考庶草蕃滋符瑞并降以昭保右失道妄行逆天暴物穷奢极欲湛湎荒淫【师古曰湛读曰沈】妇言是从诛逐仁贤离逖骨肉羣小用事峻刑重赋百姓愁怨则卦气悖乱咎徴着邮【师古曰悖乖也邮字与尤同尤过也】上天震怒灾异屡降日月薄食五星失行山崩川溃水泉涌出妖孽并见茀星耀光饥馑荐臻百姓短折万物夭伤终不改寤恶洽变僃不复谴吿更命有徳诗云乃眷西顾此惟予宅【师古曰大雅皇矣之诗也言天以殷纣为恶不变乃眷然西顾见文王之徳而与之宅居也】夫去恶夺弱迁命贤圣天地之常经百王之所同也加以功徳有厚薄期质有脩短时世有中季天道有盛衰陛下承八世之功业当阳数之标季涉三七之节纪【孟康曰至平帝乃三七二百一十嵗之厄今已涉向其节纪】遭无妄之卦运【应劭曰天必先云而后雷雷而后雨而今无云而雷无妄者无所望也万物无所望于天灾异之最大者也师古曰取易之无妄卦为义】直百六之灾阸【师古曰直当也】三难异科杂焉同会【师古曰杂谓相参也】建始元年以来二十载间羣灾大异交错锋起多于春秋所书八世着记久不塞除【李竒曰髙祖以来至元帝着记灾异未塞除也】重以今年正月已亥朔日有食之三朝之会【师古曰嵗月日三者之始故云三朝】四月丁酉四方众星白昼流陨七月辛未彗星横天乘三难之际会畜众多之灾异因之以饥馑接之以不赡彗星极异也土精所生流陨之应出于饥变之后兵乱作矣厥期不久隆徳积善惧不克济内则为深宫后庭将有骄臣悍妾醉酒狂悖卒起之败北宫苑囿街巷之中臣妾之家幽闲之处徴舒崔杼之乱【师古曰陈夏徴舒弑其君平国齐崔杼弑其君光】外则为诸夏下土将有樊并苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧【师古曰分扶问反】臣永所以破胆寒心豫言之累年下有其萌然后变见于上可不致慎祸起细微奸生所易愿陛下正君臣之义无复与羣小媟黩燕饮【师古曰媟狎也黩污也】中黄门后庭素骄慢不谨尝以醉酒失臣礼者悉出勿留勤三纲之严修后宫之政抑逺骄妬之宠崇近婉顺之行加恵失志之人懐柔怨恨之心保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不卹兴于百姓困而赋敛重发于下怨离而上不知易曰屯其膏小贞吉大贞凶【孟康曰膏者所以润入肌肤爵禄亦所以养人者也小贞臣也大贞君也遭屯难饥荒君当开仓廪振百姓而反吝则凶臣吝啬则吉论语曰出内之吝谓之有司】传曰饥而不损兹谓泰厥灾水厥咎亡訞辞曰关动牡飞辟为无道臣为非厥咎乱臣谋簒【师古曰易訞占之辞也訞即妖字耳】王者遭衰难之世有饥馑之灾不损用而大自润故凶百姓困贫无以共求愁悲怨恨故水城关守国之固固将去焉故牡飞往年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国十五有余比年防稼时过无宿麦百姓失业流散羣辈守关大异较炳如彼水灾浩浩黎庶穷困如此冝损常税小自润之时而有司奏请加赋甚缪经义逆于民心布怨趋祸之道也牡飞之状殆为此发古者谷不登亏膳灾屡至损服凶年不暨涂眀王之制也诗云凡民有防扶服捄之【师古曰邶国谷风之诗服蒲北反捄古救字】论语曰百姓不足君孰予足臣愿陛下勿许加赋之奏益减大官导官中御府均官掌畜廪牺用度止尚方织室京师郡国工服官发输造作以助大司农流恩广施振赡困乏开关梁内流民恣所欲之【师古曰之往也】以救其急立春遣使者循行风俗宣布圣徳存卹孤寡问民所苦劳二千石敕劝耕桑母夺农时以慰绥元元之心防塞大奸之隙诸夏之乱庶几可息臣闻上主可与为善而不可与为恶下主可与为恶而不可与为善陛下天然之性疏通聪敏上主之姿也少省愚臣之言感寤三难深畏大异定心为善捐忘邪志毋贰旧愆厉精致改至诚应天则积异塞于上祸乱伏于下何忧患之有窃恐陛下公志未専私好颇存尚爱羣小不肯为耳对奏天子甚感其言【永于经书泛为疏达与杜钦杜邺略等不能洽浃如刘向父子及杨雄也其于天官京氏易最密故善言灾异○愚按永之二疏可谓鲠切矣然専攻主身及后宫而无一言及于王氏非忠臣也今以其文而録之○又成帝尝与张放等宴饮禁中皆引满举白谈笑出噱时乘舆幄坐屏风画纣醉踞妲已作长夜之乐侍中班伯久疾新起上指画而问曰纣为无道至于是乎对曰书云乃用妇人之言何有踞肆于朝所谓众恶归之不如是之甚也上曰苟不若此此图何戒对曰沉湎于酒微子所以告去也式号式嘑大雅所以流连也诗书淫乱之戒其原皆在于酒上乃喟然叹曰吾久不见班生今日复闻谠言按班伯数言贤于谷永之二疏故附此○以上戒防畋淫侈】贾谊请封建子弟疏【初文帝以代王入即位后分代为两国立皇子武为代王参为太原王小子胜则梁王矣后又徙代王武为淮阳王而太原王参为代王尽得故地居数年梁王胜死亡子谊复上疏云云时帝十一年】
　　陛下即不定制如今之埶不过一传再传诸侯犹且人恣而不制豪植而太彊汉法不得行矣陛下所以为蕃扞及皇太子之所恃者唯淮阳代二国耳【师古曰蕃翰得宜则嗣主安固故曰皇太子之所恃也】代北边匈奴与彊敌为邻能自完则足矣而淮阳之比大诸侯厪如黒子之着面适足以饵大国耳【师古曰饵谓为其所吞食】不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小廉以自托于乡党人主唯天下安社稷固不耳髙皇帝分天下以王功臣反者猬毛而起以为不可故蔪去不义诸侯而虚其国【如淳曰不义诸侯谓彭越黥布等师古曰蔪与芟同】择良日立诸子雒阳上东门之外【师古曰诸侯国皆在关东故于东门外立之东西最北出门曰上东门】毕以为王而天下安故大人者不牵小行以成大功今淮南地逺者或数千里越两诸侯【师古曰两诸侯梁及淮南】而县属于汉【为县而属汉】其吏民繇役往来长安者自悉而补中道衣敝【应劭曰自悉其家资财补缝作衣】钱用诸费称此其苦属汉而欲得王至甚逋逃而归诸侯者已不少矣其埶不可久臣之愚计愿举淮南地以益淮阳而为梁王立后割淮阳北边二三列城【孟康曰列城县】与东郡以益梁不可者可徙代王而都睢阳梁起于新郪以北着之河【师古曰新郪颍川县也】淮阳包陈以南揵之江【如淳曰揵谓立封界也或曰接也】则大诸侯之有异心者破胆而不敢谋梁足以扞齐赵淮阳足以禁吴楚陛下高枕终亡山东之忧矣此二世之利也【师古曰帝及太子】当今恬然适遇诸侯之皆少数嵗之后陛下且见之矣夫秦日夜苦心劳力以除六国之旤今陛下力制天下頥指如意高拱以成六国之旤难以言智苟身亡事畜乱宿旤熟视而不定万年之后传之老母弱子【按此亦所难言】将使不宁不可谓仁臣闻圣主言问其臣而不自造事故使人臣得毕其愚忠唯陛下财幸【文帝于是从谊计徙淮阳王武为梁王北界秦山西至高阳得大县四十余城徙城阳王喜为淮南王抚其民时乂封淮南厉王四子皆为列侯谊知上必将复王之也上疏谏曰窃恐陛下接王淮南诸子曽不如臣者熟计之也淮南王之悖逆亡道天下孰不知其辠陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与伯父叔父也白公为乱非欲取国代主也发忿快志剡手以冲仇人之匈固为俱靡而已淮南虽小黥布尝用之矣汉有特幸耳夫擅仇人足以危汉之资于防不便虽割而为四四子一心也子之众积之财此非有子胥白公报于广都之中即疑冇剸诸荆轲起于两柱之间所谓假贼兵为虎翼者也愿陛下少留计梁王胜坠马死谊自伤为传无状常哭泣后嵗余亦死贾生之死时年三十三矣后四嵗齐文王薨无子文帝思贾生言乃分齐为六国尽立悼恵王子六人为王又迁淮南王喜于城阳而分淮南为三国尽立厉王三子以王之后十年文帝崩景帝立三年而吴楚赵与四齐王合从举兵西乡京师梁王扞之卒破七国至武帝时淮南厉王子为王者两国亦反诛○韦氏曰四齐王胶东胶西菑川济南王也○按史所以详纪本末者以见谊前谓梁足以扞齐赵后谓淮南王子之不可接王其説验也】
　　中山靖王闻乐对【武帝初即位大臣惩吴楚七国行事议者多寃鼂错之策皆以诸侯连城数十秦强欲稍侵削数奏暴其过恶诸侯王自以骨肉至亲先帝所以广封连城犬牙相错者为盘石宗也今或无罪为臣下所侵辱有司吹毛求疵笞服其臣使证其君多自以侵寃建元三年代王登长沙王发中山王胜济川王眀来朝天子置酒胜闻乐声而泣问其故胜对曰】
