<!-- { "loadSidebar": true } -->
　　注「颜延之曰」　何校「之」改「年」。案：以前后例之，是也。各本皆讹。
　　注「白露沾衣」　案：「衣」下当有「衿」字。各本皆脱。此所引七哀诗也。
　　注「则音声调」　案：「音」当作「商」。各本皆讹。
　　注「王逸楚辞注曰小曰丘」　此九字袁本、茶陵本无。案：尤本是也。所引在七谏，沈、江二本脱去之。
　　注「追悟羡门之轻举」　袁本、茶陵本「悟」作「悞」。案：善「悞」，五臣「悟」，二本校语有明文。善所载沈约注，自不当作「悟」，又正文何、陈皆从五臣「悟」，但未必非阮借「悞」为「悟」。当仍其旧。
　　注「蛩蛩负蟨以美草」　案：「以」下少一字。各本皆脱，无可据补。陈云脱「求」字，但以意添耳。
　　注「玄云决郁」　案：「决」当作「泱」。各本皆讹。颜注汉书「音乌朗反」。
　　注「上有枫树」　陈云「树」字衍，是也。各本皆衍。
　　注「驾彼驷牡」　陈云「牡」当作「骆」。各本皆作「牡」。今案：毛诗作「四骆」，但恐李所据本异，未可辄改。凡注中各本既同，而引书与今所行差互疑不能明者，皆准此，不悉出。其异本尚可考，亦不悉出。唯显知传写之误，乃订正之。
　　注「剧辛谏楚王曰」　茶陵本「剧」作「庄」。案：「庄」，非也。依今本战国策改耳。袁本作「剧」，与此同。恐善自如此，为所据异本也。
　　秋怀五言
　　　谢惠连
　　平生无志意，少小婴忧患。平生，已见上文。说文曰：婴，绕也。如何乘苦心，矧复值秋晏。古诗曰：晨风怀苦心。淮南子曰：秋士哀也。皎皎天月明，弈弈河宿烂。古诗曰：明月何皎皎。薛君韩诗章句曰：弈弈，盛貌。毛诗曰：子兴视夜，明星有烂。萧瑟含风蝉，寥唳度云鴈。楚辞曰：秋之为气也，萧瑟兮草木摇落而变衰。寒商动清闺，孤灯暧幽幔。寒商，秋风也。楚辞曰：商风肃而害之，百草育而不长。王逸楚辞注曰：暧暧，闇昧貌。耿介繁虑积，展转长宵半。楚辞曰：独耿介而不随。毛诗曰：展转反侧。夷险难豫谋，倚伏昧前筭。夷险，谓道，以喻时也。演连珠曰：才经夷险，不为世屈。淮南子曰：接径历远，直道夷险。鹖冠子曰：祸兮福之所倚，福兮祸之所伏。虽好相如达，不同长卿慢。达，谓通达不拘礼也。嵇康高士传司马长卿赞曰：长卿慢世，越礼自放；犊鼻居市，不耻其状。托疾避患，蔑比卿相。乃至仕人，超然莫尚。颇悦郑生偃，无取白衣宦。偃，谓偃仰不仕也。范晔后汉书曰：郑均，字仲虞，东平任城人也，公交车特征，再迁尚书，后病乞骸骨，拜议郎告归，因称病笃。帝东巡过任城，乃幸均舍，勑赐尚书禄以终其身，故人号为白衣尚书。未知古人心，且从性所翫。宾至可命觞，朋来当染翰。秋兴赋序曰：染翰操纸，慨然而赋。高台骤登践，清浅时陵乱。尔雅曰：水正绝流曰乱。颓魄不再圆，倾羲无两旦。魄，月魄也。羲，羲和，谓日也。金石终消毁，丹青暂雕焕。张纲集曰：书功金石，图形丹青。各勉玄发欢，无贻白首叹。阮籍咏怀诗曰：玄发发朱颜，睇眄有光华。嵇康有白首赋。因歌遂成赋，聊用布亲串。尔雅曰：串，习也，古患切。
　　文选考异
　　注「蔑比卿相」　案：「比」当作「此」。世说新语「品藻」注引可证。各本皆讹。何、陈校改为「彼」，误也。
　　注「乃至仕人」　陈云「至仕」当作「赋大」，见世说注，是也。各本皆误。
　　临终诗五言
　　欧阳坚石王隐晋书曰：石崇外生欧阳建，渤海人也，为冯翊太守。赵王伦之为征西，挠乱关中，建每匡正，不从私欲，由是有隙。及乎伦篡立，劝淮南王允诛伦，未行，事觉，伦收崇、建及母妻，无少长，皆行斩刑。孙盛晋阳秋曰：建字坚石，临刑作。
　　伯阳适西戎，子欲居九蛮。列仙传曰：老子西游，尹喜见之，与老子俱之流沙之西。魏武饮马长城窟行曰：四时隐南山，子欲适西戎。论语曰：子欲居九夷。苟怀四方志，所在可游盘。左氏传，姜氏谓晋公子曰：子有四方之志。尚书曰：乃盘游无度。况乃遭屯蹇，颠沛遇灾患平声。周易曰：屯如邅如。又曰：往蹇来连。孔丛子，歌曰：遂迩不复，自婴屯蹇。论语，子曰：颠沛必于是。古人达机兆，策马游近关。周易曰：机者动之微，吉之先见者也。左氏传，蘧伯玉曰：瑗不得闻君之出，敢闻其入。遂行从近关出也。咨余冲且暗，抱责守微官。孔安国尚书传曰：冲，童也。贾逵国语注曰：暗，不明也。孟子曰：吾闻有官守者，不得其职则去；有言责者，不得其言则去。潜图密已构，成此祸福端。尔雅曰：图，谋也。庄子曰：而子身若槁木之枝，而心若死灰，若是祸亦不至，福亦不来，祸福无有，恶有人灾。枚叔上吴王书曰：福生有基，祸生有胎。傅子曰：福生有兆，祸来无端。方言曰：端，绪也。恢恢六合间，四海一何宽！天网布纮纲，投足不获安。老子曰：天网恢恢，疎而不失。山海经曰：地之所载，六合之间。许慎淮南子注曰：纮，维也。解嘲曰：欲行者拟足而投迹。松柏隆冬悴，然后知岁寒。孙卿子曰：松柏经冬而不雕。论语，子曰：岁寒然后知松柏之后雕。不涉太行险，谁知斯路难？淮南子曰：何为九山？曰：太行羊肠。高诱曰：太行，今上党太行、河内野王县。真伪因事显，人情难豫观。穷达有定分，慷慨复何叹平声？孟子曰：穷则独善其身，达则兼善天下。吕氏春秋曰：百里奚处虞而虞亡，处秦而秦霸，有其本也。其本也者，定分之谓也。上负慈母恩，痛酷摧心肝。说文曰：负，受货不偿。然受恩不报亦谓之负也。方言曰：传云：慈母怒子，折葼以笞之。下顾所怜女，恻恻中心酸。郑玄毛诗笺曰：顾，念也。二子弃若遗，念皆遘凶残。毛诗曰：将安将乐，弃余如遗。不惜一身死，惟此如循环。薛君韩诗章句曰：惟，念也。尚书大传曰：三王之统，若循连环，周则复始也。执纸五情塞，挥笔涕汍澜。文子曰：昔者中黄子曰：色有五色文章，人有五情。汉书，息夫躬绝命辞曰：涕泣流兮萑兰。瓒曰：萑兰，涕泣阑干。萑与汍同。
　　文选考异
　　欧阳坚石　案：此不得在谢惠连下，当是临终自为一类。尤、袁、茶陵各本皆不分，盖传写有误。又案：俗行汲古阁本反不误，乃毛自改之耳，非别有本也。凡彼仅有是者，余均不置论，为举例如此。
　　注「四时隐南山」　何校「时」改「皓」，陈同。各本皆讹。
　　注「色有五色文章」　案：「色文」二字不当有。各本皆衍。
　　　哀伤
　　幽愤诗四言　魏氏春秋曰：康及吕安事，为诗自责。吕安事，已见思旧赋。班固史迁述曰：幽而发愤。乃思乃精。
　　嵇叔夜
