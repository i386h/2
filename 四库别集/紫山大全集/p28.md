<!-- { "loadSidebar": true } -->
　　生圣人者天地成天地者圣人也天地赖圣人而成而况于人乎况于万物乎不读易诗书语孟不见圣人之功知圣人者孟子而下惟韩文公为最原道一篇详且尽焉孰为圣人由周孔而上则文武文武而上禹汤尧舜三皇尧舜之师也传天地心代天地言赞天地功立万世斯人之极天地位万物育三圣之功也人生报祀天地庙貌香火血食舎三圣孰先焉后世祀典不明不敬爱其亲而敬爱他人悖礼悖德奔走祈祷侥幸僭妄非理之祭不可禁主三皇之祭者独医巫两人耳我朝钦崇郊祀举秩废礼大都小邑皆庙三皇至元戊子彰德路宣差逺公总管少中胡公卜地之逺阛阓幽寂爽垲可以宅神妥灵卜于金凤坊之东创建而崇起之洗庸工之陋像开天日之圣仪俾万姓皆知报本崇德不独在于医巫也噫良吏惠政一方感恩戴德人犹不忘况万世永赖之圣功乎但恨无倡始开悟者自今以始因敬以求其敬之之由希慕企仰上智者圣其圣而神其神中人随气禀之厚薄各有所得爱身循理乐其乐而利其利心仁而身寿希圣之効人自知之少中大夫前山东东西道提刑按察使胡只遹譔
　　太安寺钟楼记
　　武安僧寺五太安为崇丽宏深大定明昌间僧众亦盛法鼓斋钟粥鲸经幢像大而声洪住持者戒行精严缘法福厚寺火于金亡之兵荡为灰烬五六十年不复旧观至元丙戌夏余以事还乡一至其门则法堂西庑及诸僧房焕然一新院宇清净再往过之都纲神元谓余曰自吾祖师德祚受业亲师广沂二人相继补坏起废而得至此神元等继续先业惟恐不克负荷凡院门之未备敢不竭力一一修缉近赖外护功德主宣差县令主簿以寺未有钟钟未有楼二举而二美具适幸车从之来临敢以文为请因告之曰窃惟佛之立敎亦因世人资禀清浊昏明高下之不齐设为科品以训谕各因所见所悟而入道所谓对病用药殊途而同归者也直指人心见性成佛一也因性理以立言演说千经万论日讲月究二也严列条律不可违犯三也有因有果立像开悟四也人之所以不能成佛者气血嗜欲害之也衣食温饱则安逸怠惰昏妄放肆早寝而晏起梦想顚倒无所不有沙门之义居徒侣众多非洪音警告则起居之不能齐一昏怠之不能严肃进退之不能如律讲诵之不能依时劝戒之不能徧知使声入乎耳戒生乎心律周于身性成于内然则立像之为训岂浅浅哉汝辈此举其可嘉尚然而自兹以往仰危楼之高明而能四通八达不为物欲蔽塞而堕下流听洪钟之声如聋而聪如寐而寤如醉而醒如晦而明初则知戒戒则定定则慧苟不知此虽檐楹齐云潮音沸海一虚器耳神元曰执事儒道也是说与佛法合请以斯言刻诸石
　　方山重修元魏孝文皇帝庙记
　　尧舜禹汤文武而下歴二千岁之久巍然南面者奚啻百千人知君人之职能止于仁以善养民者几何人哉立德立功立法福泽万世使人香火庙貌敬之如天地永永而自不能已者又几何人哉当其据至极之位操死生天下之权奔走听命则有之爱慕敬恭中心悦而诚服则无有也一旦长往弃世则谁复思之而况于血食香火据处庙祀乎元魏之种鲜卑也袵金革死而不厌生长见闻之恒性也自诘汾传世十二而高祖孝文皇帝立帝名宏时生五年矣有至性前年其父病痈亲吮之未冠而能亲祀七庙经谶纬巫卜诏均田自是立政置三长定民户籍制五等公服作明堂辟雍国子学分置州郡定乐章非雅者除之大旱请有司赈贷出宫人罢末作犯死刑而亲老无他子旁亲者以闻诏羣臣言事太后冯氏殂勺饮不入口者五日哀毁过礼逾年始听政进蔬食追感哀哭终日不食太和十五年更定律令亲决疑狱定庙祧之制正祀典祀圆丘明堂迎春于东郊十六年祀明堂朝日于东郊修尧舜禹及周公孔子之祀亲行拜祭养老于明堂以太后再朞哭于永固陵左终日不辍声凡二日不食十七年亲録囚徒谓司空穆亮曰自今朝廷政事日中以前卿等自先论议日中以后朕与卿等共决之是岁冬十月营洛邑明年南廵祭比干墓以太牢自为文曰呜呼介士胡不我臣三月还平城议迁都九月考绩黜陟百官十八年冬发平城至洛阳置牧场于河阳十二月易冠裳语言从汉十九年夏四月如鲁城祀孔子封其后为崇圣侯减冗官之禄求遗书法度量迁都洛阳诏州牧考官属得失以闻十一月祀圆丘二十年改姓元氏初定族姓诏羣臣听终三年丧诏诸州中正各举民望五十以上守素衡门者授以令长以久旱不食三日是夕大雨置常平仓除逋亡缘坐法以彭城王勰为宗师使督察宗室不率敎者以闻二十二年秋七月省宫掖费用以给军赏二十三年夏四月殂于谷塘原帝友爱诸弟始终无间尝从容谓咸阳王僖等曰我后子孙邂逅不肖汝等观望可辅则辅之不可辅则取之勿为他人有也亲任贤能从善如流精勤庶政朝夕不倦每出廵逻有司奏修道路辄曰粗修桥梁通车马而已勿出草刬令平也在淮南行兵如在境内禁士卒无得践伤粟稻或伐民树皆留绢偿之宫室非不得已不修衣裳浣濯而服之鞍勒铁木而已此帝之仁政之大略也平城之于洛阳南北取道彰德为直要故于府治之西多驻跸之所土人防其恩惠庙而祀之水旱祷于庙则遂不为灾风雨时若岁乃大熟若夫雄才英略混一六合之志未遂而天不假年三十三而夭惜哉使帝得伊尹周公之辅弼太甲成王眞庸主矣方山父老以庙貌久倾坏不戒用劝各出家赀新高殿宇雄壮绚丽增倍于旧垣墉门庑深严完好像设邃穆瞻仰起敬既落成相率来乞言刻石以纪其岁月以倡劝后人呜呼魏之易代帝之殂落几寒暑矣使人敬爱不忘之如此大德大功及于生前身后生为仁君没为明神此诚之所以不可掩也故备录史传之所纪而大书之仍刻诸人姓名于碑阴庶几子孙世世毋堕贤祖考事神报德之敬某年月日记
　　德州颜鲁公新祠记
　　忠臣敬君忧国之心切痛良苦者社稷宗庙将倾逆乱将大作位卑而不敢言言之而不能上达上达而不见信欲自为之备则犯分越礼职微力薄不能申明而获罪不为之备则祸于旦夕而身与国亡虚负不智不忠之耻徒鱼肉于枭獍虎狼之口于斯时也危乎艰哉唐明皇享太平三十年恃宴安纵淫逸恶直言疎斥正人宠悦媚耳目逢迎诡随之奸邪防身于聚麀肆人欲而絶灭天理安其危利其灾乐其所以亡而不恤丧心若是足致乱亡明智忠爱之心曷胜忧惧悲夫天夺其魄降天帝之尊崇而亲接粪秽亏日月之光明而喜爱萤燐豢豺狼犬豕为麟鳯纳侮招凶枭喙一鸣河北二十四郡土崩瓦裂披靡而从贼平原以块尔孤城无山河之险固无甲兵之坚利犄角常山拒贼锋缀贼后使贼不敢长驱而西庶几京师得为缓祸平贼之计深明逺虑忠勇精诚照青天贯白日数千载而下想见风采凛凛也后之有天下者莫不欲臣下之死节于我激励孱懦然则平原之庙貌血食终天地而不废争光日星可也为人臣而忠于君来守是邦闻鲁公之风宜如何哉百年以来庙火于兵故基断碑埋没于荆棘瓦砾至元乙酉知州刘某下车未几询访陈迹力起祠宇贤矣哉侯之处心也人之修已临政即其尚慕崇敬者观之则其人可知也狄梁公毁淫祠千七百所而立大禹伍员之祠乃知忠义尚贤之心千万世一心也刘侯前知蔡州鲁公死事之地而庙像焉始终惓惓于公之节义尚志者能已于言乎故书
　　汴州二贤堂记
　　金眞祐五年夏五月滏阳黄冠师威仪薛正圆坐游于赵礼部闲闲公家公葬之汴之东城作文以祭纳铭于圹厥后其徒韩忠诚徙葬于其乡至元某年道士某等立祠于州之天庆观而像事之以闲闲公金国高年之元老待正圆最深故以闲闲中堂而正圆侍坐扁其堂曰二贤且虑后人莫知二贤之为谁来征言以识其姓名窃尝闻我先人之言曰大定二十五年廷试天人相通汝祖闲闲是岁同榜登第以是思之同年家之情好分义吾乡之尚贤乐善二贤之文德人品俱不可辞闲闲之声称有耳者皆知之正圆以野服黄冠得与为友生前身后亲厚若是则其人可知矣天庆宫正圆受业之所闲闲之里门乡井二贤精爽吾知其眷也必矣矧道人庭宇松竹交荫香火清深终日无履声鸡犬迹实足以栖神妥灵若以闲闲铭威仪之圹祭威仪之灵二篇之文刻于石则二贤堂之为谁显焕暴白于千世矣奚待俚言之为赘某曰我乞言于子如子之说则记已竟矣谨受敎
　　胡氏别业记
　　彰德西南迤逦岗阜去城仅一舎村曰王佐一水西来曰羑水东过羑里之库去去渐下智者凿石为渠又因其势之趋下奔湍宂石为坎深寻丈圆径倍焉注落触激以转水硙昼夜面麦十余斛虽夏秋霖潦不为害少西二百余步复凿立一硙之巧犹天成渠湄树林阴翳屋宇篱落如画鸡犬鵞鸭不劳饮饲而鲜泽肥腯问其主人之姓居者曰此胡氏之别业也胡氏世为隆虑农家近世子孙名全者潜德不仕徙其家安阳其子元大名府开州酒税醋三务提领寿七十五终于府郭南之私第元之子名允中字信卿皆迁葬于安阳王家岗读书干局累监仓库务闲暇以才慧营生理故成此业一木石一塼甓皆手自移植虽巧匠良工弗若也余驻马久之计其功不二十年不可完问之则果然有子男五人长曰长安今为河间景州判官次曰长庆曰进德曰水兀曰山兀俱读书呜呼世衰俗薄虽农家亦皆灭裂卤莽有种木者共笑以为迂务口舌趋近利鬻风卖雨踏虚驾空知有今夕而不计明晨者皆是也背乡井弃坟庐弗恤也苟可以得温饱则就之人反以为智权若允中之用智劳力能为世之所不肯为不趋末不妄求不欲速不求近利坐遗子孙以长乐久安之业可尚也夫子孙遵守而不失百世富安可卜也抵暮入城翼日语诸亲友或曰是不可以不记贻胡氏后使知其祖考之贤余应之曰可某年月日书
　　静胜堂记
　　宿州公廨后圃连北城城高数仞直后圃雉堞因城筑土方数亩当火云赤日退食登览向明俯临民居市井里巷车马喧阗背倚轩楹城下长洲芰荷鸥鹭龟鱼川泳云飞左顾右盼阡陌村落山阜如画不知人间之有酷暑月建之当长夏帝炎帝而神祝融也堂曰静胜命名者良有旨哉升兹堂也热已无有何以胜为人于养心无学致疾而不知疾之所由生人之制心最难者静静则清凉最喜者动动则烦燥烦燥则雪楼冰殿不能解昼夜十二时心无时而静饮食中亦动梦寐中亦动才者汲汲于功业贪者孜孜于财利烈士屑屑于名誉夸者皇皇于权位处州县而慕府郡守一郡而慕台省居人臣之极贵不得于君则热中朝廷急于得贤甫霑一命而望为宰相者皆是也万思千虑如沸羹如烈火如铦锋如悍马圣训所谓人心惟危者数千年后其言愈信命斯名者欲使后人各安其分思不出其位息妄想之纷扰澄渊涵蓄恪居官次明恕生民之利病详察田里之休戚一夫失所畏惧栗栗不冬而寒外热奚足胜哉某年月日某官复新楹宇轩户请记于余老谬妄意如此未审扁门者为何如登兹堂者为何如
　　丛桂堂记
