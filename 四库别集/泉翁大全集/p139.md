<!-- { "loadSidebar": true } -->
　　南京礼部尚书臣湛若水谨奏，为申预庆以效祝颂事。七月初五日，蒙圣恩升臣前职，臣於本月十八日谢恩，八月十七日陛辞前去到任。行间恭闻传奉圣旨：「嘉靖十二年八月十九日，朕第一子生。礼部知道。」钦此。臣不胜忻跃之至，天下臣民不胜忻跃之至。礼曰：「一有元良，万国以贞。」记曰：「太子正而天下定。」盖元良者，万国之表，太子者，天下之基。是以景运天开，一人胤庆，圣人有作，万物咸观。矧兹定吉，不雨不旸，见阴阳之合德，将来之善养，不刚不柔，体仁义以普施，已兆於此矣。宗社基太平无疆之休，臣民同非常莫大之庆。焚香祝天，式符前兆，举手加额，声溢比闾。盖由皇上大孝，率祖攸行，圣德格天所致。是以白麑呈瑞，前星兆祥，非偶然也。臣若水叨司南礼，回仰北辰，闻兹大庆，喜遇洪休。身已在行，心驰遥贺。瞻天仰圣，手舞足蹈而不能已也。念臣前进古文小学之记，似为今日急务之先。自夫胎教接见之端，以至辅养德性之法，无所不备焉，实乃一德陶成之要，以为三代有道之长，悉系於此也。伏愿皇上自今伊始，以圣人为必可教而成，以古道为必可修而复，留神独断，以力行之。计功责效而期就焉，以弘丕丕之基，用永绳绳之胤，如日之方升，如川之方至，臣不胜祝颂之至，天下臣民不胜祝颂之至。书曰：「若生子，罔不在厥初生，自贻哲命。」此实皇上之大事也。又曰：「乃身在外，乃心罔不在王室。」此实臣愚之微忠也。除臣前路兼程，至南京到任，同百官上表庆贺外，途中具本，先效区区祝颂之悃。专差办事官李承祖抱赍，谨具奏闻。癸巳年八月二十四日，寓和合驿道中。 
　　
　　南京九卿衙门等官贺立东宫表 
　　
　　伏以圣储肇作，庶物同快睹之欢；震器有归，兆姓赖永宁之福。盖万邦系元良以贞，故三代称有道之长。矧中秋中旬，当天地冲和之会；乃爰诞爰降，备乾坤清淑之奇。天开景运，人际昌期。时日定祥，非雨非旸，见阴阳之合德；将来辅养，不刚不柔，兼仁义而普施。生而神灵，稚乃岐嶷，悬以弧，悬以矢，以射上下四方，志存六合；见於天，见於祖，用昭孝敬两端，储养一人。昊天有成命，兆民其久怀。欲知天者，必於基命定命；相彼民矣，靡不同德同心。天人协应，海宇腾欢，焚香祝天，继世之圣明诞出；举手加额，万年之邦本永隆。是以前星兆祥於上，嵩岳献呼於下，宗社延无疆之休，臣民蒙莫大之庆。兹盖伏遇皇帝陛下，乾道刚健，龙德正中。文武圣神，同帝德之广运；广平正直，立皇极以敷言。制作之权，适圣人在天子之位；雍和之治，正昭代当嘉靖之年。大礼与天地同序，大乐与阴阳同和，大明与日月同照，大化与上下同流。天鉴兹德，神锡厥祥。笃生元嗣，系万国之讴歌；正位震宫，日三朝而视膳。禁阃溢充闾之喜，廷陛协舞蹈之诚。臣等职守留都，岂胜欣忭之悃；心驰遥贺，永怀根本之昌。寮寀生光，室家胥庆。缅仰尧天，敬效华封之祝；欣逢文化，载陈麟趾之诗。伏愿圣德已盛而日新，多福既隆而弥邵。念生子在初服，必祈哲命之贻；以天性自少成，益谨熏陶之术。式承圣圣之德，用永丕丕之基，川斯至而日斯升，天与长而地与久。臣等无任瞻天仰圣，激切屏营之至。谨奉表称贺以闻。嘉靖十二年十月　日 
　　
　　奉慰疏 
　　
　　南京礼部等衙门尚书等官臣湛若水等谨奏，为奉慰事。臣等於本年十一月初五日，得睹邸报，该礼部一本薨逝事。嘉靖十二年十月十一日，太监张钦传奉圣旨：「朕第一子十月初十日夜丑时，以疾薨。礼部知道。」钦此。又该礼部一本钦奉圣谕事。本部於内阁抄奉圣旨，内开「前日朕速亲作旨曰：初十日夜丑时，今思十日之夜，四鼓已合，曰十一日子时，令礼部改正。」臣等得此两报，不胜惊怛，相顾失色，莫知所为。悲泣呜咽，不能已已。除各服素服於本衙办事外，伏念昔者主器久虚，皇嗣初诞，天下臣民悬望於十年之余，始遂其一旦之愿，人人若自得所，物物若自遂生。岂期甫及经时，遽此变问，大命可赎，人万其身。唯天命之修短自有定数，而元良之成立必有其时。仰惟皇上德为圣人，必获子孙之保；功加百姓，宜延支本之昌。此事理之必然者，诚不虑矣。然天性之爱既根於心，而圣衷之戚自切於怀。所赖至人达观，洞明夫始终之故；至礼不过，超脱於情爱之钟。故能知命而不忧，节情以全礼。保养天和，多祈胤庆，为宗社无疆之计。以上体圣母之心，下副臣民之望，固无俟乎□□□□矣。缘臣等之愚，各抱忧惶，靡宁寝处，职守留□□□魏阙，无任激切奉慰之悃。为此具本，专差□□□□赍捧，谨具奏闻。 
　　
　　问安疏 
　　
　　南京礼部等衙门尚书等官臣湛若水等谨奏，奏为问安事。臣等伏睹邸报，仰知圣母章圣慈仁皇太后五月初间，稍有违和，已渐平复。臣等下情无任喜惧交并。仰惟皇上孝心纯笃，爱敬天至，必如文王行不能正履，武王不脱冠带而养。晨昏侍侧，汤药惟劳。臣等不胜其瞻恋之切。固知仁孝格天，已臻勿药，然圣心既经勤养之余，而圣体不无过劳之虑。伏望皇上推圣心所以爱圣母之念，知圣母所以爱皇上之同，兴居节劳，务安圣体，以安圣母之心，则慈孝兼至，而上下交欢，天人协庆，以永宗社亿万年无疆之休，以慰天下臣民之望。臣等不胜惓惓祈仰之至。为此具本，专差办事官田世隆赍捧，谨具奏闻。嘉靖十三年五月十四日 
　　
　　火灾待罪奏 
　　
　　南京兵部等衙门臣某等谨奏，为非常灾变事。臣等於本年六月十三日申刻，忽见火烟起於南京皇城内太庙之后，各恐惧慌忙，徒步奔入。比臣等至太庙大门之外，望见太庙寝殿已毁，延及太庙前殿，火势迅如风雷。臣等相率叩头号吁，冀上天反风，大雨灭熄前火。一面亲率火夫人等极力营救，缘火势炽盛且急，须臾太庙前殿并两庑俱毁，叩天无门。臣等仰惟皇上率祖敬天，无所不至，宜有感格，所以有此非常灾变者，乃臣等奉职无状所致。除各痛加省惩待罪外，缘系非常灾变事理，谨具本专差办事官梁凤赍捧，谨具奏闻。甲午六月十六日 
　　
　　火灾自劾疏 
　　
　　南京礼部尚书臣湛若水谨奏，为自劾不职，乞赐罢黜，以应灾变事。迩者南京太庙被火，其变非常，而我祖宗神灵之所栖，百六七十年之所遗，一旦尽为煨烬。臣切痛心，夙夜靡宁。仰惟圣明仁孝格天，无所不至，其有此变，咎在臣下。而臣所职在掌邦礼，治神人，和上下。治而和之，是故乖气不生而灾害不作。今莫大灾害忽然骤至，是臣治和之休未效，神人上下之职未修也。乞敕吏部将臣罢归田里，以应灾变，以惩不职。臣不胜恐惧祈命之至。为此具本，顺差办事官孙芳赍捧，谨具奏闻，伏候敕旨。甲午七月初三日 
　　
　　南京太庙火灾礼仪疏 
　　
　　南京礼部等衙门尚书等官湛若水等谨题，为南京太庙礼仪事。近者南京太庙被火，伏闻於内列祖神主一时亦被延毁，号吁莫及。臣等除已会同南京各衙门堂上官具奏待罪外，窃惟列祖神灵陟降在天，皇上亲承宗庙之祀，对越歆享，仁孝诚敬，为已至矣。南京既有太庙，又有奉先殿，其奉先殿每日及朔望进膳，列祖神灵，固有所依。但南京太庙神主，系是祖宗百七十年以来奉安已久，今一旦遭此灾变，恐无以慰皇上孝思瞻切之情。臣等待罪礼官，仰体至孝，必须补造列祖神主，以为神灵之依；必须重建南京太庙，以为奉安之所。然又工程非岁时可就，香火非日月可缺。似此数端，臣等实窃究心，未知所宜。伏乞圣明敕下礼部议处奏请，或先钦制告文，特遣大臣前到南京祭告列祖神灵，或权将南京太庙原日朝夕香火，暂并於奉先殿，用少伸皇上纯孝之诚，惟复别有裁处。缘此礼制出於朝廷，皆非臣等所敢轻议，伏惟圣明裁处。缘系南京太庙礼仪事理，未敢擅便，为此具本，专差办事官孟陵赍捧，谨题请旨。 
　　
　　进祖陵颂疏 
　　
　　南京礼部尚书湛若水谨奏，为进祖陵颂文，以扬功德，以昭圣治事。臣惟自古帝王之兴，统绪之远，必上有所本，下有所承。是故代有文学道艺之臣，以述其祖功宗德美，敷张鸿休，以为世轨；播之音乐，荐之清庙明堂，传之子孙，化之国俗，以保无疆之大业焉。此商周盛时，二雅三颂所由继作也。三代而降，无论嬴秦，汉、唐以下，或霸或夷，或以寖弱，德不肖天，无大雅之道，故其文词杂乱而无章，不足以述至德，昭格皇天，是宜其业之不能大以远也。惟我皇明，四祖树德，太祖收功。不由尺土而起，非如尧自唐侯，周自后稷之比。直与大舜起於侧微，玄德升闻，乃命以位，同一道也。盖其不由势立，不假人荐，超然迈迹，正中庸所谓「夫焉有所倚」，而一根於道德之懿，如树之根乾枝叶花实，以渐而盛，苟非世德积累，何以致然？一百七十年来，我皇上又培养而光大之，以新天下之耳目，永万年之休声。其时称扬德美者，文臣宗工皆已优为之，而道述祖功宗德，垂诏后世，上绍雅颂之音，以追配唐、虞三代之盛，则或未之遑及焉。臣以菲材，蒙累朝作养收用，既由翰苑，不治民事，得以肆力文学，窥五帝之渊微，究三王之大道，亦或少有愚者之一得焉。幸因奉命祭告祖陵事毕，仰睹泗州之形势，俯考中都之文献，谨撰祖陵颂十章，一曰皇统，二曰皇德，三曰皇懿，四曰皇熙，五曰皇仁，六曰皇迹，七曰皇基，八曰皇瑞，九曰皇业，十曰皇化。又首之以序，以申作述之意。谨用缮写装潢，因祭告，毕进复命本，顺差办事官陈荣禄赍捧，谨具奏闻。嘉靖十四年九月　日进。奉圣旨：「览奏，具见忠意。颂留看。礼部知道。」 
　　
　　引年疏 
　　
