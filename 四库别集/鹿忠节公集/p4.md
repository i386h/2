<!-- { "loadSidebar": true } -->
　　臣某陛辞之日抵通州通抚新兵陈于郊壮弱参差器杖阙略军容且未具何言军实矧区区万人副参足办之不足辱一开府也就谋督臣取道密云新立车营军容具矣而训练犹疏始而合市人既而奉骄子日食重饷而以桀骜着声是岂立营本意讨军实而训之是所望于当事者至于旧兵则告疲劳求加饷即执新兵之厚饷以为辞夫其身苦于重劳眼热于厚饷逃亡接踵旧额半虚督抚业会疏以请矣臣谓旧兵比例新兵非也新兵抛家弃业投名幕府以听调发固与旧兵之安其妻子庐舍者苦乐原殊且新暂而旧常即旧兵之有知者心当自明惟是各边之饷独蓟门最薄宣大粮册三等即最下者不下六钱五分蓟门何敢望焉当时边事重在宣大故饷渐西渐重渐东渐薄势使然耳今之蓟门何啻宣大则蓟饷之当增他镇有不得比以为例者督抚之请是也而臣犹有望于督抚者边疆大臣为国分忧事权在握不必全靠内府近日京东北一带添设之兵是不一处无裨干掫坐糜金钱何如酌其无关缓急者分属营路留其精壮汰其老弱即以汰饷增补旧营汰一新兵可补三旧兵何惮而不为也繇密云而东禾稼甚盛无忧饥馑团练乡兵增修城堡此良有司之事所可悯者失所之辽人相望于途至以青衿泣求煮粥臣不胜泫然行县略赈更为之计令有司查记卫所总呈于府量其众寡分发各县附籍里甲夫分为安插则散处易于措置各照卫所则比屋犹是亲邻守望相连保甲默寓恢复有期故里可返辽人庶有瘳乎廿六日而抵关与经臣会延见镇道诸臣而令各陈守御方略臣此行大意原为关事事至于此而守御犹未足恃众议犹未归一未必榆关之不为广宁臣何以报皇上何以对天下安危大计数言可决事之当行者行不当行者亟止人之可留者留不可留者亟去议以尽天下之心断以成天下之事如斯而已矣恢复二字诚未易言然不可轻为此言岂可绝无此意守御一策诚然在关然家当可在关上作用岂可不在关外经臣筑边于八里铺无非向关外树藩篱而臣愚以为太逼盖八里之近两道长城分关上之兵再为摆边势恐难遍且一处瑕则处处皆瑕万一不支关上之震摇不大耶榆关左山右海形胜天成起伏层迭最便用奇本是活地特八里太近反为绝地耳道臣有为宁远之说者夫守莫先于险阨宁远山势合抱不过数里形如葫芦诚得信臣精卒荷戟守之可以塞暗袭蓟门之路且包二百里以为宇十三山引领望救之遗黎可迎以来关上宵啼露处之辽人可徙以出计莫便焉而经臣以为目前兵将未能办此出太远则一路之应接未易或有失则关上之人心且摇莫若步步做去目今发帑不过二十万则八里铺之长边功未易竟小为结束改修城堡建立铳台总以余力修复中前前屯等处渐以辽民实之地近则修葺不难有急则收转亦便此经臣老成之见臣未之敢易者且经臣已遣将经营觉华岛则其微意更令人服耳臣与经臣并辔出关繇八里铺抵中前所城垣犹在庐趾依然辽民有从行者循览周回泪数行下臣等相顾澘然夫敌未抵镇武而我自烧宁前此前日经抚之罪也我弃宁前敌终不至而我坚欲委为住牧之所不敢出关向东行一步此今日道将之罪也道将既潜身匿影于关内而无能转其畏敌之情以畏法化其谋利之智以谋敌此臣与经臣之罪也河西失事数月矣试问住关上者何所恃以自固兵填于街衢哗于酒肆绝不习技击而将复以嫖赌身先之被参之将潜伏关门明开赌场犹谓有法乎将以剥军而不操练军以习将而乐逸游如敌抵关谁应之者且有吃酒吃肉预备走路之谣诸臣熟闻之而不介意情可知矣夫天下事天下人为之精神力量遇难事而愈出只在先定主意主意不定弛然废然离披萎薾而不振主意定则累年积玩可以一日振千人积玩可以一夫振今日关事主意要在步步向外生打起精神细寻着数使三军之气日趋飞扬而其大端在举逃官逃将而挑换之文臣如某某等武臣如某某等才岂尽无可用情岂尽无可原独其自觉无气色展布实难何如另用一番人耳目一新旌旗变色事犹可为也今不是图而图事发策使诸逃臣参焉每一开口千难万难满关城尽成一套熟气扑人面透人肠熏人心而人不自觉臣初至犹能觉之亟欲以生换熟而犹恐镇臣新到亦被熟气套住亟与定约今日关上备诚未完当以何时可完今日宁远事诚难做当以何时可做镇臣谓盔甲不齐马匹未备夫守险阨固不靠盔甲破马兵终当用步兵即盔甲马匹不可尽废而臣许为归乞于皇上应之如左右手倘军需具足而军声不振臣将求多于镇臣矣镇臣受尚方之赐督诸将者也经臣又督镇臣者也事至今日有进无退诸将退步则有镇臣之剑在镇臣退步则有经臣之剑在镇臣既到关军事尽委之而以兵备道臣监之经臣移居永平以制镇臣之后关上赏罚进止听镇臣与监军计议而行如机在呼吸不妨前发而后闻经臣居重驭轻于体益尊而重臣所驻永平且成一重镇臣前已有疏及之矣而总之大机括只在使人心有进无退不倡勇敢不去逃臣而欲办东事未有能济者经臣与镇臣当从此处加之意也进退阴阳皆兵之用活做则出奇无穷执定则自误耳臣出告边臣详述皇上命臣之意发难以难诸臣令各吐肺肝不敢自为简重之语致人之情有所不尽归报皇上详述关上之情而闲附一得之愚于行止去留之处不敢顾惜情面致事之实有所未明天下安危系于一关此非臣子惜情面地而臣又非惜情面人也事毕出关繇一片石西阅峭壁悬崖渐深渐狭形如袖口沿边墩堡戚继光之遗规具在但能修复可无过虑而臣凭吊继光军法其子临阵退却即斩以徇则其平生胜着又有在于刁斗斥堠之外者可为今日将将者顶门一针矣军法即为国命敢因而并及之迤■〈辶里〉西阅当谒陵以归先具奏闻 

　　○分设大将疏 【 拟代孙相公】 

　　为大将分设已定边臣忽议更端谨再申明分设初意以质舆论事臣闻陆贾有言天下危注意将自边事告警我兵屡败河东河西相继陷没总繇无将以至于此臣矢心祷天为求良将以雪国耻以复侵疆时有议永平设抚臣者臣谓设抚臣不如设大将询之舆论得马世龙犹恐耳闻未确命过都面恩与朝臣共见之皆以为可用遂越格用之臣何爱于马世龙而骤为贵显政欲使■〈扌弃〉身命以报国岂肯使争衙宇以怀居惟永平素无衙宇何以栖止得一将而无枝可依无兵可管是以闲之者用之也臣又据肤见今日重地首山海次蓟门敌如窥山海我当厚集其阵以直塞之则山海关以里宜有几重接济敌如知山海有重兵而捣瑕于桃林冷口喜峰潮河川古北口等处我又当密布其势以横塞之则十二路宜分三总兵各按汛地以图防守山石燕建已付江应诏马松喜太命马世龙帅之使驻三屯营以安顿其士马而毕力于操练已请得旨矣维时石古曹墙尚未得人政拟议一二骁将以地远难到而督抚请用孙祖寿之咨至因用之各给敕书行事臣愚自谓棊布三将各握重兵各有专责山海事缓则练兵养士以防之山海有急则江应诏当关马世龙移驻永平或抚宁相机策应孙祖寿移驻三屯以为声援急用缓用皆有路数直看横看各有意义区区之愚实尽于此而督抚复请以江马二将分管东四路孙祖寿总管中西八路统辖多寡之数督抚必有取义以才论耶江应诏是皇上所改容而礼之者马世龙又举朝所推毂也岂江马二将祇足当一协守之事而祖寿长才遂兼江马之四耶恐祖寿未能自信也如以中西八路万无他虞一将可了是担子重者借力宜少担子轻者取精宜多何以服天下况督抚亦未易保八路之无虞也又或以蓟镇总兵原衔原印言乎则十二路皆当统辖山海关政其杖钺而临之地何甘让他人即祖寿亦难自为解也天下事非一家私议臣何敢坚持前说即臣原从为国起见非从为人起见而人之为国孰不如我臣不敢不申明初意而尤不敢不虚衷以听公论伏乞皇上下部详议如以臣直看横看之说不尽谬则从初议如其无当此何等时何等事而何徇一人之见亟如督抚之议而臣心更安或有谓孙祖寿管西四路亦无驻处夫蓟镇之有三协守原为一总兵鞭长不及而设今设三总兵则一总兵所管即前一协守之事协守可裁也裁之即以供协守者供总兵则协守虽裁而事不废总兵虽添而费不增事莫便焉孙祖寿宜驻石匣而石匣副将与中协副将其官皆宜径裁其人不妨别推至于东四路协守之外又添协守营路几何堪此分食且吴自勉别镇皆逃将也近以争管相揭较贤否于三逃一逃之闲其员可俱裁其人可俱斥也以其均为十二路中将领更置之事遂并及之 

　　○陈兵事疏 【 拟代孙相公】 

