<!-- { "loadSidebar": true } -->
《广记》：虞部郎中陆绍，元和中，尝看表兄于定水寺。因为院僧具密饵时果，并招邻院僧。良久，与一李秀才偕至。乃环坐，笑语颇剧。院僧顾弟子煮茗，巡将匝而不及李。陆不平，为言之，院僧颇出谩语。李怒，僧犹大言不止。李乃白座客：“某不免对贵客作造次矣。”因袖手据两膝，叱其僧曰：“粗行阿师，争敢无礼！柱杖何在，可击之！”其僧房门后有筇杖子，忽跃出连击其僧。时众亦有闭护，杖伺人隙捷中，若有物执持者。李复叱曰：“捉此僧向墙！”僧乃负墙拱手，色青气短，唯言乞命。李又曰：“阿师可下阶。”僧又趋下，自投无数，衄鼻败颡不已。众为请之。李徐曰：“缘衣冠在，不能杀此为累。”因揖客而去。僧半日方能言，如中恶状，竟不之测矣。
针奴脚
前凉张存善针。有奴好逃亡，存行针缩奴脚，不得动。欲使，更以针解之。
杖虎
于子仁湖广武冈州人，洪武乙丑进士。知登州府，部有诉其家人伤于虎者。子仁命卒持牒入山捕虎，卒泣不肯行。子仁笞之，更命他两卒。两卒不得已，入山，焚其牌。火方息而随至，弭耳帖尾，随行入城，观者如堵。虎至庭下，伏不动。子仁厉声斥责，杖之百而舍之。虎复循故道而去。
按子仁有异术，以妖惑被讦，逮诏狱死，弃其尸。家人既发丧，一夕忽闻叩门声，问之，则子仁也。自言不死，亦不自晦，日与故旧游宴。或泛舟，不用篙楫，舟逆水而上，以为戏乐。里人刘氏，其怨家也。以铁索系之，诣阙奏状。一日忽失子仁所在，但存铁索而已。刘坐欺妄，得重谴云。
葛孝先
葛玄，字孝先。尝与宾同坐，复有来者，出迎之，坐上又有一玄与客语。时天寒，玄谓客人曰；“贫居不能人人得炉火，请作火，共使得暖。”玄因张口吐气，赫然火出，须臾满屋，客尽得如在日中。尝与客对食，食毕，嗽口，口中饭尽成大蜂数百头，飞行作声。良久张口，群蜂还飞入口中，玄嚼之，故是饭也。手拍床，虾蟆及诸虫飞鸟燕雀鱼鳖之属，使之舞，皆应弦节如人。玄止之，即止。
瓶隐
申屠有涯放旷云泉，常携一瓶，时跃身入瓶中。时人号为“瓶隐”。
马湘
马湘字自然，杭州盐官人。治道术，尝南游霍桐山，夜投旅舍宿。主人戏言：“客满无宿处，道士能壁上睡，即相容。”湘跃身梁上，以一脚挂梁倒睡。适主人夜起，引烛照见，大惊异。湘曰：“梁上犹能，况壁上乎！”俄而入壁渐没。主人拜谢，乃出。或言“常州城中鼠极多”，湘书一符，令帖于南壁下。有一大鼠相率群鼠，莫知其数，出城门去。自是城内绝鼠。
蓝乔
蓝乔字子升，循州龙川人。与吴子野同登汴桥，买瓜欲食。乔曰：“尘埃扑瓜，当与子入水中啖尔。”因持瓜涌身入河。吴注目以视，时有瓜皮浮出水面。至夜不出，吴往候其邸，已酣寝矣。徐张目曰：“波中待子食瓜，何久不至？”
纸月取月留月
《宣室志》云：杨晦八月十二日夜谒王先生。先生刻纸如月，施垣上，洞照一室。又唐周生有道术，中秋谓客曰：“我能取月。”以筯数百条，绳而驾之，曰：“我梯此取月。”俄以手举衣，怀中出月寸许，清光照烂，寒气入骨。
《三水小牍》云：桂林韩生嗜酒，自言有道术。一日欲自桂过湖，同行者二人，与俱止郊外僧寺。韩生夜不睡，自抱一篮，持匏杓出就庭下。众往视之，见以杓酌取月光，作倾泻状。韩曰：“今夕月色难得，恐他夕风雨夜里，留此待缓急尔。”众笑焉。及明日，空篮敝杓如故，益哂其妄。舟至邵平，共坐至江亭上，各命仆市酒期醉。会天大风，日暮，风益急，灯烛不能张。众大闷，一客忽念前夕事，戏嬲韩曰：“子所贮月光今安在？”韩抚掌曰：“几忘之。”即狼狈走舟中，取篮杓一挥，则白光燎焉见于梁栋间。如是连数十挥，一坐遂尽如秋天晴夜，月光潋滟，秋毫皆睹。众乃大呼痛饮。达四鼓。韩复酌取而收之篮，夜乃黑如故。
孙福海
成化间，金陵孙福海有妻子而精道教，凡祈天遣鬼，无不应者。又有戏术。尝与少年辈同纳凉，有美妇四、五至，少年目孙而笑。孙曰：“汝欲见其足耶?”即画地为一字。妇至，见画处如巨沟然，即跃而足见。
张七政
唐张七政，荆州人，有戏术。尝画一妇人于壁，酌酒满杯，饮之至尽，画妇人面赤。
金箔张
《狯园》云：国初平阳金箔张者，以世造金箔得名。其子二郎聪隽不凡，少遇仙流，授以《鹿卢蹻经》一卷，遂得乘蹻之术。闾里骇其所为。一日有羽衣人过其门，曰：“家师亦挟小奇术。二郎不弃，明日遣骑相迎。”黎明，果有两童子，各乘一龙，自云中下，复牵一龙，请二郎乘坐。龙狞甚，昂首不伏。童子出袖中软玉鞭鞭之，二郎乃腾身而上。行数里，至一山谷中，极花木泉石之胜。俄达茅庵，羽衣人已在门矣。传呼延入，见一道人庞眉古服，坐匡床之上，双足卸挂璧间，相去犹寻丈也。二郎欲拜，道人曰：“且上勿前。老汉久卸膝盖骨以自便，倚足于壁，不踏世上红尘矣。今日不免为郎君一下床也。”于是挥手招壁间，双足自行，前著膝上，辐凑如常人。遂下床，具宾主礼，呼室中童子煮新茶供客。茶至，则一无首童子也。道人责曰：“对佳宾，乃简率若此乎？可速戴头来！”童子举手扪其颈，遽入室取头戴之，复出，供茶如初。
李福达
李福达一日至苏州，欲税宅城中。遍阅数处，辄憎湫隘。侩人怪之。李曰：“卿莫管我，所挚细小什器颇多，必须宽敞始得。”侩人以为戏言。后看下一大姓空宅子，前厅后堂，洞房连闼，意甚乐之。与税赁毕，李便入宅，从容袖中摸出小白石函，纵横不离数寸，凡衣服饮食、床褥卧具、屏障几席釜甑，一切资生之物，尽从中出。又于函中掣出妇人男子凡数辈，皆其妾滕使令。又有十余小儿，皆衣五彩。侩人震怖，便狂走。李笑而不言。久之，将行，还复挚此妇人、男子、小儿、诸器玩，一一悉纳石函中，仍袖而去。
最后福达客黄浦上朱恩尚书家。朱公好道，礼为上客。或厨傅稍有不饬，李知是内人慢之，咒其室中器皿服玩，使斗击。庭下所曝筐筥，一一历阶而上。内人悔过，乃止。
外国道人
《灵鬼志》：有道人外国来，解含刀吐火。行见一人担担，上有小笼子，可受升余。语担人云：“吾步行疲极，欲寄君担。”担人以为戏也，应曰：“自可尔。君欲何许自厝？”答云：“若见许，正欲入笼子中。”担人愈怪之，乃下担。入笼中，笼更不大，其人亦不更小。担之亦觉重于先。既行数里，树下住食。担人呼共食。云：“我自有食。”不肯出，止住笼中，饮食器物罗列，肴膳丰腆亦办。乃呼担人食。未半，语担人“我欲妇共食”。腹中吐出一女子，年二十许，衣裳容貌甚美。二人共食。食饮竟，其夫便卧。妇语担人曰：“我有外夫，欲来共食。夫觉，君勿道之。”妇便口中出少年丈夫。此笼中便有三人。有顷，其夫动如欲党，妇便以外夫内口中。夫起，语担人曰：“可去。”即以妇内口中，及食器物。此人既至国中，有一家大富贵，财巨万而性悭吝。语担人云：“试为君破悭。”即至其家。有好马，甚珍之，系在柱上，忽失去，寻索不得。明日见马在五升甖中，终不可破。便语曰：“君作百人厨，以周一方穷乏，马得出耳。”主人如其言，马还在柱下。明早其父母在堂上，忽然不见，举家惶怖。开装器，忽然见父母在泽壶中，不知何由，复往请之。其人云：“君更作千人饮食以饴百姓穷者。”当时便见父母在床也。
前段与《广记》阳羡书生寄鹅笼中事同。
负笈老翁
隋开皇初，广都孝廉侯遹入蜀。至剑门外，忽见四黄石，皆大如斗。遹收之，藏于书笼，负之以驴。因歇鞍取看，皆化为金。至城货之，得钱百万。沽美妾十余人，大开第宅，又置良田别墅。后春日。尽载妓妾出游，下车张饮。忽一老翁负大笈至，坐于席末。遹怒而诟之，命苍头扶出，更不动，亦不嗔恚，但引满啖炙而笑云：“君不记取吾金乎！吾此来求偿债耳。”尽取妓妾十余人，投之书笈，亦不觉其窄。负而趋，走若飞鸟。遹令苍头逐之，不及。自后遹家日贫。十余年却归蜀。到剑门，又见前老翁携所将之妾游行，傧从极多。见遹，皆大笑。问之不言，忽失所在。访剑门前后，并无此人，竟不能测。
胡媚儿
唐贞元中，扬州丐者，自称胡媚儿，琉璃瓶可受半升，曰：“施此满，足矣。”人与百钱，见瓶间大如粟。与千钱至万钱，亦然，好事以驴与之，入瓶如蝇。俄有数十车纲至。纲主戏曰：“能令诸车入瓶乎?”曰：“可微侧瓶口。”令车悉入，有顷不见，媚儿即跳入瓶。纲主大惊，以梃扑瓶，破，一无所有。
方朔偷桃法
戏术有方朔偷桃法。以小梯植于手中，一小儿腾之而上，更以梯累承之。儿深入云表，人不能见。顷之，摘桃掷下，鲜硕异常。最后儿不返，忽空中有血数点坠下。术者哭曰：“吾儿为天狗所杀矣！”顷之，头足零星而坠。术者悲益甚，乞施棺殓之资。众厚给之，乃收泪荷担而去。至明日，此小儿复在前市摘桃矣。
幻戏
嘉、隆间，有幻戏者，将小儿断头，作法讫，呼之即起。有游僧过，见而哂之。俄而儿呼不起，如是再三，其人即四方礼拜，恳求高手放儿重生，便当履门求教。数四不应，儿已僵矣。其人乃撮土为坎，种葫芦子其中。少顷生蔓，结小葫芦。又仍前礼拜哀鸣，终不应。其人长吁曰：“不免动手也。”将刀斫下葫芦。众中有僧头欻然落地，其小儿便起如常。其人即吹烟一道，冉冉乘之以升，良久遂没。而僧竟不复活矣。
板桥三娘子
