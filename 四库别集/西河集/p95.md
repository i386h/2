<!-- { "loadSidebar": true } -->
　　王子鸿资挟其文以遨游天下自燕齐代陇以暨荆邓瓯粤岭海之外率驱柴担簦坦坦如衡术者凡四十年曽归而筑小楼于隘巷名曰卧游而卒之舍而去也予尝作卧游楼诗以留之暨其后从五岭归慨然念故里不可去乃复买宅于沂川之间环沂舍傍筑层楼其中前可瞰城南诸山而北干一峰适当北牖且隣园之藂荟而翳蔚者松楸木莽晻映左右于是判楼而分受之顔之曰半而人或疑焉夫以鸿资之足迹几遍天下其目之所通耳之所接心思意防之所周知固将以二室为奥居百原为行唐蓬丘沧江为洿池林囿而乃局局于櫺轩之末櫋幔之细是必有説顾吾闻逍遥万里不越抢榆当其肆志寥廓游心浩荡可以穷天地之大斥万类之广而及其退藏一室饮食偃仰不过肘之所布与趾之所量而止夫鸿资风尘在衣顾之将澣岂真好穷大而忘归者哉今鸿资薄游海濵而予以访旧之余与之晨夕葢尝饮予酒而告予以将返而居是楼也遂述其撰事而乞予以记夫暍者望丛社以倾心劳者睹藳砧而思憩何则情固有所安也今夫人身居广厦层台累榭尚以为隘而苟当蹑屩之为劳驱车之已瘁见栋宇而愿安焉此亦何暇问其地之或广或陿而况时事纷纠未能百全吾游于天下而知天下事之未可以意量尽也鸿资虽所至特达然秦赵越貊行或未遍山川云物览有未备诗文溢寰宇而多所散去黄金满行槖而不尽收拾然则天下事之不能全者有如此半矣若夫一枝之栖可以娱老一椽之遗可以裕后则斯楼虽褊是亦得半之道也鸿资曰善请饮君是楼勒其文而嵌之于壁
　　满听楼记
　　予至宣城偕张公荀仲访东渚先生不得观张公所画东渚草堂图而思之夫宣城山水甲天下既已登敬亭溯双溪观柏视麻姑之胜亦既快心娱目而顾伈伈焉重有懐于东渚之一图亦可怪矣既而先生筑楼于草堂之傍顔曰满听相传楼成时有鵹黄栖于梁緜蛮而啼同里施侍读为之题之而其家举人渊公复为之绘图传来京师京师好事者且为之歌咏其事予少游倪文正园有庭轩然以其橚爽之在楹也风生刁调经耳而满名满听轩今相距四十年矣先生是楼之名适与相合岂酾酒伐木与鸟鸣求友其情有同然者与方先生从沈徴君游正值徴君与文正同时颉颃相与持党人之事而先生以髙弟子周旋其间迄于今读先生序徴君遗集未尝不叹先生之毗辅严而步趋正也夫听亦何常目不睹邓林之柯足不践板桐之隂而刘卉歙求之而条然又求之而飉然情之所之一似风起于青苹而河放于泬防者况间闗啁唽因时而更故有聆燕竽之音而以为齐笙者矣世不遇文正世不识先生之效文正而见草堂之图而思之闻满听之名而歌之记之他日闻声而起相为应求安知后之倚音者不犹之今日之倾听者也吾耳属之矣
　　重建仁贤祠碑记
　　仁贤祠者乡人为先吏部作也古无乡人立祠祠乡贤者尝考汉朱邑为桐乡吏暨拜司农天子赐黄金百斤使家置祀而邑以为家人祀我不如桐乡民葢自信桐乡之有得于已也今则官祠皆故事上以是哃而下以是謟其不足取信明矣独乡人稍公难以势夺亦难以利诱然而自汉迄今虽更里名如王烈闾师争画像如陈寔父子卒未闻立祠而为之祀之葢乡人易与易与则多求乡人又易形易形则多媢故有髙车驷马归驰里中里中人忌之至相与共事则往往苛求而极于怨望吾不知遂之人何以得于先吏部先吏部亦何以得之于遂人而合钱于缿合材于涂合筋骸手足于闾左子弟而构以祠饰以貌于嘏于祝题之曰仁贤仿惇宗殷礼而载在祀典虽曰公之徳着之里甲凡邦比版借出入租役一切轻重髙下律之官府之八成而未有稽者而公力清之祀法有功徳于民固当祀然非公之生平实有以感人之心而中人之隠亦安能致此迄于今祠稍圮矣公之孙防侯为祥符令已经取召而忌者中之所称祥符民思之如桐乡民者慨然念祖徳而重为建之夫祀典有二祠于功徳所以劝善也祠于祖考所以广孝也今仁贤之祠在乡人创之为劝善在后人建之为广孝均得之矣族孙竒龄拜祠下而系之以歌乃为系曰公讳一瓉遂安人官吏部文选司郎中歌曰婺之山兮幽幽公之出兮驾云虬婺之水兮差差公之来兮浟然以思为公作庙兮建华榱灵旗上下兮山风四吹惟公畴昔兮感乡闾乡人戴公兮愿为尸之陶土甓兮筑堂簃孙为祖役兮子为父来红粱兮乌黍风飘飘兮神灵雨为采明粢兮荐筐筥春祈秋赛兮长此终古嘏称降福兮祝告以防膋萧四达兮年又年蒸禋如故兮昭事不諐几筵重饬兮貌庙鲜宗功可述兮祖徳以宣吹箫击鼓兮弹神弦苾芬孝祀兮通后先执笾捧豆兮有如乡人婺之山兮婺之水碧云如衣兮白石如髓惟公骏徳兮堪与之比山水可移兮徳不可以徙庙有葢兮石有底勒嘉名兮昭万祀
　　宁州龙安山兜率寺重兴碑记
　　佛书载兜率夜摩宫殿在诸天以上璀璨丽可居能仁故名山法地有所创建每借之以顔其刹如梓潼分宁皆有兜率是也顾分宁兜率仓于隋开皇之末山名龙安其地由豫章西山而西去豫章逺而龙安委迤反与鄂之下隽之畍相为犬牙则又去分宁逺葢山之兴废其不可按者亦乆矣湘溪蛤庵禅师本楚产而游于越防吴越用兵师乃效浮屠奉亲故事拂缁负母避于湘湖之麓者若干年后累迁上辈自福岩报恩平阳诸宿歴伺勘验究之平阳报恩交欲传法而卒受传于平阳抚期之雄出而振锡有何足怪独是师乆在越毋论浮杯四达非所依恋而即其两赴京师随大觉老人説法
　　御前几欲留内庭荐福若所传万善殿者而犹然却足惟以湘湖之一曲为念则其不轻于应物如是也乃其初以越中故人出宰下隽延师于下隽之鳯山寺而下隽去龙安较近惟时有兜率之僧名师亮者承隠贤静师之后稍葺元明以来兜率之既废而渐复者建堂五楹奉鬘华而藏贝叶将以次翦辟冀还旧观而诎于时之未有合也康熈十二年癸丑二月住僧师亮同龙安防法匡君鼎雄君竒遇万君正瑛陈君钦等白诸当事共赍礼币迎师于鳯山择日入院乃大建旛幢渐兴工役当斯时兜率之既复而稍合者已骎骎乎有其基焉防两湖用兵诸旗张皇四出悉驻荆岳而下隽当平江临湘之间为荆岳冲龙安近下隽烽火相接战守所必争适师省平阳负锡东渡暨还而前途梗塞不可通乃往来湘湖自称湘溪道人者又若干年虽其间三吴巨刹各来迎师师亦曽一应吴江黎里之请然非其意也丁已之秋龙安兵稍解其住僧檀越坚请师往将骤完旧绪一光前席其劝驾之笃倍于肇事而师亦乆念寳地之当急复遂于榛莽之余毅然许往于是増视延袤就其髙下庀徒量材遂事有日乃使谒文于予为纪石用予三入西江未尝一过龙安不能详兜率遗迹又记志荒略亦无从考覈故实以备因革然尝闻兜率初兴有司马头陀者来相是山预记若干年后必当有圣僧先后相继开演故自隋唐五代代有徳士而延至赵宋则临济云门两两分见其在慈明之后者则曰无证曰志恩曰从悟而在匡真之后者则曰择梧曰景常曰维显前后记验歴歴不爽及其既亦少替矣今师之重来旷世接迹虽曰人事然孰非山川爽睿实有以启之也哉葢祖庭兴复端借大力自非挽繂日月开掲天地具鉴道之能而扩劫摩之防者未易胜任故师念湘溪而今以当日之念湘溪者转念兜率夫亦以兵革之际兴复倍难遂不惮矫愿力屈事任以有此役也考之宋宣和之末兵兴旁午中外戒备而朝士张君商英尚有追谥兜率悦师之请以其运漕隆兴时曽从兜率座下一言有悟故也今师之道法不减从悦而兵革之连且异曩昔法宝当兴岂无商英其人踵其事者吾于兜率有厚期矣寺址讫各具畛域前后殿堂门庑寮舍各具规画程功糇廪民物人力簿书嵗月各具计数例书之碑负而缀以铭铭曰
　　惟此神宫名兜率陀招提象之以安腾摩有如祗园对此恒河庭生苾草座成莲花乃者龙安亦有斯寺阐兹五衍开自六季白马迁经黄金布地彷佛曹溪掬水尝味云俟时日当出化导为天人师佛祖教是以数世能摄众妙相继説法具大辩才星罗宝殿云满香台鹫羽旦拂优罗夜开领其中趣比之西来无如象教稍堕后叶道岸倾崖慈航失楫旷然前期丁此浩劫何幸大师早授法迦叶一嬗大鉴再宗逺恢临济近嗣天童日月并徳山河比功驯象骑素传衣赐红初住湘湖中栖黎里曽随大觉入见
　　天子辩晰八正在醮园里爰请法驾整是道席将邀舍衞兴我兜率宝树牵身金花捧足复太子园修利王国不悟诘武兵来洞庭龙安烽燧间于荆衡湘溪一曲虽署师名终还初地言完化城増累疏浮薙芜崇槁旛为风生圭作影表丹甃蟠螭赤桷飞鸟矛防戈鋋弃之如扫修水东流夏汭西折祝融堆霞彭蠡泛雪鹤不争山龙请避穴纵复兵行江汉有截安以金轮镇之宝杵普济禽虫广喻徒旅门阖四流灯燃一炬珉石坚贞永树其所
　　家贞女堕楼记
　　家贞女者祥符知县防侯女也贞女已成妇三日而犹称女或曰昔荀爽之女为阴瑜妻虽既死而称荀氏女或曰祥符民父母防侯曽上贞女事于台以父母故女之贞女许字方翰林渭仁之子奕昭方毛故世婚比之羊邓而防侯与渭仁又以文章相亲好其订为婚娅故无所负独是奕昭乆病瘵当防侯以被召来京师予见奕昭于防侯之寓疑其肌清而损容泽不外着恐不年而防侯再任祥符其明年夏奕昭就婚祥符官舍则负病往自京师达祥符千余里鞍辔道路病愈剧防侯初难之然既已至此无还理乃遂于病中强为脱褵甫脱即就外舍当是时其病中之扶侍起居尝药和防雪垢撋薉其重有累于贞女者不待言也至病革奕昭泣曰吾此来百悔亦何及矣虽然吾敢以三日误汝终身哉女曰子不读芣苢之诗乎其夫有恶疾虽未婚犹不忍去也况三日耶既而易箦女不食父强之始食初女少时以食蒸羊致病中死法乆断不食至是忽食之以为得速死也防防侯以卓异再被召将赴考选而谣诼适至防侯居平颇郁郁女伺父不怿阳为好容施施然如寻常初欲自材有二傅婢同卧起及是稍懈尝坐私室泪纵横被面母至强拭曰不谓小寒遂嚏唾至此时二月易冬服女僮请择其撋澣者曰吾能再御此耶女僮怪问之随乱以他语康熈二十年三月六日日暝登楼呼女僮执烛随后示不疑行至牕栏将闭牕委身而堕楼去地二丈许下甃以石掷之将必靡碎而肢体不壊惟口呕阏血眸子黒白溷数日一若有鬼神维防之者噫异矣祥符乡三老感防侯者为防侯勒石颂去思而并上其事于台表之虽女年尚少未当旌然而靡他可知矣祥符绅士皆有诗而予为记之如此且以告夫后此之为诗若文者
　　五贤崇祀乡贤祠记
