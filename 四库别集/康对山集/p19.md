<!-- { "loadSidebar": true } -->
闻君习静求山县却爱山翁远问予山水有奇君信否风云多态我何如闲居莫着潜夫论斋坐宜看老子书若道齐生是虚语武陵争得见秦余 

此日【马未收】 

此日山居幽兴深朅来终日对芳林非关征诏疏长孺自是襄阳爱苦吟雨霁晚川烟漠漠月明春坞翠阴阴相将幸有柴桑叟漫兴何湏焦尾琴 

迟用之东归 【马未收】 

君今习静返山城咲杀人间浮薄名昨向省堂闻客语因于邸报羡君情平生不染林和靖举世难容祢正平寄与仆夫归莫□新诗先订白头盟 

寄蔡承之 

十年不见蔡中郎空辱音书寄草堂累幅总忧嗣续事百年那慰别离肠还丹有诀无心炼近事多虞祗自伤何日同游沧海上却将往事咲荒塘 

答张太微【马未收】 

闻君卧病渐能行可是溪山复旧盟我有清尊邀北海谁堪佳节滞严城凭栏倚徙看星鸟匣座威蕤起砌萤此际思君君不见烦将万物副吾情 

送徐友 【马未收】 

君赴秦安春正初关山芳树绿阴疏云间皷角迎驺马竹里旌旗引使车中论祗宜徐干着扁舟休忆季鹰居邰城半载风流在伫搅征轺下简书 

寄孙岐山 

难兄不愧西台夫令弟优为赤县侯往日名家无杜曲新来文献有开州中丞巳上旌贤疏百姓空思卧辙留后去若逢宣室问先将民事报宸旒 

浒西道中见落花示同游三子 

不信浒西春巳深落红惊见满芳林可怜累月风兼雨那得携壸赏更吟此度诸君同漫兴他时佳节想登临夕阳似识山翁意亦射苍原出翠岑 

赠行边使【马未收】 

列镇迎　恩介冑雄赭袍遥映塞云红武臣敌忾余虓虎　圣主忧时起卧龙天上使星临阃外斗间紫气照关中长城万里今增重不数平淮一线功 

赠西溪 【马未收】 

不日公交车谒紫宸再聆謦欬恐无因后贤怪底怀先进　圣主由来重直臣河岳清秋回使节庙堂深计在斯民辽东朔北俱凋弊讵惜骊歌灞水滨 

试笔 

石室栖迟近十年老人虚拟洞中仙平生畏暑非躭寂老去便幽反类禅霜敓小桃犹有个风翻细草若生烟襟怀落拓原无为祗愧当时抱瓮贤 



【卷之七】
 五言绝句 
 六言绝句 
 七言绝句 

【五言绝句】
 寄伯循 
 丁丑岁十月一日得伯循书将以是月见访喜而有作 
 昔往 
 荅太微沜东作 
 题画 
 普缘道士戏太微 
 与宗文夜坐 
 岐山道中四首 
 赠汤贡之 
 渡渭南望 
 可惜 
 吴歌 
 右曲二首寄渼陂子 
 北山庭前竹石各赋一首 
 用昭宅看牡丹 
 山中夜归 
 嘲希宋出妓 
 画 
 别公望 
 孙方伯青芥白芥画 
 杂赋符园景物十首 
 骊山□壁间韵留寄于腾远 
 少年 
 送别 
 十月奉迎长洲叔泊诸昆赏花值雨不果 
 杏花亭小坐 
 柳下观棋 
 渡漆二首 
 凤麓宴集 
 闻笛 
 归牧 
 别雨山 
 静斋亭子 



对山集卷之七 　　五言绝句 

寄伯循 【马未收】关中多俊乂惟尔独知名何日辞岩穴朝廷忆贾生 

丁丑岁十月一日得伯循书将以是月见访喜而有作 我卧南牎下黄花遗好奇媺人几时到相思劳寸心菊花方烂熳柳条稍衰歇坐我白云轩相将弄明月抱静恼客来独喜仲容至俱是沧海人安计尘俗事葡萄酿作酒复置琉璃杯共君宛转歌一日三万回带雨入郭门暂宿道傍寺半夜雨逾急恨不向君醉 

昔往 昔往何悠悠今来亦矫矫绿树云外多红颜坐中老 

荅太微沜东作 叫水远弥洁此沜晴更嘉请君沜上坐看此水中霞君家韦杜曲佳胜定无比夕阳原上来此沜亦堪喜沜东多杨柳枝枝弄新碧不系郎君车常拂处士席木末载酒来君与坐相酌听彼幽鸟鸣君心乐不乐 

题画 长裾澹容与散步苍松下不是鹿门人何似栖栖者 

普缘道士戏太微 潇洒张夫子风流谁可攀雪晴山更好何事欲空还虽有故园思其如春水生石门不临啸笑杀晋孙卿篮舆下西坂佳胜益舂容泉落莲花沜云开玉女峯巳不望君来木末见双盖我坐白云洲哿矣成佳会 

与宗文夜坐 芳意老逾笃清谈夜不眠与我若裴迪相遇蓝田川 

岐山道中【四首　马未收】雨过万木茂天开千嶂青迎风翻锦蝶拂雾点蜻蜓 此日岐山道年时渭水舟轻鸥拂雪浪零露湿云裘想象岐阳里依稀宝穑堂临风无一醉何以慰吾狂 偃蹇栽修竹巃嵸立假山绿涛浮柳色苍翠压朱阑 

赠汤贡之【汤号闲云】 闲云既无心安能有拘束愧我山林人何时去尘俗 

渡渭南望 水际孤云合船头细浪生青山飞白鹭绿竹啭黄莺客散太微道人归黑水西临流麾短赋即景试新题 

可惜【马未收】可惜东园花不及西村柳骤当风雨来零落自莫守 

吴歌 侬如浦中莲欢如莲上露不忧朱口晞唯恐狂风妬 

右曲二首寄渼陂子 少小织流黄裁为合欢被不得同君着竟如流水逝 人生无百年常思千岁事入门同咲颜出门各分异 

北山庭前竹石各赋一首 看君满阶竹若成千亩阴月来金琐琗森爽似君心 刳石为巨缸植此一峯秀依依夕阴生彷佛坠悬溜 

用昭宅看牡丹 此花已盛开我犹醉君酒遥知浒西曲花片大如乎春色年年似衰容日日改寄与园中花那能不相待我看君家花枝枝各相胜但能对花酌同是看花兴 

山中夜归 日落万山暝断崖人不行篮舆下崇坂依约听更声山外岚云断中天河汉流月明人影见珠露浥征裘 

嘲希宋出妓 筵开不出妓徘徊据空席卢六本倾心何如李太白联舆过别墅接坐散瑶觞不遣清歌出空陈俎豆香 

画 三仙炼金丹丹光彻天起那知玄牝门不在炉火里归牧夕阳洲悠悠稳跨牛笑看江湖客风浪逐年愁 

别公望 宵征鸡未鸣遄帰畏将旦感子中夜来饮饯白云沜君抱循良姿我为葑菲客相见即相知徘徊意安歇我向武功去烦子赠微吟知君有幽思惬予芳草心 

孙方伯青芥白芥画 托根当芳园凌霜益屏翳清新君自知何湏羡姜桂 

【杂赋符园景物十首】
 梨园 
 杏坞 
 柿曲 
 李溪 
 桃巷 
 林檎 
 葡萄架 
 柳浪 
 蒜陌 
 梅杏竹 

梨园 破玉迷归蝶分香藉绿苔晓来吟望处绝胜碧桃开 

杏坞 看君杏花坞疑在辋川南映日浮丹萼翻风墬绿毵 

柿曲 未见垂朱实先看发翠螫勍霜齐楚橘和露笑园桃 

李溪 不是楚苦里满溪悬素蕤森疏明月下遮莫许人窥 

桃巷 春川百树桃绰约开将半为问看花人可似玄都观 

林檎 巳尽叶间花忽抱枝头子酸涩君自知清香亦堪喜 

葡萄架 绿芚虽未折清阴巳堪想徘徊望东山依依明月上 

柳浪 匝岸垂金丝翻风漾晴碧夜来南垞归相看巳盈尺 

蒜陌 绳枢饭黍初殷懃入君采何事绮罗筵亦伴雕盘醢 

梅杏竹 季夏苦炎蒸独爱玉黄子稍着氷壶中萧爽快人齿 

骊山□壁间韵留寄于腾远 思君不能见空望水西村徒载华山酒忧来独闭门夜深残月上寒炉尚余炪安得同心人并坐理瑶瑟 

少年 白马出青门香风散原野一笑掷千金枉杀负薪者 

送别 相逢复相别叹尔优游子三月过泸洲扁舟疾于驶 

十月奉迎长洲叔泊诸昆赏花值雨不果 已办花前饮花神岂避人欲将花尽发故着雨留人名花开雨后香色更堪怜明日携壸去应成六一篇 

杏花亭小坐 我爱千亩杏逶迤围小亭浮云日夕静迭入万峯青 

柳下观棋 塌地坐弹棊注酒莓苔上水际暗香来怕是桃花涨 

渡漆【二首】春波何清浅仅能没马足不似去年秋惊涛与天触 西岸桃杏花风吹落坡上荡漾那能还空使心惆怅 

凤麓宴集 三月凤麓下开花迭如锦复有同怀人云何不欢饮凤麓符子宅面面是蓬莱留饮不成醉于予何有哉乘舆山村远探奇石洞深行吟红日暮却辔晚风侵花飞春巳老栖鸟夜犹翻月下婆娑舞溪边咲语喧 

闻笛 山居静无寐轰吞维濑鸣何处夜吹笛嘹唳起悲声初月照山牎清兴那能歇更闻玉笛声恍如卧云阙昨日湋上游今在汤泉宿如何丝竹声又复在空谷 

归牧 赤丸匿西陆岭上牛羊归牧童喜牛饱笑歌来翠微 

别雨山 子是金陵客何时到此州一官如曼倩千古诵风流 

静斋亭子 葳蕤北城下宜是静斋亭小径黄花发邀予饮醁醽坐此生幽思空庭无一尘主人方傲俗泾野又芳邻 



【六言绝句】
 川对月 
 观岩下花柳 
 渡渭 
 东希宋宅西亭子宴集 

六言绝句 

川对月 爱此一轮秋月清辉独射间园小酌西堂人醉槐阴渐泊东轩 袅袅微升东海霏霏密射疏帘诗罢呼童送酒歌余对客掀髯 

观岩下花柳 云外小洲飞鹭岩阴长沜宜春万树桃花夹水满天杨柳迷人 不见耶溪朱杏即多浒西玉梨一带绿波围县双崖物色堪题水际碧山如画原头轻霭霏烟锦绣平连汉苑繁花隐胜秦川 馌稼又将十载寻春巳惬衰夫何必花奴劝酒方同郭泰回船 

渡渭 马家渡口浮渭烟波一望无涯云外小舟回棹泥中野老停车 及岸遥遥清旦登舟忽忽日斜水际何人楼阁林稍此地栖鸦 

东希宋宅西亭子宴集 城市山林有此烟霞风月何心既倩金陵起舞湏邀卢五同吟 酒醉不知日暮月来始信更移清兴撩人无寐高情入梦空思 



【七言绝句】
 漫兴 
 荅孙生 
 饮酒乐 
 彭麓山房漫兴 
 即事 
 汝诚至 
 寄献吉 
 即事 
 于浒西同公顺兄小酌 
 扶风道中 
 东侍御宅小楼看山 
 渭南道中 
 长安郭门留别饯送诸公 
 华岩宅亭子宴集 
 予至华山十日林实南原收获未归以诗戏之 
 六月十五夜华岩小楼望月 
 灵宝喜王汝邻见过 
 心远亭集 
 别徐伯傅 
 别汝邻 
 示德充 
 别德敷 
 示德充 
 送徐生 
 二月九日同德充德一于杏花亭集 
 梦刘西陂士奇 
 去年二月九日与德充德一二弟洎子栗过此各赋小诗十余首今日杏花开二弟复至悟省旧作有待得函关公事了年年沉醉杏花天及年年花发年年醉更乞天公六万场之句因次原韵再赋十首 
 和岐东浒西夜归之作 
 观澜亭小酌同太微作 
 四月十九日宴东侍御园亭醉中走笔 
 答东侍御 
 沜东小酌 
 再过暖泉庒值雨怀仲木 
 从霁散步 
 许廷臣亭子观假山 
 修山麓铺吕子与苏守设酒待予吕子出示所赋桃花诗因谩成八首 
 次华岩韵 
 华岩宅集三首 
 醉别廷搢四首 
 浒西迟舜臣戏成二绝 
 李户部充中毕赈北还率尔寄别 
 送虞北山伯俊公甫 
 吕子北泉精舍宴集 
 西溪亭子登高 
 与虞坡子 
 寄芝山右长史 
 送李封君 

七言绝句 

