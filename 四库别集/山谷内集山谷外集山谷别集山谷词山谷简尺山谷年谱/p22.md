<!-- { "loadSidebar": true } -->
　　通城县学宫资深堂前县令临川邹君余损道之所作也通城故崇阳之聚也民病于崇阳求专逹于武昌故熈寜五年诏割崇阳之三郷为通城县以六安曹君登子渐为令为吏严能知所先后其作邑民劝趋之官府足以鸠民则致力于学宫因其溪山之阳作夫子庙爰及诸生之舎以待其秀民兴焉未遑教事而曹君去由是阅数令方贷民出子钱并役兼任而藏其雇庸之竒以为最岁上丁释奠府史执事趣如令则止及令东平王君定民佐才之时病其邑子之不学颇理曹君之绪执经以待问而士不至虽然曹君之功不遂隳堕亦王君之力也邹君始下车闻艾城戴君舆耆艾有德而明经术以书币聘焉戴君至而士大夫有所矜式邹君曰讲堂者利于羣居而不利于燕居使贤者退而与诸生杂处吾惧贤者之不安席也乃因民之余力而作斯堂于是投耒耜而挟书弃惰防而受业者日至焉顷之夙夜于其家者知贵老出入于其郷者知尚齿于市于田见儒衣者皆肃然父老乃相与叹曰毁我财而成我子弟劳我力而逸我耆老葢学之功耶继邹君者临川吴君履中与权呉君发政甚爱民而论政先养士其狱犴平矣曰此俗吏之所能也于是复以书币聘海昏李君亮采李君应之则与李君分职曰子典其教事而我知其政李君力学以待举修已以致人士皆乐好之呉君公事退则来燕于堂左经右律靡日不勤凡宫室不能风雨器用不可荐羞皆弥缝补苴使无憾于是通城之学可以责士之不来而士得师友并兴于学矣夫性者民所自有也彼其怙富防德放贫为滥强有力者嚚柔良者不立岂独民之罪哉长上不劝学也今自曹君以来有劝学之心而犹待四人然后其政行善政之难也如此夫昔者邹君甚爱斯堂尝以书抵京师求予记之防予不暇及是呉君为之请焉予谓邹君者名斯堂不空语诸生从事焉不可不知也浅闻寡见者之教也不能引之至于道故学者皆得一而暖暖姝姝彼其得一也非自得之故也孟子曰君子深造之以道欲自得之也见异端而不能弗畔居之不安也趋下流而失其本资之不深也今夫水决之东则东流决之西则西流背原而徃矣左之右之而常逢其原亦必有道矣夫教者欲速效而不使人自得之学者欲速化而不求自得之皆孟子之罪人也故表章邹君之意以晓诸生若夫挈楹计工述其襟帯溪山之观则非两令之属予者故不书
　　阆州整暇堂记
　　无事而使物物得其所可以折千里之冲之谓整有事而以逸待劳以实击虚彼不足而我有余之谓暇夫不素备而应卒可以徼幸于无患而其颠沛狼戾者十常八九也岂唯人事哉天之于物疾风震雷伏于土中者皆萌动然后阜蕃而成夏落其实而枯其枝然后闭塞而成冬夫惟整故能暇上天之道也昔者晋栾鍼使于楚楚执政问晋国之勇对曰好以众整又问如何曰好以暇虽晋楚争盟务以辞相胜充其情楚岂能与中国抗衡哉今之郡守古诸侯也提千里之兵以守关要平居燕安拙者奉三尺而有余至于仓卒变故巧者应事机而不足此惟不知素整暇故也荣阳鲁侯仲修仁宗时御史中丞鲁公家也儒素有风力其家法存焉为阆中太守知学问为治民之源知恭俭为劝学之路先本后末左经而右律在官二年内明而外肃吏畏而民服乃作堂以燕乐之表里江山不知风于以燕宾客讲问阙遗沈沈翼翼千里之观也堂成而鲁侯甚爱之问名于江南黄某某曰若鲁侯可谓能整能暇矣故名之曰整暇所以羙其成功而劝其未至也诗曰迨天之未隂雨彻彼桑土绸缪牖户今此下民或敢侮予可谓能整矣又曰来归自镐我行永乆饮御诸友炰鼈脍鲤侯谁在矣张仲孝友可谓能暇矣前所叙説以告后人后作赋诗以为鲁侯夀故并记之
　　冀州飬正堂记
　　冀州古信都有汉为安平侯国地当河漳之间一都防民习懻忮任侠自武四方防手之民囊橐其间不事本业其淫俗犹班班见于载籍无名山大川以为要关其地四战之国也自中原有事于兵革此邦未尝不与焉故其民空匮憔悴甚于他州我圣人抚有四海天下属安丁壮耕桑老弱不任事百有余年而民未知休息生飬之利嵗一艰食可望以恩义者不能相救葢其地产瘠卤人不根着故尔于今为州在国北门坚壁重兵楼橹险壮外夷宾客朝贺有期防所由出入故守者常用士大夫之选元豊元年十一月诏用扶风鲁侯鲁侯忠信岂弟不鄙其州拊循鳏寡动用礼法民奋于田士兴于学廼遑暇于燕息之地太守居故有便堂权舆于都水蓝昌言仲谟而鲁侯为筑屋四旁与堂周旋风寒暑有所迁就而堂事告备鲁侯隠几以休诗书酌酒以御宾客巾履徜徉木隂鸟语之中思所以为邦之本而有得焉谓其堂曰飬正是在易之頥贞吉观頥自求口实者也齐王之子亦人子也居富贵之飬而气体与人殊况能自求其心居天下之广居则其所飬冝何如呼于垤泽之门者非宋君也而声似之以其居相似也其居与古人相似而病不及古人吾则不信也夫惟不言不笑不取是非物之情飘风暴天地不能持久也未同而言胁肩谄笑茍可以得车所治毎下而不耻者吾不知也至于时然后言乐然后笑义然后取彼其中必有以信之诗云鼓钟于宫声闻于外夫事其事而小大得情语黙当物斋心服形于宫庭屋漏之间而民气和于耕桑陇亩之上彼其于性命之情必有不蕲于规矩凖绳而正者焉嘉鲁侯之不鄙其州知律民者在巳得已者在心其居民上不以一日忘所以飬源者故极言其致遗鲁侯镵石壁间使信都之士师鲁侯之好学以成其材其民知鲁侯之用心而勤其事又使来者得覧观焉鲁侯名有开字元翰简肃公之子能世其家者也
　　北京通判防贤乐堂记
　　待外物而适者未得之忧人之先之也既得之忧人之夺之也故虽有荣观得之亦忧失之亦忧无时而乐也自适其适者无累于物物之去来未尝不乐也故古之人观乎傥来若寄于我如浮云之外物亦正其名曰贤者而后乐此不贤者虽有此不乐也常山贾春卿来佐北都留守政成有暇日始作新堂治燕息之地豫章黄庭坚名之曰贤乐其义葢以谓去前日之上庳下陋尘蒙蛛丝隅角黮闇鸟防之宅而为今日之轩楹髙明戸牖通逹便斋曲房两宜寒暑并隂髙槐风听脩竹賔僚尊酒笑语诗书是宜为贤者有也春卿遂以名堂而属为记黄庭坚曰魏都国北门通守上佐也事无所不关决虽留守大人钜公防刃于无事内外晏然而十三县之政日交于前簿书期防几于不胜听也加以外夷宾客之道浊河隄防之守呼吸变故不择时节举别都防府号为难治者皆出大名下故异时任此责者以夜继昼为吏牍所埋没不得出气虽亲戚庆吊人情所不能休者有不暇顾省至其解官去而后已今春卿办了公家事小大斩斩又有力以燕乐亲戚僚友讲问缺遗则斯堂之主人不既贤乎夫人之贤岂有类哉徳每进而终无已者也我名斯堂既嘉主人贤又以为来者之劝也春卿名青故太尉侍中魏公子也精敏通事情见首知尾自其少时老奸吏不敢弄以事尝以使节京西吏畏其明其失职以议法不合不以不称职也其于政事天材絶人逺甚不以其能骄人好贤不倦不为得失顾计者也
　　忠州复古记
　　忠州汉巴郡之临江垫江县也其治所在临江故梁以为临州后周以为南宾郡唐贞观八年始为忠州其地荒逺瘴疠近臣得罪多出为刺史司马故刘尚书以刺史贬一年死陆宣公以别驾贬十年死李忠懿公以刺史居六年白文公以刺史居二年其后喜事者以四公俱贤图象为四贤阁故相赠司徒郑州刺史南华刘晏士安故相赠兵部尚书嘉兴陆贽敬舆中书侍郎平章事赠司徒安邑李吉甫宏宪刑部尚书致仕赠右仆射下邽白居易乐天由开元以来讫于会昌四君子相望凛然犹有生气忠民常以此自负而郡守至者必矜式焉绍圣二年正月知州事营丘王君辟之圣涂下车问民疾苦曰吏骜而民困故圣涂为州拊养柔良知其饱饥鉏治奸猾几于伤手治声翕然邑中豪吏故时受赇舞文法者相与谋曰属且无类即以智笼小騃吏羣诉于部使者圣涂不为变且叹曰白头老翁安能録録畏吏苛民耶亦会部使者察其为奸而圣涂治郡政成时休车骑野次咨问故老访四贤之逸事而三君之政寂寥无闻葢士安即赐死而敬舆别驾不治民宏宪虽在州六年亦嘿耳乐天由江州司马除刺史为稍迁故为郡最豫暇有声迹又其在州时诗见传东楼以宴宾佐西楼以瞰鸣玉溪登龙昌上寺以望江南诸山张乐巴子台以会竹枝歌女东坡种花东涧种柳皆相传识其处所于是一花一竹皆攷于诗复其旧贯种荔支数百株移木莲且十本忠于一时遂为三峡名郡圣涂乃以书夸涪翁曰为我记之涪翁曰圣涂急鳏寡之病使逺方民沐浴县官之泽可谓知务矣扫除四贤之室思欲追配古人可谓乐善矣乐天去忠州于今为二百七十有九年在官者缌缌然常忧瘴疠之病已数日求去故乐天之遗事芜没欲尽圣涂齐人也葢不能巴峡之风土又其撃强拨烦材有余地而晚暮为逺郡守乃能慨然不倦兴旧起废使郡中池观花竹郁然如元和己亥时追乐天而与之友圣涂于是贤于人逺矣圣涂为州之明年六月而涪翁为之记
　　吉州庐陵县令题名记
　　昔皇甫湜持正言庐陵戸余二万有地三百里县当刺史理所令日两趋衙退则抵承録判将校事相闗临烦言易生凡事难专于今戸籍号称七万刺史府官属与昔时皆不同所以病令使政难工者犹不尽除故前令称治者常少按求版籍由太平兴国改元而上无传焉由马逹下讫李景元三十有七人嵗月官资以能右选格应入遽罢不以理或以故去皆可欵识今令陈适用汝器始办刻石以图永久维三十七人其政之媺恶则遗民老吏之言犹在去而显于朝其能否则载于士大夫葢不必书适用资直方行事如破竹不能为人下其撃伐人不避豪贵其为政老奸吏缚不能展手其牧民善去败羣者其簿籍如谨细书生所抄书予欲考马君以来政事与适用度长比短差其功最使并刻之而未暇以庐陵之难为令而称治其才可知巳
　　黔州黔江县题名记
　　黔江县治所葢楚开黔中郡时哥罗蛮聚落也于今为县二乡七里戸千有二百其秋赋雇庸不登三十万钱以地产役于公者八十有五其义军二千九百招谕夷自将其众者五百七十其役于公之人质野畏事大畧与义军夷将领不殊也使之非其义或跳梁不为用决讼失其情或虏畧以偿直暗则小智者亦溷疆畔而为欺懦则细黠吏亦能用其柄市麝脐以百计市蜂蜡以千计则夷以长吏为侮寛则以利啗胥徒而苟免猛则鸟兽骇而走箐中矣至今得其人栉垢爬痒民以按堵而异时居为难治吾不知其説也胶西逢兴文为黔州军事判官会王君任以忧去二年不除代有司以兴文摄令遂以治声闻葢其人练逹吏道故不以假摄为一切之政老于忧患故虽摄事弥年而不倦事事举以诏改秩将去如始至府库簿书如墉如栉不鄙夷其民子弟教之故其政无六疾而夷夏安之县旧无题名记兴文愍其太陋求之故府与其老吏乃自熙宁庚戌得赵君洙以来十人刻石以为后观而属余记之子产曰抑人有言曰蕞尔国夫有社稷民人王事均也岂可忽哉兴文之举于是合矣后之人有此六疾而求治吾不知也无此六疾而邑不治吾则不信也故悉书之以告来者
　　筠州新昌县瑞芝亭记
