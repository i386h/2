<!-- { "loadSidebar": true } -->
　　朱晃帝中国人皆盗贼之沙陀起竝世势力相挟持血战长河间六年筋力疲兵威日益弱国势日益痿懦将外召侮奸臣内生欺将军食其禄报主死不辞愿以一鎗勇往济社稷危慷慨吐雄畧发愤亲戎师夜火焚河梁敌人俱纷披南城竟不守拙速称神奇藐视太原孽声声呼小儿良猷未及展庸君先见疑左右尽侧目逐之惟恐迟竟夺虎熊旅付彼河上痴卒畀保銮队殉君忠壮尸丈夫头可断豹死固留皮虽曰置身错大节终不隳萧条滑州寺遗象父老思祸乱五十年置君如奕棊为臣死国难此义无人知五朝八易姓主死臣不悲不意武夫中有臣能若斯岂无长乐老爵位荣一时纵保兔园册至今天下
　　李天下
　　沙陀一夜鸦儿死夹寨堤邉黄雾起三枝誓箭挂马鞍誓与先王刷遗耻六年河上几辛苦才得河南一丸土卢龙悖子虽剖心耶律敌人犹未虏栉风沐雨壮志荒傅粉涂朱乐未央癞枭本为太原孽骄子都化邯郸倡歌吴歈习赵舞吹玉笙击花鼓十万貔貅介胄雄三千粉黛烟花主呼优名李天下龙颊轻批面如赭法刀不斩敬心磨镜破铜光解如瓦魏州总管着柘黄门高流矢生金疮刘尼不进银瓶醴凤瑟鸾筝殉龙体君不见銕鎗将军有先知鬬鸡咬犬呼小儿
　　金牀兔
　　兔子上金牀闭门作天子日从日上生竟促明年死大鸟名鸑鷟四目而三足声声呼卢平罗平赤公族碧楮降朱文赤光耀金虺本图南越荣翻作西江鬼顺天者昌逆天亡南金越绫从多藏八都副使拜尚父四世相承吴越王罗平髑髅悲血光
　　申伶儿
　　黄金钟真珠酒弟饮此兮千歳寿真珠酒黄金钟兄分饮兮寿当与弟同兄不饮兮弟愈恭兄色变弟心疑弟不退兮兄无辞申伶儿起合双金巵一饮渍脑死莫医置不知愿全紫荆树莫忘棠棣诗
　　陈桥行
　　唐宫夜祝邈佶烈忧民一念通天阙帝星下射甲马营紫雾红光掩明月殿前防检作天子方颐大口空诛死重光相荡两金乌十幅黄旗上龙体中书相公掌穿爪不死不忍秘鸿寳画瓠学士独先几禅授雄文袖中草君不见五十三年血载涂五家八姓相吞屠陈桥乱卒不拥马抚掌先生肯坠驴
　　金柜书
　　约誓书金柜藏不鉴柴家幼儿祚不长弟兄子侄相继作书记署名传晋王金柜书藏祸府肘腋竒凶起慈母深宫烛影夜无人漏下严更天四鼓寡妇孤儿不敢啼戳地有声金柱斧太平王子着龙衣定防元勲孰敢非艺祖有灵君莫急朱牌金字火羊飞
　　澶渊行
　　铁马辽军饮河水三关要地平如坻诸城闭垒百僚惊西幸东廵议蠭起相公峙立不动摇忠肝义胆凌云霄亲征雄谋出独断孤注一掷先得枭澶渊城上黄旗入万歳声中河水【阙】神弧半夜发牀机天杀蕃酋蕃母立蕃儿进退两成禽可惜君王不追袭不追袭失天赐银币年年劳奉使冠履从兹颠倒置君不见未和天尊多善柔懒将一矢射岐沟嵗输二十万匹绢不愽辽兵一颗头
　　瑶华后【郭氏】
　　君不见明道时美人争宠皇后危外廷议起吕丞相内殿衅结阎都知爪痕龙颊有实迹赐号犹得称仙师美人之宠寻亦衰又不见绍圣中婕妤凌后礼不恭用事挤挑郝内侍顺旨迎合章相公妄兴魇魅卒无验诏狱惨酷寃血红婕妤正位名号崇瑶华两后辙迹同郭后不归孟后生还宫天刑不杀侍毉贼地下仁皇媿哲宗
　　哀熙宁
　　熙宁天子仁如尧熙宁相臣奸如枭【王荆公】心管商口防臯朝保甲兮暮青苗三司条例分牛毛祖宗制度皆动摇百年流毒毒不消呜呼仁皇有意安天下悔不十年相司马南方圣人眞土苴
　　绍述谣
　　绍述复绍述贤材一时出坏尽祖宗基遂得奸臣术
　　悲靖康
　　悲靖康一主战百议和括金银搜马骡不将一矢射强敌奉使往来如走梭青城车驾不复返玉缉金支皆渡河君不见幸使桥才六马呼二酋话香火
　　一纲谣【李纲】
　　一纲举万目张建炎帝开重光首窜卖国牙继诛易姓王募军买马事战备誓为吾君复旧疆忤汪黄七十五日中书堂奉祠已落张公章【浚】嗟乎一纲去万目弛敌马长驱饮江水张公督战方未已张公督战方未已
　　岳鄂王歌
　　君不见南薰门铁炉步神矛丈八舞长蛇双练银光如雨注又不见铁浮屠拐子马斫跮钢刀飞白霜贯阵背嵬纷解瓦义旗所指人不惊王师到处壶浆迎两河忠义望风附襄邓荆湖唾手宁朱仙鎭上马如虎百战经营心独苦赐环竟坏回天功卷斾归来卧枢府钱塘宫殿春风轻娇儿安宴醉未醒徒令功臣三十六舞女歌儿乐太平虎头将军面如铁义胆忠肝向谁说只将和议两封书往拭先皇目中血将军将军通军术君命不受未为失大夫出疆事从权铁马长驱功可必功成解甲面赤墀拜表谢罪死不迟惜哉忠义重山岳智不及此良可悲乌乎肆谗言加毒手申王心循王口蕲王湖上乘驴走五国城头帝鬼啼金人相酌平安酒
　　悲建绍
　　张都督杀曲端关中断右腕中兴天子无相干秦丞相陷岳飞江左长城堕中兴天子知不知铁象马精忠旗罗索望风走乌珠揾泪归旗折马毙事可悲君不见窜李纲死宗泽可怜建绍同辙迹中兴中兴良可惜
　　冷山使【洪皓】
　　冷山使者苏武流仗节不畏敌国囚冷山八月雪成丈四月五月犹氊裘土人畏寒不敢出使者甘居十五秋戎王聚落不满百土庐氊帐风萧索采薪乞食教胡雏啮雪嚼氊筹汉防归来馆阁席未温一斥南荒九年谪天之报公何偪侧君不见两枢相一侍臣天之报公不在身
　　韩太师
　　黄袍飞着嘉王体阁门知事从龙起经筵侍讲倡优定防宗臣【赵汝愚】永州死谏司台宪鹰犬多击搏忠正收谗阿何刘明沈奋牙爪五十九贤投网罗北珠冠子高一尺十四夫人分宠席行灯午夜閙元宵京尹【谢睾】明朝转恩泽地衣红锦齐中堂眞珠搭当生明光大臣排列贺生旦进奏文移行四方太师权重专天眷边衅胡为起征战威行宫省势如山一日恶盈翻局面玉津园里悲风生日色惨惨天冥冥中军统制权车毂密旨一语加大刑【杀韩侂胄】天杀权奸天假手何事斵棺逺函首君王不复三世讐地下权奸堪借口
　　咸淳师相【贾似道】
　　咸淳师相专军国堂吏馆賔供羽翼诸司百职听使令台谏承顔言路塞轮舟五日一入朝湖山佳处多逍遥谀言佞语颂功德边事军声听寂寥半闲堂连多寳阁歌姬舞妓相懽乐十年国势尽倾摧犹谓师臣堪付托师臣师臣躬督兵珠金沙头罗一声十三万人齐解甲寡妇孤儿俱北行君不见黯淡溪流东复东木棉花开生悲风师臣不忍马革褁厠上有人能拉胷
　　从容堂词【江万里】
　　朔风翻大江吹仆碧油幢懦将争投欵奸臣窃去邦从容堂上鬼节义独成双更有熊湘阁全家死不降
　　厓山行
　　三宫衔璧国步绝烛天炎火随风灭间关海道续萤光力战厓山犹一决午朝乐作兵合围一字舟崩遂不支樯旗倒仆百官散十万健儿浮血尸皇天不遗一块肉一瓣香闻海舟覆犹有孤臣卧小楼南面从容就胡戮







　　玉笥集卷二
　　钦定四库全书
　　玉笥集巻三　　　　　　　元　张宪　撰古乐府
　　古有所思行
　　我思古之人兮不可从乃在黄土之底青编之中青编几帙载名姓黄土万冢埋英雄重泉黯黯隔白日宰木飒飒生悲风我虽有语谁为通皇天不肯惜人物百年转眼如飘蓬秦皇汉武气焰盖一世彭殇邱跖俱成空黄帝升鼎湖桥山葬遗弓虞舜死九疑銮舆不还宫明王圣主只如此纷纷二子蝼螘二女泣兮湘竹斑羣臣归兮弓剑闲吊古昔兮望逺见江上之青山白玉椁黄金棺千年滞魄生辛酸功名震主亦闲事不若樽前且破顔
　　从军行
　　从军天目山走马临安道虽不着战士铁锁袍亦戴赵公浑脱防金鼓震四野秋风吹三关将军不尚杀士卒何时还白露下青草高楼多怨思杵声空入梦谁解送征衣三军粮食尽将士衣裘暖女且拾橡栗我欲醉弦管楚王挟纩越子投醪同功共事均苦分劳入参谋议出事弓马黄石之言听者盖寡
　　雉子斑曲
　　雉子斑双双起锦膺绣颈斑斓尾十歩一啄粟百步一饮水雌逐雄飞雄随雌誓不愿拘挛生宁求野鬬死野鹰昨夜下蒿藜搦雄飞去雌独归雉子斑忍分离辟邪伎作鼓吹悲
　　行路难
　　行路难前有黄河之水后有太行之山车声宛转羊肠坂马足蹭蹬人头关白日呌虎豹腥风啼狗肝拔剑顾四野使我摧心肝东归旣无家西去何时还行路难重咨嗟乞食淮隂市报仇博浪沙一剑不养身千金徒破家古来未际皆纷拏行路难多岐路马援不受井蛙囚范増已被重瞳误良禽择木乃下栖不用漂流叹迟暮
　　拟招
　　以我美姝易彼紫騟装刀头兮饬箭厨西荡秦陇东清荆吴拟立功于不朽任市人之揶揄客有忘君背国窃禄而活者亦何异食溷之鼠穴墓之狐厌见穷猿中株于岩野困鸟脱罗于江湖吾诚不能依阿偃仰以殉世仰皇穹而号呼若乃沐浴日光廓清天衢抑血诚愤发于所感又孰知强弱成败之何如豪杰兮归来吾与尔兮良图
　　将进酒
　　酒如渑肉如陵赵妇鼓寳瑟秦妻弹银筝歌儿舞女列满庭瑚案玻瓈紫丝歩障金雀屏客人在门主出迎莲花玉杯双手擎主人劝客客勿停十围画烛夜继明但愿千日醉不愿一日醒世间宠辱何足惊珠万斛金千籝来日大难君须行胡不饮此长命觥刘伯伦王无功醉郷深处了平生英雄万古瘗黄土惟有二子全其名
　　行行重行行
　　行行重行行此别何时还风霜阻道路歳月凋朱顔层冰剥肌肉半是刀箭瘢金印大如斗积功良亦艰君看霍去病终葬祁连山
　　白雪吟
　　白雪复白雪寡俦将奈何不如下俚唱能使和者多繁嚣乱俗耳宁复知谬讹五弦防南风咸韶随逝波正声乆絶学举世皆淫哇吾将复大雅尽扫蚊与哇后防今不在曲成谁为歌
　　侠赠
　　赵客虎皮冠走马章台栁自小耻读书吴钩不离手千里杀讐家空中腾匕首侠累座上死嬴政廷中走屠儿贪黄金狂生终掣肘丈夫难图名合义死不朽安得蔺相如渑池一杯酒
　　房中思
　　红象作小梳髻龙盘漆髪香泥捣守宫染透桃花骨白马不归来倚牀弄红拂桂隂绿团团坐对玲珑月
　　铜雀妓
　　陵树日沉西秋风石马嘶芳樽倾繐帐讵肯湿黄泥惨惨笙歌合遥遥望眼迷玉人脆如草能得几回啼
　　秋怨
　　雨声绕山来撼屋风猎猎银牀暑气消金井下梧叶胭脂堕微泪鸾镜晓妆怯香冷红象梳髻薄燕跕明日玉栏干槿花飞莫蝶
　　火府告斗
　　黄巾骑马腾红云绿草细书天篆文芙蓉小冠切白玉伏地夜奏中天君灼灼桃花映羊首电绕魁昰百怪走九皇一笑帝车移银鹿作羓霞注酒玉衡闪烁招摇光人间尘土何茫茫石家买得绿珠笑五云踏地椒壁香短衣吹秋车武子干抱流萤照书纸虗空喉舌正司权杳杳冥冥注生死
　　端午词
　　榴花照鬟云髻热蝉翼轻绡香叠雪一丈戎葵倚绣窻雨足江南好时节五色灵钱傍午烧防胜金花贴鼓腰段家桥下水如潮东船夺得西船标棹歌声静晚山绿万镒黄金一日销
　　白苎舞词
　　吴宫美人青犊刀自裁白苎制舞袍轻云冉冉白胜雪激楚一曲回风高九雏凤篸紫玉长裾窄腰莲歩促翩翻素袖啓朱樱金笼鹦鹉飞来熟馆娃楼阁摇春晖台城少年醉忘归璚牕绮户锁风色桃树日长蝴蝶飞倾城独立世希有罢吟绿水停杨栁急管繁弦莫苦催眞珠賸买乌程酒
　　桃花梦
