<!-- { "loadSidebar": true } -->
　　赐中大夫知枢宻院事兼参知政事兼太子宾客雷孝友乞畀祠禄不允诏
　　勅具悉朕惟古之大臣身任天下之重一夫不被其泽若已纳之沟中未闻以独善为髙轻去就为防也卿与闻机政三载于今孳孳服勤夙夜匪懈朕躬之所眷倚朝野之所观瞻何嫌何疑廼求释位书曰若游大川予徃暨汝奭其济今中外多故民物未康货币之源尚堙甲兵之问日至朕方喟然当食弗御兹岂大臣求去时乎其思同寅协恭助朕所以忧此者以疾来谂所未欲闻所请宜不允
　　赐中大夫知枢宻院事兼参知政事兼太子宾客雷孝友再上奏乞许从罢免俾奉外祠不允不得再有陈请诏
　　勅具悉人主之用人非独以荣其身大臣之事君亦将以行其志朕所为置卿于鼎铉之贰属卿以枢机之繁岂徒以髙爵厚禄示眷宠之私盖望其硕画嘉谋禆经济之用傥昧仰成之托轻怀勇退之髙人其谓何朕复奚赖宜思君臣同体之谊毋狗明哲保身之圗期素学之尽施虽告归其未晚所请宜不允不得再有陈请赐正议大夫守刑部尚书兼修国史实録院修撰兼太子詹事兼吏部尚书曽防辞免除吏部尚书恩命不允诏
　　勅具悉朕惟有周冢宰之职三公兼之所以统百官均四海非他卿比也若稽古神祖俶定官制为一王法天官常伯位叙尤髙迄于元祐非执政旧臣不在兹选朕更新万化于今三年真拜是官四人而已顾不重哉卿方严简重有先正之风忠亮笃实为迩臣之表间以大司冦兼筦铨衡鉴裁之公逹于朕聼予维宠嘉之即命为真非卿谁可览观来奏殊异所闻谓方蕲去之坚惧有圗迁之诮夫引疾以匄闲卿志也登贤以自近朕心也卿欲必行其志独不当体朕惓惓之心乎亟其祗钦毋遏朕命所辞宜不允
　　赐新除资政殿学士中大夫知兴元府充利州路安抚使四川制置大使安丙再上奏劄子辞免资政殿大学士知兴元府四川制置大使不允诏
　　勅具悉朕以卿有捐躯狥国之忠有戡难靖民之畧诚节昭著勲庸赫然乆欲遄山甫之归重咈借冦君之愿故易宣威而开制阃仍秘殿而加大名所以耸逺人之瞻重全蜀之体也夫功崇则睠厚劳大则报叠此有国常典而卿辞之至再何耶勉循已定之规想建无穷之利使邦人怀葛亮之爱而夷俗畏德裕之威岂不韪哉所辞宜不允
　　赐扬州观察使知婺州军州事兼管内劝农使善下乞依旧在京宫观免奉朝请任便居住不允诏
　　勑具悉朕惟治亲治民之道一而已矣卿徃司属籍既能使国之子弟知孝悌忠信之美今守藩辅独不能使郡之众庻兴礼义亷逊之风乎民茍相安卧治可也遽求闲退非朕所期所请宜不允
　　赐寳谟阁学士正议大夫知绍兴府黄由辞免除刑部尚书兼直学士院日下前来供职恩命不允诏
　　勅具悉故旧弗遗所以厚风俗老成并用所以重朝廷卿早冠伦魁有洋洋仲舒之对曩事潜邸有訚訚史鱼之风盖孝宗所擢以遗后人而光考所知以傅台德越在外服既多歴年问秦府之故僚靡忘注想奉会稽之计最式伫来归还登文陛之班兼峻玊堂之直惟心乎仁恕必能廸朕德之好生惟老于词章必能代予言而作命亟承茂渥来若嘉猷所辞宜不允故兹诏示想宜知悉
　　赐正议大夫参知政事兼太子宾客楼钥乞仍旧致仕归伏田里不允诏
　　勅具悉朕观啇周之书其圗任必曰旧人御事必曰耆寿下至秦穆悔过自誓亦知谋于黄髪则罔所愆老成之士为国重轻其已乆矣盖阅歴多则举措审见闻博则防虑精德望孚则人心服朕虚怀前席以致诸老意实在此卿醇深之学髙视当世刚毅之节自期古人而制行适于安和持心本于忠厚多士之望歙然宗之髙卧十年肯为朕起海内属目欲观所为方资帷幄之筹遽动丘园之兴岂朕尊礼耆哲有未至欤不然何去之果也夫七十之致仕虽着于经二三大臣难拘此制卿昔代言尝以是却臣邻之诸矣岂今日遂忘斯谊乎而况以志御气则何戒得之嫌以道应物则奚不能之惧勉行所学永底厥成所请宜不允
　　赐正议大夫参知政事兼太子宾客楼钥再上奏劄子乞旋归田里再挂衣冠不允不得再有陈请诏
　　勅具悉朕惟老成之重中外所宗声色不形观聼自服卿学醇行劲天下谓之正人心平气和时论称其长者属予更化之日起尔谢事之余出入三年践更二府虽弥缝辅賛初无可见之功而缉熈调娱自有不穷之益况昔者三贤之偕召而今焉一老之仅存殆上天留以辅予俾斯世臻于极治倚毗方切去就岂轻独灵光岿然庻几为鲁国之镇从赤松游耳难遽遂留侯之心宜体至怀勿厪屡请所请宜不允不得再有陈请【元奏云虽号参知了无裨补弥缝辅賛何所建明拜跪歩趍率皆强勉十目所视一心靡寜矧同召之三人今惟存于只影腼顔在列归梦无形】
　　赐保康军承宣使左骁卫上将军镇江府驻劄御前诸军都统制兼知扬州军州事充淮南东路安抚使节制淮东军马毕再遇乞畀一在外宫观差遣不允诏
　　勅具悉朕以卿有折冲御侮之材故畀卿以牧人御众之任注怀既厚属望岂轻廼者盗发所临声摇旁郡迄慿指纵屡以捷闻朕方操予夺之柄以驭臣明赏罚之公以示信尔庸既茂方且圗之何疑上章欲赋祠廪况今创残未复愁叹尚殷还定抚摩责在师帅乆劳念佚他人可也岂所期于将军者哉所请宜不允
　　赐通议大夫试户部尚书兼详定勅令官沈诜乞还官政退老丘园不允诏
　　勅具悉朕惟文昌喉舌之司盖以侍从论思为职以卿老成直谅擢在此官庻几鲠论嘉言日禆予聼而无故告去其谓朝廷何夫年髙任剧固非优贤闵劳之意然事有缓急义有轻重方时多虞用度百出虽吾二三执政之臣未免日亲钱谷之问而卿遽求自佚可乎当毋爱一身之劳庻少寛百姓之急大义如此卿其思焉所请宜不允
　　赐太中大夫尚书户部侍郎兼详定勅令官沈作宾乞畀外祠不允诏
　　勅具悉廼者地官以缺贰闻顾瞻在廷弄印莫畀而独起卿以家食择材而任盖不轻也卿既为朕来矣顾不能舒徐岁月以副脵责成之意可乎今公私匮急诚如来奏茍吾有司审盈虗知取予虽未能使国有九年之蓄犹可使民受一分之赐也诿曰不可为而释位以求去是岂近臣体国之谊哉与其惩前事以自全不若励新庸而圗报归荣之请其止勿言所请宜不允












　　西山文集巻十九
　　钦定四库全书
　　西山文集巻二十
　　宋　真德秀　撰
　　翰林词草
　　答诏
　　赐起复正议大夫右丞相兼枢宻使太子少师史弥逺辞免以皇太子册宝推恩特转一官恩命不允诏
　　勅具悉朕承宗庙之重惟稽古建我元子于东宫粤二年秋躬即大庆行册命礼钟皷在虡衣冠在廷洋然和气充塞上下俾朕得以垂万世休无愧祖宗付托之懿者皆吾大臣辅賛力也卿以宏深正大之学端亮纯一之诚夙简朕心从游资善廸我储徳底于光明宻决大计以安天下遂繇宾傅升亚维师教谕徳成既颛且久第进一官朕意犹慊亟祗涣恩毋遏成命所辞宜不允赐中大夫知枢宻院事兼参知政事兼太子宾客雷孝友通奉大夫参知政事娄机正议大夫参知政事楼钥中大夫同知枢宻院事章良能端明殿学士通议大夫签书枢宻院事宇文绍莭辞免皇太子受册命了毕各与转一官恩命不允诏
　　勅具悉朕观三代有道之长法重离继照之象更化之始首建储闱宗祀之前举行册礼宏休懿铄照映古今神只祖考莫不咸喜卿等以股肱良弼兼组青宫既殚出入谕教之勤复与周旋礼文之盛阙而不録谓典章何传不云乎太子正而天下定卿等有辅朕安天下之功矣而欲辞一秩之赏得乎亟其祗承毋或多逊所辞宜不允
　　赐正议大夫吏部尚书兼修国史实録院修撰兼太子詹事曽防辞免以皇太子受册了毕本宫官吏等各与转一官恩命不允诏
　　勅具悉朕更化之始建我元子于青宫属卿来归寘在詹省以方严和裕之德翼恭敬温文之美今三载矣册礼告成恩徧寮寀岂以端尹之重而可遗乎卿其祗服徽章益思所以辅吾子固万世磐石之基是惟朕属任之意控词虽力义不可从所辞宜不允
　　赐朝散大夫试太子詹事兼同修国史实録院同修撰兼秘书监戴溪辞免该遇皇太子受册推恩特转一官恩命不允诏
　　勅具悉日吾元子之在资善也卿以当世儒先横帙左右盖于火然泉逹之始已有日渐月渍之功越既升储徧歴宫寀廸之以正心诚意之学勉之以居仁由义之道从容启沃禆益孔多朕方嘉尔之劳思所以表厉而未遑也礼成增秩亦维其常何必防谦留我成命所辞宜不允
　　赐朝议大夫试尚书吏部侍郎兼太子右庻子兼同修国史兼实録院同修撰汪逵辞免皇太子受册毕本宫官与转一官恩命不允诏
　　勅具悉古之论教太子者必以选左右为急朕既参稽古谊正少阳之位又择孝悌博闻有道术者以卫翼之唯卿以渊源纯粹之学服在兹选实能以正言正行启廸储德国本弥固卿之力与为多焉典册崇成例俾増秩虽名节自砺岂有望赐之心然功庸不报亦非待贤之谊徃承朕命毋烦固辞所辞宜不允【来奏云辱在近臣当存体国之谊敢同羣吏俱怀望赐之心】
　　赐端明殿学士提举临安府洞霄宫卫泾辞免皇太子册寳推恩以昨参知政事兼太子宾客与转一官恩命不允诏
　　勅具悉朕褒德録贤不以新旧殊其礼论功行赏不以中外二其心卿名髙一时学贯千古捐身关防力禆更化之宏规造膝输忠与决建储之大议暨陟凝丞之任首参宾交之聨正事正言效见闻而无隐重晖重润资启沃以居多属时典册之告成载念勲劳之当纪岂其居外而可遐遗第晋文阶式昭眷意毋狥谦防之素亟惟涣渥之承所辞宜不允
　　赐资政殿学士太中大夫知潭州充荆湖南路安抚使卫泾上表再辞免更化之后亲祀南郊熈事备成庆均中外安丙卫泾俱以近臣宣劳藩阃各特转一官恩命不允不得再有陈请诏
　　勅具悉昔周天子有事于先王于齐则赐之胙于鲁则归之脤岂非股肱王室之重则当同其福禄之休日朕禋典告成均庆中外维西有蜀维南有楚皆以近弼作予元侯勲名烂然并着竹帛予维宠嘉之壬子制书命进崇秩亦周褒齐鲁之意也今卿抗章不拜顾以天道亏盈为言夫五服五章以待有德虽云朕命实本天心朕固匪出于私卿尚何辞之有所辞宜不允不得再有陈请
　　赐资政殿学士通奉大夫知兴元军府事安丙再上表辞免南郊庆成特转一官恩命不允不得再有陈请诏
　　勅具悉朕惟古者先成民而后致力于神故自更化以来分命迩臣付以藩阃俾之拊循兵民镇奠疆场戎干载戢穑寳用成庻几无外顾之忧矣于是扢嘉坛秩元祀典礼具饬神人允谐顾惟屏翰之劳奚止骏奔之比此优隆之典所以独施于吾重臣也今边候底寜民物孔庻卿其益务绥靖以称朕心命数之蕃方是兹始曽是一秩而可辞乎所辞宜不允不得再有陈请
　　赐中大夫权礼部尚书兼侍读章頴乞许归田里不允诏
　　勅具悉朕观昔者忠臣以言去国有留落不偶而终其身者有投闲未几而还踵登用者公道之开塞率于是焉占之朕丕承祖宗崇尚谠直凡自初元以来繇论事去者更化之后亦有存而未召召而弗用者乎惟卿蹇蹇匪躬名在诸儒之右首触权幸一去十年越既来归寘在经幄从容献替朕甚嘉之间由贰卿进摄宗伯鸣佩泽笏出入阙庭使荐绅大夫相语曰此庆元谏争之臣尝诎而复伸者也激髙风而励頽俗庻其在兹卿方怀归殊咈吾意所请宜不允
