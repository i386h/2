<!-- { "loadSidebar": true } -->
　　问大钧赋一首
　　虚室赋　　　　　　　　　张　説
　　明月前古树檐边无北堂之樽酒絶南隣之管理渉虚趣心阶静縁室惟生白人则思厌百虑之劳止归一途之兀然嗟乎巧智首乱礼乐増矫名起异端利成贪兆役二见之交战驱五神而杂扰形何费而不衰性何烦而不夭毎竭源而追末必志【一作忘】多而获少玉帐琼宫图奢务丰朱门金穴恃满矜隆荣与欲【一作辱】而俱盛事随忧而不穷陷营为之桎梏留健羡之池笼心元是幻法本皆空莫不因无证实假异生同鱼何知而乐水蛇何意而怜风大哉黙识守此通顾瞻天下还如夣中
　　宴居赋【并序】　　　　　　　魏归仁【一作仁归】
　　张校书作虚室赋以示予文防清峻义深逺予味之有感聊为宴居赋以和之其词曰
　　气序忽诸日月其除夏尽炎歇秋至凉初地僻而人物自少庭闲乃室宇成虚寂尔无悟萧然宴居览圣贤于上古窥得失于前书或智之不足或愚而有余谅千变而万化尤难得而备疏若夫名因行立身【一作官】由才致官要则谤议斯起誉髙必防毁自【一作俱】至所以君子逃名逹人避位养性以安其体摛文以见其志且贵不如贱善亦同恶贵则但益忧劳善乃未离贪着徒怜颠覆之祸虚纒爱欲之缚前事既忘后车焉托傥来未足有慰或去可以无怍固当絶于可否齐其适莫闻宠讵惊其心居陋宁改其乐盖老氏称徳所贵先慈孔门之道一以贯之于常则有允出厥兹【一作于帝则允出兹在兹】屈伸委运行用随时既无去无取亦何虑何思
　　凢一作见张说集
　　岩栖赋　　　　　　　　　吴　筠
　　感圣之垂训悟已亲而名疎言可放而从黙身应巻而忽舒爰鹪鹩之巢林在一枝而有余性所悦而难违托兹山以结庐果栖迟而我惬即逍遥之灵墟观其缭崇峦横峻谷激泌泉罗森木后巍峩以萦紏前参差而耸伏追隂壑之夏凉偃阳崖之冬燠美劲节于松筠翫幽芳于兰菊虚籁清耳闲云莹目因海鹤以警夜任鹍鸡以知旭虑静于无扰神恬于寡欲于是歌考槃于诗人讽嘉遯于大易逺浮俗之艰险消毁誉之损益蹈方外之坦途信可免于兢惕既即隂以息影由不行而灭迹虽区中之末计实世途【一作表】之良【一作长】防人所弃而已収故处约而恒适览无见以収视听无声以黜聪和匪专于防酒乐奚必于丝桐焚清香以练气啓玉检而击蒙期遗滞于昭旷庶近真于感通鉴太虚之有象覆妙用之非空朝天甚简采药多暇形犹资于吐纳意已迸于将迓知道无废兴而物有存谢故挹生本而常生体化宗而不化萧萧絶尘境谁与邻【一作与谁为邻】迹逺而朋逰【一作友】益旷机忘而鸟兽可驯韵靡叶于当时心常依于古人仰由皓之逸轨咏羲农之化淳师黄老之奥友松乔之道真慙无功之逮物良独善于吾身秪所幸其自得敢韬精于隐沦
　　述初赋【并序】　　　　　　　梁　肃
　　予幼而漂流遂寓于江海之上与鳬鴈为伍有年矣或禄仕以代樵牧其暇则以羣籍自娱又尝染重膇疾每求长桑氏之术以为疗其他未之思也方俟【一作疾字】间则追尚平五岳之逰无防何防明诏以监察御史征俄转右补阙覊守职次未遑自免江湖之思漫如也间一岁加翰林学士领东宫侍读之事既微且陋载荷天睠上不能宣令【一作上】徳通古今当论思之任次不足三善备教谕充端士之列每省名位眄章绶中心然不欲寝食无一日而安【一作忘】者三年于兹其媿畏乃如是时歩自中禁休于里巷病攻其外神倦于中嚣焉忘形思及道本然后知一动一静万化殊涂寂然同归未始有物且不知夫曩嵗之浮逰与今之局束彼乎此乎是欤非欤杳不得其倪矣于是作述初赋以纪懐且贻诸同志焉耳
　　然【一作惄然】
　　我洪系兮肇昭耿乎伊唐始賛禹以陈谟末开国而为梁遭暴嬴以灭周兮渉天汉而方彰社【一作祖】郃阳而守九江【系祖汉廷尉郃阳侯讳放见汉书武威九江太守髙山侯讳统见后汉书】逮七序而见光【后汉侍中褒亲愍侯讳竦作七序有传云耳】维凉牧之丰融【后汉黄门侍郎凉州刺史侍中关内侯讳寛见魏书】咨散骑之狥节【晋散骑常侍冯翊太守扶风乡侯讳廙死愍帝之难赠吏部尚书益州刺史见晋书】遭匡攘以迁逝遵河右以蝉蜕【晋蜀郡太守寜州刺史扶风乡侯讳廸生酒泉太守闗内侯讳秋避乱居张掖】绵侯服以守业传组而罔替【自酒泉以下六世郡守关内侯】炜司空之藩魏茂徳为表缀【魏大将军洛州刺史赠侍中司空郃阳公讳越见后魏书】翼翼尚书允明且哲【司空之孙隋御史大夫刑部尚书邯郸敬公讳晄隋书有传】纳言执法乃遂乃逹播五叶而逮予垂慎【一作奋】身之芳烈伊孤朦【一作蒙】之薄祜抚生植之多艰岂前脩之将坠藐才菲【一作下】而体孱奉徙宅之善教得带经之残编谅不师而不训乌【一作焉】识立徳与立言洎章甫之在首始砺志以就贤思琢璞以解蔽终扞格而难前升九【一作孔】颢之宏轨探乾坤之大纪求专直与翕辟问性命之终始曰君子之不用实未成之所拟苟体健以立诚何刚柔之不履慨寻绎以内省观万动之攸归若扪天而罔阶知集木之匪危何大道之汗漫【一作坦慢】悼【一作惟】吾人之崎巇【一作戱】仰前哲【二字一作哲贤】之休风屡惆【一作怊】怅以忸怩且自击以自考亦三复而九思庶初筮以发蒙敢舍而观頥美海岳之静深援幽人以为【二字一作而与】期聿投迹于林中就拙者之所宜属夫上有圣帝旁求俊又戴驰车乗搜及细彼执持宪简与匡补阙载宜乎学该纪律识洞经制故【一作胡】小人之备官幸不招损而速戾【一有斯字】时也天光镜乎宇内洪棱憺乎荒外上躬祀于泰坛先假庙以告配百神受职以咸秩万国骏奔而来祭肆觐创五月之吉朝宗盛三朝之防月窟日际风行雨霈谬参侍从之臣获睹人神之泰又感【一作盛】夫翰苑崇秘人文是经乐正司业元良以贞讲艺承华视草承明莫不才侔相如道博桓荣何皇鉴之偏属降湛恩于鲰生若侧足以登涂方饬躬以効诚书绅之犹怠虑数马之非精昼兢兢以徊徨夕黙黙以屏营岂不以命重才轻惕【一作陨字】坠而不敢宁也我寓【一作防】我居于彼南里匪扬车骑实逺朝市归沐以斯憩聊优防以休止旁枕大道其平如水南望南山横空黛起君子所履小人所视乍扫室以自安殊塞门而不仕于是有竹有梧清风穆如放懐端居宇【一作黙】自虚遗原宪【一作思】之贫病忘武之智愚防我南郭之几尽性西域【一作方】之书悟幻有之迁干得环中之妙枢合乃一指流为万涂审物我之同域又遑遑其焉如何睿后之渥饰冝克恭以忘劬惟【一作奚】少海之洪澜岂勺水之云输伊志虑之久旷矧疲疴之集予徒端直以勿二又焉能以【一无此字】为乎有无冥冥飞鸿其虚其徐英英白云亦巻亦舒吾企夫物之未及故浩然而述初
　　幽懐赋【并序】　　　　　　　李　翺
　　朋友有相叹者赋幽懐以答之其词曰
　　众嚣嚣而杂处兮或嗟老而羞卑【一作感老而嗟卑】视予心之不能【一无此字】然兮虑行道之犹非傥中懐之自得兮终老死其何悲昔孔门之多贤兮惟回也为庶防越【一作超】羣情以独去兮指圣域而髙追因【一作固】箪食与瓢饮兮宁服轻而驾肥望若人其何如兮慙吾徳之纎微躬不田而饱食兮妻不织兮【一作而】丰衣援圣贤而比度兮何侥幸之能希念所懐之未展兮非悼已而陈私自禄山之始兵兮嵗周甲而未夷何神尧之郡县兮乃家传而自持税生人而育卒兮列髙城以相维何兹势【一作世】之可久兮宜永念而遐思有【一有三字】苖之逆命兮舞干羽以来之惟政刑【二字一作刑徳】之既脩兮无逺迩而咸归当髙祖之初起兮提一旅之羸师能顺天而用众兮竟扫防而戡隋【已注在前】况天子之神明兮有烈祖之前规刬弊政而还本兮如反掌之易为苟庙堂之治徳兮何下邑之能违哀余生之贱逺兮包深懐而告谁嗟此诚之不逹兮惜此道而【一作之】无遗独中夜以潜叹兮匪吾忧之所宜凢一作皆集本
　　释懐赋【并序】
　　读党锢传哀直道之多尤不容作释懐赋其词曰懐夫人之欝欝兮歴晦蚤而伤【一作不】离吾心直以无差兮惟上天其能知袤于【一作崇】徳而必好兮忠何尤而甚【一作彼】疑彼陈词之多人兮胡不去众而讯之进尽言之不信兮退逺去而不获弗騐实而考省兮固余道之所厄昔师商之亲【一作规】圣兮徳既均而行革惟肝肠之有殊兮守不同其何责愿披懐而竭闻兮道既塞而已行路非险而不通兮人忘我而异情王章直而狱死兮李固忠而防刑自古世之所悲兮矧末俗之衰诚哀贞心之洁白兮疾苖莠之纷生令农夫以手锄兮反翦去乎嘉茎岂捐【一作岂不指】秽而语之兮详【一作佯】瞪矒而不肯听欲释去而不忍兮终留滞亦【一作以】何成当晨夕【一作旦】而歩丘【一作立】兮仰白日而自明处一世之若流兮何久求【一作永】而伤情乐此言而自【一作内】抑兮壮大观于兢生防馨香之兰兮树蒿蔚以罗列斥通路【一作道】而使芜兮恋棘迳之中絶置春秋而狥心兮羗与此其奚别昔誓辞而幼【一作约】文兮期共死以皆居嗟而【而作所】守之既异兮乃漫汗而遗初心皓白而不容兮非市直而望利忠不顾兮立忘【一作忠不顾而立忘兮】交不同而行弃悲夫不狥已而必仇兮谅非水火其可【一作何】畏猥【一作独】吾行之不然兮直愧心而惧义嘉山松之苍苍兮嵗苦寒而亦瘁【一作顇】吾固乐其贞刚兮夫何尤乎小异欲静黙而絶声兮岂不悼厥初之所志抑此懐而不可兮终永夜以歔欷【一作嘘唏】
　　凡一作皆集本
　　问大钧赋【并序】　　　　　　刘禹锡
　　始余失台郎为刺史又贬州司马俟罪朗州三见闰月人咸曰数之极理当迁焉因作谪九年赋以自广是嵗腊月诏追明年自阙下重领连山郡印绶人咸曰美恶周必复第行无恤嵗杪其复乎居五年不得调嵗二月有事于社前一日致斋孤居虑静滞念数起伊人理之不可以晓也将质诸神乎谨贡诚驰精敢问大钧其夕有遇寤而次第其辞以为赋
