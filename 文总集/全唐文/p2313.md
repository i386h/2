<!-- { "loadSidebar": true } -->
    富国强兵，允资重种；辟土殖，必俟良农。虽云因地之利，无爽用天之道。惟甲克勤稼穑，受任军屯。候正岁之布和，乃宣乃理；及王瓜之生夏，或钱或。遂使其茨如梁，必周戊己之地；其比如栉，不忝京坻之诗，眷此屯功，宜蒙上赏。谁闻兴利之举，翻招厌胜之讼？然而六甲纪则，刚柔异体；五行统岁，禳厌分区。苟获赖於柔嘉，固无嫌於法术。况丁也为役，职此开渠，虽决泄之诚劳，岂仓黄而妄告？仰稽古训，甲则无辜；旁酌人情，乙宜致诘。必若事非政要，术异农祥，请遵持斧之绳，勿恕薄言之诉。
    ☆张璜
    ○对田中有树判
    〈乙有树於田中，里人让之。称“在疆埸”。〉
    国有谟训，人唯定居，非周封之井疆，异秦制之阡陌。乙有嘉树，森乎甫田，上含烟飚，下润沟洫。擢本抽，岂彭泽之五柳；负阴向阳，等江陵之千橘。此乃是地良美，繇条草木。有滋稼穑，看施饣盍野之劳；益我公私，见满如坻之积。纵使群木耸秀，何妨百谷用成？今则不废{艹衮}，况乎实在疆埸。里人之让，未知相土之宜；司寇之局，须置赎金之名。
    ☆张渊（疑）
    ○对驱傩判
    〈月晦所司阙堂赠之礼。〉
    景家非绵上，室异<广毁>焚，初闻问马之辞，旋至歌龙之毙。将救馀烬，昧元瑜之旧林；言访遗煨，异僖父之前室。望人矜兹逝者，歌彼荡乎，亦既聚财，更其所伤。吊生以礼，因不违於赠；哀死及尸，亦何仪於赃物？诚以鲁策，求之宋妻。邱既吾无然，预今得为义矣！
    ☆张德
    ○声赋
    夫礼乐相成，人之有生，物归乎理，感在乎声。声之所起，其应多矣。既闻郑以戒荒，亦称《韶》於尽美。至若诗陈钟鼓，礼奏笙簧，音怀律吕，韵合宫商。或婵娟而如绝，或窈窕而复扬，将曲尽而逾妙，遇风吹而更长。潜鳞竞跃，仪凤来翔，嘉此声之可贵，乐吾君之奉常。则有思妇伤离，芳年屡换，织素寒早，调砧夜半。垤鸣鹳而初合，砌吟蛩而正乱。何此声之可悲，使空闺之浩叹？况复金徽远奏（一作金微远戍），玉律穷秋，阴风烈烈，边树修修。听胡笳之互动，看陇水之分流，何此声之可怨，使征客之含愁？亦有遁世无闷，闲居栖找，坐啸竹林？忘形菌（一作苔）阁。怜宿鸟之喧薮，爱飞泉而喷壑。何此声之独殊，使幽人之为乐？夫意存则言发，言发则声来，顺之则喜，逆之则哀。是以文君听琴而悦矣，子期闻笛而悲哉！何悲欢之易感，使众人之难裁。
    客有吟者，潸然下泪。吾将不言，安知所谓？退失路而流落，进无媒而自致，思巫峡之猿啼，闻洞庭之叶坠。《易》曰：“同声相应，同气相求。”傥知音之见许，期厚德而相酬。
    ☆张时敏
    ○登凤凰台赋
    客有凭崇高，吹玉箫，挟飞仙兮游遨。尝访於丹邱之阿，附凤翼而飘。一日过升州，蹑层楼，望三山，豁双眸。乃见其锺山龙蟠，石城虎踞，爰有崇台，中焉而处。其高也莫窥几仞，其广也不如几许。上有琳琅之竿，林林兮参穹窿；下有坚贞之璞，粲粲兮镇後土，左雨华兮为之翼，右乌台兮为之辅。铜雀虽高兮焉可与之侔，龙虎何壮兮莫能与之伍，百灵见之而辟易，六丁守之而呵护。此其为金陵帝王之地，凤凰来集之所也！维时烟销雾敛，晴旭初升，万象森列，众露毕呈。长江静其如练，天籁寂其不鸣。方将振尘躅，陟崔嵬，舒玉管，据崇台，访谪仙之遗咏，拂龟龙之莓苔，叹凤凰之已去，徒抚掌而徘徊。
    呜呼噫嘻！想灵物之兮，羌太和而出世，苟或遇之非时兮，又奚足以称瑞？昔虞姬之继作兮，胡来仪而鸣岐，表雍熙於一代兮，斯为瑞也固宜。伟兹台之致祥兮，盎太和而辟翕，下必有其丹泉兮，上必具夫玉食。地博厚而锺灵兮，水甘馨而泌汨，顾葳蕤而来翔兮，缤五彩而翼翼。览德辉而一鸣兮，应元嘉之宝历。宜兹台之擅美兮，历千祀而不易。今也不往，终焉悒悒。於是攀凤栖，涉丹池，追故迹，访前知。盼遗踪其忽恍，眩寒璞而烟霏，景不可乎复得，益感叹而忘归。
    客乃脱帽解襟，独倚台楹，纵舒玉吹，声凌太清。声未既，碧穹如洗，俄而有仙子，驾彩凤於云衢，下斯台而暂止。客视而惊，悚然惧，矍然兴。屏气敛容，稽首称臣，前诣，请问其因。仙曰：“方今天命以仁，文运一新，制礼作乐，多士彬彬。立庙堂者，乃瑞时之丹凤；居翰苑者，乃表祥之白麟。虽高蹈而远举，亦徵用而超伸，际云龙於风虎，总附翼而攀鳞。故其进也，优游乎岩廊之上；其退也，笑傲於山泽之滨。惟声和而气和，俾嘉瑞之毕臻。吾天帝之孙，文昌之宾。观子之登崇高，吹玉箫，振袅袅之清声，协之和音，律高而调婉，克享於天心。吾其驾凤以征，达聪以听，进汝为席上之珍，登汝为天府之琛。”客闻其语，领然而悟，敬再拜而称谢。仙子携客跨凤而去。
    ☆张处信
    ○对折狱之理
    对：五材递用，前圣因而设刑；四象代兴，往贤则而为治。所以明弼五教，敬成三德，为安上之鞭策，作御下之堤防。粉黛帝猷，脂泽王化。故轩皇六禁，设言而不违；妫帝三居，画象而无犯。既而末代多僻，乱政滋章，网密凝脂，文深剌骨，威逾夏日，苦烈秋荼。或酷甚弃灰，或刑深盗土。遂使棘林之下，鬼哭呈ビ；函谷之前，冤魂表。虽汉文易肌肤之痛，孝景减鞭扑之科，竟未革弊除烦，焉能救焚拯溺？
    方今膺期千载，保业重光，表至德以泣辜，布深仁於解网，敬刑若祭，重狱如伤。诚宜削季叶之惨科，袭至安之有美，自可驾三皇而五帝，超千古而笼万方。欲废彼黄沙，赦兹丹笔，眷言斯理，蒙窃惑焉。何者？德刑递施，宽猛相济。是知明君至，不独任於诗书；哲後钦明，岂专行於礼乐？此乃杀以止杀，刑期无刑，绵绝代而不渝，迈终古而无替！愚谓摈苍鹰之酷吏，弃乳虎之屠伯，然後举皋陶而作士，命随会以守官。则内盗自奔，不仁斯远，自然防萌之术无阙，削觚之化有馀。岂止封府之赦不施，遗冠之宥无设？用舍之义，夫何足疑！
    且律之兴，其来尚矣。盖三光列景，法星丽於天文；五位成形，习坎彰於《易象》。爰洎贰负，初洽维絷之科；降及四凶，始受殛流之罚。及庭坚翼舜，狱律遂此陶情；萧相主刘，甲令於焉刻意。至如锯钻之绝，班固书而可知；肉刑之兴，孙卿论而已备。谨对。
    ☆张怀道
    ○对坐大夫箦丧姊不除服判
    〈谏议大夫廖贞，坐黜疾用大夫箦。又俞仲丧姊不除服。〉
    位列千官，藻火陈轻重之制；礼明五服，麻分丧纪之仪。苟失其中，章程是紊。廖贞门承累叶，坐登朝散之荣：俞仲痛切连枝，行招墨绶之问。潘仁之遭谴累，将复位而无阶；子路之寡兄弟，欲除丧而未忍。与其易而宁戚，稍越周公之经；当其疾而未遑，犹卧大夫之箦。下乌台而遽纠，如申避马之威；举丹笔以缓刑，似得求羊之术。与夺合理，法有固於堤防；刑罚失中，人无措其手足。纵其床箦不易，见讥非帛之书；服刑将逾，岂累弦歌之化？言规小过，欲深文。令长临人，未庶几於蚕蟹；鹰逐雀，亦何问於狐狸。听子舆之言，（阙）罪不假於科绳，事终期於改正。仲之无罪，小鲜之责太深；贞亦何辜？大理之折斯当。
    ☆张存则
    ○舞中成八卦赋（以“中和所制，盛德斯陈”为韵）
    乐之容，舞为则，导於情，崇於德。制其衣而五方咸备，颂其序而八卦不忒。然後体利贞而疾徐有度，法行健而循环不穷，数盈而刚柔匪杂，缀短而明德将融。初配六以回旋，状马行於此；及变三而成列，如龙化其中。信乾坤之简易，应金石之变通。於是步日而前，因风而举，乘飘而婆娑杂沓，映照烛而长短合序。既顺之而不却，亦明之而有所。则离巽之不差，岂进退之无旅？则有应水之理，象木之规，叠若奔溜，散如繁丝。五色相宣，谓神龟初负；八音咸奏，知灵凤来仪。震也坎也，何斯违斯？既以悦随，企其遵令。象山而乍结乍凝，依泽而若游若泳。状巍巍之德，仰之弥高；节荡荡之音，於斯为盛。是知艮、兑之为美，故必随而不竞。
    是故圣人穷乐之变，制舞惟新，效知来而藏往，故有要而有伦。非干戚之前设，若钧天之所陈。至若卿云共临，瑞日同霁，乍离乍合，若翔若滞。随方辨色，非前代之旧章；应节成文，实我唐之新制。是知舞以适道无颇，乐以审政同和。观象取则，异乎侧弁峨峨。则斯舞也，实百代之不讹。
    ☆张彦震
    ○驾幸宣辉门观试举人赋（以“君圣臣肃，精择多士”为韵）
    望之如云，圣人为君，克敷厥德，以嶷鸿勋。大庇黎元，始躬耕而载籍；旁求俊彦，终访道而崇文。於穆我皇，乃神乃圣，开四目以达聪，掩八荒而布政。群龙顺启沃之旨，多士奉畴咨之命，大哉邈乎！於斯为盛。尔其庶士冢宰，百寮近臣，大夫师长之旅，版筑岩穴之人。举尔所知，乃寸长无舍；α然而至，虽片善必申。於是朝无遗逸，野绝沉沦，激昂於凤阙之下，鼓舞於鸿渐之辰。
    且圣泽昭宣，惟闻有典有则；天威咫尺，孰谓不躬不亲？伊何（阙四字）百寮增肃，仰清问而矫首，拜昌言而俯伏。哉髦士，绿骥方呈於长衢；贲于邱园，白驹自来於空谷。亦既赞休命，亦既陈厥成，将献可而替否，必覃思而研精。意彼逸足，侔乎先鸣。错翘薪以割楚，聊擢桂而敷荣。懿乎文物明明，威仪赫赫。摇彩仗於□路，辟禁闱於广陌。虽知人不易，实在乎区分；而天鉴孔明，自彰乎慎择。夫然才为世出，才应时多。以才从政兮国有恒典，以才为辅兮人知匪他。於以代天工，则百寮矜式；於以掌邦宪，则庶事协和。亦自此立功，亦自此致理。迈前王之躅，垂可大之纪。维翼翼之圣朝，务济济之多士。岂止夫尧吁舜咨，可畴德而已哉？
    ☆张真祥
    ○嘉禾合颖赋
    南山之下兮无人之境，力穑此中兮均夫躁静。劳则不惮，既寒耕而热耘；庆有所归，忽异亩而同颖。茎骈惜之色，秀合垂之影。此焉观瑞，亦祗以异。比於木乃连理之祥，在於人盖同心之义。孚已闻於二米，茎乃殊於九穗。岂非德之能及，实圣朝之所致。
