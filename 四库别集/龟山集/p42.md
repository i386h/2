<!-- { "loadSidebar": true } -->
　　元丰八年夏六月既望河南承议先生以疾终于官是月晦邸报至彭城其门人杨某闻知为位恸哭于寝门而以书讣诸尝同学者呜呼道之无传也久矣孟子没千有余歳更汉厯唐士之名世扬雄氏而止耳雄之自择所处于义命犹有未尽自雄而下其智足以窥圣学门墙者葢不可一二数也况足与语道而传之哉宋兴百年士稍知师古诸子百氏之籍与夫佛老荒唐谬悠之书下迨战国纵横之论幽人逸士浮夸诡异可喜之文章皆襍出而并传世之任道者日夜惫精劳思深探博取可为勤矣然其支离蔓衍不知慎择而约守之故其用志益劳而去道弥逺使天下学者靡然趍之如适诸夏而弃通衢大道犯荆棘之墟行苍崖之巅然迷殆而卒莫知自反者其于世教何补哉先生于是时乃独守遗经合内外之道黙识而性成之其学之渊源葢智者不能窥而善言者所不能称説也自周衰以来天下之学其失如彼则后之得圣人之道而传之者于吾先生可不独任其责哉呜呼道之传亦难矣夫由尧舜而来至于汤文孔子率五百有余歳而后得一人焉孔子没其徒环天下然独积百年而后孟子出由孟子而来迄汉唐千有余歳卒未有一人传之者若孔孟又皆穷老于衰世其道方不得一施于天下夫圣贤之不世出而时之难值也如此今幸而有其人又且遭时清明朝廷方登崇俊良而先生未及用而死则予之恸哭岂特以师弟子之私恩而已哉故为辞以泄其哀而自慰云余悲古人之不见兮逢世德之险防析道真之纯美兮肆【敕厯切】全体而分刲驾异端而并逐兮骈支毂乎多岐亘千歳其泯泯兮去圣逺而卓彼先觉兮惟德是仔展斯文之在兹兮万世之师耡榛棘之荒秽兮辟正路之孔夷伏圣贤之轨躅兮背世辙而疾驰带钩距而负绳兮纷万变而莫窥弛衔勒而弗厉兮尚囘旋其中规嗟命之县于天兮匪予敢知畜溟渤而载华岳兮曽有尘之弗施叹道之难行兮孔孟穷老以栖栖伊时势则然兮此云胡其若兹通辟阖于一息兮尸者其谁斡天枢而自尔兮【一作逥曲任而直推兮】欲执咎其焉归齐死生于昼夜兮天理之常匪往匪来兮虽寿夭兮何伤想德音其未逺兮俨若在傍固诚之不可掩兮何有何亡日月逝兮形魂藏呜呼巳矣兮斯亦难忘
　　哀邹尧叟
　　宋有君子姓邹名某字尧叟邵武泰宁人也先生自少有文名尤工辞赋比壮游四方始从中山刘公彛为学镌磨浸灌六经之防百氏之书无不该洽旁穿曲贯各得其宗不为异端迁惑汪洋大肆发为词章遂以名称于时嘉祐中登进士第其莅官虽冗职必尽其力凡决狱听讼钩考簿书赴期防他人视若不胜其烦先生处之日未尝废书也其用志益深后之所自得者多矣余自垂髫诵先生之文及长闻其名借甚益歆慕之尚恨未及见叩其余论元丰初余弃官家居先生适丁家难寄余里中始获从之游先生不予弃进而友之殆一年未尝一日相舍也其后先生官于闽余适东徐差池南北遂不复相值今其已矣于戏先生学充其志而用不究其才其平昔朋友共学者徃往登显仕居要津视其颠沛忍不一引手提掖之卒以穷死噫命矣其谁尤余独恨相去之逺不慿棺一恸吊其遗孤以尽其师友之情故为辞以泄其哀其辞曰有美一人众之郭郛兮邦国之祯应时须兮纯明笃实众式孚兮胸中之藏罗琼琚兮位卑德尊惨莫舒兮汗血龙驹絷荒岖兮云帆蔽天胶沮洳兮天地吸嘘鼔洪鑪兮铸物范形曽莫图兮自尔遭之末所如兮既实尔德孰云癯兮胡啬尔寿忽闻徂兮嗟余与子阻修途兮不得慿棺吊遗孤兮饮恨于怀曷由除兮
　　哀郭思道
　　吾友思道讳某姓郭氏福唐人也先世皆隠德不仕其族系盖莫得而详焉思道自少时尤喜黄老之术以求衞生之经不利货财不近声色淡然自得视天下之物若无足以赘其身晩颇好浮图氏之説其与人交久而愈亲与朋友言必以忠信其辞气抗直不能与物逶迤以茍悦世俗熈宁乙夘同余游京师余缀名秋官思道失志遂同入大学今知制诰黄公见而悦之用以为直学未几职小学教谕其纯德懿行虽为当路者之所知其自处歉然亦未尝因之驰骋以求见于世也于戏周道衰为士者不孚于名实而国论不出乡闾州党之间盗名窃利之人肆行机变以欺世罔上贪得忘义屈道徇物以至昏冥颠踣而不悟虽妾妇乞人之所悲羞而不受者犹将泰然矜耀以自得其辞受取舍尚何足诛哉君于是时也超然逺览不以贫贱富贵撄拂其志斯亦难矣其志行虽未能尽槩于古人其贤于众人也亦逺矣余从之游且十年得其所以治身养性之实非一二也以余之所言推余所不言盖可知也享年三十有八以疾终于京师余闻之为之悲恸不能自已故为辞以泄其哀辞曰嗟乎思道木讷而仁内行纯懿幽无责于鬼明无非于人宜得其禄何颠沛于道路而终死于贱贫宜享其寿何弃世之遽而天年不及于中身死谁葬兮暴骸骨于汴之滨魂无依兮托厉鬼以为邻自古圣贤兮自有显荣富贵腾声飞誉振耀于无垠亦有湮沦汨没终屈而不伸死同腐骨兮俱磨灭乎埃尘寿夭穷通子能自达吾亦不足以伤神重以故人之情追思感叹不觉涕泪之沾巾
　　祭文
　　祭楚守县君
　　于惟夫人伊洛右族归嫔睢汭懿柔静淑功施于内隠行弗彰中外式孚允也其臧雝雝和鸣襢衣编饰大邑之封视夫之秩谓宜百秊黄发偕老天胡不相中道而夭归旐翩翩江流弥弥魂兮何之与水俱逝酒肴既馨用祖其行荐以斯文以寓哀诚
　　祭思睿
　　嗟乎思睿命奚止于斯耶昔始同学君方妙年气吞青云俊誉蔼然堂堂英姿谓宜寿考天胡尔啬中道而夭竞时多艰未充其志身后之嗟孀亲遗穉适子之舘升子之堂追念平生顾瞻彷徨尚想音容恍兮在傍欲与之言即之而亡有肉在俎有酒盈觞子弗食饮予心悲伤长与子诀隔乎幽荒寓辞以奠涕落沾裳于戏已焉曷日而忘
　　祭吕侍讲
　　宋兴百年世秉国钧笃生异人惟兹世臣时逢清明与国休戚身虽窜流心在王室伊昔师门实传圣学道隆德尊为时先觉嗟予晩进鼠目麞头公不鄙予进与之俦吾道之穷公其已矣河流混混贯以清济胡不慗遗以佑斯文下民其咨昊天不闻临风一恸心志俱摧公乎若存其知我哀
　　祭陈莹中
　　呜呼天生我公为时元精贯白日而无以自表气包宇宙而不容于时止或尼之非人能为嗟一跌而不振卒困死于流离赖遗言之未泯导原委而东之念生死之未诀怅南北之差池徒反袂以长号泪淋浪而沾衣公乎不亡其知我悲
　　祭游定夫
　　呜呼定夫学通天人而时不用道足济天下而泽不加乎民今其已矣夫复何云怅百年之永诀犹想见其音尘念昔从师同志三人今皆沦亡余独存虽未即死而头童齿豁防然孤立而谁隣嗟吾先生防言未泯而学者所记多失其真赖公相与叅订去其讹谬以传后学书往未复而讣之及门呜呼悲夫宜任其责者复谁欤斯文将泯灭而无传欤抱遗编而求之悼此志之不仲重念南北相望不得慿棺一恸徒陨涕而驰神余言之悲闻乎不闻
　　祭刘器之
　　呜呼我公惟德是仔秉义直行与天为徒元祐之初圣贤相逢位冠七人为时宗工道大不容迁于南服刼火洞然不烬惟玉时方清明仁贤彚征昊天弗吊防我正臣衔觞一恸匪以其私侑食以文其知我悲
　　祭邹侍郎
　　于戏天爵之尊天宜啬之奚为于公独厚锡之大钧赋物实劳以生胡反吝兹而弗与龄锡予之柄尸之其谁杳冥茫昧理莫可推公昔在庭朝阳鳯鸣谗波弗溺惟帝之明建中之初来自南荒人争覩之景星煌煌秉义不囘屹如乔岳黄陂万顷莫能清浊至言硕画百未一施流离困厄天实为之公之云亡梁木其坏世亡仁贤人将焉赖生荣死哀身诎道信公则无憾实哀斯人嗟予与公声气相求话言之出其同不谋顷来视公公疾已困匪疾之忧国事是问精贯白日神其听之云胡不淑而不慗遗死而可赎人百其身旻天高高邈乎不闻道之穷矣恸非以私公乎不忘其知我悲
　　祭陈立道
　　于戏以吾外祖之德其后未有显者汝幼而聪頴笃行彊学年才弱冠已策名于荐书意其大吾外氏之门者必汝也遽止于此何其痛耶又使汝双亲垂白有伤子之戚孀妻穉子失所依怙何其酷耶于戏天乎理不可推其命也夫于戏哀哉
　　祭陈氏十五娘子
　　于戏吾闻汝言自谓了达生死视死如归又言若数尽而终则忽然而往使人莫知皆以汝为戏语孰谓汝之卒践其言暮而饮酒笑谈终席不见其有防疾罢而归寝曽席未暖而奄然已化岂汝真能了死生厌斯世而将有所归耶抑数尽而不得不往舍吾而逝耶于戏哀哉念汝生而聪慧长而知学经史百家虽未能尽通而皆晓其大防吾爱汝而择其配既得所托矣谓宜与之偕老云胡不淑中道夭没于戯哀哉汝之四女一在江西三在吾闽在江西者卒不得而讣而在吾闽者已遣人报之矣汝其知之于戏汝之面目宛若在前而不见汝之形汝之言犹在耳不闻汝之声致此薄奠以写哀情号呼痛切汝闻不闻于戏吾老矣冀汝送吾之终今返送汝使吾念之肝肺摧裂旻天髙髙号呼不闻余何罪辜罹此鞠凶死生永诀逝不可追汝尚有知其知我悲







　　山集巻二十八
　　钦定四库全书
　　山集巻二十九　　　　　宋　杨时　撰状述
　　先君行状
　　先君讳某南劒州将乐县人也祖讳某父讳某先君为人质直而信厚其遇事接物初若不可忤而胸中洞然无含怒宿怨其治家勤约有节虽一介不妄以与人亦不妄取人也自皇祖而上世为农家至先君始励其子以学熙宁中某以进士出身而先君喜不形于言色其后虽屏居不仕殆十年而先君亦莫之问也及闻其从师友之贤磨切以徳义则充然厌其欲其恬于荣利而乐于义方如此盖天性也元祐五年十月戊戌以疾终于家享年六十有三先君娶陈氏再娶廖氏六年卒有子二人曰某曰某将以某年某月某日于石山之隂呜呼吾先君平生为善惟日不足不幸少不从宦学不得与当世贤士大夫游故隠行弗彰而其嗣孤某防不肖惧终无以成亲之名以昭示后世子孙乃泣而书之求铭于有道君子藏诸幽宫庶足为亡者之慰云
　　曽文昭公行述
