<!-- { "loadSidebar": true } -->
    敕。新授景陵判官上骑都尉朱能裕。朕以桥山弓剑，渭北衣冠，霜露之心，凄感常切。以汝端谨有守，操尚无尤，常在旁侧，备见忠孝。用是奖擢，爰资守奉，夙夜勤敬，无忝委任。可将仕郎内侍省掖庭局宫教博士员外置同正员，馀如故。
    ○刘全礼等七人除内侍省内府局丞置同正员等制
    敕。赐绯鱼袋上柱国刘全礼等，置在旁侧，皆有才能，既历岁时，合沾班秩，各宜敬恭职禄，不懈忠勤。可依前件。
    ○宋叔康妻房氏封河东郡夫人制
    敕。《诗》称鹊巢，《礼》荣翟，既彰牙爪之效，宜齐伉俪之荣。左神策军护军中尉兼左街功德使特进左领军卫大将军知内侍省事上柱国广平县开国侯食邑一千户宋叔康妻清河县君房氏，懿慈柔淑，作配忠勋，能洁蘩，克叶姻族。成此内则，穆其壶风，称为令人，实光妇道。爰疏封爵，用举典章，可服宠荣，勉於辅佐。可封河东郡夫人。
    ○吐突士煜妻封雁门郡夫人制
    敕。《诗》美夫人，《礼》称内子，允膺腹心之任，宜从家室之荣。弓箭军器等使特进行右领军卫大将军知内侍省事上柱国阴山县开国公食邑一千五百户吐突士煜妻咸阳县君田氏，生於富贵，作配忠贞，柔婉自卑，仪范可则。职勤宾祭，道睦姻亲。既谐闺门，克成妇德。爰加礼秩之贵，以彰辅佐之勤，荣我疏封，无忘内助。可封雁门郡夫人。主者施行。
    ○新罗王子金元宏等授太常寺少卿监丞簿制
    敕。某臣等，感恩知义，奉贽不阙，居大海之外，为有礼之宾，尔国是也。自列国卿，至於署丞，皆吾文吏之选，次第授尔，亦所以表他国不同礼也。将我恩宠，耀尔殊邻，慎勿怠违，永作藩屏。并可依前件，仍并放还蕃。
    ○西州回鹘授骁卫大将军制
    敕。古者天子守在四夷，盖以恩信不亏，羁縻有礼。《春秋》列潞子之爵，西汉有隰阴之封，考於经史，其来尚矣。西州牧首颉干伽思俱宇合逾越密施莫贺都督、宰相安宁等，忠勇奇志，魁健雄姿，怀西戎之腹心，作中夏之保障。相其君长，颇有智谋，今者交臂来朝，稽颡请命，丈组寸印，高位重爵，举以授尔，用震殊邻。无忘敬恭，宜念终始。可云麾将军守左骁卫大将军外置同正员，馀如故。
    ○沙州专使押衙吴安正二十九人授官制
    敕。沙州专使衙前左厢都知押衙吴安正等。自天宝以降，中原多故，莫大於虏盗取西陲，男为戎臣，女为戎妾，不暇吊伐，今将百年。自朕君临，岂敢偷惰，乃命将帅，收复七关，爰披地图，实得天险，遂使朝廷声闻，闻於敦煌。尔帅议潮，果能抗忠臣之丹心，折昆夷之长角。窦融西河之故事，见於盛时；李陵教射之奇兵，无非义旅。尔等咸能竭尽肝胆，奏事长帅，将其诚命，经历艰危。言念忠劳，岂吝爵位，官我武卫，仍峻阶级，以慰皇华，用震殊俗。可依前件。
    ○敦煌郡僧正慧菀除临坛大德制
    敕。敦煌管内释门都监察僧正兼州学博士僧慧菀。敦煌大藩，久陷戎垒，气俗自异，果产名僧。彼上人者，生於西土，利根事佛，馀力通儒。悟执迷尘俗之身，譬喻火宅；举君臣父子之义，教尔青襟。开张法门，显白三道，遂使悍戾者好空恶杀，义勇者徇国忘家，裨助至多，品地宜峻。领生徒坐於学校，贵服色举以临坛，若非出群之才，岂获兼荣之授，勉宏两教，用化新邦。可充京城临坛大德，馀如故。
    ○契丹贺正使大酋领等授官制
    敕。幽州道入朝贺正契丹大酋领讨鲁等。天子有道，守在四夷，尔今来朝，予亦增愧。绥之玉帛，荣以班秩，宜怀恩宠，永保封疆。可依前件，仍并放还蕃。
    ○黔中道朝贺大酋长等十六人授官制
    敕。黔中道朝贺大酋长摄兖州刺史赵琼林等。夫西南诸国，自古多顺，在法度之外，居绳墨之表，来朝有礼，归贡不阙。玉帛以将厚意，阶级以峻等，各服宠荣，无忘恭敬。可依前件，仍并放还蕃。
    ○黔中道朝贺训州昆明等十三人授官制
    敕。黔中道朝贺训州昆明继袭部落主嵯阿如、弟摄训州刺史嵯阿蒲等。招携以礼，怀远以德，此国家所以殊俗贡聘不倦，命舌人以通志意，委属国以厚宴享。仍峻阶级，式尔思荣，无警边陲，以念终始。可依前件，仍并放还蕃。
    ○授刘纵秘书郎制
    敕。具官刘纵，徒步诣阙，上献封章，又自叙其先臣陈许间事，皆历历可听。公侯子弟，多溺於骄邪，尔能读书学文，自可嘉奖。图籍之府，命尔为郎。岂惟振滞求能，且不欲使勋劳之後，栖栖於尘土中也。可秘书省秘书郎。
    ○覃恩昭宪杜皇後孝惠贺皇後淑德尹皇後孙侄等转官制
    敕。某等。予大祭于庙祧，而哀夫先後之家，浸替而不章，乃诏有司，博求其世。尔等名在戚里，序于王朝，各因其官，增位一等，冀以上称神灵之意，岂特慰予追远之心。可（阙）
    ○黄州刺史谢上表
    臣某言，臣伏奉某月日敕旨，自某官授臣黄州刺史，以其月日到任上讫。臣某诚惶诚恐顿首顿首。臣某自出身已来，任职使府，虽有官业，不亲治人。及登朝二任，皆参台阁，优游无事，止奉朝谒。今者蒙恩，擢授刺史，专断刑罚，施行诏条，政之善恶，唯臣所系。素不更练，兼之昧愚，一自到任。忧惕不胜，动作举止，唯恐罪悔。
    伏以黄州在大江之侧，□梦泽南，古有夷风，今尽华俗。户不满二万，税钱才三万贯，风俗谨朴，法令明具，久无水旱疾疫，人业不耗，谨奉贡赋，不为罪恶。臣虽不肖，亦能守之。然臣观东汉光武、明帝，称为明主，不信德教，专任刑名，二主相继，联续五十年。当时以深刻刺举，号为称职，治古之风废，俗吏之课高。於此时，循吏卫飒、任延、王景、鲁恭、刘宽、陈宠之徒，止一县宰，独能不徇时俗，自行教化，唯德是务，爱人如子，废鞭笞责削之文，用忠恕抚字之道，百里之内，勃生古风。凡违众背时，徇古非今，王者公侯，尚难其事，岂一县宰，能移其俗。此盖汉人之为治，以古人之法，为一时之法，以治古之教教之，即治古之人，以一时之法齐之，即一时之人，国家自有天下已来，二百三十馀年间，专用仁恕，每後刑罚。是以内难外难，作者相继，土地甲兵，权柄号令，尽非我有。终能擒之，此实恩泽慈爱，入人骨髓，俗厚风古，不可摇动。今自陛下即位已来，重罪不杀，小过不问，普天之下，蛮貊之邦，有罹艰凶，一皆存恤。圣明睿哲，广大慈恕，远僻隐厄，无不欢戴。受十四圣之生育，张二百四十年之基宇。臣於此际，为吏长人，敢不遵行国风，彰扬至化，小大之狱，必以情恕，孤独鳏寡，必躬问抚，庶使一州之人，知上有仁圣天子，所遣刺史不为虚受。蒸其和风，感其欢心，庶为瑞为祥，为歌为咏，以裨盛业，流乎无穷。在臣之心则然，岂材术之能及，无任感激悃恳血诚之至。谨奏。
    ○贺平党项表
    臣某言。伏奉三月二十七日敕，党项剪除，北边宁静，华夏同庆，道路欢呼。臣诚庆诚，顿首顿首。伏以上天有震耀杀戮，王者有攻讨诛夷，是以不暂费者不久宁，不一劳者不永逸。伏以自古夷狄处中华，未有不为患者。春秋时长狄攻鲁，北戎病齐，破卫陵燕，侵秦挠晋。西汉赵充国纳先零於内地，东朝马文泉置当煎於三辅，自後炽大，侵乱关中，战争十年，骚扰四海，陵逼京邑，发掘园陵，段不生，终不能灭。後至曹公，因匈奴衰弱，分为五部，处在汾晋，散而居之。元海杰然，首乱华夏，中原丧没，凡数百年。国朝贞观之初，突厥破灭，太宗惑彦博之利口，忽文贞之成算，处其降众，置於河南，不数十年，果残燕赵。兴师命将，输谷馈财，天下骚然，始能殄灭。是知今古夷狄，处在中土，未有不为乱者。
    伏以党羌杂种，本在河外，生西北之劲俗，禀天地之戾气，为西戎所蹙，举种来降，国家纳之，置於内地。爰受冠带，兼服征徭，角既成，抵触是务。天宝、至德之际，北燕偏重，中原一掀。大历、建中之际，逆胡馀波，巨盗再起。党羌因此，亦恣猖狂。兔伏鸟飞，为戎虏之耳目；狼心枭响，作郊畿之残贼。比以回鹘未殄，吐蕃正强，且须羁縻，未可重撅。於是边疆日骇，种类岁繁，每至劲弓折胶，童马免乳，以魁健之质，张忿鸷之凶，劫馈谷以焚舟，杀轺车而闭道。众虺盘结，群犬牛牙，依据深山，出没险径，近在宇下，游於彀中，艰难已来，不能铲削。伏惟圣敬文思和武光孝皇帝皇天纵圣，赫日资明，威极风霆，谋先造化，潜运睿算，独决神机。箕宿牙，狼星敛角，戌日祷马，太白扬眉，桉琐而边事无遗，聚米而兵形尽见。披其要地，捣以奇兵，兽穷抟人，鹿急走险。囊封赤白，杂沓继来，雉走檄书，远近同至。苏、辛、李、蔡、傅、郑、甘、陈，十万齐呼，四面同入。行军於枕席之上，败虏於险阻之中。或以利戈舂喉，或以长矛挟胁。僵尸积叠，千山之草木飞腥；霆电轰喧，万里之威灵大震。《诗》曰：“不吊昊天，乱靡有定。”此言中国不振蛮夷入伐，下人号天以告乱也。复曰：“宣王薄伐，小雅中兴。”是知武功不成，文德不洽。皋陶无遗之诫，史佚非类之言，若不殄除，何为家国。？自此兵为农器，革作轩车，泥紫金於常山，沉残戎於青海。天覆尽得，禹画无遗，统华夏为一家，用夷狄为四守。万物由道，百度皆贞，远超三代之风，使无一人之狱。
    臣僻左小郡，朴散材，空过流年，徒生圣代，尚能为诗见志，作歌极情，上咏神功，庶垂後代。限以守土，不获称庆，无任踊跃款恳之至，谨奉表陈贺以闻。臣诚惶恐顿首顿首。谨言。
    ○进撰故江西韦大夫遗爱碑文表
