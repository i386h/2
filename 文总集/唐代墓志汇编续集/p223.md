<!-- { "loadSidebar": true } -->
夫天之运日月五星峦东□者，盖亦天之常□□□□□□逐源流族裔，起於一房，分派流於遐迩者，亦族之常规。夫人即颛顼氏之远裔，汉丞相之后，二十四世之苗□，累高德□□不群，至於我唐，冠冕相胤。夫人家本清河，因祖远仕□□至肥乡三□□，置其世业，即有数百余载。夫人初笄之祀，归於李氏之当□□□□县人也。夫人大父及考，名与字同，操行清励，器宇深沉，德艺内□，词藻外焕，不贪而为宝，勒学而为禄。夫人即公之第十三女也。少习母训，长修妇功，德班氏之规仪，行谢家之令问。何期忽染觏，药不能救，天损清河之玉，俄归永夜，於大中十九年五月十四日殁於＊内之私第，享年六十一。呜呼！闻者失声，知者不公，恸哭於堂。长同衾枕之欢，忽□鸳鸾之伴。夫人嗣子公贵，□才抱气，文武两全，孝悌之欤，孰不叹。有女一人，适王氏。儿女等俱泣於地，五内分崩，竞怀罔极之心，而有终身之戚。呜呼！以大中十年岁在丙子十二月庚子朔二日辛未，窆於县西南七里尚家庄北，於舅姑大茔之内。其地西连古岳，东接罗城，前顾□□，後瞻牛水。复恐年移代易，谷坏陵。乃勒石为铭。其辞云：
呜呼夫人，门楣之规，几阃之则，霜凋兰□。翳沉玉光，东流茫茫，西山□藏，□□□□。
（录自《隋唐五代墓志汇编》河北卷第一册）
№大中０５９
【盖】
大唐故僧录和尚墓志
【志文】
大唐崇福寺故僧录灵晏墓志并序弟子内供奉讲论兼应制引驾大德彦楚述右街福寿寺内道场讲论大德绍兰书得其时而行，君子也；应其感而见，祥瑞也。右街故赐紫僧录讳灵晏，生圣明之代，绍释氏之教，姓氏南阳也。祖曜，父钅共，并乐道云林，高尚其志，吟咏风月，事罔能拘。和尚童年人道，固原莫违，天然发心，永求剃落，遂为旧崇福寺翻经五部持念翰林待诏检校鸿胪少卿赐紫广济和尚弟子。哲而能睿，一闻澈悟。年十三，讲最胜王经及涅经。师习音云聚，达解者河沙，才聆法音，终坐如渴。贞元十四年，圆大戒品於崇圣寺灵坛矣。首自宪宗，达於大和，献寿累朝，每悦天思。其年法门寺佛中指节骨出见，辅翼迎送，人望所推。开成五祀，护军中尉擢才奏闻录右街僧务兼纪纲寺宇，条而不紊。洎乎大教暂微，坚志无替，再启玄理，又录缁徒，重赐紫衣，两任其首，於戏！月制之岁，羸疾弥加，乃命门人义秀等，令讽诸真言，一夕继响，从暮至晓，听而生叹，一性虽云常住，四大倏然有归。以大中十年岁次丙子庚子之月廿九日寅时自累双足，奄然而逝。即以明年春二月廿二日庚寅迁葬於京兆府长安县龙首乡祁付之原，从众生愿也。义秀等将虞岸谷，刊勒贞珉，洒泪含悲。乃为志曰：
大岳戛云，中有灵神，大国昌运，师德奇仁。幼岁富业，为人所闻，□朝献寿，迎送佛身。重赐紫服，再录僧论，年迈厥疾，顿於一句。自累双足，瞑目莫分，门弟摧恸，号诉难申。风悲古木，水逝长沦，刊於贞石，永记斯文。入内弟子：令楚赐紫身故。元著，义秀，从建，元迥，文藉，洪辨，文会，怀宇，惠直，元智，惠贞，少琮。已下三学弟子。智玄，常清，敬舒，怀章，怀庆，少等。
公素。在俗弟子等。张少存，张宗直，张少贞，尼弟子契因等。
张公武刻字（录自《隋唐五代墓志汇编》陕西卷第四册）
№大中０６０
【盖】
失。
【志文】
唐故襄州节度押衙充左厢马步都虞候银青光禄大夫检校太子宾客兼殿中侍御史上柱国扶风鲁公墓志铭并序公讳美，字里仁，鲁公伯禽之後，子孙以国为姓氏，其望族本自扶风，今为□南人也。祖麟；父荣，试左卫兵曹参军；咸早习经史，略知大旨而已。□尚韬钤，皆为衙门右职，奕廿载德，光而不耀。公即兵曹之长子也。幼而端敏，抱义戴仁，投笔从戎，有远大之志，荏苒和门，四十余载，历职一十有一，凡所践守，皆著课续，为廉使褒异。始主柳营，洎司战马，及居农务，复领攉，藏事驭物，宽猛相济。当职吏怀敬惮，去职人亦见思，诚藩郡之良材也。大中戊辰岁，统兵防边，党项充斥，机谋筹昼，保全城垒，为郡帅甄奖，录功上闻，授殿中侍御史兼本城教练使。辛未岁回戈，廉使叙其勤劳，倚其干办，俾主军府都司，守职七换星霜，立事一贯直道，拊而不挠，公私无滞，同列者皆望而敬之。性本清勤，守约甘於恶衣菲食，祟信释老三教，尝以护持为意。事亲孝，临财＊，抚孤以慈惠，接友以信，让韦之俭，有祭遵之风。数奇不封，同李广之命；苍苍福善，存而勿□，以大中十一年三月二十九日遘疾，卒於南津里之私第，春秋六十有四。
以其年四月十八日，葬於襄阳县汉东乡苏封里之北原，从先茔，礼也。夫人彭城刘氏，先公而殁人，今亦改葬，从鲁人之礼。继室南阳韩氏，承家主祀，温绰柔淑，蓬首痛心，亲属伤悼。有子五人：长曰敬温，将门翘秀，阅礼敦诗，为公侯之爪牙，居军旅之雄职；次曰敬从，曰敬洪，曰敬汶，曰敬复，皆峻爽杰出，天生至性，哀号泣血，毁瘠过礼。柏仁李德玄，与殿中忝姻戚之末，敬温衔哀见请为志，忱其质朴无文，直书其事，以谋追琢。铭曰：
英英鲁君，直道是闻，秉心执德，孤野如云。得丧自是，中立不群，哲能保己，勇必屦军。彼苍者天，胡然隆谷，未运南溟，才及中寿。兆彼新阡，汉东之阜，逝水萦波，□风弱柳。贞石长存兮万斯年，芳音永播兮傅不朽。
（录自《隋唐五代墓志汇编》北京大学卷第二册）
№大中０６１
【盖】
唐故陇两李氏女墓志
【志文】
唐陇西李氏女十七娘墓志铭并序父守河南府陆浑县令胤之撰陇西李氏十七娘，曾祖，皇太原府士曹，祖圩，皇怀州司马；祖妣荥阳郑氏。父胤之，陆潭县令，亲清河崔氏。家承轩冕，世为甲族，备载图谍，可得而详。汝名第娘，即余之元女。所生邢氏，入吾家卅年，恭尽勤敬，终始如一。享年廿四，大中十一年十一月十一日终於东都政平坊路家宅中院，其年十二月廿七日，葬於河南县龙门乡孙村亲妹之茔，从权也。余大和八年登春官第，其冬生汝。故以第字之。生未数月，余入京从职，俄佐华州，未几复佐广州。四年还京，又徙襄阳。住四年，左官卫佐分司，後授万年尉，复参宣武军。二年府罢，归洛阳。自汝襁褓，迨至成长，廿年间，吾南北宦游，绵历万里，辛勤道路，羁苦两京，必自携持，未尝一日离间。汝往广州，即三四岁，南中山水万状，果药千品，奇禽异兽，怪草名花，已能遍识，历历在□。又能洞察是非，尽知情伪，周深敏晤，无与比伦。尤好文籍，善笔。兄弟读诗书，关听闻，莫不记览。当代篇什，名人词藻，皆能手写，动盈箱帙，商较文赋，皆尽妍蚩。刀尺女工，裁缝绣画，不习而妙。吾自中途，即罢忧患，中外累多，常自窘困。汝尚幼稚，未曾介意，慰安吾心，尽忘窘厄之苦，实汝之由。常以荣辱一致，不以得失系怀，真贤人之心，非女子之志。由是使吾锺爱日切。加之孝慈明敏，聪辩温惠，皆自生知。友爱弟妹，恭顺母兄，锺自天性。必谓□大，福寿长年，何图一朝，遽兹夭落？追冤痛毒，胡可胜言！顷余与姊抹弟兄四五院聚居襄州，生侄数十人，长幼数百□，尔未十岁，皆能承侍敬奉，曲尽殷勤。姑叔姊妹所阙，必为陈请，人人满惬，咸爱重焉。尔来家道有无，费用丰俭，悉与筹之，无不得所。咸谓必配贤良，极享富贵。由是选择益难其人，前後亲族求者不少，竟无良敌，遂未克从。近岁属吾穷废，衣食多阙，日期禄秩，共尔欢娱，不幸中疾，方冀痊和，神理不明，忽至大病，当吾穷空，万不如意，终身痛恨，倍切肺肝。是後十日，吾除官，便有禄食，独尔不及。重重悲冤，心摧骨碎。汝次妹十八娘，先九年而殁，以年月未通，未克便归大茔，故权窆於妹之墓侧。兄铁ヌ，弟佐儿、宾儿、朗儿、小朗、ヘ儿已下七人；妹阿越已下四人；皆痛恨悲辛，哀动道路。下感使令，悉行哭失声。
吾之哀伤，叙述失次，聊记年月耳。铭曰：
呜呼！生知至仁，天锺和气，才识绝伦，孝慈难拟。宜寿而昌，宜富而贵，不富不年，曷知其以？悠悠昊天，高不可恃，仁者之寿无徵，福善之言徒尔。良玉不坚，芳兰早坠，愤填胸襟，痛深骨髓。负此哀冤，以永终世。
兄乡贡进士涤书（录自《洛阳出土历代墓志辑绳》）
№大中０６２
【盖】
　失。
【志文】
唐故齐郡史公墓志铭并序岱岳处士孙皑述公讳兴，齐耶人也。其来卫大夫之酋齐矣。书载君子，古之名贤。皇祖讳诠，不仕；父讳清，不仕；公即清之子也。公抱雅之质，长风美之誉，成焉弱冠之年，行业双著。壮立大志，恣於逍遥，或或＊，灌溉园圃，然忝部王理，职守公门，伏事尽忠，用全大节，依仁据德，仁道全名恭守。公方年及七十，忽闲思心放，训诲子孙，释性得终，去留自乐。去大中七年正月廿九日寝疾，终於管城县管城乡怀化里之私第，享龄七十有四。岂其修短有定，生死去留，遇疾膏盲，至於不救。呜呼！薤露朝碎，剑落吴江，嗣子幼孙，泣血屠毒。公先娶南阳张氏八女为夫人。夫人温温其德，汪汪其容，训诲大家之规，<门廷>闱遵李氏之则。何图祸力阴构，遇疾弥留，奄归夜台，人世永别。即以会昌五年八月十七日绛於私第，享年六十四。孝等攀号擗踊，五内分崩。公再娶安定梁氏三女为夫人。
次九年五月三日，次夫人而卒，享年五十七。夫人家美仁孝，德礼无亏，何神之不福，降殃祸於私苦。以大中十一年合神室於州之西南八里齐解之原礼。有子一人曰宗立。文武世善，仁行同芳。有女一人，从适江氏，不幸少夭。公生以质直独立，治善道辅身，安亲扬名，奉上竭力。孝等哀哀父母，生我劬劳，欲报之恩，昊天罔极。遂卜兆定墨，龟筮协从工，货力营心，备力丧事。恐后桑田改变，陵谷连移，勒石书文，乃为词曰：
史氏之先，大夫之裔，善文善武，修诗阅礼。其一。内抱敦雅，外彰孝悌，容止锵锵，威仪济济。其二。皇天无亲，祸毒人仁，飕飕松风，漠漠寒云，孤坟永闭兮日月何数？月吊长天兮千秋万古。
（录自《隋唐五代墓志汇编》河南卷第一册）
№大中０６３
【盖】
大唐故闾府君墓志铭
【志文】
