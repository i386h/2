<!-- { "loadSidebar": true } -->
　　◇奏免王莽爵土
　　莽前不广尊尊之义，抑贬尊号，亏损孝道，当伏显戮，幸蒙赦令，不宜有爵土，请免为庶人。（《汉书·王莽传》上）
　　◇出教主簿
　　赣老生不习吏礼，主簿且教拜起，闲习乃止。（《汉书·朱博传》，博迁琅邪太守，顷之，门下掾赣遂耆老大儒，教授数百人拜起舒迟，博出教主簿。）
　　◇敕功曹
　　官属多褒衣大衤召，不中节度，自今掾史衣皆令去地三寸。（《汉书·朱博传》）
　　◇口占檄文
　　府告姑幕令丞：言贼发不得，有书。檄到，令丞就职，游徼王卿力有馀，如律令！（《汉书·朱博传》）
　　◇移游徼王卿书
　　王卿忧公甚效！檄到，赍伐阅诣府。部掾以下亦可用，渐尽其馀矣。（《汉书·朱博传》）

卷四十八
◎王嘉
　　嘉字公仲，平陵人。元帝时以明经射策甲科为郎，坐事免。建昭中除光禄掾，察廉为南陵丞，复察廉为长陵尉。鸿嘉中举敦朴，超迁太中大夫，出为九江河南太守，征拜大鸿胪，徙京兆尹。建平中迁御史大夫，代平当为丞相，封新甫侯。元寿元年下狱死，元始四年追谥曰忠侯。
　　◇上疏请养材
　　臣闻圣王之功，在於得人。孔子曰：「材难，不其然与！」故继世立诸侯，象贤也。虽不能尽贤，天子为择臣，立命卿以辅之。居是国也，累世尊重，然后士民之众附焉，是以教化行而治功立。今之郡守重於古诸侯。往者致选贤材，贤材难得，拔擢可用者，或起於囚徒。昔魏尚坐事系，文帝感冯唐之言，遣使持节赦其罪，拜为云中太守，匈奴忌之。武帝擢韩安国於徒中，拜为梁内史，骨肉以安。张敞为京兆尹，有罪当免，黠吏知而犯敞，敞收杀之，其家自冤，使者覆狱，劾敞贼杀人，上逮捕不下，会免，亡命数十日，宣帝征敞，拜为冀州刺史，卒获其用。前世非私此三人，贪其材器有益於公家也。
　　孝文时，吏居官者或长子孙，以官为氏，仓氏、库氏则仓库吏之后也。其二千石长吏亦安官乐职，然后上下相望，莫有苟且之意。其后稍稍变易，公卿以下传相促急，又数改更政事，司隶、部刺史察过悉劾，发扬阴私，吏或居官数月而退，送故迎新，交错道路。中材苟容求全，下材怀危内顾，壹切营私者多，二千石益轻贱，吏民慢易之。或持其微过，增加成罪，言於刺史、司隶，或至上书章下；众庶知其易危，小失意则有离畔之心。前山阳亡徒苏令等从横，吏士临难，莫肯伏节死义，以守相威权素夺也。孝成皇帝悔之，下诏书，二千石不为纵，遣使者赐金，尉厚其意，诚以为国家有急，取办於二千石，二千石尊重难危，乃能使下。
　　孝宣皇帝爱其良民吏，有章劾，事留中，会赦壹解。故事，尚书希下章，为烦扰百姓，证验系治，或死狱中，章文必有「敢告之」字乃下。唯陛下留神於择贤，记善忘过，容忍臣子，勿责以备。二千石、部刺史、三辅县令有材任职者，人情不能不有过差，宜可阔略，令尽力者有所劝。此方今急务，国家之利也。前苏令发，欲遣大夫使逐问状，时见大夫无可使者，召令尹逢拜为谏大夫遣之。今诸大夫有材能者甚少，宜豫畜养可成就者，则士赴难不爱其死；临事仓卒乃求，非所以明朝廷也。（《汉书·王嘉传》）
　　◇谏封董贤等封事
　　窃见董贤等三人始赐爵，众庶匈匈，咸曰贤贵，其馀并蒙恩，至今流言未解。陛下仁恩於贤等不已，宜暴贤等本奏语言，延问公卿大夫博士议郎，考合古今，明正其义，然后乃加爵士；不然，恐大失众心，海内引领而议。暴平其事，必有言当封者，在陛下所从；天下虽不说，咎有所分，不独在陛下。前定陵侯淳於长初封，其事亦议。大司农谷永以长当封，众人归咎於永，先帝不独蒙其讥。臣嘉、臣延材驽不称，死有馀责。知顺指不迕，可得容身须臾，所不敢者，思报厚恩也。（《汉书·王嘉传》：哀帝欲封董贤等，於是嘉与御史大夫贾延上封事言。）
　　◇因日食举直言复奏封事
　　臣闻咎繇戒帝舜曰：「亡敖佚欲有国，兢兢业业，一日二日万机」。箕子戒武王曰：「臣无有作威作福，亡有玉食；臣之有作威作福玉食，害於而家，凶於而国，人用侧颇辟，民用僭慝。」言如此则逆尊卑之序，乱阴阳之统，而害及王者，其国极危。国人倾仄不正，民用僭差不壹，此君不由法度，上下失序之败也。武王躬履此道，隆至成康。自是以后，纵心恣欲，法度陵迟，至於臣弑君，子弑父。父子至亲，失礼患生，何况异姓之臣？孔子曰：「道千乘之国，敬事而信，节用而爱人，使民以时」。孝文皇帝备行此道，海内蒙恩，为汉太宗。孝宣皇帝赏罚信明，施与有节，记人之功，忽於小过，以致治平。孝元皇帝奉承大业，温恭少欲，都内钱四十万万，水衡钱二十五万万，少府钱十八万万。尝幸上林，后宫冯贵人从临兽圈，猛兽惊出，贵人前当之，元帝嘉美其义，赐钱五万。掖庭见亲，有加赏赐，属其人勿众谢。示平恶偏，重失人心，赏赐节约。是时外戚赀千万者少耳，故少府、水衡见钱多也。虽遭初元、永光凶年饥馑，加有西羌之变，外奉师旅，内振贫民，终无倾危之忧，以府臧内充实也。孝成皇帝时，谏臣多言燕出之害，及女宠专爱，耽於酒色，损德伤年，其言甚切，然终不怨怒也。宠臣淳於长、张放、史育，育数贬退，家赀不满千万，放斥逐就国，长榜死於狱。不以私爱害公义，故虽多内讥，朝廷安平，传业陛下。
　　陛下在国之时，好《诗》《书》，上俭节，征来所过道上称颂德美，此天下所以回心也。初即位，易帷帐，去锦绣，乘舆席缘绨缯而已。共皇寝庙比比当作，忧闵元元，惟用度不足，以义割恩，辄且止息，今始作治。而驸马都尉董贤亦起官寺上林中，又为贤治大第，开门乡北阙，引王渠灌园池，使者护作，赏赐吏卒，甚於治宗庙。贤母病，长安厨给祠具，道中过者皆饮食。为贤治器，器成，奏御乃行，或物好，特赐其工，自贡献宗庙三宫，犹不至此。贤家有宾婚及见亲，诸官并共，赐及仓头奴婢，人十万钱。使者护视，发取市物，百贾震动，道路ん哗，群臣惶惑。诏书罢菀，而以赐贤二千馀顷，均田之制从此堕坏，奢僭放纵，变乱阴阳，灾异众多，百姓讹言，持筹相惊，被发从徒跣而走，乘马者驰，天惑其意，不能自止。或以为筹者策失之戒也。陛下素仁智慎事，今而有此大讥。
　　孔子曰：「危而不持，颠而不扶，则将安用彼相矣！」臣嘉幸得备位，窃内悲伤不能通愚忠之信；身死有益於国，不敢自惜。唯陛下慎己之所独乡，察众人之所共疑。往者宠臣邓通、韩嫣骄贵失度，逸豫无厌，小人不胜情欲，卒陷罪辜。乱国亡躯，不终其禄，所谓爱之适足以害之者也。宜深览前世，以节贤宠，全安其命。（《汉书·王嘉传》：后数月日食，举值言，嘉复奏封事。於是上浸不说。）
　　◇因大赦奏荐梁相鞫谭宗伯凤封事
　　相等明习治狱，「相计谋深沈，谭颇知雅文，凤经明行修，圣王有计功除过，臣窃为朝廷惜此三人」。（《汉书·王嘉传》：初廷尉梁相治东平王云狱，疑冤，奏欲覆治。尚书令鞫谭、仆射宗伯凤以为可许。制诏免相等皆为庶人。后数月，大赦，嘉奏封事荐云云，书奏，上不能平。）
　　◇谏益封董贤等封事
　　臣闻爵禄土地，天之有也。《书》云：「天命有德，五服五章哉！」王者代天爵人，尤宜慎之。裂地而封，不得其宜，则众庶不服，感动阴阳，其害疾自深。今圣体久不平，此臣嘉所内惧也。高安侯贤，佞幸之臣，陛下倾爵位以贵之，单货财以富之，损至尊以宠之，主威已黜，府藏已竭，唯恐不足。财皆民力所为，孝文皇帝欲起露台，重百金之费，克己不作。今贤散公赋以施私惠，一家至受千金，往古以来贵臣未尝有此，流闻四方，皆同怨之。里谚曰：「千人所指，无病而死」。臣常为之寒心。今太皇太后以永信太后遗诏，诏丞相御史益贤户，赐三侯国，臣嘉窃惑。山崩地动，日食於三朝，皆阴侵阳之戒也。前贤已再封，晏、商再易邑，业缘私横求，恩已过厚，求索自恣，不知厌足，甚伤尊尊之义，不可以示天下，为害痛矣！臣骄侵罔，阴阳失节，气感相动，害及身体。陛下寝疾久不平，继嗣未立，宜思正万事，顺天人之心，以求福佑，奈何轻身肆意，不念高祖之勤苦垂立制度，欲传之於无穷哉！《孝经》曰：「天子有争臣七人，虽无道，不失其天下。」臣谨封上诏书，不敢露见，非爱死而不自法，恐天下闻之，故不敢自效。愚戆数犯忌讳，唯陛下省察。（《汉书·王嘉传》傅太后薨，上因托傅太后遗诏，令成帝母王太后下丞相御史，益封贤二千户，及赐孔乡侯、汝昌侯、阳新侯国。嘉封还书，因奏封事，谏上及太后。）
　　◇遣将行边对
　　臣闻动民以行不以言，应天以实不以文。下民微细，犹不可诈，况於上天神明而可欺哉！天之见异，所以敕戒人君，欲令觉悟反正，推诚行善。民心说而天意得矣。辩士见一端，或妄以意傅著星历，虚造匈奴、乌孙、西羌之难，谋动干戈，设为权变，非应天之道也。守相有罪，车驰诣阙，交臂就死，恐惧如此，而谈说者云，动安之危，辩口快耳，其实未可从。夫议政者，苦其谄谀倾险辩慧深刻也。谄谀则主德毁，倾险则下怨恨，辩慧则破正道，深刻则伤恩惠。昔秦缪公不从百里奚、蹇叔之言，以败其师，悔过自责，疾诖误之臣，思黄发之言，名垂於后世。唯陛下观览古戒，反覆参考，无以先入之语为主。（《汉书·息夫躬传》：躬建言星变，可遣大将军行边，斩一郡守以厌应变异。上然之，以问丞相，丞相嘉对，上不听。）
　　◇下诏狱对诘
　　案事者思得实。窃见相等前治东平王狱，不以云为不当死，欲关公卿示重慎；置驿马传囚，势不得逾冬月，诚不见其外内顾望，阿附为云验。复幸得蒙大赦，相等皆良善吏，臣窃为国惜贤，不私此三人。（《汉书·王嘉传》：上使将军以下与五二千石杂治，吏诘问嘉，嘉对。）
　　幸得充备宰相，不能进贤退不肖，以是负国，死有馀责。（《汉书·王嘉传》：吏稍巡辱嘉，嘉喟然仰天叹曰云云。）
　　贤，故丞相孔光、故大司空何武，不能进；恶，高安侯董贤父子，佞邪乱朝，而不能退。罪当死，死无所恨。（《汉书·王嘉传》：吏问贤不肖主名，嘉曰云云。案，此三条皆是口对，而下文云，死后上览其对，知其时录於简牍，故宜编入。）
　　◎师丹
