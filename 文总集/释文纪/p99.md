<!-- { "loadSidebar": true } -->
　　凡在生灵夫妇配合产育男女佛法反之多营泥木专求布施寜非巨戾二不经也
　　奸僧矫诈自称大觉而比丘徒党行婬杀子僧尼悉然害蝼蚁而起浮图费财力而角堂宇若牟尼能照而故纵婬杀便是诈称慈悲徒能照而不能救又是大觉于羣生无益而天下不觉三不经也
　　佛法悭贪唯财是与直是行三毒而害万方未见修六度而隆三寳四不经也
　　佛家遗教不耕垦田不贮财谷乞食衲衣头陀为务今则不然数十万众无心兰若从教不耕者众天下有饥乏之忧遗教设法不行何须此法进退未为尽理五不经也
　　湼槃发问世尊灭后经教若为得与波旬经别观此发问则瞿昙存日门徒不能分辨真伪况中华避役奸诈之侣焉不迷惑者
　　自古帝师诸侯宾友千载一逢犹如旦暮贤明希世宇宙独立今乃削发千羣不臣万众称为帝师未之可也姚石玉食三千佛寺琼宫八百供敬厚矣终获苖屠灭宋齐巳防莫惩前失
　　秦政受诳于三山汉武见欺于五利信顺妖讹一至扵此不察情伪岂惩前失
　　宋齐两代重佛敬僧国移庙改者但是佛妖僧伪奸诈为心堕胎杀子昏媱乱道故使宋齐磨灭今宋齐寺像见在陛下承事则宋齐之变不言而显矣今僧尼坐夏不杀蝼蚁者爱含生之命也而傲君父妄仁扵昆虫也堕胎杀子反养于蚊防也夫易着君臣夫妇父子三纲六纪也今释氏君不君乃至子不子纲纪紊乱矣【广明集】















　　释文纪巻二十七
　　钦定四库全书
　　释文纪巻二十八
　　眀　梅鼎祚　辑
　　梁【九】
　　释僧祐【姓俞其先彭城人世居建业大精律部造立经藏齐梁间见重宫省抄撰三藏记法苑记世界记释迦谱眀集等行世天监中终建初寺】
　　出三藏记集序
　　夫真谛凝法性虚寂而开物俗非言莫津是以不二黙酬防于义空之门一音震辩应乎羣有之境自我师能仁之出世也鹿苑唱其初言金河究其后説契经以诱小学方典以劝大心妙轮区别十二惟部法聚总要八万其门至善逝晦迹而应真结藏始则四含集经中则五部分戒大寳斯在含识资焉然道由人法待縁显有道无人虽文存而莫悟有法无縁虽并世而弗闻闻法资乎时来悟道借于机至机至然后理感时来然后化通矣昔周代觉兴而灵津致隔汉世像教而妙典方流法待縁显信有征矣至汉末安髙宣译转眀魏初康防注述渐畅道由人于兹騐矣自晋氏中兴三藏弥广外域胜賔稠叠以总至中原慧士暐晔而秀生提什举其宏纲安逺震其与领渭濵务逍遥之集庐岳结般若之台像法得人于斯为盛原夫经出西域运流东方提挈万里翻转梵汉国音各殊故文有同异前后重来故题有新旧而后之学者鲜克研覈遂乃书冩继踵而不知经出之嵗诵説比肩而莫测得法之人授之受道亦已阙矣夫一时圣集犹五事证经况千载交译寜可昧其人世哉昔安法师以鸿才渊鍳爰撰经録订正闻见炳然区分自兹已来妙典间出皆是大乗寳海时竞讲习而年代人名莫有铨贯嵗月逾迈本源将没后生疑惑爰所取眀祐以庸浅豫凭法门翘仰风誓大化每至昏晓讽持秋夏讲説未尝不心驰庵园影跃灵鹫于是牵课羸恙沿波讨源缀其所闻名曰出三藏记集一撰縁记二铨名録三总经序四述列传縁记撰则原始之本克昭名録铨则年代之目不坠经序总则胜集之时足征列传述则伊人之风可见竝钻仰内经研镜外籍参以前识验以旧闻若人代有据则表为司南声传未详则文归葢阙东牍凝翰志存信史三复九思事取实録有证者既标则无源者自显庶行潦无杂于醇乳燕石不乱于荆玉但井识管窥多惭博练如有未备请寄眀哲【大藏迹字函】
　　出三藏记集杂録序
　　夫灵源启润则万流脉散根毓萌则千条云积何者本大而末盛基逺而绪长也自尊经神运秀出俗典由汉届梁世歴眀哲虽复缁服素饰并异迹同归讲议赞防代代弥精注述陶练人人竞宻所以记论之富盈阁以牣房书序之繁充车而被轸矣宋明皇帝投心浄境载餐味乃勅中书侍郎陆澄撰录法集陆博识洽闻苞举羣籍铨品名例随义区分凡十有六帙一百有三巻其所阅古今亦已备矣今即其本録以相缀附虽非正经而毗赞道化可谓圣典之羽仪法门之警卫足以辉显前绪照进后学是以寄于三藏集末以广枝叶之览焉
　　太宰竟陵文宣王子良法集録序
　　夫五时九部之契三请四巻之机哉邈乎奥不可议已然法海无涯航而知大慧藏不极采而得寳是以誓之士随时斟酌马鸣抽其幽宗龙树振其絶绪提婆防其名数诃梨总其条理并翼赞妙典俘剪外学迷津见衢长夜逢晓故智慧之日名飞于摧邪功徳之月绩翔于阐化亦已盛矣但羣萌殊叶根力异品运季道浇信淡识浅至于披瞽发聋事资恳厉药愚鍼惑宜务切近是以后代敷训显晦不一或飏言以汛解或提耳而指授所以巻舒敎义抑扬风轨岂滞恒方期于悟俗而已齐太宰竟陵文宣王浄刹萌因忍土现果慧自天成道为期出孝忠淳和之深仁智博爱之厚率由而极因心则至若乃栖神二谛宅业三寳瞻前卓尔望后不羣用能降帝子之尊灼浄土之操屏朱观之贵下白屋之礼磨踵以拯俗刻髄以徇道望亿刼以长驱凌千载而独上若乃阐经律福施济苍黎毓翾动未尝不虑积昏眀慈洽巨细感灵瑞于显征通觉应于宵梦固已威蕤民誉昭晳神听矣至于苞括儒训藻镜释典空有双该内外咸照常欲广彼洲渚炽此法灯驻四生之风波烛九居之霾雾指来际以为期总大千以为任故恻隠乗敎慇懃敷道于是鋭临云之思壮谈天之文网罗字轮仪形法印是以浄住命氏启入道之门华严缨珞标出世之术决定要行进趣乎金刚戒果庄严克成乎甘露尔其众经注义法塔赞颂僧制药记之流文愿疏之属莫不诚在言前理出辞表大者钩深测幽小者驰辩感俗森成条章郁为巻帙可谓开士住心道场初迹冠一代之妙化乗千祀之胜范者也祐昔以道缘预属嘉防律任法使谬荷其寄斋堂梵席时枉其请哲人徂谢而道心不亡静寻遗篇僾乎如在遂序兹集録以贻来世云尔
　　竟陵王世子抚军巴陵王法集序
　　葢闻世谛善论法海所总严饬文辞初位是摄自大化东渐沿世咏歌魏来杂制间出羣集至于才中含章思入精理固法门之羽纛梵声之金石也齐竟陵文宣王世子故抚军巴陵王禀璿华于琨峯敏明玑于珠海慧发觽辰识表觭嵗孝友淳至机颖朗彻故幼无弱弄夙有老成甫在志学固已总括坟典矣雅好辞赋允登髙之才借意隶书均临池之敏业盈竹素虑满风月是时齐方有徳文宣翼赞康衢既熙慧教傍达世子以枝叶之庆藩守浙河下车风举升席治立含静台以御巳垂兰蕙以振俗郡富名山岩多灵寺故胜业愈髙清心弥往每游践必训思若渊泉信足以揄扬至道炳发极观其摛赋经声述颂绣像千佛愿文舍身世四城九相之诗释迦十圣之赞并英华自凝新声间出故仆射范云笃赏文防雅相嗟重以为后进之佳才也至隆昌之时始兆无妄永元之末运属道消葛藟失庇磐石倾翦虎兕出柙宗室致猜而乐天知命夷忧味道在艰不亏其贞处约无改其莭镜因果而靡晦洞真俗其如晓専精于大觉之门懔烈于经典之奥于是下帷墐戸注解百论拔出幽旨妙尽织典乃躬算缣素手冩方等所书大经凡有十部锋刀刋削风趣妍靡论其思理所彻业艺所贯有余箕裘之能克副青蓝之敏矣夫深宫寡识着自格言梁肉多骄闻之前记而能拔类独立超然髙举岂非内铸坚芳之性外莹过庭之风哉以法而説譬金龙之嗣信相由俗而议迈允恭之绍陈思可谓开士宿因栴檀眷属无忝堂构克胜负荷者也余昔缘法事承觌清晖及律集稽川屡延供礼惜乎早世文制未广今撰録法咏以继文宣内集使千祀之外知兰菊之无絶焉
　　法集总目録序
　　尝闻沥泣助河之谈捧土禆岱之论虽诮发于古而愧集于今矣僧祐漂随前因报生阎浮幼龄染服早备僧数而慧解弗融禅味无纪刹那之息徒积锱毫之勤未基是以惧结香朝慙动钟夕茫茫尘刼空阅斩筹然窃有坚誓志是大乗顶受方等游心四含加以山房寂逺泉松清宻以讲席闲时僧事余日广评众典披览为业或专日遗餐或通夜继烛短力共尺波争驰浅识与寸隂竞晷虽复管窥迷天蠡测惑海然游目积心颇有微悟遂缀其闻诫言法寳仰禀羣经傍采记传事以类合义以例分显眀觉应故序释迦之谱区辩六趣故述世界之记订正经译故编三藏之録尊崇律本故铨师资之传弥纶福源故撰法苑之篇防持正化故集眀之论且少受律学刻意毗尼旦夕讽持四十许载春秋讲説七十余遍既禀义先师弗敢坠失标括章条为律记十巻并杂碑记撰为一帙总其所集凡有八部冀防启于今业庶有籍于来津岂曰善述庶非妄作但理逺识近多有未周眀哲傥览取诸其心使道场之果异迹同臻焉
　　释迦谱目録序
　　葢闻菩提之为极也神妙寂通圎智湛照道絶于形识之封理毕于生灭之境形识久絶岂实诞于王宫生灭已毕寜真谢于坚固哉但羣萌长寝同归大觉缘来斯化感至必应若应而不生谁与悟俗化而无名何以世是以标号释迦擅种刹利体域中之尊冠人天之秀然后脱屣储宫贞观道树舍金轮而御大千明玉毫而制法界此其所以垂迹也爰自降胎至于分塔玮化千条灵瑞万变并义炳经典事盈记传而羣言参差首尾散出事绪舛駮同异莫齐散出首尾宜有贯一之区莫齐同异必资防通之契故知传讯难该而总集易览也祐以不敏业谢多闻时因疾隟颇存寻翫遂乃披经案记原始要终敬述释迦谱记列为十巻若夫裔托生之源得道度人之要泥洹塔像之征遗法将灭之相总众经以正本缀世记以附末使圣言与俗説分条古闻共今迹相证万里虽邈有若躬践千载诚隠无隔面对今抄集众经述而不作庶脱寻访力半功倍敬率丹心略敷誓愿僧祐前礼最胜尊稽首清浄无比法次归离垢应真僧三寳慈防永住世像末少信信不纯邪见迷没防众苦三藏遐旷难究寻懈怠障碍令法没故集本师源縁记经律传证增信根仰承大士誓愿心敢厝意于后世愿同见闻随喜福法灯延照尽来际【大藏将字函　出三藏记无愿文解屣作脱屣十巻作五巻】
　　世界记目録序
