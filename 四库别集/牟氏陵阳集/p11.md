<!-- { "loadSidebar": true } -->
　　歙之婺源有佳士曰遯叟戴君宜自其先人以诗书遗后至君宜遂发闻而着能名负屈称久泊然无当世意盖尝取邵子书四四而相因为十六者上下究极之叹曰世逾邈嵗逾老兹庸讵非吾自佚时乎别业在苍山距其居二里许饶信诸峯环左右皆歴歴可名物指数一方胜处也筑楼藏书隠事巳畧具复营小隠于山之旁且疏泉自山趾以为九曲池游者必道池中曰横舟者以入稍进则名花异卉骈罗杂袭于四时佳致窈而洞崇而坛位置畧如京洛好事家又进则罗分二圃莳佳鞠而挹晩香若松梅类也参合四并与主人而五其堂曰五隠萧然幽人静士之庐也又益进则岛沚萦环有船出菰蒲中桃花流水试寻源而问三山对峙藏春中敞霞蒸绣错亭观相望便疑神仙去人不逺遯叟杖履日游而乐之曰是足佚吾老矣驰书苕霅属予记予每病世之隘小举足辄值墙壁抵荆榛顾在隠约而平寛若遯叟之于苍山者其乐盖无涯而君以为小隠何也东方生阳狂滑稽自谓陆沈于俗避世金马门何必深山之中蒿芦之下于是有大隠隠朝市小隠隠陵薮之论世之出入名利者此固其所借口小隠岂果小哉吾尝闻大隠于夫子曰贤者避世盖巳居辟色辟言之右而干初九之文言遂发其义曰遯世无闷夫不见是而无闷非干之大孰能之遯干之变也故曰遯而亨而亦有大矣哉之辞未有大而不亨者也至于考槃在涧硕人之寛乃诗人所以形容贤者退而穷处之德体气象而夫子曰于考槃之诗见遯世之士者而无闷于世遽与干并言之夫亦惟其大而已矣吾所谓大隠者盖如此要非方朔辈所可与遯叟应虎学甚博气甚静不怵于物变者而迁方且依山林即闲旷穷理而参乎数以观夫寒暑之代谢草木之零茂人事之儵来忽往而自乐其所乐以遂隠居求志之愿于夫子所称易诗之旨固巳识其大者况生紫阳之里同遯翁之号而九曲之池实为小隠称首其仰髙希贤尤切余恨未能一至其处窃惟九曲有大隠屏之名反招隠者也敢附斯义以复于遯叟其小也秪以为大欤波潭之东池离而志不果者也余得以畧遯叟曰大矣哉子之大吾隠也乃歌曰云山之苍苍兮言采其荣其下九曲兮彷佛乎大隠之屏吾端策而得遯兮又慕夫嘉名噫孰知吾之乐乎肆其外而中闳纷众美此具备乎大莫大乎吾身吾将出王游衍兮曰旦而明藏之至密兮拓之无垠举堪舆其犹小兮何况朝市之与山林
　　木斋记
　　东平李君公畧自号木斋间以谂予予曰古盖有端木其氏干木其名子木其字木心人其号者抑是之取乎公畧曰济也非敢自拟于是顾平生狷急往往以语言忤物欲为椎鲁木强而不能早闻论语木讷近仁之义因窃取其警焉特未知防庄氏所称形如槁木望之如木鸡者何如也试为我订之夫仁道至大夫子何取于形之不外饰欤故其言也讱木讷类也则亦许之以仁巧言令色反乎木讷也则直以鲜仁目之人患不木讷耳然尝观之木质朴坚韧之中盖有闿动发生者在于其形不于其心非所以论仁亦非所以论木也人有心木亦有心仁人心也心之德也且孰为木之心春盛德在木是木之德具于心者也春也即仁也木神则仁是木之神妙于心者也仁也亦春也程子曰木仁之气像恻隠之心春之气象木也春也仁也盖合三者而言此木讷之所以为仁质朴坚韧之所以为闿动发生也公畧其以形求之乎以心求之乎天下固有形似而心非者彼南郭子綦以形之徒劳行若驰而莫之止也终身役役而无功也嗒然隠几使如槁木焉似矣然心可使如死灰乎纪渻氏以鸡之欲鬬虚防而恃气也应响景而疾视也养之三月使如木鸡焉亦似矣然其德全者岂吾所谓心之德乎信斯言也是率天下而不仁也毫厘之差千里之谬盖不可以不辩公畧有文墨议论尝为吴兴纠曹又为台省掾皆有声质直而好义志仁而无恶不肯媕阿容悦固已知木讷之义矣予犹疑于形似之间故以是语焉
　　以斋记
　　汉嘉以峩眉重本名眉山郡后乃易今名不但山川竒絶闻天下昔康节翁前知靖康分裂此为善地可避兵故邵氏之孙皆来卜居七易之学遂盛行于蜀其地距我乡百里鸡犬声相闻也我先人尝仕焉当宝庆丁亥而予以生越十有二年侍亲去蜀昔之善地莽为荆棘六十必复今巳逾其数矣辛丑曹君克明举茂异自燕来杭汉复有人在省需选闻之良喜张仲实为予言克明笃实有气义异乎流俗闭门读书一意于学谓易六十四卦卦下象皆有以字因以以名其斋且求予语夫易圣人有忧患之所作吾与克明俱流落万里外忧患备尝固当相与共讲焉易之诸卦皆观象取法干居其首孔子于此不过曰天行健何哉伊川曰天道覆育之象至大非圣人莫能体欲人皆可取法故取其健而已君子以自强不息法天行之健也大率人一呼吸为一息一息之间天行八十里一昼夜万三千六百息故天行百万余里然则天之行健人之自强不息实相流通一息间断人与天始不相似矣以斋之以要当法干之自强不息而予读文言则又知所以自强不息在于学以聚之问以辨之两言者又学者吃紧用力处天之运行无巳时则人之学问无止法孔子犹韦编三絶而况他人学者诚能用其力者虽休勿休胷中有全易而理无不明自一至六十四何莫非吾日用间事朱子曰以者圣人以易之书也克明尚勉之予耄惛不能进矣毋忘乡里故其亦有以儆我哉
　　范文正公义学记
　　古者二十五家为闾闾左右各设塾乡先生为之师襃衣博带晨坐闾门教其民之出入田亩者有教有养诚为良法自井田废闾左废古制荡除汉以来或为讲堂为精舍而养则未之闻也范文正公尝建义宅置义田义庄以收其宗族又设以义学教养咸备意最近古夷攷厥初宋时天下有四书院应天府书院为首光是郡人戚同文聚徒讲授士不逺千里而至文正公亦依之以学同文为人质直尚信义宗族贫乏则赒给之丧则赈恤之不积财不营居室或勉之辄曰人生以行义为贵安用是义之一字实与公意合暨公登第立朝为守为帅以至大用名位日盛禄赐日厚遂成义庄义学为其宗族宅于斯学于斯所耕者义田所游者义路何适不宜嘉遗后人可谓笃至继继承承亦惟成规是守粤乙亥兵戈俶扰未遑兹事至元丁丑提管士贵主祭邦瑞共议兴学卜地于吴县三让里距祖茔二里所涓日庀工为屋三十楹祀文正公于其中防讲之堂扁曰清白东斋曰知本西斋曰敬身外辟室为教谕偃息之处庖湢廪廥蔬茹之圃咸在外为周垣扁其大门曰义学清溪松竹之间昉闻弦诵声是役也义庄掌计之劳为多提管又撙节助济浮用増田山仅百亩备师资束修之礼子弟笔札之费一有以劝大德戊戌朝旨以义庄义学有补世教申饬攸司禁治烦扰尝加优恤无复干吾藩者可肆意于学矣至大戊申提管驰书来霅俾为之记昔钱公辅尝记义田某也何敢与斯文窃闻文正公早嵗就学应天时夜以继旦冬月惫甚以水沃面食糜度日人不堪其忧其苦心劳形者如此博通六经尤长于易学者从之叩质终日往复无微弗究其难疑答问者又如此用力何啻十倍今人耶咨尔来学书尔佩衿盍亦追思先志俛焉孳孳毋以寒暑而为作辍庶几他日业精行成式克有立得为名儒以应选用以副二范君惓惓兴学之意其年七月旦日记
　　重修妙行院记
　　杭北关之外江涨桥至左家桥有喻弥陀浄公接待妙行院浄公早嵗喜画弥陀佛无为子杨次公呼之曰喻弥陀名遂大传院距喻家桥甚迩盖以其姓姓其桥也予异时屡至焉比不至且久每记无垢张公所作窣堵铭具言方腊之乱浄公径入贼垒愿以一身代一城之命贼悚为少戢夫为善之心勇猛坚确而本于诚实是能感通神明彼盗贼之徒虽甚悍桀亦有人心宁不为之革面改图惟善之归乎况推之以造事立业将无不可为者浄公前后所为如欲饭百万僧乃至三百余万凿西湖多宝山为弥勒像又増广其居为殿堂楼观皆一念之诚实始而终之方其画时坐一浄室禅观寂然见阿弥陀光明好像而后下笔故所画如所见凡所建造如其所画也事见于张忠献赵忠简张无尽之颂之赞皆世之钜人元夫也圜悟勤大慧杲真歇了皆敬重之如见在佛则佛法中之大知证也不亦伟欤院更多故久就摧圮幼山冲公提防早受业妙行往来诸山遍歴僧职各有劳能雅意第欲其祖师前规以酬夙愿而巳乃以华亭义兴两庄八百六十余亩山一百五十余亩归之常住一新其院三门藏殿佛殿浴室无量寿阁廊庑楯楹髙下曲折竒花异卉芳菲掩映宛为胜处大开养鱼池每嵗临池放生以申祝赞圉圉洋洋不可胜纪又通船步拓蔬圃广栴檀林以安挂锡至于建菩提园修水陆堂由中徂外莫不完备祖师心传所谓勇猛坚确而本之诚实者朝夕奉以从事冲公年巳八十许健强如六七十其力足以达其所为用克底于成先是喻弥陀之寂也张循忠烈王以文祭之王五世孙楧予婿也承其先志以来求记戊申十一月也予闻冲公自称方是闲观其大作佛事无负祖师之付嘱亦可以少闲矣而犹曰未是闲也自有此院未始有记真大欠阙事必得记方是闲也其果遂可闲欤予愿冲公益加之意虽休勿休予弥陀死而不亡嵗时来归顾曕新宇亦当忻然为之一笑
　　松江普照寺记
　　一切世间佛法最盛盛矣而不能不变者数也变矣而不能不复者时也必理足以驭数而不尽诿乎数智足以因时而不至违乎时而其能又足以立事式克底于成故垂名无穷焉普照本堂乾元元年大明寺也相传为陆氏故居始孙吴时陆抗封华亭侯世居华谷三十五里谷水之阳昆山之隂时尚姑苏天宝十年始为县石晋天福五年始创秀州割华亭以至元丁丑陞为松江府史传称陆机自孙氏之亡退居旧里盖自建邺宅归也普照岂非其别墅欤自梦形黑幰地化宝坊舂钟击鼓而作佛事此其盛之始也防昌五年天下僧寺皆废普照亦其一也钱氏时镇守司空张瑗于寺后凿河通流寺故基去三之二矣此其变之始也大中十二年良惠元珂等再建寺宋祥符元年改为普照主僧必以学行者充寺僧凡二百余房至无所容此其变而复盛者也建炎绍兴至淳祐戊申屡经郁攸此其屡变者也宝祐乙卯行金再造山门翚飞翼跂此其屡变而复盛者也役之大者释迦殿千佛水陆院千僧海防堂予尝为记以具载其事他如库防海月堂即髙僧惠辨号海月法师也梵修院尝立观堂即旧之五百罗汉殿也善住教院即旧之东塔院也至于圆通殿西方殿懴院藏殿之类靡不完具钟楼钜钟声闻五十里而宝塔峥嵘屹出云表尤为竒观每嵗官僚于此建道塲申祝赞益广善縁为民祈福遇首春仲春仲夏四立日皆修期观诵经典率以为常此皆前后诸人所共修营或捐巳资或转化施或出主僧或出徒弟其智足因时而能足以立事不徒诿诸数也庶几盛而不复变焉前主僧佛智通悟大师子闻实相与规度叶赞其力居多大德丁未因来求记非徒侈土木之盛也以见诸人之劳使后者攷也况佛之智慧即吾之智慧不如待时也佛之能仁即吾之能用力于仁也岂流俗任智矜能者之比哉铭曰
