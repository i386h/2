<!-- { "loadSidebar": true } -->
　　悬象告祥垂衣表圣隂慝将作而潜灭阳光当亏而更盛羲和率职徒降物以宵兴尧舜临轩方并明而晓映上方以忧勤御极睿哲承天声教既昭乎下土灾蚀固消于上景丽髙云已临照于物外位移正寝空警戒于事先晓次箕中时惟冬仲天子夕惕而慙虑太史先期而誓众于是雾霁闲原云归幽洞圆规杲耀发瑞彩于踆乌爱景冲融动和鸣于彩鳯是月惟朔升轮自东焕大社之晨气照清朝之晓风币奚假于词祝皷宁烦于奏工遂使皆仰之人既无虞于薄蚀惜隂之士咸有望于再中谅天听之自迩信宸心之遂通仰稽圣谟遐考天则运行虽由于黄道应感自符于徳辉华増焕观光必达于幽隂氛祲皆消揆影无差于晷刻道敷阳教徳叶炎精麟効祉而不鬭葵向影而皆倾观台登望之时渐欣光被史册退书之际益讶文明至乃扬彩宫闱増华廊庙人动佳色物含清照若合璧之无瑕比重轮而有曜黄琬之巧言莫啓由此缄词叔辄之望叹无闻徒兹载笑道契化祯回太阳躔次罔亏于顺晷贞明以合于重光固齐天而比徳垂永永于皇唐




　　文苑英华巻二
　　钦定四库全书
　　文苑英华巻三　　　　　宋　李昉等　编天象三
　　庆云抱日赋二首　　日月如合璧赋三首寅賔出日赋四首
　　庆云抱日赋【以云日辉映精彩相耀为韵】　阙　名
　　太阳之升兮铄景气而澄氤氲圣人之徳兮上蔚结而生庆云外浮相焕中映成文郁郁昱昱缤缤纷纷粲兮若组绣之萦寳镜翊兮若申甫之相明君无心而生应徳而出不曜青以干吕能叶庆以扶日缥缈蜿蜒游龙相逐而不如斐亹葳蕤彩蜺舒状而难匹始流形于孤岳终垂象于九围丽碧霄以增媚捧金乌而徐飞感覆帱之仁效灵表瑞慿黄之气耀影含辉夫天道无言以物应圣圣功不宰物自效命故有非烟非云为祥为庆付我元吉彰我元盛岂徒众彩错出重轮交映者哉且日者实也象君而贞明云者运也应时而发生就日而浮若就君之朝聘五色成象告五方之和平腾乎天假其隂隲见于昼资厥炎精懿乎煌煌烛空缦缦呈彩域中之目无不仰观天下之心若有所待何必苍梧称羙横汾是载者乎夫变化翕忽希夷混茫理至则无幽不感徳盛则化妖为祥焕厥霄极亘于天光彼丹甑玉烛蓂荚芝房孰若此感化而见五彩其相者焉是知圣与冥通理由感召故我后之盛徳不求彰而自耀
　　第二【同前韵】　　　　　　　　阙　名
　　太阳淳精兮表徳于君徳感珍瑞兮应天垂文晓望东方升耀耀之丽景晴分上汉覩郁郁之祥云若乃运叶尧年灵符舜日灿玉叶以繁布抱金轮而半出灼烁兮乍似汉祖隐居横紫气曈昽兮又若楚王乗舟捧萍实岂锦江之所能拟谅秦镜之所非匹既而五彩不散三足増辉英英而浮光并射杲杲而合璧相依信乾坤之道不昧知君臣之徳同归我唐由是越五驰声超三表圣臣如云而仰均雨露君并日而用敷徳政故表乃祯祥之主遂其云日之性始漠漠以飞空复昭昭而逺映迹前圣之能事曷比夫今日之嘉庆也徒观啓重霄而逈出得中道而遐征不傍楼防讵随于聚散不依城阙但耀其真精氤氲兮匪氛雾而能杂泱漭兮知沴气而不生懿夫日丽天兮出巨海瑞应臻兮见其彩云浮空兮蔼休祥灵辉集兮寳其相故可以卜年永祚奕圣蕃昌大矣哉兹瑞之为庆禆福善而无疆若鲰生者饮化阙廷削迹海峤覩庆云而动咏仰圣日以观妙是知物无不感幽罔不照蠢兹动植之类莫不息隂而发耀日月如合璧赋【以应候不差如璧之合为韵】韦　展
　　国家纂宏天綂绍啓王迹猎英华于百代漱芳润于六籍于是阐睿厯于畴人镜象之氷释察运行之盈缩见分度之损益五星同舍状自叶于连珠两曜集辰候不于合璧是知隂阳巻舒日月居诸时防而乍离乍合顺行而匪疾匪徐徴于颛顼之法考以轩辕之书百灵以之肃若四海由其晏如惟上元之嵗时和气茂惟南至之辰日月来就望乌兎之交集瞻斗牛而既觏璧惟圆制象其圆正之形玉以贞称表此贞明之候可以袭承天意可以敬授人时观防之瑞斯騐冯相之言不欺方见仲尼无得而逾矣乃知潘夏何足以当之临楚山岂和氏而能识入秦野非相如之见持且夫日者尊而有常月者谦而不杂每有徳而昭感必効灵而允荅分则列照于三无聚则和光于六合徒观夫炳焕可嘉毫厘靡差珥作如虹之气波为旁达之华映彼仙娥有似夫佩而比徳吐兹王字更疑乎瑜不掩瑕然则天垂象兮至明厯为功兮可乆重之斯实理本轻之则为乱首是以尧之分命典诰髙其能然鲁也失官春秋贬其诚不吾君之所惩劝将永代而遵守顾惟愚懵窃覩嘉应钩深索隐虽无瞽史之才颂徳歌功敢借诗人之兴
　　前题【以两曜相合候时不差为韵】　　　　卢士开
　　圣人在上与天地广徳彰于日月洪休备乎瞻仰合璧之为状也颖曜相向圆明比象丽重光于一轨开混茫而精爽其真不迁其合以两和隂阳而二仪交泰辨分至而九服融朗既无异于望故王道所以坦荡也至矣哉考日以正时本于妙防日以合月宜乎暠曜歴躔次而双满合晶耀而并照一隂一阳曰柔曰刚既恒其用亦曜其相其合也契天地之明其璧也本日月之光国有道则循其度邦无道则失其常上元升而轩厯着太初复而汉运昌宁止纎纎西楼昭国憙而形偃杲杲东戸表臣忠而据黄者哉懿乎一徳升闻天休下荅示轨范于万代发文明于六合且乾道防而难究惟君是候帝徳广而无私惟天是祐明者莫昭于日月故表之以防同同者将庆于和平乃整之于宇宙同轮共规叶庆应期既周天而同道乍皎皎以迟迟璧之生也本乎律律之用也在乎时厥祥云乆逢昏则否其兴也明后惟道之遐其应不差是昭乎皇家谅我后之明徳发大道于光华何必尧年之与汉代而兹厯之可嘉
　　前题【以天地交泰日月贞明为韵】　　　　贾　餗
　　格天之功兮不宰而成丽天之象兮乃合其明躔次无差乃可立圭以辨祯符既叶必俟重璧而呈于是曜隂魄腾阳精将周旋而一体异逺近之相倾时也万类昭融四方清泰激朝晖之杲杲发夜色之蔼蔼悬异象于人间吐荣光于天外挺连城之价谁敢指瑕居匹夫之懐非同贾害金乌共色玉兎増鲜丽万室兮瑶防共美泛千林兮琼树争妍变方流于斜汉叠圆影于遥天落照西沉若欲抵于昧谷澄晖东上又如返于虞泉荧煌异质烛耀非一抱珥之彩潜销如圭之容闇失于以表象明隂隲瑞至徳于尧年契昌期于汉日懿其经纪不忒明宵有程聮彩徘徊似有求于潘子双形宛转若可赐于虞卿既同道以脗合亦相推而运行见乎天则一人有庆比于王则百度惟贞矧今冯相观祲而罔愆羲和敬授而无阙将冥照于幽昧在宣精于日月是以灵符必集休祜可包不缩不盈自契于三年之闰无偏无党何忧乎十月之交岂是合彩呈姿和光効异陵珠星而掩缛逗洛水而増媚东西并耀疑夹镜于长空升降相沿异藏珍于厚地然后操觚进牍赋邦家之盛事寅賔出日赋【以大明在天恒以时授为韵】　王　储
　　惟天为大兮尧实则之命羲和而驭日俾出纳而从时肇嵗首以平分既中星鸟及宵衣而敬导始见嵎夷所以示农功之有序叶君徳于无私我国家克定三元光临四海纂唐虞之旧说崇徳礼而斯在将举正以履端奉天时而不改繇是春官蒇事太史作程天子居青阳之左个览万物之初生始昭宣于东作终协赞于西成杲杲临空无幽而不烛迟迟监下有蛰而皆惊伊兆人分地之利我圣上则天之明淑气载扬畅禽鱼而共跃融风乍扇逮葵藿而咸倾庶绩其凝三农式就髙防纪于云物大野陈其搜狩毕向化以观光亦顺时而敬授嵗如何其嵗既登节盈缩兮日有恒嵗如何其嵗将起兆发生兮日之始苟奉顺而无违得祯祥而所以原夫君比徳于日日丽光乎天抚有万方每朝君于嵗始照临庶物故出日于春前煦百泉而氷泮薰九陌而苍然合璧表无为之化重云示有庆之年信惟贞而惟一示无党而无偏客有藏器俟时卑躬思泰遇乾坤之防合覩日月之光大莫不向春景以自娯沐尧风而永赖
　　第二【同前韵】　　　　　　　　独孤授【登科记授作绶】
　　古先哲王允厘内外虽庶政之咸叙在司天而为大所以叶乎上下所以察乎交防其职废而时令则乖其职修而黎人永赖嵗既阳止东风作矣惟时羲仲奉若天纪候旸谷之初升揆农功之当起寅賔克展守而勿失表耜乃修视其所以观乎旭日之渐也丽苍穹而曜晶按黄道而徐行万物发春仁气良由兹始四方仰照阳徳恊于离明盈缩必循夫晷度职司宁阙其将迎木位值于扶桑初杲杲以出土膏润于南畆且泽泽其耕故王者重焉官不虚授考之厯象则象是用贞凖之田农则农靡候惟帝典之明徴示人有常惟日官之无改永代斯在平秩乎下以播百谷钦若乎上以刑四海慎尔有司惟其敬之是将迈景徳于太皥俟神功于女夷玉烛开耀金乌效遅致人和而嵗羙无乱日而废时况吾君承干化昭宣叙三光以着象乗六龙而御天经纪不忒职官惟贤分命之事举曲成之道全观寅賔之出日端稼穑兮大田愿聆舜弦歌唐年因末光之可就与羲驭而廻旋
　　第三【同前韵】　　　　　　　　袁同直【登科记第五人】
　　日为天经春为嵗始贞三农而允恊于度调四时而不于理敬其所出导其所以升黄道而万化融出青方而百工起所以放勲钦明羲仲是司恊和天意敬授人时阙其职则厚生斯废行其典乃庶绩咸熈且晓色曈昽清光杳蔼垂大明于有截察幽深于无外守晦明之度数顺躔次之交防合一徳而无私位三光而称大煦育无偏隂阳气宣应律管而初变暖林花而未鲜兴农功于燠室发耒耜于原田既陶陶以受嵗亦欣欣而乐天则知日以阳为徳君以政为恒阳亏则物无仰照政失则年用不登睹寅賔之有则知平秩之方瞻彼涨海日之所在出扶桑而吐辉泛旸谷而浴彩贞明宇宙恊顺时候将防敬而专其所职岂出纳而轻其所授我国家献嵗发生舒勾达萌警大田于东作纪斯箱于西成君徳与日徳俱逺道光与日光齐明将授官而守职俾万禩而为程
　　第四【同前韵】　　　　　　　　周　谓【登科记第二人】
　　陶唐氏钦若日出资授人时乃命羲仲徃哉汝司纪寅賔而建始旌照烛兮无私旸谷初升退羣冥于仄陋扶桑适上分万象于毫厘日之为徳也均日之为功也大作朝夕之程凖见乾坤之交泰无逺无近幽而必通惟植惟生罔不咸頼出于东兮示发生之所在倾于西兮覩光灵之不改必将表嵗以务穑岂独陵虚而赋彩尔其孟陬叶月太簇和声农祥正而土膏咸动庶绩凝而百度惟贞于以秩东作于以望西成涂足沾体勉穑夫与田畯布和施令乐国泰而君明岂不以五行班序七曜宣精者哉则有三足呈祥重晖降祉瑞圣斯应为光有以逺色杲杲非童子之辨焉浮彩昭昭惟仲尼之掲矣爰考休徴图牒与能既煦育之无外同寅賔而有恒宾者导也惟人之导阳寅者敬也惟人之敬授谅难逾而可仰参地载而天覆观其熠动川澄明丽天消瀌瀌之残雪敛蔼蔼之轻烟謡东君于楚客祀岱岳于汉年愿捧图称瑞以相宣








　　文苑英华巻三
　　钦定四库全书
　　文苑英华巻四　　　　　宋　李昉等　编天象四
　　日浴咸池赋一首　　日中乌赋一首
　　野人献日赋一首　　羿射九日赋一首
　　琅琊台观日赋一首　海日照三神山赋一首登天坛山望海日初出赋四首
