<!-- { "loadSidebar": true } -->
　　夫人姓张氏，济州钜野人。嫁为同郡尚书驾部员外郎、赠开府仪同三司、吏部尚书晁公讳遘之夫人，而为赠太傅讳之子妇。有子男四人。曰宗曜，进士。曰宗恪，光禄少卿。曰宗愿，真州军事推官。曰宗懿，尚书司门员外郎。女一人，嫁进士桑况。夫人初封清河县君，累封清河、寿安县太君，年八十有七，卒于熙宁二年之十一月某甲子，葬于某年某月某甲子。其墓在开封府祥符县旌孝乡，合仪同之兆。卒时子宗曜、宗愿皆以死，既而光禄居丧，以疾亦死。而诸孙男女凡三十人，男多已仕，女多已嫁矣。

　　夫人为人，仁厚庄静，自为女及既嫁，处内外、尊卑、长幼、亲疏之际，无不当于礼，而恩称之。其长者皆以为善事我，而平居为等夷及少者，莫不愿以为归也。虽老未尝懈，而虽疾未尝有堕容。维其初终，受养被封，既寿而康，实备成福，可谓盛矣。

　　余之亡妻，于夫人之孙女为第三，而光禄之长女也，知夫人之行为尤详，故为之铭。铭曰：

　　女婉张氏，处躬以厚。来嫔晁宗，太傅维舅，仪同维夫，卿士维子。有孙诜诜，亦绍厥美。累封备养，维康以寿。德则既成，福亦多有。纳诗新藏，尚告尔后。 
　

　




　

　
●卷四十六·志铭十五首、墓表一首
【亡兄墓志铭】
　　君姓曾氏，讳晔，字茂叔，有智策，能辨说，其贯穿反复，人莫有能屈之者。身穷，为生事，或毛密，应之无留，而读书理笔墨，交宾客，又思事未至当如何，亦不废也。欢愉忧悲、疾病行役、寝食之间，书未尝去目。故自上古以来，至今圣贤百氏、骚人材士之作，训教警戒，辨议识述，下至浮夸诡异之文章，莫不皆熟，而于治乱兴亡、是非得失之际，莫不能议焉。其文章尤宏赡瑰丽可喜。三代远矣。汉以来，世有成事业、就功名之时，则贤臣、谋士、材技之人，同世并出，常若有余。至时或无所用之，则士虽往往有纪，而亦不俱见于世。盖堙穷顿委于岩墙闾巷之中者岂少哉？如君之材如辨博，又其学如此，使得用其意于事，其施设必有异焉，然卒不克见于世，盖亦岂非其命也夫？君年四十有五，皇五年以进士试于廷，不中，得疾归，卒江州。祖讳某，尚书户部郎中，赠右谏议大夫。考讳某，故太常博士。娶李氏。子曰觉，曰黉。女二人。卒之岁十二月某日，葬建昌军南丰县之某乡某原某里也。弟巩为其铭曰：

　　世或须人，中士为材。有非其应，圣不能谐。故君之学于己为足，而材与世为乖。刻铭幽石，维以告哀。

　　【故高邮主簿朱君墓志铭】

　　君讳某，字齐卿，姓朱氏。其先家于彭城，五代之乱，徙于淮南，今为淮南人。曾祖某不仕，祖某赠刑部尚书，父某赠殿中丞。君尝试为秘书省校书郎、苏州之长洲尉、高邮军之高邮主簿以卒，卒时乾兴元年六月十九日也。后卒之若干年，其子象之、东之、升之、延之奉君之丧，葬天长县之秦兰里。于是时，象之某官，东之某官，以材名。余皆为士。

　　某官以书命巩曰：“子其为我铭之。”而以状言公之为人，有智计，喜施与，少从师学问，已而舍学业其家。家之食口数百，仰于君，君能资之，皆出乎衣食，嫁娶皆有余法。殿中之弟、工部待郎巽，初举进士，数困，欲不复往。君劝之曰：“第行无以废为念。”故侍郎得曲就其志，至为达官，大其家，后卒官。君既居官，以材称，其为身务于廉，临狱讼务为恕。

　　母某氏，旌德县太君。娶耿氏，又娶贾氏。女归太常博士吴祥，柳州马平县陈许，池州推官李枢。其季归于曾氏，某之先君博士也。舅氏实命巩铭，其敢辞？铭曰：

　　推心于家，其爱已孚。用力于官，盖以其余。得官于晚，寿五十四。故不太显，以极其志。

　　【江都县主簿王君夫人曾氏墓志】

　　试校书郎、扬州江都县主簿王无咎妻曾氏，建昌南丰人，先君博士第二女也。孝爱聪明，能读书言古今，知妇人法度之事，巧针缕刀尺，经手皆绝伦。先君选其婿于里中，以归王氏。王氏家故贫，曾氏为冢妇，而其姑蚤世，独任家政，能精力，躬劳苦，理细微，随先后缓急为樽节，各有条序。有事于时节，朝夕共宾祭奉养，抚其门内，皆不失所时，将以恭严诚顺，能得其属人。其舅喜曰：“吾不以家为恤矣。”其夫叹曰：‘我能一意自肆于官学，不以私累其志，曾氏助我也。’生二女。年三十有三，嘉四年五月三日以疾卒，十二月葬建昌南城。曾大考尚书水部员外郎，讳仁旺。大考右谏议大夫，讳致尧。先君太常博士，讳易占。将葬江都，告其兄巩，使志其墓。天乎！吾哭伯姊始逾期，又哭吾妹而志之，其可哀也已！其可哀也已！

　　【故太常博士吴君墓志铭】

　　君讳祥，字某，姓吴氏，事宋为太常博士。年六十二，某年某月某日以官卒于家。卒之若干日，葬真州扬子县之某乡某原。

　　初，君从进士试，屡不中。年四十余始中第，为吉州军事推官。归，以选为开封府开封县丞。大臣称其材，遂为秘书省著作佐郎，知考城县，又知河中府之龙门县，再迁为博士，知蕲之蕲水县。父丧除，朝京师，疾作，遂求归真州。真州，君家也。初，君之屡斥于进士也，既自力学问，充其业，又帅其弟，务刻苦，养其亲。入其门内，尊安其卑，卑慕其尊，一时皆称之。及从事于吉州，弟已死，君夫妇痛自节衣食，遂能嫁其孤女若干人，皆不失所时。其在开封，衣食常不自足，而亲戚故旧之至京师者，多以君为归。其丧父也，以家之有无葬，故葬不缓。亲戚或忧其贫，欲出钱为基址，谓君一强出，可以取其赢。君叹曰：“吾不敏，既位于朝，贫我素也，丧乃欲为利乎？”平居恂恂，不与犯者校，及其自守，人亦不能移也。官归，常僦屋以居，既卒，几不能葬。

　　曾大父某。大父某。父某，以君之恩为大理评事。妣某氏，某县太君。太君之丧，君致其哀有过人者。妻朱氏，某县君，余姨也，有助于君。子曰某，女嫁毫州观察推官张天经。既葬，某为碣于墓，而与天经来乞铭于巩。天经以材名，人皆曰其尚能存君之家者。铭曰：

　　维吾先君，太王之嫡。禅圣图民，于东窜迹。其后孔蕃，以国为氏。君绍厥宗，其德则类。俭著于家，勤著于身。不苟其赢，卒死于贫。维时之人，命士大夫。缟冠素盖，争利于途。曾不君慕，顾或笑之。非彼可议，维世足欷。较于铭章，君有则多。以遗其孥，非厚如何。

　　【知处州青田县朱君夫人戴氏墓志铭】

　　知处州青田县事、天长朱君讳某之夫人曰高邮戴氏，年七十有七，治平元年九月庚午，以疾卒于楚州监仓之官舍，某年某月某甲子，葬于天长之某乡某原。

　　夫人之考讳奎，娶徐氏女，夫妇皆有善行，闻于其乡。夫人受教于始笄，从事于既嫁，少而行修于身，老而教行于家。故父母曰“不遗吾忧”，舅姑曰“能顺吾志”。夫受其助，子赖以成。其平居深静有仪法，不妄笑言，就之色庄而气仁。居贫，自薄衣食，而厚于施与。属人之孤女为收嫁者，盖二人云。既老矣，女事不废，而妇容益恭，虽少者有不及也。

　　有子四人，曰某，曰某，早卒。某，某州录事参军，监楚州装卸米仓。某，衢州西安县令。皆及进士第，好古而有文。夫人于某，外叔祖母也。故舅氏属以铭。铭曰：

　　淑哉戴氏，青田之助。允直且仁，蓄德于身。为下肃祗，为上惠慈。安意处贫，薄己裕人。其承有子，以文起仕。秀发垂领，享有多庆。卜壤之良，乃兆新堂。刻此幽文，美实长存。

　　【亡侄韶州军事判官墓志铭〈用石本校〉】

　　觉姓曾氏，吾兄之子也。吾先人六子，吾兄讳晔为最长，有材而不试以死。觉自少则励志，力学问，知道理，善于属文。及长，慨然慕有为于世，不肯碌碌，为人恭谨，循循寡言。治平二年及进士第，为吉州司法参军，有能吏名，用荐者为韶州军事判官。行至虔州得疾，卒于驿舍，熙宁三年十一月己丑日也，年三十有七。觉字道济，建昌军南丰人。王考讳易占，太常博士。曾王考讳致尧，尚书户部郎中直史馆，赠右谏议大夫。觉母李氏，妻邓氏、夏氏、范氏，有子修偃。熙宁四年八月壬申葬于南丰龙池乡之源头。吾哀其若将有成也，而止于斯，故为铭其墓曰：

　　德累则厚，方济而陨。材引则达，未试而泯。志弃不获，谁云非闵？墓石有文，尚永来信。

　　【光禄少卿晁公墓志铭】

　　公姓晁氏，其先家济州之钜野，今为开封祥符人。皇考讳遘，尚书驾部员外郎，赠开府仪同三司、吏部尚书。皇祖讳，赠太傅皇曾祖讳宪，赠某官。公讳宗恪，字世恭。少以世父太子少保、赠某官、谥文元、讳迥恩，补将作监簿，十四迁至光禄少卿，历监单州应天府酒税，知苏州之常熟、婺州之兰溪县事，通判安州、杭州事，知通州、虔州，提点广南东路刑狱公事，又知信州、泉州。享年六十有三，熙宁二年月某甲子卒于官，四年某月某甲子，与其夫人某县君闾丘氏合葬于扬州江都县之广陵乡。

　　公为人乐易慈恕，寡言笑，人不见其喜怒，遇事果于有为，人亦罕能及者。其为常熟，修学校，理沟防，人赖其利。为兰溪，绳奸字穷，境内和洽。通判安州，州政待公而决。通判杭州，州将矜己自肆，上下莫能变，公徐与之论可否，语平而气和，将畏且从也。由是，上下倚公以治，至今杭人称之。其为虔州，州近盐，多盗与讼，公至，修弛废，督奸强，威信盛行，盗不敢发，而狱无系囚。及在广南，其用法常宽，而欲人自避，曰治有先后缓急者，谓此也。其视部吏，孜孜恐失一善，而恶人亦莫敢犯公法。其为通判，如广南，为信州、泉州，如虔州，所至人皆安公之政，而去常思之。盖公之行己居官而见于事者如此，而其大抵则于仁厚最隆也。母张氏，寿安县太君。子男二人，曰仲景，海州司理参军；曰仲孺，试将作监主簿。孙男三人，曰端复，曰端俨，皆太庙齐郎；曰某，未仕也。女六人，长适太常博士、集贤校理曾巩，铭公墓者也。次适某官刘某、某官高元振、某官燕若济，今存惟燕氏妇，余早世。闾丘夫人为身治家皆应仪度，卒于公殁之明年某月某甲子。公殁，家无余财，而仲景、仲孺皆谨厚自刻厉，能世其先人，于是又知公之教行于其家也。铭曰：

