<!-- { "loadSidebar": true } -->
    ☆朱桃椎
    桃椎，益州成都人。澹泊绝俗，结庐山中，尝织十屦置道上，见者曰：“居士屦也，为鬻米苟易之。”置其处，辄去，终不与人接。高士廉为长史，遣人存问，见辄走林草自匿云。
    ○茅茨赋
    若夫虚寂之士，不以世务为荣；隐遁之流，乃以闲居为乐。故孔子达士，仍遭桀溺之讥；叔夜高人，乃被孙登之笑。况复寻山玩水，散志娱神，隐卧茅茨之间，志想青□之外，逸世上之无为，亦处物之高致。
    若乃睹余庵室，终诸陋质。野外孤标，山旁迥出，壁则崩剥而通风，檐则摧颓而写日。是时闲居晚思，景媚青春；逃斯涧谷，委此心神。削野藜而作杖，卷竹叶而为巾，不以声名为贵，不以珠玉为珍。风前引啸，月下高眠；庭惟三径，琴置一弦。散诞池台之上，逍遥岩谷之间。逍遥兮无所托，志意兮还自乐；枕明月而弹琴，对清风而缓酌。望岭上之青松，听□间之白鹤。用山水而为心，玩琴书而取乐，谷里偏觉鸟声高，鸟声高韵尽相调；见许毛衣真乱锦，听渠声韵宛如歌。调弦乍缓急，向我茅茨集。时逢双燕来，屡值游蜂入。冰开绿水更应流，草长阶前还复湿。吾意不欲世人交，我意不欲功名立。功名立也不须高，总知世事尽徒劳；未会昔时三个士，无故将身殒二桃。
    ☆王福
    福，高宗时雍州司功参军，坐子勃杀官奴曹达左迁交令。
    ○许敬宗谥议
    谥者，饰终之称也。得失一朝，荣辱千载。若使嫌隙是实，即合据法推绳。如其不亏直道，义不可夺，官不可侵，二三其德，何以言礼？福忝当官守，匪躬之故。若顺风阿意，背直从曲，更是甲令虚设，将谓礼院无人，何以激扬雅道，顾视同列？请依思古谥议为定。
    ○录东皋子答陈尚书书略
    东皋先生讳绩，字无功，文中子之季弟也。弃官不仕，耕於东皋，自号东皋子。贞观初，仲父太原府君为监察御史，弹侯君集，事连长孙太尉，由是获罪。时杜淹为御史大夫，密奏仲父直言非辜，於是太尉与杜公有隙，而王氏兄弟皆抑而不用矣。
    季父与陈尚书叔达相善，陈公方撰《隋史》，季父持文中子世家与陈公编之，陈公亦避太尉之权，藏而未出，重重作书遗季父，深言勤恳。季父答书，其略曰：亡兄昔与诸公游，其言皇王之道至矣。仆与仲兄侍侧，颇闻大义。亡兄曰：“吾周之後也。世习礼乐，子孙当遇王者，得申其道，则儒业不坠。其天乎！其天乎。”时魏文公对曰：“夫子有後矣，天将启之。徵也傥逢明王，愿翼其道，无敢忘之。”及仲兄出胡苏令，杜大夫尝於上前言其朴忠，太尉闻之怒。而魏公适入奏事，见太尉。魏公曰：“君集之事果虚耶，御史当反其坐；果实耶，太尉何疑焉？”於是意稍解。然杜与仲父抗志不屈，魏公亦退朝默然，其後君集果诛。
    且吾家岂不幸而多言见穷乎？抑天实未启其道乎？仆今耕於野有年矣。无一言以裨於时，无一势以托其迹，没齿东皋，醉醒自适而已。然念先文中之述作，门人传受，升堂者半在廊庙。续经及《中说》，未及讲求而行。嗟乎！足下知心者，顾仆何为哉？愿记亡兄之言，庶几不坠足矣，谨录世家寄去。馀在福郊面悉其意，幸甚幸甚。
    ○王氏家书杂录
    太原府君讳凝，字叔恬，文中子亚弟也。贞观初，君子道亨。我先君门人，布在廊庙，将播厥师训，施於王道遂求其书於仲父。仲父以编未就，不之出，故六经之义，代莫得闻。
    仲父释褐为监察御史，时御史大夫杜淹谓仲父曰：“子圣贤之弟也，有异闻乎？”仲父曰：“凝忝同气，昔二兄讲道河汾，亦尝预於斯。然六经之外，无所闻也。”淹曰：“昔门人咸有记焉，盖薛收、姚义缀而名之，曰《中说》。兹书天下之昌言也，微而显，曲而当，旁贯大义，宏阐教源。门人请问之端，文中行事之迹，则备矣，子盍求诸家？”仲父曰：“凝以丧乱已来，未遑及也。”退而求之，得《中说》一百馀纸，大抵杂记，不著篇目。首卷及序，则蠹绝磨灭，示能诠次。
    会仲父出为胡苏令，叹曰：“文中子之教，不可不宣也。日月逝矣，岁不我与。”乃解印而归。大考六经之目，而缮录焉。礼论、乐论，各亡其五篇。续诗续书，各亡小序。惟元经赞易具存焉，得六百六十五篇，勒成七十五卷，分为六部，号曰《王氏六经》。仲父谓诸子曰：“大哉，兄之述也！以言乎皇纲帝道，则大明矣；以言乎天地之间，则无不至焉。自《春秋》以来，未有若斯之述也。”又谓门人曰：“不可使文中之後不达於兹也。”乃召诸子而授焉。
    贞观十六年，余二十一岁，受六经之义。三年，颇通大略，呜乎！小子何足以知之？而有志焉。十九年，仲父被起为洛州录事，又以《中说》授余曰：“先兄之绪言也。”余再拜。曰：“中说之为教也，务约致深，言寡理大，其比方《论语》之记乎，孺子奉之，无使失坠。”余因而辨类分宗，编为十篇，勒成十卷。其门人弟子姓氏本末，访诸纪牒，列於外传，以备宗本焉。且《六经》、《中说》，于以观先君之事业。建义明道，垂则立训，知文中之所为者，其天乎！年序浸远，朝廷事异，同志沦殂，帝阍攸邈，文中子之教，抑而未行。吁，可悲哉！空传子孙，以为素业云尔。时贞观二十三年正月序。
    ○录唐太宗与房魏论礼乐事
    太宗龙飞，宇内乐业。文中子之教，未行於时，後进君子，鲜克知之。贞观中，魏文公有疾，仲父太原府君问候焉。留宿宴语，中夜而叹，太原府君曰：“何叹也？”魏公曰：“大业之际，徵也尝与诸贤侍。”文中子谓徵信杜、房等曰：“先辈虽聪明特达，然非董、薛、程、仇之比，虽逢明王，必愧礼乐。”於时有不平之色，文中子笑曰：“久久临事，当自知之。”
    及贞观之始，诸贤皆亡，而徵也、房、李、温、杜，获攀龙鳞，朝廷大议，未尝不参预焉。上临轩，谓群臣曰：“朕自处藩邸，及当宸极，卿等每进谏正色，咸云嘉言良策，患人主不行。若行之，则三皇不足四，五帝不足六，朕诚虚薄，然独断亦审矣。虽德非徇齐，明谢哲，至於闻义则服，庶几乎古人矣。诸公若有长久之策，一一陈之，无有所隐。”房杜等奉诏舞蹈，赞扬帝德。上曰：“止。”引群公内宴，酒方行，上曰：“设法施化，贵在经久，秦汉已下，不足袭也，三代损益，何者为当？卿等悉心以对，不患不行。”是时群公无敢对者。徵在下坐，为房、杜所目，因越席而对曰：“夏殷之礼，既不可详，忠敬之化，空闻其说。孔子曰：‘周监於二代，郁郁乎文哉，吾从周。’《周礼》公旦所裁，《诗》、《书》仲尼所述，虽纲纪颓缺，而节制具焉，荀、孟陈之於前，董、贾伸之於後，遗谈馀义，可举而行。若陛下重张皇坟，更造帝典，则非驽劣所能议及也。若择前代宪章，发明王道，则臣请以周典，唯所施行。”上大悦。
    翌日，又召杜、房及徵俱入。上曰：“朕昨夜读《周礼》，真圣作也。首篇云：‘惟王建国，辨方正位，体国经野，设官分职，以为人极。’诚哉深乎！”良久，谓徵曰：“朕思之，不井田，不封建，不肉刑，而欲行周公之道，不可得也。大易之义，随时顺人。周任有言：‘陈力就列。’若能一一行之，诚朕所愿，如或不及，强希大道，画虎不成，为将来所笑。公等可尽虑之。”因诏宿中书省，会议数日，卒不能定。而徵寻请退。上虽不复扬言，而闲宴之次，谓徵曰：“礼坏乐崩，朕甚悯之。昔汉章帝眷眷於张纯，今朕急急於卿等，有志不就，古人攸悲。”徵跪奏曰：“非陛下不能行，盖臣等无素业尔，何愧如之。然汉文以清静富邦家，孝宣以章程练名实。光武责成委吏，功臣获全。肃宗重学尊师，儒风大举。陛下明德独茂，兼而有焉，虽未冠三代，亦千载一时。惟陛下虽休勿休，则礼乐度数，徐思其宜，教化之行，何虑晚也？”上曰：“时难得而易失，朕所以遑遑也。”卿退，无有後言。徵与房杜等并惭栗，再拜而出。房谓徵曰：“元龄与公，竭力辅国，然言及礼乐，则非命世大才，不足以望陛下清光矣。昔文中子不以礼乐赐子，良有以也，向使董、薛在，适不至此。噫，有元首，无股肱，不无可叹也！”
    十七年，魏公薨，太原府君哭之恸。十九年，授余以《中说》，又以魏公之言告子，因叙其事。时贞观二十年九月记。
    ○录关子明事
    关朗，字子明，河东解人也。有经济大器，妙极占，浮沈乡里，不求宦达。太和末，余五代祖穆公封晋阳尚书，署朗为公府记室。穆公与谈《易》，各相叹服。穆公谓曰：“足下奇才也，不可使天子不识。”入言於孝文帝。帝曰：“张彝、郭祚尝言之，朕以卜小道，不之见尔。”穆公曰：“此人道微言深，殆非彝、祚能尽识也。”诏见之。帝问《老》、《易》，朗寄发明元宗，实陈王道，讽帝慈俭为本，饰之以刑政礼乐。帝嘉叹，谓穆公曰：“先生知人矣。昨见子明，管乐之器，岂占而已。”穆公再拜对曰：“昔伊尹负鼎於成汤，今子明假占以谒陛下，臣主感遇，自有所因，後宜任之。”帝曰：“且与卿就成筮论。”既而频日引见，际暮而出。
    会帝有乌丸之役，敕子明随穆公出镇并州，军国大议，驰驿而闻。故穆公易筮，往往如神。先是穆公之在江左也，不平袁粲之死，耻食齐粟，故萧氏受禅，而穆公北奔。即齐建元元年魏太和三年也，时穆公春秋五十二矣，奏事曰：大安四载，微臣始生，盖宋大明二年也。既北游河东，人莫之知，惟卢阳乌深奇之曰：“王佐才也。”太和八年，徵为秘书郎，迁给事黄门侍郎，以谓孝文有康世之意，而经制不立，从容宴，多所奏议，帝虚心纳之。迁都洛邑，进用王肃，由穆公之潜策也。又荐关子明，帝亦敬服，谓穆公曰：“嘉谋长策，勿虑不行。朕南征还日，当共论道，以究治体。”穆公与朗欣然相贺曰：“千载一时也。”俄帝崩，穆公归洛，逾年而薨，朗遂不仕。
