<!-- { "loadSidebar": true } -->
　　伏准尚书省劄子勘防更化之后亲祀南郊熈事备成庆均中外安丙卫泾俱以近臣宣劳藩阃各特转一官者闻命震惊罔知所措窃念臣踈庸晚学衰朽余生顷自祠庭骤分藩阃尽出清衷之简记敢辞末路之驰驱适当俶扰之余孰若拊摩之急粗殚绵力甫阅三时仰慿圣德之宣昭幸底军兵之绥靖雨旸咸若年谷仍丰仕不觊于能称人亦安于拙政粤从更化始讲亲郊精诚上格于天神庆泽实均于中外而臣属縻遐徼阻造昕朝既莫预于骏奔且蔑闻于治状忽叨进律亶谓罔功徒縁尝厠于近班遂许例霑于涣渥揣防躬而曷称惧公议之难逃伏望皇帝陛下量广乾坤明垂日月鉴由中之至恳畧反汗之小嫌庶保孤踪尚图来効所有省劄未敢祗受
　　郊祀加恩谢表
　　宣室均厘及长沙而承惠彻侯启国因茂苑以防封并增食采之腴罙积伐檀之愧臣某中谢伏念臣心诚拱北职实宅南清庙肃雝阻预骏奔之列紫坛温豫莫宣骑导之劳敢图天咫尺以不违例霑人三百而无眚兹盖伏遇皇帝陛下灵承于帝敷锡厥民非功不侯曲念遗簮之旧多与之邑庸昭上胙之朌臣俯偻中慙凌兢下拜包茅当贡敢忘王祭之供莼菜可思尚乞戸租之食臣无任
　　谢加邑表
　　泰畤八觚敷锡配天之泽衡山千里祗承零露之恩官既特迁邑仍多与并衍真腴之食益增假守之华臣某中谢伏念臣族本单平材非超卓徒守朴忠之节误防神圣之知驯致显庸难逃幽黜清时有味甘窃廪以奉祠白日无私遽起家而分阃于皇更化有赫亲郊宣室受厘贾谊正留于湘水云阳奉玉马迁实在于周南敢谓熈成特加蕃锡兹盖伏遇皇帝陛下仁深逺服恩厚旧臣上帝是歆岂洪休之专乡尔身在外等近列以防荣臣敢不祗服龙光力鞭驽钝厠大夫而陪议期无愧于隋官诏御史而着中愿有称于汉令臣无任
　　瑞庆节贺表
　　千载应期咸覩尧龄之永十月上夀仰瞻汉典之新四海嵩呼万邦星拱臣某中贺恭惟皇帝陛下乾纲独总离照重明守成光绍于基图更化聿来于福禄流虹绕电式膺眷祐之申就日望云悉遂瞻依之愿臣猥分藩阃阻造阙廷近指南山歌一诗而报上载同湘水流万折以归东
　　谢赐腊药表
　　一札细书贲于寒谷万金良药益以珍奁戴大德之好生惕微躬而増感臣中谢伏念臣叨分藩牧再见嘉平楚军多寒媿乏抚循之实湘魂易悴况惊迟暮之年敢图内府之匪颁不间外方之遐逺饵由仙授服可使其翼生器有礼藏银岂容于羽化兹盖伏遇皇帝陛下仁深念旧令谨授时所寳惟贤召匠不嫌于百计其疾在腠用医欲使之十全臣幸逃殒越之虞当効糜捐之报臣无任
　　元正贺表
　　春王正月肇称献嵗之仪天子万年增衍泰元之防永膺多福敷锡庶民臣某中贺恭惟皇帝陛下道体泰亨德仪震动太嵗在酉民益富于酒浆休命用申化愈张于琴瑟嘉与林林之众并臻啿啿之祺臣承惠守藩驰心恋阙读离骚赋既逢湘水之孟陬奉寛大书愿布楚乡之农事
　　谢赐夏药表
　　六月徂暑甫许合于铜符一札成文遽宠朌于珍剂热中顿释拜下益共臣某中谢伏念臣乆佚祠庭骤膺藩阃倚清淑之衡岳宁虑鬰陶造卑湿之长沙反逢蒸铄鼎来和饵随解焚氛益以朱提之珍贲于赤社之分此盖伏遇皇帝陛下对时令谨念旧恩深歌南风之薰不私殿阁赐西山之药无间江湖卫生既免于卧疴报国敢忘于尽瘁
　　瑞庆节贺表
　　天开赤伏之符笃生元圣日在苍龙之尾式应昌期华渚流光緜区称庆臣某中贺恭惟皇帝陛下德全神圣功极帝王协休运于千龄纪诞弥于载夙十九载离明之治大振权纲亿万年鼎命之凝永延福祚臣幸叨近列猥守逺藩奉十月之玉巵遥瞻汉阙望一星之夀轸仰赞天工
　　谢赐腊药表
　　细书赐郡正临大蜡之辰上药颁庭就贲中金之器拜承恩防顿失寒顔臣某中谢伏念臣假守蛮荆驰心象魏赐金所以褒循吏愧治状之蔑如和药所以活功臣慙劳能之无有嵗忽忽而遒尽皇剡剡以扬灵珍剂芬馨似出蓬莱之菜镣奁焜燿有光兰菊之餐此葢伏遇皇帝陛下加惠旧臣宠华逺服念长沙之湿河鱼之疾柰何饮上池之清廐驹之病起矣仰体好生之德誓殚尽瘁之年
　　元正贺表
　　嵗在阏逢三日先甲律中大簇万物出寅兹惟行夏之时孰匪就尧之日臣某中贺恭惟皇帝陛下湛恩汪濊受命溥将三光全寒暑平愈加寅畏五谷熟人民育益厚抚摩玉衡占七政之齐木铎谨百官之徇履端于始受禄无疆臣承惠守藩驰心望阙孟春之月为陬月已开嗣嵗之兴长沙之星曰夀星请效封人之祝
　　谢赐夏药表
　　庚金流火欲焚荷芰之衣申锡自天又拜蓬莱之药分朌器寳弥浃汗珠臣某中谢伏念臣一出宅南再逢徂暑北窓之凉有味岂不懐归西风之鲙可思谁能执热徒念报恩之无策屡欲引疾而难言赤箭之良忽鼎来于御府朱提所出又贲饰于私庭兹葢伏遇皇帝陛下后天奉时视人犹已遣将帅以守卫不忘饥渴之怀知臣下之勤劳预轸痡瘏之念致兹珍剂驰及遐陬臣既免负薪之忧惟思结草之报臣无任
　　瑞庆节贺表
　　十月维良斗正干刚之位一人有庆帝开震出之祥属是昌期敢忘伸祝臣某中贺恭惟皇帝陛下先天法道首物体仁以英睿之断总揽权纲以慈爱之心宻参化育二十载无为而治视古独隆亿万年有道之长自今以始臣叨防圣眷猥守藩封望北阙以驰神威不违于咫尺指南山而称夀颂莫既于形容
　　谢赐对衣金带鞍马表
　　袭衣寳带出自掖庭驷马绣鞍来从廐库下赐式昭于体貌拜恩有腼于面顔臣某中谢伏念臣韦布素心驽骀末技丝积寸累欲学为裘外彊中干偶逢市骏比嵗屡叨于器使频年数假于服章兹叨书殿之大名又被圣朝之缛典特颁上笥且解左骖顾朽质之甚华于遐观而有耀兹葢恭遇皇帝陛下政犹御六赏不褫三以臣尝御楚国之寒衣非宜薄念臣乆处长沙之湿马必用良遂兴衰钝之怜廼锡便蕃之渥恩荣贲饰修身益谨于道存矍铄驱驰报国敢云于齿长
　　潭州丐祠劄子
　　臣辄沥愚衷上干睿听伏念臣冒膺隆委起殿大藩自惟心志之早凋无复事功之可见虽殚驽钝何补毫分仰赖陛下圣徳之宣昭朝廷威灵之逺憺峒民妥息年谷比登田里相安狱讼渐简官兵之廪稍仅足仓库之储蓄增加臣忝窃居多满盈是惧吴楚相望越数千里一家两地灾患频仍功缌之防交驰讣问三孙幼子相继夭亡皆繇防臣命薄食浮福过灾生之所致阖门贱累日夕念归方陛下欲乆任牧守之时而廷臣有循例引辞之奏黾勉满嵗又逾两月迫于私计出自恳诚况拙技之已穷将旷官之难免虑贻物议徒负君恩欲望圣慈加惠衰踪兴怜旧物许释阃寄改畀丛祠庶少佚于余年且获全于末路干冒宸聪臣无任
　　第二次丐祠劄子
　　臣辄披中赤上凟睿明臣去年八月尝以灾患频仍私计不便奏乞宫观差遣伏防圣慈特降诏书不允训以忘家之谊期于治化之孚仰惟君父至恩在臣子所当縻捐庶防称塞黾勉官守不敢嗣陈又八阅月缘臣材术空踈赋予凉薄入仕以来叨尘中外任使仅逾十考居闲殆二十年防陛下防宠起家防分阃寄适承兵盗之后奸弊百出虽鞭防驽钝补苴缉理迄无毫分可以自见重以齿发衰晚疾病交攻酬应事宜智虑短浅省阅文案目眎昏花入春多寒脾胃凝滞饮酒顿减旧苦足弱遇湿转加非少休息医药难效深惧寖隳职业自速罪愆矧惟全楚重地抑岂养疴之所顾图报之心实切而知止之分当明伏望圣慈察臣别无规避怜臣非敢为欺许解藩符姑从祠廪傥犬马之力未疲于他日则蝼螘之义敢负于夙心干冒天威臣无任
　　第三次丐祠劄子
　　臣某近具奏再乞祠禄上干天听本合祗候回降缘臣赋分浅薄乆叨荣宠福过灾生兼多病早衰不善调摄近于正月十八日感冒风寒忽觉力乏气弱虽可勉强履地然语言不甚周正臂膝舒缓医者谓心力过度脉气虚损为风邪所侵度须旬月服药调治方可渐愈窃念阃寄至重诚非养疴之所伏望圣慈检防前奏予臣祠禄使得退归田里一意医药因得休养庶可少延残息实出天地生成之德干冒天威臣无任
　　第四次丐祠劄子
　　臣某敢干违命之诛再上吁天之请臣近累具奏乞罢就祠禄叠奉诏防尚閟俞音始者投诚君父徒以桑榆渐迫蒲桞易衰精神瞀昏心志凋耗故祈闲退以佚余年虽防天听未回尚可勉强治事忽为风寒所中臂膝缓纵举动颇难语言亦觉澁讷不正治疗逾月尚未减损病在经络平服未期若非专意医药在臣一身为末疾沉痼终成废人若或频频在告于臣本职虽委之僚属深恐废事反复思虑进退靡遑窃念臣尝忝近臣义当体国伏读明诏祗服训词岂不知数易有送迎之费乆任有责成之图而臣病躯非可卧治徐行尚须扶防何以延见吏民安坐犹且欹倾何以省阅词讼至于朝拜行香皆恐不能亲事犹复贪恋荣禄不惧满盈恐灾咎之愈加将沟壑之难免是用祈哀再干洪造欲望睿慈俯怜旧物察臣朴直素非矫伪特降指挥与臣宫观俾得生还里庐一意将理庶延残喘免致颠踣实出天地生全之赐数冒天威臣无任
　　谢免荆湖南路安抚大使兼知潭州依旧宫祠表
　　吁天请命方虞雷电之诛称物施仁遽霑雨露之泽荷恩益腆抚已増惭中谢伏念臣少也过庭尝闻诗礼之训晚而遇主滥陪宰辅之司虽迂踈素乏经世之逺猷而周慎常谨律身之小节坐罹防毁皆出怨仇马援谤深谁与辨明于薏实羲之誓苦但期终老于兰亭岂谓大君未忘一介起于闲地付以名藩而臣景迫桑榆衰先蒲桞忧畏深矣直类伤弓之禽疲瘵苶然乆抱负薪之疾既不获黾勉以承命又深惧稽迟之速辜夙夜靡遑进退维谷念父母之于厥子惟疾痛之为忧而天地之于群生俾飞潜之各遂力布由中之恳果防从欲之私琳馆优防尚叨厚廪海邦深逺仍许便居此葢伏遇皇帝陛下体道宅心用人惟已不遗簮履之旧物每赐记怜尤矜樗栎之防材曲加芘覆致兹孤陋亦获保全臣敢不克戒暮涂益修素履甘山林之寂寞一洗五十七年之非慿香火之因缘上祝亿千万嵗之寿
　　辞免除资政殿大学士知隆兴府奏劄
　　臣昨两具奏乞罢就祠馆归休田庐叠拜玺书未赐俞允欲投诚君父再申前请忽准省劄除臣资政殿大学士知隆兴府江西安抚使填见阙者更移重镇加畀隆名厚恩如天局蹐无地伏念臣防陛下记怜付以分阃之寄黾勉夙夜庶防称塞所幸年谷屡稔枹鼓不惊凭藉威灵粗免旷败臣年龄已暮识虑就昏疾病交侵灾患频有自揣凉薄终难报効未敢遽乞骸骨且欲上还印绶姑窃祠禄以佚病躯此臣由衷之情非有一毫欺伪湘中事简讼稀犹惧弗克负荷江右襟带之州地望雄重民物繁伙相去何啻倍蓰岂臣衰病所堪况大学士之称前朝夲以优礼勲旧尤非无功所宜冒处繇逺移近虽陛下欲俾少慰其归心求退得迁使防臣何以自逃于物议不避烦凟再有奏陈欲望圣慈检防臣前奏特降睿防与臣宫观差遣倘暮齿得全于休息则此身终誓于糜捐所有省劄臣未敢祗受干冒天威臣无任再辞免除资政殿大学士知隆兴府表
