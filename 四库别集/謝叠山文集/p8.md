<!-- { "loadSidebar": true } -->
杨君南川挟风水之术，游富贵家，老而不倦，诵杨救贫所著《三龙经》极熟，听者欣然，想其术之精也。富贵家用其术，不能去其贫，杨君不色怨。冲炎风、濡梅雨、杖笻竹，行数百里，呜于人曰：「吾术能使贫者富、贱者贵、忧患者逸乐。」及遇富贵人家，又不合而去，何也【何也　丛刊本、康熙本俱作「何邪」。】？合不合，无益损于杨君。心勤而身困，艺精而道穷，世变使之然耶。杨君之命，固当然耶！嗟乎！古有负超世绝伦之才，怀出天入神之技【怀出天入神之技　「出天」，嘉靖本、丛刊本作「世天」，集成本作「回天」。】，不为当时所尚，徒有来世之名者多矣，独杨君乎哉！吾闻南唐范太史游浙东，三年不遇，露香请命于穹旻[(一)穹旻：即穹天。薛能《除夜作诗》云：「和吹度穹旻，虚徐接建寅。」]，愿救贫民积善者十家。至今两浙名公卿，数百年松楸郁郁有佳气者，皆范公所卜也。杨君亦能有范公之心乎？人不知之，天必知之，何忧乎不遇。


　　　　观音经序

西方圣人，以好善为教，多矣。中国人无智愚贤不肖者【贤不肖者　丛刊本「者」字衍。】，敬信观世音，如天、如父母，何也？人穷必呼天，疾痛必呼父母。天与父母，未必能救之也，舍天与父母，则无可呼吁【呼吁　丛刊本作「鸣吁」。】者矣。今人见亲戚朋友落坎窞、坐困藜，力可以援而不援，闻其呜号之声，若不闻者，皆是也。观世音独以寻声救苦自任，不待人之鸣号于我，寻其穷苦之声，而拯救之，仁矣哉！天与父母不能尽之仁，观世音尽之矣。人之敬信观世音，如天、如父母，亦宜。是心也，岂特观世音有之。天下有溺者，由己溺之，禹之所思也；天下有饥者，由己饥之，稷之所思也；天下匹夫匹妇，有不被尧舜之泽者，若己推而内诸沟中，伊尹之所思也。禹稷伊尹之所思，即观世音之所寻也，此道岂难成哉！一念恻隐，广而充之，仁不可胜用矣！
龙泉[(一)龙泉：县名。在浙江省西南部、瓯江上游，邻接福建省。]龚君某，状貌奇伟，视瞻有力，某一见知其非庸人。忽出见【忽出见　丛刊本「见」字衍。】观世音《普门品经》一卷示某曰：「吾印此，愿与天下好善者共之。」嗟乎，仁哉龚君之志乎！禹、稷、伊尹之所思，自此一念，充之而已矣。充之无穷，百万亿苍生堕颠崖，受辛苦者，皆可拯救。苦声何必寻，苦海皆先登矣。安知子非佛地位人乎！勉之、敬之，吾犹有望。

【说明】观音：菩萨名，原称观世音，以避唐太宗李世民讳「世」字。

谢迭山全集校注卷二记

宁庵记
东山书院记
圆峯道院祠堂记
擎天岩记
辛稼轩先生墓记
辛稼轩先生祠记

　记
　　　　宁庵记

张仁叔葬本生母于邵武县和平里之鹤巢原。墓去故庐百步，有田四十亩，岁收禾三百秤。有疏圃竹林，悉施以养莲社报德堂佛者，命周觉先主之，择其徒三人守冢【三人守冢　丛刊本、日刻本均作一人守冢。】。匾其卢曰「宁庵」，合考妣二亲而祠，春秋荐苹蘩，寒食洒麦饭，悉于田园收之。守冢人执祀事如法，请张氏子孙主祭，其为宁亲谋亦远矣。仁叔垂涕洟而告某曰：「子知宁庵之义乎？予幼失怙恃，本生母义父收张氏孤教育之，使成人。本生母义父捐世，予无以酬恩，此庵之所以志予无涯之戚也。予幼诵《蓼莪》诗，未知其情之真候，今知之矣！予之生，亲之所以劬瘁也。予为赤子，饮乳于亲之怀者三年，乳皆亲之血也。乳之盈涸，由饮食之丰约，劳苦不可言。予为孩提，亲喜曰：「吾有儿矣。」拊之则察其肥瘠而欣忧；畜之则候其饥饱而饮食。予能行可以免其提携矣，长之则惟恐其气体之不壮；育之则惟恐其德性之不敏。亲行而予不随，顾之如有遗；吾行而亲不随，复之如有失。其出也，腹我而语之曰：「吾行矣！汝在家，毋登高而临深也」；其入也，腹我而语之曰：「吾归矣！汝在家，必无人念其饥饱寒燠也。」予渐长知学，亲心可以少宽矣。忧其壮而未有室也；既有室，虑其子孙未必众多也【虑其子孙未必众多也　嘉靖本、丛刊本、日刻本「未必」均作「未能」。】。《诗》以妻子好合，兄弟翕和，而后父母之心顺。诚哉言乎！予为贫衣食奔走，亲忍留之膝下。离家则戒之谨慎，久客则愿其速归。梦想其劳逸，卜占其远迩，倚门闾而望，听鸟鹊而喜【听鸟鹊而喜　嘉靖本、丛刊本、日刻本「鸟鹊」均作「乌鹊」。】，精神常役役[(一)役役：疲劳不休息意。《庄子•齐物论》：「终身役役，而不见其成功」。]，肝胆常悬悬也。自予有生以来，吾亲之心，无一日得宁者，以予故【以予故　道光本、咸丰本、光绪本「以」上有「皆」。】。古之人以生为劳，以老为逸、以死为息。吾亲老而未尝佚，今其息乎！其心亦可以少宁乎！《诗》曰：「欲报之德，昊天罔极！」终吾生无以报吾亲，言之则痛切，思之则闷绝。惟孝子仁人，知棺美而椁厚，土深而木密。人谓吾亲可以妥灵幽扃矣。予恐不足恃，所恃守冢有其人；守冢者不足恃，所恃莲社佛者为之主；莲社佛者不足恃，所恃者有田园以养其生；田园不足恃，所恃造物有以鉴予之心。予之报亲者诚有罪，予之思亲者实可闵。昊天明明，岂不能使吾亲魂魄少宁乎！子盍为我记之。」
嗟乎，孝矣哉！仁叔思亲之苦也。人与天相去，至远者，形也；至近者，心也。一念之善，人莫能知，而天必知之；一事之善，人不能助，而天必助之。自今已往，甘露自当应其诚，迅雷何忍惊其魄。燕或有增其土，鹿不敢触其松，虎狼亦能卫其墓，况于人乎，况于君家之子孙乎！亲可宁，子之心亦可宁矣。杨坊千家市，习俗于市道相尚【习俗于市道相尚　「于」丛刊本、集成本、日刻本俱作「以」。】，以诗书名家者，皆异邦人，择乡者不居。吾屡观仁叔之家，晨昏一饭饮、一疏果，未献祖考，不敢尝。田庐悉畀守冢者，居茅屋，聚数十学子，终日嘈嘈教句读，疲神耗气以养生。事叔父母如事亲，爱堂弟如爱子，吾知其为孝弟忠信人也。问其师友，则绩溪杨公【则绩溪杨公　底本为「则续溪杨公」。道光本、咸丰本、光绪本、集成本「续」俱作「绩」，据改。】、玉溪黎公，学问有根源，岂习俗所能移矣【岂习俗所能移矣　集成本、日刻本「矣」均作「乎」。】。宁亲一念，天实临之。某尝执史笔，当大书其事，俾后来传孝友者有证，天道有所托而明，民极有所寄而立，斯亦扶世传道一助也。仁叔名子惠，家在苍峯下，因以自号云。

【说明】一、景定元年至五年(一二六０——一二六四)间，枋得坐置兴国军时为张子惠作。　　　二、张仁叔，字子惠，因家住苍峯，又号苍峯。


　　　　东山书院记

维天子某年【维天子某年　丛刊本、集成本作「□□□天子□□□□年」。集成本「维」作「元」。】，鄱阳李荣庭撰书辞，托张国贤、赵汝翼【赵尔翼嘉靖本、丛刊本、康熙本、日刻本均作「彭汝翼」。】来告谢枋得曰：「笃行先生赵公及其子忠定【及其子忠定　丛刊本、日刻本「忠定」下多「福王严事朱文公，文公过其庐，忠定长子崇宪师之，忠定」二十二字。】、从弟汝靓，有东山书院风云堂【风云堂　丛刊本、日刻本俱作「云风堂」。】，乃笃行、忠定兄弟教子孙之所，题则文公笔也。天下大乱，汝靓之后，寒饿滨于死，终不以非道去贫，书院遂为北胥徒所有。荣庭不忍见，粥常座【粥常座　底本为「粥常座」。嘉靖本、丛刊本、日刻本俱作「鬻常产」，按「粥」同「鬻」。】倍价取之，不敢曰吾庐，设先圣燕居堂，师友讲习藏修，各有所规矩。如国初四书院肄业，则明体适用；如湖学愿与天下英才共之，俾文公之道，大明于斯世。笃行忠定之家学，亦不绝矣。子以为何如？」
枋得曰：「大哉！李君之志也。亦知学之有功于天地乎？古之大臣，能以道觉其君民者，自伊尹始；能以学勉其君民者，自傅说始。于国家若无所轻重也。君不幸而有受之暴，臣不幸而有文王之圣。流风遗俗，犹系天人之心者百余年。八百国之精兵，不能敌二子之正论。武王太公，凛凛无所容，急以兴灭继绝谢天下，殷之后，遂与周并立。使三鉴淮夷【淮夷　集成本作「殷夷」。】不叛，则武庚必不死，殷之命必不黜，殷之位号必不夺，微子亦未必以宋代殷，而降为上公也。殷亡矣，多士多方不服者三十年。成王、周公以忠厚之心，消其不平之气，曰商王士，曰有殷多士，曰殷逋播臣，未敢以我周臣民例而观之，矧敢视之如寇仇乎？殷人何以得此于圣贤哉！人纪不绝，天地赖焉，伊尹傅说[(一)傅说：殷高宗时贤相。高宗梦说，求得之，与语，果贤。举以为相，果大治。因得说于傅岩，又因其曾作《说命》三篇，故赐名傅说。]之教，隐然在人心者未泯也。」江、沱、汉、广之民，一变为鴃舌[(二)鴃舌：比喻语音难懂，如鴃鸟的叫声一样。]，文王、召公之道化何在。后九百年，一夫忠怀洁操以楚人之声音，而不失风雅之性情【风雅之性情　丛刊本「性情」倒文】，指天为正，有殒无他。楚亡矣，义陵一邑，思楚逃秦，隐居桃源者六百年，子孙犹不与世接。《召南》[(三)《召南》：《诗经•国风》之一。凡《鹊巢》等十四篇。召、地名，在岐山阳。汉儒以为大抵系今河南、湖北乡间的作品。《诗序》说是在周初。现代研究者认为作品是西周、东周的都有。]之教，《离骚》之义，吾于此见之。我孔孟立教齐鲁时曰：「吾将以扶持三极[(四)三极：谓天、地、人三极也。《易•系辞上》曰：「六爻之动，三极之道也。」]，国人未必尽信也。」合天下精兵，而不敢加一城之弦歌[(五)弦歌：指乐歌有琴瑟以和之者，亦作弦歌。]；悬穹爵重禄【悬穹爵重禄　丛刊本、日刻本「穹」均作「高」。】，而不能夺五百士之死义。汉高帝[(六)汉高帝：指汉高祖刘邦。]雄心霸气，谓一世无人。闻此二事，为之骇愕，为之涕泗。孔孟之教，与天地为无穷者，固不止此，此亦可以见其小验矣。
