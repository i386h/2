<!-- { "loadSidebar": true } -->
　　大厯八年二月十五日检校司封郎中兼舒州刺史独孤及谨以清酌菜果之奠敬祭于故博陵郡君之灵呜呼及顾惟鄙薄谬忝合好采蘩助祭岁时未几执手偕老昊天遽夺齐体苦晩遗迹太早犹未知夀域有涯短长已臻其极耶将薄祐速衅冝为淑明所弃耶屋壁挂存琴瑟响絶脩法勤【集作劝】义今将畴依日月有时筮何【集作告】恊将陟【集作渉】故路祔于先茔及为印绶所拘不获亲自封树岂虞此别死生间之往岁方舟偕来今也单輤独归郊岐不【集作一】恸心骨可絶顷者万事无非去尘变化茫茫往矣何道今日巵酒将抒永别尚飨
　　祭妻李氏文　　　　　　　符　载
　　坤道尚顺妇德尚柔于维夫人璨璨寡仇玉树易摧庆云不留零落当年职此之由礼云胖合意不为薄矧余于子既和且乐一朝已矣百端无托穆穆中闱从兹寂寞常日和鸣尚为邈然此别如何遂欲终天夏木盖庭新隂芊眠羙景如旧孤魂不还同穴相从乃曰义全斯言旦旦神无懵焉
　　祭杨夫人文　　　　　　　白居易
　　维元和三年岁次戊子八月辛亥朔十九日已已将仕郎左拾遗翰林学士太原白居易谨以清酌庶羞之奠敬祭于【集有陈氏二字】杨夫人之灵惟夫人柔明理【集作治】性温惠保身静脩言容动中规度洎承训师氏作嫔良人茂四德而兰幽有香防百行而玉茔【集作仁】无玷发为淑问着为芳猷姻族有辉闺闱是式噫福行【集作仁】何昧积庆无征冝享永年遽归长夜浮生若此永痛如何呜呼生必有涯如何不殁所甚感者其惟情乎故事剧者情易钟深感者理难遣夫人虽从冝【集作冝其】室竟未辞家畜和顺之诚不得施于娣姒蕴孝恭【集作□】之德不得展于舅姑有志莫伸何恨过此况一婴沉涸自夏徂秋伏枕七旬姊妹视疾归榇千里弟兄主防凋桃李之花夫逺不见失乳哺之爱女小未知其【集作乃】使哀情倍钟血属洛川迢逓秦野苍茫日惨不见云愁无色妹孤【集作姊妹】且病亲老尤慈哭别一声闻者肠断居易早聆懿范近接嘉姻维私之眷每深百【集作有一】恸之情何已恭【集作敬】陈薄奠庶鍳悲诚尚飨
　　祭徐姊夫文　　　　　　　李商隐
　　呜呼以君之文学以君之政术防以自立老而不倦亦可以为君子人矣君子人欤而不即清途不阶贵仕此其命也夫何慊焉始者仲姊有行获托贵族半产以资于外姓阖门冀托于仁人将以衰防倚为藩援不图薄祐天夺初心仲姊凋殂诸甥不育以亲以懿翻为路人再号再呼莫诉苍昊尚以君子存伉俪之重敦行李之私二十年已来虽事賖而意通迹遥而诚宻神当赐【集作自】鍳愚岂敢忘逮愚不天丁防衅泣血偷息余生几何君亦赤绂银章淛东从务道途悠邈时序徂迁讶吊缄之不来忽讣书而俱至感旧懐分情如之何埋玉焚芝固未可喻呜呼今来古往人谁不亡于君之亡其酷斯甚藐然一女已数龄乞后旁宗又未曽立贤弟扶服东路遇疾洛师徘徊十旬淹不得进浮泛水陆厥途四千逮旐云归旷然无主尼姑居宗老之地【集作驺】奴揔家相之权获及故阡信为余庆其所以为祔【礼记作附下同】身祔棺之具又岂碍平生之旷达耶日月次迁卜筮斯叶幽明之异始于今辰愚方纒哀忧瘵恙縻不及一攀宰树一恸荒阡谢淡成之交申永诀之礼矧余仲妹君其与【集作与】归抚心骨以皆惊血泪而何筭呜呼巳哉其何言耶禭衣非华奠物殊薄灵其监此慰我哀心呜呼哀哉尚飨
　　为崔氏姊祭大夫何郎文　　符　载
　　呜呼莫莫女萝萦纡葛藟我有弱妹克配君子关睢之化夫妇之始礼奉笾豆义济死生常恐寡训昧章懵理夙夜箴规庶无愧耻结防成婚垂三十春乐逾鼓瑟敬越如賔才盛道贵为唐硕臣拥旄树羽夏水之濵鼎食锦衣长防朱轮宗旅百口庇公清尘浩浩陂池常为无津坊崩水涸哀此穷鳞呜呼序当仲姊自慙踈昧用礼过恭丰家甚防良辰羙景长防髙会错落圆方抑盻睐神理如何杳杳茫茫朝荣夕落使人摧伤言自汉江将归洛阳防旗旅榇亲坟旧乡苟可荐诚苹藻馨香感深恩而何报寄沉痛于孤孀
　　为钱侍御太夫人祭新妇文　前　人
　　呜呼妇姑之间尊严而已情苟不至两城千里吁嗟新妇德礼具羙心之所亲如臂有指齿髪衰暮方用依倚天降鞠防骨惊心死新妇门绪薰华流深逺贞淑端一聦明婉娩奉余以敬待夫有则举案得如賔之礼均养实鸣鸠之德勤劳丝枲吉蠲酒食自中闺之与外姻莫不尽其心力呜呼尔之事吾善非一端柔声顺色迎意承欢晨鸡初鸣风髙露寒环佩至止我心则安今也年高人间意阑尔复舍我穷泉杳漫房帷空虗孤稚摧落深沉注视焦然肺肝呜呼乡关迢逓道路乖阻权厝兹地非为永处夀堂犹近如闻晤语灵其慰安无或覉旅抚棺永诀持觞奠醑冩一恸于髙秋望素车以延伫
　　杂祭文
　　为岐【集作伎下同】人祭元十郎文　张　説
　　维神龙三年月朔日故岐人伏十善谨以清酌少牢之奠敬祭于元十郎之灵緑水【集作流】茂树藻【集作萍】萝是依山崩川竭鱼鸟何归恭惟主君髙才逹节赏心乐事风流不絶歌艶露华舞廻春雪幸持此技承君余晩绮罗脂粉娇上春自言终代保【集作实】情亲能知一日【集作旦】君魂【集作思】断繁清管为何人懐主君之一【集作异】顾愿狥命于九原迫夫人之严防遂投足于他门生有十年之爱况无数日【集作爰无一日】之恩虽强餙容【集作容餙】于新奉心摧絶而不敢言君子广徳仁心必遍畴昔与君琴樽欢宴永懐蕙叹俯怜荼苦锡以时珍申哀故宇廞车既展祖奠斯开悲歌助挽长防承杯平居好此魂来不来心思往而莫遂足欲返而迟廻终天地于此诀毒烦寃而难裁呜呼哀哉尚飨
　　祭和静县主文　　　　　　前　人
　　维年月朔日敬祭薛氏太夫人和静县主之灵惟夫人轩庭繁祉嬴台茂淑承训公宫冝家卿族博士学问【集作筑】尚书题目法度苹蘩刑仪【集作仪刑】松菊夫拜中令昔同鲍妇子升璅闼今类冯母举案如賔防门戒友在贵能降居贫施厚天道初革王风变韶维城落构若木踈条钦闻积善智洽仁昭克庇二族命服两朝肃肃柔礼【集作和】如风是畅峩峩【集作娥】女师如月斯望潘舆献夀仲禄方养不吊昊天何德之防呜呼哀哉洛邑启殡长安归陌哭恸髙堂【集作台】旌悬旧宅阶湿夜露庭隂晓魄嗟我外姻俱成吊客
　　为留守贾尚书祭嗣曹王故太妃文
　　穆　员
　　维年月日某官某乙谨遗某官某以清酌少牢之奠敬祭于荆南节度观察使户部尚书兼御史大夫嗣曹王故太妃之灵名山大川列于祀典以其所育能利于人恭惟太妃享用元福乗运之启受天之终间生亲贤为国藩屏人頼德施祀之攸冝乐贵自生礼宗其本维厥分阃资于卜邻报我以荣则公侯其位养我以志则婴孩其心如何风树之悲遽夺晨葩之庆哀哀嗣王泣血终制既及先逺疚焉如新中贵防防有司备物诏临祖奠吊集同盟风物含凄箫笳启路泉扉一闭松月千秋黍稷非馨精诚所至尚飨
　　为杜相公祭易棣张相公太夫人文
　　符　载
　　熊罴之门将大而荣必有令母赞成家声于维尊仪懿禀灵徳补隂教言为妇经辅助司空淑茂芳馨大君有命启封于邢冝保攸长既休且宁鞠防何谓钟我天龄英英家【疑作冡】子少年杖钺身静邉封世间忠节孟轲贤圣陶侃勲列实由二母卜邻截髪端揆承训事君礼竭知与古人异时同辙杯圈犹泽扇枕永诀创钜痛深茹荼泣血某以拙薄叨镇藩维偕分天子之茅土共列太常之旌旗岁月崩迫窀穸有期拘以戎事无因载驰风景萧索山川逶迤遣苹藻以冩恸瞻夀堂而凄其
　　为魏元忠祭石岭战亡兵士文
　　张　説
　　维长安二年月朔日勑并州道行军大管兼宣劳使左肃政御史大夫同鳯阁鸾台三品兼知并州事魏元忠遣裴思益以酒脯时果之奠致祭于石岭战殁兵士之灵邉漫天南牧吠主石岭横地北都扄户兴【集作与】我王卒保界并圡如何不吊罹此冦虏列镇既严连岩既削攻则路险守非恶防【集作城恶】彼谋匪臧实愆偕作援絶兵减军孤势弱地拒两陉山望双防风尘天起白刃交错石尽矢穷旗焚冑落嗟尔战夫烈烈忠勇奋不顾命志无旋踵身殁名生轻义重天子命我理兵阳思与士众底宁遐荒痛兹壮士翦为国殇盍诉天帝降厉鬼方助气金鼓复怨沙虏血尔酹虏醢尔尝封尸死所招魂故乡尚飨
　　为魏元忠祭石岭没防士女文　前　人
　　维长安二年月朔日勑并州道行军大管兼宣劳使左肃政御史大夫同鳯阁鸾台三品兼知并州事魏元忠遣裴思益以酒脯时果之奠致祭石岭死亡百姓之灵北蕃自擅贼虐不道气悍朔风马肥秋草侵轶郡县惊逼稚老奔走山林是頼【集作障】是保兵不善守将不逺谋如何减防无复烧牛侔尔士女熸于冦讐魂飞锋刃血送氊裘伤悲雨哭气怨天愁兵帝乡言念北阜抗愤朔漠伤心按部泣吊郊童哀问田叟为尔复恶誓防羣丑蹴踏兰山脂膏苇薮诚若克就殁亦不朽慰尔众灵醉此箪酒尚飨
　　祭殁将文【为杜尚书】　　　　梁　肃
　　年月日某使某谨以清酌之奠敬祭于夀州镇遏十将何郑江某官三士之灵呜呼勤身奉主之谓忠临敌致果之谓勇以死成名之谓节惟此三士具兹三羙昨者封境不静寇窃斯兴【集作受春】各领军行以当扞守山谷积阻矢石相陵谋无所用志必有死遂使勇【集作英】气挫于小丑雄心屈于短兵人之云亡斯害也已呜呼哀哉我居藩镇不能守在四隣尔有忠勲遂乃没于【集作于】一战且愤且叹激于中腹【集作肠是】知以今辰旋定归夀【集作旋归夀阳】爰遣奠酹用申悲凉加尔赠赙防尔孤孀魂而有知知予不忘人谁不终所贵名已矣三士俱为国殇呜呼哀哉尚飨
　　衡州祭者【集作拓】里渡溺死百姓文
　　吕　温
　　维元和五年岁次庚寅十月戊辰朔十七日甲申刺史吕某遣故衙前虞候何防以豚酒蔬果【二字集作之奠】致祭苏升陈演李寛防陈甫鲁余之灵尔等五人感余诚信力输公税争赴先期溪山阻深潦水【集作滛潦】至不忍欺我忘其险艰州令未明津渡不谨致此沦逝咎由使君兴言涕流痛念何及聊申薄酹兼致防赠代纳残税皆余俸钱魂而有知谅此深意尚飨
　　道州祭百姓邓助费念文　　前　人
　　维元和五年岁次庚寅五月庚子朔七日景午刺史吕某遣衙前虞候蒋洛【集作沼】以酒脯之奠告邓助费念之灵使君受命牧汝不能庇护使贼孟鸾等敢作不道酷加杀害是用疚心疾首万计讨擒亷使仁明不贷凶恶穷泉寃痛今日方申慙念无及澘然泣下故令于汝殁防陈贼之尸魂而有知歆此告酌【集作酹】呜呼伤【集作哀】哉

　　文苑英华巻九百九十四
　　钦定四库全书
　　文苑英华巻九百九十五　宋　李昉等　编神祠一【祭禜祃】
　　祭百神文一首　　　　祭名山文四首
　　祭城隍文四首　　　　禜海文一首
　　禜城文二首　　　　　禜龙文二首
　　禜浙江文一首　　　　祃牙文一首
　　祭纛文一首
　　黄州凖赦祭百神文　　　　杜　牧
