<!-- { "loadSidebar": true } -->
　　廬陵胡則顏名其所居堂曰顏樂其志固望希於大賢君子之地乎間求記於余嗟乎其可以易言哉夫顏之樂極其學之所至心與道一而於出處動靜從容安適無往而不得斯其所為樂也其可以易言乎然顏之樂雖樂其在己者其心盖未嘗一日而忘利民也孟子稱禹稷顏子同道道在是即心在是得其心而後可以言其樂也則顏詩書故家其為人敦厚詳慎外和而內夷志在利人善醫聞人有急雖風雨寒暑昏莫趍赴恐不及比以名醫徵詣京師京師士大夫家聞則顏善醫奔走迎致無虗日則顏為醫不局於一科其所治無不良效其或一見曰此不可治即不治而去雖更他良醫治終不治翰林沈脩譔一弟甚愛之忽病目求諸專科之醫一醫曰疾本深矣不可責近效藥之半歲其或庶幾也一醫曰當施大藥非五百緍直不可言已皆竟去不顧沈脩撰欋遍求醫之良得則顏則顏視之曰此風毒所侵耳即治不過五日愈藥之五日愈胡學士女兄之夫病傷寒時在丹中求他醫往治醫問所病證曰此殆死也不肯行胡公百方強之且約厚貲謝始行明日還報曰其果死也更求則顏則顏往脉之曰此病欲觧矣施兩劑而愈繼復病數劑愈司純芮洗馬病目其劇如沈氏往求則顏則顏曰此可三日愈藥之三日愈翰林周編脩得痿疾劇初　朝廷命蔣御醫治未幾蔣有使命出外他醫弗能繼也則顏繼之竟愈既而周之家人皆疾他醫皆難之迎則顏則顏皆愈之庶吉士劉孟鐸暴病亟甚恒所往還親愛者環視之悚然則顏素厚孟鐸脉之搖手曰易易耳無怪也施數劑愈進士曾用常兩足腫則顏曰當急扶元氣腫不足治也他醫曰當急治腫曾信他醫則顏爭不得數日卒翰林庶吉士陳孟京始得疾則顏視之愴然曰不及矣眾未信之走致數醫治卒不治余在京師目見其治效彰彰如此每瘉一疾輒自喜而人德之與否不計也即知其不可治輒憂形于面此其心之所存可知矣夫其心之所存與志之所慕者苟不相倍因是勉勉自脩積誠而不已則大賢君子之地未有不可幾及焉者孟子曰顏何人哉則顏歸而求之可也則顏與余同郡故為記其所能與其所存者如此便勉焉 

　　○江陰縣先聖廟學重建記 

　　太祖高皇帝正大統之三年詔嶽鎮海瀆封號如古制以山水稱忠臣烈士稱當時初封出於歷代所加者一切罷去孔子明先王之要道為天下師以濟後世非有功一方一時者比封爵宜如歷代所尊崇著於令典垂之千萬年而定鼎之初首建學立廟京師親臨釋奠又詔通祀於郡縣又詔罷從祀之戾於孔氏者所以揆前聖之大中而垂永代之鳴範也夫孔子之道天之道也國家生民不可一日以無者伏羲神農黃帝堯舜禹湯文武行斯道於上孔子明斯道於下皆聖人也而使後之繼伏羲神農黃帝堯舜禹湯文武之位得以行斯道者孔子之功也論其功而隆其禮　明聖之心也列聖相承益欽益至繇是自京師至於海隅郡縣皆有廟學其人皆知孔子之道尊且大而况邦畿之內且延陵采邑先賢禮讓之化未泯其人心嚮慕興起為何如哉江陰縣學歲久而弊侍郎罔君廵撫過之慨然興歎曰廟不飭何以妥明靈致誠敬學不飭何以興教化成賢才忱奉　朝命來事寧有重於此乎□□而新之為縣者聞之悚然曰此吾職也敢不祗承民耆老聞之雖然曰此以善吾民也吾其可坐視於是相與合謀賃工市材易故以新作大□殿十有六楹前作東西兩廡各若干楹殿之後為明倫堂若干楹左右為兩齋各若干楹庖廩門垣咸備以固高敞弘麗加於舊規由是縣長貳學官諸生歲春秋行禮廟庭對越有嚴秉虔將事用稱　朝廷崇祀先師之意而諸生退即於學敬脩所業以求無作於古聖賢將上以光　國家之用下以厚邦邑之俗所係豈細故哉訓導嚴顧書來請記廟學之成夫受命在政教之任而能知本源之意有倡有隨恊志畢力不費於公不勞於眾以咸成功可為無忝而為民父兄於義事奮起趍赴皆如當然又以見人性之善而　王化之被皆可書也肇斯舉者周君名忱永樂甲申進士累官工部右侍郎其廵撫江南諸郡適歲荒歉勞心賑恤民賴以濟而所至勤於學事相斯舉者知縣朱應祖主□胡忠而忠始終效勤耆民周孟敬朱善慶等皆助資曹宏黃惇等分董役事經始於宣德六年二月成於明年六月記作於十年十有一月嗚呼後之有政教之任於斯為民父兄於斯者可以鑒矣 

　　○文丞相祠重脩記 

　　孟子曰我知言我善飬吾浩然之氣知言者盡心知性而有以究極天下之理浩然之氣即天地之正氣具於吾身至大而不可屈撓者知之至飬之充而後足以任天下之大事天下之事莫大於君父文丞相甫冠奉廷對即極口論國家大計未幾元兵渡江又上書□□□近之主遷辛議者以一人心安社稷固已□盡□下矣自是而斷斷焉殫力竭謀扶顛持危以興復為己任雖險阻艱難百挫千折有進而無退不幸國亡身執而大義愈明盖公志正而才廣識遠而器□浩然之氣以為之主而卒之其志弗遂者盖以天命去宋也雖天命去宋而天理在公必不可已故宋亡其臣之殺身成仁者不少論者必以公為稱首公事具宋史而公鄉人劉岳申撫公所著日錄呤嘯集指南錄集杜二百首及宋禮部郎官鄧光薦所述替府忠義傳以作公傳視史加詳實焉此京之有公祠洪武九年前北平按察副使劉崧始建於教忠坊今順天府學之右而作塑像焉永樂六年太常博士劉履節奉　命正祀典始有春秋之祭於有司歲以順天府尹行事宣德四年府尹李庸始至謁公祠下顧瞻祠宇弊陋弗稱遵用　詔旨葺而新之而凡祀神之器靡不備具又求劉傳刻石將使人人皆知世之為臣者光明震動焜焜烈烈有公也於乎忠孝人道之大節治化所先而崇禮先賢表勵後人尤守令之急務庸其達為政之本歟庸字執中保定唐縣人寬厚明敏自太學生授工科給事中上親擢為順天府尹愛人之心剸繁之才上下皆稱之而盡心學校敬賢尚德如飭昌平之狄梁公劉諫議祠而嚴其祀事之類皆其知本之務皆可書也因并書之以示來者 

　　○楊氏祠堂復建記 

　　士奇一歲而孤上賴祖考之佑毋失人之保育教訓用克成立然素窶既壯而仕積其祿入始□理田廬盖先廬悉燬於元季之兵而故址在邑之學宮之北者諸父兄以窶而售之人矣仁宗皇帝臨御進士奇官秩祿賜加厚始克以五十餘年寢食不忘之心五倍元售之直而復故址乃命稷治居焉居之右故有祠堂亦燬於兵遺弊室數楹則族父之窶者假息其中歷三世矣族父之先有故址在邑西為橫民所據已久力不能復至是代厚貲內據者為復之而使其孫歸治居焉遂命稷循故復□祠堂古知禮君子營宮室必先祠□□奇之不能盖復之於人者有先後也吾高祖以前居邑東清溪之上暨曾祖始徙學宮之北居與祠並作焉作四十年而燬於兵又二十年而淪於異姓又五十有餘年而余始克復之既失而得既燬而完雖辛勤積累而非祖宗仁厚之澤何以能致哉祠成祀四代歲時行事悉遵朱氏禮楊氏繇吉水徙泰和清德正學代有紹續逮吾曾祖發而益弘有惠及民有傳在史祖考以來或仕或處履道執行清白之節靡有間焉覆被及余夙夜懍乎荒墜之懼而今春秋七十矣顧吾之子若孫其可一□忽忘先德而不圖惟敬承之哉承先之道仁與義其要也學以明之誠以行之而持不息之功若是者豈惟無忝祭將受福焉盖明德者格神之道也父子祖孫本同一氣幽朗相通不相違也惠之則神歆而福降悖之則否而皆陰鑒潛察於平居日用之際矣匪直奠薦灌獻之頃也凡後之有事於斯堂者不俛思而篤行可乎故書所以復建祠堂之故而又書所以感格神明之道以示吾後人堂不易舊規經始於宣德八年正月成於是年八月明年正月壬午謹記 

　　東里文集卷之二 

　　●東里文集卷之三 

　　序 

　　◆序 

　　贈醫士陳名道序 
　　贈蔣醫士序 
　　送梅清隱遊武當序 
　　贈曾士榮序 
　　送鍾用之還蒼溪序 
　　贈謝敬常劉彥達彭永新赴京序 
　　送劉仲珩詩序 
　　送楊仲宜詩序 
　　壽尹先生七十詩序 
　　送王澄淵序 
　　送鮑教授詩序 
　　魯林懷思圖詩後序 
　　郭氏續譜序 
　　桂巖集序 
　　送陳叔振序 
　　送余侍講序 
　　泰和王氏族譜序 

　　○贈醫士陳名道序 

　　江漢間其俗尚巫有疾不事醫唯走巫求禱焉徼幸以治載醪牲實篚造謝巫之庭唯恐後即不治不咎巫必自反曰我之弗虔不敢懷纖毫怨憝且慮復有求也間有知巫之妄而從事於醫又罕遭乎良焉素不明陰陽表裏脉治之說而稱醫之師醫之師其治或投數十劑不效而又增劇者故雖什伯中復有一二精其術人弗信之矣江夏宋惟憲其弟病且殆凡與惟憲關忻戚者皆強之禱巫惟憲不應方慱求為醫之良者有進陳名道既至診而藥之旬浹遂瘳惟憲謁文謝焉夫醫聖人之教也聖人憂民傷於寒暑飢飽勞慾有至乎夭死故為醫之教使得保終乎天年者也巫者古以事神非有盜神之號以欺人也今盜神之號以欺人人亦安其欺雖百死不悔於乎先王之治天下有假於鬼神時日卜筮以疑眾者一拘殺於司寇巫所為疑不既甚矣乎故巫不誅醫不行民得保終乎天年者幸也然使今之信醫者皆惟憲為醫者皆名道巫不足誅也而一惟憲一名道巫其□□矣乎吾喜名道有成又重歎乎聖人之教也於是乎言洪武廿二年冬十有二月既望廬陵楊士奇序 

　　○贈蔣醫士序 

　　凡至劇之患欲薙而去之必積漸而功立何者其劇也非一日之致故去之亦非一日之力流水之盈繇寸尺以進乎尋仞决而涸之一舉手之力哉必若閑之於始萌坊之於始達斯力省而效速吾見今之人嬰乎疾疢也觸寒暑風雨肆嗜慾食欲勞膂刀筋骨慮思其始漠然若無所與乎已及歲積月累既痼且亟方委諸醫療而藥□進弗效即詬為庸淺屏去雖十數易醫皆然厎死無悟者江夏陳希遠病三閱歲謁數醫皆無近效最□謁蔣添祥氏曰非六十日弗瘳砭以伐其堅焫以夾其會藥以室其虗及期而瘳今之醫去古遠矣始則試中則審終則致其力者盖通術也求之者誠不計久近而一委之成功宜鮮不有效惟夫名是而實非者不可久任而□速易也若添祥者其可以久任而不可以速易哉希遠德之求余文為報并著久徵之說云 

　　○送梅清隱遊武當序 

　　江夏梅清隱溫厚明敏而廢於盲不得效用當也既壯棄其家去郡城之東長春山之下從學道人簡中陽居以習長生久視之訣固門崇垣閟足跡不出人亦罕至其處或時提青囊賣藥行西市中人見其膚肉肥腴雙頰渥渥有色雖目不及視輕袂飄颻不可追逐皆疑其有所得者而清隱弗是也居無何中陽以為學非遊不充聞武當之山與人境遼絕其中多異人鍊士而拂衣往遊矣又無何清隱慕其師之為將由大別泝洞庭道荊門望方城峴首而去吾聞昔列禦寇好遊壺丘子曰外遊者求備於物內觀者取足於身又曰取足於身遊之至也列子信之而不疑清隱能信其說如列子之不疑乎不然斯行也將不遇壺丘其人者為子傾倒哉遇壺丘其人而為子傾倒則反而舍也吾知有與子爭席者矣士有為時以道行者求余首序云 

　　○贈曾士榮序 

