<!-- { "loadSidebar": true } -->
　　沈绮，字素君，江苏常熟人，诸生沈柟女，殷墫室。着有《环碧轩诗》。 
　　大风泊舟色山 
　　石脚插波心，东西水冲击。 
　　我来风正号，浪花大如席。 
　　万顷波腾来，触此崖腹窄。 
　　拗怒不得聘，咆哮相斗格。 
　　飞珠溅青林，迸雪洒丹壁。 
　　砰訇走雷声，震荡动心魄。 
　　少焉月东上，风定湖亦碧。 

　　和艾圃三兄秋日江村杂兴 
　　春水响潺潺，渔舟日往还。 
　　江空月出早，树静鸟归闲。 
　　潮到将吞岸，云飞欲动山。 
　　夜来风雨过，花落满前湾。 

　　锺睿姑，字文贞，安徽芜湖人。 
　　同宁师游冶父山 
　　无梁殿冷石门秋，铸剑池空水不流。 
　　苔藓照人心自古，满天量雪落峰头。 
　　树裹湖光一镜开，水晶宫外有楼台。 
　　散花不到维摩室，亲捧云珠供佛来。 

　　廖淑筹，字寿竹，福建侯官人，仪曹郎许雪村均室。着有《琅玕集》。 
　　秋日琅玕书屋限韵 
　　丹枫如染接詹齐，高卷疏帘一雁低。 
　　几阵好风深院过，秋声多在树林西。 

　　沈氏，字里未详，周青原室。 
　　思归 
　　东风吹恨几时消，春水连天又长潮。 
　　自笑不如梁上燕，一年一度也归巢。 

　　李心敬，字一铭，江苏上海人，李宗袁女，常熟归观察朝煦室。着有《小窗杂咏蠹馀草》。 
　　寄外 
　　满江树色晓阴阴，别恨离情两不禁。 
　　好景每从愁里过，新诗多向梦中吟。 
　　聊将锦字传千里，漫托鱼笺诉寸心。 
　　一望天涯渺无际，思君空有泪沾襟。 

　　归懋仪，字佩珊，江苏常熟人，归朝煦女，上海李学璜室。着有《绣馀小草》。 
　　赠曹四姑于归 
　　闻道云英下九天，翠眉新妇倍生妍。 
　　定知茂苑无双士，始配瑶华第一仙。 
　　玉镜晓妆花并笑，金樽夜泛月同圆。 
　　征兰他日符佳梦，应见云芝茁玉田。 

　　范龄，字柏年，江苏吴县人，范志长女，着有《荒洲吟草》。 
　　山楼晚眺 
　　几家茅屋疏林外，一径幽花落日闲。 
　　野老不知身入画，踏残黄叶下秋山。 

　　范德，字恕成，范志次女，戴师点室。着有《蓉洲诗草》。 
　　晚步小圃 
　　遥蜂翠润初消雪，绮陌烟轻半入云。 
　　月在梅梢风在柳，可怜春色已三分。 

　　方静，字畹香，安徽桐城人，庐江许正斋室。着有《友兰阁馈馀集》。 
　　忆旧东诸姊妹三首 
　　少小随肩长各方，儿时胜事尚难忘。 
　　碧纱窗拥书千卷，沉水烟笼被一床。 
　　春到楼头人共绣，诗联花底句生香。 
　　闲来笑语双亲侧，谁解桃夭惹恨长。 

　　却嫌井臼误埙篪，盼得宁家慰所思。 
　　聚首浑忘男女累，欢谈尽是别离辞。 
　　花怜客到香偏远，月爱人归影故迟。 
　　竹屋松窗姜被暖，绝胜昧旦闻鸡时。 

　　和光未久忽秋阴，霜雪无端折大椿。 
　　鸦阵惊风悲失序，燕泥经雨泣残春。 
　　即逢好会人俱老，纵使重归迹已陈。 
　　白首不堪怀往事，诗成一字一酸辛。 

　　薛琼，字素仪，江南长洲人，李崧室。 
　　寒食 
　　一样莺花二月天，饧箫声里兴萧然。 
　　三旬九食吾家事，不独今朝是禁烟。 

　　黄荃，字逸佩，江南太仓人，黄奉倩女，王路室。着有《蕉隐居集》。 
　　春夜雅集 
　　碧天如洗露华清，独理残妆照短檠。 
　　茅舍忽惊喧笑入，春风忽称佩环轻。 
　　愧无鲑菜延佳客，剩有琴书洽旧盟。 
　　相对不知银箭急，柳梢日落各含情。 

　　富梦琴，字隐清，号隐兰，江南江宁人，无为州邢苍友室。着有《绣暇草》。 
　　纺绩叹 
　　豆蔻篱边秋肃肃，秋虫彻夜鸣相续。 
　　吚哑故作纺车声，似为寒衣特催促。 
　　有时嘈杂疑急雨，有时凄切若私语。 
　　暗逐清风韵抑扬，隔窗惊起贫家女。 
　　抛梭怅然无限情，碧纱皓月动愁听。 
　　机中定织百尺练，枉为他人作针线。 
　　可知造物甚不均，逸者逸兮辛者辛。 
　　富儿安坐衣盈籯，等闲闻之曾寒心。 

　　孔丽贞，字蕴光，山东曲阜人，世袭博士孔毓埏女，历城载文湛室。着有《藉兰阁草》 
　　暮春怀刘氏表姊 
　　闲庭梧影静，曲径落花铺。 
　　地僻微风响，天空片月孤。 
　　新诗怀旧侣，短楮寄长途。 
　　不识清宵立，犹思小阁无。 

　　朱灵珠，江南华亭人，明府廖古檀景文室。 
　　青琴阁即景 
　　翠袖薄寒侵，临风思不禁。 
　　书声良夜永，月影小楼深。 
　　芳树垂红豆，幽花吐碧浔。 
　　谁家年少妇，辛苦捣青砧。 

　　廖云锦，字织云，江南青浦人，廖古檀女，华亭马某室，早寡。着有《仙霞阁诗草》。 
　　梅花 
　　谁人为筑避风台，倩影能教顷刻开。 
　　赚出绣帘诸女伴，弓鞋忍露立春苔。 

　　陈淑旗，字绣庄，浙江上虞人，诸生陈志学女，山阴戴某室，早寡。着有《绣庄诗草》。 
　　晚思 
　　弱质怯春寒，名花带月看。 
　　惜花兼惜影，不忍倚栏杆。 

　　李媺，字婉兮，江苏吴县人，李漫翁其永女，诸生陆昶室。着有《琴归楼小制》。 
　　送梅垞之白下 
　　踌躇江畔别愁深，落月苍苍曙色侵。 
　　笑我只堪谋斗酒，怜君惟有载囊琴。 
　　秋风矮屋三条烛，夜雨寒窗十载心。 
　　想到归期真可负，桂枝香里细听吟。 

　　汤朝，字蕉云，江苏金坛人，长兴沈子慕室。着有《蕉云诗集》、《笙罄同音集》。 
　　檐冰 
　　寒鸟晴□北风烈，鸳鸯瓦上消残雪。 
　　寸心凝结迥绝尘，敲作玉钗贻丽人。 
　　丽人晓起妆台倚，孤光照耀菱花裹。 
　　愿簪云髻永承恩，谁知入手翻成水。 

　　柯锦机，浙江青田人。 
　　送外应试 
　　剑匣书囊自检详，冬裘夏葛赋行装。 
　　西风忽送来朝别，明月休沉此夜光。 
　　见说诗文容易作，须知家感最难防。 
　　莫夸司马题桥柱，富贵何如守故乡。 

　　王姮，字稚影，号月函，浙江仁和人。 
　　懒猫 
　　山斋空豢小狸奴，性懒应惭守敝庐。 
　　深夜持斋声寂寂，寒天媚灶睡蘧蘧。 
　　花阴满地闲追蝶，溪水当门食有鱼。 
　　赖是鼠嫌贫不至，不然谁护五车书。 

　　黄淑畹，字纫佩，福建晋安人，黄莘田女，林春起室。 
　　题杏花双燕图 
　　艳阳天气试轻衫，媚紫娇红正斗酣。 
　　记得春明池馆静，落花风裹话呢喃。 
　　夕阳亭院曲池东，语燕时飞扇底风。 
　　不管春来与春去，双双长在杏花中。 

　　梅史，字玉卿，浙江海盐人，陈墨侬孝治室。着有《红豆山房集》。 
　　闲吟寄夫子滇南 
　　眼前景物与心违，蝶绕芳丛恋晚晖。 
　　小胆虚疑常怯影，细腰纤弱不成围。 
　　桃花掩映人难好，蕉叶分明梦可依。 
　　又是一番疏雨过，落梅声里送春归。 

　　不耐凝妆下玉梯，春心久作沾絮泥。 
　　蝶缘善媚珍遗蜕，麝为生香悔噬脐。 
　　别院灯残台漏转，倚楼吟罢月轮低。 
　　刘郎莫恨蓬山远，只恐重来路欲迷。 

　　雁写新秋字满天，锦书何日慰娟娟。 
　　寻知故剑终归匣，多恐愁魂易花烟。 
　　听雨更栽千个竹，选花常爱一枝莲。 
　　倩他绘素图魔女，费尽奁中十万钱。 

　　宫中学士羡新衔，怨女吟成迥隔凡。 
　　赵氏至今完白璧，江洲应自湿青衫。 
　　花残琼树妖姬曲，香冷隋堤绣锦帆。 
　　渐愧月华诗思浅，聊凭双鲤达瑶函。 

　　江洙，字碧岑，号小维摩，江苏甘泉人，侨寓苏州。着有《小维摩集》。 
　　送半客之上江兼订来春偕往之约 
　　长江滚滚路漫漫，九月西风作意寒。 
　　骨相痴屯随分好，性情简朴入时难。 
　　仰人乞舍知非计，审膝求容亦易安。 
　　话到分携须命酒，一钩残月促筵欢。 

　　青山列座酒盈觞，病待春风好去乡。 
　　两口累身殊不厌，一瓢行脚更无方。 
　　艰辛涉水缘饥迫，惭愧劳生试药忙。 
　　只要此心澄若水，人间何地不清凉。 

　　张采茞，江苏丹徒人，张誉星女，进士储兆丰室。着有《松阴阁吟稿》。 
　　艾衲亭古松歌 
　　眼前突兀见髯叟，屹立庭隅独乂手。 
　　又如大壑潜虬龙，之而爪鬣寒冰封。 
　　岁华阅历见根底，俯视群材无与齿。 
　　长将一片碧空云，化作清阴覆亭子。 
　　孤亭静夜如深山，寒涛飞籁相潺湲。 
　　风声雨声听不辨，时有老鹤盘空还。 

　　汪缵祖，字嗣徽，浙江仁和人，方伯汪芍坡新女，同邑别驾汤燧室。着有《侍萱吟》。 
　　风雨过广信和夫子韵 
　　行尽家乡路，西江第一程。 
　　酒旗风影乱，兰浆雨丝轻。 
　　城郭寒烟绕，沙鸥掠水迎。 
　　湘南何处是？旅梦喜还清。 

　　盛丽珠，字川媚，江苏长洲人，新安郑元苍侧室。 
　　江月 
　　冰轮涌出金波洁，照耀乾坤光不竭。 
　　笑指长江风浪平，姮娥倒现波心月。 

　　徐蕙文，字素存，安徽桐城人，同邑孙循徽室。 
　　谼山漫兴 
　　十亩阴藏一径斜，眠牛山下雨如麻。 
　　夕阳芳径延孤座，断崦寒云罨几家。 
　　尽有鸟啼将落月，杳无人问未开花。 
　　茶柯麦穗分丛绿，最爱芄芄带晚霞。 

　　陈氏 
　　归舟即事 
　　风静归帆稳，清光满目前。 
　　一湖沉淡月，双浆破轻烟。 
　　奋跃鱼堪羡，飞鸣雁可怜。 
　　五峰名胜地，不得久留连。 

　　赵淑，字艳贞，浙江钱塘人，赵菊坡女弟。 
　　春日遣兴 
　　晓梦初回嫩日含，年来心性未除憨。 
　　爱书小字抽金管，为按新歌断玉簪。 
　　乱噪松枝占鹊喜，细驮花蕊笑蜂贪。 
　　空闺静掩黎云瘦，桑绿邻家已育蚕。 

　　刘氏，湖南攸县人。 
　　寄外 
　　残风残雨总翔有，一曲平沙调不成。 
　　镜有明心同色笑，雁无人字只闻声。 
　　良宵月仗清樽伫，瘦骨衣图白纻轻。 
　　莫赋湘灵思太切，一泓烟水泪千泓。 

　　徒爱名花气不群，难将心事托行云。 
　　魂当悲后销何极，语次欢前俗亦文。 
　　薄命有谁知瘦影，黄昏无计挽斜曛。 
