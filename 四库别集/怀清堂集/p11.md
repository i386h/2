<!-- { "loadSidebar": true } -->
　　鸣禽变春声首夏开闲园置酒度髙阁扫石临前轩疎花蔫日长众卉交风暄孤桐翠新引密竹阴已繁嘉宾盛壶觞兀兀杂笑言适意各异趣宁知寂与喧
　　题宋牧仲中丞西陂鱼麦图
　　漫叟江湖句翛然独会心将家时未可许国意方深池馆澄波曲襟顔嘉树阴西陂烟景好展巻得幽寻蒹蒲岸萧萧水竹居图中人自逺濠上兴何如散帙从漂麦临池学种鱼谢公邱壑性雅与世情疎雪苑今词伯平生分最亲横流思大老古意见绵津水影漾己緑烟条发更新萧闲有何事鱼鸟照风神
　　题宋山言授诗图
　　人间诗句鬬豪雄谁解萧闲语更工文采争如宋公子五言冰雪是家风【山谷诗翰林尚书宋公子文采风流今尚尔】
　　自有门庭一瓣香金鍼度与绣鸳鸯承家徐庾多新体文字锱铢细覆量
　　佛香入院一篇诗河曲分吟记徃时今日披图见顔色江湖落月十年迟
　　清水湾遇乔无功
　　落日生层阴屯云抱湖尾风波客程阻淮海夕流驶隄回隐行帆邂逅见之子絮语明灯初离悰宵梦里堆盘饤蔬果散帙烂文史清吟悯疮痍霪潦去年水深思理人术感叹夜中起
　　五月十七夜防纵櫂园
　　停云淡欲无清川相与闲临泛自成趣何必江湖间落日漾彩翠微风散襟顔纷衍草木丛坐久宛深山暮禽共烟暝孤月随棹还沿洄遂忘归水际门不闗洞箫起层闼清响结幽潺波心骑赤鲤亭上放白鹇何当乞刀圭仙药解我顽
　　纵櫂园四首
　　幽居适野性况此青林间小阁夜来雨夕阳池上山风蒲翠影乱水鸟沧洲闲钓艇射陂曲烟波时徃还主人兰台客昔侍未央宫抗议赤墀侧拂衣沧海东风波去不息流泊始无穷寂寂著书地凄凄寒露丛安步穿桥缓衔杯入座迟水清盘石上风起夕凉时栁下收鱼笱芦根立鹤儿邻人暮吹笛长忆竹林期流水抚遗轸钟期失赏音逶迤泉壑地零落死生心罥水池花夕连城海气阴孤懐待明月有叹必盈襟
　　赠乔云渐
　　昔防淮海滨嘉会君子同别袂一以判十年阻西东读书秋堂清漉酒春醅红志士秉髙节宁知道方穷出处理匪齐离心抱忡忡连年相思札缄彼南飞鸿颇忧目近轻云翳虚空端居结遥念何由豁羣蒙
　　君有东臯田近在射湖曲漫漫秋塍黄猗猗夏畦緑公家井税毕伏腊资亦足河伯昨告灾千里等沈陆肃肃哀鸿征啾啾饥乌宿髙人甘藜苋俭岁供饘粥时吟琼琚篇晃古光蓄松门微月上茶乳泛新馥澹尔静者心宁为万物逐
　　乔柯有卑荫清源无浊流束发追羣彦与子心绸缪懐玉被布褐遐哉今白头叩门知缓急稻粱非身谋昔者郑公业衣食常不周又闻徐常侍倾家卖车牛懐君髙世行太息前贤俦
　　纡辔指京邑投鞅蹔淮壖四序纷回薄感叹非朱顔堂上尊酒陈欵曲平生欢深愧鸡黍约凶年艰盘飱欲分俸钱薄踟蹰未敢言儿郎皎琼树世业书一编小筑松石下深心豪素间勤当注玉液余念且勿闗
　　题乔无功梅花书屋图
　　泠蕊幽香自到门一钩寒月近黄昏赋心合在横斜处知是淮南第几村
　　淮阴舟中别乔介夫
　　泝流乘风涛落帆淮鎭泊萧萧原上雨分洒入林薄茅檐灯火微隄缆菅蒯弱长河风浩浩竟夕梦犹噩明晨揽衣裳屯云翳遥郭愁心依故处有酒不能酌况我同懐人须臾成离索秋堂读书夜风雨事如昨十年各飞沈所至异苦乐方将共防处心迹本寂寞买田未敢期农事慕东作
　　题介夫小照
　　屋后藏书万巻新门前野水碧粼粼卢郎如此丰神好不是牛栏鸡栅人
　　送旵山和尚归徐州
　　缾鉢自兹去支公眞胜流帆低泊淮鎭花落到徐州余亦慕栖隐年来感薄防羽衣明月下他日记黄楼
　　桃源晓发寄方若及无功介夫兄弟
　　鸡鸣首北路不见淮南树相望己相思别来曾几时黄河流天外行子飞征葢飞葢路己逺黄河去不返愿逐河上舟渡河入淮流河淮水同注到君门前住倘君烹河鱼烦视腹中书
　　雨宿红花铺
　　夕阳明复翳苍烟黯不收暮山沈楚色凉雨入齐州细草裛余润荒陂赴乱流夜灯檐淅沥孤馆飒先秋
　　农家
　　农家此墟落无事掩门扉草际饷田去烟中驱犊归槿篱闻犬吠茅屋有鸡飞薄税输官早应知吏到稀
　　郯城道中
　　残枝宿雨滴初日蚤霞明原上横雾气林中喧鸟声行人渡野水驿骑转荒城寂寞劳歌者因之感旅情
　　道上
　　出门随动息际晓渐葱茏葭菼媚幽色水云澄逺空緑槐山店雨红蓼野塘风满眼自留翫休嗟途路中
　　渡沂水
　　一苇问舟子沦漪复此间澄襟照流水暄景弄湲潺沙逺川光灭人稀渡口闲悠然津济乐谁信浪如山
　　沂州懐古
　　南山之南北山北无田何由可得食正复何用得食为古人髙节三叹息少年雅慕东冈陂朝事诗书暮钓弋如今老大转自笑养鸡牧豕无心力琅琊城头啼饥乌羸骖劫劫朝复晡不须更觅谢仁祖得米但就陶胡奴
　　再渡沂水憩林中作
　　屡问渔人渡若为林叟期微波沙瀬激茂树午阴移花影宿蝴蝶川光隐鹭鸶遥遥白云岭心忆入山迟
　　槿花
　　鲜鲜木槿花青枝间红蕚不待怨秋风朝开暮还落
　　将至丰城集
　　废陇深泥没平芜断岸侵悠悠古时路草草异乡心汲井茅茨下解鞍榆栁阴卧闻牛下铎是物有知音
　　沙亭峪始入山
　　岳势己垂尽客来心乍欣渠鸣沙上雨雷起峪中云从此岩峦接遥知烟霭分东临沧海上一道翠氤氲
　　望雨【时在蒙阴道上】
　　横风自西来飞雨行东峯峯峯雨气接合防阴云重下有隐君子含景佩苍龙歌啸方自得闭门聴夜舂
　　雨中晓发
　　遥山殷雷声衾枕忽己曙出门转骖騑惨顔怨徒御蔽翳阳景亏淹宿阴云互激激涧声厉齿齿山骨露人冲烟光出鸟惊暝色赴霁日林半明回风雨还度蒙山杳何许茫昧郊门树析麻向中原剥枣懐徃路清风吹襟袂一过澹百虑夷涂良独难安得辞局步
　　雨霁
　　既霁气色佳日照前山明宿云尚回合稍稍南风生南风一披拂倐使阴曀清隔林送蝉响夹岸乱蛙声昨来山雨过水溢遂绕城兹焉己归壑犹怯褰裳行丛生蓬与蒿欣欣自兹荣下田蓺嘉禾禾偃流纵横爱憎一以别遂伤造物平吾生亦一物营己讵非情
　　雨中防歴下亭分赋
　　纷埃各有营佳防偶然遂漾舟清川上飒防风雨至路穷屡屈曲桡回引幽翠泠泠葭苇丛蒙蒙水云地兹亭废己久风雅心所识经营方在今照壁碑版字潭烟沈暝色浦树激寒吹采采湖中花芳洲欲谁遗伊余同懐客壶觞邈髙致碧筩还小饮香尽人己醉酒酣步前楹跳波看鱼戏湖声万荷叶的皪乱珠坠鹊华隐不见钟动山南寺缅彼千载人窈然沧洲意
　　九日琉璃厰登髙同刘若千作
　　冬官抟埴岁有程千夫许许雷发声蓬莱宫中陶万瓦岁久土积山峥嵘登山一笑此何有却与今年作重九天边斜日暎孤云望里西风帯衰栁忆昔慈仁飞阁中四虚突兀撑青空昨岁蛮江骤风雨云幙周遮艳歌舞岂知万里从天涯
　　帝城复采黄金花悠悠感事黙惆怅茫茫望古空咨嗟君不见宋公戏马台英雄格鬬余蒿莱又不见杜老云安宴词客哀时泪如霰我曹幸际太平日瀚海烽销新罢战佳节犹堪继觞咏书郎莫漫忧贫贱河冰昨夜冻桑干积雪隐见浮云端苍茫临眺日欲落激激衣上风吹寒日饮无何爱犀首且归与子同杯酒
　　送查浦之兰州
　　君去过洮水闗门落木空黄河绕天外白草满榆中悲壮寒城角萧梢大漠风书生有燕颔辛苦笑雕虫万里通西极
　　王师献凯旋三河遗孽少列郡戌兵闲幕府风云上才人文酒间霜中明猎火小队出萧闗
　　送别青门侧相思陇水头因风音防雨雪向边州苜蓿连天逺琵琶出塞愁金城方畧在暂尔借前筹二月十三日赵蒙泉孙松坪查亭王令诒查声山王赤抒吴西斋史蕉饮小集寓斋
　　忧端来无时忽尔旷沈寂平生慕栖隐早岁邻缁锡朝梵香入林夜钟寒卧壁蹉跎世縁误老大饱更歴懐人路杳杳抚旧事的的凄断五条弦中心有离析
　　披帷来朋知劝我泛清觞云此忘忧物聊以寛中肠一酌虑暂遣沈思绪弥长满堂各欢娱向隅黙自伤幽幽日沈夕防防花辞房萧条感离室半焰余灯光
　　故人海曲归【令诒新自粤还】握手共花底寒暄五流易一官偶然耳讽谕髙州謡澄明盘谷水牛刀虽一割歌冁然喜乃知才且贤匪直风物美嗟嗟同袍者寂寞校三豕
　　与令诒话旧
　　五岭清猿外相思云海间故人还执手尊酒为开顔吏议三年误离忧半鬓斑逢春易惆怅花落忆还山
　　为令诒题写眞二图
　　梅花村晏坐
　　前年君过大庾岭清梦每到罗浮巅梅花开时雪万树蛮乡地僻心悠然归寻图画记畴昔万里回看如咫尺想见参横月白时酌酒对花谁主客
　　竹溪聴雨
　　焚香永日坐萧洒散烦襟可是清泠子翛然江海心幽藂喧过雨浅水戏防禽他日山阴兴应縁修竹林
　　晩登亭寓楼
　　风日登临好乘闲还重寻春泉静逾碧岚翠晩来深三月烟花节中年哀乐心檐阴黯将夕窗外有羁禽
　　题梅桐崖抱琴图
　　先生冰雪心夙谐山水趣泠泠十指下古意窅然遇门前敬亭山色闲谷溪屋后鸣潺潺神仙中人图画里瀑布松风试一弹
　　出右安门防诸园亭至座主宛平公丰台别墅看花尽日作八絶句
　　伤花泪草我何堪三月幽居闭一龛忽忆寻春春己去又随飞絮出城南
　　幽禽出谷似闗情野水分畦漫漫平一道丰茸芳草路緑杨影里桔槔声
　　淮王载酒少经过门馆萧条挂薜萝闲觉清风入廊槛緑鳞鳞起水微波
　　桥回漠漠野田青荷叶菱花接逺汀多少懐人伤逝意一时并上水边亭
　　晓色昽锦障开殿春花事数丰台天公雨露园公力等是批红判白来
　　休嗟狼藉市门前绕郭栽多万畛连当日洛阳全盛日一枝姚魏直千钱
　　太傅林亭初到时银筝弦拨玉箫吹花光二十年如昨老大心情付鬓丝
　　遗山诗老惊仙语下笔王郎含古春亷赵风流总消歇钓鱼台下养花人
　　大雨中出广渠门
　　滑滑深泥没膝初长安街市欲生鱼艰难去马来牛迹萧瑟盲风涷雨余但觉人间尽虞坂不知何处是髙车隔林灯火冥蒙起恐有幽人闲读书
　　新寺【万歴时中宫建岁久圮废寺僧募赀重修】
　　一径阴浓薜荔墙偶随放梵赞公房松梢细滴长廊雨佛院微明小炷香空自布金思长者至今纨扇剰昭阳【旧宫扇尚存】百年兴废须臾事意树心花入道场
　　过汪东川祭酒所园新居
　　髙卧园林日掩扉先生眞与俗情违旧因看竹人曾到新见巢梁燕又飞香灺始知清昼永庭闲细数落花稀何来剥啄门前客十丈红埃未拂衣
　　次韵西斋毒热见寄
　　清冷何路驾飞车奈此焦沙铄石余暑炽无縁重命酒日长聊喜得繙书握环人似萧闲甚熨局门知造请疎数亩江乡菱芡地尔时眞羡结茅居
　　短庑深知美荫难丛生况望绕珠玕一瓯香茗因留客两部鸣蛙不属官颇爱称身冰簟滑每思应指玉琴寒何郎苦热休题句大火西流取次看【何逊苦热篇云愿以三伏晨催促九秋换】
　　效乐天体和赤抒下帘见寄
　　忆君六扇湘帘下吟出新诗冰齿寒当槛花宜垂处见近秋月待巻来看小加障蔽流尘少似觉虚明拓地寛瓜饮时时兼茗饮人间闲杀是枝官
　　和赤抒鹭雏
