<!-- { "loadSidebar": true } -->
    昔周武以二公股肱王室，然而允西土，师保万民者，其惟召公乎？汉室以二傅羽翼储宫，然而亮采东朝，仪型百辟者，其惟萧傅乎？则九德之师，六行之傅，亲贤既美，亦何代无其人哉！陇西公才为国之垣翰，位为天之喉舌，德为朝之元老，行为帝之信臣，盖所谓宗室之间生，士林之杰出者也。公讳齐物，字道用，陇西成纪人。自若水导其灵源，而圣人作；高邱峻其层构，而才子生。元元为宋帝之先，兴圣有勤王之举。盛德弥於百祀，灵根固於千叶。太祖景皇帝功高佐魏，庆始封唐，家崇八柱之勋，地半三分之业，亦犹殷人之祖契、周室之宗文。公即景皇帝之五代孙也，郑王亮之元孙，淮安王神通之曾孙。淮安王皇朝开府仪同三司尚书左仆射，赠司空。磐石开府，介圭锡瑞，成周之晋郑，西汉之勃平。祖孝锐，盐州刺史。父，陇州司仓，赠宏农太守。并清白贻范，仁贤继轨，连华公族，济美专城。公禀乾刚之正性，体坤顺之中德。爰自岐嶷，特锺美秀，俨然王公之量，郁有台鼎之姿，固已超等夷而出群萃矣。神龙初，起家左右千牛备身，历尚辇直长、许州司马、华州司兵。时方振拔，势已飞腾，此则江汉之滥觞、华嵩之覆篑也。丁太夫人忧，公有至性，毁瘠过礼。扶杖於家，哭不绝声者累月；倚庐於墓，衣不解带者终丧。天子特降玺书，就庐慰勉，非常之泽，近古未闻。服阕，授鸿胪丞，除尚辇奉御，迁北都军器监事。太原为一都之雄镇，军器掌五库之禁兵。故乾没之赃，一徵百万；缮完之利，费省巨亿。少尹严挺之连奏课最，擢拜长安令。陆海殷凑，五方浩剧。公以威禁暴，以恕用刑，邑里之人，陶然大化。迁将作少匠、殿中少监、太府少卿、怀、陕二州刺史。虽汉之宗室，不典三河，而周之懿亲，先分二陕。惟良之寄，实在於公。尝以黄河经砥柱之艰，有覆舟之患，遂奏疏九派，凿三门。属役而坚冰大合，兴功而烈火潜炽，不愆於素，若有神焉，人皆以公至诚之所感也。又於石获古铭曰平陆，遂以名县焉。元宗异之，赐貂裘一领、绢三百匹，特加银青光禄大夫鸿胪卿，并公之先陇州府君专城之赠。上尝赐公玉尺一，诏曰：“谓之尺度，可以裁成。卿实多能，故为此赐。”识者知公必将金玉王度，代天之工，岂惟从容九列而已！拜河南尹，仍水陆运使。属左相李公之、尚书裴公宽、京兆尹韩公朝宗与公为飞语所中，公遂贬竟陵郡太守。时陆羽鸿渐随师郡中，说公下车，召人吏告之曰：“官吏有簋不修者，僧道有戒律不精者，百姓有泛驾蹶弛者。未至之前，一无所问。而今而後，义不相容。”数年间，一境丕变，熙然若羲皇之代矣。哀孤重老、有隐逸好道者，常骑马於里巷之中，亲自恤问。量移安康，即日上道，老幼遮拥，不得发者三辰。转汉阳蕲春，其政如一。公虚中自牧，接下愈恭，与物尽推诚之心，正身无气焰之忌。每上春行令，大户阅农，轻裹糇粮，重烦县道，化流江汉，如时雨焉，故郡历数四，课事第一，去思之感，人到於今称之。天宝末徵拜将作监，重授鸿胪卿。纵壑巨鳞，还游旧浦，凌风劲翮，俄返故林，时国忠包藏於内（下阙）
    ○特进行左金吾卫大将军上柱国清河郡开国公赠开府仪同三司兼夏州都督康公神道碑铭
    谒诚奉主之谓忠，率义忘躬之谓勇，忠勇不犯，则名登於明堂。子仕教忠之谓义，战阵能勇之谓孝，孝慈有裕，则道存乎方册。兼此四者，其惟清河公之族乎？公讳阿义屈达干，姓康氏，柳城人。其先世为北蕃十二姓之贵种。曾祖颉利部落都督，祖染可汗驸马都知兵马使，父颉利发墨啜可汗卫衙官知部落都督，皆有功烈，称於北陲。公即衙官之子也，正直忠鲠，以信行闻，为国人所敬。长於谋略，工骑射，其弓十钧。年二十三，为阿史那、颉佚施、默啜等九可汗宰相。秉心颛一，立言无二，不吐刚以茹柔，必蹈道而履义。可汗每有过失，未尝不极言切谏，蕃落中重焉，以比国家之丞相宋。初，默啜弟拔悉密时勤尝擎药弑可汗，公窃而藏之，密持示默啜。默啜大怒，将诛之，公以为请，但令归於部落。默啜知公至忠，繇是益加亲信，同列四人，莫与公比。其後公以孤直，屡见疑谮，遂请退归。可汗察公非罪，寻复追为宰相。先是毗伽可汗小杀，为其大臣梅录啜所毒，小杀觉之，尽灭其党。既卒，国人立其子伊然可汗。无何病卒，又立其弟登利可汗；华言登利，犹果报也。其母暾欲谷之女，与其小臣饫斯达干预国政。登利从叔父因左杀右杀，东西分掌其兵马。登利与其母诱斩西杀，尽并其众。左杀惧及，乃攻杀登利，自立为乌苏米施可汗。拔悉密击败之，脱身遁走，国中大乱。天宝元年，公与四男，及西杀妻子、默啜之孙勃德支特勒、毗伽可汗女大洛公主、伊然可汗小妻余塞匐、登利可汗女余烛公主，及阿布思、阿史德等部落五千馀帐，并驼马羊牛二十馀万，款塞归朝。朔方节度使王忠嗣具以上闻，秋八月至京师。元宗俾先谒太庙，仍於殿庭引见，御花萼楼以宴之，仍赋诗用纪其事，拜公左威卫中郎将。属范阳节度使安禄山潜怀异图，庶为己用，密奏公充部落都督，仍为其先锋使。公既不得已，亻黾亻免从之。四载以破契丹功迁右威卫将军，俄拜范阳经略副使。五载又破契丹功居多，拜左武卫大将军，仍充节度副使。元宗嘉之，玺书慰勉，盈溢箧笥。十四载冬十一月九日甲子，安禄山反范阳。公以天子有命，陷身凶逆，举家见质，自拔莫由。既至东归，公泣血吁天，次於梦寐，欲与诸子逃归国家。为贼邢州刺史康节所告，遂被收系，兼奏被诛者二十馀人。公之四子，各奔於外，贼恐众情不安，贳之而後出。至德二载，阖门二百馀口，被安庆绪胁至安阳。属今上为天下兵马元帅，统今尚书令汾阳王郭子仪朔方之师，诸节度回纥之众，东收二京。公率四子及孙侄等十馀人，冒死南奔。至汲郡，为从者所告，家人歼焉，二子殁野波、英俊挺身行前，二子屈须弥施、英玉持满殿後，殁野波妻阿史那氏为公控马，登於西山。至高平界，遇贼蔡希德，以精骑三百遮路邀击。殁野波、英俊策马奔之，杀四十馀人，生擒四人。冬十有一月七日，投今上行营至焉。先帝闻而嘉之，欲以开府仪同三司处公，仍加实封，公固辞乃受，因以为金吾大将军，加特进，增封清河郡开国公，食邑三百户。策勋（阙十二字）卫大将军（阙二字）卿（阙三字）射（阙四字）开府仪同三司太常卿殿前衙前射生兵马，俄加上柱国姑臧县开国子；殁野波□麾将军左金吾卫大将军上柱国射生散骑常侍骠骑大将军左武卫大将军兼鸿胪卿上柱国殿前射生使清河郡开国公。英俊等官秩各有差。因留公及屈须弥施、英玉供奉射生，以殁野波、英俊勇冠三军，并令东随故太尉李光弼於太原。後邺郡瓦窑阵官军与安庆绪相逼，王思礼为其所败。贼势既盛，太尉与思礼相顾气索。殁野波、英俊勃然奋怒，遂直抵薄河，当锋击之，杀获二千馀人，贼众方退。太尉诸公睹而骇之，赏杂彩百匹，并以转分麾下，一无所纳，三军欣羡焉。殁野波居常谦谨，临事勇锐，战则先锋，前无强敌，捉生游奕，所向必摧，九节度之围安阳也，史思明悉众来救，殁野波以十五骑过河逆击之，并马刺倒者数人，生擒数十人。後击怀州，思明又自来救，{勿目}爽之际，侵轶柴篱。殁野波领甲骑三十御之，贼军三千人，一时摧败。真卿之弃平原也，殁野波为贼骑将，缓策不追，及闻渡河，然始奔蹑，是以得脱於难，平原人至今称之。英俊瞪视眈眈，姿气雄果，发劲矢，持大枪，嶷然万众之中，左右驰突，无不辟易而退。尝随太尉讨思明於河阳，贼骁骑万馀，於中阐城索斗将，莫敢应者。英俊挺身奔击之，应枪落者二十馀人。英俊被枪刺颊，贯喉而出，摆首而去之，犹杀二人而还，太尉壮焉，遂以从父兄子妻之。故天下之言勇者，以殁野波、英俊兄弟为称首。广德元年，上幸陕州，公之诸子皆当扈从。公以体貌环硕，难於举动，方与之死诀。殁野波妻为公介马，扶奔华州。公虑不免，谓左右曰：“我若为贼所得，无累我儿子乎？汝曹何不杀我？”众人感惧，叫然皆哭，遂竭力公，至於行在。上深嗟赏之，方极尊荣，以终宴喜。上天不惠，以二年青龙甲辰冬十有一月二十日甲寅，感肺疾薨於上都胜业坊之私第，春秋七十有五。亲事左右，莫不面截耳以哭。初凌霄之难，公实援立；水之屯，公亲总统。上之反正，父子从焉。帝畴厥功，遂有开府仪同三司兼夏州都督之赠。夫人清河郡太夫人交河石氏，左卫中郎将珍之孙，左金吾卫大将军三奴之女。温敏淑惠，柔明端雅，有女师母仪之德。克懋於家，不幸遘疾，以天宝十五载春三月八日，先公而薨。永泰元年春二月十日壬申，与公合於万年县之长乐原，礼也。呜呼！公以沈果之姿，抗英威之志。降精昴宿，炳粹天街，忠肃表於生知，义勇形於造次。属国家多难，沦胥以，壮一心而来事我君，贯四时而不改柯叶。义方恳到，相摧於契阔之中；臣节激昂，三见於危亡之际。天子感焉，既受腹心之托；禁旅资焉，俱列爪牙之地。勋庸克茂，声问修归，丛彩衣於玉帐之前，罗五戟於一门之内，不其盛矣！昔萧相国举宗佐命，金日单七叶珥貂，望古俦今，可谓同德。其孤等穷人孺慕，靡所哀，聿求不腆之辞，庶播无疆之美。铭曰：
    北方之强欤，十有二姓强哉矫。部落之雄者，康执兵柄缅乎眇。特进诞生兮，实登邦政德不扰。暾女灭国兮，乌苏不竟愠群小。三滨九死兮，举族致命丹心。一门万石兮，彰厥诚敬皇恩。生为忠臣兮，後有馀庆其不夭。家有孝子兮，严亲翊圣王之爪。乃立丰碑兮，百代遗咏鸿名表。忠孝之际兮，於斯为盛远图。
    ●卷三百四十三
    ☆颜真卿（八）
    ○有唐开认仪同三司行尚书右丞相上柱国赠太尉广平文贞公宋公神道碑铭
