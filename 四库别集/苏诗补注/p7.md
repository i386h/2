<!-- { "loadSidebar": true } -->
　　巴东县【水经注江水经巴东峡后汉公孙述遣田戎防巫之巴东县名始此太平寰宇记山南东道巴东县在归州西六十里本汉巫县地后周置乐乡县开皇十八年改为巴东县九域志属荆州湖北路】莱公【按曾巩隆平集凖没后仁宗哀其以忠贬死赠中书令莱国公谥忠愍莱国乃仁宗朝追赠非真宗朝所封施氏补注譌】手种松【按入蜀记巴东县江山雄丽大胜秭归谒冦莱公祠登防柏堂旧有公手植栢今巳槁死渑水燕谈亦云莱公知巴东手植防栢于庭民比之甘棠谓之莱公栢今先生诗以为手种松似为韵所转移抑传闻失实也】
　　昭君村
　　昭君本楚人艳色照江水楚人不敢娶谓是汉妃【一作家】子谁知去乡国万里为胡鬼人言生女作门楣昭君当时忧色衰古来人事尽如此反覆纵横安可知
　　昭君村【汉书注应劭曰王嫱王氏女名嫱字昭君文颖曰本南郡秭归人也太平寰宇记归州兴山县有王昭君宅王嫱即此邑人故曰昭君之县村连巫峡香溪在邑界昭君所游处方舆胜览昭君村在归州东北四十里】胡鬼【白居易昭君诗生为汉宫妃死作胡地鬼】
　　附子由作
　　峡女王嫱继屈须入宫曾不媿秦姝一朝逺逐呼韩去遥忆江头捕鲤鱼江上大鱼安敢钓转柁横江筋力小深邉积雪厚埋牛两处辛勤何处好去家离俗慕荣华富贵终身独可嗟不及故乡山上女夜从东舍嫁西家
　　新滩
　　扁舟转山曲未至巳先惊白浪横江起槎牙似雪城番番从髙来一一投涧坑大鱼不能上暴鬛【一作鳃】滩下横小鱼散复合瀺灂如遭烹鸬鷀不敢下飞过两翅轻白鹭夸瘦防揷脚还欹倾区区舟上人薄技安敢呈只应滩头庙赖此牛酒盈
　　新滩【呉船録归州下五里白狗滩又三十里新滩名豪三峡入蜀记新滩南岸曰官漕北岸曰龙门龙门水湍急多暗石官漕差可行故舟率由南上然石多鋭易穿船为峡中最险处宋初山崩石壅为舟害于是着令自十月至二月禁行舟知归州赵诚疏凿之滩害梢去江絶于天圣中至皇祐三年复通然滩害至今未能悉去】滩头庙【入蜀记江渎北庙正临龙门江南岸又有江渎南庙】
　　新滩阻风
　　北风吹寒江来自两山口初闻似摇扇渐觉平沙走飞云满岩谷舞电穿窗牖滩下三日留识尽滩【一作山】前叟孤舟倦鵶轧短缆困牵揉尝闻不终朝今此独何【一作何其】乆只应留逺人此意固亦厚吾今幸无事闭户为饮酒
　　黄牛庙
　　江邉石壁高无路上有黄牛不服箱庙前行客拜且舞击鼓吹箫屠白羊山下耕牛苦硗确两角磨崖四蹄湿青刍半束长苦饥仰看黄牛安可及
　　黄牛庙【荆州记夷陵南岸重岭叠起最大而高岸间有石状如人负力牵牛人黒牛黄成就分明此岩既髙加以江湍纡廻虽途经信宿犹望见之行者歌曰朝发黄牛暮宿黄牛三朝三暮黄牛如故呉船録过新滩八十里至黄牛峡上有沼川庙黄牛之神也云助禹疏川者入蜀记黄牛庙神封嘉应保安侯其下即无义滩乱石塞中流望之可畏】硗确【诗疏阪田崎岖硗确之处】青刍【少陵诗与奴白饭马青刍】
　　虾蟇碚【一作培】
　　蟇背似覆盂蟇颐似偃月谓是月中蟇开口吐月液根源来甚逺百尺苍崖裂当时龙破山此水随龙出入江江水浊犹作深碧色禀受苦洁清独与凡水隔岂惟煮茶好酿酒应无敌
　　虾蟇碚【欧阳公集自注云碚土人写作背字音佩荆川记虾蟇碚在夷陵石鼻山下黄山谷云从舟中望之颐项口吻甚类虾蟇寻泉入洞中石气清寒泉出石骨若虬龙水流循虾蟇背垂鼻口间乃入江入蜀记云虾蟇在扇子峡麓头鼻吻颐絶类而背脊疱处尤逼真】煮茶【张又新水记峡州扇子峡石中突而泄水俗谓之虾蟇石其水煎茶第一曹能始云陆羽品其水为天下第四陆放翁诗巴东峡里最初峡天下泉中第四泉】
　　出峡
　　入峡喜巉岩出峡爱平旷吾心淡无累遇境即安畅东西径千里胜处颇屡访幽寻逺无厌髙絶每先上前诗尚遗畧不録久恐忘忆从巫庙回中路寒泉涨汲归真可爱翠碧光满盎忽惊巫峡尾岩腹有穿圹仰见天苍苍石室开南向宣尼古庙宇丛木作帷帐鐡楯横半空俯瞰不计丈古人谁架构下有不测浪石窦见天囷瓦棺悲古葬新滩阻风雪村落去携杖亦到龙马溪茅屋沽村酿玉虚悔不至实为舟人诳闻道石最奇寤寐见怪状峡山富奇伟得一知防防苦恨不知名歴歴但想像今朝脱重险楚水渺平荡鱼多客庖足风顺行意王追思偶成篇聊助舟人唱
　　出峡【呉船録黄牛峡尽则为扇子峡过此尽峡中滩矣三十里得南岸则尽平地曰平善坝舟出峡至此人皆相庆如更生三十里至峡州】宣尼古庙【入蜀记发巴东山益奇怪有夫子洞在峭壁人迹不可至彷佛若有栏楯不知所谓夫子者何也按王梅溪集巫山县东有灵泉谓之孔子泉其旁居民生子輙能读书据此二説则峡中当有孔子庙而无可考】村酿【水经注鱼复戍左岸有巴乡村村人善酿故俗称巴乡清村侧有溪溪中多灵夀木】玉虚【晏公类要玉虚洞周园石壁隠出异文日居左而圆月居右而缺龙虎草木之状不可殚述文献通考荆湖北路归州兴山县有玉虚洞太平寰宇记玉虚洞在兴山县南五十里唐天寳五载其洞忽开入蜀记玉虚洞去江岸五里许洞门小才寻丈既入则可容数百人有石成幢葢旛旗芝草竹笋仙人龙虎鸟兽之属】
　　慎按太平寰宇记龙洞溪在防州西一百里舆地志云永安宫西有南乡峡峡西八十里有溪溪中有灵夀木此即是龙洞溪即善酿酒之村也据此与诗语正相合但记作龙洞诗作龙马必有一讹冯氏补注妄托寰宇记云马鸣溪在防州俗称龙马溪又伪造土人牧马于溪上产龙驹事以傅防之杜撰假托用以欺人寰宇记全书具在真不满览古者一笑也
　　游三游洞
　　冻雨霏霏半成雪游人屦冷苍苔滑不辞擕被岩底眠洞口云深夜无月
　　三游【白居易诗序云予自江州司马授忠州刺史之郡与知退防于夷陵翼日微之返棹送子至下牢戍闻石间泉声因舍棹歩入缺岸水石相薄跳珠溅玉惊动耳目各赋古诗二十韵书于石壁以吾三人始游故因名三游洞洞在峡州上二十里北峯下两岸相廞间】
　　附老苏诗
　　洞中苍石流成乳山下寒溪冷欲氷天寒二子苦求去吾欲居之亦不能
　　附子由诗
　　昔年有迁客擕手过嵌岩去我嵗巳百游人忽复三
　　【慎按老苏子由二诗嘉祐栾城集俱失载今从王氏注中采録】
　　游洞之日有亭吏乞诗既为留三絶句于洞之石壁明日至峡州吏又至意若未足乃复以此诗授之
　　一径绕山翠萦纡去似蛇忽惊溪水急争看洞门呀滑磴攀秋蔓飞桥踏古槎三扉迎北吹一穴向西斜叹息烟云老【一本作去讹】追思嵗月遐唐人昔未到古俗此为家【自此以下王注分为二首今从施氏本合而为一】洞暖无风雪山深富鹿豭相逢衣尽草环坐髻应髽灶突依岩黒樽罍就石洼洪荒无传记想像在羲娲此事今安有遗踪我独嗟山翁劝留句强为写槎牙
　　峡州【十道志三峡口地曰峡州楚蜀分畛舆地广记魏武平荆州分置临江郡蜀先主改为冝都后周改曰硖州九域志峡州夷陵郡属荆湖北路后周硖州唐初改硖为峡东界至江陵府二百六十五里西界至归州一百五里】三扉一穴【入蜀记过下牢闗系船登三游洞蹑石磴二里其险处不可着脚洞大如三间屋有一穴通人过然隂黒可畏缭山腹伛偻自岩下至洞前差可行下临溪潭石壁二十余丈又一穴后有壁可居钟乳嵗久垂地正当穴门】
　　附子由作
　　洞前危径不容足洞中明旷坐百人苍崖兀硉起成柱乱石散列如惊麏清溪百丈下无路水满沙上如鱼鳞夜深明月出山顶下照洞口才及唇沉沉深黒若大屋野老煹火青如燐平明欲出迷上下洞气飘乱为横云深山大泽亦有是野鸟鸣噪孤熊蹲三人一去无复见至今冠葢长满门寄题清溪寺【公自注在峡州鬼谷子之故居】
　　口舌安足恃韩非死说难自知不可用鬼谷乃真奸遗书今未亡小数不足观秦仪固新学见利不知患嗟时无桓文使彼二子颠死败无足怪夫子固使然君看巧更穷不若愚自安遗官若有神颔首然吾言
　　清溪【太平寰宇记清溪在峡州逺安县南六十五里源出清溪山下冬夏无増减鬼谷先生传云楚有清溪下深千仭其水灵异郭璞游仙诗清溪千仭余中有一道士借问是何人云是鬼谷子】遗书【柳宗元读鬼谷子汉时刘向班固録书无鬼谷子鬼谷子最后出学者宜其不道也】秦仪新学【程明道曰秦仪学于鬼谷其术先揣摩然后捭阖既动然后用钩钳】
　　附子由作
　　清溪鬼谷子雄辨倾六国视世无足言自闭长黙黙苏张何为者欲窃长短术学成果无赖遂为世所惑颠倒卖诸侯倾转莫可执后世何不明疑我不汝及谁知居深山玩世可终日君观二弟子死处竟莫得客齐自披裂投魏求寄食悠悠清溪中石乱流水急溪鱼为朝飡老死得安穴居乱独无言其辩吾不测
　　留题峡州甘泉寺【公自注姜诗故居】
　　轻舟横江来吊古悲纯孝逶迤寻逺迹婉娈见遗貎清泉不可掬涸尽空石窖古人飘何之惟有风竹閙行行翫村落戸戸悬网罩民风坦和平开戸夜无钞丛林富笋茹平野絶虎豹嗟哉此乐乡母乃姜子敎
　　甘泉寺【欧阳修诗自注云甘泉寺在临江一山上与县廨相对寺有清泉一俗传姜诗泉亦有姜诗祠按诗广汉人疑泉不在此陆游入蜀记峡州西山甘泉寺竹桥石磴甚有幽趣法堂之右小径数十歩至孝妇泉谓姜诗妻厐氏也泉上有祠欧阳不以为信故其诗云事迹难寻楚语讹】姜子【后汉书作姜诗○慎按水经注洛县有沈乡去江七里江士逊之所居士逊名诗至孝母好饮江水嗜鱼脍常以鸡鸣溯流汲江子坐取水溺死妇恐姑知称诗游学冬夏衣服实投江流于是至孝上通泉出其舍侧涌泉之中旦旦出鲤鱼一防以膳焉华阳国志广寒郡治雒县洛字原从水汉火徳忌水故改从雒则诗为广汉人与后汉书合但所记事迹稍异而姓又不同束观汉记亦以为江诗或系流传之譌当以史传为正也】
　　夷陵县欧阳永叔至喜堂
　　夷【一作西】陵虽【一作有】小邑自古控荆呉形胜今无用英雄久巳无谁知有文伯逺谪自王都人去年年改堂倾嵗嵗扶追思犹咎吕感叹亦怜朱【公自注时朱太守为公筑此堂】旧种孤楠老新霜一橘枯清篇留峡洞醉墨写邦图【公自注三游洞有诗夷陵图后有留题处】故老问行客长官今白须著书多念虑许国减欢娯寄语公知否还须数倒壶
