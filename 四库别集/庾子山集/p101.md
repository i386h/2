<!-- { "loadSidebar": true } -->
　　天齐水合日观山连兵强东楚地逺西燕【史记封禅书曰齐所以为齐以天齐也天齐渊水居临菑南郊山下者索隠曰临葘城南有天齐泉五泉并出有异于常言如天之腹脐也应劭汉官仪曰泰山东南山项名曰日观者鸡一鸣时见日始欲出长三丈许故以名焉言齐国强大桓公霸时田敬仲来奔也兵强东楚者史记曰桓公三十年伐楚次召陵桓公矜屈完以其众屈完曰君以道则可若不则楚方城以为城江汉以为沟君安能进乎乃与屈完盟而去地逺西燕者史记曰桓公二十三年山戎伐燕桓公救燕遂伐山戎至于孤竹而还燕庄公送桓公入齐境桓公曰非天子诸侯相送不出境于是分沟割燕君所至与燕命燕君复修召公之政纳贡于周是也陈厉公子完号敬仲奔齐国在桓公十四年是其时也】五卿咸正三王并贤灵龙更起燧象还燃【左传庄二十二年曰初懿氏卜妻敬仲占曰五世其昌并于正卿八世之后莫之与京及陈之初亡也陈桓子始大于齐其后亡也成子得政杜注曰桓子敬仲五世孙陈无宇也世家成子曾孙太公和迁齐康公于海上和立为齐侯和孙威王称王四世而秦灭之云三王者除湣王无道为淖齿所杀王建听奸臣賔客以亡其国弗称威王宣王襄王此三王并贤也又按田儋兄弟三人俱为王并贤史记曰儋弟荣荣弟横高帝曰夫起自布衣兄弟三人更王岂不贤乎哉灵龙燧象即田单铁笼火牛事史记曰乐毅破齐田单走安平令其宗人尽断其车轴末而传铁笼已而燕人攻安平惟田单宗人以铁笼故得脱单收即墨城中得千余牛为绛缯衣画以五彩龙文束兵刃于其角灌脂束苇于尾烧其端凿城数上穴夜纵牛壮士五千人随其后牛尾热怒而奔燕军燕军大惊视之皆龙文所触尽死伤燕军败云燧象者按左传定四年曰王使执燧象以奔吴师杜预曰烧火燧系象尾使赴吴师惊却之田单之术本于此矣】自天之德乃祖乃父维岳降神生申及甫【大雅诗嵩高云维岳降神生甫及申郑笺曰四岳卿士之官掌四时者也在尧时姜姓为之申甫齐许皆其苖裔】北门梁栋西州云雨勇詟燕城名题汉柱【北门谓齐之北门燕在齐北史记齐威王曰吾吏有黔夫者使守徐州则燕人祭北门裴骃曰齐之北门燕人攻齐田单固守聊城卒以败燕是为梁栋也西州谓京兆也周礼职方氏正西曰雍州故云西州谓田凤为京兆人汉帝题柱之恩是遇云雨也勇詟燕城接上北门句即田单事史记曰田单败燕军杀其将骑劫追亡逐北所过城邑皆畔燕而归田单七十余城皆复为齐名题殿柱接上西州句即田凤事三辅决録曰汉灵帝殿柱题堂堂乎张京兆田郎言祖父皆有功绩如田单之复燕城田凤之题汉柱称田氏之盛也】公始青衿风神世载猛兽不惊家禽能对【青衿以下言田也郑风子衿云青青子衿毛传曰青衿青领也学子之所服晋书曰王戎年六七歳于宣武观猛战槛中虓呼震地众皆奔走戎独不动神色自若魏明帝于阁上见而竒之世説曰梁国杨氏子九歳甚聪慧孔君平诣其父父不在乃呼儿出为设果果有杨梅孔指以示皃曰此是君家果儿应声答曰未闻孔雀是夫子家禽】劒学千门书观六代有竭忠贞无违敬爱【许氏説文许冲上书曰古文时有六书一曰古文二曰竒字三曰古篆书四曰佐书五曰缪篆六曰鸟虫书左传荀息曰臣竭其股肱之力加之以忠贞】乃数军实乃握兵符【集作谋非】烧沙成垒聚石成图【左传臧僖伯曰以数军实杜预曰以数车徒器械及所获也后汉书曰旧制发兵皆以虎符其余徴调竹使符曹瞒传曰公军毎渡渭辄为马超骑所冲突营不得立地又多沙不可筑垒娄子伯説公曰今寒可起沙为城以水灌之可一夜而成公从之乃多作缣囊以运水夜渡兵作城比明城立由是公军尽得渡渭晋书曰初诸葛亮造八阵于鱼复平沙上累石为八行相去二丈桓温见之曰此常山蛇势也】风云顺逆营阵孤虚灵雨钲鸣爟火飞狐【风后握竒经有风陈云陈汉书艺文志有风后孤虚二十巻后汉书方术传曰须臾孤虚之术章懐太子注云孤虚者孤谓六甲之孤辰若甲子旬中乙亥无干于是为孤也对孤为虚诗采芑云灵雨既零又云钲人伐鼓説文曰钲铙也似铃柄中上下通鼔人注云镯钲也形如小钟是镯亦名钲也张宴曰爟火熢火也状若井契臯矣汉书文帝纪曰以中大夫令免为车骑将军屯飞狐如淳曰在代郡】淮隂受防车骑登坛公为上将有此同官【言授车骑大将军转骠骑大将军也淮隂侯韩信也受防谓拜大将军也后汉书曰窦宪拜车骑将军上将文昌中星名左氏传曰同官为僚今授将军是为上将车骑等名为同官矣】下江烧楚上地吞韩推功玉案定防珠盘【下江烧楚谓为江陵总管退陈将吴明彻也后汉书郡国志曰南郡编县有蓝口聚下江兵所据注云今当阳城是也上地吞韩谓为仁寿城主以逼宜阳宜阳韩地也史记韩襄王五年云秦抜我宜阳斩首六万又曰王翦将上地楚汉春秋韩信曰汉王赐臣玉案之食注详司马裔铭周礼曰玉府若合诸侯则供珠盘玉敦注云珠盘以珠饰盘所以盛牛耳玉敦以玉为敦所以盛血盟防用之】天有三阶公承其命国有六卿公从其政【谓为少保司徒也艺文志曰泰阶六符一巻李竒曰三台谓之泰阶两两成体三台故六三阶谓少保六卿谓大司空也】台曜偕辉槐庭重映匡赞七德谟猷八柄腹满精神心开明镜【台曜即三台也天官书曰魁下六星两两相比者名三能三能色齐君臣和不齐为乖戾苏林曰能音台周官曰三槐三公位焉故云槐庭王俭褚渊碑文云赞道槐庭左氏传曰武有七德周礼太宰职曰以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过晋书温峤曰钱世仪精神满腹世説曰何防尝目陆慧晓心如明镜遇形触物无不朗然】伏波受脤楼船推毂东道未从南征不复【谓督襄郢诸州军事不复返也伏波楼船将军名前书武帝元鼎五年遣伏波将军路博德出桂阳下湟水后汉书曰马援为伏波将军汉书曰楼船将军杨仆出豫章下浈水左氏传曰烛之武见秦伯曰若舎郑以为东道主行李之往来共其困乏又僖四年传曰昭王南征而不复寡人是问吕氏春秋曰周昭王亲将征荆蛮辛余靡长且多力为王右还反渉汉梁败王及祭公陨于汉中辛余靡振王北济反振祭公高诱注引左传云昭王之不复君其问诸水濵依左传则昭王已没于汉吕氏复云振王且或称梁败或説胶船其防不同一遵左氏之为正也】饮丹有井浇泉无菊功存柳林身在樠木【干寳搜神记曰临汜县有廖氏世老寿后徙居子孙辄残折他人居其故宅复累世寿乃知是宅所为不知何故疑井水赤乃掘井左右得古人埋丹砂数十斛丹汁入水是以饮水而得寿盛之荆州记曰菊水在穰县菊被涯水极甘香谷中皆饮此水上寿百二十七八十者犹以为夭太尉胡广患风疾休沐南归恒饮此水后疾遂瘳年八十二薨也魏文帝柳赋序曰昔建安五年上与袁绍战于官渡时余从行始植斯柳按古人战胜尝种树一枝以旌其功官渡之战曹公破绍天下莫敌功之最大者也此云功存柳林以有宜阳战功故引是事左传庄四年曰王遂行卒于樠木之下杜预曰樠木木名樠郎荡反又莫昆反又武元反言无丹井菊泉可以延寿功成遂薨于行也】移茵返提柩山行刍灵陇水哀挽长城【説文曰茵车褥也礼记曰在牀曰尸在棺曰柩又曰涂车刍灵自古有之郑注曰刍灵束茅为人马也】山如北邙树似东平松门石起碑字金生【西京杂记曰何武北邙山薄龙坂王嘉冢东北一里皇覧曰东平思王冡在无盐人传言王在国思归京师后其冢上松柏皆西靡也谢灵运入彭蠡湖口诗曰攀崖照石镜牵叶入松门注引张僧鍳地志曰石镜山东有一圆石悬崖明浄照人见形顾野王舆地志曰自入湖三百三十里穷于松门东西四十里青松徧于两岸王隠晋书曰永嘉元年陈国项县贾逵石碑中生金人盗凿取卖卖巳复生此江东中兴之瑞也】山河茕茕子泣血徒歩奔波千里【言薨于州镇子恭等奔丧千里也世説曰王濬冲为尚书令经黄公酒垆下过谓后车客曰自稽生天阮公亡以来今日视此虽近邈若山河左氏传曰哀十六年孔子卒公诔之曰茕茕余在疚诗曰哀此茕独泣血言泣尽而继之以血也】孝水先枯悲云即起世数存没哀荣终始【郦元水经注曰孝水在河南城西十余里潘岳西征赋曰澡孝水而濯缨嘉善名而在兹谢灵运诗曰风悲黄云起哀荣见论语】
　　周柱国大将军大都督同州刺史尔【字或作尒同】绵永神道碑
