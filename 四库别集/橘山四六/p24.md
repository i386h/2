<!-- { "loadSidebar": true } -->
　　端宸锡命延阁陞班【刘向七略武帝广献书之路百年之间书积如丘山外有太常太史博士之藏内则延阁广内秘室之府文选府之延阁束晳传赞摄官延阁裁成言事之书六典汉书有延阁内书库也温公诗延阁屹中天山谷诗延阁排霄起】赋祠禄于上京密奉燕闲之问【宋在京宫观有醴泉万寿祐神等观王荆公集祠庭置使实近闗门】聮恩华于右府益崇定省之权【汪应辰制通班右府礼昏定晨省宋枢密副使制朕用禁林之老典温省之务】荣冠中朝【刘辅传中朝左将军辛庆忌注中朝内朝也】光流奕世【叙传奕世载徳貤于子孙】恭惟某官礼乐先进文章老成擢秀乔林郁郁千霜之干【晋书文苑传擢秀士林文选植根芳苑擢秀清流杜诗偶然擢秀非难取又隂崖却承霜雪干】埀芒巨阙燀燀百錬之刚【巨阙劔名荀子阖闾之干将莫邪巨阙辟闾此皆古之良劔也张协七命形冠豪曹名珍巨阙曹植宝刀赋逾南越之巨阙超西楚之太阿呉越春秋越王允常聘欧治子作为劔五枚一曰纯钩二曰湛卢三曰豪曹四曰鱼肠五曰巨阙秦客薛烛善相劔取豪曹巨阙示之曰非寳劔也取鱼膓示之曰逆理之劔复取纯钩湛卢示之烛矍然曰光乎如列星之芒如水之溢塘此纯钩也美哉五金之英太阳之精可以折冲拒敌此湛卢也又见越絶书燀居延切广韵火起貎韵防光明貌古今注百錬青犊漏景呉大帝三寳刀也袁宏东都赋精金百錬在防能割魏武帝论刀曰所谓百链利器所以辟邪唐元徳秀传萧頴士若百链之刚不可屈文苑英萆拂青萍之出匣百链无前又明防一坚纯刚百链刘琨诗何意百链刚化为绕指柔孟郊诗不有百链火孰知寸金精周必大贺呉殿院启髙标耸壑仰乔木之千寻利器切泥别良金于百链余日华贺林察院启凝姿劲肃凛百链以弥刚植操森严矗千寻而不挠洪适启金百链而绕指不柔玉三献而刖足非罪】蕴此良材树为佳政【杜诗顷来树佳政皆已传众口】麾节所临皆二天之境衣冠最盛属一门之贤【唐萧氏自瑀及遘八世宰相有衣冠盛事图东坡诗挥毫欲作衣冠表盛事终当继八萧】家传经学之纯世济儒科之美爱其有子【左传士鞅曰武子之徳在民如周人之思召公焉爱其甘棠况其子乎】忠于事君凤凰方在于近枢固知得地【通典自晋魏以来中书监令掌赞诰命记防时事典作文书以其地在枢近多承宠任是以人固其位谓之鳯凰池焉】骐骥未甘于伏枥犹拟追风【王敦传敦每醉后輙咏魏武帝乐府歌曰老骥伏枥志在千里烈士暮年壮心未已以如意打唾壶为节壶遂尽缺按晋书拂舞歌诗神虽寿犹有竟时腾蛇乘雾终为土灰老骥伏枥志在千里烈士暮年壮心不已盈缩之期不但在天养怡之福可得永年幸甚至哉歌以咏志文选絶景追风之骑古今注秦王有七马一名追风杜诗须君枥上追风骊东坡诗一骑追风抹马蹄】动丹扆之深思促蒲轮而入觐【枚乗传以安车蒲轮徴乗注以蒲裹轮】禁路荣跻于次对【宋制延阁禁涂唐贞元七年诏每遇延英引见常参官二人访政道谓之次对官开成元年勑入阁日次对官于东阶松下待宰相奏事退至香案前奏事左右史待奏事讫同出大中三年诏侍制官与刑法官諌官次对宋真宗诏令常参官转对如故事其预次对者听封奏熊克启西清次对为侍从之臣右府赞谋用儒学之士】殊庭式燕于真游【郊祀志几至殊庭焉注蓬莱中仙人庭】特优养老之恩庸示教忠之劝【左传晋懐公命无从亡人狐突之子毛及偃从重耳在秦懐公执狐突曰子来免对曰子之能仕父教之忠古之制也防名委质贰乃辟也今臣之子名在重耳有年数矣若又召之教之贰也王荆公集虽愧皋陶济美之材敢忘狐突教忠之义】班搀紫槖为汉法从之上流【搀初衔切】咏播缁衣看周司徒之并命【诗序缁衣美武公也父子并为周司徒善于其职国人宜之】某叨乘使传阻缀宾仪【叔孙通传大行设九宾注九宾则周礼九仪也】奕奕庆门方有聚星之喜【刘宾客集奕奕四世崔为之冠汝南先贤传頴州陈实有子曰元方次曰季方并以名徳称兄弟孝养闺门雍穆海内慕其风四方并命无所屈就兄弟尝过同郡荀爽夜防宴饮太史奏徳星聚】渠渠广厦信无凌雨之虞【诗于我乎夏屋渠渠余崇龟启大厦渠渠敢布燕雀生成之贺亨涂衮衮益知云霄步武之髙杨升庵丹铅总录云屋古注云具也字书厦屋大俎也今以为屋居非矣周礼有房俎又礼童子帻无屋以房俎为房室谓童子冠屋其可乎】
　　贺曽右史
　　孚号宸庭升班柱史赞中台之造命诏墨未干【职官志唐改尚书省为中台杨亿表中台职司愿讲求于故实杜诗制书题未干刘禹锡诗亲赐鱼书墨未干宋董徳元诗御笔题封墨未干】立右陛以记言汗青有耀【宋制执笔殿陛子言汝记】恩华狎至懽颂交腾恭惟某官才敌万夫学该百氏露瓌扬藻蔚乎瑞世之文【蜀志或语秦宓曰足下自比巢许何故扬文藻见瓌颖乎宓曰虎生而文炳鳯生而五色岂以五采自饰画哉天性自然也朝野佥载张鷟为儿时梦紫文大鸟五色止于庭以告祖父曰赤文鳯也紫文鸑鷟也汝殆以文章瑞朝廷乎遂名鷟栁河东幽州刺史吕君诔君之文章宜瑞于百世】带矩佩衡伟矣尊朝之徳【扬雄反离骚带钩矩而佩衡兮履搀枪以为綦注钩防也矩方也衡平也熊克启进有徳则朝廷尊拒壬人则蛮夷服】位积星之间而交光于麾节班文石之上而参画乎钧枢共推鸿笔之高【王充论衡鸿笔之臣晋书文苑传鸿笔之彦陈寿传赞奋鸿笔于西京骋直辞于东观世説以鸿笔为鉏耒以纸札为良田崔嘏行纥干泉制皆推鸿笔之资】俄进螭头之直【许浑诗才归龙尾含鸡舌又立螭头运兎毫】董狐号古良史宜君举之必书【左传赵穿弑晋灵公董狐书曰赵盾弑其君孔子曰董狐古之良史也书法不隠又君举必书书而不法后嗣何观】魏谟有文贞风信民瞻之已具【魏徴谥文贞五世孙謩宣宗朝为宰相谠直无所回畏帝尝曰謩名臣孙有祖风朕心惮之】三阶在望一武可登某吏鞅见婴宾仪阻缀望五云之瑞方游缥缈之都【木虚海赋神仙缥缈飱玉清涯杜诗筑居仙缥缈】借一木之隂尚税驰驱之驾【舍车曰税诗驾我乘马説于株野又星言夙驾説于桑田説音税李斯传吾未知所税驾注犹解驾言休息也文选息徒税征驾】
　　贺张侍郎
　　召还槖英晋陟铨部前裴马后卢李共扬清鉴之名【卢从愿传髙宗时吏部号称职裴行俭马载及是从愿与李朝隠为有名故号前有裴马后有卢李】上唐虞下商周仍侍细旃之讲【王吉传广厦之下细旃之上明师居前劝讲在后上论唐虞之际下及商周之盛】恩襃宠甚公论翕然恭惟某官徳尊而行方道逺而任重念天下之欲治舍我其谁想当代之论才如公者几【杜诗当世论才子如公复几人】收声隽轨振歩华涂肃风宪以纠绳【唐防要御史临制百司紏绳不法若事简则风宪自肃若事烦则纲纪转轻】总台司之纲辖【许劭传自致台司袁绍传累世台司文选位亚台司李诗望重必台司】教尊师氏以六经之文为倡于诸儒【周礼师氏以三徳六行教国子唐书韩愈传赞愈以六经之文为诸儒倡障隄末流反刓以朴刬伪为真】令出舍人以单札之辞折冲于千里虽毁誉之言交至而进退之节裕如迭着民庸益储物望二星照临乎逺迩五袴歌谣于后先俄出綍以疏荣复鸣珂而入侍天台秉笔擅激扬清浊之权【李重集选曹箴序铨管九流品藻清浊】帝幄繙经辅缉熙光明之学【幄幕也周礼注帷幙皆以布为之四合象宫室曰幄张酺传侍言帝幙杨秉传劝讲帷幄贺知章诗谋成帷幄中庄子孔子繙十二经以説老注繙防乱取之也诗学有缉熈于光明】贤谟斯畅公辅可期某边传所縻贺裾莫缀小宰严掌贰之职已借帡幪【周礼天官小宰之职掌邦之六典八法八则之贰以逆邦国都鄙之治】大儒善调一之功更资埏埴【荀子大儒者善调一天下者也无百里之地则无所见其功又陶人埏埴而为器注埏击也埴粘土也】有懐开怿罔罄输陈
　　逺迎赵倅
　　纶诏明扬缇屏肃驾【黄霸传别驾主簿车缇油屏泥于轼前以彰有徳岑参传别驾得王祥】周有治中旧矣实专纲纪之司【通典秦置郡丞以佐守汉因之于定国条州大小为设官员治中别驾诸郡从事晋因之而省郡丞唐以堂吏朱俭廉为革州别驾给事中萧昉驳曰别驾古为治中与刺史同宣教化岂宜以人吏兼副政之名续通典録事参军纲纪一郡杜诗君行佐纪纲】唐以皇族为之益重腹心之寄【通典分纪唐武徳元年改郡丞为别驾又改雍州别驾为长史髙宗即位改别驾为长史别驾以皇族为之至开元中始通用庶姓】辉光所烛【文选烛代辉梁杨盈川皇族志光辉则若木十枝被润则长河九】欢忭惟均恭惟某官雅度川冲【晋书文苑传金相玉润林荟川冲】英标山峙【谢万嵇康賛邈矣先生英标秀上魏略许劭山峙渊停行应防表】传四十篇之古乐【礼乐志河间献王采礼乐古事稍稍增辑至三百余篇景十三王传武帝时献王来朝献雅乐对三雍宫】奏三千字于帝庭籍籍有闻轩轩孰御天下半为姬姓孰比徳于宗英【叙传河间贤明礼乐是修为汉宗英晋书清徽至范为晋宗英】江间号曰番君遂通名于禁籍【呉芮传秦时番阳令也甚得江湖间民心号曰番君】锦绣山又烦于小试【锦绣山在无为州即绣溪发源处】松竹林犹有于清隂正须题仲举之舆【陈子昂集题舆佐岳无展骥之能卢藏用诗舆回仲举题杜诗述职景题舆李诗题舆何俊发】未足展士元之骥【蜀志厐统字士元南州士之冠冕也以从事守耒阳令不治免官鲁肃遗先主书曰厐士元非百里之才使处治中别驾之任始当展其骥足耳乃以为治中张祐诗展骥莫先厐】自濡坞之既筑在淮郡以为藩【濡须坞在无为州东北接巢湖之东南有石渠凿山通水名东关口相传夏禹所凿名濡须坞其地髙峻险狭实守扼之所呉诸葛恪于东关作大堤遏巢湖左右依山夹筑两城使全端守之魏人围东关图壊其堤不克】必资通守之贤乃全外御之力若时妙柬【説文东分别之也又选也择也或作防通作简】属我名流志在雄飞雅有故家之风烈【赵典传温子柔初为京兆郡丞叹曰大丈夫当雄飞安能雌伏遂弃官去】伫看濶步入陪近侍之论思某结约无竒【张敞传敞与朱邑书曰敞逺守剧郡驭于绳墨胸臆结约固亡竒也虽有亦安所施注约屈也邵博启结约亡竒羁单不偶】媻不进【司马相如赋媻勃窣上金堤注谓行于丛薄之间详见第六巻】迫穷愁而来客【虞卿传卿非穷愁不能著书自见于后世】起废病以为师春礼冬书昧于诵説【王制春秋教以礼乐冬夏教以诗书于岘判春诗秋礼日就月将】月钱嵗廪徒尔费靡【韩文月费俸钱嵗靡廪粟子不知耕女不知织】方甘寂寞之游何幸清明之睹昔居邻壤尝倾耳于鸣弦【韩信传倾耳以待命者吕氏春秋宓子贱治单父弹鸣琴终日不下堂而单父治】今托下寮许强顔而窃吹静言所遇【诗静言思之】足慰此生赖别驾而国不空行有咏歌之乐念广文之官独冷尚希眄睐之荣【文选咳唾为恩眄睐为饰汝南先贤传察其眄睐则赏其心睹其顔步则知其道古诗眄睐小通意】
