<!-- { "loadSidebar": true } -->
　　贞辱老丈肝胆之契前后见于尺牍者非一而至靖庐促膝澹园夜饮数旧论心不过一二昔耳然与家弟仅三人今其一已为异物矣人间世缺陷可叹可叹自我老丈赐环之后为除目所急遂正九列然髙才直节不能俯仰时趣与政地少龃龉奉身而归天下髙之且谓太翁太夫人俱大耋无恙老丈得日视甘旨寕以三公易介惟是节闻翩然有蓬莱之游生事葬祭了无所憾二尊人真福徳人老丈真孝子也贞老矣偶后家弟死然去死亦无几强颜而出强颜而食禄今又强颜而迁计惟有一归耳天不悔祸根本之地水则白波际天旱则赤地千里周余之黎靡有孑遗老丈读礼之余寕能恝然不置念耶用行舍藏固孔氏家法然终不以蜚鸟之视而忘击磬之心也如何冗极不能躬造几筵短些生刍聊寄仰止唯亮存之
　　
　　又
　　
　　前者匆匆成一些奉奏先翁灵几得报书诵所恵志状者而后愧芜辞之未能悉也执事俨然在衰绖中犹不忘勤存故人而颛使逺来恵之以徳音申之以雅贶盖怳焉若复奉颜色于澹圃中然益痛家玉树之摧折而欷歔不能禁也老丈念及此更益其黯然矣世贞老矣今以行役之便得治其私所以未敢乞骸骨者非其地也月末强之任苟完大谳岁恳上书归里度老丈未即禫除尚当呼舴舻径造通徳里门结一浮家泛宅縁苐恐老丈苍生之望与猿鹤相妬耳天下事尚可为若夔龙巢许之地无分蜀洛则宗社之幸也见委黄庭俞张二跋敢不如命苐不能逃愧于续貂耳冗次不一
　　
　　许孟仲京兆
　　
　　自公之别垂一载矣忽忽如有所失每念清苕菰芦何异颍水门下方侍奉太公击鲜饮醇以穷无方之飬盖终身欣然乐而忘天下也苐今水旱频仍公私耗竭计庚寅春夏之交又当如戊子矣大则潢池小则萑苻其兆已见非得名世之才如公者数軰分布要地以绥凋攰而销祸变将来不知其所终也公亦有意念之乎大学述一书及荅问数篇仆不知古今本何如苐觉公提掇唤醒精神跃然得千古不传之秘王文成是单刀直入作用为其徒说得虚幻没巴鼻公与之虽不无小抵牾而实相发即紫阳先生亦不能不以元功见譲也秦中诸文种种有意有色而凌云之材扛鼎之力又能称之必传无疑唯杂咏一巻虽佳境层出而小渉议论时露蹊径逺则唐人之清诣近则陈王之自然要湏于此处小加留神耳仆不才然辱公之知若此岂敢辞穅秕之导俟得命以全著作见委卒业庻有以报也暑气初蠲为道为天下自爱
　　
　　张助甫
　　
　　向有一启附吴山人去及报使者书计当俱逹记室弟以六月初报政至淮阴而有今命归哭亡弟则羣从泣血而举足下与眀卿之些于殡宫相向有余悲矣八月杪强之金陵任决筴以正上疏乞骸而会台臣有得罪于其长者计铨部当必外迁谋以弟之不当报政与铨部之不当许欲媒郄而塞其窍啧啧烦言赖主上洞察之更着为令甲然弟意兴消沮了无复余乞骸之章苟不获请当再三请计半残之身旦夕为吾有矣足下凡再与开府推弟私计之寓宇之内无一寸稔地大则潢池小亦萑苻势所必至非得才如足下者三四人镇定之吾不知所税驾也故人畲宗汉眀府过贵郡附此此君诗在贞元大歴间而人则可当五栁先生元紫芝不直以其官配也唯足下念之余不一
　　
　　王师竹
　　
　　伏审道体胜常令问日畅昨覩玉堂诸公以次迁擢殆尽而我公宿徳重望乃独岿然行且奉及矣武试事想当仰借急欲得序论策一读以窥经济大畧仆赖庇以六月报政至淮而拜新命既获免褦襶之劳又不废赠録之典中间以便归故里治其私亦云幸矣独归抚亡弟殡宫对孤嫠累累更増一叚苦悰耳不能遽割时趣勉尔之任苐国是未定国本未立吐突进李绛出水旱频仍疢疠为毒前路茫茫有何可据髙眀必当饶定见定力也役便聊此奉候并言区区外亡弟行状一帋附覧
　　
　　李本寕
　　
　　夏初见邸报内朝仪知足下已入金眀候除目不得适以报政离金陵抵淮而有新命返鹢故里则不能时得邸报乆之乃闻有大梁之补中州和淑八方所凑道里适均于布宣县官之化为易且七年前旧物似非偶然者苐凤凰池故人歩武八座寕忍坐视足下折腰外服赐环之召当不逺耳仆老而不能自决遂挂世网今既叨冐此迁赠先覃后于世法若所谓荣者殊不异波浪中一沤泡耳何足论也归后抚亡弟殡宫对嫠妇孤儿累累满眼肠为寸折次第收拾其遗诗文梓之天下大矣念能操千古觚翰黜陟者独公与伯玉眀卿三四君子而亡弟皆得奉下风今以风猷气谊托王元驭为志铭伯玉任墓碑赵汝师作传似可无憾独所恃以不朽者其遗诗文诗文之所赖以广而乆者足下与眀卿耳彼玄晏之序三都何能唐突不腆之币敢尘记室伏惟鍳纳为恳
　　
　　李使君飬愚
　　
　　昨因一材官候学院者不得消息资尽告归为作数行计已彻台覧矣吾郡鱼腹之余赖门下加意抚绥蠲其繁苛而赐之樽节二麦亦遂有秋可以少回菜色不意天未悔祸两月之间旱魃为虐播种之地若焚若赭闻门下为民请命之诚至厪且笃此间三事庶尹忧惶亦如之而了不之应今计穷矣即旦夕获澍无及矣计惟有亟飞报旱之章然后按实续奏庻几当事者不以后时龃龉然行之者两台而主之者实门下也震崖定宇华松诸公实同此恳而贞敢先焉惟亮而采之幸甚
　　
　　陈都諌
　　
　　向者以岩穴之踪樗朽之材辱匠石见采俾得备眀堂欂栌之一用盖私心感之而不敢以言报也丁亥之冬仅一相闻竟末由躬造门下请教旋闻晋擢天垣陪与机政大疏之在邸报者徃徃寓正直于忠厚先体要而后操切私心仪之窃意承满考至都得一望见颜色欲有所摅吐而今者叨新命归候旨于留京之近地忽忽如有所失方今三公九卿秉羔羊之操谏官极骨鲠之选庆厯圣徳此其时矣然而国本未立也国是未定也国天未安也此三者必眀公所深留意而不佞之所拭目以俟者也人役发匆匆未竟诸容嗣布不宣
　　
　　袁都事
　　
　　仆以前月廿二日入叩尊公髙斋握手剧语而出苐觉其肤色稍萎黄肌体亦渐削以后连得两书伸弇园虎丘之约辞旨遒爽书法苍劲曽未何时而讣音至矣天乎痛哉仆不觉哭失声惘惘忽忽累日夜即拟奔驰修生刍之敬而病脾病目方以身付医药不能出门仅一效薄赙于伯子计兄此时已在苫次矣闻尊公所感微恙无所苦顷即奄然真人之去留固无碍也名徳位禄几无所憾惟以百年为期尚未满愿耳闻两台已上请恤之章固宜尔也谥法当得清简或端简之义正直无邪一徳不懈于尊公称也驰奠之期在中秋后先此奉闻不一
　　
　　穆少春
　　
　　前者刘侍御以令先太公之状来问墓表于弟兹时忽忽为亡弟含辛勉尔塞白并有不腆芗帛就托刘君奉寄后得石东老书知己逹矣而未奉尊兄一帋将无弟文不足以为九京重耶惶愧惶愧尊兄孝思纯笃谈礼之暇他念不杂必有著述之大者以垂后若东老荣位隆崇委寄专笃而能持之以勤守之以黙且遂举雄真足慰吾曹属望仆老矣再疏乞归而不获请两具谠言草而不见庸儿子之幸荐不足以觧亡弟之至痛如何如何已饰容棺之墟于先君子侧得请之后即消揺俟期而已适汪山人沂去附此此老七十九而游不已诗思亦不衰云与尊兄有故契贪一相闻苐不知其能逹迟鸿台否也外二刻专为亡弟者附覧不一
　　
　　弇州续稿巻一百九十六
　　
　　●钦定四库全书
　　
　　弇州续稿巻一百九十七
　　
　　（眀）王世贞 撰
　　
　　○文部
　　
　　△书牍
　　
　　申相公
　　
　　本部材官回蒙台教慰存因及肘腋表里之奸祛除不易而相公之苦心妙用不佞虽在逺外亦窃窥一二矣区区情事荼苦精神衰耗故急欲归守先人之垄治亡弟之葬饰巾以待旦夕非有虚假惟尊慈亮之不使小疏成一虚套则大赐也迩者朝事甫定而后进不经事人遽以不根无渉之事窃其影响兾有动揺主上圣眀隆眷亡毫发之疑而大疏所谓令女捐馆壻寻别娶且天下之爱壻岂有胜于子者子既不令入试于壻寕有夤縁此数语可剖示天下万世人乃者覆试之役甫竣而狂口又复哓哓致触天怒方快物情苐追究唆使不免又成汹汹计相公与荆老必当申救自今以后愿相公一志任宗社苍生之重事固有什百于此者么么妄语何足介懐安庆贼本不多而颇有骁黠者官军以乌合不练之众而挑之始则安庆轻敌死一指挥一千户既而黄州复轻敌伤一守偹执去一州倅又既而安庆之故将黄甲军亦见刼凡三败矣一故参将徃抚之为所留三镇之抚臣号令不齐将庸兵弱醸成贼势如更不已势必调楚顺靖一宣慰浙江一营兵就近如吴司马者暂出督之庶可荡平虽然至此则所损不浅浅矣吴司马所条请贞虽与闻而不敢劝沮盖司马初至见三营之卒弱而骄不堪使又以损军之令重卒有不虞不敢使之出敌故为挑选军舍余丁得五百余人别成一军教练精熟寻常可以弹压狂呶遇警可当衔锋跳荡贞所虑者恐庙廊之议以为有军不用而别起军外之军増饷外之饷或致龃龉至于旗牌之请盖縁欲借以稍詟骄悍之气为缓急调遣之谋耳不知辇毂之下可给旗牌否今参赞之责虽重而号令不能出一城鞭朴不易施一校宜司马之有请也唯相公裁之
　　
　　又
　　
　　长夏赫曦伏惟相公台候万福世贞不肖忝从乡曲之末时逺门墙之外而相公猥推太原公之爱而爱之又察其亡他而録之洗瑕收瑜起骨加肉相公之当国寔在癸未之岁甲申正月即赐补京兆亡何遂有少秋官之迁又矜其情事许之休沐仅踰三载复有少夏卿之起受命以至今月不能二朞遂超躐两官正秋卿矣又怜其骯■〈骨塟〉不任磨勘特与太宰计破例而听其报绩矣虽使世贞之父兄为世贞谋与世贞之自为谋孰有能如相公之委曲不遗者也世贞以月之四日出白门十二日抵淮已促装从陆而道得新命咸谓于例不必复进京祗将南吏部原咨具由送之吏部彼当为题请复职贞得以其间归哭亡者且为先君焚黄于墓道私计诚便矣苐此衔恩酬知一念未得陈之堂下九叩以布区区则更有所不安耳侧传邸报主上涣发温纶隐然省已尊贤至意视朝亲政俱有定期此相公与二三大老挽回感格之功而南都一疏亦不至糜碎于雷霆之下知圣度天聪固不尽委之曲蘖也苐江南累月不雨赤地千里巫尫见殛旱魃愈逞禾苖俱不及种种者及花荳之类又俱萎枯百无一长虽二麦颇秋可以支持目前无衣无食何以卒岁又况加以敲榜之刑剜其已枯之膏而使供繁重之赋乎纵使尽蠲其额而赈其垂命者恐犹未免于戊子之祸也相公吴人也太原相公亦吴人也其知吴之受灾为至真其欲为吴请旦夕之命为甚切但恐人主未必信左右未必喜而大司农未必能出而任之则相公之于调剂亦甚难矣虽然不敢以相公调剂之难而遂絶望于调剂也先君子之隧虚而弗克树石者垂二十年矣向者以相公之曲成而赐赠修冡又承相公之许以雄文冠之朽骨为之若肉草木为之色飞而迄今未有领也虽一日万几倚马之才亦何所难其挥洒哉为此专令豚儿代领伏兾垂赐并有薄效以志区区不宣
　　
　　又
　　
