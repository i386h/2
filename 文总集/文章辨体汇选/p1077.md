<!-- { "loadSidebar": true } -->
　　五台聂天骥元吉为尚书左右司员外郎壬辰之冬车驾东狩元吉留汴梁明年正月二十三日崔立举兵反杀二相省中元吉被兵创甚女日夜悲泣谒医者疗之百方至刲其股杂他肉以进而元吉竟不可捄时京城围久食且尽闾巷间有嫁妻以易一饱者重以喋血之变剽夺陵暴无复人纪女资孝弟读书知义理思以大义自完葬其父之明日乃絶脰而死士大夫贤之有为泣下者女字舜英年二十二尝嫁为进士张伯豪妻伯豪死归父母家呜乎壬辰之乱极矣中国之大百年之久其亡也死而可书者权参知政事翰林学士承旨子正右丞大用御史大夫仲宁户部尚书仲平大理德辉点检阿撒郎中道逺省讲议仁卿奉御忙哥宰相子伯祥宿直将军长乐妻明秀参知政事伯阳之夫人与孝女十数人而已且有妇人焉夫一脉存不可谓之絶一目张不可谓之乱一夫有立志不可谓之土崩痛乎风俗之移人也孝女合葬张氏墓在某所铭曰
　　嫈政之妇哭狥其季千祀有传犹聂之世嗟惟孝女之死而遂死而有知及父于队以子则孝以妇则义以断则勇以守则智于今之人麟鳯之瑞莫靳者名天曰美器不于士夫一女之畀铭以表之并志予愧

　　曽秀才墓志铭【欧阳玄】

　　秀才曽氏子一汉既没于江南其兄徳元在京师闻而哭之恸知其葬有时奉行状乞铭于欧阳玄拜且泣曰人之生茍有徳慧孰不愿有辞于永世也弟一汉实曽氏才子弟今不幸短命父兄不能续以长愿得先进一言以传庶几犹未死也玄闻其言恻然乃叙而铭之曽氏永丰显亲里大家一汉字明善本曽氏似翁第三子大父悼其兄之似俞早夭无后以继之大徳十年丙午五月庚午朏生天厯二年庚午五月癸丑朏死是月戊午改至顺以是年某月某日葬于某里之原一汉五岁读书数千百言过目成诵少长无童心年十二三能文章十五六颀然长以弁不尚浮靡不事货殖笃道徳性命之书能服行其言事父兄善交朋友信遇宗族之长老恭未及壮有学行词章凛凛趍老成人初师里士刘福逺习举业精熟寻执贽临川吴先生门下受诸经说大称颖悟年二十有五病痰喘以死方疾未甚四月十日有厉风从西北来拔并舍大木似翁蓍得未济之巽心疑之不踰月一汉乃不起妻镏氏子男一女万奴裁四月而孤行述似翁所自作其文不胜哀有甚于徳元言者呜乎为父兄鲜有不爱其子弟者无论才不才恩义有不相掩者一汉死父兄若失希世重寳不能自存呜乎一汉真佳子弟已乎铭曰
　　麟之不角麛不如殰鸥之不翰鷇不如毈夺其所有无子之为痛隳其垂成无生之为宁坎而深树而槮无重伤其父兄之心

　　髙节先生墓志铭【杨维祯】

　　先生讳侣字君友姓严氏子陵三十五世孙也严本庄姓以汉明帝讳易之子陵以髙姓着史册耕富春山钓桐水年八十终娶梅氏生西京寿春尉福福生茂茂生隆陆生卓由是而降踰唐歴宋衍为四家甲家传格为先生曽王大父润王大父自中考也俱不仕先生生而有竒气读书不为觅举计从学乡先生汉英贾公贾公得于复斋赵公赵公得于潜室陈公陈公亲受于晦庵朱子此其渊源也贵官至钓台必访先生劝之仕则曰汉云台诸将仕非不赫赫今子姓无闻吾鼻祖去之一千三百有余年而髙风逺韵与富山桐水相为峙流士奚必以仕而贵哉某不敏愿为严陵贤子孙足矣居家教授生徒有裹粮自瓯越来者宋相文山氏客谢翱竒士也雪夜与之登西台絶顶祭酒恸哭以鐡如意击石复作楚客歌声振林木人莫能测其意也暮年建汐社为会取悦而有信翱卒无子与社中友买地台南葬之筑许劔亭宪使卢公挚髙其义为之书尝逰钱塘偕石塘胡公山村仇公过孤山酹林处士岳鄂王墓卒有动于中告二人曰某常如此亲必不安亟归及门遽有终天之别擗踊气絶者数四治丧祭一用朱子礼庐墓三年不税衰不见宾客有白燕巢坟木事母益虔母卒哀毁成疾几不起每至生旦服墨缞哀恸踰他时所居室堂名以髙逺取郡守王泌记钓台书院语至顺辛未冬十月晦疾革呼其子渊曰吾年已踰六十不称夭奉祖祠四十年复土田教养无忝吾死何怨平畴西田吾已买诸官死必葬是遂逝越若干年为至正丁亥始克塟贤者故事有易名门人黄廷玉等私谥曰髙节复请诸郡守祠于祖祠西小室娶黄氏宋榜眼进士黄蜕曽孙女子一渊也越十年丁酉予以建徳推官过钓台渊从予谒祖祠遂双登台访子陵钓迹因酹髙节君墓又访台南谢竒士塜予为竒士立阡表明年渊持廷玉所为状来谒曰谢竒士表于吾子若有待先子之行应铭法其待如竒士幸吾子铭之遂铭曰

　　于古风沨乎胡可追千有百禩一画厥岐不背厥驰□□不知其后时我铭其人维髙有基维髙有基维□□遗

　　文章辨体彚选巻七百十三

　　●钦定四库全书

　　文章辨体彚选巻七百十四

　　（明）贺复征 编

　　○墓志铭十七

　　故诗人徐方舟墓志铭【明宋濓】

　　庚子之夏皇帝遣使者奉书币起濓于金华山中时则有若青田刘君基丽水叶君琛龙泉章君溢同赴召遂岀双溪买舟泝桐江而西忽有美丈夫戴黄冠服白鹿皮裘腰绾青丝绳立于江濵揖刘君而笑且以语侵刘君亟延入舟中叶章二君竞来讙谑各取冠服服之竟欲载上黟以丈夫觉之乃止濓疑之问于刘君曰此何人斯诸公乃爱之深耶刘君曰此睦之桐庐徐舫方舟也濓故闻方舟名亦起而鼓噪为讙共酌酒而别声迹不相闻者乆矣自是厥后叶君出守南昌殁于王事后五年章君为御史中丞以卒又后十年刘君亦官至御史中丞受封伯爵投老于家后以一疾不起又五年濓亦乞骸骨还山白发垂领颓然成老翁矣今年冬来朝京师忽方舟之子膺持中书舎人史靖可之状来谒隧道之铭则知方舟之死厯一十三年矣嗟夫人生如寄石火电光真不堪把玩如此良可悲哉濓因语膺以旧事为之凄恻者久之乃序述其事曰方舟故簮缨家自幼有侠气好驰马试剑尤善球踘之戏视拘拘法家士如无物稍长憣然悔曰此岂君子道哉即从师受章句为进士业操觚为文輙烂然成章已而又悔曰是如蠧书蟫出入于故纸中何有终期哉人生贵适意盍习古歌诗以吟咏性情庻几少遂其愿耳先是睦多诗人唐有皇甫湜方干徐凝李频施肩吾宋有髙师鲁滕元秀世号为睦州诗泒方舟悉取而讽咏之鉥肝刿肾期超迈之乃已积之既乆圆熟璀璨明珠走盘而玉色交映也方舟犹以为未足出游江汉淮浙间与名士相摩切而诗道益昌江浙行省叅知政事苏君天爵闻其贤力欲荐之方舟曰吾诗人尔其可縻以章绂邪竟避去筑室江皋日苦吟于云烟出没间翛然若与世隔因自号曰沧江散人天大雪独泛舟钓江中终日恋恋若不忍舎去见者疑其非世间人元季兵乱益韬闭不出易为隠者服人莫知其踪迹所在有瑶林沧江二集各若干巻唐诗通考若干巻藏于家云方舟平居喜怒不形于色无急歩无疾呼罔测涯际性尚风义宛陵罗氏率五百指来避兵方舟衣且食之病者注药死无所归则择地藏之乆而弗懈事平具巨舟载其还家至正丙午正月九日方舟以疾卒君子稽其自号题曰诗人沧江徐方舟墓表其志也濓谓君子出处固立志之不同然亦有命焉当刘君之出也衔方舟以隠自髙数欲挽起之会有故而止方舟获终老于山林亦岂偶然之故哉余思方舟其人而不可得俯念畴昔衋然伤情乃厯序其故而铭之曰
　　有才不施一发乎诗日星月露草木走飞人事变迁可愕可悲举无遁情入我范围咳唾所及皆成珠玑一旦观化魂无不之非涌醴泉定生灵芝昭徳之符千载弗亏

　　太原郡夫人叶氏墓志铭【王祎】

　　洪武三年正月庚子中书右丞王公溥言于天子曰臣之父晋母叶氏实生臣溥及臣弟汉寳而臣不天父也弃诸孤蚤所恃者母氏以长以教故臣兄弟克有成立而母氏之亡亦已十八年顾臣无似获事陛下比者推恩褒崇二代假宠于王氏甚厚独念臣去乡邑日乆傥赐之告得归展省丘墓以伸私情臣不胜至愿于是皇上悯焉有旨予告所以抚谕之者良至仍勅仪曹具祭物给之公将行以母夫人墓宜有识请铭于史臣王祎祎不敢辞谨按追封太原郡夫人讳某姓叶氏饶之安仁县人归同里石港王氏为赠资善大夫中书右丞上护军追封太原郡公讳晋之配资善大夫中书右丞溥昭勇大将军崇仁卫指挥使汉寳之母夫人性慈惠治家以勤俭族婣里党莫不称其贤至正壬辰干戈俶扰饶信首被兵明年三月右丞公奉夫人避兵于信之贵溪仓卒之际母子遽相失继而公起兵卫乡里会皇上狥地江右遂举其地来附拜中书右丞分镇建昌盖自癸巳至丁未凡十五年夫人所在不可知而公思慕之情日夜未尝置是岁正月忽梦夫人若告以其所在者命卜者筮之其繇辞曰非岩即穴厥得朽骨五月躬率士卒诣贵溪之桃源山即向夫人避兵处也伐林木入山以物色求之不得哀号者三日既乃得其地居人英海能言兵相逼时夫人病不能行即自投井中死矣公乃披榛棘寻得井俄有鼠自井中出跳入懐中旋复入于井汲井索之夫人之遗骸果在焉公哀号益不自胜以是月某日具衣衾棺椁即其地礼塟之夫人之卒享年六十有七二子即公及汉寳也孙男若干人女若干人呜呼父母之丧人子之不幸也而右丞公则又遭乎其事之变罔极之徳曷从而报之抑人子之图报其亲者固无间于存殁用是公以功业自奋出入将相勤劳王家而貤恩锡命贲及泉壤所谓立身扬名以显其亲者于是乎在是虽遭事之变而能合礼之正仁人君子复奚憾焉铭曰
　　显允王公乗时奋庸入建相业出成将功载念所恃实有我躬昔丁艰难乆衔哀衷孝思之至神明可通乃安体魄兆域以崇以壤以树若堂斯封天子有命礼贵饬终龙光赫奕贲于幽宫公曰噫哉君命实隆岂我陋微能亢其宗靖思厥繇积庆所锺春雨在草秋霜在松世世子孙来瞻来同

　　呉先生墓志铭【解缙】

