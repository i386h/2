<!-- { "loadSidebar": true } -->
　　处士讳祁字仲京姓戴氏其先自庐陵儒行乡徙居吉水东池曾祖梅首父如渊母郭氏能言时祖母罗口授古诗辄暗诵不忘七岁就外传终日不至家母氏钟爱因数召还问所业应荅如流学诗对皆有奇语事重闱以孝闻居丧尽礼洪武壬子伯兄孟敬以诗经魁贡江西得始兴儒学教谕卒于官不远数千里扶柩归葬未几弟季敏亦早亡兄弟遗孤子女皆幼所以教育昏嫁成就之逾于己出郭氏妹蚤寡居为经纪其家教其二子皆有成立里有争讼者皆求直焉从容和易词理感通莫不心服晚年子孙皆有成立屹然柱石其乡闾或徜徉山水或焚香肃傲宾客全无虗日延礼之未尝有惰容觞谈笑皆可书而诵之也余往年过东池爱其佳山水竹树藂秀室屋靓丽弦诵之声相闻甚艳处士之福履又读荅敬程文益喜其缜密想其人与地称也及闻处□之孝友益知其福履盖深有得于大也姻家邹颜乐隐君子也数称道处士如此余知其言之可信也处既没之后六年其子履常调为盐官成都便道过家谓颜乐以墓表为请其意甚厚而言甚确余又爱处士君之有子其庆未可量也处士生元至元丁丑没以永乐癸未配李氏子三人宁字履谦高即履常也洪武中以秀才举为东莞盐场使调今官某字履真女三人孙男五人孙女六人墓在其乡屋山之原诗曰家之柱石乡之仪矩孝友之风叔兹福祉其积也厚而大施易不观之门多令器郁郁彬彬才者之气 

　　解学士文集卷之八终 

　　●解学士文集九卷 

　　墓志铭 

　　◆墓志铭 

　　吴处士伯冈 
　　吴先生 
　　江孔殷 
　　夏侯时雨 
　　周夫人宋氏 
　　仲巽陈君 
　　故西山刘先生 
　　莘云先生 
　　周吾文 
　　高夫人 
　　故元邵武路同知萧公 
　　处士周君子深 
　　大明吏部尚书陈公 
　　故元闽海道廉访使孙公 
　　周宗振 
　　处士刘公文明 
　　孺人胡氏 
　　倪夫人邹氏 
　　故监察御史陈公仲述 
　　周君子仁 
　　萧益清 
　　夏孺人邹氏 
　　户部尚书郁公 
　　黄君仲简 
　　刘君允中 
　　彭生叙古 
　　奇峯高君 
　　处士张国宾 
　　侍御史沧江解公故夫人欧阳氏 
　　国子祭酒徐公 
　　翰林蓝君日省 
　　黄守一 
　　高汝楫 
　　胡时永 
　　刘处士维岳 
　　李祥云 
　　高御史 
　　刘处士从龙 
　　高宾晹 
　　周君北溟 
　　刘君象贤 
　　徐学皋 
　　古田尹胡公 
　　曾孺人 
　　清河丞徐君 
　　仲巽陈君 
　　倪处士 
　　刘君惠远 
　　周君子用 
　　畊乐徐君 
　　中议大夫吉安路緫管刘明道神道碑 
　　尚书郁公神道碑铭 
　　知思明府黄公神道碑 
　　重修福田明觉寺生佛道场碑 

　　○吴处士伯冈　 【甲子】 

　　新安齐国文公阙里也遗风余韵奕世犹存自宋亡元兴时则有若程勿斋吴义夫汪古逸赵子常郑彦昭汪德辅倪士毅朱引升郑师山唐三峯传至　国初以性命义理之学讲淑诸人皆不失为文公之徒也余尝闻而为之羙慕之今户科给事中兼司经局校书吴君彦守新安之世家也同官多暇因考论其师友渊源而君为余泫以泣奉唐君子仪所为其父吴处士伯冈行状求铭勒于其墓按状伯冈从学于子常彦昭而讲于德辅以下诸君子仪三峯之子也文公之泽岂不长哉若吴氏系出汉长沙主芮四男分居新安休宁歙县其后有讳少征者仕唐为监察御史曾孙瑶自休宁徙居歙之富饶瑶生叔臻臻生明明生超兴元甲子迁居海宁超生春春生天推推生琇为令休宁因劝农历诸乡爱金竹山之胜复徙家焉第四子曰依舒通守阆州曰者分居吴田依舒生子志志生泉涌涌生士隽隽生积积生道传传生琬琬生逢辰辰生梓荣宋廸功郎吉州泰和县主簿梓荣生彦松松生邦吕历官成忠郎致仕年九十余方卒生柔遇遇生贲龙元承道郎大平路繁昌县尹号屏山先生生之泰泰生渊字万顷号白云先生是为伯冈之父其配某氏伯冈之母也伯冈讳玊林甫六岁日计数千百言皆通大义成童有诗名习举子业侪辈推服试有司不利未尝恨父子师友之间讲明学问甚自乐也天兵下歙辟为参军未几弃去竟以隐终方元季兵兴时伯冈总其家政内外整肃事亲极孝飬尤克友其弟祖瑶　横一身当之而弟与亲不知也妻之元凤诸孙盗乘乱欲刼其家其家逃匿盗纵迹之欲加害伯冈尽出其私财与盗以免之其里人有疾众谓不可良医竟活之其收飬孤遗赈恤穷乏如将不及里中土宜稼而常以旱为忧出其私财凿山引水为渠既成而旱不为之灾民咸利之建义庄积粟以备祀先上冢聚族人宴会终给之里人咸服其义有争兢求直者或归就其质正呜呼仲尼有云施于有政是亦为政非伯冈之谓欤伯冈平生所寓意多见于诗有松罗唫稿二十卷藏于家生于元延佑丙辰五月十有七日殁于洪武庚戌十有一月四日享年五十五后十五年葬于　　之原配程氏宜于家族后二年卒年八十一子男二人长樵旱世次即彦守初为县学生以劳积擢纪善至今官阶从事佐郎女一人适江仕翔孙男果善功远孙女适江彦华铭曰　显德吴君笃实之学良贵既荣岂慕人爵拂衣辕门白驹空谷义倡于乡仁恒其族鄙夫吝财剖身藏珠矧曰众旱私资筑渠矧曰冠至求金求璧我竭我藏庇其亲戚其生也荣其殁敏宁其后宜昌不于名 

　　○吴先生　 【己巳】 

　　洪武丙辰先君子之友胡延平卒于官仲勤吴先生延平之妻兄也来经□葬事予从先君子识之胡延平之家见其英迈不辟甚敬服之先君子曰小子未见孟勤先生世称吴氏二凤是其兄弟予请问其详则曰先莘乐先生□而祖同时佐义兵而祖不幸殒于兵莘乐亦赍志以没其时孟勤兄弟年皆弱冠负文武才数以策于城守者皆不能用后皆如其言其父子豪杰之士也又曰元盛时江右诗人自范文正公揭文安公而下流而委靡独擅音节而不失其雄浑者莘乐父子其尤也去之十余年为洪武丁卯始及拜先生于家得闻余论慊其平生明年先生复之楚又后十余年得先生于史馆痛先君子之不复作每授教咸为之兴感先生亦念其故人之子愈加爱厚未几而先生蒙　恩得散地以伏其劳遂以捐馆闻予追平昔集次先生寄予书大篇短章词藻溢目老成忠厚之情及引教之意不觉其感怆之至也欲为先生述传而先生之子善存以庶子胡君光大所为行状一通求为之铭胡君延平之子先生之甥也知先生之家世群签为尤详谨按状为铭先生讳勤字勤其先大梁吴氏徙居于荆至讳某者宦南康子孙居庐山之阳宋淳化间有曰某者为永新簿因家焉曾祖原道妣某氏祖文振妣李氏父师尹字莘乐学者穪为桂山先生终永豊丞公幼敏悟初学语时能识钱上字人皆异之十七八为文章词藻天发岁癸卯大祖皇帝兵下吉安参谋郭子章有诗一名见谈论欢女平生即署公泰和令以亲辞洪武初征天下名儒试中书堂第一人大祖欲作兴儒学特除武昌教授学儒其化大行复以例免归楚王致书币迎为世子郡王师蜀王及湘献王交致书问深相敬慕永乐元年与修大祖实录特除开封儒斈教授周王待以宾礼世子独爱重之永乐三年二月戊辰　日卒于官公生先至顺庚午八月享年七十有六明年　月善存以其丧是归葬于乡某山之原孺人萧氏善治内争先十年卒子一人善存也一女适胡直先生晚居安福善存今为安福人孙男　　曾孙男　　公斈该愽手未尝释卷老而不倦为文章诗歌敏而甚工尤善行楷书在史馆时七十余矣运笔如飞馆中能书者数百人啧口穪叹天性孝友事継母尤谨待姊尽其敬抚犹子极其慈接物平恕而贤否甚明善饮酒遇宾客而故人倾倒达旦轩髯议论襟怀洞如也当念其先舍南康故曰匡山樵者居武昌曰黄鹤山樵晚更号凷翁皆以名其文集并六艺集若千卷铭曰　豪杰之才该愽之斈刚大之气壮而不遇时老而不大施其所自着足以传世煜然其光不可秘 

　　○江孔殷 

　　呜呼孔殷舍我而遽死耶今欲为汝墓铭执笔呜姻欲于复止者数矣不知其泣涕横流而与笔之俱堕也呜呼何其哀之至耶呜呼予尝特汝以为身后之托而反执笔以铭尔墓耶又尝恍然而自语曰岂梦寐耶而今汝真死矣几将一年青灯逆旋叙平生之事而为之铭时孔殷年十余岁时避仇乡之夏璜予读书东溪彭氏负之过庐原岭始教之斈其时已颖敏过人为编次杜诗作字端谨动止循良予方斈举子业每坐达旦辄从傍注视稍能通大意予甚奇爱之后数年予举进士得官侍亲还家始务为古文辞又尝坐达旦独孔殷与俱虽动静言笑无不视予所为者予又勉之曰求之古人我□□学其所为书札经义皆与予乱真予久自不能辨也其家世名儒南唐末知吉水县因家焉然赀富甲一乡观其意则一毫不以动心而专力于学其勤又甚似予也去乡而学遂成闻其举进士 
　　京师会试中居前列入对大廷　圣天子遣中使视之录其文以进文武群臣合口一辞皆谓其当第一既拆名乃第五勿论殊以为屈而孔殷歉然称已过分会有　诏赐还乡里孔殷为　廷臣所举留不得去入与纂衲孜孜不怠得疾旅舍予以事冗不得早夜视之以为至恨但少间时得一会语不及私不数日竟死呜呼其为痛宜何如也将殓之予视之犹见其血泪相和以流予兄大纪与弟淳夫往殡之城南之凤台里将以　月　　日是归葬于乡山之原其家世与予有连曾祖崇德龙泉教谕祖仲温父彦政母刘氏刘氏之母先大夫人同产也其母早亡大夫人视犹己女而江氏于予家比邻也两家往来甚密仲温之死也因哭先君子卧病岁余予是归自　京师方疾起予坐语移日不数日遂卒临终但语孔殷以力学大其家可谓光荣如其志矣而竟止于是耶其配王氏有子一人曰彛铭曰　其才学之伟而志气之巍而父母之钟爱而国人之期待而可谓遇时而命之哀已而已而 

　　○夏侯时雨　 【庚午】 

