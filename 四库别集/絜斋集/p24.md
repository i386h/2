<!-- { "loadSidebar": true } -->
公讳点字春伯姓罗氏罗本熊姓颛帝之裔也春秋时为小国能抗强楚左氏传纪之立国之地即今襄阳之宜城后徙南郡之枝江子孙不忘厥初因以国为氏自秦汉至唐虽时见于史策然罕有功业宏大名位显荣者故莫详其世系五季时公之先世实居江西之豫章我宋之兴徙于抚之崇仁厥居髙垍族党寖繁大父太傅又徙于髙垍之五星源遂占籍焉公天资颕悟八九岁时能援笔属辞及长志向卓荦念其家世修儒业而门戸未振思所以大兴起之摆脱凡陋刻意讲学结交英俊每以追蹑前修自励两贡于乡淳熙三年[案三年原本误二年今据宋史本传改正]进士甲科时孝宗皇帝以俗儒少实颇有厌薄公对策曰臣闻儒者之道与天地相为终始与古今相为表里与风俗相为盛衰与治乱相为升降昔者天地之始民生其间混然无别圣人者作为之正君臣以相接为之笃父子以相爱夫妇则相宾贵贱则相资上下则相维儒者之道已黙行于其间矣至今赖之以安以佚以生以息而不为匪僻邪暴者谁实使之故曰与天地相为终始圣人犹虑后世之无传也书之简编示之标凖如是而安治如是而危乱可以为师可以为戒后人得以按籍而求随索而获故曰与古今相为表里夫风俗之美非自美也常自仁义始风俗之恶非自恶也常自功利始儒者之道必尚仁义必缓功利仁义之效迟功利之效速人情厌迟而喜速所以舍彼而取此然久而后成者又不可以遽坏旦暮可获者不足以久安故曰与风俗相为盛衰夫儒者之道非必广学校増生徒也畏天修己任贤爱民恭俭乐谏不自用不变古此用儒之实也如是者必治儒道之不用非必摈斥士类毁废经籍也忽天自怠弃贤虐民恣玩好恶谏臣自恃其聪明轻变其成法此不用儒之实也如是者必乱故曰与治乱相为升降昔汉髙帝不喜诗书轻毁儒生而遇子房四皓也良厚惟恐赤松之志一动而采芝药不改此所谓务实也患莫甚于名是而实非人主当求其真不可惑于似如谷粟之必可以养生如药之必可以伐病是真贤也言之若可听而用之则罔功是腐儒也惟真贤是用而毋以腐儒参之则治具毕张矣其大指如此天子览而嘉之擢为第二时年二十六调定江军节度推官赵忠定公将漕江西公往见之相与语因及狱事云部内有诉贪残者令某官鞫之而属之曰得其情则与剡荐公曰斯人之罪已知之否曰未也公曰真伪未可知而以利诱之是示之己意而欲鍜炼其罪也无乃不可乎赵公悚然曰微君言吾虑不及此建安游君九江魁杰士也时为九江録参一见契合相与为莫逆之友丁太师公忧服除除太学博士十年二月召试馆职其鲠切之语有曰国无尽心瘁力之臣则事不济今皆悦夫背公营私者矣国无危言极论之臣则徳不进今皆悦夫偷合苟容者矣国无仗节死义之臣则势不强今皆悦夫全身远害者矣夫用人之患有七授之非宜进之太拘责之太备待之太轻任之不专辨之不明保之不力皆非用人之道善用人者必反诸身溺晏安欲速成任喜怒疎忠良私好乐有一于此皆为害政为人主者戒之谨之奏御天子不以为忤甚称奖焉拜秘书省正字六月迁校书郎寻兼国史院编修官天旱诏求直言公上封事曰臣闻天下将治必有萌象将乱亦然听其议论则正直是与柔佞是恶观其朝廷则大臣任责而不自疑小臣尽情而无所隐治之象也听其议论则讪侮正言仇雠正士观其朝廷则大臣持禄而不敢极諌小臣畏罪而不敢尽言乱之象也祖宗立国以来言兵不如前代之强言财不如前代之富惟有开广言路涵养士气人物议论足以折奸枉于未萌建基本于不拔则非前代所及崇观而后此道寖衰假绍述之名而贤人尽逐设朋邪之禁而谏者有刑创丰亨豫大享上之说而奸谀日甚驯致靖康祸不胜酷今陛下访天下之事非不至求天下之言非不切曩之窃弄威福者既赫然逐之矣而羣下犹畏缩苟且以言为戒或者今时议论凡陋驱之使然无所可否则曰得体与世浮沉则曰有量众皆黙己独言则曰沽名众皆浊己独清则曰立异此岂陛下所望于臣子者哉今欲大有为于天下破此凡陋而后可夫天理人事感应甚明自旱暵为虐陛下祷羣祠赦有罪曽不足以感动及朝求谠言则夕得甘雨天心所示昭然不诬独不知陛下之求言果欲用之否乎诚欲用之则愿以所上封事置籍禁中时时省阅当者审而后行疑者咨而后决宏谋伟论从容召见以质其言以观其才而揣意迎合者必斥治之萌象日长乱之萌象日消矣十一年五月面对言臣闻虚诞之风胜则纷扰而生事偷惰之习成则颓靡而废事陛下初载急于事功小人乗时以才自进久之皆以虚诞纷然扰败圣意厌之由是韬晦敛缩日趋偷惰颓靡之域其失等尔臣愿陛下复振起之大而达于国家之大体当世之急务小而熟一方之利害精一事之本末莫不简记选择以备任使始之议论必如赵充国之陈边事往复再三叩竭其蕴终之施行必如刘晏之主邦计迟久以湏其成假借以重其任则无不详之事理亦无不尽之材力矣十二年二月迁秘书郎兼皇太子宫小学教授凡所开陈必以正理讲论经义日昃始退盖尝未午而国公欲入公止之乃观书不辍至晡时可以入矣故不入左右以为请公曰国公务学正尔得趣奈何促之顾使令辈取被以入吾将宿此左右曰是间岂托宿之地耶国公逊辞恳之公然后退五月皇孙进封平阳郡王仍以公兼教授采摭古人行事明白易晓可为劝戒者合为一书名鉴古録盖以古为鉴可知兴替之义日讲一事恭淑之始作配也公以为道之造端于是乎在而自古论修身齐家者惟大易家人一卦最为彰明较着乃取先正司马公所书发挥其义以为端本正始之助六月除著作郎上知公既深将不次用之然欲观其民庸乃以为提举浙西常平茶盐事时十有三年正月也陛辞之日进言自古大有为之君必有同心同徳之臣陛下宵旰求治二纪于兹未有攸济向者喁喁跂须机会之念顾计本根之虑矣人人上决于渊衷物物取裁于睿断君劳而臣逸虽有大志不得达于天下甚可惜也臣愿陛下于股肱心膂之地更留圣虑精考察于先笃倚信于后明白洞达毋存形迹而后与之进退人才图画治道为之一日则有一日之效为之一岁则有一岁之效矣先是昆山华亭之间有淀山湖泄诸水道戚里豪强之家占以为田水由是壅公既领庾司有诉其事者察得其实奏请开之且为图以进天子亲览亟从公言贵势无敢沮挠百姓勇于赴功不日而毕乃刻石具述其事以防他日筑塞之患民甚便之常州无锡县财赋旧额五万九百贯而每岁所入止三万九千贯以耗剰补之仅能充数而羣将意未足也别委一官受输于县令无得与知县事陈世修之之官也谒公呉门访以为邑规模对曰财用诚今日之急务要以恩信为本恩信既洽不忧不办必欲如今之俗吏所为有去而已公察其持心之近厚也意甚嘉之世修既至毗陵固请催科仍旧贯守不许度不可为不就职而遽去公与提刑王尚之奏称其贤乞复以一邑畀之平江守王公希吕罢酒官程师礼怨希吕之尝督过也当官吏饯别之日攘臂诟之公奏陛下进退羣臣自有典章师礼敢然殆非所以令众见也陵夷之风渐不可长乞黜之以正名分从之安定胡先生讲道呉兴一时贤俊学焉者甚众既殁人尊敬之不衰郡太守每以季春设祭其墓久而寖废公以事关风教檄举行之十四年四月兼权平江府久旱祈雨惟祀典所载加敬天庆观有何蓑衣者挟妖术以诳俗异时为郡者神之每祈雨罢必就见焉公独不往何愠其不已谒也以杖击僚吏之车厉声辱之公亦不顾俄随车骤雨邦人大悦时浙右诸郡多阙雨公豫为之备奏所领八州略计常平米不过三十四万石宜及今米价未至腾踊广籴以益之幸而岁丰不妨为他日用若其饥馑贫民知官司有备可无转徙七月诏给度牒六十盐官海盐二县被旱尤酷乞住催三等以下夏税和买役钱及往年宿负从之华亭河流断絶邑宰刘璧相视青龙江可通潮而堙废已久集丁夫给官米不越五日浚七十余里潮逹县市又浚河东六十里水及州城当旱涸之时有浸灌之益表荐于朝公诚心救菑凡可以活民命者知无不为而其大要则以寛赋得人为急其言曰水旱之来縁事而应民和则为丰年不和则为凶岁今岁之旱民气不和之所致也州县有无所从出之虚额斯民有不胜其扰之诛求往时岁额本非若是多也惟言利之臣不恤国体阴自増益或献羡余遂为定数民力愈困逋欠愈多徒桂簿书实难催理乞诏帅守监司公心参考蠲减所増立为中制又言六月间海盐流移甚众自闻住催官物渐还故里盖民之流移未必尽因阙食亦縁所收微薄举目荒凉又虑刈获之后官私逋负交相催逼所以轻去乡井检放之令诚不可缓时平江既除郡守而未上公言救荒一事州县多不介意奉行灭裂臣不躬亲巡歴督责官吏无以上寛忧顾请以府事委提刑兼领而臣得以驱驰原隰许之故礼部黄尚书度时宰嘉兴中书陈舍人希点为平江观察推官杜君申刘君允济诸葛君千能皆一时僚吏有志于民者咸委用之且荐达焉海盐宰郑伟心不在民崇徳宰王迪简劝分无术皆奏罢之闻海盐丞陈祖永长兴丞黄庸之贤则请以祖永摄海盐庸摄崇徳淑慝区分以故人争自奋公以忠诚自结主知拯救艰阨繄公是赖而将漕者从旁挠之公欲裕民漕欲裕财趋向殊涂凿枘不相入久之漕护使客归言于上臣舟行运渠两岸禾稼云委不可谓荒此特常平司所委官属张大其事以希赏尔独不思渠能载舟灌溉所及稼安得不茂稍远则苗稿矣赖天子仁圣不信其言而信公愈笃故公益得以尽其力虑远乡之恩惠不及也分列诸场或近或远虽穷僻之处无不受赐虑民力之不可过劳也劝分所得粜不出乡毋使运于他处虑官司之耳目不能尽察也选用乡豪能任事者理为充役岁月以酬其劳富人不恤穷民増价闭籴者必惩其罪奸民名为贷粮重扰巨室者亦寘诸法异时轺车巡歴吏卒纷然所至为患公则不然从行不过数人笔吏舆夫假诸所诣或徒歩十余里访求民瘼人不知其为部使者也有请于朝勤勤恳恳足以感动故所欲无不从分委官属置歴议事笔而缄之故其情无不达事且竣矣余米尚多普济者三明主不疑其滥而公亦自信不疑宜其徳泽洋溢入人之深十五年二月召赴行在天子见公喜甚劳之曰一路饥民并无流移米价不长皆卿力也公惶恐称谢归美于上且言陛下矜悯黎庻从臣所请住催官物臣即躬行陇亩布宣徳意无不感泣甚大惠也而臣窃虑有司一旦督三年之赋如久病新起遽使负重何以堪之欲望圣慈捐此微利不然均诸三年以渐随纳亦足以少寛臣承摄呉门之日交割王希吕任内缗钱四十六万而臣増为五十二万以是知住催官物无损公家之利而足以系斯民之心上皆然之除戸部员外郎五月兼太子侍讲公之使浙右也闻上以髙宗升遐服丧三年而委皇太子参决庻务内而寺监丞外而郡守以下皆得专决奏疏云臣闻教子以事当以其渐凡除授许专决者欲皇太子具名宻奏陛下亦宻加可否审定而后行俟其进退人才熟悉惬当则尽委之至是又言陛下明烛四海虑周万务髙出羣臣之表今而启佑后人则制行当不以己尧舜禹授受之际曰允执厥中而已此圣人理天下之常道也陛下相传之要其在兹乎十月迁起居舎人避祖讳改太常少卿兼侍立官直前奏事曰臣闻君子小人相为消长众正进而后羣枉消羣枉消而后国是定国是定而后太平之基立自古圣明之君广储人才扶植善类使阴邪小人无间可入岂直为一时计哉今恶直丑正之徒私立名字阴阻善良稍相汲引者指为朋党稍欲立事者目为邀功而独以循黙谨畏者为时才此陛下好贤之美意所以犹未白于天下也愿明诏大臣公心求才毋惑于邪说十六年正月又言臣闻石虎之殁晋朝咸谓中原可复褚裒进营北方蔡谟独为朝廷忧之既而果有伐陂之困苻坚南牧众心危惧桓冲深以根本为忧谢安夷然镇之以静既而果有淝水之捷此二臣者可谓深于谋国矣使吾徳政修明将相得人足兵足食根深本固敌虽盛强其若我何如若不然敌虽衰微未可喜也今金主已殁士大夫之论或谓后嗣诞逸尝侮厥祖谓之不武自今以往疆场之事多或曰敌启争端必将有衅邻国多难本朝之福也臣以为不然夫因敌盛衰为我喜惧国势亦可窥矣先为不可胜以待敌之可胜事会之来岂有终极臣惧在廷之臣勇怯不得其当故愿以古人之精识逺虑为公朝诵言之二月光宗即位迁中书舎人进言臣闻郑子产曰政如农功日夜以思之思其始而成其终朝夕而行之行无越思如农之有畔自古人君未有不定规模于始而能成事功于其后也陛下有愿治之诚有克勤之徳立志无虑不坚行之无虑不力所虑者始基或未审尔愿诏大臣悉心讲画今日天下之事其纲要如何其凡目如何其施行之次第又如何条列以上陛下先隐之圣心而以其章下之侍从台谏天下之百执事反复其说裁之至当按为国论守而行之始虽太详终不愆素迟之五年而明效可覩矣上尝访公可为台谏者公称叶适呉鉴孙逢吉张体仁冯震武郑湜刘崇之沈清臣此八人者皆有学识气节通世务知国体不肯阿附苟合当今之选也被命使金夙有脾疾春夏间每作輙甚太夫人及子弟皆忧之公曰君命至重岂可为身谋哉先是遣使非有大故止以卿监为之上初登位故重其选公知金主丧服未除必阻我使副所服金带豫以告掌仪者使答之曰此行也告登宝位宜以吉服将事既及境逆劳者果以为言如公所教折之不可公使谓之曰两国通和已久岂可因此小节伤大体乎必欲易带有死而己不敢从也持之甚坚金不能夺伴使有犯御嫌名者公以交际不便申谕之俟其更名始听传衔焉至河北金以告登位使不应加宝字屡以语相恐官属失色公怡然曰我辈衔命而来以义为主头可断君命不可辱也及廷见授以国书金无语既辞复所寓馆俄有宣徽使李盘者传言信使此来国书称宝字有伤国体回日宜奏言讫亟去公厉声答曰圣人之大宝曰位不加寳字何以别至尊断不敢奏闻者皆悚盖彼所遣止云报谕而此称宝位耻不我若不欲深较又不可不言故略及之翼日启行公豫戒马卒我与馆伴语讫即可分马及并辔而行正色谓之曰此来将礼为报皇帝登宝位自初逹名衔以至见辞曽不我疑乃于临别忽以宝字为嫌不知何物臣僚輙发此论岂不知圣人之大宝曰位凡一官一职皆可以言位至尊岂得无别事理甚明不敢归奏遂分马伴使愕然不知所对人皆服公强毅有守如此天子深器重之尝谓公旧为宫僚非他人比有所欲言毋惮启告公遂上疏曰自古君子得志常少小人得志常多臣尝疑之深思其故盖君子之志在天下国家而不在一己行必直道言必正论不忤人主则忤贵近不忤当路则忤时俗小人之志在一己而不在天下国家所行所言皆取悦之道也用其所以取忤者其得志鲜矣用其所以取悦者其不得志亦鲜矣若昔明主念君子之难进则极所以主张而覆护之念小人之难退则尽所以照临而堤防之又言皇子嘉王春秋寖长已踰弱冠此乃亲近师友进徳修业不可稍缓之时而官属未备止于赞读直讲二员进见有时未有藏修游息之益皇支国本所系非轻宜择端良忠直之士参侍燕闲常在左右又曰两淮荆襄昔号多士楚汉之起一时共功多淮楚之人光武奋于南阳二十八将大抵出于襄邓宛叶至今风俗劲悍不能俯首程度以科举进往往隐于屠沽伏于田野不緑用之其肯甘心与草木俱腐乎宜诏监司帅守多为搜访择其尤者猝然召见骤加襃进必将振励奋发而人才愈出矣又曰人主忧勤则臣下协心人主偷安则臣下解体今道涂之人皆言陛下每旦视朝勉强听断意不在事宰执奏陈备礼应答侍从庻僚备礼登对而宫中燕游之乐锡赉奢侈之费己籍籍于众多之口矣强雠对境窥同间隙百姓嗟怨奸回生心此声岂可出哉国家财赋无承平所入之半而用度无节过政宣奢汰之日民力至此其困极矣若复悠悠悔将无及惟陛下深虑之绍熙元年三月公力求去上不许殿中侍御史刘光祖改太府少卿公言光祖天资刚介谋身之计虽疎报国之心甚切未闻他过忽此改除中外相传皆所未喻乞俾居旧职以昭陛下之徳七月拜吏部侍郎极言内降之弊救其流不若窒其源今有司虽许执奏而干求未有明禁则已求而复却既却而复求求者多则言者有时而渎言者渎则听者有时而厌下渎而上厌则名器有时而轻纪纲有时而紊矣昔仁宗皇帝有诏约束并许执奏推劾干请之人明正其罪夫仁宗圣徳恢洪与天同大然于内降之弊杜其本原如此此陛下之家法也兼修玉牒官十二月兼权刑部侍郎二年二月大雨震电继以大雪公言天人之道各以类应天道有阴有阳人道有邪有正为君子为公朝凡出于正者皆阳类也为小人为后宫凡出于邪者皆阴类也邪不可使胜正阴不可使胜阳今阳春方动雷始发声而阴邪乗之大雪继作阳欲发而不遂阴宜伏而反纵求之天道则为阴胜阳验之人事无乃邪胜正乎臣愿陛下讲切古道励精为治常使邪不得干正阴不得胜阳则戾气日消而圣徳日起奏仁宗尝命杨惟徳等撰集景佑干象新书凡有灾异推其所自以类相从记晋建兴元年十一月己巳大雨震电庚午大雪后来之应亦甚明白仁宗为之制序藏诸秘阁愿陛下取而阅之上从公言亟索此书以进翼日遂诏侍从以下极言阙失公奏陈五事一曰务学问二曰肃宫禁三曰明黜陟四曰察左右五曰除国讳臣闻义理不先尽则多听而易惑志意不先定则守善而易移人主虽有自然之圣质未有不资学问而能识治乱之原明善恶之归辨邪正之分者陛下盛徳至行天禀甚厚而犹有宴游嗜好便嬖声色之娯盖未得所谓真乐者以胜之尔自古贤君闲暇之时未尝废学讲求古今得失之理所以杜絶淫佚匪僻之好陛下诚能于退朝之隙日御经史以蓄其徳日接贤俊以究其义造次不忘精一不杂运天下于掌中将无难者岂非天下之真乐哉虽然此人主之利而非左右之利也惟刚健力行乃克有济仇士良告老之言情态具见可不深念乎臣闻钩陈九重华盖万乗垣直太紫庭俨云龙阑入则有罪误至则伏诛所以防未然限中外也今宫庭之间出入无度窃弄威福并縁为奸陛下用一人则指为某人之功去一人则指为某人之力帷箔游宴外无不传讥谤之语籍籍于道岂可不求其故哉御寒莫如重裘止谤莫如自修臣愿陛下冲虚澹泊勤劳恭俭谨宫闱之禁严中外之别政事悉谋之外庭咨访不及于左右则谤议不作矣易曰闲有家悔亡可不深念乎臣闻进人而不明其所以进则开请托之门退人而不着其所以退则来谗贼之口近者大小之臣纷纭去国逺近疑骇不知其罪而宰执不敢问台諌不敢言至于节钺之除出于御前直降虽台谏攻之而不胜卒至于宣谕而后止夫人主所恃以共天下之事者宰执也宰执有所不及所恃以维持纪纲者给舍台谏也御笔处分祖宗所无今纷焉四出不由进拟则宰执之职可废矣不经鸾台鳯阁何名为敇今而直降则给舍之职可废矣陈善闭邪献可替否者台谏之任也事有未审可以宣谕而勿言则台谏之职可废矣孤立无援者去之如巻席交通附丽者攻之如拔山自此言路之臣不过觇喜愠以自结顺风旨以纳交贤者日退小人日进而陛下之势孤矣传曰无善人则国从之可不深念乎臣闻自古舆隶小臣未有久任事而不坏其国亦未有坏其国而不及其家与身者费无极赵髙江充息夫躬刘隗刁协朱异赵严之流家国俱祸覆辙可鉴彼其初岂故欲至此耶人主以情亵易亲与之谋谟帷幄而此曹以舆隶小智居之不疑君有问焉则曰安于泰山而惧君子之绳已则尽力挤之君子去矣国将危乱又惧其得罪且死于是乎纩君之耳使之无闻此祸之所由作也今左右近习虽不敢挠政而簪履微臣犹出入宫掖道途之语至谓宰执之拜罢台谏之进退将帅之废置章疏之可否非其人不决往来之间踪迹秘宻使人主受谤中外切齿亦岂门戸之福哉昔英宗一召见王广渊周孟阳贾黯极谏以为示天下不广可不深念乎臣闻古者帝王无所讳忌即位之始卿授之策曰庆者在堂吊者在闾拂心之论日陈于前而天下治安享国长久后世忌讳之多无若秦隋而所讳之事卒皆自蹈之今天下之所恃者陛下虚怀听纳下情得达尔然自一二小官以言语斥逐而忠谠路塞循黙成风至于近者求言之诏朝下而上书之士夕斥传之四方谁不骇异祖宗崇奬忠直惟恐不闻草茅危言未尝加罪惟崇宁之末以星变求言既而消伏则以应诏直言之士附于党籍而治乱自此分矣可不深念乎臣愚不识忌讳僭言乘舆以及宫禁抵排贵要触冒危机不得罪于今必得罪于后迫于爱君万死不悔惟陛下察之四月兼侍讲三年四月对于选徳殿论两淮荆襄为国保障而今日经理曽无一事成就民兵未免于骚动城壁未免于难守财用未免于虚之朝廷平时选置牧守尽如内郡按格计资以补其阙此固不足以得人矣而又禁令太苛操切之者急采听太轻牵制之者众纵得其人亦岂能尽其用哉夫将委之以足食强兵聚民固险之事固非苟简仓猝之所能营十羊九牧之所能办也审观要害州郡备御未周者凡几处谨择端重练逹之人分土授民专意绥抚官属能否得自行黜陟财赋盈亏得自为轻重内之议臣毋责其细故外之监司毋拘以苛法寛以岁月假以权制结以恩信励以赏罚三年而考民庸五年而核边实则与今日不侔矣昔艺祖惩五季蕃镇之乱尽收事权归于朝廷君臣分严臂指势顺然所以备西北者规模与内郡不同所谓因事而制宜也为今之计不少寛其辔勒未见其可小雅曰皇皇者华废则忠信阙矣忠信既衰禁防虽宻终不足以制变其人忠信委任而责成功蔑不济矣惟陛下图之权兵部尚书兼权刑部七月面对言恭惟仁宗在位四十余年致治固非一端而要不出于爱惜人才一事人主之心常向善人天下之论常与善人公道常伸公议常胜虽与当路异趣时事背驰势不两立者然谅其本心终不摈弃范仲淹之攻吕夷简欧阳修尹洙余靖之助仲淹虽皆补外属有西事则起仲淹帅边余亦收用及仲淹参大政修靖遂列谏垣蔡襄亦牵联同升其后石介作庆歴圣徳诗襃贬太切夏竦中以竒祸善类几殆而富弼赖圣主保持迄登宰辅修亦执政襄靖俱为侍臣庆歴清明之治嘉佑隆平之福皆本诸此今天下人才固无他虑然或已经选用未究所长或因外迁遂不复入臣愿陛下恢广圣心稽参成宪博采而亟用之则野无遗贤朝不乏使而先朝致治之美可冀矣是岁日长至车驾将朝贺重华既而中止公奏曰自天子以至于庻人节序拜亲无有阙者三纲五常所系甚大治乱安危于此可卜不当以为常事而忽之既往之事悔之无及惟愿于一二日间起爱起敬讲家人之礼以安寿皇之心寻兼给事中时上过宫之意未决公与侍从合奏云陛下既涓日以告北宫寿皇必引领以俟陛下常人于朋友且不可无信况人主之事亲乎唐肃宗之事上皇也时自夹城起居上皇亦时至大明宫其后少失欢心虽四方珍异莫不先荐而上皇日以不怡辟谷不食屛荤不茹寖以成疾肃宗于是负不孝之名万世不磨今陛下久阙温清寿皇欲见不可得万一忧思感疾陛下将何以自解于天下哉四年三月对于清燕又言中外所传或谓陛下内有所制不能遽出或云溺于酒色不恤政事以臣观之恐未为然上曰安有是事公曰臣固知之窃意宫禁间或有樱拂之事姑以酒自遣尔上颔之公曰今闾阎匹夫处闺门遇逆境容有纵酒自放者人主宰制天下此心当如青天白日湛然清明风雨雷电晴霁之后不停留一点有所拂逆便当释然上确许以出公请上先期斋戒饮食起居皆当有节庻可感动父子之情上以为然八月转对言呉蜀之相资辅车唇齿之势也髙宗寿皇轸念全蜀寝食不忘寛民练兵选将择守惟恐一事失当迩来水旱频仍民力困倅识微之士懔懔于是久矣泸南之变几至滋蔓赖国威灵俄复殄灭呉氏世有威名军情所附挺没既久恤典不加能不怏怏重兵所屯不可一日阙帅制司差辟资望俱轻何以威服万众惟陛下深念而亟图之九月上犹未诣重华公与侍从两省同上封事云近者重阳圣节陛下既受羣臣万年之觞恭上两宫之寿忽报前所降旨不复施行中外震骇不知所自向来犹是寿皇圣意今乃如此必传旨者一时卤莽有此差误宜显黜之趣驾而行庻乎不远而复羣疑消释十月又奏窃闻嘉王生朝称寿禁中以报劬劳之徳父子欢洽宁不动心上念两宫延望之意又奏重华宫曰半年以来车驾数遇过宫每蒙慈眷有旨姑免因循日久遂至疑惑皇帝兢业过甚怀不自安几若严惮若非寿皇圣帝加意慰安窃恐渐成间隔今兹会庆圣节欲望先期谕旨勉以必来愈加慈爱皇帝仁孝素笃必无迟回十一月公等以累请过宫上不能用再求罢黜不许并令仍旧供职复奏臣等误蒙陛下拔擢寘诸从列正欲因事献忠有所裨益岂止为臣等爵禄之计若翠华未出而强颜就列厥罪大矣伏惟圣心思宗社安危大计俯从愚言臣等扈从而退便当供职上意犹疑及会庆节羣臣拜表称贺黄幄设而不御十一月有旨同班宣引遂奏陛下临御万方以信为本父子之道天性也陛下朔望不出许以进香进香不出许以上寿而上寿复不出反汗如此臣恐朝廷之令自是不行于四方矣十二月拜兵部尚书五年四月上将幸玉津园公与侍从同奏陛下即位于今六年未尝轻事游燕今者日俟鸣跸起居两宫犹未有闻而忽闻游幸物论沸腾实玷圣徳欲望车驾先过重华慈福然后徐为此行亦未为晚又曰陛下为寿皇之子四十余年一无间言内禅以来孝慈弥笃止縁初郊之后圣躬违豫寿皇尝至南内督过左右之人自此谗间遂兴窃度圣怀必大有疑而自以阙于奉亲可以无虑以臣观之陛下所疑必无是理而所谓无虑则甚可忧何者寿皇与天下相忘久矣今大臣同心辅政百执事奉法循理宗室戚里三军万姓皆无贰志设有离间将共诛之何疑之有若深居不出久亏于道羣情解体众口谤讟近日通衢之中固有持此指骂大臣无所避忌祸患将作可无虑乎上曰卿等可择一腹心之人为朕调护寿皇黄裳对曰父子至亲何俟调护公曰陛下一出便当无事上首肯公又于经筵率讲读官言之上曰朕未尝不思寿皇对曰陛下阙定省之礼今已数月虽有此心何以见之五月寿皇不豫公与侍从台諌随宰执班入殿门合门吏以无班止之公厉声曰有职事欲上殿遂入宰执奏事毕伏上前公等遂升殿上拂衣起宰臣引上裾公等亟前环绕泣曰寿皇疾势已危陛下不于生前一见后悔无及矣上遂入延和殿众又随之至福宁殿上甫入门内侍阖之众皆恸哭而退越三日公随宰执班起居诏独引公奏事公言臣前日迫切献忠举措失礼蒙陛下赦而不诛然引裾亦故事也上曰引裾无妨何得輙入宫禁对曰辛毗引裾以谏不听亦随而入清明之朝乃有是事昬乱之世何敢尔乎昔汲黯在朝淮南寝谋夫以一人之切直奸谋遂息今外议纷纷如此而在位羣臣曽无一言三军万姓必以为蒙蔽陛下一旦发怒无礼则祸乱之原也此臣所以不得不谏上曰往而见却如何公曰寿皇止有一子既付以神器惟恐见之不速万无却理上退语左右美公之明五月公复进言人情积忧则生疑积疑则生疾古人因事致疑如窃鈇之类因疑致疾如蛇影之类臣窃料陛下疑一旦过宫则祸变难测陛下试熟思之过宫则有祸不过独无祸乎天子之势至安至危其安也生杀予夺惟意所欲谁敢违之其危也虽欲为匹夫而不可得陛下以为不过宫可以免祸而不知乃所以速祸尔今君子见几常有惧乱之心小人无知皆有幸乱之意陛下所行多失人心一旦祸生不测谁为陛下尽力者六月寿皇疾势増剧公与侍从奏言窃闻慈皇以未见陛下故不肯服药既见必大喜不药而自愈矣上竟难之寿皇升遐公劝上奔丧许而不出合奏不报拜遗诏于重华宫退欲宿部有以为不必然者公曰邻里有丧犹相与奔走不忍即安于家况至尊乎乃皆宿部翼日遂同奏云陛下为寿皇之子当袒括辟踊之时犹不肯一出以就丧位寿皇为天子父乃无主丧之人自有天地以来岂有此事时大敛将成服宰执欲率百官恭请于上公言此议甚善若不听从则断不可成服须得皇帝执丧服衰方见寿皇有子中国有君尔宰执又欲拜表请上御殿公言大行皇帝创行三年之丧虽敌人闻之至今加敬当事事举行不可使苟简之意出于臣下之请凡公所言时虽不能尽用然公论韪之又上奏曰祖宗以来外廷虽用易月之制宫中实行三年之丧至我寿皇圣帝久旷之典一朝而复垂示万世永为成训而臣下之礼未及讲求人主衰服于上人臣吉服于下识者犹以为憾夫衰裳不可服勤易月之后羣臣虽权宜易服然以红紫为饰无异于平时亦太薄矣臣以为羣臣燕居皆当去红紫而服素衣则犹有哀戚之意诏令台諌议之皆称公所建请虽未纯于古亦足以扶持衰俗补助名教于是施行之时上自称疾眩朝野汹汹咸忧变故不测及皇上嗣位国丧有主而后人心始定六月拜端明殿学士签书枢宻院事公谓上初临御宜讲其所先入歴陈持心守正等凡十事请退朝之暇时与大臣坐而论道或召侍从台谏从容论说日轮讲官二员便殿赐对上有事于明堂公扈从斋宫俄得气疾遂还私第三日而薨实九月十有四日也享年四十有五积官至通议大夫爵崇仁县伯食邑七百戸食实封百戸遗奏闻辍视朝一日赐赙以银绢赠资政殿学士金紫光禄大夫仍令江西转运司措办丧葬遂以庆元元年九月己酉葬公于临川县长寿乡梅坑之原娶黄氏赠秦国夫人继室陈氏赠齐国夫人子端立朝奉郎通判福州思奉议郎通判潭州愈奉议郎监隆兴府苗米仓先公卒愚承务郎监镇江府丹阳县延陵镇税女适朝请郎直宝文阁知赣州留元刚孙扬祖通仕郎嗣祖承务郎次象祖次未名孙女一人公徳性寛平不为矫激崖异之行和气蔼如也而端介有守义利之辨明烛毫末事亲笃孝周旋无违而务在养志擢第而归待其亲故加厚欲有请于州县者则坚却之考论古今竟日忘倦或勉以偶俪诗歌之作则曰吾方笃志于致君泽民事业奚以是琐琐者为哉九江守潘侯慈明以公髙科不欲烦公吏事公曰食其食怠其事可乎职所当亲恪共不懈或谓天下事非才不办公曰亦当先论其心学术正而才不足所谓心诚求之虽不中不逺矣心则不正才虽过人非真才也平居讲贯博取诸人至于进退出处之大义则心自决之免丧之后迟迟其行既入都未尝干进止欲从吏部选尚书郑公丙力以馆学荐之赵忠定公时为天官贰卿语公曰前任既再考矣自陈可改秩公谢不敢始登班列荐绅归重期以公辅京畿声望益伟太学院沈君焕劲正不阿闻风欣慕尝称公虚己中立以受一路之善士洎登禁林直道谠言气压羣枉其摄事省闼也直暂焉耳陈源之与内祠姜特立之趣召皆驳奏其奸命寝而后止其领宪部也常良孙以贪墨败念其祖安民之忠独申救之止窜远地君子以是知公之论事悉由中出去恶如去草善善及子孙皆当于人心者如此皇上履位之初尊礼旧学延登枢府固将倚之为腹心也是非邪正之辨必能歴歴为上陈之上信公语凡所升黜允恊公论岂后来若是之纷纷者哉昊天不吊人杰沦丧国势岌岌者十有二年然则公之存没固安危理乱之所关也公之居家严而不猛和而不流中外井井悉有条理爵尊禄厚而自奉甚约先太师之薨也诸弟犹未立延师教之迄于有成又择贤士以归其妹始以明堂恩官介弟黙公薨之后复以遗恩奏勲埙二弟从公之治命也戒诸子曰我奋身白屋自致于此受知三朝捐糜难报可无愧于俯仰惟尽言无隐尔尔曹勉之益谨趋向益勤问学居官当亷居家当俭临大事当仗节死义以是立身以是报国则人皆谓我有子矣平生论著有奏议若干卷书春秋孟子讲义合若干卷制词若干卷鉴古録若干卷杂着若干卷闻见録若干卷开禧二年以子升朝加赠特进嘉定三年赠开府仪同三司六年赠少傅八年赠太保公之相祀明堂也实为礼仪顿递二使所赐金器可兼得之病革矣家人陈列于前公顾见之命辞其一临死生之变凝然不乱可敬也夫始某尉江阴公为常平使者推挽于朝遂为知己公薨既久易名之请因循至今诸子以知公本末莫详于某俾状其行庸以求谥焉力辞不获敬书以授之谨状
