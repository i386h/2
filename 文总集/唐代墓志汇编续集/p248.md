<!-- { "loadSidebar": true } -->
许下无言夺少年，震而不雨月当弦，风涛渭逆ゴサ没，从此无舟济大川。初□季载考其义，莫究指归，既痛绝手足，若恍然而悟曰：许无言是午字，今岁在午也。
震不雨是辰字，其衰瘵至甚，移归院就医，是辰日。及□□然之日，验於官历是上弦日，□应月当弦之谶也。吁！□有所潜受於□时间何悬知之若是也。忆於洛阳里第，始相与定交。公曰：何以契我？余曰：死患难，先禄位，孤寄□，同休共感，此义交也。见善相勉也。见利相远也。言之而必行，守之而必固。一旦离此，则攻而绝之，使□□为匪人，□□无恶言。斯益友也。余将与吾子契之。
自是过必相攻，善必相激，相成而恐失，相长若临□。虽朝夕共行止，人不以为朋比。亦君子之能贤善谤也。呜呼！公之文之学之精明道行，如雷声□□，无耳目者则不知也。公之讣始闻，人人如有亡，硕生□□□死气脱，道之不行也。天何心焉？公讳纾，字持卿，鲁司寇四十代孙，继继承承，世济不坠，间生杰出，磊落相望。曾祖岑父，皇任秘书省著作佐郎，赠司空；祖，皇任礼部尚书，致仕，赠司徒。父温裕，皇任检校右仆射、太常卿，充翰林院侍讲学士，册赠司空。
皇妣河东薛氏，族大而显，先司空公廿八年即世。公娶京兆韦氏，山东清甲家也，有二子男，曰铁婢，娟十岁，甚肖似。忆与公约，生子命名，必如兄弟，愚之子曰後□，他日铁婢当以还鲁字之。易云：积善之家，必有馀庆。善之教必闸於道儒释，释固无嗣，□□□室家公家道儒之馀□也。公又贤而无禄，其後益大以昌，女少於男。铭曰：
嗟嗟夫君，嗟嗟夫君，孔圣遗胤，颜回後身，高高者天，幽幽者神，幽幽不见，高高不闻，不见不闻，又何足以云云！（录自《隋唐五代墓志汇编》河南卷第一册）
№咸通１０１
【盖】
无。
【志文】
亡宫内人春宫长行银娘年。唐咸通十五年四月廿五日於万年县臣乐乡王徐村葬。看守人王文建王季（西安碑林藏石）
№咸通１０２
【盖】
温公合墓志
【志文】
唐故幽州节度衙前讨击副使太中大夫试殿中监温府君合墓志并序侄景中撰川流不息，年逝难停，乌兔递以推迁，人事同乎过隙，今来古往，孰能追之？府君姓温氏，讳令绶，字令绶，河东并州人也。其先轩辕氏之胤裔，太康之嫡孙日子少康，封为温城侯。其後因封氏之殷，有少师强以纣酷虐抱乐器归周武王，复封於温。至大司马，又封邑於并州。子孙依而望焉。秦有青州牧季，汉有护羌校尉序，晋有骠骑将军峤，後魏有并州刺史奇，唐有中书侍郎彦博，皆以入掌钧衡，出分符竹，正言忠列，史籍称焉。府君即侍郎之七代孙也。曾祖讳思贞，皇王府校尉、太子詹事；王父讳令琛，皇麾将军、守左金吾卫大将军；父讳可宏，皇宣德郎、试太常寺丞；代继勋业，望峻时英。焕乎璧之姿，卓尔山河之秀。
以书剑垂范，贻厥子孙。府君夙禀庭训，迥然孤标，器贮青，情高秋鹗。抱仁义以贱珠玉，履忠□而重贤良，博达经书，精烂韬略，蕴拥砂添灶之术，妙遗勒沃熏之机，说剑而边徼尘清，虚弓而天雁落。武能靖乱，行以移忠。时燕昭王张公以艺行见称，甄署散大将、游击将军，以夙夜在公，署亲事将，以识略果敢，领燕乐镇巡检将，以勇锐し捷，领威戍栏捉生将，以运筹幄幕，领檀州防镇将，以君亲义忉，领右随使将，以清廉勤恪，领荆垡营麦将，以疏朗仪冠，署节度衙前讨击副使。人为心腹，出即控临，或匹马只矛，追虏骑而深入；或劲风霰雪，候火而独归。卅馀年，历尽艰险，犹未罄其诚节，让职因归，计尽侯门，闲居及祸，以咸通十五年二月廿二日殁於幽都县通坊之私第也，享年六十有九。悲夫！彼穹何辜，粱木其怀，知之兴恸，里不巷歌。有一姊、一妹、一弟，□姊彭城刘氏，笄岁从人，所天早逝，碧萝无，松竹为心。守义之节不亏，匪石之诚弥忉。终丧尽礼，素服於今。妹陇西辛氏，移族清门，冀同偕老，早年不幸，已逐倾。弟令缜，虚襟放荡，器识宽弘，味道於老庄，礼重乎信义，笑傲簪屦，不事王侯，定分有常，先已逝矣。更有诸院弟侄等，或官列题舆，或职增牙□，豸帻闻触邪之美，弦歌显字人之方，其於清廉三事者，不能备述。府君夫人乐安郡门氏，动静有节，柔顺成家，德藏鹊巢之诗，美著椒花之颂。奈何於府君之先逝，逾三纪矣。续夫人齐氏，雍容妇德，淑慎母仪，敬事舅姑，慈训卑幼。荐奉蒸尝之礼，美矣采繁；贤和进让之风，称乎麟趾。有子四人：长曰景，署节度要藉；幼而雅默，长习儒书，在於和门，夕■若厉，知盛衰险易之道，识进退存亡之机。倏忽□游，莫知何往，一□□祸，未有人闻。次曰景衡，孝悌知名，谦恭立节，弯弧学剑，颇有佳声。次曰景术，性惟聪敏，□如穿杨，常思患己之诚，每有进身之志。次曰景卫，虽未弱冠，志气成人。有女五人：长女卅三娘，刘氏，短有期，魂随月谢。次卅四娘，石氏。次卅五娘，次阿师子，次巧儿，并在室。以泣血茹荼，哀归遇礼，骨融肤□，痛切自天。以其年闰四月二日取门氏夫人之柩，合窆於本县房仙乡之新兆也。左枕桑乾，却背林麓，咽郁而猿啼鸟哭，萧疏而惨风悲。景中幼沐恩慈，抚念犹子，瞻依遗训，血泪空垂。追绿前勋，书之琬琰，千龄万代，以光後来。其铭曰：
轩裳茂裔，震耀公卿，神受机略，天与英明。闺阃传芳，清门盛族，妇道徽柔，母仪端肃。自公退食，夙夜无违，控临夷狄，遐迩畏威。敬事舅姑，闲和娣姒，颂美椒花，德馨兰ぇ。安闲养素，祸降自天，命也何速，魂随逝川，龟策叶徙，宅兆斯卜，哀以送之，风悲鸟哭。
（录自《隋唐五代墓志汇编》北京卷第二册）
№咸通１０３
【盖】
大唐故李府君墓志铭
【志文】
唐故振武节度押衙陇西郡李府君重迁墓记叙曰若夫阴阳之气，混沌分别，人世相传，即有生有死。自故圣贤皆不免之，况今人乎。故李府君世祖郑州原武县居人也。本郑王房。宗枝相继，代袭官荣。
曾祖父讳端甫，皇任青州北海县令，葬在原武县南先茔。祖父子筠，皇任怀州河内县令。有子一人，讳清，皇不仕。娶姚氏，即李府君之父母也。府君祖父天宝十四年中守秩河内，遇幽蓟毒乱，惊动中原，焚艺郡县，戮掠无辜。因兹挈府君窜於河阴，落守吏途，於今三世矣。府君兄弟三人。二人先亡，葬在河阴县王宋村。府君讳审规，字全则，立性端厚，守仕无亏。主务重难，通达边境，词不辱命，人望其言。恩布羁孤，悉免饥寒之忧；温恭俭让，不为己厚之润，即府君有德有行矣。大中三年六月廿二日寝疾，终於河阴县五龙里私第，享年六十六。
大中四年十一月下旬，权殡於当县王宋村先茔之侧。府君先娶侯氏，次娶冯氏。
有子五人，长曰权，次挺，次揩，次校，损。去咸通十三年九月中抱疾卒於兴道里，权、梃、校等见主持度支驴务。有女四人，一王氏，一冯氏。净、莹二女在笄年早亡。第三男揩守职相府，因缘府君，岂敢废忘，未及甘脆，天降斯祸。
号叫天地，无所迨及。每至节序，远望长思。涕泣所恨，祭奠无期。愿使关东，得获启举，是揩号哀所望，咸通十四年九月初差使大梁。是以乞假启取，特蒙允许。十五年二月五日到河阴县将宰相判状呈告先祖及诸亡伯。至二月十六日吉辰，启发府君神灵，又取净、莹二小娘子神榇，随从扶护入京。及与葬送堂兄兑郎得归斤龙，皆赖神明，并留钱帛在後修筑先茔。伏惟府君神灵□昭知。今冀扶护到京，须议迁。用咸通十五年十月廿九日谨备重礼，殡於上都万年县王寨村。
今则府君免两地号望，祭奠有处。伏愿迁已後，神灵安乐，保护子孙，使继嗣不绝，吉利长幼。即府君神福助。虑他时陵谷有变，今古是虞，乃刊贞石，用记斯文。
孙男二哥儿书咸通十五年十月廿九日嗣子堂头通引官游击将军前右神武军中郎上柱国楷重叙记（录自《隋唐五代墓志汇编》陕西卷第二册）
№咸通１０４
【盖】
失。
【志文】
大唐故内养儒林郎行内侍省掖庭局宫教博士员外置同正员上柱国闾府君墓志铭并序乡贡明经胡杲撰公讳克稹，字子胜，京兆人也。曾祖讳光，祖讳忠瀚，父讳从敏，大夫东川监军，累受诸司使，弈叶腾芳，灵根夙茂。或秩崇早刺，望重全才；或政负清规，而名华不殒；或狩之备，艺过於人。公即护戎大夫之子也。公风神澄澹，器质清冷，冰蘖持心，松筠结操，爰及事艺，靡不尽焉。仍妙冠於时矣。洎乎幼而歧嶷，长而环伟，十一之岁，入士王庭，道兼去已，学匪常师，克彰三益之猷，已著四方之美。寻迁仗内学案。懿乎！总恭谨为莅职之柄，包仁义为周身之防，见善则迁，闻过则改，同列之上，翕然称之。又转迁使案，揖让悦随，导达不滞。
至咸通十四年勾官，奸回屏迹，豪猾吞声，立事立功，於斯为盛。至咸通十四年八月，选拜内养。班行名积，重德冠时，处剧若闲，有条不紊。咸通十五年八月殒於修德里之私第也，春秋卅有三。呜呼！公母胡氏，铅华不驻，早逝幽泉，附於先茔，木已拱矣。嫡妻丁氏，恸乃崩城，悲逾沉剑，孝行齐芳，备修葬礼。二子，长曰继□，幼蒙严训，早禀义方，闻礼闻诗，出恭人敬。小曰继＊，过庭之训已闻，渐有成名之望。嗟乎！举家号叫，满室孤霜，亲邻感切，涕泪伤之。即以其年十一月五日葬於承平乡昌合里。虑陵谷更变，乃刊石以志之。铭曰：
猗欤仁德！勇略冠群，且忠且孝，允武允文。志怀霜雪，器抱风云，趋泉万路，葬庄东坟。秦宫满□，岗势烟カ，金鸡玉犬，鸣吠相闻。诸孤禀命而长叹，万古千秋纪大勋。
（西安阿房宫遗址附近农家藏石）
№咸通０１５
【盖】
失。
【志文】
已残，仅存左半部。甲午疑是咸通十五年，待考。
（上残）曰仲（下泐）乡贡明经。号天地之无从，怀疑（下泐）州弋阳丞；次曰仲谕，次曰幼直，并乡贡明经。红萼连芳，霜凋其华，深可叹息。张氏先茔在苏州长洲县吴官乡楚关里。长子仲衔哀护榇，归於故乡，整舟楫，浮沧浪，过九江，顺流而东行。□逮曰畏寇难也。以甲午岁四月廿日龟兆遇吉，而旧丘，得礼之变也。今所志记者，但祖述年德而已矣。其词曰：
孝敬穆穆，冠彼华族，言容振振，实惟夫人。内则肃下，坤仪被身，在家敦孝，移天奉亲。门光九族，礼范六姻，于何不永，夫人遘屯。呜呼哀哉！世如川兮逝不歇，芳如兰兮霜败折，恸哭哀哀下泉路，下泉无门永永固。
（录自《文物》一九八七年第十一期）

●乾符
