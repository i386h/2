<!-- { "loadSidebar": true } -->
    旬日内，有番舶来泊者，一黑瘦鬼子，年约十四五矣，叱咤作番语数十字，人皆不达也。烛生常至大西洋诸国，颇解其义，呼使就署诘之。鬼子作笑声遁去。遂告指挥曰：“顷见西洋小鬼子，殆非常。彼妄出言云：‘此城可取而据也。’吾命缚送，即已去。后十年有海警，必是奴矣。”指挥命笔记月日，藏鱼袋中。凡两阅月，城役告成，其将弁公厩及甲库俱完缮。民居新创，得四直街，五小巷，招徕工商，每以日中市，土著之氓，计得四百户，兵舍则四围附城墙。其居战舰者，守左右两澳口。为犄角势。两裨将率之，钲鼓之声晓夜互应。城止三里而遥，隐隐如数万甲兵屯聚矣。

    未几，指挥奉节度使檄，援柘林，海贼侦主兵出城，以其徒突至。烛生与两裨将计曰：“新城初建，而贼犯之，必饥欲掠粮食。且觇吾城中兵，赴调者多。故乘间窃发也。今澳口战卒不及百人，闻贼艘十二，殆不止四倍，所恃者城守耳。然炮石不敷四击，守陴半召村农，非以计邀之，主客之形不敌也。两君可望贼帆将落，仓皇以舟师迎斗，佯败登岸，便绕城走，见幡竿处入，贼必以为怯也。我既鱼贯以进，彼将鸱张而前，两君仍向幡竿处出，吾集兵伏门侧，伺贼至，以两翼左右截之。村农但登陴呼，炮石随下，贼失利而退。见我空舰，必争取之，两君即以佯败之师，先设伏于澳口，乘其争舟未定，从后掩击，可获全胜矣。”两裨将称善。及期，贼恃其亡命，逐我兵入城，猝毙炮石者二十九人，死陷坎者六人，遁出城，中壕边鸟机者十一人，走澳口岸殪者八人，水戮者五人，弃我舟，返贼艘而逃。我兵擒贼渠一人，丑四人，我兵内外未挫一毫。两裨将以舟师少储胥，不复出海追袭，贸来之贼，颇丧胆焉。

    越三日，常大溜偕沙小溜至城中，谢烛生曰：“微公擒五贼送县狱，小溜之罪，上通于天，已不得白，亦无能代白者矣。”烛生问故。小溜曰：“始吾舅氏邬郁，以贩蔗糖出海，为故贼黄金标所俘，逼使奴仆，不得已，任役篷底。闰五月之岁，贼舟破于限门，罪大者水葬。舅氏投水不死，转得还家，既不敢往诉于官，又为乡党所指摘。邑壮丁之目尤大春，抵隙求金于舅氏，吾不直大春，责以利灾挟诈，将无别干萑苻。大春怒，率其侣蹙吾于市，吾力拒之，竟无能逞。今年构乱东南岛者，为黄金标坏舟中漏网之高弟。吾方谋之舅氏，诣军门陈彼中形势，出奇兵擒斩之。及定墟赌酒之日，舅氏方卧，忽为无名贼劫去。大春以舅氏向为贼中谍，此行必卖甲子城。其甥沙某，亦素通贼，闻于县尹。捕甥索舅，吾被系狱中。屡自申辩，官则唯唯，吏则呵呵。盖为大春所惑，将治吾如治贼矣。又吾所弃裨爱育儿，为大春购去，每乘间为故主人排难。大春虽嫉吾，因嬖爱育，故缓其陈告，免我于械五指，关三木也。昨者县尹讯五贼，内有掠舅氏之人，云将挟之为向导，由乌□港，劫东海□也。方知与吾无牵挂，尹遂释吾。”烛生笑曰：“方子被絷时，仆演禽星，知有井木之凶，其大春乎？虚日鼠之累，其邬君乎？心月狐之庇，其爱育儿乎？”大溜曰：“吾不往县中，小溜几无食矣；时数如斯，何可不信？”烛生因劝二溜曰：“二君昔有救溺之恩，仆敢不敦荐贤之谊。指挥将有事于海，荷戈殳者，往往不足以推赤心。固将召募乡勇，且耕且渔，或饵贼以财，或授贼以刃，或诱之聚而受歼，或乘其乱而尽斩，皆非其人莫与属也。二君即不图富贵，宁长没姓名乎？”小溜忻然曰：“亦诚有志，岂昧愚忠？实恐为大僚节制，进退不得自由耳。”大溜曰：“有事则以头颅寄长官，无事则乞骸骨还乡里。进退绰然，庶无顾虑。”烛生曰：“真英杰语！仆当力白于指挥，如约可乎？”

    于后指挥自柘林归，劳烛生曰：“以拥肿数舟之卒徒，弹丸一城之老弱，击走数百贼，先生可谓能兵者矣。吾在柘林，发矢穿三贼胸，夺刀馘一贼首，众卒踊跃大呼，争欲贾勇，岂能斗智者哉！”烛生曰：“来窥新城者，传为海南人，系黄金标之徒黑鱼头，一名老鲁。先以盐艘柁师犯法，当毙木下。渡海时，以计投水遁逃。导东倭，通交址，前传倭寇数十艘，非真倭也，即其虚张之名号耳。县尹执讯之渠，即黑鱼头前部白獭儿，虽有酷法炙之，然彼中虚实，宁受烹而不言也。吾将因小溜之舅邬郁往还贼中，探取事机，使大溜伪为闽贾，载海物如被劫，已失其六七者，前行遇贼，掠其余，即呈身乞与为用。又使小溜伪掠广州蛋人女，及潮州契童，云将献交帅者，贼喜必竞取之，而啖小溜以为盗，则从之。潜令男女行反间，致淫者自相贼。得此三伏，公以千人，配飞舰二十，出五百里外备之。内外相薄，此贼不尽杀不止也。”指挥抚掌曰：“先生计诚奥妙，但二溜既入我药笼中，可得其死力，邬郁为人劫去，何自驱策之？”烛生曰：“邬诚贼中出入者也，故前累小溜，托为人劫去，不欲自奔耳。独小溜能招之使来，但授计于甥，以达其舅，成功而返，初不必执戟帐前。”指挥从其策。上书节度使云：

    甲子左卫指挥使甘鼎，为密陈剿贼方略事。前者筑城事蒇，所有协济屯粮，分添守具，及招呼士兵，借用民艇，一切趱办章程，已禀请饬行，均奉批报可。职等誓竭股肱之力，图收鳞爪之才，礼聘幕士桑。八闽之英，一黉为俊。专精于天官仪象，研练则海藏图形。兵法能化腐为奇；军行善以少击众。金汤设险，伏五花八门之机；水陆扬威，成一月三捷之绩。请授以从事勋衔，俾参幄务，新募乡勇，常越沙明。都鄙之民，鱼虾为侣，无人知则辍耕太息；为国用而入水不濡。咸砺齿于同仇，即丧元无异志。请署为队长，俾作游兵，遥设伏以诱蛟涎，若诈降而探虎穴。又有贼中之佼邬郁者，宥其罪，而使归命投诚，伺贼情，不妨非时来告。职自以千人巡洋，无庸各路举燧，功以畀之群力，罚先施乎一身。谨受责成，颇无疑虑。年月日。职谨状如律令。

    书上，节度使遍示群僚云：“海上有此君，省中无其匹矣。”手批数十行，额庆无双士，虚怀起敬，拭目观成。指挥告烛生及二溜云：“我虽运用如是，未识贼中何以应之。苟其移步换形，未可胶柱调瑟。”烛生叹息曰：“古时输攻墨守，如弈棋高手，适得对垒，彼此俱在算中，局无一定，变有万端。公深明变通之义，方不是赵奢之子，空展遗书；亦非如诸葛参军，故违节制。谈兵真不易易！”二溜曰：“吾徒只知奉令而已，请分途而出，各秘锦囊，虑变自在中权，不须侧耳。愿驰羽檄，从海燕衔来，欲报蜡书。以钓筒浮至，何如？”指挥许之，遂依计去。

    越数日，忽汲水卒告急曰：“城西北有两泉，供一城爨。今早泉之色臭俱恶，有言盗置毒物者。居民汹汹，议徙远村落，若何而可？”烛生曰：“谁为置毒物之说，可亟捕得，杖于市而逐之。示居民无往汲毒泉，城中自觅汲处。惟视吾指点，掘四井，今日必及泉。”指挥曰：“何以知其速也？”烛生曰：“凿井宜用参日，以猿为水母也，今日是矣。”一卒曰：“中央龙井，不可以汲乎？”烛生曰：“甘泉变为毒泉，岂龙意不知天意？往汲焉必不得水。”指挥亦未之信，请试之。未几，来报云：“汲水之桶，入井则底脱矣，三易皆然。”指挥大骇。烛生偕卒数人，携锸视城内，果得四处。鸠工掘之，凡三时，而东一井先得泉，城中夕炊无患矣。以次皆穿透。惟北一井视他处掘深两倍，而泉不上涌；又土脉转柔腻，掘者无艰苦态。指挥请易地，烛生曰：“舍此更无井，此井无泉，不解何异，吾将自窥之。”倏尔，井中人出告云：“井旁有一穴，四围皆石砌，请烛之。”烛生忻然，命携炬自缒而下。良久，捧一箧出，又下，凡三得箧。命掘者就石围东北隅凿之，必得泉水。既而泉果大至，较三井更甘美。以箧呈指挥，似泥而坚，似木而润，拟以骨角玉石之物，又浑沦无痕迹之可寻也。块然其质，宝莫能名。指挥乃与烛生焚香而祝之曰：

    混元始开，神物胚胎。神井既鉴，幽光喷薄。何方地，掩是瑰奇。我告真宰，发之无罪。

    祝毕，三箧自裂缝，启之，惟高丽纸实其中，何止千百片。烛生曰：“是必有异。”复持纸叩首谢。屏人退去，自取西洋显微镜，就日中照之。每纸数十行，皆史籀小篆，字不及蝇头，殆蚊脚耳。非谛视不能见，盖其先用龟溺书之。其书凡二十卷，每行得数百字，题曰：“彻土作稼之文，归墟野凫氏画”。又一箧为“天人图”，题曰“眼藏须弥僧道作”。又一箧为方书，题曰“六子携持极老人口授”。烛生谓指挥曰：“此书明明授我主宾矣，何言之，彻土桑也，作稼甘也！”再叩首谢。细视其箧，即高丽纸以漆涂之，既已开视，则箧皆轻如无物，真仙制也。指挥谋于烛生，营龛于秘室置之。行则藏枕中，有所求发明，则拜而同启视。两人大悦，闻庭中鼓声，指挥出公□坐，一浴汗卒跪陈云。贼攻神泉。副指挥出走东南诸港，此时又警至矣。”

    发书陈箧自当年，秘笈谁翻甲子前。

    为有神灵开绝学，于无字句得真诠。

    一生病酒吾衰也，五夜谈兵士粲然。

    剑指火星休落地，光垂薄海净戈铤。

    殳父先生诠曰：“甲子城，在今惠州府陆丰县，属之东南隅，实则作者自言性道也。”

    甲子，天行也。城则人之受范围于帝王，以仰承天宠者。盖台垣垂象于天，下土因之造城郭，以人合天，是甲子为天之生我，而甲子城为天之成我。夫岂不根，而能解事。

    天开地辟而人以生，其间动静云为不过六十年、六十月、六十日、六十时耳。一时之内，而欲明阴洞阳，以迄乎一日一月一年。由一而推之于十二，由十二而推之于五倍为六十。其理其数，非若列星之东井，下壤之井田，条分而缕析之，则夫四生六道之丽于阴，三纲五常之丽于阳，知之而不能言，言之而不及精详矣。故井之时义，于甲子城尤宜深切著明者也。

    为高为下，必有所因，井则无所因矣。大禹乘四载随山奠川，智者行无所事，不闻施穿凿之力于一井。其道横而致之，竖则非法，掘井之难，人力所通，而厚地不居其功，高天亦不禁其取。掘之用，粗之则凿死乎混沌，精之则思通夫鬼神。盖作者深穷奥，为困勉人标一竖而致之之功，谓之掘井。

