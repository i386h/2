<!-- { "loadSidebar": true } -->
青青河边草，绵绵思远道。言良人行役，以春为期，期至不来，所以增思。王逸楚辞注曰：绵绵，细微之思也。远道不可思，夙昔梦见之。广雅曰：昔，夜也。梦见在我傍，忽觉在佗乡。佗乡各异县，辗转不可见。字书曰：辗，亦展字也。说文曰：展，转也。郑玄毛诗笺曰：转，移也。枯桑知天风，海水知天寒。枯桑无枝，尚知天风。海水广大，尚知天寒。君子行役，岂不离风寒之患乎？入门各自媚，谁肯相为言？但人入门咸各自媚，谁肯为言乎？皆不能为言也。客从远方来，遗我双鲤鱼。呼儿烹鲤鱼，中有尺素书。郑玄礼记注曰：素，生帛也。长跪读素书，书上竟何如？说文曰：跪，拜也。上有加餐食，下有长相忆。
文选考异
乐府三首注五言：案：此「古辞」下不当有「五言」二字，其三首每篇题下，当有之。茶陵本后二首正如此，前一首又误移于上，亦非。袁本俱无，益非。
书上竟何如：袁本、茶陵本「上」作「中」，是也。
伤歌行
昭昭素月明，晖光烛我床。忧人不能寐，耿耿夜何长！毛诗曰：耿耿不寐，如有隐忧。微风吹闺闼，罗帷自飘扬。毛苌诗传曰：闼，内门也。揽衣曳长带，屣履下高堂。长门赋曰：屣履起而彷徨。东西安所之？徘徊以彷徨。春鸟飜南飞，翩翩独翱翱。悲声命俦匹，哀鸣伤我肠。感物怀所思，泣涕忽沾裳。伫立吐高吟，舒愤诉穹苍。毛诗曰：伫立以泣。谷永与王谭书曰：抑于家不得舒愤。毛诗曰：靡有旅力，以念穹苍。李巡尔雅注曰：仰视天形，穹隆而高，其色苍苍，故曰穹苍。尔雅曰：穹苍，苍天也。
文选考异
昭昭素月明：袁本、茶陵本「月明」作「明月」，是也。陈云别本作「明月」。前月赋注、后何敬祖杂诗注引皆作「明月」，可证。
注「抑于家」：案：「抑」下当有「郁」字。各本皆脱。此所引永传文，汉书可证。
长歌行
崔豹古今注曰：长歌，言寿命长短定分，不妄求也。此上一篇似伤年命，而下一首直叙怨情。古诗曰：长歌正激烈。魏武帝燕歌行曰：短歌微吟不能长。傅玄艳歌行曰：咄来长歌续短歌。然行声有长短，非言寿命也。
青青园中葵，朝露行日晞。毛诗曰：湛湛露斯，匪阳不晞。毛苌曰：晞，干也。阳春布德泽，万物生光晖。楚辞曰：恐死不见乎阳春。淮南子曰：光晖万物。常恐秋节至，焜黄华橤衰。焜黄，色衰貌也，胡本切。百川东到海，何时复西归？尚书大传曰：百川赴东海。少壮不努力，老大乃伤悲。
文选考异
注「魏武帝燕歌行曰」：陈云「武」当作「文」，是也。各本皆误。
焜黄华橤衰：袁本、茶陵本「橤」作「叶」，是也。下篇注引正作「叶」字。
怨歌行
五言歌录曰：怨歌行，古辞。然言古者有此曲，而班婕妤拟之。婕妤，帝初即位，选入后宫。始为少使，俄而大幸，为婕妤，居增成舍。后赵飞燕宠盛，婕妤失宠，希复进见。成帝崩，婕妤充园陵，薨。
班婕妤
新裂齐纨素，皎洁如霜雪。汉书曰：罢齐三服官。李斐曰：纨素为冬服。范子曰：纨素出齐。荀悦曰：齐国献纨素绢，天子为三官服也。裁为合欢扇，团团似明月。古诗曰：文彩双鸳鸯，裁为合欢被。出入君怀袖，动摇微风发。苍颉篇曰：怀，抱也。此谓蒙恩幸之时也。常恐秋节至，凉风夺炎热。古长歌行曰：常恐秋节至，焜黄华叶衰。炎，热气也。弃捐箧笥中，恩情中道绝。
乐府二首
魏武帝魏志曰：太祖武皇帝，沛国谯人，姓曹，讳操，字孟德。少机警，有权数而任侠，举孝廉为郎，迁南顿令，封魏王，文帝追谥曰武皇帝。
短歌行
对酒当歌，人生几何！左氏传曰：俟河之清，人寿几何？譬如朝露，去日苦多。汉书，李陵谓苏武曰：人生如朝露。慨当以慷，忧思难忘。何以解忧，唯有杜康。毛诗曰：微我无酒，以遨以游。博物志曰：杜康作酒。王着与杜康绝交书曰：康字仲宁。或云皇帝时宰人，号酒泉太守。汉书，东方朔曰：臣闻消忧者，莫若酒也。青青子衿，悠悠我心。但为君故，沈吟至今。古诗曰：驰车整中带，沈吟聊踯躅。呦呦鹿鸣，食野之苹。我有嘉宾，鼓瑟吹笙。毛诗小雅文也。苹，萍也。鹿得萍草，呦呦然而鸣，相呼而食，以兴喜乐宾客，相招以盛礼也。郑玄云：苹，藾萧也。明明如月，何时可掇？忧从中来，不可断绝。言月之不可掇，由忧之不可绝也。说文曰：掇，拾取也，猪劣切。越陌度阡，枉用相存。应劭风俗通曰：里语云：越陌度阡，更为客主。长门赋曰：孔雀集而相存。契阔谈燕，心念旧恩。毛诗曰：死生契阔。汉书曰：张贺思念旧恩。月明星稀，乌鹊南飞。绕树三匝，何枝可依？月明，已见上句。喻客子无所依托也。山不厌高，海不厌深。管子曰：海不辞水，故能成其大；山不辞土，故能成其高；明主不猒人，故能成其众。周公吐哺，天下归心。韩诗外传曰：周公践天子之位七年，成王封伯禽于鲁。周公诫之曰：无以鲁国骄士。吾，文王之子、武王之弟也，成王叔父也，又相天下，吾于天下亦不轻矣。然一沐三握发，一饭三吐哺，犹恐失天下之士也。论语素王受命谶曰：河授图，天下归心。
文选考异
短歌行：茶陵本此下有「四言」二字。案：有者是也。袁本每题下尽无，皆非。
注「迁南顿令」：陈云「南顿」当作「顿丘」。案：所校是也。魏志武帝纪及裴注俱可证。各本皆误。盖东郡之顿丘也。
注「皇帝时宰人」：袁本、茶陵本「皇」作「黄」，是也。
但为君故沈吟至今袁本、茶陵本有校语云善无此二句。案：所见非也。此诗四句一换韵，「今」与「心」协，不容善独无之，盖亦脱正文共注一节，说具于前。尤延之知其误，据五臣补正文，故此处有添改痕迹，但疑终失注耳。
注「月明已见上句」：袁本、茶陵本「见上」作「上四」。案：各本皆有误也。疑当作「已下」，否则「月明」衍耳。
苦寒行
五言歌录曰：苦寒行，古辞。
北上太行山，艰哉何巍巍！羊肠阪诘屈，车轮为之摧。吕氏春秋曰：天地之间，上有九山。何谓九山？曰太行羊肠。高诱曰：太行山在河内野王县北也。羊肠，其山盘纡如羊肠，在太原晋阳北。高诱注淮南子曰：羊肠阪是太行孟门之限。然则阪在太行，山在晋阳也。树木何萧瑟，北风声正悲。熊罴对我蹲，虎豹夹路啼。溪谷少人民，雪落何霏霏。毛诗曰：雨雪霏霏。延颈长叹息，远行多所怀。吕氏春秋曰：天下莫不延颈举踵也。我心何怫郁，思欲一东归。楚辞曰：怫郁兮不陈。东归，言望旧乡也。水深桥梁绝，中路正徘徊。迷惑失故路，薄暮无宿栖。杨雄琴情英曰：当道独居，暮无所宿。行行日已远，人马同时饥。檐囊行取薪，斧冰持作糜。庄子曰：檐囊而趋。悲彼东山诗，悠悠使我哀。毛诗曰：我徂东山，滔滔不归。
文选考异
注「然则阪在太行」：案：「则」字不当有。各本皆衍。凡善注之「然」，即今人之「然则」，前后例如此，不知者误添之。
乐府二首
魏文帝
燕歌行
七言歌录曰：燕，地名，犹楚宛之类。此不言古辞，起自此也。他皆类此。
秋风萧瑟天气凉，草木摇落露为霜。楚辞曰：悲哉秋之为气也，萧瑟兮草木摇落而变衰。毛诗曰：蒹葭苍苍，白露为霜。群燕辞归鴈南翔，念君客游思断肠。礼记曰：仲秋之月，鸿鴈来，玄鸟归。郑玄曰：玄鸟，燕也。楚辞曰：燕翩翩其辞归。又曰：鴈雍雍而南游。慊慊思归恋故乡，何为淹留寄佗方？郑玄礼记注曰：慊，恨不满之貌也，口簟切。贱妾茕茕守空房，茕，单也。忧来思君不敢忘，不觉泪下沾衣裳。古诗曰：泪下沾衣裳。援琴鸣弦发清商，短歌微吟不能长。宋玉风赋曰：臣援琴而鼓之。宋玉笛赋曰：吟清商，追流征。明月皎皎照我床，星汉西流夜未央。古诗曰：明月何皎皎，照我罗床帷。毛诗曰：夜如何其，夜未央。牵牛织女遥相望，尔独何辜限河梁。史记曰：牵牛为牺牲，其北织女。织女，天女孙也。曹植九咏注曰：牵牛为夫，织女为妇，织女、牵牛之星，各处一旁，七月七日得一会同矣。
文选考异
燕歌行：袁、茶陵二本此首在善哉行之后。案：盖善、五臣次序不同，二本所用是五臣，而失着校语耳。
注「宋玉风赋」：案：「风」当作「讽」。各本皆伪。余多不更出。
善哉行
四言歌录曰：善哉行，古词也。古出夏门行曰：善哉殊复善，弦歌乐我情。然善哉，叹美之辞也。
上山采薇，薄暮苦饥。毛诗曰：陟彼南山，言采其薇。楚辞曰：薄暮雷电归何忧。古艳歌曰：居贫衣单薄，肠中常苦饥。溪谷多风，霜露沾衣。说苑曰：孺子不觉露之沾衣。野雉群雊，猴猿相追。毛诗曰：雉之朝雊。还望故乡，郁何垒垒。广雅曰：垒，重也。高山有崖，林木有枝。忧来无方，人莫之知。言高山之有崖，林木之有枝，愚智同知之。今忧来仍无定方，而人皆莫能知之。说苑曰：庄辛谓襄成君曰：昔越人之歌曰：山有木兮木有枝，心悦君兮君不知。人生如寄，多忧何为。尸子曰：老莱子曰：人生天地之间，寄也。寄者，固也。楚辞曰：伤楚国之多忧。今我不乐，岁月如驰。毛诗曰：今我不乐，日月其除。汤汤川流，中有行舟。随波回转，有似客游。策我良马，被我轻裘。毛诗曰：良马四之。论语，子曰：赤之适齐也，乘肥马，衣轻裘。载驰载驱，聊以忘忧。毛诗曰：载驰载驱，归唁卫侯。楚辞曰：聊偷娱以忘忧。又毛诗曰：驾言出游，以写我忧。
文选考异
注「寄者固也」：陈云「固」下脱「归」字，是也。各本皆脱。余屡引可证。
注「又毛诗曰」：茶陵本无「又」字，是也。袁本亦衍。
乐府四首
五言
曹子建
箜篌引
汉书曰：塞南越，祷祠太一、后土，作坎侯。坎，声也。应劭曰：使乐人侯调作之，取其坎坎应节也。因以其姓号名曰坎侯。苏林曰：作箜篌。
