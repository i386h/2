<!-- { "loadSidebar": true } -->
我师复登，贼遁浮海。帝庸晋秩，以劳敌忾。 
来归饮御，燕喜便蕃。铙歌鼓吹，戎车在门。 
恺乐方献，谗言孔兴。君曰何伤，白璧青蝇。 
世方小往，我则大归。从容燕笑，饬巾之时。 
先甲三日，话言琅琅。克期挥手，如旅ㄈ装。 
惟君平生，崇智卑礼。孝乎惟孝，友于兄弟。 
吉人，虚止静默。帘阁帷灯，凝尘蔽席。 
花下闭关，竹间扃户。东阡南陌，杖屦可数。 
旁搜博览，百家之书。其尤精者，《青囊青乌》。 
医通国能，葬识地脉。活彼黎庶，妥我兆宅。 
翠山之阳，马鬣牛眠。君所相卜，今则藏焉。 
君生五男，四为食子。五幼而殇，女嫁人士。 
诸孙竞爽，高门有庆。宾子于宣，克举于乡。 
君之子女，皆出周氏。维周淑慎，作配甚似。 
克共克俭，允孝允慈。制书褒美，称为母师。 
生而媲德，死则同穴。松柏丸丸，高坟石阙。 
史传壹行，亦载《列女》。我仪图之，民鲜克举。 
栀貌蜡言，流为丹青。大书深刻，惭彼幽扃。 
述德缵言，惟君有子。庶无愧辞，讯于旧史。 
旧史朴学，质胜斯野。掇其绪余，以告来者。 

    （曹府君墓志铭） 
    崇德曹广，举崇祯庚辰进士，归而将葬其父，乞铭于旧史氏钱谦益曰：“广之先世，家歙之岩镇，以赀雄里中。吾祖逐什一，行贾于浙，乐崇德之土风，将卜居焉。吾父生于斯，长于斯，念先人之遗志，命吾兄弟毋去此土也。曹之定居崇德，自吾父始也。吾父年十二，即代吾祖治家政，有狱讼于会城，僮奴千余指，雁鹜行列，莫敢陕输流视。市少年以杀人诬中表，连染吾祖。三年未白，往见钱塘令，拂衣奋袖，词辨蜂涌。令大悟，立置诬讼者于理。吾祖自此得骑从出入闾里，雍容修长者之行矣。吾父性行高迈，口不道钱货。吾祖殁，执其手而语曰：‘吾传食伯仲间，独久汝。吾病，汝逾月不解带，良苦也。有汝母私蓄千金，以偿汝。’父顿首谢。已而瓜分之，不忍私一钱也。为邑令重客，出富人以诬坐论死者，其人数辇金钱以谢，拒弗与通。桀黠奴以盗赀系狱，狱吏来告。彼得出，必致死于公，请为公杀之。父笑曰：‘吾岂以我它日之死，易彼今日之生哉？’奴竟得出。吾父少读书，负经济，数踏省门，视一第如拾芥。万历甲子，以国子生试南畿。故人有大狱，亲知缩首，莫敢过其门，倾身为之囊橐。奔走尽气，病大作，弗克试而归。归而数病，遂不起。吾父尝语曰：‘南闱之役，失一举，得一友，所得奢矣。’呜呼！岂知其并以失身也哉！吾父之才，可以先人，其志与气，不能后于人。而抑没不自聊以死，则天也。其殁也，顾视妻子，无可怜之色。自述其生平，命笔志之，壹似重有属者，不能舍然于身后。其可知也，敢以请于夫子，夫子其哀而铭之。”谦益曰：“府君盖孝友顺祥，深中笃厚之君子也。其行己也比于节，其御物也近于侠，要以仁心为质，修业而息之。至于子而发闻于后，宜矣。是宜铭。” 
    府君讳以成，字玉汝。祖祺，父弘淮。先世皆葬于歙，今卜葬崇德，府君之志也。卒于崇祯甲戌三月十三日，年仅四十有四。娶程氏。子五人：序、广、度、修来、庑。女子嫁仁和郑钅其。葬以某年某月甲子。铭曰： 
    君子五人，序广长成。伯仲竞爽，广先序鸣。 
广也英妙，翱翔上京。明发不寐，有怀。 
衔哀述德，以乞斯铭。我铭既勒，乃卜佳城。 
{隋山}山回水，叶彼经营。仁人孝子，惟后之赢。 

    （明故徐府君墓志铭） 
    太仓徐文任将葬其父母，谒铭于其友太史氏钱谦益曰：“吾先世望东海。吾胄于国初之福孙公，后十代，吾父也。福孙公自长洲徙昆山，籍茜泾里。弘治中，割隶太仓州。曰‘东渔公’者，吾曾祖也。曰‘南平公’者，吾祖也。吾父性庄强子易，有气略。其接人煦煦，口出气恐伤物，有不平则肆言折之，不畏强御。其理家，囊箧细碎，无所遗漏。缓急叩门，手提数百金，如弃涕唾。州有大凶灾及力役钩稽之事，吾父急病耆事，具有条法，州人赖之。吾从祖御史公既贵，吾祖尝叹曰：‘叔也，能大吾门，虽然，不如吾之有收子也。’御史殁，遗孤漂摇，如之未卵。吾父曰：‘先人有坠言矣，必再立叔氏。’倾赀立专 力，屡速于讼弗悔。人咸谓吾父能子，谓吾祖能知子。州多高门鼎贵，吾父以国子生入赀，授光禄寺署丞，终老其家。州之人每举手相谓曰：‘犹望徐公也。’万历三十八年，吾父殁，年七十九。又七年，吾母终，年八十五。吾母太原王氏也，事君姑，遇子妇，皆有节法。吾少多四方之交，吾母宿膏火治具，至老不倦。生子男三人：大任光禄寺署丞，尹任蚤死。文任则吾，其幼也，今为国子生。女子嫁顾文谟。孙、曾孙男女若干人。将以今年十一月，合葬于某地之新阡。葬宜有铭，吾子辱与文任游，又于辞直而不华，愿有刻也。”谦益曰：“今人视友道如粪土，独文任坚勇自喜，以交友闻于人，为难能也。虽然，亦其父母成之也。文任有友曰西安方应祥，字孟旋，年四十，未有子，府君命文任相视婢之宜子者以予应祥。夫人躬庀裳衣，具膏沐，教诫而遣之。应祥见于府君，抠衣趋隅，执子弟之礼。府君殁，拜夫人于堂下，夫人亦门为 门见焉。谦益之友于文任久矣，敢不诺而铭诸。”东渔公讳忱，南平公讳整，府君讳可久，字复贞，今年实万历四十七年也。铭曰： 
    徐氏先世，本自伯益。十望其九，载在史册。 
东海侨郡，播迁吴中。必复其始，群支海东。 
福孙之后，光禄廓之。仁孝袭训，委祉来兹。 
于德尔劬，于家尔赢。匪家则赢，惟后之成。 
娄江滔滔，幽室渠渠。隧道之石，多于储胥。 
惟公有子，谒文于友。篆此铭章，以告远久。 

    （漳浦刘府君合葬墓志铭） 
    漳浦刘履丁以诸生应辟召，擢郁林州知州，将归葬其父母，而谒铭于旧史氏曰：“履丁之先世，自光、固徙莆田，元末有尉漳浦者而家焉。正德甲戌，曾大父友仁与从叔勋同举进士。勋以谏南巡廷杖，巡抚宁夏，为莆名卿，而曾大父历郡守至参政，有声迹，刘于是乎始大。大父讳祥高，为诸生祭酒，年八十犹踏省门试。元配郑无子，有二侧室，各生二子。而先君与伯氏，其母林也。先母黄氏，其父郡守公，理学巨儒，与从伯父国徵、介徵同乡举。先母年十八归于我。先君二十为诸生，含英浮华，蔚有誉处。先母习礼明诗，闺房之内，朱黄研席，与刀尺错互，灯火青荧，俨然士友也。嫡母既没，诸姑妯娌争产速讼，磨牙吮血。先君分甘让肥，所自予者，皆寝丘之田，西益之宅。先母无后言，抚其子侄，必先己子。宾祭冠昏，皆于我乎取，先母无难色。先君晚而习静，好江门余干之学，焚香盥，梯几帘阁，凝尘蔽榻，双趺隐然。先母俭朴静好，华发相庄，四十年如一日。先君即世，家庙绰楔，不能保一亩之宫，挥千金复之，如弃涕唾，人咸以为丈夫女也。先君居常目二子曰：‘癸也食子，丁也收子，癸之所不可知者年也。’先母授二子书，澜翻成诵，乃令就塾。每诵卫诗先君之思，以勖寡人，未尝不流涕覆面也。先君殁七年，而癸补弟子员。又六年而丁始应省试。先母殁九年而丁应诏得授一官。今将以某年某月葬先父母于某地之阡。风停树静，有怀二人，养生送死，无可为者矣。丁闻之石斋黄夫子，惟夫子之言，质而不华，可以信于后，愿有述也。”余曰：“子之夫子，吾执友也。古之为文者，必有所征，余之知履丁以其师，知履丁之父母以其子，可谓有征矣！其忍不铭？”铭曰： 
    刘氏二征始有闻，唯君金友俪玉昆。厥配媲德昏孔云，万历壬子君归神。 
四十七龄生不辰，距生嘉靖唯丙寅。后十九年配亦湮，六十始寿加三春。 
三男子子癸丁辛，癸也早丧二子存。二女如玉达孚尹，朱孝林节播郁芬。 
丁也筮仕苍梧滨，立堂石阙崇高坟。郁林廉石比贞珉，大书深刻镌斯文。 

    （嘉定张君墓志铭） 
    崇祯六年十二月，嘉定张鸿磐合葬其父母于南翔龚家浜之新阡，泣而乞铭于余曰：“鸿磐之先世，自祥符徙松江，国初居南翔。嘉靖中有名任者，起家官开府，而其从弟以军功授陉阳驿丞，以卑官自著称者，吾祖也。吾父少自力于学，横经籍书，寒抄暑讲。踏省门五六，不得一举。授徒百里外，岁时觐省，自伤贫而违亲，未尝不泣下也。以膏腴让昆弟，退而居于槎浦，荒江白苇，老屋数间。二亲之腆洗不乏，而朋好之过从有余欢者，恃有吾母也。吾父殁，鸿磐生十龄。后二十年，为天启甲子，吾母亦殁。吾母之生于世，视吾父稍赢。送往事居，艰苦万状，凡以终吾父之事也。鸿磐长矣，而困于诸生，吾母殁又数年，而尚无以葬，是以痛不思生，而又病不敢死也。癸酉之冬，而襄事，为之侧席而坐，助窀穸之役者，同里侯豫瞻、大梁张子襄也。以鸿磐之不肖，亲死不能葬，而又忍死而乞铭于夫子，其不独以昭吾亲，且不没吾之所以葬吾亲者也。夫子其谓我何？”余曰：“子之父有高才而无贵仕，子之母有令德而无厚禄，子之乞铭以昭之，宜也。若子之葬其亲，则又何愧？夫洁身修行，不辱其亲，此《南陔》之孝子所有事也。若夫显融富贵，时至而起，则天也。《记》不云乎：‘敛手足形悬棺而封，其谁有非之者哉？’繇此观之，世之生荣死哀，倾动流俗，而其为圣贤之所非者必多矣，子又何愧？古之孝子，祭其亲也，则必求仁者之粟。祭如是，葬其可知也。豫瞻、子襄，今之有名行人也，其助子之葬也，斯亦可谓仁者之粟矣。乞铭以昭其亲，又不没其亲之所以葬。《诗》有之：‘孝子不匮，永锡尔类。’子与二子交相锡也，法皆宜铭。”张君讳承宠，字君贶，享年四十有九。妻王氏，享年六十有八。男一人，鸿磐，娶李氏。女一人，嫁严某。铭曰： 
    藏之固，刻之深，斯之谓不朽。 
不义而富且贵，凿桓氏之椁，而题原氏之阡，于吾亲何有也？ 
呜呼！日月有时，吾亦将渴而葬其母矣。 


初学集卷五十四 
    ○墓志铭（五） 

（李长蘅墓志铭） 
