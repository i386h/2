<!-- { "loadSidebar": true } -->
    大唐均然造物，神功遐畅，德泽共二仪潜运，冥化与七曜齐光，播五礼以移风，扇六乐而成俗。太宗文皇帝重光御极，体睿凝图，始自忧勤，宁群飞於海外；赐之仁寿，拯涂炭於寰中。毡裘板屋之酋，入提封而请吏；雕题镂胸之长，屡郊甸以相趋。蠢尔三韩，不供贡职，肆枭镜於君主，施鸩毒於蒸黎，士庶忧惶，道路以目，既轸纳隍之虑，爰奋赫斯之怒。尔乃亲弘庙略，问罪辽东，义勇争先，水陆齐举，柱国李□徵、都维那飞骑尉杜遗愿合应募一百人等，怀忠应募，蓄锐□□，被组练之衣，参熊罴之旅，虽以王者之师，有征无战，而蜂虿有有毒，傥或兵凶。遂乃同德同心，愿造弥陀像一铺。既而登之罘以电过，跨渤海而天临，一战搴旗，风前冰泮，擒凿齿於华野，缴大风於青邱，刻琬琰於九都，饮骅骝於渊渚。元氏县一百人等，并推锋於漂杵之地，贾勇於先鸣之晨，厕邱山之隆赏，预川坻之嘉会，名节书於王府，勋庸被於管弦，竟免数偏差发肤，终不离於雾露，岂知幽明叶赞，神功不测者乎？於是思报慈恩，咸申本愿，傍求斑匀，嗣彼优填，摹写真容，极兹神变。员光共□轮同照，□□与菡菡俱青，丹唇绀发之表，紫□白珂之色，丈六显其尊仪，一豪擒其胜相。瑶池沆瀁，既控法流；宝树参差，还生净果。凄清鹤奏，舍□吹而方清；摇曳蜺裳，乱瑶云而且至。皇皇侍卫，旃檀为贞实这林；弈弈仙宫，琉璃为观止之地。莫不睹相增善，结愿往生，低头而入正定，举手而成佛道。
    赵州刺史李振，长史潘祐、司马韦慜，并衣冠胤胄，岳渎英灵，有四序之和风，赞六条之善政。钩距既设，则下吏不欺；骥足风驱，则上京驰誉。元氏县令李守节，源流浚远，地望清华，标略千刃，漪澜万顷，和如琴瑟，筇间类亨鲜，水镜为心，冰霜成操。琅琅高致，月旦与琼佩齐声；亭亭孤竦，岁暮将寒松比色。不可得而近，不可得而疏。寺主比邱尼通达、上坐昙睿、都维那员应、员意等，并渴仰大乘，征营不罪，合募人等咸真除心垢，耰耨身田，莫不异□赞成，同心随喜。惟惧柏薪交谢，舟壑潜移，形无常主，生亦有崖，不□镌勒，辉光曷擒？乃为铭曰：
    实相之相，无名之名。惟怳惟忽，非色非声。不来不去，谁灭谁生。彼宅火宅，斯城化城。至矣能仁，猗欤善逝。救焚拯溺，通幽起滞。既达性源，还依本际。佛日长朗，广运潜殪。五都胜地，列真攸托。招提载起，飞甍绮错。更似庵园，还同奈阁。方传法教，恒流圣铎。明明□帝，光宅神州。蠢兹匪奔，不率王猷。爰以□豹，届于青邱。霜锋暂举，渤澥安流。无言不雠，无德不报。矧乃先觉，人天善导。幽赞之功，吁于□到。傍求八绝，摹兹十号。神威抑抑，□相堂堂。日华莲净，豪流雪光。池含瑶碧，树挺林琅。凄清鹤奏，摇曳蜺裳。亹亹循佐，彬彬良宰。操劲松柏，□芳兰茝。大功丕立，胜因□仁。或□盛□，同归法海。一念虚假，四相迁移。寒暑递进，日月交驰。□此颂美，文不在斯。式刊贞石，永树丰碑。（《常山同石志》四）
    ☆庞行基
    行基，垂拱中人。
    ○大唐故上护军庞府君墓志铭（并序）
    君讳德威，字二哥，南安人也。昔三方鼎峙，王道申其爪牙；六国权衡，霸图重其谋略。泉源浚极，遣派灵长，擢榦扶疏，修条■茂，公即其後也。曾祖隆，周任益州司仓参军事。赞分符於玉垒，佐剖竹於铜梁，仁教以之傍融，政化因而远被。祖庆，随任潞州上党县丞。德宇奇廓，器量淹深，百里仰其成规，一同资其善政。父师，随任广州司马。嘉谟自蕴，妙善非因，洒落风烟，超摅云汉。辅分珪於五岭，道洽泣珠之乡；杨别扇於三湘，恩浃落星之境。公则器惟瑚连，性乃珪璋，岐嶷表其龀年，魁岸章其冠岁，英姿挺秀，天骨标奇，立行可模，出言成范。明明令德，莫测其浅深；滔滔雅量，讵知其远近。神机独运，吞镇北於胸间；智略兼人，掩征南於度内。深衷海浚，壮志山高，学尽五车，书工八体。控雕弓而屈右，落雁啼猿；张空拳而启行，批熊拉武。往以三韩未附，是壑惊波，九种犹迷，鳌津骇浪。公荷霜戈而奋武，挥星剑以临戎，勇若专诸，捷如庆忌，遂授公勋官上护军，酬劳效也。昔叔敖知履尾之惧，不受楚国之封；仲连怯触鳞之威，竟谢齐君之禄。公深明止足之诫，远识无厌之讥，乃谢病辞朝，自乐马游之乘；追欢宴友，方欣陆贾之田。怡怡弟兄，恂恂乡党。
    不谓辅人虚设，天道无徵，二竖缠疴，两楹兴叹。名香何在，唯增启足之悲；神灶空传，讵免游魂之怨。以乾封元年十二月十七日寝疾弥留，卒乎私第，春秋六十有八。琴台月上，水息阳春之音；金埒风生，谁控桃花之骑。夫人王氏，其先太原人也。侍中游览，警魏阁以流芳；将军卧病，开秦基而演庆。祖尚，随任银青光禄大夫相州长史；父晖，随任潞州司仓；并珪璋其质，松柏其心，处涅不缁，凌寒转翠。夫人腾姿月魄，禀质坤灵，道冠三从，行该四德，品摇空之舞雪，特妙因风；辩绝响之哥弦，悬明第次。承巾奉食，重德轻鲜，礼逾晋缺之帷，义越楚庄之室。虽良人瘗质，弥轸画眉之情；而克已明心，以表轻身之咏。岂谓百年难续，千月易穷，倏奄夜台，俄辞白日。以垂拱三年岁次丁亥十月六日卒乎私第，春秋七十有六。单凫独逝，已凄潘子之怀；两剑双沈，遽切丁君之虑。即以其年十一月辛酉朔廿二日壬午合葬於四池之侧，礼也。青乌献兆，宁惟千载之坟；白鹤占原，自应三台之气。孤子行基等仰苍穹而无色，擗黄壤以崩心，痛结蓼莪，哀缠陟岵，恐山回北壑，海变桑田，爰纪芳猷，式刊贞琰。其词曰：
    惟岳降灵，惟天降昴。诞兹明哲，信邦之宝。式赞皇基，爰扶帝造。功成名遂，身退天道。（其一）
    昂昂挺秀，锵锵雅士。脱略公卿，跌宕文史。盛德推贤，谦扌为克己。妙闲韬略，尤明宫徵。世曰琳琅，时称杞梓。（其二）
    《易》美家人，《诗》光女则。登机成素，之田奉食。海曲和鸣，河洲比翼。孝该笼水，慎深攀棘。月牖孀帷，含贞抱直。（其三）
    匣中双剑，先後俱沈。泉中瘗王，地下埋金。荒郊引雾，寒垄凝阴。佳城郁郁，逝日。一归穷壤，谁明恨心。（其四）（石刻）
    ☆陈文德
    文德，垂拱中人。
    ○唐故朝请大夫陈府君墓志铭
    君讳护，颖川人也。昔厘降二女，唐尧安洪水之灾；运策六奇，汉祖免白登之败。其後太邱之长，道贯聚星，河朔之才，文光倚马。地灵相继，时央不绝。曾祖并绝干千寻，断山万仞，一篑发ぷ金之彩，五车览群玉之书。君姿灵秀气，诞粹冲和，澄雅操以霜明，照清规而月举。践义为勇，履孝成忠，渐礼义之膏腴，嗣箕裘之声训，藏器而逢乱代，进德以及明时。爰属义师，暂披诚款，推锋後殿，擐甲先登，雕弓挂满月之辉，雄剑耿长天之色。蒙授朝请大夫，赏有功也。既而轻忽簪组，踞傲泉石。鱼山骋望，怀子建终焉之心；鹏海惊涛，养孟轲皓然之气。惜乎浮生易夭，七百之寿未阶；飘忽难留，千月之期行尽。以上元元年终于私第，春秋一百有一。夫人蔡氏，即以垂拱四年正月廿三日合葬于三乡，礼也。子文德，仰高天而垂吊，厚地以缠哀。恐舟壑潜移，莫辨藤公之室；海田斯变，不晓原氏之仟。式志阴沟，乃为铭曰：
    至矣大君，超然不群。事君以敬，在家必闻。信著朋执，义兼仁恩。早沾舜雨，夙奉尧云。提戈仗剑，扫祲除氛。谋□□略，功横大勋。循路顿阻，昭代俄昏。落徂光之□□，□长夜之归魂。起寒烟于檟隧，下白露于松门。□□□□百代後，宁知埋玉此邱坟。（石刻。《唐代墓志汇编垂拱四八》）
    ☆程彦先
    彦先，长寿中人。
    ○大周故处士程先生墓志铭（并序）
    先生讳玄景，字师朗，京兆长安人也。若夫道契儒林，季升腾芳於汉日；才光俊薮，延休播美於晋时。故赠绢伤离，夫子仰先生之德；横威绝漠，将军获武帝之勋。由是冠荩蝉联，风徽不绝，长波栝地，高构凌天，涣图史以铭功，故可略而言矣。祖恭，隋朝议郎行泾州平梁县令，迁蝗感德，蹈卓茂之高风；属马流仁，酌罗含之懿范。父敬逸，唐大丞相府朝散大夫，义旗肇建，率土咸宾，褒德锡功，授斯散职。惟先生风神警悟，器宇虚明，清月露於秋天，擢风云於冬日，仁能接物，孝以安亲。三思後行，季文子之高志；去食存信，孔宣父之清规。嵇叔夜许春雅琴，阮嗣宗推其清啸，优游自得，放旷无为。所异云翳孤松，偃霜岩而挺节；岂谓风摧六檟，瘗泉石以收荣。气掩如兰，既摧年於晞露；光沉若木，俄促节於惊飙。以长寿三年岁次甲午正月景戍朔五日甲午，遘疾终于群贤里，春秋五十有一。呜呼哀哉！先生夙崇三业，妙洞一乘，然智炬於心田，则迷途自朗；泛慈航於欲海，则彼岸攸登。粤以其月廿二日景午葬於龙首原，礼也。有子彦先等趋庭阙训，陟岵无依，践霜露以崩心，庶题珉而纪德。其词曰：
    崇基磊落，清派氵宏江。赠缣伤别，捧日承光。寒松比操，秋桂同芳。即色非色，筌忘蹄忘。川舟易往，隙驷难停。云悉偃荩，电激流旌。启黄泉於卜宅，掩白日於佳城。叹松门之一闭，痛蒿里之长扃。（石刻。《八琼室金石补正》四十四）
    ☆柳绍先
    绍先，景龙中陕县尉。
    ○杨氏合葬残碑
