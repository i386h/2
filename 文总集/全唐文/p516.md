<!-- { "loadSidebar": true } -->
    肃肃端士，宦成两宫。英英时彦（阙三字），同。舞鸾驯雉（阙二字），返风。太邱贲德，密贱推功。（其三）
    魏重题舆，汉隆（阙五字）轼，三居展骥。鳌川波静，鸟城风被。苦矢东来，白环西暨。（其四）
    按节海沂，分符谯沛。明明良牧，帝庭称最。迁（阙）兽威（阙四字）一变浇俗，翳公是赖。（其五）
    岁穷锺漏，日运（阙六字）广德悬车。方寻三略，言从二束。俄悲梦奠，忽怆楹书。（其六）
    汉封乐毅，周礼庭坚。皇矣圣作，畴德旌贤。昭锡（阙六字）滕公之室，原氏之阡。棠阴一谢，堕泪千年。（其七）（阙三字）兮谓盛德，遵释、老兮宪孔、墨。孝于家兮忠于国，人之英兮士之则。朱鸟南兮玄武北，日翳翳兮泉门黑（阙）。冥冥兮（阙三字）翠（阙三字）丹字刻。（其八）
    ○则天大圣皇后哀册文
    维神龙元年岁次乙巳十一月丁丑朔二十六日壬寅，大行则天大圣皇后崩於洛阳宫之观象殿，旋殡於集仙殿之西阶，粤二年岁次丙午某月朔日，将迁於乾陵，礼也。祖庭火烬，攒宫月晓，□戴黼た，风牵绛，俨天卫之苍苍，邈宸仪之。哀子嗣皇帝讳，慕切充穷，诚殷遣奠，瞻象服其如在，攀龙车而不见；慈范於长陵，戢神晖於前殿。示人轨训，先王典则，爰命史臣，言圣德。其词曰：
    天生后稷，飞鸟覆翼。天护武王，跃鱼陨航。施於成康，武子有光。丰沛之疆，河汾之阳。异气发祥，圣后其昌。穆穆皇皇，作合於唐。至哉坤德，沈潜刚克。奇相月偃，惠心泉塞。苹藻必恭，纟延是则。训自闺阃，风行邦国。九（一作七）庙肃，六宫允。中外和睦，遐迩清夷。家道以正，王化之基。皇曰内辅，后其谋咨。谋咨伊俟，皇用嘉止。亦既顾命，聿怀代已。圣后谦冲，辞不获已。从宜称制，於斯为美。仗义当责，忘躯济厄。神器权临，大运匪革。宗祧永固，寰区奄宅。负肃清，垂旒光赫。我君，四海无氛。英才远略，鸿业大勋。雷霆其武，日月其文。洒以甘露，覆之庆□。制礼作乐，还淳返朴。宗礼明堂，崇儒太学。四海慕化，九夷禀朔。沈璧大河，泥金中岳。巍乎成功，翕然向风。复明辟，深惟至公。归闲於大庭之馆，受养於长乐之宫。品汇胥悦，讴歌载隆。鼎祚既穆，璇枢已肃。庶保太和，长介景福。如何靡怙，而降斯酷。后弄孙其未淹，人丧妣其焉速？嗣皇擗В，列辟扶服。九族号兆，万姓荼毒。呜呼哀哉！
    积忧劳而弗兮，构氛而成灾。逢冰霜之惨烈兮，见草木之凋摧。感大渐之将逝兮，遗惠言而不回。付圣子其得所兮，顾黎元曰念哉。颁宠锡以留诀兮，节礼数以送哀。邈终天而一往兮，复何时而下来？呜呼哀哉！光阴荏苒兮气序回互，泣尽冬霜兮悲生春露。攒涂云启兮同轨毕赴，湘川未从兮汉茔盖。古则礼阙，今也仪具。呜呼哀哉！夜漏尽兮晨免发，转相风兮摇画月。厌河洛兮不临，去嵩邙兮飘忽。指咸阳之陵寝，历长安之宫阙。旋六马兮须期，考三黾兮中歇。呜呼哀哉！出国门兮林邱（一作夷由），览旧迹兮新忧。具（一作备）物森兮如在（一作无改），良辰阕兮莫留。当赫曦之盛夏，宛萧瑟之穷秋。山隐隐兮崩裂，水洄洄兮逆流。呜呼哀哉！挂旌於松烟，即宫闱於引溪。下幽翳兮无日，上穹窿兮盖天。隧路严兮百灵拱，殿垣虚兮万国旋，如有望而不至，怨西陵之茫然。呜呼哀哉！轶帝皇之高风兮，钦文母之余懿。时来存乎立极，数往归乎配地。何通变之有恒兮，而始终之无愧。惟圣慈之可法，播徽音於後嗣。呜呼哀哉。
    ●卷二百二十一
    ☆张说（一）
    说字道济，又字说之，其先范阳人，徙家河南之洛阳。弱冠应诏举，对策乙第，授太子校书。中宗朝历工部兵部侍郎，加宏文馆学士。睿宗景□二年同中书门下平章事，转尚书左丞，罢知政事，徵拜中书令，出为相州刺史。开元九年拜兵部尚书同中书门下三品，为朔方军节度大使。十三年授集贤院学士知院事，将东封，授右丞相兼中书令。致仕，在家修史。十七年复拜尚书左丞相，加开府仪同三司。十八年卒，年六十四。追赠太师，谥曰文贞。
    ○奉和圣制喜雨赋
    愚臣启先王之册府，校绝瑞於祥经，乐□雨之平施，齐品物之流形。帝王争重而为宝，麟凤自轻而让灵，况愆时而渴望，意达而神听。是月也，朱明渐半，紫榴未吐，恐降灾兮此下人，罄虔祈兮我仁主。退象龙之礼祷，斥持鹭之貌舞，屏翳惭其废职，祝融悔其迁怒。山泱漭而出□，天沱沱而下雨，速一言而感应，克三日而周薄。气氵翁霭以<黑>ホ，声飒洒以萧条，ㄘ如□汉之屑落，散似珠泉之贲浇。廛漫其潢潦，皋壤萋其绿苗，舒四溟之清润，卷六合之烦嚣：咸澡骨於神液，共欢心於圣朝。借如五月有梅雨之名，三春有雨之气，越人以泥牛代沃，胡土以卖龙求费。出员峤而石香，入成都而酒味，彼偏方与小节，非大人之所贵。复有送山於郁岛，迎海后於葛川，疾雷碎其山裂，走电煜其海然。天子作愁霖之赋，词人缀苦雨之篇，墙屋壤於倒井，黍稷沈於下田。凶之不令，曷休徵之有焉？请言瑞雨之可喜也：协气交泰，嘉生是赖，湛覃而不溺，衍溢而无害。东渐出日之表，西被无雷之外，南穷火鼠之译，北尽烛龙之会。天文则□汉昭回，天泽则江河<滂>霈，虽欲谈天而窥管，孰知尧德之为大。
    ○进白乌赋
    咨大钧之播气，在品物而流形：有莫黑之凡族，亦变白而效灵，感上仁於孝道，合中瑞於祥经。若夫事出神妙，理包舒卷，贶集王屋，飞随帝辇，捧日高翥，迎风细转，识句句於招呼，每哑哑於撰。以其雪羽霜毛，冰精玉状，拔奇绿林之下，赏异紫台之上。瞰鹊之纱窗，抱凤凰之衣桁。恐同类之见嫉，畏不才之速谤，欺委命於渥恩，岂愿思於闲放？惟圣君之灵囿，物何远而不臻？有能言而可重，或善舞而取珍，羞陋躯而入献，与宝羽而为邻。采朝噪之声乐，眷夜啼之曲新，无芒距以耀武，不钩觜以怀仁。谢先容而特达，却假饰以全真，鉴深心於反哺，终报德於君亲。
    ○虚室赋
    明月窗前，古树檐边，无北堂之樽酒，绝南邻之管弦。理涉虚趣，心阶静缘，室惟生白，人则思元，厌百虑之劳止，归一途之兀然。嗟乎！巧智首乱，礼乐增矫，名起异端，利成贪兆。役二见之交战，驱五神而杂扰，形何费而不衰？性何烦而不夭？每竭源而追末，必亡多而获少。玉帐琼宫，图奢务丰；朱门金穴，恃满矜隆。荣与辱而俱盛，事随忧而不穷，陷营为之桎梏，留健羡之池笼。心元是幻，法本皆空，莫不因无证实，假异生同。鱼何知而乐水？蛇何意而怜风？大哉默识！守此元通，顾瞻天下，积乡梦中。
    ○江上愁心赋寄赵子
    江上之峻山兮，郁崎义而不极，云为峰兮烟为色，炊变态兮心不识。江上之深林兮，杳冥而不已，鸟为花兮猿为子，纷荡漾兮言莫拟。夏□队兮若山，秋水平兮若天，冬沙飞兮淅淅，春草靡兮芊芊。感四节之默运，知万化之潜迁，伴众鸟兮寒渚，望孤帆兮日边。虽欲贯愁肠於巧笔，纺离梦於哀弦，是心也，非模放之所逮，将有言兮是然，将无言兮是然。
    ○畏途赋
    青泥路，白马关，□足蹑，霞手攀，忠臣往兮孝子还。陟羊肠，临鸟道，搏绝岸，援蔓草，悬梁娈娜以树接，虚阁穹崇而烟抱。风雨栉汩兮崩泉而险湍，图画诡屈兮红峰而碧峦。林黝黝而人静，山参々而地寒。客有梦兮在城阙，背芳萱兮心不歇。悯秋草之坠露，吊穷崖之飞月。闻哀猿之一鸣，忧人宿昔兮生白发。
    ○圣德颂
    太古厥初，遗文阙矣。书祖二典，聿陈五教，唐、虞之训，历代宗焉。孰同理而不休？奚同乱而克韪？皇唐之兴也，道积四圣，时将百年，泽浸生人，自根流叶，孝和晏驾，嗣子幼冲，凶臣嬖女，蹙弱王室，人甚崩角之危，朝深缀旒之叹。赖天奖忠勇，大戮鲸鲵，尊文庙而安神，清帝宫而待圣。少主奉天命以至禅，皇上拒天命以固违，群公卿士胥进曰：“陛下孝弟之至，历数在躬：处储闱有让元子之德，居藩邸有辞太弟之高。六合欣戴，三灵允协，为天下君，其谁与让？”皇帝义不得已，曰：“吁！所忧之长也。”被帝服，陟元后，延群臣，见兆人。是日也，景□至；兹岁也，戎狄来。其尤祥极瑞，杂沓异类，盖玩狎而不记矣。上方谨庶务，览众则，履乾乾，怀翼翼，游道德之灵囿，从鸾鹭之珍群，视天下之所不见，听天下之所不闻，帝典皇纲，於斯备矣。宜定郊报之礼，革封禅之则，答神贶，扬元德，不然者，则二宗无类帝之坛，五岳无省方之馆矣。若夫汤颂传於考父，文什著於周公，臣子之志，不可阙也。敢作颂曰：
    天祚圣唐，启我明主。大哉皇帝！与天同矩。天乎盖之，地乎载之。阳和化育，怀生赖之。孝乎惟孝，告成於天。灵坛神岳，思皇嘏焉。皇哉皇哉，胡可舍旃？大君受命，景□来翔。流天汛日，烂漫成章。稽诸瑞典，昔祚轩皇。而今表圣，土德以昌。西戎远国，畏君之灵。古称即序，今来庭。帝女是降，其从如星。天人偃革，以迄太宁。北胡狙犷，狃於征伐。帝初历试，护彼穷发。怀我好音，稽颡天阙，遐哉大同，天子之功。
    ○皇帝在潞州祥瑞颂十九首奉敕撰
    △日抱戴
    皇帝初临潞州，景龙元年四月二十有七日，其日日抱戴。颂曰：
    日告帝符，王起乘土。重光五色，四方之主。或抱或戴，气华晖妩。大明经天，岂忘忠辅？
    △月重轮
    皇帝临潞州，景龙元年七月十有四日，夜月重轮。颂曰：
    维帝潜德，受天眷命。月之重轮，示我金镜。璧彩内澈，环规外映。君心用明，神道协庆。
    △赤龙
    皇帝临潞州，景龙二年四月二十五日，厅事据案假寐，百姓白鹤观道士宋大辩等三十馀人，同见赤龙在案。颂曰：
    圣寐无体，神融气涣。蜿然赤龙，垂首据案。昔有王媪，预睹兴汉。今此潞人，亦兆灵观。
    △逐鹿
    皇帝景龙二年二月二十有八日，巡属县至潞河。有鹿奔走渡河，水深三丈，帝驰鞭逐鹿，水不及马鞯，应时获鹿。司户参军崔弼随帝而涉，才入数步，马溺焉。颂曰：
    王者之畋，必有天佐。逐鹿深水，乘跃而过。不失其驰，舍矢如破。後骑没溺，验灵迹。
    △嘉禾
