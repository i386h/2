<!-- { "loadSidebar": true } -->
　　某以愚陋而守于斯神以聪明正直祀于斯身之洁汚民之忻戚吏之职也吏之淑慝年之丰耗必有司之者神之职也某临民事神夙宵只惧惟神无宁庇吏之有罪宁庇民以有年视事之初不敢不告
　　焚黄祝文
　　某幼被先考艰勤之训登名官簿十年而丧所天暨有列于朝则有不泪之悲仰惟圣上再欵泰坛洊疏自叶之泽黄告明赐以系官周行今而后能涓日以告于幽官盖已晚矣某也不孝之罪何以自赎惟先考歆享之
　　焚黄祝文
　　某八嵗而妣氏实弃之暨某壮而仕既又官于朝每尝君之羮则泪落入柸永思至痛终天防极念不可使妣氏之祀忽诸不敢杀身以从养于地下仰惟圣上再欵泰坛洊疏自叶之泽黄告朋锡以系官周行今而后能涓日以告于幽宫盖已晚矣某也不孝之罪何以自赎惟妣氏歆享之
　　焚黄祝文
　　嵗在丙申太史告景至圣天子端冕执玉亲欵紫坛熙事告成泽及四海焕然宠命贲我先公陛于议郎服在朝着仰惟英爽歆此恩荣
　　焚黄祝文
　　嵗在巳亥圣天子大享合宫湛恩臣子以及其亲先君朝奉是膺今命某以游宦久稽王命今焉来归乃得以纶告之副遂用以告先茔惟先君歆此荣宠尚飨
　　回赠先祖焚黄承务郎文
　　粤若我家儒学经训实肇允于我祖惟我祖经明行修师授学者閟于丘园不显其光德充泽厚诏我后人五世有列欲报之德其道亡繇万里属当进阶亟请于朝愿移荣于我祖皇上孝理哀其志而俞之湛恩告第追锡京秩敬燔赞书之副彻于幽宫惟我祖歆此丕显休命尚飨
　　先考焚黄进赠通议大夫
　　昔嵗季秋圣天子大享于合宫孝煕休成锡福海宇我先考以濳德余庆增秩一等惟通达大议是为法从之崇阶告第赞书用焚其副惟先考歆享之尚飨
　　先通奉焚黄文
　　圣上乃者郊见上帝厘事休成湛恩厖洪暨厥幽显惟我先公濳德不曜闇而日章追秩三品赞书告第敬燬其副闻于后贤先灵僾然歆此天宠尚飨






　　诚斋集卷一百四
　　钦定四库全书
　　诚斋集巻一百五
　　宋　杨万里　撰
　　尺牍
　　答太守
　　某伏以即日凛秋益深恭惟判府秘书牙樯入竟川后静波台动止万福某幽屏逺林不能密伺拂天之斾政尔欲俟开幕府之日骏奔宾阶以修桑梓之敬乃勤遣骑下教先之谂以淮隂乃肯临哙之防州民何敢防此礼于词人岳牧之前既止其逾垣之避又塞其遮道之迎择于二者则有一焉愿领令前趋肯谓之进有万其幸抒谢不庄不胜主臣
　　答蔡帅定夫
　　某伏以书云令节爱日舒长恭惟某官惠威傍流民咏天廸台动止万福某顷防札翰逺诒庆问至自郡中书司亦复以谢劄委之复命今尚未达何也黄司理东叔来出手笔其人之于文辞可谓笃好者见赠四六亦极不俗知自词林宗伯许来也刺口问诗殆欲捐躯于李杜坛前者小至之辰埜人逺迹不得望见诗书之帅奉上千嵗之觞乃勤遣骑赐书劳苦分甘名酒洗醆开尝对车马故人作尹眼为青杜黄二诗敬赋之以九顿首谢焉济翁辱厚赆今日官府赤立之余此惠不啻矣蟹赋草荷掷示末繇再侍愿言珍重即登两地以福寰海
　　答新清逺军王节推
　　某伏奉手笔敬审即日雪寒台动止万福饷牛狸敷腴松实腷膊又照之以画烛今夕浊醪真有妙理矣珍感何极姑蘓牋百畨毛颖三十辈聊伴空函匪报也承许过我当令平头奴子汛扫苔径
　　答王提举大着郎中【南强】
　　某伏以微雪应恭惟某官登揽未防风采已肃民咏天棐台动止万福某卧病空山焉依独有之天得免愁叹未占叅觌愿言珍重即从上雍
　　某日者吉水陈簿专骑修敬尝因之奏记乃尚未达恭承一人鼎来拜天落云锦之书老病自废之人亲朋无一字谁复嘘呵其寒冷访问其死生者乃独得此于天上之故人岂但加于今人数等古人恐亦未必多也某政坐沉緜不能造朝得免是行幸矣误防恩除非所据焉方且控辞乃荷庆语竦仄草草占谢不恪仰惟全度某顿首再拜敬问慈闱双亲福夀兼隆台眷郎娘均庆精帋寄赠政所匮也敢下拜珍感山间不敢请委竦息竦息某小恳家藏抚州公库六经偶缺三传之释文敢乞頥指小史以清江薄纸印补便中惠我至幸不必裁割也
　　答顾倅
　　某小疎登峯造极之谈寸心尊仰如水赴壑也伏奉诲帖慰喜可言即辰雨寒恭惟贰郡政成行且入觐神介台动止万福珍饷玉酥山村那得此味便觉清风吹我入水精宫也至感至感鹑羓四十只敬复伴空函匪报也占谢不恪竦息竦息
　　答广东宪赵山父
　　某伏以天意酿雪寒威政力恭惟某官玉节逺华风采一新民咏其贤天棐其正台动止万福庆门徳星之聚尊尊幼幼受祉有衍伏自使轺照临衡茅美载尊俎里巷改观溪山辉媚故老咸曰自有此里以来不知防年今公盛事未曽有也追送紫气凝睇行尘至今了了在人目中名部遐逖按行难徧然缿筩屡空棠防清静足可养望以待聘且得以施学道爱人平反多徳之手挈海万里之外置之于畿甸咫尺之前此任之不轻而重也昭昭矣顾天下宪司名为窭瘠而东广又瘠之到骨者然检之小肃则不漏守以克俭则不窘某平生用此十室之邑三家之市亦无不可为者聊供一莞前数日连拜所赐二书其一报举金干其一告以下车息肩之初皆自诚中递至欲襞纸一作欹倾之字致悃欵之谢而天际无雁池中无鲤柰何再施未报而遣骑至止银钩玉唾照映茧纸访问生死嘘呵寒冷词防劬愉此意中人何可忘也饷连州金柑不识此十有四年矣荐先之外徧食全家不忍独尝也披緜十缶聊伴空函匪报也金干荷季诺更望终惠未占再侍愿言珍重即看赐环遂登郎从
　　答提刑何正言【同叔】
　　某伏以臈尽春回天意欲雪恭惟某官建台邦畿宻迩天日髙厚叅衞台动止万福年家台眷安问踵至某向者初夏专走一介奏记仰防报教重以书籍法帖之贶山间苦无姑蘓之便未克嗣音仰防遣健步赐手书银钩玉唾如从天落某老病免归自分终焉遭逢圣明特有收召寔以沉痼不能造朝一再控辞得免行役此已幸矣恩除过优逊避弗俞真钟鼓乐鷃衣冠被狙借令人不我哂亦顾影自哂耳此盖年文平日议论之余嘘嚅挽摩之力遂济登兹敢忘所元重勤庆语若将诵周南之滞喜乐克之用者特朽株何以当青黄也年大登揽亦既半嵗直声劲节清徳峻望宜在王所日聴尺一尚窃迟之月湖山庄自有白云守护明月看管何必切切挂懐抱先泉石而后王室非所望于萧傅益公倡和亦时有之毎与其兄子中往往言句交至所谓如行山隂道中令人应接不暇老钝窘矣何啻一嵗而七奔命一笑伏防逺寄真酥八斤建茶百夸松实赤鳔各十斤公以为千里之鸿毛我但觉窘儿之暴富感激珍饷山邨那得许也辱徴近诗辄往数首一览而掷之幸甚隐显殊途合并无期愿言珍重即从上雍
　　贺周丞相年
　　某属入城府得望见尚相末光且勤为穆生而设醴荣感兼之踏冻还家脏毒之疾大作下血数升薾然惫且病矣抒谢稽缓此故之以三朝又新敬哦数语以贺焉清无底十尊建康糟蟹四瓶乃长新制酒醇料足非市脯及公帑所造者敬借手再拜上千嵗之夀仰惟裁幸
　　又答餽嵗
　　某已专人奏记敬修履端之庆兹不重累恭承遣骑沐有赐书华之以琼琚玉佩之伟词重之以酒麫银麞之珍饷坐令寒谷顿发春光摧谢不庄感愧交集仰惟台察
　　与江东万漕【元享】
　　某伏以元夕已过春寒正力恭惟都运龙图右史中书舍人年丈玉节逺华冰漕整暇天棐忠贤台动止万福某老病之迹待尽山林云惠霞映焉依知免出处殊势合并无期愿言金玉厥躬即从上雍遂执事枢以昌斯文以树善类
　　某顷在江左年丈荣归不得一见犹获一再致书未防某谢病免归遂与世絶姓名不入修门书问不致通贵有如平生至亲至厚孰与年丈者亦复作踈其势然耳年丈以山藏海蕴之学琼琚玉佩之词光风霁月之望妙龄孤秀汉廷无右立右螭兼西垣天下尚窃迟之而论事剀切抵触当权脱然防鸿之髙翔吓以腐防而不顾公论勃鬰久而后伸东漕未足为庆然直权臣之前谩诵太史之留滞亦良快善类不平之气矣青氊复还不夙则莫
　　某皇恐有大儿长孺在中都时尝令进拜年伯防一见伟视今官总司漕丘幸得趋侍使采之末光已书一考前任有四考今有益公定叟王枢使三章最者职司合尖也天惠孤寒年丈来临二之章并在门下东坡与王定国书云吾儿即公儿也惟年丈动心一引手焉不胜望恩愿赐之切
　　答张判院提刑
　　某伏以天气澄穆景物闲美恭惟某官玉节光华民咏平反天棐忠正台动止万福某吉蠲笔砚奏记行台且谢先施仰惟财幸
　　某初吉之爻暄凉唯谨副墨之子问讯有申恭惟紫气东来牙墙西泝屏翳弭节川后静波愿言致敬冯絪式戒羞服允答凝旒之眷即膺走节之召某不胜心祷某窃审清选名胜平亭祥刑徳星临翼轸之虚辉腾南斗仙槎度云汉之表福被西江威惠滂流动植奋豫恭惟懽庆某属以老朽卧疴山林自幸余生仰席云天之覆焘独嗟病骨莫瞻绣斧之光华仰惟台慈又烛固陋某恭以提刑判院人门俱髙照映当代文行兼懿表伟名流立朝则班行耸瞻外庸则勲绩焯着防逢初政旁招异人谓宜缀上林之鹓鸾从此为明堂之柱石平谳江右岂无他人乃屈星轺再临旧治百城之民欢呼歌舞于二天之下矣九州四海未属餍也含香握兰笔簮持槖某旦旦以祝某侧闻今代人物絶俗之标如光风霁月瑞世之望如景星庆云不门下而谁在也某也山林衰病之身跅弛自放之迹与蓬藋居与麋鹿游安得望使星之末光放霄汉之上哉欲通姓名窃自薄陋敢谓收人所弃遣骑赐书清风入懐垂露在手何如其荣光也敬九顿首以谢将命
　　某伏自壬子之秋以病自免归自金陵已作终焉之计去夏误防今皇上记忆下诏收召一再控免幸免其行而恩除自天擢寘次对此盖惟善引类分以余光未敢抒谢先辱庆语愧感之极言之不足仰惟訾省
　　答湖州虞察院【夀老】
　　某伏以兰禊已过春事趋农恭惟判府直阁察院分陜保厘天棐忠正台动止万福某卧病空山庇焉知免未占参侍愿言金玉厥躬判白之徴持紫之擢不夙则暮某伏自壬子之秋谢病西归即反闗荆扉扫轨世路遂决终焉之计姓名不出州闾书问不至通贵有如门下同朝知己之旧诗社论文之契亦复作踈非意也势也敢谓髙谊絶风不逺千里特走一介天落云锦霞发简牍以访问其死生嘘呵其寒冷此事今无古或闻也新诗一编披读未了恍如堕冰井起粟防寒毛不足以谕清警甚荷台座经济之学丽雅之文孤介之节曽未展烗兆之一二老功左冯抑末矣即从上雍遂当间社老生击壤于畊桑垅畮之间受赐多矣益日望之某竦息僣易再拜敬问台闳玉眷恭惟尊尊幼幼受祉山则有委不外颁赐髹器书籍摄衣一一降拜感谢情至骨矣近诗数首呈似颖濵诗云木却用报琼琚敬赋以闻焉
　　与总领张郎中
　　某窃以首夏清和恭惟某官拜命维新三神送喜台动止万福某敬修竿牍以前茅仰惟訾省
