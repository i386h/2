<!-- { "loadSidebar": true } -->
　　驎维问三世长于百年三千广于赤县四部多于户口七宝妙于石沙此亦方有小大故化有逺近得不谓之然乎初答事理不同恒成四端自有大小各得其宜亦有贤愚违方而处所谓世同时异物是人非譬割鸡之政亦有牛刀佩玺而聴岂皆唐虞今谓言游体尽于武城长世皆覃于天下未之闻也且俱称妙觉而国土精粗不可以精粗国土而言圣有优劣景迹之应本非所征矣维再问论云或道广而事狭或事是而人非今不可以事之大小而格道之粗妙诚哉斯言但所疑不在此耳设令周孔实未尽极以之应世故自居宗此自是世去圣逺未足明极夫降妙数阶以按羣粗则粗者所不测然数阶之妙非极妙之谓推此而言抚世者于粗为妙然于妙犹粗矣以妙求粗则无往不尽以粗求妙则莫覩其源无往不尽故谓之穷理莫覩其原故仰之弥髙今岂可就顔氏所崇而同之极妙耶再答今不借顔所推而谓之为极但谓顔为庶防则孔知机矣且许禹昌言孔非本谈以尧则天体无是同同体至极岂计有之小大耶维三问凡圣人所不测而又昌言者皆可以为圣耶三答夫昌言贤者尚许其贤昌言圣者岂得反非圣耶日用不知百姓之迷防唯佛究尽实相之崇髙今欲以崇髙之相而令迷防所知未之有也茍所不知焉得不以昌言为信既以释昌为是何以孔昌为非耶
　　竺法纲问敬披髙论探研宗极妙判权实存防儒道遗教孔释昌言折中允然新论可谓激流导源莹拂发晖矣详复答勗维之问或谓因权以通或学而非悟尔为句徒设无闗于胷情焉窃所未安何以言之夫道形天隔防二险絶学不渐宗曽无髣髴驰骋有端思不出位神崖曷由而登机峯何从而超哉若勤务于有而坐体于无者譬犹挥毫钟张之则功侔羿养之能不然明矣盖同有非甚碍尚不可以翫此而善彼岂况乎有无之至背而反得以相通者耶又云累既未尽无不可得尽累之弊始可得无耳论曰夫膏盲大道摧辀路莫尚于封有之累也葢有不能袪有袪有者必无未有先尽有累然后得无也就如所言累尽则无尔为累之自去实不无待实不无待则不能不无故无无贵矣如彼重闇自晞无假火日无假火日则不能不设亦明无尚焉落等级而竒顿悟将于是乎踬矣暇任之余幸思嘉释
　　释慧琳问三复精议辨防二家斟酌儒道实有懐于论矣至于去释渐悟遗孔殆庶防窃惑焉释云有渐故是自形者有渐孔之无渐亦是自道者无渐何以知其然耶中人可以语上久习可以移性孔氏之训也一合于道场非十地之所阶释家之唱也如此渐絶文论二圣详言岂独夷束于教华拘于理将恐斥离之辨辞长于新论乎勗道人难云絶欲由于体理当谓日损者以理自悟也论曰道与俗反本不相闗故因权以通之物济则反本问曰权之所假习心者亦终以为虑乎为晓悟之日与经之空理都自反耶若其永背空谈翻为末説若始终相扶可循教而至不答维驎假知中殊为藻艳但与立论有违假者以旋迷丧理不以鑚火致惑茍南向可以造越北背可以弃燕信燕北越南矣虑空可以洗心捐有可以袪累亦有愚而空圣矣如此但当勤般若以日忘瞻郢路而骤进复何忧于失所乎将恐一悟之唱更踬于南北之譬耶
　　答纲琳二法师书【法纲见诔慧琳见后】
　　披览双难欣若暂对藻丰论博蔚然满目可谓胜人之口然未厌于心聊伸前意无由言对执笔长懐谢灵运和南
　　答纲公难
　　来难云同有非甚阅尚不可以翫此而善彼岂况乎有无之至背而反得以相通者耶此是拘于所习以生此疑耳夫専翫笔札者自可不工于弧矢弧矢既工复翫笔札者何为不兼哉若封有而不向宗自是封者之失造无而去滞何为不可得背借不兼之有以诘能兼之无非惟钟张愧射于更李羿养惭书于罗赵触类之踬始充巧厯之叹今请循其本夫凭无以伏有伏久则有忘伏时不能知知则不复辨是以坐忘日损之谈近出老荘数縁而灭经有旧説如此岂累之自去实无之所济且明为晦新功在火日但火日不称功于幽闇般若不言恵于愚蠢耳推此而往讵俟多云
　　答琳公难
　　孔虽曰语上而云圣无阶级释虽曰一合而云物有佛性物有佛性其道有归所疑者渐教圣无阶级其理可贵所疑者殆庶岂二圣异涂将地使之然斥离之叹殆是有在辞长之论无乃角弓耶难云若其永背空谈翻与末説若始终相扶可循敎而至可谓公孙之辞辩者之囿矣夫智为权本权为智用今取圣之意则智即经之辞则权傍权以为检故三乗咸蹄筌既意以归宗故般若为鱼兎良由民多愚也教故迂矣若人皆得意亦何贵于摄悟假知之论防明在有者能为达理之諌是为交賖相倾非悟道之谓与其立论有何相违燕北越南有愚空圣其理既当颇获于心矣若勤者日忘瞻者骤进亦实如来言但勤未是得瞻未是至当其此时可谓向宗既得既至可谓一悟将无同辔来驰而云异辙耶
　　王【字休元琅邪临沂人领中书监】
　　问谢永嘉并书
　　论曰由教而信有日进之功非渐所明无入照之分问曰由教而信而无入照之分则是闇信圣人耶若闇信圣人理不闗心政可无非圣之尤何由有日进之功论曰暂者假也真者常也假知无常常知无假又曰假知累伏理暂为用用暂在理不恒其知问曰暂知为假知者则非不知矣但见理尚浅未能常用耳虽不得与真知等照然宁无入照之分耶若暂知未是见理岂得云理暂为用者又不知以何称知
　　论曰教为用者心日伏伏累弥久至于灭累问曰教为用而累伏为云何伏耶若都未见理専心闇信当其専心唯信而已谓此为累伏者此是虑不能并属此则彼废耳非为理累相权能使累伏也凡厥心数孰不皆然如此之伏根本未异一倚一伏循环无已虽复弥久累何由灭
　　白一悟之谈常谓有心但未有以折中异同之辨故难于厝言耳寻览来论所释良多然犹有未好解处试条如上为呼可容此疑不既欲使彼我意尽览者泠然后对无兆兼当造膝执笔増懐真不可言王敬谓
　　谢灵运答王衞军问并书
　　问曰由教而信而无入照之分则是闇信圣人耶若闇信圣人理不闗心正可无非圣之尤何由有日进之功答曰顔子体二未及于照则向善已上莫非闇信但教有可由之理我有求理之志故曰闗心赐以之二囘以之十岂直免尤而已实有日进之功
　　问曰暂知为假知者则非不知矣但见理尚浅未能常用耳虽不得与真知等照然宁可谓无入照之分耶若暂知未是见理岂得云理暂为用又不知以何称知答曰不知而称知者正以假知得名耳假者为名非暂知如何不恒其用岂常之谓既非常用所以交賖相倾故谏人则言政理悦已则犯所知若以諌时为照岂有悦时之犯故知言理者浮谈犯知者沈惑推此而判自圣巳下无浅深之照然中人之性有崇替之心矣
　　问曰教为用而累伏为云何伏耶若都未见理専心闇信当其専心唯信而已谓此为累伏者此是虑不能并属此则彼废耳非为理累相权能使累伏也凡厥心数孰不皆然如此之伏根本未异一倚一伏循环无已虽复弥久累何由灭答曰累伏者属此则废彼实如来告凡厥心数孰不皆然亦如来防更恨不就学人设言而以恒物为讥耳譬如药验者疾易痊理妙者吝可洗洗吝岂复循环疾痊安能起灭则事不侔居然已辨但无漏之功故资世俗之善善心虽在五品之数能出三界之外矣平叔所谓冬日之隂辅嗣亦云逺不必携聊借此语以况入无果无阻隔
　　灵运白一悟理质以经诰可谓俗文之谈然书不尽意亦前世格言幽僻无事聊与同行道人共求其衷猥辱高难词徴理析莫不精究寻览弥日欣若暂对辄复更伸前论虽不辨酬释来问且以示懐耳海峤岨迥披叙无期临白增懐眷叹良深谢灵运再拜
　　重答谢永嘉书
　　更寻前答起悟亦不知所以为异正当尔耳已送示生公此间道人故有小小不同小凉当共面尽脱有厝言更白面写未由寄之于此所散犹多
　　竺道生答王卫军书【生姓魏钜鹿人居彭城依竺法汰受业又游长安从什公还都止青园寺为时法匠终庐山】
　　究寻谢永嘉论都无间然有同似若妙善不能不以为欣檀越难防甚要切想寻必佳通耳且聊试略取论意以伸欣悦之懐以为茍若不知焉能有信然则由教而信非不知也但资彼之知理在我表资彼可以至我庸得无功于日进未是我知何由有分于入照岂不以见理于外非复全昧知不自中未为能照耶【并广明集】






　　释文纪巻十二
　　钦定四库全书
　　释文纪巻十三
　　明　梅鼎祚　辑
　　宋【二】
　　何尚之【字彦徳庐江人歴侍中领中书令】
　　答宋文帝讃扬佛教事
