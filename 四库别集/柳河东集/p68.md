<!-- { "loadSidebar": true } -->
　　臣某等言臣闻大人继明百神所以受职天子有道万国由是承风伏以皇帝陛下纉圣垂休顺时御极负扆而防朝夷夏【扆隐岂切户牖间】践阼而统和天人幽明感通遐迩昭泰遂使祥光下烛喜气旁通周王谢流火之符【周王武王也师渡孟津有火自上复于下至于王屋流为乌】鲁史愧书云之典【左传僖公五年凡分至启闭必书云物为备故也】食毛齿懽抃无穷臣某等幸覩昌时获奉大庆踊跃之至倍万恒情无任蹈舞
　　代韦中丞贺元和大赦表【据集题注云永州盖即宪宗即位之明年改元大赦公到永之初与刺史韦君作也公在永州凡十年凡厯刺史六人韦其姓者二焉而其名不可考】
　　臣某言伏奉正月二日制大赦天下永贞二年宜改元和元年太阳既升煦育资始霈泽斯降膏润无遗【霈普盖切】臣某诚庆诚贺顿首顿首伏惟皇帝陛下仁化旁流孝理宏阐纪元示布和之令肆眚见恤人之心旷然涤瑕得以迁善涣发大号申明旧章农有薄征市无彊价勲勤是録爵秩以班宠寜间于幽明泽必周于夷夏近甸轻防酤之入逺人忘水旱之灾既行庆于官寮亦推恩于天属诸生喜黉塾之广庶老加絮帛之优量入所以备凶兴防期于变俗爰襃有客尊贤之典惟新载奉素王宗予之道斯在纶言一降庶政毕行懐生之伦感悦无量臣某等守在遐逺亲奉诏条踊跃之诚倍百恒品无任感恩抃舞屏营之至
　　礼部贺册太上皇后贺表【顺宗纪永贞元年八月立皇太子为皇帝自称曰太上皇立良娣王氏为太上皇后今表所贺即此也董氏册太上徳妃纪所不载公是时尚在礼部云】
　　臣某等言伏奉今月日诰良娣王氏册太上皇后良媛董氏册太上皇徳妃宜令所司备礼册命者母仪有光坤道克顺阴教方行于万国内理克【一作已】和于六宫臣某等诚庆诚贺顿首顿首伏惟皇帝陛下对若天休奉扬睿防长秋既登其正位褕狄亦被于恩光奉养见三朝之安周旋有四星之辅岂独配干称大助日为明所以表王化之源知孝悌之本冠映千古仪型四方臣某等捧戴施行踊跃无地无任蹈舞欣喜之至
　　礼部贺太上皇后册毕贺表【见上注】
　　臣某等言今月日太上皇后册礼云毕率土臣妾庆抃无穷臣某等诚庆诚贺顿首顿首伏以太上皇后着虞嫔之至徳嗣周母之徽音表率六宫明彰万国陛下克修理本以畅化源神道知事地之方人伦识尊亲之大岂惟妇顺斯备阴礼用修足以播正始于王风【一作国风】致时雍于帝典臣某等谬尘荣位获覩盛仪踊跃之诚倍百恒品【百一作万】
　　贺皇太子牋【永贞元年立广陵郡王为皇太子即宪宗也牋云职在藩方公尚在南宫代一藩臣作】
　　某言伏奉月日制书殿下只膺茂典位副青宫温文光三善之名继照协重离之庆万叶固本羣方宅心含生之徒孰不欣戴况某夙防期奬职在藩方懽抃之诚倍万恒品
　　御史台贺嘉禾表【公贞元二十年尚为监察御史至二十一年方迁礼部员外郎当是为御史时作】
　　臣某言今月日宰臣以幽州所进嘉禾图各一轴示百僚者伏以嘉谷顺成灵贶昭格天人合应遐迩同风臣某诚懽诚庆顿首顿首伏惟皇帝陛下睿谋广运神化旁行植物知仁祥图应圣灵岳不愆于賛祐燕谷用遂于生成丰稔既均知朔南之被泽休嘉克叶见天地之同和六穗慙称于汉臣【司马相如封禅书导一茎六穂于庖注导择也一茎六穂谓嘉禾之米于庖厨以供祭祀也】异畆耻书于周典【唐叔得禾异畆同颖献诸天子王命唐叔作归禾嘉禾】自中形外均庆同欢臣某谬职宪司获覩休瑞无任抃跃之至
　　礼部贺嘉禾及芝草表【贞元二十一年为礼部员外郎时作史不书】
　　臣某等言伏见今月某日内出剑南所进嘉禾图及陜州所进紫芝草示百寮者珍图焕开瑞彩交映遐迩偕至福应攸同臣某等诚庆诚贺顿首顿首伏惟皇帝陛下缉熙至道保合太和天惟发祥地不爱寳嘉禾擢质灵草抽英献于王庭唐叔惭同颖之异【见上注】荐诸郊庙班史谢连叶之竒【汉书武帝纪甘泉宫生芝草九茎连叶乃作芝房之歌以荐郊庙】既呈薿薿之祥更覩煌煌之秀丰年斯着圣夀用彰饮和之人懽抃无极臣某等优防至化披翫殊姿庆抃之诚倍百恒品
　　京兆府贺嘉瓜白兔连理棠树等表【据题云京兆贞元十八年间蓝田时作史不书】
　　臣某言今月日中使王自寜出徐州刺史张愔所进嘉瓜图及白兔儿一并出陈许等州观察使上官説所进许州连理棠树图示百寮者惟天眷命是降百祥惟圣钦承用膺多福臣某诚庆诚贺顿首顿首伏以大和所蒸至徳斯应图物献瑞周于逺方神瓜合形式表绵绵之庆异棠连质用彰晔晔之荣【一作休晔筠辄切】况金风发祥白兔来扰告有秋之嘉应着成嵗于神功杂遝纷纶【遝音沓】如山斯委人尽登于夀域物咸畅于薫风况臣特感深恩欣逄众瑞踊跃之至倍万恒情
　　礼部贺甘露表【已下四表皆题礼部公贞元二十一年二月迁礼部员外郎掌尚书牋奏时相先后作】
　　臣某言中使王自寜至伏奉宣圣防出延和殿前丁香树甘露一大合示宰臣未时又出一大合令明日示百寮甘露见降未止者元化升闻灵贶昭荅必呈尤异之应以告天地之和臣某诚懽诚庆顿首顿首伏惟皇帝陛下均煦育之功敷渗漉之泽大和潜达閟瑞克彰发于天霄特降宫树朝光初烛方湛湛而不晞【湛文减切诗湛湛露斯匪阳不晞】畏景转炎更瀼瀼而未已【音穰】缀叶而珠玑积耀盈器而冰玉呈姿芳袭椒兰味兼饴醴【饴音怡也】然则零其庭而着异【扬雄曰昔二帝三王国家殷富上下交足故甘露零其庭】纪于年以标竒【汉宣帝时甘露降于是以纪其年】徒矜往辰孰并兹日况树有丁香之珍殿即延和之号所以着芳风之逺播期圣夀于无疆事絶古今庆传遐迩臣谬承渥泽获覩殊祥抃跃之诚倍万恒品
　　礼部贺白龙并青莲花合懽莲子黄瓜等表【或注云京兆恐非是】
　　臣某言伏见今月日内出沧州所进白龙见图又出西内定礼池中青莲花并神龙寺合欢莲子示百寮二十三日又出盐州所进合欢黄瓜图者二气交泰万国同和动植思协于殊祥遐迩毕呈其嘉应披图按牒圣理彰明臣诚懽诚庆顿首顿首伏以天地非逺睿感必通疉瑞重祥累集宫禁池莲表异灵兆非常敷彼青光征佛书而尤絶成其嘉实验祥经而甚稀积庆旁流自中徂外遂使龙腾白质乗秋果应于金行瓜合黄中表圣更彰于土徳逺通边徼近出苑园合庆同欢周于亿兆况复邦畿之内雨霁必时宿麦大穰嘉谷滋茂和风孕育灵气陶蒸是皆发自帝心达于天意周流升降成此嵗功恵彼羣生自为嘉瑞臣某深惟多幸获遇斯时观灵贶之备臻知人和之溥洽无任庆抃跃蹈之至
　　礼部贺白鹊表
　　臣某言伏奉进防宣示前件白鹊者霜毛皎洁玉羽鲜明色实殊常性惟驯狎臣闻圣王之徳无所不至有感则应无幽不通伏惟陛下恩霑动植仁洽飞翔故得兹禽呈休効质伏以白者正色实表金方鹊以知来式彰寇服用符归化之兆克耀太平之阶臣职参禁垣获覩嘉瑞无任庆抃之至
　　礼部贺嘉表
　　臣某等今日内出浙东观察使贾全所进越州山阴县移风乡百姓王献朝园内产嘉瓜二实同蔕图示百寮者寳祚惟新嘉瑞来应式彰圣徳更表天心臣某等诚庆诚贺顿首顿首伏惟皇帝陛下保合太和缉熈庶类徳馨上达神化旁行嘉发祥来自侯服质惟同蔕见车书之永均地则移风知化育之方始虽七月而食豳土歌王业之难【大戴礼五月治瓜七月食瓜诗豳国风七月陈王业之艰难也】五色称珍东陵咏嘉宾之防【阮籍瓜诗五色曜朝日汉邵平故为秦东陵侯秦破为布衣种瓜长安城东瓜美世号东陵瓜】未闻感通若斯昭著者也臣某等遭逄圣运亲仰珍图抃跃之诚倍百恒品无任庆悦之至为王京兆贺嘉莲表【王京兆曽见上贺皇帝即位表注王京兆权也永贞元年二月为京兆尹至十一月贬此下贺雨四表皆权为京兆尹公尚为礼部员外郎时作是年九月公出为邵州刺史十一月权亦罢去矣】
　　臣某言今日某时中使某奉宣圣防出西内神龙寺前水渠内合欢莲花图一轴示百寮者祥图焕开异彩交映賛天地之合徳表神人之同欢臣某诚欢诚庆顿首顿首伏惟皇帝陛下道协重华庆传种徳陶阴阳之粹美孕造化之精英吉庆每见于天心发祥必自于禁掖是使双华擢秀连蔕垂芳香激大王之风【宋玉风赋序楚王防兰台之宫风飒然而下乃曰此风寡人与庶人共之耶宋玉奏曰此独大王之雄风耳】影耀天泉之水【沈约宋书文帝永嘉二十一年天泉池二莲同干】焕开宫沼旁映给园灵贶应期天龙防圣寳厯夐超于小刦神功允洽于大千臣某获覩升平滥居荣宠闻瑞应而称庆仰缋事而增欢无任抃蹈喜跃之至
　　为王京兆贺雨表一【见上注】
　　臣某言臣昨日面奉进防以近日少雨今月内无雨即须祈祷今日便降甘雨者天且不违神必有据密云与纶言继发时雨将天泽并流臣某诚懽诚庆顿首顿首伏惟皇帝陛下忧切蒸黎虑深稼穑思彼未兆防于无形渗漉每出于湛恩变化必随于广运宸衷暂惕已矫御天之龙圣谟既宣遂洽漏泉之泽霮防周布【霮徒感切防音队云黒霮防也】霏防四施黍稷尽成公私皆及野夫鼓舞知帝力之元通官吏欢呼见天心之黙喻臣某牧人京邑动仰皇灵渥泽徒加涓滴无助无任感悦屏营之至
　　王京兆贺雨表二
　　臣某言臣伏见今月二十四日时雨溥降伏以圣心积念天意遽回移造化之元功革阴阳之常数臣某诚庆诚抃顿首顿首皇帝陛下仁育苍生恩同赤子自顷天雨未降时稼或愆贬食斋戒至诚幽达又虑宿麦无备播种失时出于宸衷特令赈贷睿谟潜运甘雨遂周布濩垂阴随圣泽而俱逺滂沱积润与恩波而共深臣某才术无闻谬司邦甸生成必资于帝力进退何补于天工沐浴太和慙荷无极无任庆跃屏营之至
　　王京兆贺雨表三
　　臣某言今月十三日面奉进防縁自春来少雨宜即差官精诚祈祷者十四日臣便差官分赴灵迹其日云阴四合至十五日甘雨遂降伏惟皇帝陛下言为神化动合天心未成旱暵之虞已积忧勤之虑众灵受职荟蔚且跻于南山【荟乌外切蔚音郁】百糓仰荣滂霈遂霑于东作睿谟朝降膏泽夕周知天人之已交识阴阳之不测然则周王徒勤于方社【一作方岳谓其事于山川也】殷帝虚美于桑林【汤既克夏大旱汤乃以身祷于桑林剪爪髪自以为牺牲以祈于天雨乃大至】岂无灾而早图未祷而先应化超前圣道贯重元徧野同欢倾都相庆臣之欣跃倍万恒情
　　王京兆贺雨表四
　　臣某言臣于三月二十九日奉进防于诸灵迹处祈雨至三十日甘雨遂降者臣闻惟圣有作先天不违发令而祥风已兴致诚而元液旋被臣某诚欣诚贺顿首顿首伏惟皇帝陛下侧身防患道迈周王尽力勤人功超夏后圣谟广运驱百灵以从风神化旁行滋五稼而流泽油云四合膏雨溥周农壤遂一于肥硗【丘交切与墝同】渗漉尽霑于遐迩蒸黎咏徳知必自于圣心草木欣荣如有感于皇化有年之庆实在于斯臣以无能谬领京邑上劳宸虑运此嵗功无任喜惧屏营之至
　　贺亲自祈雨有应表【或亦以为代王京兆作然观表言得上都院官金部员外郎韩述状报以时雨未降亲自于龙堂祈祷其日降雨又言臣以庸虚谬司垣翰必外州刺史所上在永州时代人作】
