<!-- { "loadSidebar": true } -->
　　臣某言都进奏院逓到宣一道伏蒙圣恩赐臣熈宁七年厯日一巻者窃以天道运动而生时所以合灵文于璿盖王者遵承而布政所以定寳厯于清台歩日月盈缩之躔均节早晚之序以示万防以明兆民付诸守臣谨是彛宪臣某诚惶诚感顿首顿首伏惟皇帝陛下摠元立极执象求端御六气以宣和抚五辰而在宥于是订考灵曜之説正斗位以无差造摄提格之书成嵗功而有绪编研甚密推测尤精臣于此时宠被其赐谨当仰防君惠俯亲农期俾遂嘉生庶迎协气臣无任瞻天荷圣激切屏营之至谨奉表称谢以闻
　　谢赐厯日表【熈宁九年】
　　臣某言今月十三日进奏院逓到宣一道赐臣熈宁九年厯日一本者上天运至神均隂阳之气而序成四立之功者谓之时圣人命有司推分至之度而编为一朞之事者谓之厯大抵皆因万民资用而立本盖虑忽有一物过差而失宜故毎于首嵗而成书必布之诸夏而垂法君心溥爱民意交欢臣某诚惶诚感顿首顿首伏惟皇帝陛下体合道渊用符天縡谓庶类生生而有理当谨于阳秋谓黎元泯泯而无知必先明于气朔遂俾清台而钩校实如灵宪之精防是则卦气効而无灾沴之虞月令正而合发敛之节尽跻庶俗皆底太和臣幸守半符叨承中旨谨当宣布不敢废违臣无任佩荷恩诏喜忭激切之至谨奉表称谢以闻
　　代林大卿谢转官表
　　臣某言正月八日进奏院逓到诰勅牒各一道伏蒙圣恩授臣光禄卿仍放朝谢者诏下九闗实从于简顾职通三义遽属于孤平被宠有殊仄身无所臣某诚惶诚感顿首顿首切念臣早编仕籍久玷荣阶积处艰烦粗倾庸愞不图胁谄之贱自企公忠之为尽蒙宸襟深体愚节用絶众援进由上知出付巨藩入均防省权寄之重者三路尝备选求宦游之贵者九卿屡叨除委上课虽否取尤则防退念所蒙每虞不称敢期省録复用褒迁此盖伏遇皇帝陛下象天高明与日临照覆露旁薄光辉显融顾惟衰孱亦在存録念以久业加之至恩品序清崇属以领大官之任训言温厚勉其绍先子之休拜命云初懐兹甚以何才効可答深仁臣方佩守符逺临边屏止能练辑羣武抚绥遐甿以赫扬陛下之威灵以宣浃陛下之慈爱竭臣短力缓主西忧尽已之谋毕生以报臣无任感恩佩德激切屏营之至谨奉表称谢以闻
　　代夏宫苑邠州上任表
　　臣某言伏蒙圣恩就差知邠州已于十月四日到任讫领戎辖于维扬愧无善状易守麾于邠土遽沐殊恩拜命之优省躬而畏臣某诚惶诚感顿首顿首切念臣材甚梗郁器非通闳徒以偶逢辰之荣叨延世之幸因玷官簿遂尘使阶凡名剧烦亦误抡委然而宣罢輭之力虽勉而不前慕殊尤之功以愚而莫致宜投散地尚畀雄藩此盖伏遇皇帝陛下太和浃人广度容物礼遇先臣之厚庆流弱嗣之深再使临民用观为政臣器虽至浅心亦自明敢不履蹈氷渊佩服绳墨抚养百姓训齐三军愿竭涓埃之勤庶酬天地之造臣无任感天荷圣喜惧交集之至谨奉表称谢以闻
　　谢转官表
　　臣某言今月二十五日进奏院逓到勅牒官告各一道伏蒙圣恩授臣司封员外郎仍加上轻车都尉散官赐如故者分三郡之符慙无后効考四年之绩滥进前行被命优华抚躬惶戢中谢伏念臣本生寒贱之族幸遘明昌之辰官叨清曹职冒秘阁费廪禄已逾于二纪朝绅亦预于五迁耻从他求荣自上赐此盖伏遇皇帝陛下廓大度以御世操兼术而取人是致庸虚复膺叙转敢不益循涯分更励廉隅上坚报国之心下固立身之节忠义大者死生以之臣无任衔恩荷德喜惧交集之至谨奉表称谢以闻













　　丹渊集巻二十八
　　钦定四库全书
　　丹渊集巻二十九　　　　　宋　文同　撰启状
　　谢吴龙图啓
　　某啓近者伏蒙知府龙图諌议为某发章荐于朝廷乞召还书殿以备谘访者闻命彷徨抚躬战栗伏念某材惟朽下性实枵疏禀之自然确不能变然而才于为学之始便识立身之端唾詈谄防憎恶诡激惟嗜古人曰仁义者饰诸己不随世俗谓富贵者移于心所以自从登科以至防宦二纪于此一节不回虽然官升朝省久轧而难迁职馆阁一置而不问中闲累经患难固亦自安困穷私念旣无援助于当途常谓莫如退缩于散地向窃请郡聊图庇身岂谓孤迹之有依获在秾阴之所覆每自戒饬庶逃讥诃伏惟某官学洞圣贤之深器怀公相之重台諌风采至今凛然藩鎭威名所治肃若其如好引后辈曲扬小才忘长丑于流离采下体于葑菲谓某自登门馆已厯岁时知其亡他怜以甚惷今兹守土复在提封考其効官之方参以行已之事虽亡善状可免严科遂抗荐章特形襃语蒙见挽之若是在论酬而谓何谨当愈励清修益勤素行所贵异日获在洪钧之前不后他人亦预巧陶之末过此以往未知所裁谨奉啓谢不宣谨啓
　　谢运判韩都官啓
　　某啓近者伏承某官特为某发状保荐闻于朝廷者反视诸已止如常人念无他才取重贤者闻命之始抚躬若惊窃念某本出孤寒素无才誉自常审已不敢求人独于执事之门阑向在京师而出入所以南阳丞相尝为发章北门主人乆与同事至蒙存录尤恤单平岂期今守于偏州复幸托居于大庇盖藏其短己荷殊恩升荐于朝甚出过望何于已而万幸惟受眷于一门感发于中言出不妄止勤薄効上答深知谨奉啓谢不宣谨啓
　　谢运使韩少卿啓
　　某啓近者伏承运使少卿发状论荐乞朝廷召某任使者顾此无状闻之若惊将何营为可用报称伏念某本无艺业偶窃科名复幸散材更尘文苑禀资钝缦临事迂疎用旣无堪援亦甚寡然而耻谋优佚愿试繁难向请外官蒙除此郡政多废堕事狃因循凢谓纲条诸无件目加以地产丰伙俗习僣豪彊戾相高孤弱无告某止能为明枉直聊正典章惟存至诚岂有他术伏过运使少卿选从中扆委付外台旌别羣僚临按一道猥收蒙鄙曲为荐扬取困辕闲夺焦灶下施之宝校饰以珍徽俾腾长途使备雅乐存怜若此感激无涯惟务操修庶酬知遇卑情无任佩荷深切之至谨奉啓称谢不宣谨啓
　　谢成都知府啓
　　某启解麾汉水之阳愧无善状剖竹洋川之上重沐殊恩退惟谫薄之姿荐托醇醲之防已颁条敎谨佩箴规切念某性本椎愚学无根据误中太常之异等获陪秘府之英防然而踪迹甚孤媒援絶寡常务以绳墨而励已岂暇学脂韦而事人众皆怜之尽谓其不肖独无愧者自知其当然况其幸之已多于所请而常得矧兹刺史之职任实曰难才惟是上官之保存方能免过此者伏过某官以高才奥学而陞法从以奇谋妙略而居要权总钤两道之兵符提按诸城之吏琐向尝备吏已荷庇饶今复为州又烦提敎属守符之所系伏賔戺以无由跂引崇严下情无任喜惧交集之极谨奉啓谢不宣谨啓
　　谢中书啓
　　某啓郡易其名罢当还馆诏俞所表许复为州从人欲之便安何君恩之寛大重烦宰制窃负兢营某已于三月二十八日到任上讫伏念某门地至寒资材甚浅宦途蕞品儒馆陈人学每强而不高命初禀而且薄从仕二纪罹忧百端居尝自知分盖如此乡因乞守于乡近曾未满期而地迁旣属减休之员实虞转徙之患遂陈悃愊仰凟朝廷敢期下贷儌求再蒙宠寄此盖伏遇某官以经术讲大政以器识观羣材辑和众功制冶元化所以陶钧之下无坏防之差丈墨之前尽轮辕之适用巧所及虽微必收故兹孱庸亦被抡委敢不饮食王事寤寐政经对诸吏民之言谕以君相之意凢云厘政止在矜寛庶知为国之仁少报代天之恵某无任感荷激切之至谨奉啓谢不宣谨啓
　　谢文潞公啓
　　某顿首上季夏极热伏惟枢密太师侍中台候万福同违离门馆兹已逾年想望恩阙岂忘梦寐自顾寒贱之品不敢非时奏记贵平掌县令到州伏蒙侍中存录孤生特颁手诲丁宁告谕若语子姓奔腾浩荡挥洒累幅开缄之初势欲飞腾伏诵数过暖如布帛出诧僚友尽恨不为已物归示妻孥皆云便是家寳台躔引照蔀室生辉昔人有受细林之言而退书诸绅获山隂之字而别为一袠岂与不肖今日所得相比儗哉佩服嘉贶荣望已足珠玑满斗实轻此惠永言藏弆以传世衍同无任忭蹈激切之至谨奉啓谢不宣
　　别纸
　　某出入门下殆三十年赋命薄浅牵挽不上侍中每怜孤蹇顾遇不替凢列左右温慰如一同所恨窘廹急于救赡不得居官辇下日趋恩屏得郡于此至为牢落山谷之中殊无气味饮食之物药剂之品悉仰他处速不能得已过五十渐入衰病生平苦学自知无用闲方僻所且冒禄食实亦自愧矣侍中常赐存防敢此具道某上覆
　　谢王尚书啓
　　某啓某近至幕府少谢尚书为办东行之恵以某之散冗以尚书之贵重其谒见接遇之礼止当一赐之坐一召之食则其体宜矣而尚书厚自损抑絶去崖岸延引劳问言貌温悦游骑燕席皆许参侍有所过慢一用恕悉此尚书立德之隆取义之重为之而可也其如某之负抱静无所有使之将何以报尚书如是存眷者耶某此者幸得试职文馆尚书将旦夕召用歌勲颂业燀燿尚书之休懿者某仅能为之是亦可以对今日所蒙之万分尔渐逺轩屏某无任瞻系激切之至谨奉啓谢干浼威重伏增恐栗不宣谨啓
　　谢提刑谢司封啓
　　某啓某近者窃闻某官以某备吏于所部之下怜其亡状之迹不能激昻奋迅自求所以比数于人亦已久矣故深欲车推而绠汲之使不至留碍沈溺乃持其姓名觊有闻于朝廷之上而且谓其亦可以施用于当时者某蒙德之厚将何所有以谢公如此之贶于门下者哉某不胜喜惧交集彷徨展转之至伏念某出于孤贱资品殆不能及于中人学进士本无望遂至于显荣止欲求升斗之粟尺寸之帛以免夫终嵗饥寒之患不幸天与之性使之简介而専僻于人事殊不通晓常自顾其中枵然无他奇才以求知于人敛嘿羞畏固未尝敢輙一开口问宠官要人丐少余论执之以为进取之阶从读书应举及第守官以至迁改资序召试贴职皆以在上者之人见爱谓某所行道途后日当必至其所至之地乃相与极力牵挽仅能致如此之今日虽然所获能几而已似夫不可当得十年之中罹祸难被困苦盖濵于顚陨蹷踣之危者实屡矣昨蒙除恩粗得试守此郡正谓居明公提按之下殊不敢侪于人有斯须自便之懈循大端略冗目击豪暴抚柔良如是焉而已矣且欲勉在贤人君子之侧不使少有罢輭不职之过以取烦于芘赖或至于不可留以为民之师帅又惧取烦于啓上而斥去之岂谓某官以恢博之量通察之明訾相官属内辨良苦必以某底里椎缦甘守顽藐偃然自治以安不肖垂哀下闵将洒濯而熏袚之使焯然发光焰出文采从学士大夫之后无或少愧某被赐厚矣言之无由以殚其为感之心矣其如所以日念报称于左右者惟当饬覊勒駷镳辔施鞭策就康庄而以事夫骎骎不已者焉有阻趋瞻实增恋慕谨具啓谢谨啓
　　谢张度支啓
