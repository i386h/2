<!-- { "loadSidebar": true } -->
公之令名，安国休祯，早探诗礼，夙习武经。圣哲兴运，贤良挺生，□□□耀，骐骥□情。谁为琼树，忽尔凋零。松风晰晰，丘珑茕茕。其神□□，其□□□。□□不朽，永播□馨。
（录自《隋唐五代墓志汇编》陕西卷第二册）
№咸通０５０
【盖】
司马南阳郡宗公墓志
【志文】
唐故魏博节度天雄军司马南阳郡宗府君墓志铭并序司马姓宗氏，名庠，字得元，南阳人也。有姬受命，是卜永年。封建子弟，用藩周室。既居上□，为大宗伯，因官为氏。洎秦至唐，代不乏贤，贻厥之美，至於皇祖讳希峤，皇考讳，并文可经邦，武能戡难。慕八公之逸范，仰四皓之全真，高尚道迹，有子四人，府君即仲子也。幼习文武，长攻郡艺，性孤且直，有古人之风。方伯知贤，起家授奉义郎，试左武卫长史，判献奉作坊。事庞剧务，人讶清廉，掌出纳而人不我欺，□□邪而力有余勇。魏帅以忠勤可录，改摄大雄军骑曹参军，分牒列政，佣课尤加。子饯宽和，随会柔真，居历星岁，丁外氏忧，哀感之情，迨乎灭性。大丞相以其欲选忠臣，必求孝子，义从抑夺，特变礼经，因起复依旧天雄军骑曹参军，三命而乃承命。未几，加节度要籍，司掌钱谷。王罢居官，扬雄任礻失，公奉以廉恪，加於利用，启闭有节，出纳无欺。加节度随军天雄军司马。主务殷繁，军司最大，六州枢要，咸莫由斯。公为政清通，皆得其所。既而地居显要，履行益恭。岂期政成而子产云亡，功立而孔明谢世，以大中六年闰七月十四日遘疾，终於魏州贵乡县履信坊之私第，享年五十有五。公先婚晋阳郡郭氏夫人，不幸早丧；今夫人太原王氏，贞规懿范，□继治公室。有子二人，长曰维常，遗荣落彩，驰豫桑门，为空王受印之贤，作释父传灯之使。次曰绍存，业勤文武，任用公门。有女二人：长适太原王氏，次适□平焦氏。公之令弟奉义郎试太常寺丞节度要籍兼支计押司曰文度；文为世匠，武作人□，□仁□云亡，岁逾星纪，龟筮未协，不遑迁厝。□宅兆有期，乃命继常、绍存举府君之灵，以郭氏夫人，用咸通九年正月十□日於馆陶县遵隗乡宗固村之大茔平原，礼也。虑陵谷更变，刊石铭之：
＊＊宗氏，姬娃之亲，因官命族，代生哲人。爰洎祖考，明时隐伦，□於司马，文武□□，忠於奉主，□裕佐民。方伯念劳，司武雄□，位当贰职，廉恪逾勤。魏绛和戎，子产鸿勋，时隔千祀，馨香亦□。善积有□，神道何昏？人谢千古，德义如存。王氏夫人，懿德氤氲，玉洁冰寒，令范早闻。贻厥子孙，摭抚常也国宝，绍乃家珍。宅兆协卜，泣□穹，风悲白杨，月□孤坟，式刊丕石，记此芳尘。
（录自《隋唐五代墓志汇编》河北卷第一册）
№咸通０５１
【盖】
任府君墓志铭
【志文】
皇唐□承务郎试左武卫兵曹参军任府君墓志铭并序淮南节度衙前兼中军兵马使判官将仕郎试太常寺奉礼郎褚颛撰府君讳玄，字冲远，其先乐安博昌人也，出自黄帝廿五子，十二人□德授姓，其一为任，子孙因而命氏。三代已降，不谓无人，家谍备详，此固不载。曾祖绚，皇任明州司马；祖悦，皇任睦州参军男；皇考华身扌妻白屋，志慕道风，萧洒泗湖，不显於时府君乃先府君之次子也。禀性沉，体貌温和，雅尚诗书，克敦礼乐，推孝行於闺门之内，奋能名於流辈之先。约身以廉，居利思义，服至道而苟和於俗，负宏才而耻用於时。故韬其辉而晦其迹。放情於诗酒之间，绝意於簪裾之盛，凡一时之士，莫不向风而归之。中年以寒暑所侵，忽婴美疹，千方以疗，祖获其瘳。自斯益屏尘机，绝交人事，皓然养素，卓尔不群，号味至言，手不释卷。夫人陇西李氏，雅资令德，美称高门，妇道时□，母仪世范。有男三人：长曰思温，夙禀义方，晚资孝谨，推翰墨，奋迹藩维；次曰思沼，精於学易，尤善修□，孝以问安，诚淹筮仕；季曰思让，幼明诗礼，颇服恭谦，克绍门风，高扬代业。将冀道符玉质，福聚清门，重延龟鹤之年，以享晨昏之寿。何图荣将命背，疾乃凶基，□未逾年，云留大渐。俄薤露，遽谢风灯，以咸通九年四月廿日甲申，终寿於扬州尚义里之私第，享年五十有七。骨肉号叫，里巷悲伤，痛极缠心，泪穷继血。呜呼！尺波电谢，巢驷星驰，取□青乌，用归幽宅。以其年六月十日壬申葬於府城南隅来凤里之先茔，礼也。松迷古陇，草被荒原，泉门无重启之期，人世有永乖之叹。□三至孝，以颛尝承顾□，备熟徽猷，因请序铭，以虞陵谷云尔。时生雅量，天纵儒风，心游物外，行蔚人宗。其一。慈以持家，静惟守□，方慕兰馨，俄伤玉折。其二。重泉启室，万古藏神，德铭贞石，岁久弥新。
（录自《隋唐五代墓志汇编》江苏山东卷第一册）
№咸通０５２
【盖】
　大唐故夫人韦氏墓志
【志文】
大唐登仕郎行内侍省掖庭局宫教博士贝外詈同正员上柱国□□魄公夫人韦氏墓志铭并序　前黔府经略推官朝请郎试大理评事杨撰并书夫人韦氏，京兆人也。曾祖守宗，皇左监门卫将军充内弓箭库使；祖典，皇任扬州录事参军；父文＊，皇朝议郎试左金吾卫长史。夫人门传甲族，世袭簪裙。及笄之年，归於魏氏。将陈琴瑟之道，不堕礼乐之风。孝悌在躬，闾里瞻敬。
故得爱锺胤胄，嗣统家门。有子一人曰孝本。大夫鹗立当世，杰出生。璋柄致君之材，祥瑞应中□之用。故先皇以选贤之始，遂拔擢试用。不啻累岁，方今登极，龙飞在天。以忠孝出群，宽猛相济，又迁为内善。钦承帝命，密迩宠光。
常陪凤阙之中，壮冠彤庭之色。旋奉密旨事，掌修乾象，功德大夫，夙夜匪懈，食蘖输忠。圣念未周，功德己就。繇是欢生睿思，朱绂方来，金玉之声，传扬中外。见任殿前高班儒林郎，行内侍省内府局令员外置同正员上柱国，赐绯鱼袋我大夫忠以仕上，孝以安亲。寰宇具瞻，人伦龟镜。魏公厥修夫礼，以悦妇仪。缱绻温恭，柔顺礼节。方期年齐偕老，寿永松椿，岂谓龙剑孤沉，驽鸾失侣。呜呼！夫人享年五十有四，以咸通九年正月十九日寝疾，终於长安街西修德坊之私第也。
嗣子大夫，号叫天地，哀不自胜，悟想晨昏，恸感飞走。途路闻之掩泣，邻里为之罢舂。月惨空皆，风悲素帐。以其年龙集戊子七月三十日卜葬於京兆府长安县龙首乡之原，礼也。故志其铭曰：
京兆夫人，聿修四德，礼乐无亏，威仪有则。雍容九族，周旋六亲，事夫以礼，训子唯仁。福庆昭彰，祯祥捧日，世袭清规，门传朱绂。天道何亏，玉折兰摧，逝泉一注，东流不回。呜呼哀哉！出生入死，万古千秋，同归於此。
朝请郎试太常寺奉礼郎卢荦篆盖中书镌玉册官强存刻（录自《隋唐五代墓志汇编》陕西卷第二册）
№咸通０５３
【盖】
失。
【志文】
唐太子太保分司东都赠太尉清河崔府君墓志自撰季弟朝请大夫守中书舍人柱国安潜虔奉理命衔哀以书慎由字敬止，代为清河东武城人，唐朝中书舍人、国子司业、修国□文公讳融之玄孙；礼部尚书、东都留守、赠太子太傅、成公讳翘之曾孙；尚书水部员外郎、渠州刺史、赠太子太保讳异之孙；检校尚书右仆射兼御史大夫、淮南节度使、赠太师、贞公讳从之第二子。皇妣赠凉国太夫人姑臧李氏。慎由始以习左氏春秋、尚书、论语、孝经、尔雅，随明经试，获第於有司；后举进士对直言极谏。制皆在其选。历秘书省正字、试太常寺协律郎、剑南东川节度推官、浙江东道观察判官、试大理评事、山南东道观察推官、入台为监察御史、试秘书省秘书郎、兼殿中侍御史、义成军节度判官，复入台为监察御史，转殿中侍御史、兼集贤殿直学士、尚书户部员外郎、学士如故、吏部员外郎、考功员外郎、知制诰职方郎中、知制诰翰林学士、中书舍人、潭州刺史、兼御史中丞、湖南都团练观察使、刑部侍郎、兵部侍郎。检校礼部尚书、兼御史大夫、浙江西道都团练观察使、吏部侍郎、户部侍郎、判户部事、工部尚书、同中书门下平章事、集贤殿大学士、中书侍郎、兼礼部尚书、同中书门下平章事、监修国史、检校礼部尚书兼御史大夫、剑南东川节度观察等使，就迁检校兵部尚书、入拜刑部尚书、改御史大夫、检校尚书右仆射兼太常卿、检校尚书右仆射兼华州刺史、御史大夫、潼关防御镇国军等使、检校尚书左仆射兼御史大夫、河中节度观察等使、检校尚书左仆射兼吏部尚书。兵部尚书、太子太保、分司东都，阶至银青光禄大夫，勋至上柱国，爵至食邑三百户。咸通九年六月廿九日，终於河南府洛阳县履道里，年六十五。是岁八月廿九日归河南府寿安县甘泉乡连理村南原先君太师贞公茔东七十步。妻范阳郡夫人卢氏，试大理评事寓女，有德行，先一年没。至是合葬焉。夫人所生唯一女，嫁姑臧李辉，今为起居郎。男子二人：充虞，前国子助教；昌遐，前兴元府参军。呜呼！效不焯於时，行不超於人，而入升钧台，出奉藩寄，备践华显，仅二十载，其为幸也，不亦久且甚耶！处心行己，始卒善否，则有佥议与史氏之直笔在。吾何敢逃？吾何敢云？既用为志，而且刻之墓前，以表於外。天子闻之，制诏丞相御史曰：朕用震悼於厥心，其罢群臣一朝，二日，赠太尉以褒之。已而临轩，命使者左散骑常侍崔公、使副吏部郎中孔君晦如洛阳，备礼册命焉。
安潜号恸，附而载之。
　（录自《隋唐五代墓志汇编》北京卷第二册）
№咸通０５４
【盖】
失。
【志文】
唐故太原郡王府君南阳张氏夫人合墓志铭并序天地之广，万类之像，处载如一也。而陵谷变移於田原，炎凉推迁於时代，所以送终者，必纪其性貌，称其德庥。君祖讳、父讳。府君讳德，少年从仕，卓立辕门，有七纵七擒之能，善百战百胜之术。弓开闪疾，箭发雷奔。不唯其生，将身上谷。夫人即地南阳郡之女也。自作嫔君子，主柜家人，三年之礼不为，四德之功无阙。至乃恭於奉姑，顺於接□，□孝以成宗祀，慈惠以目闺门，雍雍苍苍，必由其道矣。府君享年七十有八，去大中十年八月一日，终於之私第也。夫人去咸通九年三月十四日，卒於□□坊之第也。有祀子二人：长曰名君遂，次曰名君庆。居丧德礼，存性毁容，绝曾子之浆，泣高柴之血。以咸通九年十月十三日迁神於魏州大都督府元城县东解村，去府□里，旧茔之所也。后恐山河改迹，陵谷移□，镌石为文，是存後记。词曰：
哀哉王府君，志气有风云，人来过旧馆，涕泪悬沾门。累代张家女，公训世所希，再启幽坟墓，流传□故春。
（录自《隋唐五代墓志汇编》河北卷第一册）
№咸通０５５
【盖】
