<!-- { "loadSidebar": true } -->
    吴子离席而立，拱而言曰：“美矣善矣，其蔑有加矣。此固吾之所欲闻也。夫俭则人用足而不淫；让则遵分而进善，其道不斗；谋则通于远而周于事；和则仁之质；戒则义之实；恬以愉则安而久于其道也。至乎哉！今主上方致太平，动以尧为准，先生之言，道之奥者，若果有贡于上，则吾知其易易焉也。举晋国之风以一诸天下，如斯而已矣。敬再拜受赐。”
    ○答问
    有问柳先生者曰：“先生貌类学古者，然遭有道不能奋厥志，独被罪辜，废斥伏匿。交游解散，羞与为戚，生平向慕，毁书灭迹。他人有恶，指诱增益，身居下流，为谤薮泽。骂先生者不忌，陵先生者无谪。遇揖目动，闻言心惕，时行草野，不知何适。独何劣耶？观今之贤智，莫不舒翘扬英，推类援朋，叠足天庭，魁全恢张，群驱连行。奇谋高论，左右抗声，出入翕忽，拥门填扃，一言出口，流光垂荣。岂非伟耶？先生虽读古人书，自谓知理道、识事机，而其施为若是其悖也。狼狈摈﹃，何以自表于今之世乎？”
    先生答曰：“敬闻命。然客言仆知理道、识事机，过矣。仆懵夫屈伸去就，触罪受辱，幸得联肢体、完肌肤，犹食人之食，衣人之衣，用人之货，无耕织居贩，然而活给羞愧恐栗之不暇，今客又推当世贤智以深致诮责，吾缧囚也，逃山林入江海无路，其何以容吾躯乎？愿客少假声气，使得详其心次其论。”
    客曰：“何取？”先生曰：“仆少尝学问，不根师说，心信古书，以为凡事皆易，不折之以当世急务，徒知开口而言，闭目而息，挺而行，踬而伏，不穷喜怒，不究曲直，冲罗陷阱，不知颠踣，愚狂悖，若是甚矣。又何以恭客之教而承厚德哉？今之世工拙不欺，贤不肖明白。其显进者，语其德，则皆茫洋深闳，端贞鲠亮，苞并涵养，与道俱往。而仆乃蹇浅窄僻，跳浮，抵瑕陷厄，固不足以趑趄批捩而追其迹。举其理，则皆谟明渊沉，剖微究深，劈析是非，校度古今。而仆乃缄钳默塞，耗毛窒惑，抉异探怪，起幽作匿，攸攸恤恤，卒自祸贼，固不足以睢盯激昂而效其则。言其学，则皆总揽罗络，横竖杂博，天旋地缩，鬼神交错。而仆乃单庸撇莩，离疏空虚，窃听道涂，颛嚣蒙愚，不知所如，固不足以抗颜摇舌而与之俱。称其文，则皆汗漫辉煌，呼嘘阴阳，葛三元，陶熔帝皇。而仆乃朴鄙艰涩，培娄氵集氵拾，毫联缕缉，尘出央入，固不足以摅ゼ踊跃而涉其级。兹四者悬判，虽庸童小女，皆知其不及，而又裹以罪恶，缠以羁絷，客从而挤之，不亦忍乎？且夫白羲、耳之得康庄也，逐奔星，先飘风，而跛驴不出泥滓。黄钟元间之登清庙也，铿天地，动神祗，而呜呜咬哇，不入里耳。西子、毛嫱之蹈后宫也，朝日，焕浮□，而无盐逐于乡里。蛟龙之腾于天渊也，弥六合，泽万物，而虾与蛭不离尺水。卓诡倜傥之士之遇明世也，用智能，显功烈，而么眇连蹇，颠顿披靡，固其所也。客又何怪哉？且夫一涉险厄惩而不再者，烈士之志也；知其不可而速已者，君子之事也。吾将窃取之以没吾世，不亦可乎？”
    乃歌曰：“尧舜之修兮，禹益之忧兮，能者任而患者休兮。跹跹蓬ワ，乐吾囚兮。文墨之彬彬，足以舒吾愁兮。已乎已乎，曷之求乎！客乃笑而去。
    ○起废答
    柳先生既会州刺史，即治事，还，游于愚溪之上。溪上聚黧老壮齿，十有一人，谡足以进，列植以庆。卒事，相顾加进而言曰：“今兹是州，起废者二焉，先生其闻而知之欤？”答曰：“谁也？”曰：“东祠浮图，中厩病颡之驹。”
    曰：“若是何哉？”曰：“凡为浮图道者，都邑之会必有师，师善为律，以敕戒始学者与女释者，甚尊严，且优游。浮图有师道，少而病，日愈以剧，居东祠十年，扶服舆曳，未尝及人，仄匿愧恐殊甚。今年，他有师道者悉以故去，始学者与女释者伥伥无所师，遂相与出浮图以为师，盥濯之，扶持之，壮者执舆，幼者前驱，被以其衣，导以其旗，怵惕疾视，引且翼之。浮图不得已，凡师数百生。日馈饮食，时献巾，洋洋也，举莫敢逾其制。中厩病颡之驹，颡之病亦且十年，色元不，无异技，空然大耳。然以其病，不得齿他马。食斥弃异皂，恒少食，屏立摈辱，掣顿异甚，垂首披耳，悬涎属地，凡厩之马，无肯为伍。会今刺史以御史中丞来莅吾邦，屏弃群驷，舟以溯江，将至，无以为乘。厩人咸曰：‘病颡驹大而不，可秣饰焉；他马巴、Φ狭，无可当吾刺史者。’于是众牵驹上燥土大庑下，荐之席，縻之丝，浴剔蚤，刮恶除Д；以雕胡，秣以香萁；错贝鳞纟襄，凿金文羁；络以和铃，缨以朱绥；或膏其鬣，或靡刂其隹；御夫尽饰，然后敢持。除道履石，立之水涯；幢前罗，杠盖后随；千夫翼卫，当道上驰；抗首出臆，震奋邀嬉。当是时，若有知也，岂不曰宜乎？”
    先生曰：“是则然矣，叟将何以教我？”黧老进曰：“今先生来吾州亦十年，足轶疾风，鼻如膻香。腹溢儒书，口盈宪章。包今统古，进退齐良。然而一废不复，曾不若足涎颡之犹有遭也。朽人不识，敢以其惑，愿质之先生。”先生笑且答曰：“叟过矣！彼之病，病乎足与颡也；吾之病，病乎德也。又彼之遭，遭其无耳。今朝廷洎四方，豪杰林立，谋猷川行。群谈角智，列坐争英。披华发辉，挥喝雷霆。老者育德，少者驰声。卯角羁贯，排厕鳞征。一位暂缺，百事交并。骈倚悬足，曾不得逞。不若是州之乏释师大马也。而吾以德病伏焉，岂足涎颡之可望哉？叟之言过昭昭矣，无重吾罪！”于是黧老壮齿，相视以喜，且吁曰：“谕之矣！”拱揖而旋，为先生病焉。
    ○读韩愈所著毛颖传后题
    自吾居夷，不与中州人通书。有来南者，时言韩愈为《毛颖传》，不能举其辞，而独大笑以为怪，而吾久不克见。杨子诲之来，始持其书，索而读之，若捕龙蛇、搏虎豹，急与之角而力不敢暇，信韩子之怪于文也。世之模拟窜窃，取青媲白，肥皮厚肉，柔筋脆骨，而以为辞者之读之也，其大笑固宜。
    且世人笑之也，不以其俳乎？而俳又非圣人之所弃者。《诗》曰：“善戏谑兮，不为虐兮。”《太史公书》有《滑稽列传》，皆取乎有益于世者也。故学者终日讨说答问，呻吟习复，应对进退，掬溜播洒，则罢惫而废乱，故有“息焉游焉”之说。不学操缦，不能安弦。有所拘者，有所纵也。太羹元酒，体节之荐，味之至者。而又设以奇异小虫、水草、楂梨、橘柚，苦咸酸辛，虽蜇吻裂鼻，缩舌涩齿，而咸有笃好之者。文王之昌蒲菹，屈到之芰，曾皙之羊枣，然后尽天下之味以足于口。独文异乎？韩子之为也，亦将弛焉而不为虐欤！息焉游焉而有所纵欤！尽六艺之奇味以足其口欤！而不若是，则韩子之辞，若壅大川焉，其必决而放诸陆，不可以不陈也。
    且凡古今是非六艺百家，大细穿穴用而不遗者，毛颖之功也。韩子穷古书，好斯文，嘉颖之能尽其意，故奋而为之传，以发其郁积，而学者得以励，其有益于世欤！是其言也，固与异世者语，而贪常嗜琐者，犹占々然动其喙，亦劳甚矣乎！
    ○舜禹之事
    魏公子丕，由其父得汉禅。还自南郊，谓其人曰：“舜禹之事，吾知之矣。”由丕以来皆笑之。
    柳先生曰；“丕之言若是可也。向者丕若曰；“舜禹之道，吾知之矣，”丕罪也。其事则信。吾见笑之者不知言，未见丕之可笑者也。
    凡易姓授位，公与私，仁与强，其道不同；而前者忘，后者系，其事同。使以尧之圣，一日得舜而与之天下，能乎？吾知小争于朝，大争于野，其为乱，尧无以已之。何也？尧未忘于人，舜未系于人也。尧之得于舜也以圣，舜之得于尧也以圣，两圣独得于天下之上，奈愚人何？其立于朝者放齐犹曰：“朱启明”，而况在野者乎？尧知其道不可，退而自忘；舜知尧之忘己而系舜于人也。进而自系。舜举十六族，去四凶族，使天下咸得其人；命二十二人，兴五教，立礼刑，使天下咸得其理；合时月，正历数，齐律、度、量、权衡，使天下咸得其用。积十余年，人曰：“明我者舜也，齐我者舜也，资我者舜也。”天下之在位者，皆舜之人也。而尧ㄨ然聋其聪，昏其明，愚其圣。人曰：“往之所为尧者，果乌乎在哉？”或曰“耄矣”，曰“匿矣”。又十余年，其思而问者加少矣。至于尧死，天下曰：“久矣，舜之君我也。”夫然后能揖让受终于文祖。舜之于禹也亦然。禹旁行天下，功系于人者多，而自忘也晚。益之自系犹是也，而启贤闻于人，故不能。夫其始系于人也厚，则其忘之也迟。不然，反是。
    汉之失德久矣，其不系而忘也甚矣。宦、董、袁、陶之贼盈矣。丕之父攘祸以立强，积三十余年，天下之主，曹氏而已，无汉之思也。丕嗣而禅，天下得之以为晚，何以异夫舜禹之事耶？然则汉非能自忘也，其事自忘也；曹氏非能自系也，其事自系也。公与私，仁与强，其道不同，其忘而系者无以异也。尧舜之忘，不使如汉，不能授舜禹；舜禹之系，不使如曹氏，不能受之尧舜。然而世徒探其情而笑之，故曰笑其言者非也。问者曰：“尧崩，天下若丧考妣，四海遏密八音三载。子之言忘若甚然，是可不可欤？”曰：是舜归德于尧，史尊尧之德之辞者也。尧之老更一世矣，德乎尧者，盖已死矣，其幼而存者，尧不使之思也。不若是，不能与人天下。
    ○谤誉
    凡人之获谤誉于人者，亦各有道。君子在下位则多谤，在上位则多誉；小人在下位则多誉，在上位则多谤。何也？君子宜于上不宜于下，小人宜于下不宜于上，得其宜则誉至，不得其宜则谤亦至。此其凡也。然而君子遭乱世，不得已而在于上位，则道必弗于君，而利必及于人，由是谤行于上而不及于下，故可杀可辱而人犹誉之。小人遭乱世而后得居于上位，则道必合于君，而害必及于人，由是誉行于上而不及于下，故可宠可富而人犹谤之。君子之誉，非所谓誉也，其善显焉尔。小人之谤，非所谓谤也，其不善彰焉尔。
