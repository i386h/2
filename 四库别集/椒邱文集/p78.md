<!-- { "loadSidebar": true } -->
　　成化九年冬十月三日福建按察司副使襄城辛公以疾卒于家是歳十二月四日其孤耕与其壻髙瑁葬公龟山先茔之次葬后五年予迁湖广布政使道襄城过其家吊焉耕奉公行状泣而请曰先君葬已久而墓石无文惧无以昭徳垂逺惟先生图之噫公予之畏友也其奚辞按状公讳访字咨道其先本魏侍中毗之后世家真定之阳曲曽祖友敬避乱徙许之襄阳城遂占籍焉祖讳达以子贵赠承徳郎户部主事考讳谦以公贵封文林郎四川道监察御史母蔚氏赠太孺人公自少端重不妄语笑年七歳父兄授之书不数过辄成诵巡按河南监察御史赵公遇诸途奇之召补邑庠弟子员公笃志问学文词典赡邑之耆宿皆器重之正统丁卯以诗经中河南乡试第三名景泰辛未登进士第观政吏部益务进学公退未尝释手时予先公为吏部尚书好诱掖后进一日召诸进士试之命题以光武赐隗嚣书唐人送李愿归盘谷序公所作词理渊永先公亟称之防都察院御史员缺诏吏部选进士勤慎者补之先公曰勤慎莫如辛进士者遂擢广东道监察御史纠慝绳违克振宪度康定皇帝念西北边兵戍守良苦勅公赍金帛往劳之先时使者惮临边不亲致赐故将校多侵尅赐物者公驰至延绥榆林召集戍卒称诏慰劳而赐之人人皆霑上恩丁孺人忧解官居丧足不践公门服阕赴京同侪多愿居辇毂下以便进取公自言亲老愿官南台以便养冢宰王公贤之改南京四川道益以廉慎自持风裁凛然都御史萧公深重之狱之疑者多以属公都宪轩公督南京粮储持法甚严御史鲜当其意者独贤公且曰吾老矣堪代我者惟子而已天顺己卯秋应天府开科取士萧公命公监试主司欲取其所亲众以主司官翰林不敢言公厉色曰大比兴贤顾可徇私耶主司赧然而止迁浙江按察司佥事抵任钱塘仁和二县循故事具供张什物送官舍公悉却之或以故事为言公曰辞受惟其当而已何必拘故事也处州顽民聚徒千余盗采银矿众议发兵讨之公曰兵刃既接必有死于无辜者乃掲榜谕以祸福众皆欢呼而散公暇輙诣学宫进诸生讲论经史金华旧有丽泽书院以祀吕成公歳久寖圮公命有司新其祠宇又以何文定公基王文宪公柏金文安公履祥许文懿公谦承朱文公之正传奏请立祠乡邦春秋致祭以风厉学者桐庐大姓连姻权贵怙势恣横部使者莫敢谁何公独捕治之当道交属且胁以危言公竟抵之法由是忤权贵意有荐公者辄沮之刑部侍郎曽公访察浙江诸司以不职黜者甚众独称公廉能力荐于朝陞福建按察司副使奉勅巡视海道濒海大姓私造海舰歳出诸番市易因相剽杀公捕其渠党而寘诸法没入其舰事连达官穷治甚急其家讼于御史诬公激变良民或劝公稍缓其狱公奋然曰吾宁执法而死不忍卖法而生也自是奸民屏息海道肃清未几文林公卒公闻讣号恸几絶即解官北归寮友致赙皆不受既襄事负土筑坟手种松柏有助之者辄辞曰人子所当尽也呜呼公之行治如此然官终四品年仅四十有八不获大用以究其志此君子所为痛悼也公先娶王氏封孺人继娶邢氏男五长即耕次曰耘曰耒曰植曰溉女五长适髙瑁次适许某王恬吴溥田公恬淡寡欲官南台时未有子或劝之买妾公谢曰吾妻已产女矣安知终无男耶居官二十余年常禄外一芥不取于人其自闽奔丧也延平太守与公同年知公贫厚赀币将赙焉公知之过延平称疾卧舟中不起太守不能见而去平居癯然言若不能出口至其据法守正毅然不顾虑虽万夫莫回也昔孔子谓未见刚者或曰申枨孔子曰枨也欲焉得刚呜呼刚者不可多见久矣若公非所谓刚者欤其所以刚者非以其无欲欤予尝与公同官于闽故表诸其墓庶几有闻其风而兴起者
　　雯峰先生饶公墓表
　　呜呼此雯峯先生饶公之墓公尝仕为郡守惠泽流于人声绩焯于时矣予不称其官而表其墓曰先生者盖先生有徳之称为士而有徳功名富贵不足道也公讳秉鉴字宪章世家广昌之麟昌里曽祖仲实祖文逺父希明累世不仕而以长厚称母掲氏公生长巨室思以文学显其身以及其亲初从监察御史聂公宗尹受春秋又从教谕罗子濬受尚书发为文章词采烂然见者惊异弱冠逰京师先冢宰一见许以国器且作文赠之曰他日竦壑昻霄必此子也正统甲子领江右乡荐两试礼部名俱在乙榜例授教职辞不就卒业太学时李忠文公为祭酒士之明睿者多在馆下公独与彭文宪公友朝夕相切磋学益进景泰三年除广东肇庆府同知肇庆地险俗犷号难治公疏瀹宿弊均徭赋绳豪猾惠贫弱境内以安邻郡有羣盗侵掠至境上公督民兵败之斩获甚众属邑有奸氓聚羣不逞欲为乱公单骑入其地晓以逆顺众讙然罗拜而散右都御史马公昻征泷水猺公献平蛮防马公善之委公督兵饷暨蛮寇平又委公城泷水上其功于朝陞四品俸佥都御史叶公盛巡抚两广召公询以时事公具言盗贼所由起与平寇安民之防叶公深然之用其言羣盗稍戢佥都御史李公秉巡抚南畿闻公名荐于朝欲以为太平府太守不果用寻以叶公荐迁知廉州府廉与交阯接壤连年用兵重以中贵采珠边民不胜其困公规画有方民以不劳又什伍其民教以骑射有寇至輙击败之叶公上其功特赐寳钞防段公痛两广贼势日张民日凋瘵具奏监军及诸将无平贼方畧所至惟事刻剥战小胜则张虚声以邀赏大防则匿不以闻臣恐数年之间两广尽为盗区矣章上权贵大怒思有以中之防公督兵饷逺出寇乘虚袭城陷之众因以失守为公罪坐褫职廉民千余人诣当道讼寃且言知府文吏非守城者况以公事逺出城陷非其罪也乞还知府以活吾民时当道多忌之者莫肯上闻公归家优游泉石以书史自娱又作义仓以赒贫乏立义学以教宗族建雯峰书院与翰林修撰罗应魁讲学其间成化二十二年十月十七日以疾殁于家享年七十有四初娶黄氏继娶王氏无子以弟秉纲子弼为嗣一女适同邑何庆同弼以卒之年十二月十一日葬公于里之南应山所着有雯峯集春秋提要春秋防传传于世葬后八年弼録公行实求予表诸墓予读秦汉以下史疑命之有无久矣及论次公行事首末乃知事之穷通信乎有命也公少以博学自负鋭意取进士所交多一时豪杰然以议论不合于主司不克如其志及既出仕政声日闻慨然欲以功名自见于世然官仅止二千石竟以非罪黜当公黜时李公为冢宰马公为大司马叶公为少宗伯皆素知公者然不一引手救岂非命耶呜呼世之为太守者多矣然殁而使人称为先生者则不多见也夫使人称为良二千石曷若使后世称为先生以昭其有徳哉呜呼雯峯峩峩雯溪溶溶先生之名与世无穷
　　桂林太守衡公墓表
　　皇明有廉吏曰桂林太守衡公汝宁西平人也其歴官三十余年清白之操若冰玉然其谢事家居贫不自存其殁也身无以为敛子孙无以为丧真为吏者之师表也公殁廿余年予为河南按察使移檄汝宁访求公后得公之子平召而询之道公之履歴甚详且丐文表诸墓公之守桂林也先公实荐之予于公有世旧谊不可辞乃为叙之公讳岳字世瞻其先世家随州父通元季以武功累官至百夫长典屯香山国初弃官归过西平道梗不通遂留家焉母周氏慈惠喜施予公少以俊茂补郡学弟子员中河南乡试遂升太学洪武三十年诏国子监选诸生通理道者赴詹事府议事六馆之士咸推公往公敷陈时政切而不迂所司以闻擢广东潮州府同知公酌已惠民自常禄外餽遗一无取布衣蔬食不异寒士岭海间翕然称其廉三十五年迁陜西西安府知府其清操善政如在潮时丁内艰去职服阕改知庆阳益以清白自励民爱之如父母僚友诸妇尝防饮公之内子与焉在席者金钿绮綉烂然而公内子荆钗布裙而已既罢颇不乐公曰汝坐于何处曰首席公曰既坐首席又要服饰华好富贵可兼得耶庆阳人至今以为口实永乐十年朝觐至京以言事忤旨谪戍交阯庆阳西安二郡民千余人诣阙请贳公以终其惠不报仁宗皇帝嗣位下诏求贤监察御史袁锭盐运使何士英指挥范智交章荐公起为南城令以旧官复任改南丰令其为令禄薄不足用常于官舍种蔬以自给家人或有愠色辄曰不犹愈于充军时耶无不意满正统四年夏五月公秩满至京欲告归时先公为刑部侍郎荐公于朝遂擢桂林守在郡五年廉慎之操恺悌之政始终如一以年逾七十致其政而归景泰三年三月三日终于家享年八十有四葬于县大堰湾之原配王氏有淑徳子七曰友民曰忠曰用曰平曰直曰美曰庆孙八曰世隆曰镛曰世雄曰林曰海曰钺曰铠曰锭今都御史江浦张公巡抚河南过西平闻公之贤令有司恤其家且补世隆镛邑弟子员俾绍素业呜呼廉吏之不闻于世久矣硕鼠之刺城乌之谣在古且然况后世乎世所谓贪者固不足道其矫而为廉者垢衣敝屦以欺人而后房姬媵极珠翠之丽亦岂真廉者哉若公者乃真廉吏也予故表其墓以为世劝
　　故承事郎赵君孺人华氏墓表
　　承事郎无锡赵君汝明之配曰孺人华氏以治元年春三月十有九日卒其子濴沔卜以卒之明年冬十有一月六日葬于邑嵩山先茔啓承事君之兆合而窆焉先期以江西布政使秦君廷韶所述孺人行状托其父友吏部员外郎马君宗勉属予表诸墓予亟辞不获乃摭状所述叙而表之曰孺人讳淑清无锡之名家子在元初有讳子勉者累官江浙财赋都总管府同知其五世祖也曽祖徳逺祖仲安父以常皆隐居不仕而以赀产雄于乡母虞民自幼温嬺静庄稍长习蚕绩纫缝之事暇则诵诗书习图史足迹不出闺阁父母爱之曰贤女也择所从以归承事君时舅姑在堂孺人入门孝养笃志姑尝盛夏遘疾孺人左右扶持昼夜无少懈疾亟刺股血和羮以进姑歠之顿愈自舅姑以及六亲又皆曰孝妇也赵系出天潢族大赀厚而承事君无他兄弟恒执役于官孺人综理家政僮使千指懔懔趋命凡歳时羔豚之祭宗戚庆吊餽遗之礼咸中仪则田园之籍日増承事君叹曰吾家业所以益充者以有贤嫓焉耳承事君三男子其一孽也孺人教字如一及诸子就学督励甚严阅史见古人善恶成败辄举以语诸子曰汝当为此不得为彼故诸子皆嶷然有立乡之人又皆曰赵氏诸子秀出者非独承事君之教盖有内训焉承事君卒孺人传内政于其妇日诵佛书安恬自适而已及得疾诸子涕泣进药孺人曰吾年逾八十得从汝父供养舅姑于地下足矣何以药为不食数日而卒距其生永乐六年八月二十有四日享年八十有一子男三长防次濴次沔俱以输粟授承事郎防后孺人一年卒女四华春顾瑜蔡祚蒋堂其壻也孙男二长楠以饷边功授苏州卫指挥佥事次桓孙女三曽孙男一其子孙绳蛰又如此予读刘向列女传见其所叙多者人二三事少者一事而已若孺人者生名家嫔名士女徳妇道母仪皆可纪而又享夀考多子孙视向所传奚愧焉顾予不腆之词不足昭孺人之懿行姑撮其大者以遗其子俾琢石墓上庻几有如向者采而传焉
　　通议大夫云南按察使刘公墓表
