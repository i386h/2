<!-- { "loadSidebar": true } -->
　　赵伯圭除开府仪同三司充万夀观使任便居住进封开国公加食邑食实封制【九月二十四日】
　　门下周重天支公族多聨于三事唐亲帝胄台司尝用于九人逮我皇家参稽古谊视其仪物所以彊磐石之宗遂乃安闲所以乐常华之燕允合大公之道抑隆同姓之恩乃眷亲贤载扬纶綍安徳军节度使提举隆兴府玉隆万夀宫任便居住天水郡开国侯食邑一千七百戸食实封二百户赵伯圭受才博敏蹈徳端良法度是遵言必依于忠孝诗书攸好心不接于竒衺故居家流惠顺之声而典郡廸中和之效繄于慈父自乐大庭虽事物之非心独宗支之在念谓姬姓半封于天下而近亲多自于南阳申眷礼以有加锡荣恩而无已骍旄画防甫示宠于将坛赤舄绣裳更参华于宰路正夀宫之使领开茅社之公封仍拓土田并蕃命数于戏重名器则士心丕劝朕寜轻以假人倚宗师而王室举安尔尚思于懐徳惟不侈不骄如在豊之戒则而昌而炽若保鲁之功尚钦率于训言庶益隆于誉处可特授开府仪同三司依前安徳军节度使充万夀观使在外任便居住进封天水郡开国公加食邑七百户食实封三百戸
　　论合充宫观使奏
　　臣伏凖御封付下中书门下省熟状赵伯圭除使相提举洞霄宫盖縁宫观使合系在京差遣故用史浩例止除提举宫观臣窃见自来宗室戚里如士樽钱忱及见今恩平郡王璩之类官至使相已上即除宫观使许其在外居住亦有才建节使充宫观使者如髙世则等是也又王安石寜九年以使相镇金陵既而力请纳节遂以大观文充集禧观使而绍兴间张浚亦以检校少傅节度使充万夀观使以此知在京宫观使似可任便居住但臣省记不审兼未知见行格法不敢臆决欲望圣慈来早降付三省更加考订如合改正乞贴麻行下或近来无使相充在京宫观使任便居住体例即合依已降处分施行臣既有所见不敢不奏伏取进止奉御笔批可依士樽等体例除宫观使




　　文忠集卷一百二
　　钦定四库全书
　　文忠集卷一百三【玉堂类藁三】
　　宋　周必大　撰
　　麻制二
　　皇弟少保静江军节度使充醴泉观使恩平郡王食邑一万八百戸食实封四千四百户璩加食邑七百户食实封三百户制
　　门下朕上嘉成周卓冠隆古分寳玉于伯叔时庸展亲赐脤膰于弟兄以佐保国兹均祭泽肆协礼经乃眷宗盟首颁名命具官璩防通和粹谦毖坦夷贝胄朱綅视建牙于东鲁防旌綪茷荣赐履于孟侯自归紏族之权坐享奉祠之乐朝宗有志奉币而觐甘泉导跸无哗珥貂而陪泰畤迄拜成之况允资显相之劳既厚锡于金缯仍载荒于井邑于戏肃只斋戒予一人敢惮于恭先富贵安荣尔万国实均于赉予益思夹辅茂对闳休【阙】












　　皇子雄武军保寜军节度使开府仪同三司判明州军州事提举学事兼管内劝农使兼沿海制置使魏王食邑八千户食实封四千户
　　门下舜类徧神瑞必班于羣后汉郊见帝金亦赐于诸王矧予元祀之成思广湛恩之锡若时贤子实简慈懐其敷宠章以首藩服具官恺钟英琼干流庆璿源笙磬鼓镛有克谐之逺韵琮璜珪璧无可指之纎瑕自分土于海邦尤宅心于民事陂开九泽考吏课以惟优麦茂两岐阅伻图而载怿虽觐圭之未展而王祭之实共宜拓土田用均福禄于戏是宜是飨朕方对天地祖宗之休惟孝惟忠尔夙明君臣父子之义尚因胙杫益固盘维
　　武泰军节度使开府仪同三司充万夀观使信安郡开国公食邑二千六百戸食实封一千戸曾觌加食邑五百户食实封三百戸制
　　门下朕克堪用徳咸秩无文先六月以戒期各扬乃职命五臣而总使以迄于成逮此均厘首兹驭贵具官曾觌才华敏妙器度寛和朱芾暎珩慕壮猷于方叔緑縢照乗保眉夀于僖侯既颁三事之崇宜励多仪之助提纲振领道涂次舍之毕修欵庙徂郊辇辂烝徒之咸頼勤劳至矣褒赏随之是丰多戸之输仍衍真畬之入厥惟馂惠亦以劝功于戏礼有五经祭为最重王之八柄爵乃居先尚图称于茂恩庶永绥于来誉
　　太尉威武军节度使提举江州太平兴国宫陇西郡开国公食邑五千六百户食实封一千八百户李显忠加食邑五百户食实封二百户制
　　门下朕恪修郊报备辑邦仪观大盾之前驱时则念攘除之帅对朱干之武舞时则思蹈厉之臣岂以居家而忘赐胙具官李显忠真诚不贰英槩无前威畅鴈门蚤继家声之逺祥开鹊印晚聨尉府之华虽膂力之或愆曽眷懐之未憗十二之龙雅雅属升帖妥之坛三千之旐央央夙振渊阗之旅纷鹖冠之拱北独虓将之在东是衍新畬以光旧伐于戏思文严乎稷配赉及多方掌武重于秦官恩光右列只拜穹苍之况益肩忠赤之心昭庆军节度使致仕武功郡开国公食邑四千八百户食实封一千六百户刘懋加食邑五百户食实封二百户制【十二月四日】
　　门下周祀礼年共杖咸于耆氏汉仪笃旧致庙胙于太常眷言妃族之英久着里居之誉厥有鸿霈于昭令猷具官刘懋温恭秉彜冲约成性辰彼硕女辅隂教于慈庭贤哉大夫保阳休于暮齿一享安居之逸四膺恵术之施兹驾行宫载修柴燎克禋克祀徧方望之羣神如式如几秩邦家之多祐申褒贵戚增衍本封于戏俾尔夀臧荒土田于徐宅以侯耋老加劳赐于葵邱钦承优异之恩永保康寜之福可
　　皇弟保康军节度使权主奉益王祭祀天水郡开国公食邑三千三百户食实封一千戸居中加食邑五百户食实封二百户制【十二月初四日】
　　门下朕率亲贤之众展郊庙之容受命咸宜糦已承于十乗在宗载考露方湛于诸侯令以时行恩由贵始具官居中姿凝丰裕性廸谦和大雅不羣如髙帝之孙子成人有徳若文王之本支兹习嵗祥是称冬祀亦有髙廪因报丰年之功岂无他人孰如同姓之助繄肃雝之罔怠在褒表以畴先肆即旧封载荒新邑于戱礼仪卒度粲其棠棣之华福禄来崇异彼角弓之怨勉防信厚对越光灵可
　　懐逺军节度使琳州管内观察处置等使金紫光禄大夫检校司徒使持节琳州诸军事琳州刺史兼御史大夫上柱国阇婆国王食邑一万一千九百户食实封四千八百户悉地里茶兰固野加食邑五百户食实封二百户制【十二月四日】
　　门下王者参天贰地一视同仁故鞮鞻名官声乐并施于祭祀而明堂定位蛮夷分列于东南岂伊庆赐之行曽是华离之异具官悉地里茶兰固野忠纯传世慈惠抚封奉我明王虽隔鲸波之逺以其寳贽自通象译之重属阳陛之称禋为嘉师而介福配天其泽罔敢失坠荷帝鉴之博临率土之濵莫非王臣宜海隅之遐暨宠加国邑荣对神厘于戏久无烈风汝谅占于予祀丕冒出日台深眷于尔邦徃只纶綍之言永贲要荒之服可
　　淳四年
　　安南国王李天祚男龙翰袭封制【三月十三日】
　　门下朕寅威寳命奄甸嘉师无怠无荒深谨暨南之教曰同曰觐丕嘉拱北之星廼眷一邦兹传七世饬宣典册播告臣工故推诚顺化崇义懐忠保信向徳安逺承和秉礼归仁协恭励节继羙遵度履正彰善賛治守谦功臣特进检校太师静海军节度观察处置等使兼御史大夫上柱国安南国王食邑二万户食实封七千八百戸赠侍中李天祚男龙翰流庆有源受材孔裕虽尚居于防穉已知继于践修繄乃先王夙彰令问胙土分茅之久弥四十年梯山航海之输逾数千里克知厥若曰笃不忘兹永慨于遗章爰首褒于爱嗣旄节按定陵之制官仪聨汉相之班即乐国以肇封既従世袭极真王而锡命何待次升加以土田被之功号虽纂服之惟旧在殿邦而则新允续前徽尚绥后福于戯建尔尹兹东夏古尤重于象贤维汝居国南乡今勿忘于来享俾周无斁曰商是常岂惟予一人以寜亦保尔黎民之利可特授静海军节度观察处置等使特进检校太尉兼御史大夫上柱国特封安南国王食邑二千户食实封一千户仍赐推诚顺化功臣
　　皇子恺除荆南集庆军节度使行江陵尹加食邑实封制【四月五日】
　　门下四牡入觐旂章载锡于诸侯三公出封车服皆隆于九命兹谓周家之忠厚实壮文王之本支眷言爱子之贤来报名藩之政是稽古谊爰诏昕庭皇子雄武保寜节度使开府仪同三司判明州军州事兼管内劝农使兼沿海制置使魏王食邑九千戸食实封三千六百户恺志节安和徳猷粹穆淑身谨行居有令名保国乂民动无过举自再分于铜武尝屡下于玺书念夫表海之劳遂乃朝宗之愿三雍奉对固深留邸之思二陜分疆莫遏憇棠之请宜敷帝祉以答甿谣惟庶正之隆名乃承平之异数昔优褒于子弟今率用于典常载披舆地之图防换斋坛之节民瞻尔赫荆州还府号之新庆即家余亳社契王封之旧予之多邑丰厥实输诞颁典册之华谅惬旄倪之志于戏班髙尹日夙嘉春见之朝赏候景风庸对夏时之志惟制节谨度则贵可长守惟以公灭私则民其允懐归寜尔邦典听朕教可特授荆南集庆军节度使依前开府仪同三司行江陵尹判明州军州事兼管内劝农使兼沿海制置使魏王加食邑一千户食实封四百户
　　淳五年
　　史浩除右丞相制【三月十七日】
　　门下朕仪圗俊杰励相邦家受命溥将协济艺祖兴王之业治民只惧共恢光尧复古之勲念弄印者累年尝命而载卜人惟求旧既朕志之素孚民具尔瞻亦物情之众允焕以大号扬示外朝少保观文殿学士充醴泉观使侍读永国公食邑七千五百户食实封三千三百户史浩道广而智周才宏而徳备经纶之蕴早自许于功名寛裕之懐时莫窥于器量东学翼天飞之运中阶符帝赉之祥自弼亮于初元即宣昭于羙业敬王如孟子非仁义不陈于前告后若君陈有谋猷乃顺于外方参和于鼎饪旋力解于机衡比趍召环进陪经幄姬公遄返初无四国之言裴度来归尚使两河之畏属宵旰励精之日适辨章虚席之时宜续前功再膺大任易零陵之旧壤荒淇水之新封增衍土田并隆体号惟待之不轻则望之弥重惟始之不易则终之实难予其仰成人且观政于戏兆姓辑于下然后可以调隂阳四维张于朝然后可以正法度坚忠实之志则诞谩防不革絶亲党之私则除授防不公使奠枕如淳化雍之间而迓衡如至和皇祐之际庶益光于旧学斯无负于殊知
　　例合陞次国加食邑一千户食实封四百户今拟次国名如后伏乞御笔防定一处以凭遵依施行
　　卫　随　蔡　广
　　右谨録进呈伏取圣裁
　　三月十七日奉御批更不转官封卫国公
　　皇子魏王恺除永兴成徳军节度使雍州牧加食邑食实封制【闰六月十二日】
