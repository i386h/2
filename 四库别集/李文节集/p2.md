<!-- { "loadSidebar": true } -->
　　●李文节集卷一 

　　晋江　九我李廷机着 

　　奏疏（一） 

　　◆奏疏（一） 

　　进书疏 
　　灾变自陈疏 
　　请冠婚疏（拟上） 
　　天变公疏 
　　请罢矿税公疏 
　　再请罢矿税公疏 
　　救王掌科公疏 
　　广铸钱疏 
　　考察自陈疏 
　　南京考察疏 
　　请告疏 
　　请告再疏 
　　请告三疏 
　　请告四疏 
　　看议楚藩疏 
　　直陈楚藩议单疏 
　　乞休疏 
　　奏辩再乞休疏 
　　乞休第三疏 
　　乞休第四疏 
　　看议楚藩再疏 
　　催点卿贰疏 
　　岁终类奏灾异疏 
　　请元旦朝贺疏 
　　请宽圣怀疏 
　　条陈宗藩简便之法疏 
　　陈礼法以范始进疏 
　　执奏秦府请封疏 
　　酌议岁贡试期疏 
　　酌处历日疏 
　　议观政进士疏 
　　陵灾疏 
　　请优叙劳臣疏 
　　陵灾公疏 
　　却昔藏番进贡疏 

　　○进书疏 

　　国子监祭酒臣李　　等谨　奏为奉　旨较刊史籍恭进　睿览事臣等伏覩万历十二年　皇上俯允国子监臣之请较刊十三经注疏陆续成书次及十七史唐书先宗亦巳于二十三年进呈外臣等率属嗣事所较刊后汉书及晋书而晋书则臣从哲先巳较刊过半迨臣承乏乃更覆阅今二书一时俱完谨装演成帙恭进　睿览臣惟王求多闻开卷有益我　皇上好学古文留心经史博观广览迥非前代人主所及今即后汉及晋二书两代兴亡治乱之迹犁然具陈　皇上诚一览观足为法诫昃日而听断乃光武之所以兴平吴而怠荒斯晋武之所以替覩党事之终始则正人直士之郁结宜舒惩胡乱之纷纭则内修外攘之机权宜审民多大袖高髻之俗惟敦俭约可以止其奢士有玄虗旷达之风惟崇礼法可以维其敝语曰前事之不忘后事之师也伏愿　皇上清燕之时少加省阅垂意于臣愚之所言俾载籍不为空文于政理岂曰小补臣等不胜悃款拳拳之至 

　　○灾变自陈疏 

　　詹事府少詹事兼翰林院侍读学士臣李　　谨奏为自陈不职乞赐罢斥以应　天谴事本月十九日伏见　皇极等殿火灾臣叨副宫端遇兹变异不胜惶惧分当自陈臣伏自念猥以樗材受皇上拔擢繇翰林历坊局典领冑监以至今官当其无所受事随行逐队藏拙匿瑕因以容其不肖之身优游岁月晏然为大官一蠹者巳若而年矣及在太学当师表之□而臣型范有惭身心多过既率先观示之无其具复开导劝诱之无其方升散徒勤课程仅设而于作人造士之效蔑如也自谓罚必不免矣仍　宠复及之以菲劣而列在清华宜退黜而更得进用臣方忧灾生福过应在臣而不身而不知一介之幸免一职之滥竿皆足以上干天和酿成异变臣既不能効焦头烂额之劳益切尸位素餐之惧惟有褫职差可弭灾伏望　圣明将臣罢斥俾　清朝无幸位大官无冗食庶不为圣治之累而　天意亦可回矣 

　　○请冠婚疏 【 拟上】 

　　南京吏部右侍郎臣李　　等谨奏为恳乞　圣明亟举冠婚　大典事臣等伏惟　皇上得全全昌如　天之福今　皇长子年龄月茂冠婚维时及此芳春举行　吉典泰和豫顺治　宫庭以及寰区臣等窃谓　今日之吉祥善事我　皇上所为极驩极乐者无以踰此臣等每见人间有子既长而冠则喜既冠而婚则又喜为其成人也虽圣凡迥别　圣意渊微然以人情度之当亦不甚相远　皇上诚霈然从中降　旨使阁臣礼臣斟酌礼仪隆杀之节而　皇上乃　亲赐裁定三加六礼次第举行臣等豫知此日　皇上遹观厥成圣心必大愉快臣等愿赓周诗嘉止之章与大小臣工咏歌鼓舞共祝　圣寿于万万年臣等云云 

　　○天变公疏 

　　南京吏部右侍郎臣李　　等谨奏为　天变异常恳乞　圣明急收人心以图销弭事臣等待罪南都本年三月内尝合疏沥诚以矿税为　请未蒙　裁察自是以来伏见开采拙掣征求搜括之令络绎纷纭中使之辙交错于道在在纵横处处骚扰间阎萧索商旅稀疏加以□地之饥荒西陲之师旅时事多艰人心思乱所闻皆咨嗟愁叹之声所见尽疾首蹙额之状　圣明之世有此景象臣等固巳不胜其忧矣乃顷者太阴太白并见于午方山崩水涌突闻于狄道盖书传罕载今昔希闻此其变异非但如日月薄蚀孛彗螟蝗之比臣等方怀深忧忽复覩此思危念乱益用惊惶既相与负罪引慝以为此臣等尸位旷官奉职无状所致又相与自伤自恨以为积诚不孚格心无术不能弥缝生救导和召顺以至于斯也夫　天之爱民甚矣一夫不获犹能干阴阳之和况万民困苦众口嗷嗷　天之谴告固宜滋重想其仁爱之极以为寻常灾眚未足有所感动故赫然为此殊尤怪异以示震迭而望　圣主之亟反耳及今改弦易辙人心犹可收拾　天意犹可挽回若复少缓后将无及伏愿　皇上念治乱安危之几间不容发霈然从中降　旨召还内使矿税诸役一切罢停不过一念之转移一朝之裁决而民心悦　天意得化灾为祥转祸为福此其时矣 

　　○请罢矿税公疏 

　　奏为事关理乱义切惆瘝共沥愚诚仰祈　圣鉴事臣等并以一介草茅荷　皇上作养拔擢以至今日每念臣等一身章服食饮无一毫不出　皇上之赐一家父母妻孥无一人不戴　皇上之恩盖天地不足喻其高厚捐糜不足罄其报答安有目击时事理乱所关而忍默然不言者臣等伏见皇上以国用不足采矿榷税中使迹遍于四方逮问洊及于守令大小臣工连章屡疏未蒙　皇上采纳臣等每自怨自艾皆缘才弱术浅不能生财导利纾　国计于空匮之秋而德薄诚微又不能默感潜孚回　天心于穆清之上而徒欲以口舌笔牍感动　君父固自知其难也惟是伏覩　皇上至圣极明日　览章奏其于矿税之利害民情之苦乐地方之安与不安守令之可赦与不可赦宸聪之所听闻巳熟　宸衷之所烛见巳审而请之不从而愈坚诉之不释而愈固者无亦以或行或罢或操或纵自当出自　圣裁独断非臣下所得而于耳臣等窃见以为臣下受国家之爵禄固利于国家之治安盖治安则爵禄可保也即其心不尽纯言不尽当而所以为　皇上谋者则忠今闻地方诸臣或奉承礼节少失中使之驩　皇上以抗违罪之迹亦似抗违矣然而臣子以　皇上为天而抗之是抗天也不若是愚也或有陈言解释则以党护罪之迹亦似党护矣然而臣子不护至尊之　君父而护他人此何利焉又不若是愚也然则诸臣之不敢抗违党护亦甚明矣　皇上诚以此情一体察之将无不释然者矣夫舍巳从人无固无我至虗也雷轰霆震倏而豁然开霁赦过宥罪至仁也止之于既行罢之于既遣不难反汗至断也此圣帝明王所以照映古今辉煌史册而臣等窃以为　皇上望者也臣等待罪留都覩此中人民自中使一至仪真道路汹汹大江南北一时骚动根本之地关系匪轻我　圣祖以艰难得之似不可以轻易失之臣等骇目怵心不能缄默伏惟　皇上垂览将所逮知府吴宝秀等　俯赐宽贷即　停罢所遣诸使以光　圣德以安人心臣等无任云 

　　○再请罢矿税公疏 

　　奏为民生极困　国势濒危万恳　圣明急□图以保全　宗社事臣等伏见　皇上数年以来□矿抽税、为一切聚财之事、征求克急、中使纵横小民剥肤椎髓、困苦流离、而　皇上不恤、诸臣连章累牍、苦口极谏、而　皇上不从、人人嗟怨、处处动摇、天下引领而望矿税之罢停、中使之回还、而未见有转圜之期、税驾之所、事势至此、人皆知其必乱、特未知其起于何方、发于何日耳、　皇上方且日凭中使之言、频下逮系之　诏、虽威权在巳法在必行、而不尼人心既巳乖携、一旦土崩、四方鼎沸、逮之则不可胜逮、诛之则不可胜诛、不识此时皇上、将何如处也、此等祸机、诸臣言之巳悉、　皇上见其未、遂忽不信、臣等窃谓幸其未验、事犹可为、验而后悔、乱而后救、宁有及乎、今人穷巳甚、而中使之朘削不休、人怨巳深、而中使之追求转急、诚恐大乱之至、匪朝伊夕、忽然而北方以乱告、忽然而南方以乱告、忽然而南北之告并至、天下皆乱、糜烂决裂、虽智者亦不能为谋矣、夫国家之完而无缺也、如金瓯、而其至重至宝、而可爱惜也、何啻如拱璧、　皇上何忍而举　祖宗列圣所贻之天下、而轻弃之、暴殄之、若此、故臣等今日不暇条陈他事、亦不更分剖矿税之利害、与闾阎之疾苦、而特以　宗社二字、万恳　皇上珍重爱惜即　霈然停罢矿税、　召还中官、庶几人心犹可收拾、而乱犹可及止也、如以臣等为不足信、使臣等持禄尸位、坐视乱亡、生不能答　皇上作养鸿恩、死何以见　祖宗列圣于地下、不如将臣等罢斥放归、臣等犹得以少逭不言之责、臣等之言及此、不觉痛哭流涕、直欲剖心碎首而无从也、伏惟皇上垂詧、臣等不胜遥望哀求、激切恳款之至、 

　　○救王掌科公疏 

　　奏为恳乞　圣慈宥狂言以彰　圣度事臣等近接邸报见工科都给事中王德完有疏奉　圣旨宫闱严密且中宫侍朕起居一宫未见数亲药饵有何疾阽危王德完这厮輙敢狂肆逞臆妄言是非好生可恶其内必有主使之人王德完便着锦衣卫拏送镇抚司好生着实讯究了来说不许狥私容纵疑畏钦此臣等远在南中伏覩　严旨如雷轰霆震千里惊惧即臣等何敢有说然窃念皇上海涵春煦偶为所激以此隘其容受而伤其和平则又何忍无说夫朋友侪辈平居昵与无所不尽至于室家中阃犹有讳而不敢言况臣　□之际乎臣等不敢谓德完不戆　宫闱何啻九天悠悠道路之言如尘寰众生传说清都紫微幽玄不可知之事而以为诚有之臣等不敢谓德完不愚　皇上彛伦攸叙雍雍在宫臣等皆能为　皇上信者而德完误听骤言臣等不敢谓其不轻率惟是臣等所愿于　皇上者以　至仁矜其戆以至明亮其愚以　至宽洪宥其轻率盖唐臣有言谏者多表我之能好。谏者直示我之能贤。谏者之狂诬。明我之能恕。谏者之漏泄。彰我之能从。今德完此举　皇上容之则适所以彰　皇上也况前此人或有疑涂或有说今乃晓然共见　圣心羣疑顿消众喙尽息而　皇上又何庸有所芥蔕乎夫德完远引前朝侈谈郄坐其意固图援袁盎之例望汉文之金今不赏而逮不受金而受刑彼巳大失所望亦足示之罚矣臣等愿　皇上少霁威严　俯垂原宥欲以彰　皇上如天之度无徒成言者之名臣等遥望　阙廷不胜翘跂恳切之至 

　　○广铸钱疏 

