<!-- { "loadSidebar": true } -->
　　斯和讳敏姓李氏世居广昌之大村曽祖徳润祖仕杰父仲昻累世不仕皆以赀产雄于乡母刘氏斯和生三歳仲昻以诖误殁于京刘悲哀成疾亦殁斯和与其兄斯来傫然孤童鞠于伯父孟颙稍长克自树立昼则理家事服官政夜则张灯读书县令闻其材召补邑庠生时年二十有八矣邑子弟多疑其年长无成者斯和益刻苦进学居数年以书经领江西丙子乡荐防试春官不中始从予学予以斯和年长不敢当斯礼而斯和执弟子礼益恭又两试春官皆名在乙榜斯和鋭意取进士所学益博名隐隐起缙绅间大理寺卿王公通节于后进少所称许独奇斯和以为聪察强毅而有学者通政使张公允中延斯和于家以教其子久之吏部铨授肇庆府通判时两广獞獠相挺为变仕者皆惮往斯和毅然不少沮至则往谒巡抚都御史韩公雍韩公巡抚江西时素识之迎谓之曰是广昌李生耶子佐肇庆吾不忧盗贼矣会泷水猺寇掠郡境韩公檄斯和讨之斯和募民兵明斥候多间谍屡战破之寇不敢犯者数年俄而寇陷徳兴又掠新兴韩公檄斯和御之俘斩千计贼大愤合诸洞入寇韩公亟檄斯和进讨斯和请曰黠贼势盛不可力争愿得便宜从事韩公许之斯和移兵先据要害不与之战贼久驻无所得心益懈乃阴遣间使招之示以恩信蛮酋盘广大首举所部降斯和厚抚之羣寇闻之相率请降悉归所掠以赎罪自是郡境晏然韩公上其功欲以为按察佥事分守髙肇吏部持不可遂止髙要被水患民田沦于水者数万顷租税皆里甲代输民以是困斯和言于布政司差官履实具疏以闻得蠲虚粮数千石民甚徳之防将杨广屯兵于郡纵军士掠夺为民患斯和械而治之广怒诬斯和受降寇赂讼于督府时韩公已致仕都御史朱公代得讼牍愕然曰吾闻李通判良吏也宁有是哉逮其证佐躬鞫之无一事实者广竟坐诬而还斯和职成化十四年秋斯和以疾求致仕巡按御史不许斯和请益切乃许之行至南雄疾益甚遂卒时某月某日也享年六十有一妻子扶柩归以某年月日葬于其乡南庄之原斯和娶方氏侧室饶氏子男三濬哲文女三适同邑魏士哲掲文孚掲学孙男九昌祺某某曽孙八奎某某葬后十余年文捧乡贡进士曽椿所述行状来乞铭呜呼斯和吾老友慨然有志于功名者也吾方期以逺大乃止于此乎悲叹久矣乃为之铭曰
　　天之降才鲜得其全聪察强毅斯亦为贤嗟夫斯和聪察足以炳几强毅足以立事董兵治民为时能吏人皆华轓子终倅车赏不酧劳兹命也夫髙原膴膴桓楹峩峩铭以昭之永世不磨
　　中宪大夫延安太守王公墓志铭
　　予友太原王公彦昭以劲气直节闻天下自为御史謇謇不自恤至贬县令迁郡守其所以事上临下者劲直不少衰士大夫识与不识闻其名皆知其为贤也成化十有七年予持宪节宣抚山西公殁且葬十余年矣其子纲知予与公为同年友以状来乞铭呜呼公予益友也不敢靳也顾不腆之辞不足使公不朽也公讳鉴彦昭其字也世家太原曽祖讳柔祖讳畴考讳吉甫世以医名所全活甚众妣庞氏贞静婉淑宗姻称贤公生有异质弱冠颀然寡言笑友朋有不善辄愤然斥之若将凂已补邑庠生屏居僧舍刻志于学景泰甲戌登进士第擢江南监察御史时康定皇帝在御公上章论时政多人所不敢言者士君子韪之巡按山东褒贤黜邪克举宪度事或艰大他使者局促若辕下驹公毅然为之不少顾避监山东乡试防范严密莫敢干以私代还又命监礼部防试所得多知名士忠国公石亨矜功怙宠权倾中外公率同列劾其罪坐是贬知肤施县公怡然就道既抵官薙梗苏枯诞宣惠泽民用大和先是县氓刘大为盗所戕及其妻女莫知其主名公祷于神忽梦张网四维中系一子旁有人曰此杀人贼也觉而思曰四维者罗字也中系一子得非罗锁儿乎密遣吏诇其姓名果得之执诣县一讯遽伏遂寘于法一县称为神明未几亨以罪败或劝公自陈公曰亨既伏辜吾言亦行矣陈寃以希进吾所耻也言者惭伏迁知延安府时西陲用兵供亿繁苛公随宜规画民不告劳达官或以私挠之公抗言不屈挠者辄曰王御史性气犹在也部使者上其治行诏赐以诰命且赠封其考妣及妻成化辛卯以疾乞谢事郡人数千欲诣阙请留公力止之乃得归是歳十二月十九日终于家明年三月一日诸子奉其匶葬于晋山之麓配赵氏封孺人侧室张氏子男三长即纲以纳粟冠带次缙次绶女二长适阳曲张勉次适同邑张瀛孙男七又奎文璧文寳文星文登文澄文显女四曽孙男二曰淮曰汉呜呼公自少至老中更忧患而劲气直节始终如一可谓贤矣铭曰
　　呜呼彦昭刚以直也匪激匪讦绳谗慝也触祸阽身匪吾慼也出宰剧邑敷惠泽也维盗与奸遁且革也皇有宠命专城陟也朱芾熊轓何舄奕也彼窅者邱维所息也我怀若人心孔防也曷以表之铭石也
　　亡壻掲生墓志铭
　　吾女京年十有九适东园掲生既归一年而生病又一年生以疾卒时成化壬辰正月十有六日也京守志抚孤十有八年是为治二年遣嗣子昭走京师请于吾曰亡夫不幸蚤逝不克振耀于时以副大人之望儿抚育遗孤不敢辱内外亲今孤壮且有二甥矣惟亡夫之竁未有铭儿哀其生志不就恐死遂湮没无传惟大人哀而铭之以垂示其子若孙亡夫有知亦将暝目于九泉矣敢泣以请吾失声哭曰吾忍铭吾壻也夫始吾归以女固望其振耀以为内外亲之光也而遽止于此奚忍铭虽然吾女之请也父子之情不忍违乃抆泪而铭之生名诚字文诚其先有史定者仕粤为掲阳令汉兵伐粤定以邑降封安道侯子孙以邑氏江广比境凡掲氏家江右者皆祖安道而望潮阳生实其裔也曽祖啓宗有徳操县志记焉祖仲雍博学善谈论乡人以先生称之父尚祺勤身饬行不愧其家者也母赖氏妇道母仪称于宗戚生幼岐嶷方十余歳颀然若弁敏而嗜学每旦挟册入社学遇吾于道辄拱立俟吾过乃行吾奇之意生必能亢其宗欲托以女防媒氏来请遂许以京妻之为其少未成婚居无何尚祺暨赖相继卒生以孤童外应赋役内经理其家指麾僮奴若老成人事祖事祖母皆得其欢心时吾为秋官郎自乡来者皆贺吾得佳壻及吾佐闽台生已免丧乃成婚焉生益自砥砺思植其身以绍其先美竟以劳瘁得疾而殁呜呼此其命也夫初生疾甚语京曰吾无子吾兄之子可为吾嗣汝其抚之京泣而如命即昭也以卒之冬葬邑之掲坊邑小港蟠龙冈之原一女瑞未晬而死昭有二子曰滙曰濙呜呼生頴敏且淑有志不遂可哀也已铭曰
　　汝年虽短汝行无愆汝宗有承汝奚憾焉龙冈之原形势蜿蜒尚庇汝后瓞绵绵
　　嘉议大夫吏部右侍郎兼詹事府丞諡文懿杨公墓志铭
