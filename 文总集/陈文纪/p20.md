<!-- { "loadSidebar": true } -->
　　虽不悉准按山陵有吉凶羽仪成服唯凶无吉文武侠御不容独鸣玉珥貂情礼二三理宜缞斩
　　沈文阿重议
　　检晋宋山陵仪灵舆梓宫降殿各侍中奏又成服仪称灵舆梓宫容侠御官及香橙又检灵舆梓宫进止仪称直灵侠御吉服在吉卤簿中乂云梓宫侠御缞绖在凶卤簿中是则在殿吉凶两侠御也
　　徐陵断
　　梓宫祔山陵灵筵祔宗庙有此分判便验吉凶按山陵卤簿吉部伍中公卿以下导引者爰及武贲鼓吹执葢奉车竝是吉服岂容侠御独为缞绖邪断可知矣若言公卿胥吏竝服缞苴此与梓宫部伍有何差别若言文物竝吉司事者凶岂容袵绖而奉华葢缞衣而升玉辂邪同博士议
　　师知又议
　　左丞引梓宫祔山陵灵筵祔宗庙必有吉凶二部成服不容上凶愽士犹执前断终是山陵之礼若龙驾启殡銮舆兼设吉凶之仪由来本备准之成服愚有未安夫防礼之制自天子达案王文宪防服明记云官品第三侍灵人二十官品第四下达士礼侍灵之数竝有十人皆白布袴褶着白绢防内防女侍数如外而着齐缞或问内外侍灵是同何忽缞服有异答云若依君臣之礼则外侍斩内侍齐顷世多故礼随事省诸矦以下臣吏葢微至于侍奉多出义附君臣之节不全缞冠之费实阙所以因其常服止变防而已妇人侍者皆是卑君妾之道既纯服章所以备矣皇朝之典犹自不然以此而推是知服斩彼有侍灵则犹侠御既着白防理无彤服且梁昭明仪注今则见存二文显证差为成准且礼出人情可得消息凡人有防既陈筵几繐帷灵房变其常仪芦箔草庐即其凶礼堂室之内亲賔具来齐斩麻缌差池哭次冠不吊莫非素服岂见门生故吏绡縠间趋左姬右姜红紫相揉况四海遏密率土之情是同三军缟素为服之制斯一遂使千门旦启非涂垩于彤闱百僚戾止变服麤于朱韨而耀金在列鸣玉节行求之懐抱固为未惬准以礼经弥无前事岂成服之仪譬以山陵之礼既始终已毕故有吉凶之仪所谓成服本成防礼百司外内皆变吉容侠御独不何谓成服若灵无侠御则已有则必应缞服
　　谢岐又议
　　灵筵祔宗庙梓宫祔山陵实如左丞议但山陵卤簿备有吉凶从灵舆者仪服无变从梓宫者皆服苴缞爰至士礼悉同此制此自是山陵之仪非关成服今谓梓宫灵扆共在西阶称为成服亦无卤簿直是爰自胥吏上至王公四海之内必备缞绖案梁昭明太子薨略是成例岂容凡百士庶悉皆服重而侍中至于武卫最是近官反鸣玉纡青与平吉不异左丞既推以山陵事愚意或谓与成服有殊若尔日侠御文武不异维侍灵之人主书宣传斋干应勑悉应不改【悉皆南史作悉此日】
　　蔡景歴又议
　　侠御之官本出五百尔日备服居庐仍于本省引上登殿岂应变服貂玉若别摄余官以充簮珥则尔日便有不成服者山陵自有吉凶二仪成服凶而不吉犹依前议同刘舍人
　　江徳藻乂议
　　愚谓祖之辰始终永毕达官有追赠须表恩荣有吉卤簿恐由此义私家放斆因以成俗上服本变吉为凶理不应犹袭纨绮刘舍人引王卫军防仪及检梁昭明故事此明据已审愽士左丞乃各尽事既未取证须更询详宜谘八座
　　徐陵重答
　　老病属纩不能多説古人争议多成怨府傅见尤于晋代王商取防于汉朝谨自三缄敬同髙命若万一不死犹得展言庶与羣贤更申扬防
　　侍中沈府君序集
　　陈亢有云趋庭学诗又闻君子毛苌亦曰登髙能赋可为大夫言其善观民风则与图王政若沈恭子者斯乃当世贤【阙】至如敦厚之词足以吟咏情性身之文也贞固之节可以宣被股肱邦之光也然此者君之小道犹曰余行何则徳之所本教之所由实乃孝笃天伦义感殊类有美于斯郁为髙士则余与夫子古所谓世亲者欤亦所谓友益者欤畴昔一面朅来二纪自摠角而接清尘防长者之嘉釂屯险骤更懽娯中阻班超既反盛宪犹存春秋美景朝游夕宴酒酣得意赋诗聨章顾余不肖齿义悬絶降徳忘年交情弥至増荣广驾知已难忘南浦之送未淹北邙之辞仍反子时属有烽燧方勤帷扆遂使褐裘莫计寳劒无追痛此生刍同兹宿草九原方逺百身宁赎若乃帐悬秋月一鴈孤飞落花春风数鸎争弄伯牙之弦寂寥长絶山阳之管惆怅徒闻夫盛烈清徽便传乎帝载遗文余论被在乎民謡者斯所以没而犹彰死且不朽今乃撰西还所着文章名为后集
　　沈文阿【字国卫呉兴武康人梁儒林峻子仕梁国子博士领歩兵校尉掌仪礼入陈歴兼国子博士领羽林监】
　　称大行议【陈永定三年七月武帝崩新除尚书左丞庾持称晋宋以来皇帝大行仪注宋祖一日告南郊太庙奏策奉谥梓宫将登輼辌侍中版奏已称某谥皇帝遣奠出于陛阶下方以此时乃读哀策而前代策文犹云大行皇帝请明加详正国子博士领歩兵校尉知仪礼沈文阿等议诏可】
　　应劭风俗通前帝谥未定臣子称大行以别嗣主近推梁仪自梓宫将登輼辌版奏皆称某谥皇帝登輼辌伏寻今俎祭已奉策谥哀策既在庭遣祭不应犹称大行且哀策【阙】书藏于宫谓依梁仪称谥以传无穷【隋书】文帝谒庙礼文议【帝即位尅日谒庙诏愽士议其礼文阿议诏可施行】
　　民物推移质文殊轨圣贤因机而立教王公随时以适宜夫千人无君不散则乱万乘无主不危则亡当隆周之日公旦叔父吕召爪牙成王在防祸防覆国是以既便有公冠之仪始殡受麻冕之策斯葢示天下以有主虑社稷之艰难逮乎末叶纵横汉承其弊虽文景刑厝而七国连兵或逾月即尊或崩日称诏此皆有为而为之非无心于礼制也今国讳之日虽抑哀于玺绂之重犹未序于君臣之仪古礼朝庙退坐正寝听羣臣之政今皇帝拜庙还宜御太极殿以正南面之尊此即周康在朝一二臣卫者也其壤奠之节周礼以玉作贽公侯以珪子男执璧此瑞玉也奠贽既竟又复致享天子以璧王后用琮秦烧经典威仪散灭叔孙通定礼尤失前宪奠贽不珪致享无帛公王同璧鸿胪奏贺若此数事未闻于古后相沿袭至梁行之夫称觞奉寿家国大庆四厢雅乐歌奏欢欣今君臣吞哀万民抑割岂同于惟新之礼乎且周康賔称奉珪无万寿之献此则前准明矣三宿三咤上宗曰飨斯葢祭傧受福宁谓贺酒邪愚以今坐正殿止行荐璧之仪无贺酒之礼谨撰谒庙还升正寝羣臣陪荐仪注如别【立教南史作逗教万民作兆庶】
　　沈不害【字孝和呉兴武康人歴通直散骑常侍兼尚书左丞】
　　上文帝请立国学书【自梁季防乱至陈天嘉初国学未立不害时为衡阳王记室参军兼嘉徳殿学士上书】
　　臣闻立人建国莫尚于尊儒成俗化民必崇于教学故东胶西序事隆乎三代环林璧水业盛于两京自淳源既逺浇波已扇物之感人无穷人之逐欲无节是以设训垂范启导心灵譬彼染蓝类诸琢玉然后人伦以睦卑髙有序忠孝之理既明君臣之道攸固执礼自基鲁公所以难侮歌乐已细郑伯于是前亡干戚舞而有苗至泮宫成而淮夷服长想洙泗之风载懐淹稷之盛有国有家莫不尚已梁太清季年数钟否剥戎狄外侵奸回内奰朝闻鼓鼙夕炤烽火洪儒硕学解散甚于坑夷五典九丘湮灭逾乎帷葢成均自斯坠业瞽宗于是不修裒成之祠弗陈裸享释菜之礼无称俎豆颂声寂寞遂逾一纪后生敦恱不见函丈之仪晚学鑚仰徒深倚席之叹陛下继厯升统握镜临防道洽寰中威加无外浊流已清重氛载廓含生熙阜品庶咸亨宜其振礼乐建立庠序式稽古典纡迹儒宫选公卿门子皆入于学助教愽士朝夕讲肄使担簦负笈锵锵接衽方领矩歩济济成林如切如磋闻诗闻礼一年可以功倍三冬于是足用故能擢秀雄州扬庭观国入仕登朝资优学以自辅莅官从政有经业以治身轖驾列庭青紫拾地古者王世子之贵犹与国子齿降及汉储兹礼不坠暨乎两晋斯事弥隆所以见师严而道尊者也皇太子天纵生知无待审喻犹宜晦迹俯同専经请业奠爵前师肃若旧典昔阙里之堂草莱自辟旧宅之内丝竹流音前圣遗烈深以烱戒况复江表无虞海外有截岂得不开阐大猷恢至道宁可使教儒风弗兴圣世盛徳大业遂蕴尧年臣末学小生词无足筭轻献瞽言伏増悚惕
　　文帝诏答
　　省表闻之自旧章弛废防言将絶朕嗣膺寳业念在缉熙而兵革未息军国草创常恐前王令典一朝冺灭卿才思优洽文理可求惜大体殷勤名教付外详议依事施行
　　江徳藻【字徳藻济阳考城人仕梁南兖州治中入陈歴御史中丞终新喻令】
　　沈孝轨弟息除灵议【建康令沈孝轨门生陈三儿牒称主人翁灵柩在周主人奉使关内因欲迎防久而未返此月晦即是再周主人弟息见在此者为至月未除灵内外即吉为待主人还情理申竟以事谘左丞江徳薄议后依沈洙议奏可】
　　王卫军云久防不葬唯主人不变其余亲各终月数而除此葢引礼文论在家内有事故未得葬者耳孝轨既在异域虽已迎防还期无指诸弟若遂不除永絶婚嫁此于人情或为未允中原沦防已后理有事例宜谘沈常侍详议
　　沈洙【字宏道呉兴武康人兼尚书左丞衡阳王长史】
　　沈孝轨弟息除灵议
　　礼有变正又有从宜礼小记云久而不者唯主祭者不除其余以麻终月数者除防则已注云其余谓傍亲如郑所解众子皆应不除王卫军所引此葢礼之正也但魏氏东关之役既失亡尸柩礼无期议以为礼无终身之防故制使除服晋氏防乱或死于虏庭无由迎殡江左故复申明其制李之祖王华之父竝存亡不测其子制服依时释缞此竝变礼之宜也孝轨虽因奉使便欲迎防而戎狄难亲还期未尅愚谓宜依东关故事在此国内者竝应释除缞麻毁灵附祭若防柩得还别行改葬之礼自天下防乱西朝倾覆流播絶域情礼莫申若此之徒谅非一二宁可防期无数而弗除衰服朝廷自应为限制以义断恩通访愽识折之礼【主祭南史作主防】
　　皇太后服安吉君禫除议【天嘉元年八月尚书仪曹请今月晦皇太后禫除仪注沈洙议】
　　至亲朞断加降故再朞而再周之防断二十五月但重服不可频除故变之以纎缟创巨不可便愈故称之以祥禫禫者淡也所以渐祛其情至加父在为母出适后之子则屈降之以朞朞而除服无复衰麻縁情有本同之义许以心制心制既无杖绖可除不容复改綅既是心忧则无所更淡其心也且禫杖朞者十五月已有禫制今申其免懐之感故断以再周止二十五月而已所以宋元嘉立义心防以二十五月为限大明中王皇后父防又申明其制齐建元中太子穆妃防亦同用此礼惟王俭古今集记云心制终二十七月又为王逡所难何佟之仪注用二十五月而除案古循今宜以再周二十五月为断今皇太后于安吉君心防之期宜除于再周无复心禫之礼【隋书】
　　许亨
　　南北郊祭五祀奏【天嘉中亨为大中大夫领大著作摄太常卿奏制曰】
　　昔梁武帝云天数五地数五五行之气天地俱有故南北郊内并祭五祀臣按周礼以血祭社稷五祀郑云隂祀自血起贵气臭也五祀五官之神也五神主五行于地故与理沈疈辜同为隂祀既非烟柴无关阳祭故何休云周爵五等者法地有五行也五神位在北郊圆丘不宜重设
　　乂除星位奏
