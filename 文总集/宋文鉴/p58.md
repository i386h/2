<!-- { "loadSidebar": true } -->
　　葢闻周典建土遂膺年厯之长秦失罢侯靡复藩维之援此国家所以监用往制封崇茂姻以夹辅于王家以怀柔于天下肆膺皇绪涣举不彛皇伯祖具官承亮躬耆德之英被忠训之厚曽无车服珍宝之玩固有诗书道术之明稽帝尧之仁畴先骨肉之爱愿秦悼之后不减祖宗之蕃自居留务之荣浸广皇支之誉按戊午之新泽合南阳之近亲华鄂承跗旌乐和于列邸犬牙交壤寄雄畯于师旄既行爰田之封又陪眞食之入助建大綂图繄老成于戏积厚者流长虽本神明之祚德隆者爵重况如宗族之贤均履多祥勉钦渥命
　　贤妃苖氏进封德妃制　　　　　王　珪
　　帝居六宫之制率辅于皇猷天极四星之华实裨于壸事朕嗣膺邦綂思穆人伦褒临妃掖之英化始宸闱之顺命龟荐日班綍布朝贤妃苗氏性资惠明仪度闲肃居路箴图之戒动循珩佩之龢八月良家早被后庭之选平阳别馆爰开贵主之祥而能进逺骄华举思谦畏褕衣奉祀上以赞于后勤彤史流徽下以仪于嫔则庸贲德言之茂益隆位序之崇名以副劳议非能典于戏坐而论妇之礼盖视三公之尊内有进贤之心始安君子之佐维正道然后式于外顾私谒不可黩于中往服训辞永绥宠命
　　皇长女德宁公主进封徐国公主制
　　王　珪
　　周美王姬之华下王后之一防汉推帝女之宠主同姓之诸公故至爱形而九族欢内则正而四海顺乃睠公宫之懿适从世阀之逑宜合丕彜用孚群德皇长女德宁公主僊支袭庆邦媛流徽钟天性之深慈躬女图之茂矩幼而勤组紃之习亦既饬妇事之修长则有室家之归将以经人伦之始维衿鞶之有命维车马之有行卜仲冬之嘉辰祉大易之元吉琼华在着已戒齐风之漓粉水疏园莫如徐国之乐侈燕谋于皇裔充美化于民闾显锡徽章大旌柔度于戏前揽唐家之制盥馈不可以阙供近稽仁庙之抚冠服仍从于少损葢肃雍者贤之检俭约者古之师其体至懐自膺长誉
　　除富弼尚书左仆射充观文殿大学士集禧观使
　　制　　　　　　　　　　　　吕公着
　　圣王赋禄所以崇德而劝劳贤者辞隆所以激贪而厉俗眷我外相维时宗工愿还重绂之荣葢露累章之请既重违于悃愊宜特示于褒优载揆刚辰式敷涣号推诚德保崇仁忠亮佐运翊戴功臣武宁军节度徐州管内观察处置等使开府仪同三司检校太师同中书门下平章事行徐州大都督府长史上柱国郑国公富弼体资忠亮识蕴渊闳炳岳渎之粹灵挺陈薨之厚器光辅仁祖蔚为文武之师迨事先皇实总机衡之要引疾遽辞于大柄均劳式殿于近邦未移岩石之瞻并及洪河之润肆予缵绍尤渴仪刑虽体力之未平顾风猷之克壮而乃过持冲守深逊宠名谕言已周诚意弥确朕惟安危所寄虽赖老成之人损益有规宜伸大雅之志俾进班于左揆听复节于中台仍总领于殊庭竚论思于秘殿用彰宠数葢示眷懐于戏进止不胶共扶于名义幽明有相终畀于寿臧风于四方时汝之德
　　除富弼依前尚书左仆射兼门下侍郎同中书门下平章事昭文馆大学士兼译经润文使郑国
　　公制　　　　　　　　　　　郑　獬
　　秉箓膺图将继配天之大业铨时论道必资名世之元臣以言乎体貌则旧德之英以言乎望实则羣材之表爰立作相宜莫如公丕昭宠数之殊孚告治朝之听具官富弼智资大雅德懋硕肤学足以造圣人之微几足以通天下之变繇贤科之得隽摅逺业以奏功在仁祖时则首冠庙堂有弼谐九德之美在英考世则再登枢府有折冲万里之谋庶绩已熈太平将洽属留侯之多病容裴度以为藩恺悌所宜神明自复方王家之不造固贤者之有为昔居畎畆而志犹在于爱君今处朝廷而义岂忘于忧国是用召从方守进拜元台仍左揆之旧班兼东台之茂秩爰田衍赋盟府易勲兹实异恩庸昭注意于戏上理乎天工则日月星辰以之顺下遂乎物宜则山川草木以之蕃近则诸夏仰德以承流逺则四夷倾风以待命凡予欲治惟尔责成勉尽嘉猷用光丕训
　　邢氏进号贤妃制　　　　　　　孙　洙
　　王宫六寝崇建妇官天极四星垂着妃象所以协宣隂教助穆宸闱矧视秩于上公必敷求于淑哲朕厉精于治选纳尤希嫔嫱靡充位号多阙兹延登于邦媛用播告于路朝婉仪邢氏德称后庭体合法相居念保阿之训动循环佩之音授弓矢于媒祠占熊罴于吉梦是宜详按旧典升备列妃进参褕狄之华益昭彤管之炜坐论妇礼正始国风品冠六仪名超九御于戏周南之咏巻耳无险诐私谒之心齐诗之美鸡鸣有警戒相成之道宠灵烜赫礼秩优隆匪时婉嫕之良畴若褒嘉之命佐后内治尔尚勉哉
　　陈升之起复同中书门下平章事集贤殿大学士
　　制　　　　　　　　　　　　元　绛
　　闵子绖而服政先贤称得事君之宜晋侯墨而临戎前志谓逹变礼之用矧予丞弼奄遘闵囏久虗席以思贤宜敷朝而涣号具官陈升之蕴浑厚之量挺高明之材体备四气之至和智通万方之逺略发纾一德感会三朝经武斗枢之庭则王灵震叠赞元鼎铉之府则邦治协宁端正百度之原章明九叙之极向钟家疚越解政均稽之师言厥有前宪相为夺服其惟诏使之从赵喜离忧未始宰司之去盍来复召台路以大熈于天工于戏继恩从权自昔弗逾于国制移孝扶义维时尚乂于王家勉一廼心无替朕命
　　除皇弟頵保信保静军节度使进封嘉王制
　　元　绛
　　史谓建大宗之封如安盘石之固诗美得同气之助若敷常棣之华朕绍五圣之休昭九族之序固已倚天属于本根之重措公姓于翰干之疆况于至亲宜有显册播告羣位厥维大公具官頵燕翼发祥温恭廸哲英姿茂而玉裕盛气粹而阳休讲艺服儒多推道术之对好礼乐善雅有智思之文向稽立爱之经屡衍建侯之宠有华上公之衮有俶元戎之旂贤仪寖明师论参穆是用端防以审繇按图而定名表为眞王奄受乐国画岷峨之野陪以爰田易肥涣之麾加之两组循典常而出閤谨着定以奉朝列第环宫弥耸开元之观侧门通禁永承长乐之顔备饬爱怀布章庆誉于戏展亲以诚信我则友于天伦秉德以辅陪尔则蕃于王室思长富贵之守懋底忠孝之成往其钦哉以对猷训
　　除韩琦京兆尹再任判大名府制　元　绛
　　分陜称伯召南当公职之尊启魏就封毕万得国名之大况吾元老为世宗臣久倚师垣之严宜迁尹节之宠饬宣典策旉告缙绅具官韩琦道醇而深器逺而博浑浑忠孝之业宪宪文武之姿感通仁朝亮众采于台极翼戴英考捧大明于天衢肆朕缵图厥初谋落燮谐四气之序熈辑百官之成登昭公槐奄涖国社镇定大事妥如九鼎之安承宁诸侯端若元龟之信岁勤再阅师律既和重念郊圻之雄旁据河山之险徒得君重以宣王灵就更西雍之旄留主北门之钥载敦爰赋并实干封于戏汉咨陈平安危注于上意唐用裴度轻重繋乎厥身维廼纯诚无愧前烈懋服休命往其钦哉
　　除韩绛观文殿大学士知许州制　元　绛
　　国家登延弼疑内以起功于庶事图畀藩翰外以发政于四方闵劳申恩倚重均体肆旉丕号庸谂广朝具官韩绛躬庄厚之姿函忠忱之度济世美以特立告辰猷而具臧屡陪国均实辅台德向自保厘之寄再膺翼亮之姿高平师师总修众职之果公孙斤斤参听百官之成久宣于勤间愬以疾确辞几务之剧祈即燕申之休感于朕聪姑徇尔欲宜还宰韨往建州麾陟春官常伯之尊兼禁殿隆儒之冠载更切号增衍井封于戏乃眷臣邻虽尔身之在外不忘寿考岂兹心之谓遐其服宠章以将福履
　　除燕逹武康军节度使充殿前副都指挥使勲封
　　如故制　　　　　　　　　　李清臣
　　祈父之官司王介士上将之任为国虎臣予得智勇之材俾共左右之位诞敭休命播告大廷具位燕逹防迹戎行厉躬武节深明分数之守兼识变通之权捍外侮于西陲佐濯征于南服尝皷儳趍阨以奋率烝徒能降城艾旗以荡定逋宼夙付简稽之籍进督号噭之军人知训齐众不哗敇是严师律拥扈殿岩越从亷车遂总斋钺于戏惟威爱足以临下惟忠义可以报君勤懋乃心钦廸朕意












　　宋文鉴巻三十五
　　钦定四库全书
　　宋文鉴巻三十六
　　宋　吕祖谦　编
　　制
　　除皇伯宗晖依前检校右散骑常侍充淮康军节度使特封濮国公加食邑今实封余如故制
　　邓润甫
　　御侮尚亲先王未之或改折冲授钺天下所以久安眷惟尊属之贤蚤有皇支之誉其敷褒律以告治庭皇伯邕州管内观察使金紫光禄大夫检校右散骑常侍持节邕州诸军事邕州刺史兼御史大夫上柱国天水郡开国公宗晖器宇闳深履尚方重诗书自乐慕汉邸宗英之闻孝友夙成有濮园天性之爱爵隆而无骄贵之累禄富而懐约已之风陛拜廉车之崇益增公族之重是用畴庸躐等辨域展图付名部之整军奉贤王之明祀维衮及绣视上公之仪锡山与田壮元戎之寄兼陪真赋庸示宠章于戏亲亲主恩非异数无以昭其意继继在德惟驯嗣可以孚于休更恢逺猷以称茂渥
　　立皇太子制　　　　　　　　　邓润甫
　　建储非以私亲盖明万世之统主器莫若长子兹本百王之谋朕荷天地之贶临席祖宗之诒燕廼睠上嗣之贵蚤应前星之祥宜告大廷诞扬丕号皇子彰武军节度使延州管内观察处置等使检校太尉开府仪同三司持节都督延州诸军事延州刺史上柱国延安郡王煦温文日就睿智夙成囘驰道之车能止班轮之骛辨南阳之牍允符东海之休自疏锡于王封益光华于德望胜衣视膳溢然孝友之姿好礼受经不烦师傅之诲是用厯盛阳之嘉日举列圣之大章肇正青宫肆攽显册以协离明之吉以系天下之心于戏立爱始亲商以成千嵗之业建嗣必子汉以抚四海之民斯为永图徃膺徽典
　　封荆王頵太傅武宁镇海节度使制
　　邓润甫
　　朕罹国大忧绍天明命黄陵玉座永怀复土之深清庙朱纮序陟宁神之礼哀恫罔极感慕从中念宗藩尊属之贤有文考同生之爱图功甚茂送徃良勤敷告大廷肆攽賛册皇叔武昌武安等军节度鄂州潭州管内观察处置等使守太保开府仪同三司持节都督鄂州潭州诸军事鄂州潭州刺史上柱国荆王赐賛拜不名頵身端而行治识逺而量夷地则茂亲时惟明德翼戴王室雅有二南之风表仪宗枝独包两献之学协防庙社乃心朝廷昨朕承祧畴劳锡命属缉裕陵之礼逺护灵驾之行事有感懐义当褒异是用进以官班之等宠之帝傅之崇出节徐郊建麾青社以应采菽来朝之赐以慰棠棣孔懐之情于戏诗美大宗是为四国之翰礼尊叔父固曰一人之嘉徃服宠光益膺福祉
　　除皇弟偲武成军节度使祁国公制
　　邓润甫
　　朕奉承燕谋获绍大统永怀先烈曷胜哀疚之情眷顾同生宜厚褒封之典孚我明命扬于治廷皇弟偲岐嶷得于自然温文见于异禀挟天材之美质应帝武之嘉祥未临射矢之辰遽起号弓之慕逾年于此锡壤惟时矧周人尚亲尤重本支之务汉廷左戚亦隆襁褓之封规裁半楚之疆载彻滨河之域苴茅制社授钺殿邦用建上公尹兹北国策勲加等衍邑实租于戏西望裕陵敢忘幼子之爱东朝长信进预诸孙之游徃服恩辉益延寿祉
　　除司马光左仆射制　　　　　　邓润甫
