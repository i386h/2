<!-- { "loadSidebar": true } -->
　　老僧论的防物物唱圆成踈栁春来翠幽窻日渐明禅心亲石室蝶趐覆花隂好听谈处乔松鹤数声
　　其八
　　祖祖惟心防春融日渐长霜轻莎草绿风细药苖香月满眞如净花开觉树芳谷前莺啭处时听话圆常
　　乌目山五题序　　　　　　　李堪
　　余被物役涂污故覊于人务网于吏位诚此身为官府有也今四十加六年始觉老非欲而已至病不期而自来生何常而本空死如归而共寂由是登水木之虚室过烟霞之美夜闻经梵之清韵览香花之寔会则心悦以情动目爽以言发绮靡以文着氷释以意达前月中随漕挽牒治金谷事至常熟县过乌目山其山左右前后僧居佛宇者有五因成题五皆率尔所作非高妙也大中祥符三年四月五日序
　　龙院
　　林下金仙坊苔门揜夕阳花飞殿塔顶池照云霞光松老鹤仍下洞枯龙已翔中宵动清响一磬发虚堂余题兴福寺延福院净居院永庆寺散见诸寺下
　　破山八咏序　　　　　　　　刘极
　　元丰元年苏州常熟县沙门思雅谒予言曰海虞之胜钟于破山然林泉之势游观之繁无近与远传之盛矣自倪郴州舍宅为寺数百年间伟人竒士往往间出而人无知者愿有以发明之余因而咏
　　兴福寺
　　峨峨乌目山曽临贵侯宅重房昔珠翠峻宇焕金碧泉激晨霞明松揺暮云白宜尔山中人日轮自朝夕
　　救虎阁
　　三昧游深恩结宇依苍厓猛虎伏危阁防箭非忘骸穷兽虽覆车危雀犹投怀况我见已忘而彼犹其侪
　　宗教院
　　妙义传天台迷云净如扫初终虽五时修短自三草结隠非此峰获藏亦眞寳秋来月正圆独照僧已老
　　龙鬭涧
　　白龙鬬危峰长涧落千尺灵泉应竒踪高连暮云碧寒影凌苍厓清流动危石八月苖正枯犹能变甘泽
　　常逵塔
　　圆昔探双林巵言发南华万里归一空谁云正非邪门影揺青松曽廻贵侯车犹遗数层塔岌岌凌飞霞
　　怀述塔
　　妙理悟三伊巍巍抗竒节千尺岩下松萧然独凌雪珠影虽青黄月轮岂圆缺危石扬寒泉至今伴清绝
　　空心潭
　　碧潭发幽石潇洒无纎尘寒光湛秋月有物难比伦罗钩况无鱼千尺徒垂纶到此心已空何用濯吾缨
　　御赐钟
　　大声扣洪钟万里为彤庭鸟闲楼影重星淡云气清余响绕岩壑林叶如回惊有客发深省尘耳非谩倾
　　题龙山　　　　　　　　　　高九万
　　古涧沧浪外精蓝缥缈间木枯曽阅世龙老解分山鸟道秋迷迹禅房昼揜闗诗成游子去流水自潺湲破山世传龙鬭而山破故名上有兴福寺又有鬬龙涧旁有硃砂洞放生池庆元志引山海经曰虞山之北冈垅相接即乌目山【今顶山之南有乌目涧疑即此也】自此东北九十步有空心潭【取唐人常建诗潭影空人心之句】又有舜井
　　秋晩有怀顶山　　　　　　　孙应时
　　小山揺落故凄凉想像登临野兴长万里晴空初雁入一年好景又橙黄极须痛饮偿秋节生怕踈钟报夕阳搔首故园归未得篱边寒菊为谁香
　　秋晨至顶山
　　散目秋郊趂早凉纎云不防镜天长松杉沐露连天碧秔稻眠风万顷黄可惜文书妨胜日又还时节近重阳小山丛桂相撩得故故随人作阵香
　　中夏独游上方
　　涧水有竒观山蝉发清歌穹林翠光合深谷凉风多孤游转寂厯伫立乆婆娑吾生正须此欲去意如何
　　六月宿山祷晴
　　鹊为初晴喜山如秋夜凉蝉声起竽瑟云影散牛羊神理应难昧民忧敢自康平生静中趣未厌宿僧房
　　诘旦喜晴
　　一壑有幽意三年几独来龙鳞松薜荔翠羽石莓苔润喜朝光动清知岚气开山前迎父老同作笑顔囘
　　宿顶山白龙祠　　　　　　　梅询
　　千株碧树挿云立一线红泉透石飞童子怕寒争闭戸夜深风雨有龙归
　　顶山上方　　　　　　　　　程凖
　　雨歇黄梅后秋生麦熟前偶因金马客来访玉龙泉竹叶一尊酒榴花五月天不妨扶拄杖行到白云边
　　顶山　　　　　　　　　　　周霞賔
　　路转清风径泉通古石桥规模灵隠小景像上方遥书壁藤牵袂寻源草没腰每怀登览日东海暮生潮
　　游顶山龙潭　　　　　　　　李光
　　招提清绝冠诸方谿绕山围胜气藏好在池塘存旧址依然花木隠禅房风生殿阁元无暑雨后松篁自有香日暮不敎清兴尽更登绝顶瞰微茫
　　顶山在破山北十二里上有齐女峰【相传齐景公女葬此】白龙池在焉西北有水帘洞两水合流从石厓下注漫流若帘云
　　福山　　　　　　　　　　　徐有贞
　　冒雨冲风泛防舟共君载酒七峰游海门东望天连水江市西来树隠洲喜有钱刘新著作能无王谢旧风流登楼莫漫题诗句留与山僧作话头
　　同前　　　　　　　　　　李杰
　　九日携壶上釡峰海天万里净秋容百年几度寻清乐廿载重来认旧踪漠漠水云开复合离离霜树淡还浓当时老衲今何在窓下依然偃一松
　　福山在县治西北四十里高九十五丈周五里本名覆釡唐天寳六载改为金凤后梁干化三年又改今名山麓有东岳行祠
　　鳯山　　　　　　　　　　　徐恪
　　家林原在凤山前緑野茫茫际让川直道曽遭展禽黜知机不似季鹰先悠悠往事今何较落落虚怀我自便卧起两峰如濯翠炉薫聊复对遗篇
　　游秀峰【即河阳山】　　　　　　　　杨维桢
　　河阳山色画图开绝壑悬厓亦壮哉华表不闻仙鹤语醴泉曽引凤凰来玉鱼金盌埋黄土石兽丰碑长绿苔独有桓桓丘陇在秀峰相对读书台
　　同前　　　　　　　　　　陈绎曽
　　平生丘壑爱跻攀此日披图意任闲江浙去题龙虎牓海虞行看凤皇山鹤来华表千年后云在丹厓万壑间闻有青囊书巻在访仙求术待秋还
　　登凤皇山次徐亚卿韵　　　　王鼎
　　身世平生此石坳只应猿鹤是心交谩劳神物护丹鼎岂有文章夺凤巢山鬼吹灯扄夜户石泉分茗趂斋庖苦吟未就浑忘寐云外霜钟莫浪敲
　　河阳山一名鳯皇山在县西北四十里高一百二十丈周七里山顶有井尝出醴泉【见永庆寺碑】又有梁朝古桧及唐状元陆器读书台
　　登穿山　　　　　　　　　　刘珏
　　屼立晴沙翠作堆是谁移得小蓬莱双厓不逐秦鞭去一穴浑疑禹凿开挟雨龙从云里出看花人自洞中囘酒酣倚杖层巅上笑指沧溟水一杯
　　马进士抑之穿山送别用前韵
　　五典三坟满案堆君才不让吕东莱池边夜月兰舟泊花里春风綘帐开已见陈蕃待徐孺还期孔子铸顔囘多情最是穿山色飞入离筵送别杯
　　穿山　　　　　　　　　　徐有贞
　　一拳秋水骨兀立浦云边地僻通灵岛门开似玉闗碧分芳草色苍入古苔斑为有刘安客题诗咏小山
　　同前　　　　　　　　　　　陆防
　　早朝天上黄金阙堕落腰间白玉环愁杀奚奴寻不见却来此地作穿山
　　同前　　　　　　　　　　　陈蒙
　　石门空虚谁凿辟薜荔挂影苍苔积悬厓偃树鹘栖巢古洞出云龙启蛰
　　穿山在州东北五十里高一十七丈周二百五十步中有石洞前后通彻故名临海记曰海虞穿山下有洞穴高十余丈昔有海行者举帆经其中今考其洞上犹通人往来而其下为地去海已远旧属常熟县今分太仓州
　　鎭洋山记【在州治后垒土为之】　　　　　祝允明
　　治十年苏州府新建太仓州成遵诏命也堪舆肆其枢烝黎矢其镆而廵抚右副都御史朱公瑄建白之太守曹公凤主维之同知万公祥等申画之所以造规考工凝绩垂远咸出于州守李公也初治廨既立百具皆作而相维防州之东沧溟环输揺汨滔溔万古不休雄邦屹然傲睨踞压而万井衡夷无标极之形于是即廨宇后筑为崇峦肖像三山中隆夹亚坚壤丰积乐石竒叠材木蔚章鸟兽驯集岌乎摩苍霄嶷乎跨黄祗风蟠气廻情惬势到足以聨络地轴支控鲸渤而又为亭者三居山之前者曰迎仙次曰来仙西偏曰游仙为洞一居山之麓曰集仙既成州人讙耸征商归瞩夷倭附服艅舶安流伯若兴寳龙鱼帖居乃稽勲名山谓之鎭洋同知州事周君明令义官郑余庆请记夫两仪育物而川岳奠位王公设险而城隍作藩肇州封山其来久矣又况维洛食而周鼎定咸阳峙而汉阙依形相之方孰可违废然而不借贤宰畴匡圣图故龙门砥石禹成舜功南交铜柱援标汉业厥今沙海渐暨扬波不闻所谓筮恊从神鬼受职困民而利职竞由人然非深不足以经远非明勿庸以辅幽有如兹州俶构斯山罔兴化机物情未云周审今则地理顺谧水土平康物性充而形势强隂阳和而陵犯解易曰后以财成天地之道辅相天地之冝以左右民臣也者承君之义以致之民者也则鎭洋之创我后知始羣公作成乾坤交冝人物攸頼岂不谓财成辅相者欤非天下至深至明其孰能与于此惟李公抱英荷杰直气凛凛殆乎海其知而山其仁者也蚤由进士简擢御史绣斧所指霜宪峻肃当道駈豺黜落仗马庙堂扬明特起兹任然卧治东壖弦歌鸡割非大贤之路明辰大行独留巍声共山无折则民之怀矣永以有托公名端字表正枣阳人董其役者隂阳典术瞿坤医学典科杜璧也允明既纂瑑勒懿缀为铭诗诗曰
　　绎绎新州嶟嶟崇丘拊宁大流厚土崔崔刚民差差坎络坤维三壶委形日观授明五岳连衡阳侯效职波臣屏息其究安宅都台建勲羣公秉钧凝于州君六府维修人谋鬼谋以承天休乾清坤夷苍生熈熈重译秪一股肱其良庶事其康献于天王
　　又记　　　　　　　　　　　桑悦
