<!-- { "loadSidebar": true } -->
　　恊气旁流纷若万灵之贶頳茎丛出翘然百草之精见闻所周欣跃惟一【中贺】自昔太平之世必膺可致之祥金芝秀而嘉禾兴紫脱华而佞枝植并标钜美用绍殊休若乃朱英之效灵尤为植物之罕见并攷前贤之对谓至和上浃于隂阳载披往牒之言葢盛徳下渐于草木诞彰丕应宜在明时恭惟皇帝陛下统摄羣元绍休圣绪维叶泥泥既崇行苇之仁零露穰穰咸被蓼萧之泽相彼染绛之异昭兹炎火之珍叶开落以应期逺同土堦之瑞枝扶踈而共榦近比水厓之生岂惟大太史之书方且第从臣之颂臣亲逢华旦预覩嘉祥黄閤调元莫补栋梁之用丹霄拱北徒倾葵藿之思
　　代周文翰贺河清表
　　睿主有临茂膺景福荣河荐瑞式契休辰事掩前闻庆交寰宇【中贺】臣闻百神受职者圣王之事五行布序者治道之隆惟兹四渎之尊寔处百川之首况大河之为害廼上世之所同合众水以纳污激洪涛而引浊隄防弭患每泛溢之为虞牲币祈禳岂澄清而可俟惟圣神之在上宜天地之垂恩屡效珍符无逾今日恭惟皇帝陛下尧仁舜知干覆坤容治已格于神明祥自开于川渎大水既安于故道浊流还变于澄澜寔圣徳之所臻非人力之可致词臣归美极赋颂之揄扬太史屡书増简编之炜煜臣叨居外服久荷殊恩阻献寿于未央第存心于魏阙
　　代沈和仲贺永桥成表
　　巨浸天开帯三山而中断飞梁虹指亘万世以弥坚凡属照临率同忭跃【中贺】窃以水寔五行之本河为四渎之宗滥觞昆仑防壌积石灌注乎中国之半昭回乎清汉之髙鲧殛禹兴施成功于三代周移秦决亡故道之八支自时以来贻患如彼揵石葘以御水空传瓠子之歌下竹落以成隄仅塞馆陶之口曾安流之莫觊岂长虑之敢知国家柔河岳之神尽沟洫之力圣人兴而图书出五道修而洛胍通荣光朝浮澄澜夕变造舟霜降之后既济于往来鼓檝雨集之时尙虞于覆溺矧朔方之孔道当信使之交驰繄人谋之与能信天时之无事夐图上防允属熈朝恭惟皇帝陛下神智独观大明旁照稽先猷而继志揽初议以折中万锸子来霭云蒸而雷动防川股引淼谷转而山頽垦陵阜以初分回波涛于久塞不愆于数惟断乃成架鼋鼍而上跻亘蛇龙而横据凌修涂于磴道防一苇之后艰镇寳势于坤灵宜百神之来防庆交有截利及无疆臣夙荷朝恩外将使指逺长安之日阻瞻望于余光赓时迈之诗敢形容于盛徳
　　拟代宰相以下谢赐郊祀庆成诗表
　　精意潜通上格神灵之贶英词俯逮逺追雅颂之声拜命生辉循躬知愧【中谢】窃以礼莫严于享帝孝莫大于配天三岁亲祠遵百王之盛典诸侯助祭仰元后之休光恭惟皇帝陛下酌道徳之源渊防文章之林府修精神而备庻物祗见郊禋受福祐以浸黎民大敷涣号眷羣工之咸在嘉盛徳之既陈遹求厥宁念前王之垂统监观于下荷上帝之遗休用示渊载颁丽藻倬彼形容之妙焕然经纬之文玉振金声言自调于韶濩星辉月润众咸仰其光明臣等叨备近司获陪元祀奏甘泉之赋虽无靡丽之辞歌成命之诗已见缉熈之治岂期宸眷申锡云章归诧为荣共喜尧言之布永歌无斁益知舜孝之隆
　　拟谢赐大晟乐府记并古钟颂表
　　作乐崇徳逺追三代之音肆笔成书下陋百王之制载颁宸翰申饬使人俾预获于荣观用仰宣于睿防【中谢】窃以自昔承平之治必颁雅颂之声将易俗而移风故审音而知政逮周秦散亡之后葢歴世以无闻繇祖宗积累以来至今日而后备恭惟皇帝陛下道由天纵学本生知坐兴百世之功独运无方之智以身为度靡容髙下之差用律和声遂恊始终之序隂阳并应日月増辉迨兹千载之传自我一王之法爰即清闲之燕深明述作之源焕若丹青倬同云汉闳侈钜衍不特为靡丽之辞深润温纯将以追典谟之训岂期绥赉弗间孱愚此葢伏遇皇帝陛下盛徳及人至仁与下宠夫近弼锡以英词拜命鞠躬隠若咸池之奏开缄烂目恍同广乐之欢
　　代周文翰谢赐大晟乐表
　　象成作乐用锡予于庻邦观徳乡方将训齐于多士事髙往牒庆溢緜区【中谢】臣闻教艺于乡寔前王之盛典习舞于学亦治世之宏规故舜作乐以赐诸侯而周设官以教国子庻使遐迩之俗习知道义之归恭惟皇帝陛下盛徳难名丰功莫拟辟土疆于万里播声教于百蛮用律和声究六经之妙防以身为度考三代之遗音孰窥述作之端曲尽情文之善乃分颁于侯服俾肄习于儒官敕上国之工师训多方之俊造钦承嘉惠耸耀众观将易俗以移风因审音而知政臣敢不布宣徳意敕厉邦人损益更张于以识圣神之治铿锵节奏非徒为歌舞之容
　　代鲍钦止谢永桥成徳音表
　　河定民安亘飞虹之千丈徳洋恩普颁泥凤于三方嘉与羣生同兹大庆【中谢】窃以拔山通道洒二渠以分流造舟为梁跨三峰而作趾启长途之无壅省经费之不赀葢歴世睥睨而罔知唯神者经营而未暇载图盛业宜属昌辰恭惟皇帝陛下逺迹禹功尽循尧道圣智先定佥谋允谐河久由于地中水方趋于润下飞刍毂击笑汉武之负薪举锸肩摩乐周文之为沼僝功不日虑事不愆昭然大伾之故踪宛若中浑之壮势万世永頼坐观千载之清四方攸同本自一人之庆尚念子来之徳咸系襁至之勤蠲赋录劳堲防宥过置邮星下率土嵩呼臣早辱睿恩恭承涣号属拊簿领逺分竹使之符愿采夙謡继上河清之颂
　　代谢翰林院三伏早出表
　　阳居大夏欣化日之舒长伏当蚤归遂清时之逸乐戴恩甚宠视防増羞【中谢】伏念臣猥以孱虗列于禁路论思献纳空懐待旦之诚偃仰栖迟但惜分隂之逝岂繄晏罢亟俾处休此葢伏遇皇帝陛下昧爽临朝光华抚运务厚使臣之礼特推恕己之慈终夜以思尙无忘于旧学尽辰而退敢自比于前修
　　代余帅谢传宣抚问表
　　使节光华逺临外服训词温厚俯逮防躯【中谢】伏念臣蚤以愚朽之才复防尊显之位入参机政初乏异能出抚藩条靡闻善状方谴诃之是惧岂恩宠之误加此葢伏遇皇帝陛下汤徳克寛尧仁博施怜其簮履之旧不以遐遗锡以纶綍之言用申睿防隆天重地未知报国之方就日望云空懐存阙之念
　　又
　　圣恩隆厚不忘防逖之臣天语温纯特示眷存之意【中谢】伏念臣蚤繇幸防获遇休明荐误宸知擢叅机政去国未久每懐报主之忠奉职无闻空有爱民之志方期摈斥敢意恩怜此葢伏遇皇帝陛下盛徳包荒至仁念旧同天地以覆载配日月以照临申饬使人就宣诏防鸿私所被铭骨知荣緜力易疲殒身何及
　　代梁帅谢奨谕表
　　将命朔方曽乏涓埃之效防恩中禁误防纶綍之颁载徳无穷省躬知愧【中谢】臣智能甚薄政治蔑闻顷奉宸恩出膺使事多捐厚币广集瓌材籍外府之赢余佐上都之营缮顾軄分之当尔岂劳能之可称敢兾睿慈俯颁温诏宠甚兼金之赐褒逾华衮之荣此葢伏遇皇帝陛下御众克寛用人以礼务记功而防过毎劝善以使能凡少着于微劳必曲形于奨训臣敢不益坚素节増激懦什袭珍藏莫称恩私之异一心尽瘁益思报效之勤
　　代少尹谢狱空奨谕表
　　佐天府之浩穰初乏微劳奉圣书之温纯遽叨睿渥【中谢】伏念臣性资巽耎学术迂踈误辱简知荐更器使区区自效惭窃位以素餐断断无能但因人而成事方唐虞推好生之治而赵张着良吏之称务教化而省禁防人自重于犯法行寛大而禁苛暴物不陷于无辜岂特囹圄之空虚固已奸邪之销释在于蕞尔蔑有称焉敢谓至仁亦防善奨恩重丘山之赐褒逾黼黻之荣蔀屋生辉汗顔有腼此葢伏遇皇帝陛下匿瑕防过录善使能视民如伤欲遂措于刑罚班赏无吝俾咸劝于事功苟少效于涓埃必曲形于纶綍臣敢不仰遵圣训俯激愚勉以一心庶尽公家之利藏之什袭永为私室之珍
　　代辞免尚书左丞表
　　学微术昧居懐不称之羞徳厚恩深载奉非常之选輙输诚恳荐凟明威窃以地重中台二丞实资于管辖道尊元首庶政咸頼于股肱矧上圣之端临俾下民之底又宅乃事而宅乃牧率和众俊之图简厥身而简厥良克懋羣工之叙必具瞻之攸属岂积久以致升伏念臣名在阘冗之中身遭明盛之世当陈力就列极懐翼翼之心幸防举广谋爰纳断断之介顾易穷之末技终莫望于清光旷日累年曽莫施于片善循名覈实敢复冐于次迁伏望皇帝陛下绎以庶言包之大度深察吁天之恳收还涣汗之私劝百僚而显有功肆畴咨于在位展四体而率旧軄尚勉及于前修如此则国无误宠之尤岂特于臣免贪荣之谤
　　代尚书左丞谢表
　　中台贰政微劳勿效于明时左辖图贤误选乃容于充位莫遂固辞之恳弥増非据之惭【中谢】窃以汉置四丞实佐令仆之事唐分六部尤严纲纪之司然而进靡预于国钧故其任止专于枢宪粤惟神考稽古治官肇新二府之聨允洽八元之举葢将偕衡旦臯防之宻勿岂特同萧曹丙魏之谋谟凡膺眷注之隆必倾众望矧在褒升之典岂曰乔迁伏念臣学不足以穷六艺之文识不足以通万方之略骤防异渥防自稠人叨居侍从之流间尝论天下之大利玷处承弼之重毎欲报人主之至恩属上圣之日跻方羣贤之星拱裁成辅相天且弗违省节蠲除民用丕变醇法熈丰之治崇起教化之功虽浅智褊能岂测神心之经纬而比善戮力粗知休命之对扬荐深嵗月之淹居积渊氷之惧免于罪戾已推大度之仁奉以周旋曷副畴咨之意此葢伏遇皇帝陛下广覧兼听而尽百王之美翕受敷施而致庶绩之凝平章以尧帝之聪明左右以文王之陟降谓灼知厥若孰先已试之求故申命用休益懋同寅之助肆令朽质猥被宠光臣敢不激昻千载之期罄竭万分之补宣中庸之常政俾延及于羣生咏太平之清风与有辞于永世乃所愿也非曰能之
　　代都宪谢淮南运使表
　　备员无补已负殊恩锡命过优复叨剧任揆材弗称省分知荣【中谢】伏念臣家世寒微性资巽懦蚤繇射防滥缀官聨幸遇时明荐膺器使未有防埃之效自投鈇钺之诛犬马微生分已甘于永弃乾坤普施恩犹许其自新俾脱刑书复将使指孤忠自誓虽尽瘁以从公緜力易疲空懐忧而内抱方将丐归于农畆庶防获终于天年岂意睿私尚加举防况兹淮甸寔迩王畿顾转漕皆通无一粒之不运致兵民咸足有九年之所储在于臣愚何以堪此此葢伏遇皇帝陛下广日月之照推父母之慈劳于求贤靡择行能之备醲于用赏不忘衰朽之余臣敢不祗奉诏条勉循职守云天在望常懐存阙之心沟壑未塡敢后报君之义
　　代尚书左丞谢转官表【擒方贼】
　　折冲压难曽微可纪之功舍爵防勲忽冐逾涯之宠逡廵罔极局蹐増羞【中谢】伏念臣俗系单平性资巽耎少而好学但勤糟粕之余长则倦逰靡识经纶之防徒以遭休明之盛世委贱陋之微躯浸防特逹之知欣遇俊贤之后规事建议无补于万分懐诚秉忠粗坚于一节久负素餐之愧敢希苟得之荣属兹狂童干我大戮方整貔貅之旅遂空蛇豕之羣岂惟被草木以宣威固已包干戈而偃武葢圣神黙运独观乎万化之源而将相恊谋决胜乎千里之外在于蕞尔蔑有称焉岂期庆赐之行亦预褒陞之列此葢伏遇皇帝陛下齐天地之覆载配日月之照临常公听而并观务称物而平施谓职分纲辖虽莫縂于兵谋然寄重机衡寔与同于妙筭故赏疑而从予将悦使以防劳臣敢不仰体睿私俯殚夙夜防四海于一堂之上庶遵长治之规辅明主于三代之隆益厉同寅之义
　　代阎彦升谢转官表
