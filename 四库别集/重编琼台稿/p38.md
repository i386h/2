<!-- { "loadSidebar": true } -->
　　问羊知马机开键闭昔之人固有用之以成名者矣君子不取也深文巧诋刺骨熸肤昔之人亦有任之以为治者矣君子不取也盖用智者术数有时而穷任威者刑罚有所不能加若夫居简可以临民正容可以悟物储精蠖濩之中可以逆厘三神谈笑尊爼之间可以折冲万里当之者意销遇之者心醉其惟诚乎予友云间郑叔润诚实人也质直而谨恪平生无伪言伪行自其居家庭处里闬以至游庠序登甲科所以处已接物一惟诚焉是务无所矫饰天顺四年以名进士拜知钧州入境之初望车尘者瞻其容已动其心视篆之始拜阶下者接其言已革其面未尝任智与威而四封之内自然闻风而向化三年之间有如一日今年以考满来觐阙庭天官考称将归所治凡与之交好者需予赠言予惟叔润之政治章灼人耳目如此奚俟予言为哉虽然叔润固无俟乎予言予亦不能以无言也然则将奚言耶不过推明叔润所已行而有騐者以凟告之耳盖是诚在天为实理在人为实心敛之则成已施之则成物一念之至可以贯金石孚豚鱼感鬼神动天地风可使之止旱可使之雨虎可使之渡河蝗可使之不入境鳄鱼可使之逺徙于海珠可使之去而复还况夫齐民也哉诚持此心而始终不渝不以智数威严杂焉若是而民之不丕化治效之不益着声誉之不逺闻万无此理也叔润归不必他求于此而加勉焉则虽古圣贤之事业亦不过此矣一郡守云乎哉观斯文者谓予为迂且过者非知言者也亦非知治要者也
　　赠朱克信知连州序
　　南丰曽氏尝叹治越之吏莫致其治教之意使其民不幸而不出闽蜀上然又叹吏于兹者非其材之頴然迈于众人不能也于乎今去南丰又数百年越之民俗日趋于华固不减于闽蜀矣但其长吏所谓材之頴然迈于众人者何寥寥哉今吾始见一人焉曰云间朱君克信新以太学生擢知广之连州方受命未即任然其頴然之材迈出等夷固已于膺乡荐辞校官卒业太学铨试天官时见之不必度庾岭泝湟川已逆知其足以当南丰之所期而有以幸连之人矣虽然古之人吏南服着声称者如卫飒修庠序之教设婚姻之礼茨克代之亦善其政任延铸田器教民垦辟锡光并之渐以礼义其他如许荆孟尝之辈皆能致其政治之美教化之善载诸史册可考也而南丰曽不之取顾有莫致之叹岂不以是数公者仅能补偏救于一时而不能涤其俗以驱于治使其乆逺而不变乎由是观之吏于越者诚难矣所谓涤其俗以驱于治居闽蜀上使无不幸之叹在南丰时茍能是已谓事出千余年之表为美之钜矧又去其时数百年后乎则其事尤难而其为美愈钜可知矣君通经学古者也志大而不安于小故予敢援古人之所未有者期君君其有以幸连之人俾无负予所期哉使世有南丰者复出则必不叹頴然迈众者之无其人矣尚勉之哉太学生严和者连人谒选吏部幸其郡人之得良守也徴予言为贺予亦雅知君故欣然为之书
　　赠新兴贺知州序
　　朝廷以滇南地僻远恒慎择其长吏非其人不轻予之所予者必出自学校通经史知理道逹政治者也天顺壬午冬十月天官卿羣士子之需选者而铨试之首擢长沙贺恕近仁为云南新兴知州循故事乘传将之治所其乡友某谒予文以为近仁之官赠予闻地有遐迩而人情之好恶则不遐迩异也均好生而恶死均好善而恶恶均好逸而恶劳均好聚而恶散均好取而恶予均好利而恶害善于治者顺其性而迪之寘之生全休息之地而不拂其情斯相安矣彼昧者乃荒远其地鄙夷其人畜视而渔食之使其失其所以为生者一旦至于啓事造衅非惟彼不得以安其生而已亦不能安其位矣岂不两有所失哉考之前志古人之治于斯者若张乔除去奸猾而三十六郡尽降张处陀以淫虐致乱祸延二十余万人梁毗不取一金酋长感悦史万岁贪其贿赂随服随叛则人情好恶大畧可见矣岂以古今而异哉且顺其情则服逆其情则去虽齐鲁吴越之民莫不皆然况荒服之外乎是尤不可不加之意也贺君湖湘故家子曽大父以下世为显官得家庭之传有素发身贤科卒业太学遍交当世知名之士所谓通经史知理道逹政治者非其人耶天官卿首擢斯任诚真知人予知其必能顺民之情以导迪之克副圣天子轸念远人之意必矣异时政声彰闻其名位殆不止此也于是乎书
　　赠儋州林知州序
　　莆田林侯之守儋州也政行惠流民夷悦服儋之士咸以为前此数十年握郡章者皆未之或过也自予来京师凡郡人以事至者询及贤守令必曰林儋州及求其所以贤则又徃往不能言嗟乎为治而至于人莫能言非不能言莫可得而言也昔班孟坚传循吏六人各以一事擅声于时独河南之守吴公无事可书止曰治行为天下第一一言之外无可书也岂真无可书者耶噫为政而人无得而言史无得而书其真循吏哉虽然古之所谓循吏者往往在河朔汝颍之间未有地远而偏如儋耳者也地远而偏己之臧否上之人弗闻知也民之欣戚上之人不闻知也有善名不扬有恶声不彰名不扬则赏不及声不彰则罚不加赏不及则怠罚不加则恣怠则多茍且之政恣则无顾惜之心此世之仕者通患也自非的有所见确有所守未有不怠且恣者焉古人有言无所为而为者义也侯殆有见于此乎今年春乡人贾傊者来京师拜官南还濵行求予文将持归以为侯赠予问之傊无可言予亦无可书也若侯者其庻几古循吏也耶诚一其初终不中变焉名位将不止此也
　　送颍州髙同知复任序
　　尝怪欧阳文忠公世家庐陵及其宦游四方歴守七郡所至如滁如扬如亳如夷陵皆不之思而独惓惓于颍既去任而犹思之不置时时见于文字间迨其晚年得遂所请乃不复归吉而终老于颍焉意其人民土俗必有异于他郡而足以感公之心而为所爱慕者不然故乡飞鸟亦啁啾之言岂公徒能言之而不能允蹈耶及观思颍诗集序所谓民淳讼简而物产美土厚水甘而风气和然后知公之所以眷眷于颍者意有在也况今地在王畿内为帝乡之支郡渐染圣化日深其民风士习必有非昔比者则夫今日之仕于是也其官闲无事之乐殆有过于昔人者矣泉南髙明文显佐兹郡者六年矣吏习而民安之今年以满两考来上天官绩以最闻将俟九载而超陞焉其治下张翀等计其在郡之时仅余一考虑颍人之不得乆专其惠也欲言之而辞不足以逹意谒予文以代之言嗟乎世之仕州县者恒多以鱼肉视其民民用是亦视之以冦雠一旦解任而去也如骑虎而得下而民之幸其去也如负芒刺而得释况去之复思思之而冀其复来耶由是以观文忠公之于颍非独其民俗之善抑亦公之徳政有以感孚乎其人也苏子由尝称公之政察而不苛寛而不弛吏民安之则公之所以得颍人心者其有在夫予闻文显之治颍亦有上下相安之美岂其天资近道故其所行亦有暗合于公者乎不然何邦人之恋恋于文显如是也文显临先贤之故郡治其遗民之子孙诚能体其心而施之不纵弛以寛不苛刻以察始终一致而不变焉则虽不能与之齐驱而亦可庻几其万分之一矣方今朝廷清明尤注意于牧民之任未有庻几如古者而使滞于常调也治行第一徴为公辅颍川旧有故事岂古有其人而今无乎文显当是时其亦思颍否乎是为序
　　送胶州陈节判序
　　汉史传循吏六人而其一出胶东胶东之治流芳史册古今以为美谈于乎王成何以得此声于当世哉考史所称其勣之大者亦不过谓其劳来不倦以致户口蕃殖耳夫劳来非难事也而数百年以来未闻能继其后者何耶岂古今人不相及耶抑古之民易治而今难耶不然则当时流民自占八万余口皆伪増诚如史氏所云邪建安陈君廷辅以太学生擢倅胶州三年如兹矣报政来京天官考其课居最将还任所过予求言予闻今之胶州即古之胶东也疆域如故而守兹土者未闻有如王成者岂真不可如哉顾吾所以劳来不倦者未如之耳夫劳来可能也劳来而继以不倦者难能也故虽尼父之圣师与由之贤所以教之为政者亦惟以不倦为言然则成亦有得于孔门之教欤矧吾廷辅出自学校其于孔门不倦之教服膺有素心圣人之言临古循吏之迹所以继其芳躅而追配之者诚无难矣但不知果能不倦否乎州之守虞君济民予友也君归而以予言谂之相与勉焉则夫三齐之间有以贤守佐并称者必吾济民与君也王成岂独专其美于胶东哉古人岂终不可及哉是为序
　　赠姚自明擢大兴知县序
　　国朝赤县令之制视他县令秩髙一等朝夕得预朝叅他令则觐见有时也三年考满得给勑命他令则必待九载也善政着闻则不俟终考而不次超擢他令则必循资格也有所按问必待上请他令则不待报而径逮置对也均是令也而朝廷待之独优优之所以重之重之所以难其选也选之难也如此则居是任也夫岂易哉盖以天子辇毂之下百责萃焉百需出焉五方之民聚焉上有文法之绳旁有掣肘之拘下有摘纸尾之抗甚至有近贵之矫防法比之擿觖知识之请求而必欲一如其志以行难矣哉自非材行之卓持守之坚者不足以当兹任也求其足以当兹任者于今吾得一人焉姚君自明是已君庐陵人其先以旁累谪戍朔方因家焉发身戎行奋志经史一旦防等夷而出以与天下豪儁士相颉颃非材行之卓不能也登名天府四至礼部得校官輙不就卒业太学几十年断断乎其必得所志而后已然而弗偶卒亦末如之何今不得已始就舍选以出非持守之坚不能也古人有言穷之所养则逹之所施以是占之则君之于是任优为之无难者矣嗟乎天下事本无难者顾在我者有不足耳以我之不足故见事之有难非事之难无诸己也使在我者恢恢乎常有容地绰绰乎常有余才灼灼乎常有定见卓卓乎常有固志则事之未来也有以炳其几先其既至也有以中其肯綮其已过也有以得其归宿则虽天下之大几务之繁尚优为之况一赤县令乎此予所以断焉知君足以当兹任而无难也天官卿承上命而以君膺是选真诚知人而君亦真无负所用也哉君之同学某某谓予与君有一日之雅需言以赠于是乎言
　　送庄莹中赴秀水县序
　　金陵庄莹中以名进士擢知秀水县其友李应祯求予文以送之且曰郡县之吏难莫难于令而莹中以妙年书生初筮仕即得令繁剧之邑命下惕然惧其难而图所以尽其职者而未得其方愿子一言以朂之予曰令而难矣诚如莹中所虑者然其所以难者有三焉莫难于临下莫难于事上尤莫难于律己尽是三难而无愧焉则令之职举矣何者难得者民心也难知者民情也难变者民俗也难察者民伪也难革者民弊也难瘳者民病也萃是数难于令一人焉必欲事事中其理人人遂其欲难矣事上之难殆有甚焉褊迫者难事也贪欲者难事也忌刻者难事也偏私者难事也暴虐者难事也琐细者难事也临吾上之人有一于此而欲行吾所学使吾志得以直遂而无掣肘之患难矣律己之难尤有甚焉莫难制于欲心莫难遏于私心莫难惩于忿心莫难广于褊心莫难正于偏心莫难约于侈心莫难保于常心是数难者一或忽焉其欲不获罪于上贾怨于下以称吾之职难矣为令之难一至于此可不虑哉可不惧哉应祯再拜曰子之言至矣请以是语莹中俾之思其难以图其易服子之言于无斁于是乎书以为送庄莹中赴秀水知县序
　　赠段可乆宰福山序
