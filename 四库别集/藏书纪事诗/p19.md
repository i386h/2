<!-- { "loadSidebar": true } -->
《苏州府志》：“表字邦正，临江通判。褧字尚之，吴县学生，晚耕谢湖之上，自号谢湖。褒字与之，太学生，晚筑室桃花坞，抱膝长吟，于声势泊如也。袠字永之，嘉靖乙酉举乡试第一，明年成进士。袞字补之，嘉靖戊戌进士。裘字绍之，吴县学生。”昌炽案：“谢湖所刻有六臣本《文选》、《世说新语》、《四十家小说》、《后四十家小说》、《广四十家小说》。”

《列朝诗传》云：“褧累试不利，壹意汲古。家有‘石磬斋’，蔡九逵为之记。”

《皕宋楼藏书志》：“《伤寒总病论》十卷，有‘袁氏尚之’朱文方印、‘玉韵斋图书’朱文长印。”

《式古堂书画考》：“赵子固《墨兰图》，袁褧题诗，后有‘谢湖’、‘采碧亭’、‘研北闲情’、‘高山流水’四印。”

《天禄琳琅》：“《文选》，袁氏昌安堂珍藏，有‘与之父’、‘镜机子’朱记。”

 

一二七、朱承爵子儋

磐石山樵西舜城，侍儿开阁不胜情。

奇书到手轻蛮素，桃叶何人打桨迎。

《无声诗史》：“朱承爵字子儋，号舜城漫士，又号左庵，江阴人。文征仲称其‘为文古雅有思致’。”

《读书敏求记》：“阮嗣宗《咏怀诗》，行世本惟五言八十首。朱子儋取家藏旧本刊于存余堂，多四言十三首，览者勿漫视之。”

《士礼居藏书题跋记》：“《鱼玄机集》，宋本，朱子儋藏。子儋，江阴人，世传有以爱妾换宋刻《汉书》事，亦好事之尤者。”

《天禄琳琅》：“宋刻《文选》有‘朱印子儋’、‘存余堂印’二朱记。”又《续编》：“《群往音辨》有‘朱子儋印’、‘行素斋图书记’、‘左庵’、‘集瑞斋’、‘磐石山樵’、‘西舜城居士’各朱记。”

《铁琴铜剑楼书目》：“《离骚集传》末叶有‘舜城朱承爵校雠讫’一行，卷首有‘舜城居士子儋’朱记。”

《式古堂书画考》：“张来仪《怀友书画合卷》后有一行云：‘嘉靖壬午存余堂重装。’下钤‘朱氏子儋’、‘左庵’二朱记。”昌炽案:子儋始末未详。壬午为嘉靖元年，文征仲尚及见其为文，是其人当生正德前。袁褧之少弟袠，举嘉靖四年乙酉乡试。《秦汴二妙集》跋：‘吾友顾仁效过访’云云，虽在嘉靖十五年丙申，然王文恪为作记，是丙申至锡山时，其齿已宿，皆正德间人也。故以子儋与仁效、褧，皆次于正德之末，嘉靖之前。

 

一二八、丰坊存礼

潦倒书淫墨癖中，滑稽世乃有人翁。

紫清旧宅归来日，元祐图书一旦空。

《列朝诗传》：“丰坊字存礼，鄞县人。嘉靖进士，除吏部主事。以吏议免官，居吴中，贫病以死。张司马时彻序其集曰：片语合意，辄出肺肝相啖；睚眦蒙瞋，即援戈矛相刺。亦或誉嫫母为婵妍，斥兰荃为薋菉。知者以为激诡，不知者以为穷奇也。”昌炽案：坊字存礼，改名道生。嘉靖癸未进士，除礼部主事，非吏部也。附见《明史丰熙传》。然据下“天官大夫”印，梨洲“考功”云云，又似官吏部，未详。

黄宗羲《丰南禺别传》：“丰坊更名道生，字人翁，别号南禺外史。读书注目而视，瞳子堂（常？）堕眶外半寸。人有出其左右，不知也。自考功迁谪，失职而归，书淫墨癖，无所不知。亦遂目空今古，滑稽玩世，洸洋自恣而已。”

全祖望《天一阁藏书记》：“丰氏为清敏公之裔。清敏之子安常，安常子治，监仓扬州，死于金难。治子谊，官吏部，以文名。谊子有俊，以讲学与象山、慈湖善。有俊子云昭，云昭子稌，稌子昌传，并以学行为时师表，而云昭群从曰芑、茝，皆有名。盖万卷楼之储，灾自元祐以来启之。自吏部以来，迁居绍兴。其后至庚，六迁居奉化。庚子茂，四迁居定海。茂孙寅初，明建文中官教谕。寅初子庆，睠念先畴，归葬父于鄞城西大卿桥以南紫清观。紫清观者，宋丰尚书故园也。以其余治宅，于是元祐以来之图书，由甬上而绍兴、而奉化、而定海者，复归甬上。庆官河南布政。子耘，耘子熙，官学士，即以谏大礼拜杖遗戍者也。丰氏自清敏后，代有闻人，故其聚书之多，亦莫与比。迨熙子道生，晚得心疾，潦倒到书淫墨癖之中，丧失其家殆尽。而楼上之书，凡宋椠与写本，为门生辈窃去者，几十之六。其后又遭大火，所存无几。范侍郎钦，素好藏书，至是以其幸存之余归于是阁。”又云：“道生自以家有储书故，谬作《河图》石本，《鲁诗》石本、《大学》石本，则以为清敏得之秘府，谬作朝鲜《尚书》、日本《尚书》，则以为庆得之译馆。贻笑儒林，欺罔后学，皆此万卷书为之厉也。”

《式古堂书画考》：“丰南禺临《养生论》，有‘清敏公家’、‘发解出身’、‘南禺外史’三朱记。又跋后有‘四明’、‘人翁’、‘天官大夫’三印。”又：“《登瑞石山诗帖》有‘丰氏人季’印。”

 

一二九、杨仪梦羽

稚子迎门妇下机，庭前七桧是耶非。

空山猿鹤休相訝，为恋残书解组归。

龚立本《常熟志》：“杨集字浩然，景泰甲戌进士，安州知州。子舫，成化丁酉举人，莒州知州。舫子仪，字梦羽，嘉靖五年进士，山东副使。移病家居，惟以读书著述为事。构万卷楼聚书，其中多宋元本。”

《苏州府志》：“杨副使仪宅在迎恩桥东北，有万卷楼。”

《松窗快笔》：“杨梦羽《初归》词曰：‘万卷楼前，百花径里，年来草色荒芜。天涯客子，归梦久模糊。猿鹤惊猜已甚，故山遂千里归途。念少日烟霞，色相落魄，带经鉏。’其下阕云：‘人生何自苦，风波险恶，岁月奔徂。笑侯门稚子，惊问征夫，惟有下机山妇。应私訝贫似当初，览囊中虎符龙敕，犹恐事虚无。’”

《士礼居藏书题跋记》：“《珩璜新论》旧藏七桧山房，钞本，立斋相国手校。七桧山房，海虞杨梦羽书斋名也。其藏书所曰万卷楼，人所共知，七桧山房则罕知矣。”

《式古堂书画考》：“松雪《渊明象》，杨梦羽题，有‘华阴世家’印。”昌炽案：梦羽，一号五川。

 

一三○、唐顺之应德　唐宇昭　唐仁良士

整齐旧闻汲放失，左右文武儒稗编。

好属女孙收脚本，一圈一掷莫忘筌。

《明史唐顺之传》：“顺之洽贯群籍，年三十二，举嘉靖八年会试第一，改庶吉士，调兵部主事。尽取古今载籍，剖裂补缀，区分部居，为左、右、文、武、儒、稗六编，行于世。以御倭擢右佥都御史，代李遂为凤阳巡抚。三十九年卒，年五十四。崇祯中，追谥襄文。子鹤征，隆庆五年进士，亦以博学闻。”

吴伟业《汲古阁歌》：“嘉隆以后藏书家，天下毗陵与琅邪。整齐旧闻汲放失，后来好事知谁及。”

彭文勤公《知圣道斋读书跋》：“余见季沧苇所藏正德年初印《尽忠录》，尚无《补录》二卷，有沧苇手跋。其夫人唐氏，乃毗陵孔明父之女，荆川四世孙也。以是见贻，朱墨皆荆川笔云。细阅书中，绝无批评，但有圈抹，不能得其读书之意。既取荆川右编勘之，圈者皆入右编，抹者节去。始知即其纂右编时脚本，沧苇之言益信。”

《拜经楼藏书题跋记》：“唐宇昭字孔明，家富藏书。毛斧季尝闻其有宋椠赵孟奎《分类唐诗》一百卷，辗转借之而未得。”

《天禄琳琅续编》：“宋刻《孝经》有‘唐’安朱文圆印，又‘晋昌秘笈记’、‘唐仁’、‘良士’、‘毗陵唐良士藏书’四印。”

《楹书隅录》：“北宋本《孟东野集》有‘毗陵唐良士藏书’、‘于辰’、‘良士’三印。”

 

一三一、李开先伯华

云烟已逐边刘散，又自江南到济南。

积劫微尘应悟彻，本来禅诵及瞿昙。

《明诗综小传》：“李开先字伯华，章邱人。嘉靖己丑进士，除户部主事，历太常少卿，提督四夷馆。罢归，有《闲居集》。钱受之云：‘伯华罢归，治田产，蓄声伎，征歌度曲。自诩马东篱、张小山无以过也。’”

《静志居诗话》：“中麓最为好事，藏书之富甲于齐东。诗所云‘岂但三车富，还过万卷余’，又云‘借钞先馆阁，博览及瞿昙’是也。先时，边尚书华泉、刘太常西桥亦好收书。边家失火，刘氏散佚无遗，独中麓所储，百余年无恙。近徐尚书原一购得其半，予尝借观，签帙必精，研朱点勘。北方学者能得斯趣，殆无多人也。闻中麓后人尚余残书数十部。巡抚丹徒张公物色之，中有陆农师《礼象》一篇。张公殁后，访之不能得矣。”

王文简《跋山谷精华录》：“予与中麓为乡里后进，曾购其藏书目录，累年不可得。仅于京师慈仁寺得小册《西汉文鉴》，朱印宛然。后闻其书尽捆载归昆山徐司寇矣。康熙戊寅，司寇次子章仲为工部郎中，以宋椠本《山谷精华录》八卷见贻。视其卷首，即中麓印记在焉。此书藏济南李氏二百年而归于江南，又十余年而复归济南，似亦有数焉。”昌炽案：翁覃溪题王文简《载书图》：“十部唐签未备观，精华山谷辑来难。”自注：“先生所见《精华录》乃明人伪本。”

《读书敏求记》：“斧季从辇下还，解装出书二百余帙，皆秘本也。近代藏书家推章丘李氏、金陵焦氏。灰劫之余，未知金陵图籍犹有存焉否？今斧季所购，乃中麓秘藏之物也。”

何焯《孟子音义跋》：“《孟子篇叙》自世綵堂以下，诸刻皆阙。毛丈斧季为东海司寇购得章邱李中麓少卿所藏北宋本，乃有之。”

 

一三二、范钦尧卿　从子范大澈子宣

烟波四面阁玲珑，第一登临是太冲。

玉几金峨无恙在，买舟欲访甬句东。

《明诗综小传》：“范钦字尧卿，一字安卿，鄞县人。嘉靖壬辰进士，累官兵部右侍郎。有《天一阁集》。”

《茶余客话》：“钦号东明，喜购旧本。两浙藏书以天一阁为第一。”

全祖望《天一阁藏书记》：“天一阁肇始于明嘉靖间，而阁中之书不自嘉靖始，固城西丰氏万卷楼旧物也。丰道生晚得心疾，楼上之书为门生辈窃去，又遭大火，所存无几。范侍郎钦素好购书。先时，尝从道生钞书，且求其作藏书记。至是，以其幸存之余，归于是阁。又稍从弇州互钞，以增益之。虽未能复丰氏之旧，然亦雄视浙东焉。吾闻侍郎二子，方析产时，以为书不可分。乃别出万金，欲书者受书，否则　受金。其次子欣然受金而去。今金已尽，而书尚存，其忧劣何如也。”

