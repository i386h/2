<!-- { "loadSidebar": true } -->
　　吾闻之，智者不倍时而弃利，勇士不怯死而灭名，忠臣不先身而後君。今公行一朝之忿，不顾燕王之无臣，非忠也；杀身亡聊城，而威不信於齐，非勇也；功败名灭，後世无称焉，非智也。三者，世主不臣，说士不载，故智者不再计，勇士不怯死。今死生荣辱，贵贱尊卑，此时不再至，愿公详而无与俗同。且楚攻齐之南阳，魏攻平陆，而齐无南面之心，以为亡南阳之害小，不如得济北之利大，故定计审处之。今秦人下兵，魏不敢东面；衡秦之势成、楚国之形危；齐弃南阳，断右壤，定济北，计犹且为之也。且夫齐之必决於聊城，公勿再计。今楚魏交退於齐，而燕救不至。以全齐之兵，无天下之规，与聊城共据期年之敝，则臣见公之不能得也。且燕国大乱，君臣失计，上下迷惑，栗腹以十万之众五折於外，以万乘之国被围於赵，壤削主困，为天下笄笑。国敝而祸多，民无所归心。今公又以敝聊之民距全齐之兵，是墨翟之守也。食人炊骨，士无反外之心，是孙膑之兵也。能见於天下。虽然，为公计者，不如全车甲以报於燕。车甲全而归燕，燕王必喜；身全而归於国，士民如见父母，交游攘臂而议於世，功业可明。上辅孤主以制群臣，下养百姓以资说士，矫国更俗，功名可立也。亡意亦捐燕弃世，东游於齐乎？裂地定封，富比乎陶、卫，世世称孤，与齐久存，又一计也。此两计者，显名厚实也，愿公详计而审处一焉。且吾闻之，规小节者不能成荣名，恶小耻者不能立大功。昔者管夷吾射桓公中其钩，篡也；遗公子纠不能死，怯也；束缚桎梏，辱也。若此三行者，世主不臣，而乡里不通。乡使管子幽囚而不出，身死而不反於齐，则亦名不免为辱人贱行矣。臧获且羞与之同名矣，况世俗乎！故管子不耻身在缧绁之中，而耻天下之不治；不耻不死公子纠，而耻威之不信於诸侯，故兼三行之过，而为五霸首，名高天下，而光烛邻国。曹子为鲁将，三战三北，而亡地五百里。乡使曹子计不反顾，议不还踵，刎颈而死，则亦名不免为败军禽将矣。曹子弃三北之耻，而退与鲁君计。桓公朝天下，会诸侯，曹子以一剑之任，枝桓公之心於坛坫之上，颜色不变，辞气不悖，三战之所亡，一朝而复之，天下震动，诸侯惊骇，威加吴、越。若此二士者，非不能成小廉而行小节也，以为杀身亡躯，绝世灭後，功名不立，非智也。故去感忿之怨，立终身之名；弃忿之节，定累世之功。是以业与三王争流，而名与天壤相弊也。愿公择一而行之。（《史记。鲁仲连传》，《战国策》有删节，亦有多出字句。据下文言燕将见书泣三日自杀，知《史记》此书取之《鲁连子》，非本《战国策》者也。故并载之。）
　　◇鲁连子
　　齐之辨士田巴，辨於徂丘，议於稷下，毁五帝，罪三王，訾五伯，离坚白，合同异，一日而服千人。有徐劫者，其弟子曰鲁仲连。连谓徐劫曰：「臣愿得当田子，使之必不复谈，可乎？」徐劫言之巴曰：「劫弟子年十二耳，然千里之驹也。愿得侍议於前，可乎？」田巴曰：「可。」鲁连得见，曰：「臣闻堂上之粪不除，郊草不芸；白刃交前，不救流矢。何者？急不暇缓也。今楚军南阳，赵伐高唐，燕人十万之众在聊城而不去，国亡在日暮耳。先生将柰何？」田巴曰：「无柰何。」鲁连曰：「夫危不能为安，亡不能为存，则无为贵学士矣。今臣将罢南阳之师，还高唐之兵，却聊城之众，所为贵谈者，其若此。先生之言，有似枭鸣，出声而人皆恶之，愿先生勿复谈也。」田巴曰：「谨受教。」明日复见徐劫曰：「先生之驹，乃飞兔也，岂特千里哉！」於是杜口，终身不复谈。（《史记。鲁仲连传》正义，《意林》一，《文选。曹植与杨德祖书》注，《荀子。强国篇》注，《御览》三百八十五，四百六十上，九百二十七）
　　陈无宇谓门客曰：「昔荆来伐，无一人死，何国之寡士也？」门客对曰：「君车衣文绣，士不得以为缘；鹅鸭有馀食，士不足菽稗；堂上有酒池，士不得一尝。财者君之所轻，死者士之所重，君不能以所轻与士，欲得士之所重，不亦难乎？（《艺文类聚》九十一，《意林》一，《文选。别赋》注，又《广绝交论》注，《御览》九百十九）一井五瓶，泄可立待；一灶五突，烹饪十倍，分理者众也。」（《艺文类聚》八十四，《白帖》十一，《御览》一百八十六）
　　谚曰：「百足之虫，至断不蹶者，持之者众也。」（《文选曹ぁ六代论》注，《意林》一，《御览》九百四十四，又九百四十八。）
　　人心难知於天，天有春夏秋冬以作时，人皆深情厚貌以相欺。（《意林》）
　　人君所察者三，不可以不知。不知时与不时，譬犹春不耕也；不知行与不行，譬以方为轮也。不知宜与不宜，譬以锦缘荐也；（《艺文类聚》六十九，《意林》一，《御览》七百九）
　　朝露之蒲，工女不能治；淄渑之沙，计儿不能数。（《御览》七十四）
　　东山有松枞，高十仞而无枝，非忧正室之无柱也。（《水经。汶水注》，《艺文类聚》八十九，《文选。七发》注，《齐竟陵文宣王行状》注，《御览》九百五十八）
　　南方有鸟名为わ，生而食其翼。（《御览》九百二十八）
　　北方有兽名为犭屯，生而角当心，俯厉其角，溃心而死。（《御览》九百一十三）
　　市处者，仆妾脍灸而食，市饶也。壅泉沃韭织屦之，从兄弟室父往，而不得粗Я焉，非爱其仆妾，恶其室父也，此其饶羡之与不足也。（《御览》九百七十六）
　　舜耕历山而交益，陶河滨而交禹。（《御览》四百九，《路史。後纪》十二）
　　古善渔者宿沙瞿子，使渔於山，则虽十宿沙子，不得一鱼焉。宿沙非暗於渔道也。彼山者，非鱼之所生也。（《後汉。马融传》注、《御览》八百三十三，九百三十五，《事类赋》注二十九，《困学纪闻》十）
　　宿沙瞿子善煮盐，使煮滔沙（《御览》作溃沙，虽十宿沙，不能得也。《北堂书钞》一百四十六，《御览》八百六十五）
　　契始封商，在太华之阳。（《水经。丹水注》，《路史。国名纪》三）伊尹负鼎佩刀，以干汤得意，故尊宰舍。（《文选。王褒圣主得贤臣颂》注、《东方朔非有先生论》注）
　　共伯名和，好行仁义，诸侯贤之。周厉王无道，国人作难，王奔于彘，诸侯奉和以行天子事，号曰共和元年。十四年，厉王死于彘，共伯使诸侯奉王子靖为宣王，而共伯复归国于卫，得意共山之首。（《史记。周本纪正义》，《庄子。让王释文》，《太平寰宇记》五十六，《鲁史发挥》二。案《正义》首云：「卫州共城县，本周共伯之国也。」是张守节语，混入《鲁连子》，今删）
　　楚王成章华之台，酌诸侯酒，鲁君先至，楚王悦之，与大曲之弓，不琢之璧，己而悔之。启疆见鲁侯，（一作伍举见鲁公，曰：「大曲之弓，不琢之璧，楚上宝也，吴及齐救於楚，楚不与，弓三年乃成，射不穷矢，发之血流漂井。今闻在鲁，必求之。」）鲁君惧，乃归之。（《左传》昭七年疏，《史记。鲁世家。集解》，《北堂书钞》一百二十五，《御览》三百四十七，四百九十七，百二八百六）
　　弦钅旱相第而增，矢得高焉；专诸刺僚王，阖庐乃成名焉。（《御览》三百五十）
　　齐伐鲁，宋桑羽子谓齐将曰：「子羔为成大夫，而善养天下士。」（《北堂书钞》三十四）
　　所同食，天下士至。（同上）
　　陆子谓齐王曰：「鲁费之众臣，甲舍于襄贲。」（《水经。沂水注》）
　　朐剧之人辩。（《水经。巨洋水注》）
　　孟子，剧之辩者。（《太平寰宇记》十八）
　　孟尝君逐於齐，谭子曰：「富贵则就，贫贱则去，此物之必至，而理之固然也。愿君勿怨。请以市论，市朝则盈，夕则虚，非朝爱而夕则憎之也，势使然也。」（《艺文类聚》六十五，《文选。张协杂诗》注，《女史箴》注）
　　展无所为鲁君使，遗齐襄君鸿，至渑而浴鸿，鸿失，其装在。御者曰：「鸿之毛物，可使若一，能买鸿耳。」无所曰：「吾非不能买鸿也。是上隐君，下易币，无所不取。」（《初学记》二十，又《御览》九百十六作「上隐君下蔽罪也，」「无」俱作「毋」。）
　　鲁连先生见孟尝君于杏唐，（《御览》作杏堂）之门，孟尝君曰：「吾闻先生有势数，可得闻乎？」连曰：「势数者，若门关，举之而便，则可以一指特中而举之；非便，则两手不起。关非益加重，两手非加罢也，彼所起者非举势也。彼可举，然後举之，所谓势数。」（《艺文类聚》六十三，《御览》百八十三，一百八十四）
　　秦师围赵邯郸，魏使将军新垣衍入邯郸，令赵尊秦为帝，鲁连辨说罢之。秦军退，平原君欲封之，终不肯受。平原君乃置酒，酒酣，起前以千金为寿，先生笑曰：「所贵天下之士者，为人排患释难，解人之缔结。即有取，是商贾之事，连不忍为也。」遂策仗去。（《艺文类聚》六十九，八十三，《文选。左思招隐诗》注，《御览》八百直八，百二十九）
　　燕伐齐，取七十馀城，唯莒与即墨不下。齐田单以即墨破燕军，杀燕将军骑劫，复齐城，唯聊城不下。燕将城守数月。鲁仲连乃为书著之於矢，以射城中，遗燕将，燕将得书，泣三日，乃自杀。（《艺文类聚》六十、《御览》三百五十，又五百九十九，《事类赋》注十三）
　　弃感忽之耻累世之功（《荀子。议兵篇》注。案此遗燕将书也。有脱误。《战国策》、《史记》作感忿，而上下「忿」字复见，疑彼亦误。）
【卷九】 《全上古三代文》 
◎鬻熊
　　鬻熊姓芈，名熊，祝融之後，陆终第六子季连之裔。年九十见文王，文王以为师，至武王、成王、皆师事之。成王大封异姓，会先卒，子熊丽，孙熊狂亦卒，因封其曾孙熊绎于楚，子孙皆以熊为氏。传三十一世四十三君。有《鬻子》一卷。案《史记。楚世家》：「鬻熊子事文王，蚤卒。熊通曰：「吾先鬻熊文，王之师也。蚤终。」」而《鬻子》书言年九十见文王，而有武王问、成王问，及康叔封卫事，计其年宜过百一二十，则蚤卒蚤终，谓不及受封先卒耳非不寿之谓也。
　　◇鬻子
　　案《汉志》道家《鬻子》二十一篇，小说家《鬻熊说》一篇，《隋志》仅道家一卷，《意林》一卷六篇。今本逢行注十四篇，以《群书治要》校之，实三篇见存。不录，录其佚文。
　　鬻熊曰：「运转亡已，天地密移，畴觉之哉！故物损於彼者盈於此，成於此者亏於彼。损盈成亏，随世随死，往来相接，间不可省，畴觉之哉！」（《列子。天瑞》）
