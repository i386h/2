<!-- { "loadSidebar": true } -->
　　文江之东小山麓旧有髙人读书屋绕屋森森松作林松隂行吟松下读平生读彻书五车鹿鸣宴饯来京华御前奏对三千字五彩椽笔登銮坡兰台石渠富纂述献赋陈诗诵功徳日给珍羞饱大官宫锦无时出褒锡黒髪去乡今二毛近侍光华更四朝人生倦勤思蹔逸小山南望心揺揺鹏搏九万六月息丹桂花香别京国旧屋还归小山下邺侯多书仍满架门前冠盖来纷纷少日同学何人存青松拂云尽成盖慈竹青青蕃子孙隣叟时过话耕稼亦有诜诜执经者红牋锦轴金绣段更觉文章动髙价老夫垂白念乡闗早晩天恩应赐闲长风万里泝玉峡舣棹文江访小山
　　题蒋主善梅
　　蒋氏传家秉清白住在金陵大江侧三径风流松菊存别有梅花春意繁开轩正对花林下襟抱冲和兴潇洒香浮丹鼎雪融初影转琴牀月明夜自承徴诏戴朝冠朝朝拜谒趋金銮故乡迢遥隔烟水十年梦绕梅花寒闲暇从容咏清句节操从知凛贞素嗟余同是爱梅人何时归赏江南春
　　长短句
　　题丘氏平原十景图
　　昔年过东昌游平原望玉山万松夹迳鸣翠屏叠出青防闲石豅瀑布飞秋雨彷佛龙吟井江暮东陂流泉清我心尽日徘徊不能去仙人夜半西极来【阙】云灿烂红莲开邀我【阙】　万夀之宫里酌以沆瀣青瑶杯隆山鸣钟促天曙懽言未竟东西去扁舟来徃不复寻江中遥望空云岑湖塘月色今何似嵗晏黄原飞雪深之子幽居有清赏展巻那堪动遐想到家还过仰山祠刻我题诗青石上
　　题康氏临清楼【有序】
　　家兄赘康氏时余甫十数嵗屡徃来其家及其子侄游嬉盖今四十余年矣而足迹不一至文溪者又二十年颇闻髙门大第加旧观多矣思裕来京持临清楼巻求诗故走笔赋此且致期望之意云
　　文溪似秋浦窈窕湛寒玉天净波平一鉴开倒影金华千仞緑人家多住溪东西飞栋辉煌接华屋疎槐杨柳防当门翠荇红蕖悦心目康氏楼居更萧爽雕栏百尺凌云上仙姥峯髙望欲齐状元洲近平如掌词翁酒客屡招寻吹竹弹丝共懽赏风物清华入吟啸阛阓喧嚣断轮鞅忆昔总角初常游溪之涯拆竿坐石堪垂钓临水提筐逢浣纱朅来忽复四十载漂泊不归双鬓华天涯徃徃闻逸兴邂逅题诗徒自嗟岂不闻宋朝曾孝子三子科名相继起连篇文采动公卿文溪之名自兹始今人何必非古人珍重贻谋在经史他年若绾银黄来仰视髙楼耀闾里
　　题杨学士藏子昻画刺虎图
　　妇牵车夫推毂车中儿貌如玉全家逺戍不辞苦日暮途荒车下宿山凄凄林谡谡飒然隂飚度夫身罹虎毒妇奋遂虎曵虎足呼儿抽刀斮虎腹倒虎肝肠夫来复终然妇愤不可平夫命无由百身赎有司匦函上行义华表辉煌旌白屋千年异事太史録人生富贵鸟过目谁有姓名光汗竹吴兴妙絶诗与画况复巴西详委曲昔贤汲汲翼名教竞为表彰励民俗建安学士古人心珍袭此图常韫匵偶然出示嘅古道援笔题诗愧貂续
　　题画送欧阳广哲
　　徃昔送子时春冰洞地明两京遂间阔相望揺心旌今年子重来几日复南征念子道路难激我离别情是时碧梧亭亭泛露彩翠竹瑟瑟含秋声踌蹰何以赠逺行子负挺特姿潇洒梧竹清岂不闻峄阳之产中琴瑟嶰谷之材谐律吕人生有志当大用况遇明时事尧禹常保坚贞徳不随流俗迁不见溪头磐石重如山时解出云腾九天
　　陈氏贞夀堂
　　北堂融融春昼长锦树错落含春香堂中老母今八十鹤髪如丝身乐康母昔初嫁时玉环自矜惜殷勤奉君子顾盼怜贞白一从守空闺皎皎冰雪色下有【阙】男儿力学慕古人季儿生来不识父今年六十霜鬓新明经射防选上第金马玉堂髙致身大箱俸钱奉慈母愿母十年百年寿清朝南极老人星正照华筵酌春酒五福重好徳徳厚福亦同伟哉贞夀堂乡里髙其风人之贞节乃大义烱如白日光洞地方今圣朝务表励作歌欲告观风使
　　题璚林积雪图送张宇初真人归龙虎山
　　北风十日雪大地气严凝江湖千里断行迹温泉火井皆为冰盘盘龙虎山岧嶤出尘表势并匡庐近斗牛叠巘重崖隔深窕向来积雪纷不消千树万树凝琼瑶素鸾缟鹤下飞舞空中缥缈天香飘上清真人夐清絶吐气如虹貌如雪袖有三华寳篆文腰佩千年苍水玦常招赤松为雨师曽游东海邀安期手执枢斡元化一扫氛翳回春熈玉皇端拱通明殿紫凤云章频召见天京十二楼五城亲接羣仙奉华宴五彩春霞导金节还向山中咽飞雪明年北上翔双鳬更采灵芝谒丹阙
　　赠族孙褒
　　【褒应敎官举以后期免归来辞出此赠之且示诗以广其意云】
　　万里江南来还归江南去丈夫得名何必早大器之成在迟暮岂不见深山长谷松栢林阅歴风霜年嵗深明堂清庙选梁柱匠石奔走来相寻我家住西昌于今四百载诗书门庭冰玉操炯炯光华着先代人生出处自有时立心但与前人期还家力学谢尘俗六翮排云应未迟
　　题竹石送陈有戒重使闗西
　　骢马碧玉蹄餙之黄金勒振鬛嘶青云汗沟流赤色乌台使君廌作冠绣衣虬髯冰雪顔大庭亲授五色诏西出绥抚逾秦闗长安城中旌节驻富有懽謡动衢路豺狼遁迹犬生牦不断和风送甘澍安内攘外职当为秋髙九月行边陲绥延宁夏濒絶漠城髙兵坚马尽肥归朝奏章累十纸仰契天心天为喜为臣体国宁顾家玺书重下歌皇华缙绅祖送都门道雪后飞埃浄于扫丈夫事业在盛年莫遣麒麟画衰老不见渭川竹可以栽汗青不见华峯石可以镌姓名功名到手不可让相期千载传芳声
　　题竹送欧阳哲佥宪之汴
　　岂不见奉大祭荐用璧与琮岂不见作广厦选裁梁与柱国家致理仗才贤敎养成之在黉序圣皇宵衣急文治大廷勅举观风使玉玺盘龙五色书亲遣廵行严敎事六一宗家有逺孙清才素行如璵璠手提文印之官去马头南望河南路河洛天地中崧髙峻极天降生周家申与甫近代亦有文富贤两程夫子明邹鲁道统上承千载传山川佳气朝朝有灵秀钟人物何曽间前后子行所歴善敎施本末兼举真良师后来功业有奋起防子誉名同逺垂临岐何以赠别离清风潇洒丹凤枝天寒嵗晏凛冰操持用慰我遥相思
　　题张氏秋月轩【其人能相】
　　开轩对秋月皎若白玉盘光辉上下澈无际洞然八极天地寛山河防茫影可识拂云桂树常团团太虚无尘万籁净玉绳璀璨金波寒是时秋气澄俯仰皆竒观灵台湛湛俗不染坐与月色相盘桓念昔少小家西陲爱此明月同襟期黔南蓟北行欲老惟有明月长相随月轮万古行乾坤年年常阅秋与春平生双眼炯如月阅人富贵兼贱贫谁其胷中如月明烦卿一阅世上人
　　惜别行送朱存礼致仕归鄱阳
　　御柳含春緑初徧紫燕黄鹂满芳甸晓日承恩拜九重银鞍白马骄嘶风我出送之城之东惜别且驻无匆匆忆昔携书汉江涘邂逅论心托交义折梅载酒春共游烧烛聮诗夜无寐卿才卓荦不可羁雄词徤笔皆如飞积金堆玉岂暇顾登山临水常忘归南飞云鹄北飞鴈天涯两分散即今三十余六年前日红顔皆白颠五岭炎方桂林好忠辅贤王已身老功成名遂天所全七十归来世防寳嗟余樗散质【阙】　　　清未有涓尘效禆益虚叨宠禄孤圣明望卿去兮惭感并倾离尊饯逺道重是平生故何由尽懐抱官河三月波溶溶片片飞落桃花红九华匡庐翠未了芝山秀出鄱湖东武山南在芝山上解绂他年定相访
　　赠眼医张生张侍郎求赠
　　人身具两目精气咸注之偶然神光困邪沴虽有四体将焉为丹砂空青疗盲晦异效徃徃闻良医今之臯陶少司防治刑求生劬以疲况复婴忧目为眚邂逅拙工乖所施双目等河注愁坐俛两眉圜扉纷纷叩苍昊瘉我公者龙树谁河南张生亦超越胷藏竒能口不伐小施寸七捷于神尽扫浮云见明月
　　题竹送罗文衡湖广宪使
　　骢马青玉蹄银鞍碧丝缰振鬛忽长鸣矫矫飞腾骧朝发都畿暮荆襄千里歘忽流电光绣衣骑马天上郎顔如玉洁髯云张十年北面侍明主铁冠白简横秋霜九重惠南土辍此殿陛良命之特斧振宪纲澄清洞庭及湘汉尽洗隂翳开春阳青霄白日上雕鹗及时功业须奋扬我有絶俗意赠之翠筼筜贞姿不柔亦不刚中虚外直操有常隆冬冰雪凛严厉长与庭栢同苍苍交映黄鹄山下之髙堂清风永昼含琅玕坐使民物咸阜康
　　苍龙歌【有序】
　　苍龙者天廐良马也产于西域皇上临御之五年赛玛尔堪之所贡也风鬃雾鬛苍然若云体质洁素骏爽特异按传记所载马八尺曰龙此盖龙云昔成周时越裳氏重译献白雉以为中国有圣人也今逺人贡马岂非同此心乎不然何以其一旦渉十数万里而来献也画史既图之臣谨作歌以纪其事云
　　天马生西域神骏挺卓特双目如镜悬方瞳紫焰红光烱相射长身昻长八尺龙腰褭飞黄竒骨同青丝潇梢尾窣地滃滃雾鬛连风鬃四足髙蹄削踣铁满身犹被天山雪逸气超遥时一鸣但觉飒爽长风生从知天驷宵降精晶荧下澈寒澄灵物翕合嘉祥兴戎夷得之纷骇目顾叹荒遐安得畜中华圣人今帝尧锦鞯玉勒东来朝芒芒沙碛渺西极籋云奔电千里一息登瑶京上赤墀下邦小臣陈奏词年来泰和洽边陲乾坤灵瑞世罕见端自皇仁所致之公卿拜舞效嵩祝陛下万夀日月齐周文徳盛騜至汉武役志劳贰师朝廷服逺在有道圣化真与周同规画史挥毫纪盛事敬作歌颂垂耀无穷期
　　晏太守重庆堂诗
　　家居重庆郡堂奉重庆懽堂中二亲大母母白髪如银身徤康大母行年九十三母也今年七十五姑慈妇孝天锡夀防酒在樽殽在俎蹁跹五防服绕膝戱孙曾森森暖翠慈竹茂烂烂云锦谖草荣象简绯袍日趋拜门拥彤幡燕皂盖邦侯为政儗龚黄能致髙年总心快故家元住大江西元献声华北斗齐公侯子孙必复始封诰行防照闾里
　　送彭朂御史南还
　　骢马铁连钱锦鞍瑚鞭东风都门道旦发何翩翩霜台御史贤且文治平中丞之逺孙贤孙白日上雕鹗东广南闽持敎铎九重召还赐廌冠勅付条章振文学南畿一百二十二郡县俊秀如林玉雕琢世重贤才比麟凤杞梓楩楠作梁栋圣人垂拱坐明堂昕夕需贤升显用臣子受命当驱驰必有勳绩裨清时山川何地无竒产要知成器须良师苏湖安定不易得萧艾芳兰岂无择与君同乡郡分手重离情丈夫得志贵行道当令海内扬鸿名
　　乐府
　　龙马乐歌【有序】
　　宣徳九年八月西北守臣遣使献龙马其耳额及颔及尾皆肖龙而全体洁白如雪鬈毛层叠状若波文盖腾骧卓荦有籋云追电之意气闻诸献者云其牧之地有池下有龙焉常有云雨晦防风雷交作于上盖龙马云勅赐羣臣观之羣臣明日请上表贺圣徳谦抑却而弗受臣闻上古圣神在位龙马出焉至汉元狩间马生渥洼水中当时作为天马之歌协诸律吕用诸郊庙载在简册传于无穷今献自西北西北干位也固天马所自出而龙乾象也故又为龙马瑞牒云龙马仁马也应徳而至又云龙马太平之应也诚由皇上仁恩义泽敷洽天下是以天降灵瑞以彰皇上大徳以兆太平之庆宜有咏歌协诸乐府以言扬鸿烈于悠乆臣士竒不材芜陋谨衍撰龙马乐歌九章缮冩上进其辞曰
　　龙马出自西极应天驷跃方泽具龙仪曒玉色嶷山立备纯徳
　　右一
　　龙马出神骏发镜夹瞳玉喷沬追迅风凝皓雪灵瑞臻燿天阙
　　右二
　　龙马出掩骥羣捷流电籋矞云入玉阙登金门灵自天瑞圣君
　　右三
　　龙马出象应乾旦歴秦晡憇燕秣珠票饮琼泉偕祥麟徴太平
　　右四
