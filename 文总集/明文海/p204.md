<!-- { "loadSidebar": true } -->
　　溟涬生者旴江廖应淮海学也抱负竒气好研摩运世推移及方技诸家学年三十防杭上疏言丁大全误国状大全怒中以法配汉阳军生荷校行歌出都门道傍观者啧啧壮之抵汉江濵遇蜀道士杜可大揖曰子非廖应淮耶生鄂然曰道士何自知之可大曰宇宙大虚一尘尔人生其间为尘几何是茫茫者尚了然心目间矧吾子耶然自郡尧夫以先天学授王豫天悦天悦死无所授同塟玉枕中未百年而吴曦叛盗发其冡得皇极经世体要一篇内外观象数十篇余贿盗得之今余五十年数当授子吾俟子亦久矣乃言于上官脱其籍尽教以冡中书其算繇声音起生神鉴利可大指画未到者生已先意逆悟可大自以为不及学既成去隠宣歙间遇余安裕弋阳将教之安裕劝生业中庸生瞠目厉声曰俗儒几辱吾康节于地下矣复去之杭客贺外史家昼市大衍数夜沽酒痛饮饮即吐吐即饮不醉如泥弗休醉中尝大叫曰天非宋天地非宋地奈何奈何语闻贾似道遣客叩之生曰无多言浙水西地发白时是其祥也似道未解复召至屏人与语生曰明公宜自爱不乆宋鼎移矣似道恶其言掩耳走生亦径出过曽渊子家索酒轰饮酒酣作婴儿啼曰大厦将焚燕犹呢喃未巳耶复赋歌以见意都人士闻之竞指以为恠民不与接独太学生熊睎圣犹时造其庐生死执熊手谓曰吾端居曽楼闻空中戎马百万来人作哭泣声壬申襄樊陷甲戍宫车晏驾乙亥长江飞渡似道亦殛死临漳丙子三宫播迁诸王大臣皆南北乱走嘘吸事耳子不去欲何为居亡何宋事日非沿江州郡望风奔溃生大恸曰杀气又入闽广中吾不知死所矣遂遁去其言无一不騐后四年病死处州学中年五十二无子惟一义女从之生宗尧夫先天之学颇自谓知易每见诸易师传疏不问浅深辄讪駮以为乐及论后天则尊羲画为经彖爻系辞为传黜文言彖象二传为九师之言且谓说卦非圣笔必不能作上下系乃门人所述序卦直汉儒记尔葢生聪明絶人未闻道而骤语数故其论经多失中然性使酒难近又好讦人隂私人面颈发赤不顾罕有从其学者唯国子簿吴浚进士彭复学师之浚不卒业复屡受唾斥不怨生将遁时召复至口发例手布筹虽平昔所靳若终身不示人者一举授复复后又授鄱阳傅立云或曰生濒死语女曰吾死后一月中朝命山姓鸟名使者来徴吾及傅立立当过予门汝可出藏书示之立当以此致大官后皆如其言所谓山姓鸟名崔鹏飞也生所著书有集厯髓星野指南象喻统防声谱画前妙用数十万言今犹闻传于世赞曰龙图成章有文从衡以濬以明以泄其藏以奠乎黄昔我素王韦编三絶坠绪微茫谁其我缀我叅我腴九师襄之我苞我晶百代攘之如河之浑如曀而昏如治丝以棼天未降割一髪攸存维洛有士居于百原超神冲漠凝于画先数往知来小大斯甄莫峻匪厓我陟其颠莫深匪渊我瀹其泉简材以升非隠弗传有者冡卒昭以宣或得其觕载神于言炎炎宋箓维其讫矣长星蚀栁色之赤矣眚祥见徴土髪矣明昏以世莫之戚矣鱼在在鬵尚其息矣维生之知中如沸羮彼惛弗知覆谓我狂我狂如何我忧孔多我山我河我用弗磨俾沦胥以讹我酒既嘉我瑟又龢我宁不啸歌北风其凉旂旐央央我车厐厐荡荡江流杭之如陆有腥其秽流血沃沃海氛方殷其何能目人有恒言风雨漂摇夏宇障之涉于大川烝徒楫之楫副宇桡孑孑焉依国武斯坠不知攸戒日陨弗升虽昼作夜号舞于林瞰于舎孰投是艰曽莫之艾乃惄乃惊乃瞻乃行乃遯死于睠生之为胡乃神以着徴之古圣匪程伊度何以言之卒沦于数一曲之淹不通其故易道既泯数亦不类激赞于生发我长喟月出皎兮在天之心在天之心何古何今
　　筮竹赞【有序唐肃】
　　予子之□欲筮而无蓍请以竹代之予曰易谓圣人之徳幽赞神明而生蓍则蓍固灵矣然地无蓍可废筮乎屈原离骚云索琼茅以筳篿汉方技传亦有筳篿须臾孤虚之术说者曰筳竹篿也楚人以结草析竹卜为篿然则楚人之筳篿以无蓍欤夫蓍蔡产也大可卜者出于蔡上有蓍百茎下必有灵守之蔡非楚地故以筳代蓍而卜焉今越去蔡尤逺蓍或不能致则放筳篿之法无害况吾所以质诸神者在诚不在物之□既作之因为赞俾刻其椟云
　　辞曰祝蜥蜴以祈雨龙之同类也禁原蚕以助牧马之同气也繄竹之视蓍均少彚也虚中弗窒又圆其外也虚则灵具乎智也蓍百茎而同本合万殊为一致也以有代无理或弗悖也爰韬爰椟受命则出也载营载尽吉防以示也于戏泰筮神明之攸寄也曷竹曷蓍惟秉诚之无贰也
　　义鹤赞【有序髙启】
　　吴报恩寺浮屠之颠有二鹤巢焉以逰以宿出返必俱一日其雄罣胫轮索中奋翼自掷空悬弗脱雌下首大鸣若吁于人众怜之莫能升遂宛转而絶雌依其傍弗去羣鸟欲磔之辄引喙怒逐不使近逮毛骨尽化乃已余居值寺东尝见其彷徨飞旋形貌惨悴风雨之夕哀唳噭噭若号慕然余念夫世固有伉俪相恱者矣一旦失所天哀未改而已他适涂膏自媒惟恐非艾农咷夕噱曽无含忸世尝以禽喻恶人宁不辱是鹤哉乃赞曰
　　嗟尔鹤乎维鸟之特猗雄死自守御鸟之贼猗独栖于标夜失其匹猗哀嘶返頋不啄而食猗厥质始化岂贞之魂猗匪鲁黄鹄孰配尔徳猗
　　象山先生赞【赵汸】
　　儒者曰其学似禅佛者曰我法无是超然独契本心以俟圣人百世
　　黄氏三夀图赞【有序方孝孺】
　　余少闻近古致治之主惟汉之文帝最贤求其本纪所载殊无甚异之事而太史迁独称其时老年六七十翁未识至城市防遨嬉戏如小儿状以为极盛心尝疑之谓此何足见其盛乎后逰四方海内经大乱之余风俗益偷垂髫之童辄往来郡邑用智巧相欺绐然后慨然思文帝之时信不可及追惟其盛未尝不叹其难遇也间窃自解以为唐虞三代固未易及至若文帝仁厚之主有志于治者皆可庶几效之安知不复遇乎昔年逰婺闻浦阳黄氏兄弟三人者合食以居至老不出闾巷心甚慕之今年至其家三老人者出迎须髯颁白冠裳如画行步踆踆可数黙然若不能为辞余私念史迁之所称者其谓是乎天下自此殆将治矣治乱之来虽由于天而实系乎俗便捷巧佞之俗成其流必至于乱忠厚朴愿之俗成治之渐也当文帝时汉兴三十载矣故其俗之盛如此今国朝之兴方一纪而东南逺邑之间已有若三老人者使越一世之后安知不如迁之所称乎然则三老人者君子于其身观国俗焉所系岂小哉其郷之好事者绘而为图而请余赞赞之固宜也虽然使天下之人皆若三老人者余之志伊周之志于是而见也谓三老人为异而赞之者非余之志也赞曰
　　俗之浇淳视乎斯民治乱之原非天伊人世之方乱民防厥徳诈谖机巧胥援以溺维治之符俗厚人厐厥风既成邦国以昌元乱既弭殆臻于理曷占其瑞视诸黄氏维黄世族为婺望家爵位非崇其徳孔华恃徳而骄徳则日隳弗居其名福禄攸跻懿兹黄氏有伯有季既锡之富又赉之齿人岂不富仅以赀名孰能与夷咸以善称人之耆艾集于一身畴得乎天施及弟昆伯氏持觞维仲之授季也防防以殽以豆其服岂华斯帛斯絺食非云珍于以疗饥孰不能言我弗出口一其诚敬乐有夀耉凡尔子孙曷不是程以革其漓以扬休声岂惟尔家宜俗之导孰能旌之四方是效
　　程文宪公雪楼先生画像赞【并序胡俨】
　　俨尝闻诸先生长者言初勉斋黄公为新建丞与斋李氏讲学于东湖书院极论性命道徳之防时双峯饶氏从斋实与有闻焉黄李二公皆朱子门人而饶氏亲承二公故学有本源传饶氏之学者徽庵程先生得徽庵之传者程文宪公雪楼先生吴文正公草庐先生二人也雪楼于徽庵为从孙草庐亦雪楼之荐起也后人徒知雪楼遭逢世运文章事业烜赫当时而不知其理学渊源实与草庐同一揆也公之孙今吏部郎中翰林侍书南云持公遗像见示俨获拜观乃述赞曰
　　天生人豪英伟特达义理精微源泉浚发学得其宗乘时遭逢论思密勿庙堂雍容掌帝之制浑噩古风金薤琳琅焜耀无穷登荐遗逸名徳式崇悬车引年进退以礼其心休休岂曰知止幅巾短褐逍遥夷犹麻源之谷实邃且幽流瀑涓涓白云悠悠午桥縁野令徳作逑九原不起吾孰与防
　　平心杯赞【刘定之】
　　陶甆为杯有童中立斟之以酒浸趾没膝滙腰平心不可复益益则下漏淋漓滴沥至于桮干衣履尽湿童仆窃笑宾主失色维昔哲匠用戒贪得岂维酒哉可该凡百
　　郭令公像赞【失名】
　　唐尚父太尉中书令汾阳王姓郭氏其元勲伟烈着于社稷岂独其身为国宗臣而垂裕子孙百世赖之余从其裔孙获观遗像乃知将相自有真也韩退之所谓如髙山钜谷龙虎变化盖其麾下偏禆頥指气使者尚然而况于王乎为作赞曰
　　唐室中微主昏臣僭长驱腥膻摧裂宇县青骡蜀道龙种路隅嗣皇朔野号令烝徒风飞雷厉英雄羣集孰若汾阳其声赫奕躬扶日驭手挥天戈光弼懐恩左翼右呵荡涤咸雒勦防安史尽挈寰海归唐天子歴肃代徳常为虎臣功名盖代贵富超伦入于其家绮疏朱户侯伯仆妃主女妇立于其朝真王上公强藩屈膝奸相敛容出于其郊贝胄金钺囬纥罗拜吐蕃奔北唯兹汾阳何福之隆本于厥心全徳大忠厥心何见其仪孔硕河目海口泰华屹立宜尔憸壬匍匐趦趄貌蓝色狐遇于菟十世宥之尚百其世凛乎犹生遐哉勿替
　　文丞相像赞【孙燧】
　　伟哉文公千古之士方国脉尚存也流离颠沛唯恐不得其生及国脉既絶也慷慨从容唯恐不得其死求生匪生求死匪死生死唯求成就一是丈夫事业固毎如此百世闻风孰不兴起
　　震川先生赞【有序王世贞】
　　故太仆寺丞直文渊制敇归震川先生讳有光字熈甫昆山人也生而美风仪性渊沈于书无所不读而尤邃经术长于制科之业自其为诸生则已有名及门之屦恒满而先生方以乆次膺贡寻举应天省试第二人故相张文毅公治时主试得先主文而竒之大以国士相许然至公车辄报罢行年六十而始登第又不得馆选出令湖之长兴逾三载仅迁判顺徳府高新郑其座主也以大相秉铨怜先生屈抜为太仆丞寻以太仆入司制勅气稍发舒而浙之台使复苛擿之先生方属疾鬱鬱不乐遂卒先生于古文辞虽出之自史汉而大较折衷于昌黎庐陵当其所得意沛如也不事雕饰而自有风味超然当名家矣其晚达而终不得意尤为识者所惜云
　　赞曰风行水上涣为文章当其风止与水相忘剪缀帖括藻粉铺张江左以还极于陈梁千载有公文运斯昌衰起八代如韩在唐宗工哲匠宋之欧阳余岂异趣久而始伤
　　国寳新编传赞【并序顾璘】
　　李梦阳字献吉本闗中人从父官遂寓大梁仕至江西按寮副使朗畅玉立傲睨当世初读书断自汉魏以上闻人论古昔有不解事即曰岂六代以还书耶盖不之读故其诗文卓尔不羣晚始泛览诸家益济博或失则粗抑矫枉之偏不得不然耳夙尚气节当孝宗朝上书言事意翕翕希贾生代韩司徒草奏劾诸阉危矣赖武功康子海脱其难视江西学政文教郁兴不能与俗俯仰躬陷缧絏诚亦负气之过卒使防毁丛积摈弃终身伊谁咎哉空同集六十三巻可谓富矣姑苏黄省曾诠次至以辩狱等辞亦错其间诋之耳赞曰
　　黄初响絶诗道中微唐兴二杰大发厥机世岂不逺知继者希桓桓李君生也实后上泝风雅志则多有一鸣惊人千古为友
