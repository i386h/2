<!-- { "loadSidebar": true } -->
　　昔夏禹定九州贡法明三壤同异山川草木鸟兽戎狄土地所生财赋所出声教所暨咸悉载之无一遗者至于天下人性贤愚民心善恶之所系则阙而不载焉三代而下史策所存者咸能着之图籍而志其地理迹其纪录则于天下人民所系之性亦略而无闻焉圣贤之述亦有所阙乎岂圣贤之志将有所蕴乎意者谓人性之上下不常于世随其教化而移易也故上之教行则民兴善上之令严则民兴暴皆从其上之所为尔语曰如风之偃草又曰若泥之在钧者岂虚言哉此圣贤所以不可不笔之而传后世者矣且蜀之开国地逺中夏民性怯懦而多浮侈迨文翁之为守立学校造讲堂石室以备其制度遣俊乂之士东受七经还以教授于是风教大行而岷络之地可比于齐鲁厥后相如既没而渊云之徒森然继出两汉之际举不乏贤得人之穪迨今攸盛于戏蜀始以僻陋险隘人民夸诳古谓难治暨文翁以儒学教导则其人莘莘然向慕于文学而见用于当世者得非上之教化移易于人民故若是哉览之前记尤美其事观夫遗迹则石室犹存虽前贤有铭其徽烈者大率言立学兴儒而以石室雕琢取学者磨砻之意又欲树功于不朽也观其言辞似未尽贤守教化之深意因复广而铭之曰
　　地有常形民无常性繇上之化所从而正维蜀之郡在天一隅俗尚浮侈人希服儒贤哉文翁来牧兹土爰立石室始兴庠序俾此岷络儒风大行于以两汉英贤踵生降及我朝得人侔古家慕渊云学隆邹鲁政教下格文材上通迨今蜀人咏歌徳风
　　金堂南山泉铭【并序】　　　　　蒲国寳
　　兰陵钱治尝作南山泉记实仁宗天圣四年距今盖一百二十有一年也钱又夸大其言以谓陆羽作茶经第水之品三十张日新煎茶记又増其七毛文锡作茶谱又増至三十有八金堂南山泉当不在兰溪第二水下然前之三人足迹曽不一履此地宜皆不为所赏鉴故此泉湮没而无闻方可叹也先朝时家恬户嬉一时人士往往多以卜泉试茗相夸为乐事至靖康后天下骚然苦兵生民困于征徭邑中之黔惴然方以货泉供亿县官不给为恐泉之甘否何暇议耶黄君才叔北方之修整士也绍兴辛巳于南山之南手披荆棘锄其荒秽卓江山景物之防作屋十数楹极幽居之胜而嵓窦之间泉之湮者复逹引之庭除其声防防遇暇日余率二三賔朋登君之堂洗心涤虑便觉烦暑坐变清凉酌为茗饮则又苾甘可爱诚如治之言者余以是知物之兴废通塞亦自有时何独一泉耶是不可不铭铭曰
　　峡水东注鹤峯北峙幽幽南山为国之纪自冽彼泉出于嵒底清新香洁酌之如醴吾侪小人岂曰知味宜防而甘即为佳水近世钱治盖尝品第方之兰溪不在第二陆羽既逺无复为纪日新文锡兹亦已矣今之易牙未知孰是一泉小物隠而弗示不有奨鉴孰发其閟勒铭山阿以告吾类
　　月岩铭　　　　　　　　　　冉木震
　　黔号古郡地居极边倅治倚山其山刺天曰有月岩古老相传视事累月徧求茫然偶濬沟渠巨石中填深掘视之厥状防岏中窦一穴透明而圆皎如秋月翳絶浮烟旁辅三隙如星之聨拂拭细观古识存焉爰命仆夫舁置座前负以层石映以湾泉日对其侧巻舒简编凡初遭遇皆有夤缘髙岸深谷知防变迁惟我月岩存千万年
　　丞相张公祠堂铭【并序】　　　　　田楙
　　大丞相文忠张公以治平三年春初仕为雒县簿其年冬十有二月来摄华阳县衡山镇之征官越明年秋八月丁内艰而去迄今凡九十年镇之防国寺有堂旧刻公之遗诗绍兴乙亥楙来护观景想风烈良用慨然廼新椽础以绘公像从公之孙亲叙南通守讲究家传记其年月嗟夫公之大节在史官文章在天下勲徳在生民是区区者亦何加损于公哉诗云髙山仰止景行行止意其在兹铭曰
　　天为斯民挺生贤喆谁为厉阶投而莫合伟哉文忠岷峨之英瑞成凤皇声为雷霆熙丰元祐迄于崇观世故多矣金石不变晚而来归舜韶一防岂不能从爱莫助之抱闗击柝我初不屑粲然珠玑散落遗碣貂衮訚訚凌烟功勲岂真公邪天壤遗文噫天何时复生此老浮逰汗漫固有不朽
　　有斐阁　　　　　　　　　　　王赏
　　温江蘓国士企先于东效别墅创为小阁前有修竹后有流水予铭之曰有斐而为之铭铭曰
　　淇水汤汤绿竹漪漪武公之徳托兴在兹圭璧之质琢磨成器愿子百年惟公是似
　　泮宫达泉铭【并序】　　　　　　栁梦弼
　　水供涤濯飰食之用民不可一日无惟古信州上倚山下瞰江最苦汲负淳熙癸卯冬大着杨先生奉尺一来领漕事慨然有澄清志趣明年革盐弊正铨曹平搉酤所以措雕瘵之民于安全之地者无不用其至犹以为未也知民艰于水思得良工相地脉开数井济之闻泮宫有眢井渫治力必省乃命奉节令孙必益董其役俄而及泉新辘轳具绠缶尝试哜歠寒冽芬甘又甃其面屋其颠与此邦士民为永久莫大之利郡文学栁梦弼请名先生曰学井非他比也名逹为宜盖取孟子之説四端若泉始逹之意先生顾恵多士所以期待者良不浅矣梦弼窃谓嘉量微物盘盂小器犹昭徳记功载在铭典矧因民所利与乾造同不言之美逹则兼善使斯民无不被尧舜之泽可喑无一字以绍无穷乃为其铭曰
　　水哉似道日用叵无防拥山椒云顶鄽郛頫瞰蜀江汲负崎岖无井叹杜无力咏蘓悠悠何载泮宫凿井水生其芹坛对惟杏青矜裕徳朋来造请饮顔一瓢慕黄万顷谷鲋惟何土石迩堙士困陆沈学以日新挈瓶为知叩户求人逖想西江畴悯波臣闗西夫子道犹四渎揽辔志清恩波渗漉谓学有源不逺可复试疏导之其逹必速廼任茂宰俾浚其眢九轫倍深天一中寒面以玉甃围以珠栏今之孟子还取四端名之曰逹言近防逺即学诸生盍亦自反志逹而明其流浑浑辞逹而文其初有本下学上逹素王是师兼善天下在推所为是闻非逹亦宜审之愈及愈新径逹圣涯所谓逹者先王之徳巳逹逹人欲同其徳一字衮褒要当黙识勒铭学官与道无极
　　鱼复扞闗铭【并序】　　　　　　李
　　古梁州域实兼巴汉庸蜀地汉孝武改梁曰益梁州总八郡梁之为言强也益之为言阨也此昔圣贤察其风俗接其形势而为之名也故其人则彊毅精敏嗜义负勇其地则山屏水堑险介重阻沃野丛傎辐员万里北以剑门为限东以鱼复为守此二物者蜀之襟喉扃闑也战国交侵楚肃四年始建扞闗突在鱼复置江闗都尉以鱼复设尉治东汉省尉而闗如故【东汉志有扞水扞闗不言都尉治】秦张仪説楚谓下水而浮不十日而拒扞闗蜀李雄説公孙述谓东守巴郡拒扞闗之口皆指此魏郦道元注水经谓扞闗乃廪君所置唐章懐注范史谓闗故基在夷陵巴山县【巴山县自唐天宝八年为巴山郡界峡州西南五十里】二説皆非也盖鱼复之有闗尚矣无事则严封域察奸轶有急则扼要扞凌暴有国者所宜致谨也虽然常考诸古剑门以汉中武都为屏蔽失汉中武都则剑阁不足赖矣鱼复以秭归夷陵为保障失秭归夷陵则鱼复不可恃矣考秦以下以迄于今举兵定蜀者凡十有三唯秦司马错汉以来歙魏之邓艾钟防苻秦之杨安后魏之尉迟迥隋之梁睿唐之髙崇文后唐之郭崇韬本朝之王全斌实出劒阁隂平道至若吴汉若岑彭若诸葛亮若桓温若刘敬朱龄石以及刘光义皆拥舟师西指遡江扣闗麾城斩邑易如拾芥何者皆以先秭归夷陵也汉昭烈袭取刘璋既北収汉中即东争夷陵呜呼若昭烈者可谓能知保蜀矣功之不遂此天也然而刘禅继世犹以茍安者徒以与孙氏交欢也且蜀与吴楚为唇齿之国两全则固一失则危是以自古欲图江南者必先奄蜀何者地势便兵力接也秦取楚晋取吴隋取陈耀兵上逰舫船载卒乗流而东曽不顿一刃折一矢而荆扬之区已望风褫气矣苻坚伐晋亦分军而下不幸苻融之兵先败于淝水故不能成功以此知英雄图事后先一揆然则蜀之重也审矣自古言蜀人嗜乱喜祸故所以制御操切之者尤尽其术呜呼何其过也吾观从昔乱蜀者皆非其国之人率由奸雄乗隙外至因窃据焉而蜀人莫与之抗盖公孙述着祸于卒正【扶风人】刘焉蓄奸于州牧【竟陵人】钟防兆谋于降将【颍川人】李特奋迹于流人【略阳人】程道养怨激于苛刻【枹罕人】刘季连计成于特夺【彭城人】司马勲出于王族萧纪兴于帝胄王谦衅于易代【太原人】刘辟絶乱于留后王建发踪于椎埋【舞阳人】孟知祥绍难于违愎【邢州人】唯东晋谯纵本宕渠人然纵之初起实出逼胁观其仓皇赴江以逃则知纵本庸人初无异志劫于羣叛不能自还若述焉以下数子者则其险诡睥睨有从来矣彼见蜀之险足恃蜀之富足资防然动心逆节萌起盖有观剑门之险而追笑刘禅览甲兵之盛而思效徳而蜀之人形格势制不能不折而从之其间能截然自固耻汚于伪如青衣之不賔公孙述牂牱之不臣于李特者类有之矣呜呼一定而不易者地形也难保而易变者人心也故地形惟所守而人心惟所化茍知所守则力约而功倍圉固而敌畏茍知所化则嚚傲革为勇毅柔脆易为信顺不知所守则嬴氏家函谷而灭田宗国东海而亡矣不知所化则暴悍踵起于江汉奸丑接迹于洙泗矣鱼复与剑阁埒险角壮并为西南镇昔有铭剑阁者独此缺诸江出岷山行二千里合蜀众流毕出瞿唐之口山竦而嵥崒水激而奔迅天下瓌絶伟特之观至是殚矣是宜有铭琢刻盘石以侈寡匹以厉防极其词曰
　　惟梁州域神禹所别有归其闸险肇天设控引荆襄枕倚牂越岗聨岭属以岈嶻嶭洪流下瞰澎渗荡潏衡灊抗髙华岱嫓桀上柱天倪防扼日辖惟断屏障则恃于峡如户斯辟此为之闑冦来是扞兵势攸接镜考前古棋势辐裂水攻陆击巗披谷抉甲熣烂白刃鎗防云舸倐驰羽纛斯掲山犇防兕壑渍螭蜺水奸脱入孰睨旋窃虐环千里炖人于钀曽不逾时宗陨祚防四方之人王化所逹宁甘嗜乱实首攸胁岂富是怙忍上之觖惟此山川重阻复叠徳守者固兵据者蹶惟此黔庶嶷嶷业业力制则离道懐乃协皇帝圣武恩被防狘国有至仁九土臣妾勒铭山阿永彰宋烈
　　主一斋铭　　　　　　　　　　张栻
　　成都范文叔以主一名斋予嘉其志为铭以勉之
　　人之心抑何危纷百虑走千岐惟君子克自持正衣冠摄威仪瞻以整俨若思主于一复何之事物来审其机应以専匪可移理在我宁役随积之久昭厥微静不偏动靡违嗟勉防自迩卑惟勿替日在兹
　　镜砚铭　　　　　　　　　　黄庭坚
　　泸川之桂林有石黟黒砚则宜笔而受墨唐安任君从简之砚面为镜而背三足形骇天下山林不若而不得访诸禹也
　　古砚铭【并序】　　　　　　　　　唐庚
　　砚与笔墨皆气类也出处相近任用宠遇相近也独夀夭不相近也笔之夀以日计墨之夀以月计砚之夀以世计其故何也其为体也笔最鋭墨次之砚钝者也岂非钝者夀而鋭者夭乎其为用也笔最动墨次之砚静者也岂非静者夀而动者夭乎吾于是得养生焉以钝为体以静为用或曰夀夭数也非钝鋭动静所制借令笔不鋭不动吾知其不能久逺与砚同也虽然宁为此勿为彼也铭曰
　　不能鋭因以钝为体不能动因以静为用唯其然是以能永年
　　泮池铭　　　　　　　　　明黄景防
