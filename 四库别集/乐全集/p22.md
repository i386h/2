<!-- { "loadSidebar": true } -->
　　汉髙祖起沛入关王蜀汉还破三秦与楚人争天下血战五年卒灭项氏其贤杰之从君者众矣有若萧曹者为之腹心股肱以固其根本有若良平者运筹帷幄以出竒制胜有若韩彭者统兵帅众以尅国擒敌有若哙歙者披坚执鋭以御侮捍难有若随郦者凭轼结纼以驰説诸侯有周纪之忠节以坚人心有陵勃之方厚以荷重事及其既定乎天下也则奉春论都以安其居稷嗣制礼以定其位律令以具章程以立虽日不暇给规模博远矣大雅曰无竞惟人汉所以集大命而成丕业者其信有人哉自髙祖之世至歴代之士论汉初之功臣者辄曰是其得三杰而酂侯功次第一以愚论之在汉之初定论功之时则酂侯宜无与让在歴世之议者则未之思也以愚论之汉氏之功臣叔孙氏不在良平之下矣夫髙祖自布衣提三尺剑起于大泽之中顚危艰险不济者数矣厯数有在人多归之忠者守知者虑勇者战辩者説以其寛仁大度不忌不克故天下之材咸为之用卒以有成及项氏之亡羣臣诸将皆野人武士与帝同起畎亩之中素常差肩等夷者一旦而为之君臣其心不能卒服乃至酒諠殿上拔剑奋击当是时也乱在顷刻变在须臾虽萧曹之忠良平之谋英彭之勇随郦之辩顾无所施矣叔孙氏一创朝仪而悍夫慑勇夫服不施威刑不烦训令君尊臣卑上下肃定宗庙以严朝廷以庄位分以叙贵贱以别髙祖乃始叹天子之贵焉在成周多士矣然其成文武之业致太平之功者终在周公而周公所以致太平之迹乃具于六典之法懿夷下衰王室微弱后王所守惟祭与号而天下尚知宗周以其邦秩国典纲本所系虽齐桓晋文立威定霸必挟王命以令诸侯犹赐胙而下拜请隧而不许降及末世韩魏之分晋田氏之得齐咸因诸侯请命于周有封籍于文武之庙而后敢正名称爵通于天下则知疆域之大士民之众甲兵之强威势之盛不可以犯典礼之重也不然者以齐晋之视安烈匹夫擒之耳至战国兵拏祸大诸侯先窃焚削旧礼之篇籍而遂僭用王章焉然其维持邦国八百余年虽危不亡将絶复续非礼何以存之汉自孝惠之继立其大臣旧将北面于孺子之前慑然无敢有异望者及吕氏以妇人临国坐闺帷之中以制天下彼陵勃辈输力服事葢束于朝廷之仪而迫于大义也及光武中兴三辅耆旧再见汉官仪至或感泣识者固以知其能复汉祚矣由是言之则知叔孙之于汉子孙所赖者也彼攻城野战出竒画策特决功于一日尔周典司勲氏辨臣之六功有国功有民功有战功者若叔孙氏其可谓有国功者欤愚故曰汉氏之功臣叔孙氏不在良平之下矣

　　乐全集卷十六
　　钦定四库全书
　　乐全集巻十七　　　　宋　张方平　撰
　　论
　　中庸论上篇
　　中庸曰天命之谓性率性之谓道修道之谓教此圣人所以防天人之理极性命之际举大中之要正教化之端者也至于孟荀扬三子善恶之论则其于中庸之教异矣或问其说对曰三子之言性一人之性也中庸之为道天下之化也夫天下之人虽风俗异宜贤愚殊品至于口之于味也必同嗜焉耳之于声也必同乐焉目之于色也必同好焉至于心岂独不同乎是故天下之心所同贵者五常之道也子知雨雪雾露之所从来乎是亦江河海泽之气也嘘吸而上为霖雨为时雪为雾之润为露之濡百谷以成万物以生天下之人曾不归功于江河海泽而本于天者以水旱所本也人禀五行而生含好恶之明圣人因其性之所同贵者于是推仁以广爱制义以从宜礼以正名智以应变信以着诚天下以治彛伦以叙而民曾不知此本为已之性也而归徳于上者以治乱有系也且夫五方之民夷貊之类嗜欲相戾言语不通其性之不率教也盖天地之气所肖偏者何则文王作徳西戎为仁譲之邦箕子行化东夷为礼义之国幽厉淫虐成康之俗以坏桀纣暴酷禹汤之民可诛秦居镐京而戎政兴子居九夷而夷不陋被髪而祭伊川为陆浑椎髻既朝瓯越为汉郡以是为言民性何常哉惟化之从也子盍况之异物乎马牛駞骡兽之悍者雕鹗鹰鹯禽之鸷者驯而服之韝而役之惟人意之从也况人之灵岂如木石之不迁者耶诚如是则周衰战国之乱亡秦之暴且数百年而下不复有汉文景自汉之末魏晋之五胡扰攘且数百年而下不复有唐太宗是故大化之行也则天下之性如一人大乱之作也亦以一人之情变天下愚故曰中庸者天下之化也圣人所以极性命之理而正教化之端者也谨论
　　中庸论中篇
　　问者曰子谓中庸之道必为天下而后可施耶曰非此之谓夫中庸之道卷之充一身舒之弥天下盖闻稽大可以略小拘小或遗诸大愚特广其要而言尔姑以一人之性观之不愈精乎且尧舜之为善桀纣之为不善岂天下之人家至而日见之欤上之所行固下之所效之者食荼蓼者不知荠甘居嬴博者必为齐言绀緅随染薫莸易气由所迁之者也尧舜率天下以仁而人从之夫上所指顾下必趋走矣又况躬率之者欤故一人之性诚仁则天下之性斯仁矣汤武之民桀纣之民也在夏商而恶在商周而善知民性之易正矣故民性之从化譬之杞栁屈之可为桮棬譬之湍水激之可使上下如树苗焉以溉耨之功可以移地之肥确如化材焉以攻揉之力可以变木之曲直是以圣人知天下之人性可使同也故执乎一以制天下之动通乎诚以合万化之原脗合乎诸异周视而同仁端黙乎户牖之间凝神乎太紫之庭我无为而民自朴我无欲而民自化夫是而天下之俗安以和各复其正性命之理得矣故曰惟天下之至诚为能尽其性则能尽物之性能尽物之性则可以赞天地之化育而与天地参矣是故圣人之道大可以参乎天地微可以通乎鬼神变而动顺而静不疾而速不行而至天下之民犹范围之内也故其穆人伦移风俗使民徳归厚物性合和其本自乎一人之化而巳是故极性命之説通天人之际者中庸之教而巳矣谨论
　　中庸论下篇
　　子曰道之不行也我知之矣知者过之愚者不及也道之不明也我知之矣贤者过之不肖者不及也夫贤者人道之大成知者天下之达道以贤知之材于中庸之徳也其几矣子曰过之何谓也曰此乃所谓过与不及者非上智与下愚之谓盖言中人之行可与之上下者也彼中人者不得道之至正是故刚者自伐柔者自怠故曰小人中庸也小人而无忌惮也彼自伐者贤已之贤而知已之知故过之又曰人一能之已百之人十能之已千之果能此道矣虽愚必明虽柔必强彼自怠者谓已不能而莫之勉也故不及焉是兹二者髙者可抑而下者可举尔非不移之性也子曰舜其大知也与执其两端而用中于民其斯以为舜乎设以知者为过之是舜不得为舜矣子曰回之为人也择乎中庸得一善则拳拳服膺而弗失之矣设以贤者为过之是顔氏之子尚安得曰其殆庶几也子曰人皆曰予知驱而纳诸罟擭陷穽之中而莫之知辟也人皆曰予知择乎中庸而不能朞月守也前所谓知者过之谓此类也子曰愚而好自用贱而好自专书曰侮慢自贤前所谓贤者过之谓此类也是故圣人之道莫过乎中莫节乎和以之理一身则心庄而体舒以之施有政则民安而事顺举而错诸天下国家万民用乂其所以推而广之之源发诸一人之诚尔故曰诚者自成也又曰诚者非自成已而巳也所以成物也是以始于自成终于成物尧舜以徳自成天下之民归厚矣禹以躬勤自成天下之民允治矣汤以去暴自成天下之民徯来矣文武以仁义自成天下之民兴让矣汉祖以寛大自成天下之民推心矣文景以恭俭自成天下之民安静矣推而逮乎百世之下未有上正而下不厚者也未有上僻而下不邪者也是故君子诚之为贵中庸之徳至矣哉谨论
　　三代建国论
　　天子建天下之大号所以表万国诸侯立一国之名所以长百姓故王者受命改正朔易服器与民更始兹为大制说者以为颛顼而上象徳以立君号髙辛而下因地以为国名至于三代则天下之称章章矣惟五帝之道大公天下而无私生之号不浮于实死之諡不溢其美百姓日用无得而称焉三王之国世继如家不为之名子孙何述或曰夏商周者因故封邑者耶既受命而为之名也曰禹之兴也无民无地而享天禄则是夏之名非素有也自契至汤其国八迁汤始居亳从先王居师趋鸣条桀奔南巢遂顺天人缵禹旧服则是商之名非初封也稷初封邰公刘居邠太王徙岐文王基命为西伯言其所都犹曰镐牧誓犹曰逖矣西土之人武王克纣诞成厥勲爰集大统以抚方夏作武成之篇始曰祀于周庙曰庶邦冢君暨百工受命于周曰惟有道曾孙周王发则是周之名盖克商后建之尔是知此三代之号者皆取光显之名以着乆大之业以建大统以垂无穷者尔夏之言大也莫与为大也商之言中也用中于民也周之言备也盛徳大备也项羽之裂天下而封诸侯也髙祖得汉失职西去心怀恨望而良平等曰汉美名也人之言曰天汉故髙祖既即大位竟以名国廼自魏晋以来创业之主咸因受命之地而为建国之称袭以为常无或更易夫王者以天下为体国君以国为体世其位子其民君之善恶也不常而国之体也不可改饰身之美私也美国之名公也愚故曰王者受命改正朔易服器贻谋之大者也观先代诸儒多执三代之名皆以为因故封而不易且以为先君封国之名不可变以疑后世者故论以明之谨论
　　史记五帝本纪论
　　周道废秦拨去古文焚灭诗书故明堂石室金匮玉版图籍散乱太史公缀缉天下放失旧闻録秦汉上记轩辕下至太初成一家之言事迹条贯信该详而周悉矣然而为史之法系在夲纪纪者统也言王者大一统正天下正朔所禀法令所由出者也而迁为纪始诸黄帝愚有惑焉易曰古者伏牺氏之王天下也仰观象于天俯观法于地于是始作八卦以通神明之徳以类万物之情盖三极之道九畴之夲书契所纪君徳最盛伏牺氏为歴代帝王之首也孔安国曰伏牺神农黄帝谓之三皇少昊颛顼髙辛唐虞谓之五帝今迁叙三皇而遗牺农纪五帝而黜少昊何哉易始于三画书夲于三坟礼之所萌乐之所起万类以别生民以存皆自乎伏牺而迁不录焉何也易曰帝出乎震夫五行用事先起于木故太昊法之首以木徳王天下今遗牺农而不录黜少昊而不叙是于五徳相承之序可乎哉郯子曰伏牺氏龙师以龙命官神农以火纪黄帝以云纪少昊以鸟纪颛顼以人纪今遗牺农而不録黜少昊而弗叙是于五官之纪可乎哉时令曰盛徳所在各以其帝配盖所以主祀四时正位五方今遗牺农而不录黜少昊而弗叙是于五时迎气之体可乎哉家语载孔子语宰予以五帝徳之说遗少昊少数而禹在焉又季康子问五帝之名孔子乃以太皡炎帝黄帝少昊颛顼为对盖夫子之答因乎所问康子以五徳发端故以五运相承者答之宰我夲以黄帝为问不及少昊故略而不书迁既网罗周博断为定典接先圣之絶绪遏学者之末流书以该名数表以正时厯世家以显宗夲列传以着成败然其大夲纪为之主而一纪之初所失者二考三皇之迹而牺农不录观五帝之事而少昊不载愚窃惑之如曰有微防焉盖未之知也谨论
　　三代本纪论
