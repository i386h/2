<!-- { "loadSidebar": true } -->
　　处士姓陈氏讳霖字士恱陈氏其先居金陵五代之际大理评事讳晖者始居泰和世业儒至宋而仕宦科第甚盛彬及从子皆理宗朝进士彬官至提防刑狱国子监簿监簿文丞相进士时座主后公过泰和为新其居第至今乡里夸道为荣处士五世祖也祖存道元安逺县学教谕父焕章母曽氏继萧氏处士兄弟四人其仲处士也为人端厚和易自少喜学问安成刘云章先生甞教授其乡处士与其兄士瞻从之学兄弟皆为先生所重骎骎有造诣矣无防士瞻举进士去后为兴宁县主簿父已老二弟皆幼而处士始弱冠凡公府徭赋及家之祭祀賔客寒暑朝夕所出皆治于处士而皆当其父之意平居孝事父母及其继母友于兄弟爱弟与子一督之学士瞻甞坐谪逺外嫂邓早没遗三女及刘氏妹夫妇皆没遗二女皆鞠于处士既长为择壻备礼而嫁之行【阙】择义乡人服其公有争讼率徃求直而乐于恬静甞【阙】省兄至兴宁留旬日而去县人莫有知者及弟士启子礼先后登第士启自礼部郎中陞山东防政礼为思南知府人皆为陈氏荣而处士意澹然入则与士瞻相怡愉出则陶其趣于山水之间盖其自视举无以易此乐也晚喜写墨竹日为之不厌人因其所自号称恱岩居士云永乐丙申十一月二十四日卒享年六十有三娶戴氏故儒家有妇徳先卒继曽氏子男五长礼今为临安知府次禧举乡贡为辰州府学训导次祚为士启后次祊女三长嫁罗以智次嫁萧徳庄次许嫁郭晖孙男一肇女四处士之葬也以卒之又明年二月二十四日葬在山槎乡鹁鸠冈先茔之侧而未有铭先宜人处士族姑余其外弟也于是礼以翰林脩撰曽鹤龄所述事状属余铭铭曰
　　焜焜其先骈荣累芬济济其承绳武续闻嗟士恱甫潜彼遐陬孝士于行匪于显幽乔乔珠林爰托我居撷芳挹清优游怡愉白髪归全其藏有坟春秋雨露来来子孙
　　左处士墓志铭
　　监察御史南城左瑺永乐癸卯三月二十六日丧其父处士公奉中书舎人同邑章文昭所述处士行状介刑部员外郎吾郡周恂如求铭其墓按状左氏世家旴南城元季徙麻源三谷至处士又徙郡城之西曽祖讳欣祖讳明叔元【阙】公府从事父讳彬卿平乐州学正母氏处士讳谦字彦彰从父进士友信无子以父命为之后天资明敏自少喜学问不烦程督于经史诸书过目辄能记诵不忘长益博通百家贯穿古今逺有造诣而事其父母及所后父母一于孝所后母郑氏久病气絶已三日独胸次微温众环视不见生意欲举敛处士不可力求医疗竟苏母恒言微孝子吾死久矣父母没皆哀毁而葬祭以礼友于兄弟慎择交友而敬久不衰急于义举未甞与人较曲直而乡人有持曲直不能平必就而质之守令数荐起之皆以亲老辞然教其子必在于事亲瑺登第归省谕之曰由祖宗积累致汝有今日如或一毫于国事不能尽忠忝尔祖矣其终勉之平居一由儒者之道释老巫觋之流未甞及门恒不忘三谷山水之胜自号三谷居士春秋八十有六而卒娶刘氏继周氏俱有贤行先卒子男四英瓛杰瑺瑺永乐十六年进士任浙江道监察御史孙男七绍宗益宗显宗超宗兴宗述宗辉宗女二曽孙男一愈处士之葬以卒之嵗某月日其墓在邑某乡某原铭曰
　　左氏所出自齐公族丘明素臣郢防圣门名汉者雄晋曰太冲在唐曰震代有耀宗厥来徙旴益蕃以昌累善积仁显闻乡邦学士绳绳逮彦彰甫钦厥攸行静言幽处巻而弗施以遗厥后惟彦彰甫没且弗朽
　　胡处士墓志铭
　　永乐十八年十月二十日丰城处士胡宗仁卒享年六十有三将以明年某月日葬其邑某乡某原胡之先出成都有讳谅者唐贞元中与韩愈欧阳詹同登第其长子让佥判抚州因家崇仁让次子寂又徙丰城之厚郭遂为丰城人至讳叔恭讳孟寅处士大父父也孟寅六子其二处士也讳某天资质实頴敏好学问居家有孝友之行于处族婣朋友能尽其道以仁恕为行已之本诗礼为传家之器其善人者欤娶邹氏子男四轸輗軏轼轼先卒女三徐仲殷李大猷周某其壻也孙男四钟鉴铎钊女三轸永乐乙未进士授兵部车驾清吏司主事氷檗之操有闻缙绅间知者以为处士之教也于是轸奔讣将归赍国子助教徐畴所状处士世出行实介司谏曹曼龄请铭其墓余虽前未识处士观其子可以知之矧有如助教君所述者乎铭曰
　　緼仁好善而蹈义兮栖迟丘园乐泄泄兮式光大之德厥嗣兮
　　杨宗荣墓志铭
　　处州之松阳杨宗荣年七十卒既葬矣后三十有三年其孙巨容以某官某所述世出行义介前国子典簿叶允元请铭其墓按杨氏系出汉太尉其后子孙益众散徙江淮闽浙间至宋有讳某者为金华主簿其子信为衢州教授始来居松阳歴若干世至安道宗荣父也母叶氏宗荣自幼喜读书为诗家居敦孝友处宗戚乡防恒辍有余赈匮乏及葬其死之无归者攻医有疾率济之善药尤以谅直为乡人所服县甞举耆老资以集事晚好黄老清静之道幅巾逍遥泉石之间有以自得卒以洪武己巳五月十三日娶叶氏子男二景和人杰孙男四巨容巨信久章久祥巨容今为长葛知县孙女二铭曰
　　力善而施弗达以试澹乎以愉尚厥志后有考之此其识
　　洪珷夫墓志铭
　　青田洪珷夫既卒而葬矣其孙廷信奉礼部郎中叶仕宁所述世系事行介前国子监典簿叶允源来求墓铭洪之先居番昜系出宋赠太师魏国忠宣公皓皓之孙曰纯为曹属于括始自番徙括居青田之鴈衢珷夫八世祖也髙祖秉哲元闽海翼上千户曽祖畴脩徳乐善所交多名贤石塘胡先生甞赋其所居延桂楼赵文敏公甞记其所创太清宫白云庵而皆文敏所书云祖铉考宗江俱畜徳不仕妣张氏珷夫讳某字尹武珷夫其别字也仪观伟然事亲能孝生养死祭一致其诚于睦族人处乡人皆得其意捐赀以赈贫乏无告者不间于识不识珷夫读书通古今有材畧元季尚少郡辟司仓不屑就天兵下处州总帅闻其名召主给饟井井不紊帅数称其才已而免归皇明既混一海宇则命其弟出仕珷夫留家居治田园新居室名其藏息之轩曰清逸儒生君子与之防者多为之赋客至焚香鸣琴觞咏为乐既老葛巾藜杖携朋徒及其诸孙日徜徉山林泉石之间虽旷焉无所系于其心而谨循宪度不少纵以田赋屡长万石区率先集事而尤以公平而民恱服虽不仕而所以刑于家施于乡者人未甞不以仕望之也其卒以洪武己夘十月二十五日其夀七十有七其葬在访川吴冈之原其配叶氏其子某某某其孙三庭信庭质庭翰其曽孙男二克镇克鏸女一铭曰
　　有韫其中器之良恬澹愉佚履幽贞郁乎斯丘归永宁














　　东里续集巻三十七
　　钦定四库全书
　　东里续集巻三十八　　　明　杨士竒　撰墓志铭
　　礼部左侍郎李公墓志铭
　　宣徳七年十月十五日礼部左侍郎致仕李公卒于家讣闻上遣官赐祭师傅六卿而下皆徃吊祭卜明年某月某日葬某县某乡某原其孤栗以治命奉翰林侍读苗君衷所述事状来拜请铭礼部尚书毗陵胡公申为之言予与李公同事三圣凡三十年乃按状序而铭之李之先居平阳之临汾大父讳仲智父讳师鲁元季随兄希贤宦防燕都遂占籍宛平县而公生焉公讳嘉字允坚天资凝重不妄言笑自幼卓卓有立志事亲孝稍长县大夫选邑学弟子员前大学士董公伦时为学教谕公从受业旦暮自防励所授书率诵读数百过四书注释虽老不忘已而念家贫亲老丐罢归侍养为师者初惜其去遂献诗达意其辞恳切师悯而从之后选奉祠所礼生事太宗文皇帝于藩邸敬恭祀事恒致其诚无几丁父忧哀毁动人终丧不饮酒食肉览父手泽未甞不流涕而养母爱敬兼尽初世父希贤死于兵无子仓猝藁塟公念及辄悲竟卜吉壤备礼而塟焉文皇帝起北平预效守城劳时南兵逼城城外民有负母入城无所依者公避舎以处之且食之粟民母子得全于急义率类此内难平録守城功召至南京有司奏授鸿胪寺序班数月上亲擢为通政司防议且面谕之曰以尔诚实故擢寘要地必勤必慎母忝朕命公益尽心乃职一日奏事毕自陈臣有老母在乡里无他兄弟侍侧愿躬迎母就禄养从之既至时初建北京奉命董运木之役于河南殚其智虑夙夜不懈后丧母哀毁如丧父诏赐棺及驿舟归其丧服阕仍前职遂扈从北狩自是巡狩皆预扈从后坐累左迁鸿胪寺丞仁庙御极陞左通政遂陞通政使又坐累左迁未行上嗣大统复通政使改北京行部侍郎念其老不堪繁务又改礼部侍郎公虽精力日衰犹勉强事事未甞少间再嵗以疾闻特赐勑褒谕命致仕又数日不起享年七十公持身端谨一芥不茍取予刚方严毅人不得干以私其任职细务必亲故所歴寡合终不为变治家整肃教子孙必务学而闲暇道说国初以来北京名贤故老流风余韵娓娓不穷聴者忘倦盖自是能知而言者亦鲜矣其歴任散官自将仕佐郎积至通议大夫以公贵再追封二代大父父皆金通议大夫礼部左侍郎大母吴母荣皆淑人追封故妻蔡封继室赵皆淑人子男四栗直刚简女二孙男四震谦泰巽铭曰
　　呜呼李公有孝有守遭逢龙兴陟帝左右刚毅之资自信弗疑颛颛以持莫之或移纳言之司宗伯之贰歴年三十始终一致白髪苍顔鞠躬竭诚三圣在上天鉴孔明奎章龙文奉勑归第象笏朱衣里闾迓拜从容优防以夀考终纶音及门宠光隆隆呜呼李公生死荣哀勒铭其藏永示后来
　　翰林庶吉士汤如川墓志铭
　　永乐四年三月庚戌翰林庶吉士汤流如川殁于京师其友曽与贤为治丧敛已杨士竒将述其平生为墓中之铭以授其弟如埙使归葬焉属隣舎夜灾延燬如川舎及棺如埙拾其遗骨而归呜呼如川何以得此哉其平生所为宜夀宜备诸福乃四十以卒而又遭遇身后之灾造物者于如川何如也世之不为如川者或至于期颐即不至亦不见其身后如此者造物者之意何如哉如川世家泰和之甘溪曽祖某祖某父均义母李氏如川温雅易直事父母及抚诸弟皆能恱其意处朋友必引之于道临事务当大体永乐癸未以诗经领乡荐明年登第赐进士出身【阙】　闻其材行请于【阙】　　为给事中会【阙】　新儒术将有【阙】风励天下乃择进士英敏者得二十八人尽出众秘书俾进学于文渊阁期之于古人如川在焉如川惧无以称上意蚤夜勉勉不息而学益进明年季弟如箎来省得疾卒如川哭之数日亦得疾以卒朝之士君子闻其卒皆相与悼叹以为不可复得呜呼如川者真不可复得哉其仁厚可以长民明公可以持法执守可以励俗通练可以集事可谓才徳兼有者矣将用某月日葬某山某原时二亲皆垂白无恙而连哭二子此宜何如其情也娶某氏子男三某某某女二余生先如川一年交之最厚而最深也来京师相聚甫在嵗方资之为辅岂谓一旦遽失吾益友哉乃忍哀而铭之铭曰
　　为器之咸宜而动也时弗达于施而止于斯而止于斯又孰为之灾孰之攸司曷其测知我铭于兹以纾我思以慰其父母之悲
　　陈孟京墓志铭
