<!-- { "loadSidebar": true } -->
    敕：元公度：吾欲理化万，方故自近始。前授大宗正<曾羽>印绶，使牧华人，<曾羽>能副吾此心，选吏责课，言公度廉明有守，乞宰华阴，当道东西往来。先是为邑者，多饰厨传舍，奉宾客以沽名誉，而不亲吾人。尔能革之，足为良宰，敬长畏法，无慢乃官。可华阴县令。
    ○唐州刺史韦彪授王府长史杨归厚授唐州刺史刘授雅州刺史制
    敕：韦彪等：善观人者，先考其能，然後授以事，使轮辕凿枘，各适其用，则群职庶政，得以交修。今以彪宦久年高，勤於为政，俾从优逸，入补王官。以归厚文行器能，辱在巴峡，励精为理，绩茂课高，区区万州，岂尽所用，且移大郡，稍展奇才。以早著戎功，通详吏事，西南物土，罔不周知，习俗从宜，宜守严道。法铧以职，各用所长，庶乎咸修乃官，同底於理。可依前件。
    ○郑乌重允马总刘悟李佑田布薛平等亡母追封国郡太夫人制
    敕：《经》曰：“立身扬名，以显父母，孝之终也。”而等学文武之道，以饰厥功，可谓善立身矣；居将相之位，以光大其门，可谓能扬名矣。夫自家所以刑国，本立而後道生，必待我哀荣之恩，方成尔始终之孝，是用启封追号，各显乃亲，慰後光前，孝道备矣。可依前件。
    ○奉议郎殿中侍御史内供奉飞骑尉赐绯鱼袋卢商可剑南西川云南安抚判官朝散大夫行开州开江县令杨汝士可殿中侍御史内供奉充剑南西川节度参谋二人同制
    敕：剑南西川云南安抚判官奉议郎殿中侍御史内供奉飞骑尉赐绯鱼袋卢商等：士之束发立身，为知己用也，无远近，无劳逸，但问所务者何，所从者谁耳。今蜀之帅，潞之长，皆勤於述职，妙於拣贤，多得其俊材，乐告以善道。故以参其选焉或从事有劳，或即戎奔命，辍元黄之著述振铜墨之滞淹，以良士而赞贤侯，宜乎多成功而鲜败事矣。勉思所立，各服乃官。
    ○李演赠太子少保制
    敕：夫生立勋勤，下以忠事上也；殁加褒饰，上以义答下也。忠义臻其分，哀荣极其恩，而君臣之道全矣。故奉天定难功臣开府仪同三司检校兵部尚书兼左卫上将军御史大夫李演，忠信以为干，义勇以为器，器与干合，郁成将材。故出长诸侯，入统七萃，拊巡警卫，朕甚赖之。方深倚仗，遽此沦谢，兹予所以当宁兴念，废朝轸怀，闻鼙鼓而长太息者也。追崇之命，宜有加焉。可赠太子少保。
    ○李谅授寿州刺史薛公干授泗州刺史制
    敕：寿州刺史李谅等：诗云“恺悌君子，人之父母”，朕三复斯言，往往兴叹，安得循吏，俾父母吾人乎？吾前命谅为泗守，未即路，会寿守植卒，因改谅守寿，命公干守泗。谅之理课，前诏详矣；公干自尚书郎连领二郡，政平法一，甚便於人，加以有理戎之材，可付留事，故辍军保（一作ヘ），仍宪秩而兼宠之。夫寿与泗，皆郡之大者也，谅与公干，皆二千石之良者也，以大都委良吏，不亦宜乎？噫！谅无忘澄城之理，公干无替亳城之政，则恺悌之化，吾有望於二郡焉。谅可寿州刺史，公干可泗州刺史。
    ○柳公绰罢盐铁守本官兵部侍郎制
    敕：某官柳某：昔先皇帝知尔有材，元和以来，应用不暇，及领榷管漕运之务，属陵寝郊邱之礼，财给事集，时乃之功，宜有转移，以均劳逸。况闻牢笼无遗利，课督有常规，今诏刑部尚书播代之，亦令守而勿失。朕将兴理化，先务根本，凡百职事，悉归有司，惟兹夏官，实掌戎政，简稽调补，今方其时。司马贰卿，佐平邦国，是尔本职，无忘增修。可守兵部侍郎。
    ○崔元备张惟素郑覃陆韦宏景赐爵制
    敕：崔元备等：礼莫重於复土，事莫大於慎终。使朕以孝敬之诚，获贡於先帝，实赖左右侍从之臣，服勤祗事，展四体而竭一心诚，俾予无悔。赏不敢忘，爵不敢爱，尔宜疏封服命而扬之。可依前件。
    ○刘约授棣州刺史制
    敕：前齐州刺史兼御史中丞刘约，故太保济之子，太尉总之弟也。吾尝思济之功，总之忠，而嘉约之谨厚，累迁至齐州刺史，在官无败事，罢秩有去思。念旧录能，宜当宠用，况公侯之後，约有通才，封域之间，棣为要郡，委之共理，谁曰不然。可使持节棣州诸军事棣州刺史依前御史中丞，散官、勋如故。
    ○李肇可中散大夫郢州刺史王镒可朗州刺史温造可朝散大夫三人同制
    敕：朝请大夫使持节沣州诸军事沣州刺史上柱国赐紫金鱼袋李肇等：乃者李景俭使酒获戾，而肇等与之会饮，失於检慎，宜有所惩，由是左迁，分为郡守。今首坐者既复班列，缘累者亦当徵还，但以长吏数易，其弊颇甚，况闻三郡皆有政能，人方便安，不宜迁换，故吾以采章阶级，并命而就加之，盖汉制进爵秩降玺书慰劳良二千石之旨也。尔当是命，得不勉哉。
    ○奉敕试边镇节度使加仆射制
    门下：镇宁三边，左右百揆，兼兹重任，必授全材。某镇节度使某乙，天与忠贞，日彰名节，德温以肃，气直而和，明略足以济时，英姿足以遏寇；累经事任，历著勋庸，中权之令风行，外镇之威山立，戎夷慑服，汉兵无西击之劳，疆匙宁，胡马绝南牧之患，禁暴而三军辑睦，除害而百姓阜安，千里长城，一方内地，实嘉乃绩，爰简朕心。夫竭力输诚，为臣之大节，念功懋赏，有国之恒规，顾兹忠勤，宜进爵秩。尔有统戎之略，已授旌旄；尔有宣赞之猷，特加端揆。往践厥职，其为有终。可尚书左仆射，馀如故。主者施行。
    ●卷六百六十四
    ☆白居易（九）
    ○与王承宗诏
    敕王承宗：朕临驭天下，及此五年，三叛诛夷，四方清泰。不以功武自负，常推恩信为先。尔父云亡，即欲命卿受诏，而远近方镇，内外人情，纷然奏陈，皆云不可。朕以卿累代积勋贤之业，一门有忠义之风，功著艰危，恩连姻戚，虽中心是念，而众请难违，可否之间，久不能决。然亦欲观卿进退之礼，卿忠孝之心。卿自罹闵凶，属经时月，待使臣而动皆得礼，奉章疏而言必由衷，请献官员，愿输贡赋，而又上陈密款，远达深诚，洁身而谋出三军，损己而让推二郡，斯有以得臣子之大节，知君亲之大恩。卿心既然，朕意亦定，特加新命，仍抚旧封，今授卿起复左金吾卫大将军检校工部尚书充成德军节度使恒州刺史恒冀深赵等州观察等使兼御史大夫，仍赐上柱国，并赐告身旌节等件。想卿忠孝，哀感兼深。其德棣两州，以卿进让，元欲於卿亲属之内，选授一人，在法虽有推恩，相时亦恐非便。今所以除薛昌朝德棣两州观察使，昌朝昔尝事卿先父，今又与卿亲邻，卿宜具以诚怀，令报昌朝知悉。卿今受命之後，足得节制三军，使其不失事宜，方见卿之忠荩。昨者众情易惑，非卿不能效此诚，群议难排，非朕不能断此意。所宜保持大义，勉励远图，深念斯言，永副予望。其当军大将已下，各宜特与改转，卿即条录闻奏，其官饺，亦宜量加优赏，想宜知悉。
    ○与茂昭诏
    敕茂昭：卢校等至，省所奏恒州事宜，并别论情陈献者，具悉。卿望重勋贤，寄崇藩镇，谋参庙算，宠接国姻，累上表章，继陈诚款，永言智略，已见匡济之才，载念公忠，益表感知之志。若非劳瘁忧国，义勇忘家，则丹赤之心，不能至此。想风兴叹，至於再三。所缘恒州事宜，朕亦思之甚熟，但以武俊率身仗顺，於国有功，忠勋所延，宜及後嗣，承宗莹钴陈深款，远献忠诚，既念旧劳，已降成命，计其奉诏，必合感恩，如或乖违，续有商议。卿宜以睦邻为事，体国为心，想卿诚怀，当悉朕意。
    ○与师道诏
    敕师道：省表具悉。卿业重相门，位崇戎阃，忠输於国，行著於家，久而益彰，嘉叹无已。所奏亡兄师古，请列於私庙昭穆者，此乃心推孝友，诚切恭敬，览表见情，深足嘉尚。但以祠庙所见，贵於礼成，师古虽则始营，至卿方行礼，即卿为庙主，固合其宜。况师古爵位尊崇，宏选自合庙，别立祠宇，使其主之，奉以蒸尝，亦非乏祀也。已令有司重议，如此颇谓得中，且叶《礼经》，卿宜知悉。
    ○与师道诏
    敕师道：朱何至，省所奏，当道赴行营兵马，取正月过渡河，逐便攻讨；并奏兵马出界後，请自供一月粮料；又奏待收下城邑，若有军粮，一月已後，续更支计；并陈谢慰问者，具悉。卿文武间生，忠贞特立，动有所效，知无不为。昨献帛助军，极盈数於万匹，今又赍粮出境，减经费於三旬。此乃力之所任，无不罄竭，虑之所及，无不经营。因时见忧国之心，临事识忠臣之节。诏书慰谕，未尽朕怀，章疏谢陈，益嘉乃南，再三兴叹，寤寐难忘。其所奏闻，并依来表，想宜知悉。
    ○与於陵诏
    敕於陵：省所贺，安南破环王国贼帅李乐山等三万人者，具悉。卿蛮夷犯疆，方镇致讨，凶徒丧败，荒徼清平。卿素蕴忠诚，又连封壤，疾既同於山薮，势益壮於辅车，想闻捷书，当倍慰惬。载省所贺，深见乃怀。
    ○与希朝诏
    敕希朝：省所奏，请自部领当道兵马一万五千人，取蔚州路赴行营，并奏土门及承天军各添兵士备御者，具悉。卿武毅雄才，忠贞大节，出为良将，倚作信臣，约已徇公，忘身许国，忿违命不恭之寇，激勤王自效之心，亲统锐师，率先群帅，况又周知要害，备设防虞，计其威声，已振凶丑。有臣如此，朕复何忧？伫建殊功，以副深望。所有动静，宜数奏闻，想当知悉。
    ○与刘济诏
    敕刘济：李皋至，省表及露布，十二月十七日刘绲部领当道行营兵马收下饶阳县城，破贼众三千人，并擒斩将校收获马畜器械等，兼送贼将朝履清等四人，又进所收饶阳县等者，具悉。卿尽忠伐叛，发渔阳精锐之师，绲仗顺临戎，讨冀方昏狂之寇，诏下而父子戮力，鼓行而将卒齐心，先群帅以启行，首诸军而告捷，连擒逆将，并下贼城，归献罪之俘囚，进已收之县邑，可谓忘身徇国，尽礼事君。疾风知偃草之心，大雪见贞松之节，况表章之内，益叹恭勤，而眷想之间，如观风采。计兹凶丑，当已震惊，破竹之势可乘，覆巢之期非远，伫清大憝，重副深怀，其饶阳县，卿宜且令镇守，稍加存抚，用劝将来。宋常春卿所密奏，具委事情，且宜叶和，以体朕意。故令宣慰，想当知悉。
    ○与季安诏
