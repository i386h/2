<!-- { "loadSidebar": true } -->
　　宣镇本秦汉上谷郡其在　国初与辽为唇齿设开平卫置八驿自太宁予虏兴和旋废后以开平单弱无援徙卫独石而宣辽声援绝矣若论形势紫荆控其南长城椀其北居庸左峙云中右屏内拱　陵京外制胡虏西北一重镇也其五路险□则独石锁钥全镇最急而青泉马营等处咸虏□举所繇入称要害云中路葛峪青边诸地与西路张家口西阳河一带为最冲而东路四海冶周四沟诸险次之曩西路之扃不严则洪蔚急北路之藩不固则延永急从金家庄以寇龙门则沙城麻峪急从大白阳以寇赵川则鸡阳新城急繇海子口入四海冶则南而黄花西而永宁不得安枕卧也自欵贡以来虏不阑入而□镇幸息肩今按行沿边若干里高墉崇堡列城联台分兵建将既饬且完北门之势于今为壮矣乃过计者谓史车二属夷散处内地人能汉语熟我蹊径迩者潜媚夫种献女结驩抚赏厚薄易生恩怨为肘腋之虞不知各夷内附世作藩篱巳□□余年第丰其粮饩时其抚赏间察其一二骁智者优恤之朝得其心夕资其力固甚易也或又谓上谷边外咸为黠虏部落哈酋咆哮尤难驾驭顾夷性贪惏可诱以饵彼嗜汉财物因欵市羁之其绦縼在我手耳所虑者备久而懈豺狼之心易生抚久而骄溪壑之欲难餍宣兵素号敢战然熙恬不用玩愒日月将校无校阅之勤行伍鲜鬬击之志能无销铄钝敝一朝不能受甲乎闻弘治中宣镇积粟茭至六七□少不下三四年以今之积不逮远甚乃有谓镇距京师仅三百余里即有急究运可行是直一时之权非为宣府计长久者夫惟抚而毋懈其所以守守而毋忘其所以战训练以待发储峙以待饟宣镇无忧而　陵京之背长巩固矣谭者又谓开平之转运难继则当徙三卫以易大宁大宁之巢穴不除则当通宣辽以为绝□□乎此两筴者姑蓄以竢时可也 

　　○大同镇总图说 【 代】 

　　大同本秦汉云中郡　国初设大同府封代王焉平坡峻阪用武之地北遏三胡西藩三晋而南为三关扞盖自昔华夷互争疆□所必守者也长城久圯障塞灭绝虏骑奄入直至城下往时左右两卫之堡未增内外五堡之规未拓新平平远沦于沙漠威远井坪孤悬无援蔺石渠答湮没而木柴僵落之界悉弃置不饬虏乃乘间数侵轶而中国不得安今按行沿边六百里设险为防墙台城堡棊置星列将士画地而守之全镇三市场而督抚专理其二法制周备武卫精严盖亦称金汤巳而议者犹以□未可辍虑良亦有说虏在套中而平虏西连老营堡与偏关近虏一出套即涉大同之境至逼也蠲恤频繁告灾踵接居者有转徙之忧戍者有疏畧之虞诗不云乎绸缪牖户绸缪云者岂一补苴一杜塞之为巳足哉夫惟规近豫远经始图终窒于将萌葺于未敝相时择宜不余力而让便则西北永无虏忧而东南畿甸庶其奠枕乎若夫士卒憍骜如往日脱巾□呼此风未必尽殄昔恭襄许公论以正纪纲明法令为第一义是亦在事者所当留心也 

　　○宣大图说序 【 代笔】 

　　汉人有云巢居知风穴处知雨亦不足多适所习耳某受事宣大浃岁间行部□中山川地形墙垣台堡将卒刍粟险夷缓急坚脆多寡虗寔粗得其槩某见往襄毅许公进有九边图论近少司寇王公宗沐有三镇阅视录核寔往禩摹写一时亦各殚厥智算巳今迹既不同制亦渐密其揆昔据今　质闻征见亦画为图而缀以说窃以为　当宁诚憪然北顾然边徼辽远何繇呈形效状惟是缃素写载分□□析忧深思远亦或有裨夫列屯分戌不啻唇齿一阵不戒胡马奄入堤墤蚁穴千里成浸可以思忧戎羯叵测因贡市熟我径路卒有纤芥磨牙而噬虎豹窟于麑场豺狼乳于春囿可以思危即有金汤得人乃守将校之不任且以险予敌如耕而不获维禽其飨之课材程气焉得轻授可以思慎士衣?十日夜斥堠侦望不得息乘城拒塞飘胡代犯风霜寒冻瘒瘃可以思劳前剏后缮业费金钱不赀尚或有未甃□拓经久圯剥风雨囓射岁修时葺此不上烦　国即下烦民于何取之可以思节昔燛援议陇蜀当上蒯聚米为山谷指画形势世祖曰虏在吾目中李德裕在剑南建筹边楼图其山川险要部落众寡馈餫远迩咸具召习边事者与之商订凡虏之情伪尽知之彼皆躬履目覩熟悉谙委设必然之画赞庙胜之规某愚何敢希前哲然诗人有云职思其忧夫漆室倚楹支离攘臂愿空竭匈腹中愚策此亦某欵欵之思也两鍞凡图若干说若干其丘马钱粮增损不同分叙两镇总说前各城堡不叙云 

　　○敕修□岳庙碑 

　　都城朝阳□□里许有东岳庙正统中　勑建英宗皇帝御制□在焉越百余年而我　皇上以□圣母慈圣皇太后旨拓而新之维时万历丙子迄今壬辰才文七年矣　皇上寤寐灵岳肸蠁神交敬祀重祠益虔弗懈于是复出帑储若干缗　命司礼监太监张诚选委内臣陈朝用缮葺藻饰更于寝殿左右作配殿缭以楼疏前树棹楔　赐额曰弘仁锡福经始于二月二十六日落成于某月某日　上命立石庙庭而　诏臣某为之记臣惟古帝王怀柔百神崇隆祀事自羣望而下罔不袛肃矧东岳称岱宗为五岳长始育品汇兴致云雨其宜威阴隲鉴视滛善能佐维辟之威福于沕漠髣髴之中其功巨故在昔望秩燎瘗以为彛典而乃传郭就郊栖神于庙不烦登封遣使于以寓仰止而致精禋间值云汉之忧有司则步而祷耳其□□音□寂也清□也诗□顿閟□□□地近且祈报之所坛壝閟侐与众庶隔绝而庙虽领于祠官都人士女咸得不时奔走瞻谒祈且禳焉以遂其私而徼神之佑其泽尤均而漙也　皇上与神合契顺民所欲绎　慈意而勿忘饬崇构于未圯神□益丽像设加严天孙闿怿倍感逾劝且有日新之贶川增之佑纷纶迭委以効厥灵□拜手稽首□□日月而系之词曰　节彼岱宗□岳推雄握□生机运于无穷触石出云品汇攸殖捍患御灾皇度以翊叩皆桴答祈即响臻玄德阴功与造化均人仰神庥　国资神态有庙在垌于震之位我　皇出震咸秩无文袛承　慈命肃恭明神　天宝初登神居巳焕今二十春亦复澷漶好用有式　皇心有虔民力不烦帑缗再捐饰其威容润其梲节益之殿楼崇之棹楔弥完而密载洁以鲜贯仍于旧美乃逾前维兹庙功岂曰神媚慈意是绎繄民是惠神其戾止式悦乃心昭尔锡羡报此精惋何以报之右我　文母纯嘏永绥泰山齐寿又何报之福我元元兵祲不作安于泰山泰山不骞神报无斁臣庸作诗勒于贞石 

　　○读节孝纪有感 

　　杨起伯余乙未武闱所举士也母郭太君以节孝闻当道旌之士大夫相与咏歌赞颂之埌琅显矣余独有感焉妇之从夫臣之事主一也闺合女流孀居食贫矢死靡他至于养老植孤干家襄事总之不负其夫巳耳彼簪缨衿佩之伦儋爵分禄事主于清晏□□之日其奉甚温其境甚夷而负□何哉岂目不知书足不踰阈者其性全而记□□览之多反足以浇醇散朴耶岂坚志砺节常得之艰难穷瘁而温饱者将有所汨没耶起伯武臣也以母之所以报夫者报　主则不难请缨仗剑鉴凶门而出矣以母之所以苦节者褆身则不难茹糵饮氷金如粟而不受马如羊而不入矣以母之所以赒恤施与者拊循其麾下则不难分甘绝少与士卒同抃苦矣故起伯能将则能子矣所以光扬其母者莫大乎是矣古之为将母者王陵之母伏剑以固勉之曰善事汉王无有一心赵括之母忧赵将括皆贤母也而子异焉夫起伯之母所为备极辛勤鞠起伯于襁褓中而立之者固欲为陵毋不为括母也起伯勉矣 

　　○勖会试门生书 

　　余所荐辛卯浙江甲午应天诸君迄今或三举或再举矣语云岁不我与传云农夫是穮是蔉虽有水旱必有丰年余为诸君感日月之如流虑穮蔉之不力于其归也条数事以勖之他日收之桑榆荐士者亦□色焉 
　　一举业第一要心细如封殖如干谒最能令人□麤不独人品之卑鄙耳家故足者勿更充拓淡者布衣蔬食裁足而止或舌耕以佐之令此心宁静清虗绝无声色货利之念而后业可精也 
　　一人事之应酬酒食之过从绸缪频数不惟非雅淡之致亦大能妨工窃谓礼惟吊不容巳庆贺问遗可省人来施者可郄可辞如此而后能大肆其力于文章 
　　一因循玩愒学者通患今一抵家便须整顿料理急急忙忙便如试期巳迫纔说姑待明日便不可也 
　　一举业最要习熟先拟题目一千四书□其六七经居其三四置签于筒临期掣出每月六会每会三四题至五题俱有大结会友须潜心笃学者四五人日出而作以烛继之勿闲语勿盛馔勿越宿不完三年内约有千篇繇生渐熟先难后易如此操练则文字中凡所为脉之断续气之顺碍词之瑜瑕下笔时莫不自知得手应心投之所向无不如意矣 
　　一每月六日作文余日读书自五经以及诸子左国史汉以次徧观记诵其有用者初场后场随宜采取自然闳其中而肆其外矣 
　　一朱注不可悖旧体不可更勿生议论勿立意见勿讽切时事题合重处勿畧题合轻处勿繁题口气须体贴题字面须点缀佛书绎语勿用如尘缘现前起灭等是也以其不经也讲学口头语勿用如工夫吃紧纔便等是也以□不典也诸子可用而有不可用如玄同窍妙浑沌然不然可不可等是也以其不正大也即用经传史汉亦须择其明显雅驯人所习见而□□者句有句法章有章法理欲明气欲畅力欲劲格欲整词欲炼势欲顿挫意欲委曲起束欲谨严色泽欲藻润音响欲铿锵而文止矣此固非卤莾者可及即矻矻穷年而不得其肯綮其于亡羊均也 
　　一赴试宜早发而轻赍早发舟行可用工便一节劳便二省费便三入京早而安定暇豫便四得早就正切磋即有不及尚可改为便五轻赍濒行不费心置辨便一途中不费心照管便二省仆从便三省运载便四且会试交际可无而京师百凡皆有不以筐篚苞苴敝精神于□□便五但所应得计偕续食之赀不届期不取不就道不用何须措处何须借货余闽中远所有不过三十金然余不乘舟则乘驴耳虽体弱而未尝不堪即无求而未尝不足今闻率用舆□□肩舆者而又多其辎重众其僮仆是以迟迟其行问之輙以资斧难处为解何其猥也以前所称皆不佞所巳试者望诸君远大肫切故尽言之惟毋以规为瑱则幸矣 

　　○举单岩泉乡贤呈 

　　呈为公举廉贫高□故官乞祀乡贤以维风化事某□□□本县某□巳故乡官单辅繇隆庆元年恩贡卒业太学以万历八年授广东合浦县知县十四年正月朝觐讫二月告致仕本年报升广西平乐府通判凭到不接家居七年以万历二十年卒于正寝□官性资恬静行检端方发□贡途志乃别乎凡近筮官腴邑守不染乎脂膏六载氷清重见还珠之事四封泽浃庶几驯雉之风方着□声□怀雅尚应朝甫毕忽引疾而抽簪归里未几犹擢官于别驾却除目而不就宁为空谷之驹计□口而无资聊作甫田之佃妻亦既贵老去犹自执炊子能读书客来輙令捧饭升斗时周其邻呈姓名不入乎公门啸咏于山林岩穴之中超出乎声色臭味之外盖长贫而无悔没齿而不谖者也窃见世道既衰士风日下硕鼠之夫比比羔羊之节寥寥如本官者卓尔好修澹然寡欲进而奉公洁巳有汉循史悬鱼留犊之遗退而守迫固穷有古贤人陋巷缊袍之志况其无家而□迁秩而□弃官出处光明始终高洁求之今世实鲜其伦伏乞俯乎荛言更参舆论如果不谬祀□乡贤使人□□吏可为□□□死匪□表前修于既往为□□俎豆之光抑以风后死于将来为郡邑衣冠之倡理合具呈须至呈者 

