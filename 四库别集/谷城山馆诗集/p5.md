<!-- { "loadSidebar": true } -->
　　吾慕竹溪逸爱此竹树林悠然展幅素緑玉何萧森万竿挺寒翠千畆横素隂亦有髙节士结庐江水浔夹池乱橘柚拂槛锵球琳讵开蒋诩径但抚山公琴朅来仙省游双管耀华簪截彼虬龙簳写兹鷟鸑音无为睠荆渚寤宿増遐心此君在几席可以澹尘襟念本孤生植冉冉泰山岑愿为琅玕赠徙倚一长吟
　　送王宫庶师竹请告南旋
　　凛凛嵗云晏雨雪弥中林念子即往路河梁阻且深廿年事明主谓比双南金国防岂不懐胡然有逺心东臯解悬耜中谷发鸣琴松萝夹戸牖山水流玉音何如长安游舆马日骎骎素衣一以染华髪又欲侵蹇予鲁狂生于今亦越吟送尔结长想极目青山岑
　　贞妇吟为长安潘氏母赋
　　中庭何所有艺彼竹与兰竹兰被戸牖玉树罗堂端天风西北吹众香越以繁借问此何居言之辛且酸本家东海上羁旅在长安良人早见背遗婴亦已单秉心在氷蘗谁能惜盛顔杨枝耀春华栢枝凌嵗寒岂无青阳辉良非我所观补衣为儿襦辍食为儿餐儿从长者游断髪佐儿欢以此持门户幸不堕衣冠我闻慕且悲此义世所难共姜名不沫文母节未殚试为贞妇吟一倡再三叹
　　上外舅秦翁生辰
　　近亲同里门逺亲异乡邑何况舅甥欢津梁千里隔宿昔忝乗龙门阑在咫尺阿翁豪且贤雅称闾右室迟暮无它男所托惟女息廿年随宦游庭阶亦寥寂中嵗鞠两雏恩勤瘁心力女儿在襁褓男儿操纸笔翁媪嵗时来抚摩均自出伊予久懐归蹉跎年嵗逼恻怆骨肉情含辛念非一两雏忽相牵长跪绕我膝届兹中元秋阿翁弧矢日賔从列中堂杯觞行络绎儿母在天隅间阔増烦悒请耶篹片词寄我离孙臆我闻两雏言吟叹心戚戚孩抱亦何知母慈良可识翁今七十三媪亦过七十丹顔未全改缜髪但稍白矫矫矍铄姿少壮或不及海桑千仞枝池桃千嵗实郁郁岱山松累累丈人石持此寿翁媪永列丹台籍时和复年丰娱乐加餐食早晩归山樊聚首多夷怿挥翰为长歌歌阕情未极
　　冬夜方胥成过访
　　云结重隂北风凄且寒端居寡言宴惜此芳嵗阑客从逺方来入门正其冠解装出所有赠我青琅玕其物有光耀握之感且叹华镫列堂隅酌醴羞盘餐片言意气合昵若平生驩风雅久沦替学海多狂澜众目徒荧荧谁为旷古观问君四方志前路何漫漫时俗贱文史世事多艰难勉哉树芳轨荣名不可殚
　　春日寄陈从训
　　上日临髙台平隄草已緑感物动我思骋望春江曲春江不可涉幽人在空谷葺彼桂兰宇好此萝薜服舒啸穆鸾凰结佩锵琼玉居依戴颙宅游踵焦君躅岂无席上珍风尘匪所欲一为倾盖言相期违世俗十年旷良觌念子心烦促寤寐岂不谐绵道如川陆悠悠河上鱼云中鹄缅懐一札书徒勤万里目眷言崇令名加餐以为祝
　　题崔仲素郡丞抚松亭
　　藐彼海上山云气何寥廓中有孤丘亭苍茫临大壑约壁荃与兰涂材匪丹雘亭端亦何有长松双落落下根盘虬龙上榦栖鸾鹤泠风无时休秋霜被已薄主人北州牧解组躭恬漠亭中谐寤言松下恣盘礴月出鼓鸣琴永夜声萧索载咏彭泽吟古今偕至乐顾见泰山隅五株良有托万古称秦官贞心无乃怍请移植此亭为假山中爵食彼偓佺伦共錬延年药
　　闲居述懐
　　白日御颷轮西下何其速河流东到海日夜波声蹴人生正百年荣华不满目君今亦胡为沈吟长蹢躅北里有良友南隣多旧族相羊山水间声若丝与竹斗酒可相娱极宴适所欲何必宛洛游裘马相徴逐制命固在我无为自局促
　　新春独坐有念
　　青阳布嵗和鼓籥回嘉律如何后皇心条风犹惨栗七日不出门块焉坐斗室咄嗟顾庭除感念端非一岂无闾巷欢亦多朝市匹白首尽如新谁为胶与漆避世良所欣延龄岂有术人生陶大块飘如驹过隙苟欲役风尘何物关名实防哉盈觞酒优游以永日
　　元夕家宴示诸子侄
　　端居逢节序中情尠所欢常华既云瘁谷风良不完佳夕谢賔徒且复陈盘餐丱弁既列侍孩抱亦团圞尊酒日云晏华镫烂以繁九枝兰桂烬四照玻瓈丹笑语不知疲迢迢清夜阑永懐家门念俛仰固多端依栖幸不逺蕃硕已可观慎旃各努力保作诚为难
　　泰山对酒赠冯琢吾少宰
　　晨登泰山坂四顾何茫茫浮云蔽若木旭日开扶桑隂晴倐忽变登顿多苍黄长风四面至烈烈吹我裳客子驾言迈行行陟帝乡前有一尊酒临此万仞冈绸缪亦何念展转不尽觞结交睠金石怅别懐参商髙举步万里游目涉四荒其雨怨杲日若济思舟航努力事明主庶令泰道昌
　　灵岩送别琢吾
　　山馆夜不寐起视明星防北斗挂楹牖天河垂欲晞客行一何遽申旦从此辞十年聊一晤此后长相思斗酒不得醉涕下沾裳衣君如山上云作雨弥天施我如涧中石抱此不化姿浮沈各有以本自相因依寸心苟不渝安在合与离愿言保黄髪待子成功归
　　寄题朱金庭宗伯逍遥楼一首
　　我有同声偶宛彼天南隅十年旷色笑万里违音书坐逢越方人跪问今何如方修南华义闭迹重楼居重楼何缥缈回架名山隅星月宿雕槛虹霞带绮疏云门列遥障剡水周前渠冥韬寡谈防遐眺多讴歈违哉旷士懐自执环中枢鹪鷃栖非隘鹍鲸润岂余至游苟有托焉适非吾庐君今息溟海吾亦耽枋榆室遐人尚迩年往意未疎恨无双飞翼径度三山闾永言鬯防婆娑以自虞
　　蜀山湖游太宰吴介肃公精舎感述
　　泛平湖亭亭望孤屿秋风莽萧瑟川光澹容与昔有素心人此焉躭宴处下帷探道帙闭关谢尘侣狎从鸥鸟嬉遐慕鸿鹄举国卿岂不崇视若鸢与防遗构今尚存髙芬畴克旅白云去不还寒山静无语景行不可得回桡徒延伫
　　寿周燕川封君为司理周君作
　　逖彼潇湘水北流云梦隂钟灵孕华阅寳树何萧森长公楚山玉仲甫荆南金叔君何所韫葆此席上琛力田笑株守谈经轶陆沈甫志蓝田璧旋鸣单父琴政声弥汉沔士誉播江自振双鳬羽还成五桂林名郎负竒采天阙彯华簪执法奎娄野扬芬岱岳岑奏牍荷殊宠陟岵劳逺心秦云睇庵薆蜀道歌岖嵚愿言蕲寿祉酌斗思愔愔长跪再有献所献非球琳霜十洲采瑶草三山寻服此顔如渥无使华髪侵汉水谁谓广湘水谁谓深聊挹沧溟润流君世泽吟
　　冬日得冯少宰用韫书问寄谢一首
　　北风一以厉雨雪何漫漫江湖莽浩淼周道阻且艰故人在千里寄我双罗纨织成不惜逺为念衣裳单感兹平生意提挈再三叹别离未觉久年光忽欲阑幸有裘与褐可以御嵗寒七章匪不丽所适燠且安巻衣置箧笥怊怅不能谖
　　题睢阳鲁夫人贞寿巻
　　伯姬鲁国女作嫔仪宋宫委身殉烈焰名与天壤终伊谁嗣良轨请歌贞媛风淑灵禀鸿造典训开儒宗生年汶阳里逺嫁梁园东君子秉明谊德心协所崇瑟琴谐雅调环琯多庄容嬿婉未及竟陨弃号苍穹秋霜激素质朝日明丹衷和丸佐儿诵停杼代儿舂日永非在夏宵长非在冬奄忽嵗年迈拮据堂构隆永懐背堂念不受清台封贞如幽涧栢含翠凌髙空皎如旋渊玉吐耀干长虹母师飨嘉号女史图芳踪一为鳬鹄叹感慕何时穷
　　慰宗侯同契丈居庐
　　端居嵗云晏雨雪涂周行寒夜不得寐起坐思天方天方有良友皎若珪与璋间者阔闻问匪谓殊津梁方修倚庐礼自废蓼莪章天风号林树乌鸟鸣声长曽闵既人纪臯连亦国良吾邦贤圣里风轨敦侯王愿言一往慰我马摧以黄居诸谅已迅霜露多凄怆光前固有道孺慕徒为伤君其勉餐食锡类方未央
　　谢少傅蛟门沈公书问
　　徙倚步中庭仰见飞黄鹄黄鹄自何方遗我一尺牍开牍见所钦慰借温如玉为寄双织成无非锦与縠巻书置懐袖感叹不能读匪无逺道思畏此川涂曲间别十余年故情犹尔笃欲以报绸缪山云不可掬天道有盈虚人情多蹢躅狐白岂不珍褐衣亦已燠苟存嵗寒心不在违所欲
　　题吴母贞裕巻二首
　　卫姜植特操邹孟秉义方贞哉延陵母旷古嗣遗芳素衷矢皎日烈质凝秋霜笄总奉君子瑟琴静且良一为终天诀掩镜销铅妆晨炊井牀冻夜绩釭辉凉中庭长琼树复泛崇兰光璇室有彤管名与星岳长永言歌黄鹄三叹沾人裳
　　女贞既有树女清亦有台不如母师号云汉天昭回丹泥北堂燿璇牓深闳开表闾与锡命流耀江海隈子为簪笔史倚柱称瓌材孙为含香吏抗章胡壮哉家声一以振母节益以恢正气凛千古荣名肃九垓歌言树令轨以拯流风頺
　　瑞谷謡为郡伯刘公赋
　　我服汶阳陇获彼麻与菽道逢拾穂人轩眉行鼓腹问言何所钦吾邦有仁牧濊泽若雨旸庻徴协寒燠芃芃万寳登穰穰三秋熟旧闻嘉禾名今见嘉禾蔟一茎二三岐多者至五六异畆荐周塍合頴标唐箓恵露洒琼臯条风披广麓上充德政符下锡氓庻福不谓憔悴余欢声洽比屋我闻三叹言地寳一何渥有渊不产珠有田不产玉固知圣后心所贵惟民谷愿以鲁史书仰佐豳风祝昊贶感皇仁流膏丰海隩
　　题郑双峰先生乡贤巻册
　　谷口有逸民秉耒在岩穴儒宗遁北海牧伯钦髙节二公世所师岂伊青紫列谁者嗣流光华胄栖东越握椠谢公车服陇躭邮畷独行州里孚笃谊神明彻生不采芹游没从舎菜醊典礼旷无前清芬耿不灭神报一何延永锡钟遗厥亦有公衮褒金书貤象阙种木百年隂种德百年烈末俗徒皇皇芳规胡不晰
　　题邵武丞郑公名宦传册
　　古者侯与卿侐寝无遗迹桐乡一啬夫至今有社稷民志谅难谐德声允无斁邈哉邵武丞乃与千秋匹蚤躭竹素编暮随升斗檄十载和鸣琴鸾鳯栖枳棘折狱照覆盆赋政悬尺籍老挂武夷冠云卧仙岩碧犹余棠树隂清风满旧邑长吏备时烝泽宫防侑食赤绂岂无人伊谁分半席柳勒武功铭韩记蓝田璧娄江笔如椽亦永循良绩公真不负丞是为黄绶式
　　纪梦二首
　　昔梦游阊阖谒帝明光宫天衣冯玉几顾笑回春风眷言苦行役赐酒盈金钟飶芬满襟袖色莹玻瓈空吸之不能半已觉衰顔红洗爵再拜谢幸免倾侧容小臣升斗器既醉心怦忡沈湎岂不愉无乃烖防躬大福谅不再君恩既有终
　　梦从化人游虞我以竒巧平地疏清渠中有萍与藻游鱼三五头淫裔何鲜姣良无波涛惊似有云气绕临流羡且观不知牀月皎记念在恍忽踌蹰至天晓梦中幻已灭寤言复何道










　　谷城山馆集巻三
　　钦定四库全书
　　谷城山馆集巻四
　　明　于慎行　撰
　　七言古诗【唐体乐府附】
　　长安道
　　东出灞陵桥回望长安道烟花万户暖风轻罗绮千门明月晓汉家宫阙郁岧嶤碧阁珠楼倚绛霄丞相衣冠苍玉佩将军甲第赤栏桥平明内殿承顔色日晏朝回行紫陌夹道金覊赭汗流盈门绣辖朱尘塞人生得意自辉光刺谒纷纭满路旁一笑看人回禄命片言酬客腐肝肠小子胜衣皆受印苍头结绶亦为郎貔虎三千陈列第鸳鸯七十闭东厢银牀月莹流苏帐翠幙烟浮玳瑁梁镫前北里千金舞座上宜城九醖觞年去年来无旦暮春花秋月依然度歌吹平连长乐钟林园直接新丰树祗知娱乐不知忧转眼荣华逐水流谁道氷山可永峙谁言天雨可重收曾闻上将幽钟室曾见元公赐养牛博陆门前罗鸟雀平津邸内走鼪鼬古来世事浑如许道上垂杨不解语唯有东陵旧日侯瓜田看尽青门雨
　　将进酒
