<!-- { "loadSidebar": true } -->
　　南汉亦有朝阳殿，内侍李托进二美，长为贵妃，次贵人。南海苏氏园，汉主携李妃，微行蕉林中。书蕉叶曰“扇子仙”。词云： 
　　昭阳姊妹拜恩新，小比肩时两玉人。 
　　底羡苏园题扇子，蕉林早现美人身。 
　　南汉主命宫人斗花内殿，晨启后苑采摘，令宦官置楼罗，历验宫人出入，号曰“花禁”，负者献耍金，其词云： 
　　万紫千红色并殊，楼罗钥启摘花初。 
　　输赢亲向君王报，买宴金常献御厨。 
　　汉文置媚川郡于合浦，定其课，令入海采珠。降宋后，尚有美珠四十六瓮，曾以珠结勒，名曰“珠龙九五鞍”，见者惊骇。词云： 
　　合浦含辉不起波，媚川日剖夜光多。 
　　龙鞍九百惊奇绝，其奈鲛人欲泣何？ 
　　后蜀孟知祥，初为太原指挥使，晋王克用妻以侄女，封琼华。主称帝后已逝，追册为后。晚年奢侈，寝室设画屏七十张，关百纽而合之，名曰“幈宫帐”。色浅红，类鲛绡，于绉纹中具十洲三岛状。词云： 
　　十洲三岛绮于霞，锦绣幈宫属帝家。 
　　艳雨奢云绡帐里，可还同梦忆琼华。 
　　广政六年，大选良家女子入宫。年十三以上，后宫位号。自昭仪，昭容下凡十有四。词云：　　十三袅袅解含羞，新赐云鬟乍上头。 
　　进册呼名佯不应，昭仪第一擅风流。 
　　前蜀小徐妃，号“花蕊夫人”，即翊圣太后，尝往青城山题诗云。后蜀“花蕊夫人”亦姓徐，青城人，有词百首，或云姓费者，非也。 
　　并住青城证夙因，惯拈翠管墨痕新。 
　　若教花蕊同时艳，月下题诗双璧人。 
　　百宝灯见花蕊宫词，以芙蓉花染帛为幔，名曰“芙蓉帐”。后主观灯于露台，召舞娼李艳娘入宫，赐金钱十万。词云： 
　　百宝灯明挂月凉，露台风送舞衣香。 
　　芙蓉帐里人应妒，十万金钱赐艳娘。 
　　后主游浣花溪，王廷珪赋诗曰：“十字水中分岛屿，数重花外见楼台。”又腊月，内臣各献金花树。梁守珍彩萱草，镂金其上，名“独立仙”。词云： 
　　花外楼台咽管弦，忘忧萱草斗春妍。 
　　侍臣竞进金花树，不及梁家独立仙。 
　　上柱国阮海写御容称旨，世所奉张仙，相传为后主像也。旁为太子元喆，武士乃侍中赵廷隐。花蕊夫人归宋后，不忘旧主，尝悬此像。宋太祖见而问之，诡云：“张仙宜子之神”，遂流传于世。词云： 
　　明里开缄暗怆神，竹枝弓软早离尘。 
　　无端绘出宜男相，愁绝冰肌玉骨人。 



　　香咳集选存　清　任城许夔臣山服　纂辑 

　　自序 
　　盖闻谢庭柳絮，誉溢清闺；刘氏椒花，声高华阈。惠妃作小山之赋，金鸾刊紫石之书。一纸红笺，拟相如之才调；满宫学士，胜江令之词章。争传清照新词，送郎花里；雅爱淑真丽句，待月柳梢。自昔多才，于今弥着。发英华于画阁，字写乌丝；摅丽彩于香闺，文缥黄绢。芙蓉秋水，笔花与脸际争妍；杨柳春山，烟黛并眉间俱妩。擅清风于林下，抒柔思于花前。韵剪瑶华，词霏云露。终年洗砚，清流即濯锦之池；尽日含毫，彩颖探画眉之笔。拈毫分韵，居然脂粉山人；绣虎雕龙，不让风流名士。而乃遐思引闷，幽绪萦怀，砚匣随身，笔床在手，操斑管以赠月姊，写红笺而寄征人。刻玉为花，能令香生玉叶；镂金衬彩，从教响振金声。固可冠冕词坛，笙篁艺苑矣。然绣阁之唾珠坠地，美人之香草不传，谁为彤管之贻，我制香奁之集。诵芝兰之妙咏，约有千篇，合鹦鹉之蛮笺，都为一帙。琉璃为匣，无非窦妻鲍妹之词；玳瑁成装，尽是宋艳班香之体。直压南朝之金粉，堪空北部之胭脂。滴粉搓酥，国色俨然国士；敲簪击钵，美人都是才人。续新咏于玉台，想赓韵于纤手。欲效殷淳作集，广辑闺阁之词章；敢云常璩成编，播传华阳之士女。嘉庆九年岁次甲子十一月中浣山臞许夔臣撰。 

　　香咳集选存一 
　　柴静仪，字季娴，浙江钱塘人，孝廉柴云倩女，沈汉嘉室。着有《凝香室诗钞》、《北堂诗草》。 
　　子用济有远行诗以贻之 
　　吾子廉吏孙，读书昧生理。 
　　三十未成名，徒然还乡里。 
　　外侮旋复来，内忧方未已。 
　　忽然远行役，披衣中夜起。 
　　明星光在天，河流正弥弥。 
　　行云有返期，游子靡所止。 
　　揽涕下高堂，长途从此始。 

　　野雀从南来，翩翩思择木。 
　　感此主人贤，飞鸣集其屋。 
　　才高非独优，处卑愿亦足。 
　　矧有嘉树林，朝昏托栖宿。 
　　鹰鹯过莫窥，罻罗无由触。 
　　哀彼黄鸟诗，长谣念邦族。 
　　 
　　长信宫 
　　玉台妆罢无人见，伤心空自悲团扇。 
　　秋草遍生长信宫，春风只在昭阳殿。 
　　殿里君王酒半醺，娇歌雅舞争纷纷。 
　　三千锦帐飘香麝，十二长裙散彩云。 
　　众中别有人如玉，新妆艳艳娇红烛。 
　　不许寒乌带月啼，恐惊春燕衔花宿。 
　　谁怜长夜梦难成，忽度流莺似有情。 
　　片月高高挂天汉，千秋应照妾心明。 

　　清溪叔玙姊小影属题漫成长句 
　　有姊有姊年半百，井臼亲操不辞力。 
　　西湖片月清溪云，欲往从之无羽翼。 
　　却忆当年年尚小，玉面云鬟何窈窕。 
　　折将红杏倚雕阑，钓得银鳞出芳沼。 
　　犹喜二亲头未白，彩袖双双侍朝夕。 
　　自从于归三十秋，经年一面真如客。 
　　如今一面亦难得，见画宛如见颜色。 
　　玉钗斜亸俨妆成，坐觉香风四壁生。 
　　一双美目剪秋水，往往顾我殊有情。 
　　帘外花开淑景移，羡君言笑好容仪。 
　　堂上有姑房有妾，春风何处不相宜。 
　　昨夜乌啼霜满野，回首慈闱泪盈把。 
　　人皆集菀不集枯，谁复念我穷途者。 
　　君今与我最相亲，惆怅扁舟隔水滨。 
　　陌上樱桃几度熟，关头杨柳几回新。 
　　柳暗花明春似酒，为君肠断君知否？ 
　　愿作蒹葭倚玉人，与君花里长携手。 

　　春闺 
　　门掩樱桃近水滨，青苔小径净无尘。 
　　一庭花气蒸香雨，半榻春风卧美人。 
　　蝶去似怜幽梦断，燕来如话别愁新。 
　　连朝不敢开妆镜，泪脸难将粉絮匀。 

　　纪映淮，字阿男，江苏上元人，诸生纪竺远（青）女，莒州诸生杜李室。 
　　即景 
　　杏花一孤村，流水数间屋。 
　　夕阳不见人，牯牛麦中宿。 

　　柏盟鸥，字映潭，江南江都人。着有《映潭诗钞》。 
　　秋夜 
　　画眉收镜晚，窗下理吟笺。 
　　水漾星摇幕，云围月晕天。 
　　絮蛩吟夜露，老鹤梦秋烟。 
　　樽酒谁家院，呜呜奏管弦。 

　　遣兴 
　　雪翻石灶煮新茶，杨柳风微紫燕斜。 
　　蝶梦已回香气暖，小窗秋水读南华。 

　　张氏，山东德州人，田山■⑴雯母，着有《茹荼集》。 
　　示儿 
　　一部楞严户昼扃，木鱼竹杖倚围屏。 
　　老人自觉修斋好，不为儿曹讲佛经。 

　　刘若蕙，山东诸城人，诸生许瑶室。着有《捧翠集》。 
　　秋夜寄外（时客燕都） 
　　一片长安月，清光两地盈。 
　　悬知千里客，不尽故乡情。 
　　窗竹写秋影，村砧捣夜声。 
　　空闺愁不寐，自语对灯檠。 

　　林以宁，字亚清，浙江钱塘人，钱石臣室。着有《墨庄诗钞》、《凤箫楼集》。 
　　梦游桃花源 
　　理棹石濑口，洞壑极深窅。 
　　白日翳层壁，倏然露林杪。 
　　初行不见人，仄径碍飞鸟。 
　　忽逢林木尽，水竹四环绕。 
　　茅屋三两间，鸡声出林表。 
　　主人闻客来，揽衣起相劳。 
　　笋蕨为我设，粳粱供我饱。 
　　白鹤翔天风，游鱼戏清沼。 
　　宛若素所历，朅来胡不早。 
　　怅惘尘世事，朗彻惬怀抱。 
　　高邱谁沉沦？阿阁孰倾倒？ 
　　魏晋不复知，以下更何道。 
　　叹息武陵人，悠悠竟终老！ 

　　独夜吟 
　　焦心未展桐花老，春社才临燕声小。 
　　屋角阴云冻天色，雨脚斜侵砌草织。 
　　暮寒压梦梦不成，耳边哀角呜呜鸣。 
　　幽房鬼逼兰釭凝，床头玉盏敲红冰。 
　　斫桂烧云老不死，夜乌啼杀晓乌起。 
　　独茧抽丝结绣襦，侬心未卜郎心似。 
　　开帘蜡树烟依微，海燕宾鸿相背飞。 
　　孤吟起坐各无赖，昨夜邻家夫婿归。 

　　寄启姬云间 
　　泖上浮家小结庐，水轩竹栏称幽居。 
　　问人新借簪花帖，教婢闲钞相鹤书。 
　　蚁子避潮缘砚席，蟹奴沿月上阶除。 
　　清闺事事堪题咏，刻玉镂冰恐不如。 

　　秋暮宴集愿圃分韵 
　　早起登临玉露瀼，画楼高处碧云凉。 
　　池边野鸟啼寒雨，篱外黄花媚晚妆。 
　　斜倚红阑同照影，闲挥绿绮坐焚香。 
　　溯洄他日重相访，一片蒹葭秋水长。 

　　谷雨 
　　镜台流影射窗沙，风到檐前柳脚斜。 
　　竹架整书除脉望，春池洗砚乱苹花。 
　　桑浓蚕子犹悬箔，日暖蜂王早放衙。 
　　童子佩壶寻涧水，涤瓯明日试新茶。 

　　草草深闺度岁华，生平不解问桑麻。 
　　沿篱野豆初牵蔓，绕砌山桃半欲花。 
　　细雨渍成杨柳色，暖风吹放牡丹芽。 
　　村姬结束新螺髻，傍晓比邻唤采茶。 

　　初春 
　　百合名香手自焚，雪晴天际尚停云。 
　　寒梅才被东风坼，酿得春愁已十分。 

　　昙字昙筠，江南无锡人。观察卞某侧室。着有《友梅斋剩草》。 
　　题春睡图 
　　玉人午倦背花眠，松尽云鬟堕鬓蝉。 
　　侍女也知春梦好，不教鹦鹉近窗前。 

　朱柔则，字则成，号道珠，浙江钱塘人。沈方舟用济室，柴季娴媳。着有《嗣音轩诗钞》。 
　　寄远曲 
　　恨少垂杨柳，殷勤系玉鞍。 
　　夕阳鸦背暖，春雪马蹄寒。 
　　入世逢迎拙，依人去往难。 
　　痴儿啼向我，昨夜梦长安。 

　 王慧，字兰韫，江苏太仓人。学使王长源女，常熟诸生朱方来室。着有《凝翠楼集》。 
　　山阴道中 
　　出郭忘远近，十里清阴中。 
　　川陆互回没，延缘遂无穷。 
　　冈峦错殊势，竹树交成丛。 
　　安知蒙密处，下有溪流通。 
　　石桥路可寻，一转迷西东。 
　　烟空人不见，寂寂山花红。 

　　行行转深回，所得益幽奇。 
　　万壑与千岩，今来始见之。 
　　纷纷红复碧，相引呈异姿。 
　　心目所应接，人各领其私。 
