<!-- { "loadSidebar": true } -->
　　唐太宗与廷臣较创业守成孰难时房乔魏徴各以所见对太宗皆见其难独岑文本则曰创拨乱之业其功既难守已成之基其道不易踵其论者率无轩轾于其间盖以难即不易不易即难也而余则以为不然夫难与不易岂可同日而语哉今有二人焉甲则饥乙则不饱不饱者纵不果腹堪迟待焉而饥者一再不食将馁而僵矣以是喻难与不易其轻重不可立见耶或曰难亦不易也不易亦难也今必强为低昂是视死与不生为二也其可乎余曰是正所以为二也盖不生者虽不得生而其实尚未至死其死者又安可复生乎以是喻难与不易其轻重不又可立见耶难与不易之説明则岑文本所云拨乱难守成不易之説余又以为不然盖创业固难矣然以守成较之但可谓之不易而守成则实难耳何则创业之主救焚拯溺危然后安其难可谓至矣然于制度纪纲时有未暇留俟后人未为不可守成者遗大投艰单心继序苟无以光前烈启后图斯懔然有不终亩之忧是创业者未竟之难亦守成者分内之难也所系不愈重乎哉世之治产者或致亿或致万或致千百无不可也子若孙持其业者増之可耳少有所损于其间人将訾之然则嗣先王之基者不待失道失众始为慙负前人但使式廓之版图或有侵削垂裕之成宪或有废弛是即无以觐耿光而扬大烈昔舜之称禹曰克勤于邦克俭于家不自满假君天下者勤俭尚已顾创业者栉风沐雨不期勤而自无不勤筚路蓝缕不期俭而自无不俭至于守成之主席丰履厚易至于骄骄则怠生焉故陈宵旰于太平之时言茅茨于玉陛之世辄厌而不纳是非安不忘危存不忘亡鲜有不盛满中之者以此思难则所以持难者可知矣况乎守成之责固开国之主与继体之君所同一仔肩者也夏之王也以禹为创业以启为守成殷之王也以汤为创业以太甲三宗为守成周之王也以文武为创业以成康为守成然禹汤文武未闻不自守其所创者以贻后昆也我不可不监于有夏我不可不监于有商我不可不监于有周向使为子孙者咸知守成之难虽三代至今存可也惟世少守成之主而后有创业之君出焉故予之独以难责夫守成者非敢忘创业者之难正以慰创业者之初心耳尚书五十八篇其涉创业者惟汤誓汤诰泰誓武成诸篇其自二典三谟以至太甲説命立政周官罔不于制治保邦为兢兢无逸一篇蔡传谓周公所举三宗皆继世之君一篇中凡七更端深嗟永叹其意深逺周礼为致太平之书所言体国经野皆守成之事古人惟深见其难故言之不厌其详也如文本之説将以继世而有天下者坐享成功视开创为有间则古来守文令辟与业而安者几可等量而齐观且使中才之主得所借口谓昔之人既为其难我仅居其不易稍自暇逸亦无不可何用是汲汲为甚者溺于宴安弗克负荷弃厥基焉夫孰阶之厉也故阐明其説如此既申儆于后且借以自朂焉
　　古长城説
　　木兰自东至西延袤数百里中横亘若城壍之状依山连谷每四五十里辄有斥堠屯戍旧迹问之古及索伦皆云此古长城也东始黒龙江西至于流沙类然夫恬起临洮而属之辽东者今其城犹存乃去此数百里而南且东西又不若是其辽也则古长城者岂循蜚疏仡时所为者耶山海括地所未载于无意中得之荒略口传而借余以垂其名岂非造物者之灵迹久晦而必彰耶尝苦载籍传记浮夸多伪固不若芚无文者世代相沿指实以道之无褒贬予夺于其间也则秦之所筑为扩边乎为让地乎于古无闻而今传焉吾安知天下之似此未传者当复几何乎又安知今经予传而必保其后此之不又失传乎或曰此非城也盖天地自然生此所以限南北也夫天地既生此以限南北则秦之为长城益可笑矣
　　【臣】汪由敦伏读
　　御制古长城説以化工之笔行自然之文深入显出宇宙在手寻绎再四心目旷然在昔山经地志类出文人承传沿袭掇拾诹采辄矜为创获其经目覩记可覆按者百不一二数也况絶塞僻逺游躅所不至之地哉兹以
　　六御所经名王部长旃裘之众亲履而指数之其核实为何如者且谓天地自然所生以限南北尤不易之论盖尝观之百家之聚千室之邑率有冈峦川阜萦廻环抱之势至通都郡国则其阨塞阻要显然为之疆域屏翰皆非人力所能为圣人者为之相其隂阳建城郭宫室规重门御暴之制无非因其自然易曰地险山川邱陵也王公设险以守其国此物此志也恬之为长城后人专罪其长恶民其垂死所叹为絶地脉者一若设词以自文而不知其拂天地之经而不因其自然彼固未尝不自知之而深悔之也然非亲歴而得其实其孰从而证之或疑塞外蕃部聨属虽逐水草亦各有分地且此故元上都兴州近境安知非昔之居是者残壁故垒荒略失传者耶是亦未可知然西北之瀚海流沙东北之窝集是非天地所限耶不宁惟是凡大川之达江海其入处必有砂横亘若户阈然濬辄复淤是乃在水中又岂昔人所为耶观此则天地所生自然者益信
　　穿杨説
　　国策称楚养由基善射去杨叶百步而射之百发百中夫由基固善射者也观其饮羽贯札实有出众之能然称人者当于事物情理之内苟其轶类絶伦而不至诡竒衒异令人可信斯足矣若穿杨云者第以文晦遂致义乖徒令后世疑由基未始有此匪曰褒之乃以贬之矣且杨叶寛以分计长以寸计于众叶中指其一必将朱墨志之然后可夫此众叶中之一叶立于二十步之外虽离娄之明不能辨也由基无离娄之明令其立于百步之外尚不能辨其谁何安能百发百中哉然则穿杨之説为伪乎曰何必伪尝集善射之人而较之三十步命中者不能五十步五十步命中者不能百步百步命中者不能百五十步盖物愈逺则视之愈小百步外之杨虽轮囷方丈视如三十步之树侯耳况弓之彀也地逺则力微至指【谓所指之处】以为难何况中乎是则穿杨云者剸言一树之叶而非一叶明矣我国家以弓矢雄中外支左屈右之技人尽能之然令立百步之外而穿杨百人中不能得一必其技果超羣者始能之而亦难保其百发百中也由基以荆楚三户之流能百步以穿杨斯已竒矣若必过为怪竒谬悠之谈诧以贯其一叶则是世间情理必无之事愚者或惊为希有智者将信其必无夫表徳纪实将以俟天下后世之智者乎抑其愚者乎或曰策士纵横之论多属子虚苏厉之告白起亦取以相譬耳厉之言其诚其伪吾不知吾惟度之以理而并以已所能目所见者证之
　　祝文
　　告风神文
　　维
　　神大元中精辅翊生成以吹以嘘百昌勾萌昔我皇考作是灵宇在紫禁巽方维歴有年所侧闻曩时旱魃为灾彭怒涨天继日以霾我
　　考竭诚爰命宗枝曰帛曰牲祝史致词遂
　　神庥骇飇为收禾黍沐泽乃亦有秋兹者雪旱于冬雨旱于春自春徂夏震雷无闻山川出云庆散于风不惟其景乃惟其终曰予不徳小民何辜无麦无禾渺渺愁予曰惟百神各有攸职功在苍生乃庙而食用是陈词祈
　　神之佑致是咎徴皆予之咎愿勅飞廉速收其暴油云以作雨师前导曰予不诚
　　明神之欺降罪于予予其敢辞屏息以待惟
　　神之思
　　社稷坛祷雨祝文
　　【臣】闻人事失于下
　　天变应于上兹亢旸之示警洵赞化之无能言念昨年秋霖缺而冬雪乏逮至今嵗春望霈而夏未霑歴四时之久矣嗟三农其如何
　　常雩步祷弗矜不敢再三之渎羣祀亲藩徒致吁益増宵旰之忧敬念
　　右坛为祈报之所载稽
　　祭义司土谷之精蠲吉防斋摅忱躬恳为民请命愿代万姓之灾责已惟诚奚啻六事之舛重举答隂之典冀施甘雨之滂云作雷随毋俾箕伯侵轶牺成粢洁尚敷帝里休和殷伫
　　神歆立沛祥
　　大雩祝文
　　【臣】承
　　命嗣服今廿四年无嵗不忧旱今嵗甚焉曩虽失麦可望大田兹尚未种赤地里千呜呼其惠雨乎
　　常雩步祷未
　　灵佑
　　方社
　　方泽均漠弗佑为期益廹嗟万民谁救敢辞再渎之罪用举
　　大雩以申前奏呜呼其惠雨乎
　　上天仁爱生物为心下民有罪定宥林林百辟卿士供职惟钦此罪不在官不在民实【臣】罪日深然
　　上天岂以【臣】一身之故而令万民受灾害之侵呜呼其惠雨乎谨以【臣】躬代民请
　　命昭昭在上言敢虚佞计穷力竭词戅诚罄油云沛雨居歆赐应呜呼其惠雨乎









　　御制文初集卷三
　　钦定四库全书
　　御制文初集巻四
　　记
　　皇考世宗宪皇帝恩赐御书记
　　乾隆元年丙辰恭送
　　皇考梓宫自
　　泰陵廻忽忽若有失也廼开琳笥启锦囊展向日所赐手迹敬观之慰与悲俱来瞻与否罔措爰拜手稽首而为之记曰惟我
　　皇考世宗宪皇帝本天亶资懋日新学养潜朱邸三十余年朝夕书史自娱每当明窗浄几辄弄翰作书凡晋唐宋元诸名家迹罔不心摹力追实集古今书法之大成较之汉帝唐宗迳庭过之逮
　　临御区宇励精图治自朝至于日中昃不暇时亲笔墨然间一临池而翔鸾翥凤之竒印泥画沙之妙荟萃行间宏璧天球无足为重也臣承顔侍膝猥被
　　宠光迄今霜露屡易
　　龙髯莫挽墨沈犹新每一启椷肃容仰阅辄呜咽流涕而不能自已记有之父没而不能读父之书手泽存焉尔矧我
　　皇考拂素飞毫驾顔淩栁俾予小子获瞻
　　天藻之光华兼诵
　　宸章之美富兴思
　　手泽视古人所不能读者有加焉其能弗怆然于懐而翘然思屡覩耶
　　圆明园后记
　　昔我
　　皇考因
　　皇祖之赐园脩而葺之略具朝署之规以乘时行令布政亲贤而轩墀亭榭凸山凹池之纷列于后者不尚其华尚其朴不称其富称其幽乐蕃植则有灌木丛花怒生笑迎也騐农桑则有田庐蔬圃量雨较晴也松风水月入襟懐而妙道自生也细旃广厦时接儒臣研经史以淑情也或怡悦于斯或歌咏于斯或惕息于斯我皇考之先忧后乐一
　　皇祖之先忧后乐周宇物而
　　圆明也圆明之义盖君子之时中也
　　皇祖以是名赐
　　皇考
　　皇考敬受之而身心以勗户牖以铭也不求自安而期万方之宁谧不图自逸而冀百族之恬熈则又我皇考绥履垂裕于无穷也予小子敬奉
　　先帝宫室苑囿常恐贻羞敢有所増益是以践阼后所司以建园请却之既释服爰仍
　　皇考之旧园而居焉夫帝王临朝视政之暇必有游观旷览之地然得其宜适以养性而陶情失其宜适以玩物而防志宫室服御竒技玩好之念切则亲贤纳谏勤政爱民之念踈矣其害可胜言哉我
　　皇考未就
　　畅春园而居者以有此
　　圆明园也而不斵不雕一
　　皇祖淳朴之心然规模之宏敞邱壑之幽深风土草木之清佳髙楼邃室之具备亦可称观止实天寳地灵之区帝王豫游之地无以逾此后世子孙必不舎此而重费民力以创建苑囿斯则深契朕法
　　皇考勤俭之心以为心矣借曰
　　祖考所居不忍居也则
　　宫禁又当何如晋张老之善颂甚可味也若夫建园之始末
　　圣人对时育物修文崇武煦万彚保太和期跻斯世于春台游斯人于乐国之意则已具
　　皇考之前记予小子何能赘一辞焉
　　游盘山记
