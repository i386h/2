<!-- { "loadSidebar": true } -->
　　今之人以一善为行而耻为之慕逹节而称夫通才者多矣然而脂韦汩没以至于老死者相继亦未见他之称【他下或有人字　今按此句疑有脱误】其岂非乱教贼名之术欤【乱或作害】且五常之教与天地皆生【地下或有而字非是】然而天下之人不得其师终不能自知而行之矣故尧之前千万年天下之人促促然不知其让之为美也于是许由哀天下之愚且以争为能廼脱屣其九州髙揖而辞尧由是后之人竦然而言曰虽天下犹有薄而不售者况其小者乎【或作焉下同】故让之教行于天下许由为之师也【为之或作之为下二语同】自桀之前千万年天下之人循循然不知忠易其死也故龙逢哀天下之不仁覩君父百姓入水火而不救于是进尽其言退就割烹【就下或有其字非是】故后之臣竦然而言曰虽万死犹有忠而不惧者况其小者乎故忠之教行于天下【忠之上或有其字非是】由龙逢为之师也自周之前千万年【周或作殷】浑浑然不知义之可以换其生也【或无以字】故伯夷哀天下之偷且以彊则服食其葛薇逃山而死【之下或有人字服或作伏且以彊则服一句疑有脱误】故后之人竦然而言曰【故或作于是】虽饿死犹有义而不惧者况其小者乎【义或作死或作强】故义之教行于天下由伯夷为之师也是三人俱以一身立教而为师于百千万年间【或无百字】其身亡而其教存扶持天地功亦厚矣【存下或有于字功上或有而字】向令三师耻独行慕通逹则尧之日必曰得位而济道安用让为【用或作能】夏之日必曰长进而否退安用死为周之日必曰和光而同尘【和光而同尘或作同尘而和光】安用饿为若然者天下之人促促然而争循循然而佞浑浑然而偷其何惧而不为哉是则【或无则字】三师生于今必谓偏而不通者矣【或无必字谓偏作为偏矣作也矣上或无者字】呜呼今之人其慕通逹之为弊也且古圣人言通者盖百行众艺备于身而行之者也【而上或有通字】今人之言通者盖百行众艺阙于身而求合者也是则古之言通者通于道义今之言通者通于私曲其亦异矣【古之今之下或并有人字】将欲齐之者其不犹矜粪丸而拟质隋珠者乎【或无其字或无不字或无其矜二字】且令今父兄教其子弟者曰尔当通于行如仲尼虽愚者亦知其不能也【或无亦字也或作邪非是】曰尔尚力一行如古之一贤虽中人亦希其能矣【贤上或无一字】岂不由圣可慕而不可齐邪贤可及而可齐也【也或作邪今按恐上句无邪字下句也字却当作邪】今之人行未能及乎贤而欲齐乎圣者亦见其病矣【一作也】夫古人之进修【或作中人非是】或几乎圣人今之人行不出乎中人而耻乎力一行为独行且曰我通同如圣人【我下或有周字同字疑衍】彼其欺心邪吾不知矣彼其欺人而贼名邪吾不知矣余惧其説之将深为通解
　　择言解
　　火泄于密而为用且大能不违于道可燔可炙可镕可甄以利乎生物【乎或作于】及其放而不禁反为灾矣【或无其字下二语同】水发于深而为用且逺能不违于道可浮可载可饮可灌以济乎生物【乎或作于】及其导而不防反为患矣言起于微而为用且博能不违于道可化可令可告可训以推于生物及其纵而不慎反为祸矣火既我灾有水而可伏其焰能使不陷于灰烬矣【陷或作蹈或作焰】水既我患有土而可遏其流能使不仆于波涛矣【或无而可字】言既我祸即无以掩其辞能不罹于过者亦鲜矣【于过或作其失过下或有失字】所以知理者又焉得不择其言欤其为慎而甚于水火【言上或无其字而字恐误】
　　鄠人对【新史孝友传唐时陈藏器注本草拾遗谓人肉治羸疾自是民间以父母疾多刲股肉以进或给帛或旌门闾善乎韩愈之论谓父母疾烹药饵以是为孝未闻毁支体者也则公之此论有益于时俗多矣　鄠胡古切京兆县名】
　　鄠有以孝为旌门者【为字疑衍又疑是而字】乃本其自于鄠人曰彼自剔股以奉母疾瘳大夫以闻其令尹令尹以闻其上【按尹谓京兆尹令字恐衍下同】上俾聚土以旌其门【或无其字】使勿输赋以为后劝【以为或作欲为】鄠大夫常曰他邑有是人乎愈曰母疾则止于烹粉药石以为是【或无愈字或无止字母下十二字新史作父母疾烹药饵以是为孝　今按是字或是事字按下文又有未闻字此未闻字恐衍或是若夫字之类】未闻毁伤支体以为养在教未闻有如此者茍不伤于义则圣贤当先众而为之也【圣贤或作贤圣】是不幸因而致死【而下或有且字今按此句上是字疑是且字】则毁伤防絶之罪有归矣【灭絶一作絶灭】其为
　　不孝得无甚乎茍有合孝之道【茍或作若合下疑有乎字】又不当旌门盖生人之所冝为曷足为异乎【或无足字】既以一家为孝是辨一邑里皆无孝矣以一身为孝是辨其祖父皆无孝矣然或陷于危难能固其忠孝而不茍生之逆乱【生之刘仲忱谓之当作于】以是而死者乃旌表门闾【表下或有其字】爵禄其子孙斯为为劝已矧非是而希免输者乎曽不以毁伤为罪灭絶为忧【或作其忧非是】不腰于市而已黩于政况复旌其门河南府同官记【或无府字记谓永贞元年愈自阳山移江陵法曹获事河东公言裴均时节度荆南也后五年始立石则元和五年也记亦赵徳文録所载吕夏卿以为可信者其叙事笔力非公不能诚公之作矣】
　　永贞元年【贞元二十一年八月改元永贞】愈自阳山移江陵法曹参军【是岁八月宪宗即位公量移江陵法曹参军】获事河东公【江陵节度使裴均字君齐河东人】公甞与其从事言【或无公字】建中初天子始纪年更元【大厯十五年正月改元建中】命官司举贞观开元之烈【或作例或作列非是】羣臣惕栗奉职命材登良不敢私违当时自齿朝之士而上以及下百执事【百下或有吏字】官阙一人将补必取其良然而河南同时于天下称多独得将相五人【或无同时二字方无将字　今按下文所记实为宰相者三人裴顾未为真相故特着其官职戎马之盛则此处冝有将字方本误也】故于府之参军则得我公【裴均也】于河南主簿则得故相国范阳卢公【迈字子范阳人】于汜水主簿【汜水名前汉渡兵汜水　汜音凡】则得故相国今太子賔客荥阳郑公【余庆字居业荥阳人下相国上方无故字今按所谓故相者犹今言前宰相非亡没之谓方本误也】于陆浑主簿则得相国今吏部侍郎天水赵公【宗儒字秉文邓州人相国今一本作今相国】于登封主簿则得故吏部尚书东都留守呉郡顾公【少连字夷仲苏州人故下一本或有相国字今以下文考之非是】卢公去河南为右补阙其后由尚书左丞至宰相【贞元元年五月迈自左丞同平章事至十三年九月罢】郑公去汜水为监察御史佐山南军其后由工部侍郎至宰相罢而又为【余庆去汜水为监察御史史传逸之建中末山南西道府节度使严震辟余庆为府从事贞元十四年七月自工部侍郎同平章事十六年九月罢为郴州司马永贞元年八月复以尚书左丞同平章事元和元年五月罢】赵公去陆浑为右拾遗其后由给事中为宰相【中为或作中至贞元十二年十月宗儒自给事中同平章事十四年七月罢】顾公去登封为监察御史其后由京兆尹至吏部尚书东都留守【贞元十六年五月以少连为京兆尹十八年六月自吏部尚书为东都留守】我公去府为长水尉其后由膳部郎中为荆南节度行军司马遂为节度【均去府为长水尉史传逸之贞元十九年五月均自荆南行军司马为本军节度使】自工部尚书至吏部尚书三相国之劳在史册【在上或有布字】顾吏部慎职小心于时有声我公愿洁而沈密开亮而卓伟行茂于宗事修于官嗣绍家烈不违其先【均曽祖行俭祖光庭】作帅南荆【帅或作扞】厥闻休显【闻音问】武志既扬文教亦熈【亦或作熈】登槐赞元其庆且至故好语政事者以为五公之始迹也同其后进而偕大也亦同其称名臣也又同官职虽分而功徳有巨细【或无官职字分作则属之下文而无而字】其有忠劳于国家也同【忠上或无有字家下或无也字而有亦字】有若将同其后而先同其初也有闻而问者【或无有字】于是焉书既五年【谓元和五年也】始立石刻其语河南府参军舍庭中【语下或有于字】于时河东公为左仆射宰相【时或作是】出藩大邦开府汉南【元和三年四月均自荆南召为右仆射是歳九月庚寅出为山南东道节度使汉南谓汉水之南】郑公以工部尚书留守东都【元和三年六月余庆自工部尚书为东都留守史传逸之独见公此记又见公上留守郑尚书啓及送郑涵校理序】赵公以吏部尚书镇江陵【元和三年宗儒检校吏部尚书为荆南节度使】汉南地连七州【山南东道管襄邓隋唐安均房七州】戎士十万其官宰相也留守之官居禁省中【守下或无之字】岁时出旌旗序留司文武百官于宫城门外而衙之江陵故楚都也戎士五万三公同时【时卢顾死矣故止及裴郑赵三公云】千里相望可谓盛矣河东公名均姓裴氏
　　记冝城驿【或作冝城驿记下或有愈代侄孙作五字冝城襄州县公甞有楚昭王庙诗云丘园满日衣冠尽城郭连云草树荒犹有国人懐旧徳一间茅屋祭昭王与此记合】
　　此驿置在古冝城内【下或有复出冝城字楚昭王畏呉迁于郡郡即冝城】驿东北有井传是昭王井【或无昭字】有灵异至今人莫汲【开元二十二年初置十道采访韩朝宗以襄州刺史兼山南东道襄川南楚故城冇昭王井传言汲者死行人虽暍困不敢俯视朝宗移书谕神自是饮者亡恙也更号韩公井】驿前水传是白起堰西山下涧灌此城坏【或脱堰字】楚人多死流城东陂臭闻逺近因号其陂臭陂【臭陂上或有曰字】有蛟害人渔者避之井东北数十歩有楚昭王庙【或无昭字】有旧时髙木万株多不得其名【或作始】历代莫敢剪伐尤多古松大竹于太傅【于頔】帅襄阳【或无阳字】迁冝城县并改造南境数驿材木取足此林旧庙屋极宏盛今惟草屋一区然问左侧人尚云每岁十月民相率聚祭其前庙后小城盖王居也【后或作复】其内处偏髙广员八九十亩号殿城当是王朝内之所也【城或作域朝或作庙】多甎可为书砚自小城内地今皆属甄氏甄氏于小城北立墅以居甄氏有节行【谓甄济元侍御甞以书请于公乞书甄氏父子节义见公答元侍御书】其子逄以学行为助教元和十四年二月二日题
　　题李生壁【李平】
