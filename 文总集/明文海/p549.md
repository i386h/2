<!-- { "loadSidebar": true } -->
　　江潭大泽之畔缁帷杏坛之林皆有人焉顚白眉厐杖挐鼔枻而见为业渔三闾大夫之贞尼丘孔子之圣仅足以发其人之一盻而问之踌躇高视廹而后答若以一贤一圣者为未足与语其放且傲如彼彼所谓頽旷淳野没于莽遥荡之逰惟其钓饵之知而鳣鲂之索伦类不可得而拘诗书不可得而诏者耶然其出而见于泽畔林中葢非大夫之所访孔子之所求而彼微示其迹以启其端又非其偶然过而相遭者説之既竟而其意见矣乃始泯形收声而去欲质其姓名与其居舍之所止而卒不可得吾又不敢逆处其为治钩饵而谋鳣鲂之获者之人也呜呼彼且被髪手而老于风波之上荻苇之间其果何为者耶吾既不得见其人而见所谓晓江渔者吾之于渔者葢往访而求之而后得见也于是有可传道之姓名而有可踪迹之居舍矣渔者之于渔足未甞履舟手未尝操犗而终日未尝得鱼也吾以有罪黜于时犹不能忘其愤常抱直被废而正见疑之怼不知所以自释然后进而求于孔子之道诵説诗书蹈习礼乐以自苦励而休其不平之怨以此其陋使其逢泽畔林中之人当不足以辱其一盻而何问之可得渔者方且以诗书礼乐之言强聒而博喻之唯恐吾诵説之不勤蹈习之不固而其感于废兴之由理乱之故往往扣舷蹙歌声薄林莽有余悲者使吾始悦而中疑焉渔者其犹未足以方于泽畔林中之人欤胡为使吾得求其姓名访其居舍而与吾言之多且尽如此嗟乎此渔者之所以为渔者也欤无方之为有方者语无当焉则惊过焉则惑渔者之为吾言固当亦如是而止尔他日吾又访焉而其室已虚伥伥焉不可得见怅然如有望忽然値于非意之顷礼之而不答叩之而不应刺舩而逝使吾惝然若失而卒不得所闻则吾其几矣吾未可以行乎江潭之滨坐乎缁帷之林而反以疑渔者不足与泽畔林间之见者比吾犹如此而何怪乎昏昏者之举以渔者为渔是则虽不舟楫之事罟网之为而以渔自着其号葢有所存矣彼其姓名非徒后将不得传而世且莫之为意而吾独得而知之故为之记
　　胡贸棺记【唐顺之】
　　书佣胡贸龙防人父兄故书贾贸少乏不能贾而以善锥书往来诸书肆及士人家余不自揆尝取左氏厯代诸史及诸大家文字所谓汗牛塞楝者稍删次之以从简约既披阅防窜竟则以付贸使裁焉始或篇而离之或句而离之甚者或字而离之其既也篇而联之句而联之又字而联之或联而复离离而复联错综经纬要于各归其类而止葢其事甚淆且碎非特他书佣往往束手虽士人细心读书者亦多不能为此贸于文义不甚解晓而独能为此葢其天窍使然余之于书不能及古人蚕丝牛毛之万一而贸所为则蚕丝牛毛之事也嗟乎书契之不能还于结绳书契又繁而不能还于简也固也然余所以编书之意逺矣非贸则予事无与成然贸非予则其精技亦无所用岂亦所谓各致其能者哉贸平生无他嗜好而独好酒佣书所得钱无少多皆尽于酒所佣书家不问佣钱必问酒能餍否贸无妻与子佣书数十年居身无一垅之瓦一醉之外皆不复知也其颛若此宜其天窍之亦有所发也予年近五十兀兀如病僧益知捐书之乐视向所谓披阅防窜若讐我者葢始以为甘而味之也甚深则觉其苦而絶之也必过其势然也余既不复一有所披阅防窜贸虽尚以佣书糊口诸士人家而其精技亦虚闲而无所用然则古所谓不能自为才者岂独士之遇世然哉此余与贸之相与始终可以莞然而一笑者也予既不复有所披阅防窜世事又已一切无所与则置二杉棺以待长林贸无妻与子无一钱之蓄死而有棺无棺不可知念其为我从事久也亦以一棺畀之而书此以为之劵云呜呼百余年后其书或行于世而又或偶有好之者慨然追论其故所删次之人则予之勤因以不没而贸乃无以自见是余专贸之功也余之书此亦以还功于贸也虽然余既以披阅防窜为讐而岂欲后人又以披阅防窜知余也哉然则贸之硉硉勤苦从事于割截离合而一付之无何有之乡也与一醉亦无以异也其亦何憾之有
　　西曹记【王樵】
