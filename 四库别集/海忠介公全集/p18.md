<!-- { "loadSidebar": true } -->
　　屈子年三十余矣仲秋之夕得嘉梦觉而生子众咸欣欣于余庆之说相率征予言以贺焉予曰人生而无以嗣于其身者能几言之抑可以已也或者教以成子之贵乎然今之教者于圣贤之道则戾盖自门左之悬久废马援之遗王昶柳玭之诫特书于司马氏者与乡习之愿符节遂脍炙焉夫天地四方之事举而属之男子之身矣其负荷若之何也顾沉默之名而精若义者能堪之乎是故孟子善飬浩然之气正以为天地四方之射也汉人因有生男如虎犹恐其鼠之说予非敢以汉人为适中见也第中人之性振其气而挽之中也易抑其气而企之中则难中行不得惟过中之狂士属心焉仲尼之所以善于造就也矧今所取当于天下之教者何如哉爱其子而深为之计顾以守雌之道进焉以水济水血肉虽可保永于世而德义之有于身者去贤圣或邈矣谓之能成其子也然乎哉疏少傅不以财遗自谓为子孙念光奕史册矣而犯者屡焉矧道之见颂于君实而世又率以为是者谁则挽之诸友耸然曰元礼少学礼知此义者也予亦欣欣然赓余庆焉幸天地四方事于此子乎攸寄也用是次之以为贺

　　○赠林东皋考绩序

　　予于东皋先生均业儒友也然东皋令琼山计七年于此矣实有大夫义焉古之人有曰君子居是邦不非其大夫自斯言之出也故凡有莅于人者虽心晢淑慝纪事执春秋笔焉其显诵于人裂采而赠之者必掩咎为羙增细以巨虽以龚黄召杜显显然拟之者实反出严来下用是善恶诋冐莫可凭倚君子习见其然故凡采而书之扬歌而休颂之者皆将曰此不非其大夫义也虽历历可按者莫之听焉夫以善恶之相冐若此声乃底实莫能白之君子之心又若此今欲侈言以为东皋赠也亦奚益哉是故东皋惠泽着于人心政声播于行口绩业留于郡邑之志瑞不必多为之赘然东皋此以奏绩行也行将擢而之他郡陟而之科之道其统领有大于琼山者统领大则其绩之所奏随之东皋以其迎刄而觧之才乘迎刄可解之力随职业之所到执平日之所学者毅然行之罔狥身以忘国母私已而弃民小之琼山大之天下则闻誉达于遐迩功烈着于不刋循良宪诤映耀今古予得以从而鼓舞于其后矣吁岂不盛哉岂不快哉昔子路去鲁谓颜渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下有见善以相示者东皋先生何以复我

　　○赞萧氏一门二节

　　予读东洲李太仆所为双节传观二母寡于华年依孙子为命历三四纪而念夫之心迄如其始矢心天日苦志丝枲未甞不壮其竞于守而可为顽懦者寓激劝也嗟夫人之自立于天地间能以其身为天地万物之依者其道有五焉五教贯三才而为一君子重之然圣王制世御俗所急而且先者惟臣之良妇之节崇显褒异拳拳然持此以为天下励者是则何故盖以义合者而能不悖其心可以改醮而他从者顾终守于一志行类无往非其自立之地焉矣况夫遇有常变君子觇人恒于久近间求之昔人谓慷慨杀身易从容就义难久近之谓也是故夫亡则无所为矣无所为而一从不移虽金石之坚未能远过彼夫存之备妇顺而家理宁未足为难矣士之从事于上多者计三四十岁少者亦不下十余岁承于显或悖于幽毅然誓不以所聀负吾君者竞于始或渝于后历年所而心一焉彼殉君于日月未足为难矣藩宣不悖可以见臣义之终孀守克坚足以辩妇行之备故君子论人廷之效忠闺之着节无轩轾焉而厉世振俗独于此拳拳焉者亦以其久且大者身有之五教于斯贯焉故尔虽然彼士甞学问知礼义以应上求者亲师友以撤蔽酌古今以达疑谓能尽所事焉可也闺中之见视此何若矧士之布列在位考其所以受人策命之宕而不贰乃心者则或鲜焉易于闺门女子之间难于多士讲学之际二贞并萃独非君子之所歆扬而不容自巳者乎孟子曰百世之下闻者莫不兴起也况于亲炙之者窃慨臣义之衰节守之坏有如三才所籍以立者而仅于二妇焉寄之则夫祗念母氏不改之心奋臣子不悖之义侍御公之造福南粤有必然矣予粤人也鼓舞之怀不能自巳用是书之以颂

　　○赠黄村赵先生升靖安大尹序

　　黄村赵先生楚之枣阳人也以巳未岁中乙榜署淳学教事始至进谒于予视其貌忠信温裕若有道然顷接言议又欣然若以是官为幸者夫官教则呵从不足禄入不豊徒寄空名于诸士子之上一切纪纲程约不克自树立且严戢时俗薄之师严道尊之实义善人多朝廷正天下治之实功世不知有此久矣先生独欣欣然若加荣焉自非心有独见其行之也将举百余年既废之绪而直任之也能之乎心窃异之阅数月见其模范端严程约整戢道德为师文课不废凡一言一动足为士子楷法士习稍稍丕变计至壬戍二岁有奇矣先生之教无怠于始弟子服先生之化不岐于初教用有成卒如予所料人心同然先后廵按际岩周公罗岩袁公春洲崔公均以志向高洁模范严整奖之盖先生忠信淳一则行之外必能如其中先生以此职为荣则知此职之不小其行之也必能尽此职之为大师道立而善人多于淳有成效矣正　朝廷治天下方日望焉先生归自会试铨部以绩最荐进靖安县令　天子俞之夫令控有一邑禄入稍裕呵从塞途经百凡出纳苟效鼠狗计行之可以厚囊橐夸耀闾里即所当事巧便吏书习于计簿欺谩苛暴勇猛操切百姓违道干名雷同上下上府每每右之将有显擢故凡职列于教者人恒以不可以府县以藩臬以风纪几务短之盖谓所司之繁简异事所理之巧直异功有司事在巧迎善伺时沉而沉时浮而浮与司教者之迂然礼义抱守区区相悬也时俗之薄于教君荣之矣有司过峻厉夸声势父母斯民之道幼学壮行之守邈乎未之有闻也世俗荣焉君知反而为之乎孔子之蒲以恭敬以信忠信而宽明察以断为子路颂夫治蒲三善非俗人所以荣令者圣贤每加意焉先生忠信淳一温裕不苛即所肃诸士子推之则其见效于不偷不扰者特余事耳见礼知政时俗所荣先生弗为之必矣虽然道一而已矣道行于教者道之分量浅浅在于能充君子之守亦一而已守贞于教者守之分量小小贵于能执令萃有百责大抵刑教十之一理财十之九百职惟令临财惟琐惟多民之黠者讼讼必求胜窥衅隙以投所好靡攸弗至先生操持于始能无变于终乎今日而上而下而旁交百凡垂涎于令小不如意辄怪言怒色坠渊之计行焉得丧利害李少卿谓肠一日而九回有之先生无恐于一二能恐于十百千万其人乎真西山大儒也刘平国谓与余景瞻并用必有可观县事簿书山积狱讼丛委奸人倚以変化为利鼠穴其间窒于此则通于彼市狡挟公符以暴于乡豪横胥朋比以威剥于良善一不加意民有不得伸吁而死者先生能勤察于幽且险刚断其祸福于民者与其可祸福于已乎扩充未至则道之分量有不尽执持未坚则守之分量有不充世俗之所薄所荣终将出入于其间矣吁道云乎哉吁守云乎哉予于先生宦游于淳见善相示闻过相告旧矣故于诸弟子之需一言以为先生赠也窃効颜由二子之相与赠处也备述县教难易以为先生诵

　　○赠蒙生德范还遗金序

　　今天下何世哉予筮仕得游中都历天下既归乡闾叹世君子每有财帛世界今不如昔之说予始闻而疑之以为此特市井小人自为风格性中只有个仁义礼知我辈读书知礼义辩别素明天光焕发当不如此已而交与益众更历既多乃知我辈出没于声色货利之场不得不巳奔走于富贵利达之际老死不休蚁之附腥膻蛾之投爝火无以异也视市井辈反为过之古昔公道大同利无彼已下此小康下此人渐浇漓叔世季世利趋便夺发冢诗书诗云曾是掊克曾是在位此直叔季之下者耳讲明于读书穷理之时不自欺心于暗室屋漏之际难乎其人又不必言矣攘攘利往天下皆然也而谁与易之予之诵此言久矣一旦乡龙岐父老抵予舍揖而言曰村蒙生端字德范县庠弟子员也素有行义问厥所以则曰先辛未三月海冦犯村举村挈家奔散家用百凡无暇为顾余达妻特持包袱褁银肆拾两及余物匆匆失之生后至左右前后无有见焉生亦不知得之者远近间人物也数日得失主人氏当官众完璧归之包袱内藏纤芥无失先是张氏讼官疑似扳指官追为急乃生心事白日青天有是举也不徒决疑狱于一朝而因得以脱周隆张衡鬪争不已之患不为利已不为祸人分金酬复生视之若将凂焉余达之恳求村众之怂慂生原非我有原无此义之言又若义利之辨有以豫明于先取舍之分不待今日虑之而后得之者吁贤矣失主未明迟回有待今日虑事之周先今居家以礼孝友无间姑勿悉只今财帛世界居财帛世界之中独能自脱于财帛世界之外义利之辨别不爽屋漏之昭监如见有之乎不复有斯人也而今或有之诗云谁将西归怀之好音因乡父老请不辞而为之序府县奖生喻义学宪王公进生廪膳生加优礼上人之所自为可矣生志趣远大举此措之何所不可区区见与于人生之初心不如是也不详及云

　　○赠史方斋升浙藩大参序 【 为乡士夫作】 

　　琼去京师万里而遥　国初以宪臣遥制至　宪宗纯皇帝始令分廵道兼饬兵坐按识者以权重势专补按轺之所不及民之幸也然贤者藉是权以安民不宵者则藉是权便已甚者不必言矣贤者不免大抵杂雅俗半真假行已清浊有飬望待迁之心而无毅然有为之念官则利矣民无利焉至今我生不辰田里差怨人思　国初之安不见今日之利　勅谕事理　天颜咫尺瑞未之有闻也闽晋江史公以嘉靖乙丑守琼旋晋兵备今七载不贪一节巳出士民望外矣其政事则又井井条理胥吏不得援为奸蠹省徭费清符牒详讼狱宽捶楚三州十邑之人前所不便及所愿欲而不得宜天下并宜于璚者公先后皆罢行之大者文详小者立变琼内黎外海冦乱频仍民自视无一日宁矣当事者动以闭城退守为策残野饱食去来听之平时无保障之功际变无御敌之勇几不知兵备道为何职矣今昔异位公独毅然以身迎敌为士众先昔之骄子儿戏尽法律之与守琼日持法不阿无异虽经败衄不易初心士之不以成败论人者知公认真之心而奉行　勅谕庶几矣士论谓周殿山之方正方松崖之才守胡嵿泉之峭直胡南山之和易公节有之勤训练似顾洞阳志平冦乱似涂伯辅今晋秩参浙藩政愿得一言以赠夫公昔以宜天下者宜琼矣以宜琼者行之虽天下可也何有于浙昭昭政绩具在口碑不为悉焉可也所愿于公者无替克修之功益广涵弘之度无私党矣行之有未至率真道矣扩之有未周皆性分中不满分也诗云如彼飞虫时亦弋获用书以赠

　　○黄广台思亲百咏序

