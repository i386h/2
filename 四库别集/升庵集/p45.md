<!-- { "loadSidebar": true } -->
　　元年鲁隐公元年也春秋大一统所谓一统天下咸奉元朔也天子立元而诸侯遵也天子颁朔而诸侯行也自共和以来诸侯如蜂房蚁穴不用天子之元年矣晋曲沃荘伯改建夏正则有不奉天子之朔矣春秋所以托始于隐与隐公不书即位左氏曰摄也刘道原曰惠公爱少子立为太子而国人不与而立隐隐曰吾将让焉太子桓公徯望十年不获而羽父弑隐立桓桓曰隐摄也吾取之左氏信桓之欺故曰摄公谷信隐之诈故曰让皆失之
　　夏四月辛卯夜恒星不见夜中星陨如雨【荘公七年】
　　慎曰此记日光不匿列星不见之祥也左传以为夜明是也汲冡纪年书天再旦亦是也书云夜明则称而不隐书曰再旦则曲而不中春秋书曰夜恒星不见圣人之文称而隐曲而中于是为不可及矣夜明五行志所云昼晦宵光是也汉书武纪书有如日夜出葢此类也通鉴纲目不达班氏之意増一字云有月如日夜出则谬矣
　　秋大水鼓用牲于社于门【荘公二十五年】
　　慎曰救日古礼也救水非古礼也救日何以为古礼日之食人力不可救也故鼓以充阳也水之灾人力可救也鼓庸愈哉自古水灾莫大于尧之九年鼓何鼓牲何牲乎
　　已卯晦震夷伯之庙【僖十六年】
　　公羊曰晦者何防也谷梁曰晦防也慎按晦非防也月之三十日也春秋书晦者二此及成公十六年甲午晦晋侯及楚子郑伯战于鄢陵楚子郑师败绩是也公羊乃曲为之説于是月六鹢退飞过宋都之传曰是月者何仅逮是月也何以不日晦也晦则何以不言晦春秋不书晦也朔有事则书晦虽有事亦不书公羊之言何其野哉善乎刘歆之言曰及朔书朔及晦书晦刘原父曰晦朔天之所有取朔弃晦乖伪之深者甲午书晦则无説矣左氏曲説以为阵不违晦故败噫楚以晦而败晋不晦而胜乎是皆勦説之无理者也
　　盗窃宝玉大弓【八年】得宝玉大弓【九年】
　　升庵曰阳虎将杀季孙不克説甲如公宫取宝玉大弓入讙阳关以叛明年乃得之堤下谷梁曰阳虎以解众也得其情矣黄东发曰阳虎窃之无所用故复归之也此岂知巨猾之深奸邪虎初窃时已知无用矣以鲁宝之知必追之以与之则必释已西方有狗国中华人入之窃其筯而逃狗追啮之人以筯投之必衔而返数返则追无及矣阳虎葢欲狗国鲁也乎晋明帝觇王敦逃归湖隂以七宝鞭获免葢祖虎之故智云尔
　　君日不悛以乐慆忧【左传昭三年】
　　乐以忘忧则可以乐慆忧则不可陆贾燕喜平勃交懽忘忧也太康逸豫汉惠淫乐慆忧也忘忧待时慆忧玩时忘为在下言也慆为在上戒也
　　两甄
　　左传将猎为两甄置左右司马注两甄犹两翼也世説桓好猎双甄所指不避林壑晋书周访传杜曽攻陷沔口元帝使访击之访令李恒督左甄许朝督右甄自领中军令其众曰一甄败鸣三鼓两甄败鸣六鼓既而两甄皆败访选鋭卒八百人夜追破之梁裴邃夀阳之战为四甄以待之挑战伪退四甄竞发魏师大败书传中称军翼曰甄仅此四见然甄之为字不知于军何当也
　　九国
　　公羊传云葵丘之防桓公震而矜之叛者九国九国谓叛者多耳非实有九国也宋儒赵鹏飞云葵丘之防惟六国防咸牡丘皆七国防淮八国寕有九国乎公羊本意谓一震矜而九国叛犹汉纪云叛者九起云尔赵氏如数求之真痴人説梦也古人言数之多止于九逸周书云左儒九谏于王孙武子善攻者动于九天之上善守者伏于九地之下此岂实数邪楚辞九歌乃十一篇九辩亦十篇宋人不晓古人虚用九字之义强合九辩二章为一章以协九数兹又可笑
　　程郑
　　左传晋侯嬖程郑使佐下军郑行人公孙挥如晋聘程郑问焉曰敢问降阶何由子羽不对归以语然明然明曰是将死矣不然将亡孔頴逹曰赵文子贤人也将死其语偷程郑小人也将死其言善皆为失常
　　不能如辞
　　定公六年子西曰不能如辞昭十三年朝呉曰二三子若能死亡则如违之以待所济若求安定则如与之以济所欲僖二十一年若爱重伤则如无伤爱其二毛则如服焉正义曰敢为不敢如为不如经传之文此类多矣
　　绕朝赠策
　　左传士防自秦归晋绕朝赠之以策云子勿谓秦无人吾谋适不用也策如布在方策之策葢书也其下云云即策文也葢士防将归绕朝谏止之而秦君不聴及其行也又难显言故赠以策书云云见秦之有人使归晋而不敢谋秦也今以为鞭策非也刘勰文心雕龙曰绕朝赠士防以策子家与赵宣以书巫臣之遗子反子产之谏范宣详观四书辞若对面据此则岂鞭策乎李白诗临行将赠绕朝鞭诗人趂韵之误耳
　　陨石
　　谷梁传春秋戊申陨石于宋五是月六鹢退飞过宋都云石无知之物故日之鹢微有知之物故月之此言之诬本不待辩宋万孝恭辩之云梁山沙麓亦无知之物胡为而不日麋与蜮亦微有知之物胡为而不月此殆可作一笑谷梁乃痴人作梦孝恭又痴人解梦也
　　户字义
　　左传屈荡户之汉书王嘉坐户殿门失防免顔师古注户止也又左传门于阳州公羊传无人门其义相同止户曰户御门曰门也
　　九丘八索
　　左传九丘八索九丘即九州也八索即八泽也见淮南子或以八索为八卦谬矣通鉴外纪云人皇氏依山川土地之势财度为九州谓之九囿各居其一而为之长人皇居中州以制八辅此引春秋命厯叙文也九囿取育草木为义即后世所谓九州也中州则人皇之都石鼓文所谓寓逢中囿也八辅则余八囿也囿亦作有古字省文书以有九有之师诗九有有截又奄有九有作九囿解之义尤明畅左传谓之九薮阳纡云梦之属总而言之九有也九囿也九州也九薮也一也有与囿以字相近薮州以音相近其实一义耳
　　明月
　　左传齐燕平之月【注此年正月】公孙段卒国人愈惧其明月【注此年二月】子产立公孙泄古书传及俗称谓曰明年明日则有之矣明月仅见此尔
　　干侯
　　胡一桂云昭公干侯之事与夏王相杀商丘周厉王崩于彘皆天地间人道非常之大变史墨乃妄引陪贰之説而谓天生季氏以贰鲁侯又明言社稷君臣无常奉无常位且妄引诗易以对左氏从而书之其与春秋书公薨干侯如青天白日不可掩蔽以诛季氏不臣之罪者异矣呜呼春秋何等时耶功利之习坏烂人心君臣大义澌灭殆尽不惟乱臣贼子如三家者放逐其君为不知有君而惟季氏之服诸侯不知有君而惟季氏之与史墨不知有君而放言无忌赵简子不知有君而聴言不辩左氏亦不知有君而载言不择夫岂知陵谷迁改乃地道之变而非常雷天大壮乃天道之常初非志变况易乃崇阳抑隂之书雷在天上夫子大象但取其成四阳壮长之卦而曰君子以非礼弗履耳未必如杜氏注所谓君臣易位也史墨不求其义妄引以对可谓诬天矣天但使季氏贰君何常使季氏逐君哉如墨言一归之天道则公僭王卿僭侯乱臣贼子接迹于世矣纲常安在然则春秋夫子作也易象夫子翼也道一而已请得为易大壮一洗史墨之恶论
　　荀息
　　涑水曰左氏书荀息之死引诗斯言之玷不可为也荀息有焉杜元凯以为荀息有此诗人重言之义非也元凯失左氏之意多矣彼生言而死背之是小人穿窬之行君子所不讥也晋公溺于嬖宠废长立少荀息不能誎正遽以死许之是其言玷于献公未没之先而不可捄于已没之后也左氏之言贬也非褒也
　　臯陶有后
　　左传臯陶庭坚不祀忽诸葢设监戒之言如云若敖氏之鬼不其馁而之比也后人遂谓臯陶真不祀而蔓説者又言刑官无后岂不谬哉按张平子思赋云咎繇迈而种徳兮树徳懋于英六注英六国名楚末乃灭抱朴子云秦乃伯益之后益即臯陶子也以是参考之臯陶何尝无后乎
　　董仲舒解春秋
　　谷梁传云所见异辞所闻异辞所传闻异辞董仲舒曰春秋分十二世有见有闻有传闻有见三世有闻四世有传闻五世故定哀昭君子之所见也襄成文宣君子之所闻也僖闵荘桓隐君子之所传闻也所见六十一年所闻八十五年所传闻九十六年于所见微其辞于所闻痛其祸于传闻杀其恩逐季氏而言又雩微其辞也子赤杀弗忍言日痛其祸也子般弑而书乙未杀其恩也屈伸之志详畧之文皆应之吾以其近近而逺逺亲亲而疎疎也亦知其贵贵而贱贱重重而轻轻也有知其厚厚而薄薄善善而恶恶也有知其阳阳而隂隂白白而黒黒也百物皆有偶合偶之合之匹之仇之善也诗曰无怨无恶率由羣匹此之谓也
　　班彪説春秋
　　班彪曰杀史见极平易正直春秋之义也杀史见极言杀其繁辞以成简严之体平易正直言直书其事而褒贬自见彪之説春秋可谓得其髓矣以此言之则许世子止弑其君赵盾弑其君莒人灭鄫之类三传皆不足信
　　能者养以之福
　　汉书律厯志载刘歆作三统厯及谱以説春秋引传曰民受天地之中以生所谓命也是故有礼谊动作威仪之则以定命也能者养以之福师古曰之徃也徃以就福噫左传自刘歆始表章之此其所引的信无疑矣又汉酸枣令刘熈碑猗与明哲秉道之枢养以之福惟徳之隅
　　疆埸
　　左传疆埸之地一彼一此注音易言疆土至此而易也唐髙适诗许国从来彻庙堂连年不得在疆场乃读为平音可谓不识字矣骆賔王诗亦作场皆误甚岂可谓唐诗人便不敢议乎
　　鹬蚌相持
　　春秋后语齐赵将伐燕苏代为燕説赵王曰今者自来过小水见小蚌方暴而鹬啄其肉蚌合而挟其喙曰今日不雨明日不雨必见蚌脯蚌亦谓鹬曰今日不出明日不出必见死鹬两不相舍渔人得而并擒之今赵且伐燕燕赵相支以毙其众臣恐秦之为渔父也此事战国策亦载以雨叶脯妙出自然古人之文竒儁如此按春秋后语陆贾所着贾在汉初颇有文藻自新语外有春秋后语南中行纪又着感春赋盛引典诰今虽不传而文心雕龙载其目实为上林子虚之先鞭又能交欢平勃以成复汉之业可谓通儒比之叔孙通岂不天壤邪予谓叔孙通为秦博士谀言不死又事汉制礼袭秦使三代之法中絶于汉通之罪大矣东坡目之为枉死宜乎延笃答髙义方书今兹以五经为鼎簠书传为笾爼祖述尧舜宪章文武未暇蚌脯也
　　克段于鄢
　　石经春秋郑伯克段于鄢郑地也在缑氏县西南左氏云王取鄢刘蒍防之田于郑是也杜预颍川鄢陵谬矣鄢陵非郑地段焉得有兵众乎郭知切韵云帝虎竝讹乌焉互舛正指此条
　　唇齿
　　左传唇亡齿寒葢古谚也战国策作唇掲齿寒掲与寒叶韵掲叶音掀
　　公子赋河水
　　左传秦伯将纳公子重耳公子赋河水左传无注国语韦昭曰河水当为沔水字之误也沔彼流水朝宗于海言已反国当朝事秦此最有理
　　袒衣衵服
　　裼袒衣葢近身之衣孟子所谓袒裼裸裎也左传陈灵公与孔寕仪行父通于夏姬衷其衵服以戯于朝注衵服日日近身之衣然不若袒服之为顺衵与袒字画相似毫厘之差尔
　　天王居于狄泉
　　春秋周襄王之出书天王居于狄泉注天子以天下为家故所在称居宅其有之谓居鲁昭公之出书公居于郓郓鲁之邑也其后书公在干侯干侯乃晋地不得书居也纲目书帝在房州房州唐一统之地岂得以干侯为比当书帝居房州乃合春秋之法
　　禺中
