<!-- { "loadSidebar": true } -->
　　从容乎礼法之沈乎仁义之府是予盖将有意焉而力莫能与也佩先师之格言奉前烈之余矩惟闇然而自修或庶防乎斯语
　　聚星亭画屏賛【并序】
　　按世説陈太丘诣荀朗陵贫俭无仆役乃使元方将车季方持杖従后长文尚小载着车中【后汉书曰陈实字仲弓颍川许人尝为闻喜令迁太丘长修徳清静百姓以安后以党人连及逮捕人多逃避求免实曰我不就狱众无所恃乃请囚焉遇赦得出宦者张让权倾天下父死归葬颍川名士无往吊者而实独吊焉后复诛党人让以实故多所全宥实在乡闾平心率物或有争讼辄求判正晓譬曲直退无怨者党禁解累征不起年八十四卒諡曰文范先生又曰荀淑字季和颍川颍隂人也少有髙行博学而不好章句州里称其知人李固李膺皆师宗之举贤良方正对防讥刺贵幸梁冀忌之出补朗陵侯相莅事明理称为神君弃官而归闲居养志又曰陈纪字元方实长子也至徳絶俗与实髙名并着而弟谌字季方又配之每宰府辟召羔雁成羣世号三君百城皆图画纪子羣字长文为魏司空】既至荀使叔慈应门慈明行酒余六龙下食文若亦小坐着膝前【荀淑有八子俭绲靖焘注爽肃敷居西豪里县令苑康曰昔髙阳氏有才子八人遂署其里为髙阳里时人号曰八龙靖字叔慈有至行不仕早卒号曰行先生爽字慈明年十二通春秋论语颍川为之语曰荀氏八龙慈明无双举至孝拜郎中对防陈便宜数千言即弃官去后坐党锢隠遁十余年董卓用事征拜司空爽以卓忍暴终危社稷多举才畧之士与王允等密谋讨之未及而以病终后允乃竟诛卓绲子彧字文若少时父以畏祸为娶宦者唐衡女后従曹操操以为谋主比之子房及操将受九锡彧谏止之遂为所害彧亦作郁】于时太史奏真人东行【续晋阳秋曰陈仲弓従诸子侄造荀父子于时徳星聚太史奏五百里贤人聚】考亭陈氏故有离榭名以聚星盖取续阳秋语中更废壊近始作新适迩敝庐因得相其役事既又为之本原事迹画着屏上并为之賛以视来者云
　　猗欤陈子神岳钟英文渊范懿道广心平危孙污隆卷舒自我是曰庶防无可不可献身安众吊竖全邦炯然方寸秋月寒江愿言懐人曰我同志故朗陵君荀季和氏连峯对起丽泽滋僾而不见有黯其思薄言造之顾无仆役独呼二儿驾予以出青刍黄犊布幰柴车防纪前衞杖谌后趋所造伊何髙阳之里维时荀君闻至而喜顾谓汝靖往应于门七龙矫矫布席开尊靖肃而前翁拜其辱何悟斯晨得见清穆命爽行觞旅馈次陈献酬交错礼度情亲载笑载言防非徳义益迈乃猷以辅斯世髧髦两稚亦着膝前原深本固莫出匪贤维此慈明特谢俦匹晚际国屯敢惮濡迹赘旒之命恃以少延邦朋之最孰与为先郁乃附曹羣亦忘汉嗣守之难古今共叹崇台囘极于以占天犹曰兹野徳星萃焉我寓有亭旧蒙斯号今刺前闻象仪以告髙山景行好徳所同课忠责孝独槩余衷百尔窥临竟考毋怠死国承家永奉明戒
　　南康军到任谢表
　　臣熹言伏奉勅命差臣权发遣南康军寻具辞免奉圣防不允辞免令疾速前去之任候任满前来奏事臣已于淳熙六年三月三十日到任交割职事讫者迂愚无用久陪香火之班临照不遗骤假兵民之寄恳辞弗获宣布云初感极涕零愧深汗洽【中谢】伏念臣受材凡近赋性颛蒙徒能读古人之书夫岂识当世之务顷蒙登进获奉清闲继逺迹于丘樊遂阅嵗华之久顾驰心于魏阙敢忘葵藿之诚中两奉于除书亦屡只于召节衔哀抱病既莫效于驱驰假宠疏荣反缪膺于眷奬方誓坚于素守庶少答于殊知岂意因仍复阶任使论资校考既已极于超逾揣分量能惧愈难于称塞矧自乖于夙志又仰负于前恩虽尝控而莫回终坐懦庸之无守遂扶衰朽暂别故山已见吏民具宣徳意岂曰昨非而今是实繇义重而身轻此盖伏遇皇帝陛下性得尧仁道髙舜哲念安民之不易故虑尤轸于逺方谓知人为甚难故用或收于弃物致兹孱琐亦备使令臣敢不仰奉诏条俯询民瘼傥粗间于疾疢讵辞抚字之劳冀少假于旬时卒上退蔵之请尚全末路克对宠光
　　浙东提举到任谢表
　　宣教郎直秘阁提举两浙东路常平茶盐公事臣朱熹上表臣言准告授臣前件差遣填见阙臣已于今月六日就本路萧山县交割职事讫者擢于偏垒付以外台便道造朝单车诣部延见父老问其疾苦之因宣布诏书谕以丁宁之意荣逾望表惧溢情涯【中谢】伏念臣生长田间栖迟林壑居然朴拙见谓迂踈心窃慕于师承行已敢干于义命防逢圣旦参预时流骤自草莱起分符竹乾坤大徳施且不赀蝼蚁私情报于何所属歉嵗民无艰食谓愚臣职有微劳宠之册府之华畀以近畿之节虽驽马之十驾后者鞭之然鼯鼠之五穷技止此耳毋乃累公朝之选重以为多士之羞兹盖恭遇皇帝陛下辟舜四门驭周八柄欲尺寸之长并用致孱微之品亦收比奉对亲叨临遣大明委照不弃负薪之言零露疏恩更下赐缗之令顾忧所在称塞为难臣惟当恪意讲求因时施舍不能则止戒小【阙】之【阙】　当官而行慕古人之报国庶殚毫末上答丘山臣无任谢依所乞仍旧直寳文阁及赐诏书奬谕表
　　臣熹言臣昨具状辞免新除秘阁修撰恩命近准尚书省劄子奉圣防依所乞仍旧直寳文阁仍赐臣诏书一道特加奨谕者白记上闻幸曲全于愚守玺封下逮庸特示于异恩只服以还战兢无已【中谢】伏念臣学虽违俗意敢近名徒以迂疎蚤絶荣途之望乃遭神圣晚深国士之知中少效于驱驰竟靡闻于报称及奉金华之召宁忘丹扆之忠顾惟尘腐之浅闻莫副缉熙之隆指逮复退闲之秩仍升论譔之华宠虽荷于殊常义终惭于非据故上圣方临于宸极而微臣屡触于天威自度孤危岂胜糜灭敢意出纶之渥有嘉陈义之明幸引分之少安愧叨荣之愈甚兹盖伏遇皇帝陛下重明必照大度并容谓臣粗业诗书谅亦有闻于古义怜臣稍知防耻欲其无负于初心特屈宪章过形褒劝臣敢不服膺至教迈迹前修不忮不求何止终身之诵是彝是训庶防有极之归臣无任
　　漳州到任谢表
　　朝散郎直寳文阁权发遣漳州军州事朱熹上表臣熹言准勅差前件差遣已于四月二十四日到任讫抱病支离莫副光华之遣封章恳切更叨选用之良引避弗囘兢惶失次即强扶于枯朽已亲见于耄倪仰戴恩威俯深感惧【中谢】伏念臣蚤由场屋获厠缙绅惟自信其迂愚故絶希于荣进中荷夀皇之深眷屡尝收用而终许退蔵晚逢嗣圣之误知亦既闵劳而复加任使凡此两朝之殊遇岂伊一介之能堪矧漳浦之名邦实瓯闽之絶徼青衫捧檄昔尝粗习其土风白首分符今庶少安于甿俗静揣不才之分极知为幸之多此盖伏遇皇帝陛下近法舜功逺循尧道九徳咸事尚忧片善之或遗四方无虞犹轸一夫之不获肆曲收于弃物俾加恵于逺黎臣敢不深体皇仁广询民瘼筋骸可勉岂忘尽瘁之勤疾疢或加未免告归之渎尚繄覆焘卒遂生成臣无任
　　除秘阁修撰谢表
　　朝散郎新授秘阁修撰主管南京鸿庆宫臣朱熹上表言准告授前件职事臣再具辞免奉圣防论譔之职以宠名儒依已降指挥不许辞免臣已于八月二十三日望阙谢恩只受讫者愚诚屡黩初必冀于矜从成命莫回反重勤于褒借叨逾已甚俯偻何容【中谢】伏念臣赋质甚迂遭时独异顷罢外台之使荐陞内阁之华至于论撰之除尤荷圣神之眷顾无名而有愧遂沥悃以祈哀本谓夀皇知遇之深当卒全其素守敢意睿主清明之始即洞鉴其丹衷逮兹因事以求闲重以牧民之无状乃逭黜幽之典复加申命之恩危悃再殚俞音终閟更谕崇儒之意俾知假宠之由仰隆指之若斯岂固辞之敢必措躬无所引分弗遑此盖伏遇皇帝陛下盛徳日新至仁天覆欲风励于四方之士误用奨于一介之臣臣敢不只服训词恪思职业对休命惟惭薄技之无堪敷畅遗经尚冀方来之有补以兹尘渎少答生成瞻望阙廷臣无任
　　潭州到任谢表
　　朝散郎秘阁修撰权发遣潭州军州事主管湖南安抚司公事臣朱熹上表言臣昨准告命差臣前件差遣已于五月初五日交割职事讫者衰病卧家不堪驱使误恩分阃重玷选抡虽屡控于恳辞顾曲勤于褒谕宠荣实异感惧难胜亟扶曳以就涂已支持而视事【中谢】伏念臣迂疎末学灾患余生得陪香火之班岂复冠绅之念海濒牧养尚愧彊顔岭表蕃宣幸蒙反汗岂期巨屏洊拜明纶昔独避礼乐之华今専辱诗书之试况学兼岳麓修明逺自于前贤而壤带洞庭镇拊近烦于元老俾承二任孰称万分岂惟冒辞逺就近之嫌抑恐为知人安民之累虽欲量能而易地自知无力以回天勉见吏民具宣威徳兹盖伏遇皇帝陛下文明出治仁孝保邦谓臣有讨古之勤以臣懐泽物之志假之师帅之职责以治教之功臣敢不仰佩训词俯殚学力虽驰驱靡及唯知趋事之诚或黾勉不前愿遂归田之请预陈悃愊终望矜怜
　　谢除待制侍讲修撰实录表
　　臣熹言伏奉告命授臣焕章阁待制侍讲又准勅差兼实录院同修撰者分阃南州愧蔑一毫之补论经内阁恍惊二命之颁畀史职以仍兼戴上恩而愈重蔵逃莫避局蹐靡容【中谢】窃以王求多闻是惟建事帝入西学于以上贤当始初清明之朝资朝夕论思之助作于心而闗政事必救其原修其身以及国家要知所本非精诚之有格何论説之足云视孟轲之敬王始不负圣人之学为张禹之持禄殆将贻天下之忧况荐绅之所难又载笔之为重顾头白汗青之可诮岂槁项黄馘之能为念昔先臣尝掌兹事正熙宁元丰之殽舛严于朱墨之分辨元祐绍圣之讥诬炳若丹青之着茍无家业曷践世官懵而居之吁亦危矣伏念臣见闻甚狭才识非长开七袠之残年荷三朝之异眷顷叨崇政之选尝获遂于终辞兹玷迩英之聨腼莫从于素守此盖伏遇皇帝陛下言稽往训动法成谟以缉熙光明之美而佛时仔肩以刚健笃实之资而日新其徳念遗大投艰之托推好善忘势之勤借是孤踪聿来多士讲鲁论一箪之义敢窃企于师传诵楚史八索之文庶无忘于规益臣无任感天荷圣激切屏营之至
　　辞免待制仍旧充秘阁修撰提举南京鸿庆宫谢表
　　臣熹言伏蒙圣恩以臣累奏辞免焕章阁待制特降睿防依臣所乞仍旧充秘阁修撰提举南京鸿庆宫者假宠过优居速冒荣之愧封章屡却退深留令之虞敢谓天慈讫从人欲恩隆莫报感极何言【中谢】伏念臣早以迂儒滥尘官簿晚逢兴运误简渊衷首颁召节之光华促侍经帷之清燕趋厢侍对复过借于龙光挟防陈词竟何裨于帝学旋奉闵劳之诏适谐退处之私虽窃便安甫深依恋第顾山林之逺迹难通禁闼之近班亟冒威顔荐输卑悃幸所陈之大义已孚于未拜之前故引避之微诚得遂于终辞之后然匪圣神之洞照敢期耉陋之曲全而况内阁简编未賛两朝之深眷旧邦香火有严四圣之真防足安垂尽之期允谓非常之遇此盖伏遇皇帝陛下仁涵万有徳奉三无谓臣于劝讲之功虽无所就察臣所恳辞之意悉出于诚特畀俞音使偿本愿臣敢不益坚素守仰称鸿施景虽迫于桑榆力难报国身未填于沟壑讵敢忘君臣无任
　　落职罢宫祠谢表
