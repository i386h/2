<!-- { "loadSidebar": true } -->
　　一点秋灯虫四壁，恼他扰碎别离心。 

　　寄静仙西湖 
　　梦痕约略忆杭州，往事如烟付水流。 
　　欲买青山未偿愿，云天回首不胜愁。 

　　白鸥点点下横塘，几树垂杨锁夕阳。 
　　万柄风荷摇不定，水天深处十分凉。 

　　赠邵湘梅女史 
　　风流久仰女中师，梦夺江淹笔一枝。 
　　花月有情闲作画，茶烟无语静敲诗。 
　　清才拔俗如君少，着意工愁笑我痴。 
　　记得水萍初聚首，瘦梅香冷岁寒时。 

　　邵婧之女史于归诗以催妆 
　　一堂弦育聚群仙，尽是翩翩女少年。 
　　试问个中谁领袖，邵娘风度独清妍。 

　　肯将新学让檀郎，象数欧文各擅场。 
　　不作寻常儿女态，何须梅萼助新妆。 

　　聪明慧业证三生，藉甚才名早岁成。 
　　今日闺房添韵事，琴歌新谱合欢声。 

　　女儿有愿去浮槎，求学情殷志足夸。 
　　三岛来年春似海，双双携手看樱花。 

　　流苏宝帐镂金箱，云锦衣裳璨七襄。 
　　笑我添妆无别赠，新词学谱贺新郎。 

　　诗草承安定胡士兰女史题词，步韵谢之 
　　蓦地传来绝妙辞，盥薇百读谢娘诗。 
　　璇闺卓荦才如此，访遍江南竟未知。 

　　巴词可许共赓酬，倾倒清才第一流。 
　　多谢吟笺遥寄赠，怜侬薄命替侬愁。 

　　风调超然迥轶群，清名恨未早知闻。 
　　枫桥水色丘于酒，买得扁舟拟访君。 

　　水萍风絮聚何年，欲向三生间夙缘。 
　　字格簪花诗璨锦，料君三绝定兼全。 

　　游龙华寺 
　　有情芳草碧连天，三月韵华分外妍。 
　　指点仙源疑宛在，桃花红煞石桥边。 

　　舟行即景 
　　数间矮屋一茅亭，芦荻萧萧草不青。 
　　水接冻云天欲堕，雁行点点下寒汀。 

　　一尊浊酒倚蓬窗，划破烟波画桨双。 
　　古树寒鸦栖不定，雪花如絮扑轻艭。 

　　武林道中口占 
　　红蓼青菱镜里天，波摇桥影半弓圆。 
　　忽听欸乃渔舟出，白鸟一双飞破烟。 

　　草痕黄界路三叉，临水柴门四五家。 
　　怪底风来香不断，岸边开遍款冬花。 

　　西湖 
　　六桥垂柳锁轻烟，雨后新晴放画船。 
　　指点西冷苏小墓，美人香草自年年。 

　　孤山隐隐白云遮，来访风流处士家。 
　　放鹤空留亭子在，诗魂千古证梅花。 

　　辛卯仲秋重游西湖 
　　西子仍无恙，依稀忆旧游。 
　　水清鱼逐队，天阔雁鸣秋。 
　　塔影随波活，钟声带月流。 
　　联吟有佳侣，容与一扁舟。 

　　处士忠臣聚，林家大有人。 
　　漪园参月老，阆苑拜花神。 
　　鸿爪同留印，乌私苦忆亲（丙戌曾侍先君来游）。 
　　忘机羡渔父，烟水静垂纶。 

　　云影峰头幻，湖光镜面平。荷残犹恋蝶，柳老不闻莺。 
　　品茗泉亲瀹，探幽酒共倾。归途谁送我，明月最多情。 

　　游慈相寺 
　　极目长松一碧连，青山绕寺黛痕鲜。 
　　清幽不让三天竺，名胜争传半月泉（半月泉如半月，虽三五之夕，池中月亦不圆，有东坡题碣在）。 
　　云影白迷飞瀑冷，日光红亲野花妍。 
　　尘襟涤尽凭阑立，静听东风鸟语圆。 

　　棠溪观水嬉归途口占 
　　丝丝新柳不藏鸦，风送轻舟绿水涯。 
　　一幅乡村好图画，菜花黄入野人家。 

　　夕阳箫鼓画船过，桑柘青浓影蘸波。 
　　燕子一双掠春水，篷窗乱扑落花多。 

　　漫成 
　　清琴瘦鹤共盘桓，秋月春风指一弹。 
　　芳草绿云低压径，落花红雨乱敲栏。 
　　酒因解恨倾杯易，诗到无题下笔难。 
　　多少青山环屋外，恍疑风景画中看。 

　　渔家 
　　烟波深处寄生涯，水国苍茫泛钓槎。 
　　四壁晚霞明蓼穗，一船晴雪压芦花。 
　　夕阳柳岸讴歌起，秋雨逢窗笑语哗。 
　　卖罢银鲈归去候，满般凉月冷鱼叉。 

　　山居 
　　万山青裹读书楼，飞瀑当门声泻秋。 
　　松影一庭延鹤梦，花光三径腻莺喉。 
　　苍苔满地凉云锁，红药翻阶宿雨收。 
　　饱领烟霞闲趣味，翠屏掩映画帘钩。 

　　隐者 
　　青卷松涛云万壑，药苗彩罢闲调鹤。 
　　月明树底抚清琴，风过刺桐花乱落。 

　　题任叔田广文循垓采兰图 
　　恋恋鸟私托咏歌，芳馨采撷向岩阿。 
　　骚经哀怨传兰芷，小雅悲怀废蓼莪。 
　　空谷雨风凄欲绝，终天霜露感如何。 
　　孝思取认余图画，补出笙诗泪点多。 

　　题写南山楼图 
　　道场耸翠苕溪曲，镇日相看看不足。 
　　爱山更胜苏玉局，丹青一幅恣收束。 
　　满帋云烟挥断续，图成一笔倾醽醁。 
　　软红洗尽俗尘俗，山光扑入楼头绿。 

　　题半日醉齐主人间居自遣图 
　　汶上高风誉早驰，披图今日仰英姿。 
　　郑虔绝技花生笔，阮籍清狂酒满卮。 
　　一院桐阴闲弄笛，半帘花影静敲棋。 
　　文章盖世横行久，不论尖团总入时。（公善画蟹） 

　　花木深深屋几椽，闭门未许俗缘牵。 
　　结来翰墨三生契（公与外子同谱），参透推敲两字禅 
　　世事不须求甚解，人生最好是随缘。 
　　明年得意槐黄后，忙煞长安十里鞭。 　　　　 

　　题画 
　　青山无语暮云流，瘦柳疏烟无限秋。 
　　柔橹一声声欸乃，滩头惊起睡沙鸥。 

　　题月湖渔隐图 
　　万顷琉璃波渺渺，乾坤一叶扁舟小。 
　　鲈鱼风起钓丝凉，浊世浮名淡鸥鸟。 

　　自题二十五岁小影 
　　锦瑟年华弹指过，眉山曲曲奈愁何。 
　　怪他天上团圞月，惯照秋思入鬓多。 

　　罡风吹堕小瑶天，回首琼楼梦亦仙。 
　　底事横琴偏不鼓，要从琴外悟真筌。 

　　题俞庆曾女史绣墨轩诗后 （女史字吉初，德清俞曲园太史女孙也。适宗氏，其姑遇之虐，女史曲意承顺。嗣其姑为子置妾，妾有恶疮，女史亲调汤药，姑犹谓其妒也，日怒詈之。女史不能安，作书致太史，尾隐一死字，遂仰药卒，年仅三十有三，太史为作传，传其诗。） 
　　坐听梅雨愁清夕，蕉窗灯影耿凉碧。 
　　一卷新诗读百回。苏娘字字皆琼璧。 
　　羡君清才女谪仙，闻君四德群推贤。 
　　红闺赌韵花生笔，聪慧深邀大父怜。 
　　于归夫婿亦时彦，玉堂人物世争羡。 
　　莱舞娱亲两璧人，绿梅花下开清宴。 
　　夸何姑恶朝暮啼，鸮声聒耳风凄凄。 
　　伤心掩泣言不得，十年血泪凝幽闺。 
　　曲意承欢辄逢怒，托之歌咏愁难诉。 
　　自从桃叶渡江来，医药亲调反云妒。 
　　生成薄命复何争，敢怨姑心太不明。 
　　一笑九京寻乐土，恨深自觉死生轻。 
　　隐语家书传死字，未忍重伤重闱意。 
　　才逾三日噩音来，一树琼英竟萎翠。 
　　吁嗟乎！ 
　　淑媛底事偏坎坷，岂真才人例折磨。 
　　碧海青天自千古，侬亦为之抱恨多。 

　　偶书石头记后 
　　情天同是谪仙人，两小无猜镇日亲。 
　　记否碧纱厨裹事，戏呼卿字作颦颦。 

　　又送春归感岁华，阿侬生小恨无家。 
　　伤心一样同飘泊，凄绝东风葬落花。 

　　菊花香里快飞觞，斗韵分笺粉黛场。 
　　试问清才谁冠首，当时独让病潇湘。 

　　凉月模糊香不温，懒调鹦鹉掩重门。 
　　窗前悔种千竿竹，赢得斑斑渍泪痕。 

　　药炉茶鼎篆烟浮，风雨幽窗一味秋。 
　　知否多情天亦妒，罚卿消瘦罚卿愁。 

　　儿家因果自家知，作茧春蚕自缚丝。 
　　了尽相思还尽泪，三生误煞是情痴。 

　　梨花落尽不成春，梦里重来恐未真。 
　　漫道玉郎真薄幸，空门遯迹为何人。 

　　月月小说题词 
　　稗官温说总荒唐，摘异搜奇各擅场。 
　　知否欧西能进步，全凭一曲荔枝香。 

　　文明我国尚胚胎，幸有文豪共骋才。 
　　欲藉生花三寸管，梦中惊起睡狮来。 

　　唤醒同胞志愿奢，他年或免化虫沙。 
　　狂澜念日凭文挽，此是批茶五月花。 

　　任烈妇诗 
　　蔡家有女淑且贤，幼娴诗礼四德全。 
　　于归任氏年十五，和鸣韵叶鸳鸯弦。 
　　夫婿髫龄芹早采，云烟挥洒才如海。 
　　得意旋分贡树香，登堂偕舞荚衣彩。 
　　不图天忽召修文，镜掩孤鸾遽破分。 
　　妾心既碎妾肠断，哀猿啼惨凝愁云。 
　　自愁妾命薄于纸，从夫誓愿同生死。 
　　触石血溅桃花红，饮剪舌破莲花紫。 
　　夸均被阻苦为防，寸心至此转傍徨。 
　　上有白发下黄口，安排一一费思量。 
　　抱儿因向小郎托，高堂更赖欢时博。 
　　仰事俯畜既有人，问心已安死亦乐。 
　　空闺黯淡月黄昏，杜宇声凄静掩门。 
　　一灯磷火耿寒碧，冰绡三尺腾冰魂。 
　　停尸暑月色不变，盖棺依旧如生面。 
　　凛然正气炳千秋，合列吴兴节烈传。 
　　吁嗟乎！ 
　　士夫偷息生草间，视此烈妇应汗颜。 

　　读小青传书后用琳仙如妹韵 
　　小劫华鬘下碧城，到头可悔误痴情。 
　　多愁转觉难为死，照影空怜太瘦生。 
　　倚竹有人吟月冷，落花无主逐风轻。 
　　凄凉夜雨幽窗里，一豆灯红独伴卿。 

　　折蕙摧兰太可伤，喘丝扶起尚新妆。 
　　诗吟纨扇悲秋月，泪洒胭脂化海堂。 
　　安得鸧羹疗妒妇，讵因狮吼误痴郎。 
　　珍珠小字红笺认，忍读焚馀稿数章。 

　　长夜凄清静掩门，眼枯拭尽泪无痕。 
　　支离病骨怯秋冷，寂寞伤心愁雨昏。 
　　空剩残诗传恨事，竟无慧剑斩情根。 
　　一尊酒浊浇卿墓，流水斜阳欲断魂。 

　　漫说情多误此生，千秋赢得竞传名。 
　　青天有缺嗟难补，碧海无边恨莫平。 
　　倩影桃花魂亦瘦，芳心水雪迹同清。 
　　年年春雨棠梨落，凄绝孤山杜宇声。 

　　雪窗和步棣韵 
　　寒窗泼墨倒金壶，摹出王维本色图。 
　　万树梅花一天雪，乾坤赢得点尘无。 

　　闭门风雪乐清贫，一枕梨云梦裹身。 
　　输与当年袁处士，空山高卧伴无人。 

　　料峭尖风透碧纱，匆匆岁暮感年华。 
　　算来毕竟天公巧，一夜能开万树花。 

　　红炉煮雪涤诗肠，金鸭消残几缕香。 
　　最是寒宵听不得，雁声断续不成行。 

　　芦花用查郅齐侍御韵 
