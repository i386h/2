<!-- { "loadSidebar": true } -->
　　公子曰踆乌始照宫槐遽而欲舒顾兎才满庭英纷而就落【一作踆乌始照宫槐遽吹舒顾兎而才满盻庭柯而就落】譬光影于飞浮比生灵于栖托扰扰摩肩辚辚方驾立怵廹于毁誉独慇勤于用舎嗟向有而今无叹后荣而前谢清歌雅舞暂同于梦寐广厦髙堂俄成于幻化若夫洗精服食慕道逰仙寻玉尘于万里守金灶于千年三尸可度九转难传飞腾水陆咀嚼灵若乃壁上真辞枕中秘要弹压神鬼吐纳灵妙既变丑以成妍亦反老而为少虬驾夭矫而出没霓裳飒沓而容与接鹄驭于后乗追鳯箫于前侣雨散漫以霑服云霏防而袭宇瞰芝阙以窈窕见玉台之相拒盖排烟而渐防旌拖风而未举值觧佩于江濵逄弄珠于汉渚薄逰圃弭节太华列神童于羽帐侍玉女于仙车涧采兮危实苑防兮廻花聴弱水之晨浪望昆山之夕霞穷北辰而比夀指中岳以为家此神仙之恍惚岂从我而蠲邪先生曰捕影之言莫测繋风之论难尽未尝留意于死生岂复稍论于椿菌
　　公子曰洙泗遗文邹鲁余烈其道未逺其风不絶方领圆冠金口木舌谈章句之逺防搆纷纶之雅说陈五礼明六诗贯穿防妙辨析毫厘既待问以重席亦覃思而下帏醖借恺悌和乐缉熈生徒肃肃賔友师师并接袵以闻道俱援手而受辞心絶内战事无外欲横经者比肩拥帚者继足丑申韩之法令陋桓文之风俗六郡溱其衣冠五陵穷其轨躅信斯文其若水实斯人之如玉若夫珠玑产于蚌蛤珪璧出于山渊未有玉不莹而为寳人无学而称贤盖持身之管籥进徳之舟船响如钟而待叩明似镜而常悬此见重于经术宁降志于吾贤先生曰诚此言之甚美比斯道之为旷耻见嘲于腐儒岂求珍于席上
　　公子曰我大梁之啓基方邃古而无匹先天定始比殷周而余裕揖让受终考唐虞而不失道徳有序宪章咸秩六府孔脩百司尽毕搜求儒雅招拾遗逸旰食思治虽闻之于昔谈昧旦临朝乃见之乎兹日荡荡薰风泱泱大典道含而广被泽汪濊而傍阐采舆人之片言纳匹夫之小善事在防而毕照然无幽而不显若夫下车布徳伐罪吊民风无偃稼雨不破尘覩胜残于朞月见成俗于浃辰含【一作幽】羣生兮如海养万类其犹春郷无豕食之禄野靡狼顾之民樵者目金而知耻耕夫让畔以成仁何大庭之足竞岂栗陆之能隣璧水道庠序之风石渠啓珪璋之盛竒士辐凑而骋足异人间出而効命小大之狱无寃民翾飞之物无夭性故能睦之以九世齐之以七政坦坦恢恢巍巍赫赫政徳洽于霜风教义穷于足迹望云气而欵关候海水而重译所谓府不辍贡史无虚帛天瑞磊砢而相寻地符氛氲而不少収六穗于征赋翫九茎于池沼三足应感而来仪一角知时而自扰映景星于初月聆鳯音于将晓若乃亭毒不疪合天地而并施陶钧日月与造化而齐功故非言辞之可具尽笔札之所能穷懐真独徃之夫犇走而从事灭迹藏名之士颠倒而向风二汉有同于儿戱魏晋无碍于胷中言未毕先生摄衣而起曰子前所说似玉巵之无当徒费辞而难领譬由背日而视秋毫却行而求鄢郢一闻皇王之盛则豁然神悟而理摅志无时而可巻邦有道而宜舒敢以浅智请从【一作附】后车
　　对蜀父老问
　　龙集荒落律纪蕤賔余自酆镐归于五津从王事也丁丑届于升仙桥上送客宇即相如所谓不乗赤车驷马不出汝下者也遇蜀父老皤然厐眉华发者休于斯谓余曰子非衣冕之族欤文章之徒欤饰仁义以干时乎懐诗书以邀名乎吾闻诸夫子曰邦有道贫且贱焉耻也当今万方日用九有风靡主上垂衣裳正南靣而已矣庸非有道乎而子爵不登上造位不至中防藜羮不厌裋褐不全容非贫贱乎吾视子形容憔悴顔色疲怠心若渉六经眼若营四海何其无耻也何其不一干圣主效智出竒何栖栖营黙自苦若斯吾闻克为卿失则烹何故区区冗冗无所成名余笑而应之曰井鱼不可以语于海者拘于墟也夏虫不可以语于氷者笃于时也盖闻智者不背时而徼幸明者不迂道以干非是以圣贤驰骛莫彻三家之辙匹夫髙抗不屈万乘之威道在则箪瓢匪陋义存则珪组斯违或立谈以邀鼎食或白首而甘布衣或委辂而仕属论都之防或射钩以相遇匡覇之机亦有朝为伊周暮为桀跖当其时也袭珩佩之锵锵失其时也委沟渠而喀喀故使龙丘先生羞闻拥篲鴈门太守不知缝掖孟轲偃蹇为王者师范睢匍匐为诸侯客富贵者君子之余事仁义者贤逹之常迹来不可违类鸿鴈之随阳去不可留同白驹之过隙行苏张之辨于委燧之年则迂矣用韩彭之术于尧舜之朝则舛矣守夷齐之节于汤武之时则孤矣抱申商之法于成康之日则过矣彼一时也此一时也易时而处失其所以大唐之有天下也出入三代五十余载月竁来庭风丘欵塞金革已偃羽檄已平虽有亷白之将孙呉之兵百胜无遗策千里不留行无所用也社首既禅介邱既封创明堂立辟雍虽有阙里之圣淹中之儒叔孙通之蕝公玊带之徒将焉设也咸英并作韶武毕用奏之方泽而地祗登升之圜丘而天神降虽有伶伦伯延陵子期操雅曲则风云动激凄音则草木悲又何施也画衣莫犯囹圄不脩虽有咎繇仲甫之噐释之定国之俦金科在握丹笔如流非急务也人归东户家沐南薰山泽无蹊隧鸡犬不相闻虽有文翁黄覇之述职子游子贱之歌政成礼让俗被雍和固无取也干戈已戢礼乐已兴刑罚已措梁父已升公卿常伯庶政其凝虽有鸿才大畧丽句【一作藻】丰辞发言盈乎百代濡翰周乎四时畧无益于今日而适足以拂之是故天子恭已羣臣演成攘袂而陵稷卨抚掌而笑阿衡无为而万物皆遂不言而品彚咸亨莫不称賛鸿烈揄扬颂声言殊者拓【疑作招】累行危者相倾効智者辍谈于草泽出竒者裹足于山楹许由去而尧仁不少善巻逃【一作避】而舜徳不轻夫周冕虽华猿猴不之好也夏屋虽崇骐骥不之处也载鼷以车马不如放之于薮穴也乐鷃以钟鼓不如栖之以深林也此数物者岂恶荣而好辱哉盖不失其天真也若余者十五而志于学四十而无闻焉咏羲农之化翫姬孔之篇周逰几千里驰骋数十年时复陵霞泛月搦札弹随时上下与俗推迁门有张公之雾突无墨子之烟虽吾道之穷矣夫何妨乎浩然今将授子以中和之乐申子以封神【疑作禅】之篇终慙乎措地窃所慕于谈天于是蜀父老再拜而谢曰鄙夫陋长自愚惑习俗遐陬不逰上国闻主人之休防聴皇猷之允塞亦犹献雉而遇司南衘龙而光有北请终余论永告卭僰














　　文苑英华巻三百五十二
　　钦定四库全书
　　文苑英华巻三百五十三　宋　李昉等　编问答三
　　钓矶应诰文一首　　　进学觧一首
　　释言一首　　　　　　答问一首
　　学觧嘲对书一首
　　钓矶应诰文　　　　　　　骆賔王
　　余以三伏晨行至七里滩此地即新安江口也有严子陵钓矶焉澄潭至清洞彻见底徃徃有羣鱼戱歴歴如水行耳人有钓者试取饵而投之或有防【集作浮】而不顾者或有含而复吐者或有亷隅莫之近者或有贪【集作而】輙吞之者引竿而举因以获焉其始出也掉尾鬐有若恃力而自免【集作勉】其小退也则皷鳃濡沫有似屈体而求哀嗟乎势牵于人道穷乎我将欲以下座而歌冯子又安能中辙而呼庄周哉余乃祝之曰猛兽搏也拘于槛穽鸷鸟撄也絷于笼樊素灵也被发阿门【庄子宋元君梦人被发向阿门即白也】白龙神也挂豫且网【白龙为豫且所网事具説苑集作置非】何不潜泥而沉处何故贪饵而吞钓乎于是放之江流尽其生生之理时同行者顾诰余曰夫至人之处世也拟迹而后投隠心而后动始终不易其业【集作道】悔吝不生其情而吾子沉缗于川登鱼于陆烹之可以习政术羞之可以助庖厨曩求之将何图今舍之将何欲余笑而应之曰圣人不凝滞于物智士必推移于时知几之谓神舎生之谓道殷乙圣人也囚于夏孔子贤人也畏于匡且夫明哲之贤尚罹幽忧之患况乎鳞羽之族宁无弋钓之累哉故曩吾有心也恐求之而不得今吾无心也使【集作既】得之而亡求夫求与舍不亦双美乎烹与羞不亦两伤乎况疗饥者半菽可以充肠为政者一言可以兴邦亦何必因小鲜而后明三异之规勦大命而后冀一飡之饱擒而不杀可不谓仁乎获而不飨可不谓亷乎且夫垂竿而为事者太公之遗术也形坐磻溪之石兆应渭【集作滋】水之璜夫如是者将以钓川耶将以钓国耶然后知古之善钓者其惟太公乎又有妙于此者其惟文王乎夫文王制六合为钓悬四履而为饵筮之于清庙投之于巨川一引而获太公再举而登尚父由此观之蹲防稽而沈辖者鲍肆之徒也踞沧溟【集作海】而得鼇者渔父之事也斯盖【集作并】小者之所习安知大丈夫之所为哉
　　进学觧　　　　　　　　　韩　愈
　　国子先生晨入太学招诸生立馆下诲之曰业精于勤荒于嬉行成于思毁于随方今圣贤相逄治具毕张防去凶邪登崇俊良占小善者率以录名一艺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未既有笑于列者曰先生欺予哉弟子事先生于兹有时【集作日】矣先生口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷恒矻矻以穷年先生之于业可谓勤矣觝排异端攘斥佛老补苴罅漏张皇幽寻坠绪之茫茫独旁搜而逺绍障百川而东之【一作走】廻狂澜于既倒先生之于儒可谓劳矣沉浸醲【一作酿】郁含英咀华作为文章其书满家上窥姚姒浑浑亡涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于作【集作文】可谓宏其中而肆其外矣少始知学勇于敢为长通于方左右具宜先生之于人可谓成矣然而公不见信于人私不见助于友防前防后【集作踬】动輙得咎暂为御史遂窜南夷三年博士冗不见治命与仇谋取【集作其】败几时冬暖而儿号寒年登【集作丰】而妻啼饥头童齿豁竟死何禆不知虑此而反教人为先生曰吁子来前夫大木为杗细木为桷欂栌侏儒椳闑扂楔各得其施【集作宜】施于成室者匠氏之工【文粹作功】也玉札丹砂赤箭青芝牛溲马勃败鼔之皮俱收并蓄待用无遗者医师之良也登明选公杂进巧拙纡余为妍卓荦为杰校短论【集作量】长唯噐是适者宰相之方也昔者孟轲好辨孔道以明辙环天下卒老于行荀卿宗王【集注一作守正】大伦是【一作伦以兴】逃防于楚废死兰陵是二儒者吐辞为经举足为法絶类离伦优入圣域其遇【一作进】于世何如也今先生学虽勤而不繇其统言虽多而不要其中文虽竒而不济于用行虽脩而不显于众犹且月费俸钱歳靡【集作糜】廪粟子不知耕妇不知织乗马从徒安坐而食踵长途之促促【文粹作役役】窥陈编以盗窃然而圣主不加诛宰臣不见斥此非其利哉【文粹作幸欤】动而得谤名亦随之投闲置散乃分之宜若夫商财贿之有亡计班资之崇庳忘已量之所称指前人之瑕疵是所谓【集作犹】诘匠氏之不以杙为楹而訾医师以昌阳引年欲进其豨苓也
　　释言　　　　　　　　　　韩　愈
