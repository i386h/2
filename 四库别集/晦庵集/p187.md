<!-- { "loadSidebar": true } -->
　　知言之书用意深逺析理精微岂末学所敢轻议向辄疑之自知己犯不韪之罪矣兹承诲喻尤切愧悚但鄙意终有未释然者知行先后已具所答晦叔书中其説详矣乞试取观可见得失也至于性无善恶之説则前后论辨不为不详近又有一书与广仲文论此尤详于前【因山中庸前章而发及引易传大有卦及遗书第二十二卷者】此外盖已无复可言者矣然既蒙垂谕反复思之似亦尚有一説今请言之盖孟子所谓性善者以其本体言之仁义礼智之未发者是也【程子曰止于至善不明乎善此言善者义理之精微无可得而名姑以至善目之是也又曰人之生也其本真而静其未发也五性具焉曰仁义礼智信】所谓可以为善者以其用处言之四端之情发而中节者是也【程子曰继之者善此言善却言得轻但谓继斯道者莫非善也不可谓恶是也】盖性之与情虽有未发已发之不同然其所谓善者则血脉贯通初未尝有不同也【程子曰喜怒哀乐未发何尝不善发而中节则无往而不善是也】此孟子道性善之本意伊洛诸君子之所传而未之有改者也知言固非以性为不善者窃原其意盖欲极其髙逺以言性而不知名言之失反陷性于摇荡恣睢驳杂不纯之地也【所谓极其髙逺以言性者以性为未发以善为已发而推恕夫已发者之混夫未发者也所谓名言之失者不察乎至善之本然而槩谓善为已发也所谓反陷性于摇荡恣睢驳杂不纯之地者既于未发之前除却善字即此性字便无着实道理只成一个空虚底物随善随恶无所不为所以有发而中节然后为善发不中节然后为恶之説又有好恶性也君子好恶以道小人好恶以已之説是皆公都子所问告子所言而孟子所辟者已非所以言性矣又其甚者至谓天理人欲同体异用则是谓本性之中已有此人欲也尤为害理不可不察】窃意此等偶出于前辈一时之言非其终身所守不可易之定论今既未敢遽改则与其争之而愈失圣贤之意违义理之实似不若存而不论之为愈也知仁之説亦已累辨之矣大抵如尊兄之説则所以知之者甚难而未必是而又以知仁为仁为两事也【所谓观过知仁因过而观因观而知然后即夫知者而谓之仁其求之也崎岖切促不胜其劳而其所谓仁者乃智之端也非仁之体也且虽如此而亦旷然未有可行之实又须别求为仁之本然后可以守之此所谓知之甚难而未必是又以知与为为两事者也】如熹之言则所以知之者虽浅而便可行而又以知仁为仁为一事也【以名义言之仁特爱之未发者而已程子所谓仁性也爱情也又谓仁性也孝弟用也此可见矣其所谓岂可专以爱为仁者特谓不可指情为性耳非谓仁之与爱了无交涉如天地复之不相近也而或者因此求之太过便作无限妙奇特商量此所以求之愈工而失之愈逺如或以觉言仁是以知之端为仁也或以是言仁是以义之用为仁也夫与其外引智之端义之用而指以为仁之体则孰若以爱言仁犹不失为表里之相须而可以类求也哉故愚谓欲求仁者先当大槩且识此名义气象之彷佛与其为之之方然后就此慤实下功尊闻行知以践其实则所知愈深而所存益熟矣此所谓知之甚浅而便可行又以知与为为一事者也】不知今将从其难而二者乎将从其易而一者乎以此言之则两家之得失可一言而决矣来教又谓方论知仁不当兼及不仁夫观人之过而知其爱与厚者之不失为仁则知彼忍而薄者之决不仁如明暗黑白之相形一举目而两得之矣今乃以为节外生枝则夫告往知来举一反三闻一知十者皆适所以重得罪于圣人矣窃谓此章只合依程子尹氏之説不须别求妙反失本指也直叙胸臆不觉言之太繁伏惟髙明裁择其中幸甚幸甚
　　答黄仁卿【东】
　　所示春秋大旨甚善此经固当以类例相通然亦先须随事观理反复涵泳令胸次开阔义理贯通方有意味若便一向如此排定説杀正使在彼分上断得十分的当却于自己分上都不见得个从容活络受用则亦何益于事邪大抵不论看书与日用功夫皆要放开心胸令其平易广阔方可徐徐旋看道理浸灌培养切忌合下先立己意把捉得太了即气象急迫田地狭隘无处着功夫也此非独是读书法亦是仁卿分上变化气质底道理也然看春秋外更诵论孟及看近思录等书以助其趣乃佳若只如此实恐枯燥难见功耳
　　答黄仁卿
　　示谕食贫之状深为叹息向见拟此阙意官期必甚近不谓尚许久也然从官两世清贫如此益见家法之有传足使贪浊知所愧矣所恨自困涸辙不能少致濡沫之助但有叹恨耳改葬之议既非人谋所及假卜筮以决之亦古人所不废更详思之如何熹自劾之章已批上旨喻以事不相闗则是已经进呈矣逊词避宠亦事之宜纷纷不已又似过甚今已幸得请矣只用省劄令还故官更不再出勅牒亦甚省事位髙言废又是上一等人今人则位未髙时已无及物之志矣可为深太息也此间亲知有仕于汀者书来説彼民望行经界尤切韬仲归説赵书亦请行之当轴颇难之彼于汀无利害只恐牵连并及泉漳耳【阙】　之政且得如此亦善人固难得毎事皆善也漳人亦淳但淳者太淳故其有势力者得肆残暴为可怜耳向来缪政抚其淳者甚至而治其豪猾不少贷亦有精力不及而误纵舍者然或者至今以为严殊不可晓深自愧恨不得如仁卿者为寮友而规正之也
　　答黄直卿【榦】
　　别纸之喻如此处心甚善然亦似有先立标准之病武侯所谓鞠躬尽力死而后已成败利钝非能逆睹者非独建立事功为然也如此则知处不期寛而自寛行处不期逺而自逺矣试更思之
　　答黄直卿
　　子春闻时相过甚善为学直是先要立本文义却可且与説出正意令其寛心玩味未可便令考校同异研究纎悉恐其意思促迫难得长进将来见得大意略举一二节目渐次理防盖未晩也此是向来差误今幸见得却须勇革不可茍避讥笑却误人也
　　答黄直卿
　　前书所论先天太极二图久无好况不暇奉报先天乃伏羲本图非康节所自作虽无言语而所该甚广凡今易中一字一义无不自其中流出者太极却是濂溪自作发明易中大槩纲领意思而已故论其格局则太极不如先天之大而详论其义理则先天不如太极之精而约盖合下规模不同而太极终在先天范围之内又不若彼之自然不假思虑安排也若以数言之则先天之数自一而二自二而四自四而八以为八卦太极之数亦自一而二【刚柔】自二而四【刚善刚恶柔善柔恶】遂加其一【中】以为五行而遂下及于万物盖物理本同而象数亦无二致但推得有大小详略耳近日讲论及脩改文字颇多当候相见面言之
　　答黄直卿
　　示喻读书次第甚善但所谕先天太极之义觉得大段局促日用之间只敎此心常明而随事观理以培养之自当有进才觉如此狭隘拘迫却恐不能得展拓也子细已别录去可更详之
　　答黄直卿
　　所论太极散为万物而万物各具太极见得道不可须臾离之意而与一贯之指川上之叹万物皆备之説相合学者当体此意造次颠沛不可间断此説大槩得之但周子之意若只如此则当时只説此一句足矣何用更説许多隂阳五行中正仁义及通书一部种种诸説邪【通书中所谓诚无为者太极也防善恶者隂阳也德曰仁义礼智信者五行也皆就图上説出其余如静虚动直礼先乐后淡且和果而确之类亦是图中隂阳动静之意】盖既曰各具太极则此处便又有隂阳五行许多道理须要随处一一尽得如先天之説亦是太极散为六十四卦三百八十四爻而一卦之爻莫不具一太极其各具一太极处又便有许多道理须要随处尽得皆不但为块然自守之计而已也然此亦只是大槩法象若论日用功夫则所守须先有个自家亲切要约处不可必待见图而后逐旋安排其随处运用亦须虚心平气徐观事理不可只就图上想像思惟也既先有个立脚处又能由此推考证验则其胸中万理洞然通透活络而其立处自不费力而愈坚牢开阔矣若但寸寸铢铢比量凑合逐旋将来做工夫则亦何由有进步处邪
　　答黄直卿
　　前书所论大学两条似未然如此则是明德新民其初且茍简做一截到止于至善处又子细做一截也知至之至向来却是误作切至之至只合依旧为极至之至然此至字虽与至善之至皆训极字而用处不同至善是自然极至之至知至是功夫极至之至难作一例説也可试思之此义非独熹不谓然以示季通诸人亦皆疑直卿不知何故作此见也病中看得孟子要略数章分明觉得从前多是衍説已畧脩正写去此书似有益于学者但不合颠倒却圣贤成书此为未安耳大学诸生看者多无入处不如看语孟者渐见次第不知病在甚处似是规模太广令人心量包罗不得也
　　答黄直卿
　　丧服篇【所説析出经传破碎重复不相连属不可行也】
　　此篇已畧修定似有条理且其间有见上条见本条之类尚涉重复然去之又似太疎畧可更裁之【或于本条下依重出例注之而逐条之下却皆削去亦自简便】后有通例一条甚好恐更有可入者当补之
　　丧服义
　　此篇都未编可更考之恐当以三年问一篇为首葢其言所以制服行丧出于人情之实最为明切又包三年期功以下皆尽其后乃取诸篇中论丧轻重意义者附之【若此类不多即不若依旧只附前篇作传记亦得】
　　士丧礼上下
　　两卷略定更详之
　　士虞礼
　　当以士卒哭祥禫之礼附其后而于篇目下注云祔卒哭祥禫礼附
　　丧大记上下
　　自天子达于庶人者居丧之礼也若其送死之节礼文制数则贵贱之等固不同矣今以天子诸侯大夫之礼附于士礼之篇殊不相入自合采集别为一篇但以世俗拘忌不敢别立篇名故欲只因丧大记篇包举王侯士庶之礼而放士礼次第分其章段凡言礼之法而似经者则依经例杂法与此篇相表里凡记事实有议论者则依记例似稍明白但恐其间尚有脱漏差舛可更详之其虞礼以下尚阙如天子九月而卒哭及九虞七虞等语当别为下篇依士礼次篇编集却于见编卒哭等礼篇内删出三传作主等説亦当附入其杜预邪説前辈已有掊击之者亦当载王侯大夫制度皆入此篇其书礼论语内説谅隂制度及左传説天子诸侯丧事亦皆依记例随事附于章目之后如谅隂及后世子皆为三年之类即附祥禫章后讥华元乐举及仲防对宋公楄柎借干语之属即附棺椁窆葬等章楚恭王能知其过之类即入诔谥章【如此类更推广求之可附即附】但顾命康王之诰恐尤不可遗然又不可分只于篇末附入如何奔丧
　　道丧附此篇之目下依虞礼例并丧恐更有説此所取似疎畧可更考之
　　居丧记
　　吊丧附此篇之目下依虞礼例
　　丧义
　　以檀弓哀戚之至一条为首【此条甚长今注疏皆误分防了今当合之】其余有通説丧礼或防丧事如孔子早作子张庶防等语皆合附入【别纸更有説】又剪下碎段一束恐亦可附【邾娄复以矢天生地蔵子羔之袭丧不剥奠之类已削去皆可入】
　　以上共十篇
　　重出例不须如来喻但于初见处注尾着圈而注其下曰后某章某章放此【丧服篇説中亦有一例依此可并详之】士虞礼记既封【至】除之此一项不入例可更详之
　　上大夫之虞此条当入大记下篇
　　周礼丧车更详之若是上下通用即入丧服通例经中若是王礼即入大记初用车处
