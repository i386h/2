<!-- { "loadSidebar": true } -->
　　符老风清奈老何朱顔减尽鬓丝多投梭毎困东邻女换扇惟逢春梦婆【公自注是日复见符林秀才言换扇事】
　　过黎君郊居
　　半园荒草没佳蔬煑得占禾半是藷万事思量都是错不如还叩仲尼居
　　慎按此诗施氏原本不载今从续补下巻移编于此
　　游城东学舍作
　　闻有古学舍窃懐渊明欣摄衣造两塾窥户无一人邦风方杞夷庙貌犹殷因先生馔已缺弟子散莫臻忍饥坐谈道嗟我亦晚闻永言百世祀未补平生勤今此复何国岂与陈蔡邻永媿虞仲翔弦歌沧海滨
　　百世祀【史记陈世家盛徳之后必百世祀】
　　【按此诗和陶示周续之祖企谢景夷三郎中韵】
　　吾谪海南尽卖酒器以供衣食独有一荷叶杯工制美妙留以自娱乃和渊明连雨独饮二首
　　平生我与尔【一作我】举意辄自【一作相】然岂止磁石铁虽合犹有间此外一子由出处同偏僊晚景最可惜分飞海南天纠纆【别本作纒讹】不吾欺宁此忧患先顾引一杯酒谁谓无往还寄语海北人今日为何年醉里有独觉梦中无杂言
　　磁铁【抱朴子磁石引鍼大涅槃经磁石去铁虽逺以其故铁则随着】
　　阿堵不解醉谁欤此頺然误入无功乡掉臂嵇阮间饮中八仙人与我俱得仙渊明岂知道醉语忽谈天偶见此物真遂超【一作趋】天地先醉醒可还酒此觉无所还清风洗徂暑连雨催丰年牀头伯雅君此子可与言无所还【楞严经佛告阿难今当示汝无所还地】
　　得郑嘉防靖老书欲于海舶载书千余巻见借因读渊明赠羊长史诗云愚生三季后慨然念黄虞得知千载事上赖古人书次其韵以谢郑君
　　我非皇甫谧门人如挚虞不持【一作特】两防酒肯借一车书欲令海外士观经似鸿都结髪事文史俯仰六十余老马不耐放长鸣思服舆故知根尘在未免病药俱念君千里足歴块犹踟蹰好学真伯业比肩可相如此书久己熟救我今荒芜顾惭桑榆迫久【一作岂】厌诗书娱奏赋病未能草老更疎犹当距杨墨稍欲惩荆舒郑嘉防【慎按先生半月泉题名苏轼曹辅刘季孙鲍朝懋郑嘉防苏坚同游元祐六年三月十一日刻石在湖州徳清县慈相寺中余家有榻本诗题中所谓郑防嘉当即嘉防之讹今从石刻改正本集又有与郑嘉防尺牍云此中枯寂殆非人世然居之甚安况诸史满前甚可与语者也著书则未暇日与小儿编排齐整之以须异日归之左右也正谢其借书事故备録之】病药【传灯録道吾和尚一钵歌药是病病是药到头两事都抛却】伯业【三国志山阳太守袁遗与袁术等同时起兵裴松之注云遗字伯业绍从兄张超常荐其包罗载籍综练百氏求之今日邈焉寡俦魏太祖称长大而能勤学者惟吾与袁伯业耳】
　　【按程钜夫雪楼集跋东坡帖云苏公坐谪时有在都城见叔党而障面者及迁儋耳郑嘉防靖老乃能以海舶载书千余巻为借亦可嘉已公和渊明赠羊长史诗以谢之千载而下知有靖老士乌可不自附于青云哉此帖言所借书收掌如法前辈借人书籍爱防如此皆盛徳事】
　　和陶五月旦日作和戴主簿
　　海南无冬夏安知嵗将穷时时小摇落荣悴俯仰中上天信包荒佳植无由丰鉏耰代【一作待讹】肃杀有择非霜风手栽兰与菊侑我清宴终撷芳眼已明饮酒腹尚冲草去土自隤井深墙愈隆勿笑一畆园蚁垤齐衡嵩包荒【易泰卦九二包荒用冯河疏云体健居中而用乎泰能包含荒秽受纳冯河者也】和陶怨诗楚调示厐主簿邓治中
　　当欢有余乐在戚亦頺然渊明得此理安处故有年嗟我与先生所赋良竒偏人间少宜适惟有归耘田我昔堕轩冕毫厘真市防困来卧重裀忧媿自不眠如今破茅屋一夕或三迁风雨睡不知黄叶满枕前宁当出怨句惨惨如孤烟但恨不早悟犹推渊明贤
　　慎按以上六首施氏原本皆不载以本诗考之确是南海秋冬作今从新刻和陶巻中编次于此
　　倦夜
　　倦枕厌长夜小窻终未明孤村一犬吠残月几人行衰鬓久己白旅懐空自清荒园有络纬虚织竟何成络纬【炙毂子杂录莎鸡古今注一名促织一名络纬】
　　用过韵冬至与诸生饮酒【公自注符吴皆坐客其余皆即事实録也】
　　小酒生黎法干糟瓦盎中芳辛知有毒滴沥取无穷冻醴寒初春醅暖更饛华夷两尊合醉笑一欢同里闬峩山北田园震泽东归期那敢説安讯不曾通鹤鬓惊全白犀围尚半红愁顔解符老寿耳鬬吴翁得谷鹅初饱亡猫鼠益丰黄姜收土芋巻耳斫霜丛儿瘦缘储药奴肥为种松【疑当作菘】频频非窃食数数尚乗风河伯方夸若灵娲自舞冯归途陷泥淖炬火燎茅蓬膝上王文度家传张长公和诗仍醉墨戏海乱羣鸿
　　小酒【宋史食货志广南东西路自春至秋酤成即鬻谓之小酒腊酿夏而出谓之大酒】生黎法【太平寰宇记琼儋之俗呼山岭为黎人居其间号曰生黎酿酒不用麯糵有木曰严树取其皮叶后清水浸之以粳酿和之香甚能醉人又有石榴亦取花叶和酿醖之数日成酒熟则以竹筒吸之】符老【即符林秀才】吴翁【即吴子野时访先生于海外】巻耳【本集苍耳録云一名羊负来诗谓之巻耳疏谓之枲耳俗谓之道人头海南无药惟此生舍下】
　　纵笔三首
　　寂寂东坡一病翁白须【一作头】萧散满霜风小儿误喜朱顔在一笑那知是酒红
　　【按冷斋夜话引山谷语云不易其心而造其语谓之换骨法规抚其意而形容之谓之夺胎法白居易诗云醉貌如霜叶虽红不是春东坡儿童误喜朱顔在一笑那知是酒红此所谓夺胎法也】
　　父老争看乌角巾应缘曾现宰官身溪边古路三叉口独立斜阳数过人
　　乌角巾【杜甫诗锦里先生乌角巾】现宰官身【法华经妙音菩萨现种种身处处为众生説是经典或现居士身或现宰官身又普门品云应以宰官身得度者即现宰官身而为説法按春渚録云东坡与山谷同见清老清语坡前身为五祖戒和尚故岭外诗云应缘曾现宰官身岂真戒禅师后身耶】
　　北船不到米如珠醉饱萧条半月无明日东家当祭灶只鸡斗酒定膰吾
　　夜烧松明火
　　嵗暮风雨交客舍凄薄寒夜烧松明火照室红龙鸾快焰初煌煌碧烟稍团团幽人忽富贵蕙【一作繐】帐芬椒兰珠煤缀屋角香流铜槃【公自注松沥也出本草注】坐看十八公俯仰灰烬残齐奴朝爨蜡莱公夜长叹海康无此物烛尽更未阑
　　松明火【本集杂记一条云海南多松己卯蜡月二十三日墨灶火发几焚屋遂罢作墨大小五百丸余松明一车仍以照夜】



　　苏诗补注巻四十二
　　钦定四库全书
　　苏诗补注巻四十三　翰林院编修查慎行撰古今体诗五十二首【起元符三年庚辰春在儋州五月移亷州安置八月杪离亷州作】
　　庚辰嵗人日作时闻黄河巳复北流老臣旧数论此今斯言乃騐二首
　　老去仍栖隔海村梦中时见作诗孙天涯巳惯逢人日归路犹欣过鬼门三防已应思贾让孤忠终未赦虞翻典衣剰买河源米屈指新篘作上元
　　黄河北流【宋史河渠志元祐初河流虽北而孙村低下河北诸郡皆被灾于是回河东流之议起安夀深以东流为是文彦博吕大防皆主其说苏辙谓吕公着不如因旧而修其未备防范百禄行视东西二河亦云东流髙仰北流顺下决不可囘时吴安持与李伟力主囘河请置修河司从之七年十月以大河东流赐吴安持三品服李伟再任绍圣元年都水使王宗望上言东北两流频年纷争不决伏自奉诏凡九月上禀成使全河东还故道乞付史馆纪绩至元符二年六月河决内黄东流遂断絶八月左司谏王祖道请正吴安持李伟等之罪诏可】老臣数论【元祐三年先生任翰林学士时上劄子云黄河自天禧以来故道渐淤毎决而西熙宁中决于曹村又决小吴先帝知河之欲西北流故不复塞今都水使者王孝先乃欲于北京南开孙村河欲夺河身以复故道此岂独一方之安危天下之休戚也臣闻自孙村至海口旧管堤埽四十五所嵗支物件五百余万今欲兴修巳壊堤埽准备河水复行东道此莫大之患不赀之费也臣采察众论以为此役不可不罢若今嵗罢役不过枉费九百万物料若更接续兴修则来嵗当役数十万人仍费三千余万不若将三千万物料分作数年因水所行之地稍立隄防数年之后必渐安流何苦兴必不可成之役乎元祐四年八月子由在翰林第四疏有曰臣兄轼前在经筵因论黄河等事为众人所疾迹不自安遂求引退云云】门【本集到昌化军谢表云并鬼门而东骛浮瘴海以南迁名胜志鬼门关在郁林州北流县西十里两山相对间濶三十步往来交阯皆由此关其南尤多瘴疠谚云鬼门关十人去九不还唐沈佺期诗昔传防江路今到鬼门关】三防【汉书沟洫志待诏贾让言治河有上中下三防】河源米【惠州志南齐时析龙川县置河源县以县东北有三河之源故名施氏原注海南无秔秫河源县属惠州当是秔秫所产也】
　　不用长愁挂月村防榔生子竹生孙【公自注海南勒竹毎节生枝如竹竿大盖竹孙也】新巢语燕还窥研旧雨来人不到门春水芦根看鹤立夕阳枫叶见鸦翻此生念念随泡影莫认家山作本元
　　新巢【瀛奎律髓海南人日燕巳来巢亦异事】窥研【郑谷燕诗闲几研中窥水浅落花径里得泥香】泡影【秦译金刚经一切有为法如梦幻泡影浄名疏云上水为因下水为缘得有泡起斯须即无有物遮光则有影见物异影异物动影动】认本元【楞严经徒获此心未敢认为本元心也】庚辰嵗正月十二日天门冬酒熟予自漉之且漉且尝遂以大醉二首
　　自拨牀头一罋云幽人先巳醉浓芬天门冬熟新年喜麴米春香并舍闻【公自注杜子美诗云闻道云安麴米春盖酒名也】菜圃渐疎花【一作云】漠漠竹扉斜掩雨纷纷拥裘睡觉知何处吹面东风散缬纹
　　天门冬酒【尔雅虋冬一名满门冬抱朴子门冬一名颠棘可作散绞其汁作酒以服散尤佳楚人呼为天门冬本草天门冬根白或黄紫色大如手指可取汁作酒山居要录有造天门冬酒法慎按枕中记服食法云采天门冬根食之去三虫伏尸后一段云酿酒初熟防酸久停则香美诸酒不及也新刻本引注舛讹施氏原本所无也今补注驳正】
　　载酒无人过子云年来家醖有竒芬醉乡杳杳谁同梦睡息齁齁得自闻口叶向诗【一本作时讹】犹小小眼花因酒【一本作醉】尚纷纷防灯更试淮南语泛溢东风有縠纹泛溢东风【周礼酒正辨五齐之名一曰泛齐郑康成注云泛者成而滓浮泛泛然如今宜城醪埤雅引造化权舆云东风东方之风气也故冻非东风不能解泛非东风不能溢】
　　追和戊寅嵗上元
　　賔【一作春】鸿社燕巧相违白鹤峯头白板扉石建方欣洗牏厠姜庞不解叹蛜【一作蟏】蝛一龛京口嗟春梦万炬钱塘忆夜归合浦卖珠无复有当年笑我泣牛衣
　　戊寅上元【诗见四十二巻中】賔鸿【防溪诗话坡翁诗賔鸿社燕巧相违月令鸿雁来賔事尝疑人未曽用及观刘梦得诗暮霞千万状賔鸿次第飞顾况云安得凌风翰肃肃賔天京老杜云别浦雁賔秋知古人必有所本也】牏厠【诗话总龟云古人用事有趁笔快意而误者子瞻诗石建方欣洗牏厠据汉书本作厠牏盖中衣也二字义不应颠倒用】牛衣【汉书王章传注牛衣龙具也演繁露龙具之制不知何若案食货志董仲舒曰贫民常衣牛马之衣则牛衣者编草使暖以被牛体盖蓑衣之类】
