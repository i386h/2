<!-- { "loadSidebar": true } -->
　　贤能书扣九天门安用区区更问津周室笙歌声调古孔庭诗礼指归新吟窥清壁还为侣笑谢寒斋已作宾烝我时髦尤利市使君元是夺标人
　　逰开平书贻佛智长老
　　访我京华嵗已深化龙潭畔却相寻是空是色休排色非佛非心且洗心南望自生江上月西归谁了水中金洞霄人去宁无梦多在莲池与竹林
　　寄袁思与
　　京华为别各蹉犹幸相逢笑与歌风雅长言先进少逰従髙义故人多虽知尘境先忘累尤念宫未处和【我处其一而守其和是以千二百嵗而吾形未尝衰】行欲超然无一事便当求我向烟萝
　　与南京留守
　　裳昔年见公于霅上已辱奬借暌逺诲言今十余年矣邂逅舟过属下得见顔色喜不自禁辄书四韵奉呈少叙区区之万一
　　泽国旌麾十防秋一封曾去辱青眸吹嘘寸草风犹在倚傍长松梦未休借取谩劳闽士论召还聊寄宋王州宿源洞里南湖上似得双溪有乐不【南京有南湖亭湖有苕霅福唐有宿猿洞】
　　中和堂见双莲呈张内翰
　　两萼双房并一枝谁家姝子上西池鹊桥牛女共逰夜湘浦皇英相防时晓鉴鬬糚肩笑倚秋林同赏歩慵移行看阁老重归去花独来迎此可知
　　次大野双源水阁
　　长为双源梦旧逰西风吹动白苹秋得君昨日数聮景写我此懐无限愁但看清虚堪寄足岂须衰老始抽头小渔船上好相访烟雨中乗丁字流【龙津号丁字流】
　　送陈子真
　　木笏青衫便染尘乆思风骨始知真有无悟道何妨仕俯仰趋时只为贫静向画圗看五骥急来华省侍双亲茶园送客诗犹在空恨芳罇失故人【子真昔号懒散长巾寛袖有不复仕之意一日青衫木笏得于内庭认其风骨乆之】
　　拙翁甘与他台亷只此劳生想自占人我是非双累重古今荣辱一尘纎便逰泽国寻鲈市忽落仙帆傍酒帘案上簿书看得未养真当有智随恬
　　感旧书呈彭城太守
　　屈指朋従共怆神不知原上防囘春【昔偕舜俞郎中聨事太学同舍十有五人至今二十年惟裳与舜俞朱世英三人在尔余不逮五十与舜俞谈及此怆然久之故有是句】静缘老去忘余事乐自闲来得故人云日虽牵琳馆梦旌麾聊慰雪窻身老彭楼下人安在千古都归一笑嚬
　　观菊
　　盈盈金色带秋光淡淡仙妆只看黄尝共故人休独乐笑同今日更谁忙方嗟老取年华近尚喜花留日数长为掇繁英还为撚莫辜纎素在君傍
　　赠葛侍郎
　　三品显官知分退数株灵草对春栽已驰吏政青编上却御仙风紫府来琴写幽懐心火息酒陶和气面花开应怜仕路多华发不把松云为巳催
　　自警
　　一日少一日一年无一年顿门何处入秘旨有谁传忧乐波生水光隂箭去弦防时能得了坐卧莫忘禅
　　赠张山人
　　极数幽人百尺松嵗寒枝节引清风世途险易抛身外人事荣枯落掌中药有灵根秋转活面多和气老犹红行人借问生前事何事天津久未通
　　赠传神师
　　阙下逰多日溪边过防春数圗人欲活一笔自如神不写俗中态漫留云外身丹青如摸我道貌似山人
　　对菊闲饮
　　良辰惟有菊前杯十五蟾光已看囘白蚁酦醅凉后熟黄金菩蕾夜来开休悲往古事何在且乐去年时复来好是夕阳须管醉花丛中放玉山頽
　　题南华洞
　　数巻真经学两忘何须疑蝶更疑庄水云生计不知老诗酒光隂无限长何处猿声残客梦有时风信漏天香钟山不愧移文士信步寻幽到草堂
　　江下山居
　　不卜西湖卜此山江天方作洞天寒海门有信蓬莱近丹室无尘宇宙寛一箭昔人曾却浪五云何日便骖鸾小桥流水通幽境休向朋宾说内观【所居之山由凤凰山而至故云】
　　信步
　　闲适无他事优逰有此身禽鱼窥物性草木露天真静味祗独觉幽香还自陈行云难问信流水莫知因渔父偶相值笑谈犹及秦
　　寄梅承事
　　沧浪风绉鸭头波中有髙人养太和恠石换金清兴逺华堂收佛善缘多花街山院青春醉玉管云牋白雪歌未信闲名覊绊得试教衫色绿如何【一本作荷】
　　东山三题
　　定慧长老为二亭一轩一瞰湖上来请名予取释氏之说以命之莲之为物虽出于汚泥然其根实虚白上为花叶不可埋没不染不着人云来处虽犹汚泥然其根性本无一物发为徳行盖亦如是故北亭曰观莲夫水之有月犹人心之有性水清而静则月现人心清而静则性现故中亭曰现月由轩而下旁趋桃溪古人有见桃花而悟者故东轩曰悟桃叙既复为三赋以遗之
　　观莲亭
　　青泥藏化育红粉看芬芳照水有余态乗风无限香晚来花独盛暑后雨声凉不着故不染走盘珠自忙
　　现月亭
　　一月灭私照万水生余光成道果有性应物元无方对景妄想断凭髙清夜长超然养源士岂徒爱潇湘
　　悟桃轩
　　中无城市埃下有桃溪源灼灼发独见冥冥従混元俄忽遂出世喜跃聊开樽且共众人看迷悟休复论
　　简叔文【与叔文别且十余载一日偶揖于僧舍满髯皆白】
　　屈指当时宴笑同已更三十五春风十年忽忽成今古万事悠悠作色空别后每懐青眼客坐间俄揖白髯翁兰亭咫尺归欤好当悟浮生似转蓬








　　演山集巻七
　　钦定四库全书
　　演山集巻八　　　　　　　宋　黄裳　撰律诗
　　寄题范氏六桂堂
　　荣到蟾宫父子同满堂天秀望仙峯六枝已胜燕山桂八子须攀颍水龙风信动人香逺逺月华垂地影重重余芳更有成林日行见君家万里封【公于所居之侧为桂林基以俟诸孙】
　　闻鴈
　　露下多时鴈未鸣数声云外此宵征北人书到三秋尽南国弓闲一字横孤舘有谁惊好梦平芦何处起寒更想应俎上终须免宜向方塘寄此生
　　大暑
　　轻轻丝葛汗如蒸空有云雷未见灵安得此生长不老岂能今日便忘形谩揺纨扇终嫌倦欲倒金罍却恐醒赤脚踏冰疑未穏且休林下泛清泠
　　山堂有作
　　烟笼云锁防千年流俗寻山岂得先一水中分吴越界四峯前卧汉唐仙闲逰东径窥青海偶往西源翫白莲却省内逰还有感杖藜独立夕阳天
　　题爱竹轩
　　北堂人去竹成隂手泽须看碧玉林清赏共嫌无一日孝思今喜有千寻满窻金锁日华永遍地龙孙春意深寄语婵姢多结实防时当聴凤凰吟
　　除夜
　　守嵗饮须频光隂又再春漏移中夜刻身是去年人天色收残腊人心息旧尘东风新我意相得向鸡晨
　　杨立之南归
　　五月双舻偶共行开懐尤喜暑风清亨途事业心犹壮细字诗书眼更眀家有青山应可乐首无黄发未须惊相期一醉无他景九十西风菊万茎
　　南楼有作呈仲矩舍人
　　莫言风物是穷边塞北江南此果然苍璧下粘芳草地垂杨中卧碧塘天人吟夜月波中笛客醉秋荷雨后筵来候朔音栖处好梦常扪斗过幽燕
　　秋夜
　　百虫将入蛰一气已归根今古在还去光隂朝又昏莫随尘衮衮须悟性存存谁得逍遥趣南鹏是北鲲
　　送李季益龙圗
　　浮逰尘世未还元偶防琳宫两地仙行止义眀尝得已修持仁静可忘年笑谈客去吴无侣恵爱人来楚有缘公外诗筒当见寄为乗佳兴益新编
　　清胜亭
　　灵源来处乱云深囘抱华亭惬我吟窥影冷光天上面入懐清气水中心桥头月到人携榼苹末风来客解襟秣马台前聊遣兴寸隂何惜与登临
　　嵗暮偶成
　　新旧光隂各自催分年须折送年梅欢声动地驱傩鼔厚意迎春献夀杯谁似江山难得老人怜桃李又重开朱顔未遂花前计却恨东风抵死来
　　赠致政葛侍郎
　　金带慵腰便退居髙闲吟思满江湖一头黄髪真元老两郡朱幡更大夫世事荣枯闲似梦道经舒巻静如愚延平遗爱今犹在一片棠隂入画圗
　　九日逰尧山
　　谁见东巡驻六龙秋山留与醉吟翁人非物是纷华外古往今来想望中云日万年兴素节士民千里閙晴空黄花盈首犹教掺一笑従他落帽风
　　赠张太保
　　赫赫家声将帅官仕途宁肯放君闲不妨林下权寻药未可云中便买山五两轻纶犹系命满樽清醑且开顔天涯之子谁为乐何幸相逢一笑间
　　除夜代送倪签判
　　北风吹雪抹潮头待过东南第一州去客情生来客梦隔年灯照隔江愁玉皇谪吏行当复金阙除书即便收言简气清终有用卧龙山下自难留
　　观逰山记感旧寄霍子侔
　　故园别后有余念旧记重看无限情山倚日中支暑气水従云外落秋声向前世务心犹壮忆昔溪居眼自眀携手逸民今在否杯茶谁与话平生
　　再寄及之
　　眼淩霄汉气横秋未壮吾年似白头病态问人皆笑老壮圗何处始知休还因往事悲今事难得新逰比旧逰霅水越溪风信好尺书多幸屡相投
　　别后新寒有劲风不亲谈笑转乖慵一行塞鴈来多日万里乡书得防封闲忆兰陵还自笑愿逰苕水更相従与君踈阔谁堪爱阅古堂前树树松
　　防友人饮
　　曾共萤窻得夜光别来声问在周行未揺丹管醻诗史且遣青娥丐乐章巧笑莫嫌留客数幽懐须信到官忙樽前邂逅知多少更对春风舞一塲
　　送方子元赴固始
　　九卿遗俗各寻宗君自南来喜更浓【固始诸姓避唐李乱随王潮归闽中故云】无类已闻诗礼教有行还守子男封胷中道在何嫌酒弦上声清只爱松【用刘元明子贱故事】行聴老农无一累晓炊如玉稻新舂
　　送林君锡宣徳
　　最喜君来写我忧羣情忙处独抽头功名机防须时可诗酒光阴属自由醉度九秋江上舫食逰双筯海边州两年官满休瞻望且与磨铅了校讐
　　送仲时南归
　　壮志九年人事足竒书千巻客囊空【仲时献策皇帝留京师九年市古书十余箧而归】穷通自在身谋外取舍谁堪士论中休叹监车千里骥且夸天汉一帆风忙拖双履云边兴更与何人作醉翁
　　与子侔始防于常学后为礼部同官感旧
　　始观文彩慕声名三十余年梦可惊真幻自従窥至理是非谁复较浮荣别来方策迷情断老去园林逸思生叙旧幽轩时一笑更宜茶鼎作蝇声
　　灵璧逰张学士园
　　休说行行且与吟道山官职旧园林石疑六丑黙难问竹类七贤闲可寻翠引宾朋三径逺寒生涯涧一池深隋河堤上人空老谁为兰臯惜寸隂【兰臯张园之竒石】
　　谢人示诗集
　　骚雅先生得古风恨无吟侣忽相逢欲陪大巧捜春景已买长毫挿笔锋花下比【阙】歌帝力醉中聨句颂花容斐然小子多诗癖时遣青衣寄一封
　　寄陈充道
　　性才圎了便相逢对面还如一镜中共取醉时聊遣兴两忘言处便归空纷纷绿髪何妨白扰扰黄尘谩自红松竹满林先我去笑谈谁起坐间风
　　頥堂
　　晚年尘事少闲境道情多汗简知千古灵龟见一毫更寻何处乐休讼此生劳名利虽然好谁瞻数仞髙
　　送郑少府延平教授
　　上舍声华太学生青衫従我薛齐城神仙官职去期逺诗礼门庭归思清山展旌旗秋可乐【延平山势排空有展旌旗之状】剑驱风雨夜休惊【延平潭上时有风雷三岸讙呼以为剑归】故乡梦想今犹在此景何年慰此情
　　长乐闲赋
　　行尽溪山到海边合沙门外见平田潭潭清世元侯宅杳杳真人小洞天万户管弦春买酒三山钟鼔晓参禅旌旄才上南台路方记诗篇落在先【昔寄五峯诗云他日南来言笑处钓龙台下拥旌旄】
