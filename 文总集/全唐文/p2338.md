<!-- { "loadSidebar": true } -->
    门下，典於属国，列彼正卿，班秩既崇，宠光斯在。金紫光禄大夫行国子监祭酒武三思，延恩戚里，效职公朝，能励恭勤，以修名检。顷在胶序，颇淹星岁，度材而用，举类而迁，宜增三揖之荣，俾正九宾之礼。可行鸿胪卿，散官如故。（谨案：此制《文苑英华》误为孙逖作。考逖知制诰在开元二十四年，时武三思久被诛。且新旧《唐书》亦不载三思官鸿胪卿。题与撰人，必有一误。今存疑编入阙名。）
    ○拟中书侍郎平章事制
    门下，四辅齐耀，众星拱於北辰；百职分官，万物归於西掖。翱翔凤阁，泛泳龙池。报我祖宗，格於上帝。今获良弼，天实赉予。
    ○屯田郎中李景进可工部郎中制
    敕：某官李景进，昔汉馆陶公主为子求郎而不得。何者？非其人也。今汝景进，亦吾外戚，而谨愿儒雅，好学善言。久为台郎，颇副时望，故均庆泽，擢转名曹。彼汉推公，而吾奖善，两得其道，不亦宜乎？
    ○除王寓黄翼度支郎官制
    辞不正则名数乱於昏逾，非不禁则储蓄蠹於奸慝，理财之义，系斯二者。今天下之金谷调度萃於户部，而度支实司其会计出纳之繁，则非知古理财之要，莫能补察，以佐其长。以尔寓服职书馆，群居是俊，而能以文学精深，秀发其间，试诸繁使，其必有可观矣！以尔翼丞於都水，非闲职也。而器能有裕，济登无遗，究其所知，何纷不理，进膺剧选，益观事功。
    ○授李燧平卢军节度使制
    门下，跨千里之山河，察五城之风俗，海物惟错，民庶实繁。作我藩侯，斯为重寄，膺是任选，其惟信臣。通议大夫检校工部尚书兼少府监、充内中尚使上柱国、袭岐国公食邑三千户、实封三百七十户赐紫金鱼袋李燧，钟鼎垂休，勋庸袭庆，擅文武之全致，蕴公忠之大经。用富机权，学赡韬略，智足成务，词能饰身。屡更惟月之曹，亟践执金之贵，峤南著招抚之绩，泾上垂训齐之名。英烈之门，尔实为冠。
    於戏！乃祖乃父，克成元勋；惟子惟孙，合异常宠。是用擢尔於优散之地，复尔於节制之雄，拥我朱旗，往镇青社。尔其敷我雨露，修我政刑，竭丹款以事君，推赤诚以御众，虚已接士，倾心礼贤。勿恃贵以自骄，罔厚敛而虐下。使精锐之号，益振於三军；愁叹之音，不兴於百姓。优崇之典，吾何爱焉？俾迁秩於秋卿，仍兼荣於弄印，勉懋休绩，克终令图。可检校刑部尚书、兼青州刺史御史大夫、充平卢军节度使登莱棣州观察处置等使，散官勋封如故。主者施行。
    ○授王安实天雄军节度使制
    门下，虏无南牧，汉高魏尚之功；地霸西戎，秦用孟明之力。平襄旧壤，成纪雄军，控压外夷，保障中夏。请兵出塞，非幢节无以取威；谋帅因时，非杰材不足授任。安边制胜，移孝为忠。俾膺红旆之荣，且用墨之典。正议大夫前守右金吾将军上柱国、太原县开国男食邑三百户赐紫金鱼袋王安实，韬钤宿将，勋阀名门，家传淮水之灵，神授圯桥之略。坚刚不拔，捷勇欲飞，训武旅以卫宸严，握兵符而参禁近。匪躬奉上，宣力任公。剖竹淄川，克茂藩条之政；执金缇骑，弥昭夙夜之勤。朕以七萃屯师，三秦缮塞，属山西之气俗，扼陇首之咽喉。地要而城孤，野丰而兵劲。张其羽翼，可以捍此疆陲；壮彼金革，无辞戒於鼙鼓。息（疑）专城之旧制，筑命将之新坛，揆务与能，选材伸用。苴麻顺变，闻命登涂，载仗出车之令，伫扬镇远之声。总辑师徒，抚宁蕃部，无邀功以生事，勿慢政以启戎，俾老少安怀，郊静一。假南台之宪印，分北落之朝班，勉树嘉庸，以固吾圉。可起复忠武将军守金吾卫将军、兼秦州刺史御史大夫、充天雄军节度秦城河渭等州营田观察处置押蕃落等使，散官勋封赐如故。主者施行。
    ○授韦有翼剑南东川节度使制
    门下，授律中权，分忧外阃，制彼短长之命，握予生杀之机。境压ク渝，封含要害，克膺委属，必在忠贤。朝散大夫守尚书兵部侍郎、兼御史大夫、充诸道盐铁转运等使上柱国赐紫金鱼袋韦有翼，蕴德无隅，藏锋向晦，行滋兰畹，志茂松心，当官澄止水之明，临事出龙泉之利。早升台阁，备历清华，陈药石於谏曹，司黄素於右掖。长缨得俊，美价自腾，左辅施河润之功，右陕继《召南》之爱。佐於三典，丽刑多哀敬之心；贰彼五兵，整武得弛张之道。委兹榷管，制以重轻，才识变通，法均宽猛。今以剑外之封疆邈，东蜀之舆赋殷繁，慎简难能，俾承重寄，是举报功之典，庶协易禄之文。
    於戏！荆州思叔子之仁，蜀郡爱文翁之化，壤界相错，风谣尚存，罔使潼川，独无贤守。题剑重登坛之贵，持纲增揽辔之威，往图嘉庸，对我休命。可检校工部尚书使持节梓州诸军事、兼梓州刺史御史大夫、充剑南东川节度副大使知节度事管内观察处置等使，散官勋封如故。主者施行。
    ○南华经策问
    问：安时处顺，泊然悬解，至人之心也。故曰材全而德不形，又曰休影息迹，与夫五浆先馈，履满户外者，固不侔矣！然则以纪氵省之养鸡，佝偻之承蜩，匠石之运斤，梓庆之削钅，用志不分，移於教化。则万物之相刃相靡者，悠然而顺，ウ然而和。奚在於与无趾无服之徒，支离形德，然後为德耶？愿闻其说。
    ○谢奉圣制隆国寺碑表（显庆元年三月）
    跪发天华，观河宗之奇宝；虔开秘篆，聆□英之丽曲。包万叶之鸿规，笼千祀之殊观，相趋庆，莫知所限。窃以慧日西照，朗巨夜而开冥；法流东徙，洽冻ぼ而挺秀。无方之化不一，应物之理同归，历代迄兹，咸崇斯典。
    伏惟皇帝陛下垂衣截海，作镜中区，锡类之道弥光，出要之津尤重。开给园於胜境，咸称首以闲居，地穹轮奂，人标龙象。重兹发冲旨，爰制丰碑，妙思难涯，元襟独王，义超系表，理邃环中。臣等夙敬真宗，幸窥天藻。以坳堂之量，揣灵鳌之浚壑；蜉蝣之情，议仙骥之遐寿。式歌且舞，咸诵在心，循览周遑，不胜欣跃。
    ○老君降坛贺表（仪凤三年）
    元元皇帝见於庙所。金相玉毫，彩夺夜明之景；白驹丹鬣，迹留天骥之衢。青童晓引，应琼钟而降节；紫□宵布，笼银汉而高。固以克昌厥绪，惟新景命，恢我皇度，光乎兆人。所以道冠百王，庆隆万叶，永绥宝祚，克享无期者也。
    ○为王相公请改六书表（武後时）
    臣某言：臣闻两仪定位，法象必在於区分；百物正名，称谓不可以相夺。然则当至公之运，勿用於权；处太朴之辰，宜循其本。臣窃见周官，保氏教国子“六书”，一曰“指事”，二曰“象形”，三曰“谐声”，四曰“会意”，五曰“转注”，六曰“假借”。夫假借者，谓本无其字，假用音者也。昔伏羲氏仰观法於天，俯观法於地，爰造书契，是生文籍。夫书者著也，篆者传也。所以昭著誓言，传之不朽。推义结字，断天下之疑；垂萌示象，纪天下之德。安可穿凿音韵，假溢言词者哉？
    自史籀篇亡，李斯简脱，古文有数，物类难周。虽鲁恭王坏孔子之宅，河内女子毁老聃之家，而屋壁之馀，门庭盖。敬侯所写，凋讹於正始之间；汲冢所开，散落於太原之际。由是後儒晚学，苦音训之繁；耆生故老，嗟异同之杂。下兼案牍，旁洎质剂，听受施行，莫能见晓。规模典宪，於何取则？不有厘改，孰导群疑？
    当今受神册，铸宝鼎，封禅之隆，固将九皇比德；文章之盛，岂直三代同风。百官以理，万民以察。臣伏见御笔前後所制新字等，神功开合，天地盘旋於笔端；元造运行，日月相望於纸上。玉牒石记，无以校其幽深；《河图》《洛书》，不能方其丽则。臣幸承皇训，亲沐圣猷，窥东国一札之文，奉西京七言之咏。刘德之陈雅乐，虽未澄心；刘傥之学史书，颇尝游目。辄欲循环睿旨，罄竭蒙情。凡所借音，并加新字。将令分有一定，无汨於源流；理或万殊，各随其事业。以此化俗，伫微益於毫厘；以此教人，傥不亏於影响。伏乞上元卑听，至道曲成，矜此庸愚，霈然听许。臣即望以类撰缀，随了进呈，轻触冕旒，不胜惶惕之至。
    ○请加开元神武尊号表（先天二年十一月）
    臣闻元化不宰，是有强名；圣德彰闻，必崇大号。伏惟陛下首出千古，体元独断，埽氛於轩宫，阐文明於宸极，皇纲绝而复正，神器危而重安，圣达神，功齐天地，若无尊号，臣下何称？《易》曰：“阴阳不测之谓神。”《传》曰：“保大定功之谓武。”陛下断大事於容易，见成形於未兆，故一蓍呈祥，千里传庆，斯所谓不测也。兴王业於多难，安生灵於反侧，故百神奉职，四夷纳贡，斯可谓定功也。故臣等敢上尊号曰“开元神武皇帝”伏惟从之。
    ○为刘幽州请致仕表（开元时）
    臣某言：臣海圻陋品，业尚罕称。敛衽衡泌之间，角巾山野之际，夙安环堵之室，罔知荣进之阶。属天步方难，霸图资始，遂偶飞龙之会，预参汗马之期。既而庆集私门，恩被昆弟，历载内外，备蒙选擢。承乏三朝，於兹三十馀载，竟微尘之效，空负亭育之私。加以钟漏已殚，齿历云暮，杖国之年斯及，夜行之惧载深。若勉兹衰迟，久玷刺举，既取紊於官曹，抑贻诮於通识。当今天地休明，贤能方轨，岂可以策驽怀禄，茹怍昧荣？是以量力陈辞，料能写实。天鉴凝远，特希悯照。昔广德休老，方开汉室之恩；阳元请骸，空表晋朝之惠。微臣窃景前懿，敢祈今泽，反初服於东皋，沐薰风於穷巷。倘高舂少驻，敝盖未陈，庶乎瑶池之曲，延望白□之宴；仙闾之阿，载奉翠华之谒。犬马之志，实百恒心。临表鲠恋，辞意恳结。
    ○为卢从愿请替东都留守表（开元时）
    臣某言：臣才轻位重，效浅恩深，銮驾西巡，猥忝居守，违离罕异，进退门阑，感恋惟深，负乘是惧。臣某中谢。
    臣初辞之日，伏奉德音，限以周年，许遵旧例。推迁荏苒，星岁再环，夕惕屏营，日月以冀。葵藿倾叶，岂望回光；犬马有心，常怀恋主。顾循卑鄙，未敢上闻。伏承今孟冬有事陵庙，庆章覃於四海，国礼盛於百王。伏念汉臣，弥嗟留滞，预逢舜後，愿侍宗，瞻望之情，倍百恒品。且三川朝市，四塞关河，论都抗於西宾，作镇雄於东夏，仓储犹在，邦政孔殷。臣亦何人？久斯重任，不胜控款兢惶之至，谨奉表附驿以闻。伏乞俯矜诚请，更择亲贤，不弃草茅之微，终奉纶之委。
    ○西河大破吐蕃贺表（天宝元年十二月中书门下）
