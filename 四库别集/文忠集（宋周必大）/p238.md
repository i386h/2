<!-- { "loadSidebar": true } -->
　　二曰敬天臣闻人君所践者天位所保者天禄故爱民则欲如天之仁勤政则欲如天之健漙爱无私以法天存心养性以事天然后可以奉若其道顾諟其命亿万斯年受天之祜矣列圣相传以为家法至于夀皇尤笃意焉甞御制敬天图防经传法语于其下朝夕省覧此图必在禁中愿陛下访求而观之则古今成说不待儒生学士铺张议论固已毕陈于前矣抑臣尚有管见敢并言之扬雄曰史以天占人圣人以人占天如上所奏盖欲陛下以人占天也苟徳修而化行自然三光宣精百川循理虽无太史之占可也然以尧之圣犹命羲和厯象日月星辰以舜之圣犹在旋玑玉衡以齐七政况后世乎今太史局虽有其官皆以技进名秘书不过嵗时防检钟鼓而已政事或阙于下灾祥或见于上彼何预焉尧舜逺矣羲和固难复置以本朝论之凡提举司天监皆委忠直近臣如神宗初年首用司马光元丰间复用王安礼设或躔度稍异必能入告图消弭之方自然灾害不生祸乱不作所谓风雷弗迷荧惑退舍可黙而俟其助治也大矣臣愿陛下酌本朝故事择侍从防谏之忠直者提举太史局此亦复古格天之一端也
　　三曰崇俭臣闻论语首篇载孔子之言曰节用而爱人易曰节以制度不伤财不害民诗颂鲁僖公能修伯禽之法先及俭以足用次之寛以爱民夫圣人方论爱民乃首言节俭者盖不俭则用度不足则必重敛于民虽有仁心仁言无所施臣恭闻陛下俭约出于天性今发政之初必将如汉文帝示淳朴为天下先而臣尚以为言者盖自南渡以来疆土未及承平之半悉中外之贡输奉三宫之荣养自当有增而无损至于既飬州郡之兵又聚屯戍之兵又厚添差不厘务之禄视祖宗时所入弥寡所用弥多东南民力安得不困徃者京官选人惮于作邑正为财赋难办尔迩来州郡亦以不办为忧严于催科巧于措画仅乃有济陛下虽懐爱民之意何自而行臣愿因圣性之节俭凡赐予支费损之又损如召南之国化文王之政在位皆节俭然后上行下效其效可覩至于民力之盈虚州里之贫富殆不可一槩而举惟监司守令乃能详知欲望申诏诸路各陈所部凡可省费而裕民者指事申明限以半年之上朝省随宜斟酌特降防分庶使寔恵编及于天下不为虚文舍是则虽诏防谆谆不过宣读之后徒挂墙壁而已
　　四曰乆任臣闻尧舜而下设官分职未尝不以久任为先鲧堙洪水汨沉五行尧犹待其九年然后易置暨舜亦以三载考绩九年然后黜陟幽明后世何独不然粤自汉唐以迄于今论者孰不以是为急务固无待于缕进只如本朝文彦博年过九十更事最多当元祐二年辅哲宗初政累上言谓中外任官移替频速在任不乆有如驿舍无由集事何以致治今圣主临御询事考言窃计讲之已熟次第施行抑臣偶有管见辄妄言之今外路迎送守倅监司借请不赀凋耗郡计最为大其尤可虑者川广小郡厢禁军人数至少每遇迎新送旧徃徃别作名色尽数差拨逺者一年近或半嵗奔走道路废其阅习平时既已伤财缓急又将误事若皆任满犹且庻防其问偶有事故则嵗中一再如此何以堪之臣意欲朝廷将川广小郡迎送在千里之外者别无区处或就所过州郡随其川陆应副舟车逐节交替所费度不甚多其本处迎送止以邻境为断一则大省借请二则不妨备御然湏所过州郡体国奉公乃无阻滞其余大郡事力可办又当别作措置愿付议臣审详利害使之悠乆可行免至轻于出令若乃选择得人深戒数易或令因任举増秩赐金之典则不劳更张善无以加矣
　　右谨录奏闻谨奏
　　申省状劄
　　看定罗源县寺观争田囘申【乾道六年三月除闽宪日】
　　今月五日凖尚书省劄子付下福州罗源县仙茆院住持僧智权与本县天庆观争竞田土一宗文案契书文簿令某看定寻文照得除户礼部前后定夺申都省及行下本路并将上件田土给还仙茆院外今却缘尚书祠部检凖建炎二年正月九日指挥应崇寜后来寺院改为宫观者除天庆观外并改正给还既有除天庆观外之文窃恐官司未免疑惑又缘罗源县旧自有天庆观政和八年御笔指挥止系将仙茆院并入即非创改仙茆作天庆观其仙茆院若引用宣和七年十二月二十二日御笔手诏罢道官及拨赐宫观等房钱田土指挥及建炎二年改正给还指挥亦不为无理但仙茆院除缴到绍兴十三年又四月初四日罗源县给还公据外经今近三十年其间知府莫尚书分拨一半田土及日近福州知录定夺事由并无文案可以照证合要见罗源县天庆观前后所陈事理及官司所给文据一就看定免凴偏词却致引惹争讼缘某未到本路无缘取索湏至回申者

　　文忠集卷一百四十五
　　钦定四库全书
　　文忠集卷一百四十六【奏诏録一】
　　宋　周必大　撰
　　开元録回奏【淳熙八年　月】
　　臣昨防圣慈遣中使下询唐孙樵读开元録杂报数事内有宣政门宰相与百僚廷诤十刻罢一项徧检新旧唐史及诸书并不该载仰惟陛下勤劳万几靡皇暇食然犹留神编简如此之勤此自古帝王所难能也臣伏料圣意以谓宰相与百僚争辨至于移时必是事体甚重故欲知其实以古为鉴但恨臣浅见陋闻不能称塞明诏寻阅太平御覧縂目内果有开元録一书则是祖宗朝此本尚存近世偶不得耳容臣博加询访万一得之别具奏闻伏乞睿照
　　奏知王澬【淳熙八年十月十四日】
　　臣早来恭闻圣防新利路运判王澬是经屡曽言章者否继宣谕所问乃曽为编脩官不连防水臣窃恐是王质未敢进言退而契勘得本人昨知吉州两是察官刘藩觉察一经臣僚言罢今録全文进呈昨见丞相雄云澬已经宫观一任钱佃言其无辜王希吕荐其有才且地逺人所惮往所以除授其人见今在此将来引对更在圣鉴臣曽防顾问合具奏知
　　张氏论孟传御笔【淳熙九年正月二十七日】
　　近见张氏论孟传不知是谁作论议如何
　　回奏
　　此是张九成撰议论明白而以洛中程氏为主九成仕至礼部侍郎秦桧以其是赵鼎上客久贬南安军桧死后尝起知温州失明奉祀卒
　　提举常平御笔【三月十二日】
　　司马光与王安石书内追还常平广惠仓使者当时法意与今之提举常平官事体宜同卿奏来
　　回奏
　　臣伏凖御笔询问司马光与王安石书内追还常平广惠仓使者当时法意与今之提举常平官事体异同臣谨按常平起于汉宣帝义仓起于隋开皇本朝太祖皇帝建隆二年首诏州县各置义仓凡收二税每石别输一斗太宗皇帝淳化中置常平仓于京师歳丰増价以籴嵗歉减价以粜真宗皇帝咸平中推其法于诸路其后废置不一大畧如此神宗皇帝即位深以务农重谷足国裕民为意而大臣王安石用心太过又不能博询众谋熙宁二年十二月乃乞差官提举诸路常平广惠仓兼干农田水利差役事每路各二员以朝官为之又差同管干一员以京官为之或置二员开封府界一员凡四十一人各付以条目大要主于散青苗钱十戸以上为一保三等以上为甲头坊郭有物业抵当愿请钱者五家为一保依青苗例支借各计数收息而所遣之人多欺诞躁进所至逼廹守令惟恐散钱之不多水利之不速差役之不成也良法美意繇此背驰十二月苏轼上书论其事中外之臣如韩琦张方平范镇等亦皆以为言三年正月神宗皇帝诏曰诸路常平广惠仓给散青苗钱本为惠防贫乏并取民情愿今虑官吏不体此意追呼均配抑勒飜成骚扰其令诸路提防刑狱觉察违者禁止立以名闻敢沮遏愿请者案罸亦如之当是时司马光为翰林学士论辨尤力三月诏除光副枢宻以未罢青苖不肯受命乃移书安石至再三迄追还使者此其事之本末也常平设官实起于此法非不善所以纷纷者正坐强以青苗钱与小民人得之随以妄用况官利侵尅其不一既无偿纳必至破家又农田水利差役杂然纷更失在欲速光乞追回葢知民不便故也今提举职事与当时并同縁不散青苖钱又水利差役等行之有序未尝强民且所用之人不敢邀功妄作每路又止一员上下相安有利无害所患鲜能职思其忧为国长虑仰副圣主孜孜为民之意若更精择而临遣之善不可加臣备位政涂每以不能仰助选论为愧谨因圣问辄并陈述伏乞睿照
　　知枢宻院事
　　押潘璋往本军御笔【九月二十九日】
　　押西兵潘璋既责除之后只在都下游荡可令临安府差使臣一名兵级二十人押往本军收管拟指挥来却缴入
　　臣伏凖御笔拟指挥令临安府差人押潘璋回军收管容臣只今就宻院取见本人元因大理寺勘到情犯责降指挥即便拟进今先缴回御笔伏乞睿照
　　改配罗允蹈回奏【十月一日】
　　臣伏凖御笔批下王渥奏断配黎州罗允蹈等拟指挥改配江东西州军仰见圣虑宏逺曲尽事宜一靣拟定续具缴进盖恐诸人见已在路恐与今来指挥相须当徧谕经由路分伏乞睿照
　　缴招兵指挥【十月十日】
　　臣昨日进呈李昌图旧劄子论招兵事縁圣驾欲兴未敢详奏今节具要切之语作检防施行仍拟指挥于后所有初六日榻前纳下呉挺彭果文字【阙】　俟他日行出未晚今旦乞依此处分仍劄与搃领所照防庶几出自朝廷之意于体颇顺或有未当更取进止
　　三衙江上诸军系招子弟作守阙郊用破雄威请给其四川自来只招刺军兵月粮一石二斗之外闻每月支钱引三道而无衣赐之数今若坐此间人数行下却恐互有举援谓宜且从旧例并取圣裁
　　四川军额文字回奏【十月十三日】
　　臣凖御前付下初十日拟四川都统司招填阙额军士文字三件奉御笔批并依臣已遵禀施行伏乞睿照
　　奏通经术之士【十二月十二日宣奏谕】
　　臣近者恭聆玉音令择通经之士宻具姓名来上臣窃惟圣学髙明羣臣莫望特欲清闲之燕使备谘询而已今侍从防谏既加亲擢无待荐进臣谨于朝列中拟到二人仰塞明诏开具如后
　　一员左司郎中陈居仁孝友温恭详练粹雅从政之暇孜孜于学有日新之益
　　一员大理司直赵焯通明精审练达世务刻意问学有志事功非碌碌之才
　　右取进止
　　镇江等处军额回奏【淳熙十年正月九日】
　　臣伏凖御笔契勘镇江建康荆鄂四处军额即今比去年正月间人数多少十一日将上臣谨遵禀伏乞睿照
　　奏翟安道步帅指挥【正月十四日】
　　翟安道与落环卫官特转脩武郎除步军都虞侯奉御笔批依
　　呉珪等转官回奏
　　臣凖内侍陈汚封下圣防文字为系呉珪韩伲胄堆垜子转官指挥令来日将上臣已知禀伏乞睿照
　　王惟孝添差回奏【四月二十八日】
　　臣凖内侍甘宗茂封下御批令臣契勘承节郎王惟孝合与不合添差事臣谨遵圣训候朝殿日靣奏伏乞睿照
　　移飞虎军御笔【五月七日】
　　飞虎军若以屯田为名令渐出戍荆南如何更与议之
　　回奏
　　臣伏凖御笔询问飞虎军出戍荆南事昨翟安道屡以此军分未正衣粮不及大军为言臣縁曽闻玉音欲移此军所以未敢领畧思为后图适亦曽与郭商量方欲来早靣奏今防宸翰仰服圣明惟是以屯田为名恐军士疑其薄已若只令果具奏以谓潭州去三衙太逺宻迩荆南乞改御前驻劄诸军就正军额支破请给俟三数月间果自措置起发庶几乐从度果任此有余未审圣意以为然否所有前月翟安道劄子谨具缴进其飞虎军人马数目曲折皆可伏乞睿照
　　飞虎军军额回奏【五月八日】
