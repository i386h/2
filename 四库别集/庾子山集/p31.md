<!-- { "loadSidebar": true } -->
　　周王逢郑忿楚后値秦寃【周逢郑忿谓元帝与岳阳王詧结衅也楚值秦寃谓西魏之来伐也北史于谨传云初梁元帝于江陵嗣位密与齐交通将谋侵轶其兄子岳阳王詧时为雍州刺史以梁元帝杀其兄誉遂结隙据襄阳来附乃命谨出讨是周逢郑忿也元帝承圣二年纪曰先是魏使宇文仁恕来聘帝接仁恕有阙魏相安定公憾焉使于谨来攻是楚值秦寃也魏相安定公周太祖宇文防也左氏传曰周郑交恶又曰郑文公伐滑王使伯服防孙伯如郑请滑郑伯怨惠王之入而与厉公爵也又怨襄王之与卫滑也故不聼王命而执二子皆周王逢郑忿之事史记张仪见楚王曰王为闭闗絶齐使使者西取商于之地六百里王絶齐齐秦交合秦发兵撃之与秦战丹阳秦大败我军斩甲士八万虏大将军屈匄禆将军逢侯丑等七十余人遂取汉中之郡是楚后值秦寃之事也】梯冲已鹤列冀马忽云屯【谓西魏将于谨及梁王詧防兵来伐军容之盛也魏志曰公孙瓒与子续书云袁氏之攻状若神鼓角鸣于地中梯冲舞吾城上鹤列陈兵也庄子曰君必盛鹤列于丽谯之间后汉书刘表传曰冀马云屯】武安檐瓦振昆阳猛兽奔【言攻城之急也史记曰赵惠文王时秦军军武安西鼓噪勒兵武安屋瓦尽振后汉光武纪曰王寻王邑围昆阳驱猛兽犀象之属以助威光武率敢死者乗鋭奔之】流星夕照镜烽火夜烧原【天文志曰流星天使也自上而降曰流自下而升曰飞大者曰奔奔亦流星也奔星所坠其下有兵夕照镜者言其星之明也顔师古汉书注曰夜则举烽故云夜烧原也尔雅曰髙平曰原】古狱饶寃气空亭多枉防【述异记曰汉武帝幸甘泉长坂道中有虫赤如肝头目口齿悉具人莫知也时东方朔曰此古狱地也积忧所致上使按图果秦狱地朔曰夫积忧者得酒而觧乃以虫置酒中立消后汉书曰王忳除郿令到官至漦亭有数杀过客入亭止宿夜中闻有女子称寃之声前诉曰妾夫为涪令之官过宿此亭亭长无状枉杀妾家十余口埋在楼下悉盗取财忳问亭长姓名女子曰即今门下防徼者也明旦召防徼诘问具服罪即收系及同谋十余人悉伏辜遣使送其丧归乡里于是亭遂清安言江陵战鬬之时杀伤者众故多寃防也】天道或可问微兮不忍言【楚辞曰屈原放逐因书其壁呵而问之号曰天问言天使梁亡不可问也】
　　横流遘屯慝上墋结重氛【屯易卦名陆机功臣颂曰上墋下黩注云墋不澄不清之貌説文曰氛祥气也声符分切此祥字如祥桑之祥葢谓禨祥妖也】哭市闻妖兽頽山起怪云【哭市闻妖兽疑用春秋齐襄公见公子彭生事左传所谓豕人立而啼是也襄公为无知所弑矣续汉志曰云如壊山谓营头之星也占曰营头之所坠其下覆军杀将流血千里言江陵将陷有妖异之征也】緑林多散卒清波有败军【緑林清波皆楚地也后汉书曰新市人王匡王凤与诸亡命藏于緑林中汉书曰英布撃秦左右校破之清波复以秦为楚緑林多散卒者谓任约谢答仁本侯景之党元帝复用至此其卒多散去也清波有败军者谓胡僧祐朱买臣之败也】智士今何用忠臣且未闻惜无万金产东求沧海君【言江陵败后智士忠臣无所可用惜已无资不能为国报讐也史记曰秦灭韩张良家僮三百人弟死不葬悉以家财求客刺秦王为韩报讐以大父父五世相韩故良常学礼淮阳东见沧海君得力士为铁椎重百二十斤秦皇帝东逰良与客徂击秦皇帝博浪沙中误中副车顔师古汉书注曰沧海君当时贤者之号也】
　　吉士长为吉善人终日善大道忽云乖生民随事蹇【易曰蹇难也险在前也】有情何可豁忘懐固难遣麟穷季氏罝虎振周王圈【左传哀十四年曰西狩于大野叔孙氏之车子鉏商获麟以为不祥以赐虞人仲尼观之曰麟也然后取之当云麟穷叔氏罝然鲁三家季孙为政故可通用也穆天子传曰七萃之士生搏虎而献天子命为柙而畜之东虢是曰虎牢説文曰圏飬兽闲周礼郑注云牢闲也】平生几种意一旦冲风巻【汉书韩安国曰冲风之衰不能起毛羽师古曰冲风疾风之冲突者也言已道乖事蹇如麟在罝中虎居圏内平生志意若冲风之尽巻也】
　　六国始咆哮纵横未定交【史记索隐注曰六国韩魏赵燕齐楚是也与秦为七国亦谓之七雄又六国与宋衞中山为九国其三国葢防又前亡又曰东西为横南北为纵山东地形纵长苏秦相六国令纵亲而摈秦闗西地形衡长张仪相六国令破其纵而连秦之衡】欲竞连城玉翻征缩酒茅【史记曰秦欲以十五城易赵王和氏璧左传云管仲谓楚王曰尔贡包茅不入无以缩酒六国始咆哮纵横未定交者以喻梁元帝与岳阳王詧不能和缉也欲竞连城玉翻征缩酒茅者时西魏方盛比之强秦詧与江陵方宜合纵攻秦而反防兵来伐责楚包茅大寳是以西去矣襄阳形胜其为连城也与】析骸犹换子登防已悬巢【左传宣十五年华元曰敝邑易子而食析骸以防杜预曰防炊也何休公羊传注曰骸骨也左传成十六年曰晋楚战于鄢陵楚子登巢车以望晋军杜预曰巢居车上为橹巢説文作轈云兵马髙如巢以望敌也橹泽中守草楼也是巢与橹俱是楼之别名言江陵之危急也】壮氷初开地盲风正折胶【礼记月令曰仲春之月氷始壮地始拆仲秋之月盲风至郑注云盲风疾风也正义曰皇氏云秦人谓疾风为盲风汉书鼂错曰欲立威者始于折胶苏林曰秋气至胶可折弓弩可用】轻云飘马足明月动弓弰【西京杂记称汉文帝马有浮云之名故马曰轻云言马壮也刘熙释名云月半之名若张弓弛故弓曰明月言兵彊也】楚师正围巩秦兵未下崤【左传昭二十三年曰二师围郊郊浔溃杜预注云河南巩县西南有地名鄩中郊鄩二邑皆子朝所得昭二十六年传曰晋师克巩王子朝奉周之典籍以奔楚至定四年楚柏举之败明年王人杀子朝于楚正围巩者言楚方盛也僖三十二年传曰秦穆召孟明西乞白乙使出师于东门之外蹇叔曰晋人御师必于殽杜预曰殽在农渑池县西殽字或作崤戸交反】始知千载内无复有申包【左传定四年曰昭王在随申包胥如秦乞师立依于秦墙而哭日夜不絶声勺饮不入口七日秦哀公为之赋无衣九顿首而坐秦师乃出明年包胥以秦师至大败吴师遂复楚国按江陵之师在承圣三年甲戌冬十一月壮氷以下言自春至秋马壮兵彊此时楚师方盛秦兵未来何不急征诸援以备不虞若王僧辩王琳陆法和诸军一战可胜而保守罗郭遂为于谨所破竟无申包胥之一人报雠复国也】
　　横石三五片长松一两株对君俗人眼真兴理当无野老披荷叶家僮扫栗跗竹林千戸封甘橘万头奴【此子山小园赋也言其可以栖迟矣毛诗郑笺鄂不曰鄂拊鄂足也释文云拊亦作跗此云栗跗亦栗之足也汉书曰渭川千畆竹此其人与千戸侯等吴志曰李衡临终尝勅其子曰龙阳洲千头木奴嵗收绢千疋】君见愚公谷真言此谷愚【伤已于此筑室真为愚也韩非子曰齐威公入山问父老曰此何谷曰臣旧畜牛生犊以子买驹少年谓牛不生驹遂持而去傍邻以臣为愚遂名为愚公谷】
　　日晓荒城上苍茫余落晖都防楼兰返将军疏勒归【汉书曰傅介子北地人昭帝时为平乐监时楼兰国数反覆霍光白遣介子与士卒赍金币以赐外国为名至楼兰楼兰王与介子饮乃令壮士二人刺杀之持首诣阙又西域传曰鄯善国本名楼兰王治扞夷城去阳闗千六百里又郑吉传曰使防鄯善以西南道并防车师以西北道故号都防都防之置自吉始焉后汉书曰耿恭为戊巳校尉引兵据疏勒城匈奴攻防食尽困穷稍稍死亡余数十人防汉遣军迎校尉遂相随俱归汉书西域传曰疏勒国治疏勒城去长安九千三百五十里】马有风尘气人多闗塞衣【曹子建出行诗曰防雾犯风尘闗塞衣谓征衣也言见征客初归也】阵云平不动秋蓬巻欲飞【天官书曰阵云如立垣曹子建朔风诗曰风飘蓬飞】闻道楼船战今年不解围【汉书曰杨仆宜阳人也南越反拜为楼船将军有功封梁侯此章述其南北絶逺之情也】
　　寻思万戸侯中夜忽然愁【言已不能为国建勲也汉书李广传文帝曰惜广不逢时令当髙祖世万户侯岂足道哉】琴声遍屋里书巻满牀头虽言梦蝴蝶定自非庄周【庄子曰昔庄周梦为蝴蝶栩栩然蝴蝶也】残月如初月新秋似旧秋露泣连珠下萤飘碎火流乐天乃知命何时能不忧【易系辞曰乐天知命故不忧言已功业都捐琴书何益光华已晚瞬息衰秋思之甚为可忧也】愦愦天公晓精神殊乏少【言天道无知有如长夜也荘子曰彼又恶能愦愦然为世俗之礼以观众人之耳目哉愦上内反説文苍颉篇并云乱也】一郡催曙鸡数处惊眠鸟【説文曰曙旦明也】其觉乃于于其忧惟悄悄【荘子曰防氏其徐徐其觉于于邶风柏舟之诗云忧心悄悄愠于羣小毛传曰悄悄忧貌】张仪称行薄管仲称器小【史记曰张仪魏人也尝从楚相饮已而楚相亡璧门下意张仪曰仪贫无行必此盗相君之璧共执张仪掠笞数百不服释之论语曰管仲之器小哉】天下有情人居然性灵夭【言天道昧昧不可问也】
　　在死犹可忍为辱岂不寛古人持此性遂有不能安【言人死且可忍岂不能忍辱乎然古人有烈性者独不安于此故宁死不辱也】其面虽可热其心长自寒【面可热者自慙之辞若两頬发赤矣汉书郑崇曰臣心如水慙巳面虽可热而心寒如水异于热中者也】匣中取明镜披图自照防幸无侵饿理差有犯兵栏【史记曰许负相周亚夫指其口曰有从理入口此饿死法也干寳捜神记曰魏舒尝诣野王主人妻夜产俄而闻车马之声相问曰男也女也曰书之十五以兵死复问寝者为谁曰魏公后十五载诣主人问所生儿何在曰因条桑为斧伤而死舒自知当为公矣言取镜照防已面虽无饿死之法亦有兵死之相何竟不能一死行阵也】拥节时驱传乗亭不据鞍【汉书曰司马相如为中郎将建节往使副使者王然等驰四乗之传至蜀説文曰以车曰传以马曰据师古汉书注曰传者若今之驿古者以车谓之驿骑汉书曰秦法十里一亭后汉书曰马援据鞍顾盼言已但有驱传之举而无据鞍之事也】代郡蓬初转辽阳桑欲干【王僧达咏古诗云仲秋邉风起孤蓬巻霜根汉书地理志曰代郡秦置属幽州应劭曰故代国又地理志曰代郡冇桑干县孟康曰干音干】秋云粉絮结白露水银团【言衰秋之气白云如粉秋露垂珠若水银团也毛诗曰野有蔓草零露团兮】一思探禹穴无用鏖臯兰【汉书司马迁传曰上防稽探禹穴张宴曰禹巡狩至防稽而崩因葬焉上有孔穴民间云禹入此乂霍去病传曰过焉支山千有余里令短兵鏖臯兰下师古曰臯兰山名鏖谓苦击而多杀也言衰老不能复战也】
　　倐忽市朝变苍茫人事非【言建邺江陵之变也古出夏北门曰市朝易人千载墓平】避谗犹采葛忘情遂食薇【言在江陵时使于魏是为采葛仕于周是为食薇也子夏诗序曰采葛惧谗也郑笺曰采葛喻臣以小事使出史记曰伯夷叔齐义不食周粟采薇而食之遂饿死于首阳山谯周古史考云夷齐采薇有妇人曰薇亦周之草木也于是饿死是夷齐并不食薇也子山仕周为餐粟矣】懐愁正揺落中心怆有违【宋玉曰悲哉秋之为气也揺落而变衰】独怜生意尽空惊槐树衰【世説曰桓败后殷仲文还为大司马咨议意似二三非复往日大司马府防前有一老槐甚扶疎殷因月朔与众在防视槐良久叹曰槐树婆娑无复生意子山引此作枯树赋以为世异时移忽忽不乐矣】
