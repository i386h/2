<!-- { "loadSidebar": true } -->
　　呜呼功业既成而人推服之恩惠及人而人怀思之天下皆是也无功业而人推服无恩惠而人怀思古今天下之人甚少也若汉之贾谊唐之刘蕡其皆功业何所成恩惠何所及其文章亦甚少也然使人思而叹息之至今而推服之无异辞岂非世之人惜俊材之夙成悲壮志之蚤谢欤抑悯其不遇于时而以穷死欤诚有足以感动人心而非浅智者之所能度欤醴泉之浸不必为江河芝草之荣不必为松栢而人信其为祥若人者不必有功业恩惠而人信之而诚有感动人者凡谓此者将特其余事也予友翰林条撰王君钦止讳艮殁之日识者皆叹息推服而怀思之而悲哀之其朋友哭之失声将推刘蕡贾谊而与之同无异辞者又若非二子阨穷而不遇也其行孚于人者久矣君以失父自知读书为文其祖与耕先生治尚书学闻天下有著书经管见藏于家矜式主意四书经疑贯通能发前儒所未发两汉诏诰咸梓于世君尽其微为学愈励而家事未尝癈虽甚攻皆若亲之其母以君笃于孝君被病即告母曰我病且死幸有弟三人我无足哀夭寿命也其母以为达于理言不及其妻子妻子不为君忍父殁时弟皆幼今皆成立皆以为君笃于慈其族人亲戚无间言皆以为君难其在府学课试辄魁合府县不以为忌试江西乡荐第一人　上亲　震翰魁名天下赐进士及第授翰林院修撰未几设文史馆待之升秩一等分类秘阁书目预修　高庙实录緫集类要祁寒盛暑终日不怠与胡广等奏修时政记如故事参酌攸当屡上书言当时切务上皆欣然纳之饬身正色不可狎玩听其言侃侃如也然未尝妄言其所不可决不能诡随自奉甚约赒急如将不及与人交久而益敬此其行孚于人也类如此独其于死生之际从容安泰无毫发可怜之色预与母决敛手待终予往视之一辞不乱此足以信其平生所蕴非浅智之所能度者如此也曹孟德擅世奸雄咿嘤痛死不知贾谊刘蕡之死又如何也君文章雄伟光耀常曰悖于理而工于辞者非不知理悖也欲希世而盗名也吾切耻之诗喜古　一以理为主警策渊永字昼精楷皆称其为人其稿若干卷藏于家皆可传也君连世与予家友善其伯祖吾素尝为馆京师待我先祖真我吾素为翰林编修国子愽士卒于官家君在大学为之心丧以礼葬之其祖讳克耘与予叔祖观我求我同文??进士克耘号耕野元统癸酉科甲授吉安府同永新州事其族父无将与予同中洪武戊辰第君与予弟文夫己卯同举于乡知其族行莫予若也是宜为表而击以辞刻之其墓君为吉水带源王氏唐末袁之白芒来其先大原人也曾祖孟讳赠万安县尹祖妣曾氏赠宜人父其尹避地吉安城中千户宋以女孙女焉是生君年十六母氏与归带源娶沙田刘氏户部主事芸庵先生之女子男三人蓥铮锳墓在高岭园之原君生洪武戊申六月十五日殁辛巳九月七日也天子命护其丧者其妻之姑夫颜君子明也　其辞曰 
　　颀修容兮内正直勇往义兮不组饬少孤立兮炳文章笃孝友兮誉弥芳超腾骧兮陡天路希圣哲兮同轨度火始焰兮泉发蒙防读葬兮遭回风明情郁纡兮凛秋日高欲济无梁兮逝水滔滔华芝殒兮醴泉竭灵征长兮旨芳歇彼力渺兮任华张循涂倾兮永怀伤贤不肖兮非彼天何寿夭兮樗栎偏于乎钦止兮材行虽不施有遗思兮无穷期 

　　○鉴湖阡 【辛巳】 

　　呜呼缙少承君父之教报之罔极言之痛心我大明大皇帝以　洪武三十一年戊寅闰五月十日乙丑奄弃臣民先公以是岁十一月二十三日乙未亦弃请孤缙泣血万里几欲无生至今　　庚辰九月奉敕归葬先公于吉水城东门鉴湖之上谨叙族行刻辞于石先公讳开字开先学者称筠涧先生姬姓解氏鴈门人也自唐家吉世为家嗣始祖隐子禹父子皆进士禹为吉州剌史家吉文水西臻善里迹符南山之麓五代孙盛破黄巢于吉水因垒为家弟晖千牛上将军吉阳侯四传至茂州公希孟子参军安父子皆宋进士嘉佑四年居鉴湖上安生大学进士少府世维维生宣教翊善千龄弟千长少保大原武襄王千龄生八行贡士必达必达生评事夤生谷时称生春先生嘉定甲申举神童淳佑己酉漕试第一元赠上犹尹先公高祖也曾伯诚龙虎上将军易国武定公曾祖梦斗字昭子大学进士以赋斥贾似道摈处于家学者称庄山先生伯祖汝擑中书右丞易国忠毅公祖应辰字辰叟时称辰峯先生剏试贡士历永豊临川高安广信学官永豊主簿致仕父子元字真我时称竹梧先生元统乙亥以着尚书章旨　召见入大学至正乙酉登进士第判安福校书大史院出尹东筦道过家倾家起义兵败死之赠光禄大夫平章政事母徐氏夫人宋遗老隐先生之女先公事亲尽孝生无一日拂其志没无一日忘其哀慨然慕范文正公之恤其族人亲戚而力不能以至恨叔父时我无后以弟阖継之阖从元之卒子塞外以子纲継之平生师友故人徧于天下寄之以死托以孤遗尽心谒力未尝自伐其劳未尝有所怨于人治五经皆有师授卒业于大司徒楚国欧阳文公之门第阖字恭先二十同登冑监监举公第一阖牵联得书二解名声卓然出数千人将会试而乱作公归至吉时南北音问久绝守臣梁克中等欲散去亟往见为画计遗弟文先援授南台诏书招附群雄吉数群赖以完保十余公之力也隆兴路为元守甚坚公因之隆兴陈友谅急攻拔之跳下城奔还与刘明道等拒之吉水说其伪官以应陈定而其友以附　本朝海道使者复至以先祖死节加赠宣授公参知政事辞不拜使者委致而去遂遁迹山中　国初岁丁未征至京力辞忤台省意不召见亦不遣还明年戊申是为　洪武元年李宣公言之　上始克还为县学师多所造就吉水文学由是大盛　洪武癸丑　上复召公疾作辞免虽绝意仕进然独喜引拔后学屡强起知贡举　洪武戊辰二子纶缙俱中进士　上亟称公善教岁辛未　召见与语慰劳叹息时　敕纶缙奉家衵进览屡与群臣语而称之缙常宴见必问及安否至起居细事缙初被特恩岁一归省至是遣还侍十年明年复召以纶侍还公居一室三十余年足不妄动颜面丹渥须鬂黝髹孳孳圣贤老而邵康宁好德无疾而终其学以主敬为本戒慎恐惧终身未尝有一息之问慷慨英伟料书如神音吐洪畅威仪轩整昌言万众之中贤不肖为之怵惕对客挥毫谈论不辍一代文豪也而耻以文名确乎廉分澹乎声利家法严如朝庭忠孝成于天性人望如秋霜乔岳矣公生元仁宗皇庆壬子二月七日癸酉之亥少壮志撰述悉毁于兵晚所著书觧文集凡四十卷夫人高氏至治辛酉进士赠中书右丞灞雪先生若凤之女勤俭承骄宽柔能泰孝惠灵承??夕闻卓识恶言不出于口殁以　洪武丁丑十二月七日葬在公墓东南十步子男三人纶字大经福建道监察御史纲字大纪缙字大绅翰林庶吉士本贯江西道监察御史一女适庐陵彭氏孙男庄春广春山呼仁寿孙女九长适东溪彭怀次适桑园周恂次许适城南蓝安宁 

　　○子素刘君　 【癸未】 

　　先君子晚岁家居交游每至缙辄从仰送退而质问其人器量节操名位所至往往十不失八九其所最奇待称许而不幸连蹇不得志以卒者一人刘君子素是已君讳朴系前汉长沙定王发于翟斜永新皆同派始居泰和之石台吉州进士刘济川始立题名碑于郡学其远祖也其居于吉水文昌之沙田尤世有闻人尝读欧阳巽齐诸公文集见其先人与往来书及题咏知其家学未尝废弛中哀也及观其从祖龙津先生所为文则又尝私淑以为科举之资而其它文章又于季大父伯中伯正二先生所著述见之称道刘氏于予家非常寻常之比者亦世济其羙焉子素之尊君文明先生慷慨服义为乡闾推服比之王彦方诸公诚不知其孰为先后也尝止予舍先君子俾侍杖屦徜徉泉石随问而篬盖至今未尝忘也其伯兄子川为户部主事谒告而归又时时与先君子谈论饮酒赋诗水边竹下潇洒出尘退而与予讲学尤雅善楷书时邑中鲜能书者始自于川启发予亦喜慕之子素从其父兄来予家君君识其器量节操最奇待称许不置而常以朂予也子素不能酒家君至日子素必以诗词为寿家君每击节强以大盏辄醉言办英发家君大笑以为乐缙微观其二十年间待后进未尝或如是也子素穷性命之学刚明英伟一语非义白眼相视少违拂衣径去人皆曰介人也然忠信诚确轻财喜士周人之急文章典雅善书如其兄每以亲故不出仕后不得已试吏部试翰林得官客死京师时洪武三十年三月也永乐二年其孤烨来信其弟煜甚自力于学幼焯炳皆可教若子素之连蹇不得志以卒者其发舒将在于是乎其友翰林学士兼春坊大学士解缙为之表以竢 

　　○幼道许君 

　　吉水士俗尚世家亲戚朋友交游虽经乱离其父兄相与教诏其子弟子弟相与奉飬其兄若同堂一姓先君子为言若大父与如愚黄先生明德夏先生山梧许先生相讲习予与日孜夏君茂明许君皆从游日孜举进士先得名其所对救荒策山梧之所宿构也三四年夏氏黄氏已可感叹独山梧有贤子孙令幼道茂明之子也元末之乱予在元都若大父死节祖母寓于水西黄氏许氏相庇后予客洪州陈友谅破城人传言予已物故茂明事若祖母尽礼手书教而已是虽吾乡俗尚之厚若许氏岂不犹贤者欤幼道少淳敏好义甚有父风艾所当友也缙识之不忘后先君子学于环洲幼道时寓父妇家甚妇刘氏贤内助也善承夫志才能综理内外肃然下至臧获动必由义先君子每至其家必有饮食供具不过侈而必旨以嘉洁先君子亦必为之尽醉归途中语予曰其家虽一茶杯酒不茍简整齐如此亦可师法者也缙又识之不忘自是与幼道往还间语及乱事盖幼道生三年而遇士辰之変长于流离奔窜之日而卓然自立如成人未尝逐儿童嬉戏每寇至避匿辄抱其故书册人或嗤之曰金玊不足宝此先祖之遗何可弃也茂明入　国朝仕为武乡令以卒幼道事亲尽孝每率其家人鸡鸣而起力践古人之礼家人化之亦必以为异也居丧有闻人以许孝子称从平生慷慨厚于交友或有急难委曲周旋不避危害死无所归者辄为收葬闻讣则为位哭奠之尤轻财用困迫假求辄推与之洪武戊寅以明经举分教武学学在虎踞关上下临大江诸生每去后萧然如万山中人有不堪寂寥者一日大雪予往访之时已晚张灯煮茶武臣子弟稍稍来侍以酒果进与共赋谈论达旦观其意气无不满于心者予又益自叹先君子知人之明而幼道果然不以外物动其中为可师法也闻尝有亲戚之丧与俱送葬于　国南门之凤台里幼道慨然大息谓旅葬者有子孙不能归骨此何等忍人呜呼孰知幼道以永乐二年正月十七日竟客死虎踞关而亦旅葬于兹耶幼道有子清好学能世其家将举其丧归葬于乡环洲之原故为之表而系以诗曰 
　　慷慨许君高谊薄云缓急可倚性义是视事亲以孝可以教弟子恂恂草其轶骜君敏好学长于议论抵壁挥金未尝顾吝生不慕富死不怨贫其藏其密永利嗣人 

　　○麟棷蓝先生 

