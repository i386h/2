<!-- { "loadSidebar": true } -->
「美」，范校：「孙云：《御览》作『靡』。」《考异》：「按：『美』字是，《诗齐风（载驱）》：『美目清矣。』『清美』本此。」按《后汉书祭祀志上》刘昭补注引应劭《汉官》马第伯《封禅仪记》：「山南胁神泉，饮之极清美利人．」《类聚》卷第八十二引晋夏侯湛《芙蓉赋》曰：「味甘滋而清美。」《宋书刘延孙传》：「诏曰：故司徒文穆公延孙，居身寡约，家素贫虚，每念清美，良深凄叹。」《南史庾杲之传》：「杲之为卫将军长史。安陆侯萧缅与俭书曰：『盛府元僚，实难其选。庾景行泛渌水，依芙蓉，何其丽也。』时人以入俭府为莲花池，故缅书美之。历位黄门吏部郎，御史中丞，参大选。美容质，善言笑。尝兼侍中夹侍，柳世隆在御坐，谓齐武帝曰：『庾杲之为蝉冕所映，弥有华采，陛下故当与其即真。』上甚悦。王俭仍曰：『国家以杲之清美，所以许其假职。若以其即真，当在胡谐之后。』」《高僧传》八《释昙斐传》：「时余姚县有明庆比丘。与斐同时致誉。庆本姓郑氏。戒行严洁，学业清美。」《文选》卷十七陆机《文赋》：「诵先人之清芬。」李善注：「先民，谓先世之人，有清美芬芳之德而诵勉。」作「清美」是。
彪蔚以文其响。
元本作「其文□（黑钉）响」。《汇校》：「『其文□（黑钉）响』，《御览》作『以文其响』。詹瑛《义证》引《古今文综》：『兹本彦和之说，约以今名，析为两目：一曰陈述，敬而不慑，简而无傲，庶几上窥乎表者也；一曰议论，清美以惠其才，彪蔚以文其响，庶几下睨乎书者也。』按：今从《御览》改、补。」按黄本与《御览》同。
则有方术占试。
「试」，范校：「顾校作『式』。」《校证》：「『式』原作『试』，冯校云：『试当作式。』何校云：『试一作式。』顾校作『式』。案冯、顾校是。王惟俭本正作『式』，下文亦作『式』，今据改。」《补正》：「按作『式』始与下文合。冯说何、顾校是也。张本、王批本、训故本正作『式』。当据改。」《考异》：「按：从『式』是。」按从《校证》改。
则有关刺解牒。
「刺」，黄本作「剌」。「牒」，作「谍」。《校注》：「『剌』，何本、梅本、凌本、汇编本作『刺』。《书记洞诠》同。『谍』，元本、活子本、汪本、张本、两京本、王批本作『牒』；《振绮类纂》二引同。郝懿行改『牒』。张绍仁校同。按『剌』字误，当以各本改作『刺』。下同。『谍』当改作『牒』，始能与下文『牒者，叶也。短简编牒，……故短牒咨谋。牒之尤密』诸『牒』字一律。」《考异》：「按：从『牒』是。」《校证》：「『牒』，汪本、何允中本、日本活字本、梅本、凌本、梅六次本、锺本、梁本、清谨轩钞本、日本刊本、王谟本、张松孙本、纪本、崇文本作『谍』，据下文，作『牒』者是。」按《史记三代世表》：「余读谍记，皇帝以来皆有年数。稽其历谱谍终始五德之传，古文咸不同，乖异。夫子之弗论次其年月，岂虚哉！于是以《五帝系谍》、《尚书》集世纪黄帝以来讫共和为《世表》。」索隐：「（谍）音牒。牒者，纪系谥之书也。下云『稽诸历谍』，谓历代之谱。」又：「案：《大戴礼》有《五帝德》及《帝系》篇，盖太史公取此二篇之谍及《尚书》，集而纪黄帝以来为系表也。」可证「牒」通「谍」。
故谓谱者。
《校证》：「徐校删『故谓』二字，梅六次本剜去『故谓』二字，似可从。」《考异》：「按：以下分说诸类。『故谓』可删。」《补正》：「按此下分述二十四种杂文，即由『故谓』二字领起，实不可删。天启梅本从徐说剜去『故谓』二字，非是。王批本、《子苑》引有『故谓』二字，足以证其原非衍文。」按杨说是。
籍者，借也。岁借民力，条之于版。
《补正》：「『籍』，《子苑》三二引作『藉』。」《校注》：「籍、藉古通。」
为吏所薄。
「薄」，黄本作「簿」。《汇校》：「按：作『簿』是。」范注：「簿字《说文》无。簿训圃，同声为训。《汉书张汤传》：『使使八辈簿责汤。』师古曰：『以文簿次第一一责之。』《李广传》：『急责广之幕府上簿。』师古曰：『簿，谓文状也。』《释名释书契》：『簿，言可以簿疏物也。』」按作「簿」是。从黄本改。
九章积征。
「征」，黄本作「微」。《校证》：「元本、传校元本、冯本、畲本、王惟俭本、吴校本『微』误『征』。」《考异》：「按：从『微』是。」按《荀子强国》篇：「积微：月不胜日，时不胜月，岁不胜时。」又《大略》篇：「积微者箸。」《宋书律历志中》：「（何承天元嘉二十年上表）夫圆极常动，七曜运行，离合去来，虽有定势，以新故相涉，自然有毫末之差，连日累岁，积微成着。」作「微」是，从黄本改。
故以为术。
「以」，元本作墨钉，黄本作「以」。《汇校》从黄本补。《校证》作「称」，并云：「『称』原作『以』，据元本、传校元本、两京本、王惟俭本、吴校本改。谢云：『以一作名。』徐校作『名』。冯本墨钉。」《义证》从《校证》作「称」。按作「以」可，毋需改。
精观书云。
「精」，黄校：「疑作『登』。」范注：「《左传》僖公五年：『春王正月辛亥朔，日南至。公既视朔，遂登观台（台上构屋，可以远观者也。）以望而书，礼也。凡分至启闭，必书云物，为备故也。』杜注：『云物，气色灾变也。』精观，当作登观。」《校证》：「『登』原作『精』，何、黄并云：『疑作登。』……案黄、范说是。今据改。」《校注》：「按作『登』与《左传》僖公五年合。《说苑辨物》篇：『是故古者圣王既临天下，……登灵台以望气氛。』《后汉书明帝纪》：『（永平二年春正月）升灵台，望元气，吹时律，观物变。』又赞：『登台观云。』《中论历数》篇：『人君亲登观台，以望气而书云物为备者也。』并其旁证。」《考异》：「按：《左》僖五年：『公既视朔，遂登观台，以望而书。』从『登』是。」按《汉书律历志》：「（《春秋》）故善僖（公）『五年春王正月辛亥朔，日南至，公既视朔，遂登观台以望，而书，礼也。凡分、至、启、闭，必书云物，为备故也。』至昭（公）二十年二月己丑，日南至，失闰，至在非其月。梓慎望氛气而弗正，不履端于始也。」作「登」是。从《校证》改。
式，则也。
黄本「式」下有「者」字，黄校：「元脱。」《校证》：「『者』字原脱，梅、徐校补，王惟俭本亦有。冯本并『式』字亦脱。」《补正》：「『者』，黄校云：『元脱。』此沿梅校。张绍仁校沾『者』字。按有『者』字，始与上下各段合。张本、两京本、何本、训故本、梁本、谢钞本、冈本、尚古本未脱。《子苑》、《广博物志》二九、《文通》十六引，亦并有之。」按从黄本补。
黄钟调起。
「钟」，范校：「铃木云：王本、冈本作『锺』。」《校证》：「『钟』清谨轩钞本、王谟本、冈本作『锺』，古通。」《校注》：「『钟』，弘治本、汪本，畲本、张本、两京本、王批本、何本、王本、郑藏钞本、崇文本作『锺』。按『钟』与『锺』古本相通，然以《声律》篇『失黄锺之正响』例之，此应据改为『锺』，始能一律。《吕氏春秋古乐》篇：『昔黄帝令伶伦作为律，伶伦自大夏之西，乃之阮隃即昆仑之误。之阴，取竹于嶰溪之谷，以生空窍厚钧者，断两节间，其长三寸九分而吹之，以为黄锺之宫。……次制十二筒，以之阮隃之下，听凤凰之鸣，以别十二律。其雄鸣为六，雌鸣亦六。以比黄锺之宫，适合。黄锺之宫，皆可以生之。故曰：黄锺之宫，律吕之本。』」按《楚辞卜居》：「黄钟毁弃。」五臣注：「黄钟，乐器，喻礼乐之士。」补注：「《国语》云：黄钟所以宣养六气九德也。」毋需改。
五音以正，音以正。
黄本无「五音以正」下三字，黄校：「元本下多『音以正』三字。」《校证》：「『五音以正』句下，原衍『音以正』三字。谢、梅、徐俱云：『三字衍。』王惟俭本无此三字，何校本、黄本删。」《考异》：「梅本删下『音以正』三字，注云：『三字衍。』按：三字删是，以从梅本。」按从黄本删。
八形克平。
「形」，黄本作「刑」。《校证》：「『刑』汪本、畲本、两京本、王惟俭本作『形』。谢云：『当作刑。』徐校作『辟』，梅六次本、何校本、张松孙本作『辟』。」《汇校》：「按：《周礼大司徒》：『以乡八刑纠万民。』作『刑』是。」按《文选》卷五十八王俭《褚渊碑文并序》：「执五礼以正民，简八刑而罕用。」李善注：「《周礼》，大司徒职曰：以八刑纠万民：一曰不孝之刑，二曰不义之刑，三曰不婣之刑，四曰不悌之刑，五曰不任之刑，六曰不恤之刑，七曰造言之刑，八曰乱民之刑。」《类聚》卷五十四引梁简文帝《启囚徒配役事》启曰：「伏以明慎三典，宽简八刑。」作「刑」是。从黄本改。
出命甲禁。
「甲」，黄本作「申」。《汇校》：「按：作『申』是。『甲』为『申』之形误。」按从黄本改。
管仲下命如流水。
「命」，黄校：「一作『令』。」《校证》：「『命』冯校云：『当作令。』黄注云：『一作令。』又引《管子》（《牧民》篇士经）：『下令于流水之原者，令顺民心也。』案王惟俭本作『令』。」《校注》：「『命』，黄校云：『一作令。』天启梅本改『令』。文溯本剜改为『令』。冯舒云：『下命当作下令。』按作『令』始与《管子牧民》篇及本段合。《史记管仲传》：『故其称曰：……下令如流水之原，令顺民心。』刘向《管子书録》：『故其书称曰：……下令犹流水之原，令顺民心。』并『命』当改『令』切证。《文子精微》篇有『出令如流水之原』语。训故本作『令』，未误。」按作「令」是，从训故本改。
兵谋无方。
《校证》：「《续文章缘起》注『无方』作『无穷』。按『无方』本书常语，《明诗》、《谐讔》、《通变》、《镕裁》、《附会》、《时序》诸篇俱有之。此出陈懋仁妄改，不可从。」按《孙子兵法势》篇：「三军之众，可使必受敌而无败者，奇正是也。」又：「战势不过奇正，奇正之变，不可胜穷也。奇正相生，如循环之无端，孰能穷之？」「无端」即「无方」也。《史记礼书》：「然而不法礼者不足礼，谓之无方之民；法礼足礼，谓之有方之士．」集解：「郑玄曰：方犹道也．」兵者，诡道也。故可谓之「无方」。
符者，厚也。
