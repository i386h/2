<!-- { "loadSidebar": true } -->
　　某匹夫之好义者，欲颂相公事业，相公事业，布在人口，陈于宋史，颂之便佞也。欲论终古致治之迹，即相公尽知之。欲纵辩奇谲，邀于相公，即儒者耻之。欲较时事，感动相公，殆非布衣之职。一欲自导其愚，干于相公，伏望愍怜之。

　　窃念某少也贱、生九河间，左右无贤戚之助，力学着文殆十七年。家贫无书，必俯伏人门以观览，每一思亲，即千里自至，余无废时。其间贤于己者，破囊从之，不肖者纵连几储膻，并笥发帛，内隐寒饿，不为前顾也。又谓仁义礼法，便世之府，从而成文，大乖体律，好古之愿止于是。以某之心，播于文章某之行播于知友，岂敢专守匹夫，纵适河曲，偷安于圣时哉。遂期乡书，趋来阙下。恭以天子文明，将拂猥滥，故宗伯大夫之门不可易入也，野儒朴文不可易闻也。进故无倚，退将不武，是故直书狂愚，干犯严重，亦未知获儒职也，儒罪也□恭以相公建造太平，启导贤路，若片善可采，获受其赐，则寒素幸甚，死生幸甚。临纸皇恐，书不能尽。某顿首。

　　

　　寄张太玄书

　　洛阳张九，狂不似我，而道机笔力，伟卓神妙，屡奉清论，醒人心脾，时闻缀章，惊动豪俊，谈欢未几，违离如何。仰在今秋，为我仕进，荣诸侯贡贤之籍，解天子仄席之虑。狂生今来，亦有此意。况大丈夫内明外洁，气盛骨强，方当驱智勇以代天工，岂可惧朱紫而乐云泉者哉！炎凉屡变，气候增凄，西望英标，隐若魂动。故洛神宅，山川气清，秋原叶下，秋阁月午，时忽相思，寄我凤凰阙下耳。

　　

　　答冯华进士书

　　茂才足下：昨日曲承惠顾，次示种李二进士新文四章。危坐讽吟，竟夕忘倦。英槩之气，骇人神魂，不知其然而然也。故少有老成之风，嘻，可畏也，词有复古之志，又其难哉。观夫贞良持便于用者，有若宁州石砚铭。故诡时之流罪之，小能致明于大者，有若挑灯杖赞。故汲贤之君预之，赋冢宰之职，酌致君之道，有若甘棠颂。故偷薄之臣诲之，歌赞帝德，以告成功，有若洛都凤楼颂。故纂尧之绩大之，非命世豪杰，何能及是欤□得谓韩柳之下升堂者也。虎子七朝，已见食牛之气，凤雏五色，即登王者之瑞。努力自负，伫俟大来，门弟子若是，师其如哉□某亦何人，敢议臧否，徒进乐善钦才之志。二三子详察之。不悉。

　　

　　与苏员外书

　　员外足下：某闻古之士有感人知遇，以至杀身者，岂徒然哉。嘻，知人之心易为义，欺人之急易以惠，惠与义，古人资以杀身也。某诚蒙弱，不迨古人，明惠之下，宁无感心哉。

　　某幼专事儒，积未知变，本之以言行，窒于利舌，卒而为文章，用鲜时态。十年于今，无求知于王公大彦之门者，愧有所未至也。复不能曲事辞气，为小郎辈取容哉。故穷病湮厄，步走千里，其穷可固也，其志不可变也。

　　足下鉴量有断，存念下流。始则怡色剧谈，诱以励行之节，终乃翦榻开馆，待以殊士之礼。在乎所感则深，而所愧益厚。何者□与人之安而义及之，君子也，待人之安而力不报之，废民也。某之所怀，宁忍愧惕。

　　伏况足下，相门遗芳，禀操特异，敦仁义于是，辩世道于是，文彩彬焕，为时命臣。某所祗陪，无一补効，岂不与废民同哉□昨日不远京师，载异门馆，虽足下信其无他，而同类见罪于某，曰：「子之志行，将肤伪何□且京洛贵门，待子非薄，而屡去之，将何以出身为帝者之臣欤□」某即曰：「以独客之职，而邦国之事责之，是乃可乎□」退唁身世，不觉悲叹。大丈夫行年三十，不能自立，而独终日戚恻，处人檐下，信乎末者也。矧复上露恩纪，细碎鄙怀，其可略也。

　　阔奉谈笑，将逾浃晨，感遇之私，恋恋曷已。谅犬马之何効，而松栢之有心。聊布尺书，用宣欵素，庶几详察之。不宣。某再拜。

　　

　　大名府请首荐张覃书

　　十月十四日，应乡贡进士举张某，谨再拜献书于小宗伯席间；昨日公府试罢，羣口腾议，以某名在张覃之右。虽未知实，恐惕无量。窃以张覃者，内实敏直，外示谦和，乐贫著书十五年，未尝一日变节；事继母恭惧，犹初授教时，一家熙熙，有若太和之俗矣。且魏大都也，万人毕词，谓之君子。况郝马魏之辈，十年往来，相与探讨，某也不佞，心常慕之。明公下车在近，计部旋遗，将以某之文近覃之文，未若覃之德远某之行万万也。窃敢僭冒，闻于视德，惶恐，惶恐。

　　抑又闻古之取士也，先以德行闻，今之取士也，先以文辞闻。古之得士也鲜，今之得士也众。毕藉其用，克归于真，故周设俊造，专德行可进也，汉定四科，参众善可进也。迄于有唐，大正贡部，伟行奇业者尽取之，非行而文词者亦取之。流于百世之下，将为不易之典。

　　国家四海久安，贤俊间出，得士之众，于古无上。犹复仄言思贤于内，诏诸侯贡士于外。恭惟明公，以德行宏才，克应其选，一命而通治大郡，再命而通治大都。皇上速于用明公也，欲因明公之贤，诱天下之贤。某亦何人，来预明试，始随贡士之列，卒得知言之地。感遇忻慰，通于胸怀，因欲尽陈其愚执，伏望愍怜之。

　　某尝少年不量力，秉志励行，期到古人。十五年逼寒饿，绝往还，除比岁一宁亲，则月无废日。然其心顽难通，故文词不逮于覃也。性复迂怪，执行望于覃远矣。明公决以某为先，是不知覃之善行，播某之恶也。若树覃为先，则诡薄之俗可易，仁义之风可扇，又孚乎古昔尊德上贤之教也。幸甚，幸甚。某若郁而不伸，则负掩贤之过，言之越职，则有犯上之罪。伏望终始鉴宥之。某再拜。

　　

　　寄冯华李镠书

　　二生足下：尝谓丈夫之知人也，必矫俗以自是，必推心于无间。如某何人，下辱交结，愉愉笑歌，不在尘俗之调，章章话言，动由霸王之略。人竞骇心，某窃畏感。既月又离，其岁有聚，必见其散者也。

　　洛阳春辉明媚，可惜狂客无心，鞭马东去，诚忧喜不足以干达士之怀。其知己之别也，宁无意欤。二生临歧，隐忍相顾，洛水潺潺，下咽离恨，嵩云杳杳，动惨行色，狂歌醉吟，不觉千里。某之此来，自待益厚；囊有君子赠言之诗，悼远之序，偶关东俊民，时令展读，虽多二生有神笔力，亦谓我如何哉。仁达之惠，又兆于斯。

　　其或风物交感，芳尊在筵，忽忽凭栏，引颈西望，未知吾友亦为何心。况今句吴平定之后，翠华拜诏之岁，明天子方将化定八弦，准格万祀，必大索贤豪，料治机括。明诏将下，秋贡日逼，勉哉二生，可出仕也。神仙洞府，固在帝乡，青云阶级，未远笔下。即俟阴律告穷，春气有力，龙跃鹏怒，相期于凤凰阙下耳。

　　

　　回路逸人卷书

　　路生外多仙风，内蕴王略，四十不仕，三吴浪游，口多寡词，人莫之识。一昨不远千里，来过弊封，试与微谈，惊我忘食。履行得贤人之操，立言臻作者之规，若是则心未弃言。世有明主，宜揖好爵，以从美名，俟其着勋简书，流惠民庶，当浮海上，与赤松子游，未为晚矣。因复盛卷，聊用披导。吾子详察之。

　　

　　答王观察书

　　月日，具官某北首再拜，致诚于观风十一兄执事：弟少年无思筭，好陪狂徒，高谈极饮，致踰壮岁。方遂策名。洎于登朝，又倅边郡，塞外清怗，公中事稀，日与虎侯杂戏为乐。五木未止，六博已兴，投壶弈棋，排象旋子，斯实眇末，无足快心，其祈至者，蹴鞠引强，击射筭帖，攘袂掣肘，噑呼争赢，有以壮临军之容，资佳会之具。

　　其或八月草枯，比日纵猎，寒风吹面则皴裂皮肤，惊尘随人则缁黑衣屦，渴饮已冰之酒，饥餐连血之肉，马不绝驰，弓不下臂，知得俊为快，不知劳筋为苦也。又若天清气和，列坐畅饮，乐奏繁剧，貔貅引前，盘槊击劔以电转，奔骑角觚以虎争，余兴未穷，则巨觥相罚，非倒瓮，非颓冠，略未云止。与希生者道，真堪丧魂。

　　时弟年方盛，气尚壮，酒量过常，遂成饮痼，泆入膜内，栖于鬲中。良医不逢，积痼成疾，阴浊之气，久而下垂。既渐逼于膀胱，塞难归于胃腑，下泄无路，上蒸为疮，如斯之深，又将一纪。与膏盲以同道，亦腐胁之异名，纵得神医，亦难措手。诚由性愚不知摄养，贪酒不知撙节之所致也，非身灾命滞之有云。今则暂食疮痛，饮水血流，到阙七旬，未能入见，上负明君舍爵之恩，下累平生行心之愿，由此而较，乃是罪人。

　　数年前，兄为中执。中执者，诸侯跋扈，宰相弄权，授受匪人，风教颇辟，法度踰紊，私谒公行，绳违整网，真执宪之用也。俾天子之道，廓如坦途，谬滥之踪，泯然亡绝，岂异乎獬豸有睨，大阿欲挥，持正之风，凛然可惧。故公卿庶正，不可得而狎也。兄恳苦相念，略无避嫌，亲染简题，手封灵药，远在千里，致于下交，必欲抾弟羸痾，使之丁壮，起弟驱走，使之报君，有以见君子之用心，忧于仁，急于义，不与古贤并者，其谁可方！爰属阻修，寻阙报复，谅不以为慢，而信为感之深。兄临民有仁，驭远有术，苦寒在候，善饭是宜，无任祝颂瞻望之至。惟兄察之。不宣。某再拜。

　　

　　答汝州杨大监书

　　张老子今年七十矣，癖病有加，气血衰劣。每一餐讫，湎然沉昏，益之疮疼，殆不可过。入静自守，以真排邪，半夕之余，差可稍省。然了公事，接见宾僚，一日之勤，略不容息，若是者二年矣。莫暇问人事之可否，询交友之动止。去年冬暮，忽覩来缄，读之再三，未闲厥故，洎于释手，略无记忆。今年春半，再惠手毕，词旨勤勤，情分周至。即弗审大年官若是，而守若是耶。大年俊敏绝伦，朋比生愧，言词正直，人情所厌。非遇至明之主，怜非常之才，即践愧厌之机，已被不测之咎。又思大年，禀气本薄，长年多病，应遂移疾之请，任此高闲之官。盛年辞荣，是名高格，吾曹碌碌，岂能一希光尘乎。尝以世之才豪，须藉智识。智识主之，则豪气不暴，纵不与伊吕并辔，正合著名，垂范不朽。屑屑罹祸者，自古何限，盖智不及气尔。君子之心，本于有济，流光莫系，瞥然过生，好事难成。昔贤所叹，若其通达胡为。大年悟解无空，素养道气，公暇虚室，自奉天和，忧无从来，患将何有，余生之快，独擅所得。全似终窭扫地，莫致润屋，尤谓贫中净洁者也。大年，大年，知张老乎□老子心无蕴畜，绝情绝思。情绝则聚散是闲，思绝则荣贱一致。颅身世若脱屣，岂能念他人乎！因是，报章苒苒稽晚，大年察之。见卜告老，永与世绝，纵命在我，岂能堪久□大年自持，勿以此老为念也。

　　

