<!-- { "loadSidebar": true } -->
　　都城海岱门之东沙河门之内有地一区益都相国冯公顾而乐之节缩其禄米所入买以为园名曰万柳园先是元亷公希宪有堂名万柳距都门不三十里而近当时赵承防诸公奓作诗歌以咏之其遗址在今丰台左右公慕廉孟子之为人又园中种柳不啻以万计故仍以为名尔其迢迢紫陌【见瀛台序注】袤矗厜防【袤见璿玑赋上林赋崇山矗矗注耸上也説文厜防峰顶巉崖貌尔雅崒者厜防】歴歴黄图【广雅黄图帝都也】遥连厓隒【张衡西京赋设切厓隒説文切通砌山形如甑曰隒】物丰气盛映龙楼凤阁之光沙暖泥融分莲勺杏园之胜扶舆蜿蜒直衞天垣【韩文中州清淑之气蜿蜒扶舆天垣见璿玑赋】硕大蕃滋原称陆海【左传随季良曰奉牲以告谓其畜之硕大蕃滋也汉书东方朔曰汉兴去三河之地止灞浐以西都泾渭之南谓天下陆海之地西都赋陆海藏珍注高平曰陆万物出于海关中地高物产饶富是谓陆海】百昌膴膴地则居日月之旁万彚芃芃上乃有云霞之气乃复林壑澄鲜郊坰明瑟不离阛阓泽以秀而能臞虽处京华土以敦而弥寿风喧夕碓已无三市之笙箫烟霭晨钟竟隔九衢之车马【见九日序】红墙三里大抵僧庐白板千家居然村舍川原寂歴顿成华子之冈【西安志辋川白墅有华子冈王维有诗咏之】溪涧峥不减袁家之渇【方言楚越之间谓水之反流者为渇永州志袁家渇在零陵南柳记云渇中重洲小溪澄潭浅渚小山美石嘉木香草轇轕摇扬】野芳袭袭境尚缅而先迎室翠阴阴路非赊而仍误如寻栗里舎此安之【舆志栗里在浔阳渊明所居处】若访桃源去人不逺【陶潜桃花源记晋大元中武陵人捕鱼沿溪行忽逢桃花夹岸遂异之行尽水源得一山有小口入豁然男女衣着悉如外人见渔人惊问设酒食自云先世避秦乱来此】公乃体崇卑之撰【易】积德积刑【家语子夏曰商闻山书曰山为积德川为积刑】濬仁知之胸乐山乐水【论语】经纶泉石抽黄扉补衮之余丝【诗】挥洒烟云借紫阁为霖之钜手【书黄扉紫阁见佳山序】若夫才窥鹤径便得清苍一渡虹梁遽然空濶【见憺园赋】红藤百折虚堂遥峙于林端碧藓千盘杰阁半浮于天际然而长堤既窈定须绀岫以萦回曲槛将斜转赖清湍之潄激假使峰非峭蒨【见瀛台序】奚以显层楼复观之竒如其水鲜沦涟何能覩月榭烟廊之致爰乃蹠巨灵之掌只拟成河【述征记华山与首阳本一山河水当此曲行昔河神巨灵手擘其上足蹈其下分为两以通河流今指掌之形在华岳上足迹在首阳山下西京赋巨灵赑屭高掌逺蹠】系彭祖之腰惟图观井【舆志徐州城北隅祖旧宅在焉有彭祖井陈靖常作观井图并叙观井图序彭祖观井覆以车轮繋腰以绳恐坠井中注言其慎也】黎阳有土【见实庵序】漫劳夸父以移山【见徐母序】燕市无台【见九日序】终想女娲之炼石【见憺园赋】才闻覆篑【论语】须臾而赤壁腾空乍见滥觞俄顷而素波冲岸【孙卿子子路盛服见孔子孔子曰江出岷山其始出源可以滥觞及其至江之津也不方舟不避风不可涉也今汝衣服既盛顔色充盈孰肯谏汝乎】穿渠决溜翠竞粘天架壑支峰苍俱拔地檐前防防任呼白鹭之洲【方言防防激水也舆志白鹭洲在金陵西南江中】牕外森森直唤青猿之洞【补注】嵌之台榭歴乱于丹崖绛岭之中被以房栊参差于雁子鳬雏之侧何期辇下孕此仙都不信人间逢兹福地【见玉岩序】此固东汉王根之宅青琐非华抑亦南阳樊重之家绿墀掩嫮者也【见半茧赋】然而客起而言人将有请昔者永嘉太傅墅曰东山【见修禊序】洛下相公园名独乐【温公独乐园自记畧曰迂叟平日读书志倦体疲则逍遥徜徉因命之曰独乐】未央宫外无非萧相之田园【汉纪高祖至长安萧何建未央宫史记客説萧相曰胡不多买田地贱贳贷以自污】昼锦堂边不少魏公之邸第【见逸斋序】以及裴家绿野【见楚鸿序】李氏平泉【见艺圃序】红姜紫芋预营归老之图【魏都赋姜芋充茂张衡南都赋苏蔱紫姜唐诗紫收岷岭芋】白酒黄鸡蚤办引年之计【见佳山序】要皆不逺枌榆【见观槿序】未逾桑梓【诗】南翁北叟徜徉里社之间西陌东阡啸咏乡关之内公则故园北海旧业东齐且又屡申予告之祈频上乞身之表【孟康曰前汉律吏二千石有予告有赐告予告者在官有功最法所当得也赐告者疾满三月当免天子优赐其告使归家治病后汉书三公年老以疾乞身】而乃结庐越境筑屋他乡峰虽落雁安能挟以俱飞【名山志太华山有落雁峰李白登此曰呼吸之间想通帝座】石纵成羊未必鞭之便走【见憺园赋】所虑关梁迢逓难浮天畔之槎【见孝威序】还嗟楼阁虚无徒结海中之市【见半茧赋】情宁易喻理或难期莫窥君子之心未测通人之意不知公也捐一切而不居弃万缘而何有翔于寥廓宁为燕雀之谋【见少楹序】视若尘埃不慕爽鸠之乐【见臞庵序】付托则园丁牧防无非此地之主人总则山鸟溪花便是吾园之家督【见逸斋序】相逢野老竟许看花但值高人何妨载酒聊成故事敢云来者之无贤大似闲田窃恃故人之知我于是栽之榉柳间以枫杉永丰阑角乞求踠地之长条【见紫来序】灞水桥南借得销魂之弱缕【西安府志汉时送行者多至霸桥折柳相赠郑綮尝曰诗思在霸桥风雪中驴背上】或自亚夫营里折取数枝【见昭华序汉书周亚夫封条侯屯兵细柳慕幽咏柳诗千树低垂太尉营】或从子夏市中移来几本【汉书万章字子夏长安炽甚街闾各有豪侠章在城西柳市号曰柳市萭子夏】或怜拥肿【见半茧赋】几同宣武之十围【世説桓温尝镇金城植柳后北伐还见柳已十围叹曰树犹如此人何以堪攀枝执条凄然流涕】或爱萧疎大类泉明之五树【见海棠赋】或将眠而乍起【三辅故事汉苑中有柳状如人形号曰人柳一日三眠三起】曾遮何妥斋头【见逸斋序】或似笑以如颦【刘勰新论春葩含日似笑秋叶露如泣唐太宗柳诗半翠几眉开】夙植王恭阁后【见得仲序】莫不延缘坂隰防坡陀【见丁香赋及瀛台序】倚曲水以轻狂竚回风而甸线【宋邕诗坐对玉山难甸线】鹅黄乍醉【见鹰垂序】已成二月之花蛾绿方阑【见昭华序注】便作三春之雪【韩退之诗杨花揄荚无情思惟解漫天作雪飞】时则蒙蒙欲下只糁丝缰漫漫欲飞偏萦绣骑游童络绎竞投光孝之坊贵客连翩俨入康崇之巷【补注】固已都下共传为胜迹奚止羣公皆奉以美谈然而揆厥由来推其所自仅侈游观之美讵是本懐惟矜眺览之宜要非笃论彼金谷铜驼以后【见半茧赋】既高台曲馆之何存【见雪持序】即津阳沁水诸园【广川书跋元嘉二十五年改开阳门为津阳汉以洛阳宫为名而南朝效之沁水见滕王赋】并细柳新蒲而不见【杜诗江头宫殿锁千门细柳新蒲为谁绿】鸳鸯泺冷满湖飘坠粉之红【补注集韵泺陂泽山东名泺幽州名淀杜诗露冷莲房坠粉红】蚂蚁坟空【补注】独夜咽残花之紫【见紫来序】终成昔梦徒记前游空存前代之亭台未审何年之罗绮达人致叹旷士增欷公则午桥庄里【洛阳名园记唐裴晋公致仕归建午桥庄尝种文杏百株名碎锦坊】育婴兼以放生奉诚园中【长安志司马兼侍中马燧宅在安邑里赀甲天下燧子畅亦善殖财贞元末神防中尉杨志廉讽使纳田里遂献旧第为奉诚园】仁民因而爱物史讥染指何心鼎内之鼋【见观槿序】易象朶頥【易】讵忍篮中之蛤【地理志广陵龙江寺僧有梦数百人求济者翌早见人担螺蛤往市赎放于潭续酉阳隋帝嗜蛤忽有蛤肉自脱有光现一佛二菩萨像帝悔不食】从此雀辞杨馆定解懐恩【见素伯序】便令燕别张巢还思报德【见银台启】至于生凭廪竹亦荷矜全【见憺园赋】源出空桑咸资顾复【列子伊尹生于空桑吕氏春秋有侁氏采桑得婴儿于空桑之中献之其君曰其母伊水之上尝梦神人告之曰臼出水而东走母明日视臼果出水乃走十里而故邑尽为水身因化为空桑故命之曰伊尹徐陵与杨愔书自非生凭廪竹源出空桑行路情犹其相愍】夙依蜾臝【诗】熙熙多含哺之民【庄子马蹄篇夫赫胥氏之时民含哺而熙鼓腹而游】小字于菟【见纳姬序】粲粲有圜桥之彦【后汉儒林传序明帝初建三雍躬诣讲学诸儒执经问难冠带缙绅之士圜桥而观听者葢亿万计】此皆功德之难刋祗患揄扬之莫罄伏冀同人共赓雅唱或诗或赋千章谢朓之咏【齐书谢朓字晖宋仆射景仁从孙一作谢朓为隋王功曹美文章清丽可爱李白传白尝登华岳落雁峰曰恨不携谢朓惊人句一问青天耳】为序为铭满架徐陵之笔【见天篆序】庶使杨林渡口【见铜雀赋】长謡君奭之甘棠【诗】将期柳宿星中【天文志柳宿乃二十八宿之一】共指公孙之大树【见鹰垂序】
　　请周翼微篆刻图章启
　　月晴紫陌只照青衫秋老浑河【见九日序】渐添黄叶荆轲一去市中饶感慨之人【见智修序】乐毅无归台畔足飘摇之客【见田太翁启】爰有汝南才子娄水名流摛文则翡翠盈箱【见智修序】织句则蒲桃竟幅【见三芝序】固已江东侨【见寿季序】推以君宗【诗】河北温邢【见园次序】呼为祭酒【见储太翁启】爰观石鼓【见梧月序】偶客金台【见九日序】刘公干之逸气籍甚都中【魏文帝与呉质书公干有逸气但未道耳谢灵运集诗序桢文最有气所得颇经竒汉书陆贾游公卿名声籍甚音义狼籍甚盛】王辅嗣之清谈斐然都下【见贺徐序】五侯接席都为楼防传鲭【见瀛台序】千里知名竞以陈蕃下榻【汉书陈蕃为豫章守罕所接见惟设一榻以待徐穉来则下之去则悬之郭林宗称穉为南州高士】昨与同人为言剰技周瑜顾曲之暇【见良辅序】间涉説文【见亓山序】伯仁饮酒之余【见寿徐序】兼摹缪篆【见纳姬序】烂铜破玉频镌蝌蚪之形【见憺园】汉印秦章屡画蛟螭之状【见亓山序】然此微长原无足述如斯小道亦又何之仆笑而言君何不达今夫华章丽句或偏知已之难逢钜制鸿裁恒虑赏音之莫遘若夫见蔡中郎之鸟篆则传观尽讶其精【见憺园】观戴安道之鸡碑则好事羣惊其竗【见无忝序】葢形而下者易为知形而上者难为喻也然而聊为游戏何妨暂挥郢客之斤【见半茧赋】姑与周旋何须不刻宋人之叶【见艺圃序】嗟乎絶技可传多能有属祗论一艺愿诸君无失此人若问其他恐当世竟无其亚譬访君平卜筮亟趁其百钱罢肆之前【见季青序】如求王宰丹青幸需之十日一山而后【画断王宰家于西蜀能画山水意出象外杜甫题王宰图歌十日画一水五日画一石能事不受相促迫王宰始肻留真迹】
　　征刻今文选今文钞启
