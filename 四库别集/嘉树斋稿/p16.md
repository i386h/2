<!-- { "loadSidebar": true } -->
　　不见故人十载余相思几度寄双鱼尚怜紫陌回轻盖却爱青山引小车谁复风流寻胜会我从牢落赋闲居逢君莫说长安事贵贱交游迹自疏 

　　○解祗后送诸大师还山 

　　云聚三秋宝藏开真文翻彻散经台风生万壑初飞钖月满千江更渡杯斋罢尚看驯鸟下谈边犹忆老龙来亦知只履归无定且向空山听法雷 

　　○程仲权过宿斋中话旧 

　　十年艺苑据名流到处新诗喜唱酬卖赋黄金歌舞尽逢人白眼往来游秋怀弹铗依孤馆夜色衔杯恋小楼莫说从前南北事与君且共枕糟丘 

　　○秋日吴愽士蔓之枉顾山居有赠赋答 

　　户对青山掩薜萝溪回林麓转岩阿乞身喜遂愚公谷把臂欣逢郢客歌西舍秋深酿秫熟东篱霜后采花多自今不用论投辖鸡黍频过意若何 

　　○十月二日作 

　　林下霜寒秋色尽阳回又入小春天溪流泼泼游鳞动野色融融细蘖穿短景孤怀妨纵饮衰龄多病忆逃禅羣乌忽散岚烟起倚杖柴门夕照前 

　　○楼居对雨二首 

　　寂寂山楼怅独登寒生积雨迥侵凌兴闲不厌时吟卧身懒何妨日啸凭曲径苔封无过客空林云暗有归僧东皋欲往观农作短屐冲泥未惯乘 

　　其二 

　　楼下溪流似浊河一番雨送更增波愁看杂树浮青合静觉虚帘生白多百岁几能闲里行三春都是病中过莺莺燕燕浑无语寂寞其如花事何 

　　○春日荪谷访石公 

　　千山回抱翠盘陁满径春风短策过飞瀑涧边青草合芳荪谷里白云多斋厨法食供常凈禅榻名香爇自和陶令可能招得至谢侯不去欲如何 

　　○谢元益侄赠牡丹 

　　洛圃移来阆苑花却从姚魏到山家屏间犹喜凝香雾座上争看映彩霞西子宫妆应解惜鄂君绣被自堪夸流年几得逢欢赏试取长绳系日斜 

　　○郑翰卿枉顾山中却赠 

　　老分空山木石居半生踪迹杂樵渔偶来天外青霞客暂辍林中白鹿车布褐名高真磊落江湖兴远自萧疏摛词更拟相如匹阊阖谁当荐子虚 

　　○雨后郑翰卿偕登石壁山 

　　一雨春山十日晴偶同登陟恣幽情杖前掩蔼松杉色屐底潺湲涧壑声拂面芳林微霭散荡胷峭壁片云生如君肯税风尘驾谷口明朝便耦耕 

　　○林间同石公一公试本山新茶 

　　惠日和风谷雨前芳林含蘖碧云鲜轻笼初摘细如黍小鼎旋烹香胜莲试问遗经陆处士却参佛法赵州禅清泠不减金茎露七椀通灵已是仙 

　　○蒲别驾视篆海阳奉赠 

　　行县仁声似置邮循良半刺古监州节高白岳山当境清比新安水正秋别驾更谁驰妙躅佩刀元自属名流甘棠蔽芾瞻遗爱六邑讴歌载郡侯 

　　○送金孝廉子鱼还吴 

　　盍簪欣得慰离居复向春风引别裾久要莫忘花下约相思须检箧中书寻真云绕题崖处吊古风生下濑余一路青山对知己片帆画里渡阊闾 

　　○奉送鲁令君子与擢计部北上四首 

　　五载循良建口碑甘棠民已系遐思垂帘风动鸣琴处满县花开制锦时征召君王思侧席攀留父老惜临岐衰迟欲报南枝德梦寐难忘结草私 

　　其二 

　　百里弦歌载海阳桑麻雨露竞年芳长衢展骥初驰足高汉翔鸾已接行争羡含香归画省伫瞻曳履起岩廊秪今借寇应无计谁采舆情达尚方 

　　其三 

　　金风西候荐初凉拥传星驰入帝乡作邑旧称仙令君司农新属尚书郎骊驹侑酒歌三迭鸿鴈传书望八行今夜登楼倍惆怅月明江水迥苍茫 

　　其四 

　　峻擢应知飞诏催仙郎趣驾向蓬莱征轩紫陌随行盖祖席红亭引别杯云里渐瞻双阙近日边遥叩九阍开东南民力征求尽军国储胥仗俊才 

　　○送韦铭孝廉侄计偕北上 

　　凌风一鹗起横秋万里青云志暂酬书荐南宫光士籍策陈北阙动　宸旒龙头伫见登高选骥足行知奋壮游勋业清时期自树阿玄应羡是名流 

　　○秀公过访山中留宿清署 

　　古木阴阴枕碧湾栖迟自分老迤关僧来问难清风洒树下淹留尽日闲岂是攒眉依它远还同结社入庐山东林伊迩多耆旧愿借绳床一暂攀 

　　○奉陪顾侍御宴别水曲亭二首 

　　骢马遥临草径开浮觞曲水蹔徘徊袖招天外烟霞至身逐山中猿鹤来投赠几将青玉案分携同上白云台人生良晤知能几明发离愁不可裁 

　　其二 

　　何来高驾自南州文酒追欢信宿留重喜胜游同曲水忽疑清景是瀛洲逶迤竹树缘流合缥缈楼台隔岓浮莫惜樽前攀一醉相看白发已盈头 

　　○潘景升程仲权暨舍弟季和集蓝园夜归作 

　　占断清溪竹映沙远山横翠树交加池边夜色邀明月林下春风怨落花密坐幸逢文士燕隔墙况近酒胡家归途曲曲分渔火稚子欢迎傍水涯 

　　○病中对菊 

　　病来伏枕岁将阑忽见黄花梦里看对酒已消陶令兴寻诗重起屈生叹谩云佳色秋堪把尚忆残英夕可餐药饵未胜甘谷水颓龄欲制固应难 

　　○孙汉阳允执过访清署 

　　神交飞梦隔天涯久约幽期过落花拥盖忽传来五马翻经同愿演三车楼前山碧堪供画石上泉清好试茶多病自怜常寂寂劳君相慰感年华 

　　○寄贵溪明府四弟兆父 

　　初试牛刀似发硎心如止水自泠泠玉壶长贮清秋月银汉高悬列宿星试听弦歌时满耳岂辞抚字日劳形五云忽睹双鳬近知是王乔入帝庭 

　　○山中闲居寄汪大吕 

　　野鹤双依碧树阴虚斋长日意萧森坐听流水鸣幽涧目送归云过远岑浮世秪堪深敛迹故人那得细论心绿樽满酌新诗就几度思君共醉吟 

　　○庭中白鹇 

　　何处飞来雪未干黑章素羽?纯丹徘徊似欲依琪树饮啄浑宜傍玉栏沙上忘机鸥可侣月中孤影鹤同看栖迟岂是会稽畔作赋才思颕士难 

　　○寿程征君 

　　皓首优游八十春烟霞容与结芳邻人从蓬岛求仙药家傍桃源隔俗尘自是巢由堪避世向来黄绮不称臣遥瞻云际南山色万仞苕苕紫气新 

　　◆七言排律 

　　九月十日唐转运惟良召游琼花观得蕃字 
　　奉寿许相公 
　　寄临淮侯李公伯仲 
　　溪上吟 

　　○九月十日唐转运惟良召游琼花观得蕃字 

　　玄都缥缈望江门泛菊同携昨日樽华发敢言身更健绛囊谩信臂犹存风高朔塞鸿初度露下秋原草尚蕃倚槛白云平楚迥褰帘落日大江昏可堪戏马陪公燕无那啼猿断客魂行役风尘惟自惜登临今古不须论县知故国秋风满空对寒花忆弟昆 

　　○奉寿许相公 

　　明良应运自千春秀发山川属至人预见丹霄来鸑鷟旋闻赤县产麒麟文章灿烂魁当世道德渊源迈等伦宦籍早通金马署词林益贵玉堂宾遥临岛服宣恩命崇陟岩廊握化钧东序悬钟延国冑春宫摛藻领儒绅茂槐郁郁连华省瑞鹿觺觺动画轮毕意忧勤和鼎鼐结情密勿赞经纶嵩高岂得专前美昂宿应知即后身尽使民谣兴草泽逾劳　圣眷注枫宸龙纹宝椟　纶恩重兽锦宫袍　宠钖新瑶席称欢开寿域熏风解愠值芳晨冈陵共喜瞻初日海宇咸从祝大椿引拔自惭无比数敢同门客望平津 

　　○寄临淮侯李公伯仲 

　　南国侯家甲第开高风海内仰崔嵬争夸庙筭威荒服况复雄文耀上台游楚诗篇争播诵临雍礼乐共追陪朝探崇阜祥暾出暮挹层岩瑞霭回建纛于时趋幕府扬铙指日上金台侧闻勤握周公发自笑空衔叔夜杯岂谓齐门轻鼓瑟从知鲁肆重抡材褰衣已遂登龙愿授简应惭倚马才匏系久甘栖畎亩株求终分老蒿莱麟勋日接天颜近鹤陇休令辟诏来 

　　○溪上吟 

　　溪上青山雨乍收桃花水漫柳风柔和烟野色苍茫合荡日川光潋滟浮灌木交交啼谷鸟回波泛泛戏沙鸥乾坤自笑舒双眼身世应知似一沤岂羡神仙延岁月谁将词赋傲王侯狂来江海堪长吸兴入沧洲作漫游欲尽此生便须尽从披短发弄扁舟 

　　◆七言绝句 

　　送人游燕 
　　送五弟鸣谦游广陵二首 
　　过青莲宇呈无着上人 
　　齐云道饯别陆华父二首 
　　送人游边二首 
　　重游平康有感 
　　浦文学都下移居二首 
　　过诸从弟西山新居 
　　送僧石莲还九华山 
　　雨中独酌二首 
　　春日携妓饮玉兰花下二首 
　　送明弼兄试南都二首是岁乃隆庆改元 
　　看花有感二首 
　　江上闻箫 
　　赠王姬幼嫱二首 
　　无题二首 
　　题美人画兰竹 
　　题仲兄莲宇三首 
　　山中杂咏二首 
　　江行 
　　闻陆华甫至不见过我作此柬之 
　　杂诗二首 
　　赠李娟娟二首 
　　秋晓过龙宫寺 
　　秋尽四首 
　　月夜登天风亭 
　　秋日送邵道卿二首 
　　闲居四首 
　　题画赠戴孔章 
　　题杏花寄汪端甫 
　　送仲虚弟游武林二首 
　　黄母挽诗二首 
　　题大梁驿壁 
　　途中杂咏七首 
　　兖州道中三首 
　　石梁阻雨五首 
　　题画赠印公 
　　林间独酌四首 
　　山中赠本心上人二首 
　　石公制新茶甚佳惠不及予嘲之二首 
　　秋日闲居四首 
　　送邵道卿游越四首 
　　秋堂独夜二首 
　　夜读二首 
　　寄雪浪山绿督上人二首 
　　相逢行四首 
　　赠愚公 
　　祝融僧 
　　不寐二首 
　　雪晴书事四首 
　　题金山图 
　　题西湖图 
　　题洞庭图 
　　题赤壁图 
　　题桃叶渡图 
　　舟中美人 
　　戏赠赵今燕二首 
　　月夜吹箫为今燕赋 
　　寄衡岳安公二首 
　　有感 
　　润州送客 
　　送汪景奉游塞上 
　　送发公二首 
　　谢觉公寄惠新茶四首 
　　初夏山中杂咏四首 
　　水曲亭观妓四首 
　　芜城别社中诸子 

　　○送人游燕 

　　三秋朔鴈尽南飞送尔那堪与鴈违直北风尘闻未息却怜何处解征衣 

　　○送五弟鸣谦游广陵二首 

　　欲挂轻帆何处游大江东下是扬州到时携取吹箫侣明月同登十二楼 

　　其二 

　　堤边杨柳绿侵衣出水鲥鱼入馔肥却忆少年游乐处江门遥傍白云飞 

　　○过青莲宇呈无着上人 

　　别来踪迹自堪怜忽漫重逢各问年记得分携在江馆夜深风雨听谈禅 

　　○齐云道饯别陆华父二首 

　　人世仙源不易逢遥闻鸡犬入深松再来但恐迷前路云锁青山隔几重 

　　其二 

　　洞口同来日未斜东风吹遍碧桃花分携却欲游何处独向天台访赤霞 

　　○送人游边二首 

　　匹马燕台雪正寒弯弓更欲度天山怀中夙有平胡策长揖将军若等闲 

　　其二 

　　天府居庸百二盘将军出镇拥重关幕中坐话封侯事意气翻翻不数班 

　　○重游平康有感 

　　重向平康问莫愁长桥衰柳正高秋黄金易尽朱颜改惟见秦淮水自流 

　　○浦文学都下移居二首 

　　当年结客尽金张业守诸生鬓已苍十载相逢燕市里移家新喜近宫墙 

　　其二 

