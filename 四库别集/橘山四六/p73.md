<!-- { "loadSidebar": true } -->
　　趋觐清光【晁错传莫能望陛下清光】骈膺异渥归班月寺知久防饷之有劳进职地官使真持荷而无愧姑烦兼组巳惬羣绅恭惟某官胄出于天学造乎古劲贞之节严霜不凋【唐李渤劲正不顾患李徳裕传松柏之为木孤生劲物无所因依张説集松柏青青不受令于霜雪】忠荩之心皎日可照【李洞诗白日贯忠贞】方荆襄之戍未解唯庚癸之呼是忧肆畴九列之英式遄六路之寄覈伍伍符虚籍之【冯唐传尺籍伍符注伍符军士什伍相保之符也】累万万钱朽贯之储【贡禹传都内之钱贯朽而不可较】公能为人所至难人谓召公其巳晚夕升金掌朝引玉珂【杜诗兴在骊驹白玉珂刘袆之诗梁骖整玊珂】理财正辞率不外原清之道遭时建防宜莫先经逺之图宗祏赖以安强【祏宗庙主】夷裔闻之畏服由斯柄用孰不具瞻某受清门特达之知窃大厦髙明之芘永懐衔结忽听褒除拘牍制之孔严控贺衷而弗敏论思多暇柬眷方隆祈厚辅于冲襟【王勃集冲襟眇识人多江汉之灵丽藻华文代有云泉之气裴度诗只事见冲襟顾云啓切将陋唱再黩冲襟】庸丕昭于伟业
　　逺迎李运使
　　易乘汉传【汉书乘传诣洛阳】晋直尧章【宋熈宁间建焕章阁藏真宗御制诏畧曰载稽帝世之隆无若尧章之焕】使部重临犹想故家之遗爱藩条兼总自知别驾之无功所幸相遭以廉得察【周礼以六计羣吏之治一曰廉善二曰廉能三曰廉敬四曰廉正五曰廉治六曰廉辨】恭惟某官耀名于世储祐自天四蜀山川萃作名门之秀三苏父子复推后学之宗凡兹广内之所储尽是平生之已见藜灯甫续菲锦遽成【诗萋兮菲兮成是贝锦彼谮人者亦已太甚】盖孤芳忌皎洁之姿乃斜飞取回旋之势叱卭郲之驭而乘险阪忠则不渝【叱驭巳见卭郲山在合黎州一名卭筰山葢卭人筰人界其道至险有长岭弄栋八渡之难杨母阁之峻宋李焘诗卭郲古道惊险絶我行更遭连日雪纵观自古得竒胜未审底处为九折】持崆峒之节而上青霄光斯有逺靖言汉沔【汉水记汉水出广汉沔水出武都与汉水相合蔡邕赋纳旸谷之所吐兮兼汉沔之殊名】近接岷嶓【水经江出岷山其源若瓮口在益州建宁满江县汉水出陇坻道嶓冢山】转粟飞刍属先正规恢之旧【主父偃传飞刍挽粟】持斧授钺经嗣贤临照之余再使儿童争看于细侯下至走卒皆知于司马舆情所向台治弗移连数十城之封疆叠二千石之印绶厥任为剧匪才曷胜登崇防阁之班増重上流之镇茂哉绩用久矣简知皇皇者华昔已梯升于法从韡韡其鄂今当鼎列于台司【诗常棣之华鄂不韡韡凡今之人莫如兄弟韡音伟左传召穆公思周徳之不类故纠合宗族于成周而作此诗】某早窃一官晚才贰郡凤凰城下排阊阖而巳遥【凤凰山在江夏县北岑参诗路指凤凰山下云衣沾鹦鹉洲边雨司马相如大人赋排阊阖而入帝居韩诗排云呌阊阖】鹦鹉洲前濯沧浪而自洁【文选清则濯缨宴公类要当励濯缨之操不遗刈楚之材】喜受容之得地奈毕戍之有期尺素漫通寸长莫效公来何暮尚须先负弩之迎我行及辰奚敢辱佩刀之赠【晋中兴书初徐州刺史任城吕虔有佩刀工相之以为必三公可服此刀虔谓别驾王祥曰苟非其人刀或为害卿有公辅之量故以此相与及祥死之日以刀授弟览曰吾儿凡汝后必兴之足佩此刀故以相与王导传赞贻刀表祥筮水流庆王珉传珣能踵徳副吕防之赠刀谧必陨身惭刘殷之征玺骆宾王啓佩吕刀而绍美以赞褰帷之游屈厐骥而流芳将骋仁风之驾】欣翘至切拙呐非宣
　　回蒋知县
　　曳尚方之舄小试民庸乘副政之车偶聨王事【续通典唐以堂吏朱健廉为华州别驾给事萧仿驳曰别驾与刺史同宣教化岂宜以小吏兼副政之名详见第一巻】钦名旧矣惠字先之恭惟某官文采自将才资特异荣泽有开于奕世清风是似于前人利刃一挥知错节盘根之立解鸣弦再续想引商流羽之弥髙恐不须戴星之劳即巳见培风之迅某佐州无取行县奚为赖保障之得贤容坐舆而窃禄忽被五云之翰莫报珍投尚看千树之花有来芳誉情之所向言则未敷
　　回荆门交代王知军【宋开宝中置荆门军熈宁废元祐复荆门山其峰对起如门杜诗尘土荆门间又长啸下荆门张九龄诗防马旁荆岑孟浩然诗荆门控三巴】
　　问贰车之前躅取则为多【刘禹锡诗登览壮前躅】继五马之后尘合符伊迩【牛僧孺诗曽把文章谒后尘】凡此结契兼于常伦辱庆问以先之佩谦防之过矣【易无不利防谦】恭惟某官天成文采世有典刑【诗虽无老成人尚有典刑】西清从臣之英笃生异器南渡兴王之业亶属名门根种不凡源流斯逺益深培养将大设施松竹林无剪伐之伤【诗勿剪勿伐】风月堂得啸吟之乐方巻甲息民之际念临轩择守之难辟书朝驰除目夜下隠然作屏与峡石以争髙【峡石县名又州名周以居三峡之口因为峡州】沛若来苏托防泉而普润【蒙泉在荆门军亦名惠泉沈传师诗防泉聊息驾可以洗君心李徳裕诗兹泉由太洁终不蓄纎鳞到底清何益涵虚只自贫】登上三年之最伫闻一札之褒矧昔贤衮衣之可传暨故家乔木之足贵萃兹盛美归我老成某末第侥逾半生困悴嗟余髪之种种即合归田【左传齐侯田于莒卢蒲嫳见泣且请曰余髪如此种种余奚能为】愧此身之飘飘尚犹逐禄顾无功于闗决复何意于超陞忽沐误恩就临便郡幸纪纲之素振适步武之相聫允借余辉少安孤迹一尊杜酒尚须吿为政之方五朶郇云何以答脩词之贶永懐刻着罔究占陈
　　回辛签判
　　得州如斗犹虞独任之难以礼为罗庶获同寅之益维时上佐光我初筵恭惟某官自天所钟为国之宝在景龙执法之士巳擅直声【旧唐书辛替否传防否京兆人也景龙中为左拾遗时中宗置公主府官属安乐公主造宅奢丽过甚上疏极谏睿宗嘉其忠直稍迁为右台殿中侍御史】逮阜陵辅政之臣载垂芳烈【阜陵宋孝宗陵孝宗朝辛次膺除御史中丞纠弹不为苛察闻者知惧章疏一出天下韪之上方励精政事眷遇隆厚呼其官而不名卒谥简肃】必有贤者是以似之【诗惟其有之是以似之】世其禄以何惭官所居而可纪【汉书循吏传唯江都相董仲舒内史公孙倪寛居官可纪者三人】金渠泛水雅宜入幕之游玉璞在山増重连城之价好持伟画入奉清光某仅免负丞奚堪作牧幸依仁之寖迩辱惠教之相先固知寮属皆显人所当加敬【唐韦抗所表刘升卿王倕王焘为寮属后皆为显人】毋以曹事烦老子或可偷安【马援传援为陇西太守宾客故人日满其门诸曹时白外事援辄曰此丞掾之任何足相烦颇衰老子使得遨游】
　　通交代赵倅
　　拜恩阙下分任治中繇近州佐逺州叠着箳篁之耀以异姓先同姓实惭糠粃之踪【左传周之宗盟异姓为后】敬缄不腆之词【左传不腆敝器】庸取方新之芘恭惟某官自天间出与世特殊上承赤社之封【汉赐广陵厉王防受兹赤社建尔国家世世为汉藩辅】独抗青云之志【李诗茂李百万叶柯条播中州天开青云器日为苍生忧】宗藩之服儒业惟古与稽【史记楚元王世家为汉宗藩又河间献王被服儒林造次必于儒者礼记儒有今人与居古人与稽】朱邸之擢俊科于今创见【谢朓诗朱邸方开效蓬心于秋实司马相如传应期绍至不特创见】长材所歴最誉甚休鲸海无波已借别车之重【李诗瀚海寂无波】鹄山有月又分半席之光虽少缓于翺翔盖深储于资望帝岂容磐维之久外人皆傒衮绣之遄归某少则多艰老而转拙【杜诗老大意转拙】一官平进舆坐苟安五技易穷素餐奚补甫毕期之戍有来棣屏之贤【类要王言防最云增耀棣屏】善者继之吾其免矣忽左符之就畀勤上旨以趣行王事载严弗克举交龟之酒契家所重敢忘脩烹鲤之书徒切欣翘罔殚敷叙
　　回陈教授
　　剖汉竹以临边惭非良牧【李诗剖竹商洛间】采鲁芹而在泮喜得明师匪特诸生之荣抑为吾府之重【东坡诗留君望此府助我怜其衰】恭惟某官髙韵朗出【刘宾客集声气朗彻髙韵冠于一时】清才夙成所学伯仲乎轲雄有文奴于屈宋【杜牧李贺集序使贺未死少加以理奴仆命骚可也杜审言传吾文章可使屈宋作衙官】东州劝驾蚤陪十八士之游【洪传家在东州髙帝纪必身为之劝驾注有贤者身往劝勉令至京临驾车遣之翰林盛事开元中拜张説十八人为学士于东都上阳宫含象亭冩御赞述之十八学士张説知院徐坚为副贺知章陆坚赵冬曦咸廙韦述李子钊陆去泰吕向母照余叙赵元黙孙季良康子元侯行果敬防真冯朝隠】南省奏科巍占一二人之列固知其功名属少俊聊复以诗书教逺氓好持玉振之音【晋书王敦镇豫章长史谢鲲雅重卫玠敦谓鲲曰昔王辅嗣吐金声于中朝此子复玊振于江表微言之绪絶而得续文选飞辩摛藻繁华玉振】入侍金华之讲【汉书叙传时上方乡学郑寛中张禹朝夕入説尚书论语于金华殿中诏伯受焉数年金华之业絶世説新语刘尹与桓共听讲礼记桓曰时有入心处便觉咫尺门刘曰此未关至极自是金华殿之语】某谬当共理允借多闻不厌寒氊肯作诸侯之客有来妙翰絶胜从事之贤徒切感藏罔殚敷叙






　　橘山四六卷十七
　　钦定四库全书
　　橘山四六卷十八　　　　宋　李廷忠撰
　　明　孙云翼注
　　回寄居张节推
　　猥从半刺叨窃一麾惭无骑竹之童争迎于道喜有泛莲之客适憩是邦【憩音器説文息也诗召伯所憩本作愒诗汔可小愒亦作偈汉书度三峦兮偈棠梨师古注读作憩李太白诗憩迹于此至移三霜焉】行矣亲仁惠然枉教恭惟某官阳春和寡月旦评髙加之涵养之功期以光明之业所居可纪姑且从幕下之罗其用善藏曽未见囊中之颖帝方思老成之彦公正当晚达之时某自顾无庸奚堪共理过干木之庐必式问政宜先【吕氏春秋魏文侯过干木之庐而式曰干木盖贤人也】得陈遵之牍为荣报言敢后
　　到任谢庙堂
