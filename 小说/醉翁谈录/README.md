<!-- { "loadSidebar": true } -->
﻿【子部·宋元笔记】
《醉翁谈录》宋·罗烨


〖解题〗罗烨，庐陵（今江西吉安）人，生卒年不详。本书编纂于宋高宗绍兴二十二年（１１５２），共十集二十卷，每卷多以四字命名，如“私情公案”、“烟粉欢合”、“遇仙奇会”等，共二十一类。各小节标目大量使用七字句，篇末间有评语。甲集卷一《舌耕叙引》（分这《小说引子》、《小说开辟》是全书前言，记录了南宋说话的内容、名目、成就及说话人的文化修养、技巧等内容，素为治小说史者所重。书中还收有二十馀篇唐宋传奇，其中唐代十篇，宋人传奇只少数几篇见于其他宋人书中，但均不及此书详尽，大部分只见于此，故弥足珍贵。全书内容大多取材于市民生活，而其中往往以妓女为主角或与妓女相关，这反映了宋时城市经济上市民阶层的情趣。语言娱乐性强，文本上近似话本。此书国内久佚，在日本发现。１９４１年在日本影印，称“观澜阁藏孤本宋椠”。它实际可能是宋末元初作品。今据１９５７年上海古典文学出版社本整理。〖质量〗二校。

甲集卷一 舌耕叙引
　　○小说引子
　　静坐闲窗对短檠，曾将往事广搜寻，也题流水高山句，也赋阳春白雪吟；
　　世上是非难入耳，人间名利不关心，编成凤月三千卷，散与知音论古今。
　　自古以来，分人数等：贤者清而秀，愚者浊而蒙。秀者通三纲而识五常，蒙者造五逆而犯十恶。好恶皆由情性，贤愚遂别尊卑。好人者如禾如稻，恶人者如蒿如草，使耕者之憎嫌，致亲之烦恼。如此等人，岂足共话？世有九流者，略为题破：一、儒家者流，出於司徒之官，遂分六经词赋之学。二、道家者流，出於典史之官，遂分三境清净之教。三、阴阳者流，出於羲义之官，遂分五行占步之术。四、法家者流，出理刑之官，遂分五刑胥吏之事。五、名家者流，出於礼仪之官，遂分五音乐艺之职。六、墨家者流，出於清庙之官，遂分百工技事之众。七、纵横者流，出於行人之官，遂分四方趋容之辈。八、农家者流，出於农稷之官，遂分九府财货之任。九、小说者流，出於机戒之官，遂分百官记录之司。由是有说者纵横四海，驰骋百家。以上古隐奥之文章，为今日分明之议论。或名演史，或谓合生，或称舌耕，或作挑闪，皆有所据，不敢谬言。言其上世之贤者可为师，排其近世之愚者可为戒。言非无根，听之有益。
　　〔歌云〕
　　传自鸿荒判古初，羲农黄帝立规模，无为少昊更颛帝，相授高辛唐及虞，
　　位禅夏商周列国，权归秦汉楚相诛，两京中乱生王莽，三国争雄魏蜀吴，
　　西晋洛阳终四世，再兴建邺复其都，宋齐梁魏分南北，陈灭周亡隋易孤，
　　唐世末年称五代，宋承周禅握乾符，子孙神圣膺天命，万载昇平复版图。
　　太极既分，阴阳已定，书契已呈河洛，皇王肇判古初。圆而高者为天，方而厚者为地。其人禀五行之气，为万物之灵。气化成形，道与之貌。形乃分於妍鬼，名遂别於尊卑。由是有君有臣，从此论将论相，或争权而夺位，或诛暴以胜残。间有图名而侥一旦尺寸之功，又有报国而建万世长久之策。遂制舟车兵革，俾陈弓矢干戈。始因战涿鹿之蚩尤，备见殛羽山之帝鲧。画象之形己玩，结绳之政不施，世态纷更，民心机巧。须赖君王相神武，庶安中外以和平。所业历历可书，其事班班可纪。乃见典坟道蕴，经籍旨深。试将便眼之流传，略为从头而敷演。得其兴废，谨按史书；夸此功名，总依故事。
　　〔诗曰〕
　　破尽诗书泣鬼神，发扬义士显忠臣，试开戛玉敲金口，说与东西南北人。〔又诗〕
　　春浓花艳佳人胆，月黑风寒壮士心，讲论只凭三寸舌，秤评天下浅和深。○小说开闢
　　夫小说者，虽为末学，尤务多闻。非庸常浅识之流，有博览该通之理。幼习太平广记，长攻历代史书。烟粉奇传，素蕴胸次之间；风月须知，只在唇吻之上。夷坚志无有不览，琇莹集所载皆通。动哨、中哨，莫非东山笑林；引倬、底倬，须还绿窗新话。论才词有欧、苏、黄、陈佳句；说古诗是李、杜、韩、柳篇章。举断模按师表规模，靠敷演令看官清耳。只凭三寸舌，褒贬是非；略团万馀言，讲论古今。说收拾寻常有百万套，谈话头动辄是数千回。说重门不掩底相思，谈闺閤难藏底密恨。辨草木山川之物类，分州军县镇之程途。讲历代年载废兴，记岁月英雄文武。有灵怪、烟粉、传奇、公案，兼朴刀、捍棒、妖术、神仙。自然使席上风生，不枉教坐间星拱。说杨元子、汀州记、崔智韬、李达道、红蜘蛛、铁瓮儿、水月仙、大槐王、妮子记、铁车记、葫芦儿、人虎传、太平钱、巴蕉扇、八怪国、无鬼论，此乃是灵怪之门庭。言推车鬼、灰骨匣、呼猿洞、闹宝录、燕子楼、贺小师、杨舜俞、青脚狼、错还魂、侧金盏、刁六十、鬥车兵、钱塘佳梦、锦庄春游、柳参军、牛渚亭，此乃为烟粉之总龟。论莺莺传、爱爱词、张康题壁、钱榆骂海、鸳鸯灯、夜游湖、紫香囊、徐都尉、惠娘魄偶、王魁负心、桃⒓渡、牡丹记、花萼楼、章柳、卓文君、李亚仙、崔护觅水、唐辅莲，此乃为之传奇。言石头孙立、姜女寻夫、忧小十、驴垛儿、大烧灯、商氏儿、三现身、火杴笼、八角井、药巴子、独行虎、铁秤槌、河沙院、戴嗣宗、大相国寺、圣手二郎，此乃谓之公案。论这大虎头、李从吉、杨令公、十条龙、青面兽、季铁铃、陶铁僧、赖五郎、圣人虎、王沙马海、燕四马八，此乃为朴刀局段。言这花和尚、武行者、飞龙记、梅大郎、斗刀楼、拦路虎、高拔钉、徐京落章、五郎为僧、王温上边、狄昭认父，此为捍棒之序头。论种叟神记、月井文、金光洞、竹⒓舟、黄粮梦、粉合儿、马谏议、许岩、四仙斗圣、谢溏落海，此是神仙之套数。言西山聂隐娘、村邻亲、严师道、千圣姑、皮箧袋、骊山老母、贝州王则、红线盗印、鬼女报恩，此为妖术之事端。也说黄巢拨乱天下，也说赵正激恼京师。说征战有刘项争雄，论机谋有孙庞斗智。新话说张、韩、刘、岳；史书讲晋、宋、齐、梁。三国志诸葛亮雄材；收西夏说狄青大略。说国贼怀奸从佞，遗愚夫等辈生滇；说忠臣负屈衔冤，铁心肠也须下泪。讲鬼怪令羽士心寒胆战；论闺怨遣佳人绿惨红愁。说人头厮挺，令羽士快心；言两阵对圆，使雄夫壮志。谈吕相青雲得路，遣才人着意群书；演霜林白日昇天，敦隐士如初学遭。噇发迹话，使寒门发愤；讲负心底，令奸汉包羞。讲论处不僀搭、不絮烦；敷演处有规模、有收拾。冷淡处提掇得有家数，热闹处敷演得越久长。曰得词，念得诗，说得话，使得砌。言无讹舛，遣高士善口赞扬；事有源流，使才人怡神嗟讶。
　　〔诗曰〕
　　小说纷纷皆有之，须凭实学是根基。开天闢地通经史，博古明今历传奇。
　　藏蕴满怀风与月，吐谈万卷曲和诗。辨论妖怪精灵话，分别神仙达士机。
　　涉案枪刀并铁骑，闺情雲雨共偷期。世间多少无穷事，历历从头说细微。
甲集卷二 私情公案 
○张氏夜奔吕星哥
　　会稽张倅，有一男一女，男名阿麟，女名琼娘。後琼娘嫁吕君寿。阿麟娶粱氏，倾心相爱，则同言笑，行则共步趋。踰年，琼娘、梁氏皆怀孕，乃相谓曰：‘我门见是熟亲，情爱无间，若我二人生男女，当再结亲姻，益修前好。’二女唯唯。踰时，琼娘生一男子，命名星哥；梁氏生一女子，命名织女。两家大喜，每有会聚，必叙前言。後二子器质已成，丰姿渐壮，端严可羡，宛如西子之凝妆；莹白堪夸，浑若何郎之付粉。似两个雏鸳，如一双乳凤。每有家宴，琼娘必以星哥与织女共坐，曰：‘两个天生一对儿。’自是星哥只寓张宅。从此眼嫁眉婚，神交气合，况闻指腹先有其言，将谓齐眉後无少及。自六岁同时入学，共几读书。適张停被命改除知连州，且令赴阙奏事。张倅既出京城，適有王宾夫者，以陈枢密之季子，与织女议亲。是时陈枢方仕于朝，其子皆登仕版。张倅慕其荣贵，一言诺之。是时织女、星哥，年皆十六矣；闻公公别与议亲，二人自失。星哥恨闷，知此事不谐，遂且告去。织女密令侍妾青鸾，私谓星哥曰：‘未可便去，小娘子旦暮自出相见。’星哥心恐下疑。是晚，人静更阑，星哥方就床，忽闻西廊下有步行声，少顷，则微扣房门。星哥乃悟青鸾之约，潜起发扃，果见青鸾扶拥织女而至。才入房，且令闭门，声低语颤，谓之曰：‘自父母指腹与君为亲，期奉君之箕帚，儿女之情，永以自固，形销骨化，不渝此盟。令以公公远在千里之外，欲夺其志，而它许人，故来见君。今宁随君远奔，以结百年之好。’星哥惊喜，莫知所之。织女尽挈妆区首饰、黄白珠珍，夤夜传出，并其妾与星哥夜奔。出郭数里，星哥乃以夫妻之乐求之。织女曰：‘妇人常以贞洁自将，今此奔君，非为淫也，乃为义也。贪淫失义，胡颜而存？此当俟置家定宅之後，卜择吉日，如礼成亲。夫妻之情，彼此洞达，是妾所望於君子也。’星哥方在惊忧中，亦不以此相强。遂买舟西趋，直抵成都，略无非犯。出黄白散鬻於市，置宅而居焉。方卜日依礼毕亲，织女女身完全，两情懽洽。明年，陈枢得知，诣府陈告。追到星哥、织女，一诣府庭，责令供状。骈四俪六，略无凝思，如宿构焉。朝奉大夫新知连州女孙张氏儿
