<!-- { "loadSidebar": true } -->
　　大为阳小为隂卦有四隂二五又居中得位小者既过大者何以亨哉小者过而大者亨亦必有道矣则贞是也处小过之时行小过之事所谓过以利贞与时行也可小事不可大事是也此又为君子小人之互辞柔得中是以小事吉则大事必不吉刚失位而不中既不可大事则但可小事矣此卦本敎君子之行小事辟如飞鸟遗之音不宜上宜下上逆而下顺上则大事也下则小事也君子知此则自然无违时而行之祸故曰大吉大吉者君子之大者吉也系辞之圣人意为君子然所以示小人者亦在其中矣
　　九三弗过防之弗过一句防之一句时既不能过小人而外示防小人之形从或戕之之凶其能免乎此忧九三过刚危之之辞也九四弗过遇之弗过一句遇之一句时既不能过小人而能善遇小人此九四之利贞也故即予其无咎然遇小人譬如养虎故戒之以往厉必戒遇亦一时之权常以是为贞反至失身而不贞故又敎之以勿用永贞此三四两爻之下而不上可小事不可大事所以亨所以大吉也
　　六二隂过于阳故为过其祖过其君以隂居隂故为遇其妣遇其臣此又六二之能下也然二本过其君圣人曰不及其君何哉臣不可过象释之明矣天王狩于河阳公孙干邾其书法同孰谓易中无春秋哉六五宻云不雨自我西郊乂曰公弋取彼在穴皆有隂不敢行阳事之象此六五之下也然其徳则六其位则五与二少殊虽不雨云已上升故象曰已上也五君位也不曰王曰公亦书法也
　　初六飞鸟以凶此初之不下而上也惟其为飞鸟所以致凶也不可如何自作孽不可活之谓为初叹息而言之也上六弗遇过之亦作两句读言上六不肯以礼遇阳而务欲以力胜之也此上六之上而不下也飞鸟离之上与初为飞鸟同故罹祸亦与初同也曰凶曰是谓灾眚辞繁而不杀圣人为上叹息亦同于初矣
　　【离下坎上】
　　既济之世侈大之志易生能收敛而不至侈大则既济可以常保故卦辞曰既济亨小而释之曰既济亨小者亨也刚柔正而位当似槩指六爻而意在九五九五为既济之主其禴祭也非薄于鬼神也此九五之能小也后世有数十年不亲郊祀者反之则东封西祀以明得意以祈福祐驯至民穷财匮何如以时禴祭者实受其福哉举祭祀一端他可推矣先天离东坎西九五位居坎中故为西邻所云东邻西邻杀牛禴祭者一奢一俭相形之辞而非以六二为东邻也六二柔得中卦辞所谓初吉者防其茀而不行俟其得而不逐真与民休息安静无事太平之良臣也初九曳其轮濡其尾畏轻举而致祸也六四濡有衣袽终日戒能预僃而戒惧也若初与四亦皆能小之贤臣也天下已安小人生事多开边衅以徼功名故圣人系九三曰髙宗伐鬼方三年克之又丁寜之曰小人勿用其意深矣夫以高宗之贤当全盛之世其伐鬼方犹以三年师老民困其惫可知可不戒哉上六与九三相应小人彼此附和喜于生事者也冒险而进卒止于险而不得出濡首之厉实自取之亦小人所当戒也虽然既济有九五之君有六二之臣自然无九三上六之小人矣
　　【坎下离上】
　　既济之世不可用兵未济之世兵不得不用然亦不得轻用必上有圣主下有贤将相而后可今观六五以文明居上以有孚应下九二能持重于内九四能临事而惧震用伐鬼方于外五非嗜杀之主二非贪功之相四非轻敌之将宜其皆得贞吉也是知未济之兵出于不得已者也未济之亨不以是哉不独此三爻也圣人于初与三上皆有戒辞焉初六濡其尾吝象曰亦不知极也与彖传所云未出中者其意相合未济之时特嫌其济而不知极非谓其不宜济也六三曰未济征凶又曰利渉大川意亦同初六一戒之一劝之亦以未济之时不可不求济也上九有孚于饮酒刚而能和以和孚众所以无咎然虽居卦终犹在未济和而不节过亲小人恐祸有出于意外者濡其首有孚失是圣人所以又申戒于上也总之不论既济未济圣人皆以用兵为不得已之事皆以小心敬慎为训天运固有循环亦人事得失所致也合二卦为一卦读之常存思患豫防之心焉天下其常济乎













　　午亭文编卷二十七
　　钦定四库全书
　　午亭文编卷二十八
　　大学士陈廷敬
　　经解【书诗礼】
　　尧典
　　唐虞之际盛矣尝窃以谓此天人之介君子小人消长之关而天下治乱之所由分也当尧之时四凶五臣并列而驩兜举共工比周为党五臣虽各率其职未闻有能明其为凶而放殛之者则天人消长治乱之关其故岂其微哉盖尧知有舜乆矣以为非舜则四凶不能诛而五臣不能尽其才尧若曰与其诛四凶不若登用舜呜呼此尧之所以为君之大也当其时驩兜居中而三苖负固于外鲧方以洪水自重以妎天下虽以尧之圣而不能不迟回审顾于其间者盖待凶人若斯之难也尧若以谓及吾之身而制之使犹不得逞也然庻防其有悔心乎既不得逞而有悔心吾与斯人亦相忘于大化之中而已矣即非然者有舜在焉舜之心犹吾之心也至是而终无悔心之萌矣举而诛之不见其有震惊之迹而措天下于磐石之安是以孔子赞尧之大而又曰无为而治者其舜也与夫舜有为而曰无为圣人之心如天天之心无为圣人之心亦无为当尧之时四凶可以不必诛当舜之时四凶不得不诛皆天也非人之所能为也故舜之无为犹尧之无得而名也舜登用而四凶诛五臣各得尽其才君子道长小人道消天下极治而无乱者本尧用舜以诛四凶之故也非然者则天人消长之关可胜言哉观尧之所以待四凶与所以用舜者然后知尧之为君之大也
　　舜典
　　虞书者舜史臣所记首尧典者尊尧也舜典而尊尧故先尧典而舜典系焉故曰尊尧也尊尧而不别之以为唐书者何也曰尊之也亲之也舜之于尧义则君臣恩则父子君臣主义父子主恩尊尧而曰虞书者若将引为一体联为一家合而同焉不欲离而异焉惧以君臣之义掩父子之恩也不然者虽以舜之史臣独不可纪尧之行事特为一书如后世修胜国之史者乎故不别为书者尊之至也亲之至也是以观舜典而尊尊亲亲之道备焉
　　禹贡
　　予于禹贡而见圣人忧天下之深且远也当是时山川既治水土既平九州攸同矣于是任土作贡孟子曰夏后氏五十而贡其实什一也然自漆丝盐絺以至海物铅松怪石浮磬蠙珠瑶琨篠簜之属无不僃贡焉何其繁也则若于田赋之外又有所谓贡者虽二犹不足如之何其谓之什一也且自土阶茅茨以来歴尧舜之世凡所谓海物铅松怪石浮磬蠙珠瑶琨篠簜诸异物既不见于经则知其未尝有也而禹于是时始制为法令综核严宻如此况又在什一之外乎而孰知其非然也盖圣人忧天下之心如此也其心以为吾之取于民者什一而已而海物铅松怪石浮磬蠙珠瑶琨篠簜诸异物防不毕具则凡宫府之所需宾师之所资其可以充吾用者皆已足于此后之人虽欲专用意于海物铅松怪石浮磬蠙珠瑶琨篠簜诸异物亦不得求多于民盖取之什一之中而皆已足矣则凡吾所定为制者使后世无以加也则圣人忧天下之心可不谓深且远邪若什一之外诸异物更取于民此稍知治理者所不忍为而谓禹忍而为之乎呜呼自浑沕之风渐远服食器用已不能如往者草衣木食污樽抔饮之风矣此圣人之所深忧也而惧其甚焉故定之为经曰虽好异物不得过焉圣人忧天下之心何其远与
　　臯陶作士
　　舜五臣禹稷契臯陶伯益禹及身以有天下稷契伯益其后世子孙亦皆有天下独臯陶以刑官不有天下此天道与非与后世于公治狱令髙大其门曰当吾后必有兴者于公之兴以天道决之耳臯陶之不有天下亦天道与臯陶作士刑期无刑民协于中舜念其功曰四方风动惟乃之休惟禹亦云朕德防克民不依臯陶迈种德德乃降黎民懐之念兹在兹释兹在兹名言兹在兹允出兹在兹其反复念之不忘如此今考臯陶谟所载其在当时徳果不在禹稷下可知也然而既不有天下而楚人灭六蓼臯陶既不得比禹稷契伯益亦将不得比于于公与何天于臯陶则严而于于公则恕也将所谓天道终不可得而知与盖天德好生其在于人有能使民不陷于罪不致于刑长养而安全之斯则可以为徳矣上古之民犯法者少亦不能无防于罪而致于刑者天若曰当其罪而已耳亦何徳之有焉后世变故滋多民犯法者众士师者能得其情鲜矣天若曰苟能当其罪矣斯亦可以谓为徳矣于公之所以大其门也臯陶之徳大矣而天若有靳焉者盖以彼其徳可以使民不防于罪而致于刑也致于刑非天之心也楚人之祸舍天道吾无以决之也孟子有曰小徳役大德小贤役大贤小役大弱役强斯二者皆天也盖唐虞之世有天下以德以德故苟有小异乎德之为者天所惧也则不得不致其严于臯陶是也汉之世有天下以力以力故苟有小异乎力之为者天所善也则不得不行其恕于于公是也
　　费誓
　　孔子序书存鲁誓何也曰为东周也维鲁之弱也鲁宗国维鲁之弱所以为东周也费誓载鲁侯帅师征徐戎之事伯禽秉周公之教传称周礼在鲁制度典章宜其见于简册者多矣而孔子独于此有取焉者何也当时周道衰平王迁洛晋郑焉依而鲁宗国寖以式微其后三桓秉政陪臣执命亲攻昭公而出之而征伐之权上不由天子下不出方伯齐田常弑其君孔子请伐之哀公不听孔子盖伤不复得如曩者盛时承王命率诸侯以讨不臣而伐僭乱也故于鲁伐徐戎之事有取焉尔今诵其辞曰无敢不吊无敢不善曰汝则有常刑者三曰汝则有大刑者再严威整暇犹有三代之遗风焉此所以取其辞存之以继于帝王之后也意者鲁之孙子有能明王道强君德揽赏罚之权绍乃祖烈者乎吾庻防其遇之昔伯禽之鲁三年而报政太公封齐五月而报政周公乃叹曰鲁后世其北面事齐矣夫鲁之亡于弱周公既知之矣孔子不忍宗国之弱以亡其亦犹周公之叹也夫
　　秦誓
　　书存二誓而终于秦者何陈子曰存鲁所以维其弱而终秦所以抑其强盖圣人之志在鲁天下之势在秦势在秦者天也非人之所能为也然圣人重言天命而必推极于人事之所当为昔者秦伐郑晋败秦师于殽穆公誓告羣臣孔子录之书之终篇传者谓穆公悔过孔子有取焉孔子曷取乎尔盖天下之势在秦孔子所知也而圣人曰有人事焉贵德贱力守其疆服毋敢称兵搆祸获罪于先王此人事也以秦前日之所为虽得天下不可乆长以为生民主今幸其悔心之萌矣毋敢称兵搆祸矣安知周之弱不可以敌秦之强也哉又安知彼即有天下不可以久长为生民主也哉故于穆公有取云尔不然彭衙济河之师何有乎悔过而圣人许之耶其后秦灭诗书尚首功并吞诸国终有天下不二世而亡孰谓圣人之忧为过计耶或曰秦始孝公富国强兵穆公僻处西陲未得为会盟之主当其时天下之势乌知其在秦也虽然后世防纬符命之事圣人所不道然天下之势微圣人乌足以知之
　　周南召南
　　二南之作也当文王受命之时耶周之德及于民者至矣诗有之自西自东自南自北无思不服宜其名诗不得独取二南也顾其时西则昆夷北则玁狁东则纣纣昆夷玁狁末之如何矣而文王之化自周召而南渐被于江汉之人此二南之所以独为名也夫昆夷玁狁纣自外于圣人之化无足责矣而当时之人生其封落之中者亦何其不幸耶
　　周召有诗无诗
