<!-- { "loadSidebar": true } -->
　　四运忽其代序兮万物纷以廻薄【音博　善曰庄子黄帝曰隂阳四时运行各得其序楚辞曰日月忽其不淹兮春与秋其代序鵩鸟赋曰万物廻薄　向曰薄迫也言四时代为节序万物递相迁迫也】览花莳【寔吏】之时育兮察盛衰之所托【善曰字林曰莳更别种易曰时育万物　济曰观花莳可明盛衰之理也】感冬索而春敷兮【五臣无兮字】嗟夏茂而秋落虽末士【五臣作事】之荣悴兮伊人情之美恶【善曰孔安国尚书传曰索尽也又曰敷布也又曰已布而生也吕氏春秋曰春气至则草木产秋气至则草木落舞赋曰慢末士之骫曲文子曰有荣悴者必末愁悴　济曰草木荣悴诚为末事且犹有感况惟人情善恶乎】善乎宋生之言曰悲哉秋之为气也【五臣无也字　善曰王逸注曰寒气聊戾歳将暮也】萧瑟兮【善曰隂气促急风暴疾也　济曰萧瑟秋声】草木揺落【善曰花叶陨落肥润去也】而变衰【善曰形体易色枝枯槁也　济曰衰谓草木变而枯槁也】憀【聊】栗【栗】兮【善曰息念巻戾心自伤憀音了　济曰憀栗伤念之貌】若在逺行【善曰逺出之他方】登山临水【善曰升髙逺望视江河也】送将归【善曰族亲别还故乡已上皆宋玉九辩辞】夫送归懐慕徒之恋兮逺行有羇旅之愤【善曰懐思慕恋徒侣也左氏传陈敬仲曰羇旅之臣杜预曰羇寄旅客铣曰慕徒侣也愤怨悼伤也】临川感流以叹逝兮登山怀逺而【五臣作以】悼近【善曰论语子在川上曰逝者如斯夫不舍昼夜包曰逝往也言凡往者如川之流也晏子春秋曰景公游于牛山临齐国乃流涕而叹曰奈何去此堂堂之国而死乎使古而无死不亦乐乎左右皆泣晏子独笑曰夫盛之有衰生之有死天之数也物有必至事有当然曷有悲老而哀死古无无死之乐也君何有焉懐逺悼近齐景之谓也】彼四慼之疚【五臣作疾】心兮遭一涂而【五臣作其】难忍嗟秋日之可哀兮谅【五臣作良】无愁而不尽【善曰毛诗曰既往既来使我心疚郑曰疚病也翰曰四慼谓逺行登山临水送将归慼忧疚病也言四忧可以为心病也一途难忍谓愁也言秋时既哀故云无愁不尽】野有归燕【五臣作鷰】隰有翔隼游氛朝兴槁叶夕殒【善曰楚辞曰燕翩翩其辞归鸷撃之鸟通呼曰隼一曰鹞春化为布谷文子曰鹰隼未撃罗网不得张杜预左氏传注曰氛气也郑毛诗笺曰木叶槁得风乃落　良曰隼鹰也秋则搏击氛秋气也兴起陨落也】于是【五臣作时】乃屏轻箑【所甲】释纎絺借莞【桓】蒻【若】御袷衣【善曰吕氏春秋曰冬不用箑非爱箑也情有余也髙诱曰箑扇也孔安国尚书传曰纎细也絺细葛也郑毛诗笺曰莞小蒲席也説文曰蒻蒲子以为华席也又曰袷衣无絮也向曰秋气既寒弃而不用借铺也莞蒻蒲席也言将铺而处之御服之也】庭树摵【所革】以洒
　　落兮劲风戾而吹帷【善曰摵枝空之貌戾劲疾之貌济曰摵叶落貌戾至也谓叶以洒落劲疾之貌风至而吹帷幔也】蝉嘒嘒【呼惠】以寒吟兮鴈飘飘而南飞【善曰毛诗曰菀彼柳斯鸣蜩嘒嘒毛苌诗传曰嘒嘒小声也飘飘飞貌楚辞曰鴈雝雝而南游　济曰嘒嘒蝉声也】天晃朗以弥髙兮日悠阳而浸微【善曰言秋日天气髙朗晃朗明貌悠阳日入貌楚辞曰天髙而气清礼记曰仲秋杀气浸盛阳气日衰　铣曰晃朗天髙貌悠阳谓日寒而微也】何微阳之短晷觉凉夜之方永【善曰尚书曰日短星昴以正仲冬毛诗曰夏之日冬之夜毛苌曰言长也　铣曰短晷谓日景已短觉其夜长】月朣【徒东】胧【力束】以含光兮露凄清以凝冷【善曰埤苍曰朣胧欲明也　良曰朣胧月初出貌凄清含露貌】熠燿粲于阶闼兮蟋蟀鸣乎轩屏【善曰毛诗曰熠燿霄行毛苌曰熠燿防也防萤火也毛诗曰蟋蟀在堂毛苌曰蟋蟀蛬也崔豹古今注曰熠燿防也一曰燿夜腐草为之食蚊蚋又曰蟋蟀名蛬初秋生得寒则鸣噪济南谓之嬾妇也　良曰熠燿萤也粲明也蟋蟀秋虫至秋寒故就轩屏言鸣轩阶壁也】听离鸿之晨吟【善有兮字】望流火之余景【善曰毛诗曰七月流火毛苌曰大火也流下也翰曰流火心星也秋心星西下将没故有余景也】宵耿介而不寐兮独展转于
　　华省【善曰王逸楚辞注曰耿介执节守度毛诗曰耿耿不寐如有隐忧又曰悠哉悠哉展转反侧　翰曰宵夜也】悟时歳之遒尽兮慨俛首而自省【善曰楚辞曰歳忽忽而遒尽毛苌诗传曰遒终也广雅曰遒急也列子曰师旷俛首而听之曽子曰君子旦就业夕而自省也　济曰遒终也】斑鬓髟【匹料五臣作彪】以承弁兮素髪飒以垂领【善曰服防通俗文曰髪垂而髟説文曰白黒髪杂而髟字林亦同周礼曰士弁服白虎通曰承弁冠名　济曰斑谓黒白杂言悟歳之终慨然自省乃见斑白之髪或承冕或垂领也彪髪下垂貌素白也】仰羣隽之逸轨兮攀云汉以游骋登春台之熈熈兮珥金貂之炯炯【五臣作颎颎古鼎切　善曰髙阁连云升之以攀云汉也言羣儁自致髙逺老子曰众人熈熈如享太牢如登春台汉书谷永对诏曰戴金貂之饰执常伯之职也董巴舆服志曰侍中金珰附蝉为文貂尾为饰广雅曰炯炯光也　翰曰羣儁谓蝉冕绮纨之人也仰其逸迹自谓攀于云汉也志有欲也如此皆谓珥金貂之徒颎颎光明貌】苟趣舍【五臣作舍】之殊途兮庸讵识其躁静【善曰六韬太公曰夫人皆有性趣舍不同司马迁书曰趣舍异路庄子王倪曰吾庸讵知吾所谓知非不知邪司马彪曰庸犹何用也老子曰重为轻根静为躁君　铣曰苟且也趣谓求荣利之人也舍谓不取者也言此二者殊途也庸讵犹何能识其动静哉】闻至人之休风兮齐天地于一指【善曰庄子曰不离于真谓之至人又曰以指喻指之非指不若以非指喻指之非指也以马喻马之非马不若以非马喻马之非马也天地一指也万物一马也郭象曰夫自是而非彼我之常情也故以我指喻彼指则彼指于我指独为非指矣此以喻指之非指也若覆以彼指还喻我指则我指于彼指复为非指矣此以非指喻指之非指也将明无是无非莫若反覆相喻反覆相喻则彼之与我既同于自是又均于相非均于相非则天下无是同于自是则天下无非何以明其然邪是若果是则天下不得复冇非之者也非若果非亦不得复有是之者也今是非无主纷然淆乱明此区区各信其偏见而同于一致耳仰观俯察莫不皆然是以至人知天地一指也万物一马也故浩然大寜而天下万物各当其分同于自得而无是无非也　铣曰至人谓至德之人常有休美之风齐犹等也一指谓以我指喻彼人指以彼人指喻我指其理固齐矣以天喻地其理亦同故云一指】彼知安而忘危兮固出生而入死【善曰周易曰安不忘危存不忘亡老子曰出生入死韩子曰人始于生而卒于死始之谓出卒之谓入故曰出生入死也良曰彼谓荣利人也言以荣利为安而忘危也生谓精魄也言贪欲出精魄是入死也贪欲之人固执而入死也】行投趾于容迹兮殆不践而获底阙【堀】侧足以及泉兮虽猴猿而不履【善曰言人之行投趾在乎容迹之地近不践而获安若以足外为无用欲阙之及泉虽则捷若猴猨亦不能履也庄子惠子谓庄子曰子言无用庄子曰知无用而可与言用矣天地非不广且大也人之所用容足耳然则侧足而垫之致黄泉人尚有用乎惠子曰无用庄子曰然则无用之为用也亦明矣郭璞尔雅注曰底止也　济曰富贵之人如投足于一迹之地为危殆也且不践其位是得安全之致也言留侧足之地掘而及泉虽猴之捷岂能履哉言其危也】龟祀骨于宗祧兮思反身于緑水【善曰庄子曰庄子钓于濮水楚王使二大夫往聘庄子曰愿以境内累子庄子持竿不顾曰吾闻楚有神龟死已三千歳矣王巾笥而藏之庙堂之上此龟者宁其死为留骨而贵乎宁其生而曵尾涂中乎二大夫曰宁生而曵尾涂中庄子曰往矣吾将曵尾于涂中矣　向曰神龟见杀致骨宗庙而祀之贵则贵矣思反緑水不可得也喻贵者遇患思反于贫贱亦难矣】且敛衽【如甚】以归来兮忽投绂以髙厉【善曰衽襟也字林曰绂绶也楚辞曰飒弭节而髙厉　向曰衽衣襟也绂绶也言敛衣绶弃荣利以自激厉也】耕东臯之沃壤兮输黍稷之余税【善曰水田曰臯东者取其春意汉书郑明曰将归延陵之臯脩农圃之畴张晏曰隐耕臯泽之中阮籍奏记曰耕东臯之阳输黍稷之税説文曰税租也　向曰臯泽也言耕于沃壤之地得输税余自供也】泉涌湍于石间兮菊扬芳乎崖澨【善曰礼记曰仲秋菊有黄华　翰曰湍流菊草也扬芳谓扬香气也澨亦水崖也】澡秋水之涓涓兮玩游儵【五臣作儵长流切】之潎潎【四裔反　善曰庄子曰秋水时至百川灌河金人铭曰涓涓不壅将成江河庄子曰庄子与惠子游于濠梁上庄子曰儵鱼出游从容是鱼乐也惠子曰子非鱼安知鱼乐庄子曰子非我安知我不知鱼之乐也潎潎游貌也　良曰澡浴也涓涓水流貌游鯈小鱼也潎潎游行貌】逍遥乎山川之阿放旷乎人间之世【善曰庄子有逍遥游篇司马彪曰逍遥无为者能游大道也又有人间世篇司马彪曰言处人间之宜居乱世之理与人羣者不得离人然人间之事故世世异宜唯无心而不自用者为能唯变所适而何足累济曰逍遥散逸貌阿山曲也放旷谓无拘束也】优哉游哉聊以卒歳【善曰家语孔子歌曰优哉游哉聊以卒歳王肃曰言优游以终歳也　铣曰优游自乐可以终其天年而已】
　　雪赋【善曰说文曰雪凝雨也释名曰雪娞也水下遇寒而凝娞娞然下也曽子曰隂气凝而为
　　雪五经通训曰春泄气为雨寒凝为雪】
　　谢惠连【善曰沈约宋书曰谢惠连陈郡阳夏人也幼而聪敏年十歳能属文族兄灵运深嘉赏之本州辟主簿不就后为司徒彭城王法曹为雪赋以髙丽见竒年二十七卒铣同善注】
