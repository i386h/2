<!-- { "loadSidebar": true } -->
　　峡内多云雨秋来尚郁蒸【洙曰髙唐赋朝为行云暮为行雨应璩书处凉台而有鬰蒸之烦】逺山朝白帝【洙曰见白帝城诗注】深水谒【洙曰一作出】夷陵【洙曰峡州有夷陵县】补注【鹤曰欧阳六一公云夷陵者楚之西境昔春秋书荆以狄之而诗人亦曰蛮荆地濵大江】迟暮嗟为客西南喜得朋【洙曰易西南得朋】哀猿更起坐【赵曰闻哀猿之声不觉起坐更音平声】落鴈失飞腾【赵曰以言其身如鴈之落而失于飞腾也】伏枕思琼树【洙曰江淹赋云愿一见顔色不异琼树枝矣赵曰李陵赠苏武诗思得琼树以解长饥渇】临轩对玉绳【星名洙曰谢晖诗玉绳低建章】青松寒不落【洙曰岁寒若青松色何敬祖诗青青陵上松亭亭髙山栢光色冬夏茂根抵无凋落赵曰以言刘使君之劲节】碧海阔逾澄【洙曰噐宇若碧海十洲记扶桑在碧海之中赵曰以言刘使君之寛量】昔岁文为理羣公价尽増【洙曰尚文之世羣公皆驰誉得时其价増饶曰言宗之世以文理天下也】家声同令闻【郑曰闻亡运切名达也以令闻为家声】时论以儒称【洙曰以儒名世赵曰此言刘使君先世家声与公祖杜审言同休当时士论并以儒称之归刘杜氏】太后当【洙曰一作临】朝肃多才接迹升翠虚捎魍魉【捎所交切洙曰甘泉赋捎防魍魉扶獝狂捎杀也】丹极上鲲鹏【洙曰庄子鲲化为鹏赵曰太后指则天也言弃捐不才如捐魍魉贤者得君如上鹍鹏师曰翠虚言山林之间捎拂魍魉喻小人逺遁也下言贤者奋迅于丹霄也】宴引春壶满【洙曰一作酒赵曰此言太后宠赐大臣如此】恩分夏簟冰【洙曰锡宣赐冰也江淹诗夏簟清兮昼不暮苏曰魏明帝赐许玩黄防蚪纹簟玉井冰以表优恩】雕章五色笔【洙曰江淹梦得五色笔由是文藻日进田曰齐萧慤秋夜赋诗云芙蓉露下落杨栁月中疎髙林以为斯文雕章间出】紫殿九华灯【洙曰西京杂记元日燃九革灯于南山山上照见百里谢晖紫殿肃隂隂】学并卢王敏【洙曰唐文苑传卢照隣与杨烱王勃骆賔王以文词齐名海内称四人为四杰】书偕禇薛能【洙曰禇遂良薛稷也遂良之书得王逸少之軆稷外祖魏征家多禇书稷鋭意模学时无及者】老兄真不坠小子独无承【洙曰言伯华所学真不坠古人大体惟已无所承于前辈】近有风流作聊从月竁征【苏曰庾凯闻足下近有风流佳客不惜寄云卧野人顔延年宋郊祀歌月竁来賔日际奉土注云竁窟也一作峡又作月继非】放蹄知赤骥【洙曰列子周穆王有赤骥晁曰喻其才驰骋也】捩翅服苍鹰【洙曰一作校此一对皆言文才俊逸苏曰卢充曰赤骥失秣驽马见欺放蹄始知俊逸马融语友人曰苍鹰捩翅百禽咸服眞儒一言羣词俱挫晁曰服其豪迈也】巻轴来何晩襟懐庻可凭防期吟讽数益破旅愁凝【洙曰凝结也】雕刻初谁料【洙曰一作解扬子或问雕刻众形匪天欤】纎毫欲自矜【赵曰言纎毫皆妙而可矜夸也】神融蹑飞动【田曰列子曰心凝形释骨都融不觉形之所寄足之所履随风东西】战胜洗侵凌【田曰韩子音云子夏见曽子曰肥对曰战胜故肥曽子曰何谓也对曰吾入见先王之义则荣之出见富贵又荣之两者战于胷中未知胜负故臞令先王之义胜故肥也】妙取筌蹄弃【洙曰易得鱼忘筌得兎忘蹄】髙宜百万层【洙曰言格致髙逺也】白头遗恨在【赵曰公之自叹也】青竹几人登【洙曰青竹青简也犹书于青简者能几人】囘首追谈笑劳歌局寝兴【郑曰局渠六切不伸也赵曰追懐刘使君之谈笑劳我之歌咏而局蹐于寝兴之间也】年华纷已矣世故莽相仍【洙曰嵇康书曰世故繁其虑七不堪也】刺史诸侯贵【洙曰翟方进奏曰古选诸侯贤者以为州伯令部刺史居牧伯之位秉一州之统请罢刺史置州牧】郎官列宿应【洙曰汉明帝云郎官上应列宿出宰百里非其人民受其殃】潘生骖閤逺【洙曰一云潘安云閤逺又潘安仁赋髙閤连云】黄覇玺书増【洙曰黄覇为頴川太守治为天下第一天子以覇治行终长者又下诏称扬赐闗内侯黄金百斤循吏传云二千石有治理效者辄报玺书勉励増秩赐金】乳贙号攀石【洙曰乳虎也赵曰此以下公自叙也贙音畎田曰尔雅贙有力注出西海大秦国似狗多力犷恶旧注谓乳虎非也】饥鼯诉落防【鼯化胡切洙曰芜城赋阶闻麕鼯】药囊亲道士【赵曰以其病故求服食于道士】灰劫问胡僧【洙曰武帝穿昆明池悉是灰墨有外国胡道人云此是天地劫灰之余】凭乆乌皮绽【洙曰乌皮几也苏曰宋明不仕杜门注黄老书孙登惠乌羔皮里几岁乆凭皆破绽自号守一先生】簪稀白帽棱【洙曰管寕尝着白帽赵曰言髪少之故白帽白纱帽也】补注【希曰隋书宋齐之间帽或白纱髙屋余见别董颋诗】林居看蚁穴【苏曰焦林郊居终日看蚁穴运壤怡然自乐人莫识其意也】野食待鱼罾【洙曰罾鱼网也】筋力交雕丧飘零免战兢【苏曰髙翃致仕语弟曰昔居谏省日夕如履冰战兢今遂飘零幸免此亦佳事也】皆为百里宰【赵曰言身为郎官其时自可以为百里宰】正似六安丞【梦符曰按后汉桓谭数言事忤旨出为六安丞忽忽不乐道病卒赵曰公言房琯无罪忤肃宗遂弃不省之正如桓谭之忤防也】姹女萦新里【姹陟驾切洙曰姹女神女也善烧炼因而得乘烟仙去修可曰汉魏真人参同契曰河上姹女灵而最神得火则飞不染垢尘注云河上即是真永也又参同契曰丹砂木精得金乃并汉真人大丹诀曰姹女隐在丹砂中注姹女录也以二书考之则姹女非神仙人】丹砂冷旧秤【洙曰葛洪求为勾漏令就采丹砂而已】但求椿寿永【洙曰庄子曰古有太椿者以八千岁为春以八千岁为秋】莫虑杞天崩【洙曰杞国人忧天崩坠身无所寄】链骨调情性【洙曰文子曰太上养神其次养形】张兵挠棘矜【巨申切洙曰徐乐传旧棘矜师古曰棘防也矜者棘之檛秦销兵噐故但有防之杷耳】养生终自惜伐数【洙曰一作叛】必全惩【洙曰嵇康有养生论七发云伐性斧赵曰言养生终自惜而时之用兵伐叛必全惩之】政术甘踈诞词场愧服膺【洙曰顔子拳拳服膺】展懐诗诵鲁【洙曰鲁诸侯而有颂徳者以徳可歌诵也】割爱酒如渑【赵曰公自注云左传有酒如渑】咄咄宁书字【洙曰世説殷中军名浩被废在长安终日尝画空作字扬州吏人寻议之窃视唯作咄咄怪事四字而已】欲避矰【洙曰扬子鸿飞弋人何慕焉】江湖多白鸟天地有青蝇【洙曰诗青蝇以喻谗鲍曰与白鸥没浩荡万里谁能驯同意指言自适也青蝇言有谗也修可曰按白鸟有二説一説谓鸥鹭之类诗言白鸟鹤鹤是也喻贤者之洁白乃弃置江湖之间一説谓白鸟蚊蚋也以譬则小人言贤者居乱世欲隐则为蚊蚋所欲出则为青蝇所汚是无逃于天地之间矣】
　　王十五前閤防【大厯元年作】
　　补注【苏曰诗云楚岸收新雨春台引细风又云病身虚俊味当是大厯元年春作公有送王十五扶侍还黔中诗】
　　楚岸收新雨春台引细风情人来石上【赵曰鲍昭诗留钓待情人】鲜鲙出江中【赵曰枚乘七发云鲜鲤之鲙】邻舍烦书扎【洙曰司马相如传扎水兰之薄小者时未多用纸故给扎以书録】肩舆强老翁【赵曰以笋舆来送公也】病身虚俊味【赵曰以病不能食而虚其俊美之味】何幸饫儿童【赵曰馈食于公持之以归燕及儿曹也】
　　寄韦有夏郎中【大厯元年作】
　　补注【鹤曰诗云归楫生衣卧谓归舟虽理而未动所以生衣当是大厯元年作】
　　省郎忧病士【苏曰潘安仁荷省郎常来慰问知有忧病士之诚】书信有柴胡【洙曰药名也郭璞闻景倩病作书令童送柴胡及真茶数两】饮子频通汗懐君想报珠【洙曰四愁诗何以报之明月珠苏曰沈佺期囘波辞云姓名虽防齿録袍笏未复牙绯子美用饮子对懐君亦齿録牙绯之比也】亲知天畔少药饵峡中无【洙曰峡俗信病则祷祠而不服药故峡中药最少】归楫生衣卧【赵曰以上水更不须楫所以生衣而卧生衣者生水衣于其上也】春鸥洗翅呼犹闻上急水早作取平涂万里皇华使为僚记腐儒【洙曰诗皇皇者华君遣使臣也文七年传荀林父曰同官为僚吾常同僚敢不尽心乎汉髙祖骂郦食其曰腐儒几败乃公亊师曰仇池翁曰沈佺期囘波辞云姓名未防齿録袍笏未复牙绯子美用饮子对懐君亦齿録牙绯之比也又古今诗话云古之文章自应律度未以音韵为主自沈约増崇韵学之后诗之体制渐多始有蹉对假对双声叠韵之类如自朱邪之狼狈致赤子之流离不惟赤对朱邪对子兼狼狈流离乃兽名对鸟名又如厨人具鸡黍稚子摘杨梅以鸡对杨之类皆为假对子美以饮子对懐君及恶树诗枸杞因吾有鸡栖柰尔何殆亦所谓假对也柴胡可煎为饮子吃之通汗防峡间多险阻唯州稍平故子美云林中才有地峡外更无天此言早作取平涂欲其来就此平地相见也】
　　寄常征君【大厯元年作】
　　补注【鹤曰诗云开州入夏知凉冷不似云安毒热新盖谓征君永泰元年秋曽访公云安是时秋热为甚今在开州故寄以诗所以于诗尾及之当是大厯元年夏】
　　白水青山空复春【赵曰言征君本在白水青山之间今以其不在所以空复春也】征君晩节旁风尘【洙曰征君以其曽为朝廷礼聘而不起故谓之征君苏曰顔延年陶征君晚节弥髙肯作风尘态】楚妃堂上色殊众海鹤堦前鸣向人【洙曰海鹤非堦墀之物而今鹤向人者言征君晚节也赵曰上句言征君如楚妃之妍有絶众之色下句言征君如海鹤之髙非堦墀之物而今鸣向人】万事糺纷犹絶粒【洙曰贾谊赋糺错相纷】一官羁绊实藏身【赵曰旧注云公自言则公已不为官不可谓之羁绊也】开州入夏知凉冷不似云安毒热新
　　寄岑嘉州【大厯二年作】
　　【鲁曰州据蜀江外赵曰岑参也】补注【鹤曰诗云赠子云安双鲤鱼又云不见故人十年余按公与参尝同省乾元元年戊戌公出华州司功方相别至大厯三年戊申十一年方应十年余之句然公是春已出峡此诗当是大厯二年作亦可称十年余其曰云安鱼者在防皆可言也】
　　不见故人十年余不道故人无素书【洙曰古诗中有尺素书】愿逢顔色闗塞逺【洙曰江淹诗愿一见顔色】岂意出守江城居【洙曰顔延年一麾乃出守】外江三峡且相接斗酒新诗终自踈补注【鹤曰黔州有江曰内江资州简州有江曰中江则有外江必矣而书志俱不言有外江意嘉州之汶江即外江也是时公在防而岑在嘉州与峡程记遂谓蜀为峡郡者相近故云且相连】谢眺每篇堪讽诵【苏曰羊盖曰谢公篇什无尘俗气韵自可　讽诵足有开发谢眺字晖】冯唐已老聴吹嘘【洙曰见自有愿为郎诗注赵曰公自以冯唐为比而聼其有吹嘘之者】泊船秋夜经春草【赵曰公初至云安是去年秋故云泊船秋夜今又见春故云经春草】伏枕青枫限玉除【洙曰见赠李八秘书诗注赵曰青枫乃言楚地公卧病于此限玉除谓限隔不能见君也】眼前所寄选何物赠子云安双鲤鱼【洙曰古诗客从逺方来遗我双鲤鱼】
　　覧物【大厯元年作】
　　【洙曰一云峡中覧物】补注【鹤曰巫峡忽如瞻华岳蜀江犹似见黄河当是大厯元年夏在防见巫峡蜀江而思华州也故诗又云忆在潼闗诗兴多】
