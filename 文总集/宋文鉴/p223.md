<!-- { "loadSidebar": true } -->
　　夙夜在宫必有燕休之地上下同乐孰知兴作之勤惟此东州称为辅郡遗泽未息犹有陶虞之风王化既成更同齐鲁之俗河山千里枹鼓不鸣闾巷百年豪杰间出地滋垦辟嵗嗣丰穰里无愁叹之声吏絶追呼之扰因斯时之暇豫乐此地之登临革故増髙事非过制断长续短费不及民栋宇靓深称吏民之观望嵗时游豫遂老防之欢娱爰厯灵辰用兴危架听于舆颂落此成功
　　抛梁东日上云开四顾中今代功名归二老当年富贵有朱公
　　抛梁南舳舻衘尾系江潭朝隮已作丰年雨暑饮行听抵掌谈
　　抛梁西阴阴桃李下成蹊举头更长安近送日长随落日低
　　抛梁北瑞塔亭亭入云直百年战闘及明时千里河山余故国
　　抛梁上危架岧嶤逮千丈房心瑞璨近檐楹海岱摧藏但空旷
　　抛梁下割肉成堆酒如泻燕雀投人也自忙防蝠旋墙不容罅
　　伏愿上梁以后人神同力旸雨以时水宿涂行夜无风露之警盆缫鎌割家有廪之余囹圄一空鞭笞不试商旅四集货贿遂通据榻以谈不减庾公之兴从游而赋尚须韩子之文
　　书判
　　辛捕罪人丁过而不救辞云家有急事救疗
　　余　靖
　　逋播未播宜同掩袭弥留待救安可邅廽苟或责其容奸姑合先于拯患辛事当祗役职在追逃力而拘之饥鹰之効未展势不足者因兽之闘方劳眷彼遵涂之人式冀执兵之助备其越逸此望惠然肯来忧在族姻彼乃往而不返诚或虑其餙诈谋合原其执心网恐论于吞舟固宜并力病方深于易箦安得忘情徒欲诘其图全未可罪其为巳囚其亡命虽追捕以攸先人各有亲当患难而自救纵云行迈殊匪坐观捕逃之党未除遽令讁我瞑之求不济则欲怒谁职且异于追胥罚难加于行路是则彼有词矣姑合宥而舍之
　　丙越度官府垣篱官司罪之辞云随甲而往
　　余　靖
　　恊谋抵禁法有减论冒度干刑理无从坐既投足而同往岂原心而或殊丙德之弗修动而有悔不如已者方逾数仭之墙因而从之遂罹三尺之法自踈明愼犹启薄言况穴隙以相从惟蔇茨而自履前王着令徒攀共犯之条君子向儒盍守独行之节矧府寺之攸设惟藩屏而是崇不得其门同临蔽恶之地必求诸道当慙由径之非虽曰比之匪人实亦动而过则原其发虑遽云职汝之由详彼治躬岂可効人之僻咎将谁执戚实已招视篱落之具存当跬歩而为过别冒汉家之网或异首科自絶蒲人之祛谅难降等三千之条备纪七十之杖何逃罪必心词奚苦诉
　　丙为左仆射门立棨防其子封国公复请立防仪曹
　　不许　　　　　　　　　　　　　余　靖
　　位縻王爵固有彛仪名列子伦所宜降礼既髙闳之共处岂列防以重施丙鹊印传家蝉聨袭宠斗枢逾贵既升八座之荣社土启封遂及一经之嗣胡为令子罔逹宏规以谓秩视诸公幸列分茅之位勲崇三品请颁立槊之仪展矣攸司详夫大体且乘轩服冕虽同列国之权问寝趋庭岂有异门之制纵未该于令式宜必叶于谋猷况乎尊有压卑之文备存典册子存避父之礼绰着章程国有大焉古之道也恩荣沓至任旌髙頴之勲制度问愆宜喜桞彧之见必当固执无谓他规戴记传芳车马犹称于不及隋书劝善棨防寕闻于再颁必采礼卿之词勿贻侯氏之过
　　乙夜居于外丙往吊之或责其非
　　余　靖
　　宴安有度式贵愼仪出处无容固宜行吊既自愆于所止亦何怒于相随乙徳之不修动而有悔安身克谨当从嫡寝之间居外尤非自比遭丧之变眷惟益友深逹彛章朝夕四时既失常于访问吉凶五礼遂矫辞于祸灾纵未尽于嫌疑抑已陈于规诲进退可度燕衣将乱于悲哀居处以庄环绖何慙于讽刺尔惟失节我岂废言所期克举其仪孰谓不知而作衣服宫室虽弗袭于缞裳揖让周旋固可讥于牀第理既同于事死问乃比于知生况彰终夕之嫌复异致斋之制改容并进虽兴言偃之非问疾同辞宜守仲尼之训吊之可也人其谓何
　　乙为政请隳都城讥其无备辞云都城不过百雉
　　余　靖
　　政在保民固宜多备城苟过制何谓弱枝爰启见机之谋当许复隍之请乙器能髙世忠亮防羣方推许国之忠遽展济时之略以谓金汤作固诚多藩屏之功控带相髙必启冦戎之害式陈良算允叶明谋庇民无假于深池頺墙愿塡于濬洫且赫连定覇虽増蒸土之劳士蔿知权寜慎寘薪之役深详得失妙察兴衰纵墨翟多能九攻闻解带之术而郑丹逺识五大有在邉之讥葢虞乎讐必保焉盍循乎古之制也今京不度在百雉以贻忧夫鲁有初谅三都之必毁允合仲尼之志何慙由也之忠
　　丁去官而受旧属馈与或告其违法诉云家口已
　　离本任　　　　　　　　　　余　靖
　　食檗养亷执心斯可及受代改操则非安得因其去官遂不思于洁已丁也才髙有立秩满将迁飞凤衔书亦旣荣于宠命觧罢政遂靡让于好羞谓行迈之有期曾厌私而不惧况古之循吏名列青编挂府丞之鱼诚在涖官之日留夀春之犊实惟去任之晨何乃肆贪罔知守节歌邓侯之五鼓曾是遵途特山阴之一钱当思励俗徒欣苟得岂曰能谋重耳受飱葢当于旅食叔鱼反锦益愧于公行如云不尔瑕疵则恐罔知纪极推恩布化未闻畵象之遗风黩货启奸遽恣贪狼之本性纵离境壤终丧亷隅减三等以定刑乃九章之垂统甲为县令士乙与其故人丙醉欧乙乙诣县讼丙令问曰伤乎曰无伤也相识乎曰故人三十年矣尝相失乎曰未也何谓而欧汝乎曰醉也解之使去有司劾甲故出丙罪甲曰闘不致伤敇许在村了夺耆长则可县令顾不可乎
　　王　囬
　　令亲民而殴之于善者也士所以学为君子也今释一醉忿相欧笞四十之过全其三十年间未尝相失之交欧民于善而责士以君子之道者也仲尼为鲁司冦赦父子之讼汉冯朝韩延夀不肯决昆弟之争笃于亲而故旧不遗其义葢一耳甲之所为于古为能教于今为应法不可劾
　　甲为出妻已告其在家尝出不逊语指斥乘舆有司言虽出妻而所告者未出时事也或疑薄君臣之礼隆夫妇之恩律不应轻
　　王　囬
　　指斥乘舆臣民之大禁至死者斩而旁知不告者犹得徒一年半所以申天子之尊于海内使虽遐逖幽陋之俗犹无敢窃言讪侮者然书称商周之盛王闻小人怨骂乃皇自敬德不以风俗既美而臣民俨然戴上不待刑也则此律所禁葢出于秦汉之苛耳若妻为夫服斩衰而降其义甚重传礼已来未之有改也且挟虐犯法既许自诉而七出义絶和离之类岂有穴怨顾恬然借祍席之所知喜为路人挤之死地其恶憨矣宜如有司所论已若夫减所告罪一等甲【缺】　首以律附经窃谓非薄君臣之礼而隆夫妇之【缺】












　　宋文鉴巻一百二十九
　　钦定四库全书
　　宋文鉴巻一百三十
　　宋　吕祖谦　编
　　题跋
　　跋放生池碑　　　　　　　　　欧阳修
　　右放生池碑不著书撰人名氏放生池唐世处处有之王者仁泽及于草木昆虫使一物必遂其生而不为私恵也惟天地生万物所以资于人然代天而治物者常为之节使其足用而取之不过万物得遂其生而不夭三代之政如斯而已易大传曰庖牺氏之王也能通神明之徳以类万物之情作结绳而为网罟以佃以葢言其始教民取物资生而为万世之利此所以为圣人也浮屠氏之说乃谓杀物者有罪而放生者得福苟如其言则庖牺氏遂为人间之圣人地下之罪人矣
　　跋华岳题名　　　　　　　　　欧阳修
　　右华岳题名自唐开元二十三年讫后唐清泰二年实二百一年题名者五百十一人再题者又三十三人录为十巻往往当时知名士也或兄弟同游或子侄并侍或寮属将佐之咸在或山人处士之相携或奉使奔命有行役之劳或穷髙望逺极登临之适其富贵贫贱欢乐忧悲非惟人事百端而亦世变多故开元二十三年嵗在丙午是嵗天子耕籍田肆大赦羣臣方颂太平请封禅葢有唐极盛之时清泰二年嵗在乙未废帝簒立之明年也是嵗石敬塘以太原反召契丹入自鴈门废帝自焚于洛阳而晋髙祖入自太原五代极乱之时也始终二百年间或治或乱或盛或衰而徃者来者先者后者虽穷达夀夭参差不齐而斯五百人者卒归于共尽也其姓名嵗月风霜剥裂亦或在或亡其存者有千仭之山石尔故特録其题刻毎抚巻慨然何异临长川而叹逝者也
　　跋平泉草木记　　　　　　　　欧阳修
　　右平泉草木记李徳裕撰余尝读鬼谷子书见其驰説诸侯之国必视其为人材性贤愚刚柔缓急而因其好恶喜惧忧乐而捭阖之阳开阴塞变化无穷顾天下诸侯无不在其术中者惟不见其所好者不可得而说也以此知君子宜慎其好葢泊然无欲而祸福不能动利害不能诱此鬼谷之术所不能为者圣贤之髙致也其次简其所欲不溺于所好斯可矣若徳裕者处富贵招权利而好竒贪得之心不已至或疲弊精神于草木斯其所以败也其遗戒有云坏一草一木者非吾子孙此又近乎愚矣
　　跋景阳井铭　　　　　　　　　欧阳修
　　景阳井铭不着撰人名述隋灭陈叔宝与张丽华等投井事其后有铭以戒又有唐江宁县丞王震井记云井在兴严寺其石槛铭有序称余者晋王广也其文字皆磨灭仅可识者其十一二叔宝事史书之甚详不必见于此然录之以见炀帝躬自灭陈目见叔宝事又尝自铭以为戒如此及身为淫乱则又过之岂所谓下愚之不移者哉今其铭文隠隠尚可读处有云前车已倾负乘将没者又可叹也
　　跋王献之法帖　　　　　　　　　欧阳修
　　右王献之法帖余尝喜览魏晋以来笔墨遗迹而想前人之髙致也所谓法帖者其事率皆吊哀病叙暌离通讯问施于家人朋友之间不过数行而已葢其初非用意而逸笔余兴淋漓挥洒或妍或丑百态横生披巻发函烂然在目使人骤见惊絶徐而视之其意态愈无穷尽故使后世得之以为竒翫而想见其人也至于髙文大策何尝用此而今人不然至或弃百事精疲力以学书为事业用此终老而穷年者是真可笑也
　　读李翺文　　　　　　　　　　　欧阳修
　　予始读复性书三篇曰此中庸之义疏尔智者识其性当复中庸愚者虽读此不晓也不作可焉又读与韩侍郎荐贤书以谓翺特穷时愤无荐已者故丁宁如此使其得志亦未必然以翺为秦汉间好事行义之一豪儁亦善论人者也最后读幽怀赋然后置书而叹不已复读不自休恨翺不生于今不得与之交又恨予不得生翺时与翺上下其论也况乃翺一时有道而能文者莫若韩愈愈尝有赋矣不过羡二鸟之光荣叹一饱而无时尔推是心使光荣而饱则不复云矣若翺独不然其赋曰众嚣嚣而杂处兮咸叹老而嗟卑视予心之不然兮虑行道之犹非怪神尧以一旅取天下后世子孙不能以天下取河北以为忧呜呼使当时君子皆易其叹老嗟卑之心为翺所忧之心则唐之天下岂有乱与亡哉然翺幸不生今时见今之事则忧又甚矣奈何今之人不忧也余行天下见人多矣脱有一人能知翺忧者又皆疏逺与翺无异其余光荣而饱者一闻忧世之言不以为狂人则以为病子不怒则笑之矣呜呼在位而不肯自忧又禁他人使皆不得忧可叹也矣
　　读封禅书　　　　　　　　　　刘　敞
