<!-- { "loadSidebar": true } -->
　　我朝着令凡武选则都督府引诸武臣子孙陛见请大将军试其骑射称比之能试已则兵部核其世次勲庸具等威以闻惟时上御奉天门召兵部于黼座下面命之是日皇城门西东鼓乐喧阗导荫袭者归第仪从甚都道傍观者啧啧叹赏以为纡青拖紫不劳而致报功之典之盛如此弘治纪元秋当武选昭勇将军指挥使邢公子志尹预焉志尹世为畿内良乡人其祖忠歴武功至京卫千户以才略出莅严州守御正统中从大将讨闽冦累进指挥使既老授其子尚义尚义早以俊秀被选为庠生折节师友谦恭若寒士博穷诸子史而邃于诗凡七上秋试弗偶也其治戎务盖不劳而办部使者每举以励人为称首晚被荐总备倭之师于金乡海寕诸卫以疾卒于军志尹亦自诸生起无纨绮之习而习于庭训有象贤济美之志焉夫以朝廷岁武选凡六七一选不下数百人其受荫之荣虽同然克振前烈以不负报功之典者寡矣若志尹之先祖父子孙簮弁相承悉有勲庸册于天府而櫜鞬之余不忘俎豆庶几说礼乐敦诗书慕古儒将之为则校诸当时求之同行尤可谓难矣然则志尹得受代之命以归寕不惕然思自树于功名之场以图报国恩笃世忠使山城无宵警之严营屯享岁成之利以益大其鞶金袭绮之业而为其先人之光也哉予家新安每道出严州尚义必迎候觞咏之乐往往倾倒而严又有江山之胜古名迹居多临观之余志尹方以子弟在侍盖与尚义别五六载而存殁离合之感有不胜其慨于中者矣故因其乡之仕于朝者请言以赠兼致故人之私云

　　英国太夫人称寿序

　　太傅兼太子太师英国张公之母太夫人呉氏世为呉郡人自其考君选侍晋邸生太夫人于太原明淑庄静及笄而事太师定兴忠烈王得古贤女奉君子之义虽不及事其舅河间忠武王然岁时奉祀执事唯谨生今太傅训育兼隆不底于徳器之成不已故今太傅奉慈训以周旋而不敢失简知列圣进总六师陪庙谟领国史位冠元枢宠兼懿亲识者谓河间王有孙定兴王有子将足以昭前闻而名后世使天下知本兵之重四夷仰中国之尊非天佑世勲育秀毓灵不能有此而太夫人之功于是大矣然太傅之事太夫人左右备至虽寿已髙而心豫体康比于壮者盖其揄扬阃徳则有天语之褒厌饫鼎烹则有宫膳之锡辉煌命服则有内帑之颁诸孙八人自勲卫钦锦衣千户铭以下长者幼者皆嶷然膝下如鸾鹄之停峙所谓称其家者然太夫人不以贵而忘谦不以富而忘俭不以有所恃而忘教殆庶乎箕范之所谓好徳閟宫之诗之所谓纯嘏者其福又可谓盛矣然孰不以谓太夫人之功以太傅之贤益着而其寿以太傅之孝益臻可颂也而予窃有感焉维昔二王当文考南渡及英皇践祚之时先后以忠闻天下夫忠人臣之大闲而不可一日忽焉者也然岂仁人志士之所愿见哉天之佑之有由然已则今太傅之忠贤诚孝与太夫人之盛福遐寿岂非其先王以身徇国之遗泽食其报而不能自已者乎夫其遗泽益长则太夫人之寿益增由兹而踰八望九以底于期頥之域享悠久盛大之福不替而益隆也可知矣矧今天子嗣统适国家太平极盛之时薄海向化边圉益寕则太傅之所以图养者益备肖子哲孙继继不匮而益培其忠孝之业垂之史编知我朝有世臣如是而太夫人名与之俱岂特张氏一家之盛而已哉岁之九月二日实太夫人设帨之辰于是春秋七十有五矣史馆诸君若大理寺副于君渊李君通鸿胪主簿胡君清光禄署正陆君华偕请予文道所以庆之者予久辱太傅知且善故书之而不以鄙朴辞焉

　　庆封翰林侍读学士成斋李先生暨其配宜人徐氏序

　　宪考之二十三年祗上太母徽号礼成诏廷臣之有亲者许貤封不拘于常令维时翰林侍读学士李君世贤之父成斋先生夫妇与焉暨明年上嗣统之八月纶命始颁凡在令者皆朝服拜受而出云锦绚溢于街衢奎画昭回于室堂无不感激二圣之诚孝下逮臣邻其辉赫若此于是成斋先生自翰林编修文林郎进侍读学士奉训大夫其配徐氏自孺人进宜人诰词有敦徳履仁读书尚义及勤俭孝慈仪范闺壸之褒盖嘉其行之成且克成其子云尔岂非盛典哉凡与学士君进士同年者乐君之有亲歆艳企慕谓小子亦在榜下俾道所以庆之意窃闻天下之事恒以善而成以不善而斁故易称积善曰余庆书称作善曰降祥皆先民成说不可诬也李先生世居海虞以善闻其乡以成榜其蔵修之所用自朂焉而又得慈贤靖淑之配若徐宜人者相成于内其致庆之与祥也固宜矧学士君清才妙器博学髙文居法从甚久上重其旧学而进之俾长青坊侍经帏叅国史为柄用之渐推本泝源恩典有加而先生夫妇徳善之素又足迓承焉实有如纶命之所褒者岂非上得于易书之说而不负其斋之所以名者哉今先生寿七十有五宜人寿七十有一矣目其子之宦成则其为善之心益力而体益康由七十以并跻于期頥之域受学士君之貤封益显以上底于六卿三事之列岿然一乡老成人使海虞之士覩先生夫妇之光荣益思以裕其后覩学士君之养志益思以显其亲成者法之而斁者愧焉且知夫致庆与祥者非有圣天子御极敛福而弘敷锡之仁则亦莫能自遂也然则学士君又乌可不自力以助成皇徳为志而求所以报称哉记往时尝为先生解成字之义请教于下执事盖二十年矣其说滋验则今之所以致庆考成于先生者固当执笔而不可辞也

　　庆太仆丞方君序

　　邹孟氏之言曰人有不为也而后可以有为盖观人之法莫切于此夫士居而学出而仕也皆不可不以此宅心不以此宅心则一切以嵬琐从事所立者不定所施者不良而望其有为恶可得哉若吾友方君维新诚有可与者君始以戴氏之学当天顺壬午举于乡谓功名可拾取也而君偃蹇不得意凡六上礼部未尝少贬以徇人其学益邃行益笃当成化戊戌始第进士于廷其有为之志若此已而出知台之临海畧以所藴施诸百里之间凡所谓兴学劭农举利锄害者无一不具独不能善事权贵人至以事动君而君泰然处毅然应卒销其变焉临海之民则仰君如慈母如良师有不可一日去者台多闻人若今黄侍郎世显谢侍讲鸣治故陈方伯士贤皆称道君不置口两司之贤者报君之政亦必以廉干为词所谓有不为而后可有为者观吾方君岂不较然出乎流辈者哉于是君政成被召有风宪之擢矣会拘于岁年而止论者必以部曹期之乃进补太仆丞或有所不满焉予则以为是何足介介者哉士之居而学出而仕者固不以官内外秩崇卑为重轻特视吾所立与所施何如耳矧军国重务莫甚于马缓之则责有所丛急之则民不堪命吾见太仆之难为而君之有所为者当复见于斯也虽然以太仆为歉于台部者市见也夫太仆秩三品其丞必择而后授入朝遇大事则服绯与省部大臣相鳞比而结衔居署则佐其卿据一堂之上有事相可否京府环卫之臣悉听约束遇荐而升非大府之长则巨藩之佐等而上之则次卿或都宪可驯致而得焉其视台部之属分曹而署抱案而请言有所不得尽志有所不得伸则人之所愿亦固有在此而不在彼者哉吾又见太仆之尊且重而私为吾方君喜之也乃次其言与乡人在京师者致之君以为庆亦非特桑梓之好而已君子将于是乎观人焉

　　送辨上人诗序

　　方外友辨公居京师隆福寺十五年矣开馆授徒以诗鸣丛林予毎见其服弊衲行吟道间遇友人輙出诗稿嚢中相倡和为乐暇日摘园蔬手葅之为食品味倍于常时分其余以惠吾党吾党食必相顾大噱曰此辨公菜邪其髙懐雅韵视世之紫衣玉食者漠然若将凂焉今年秋忽动归兴去主其故乡頥浩寺告别于所还往得诗若干篇属予序惟昔名僧之耽诗者若惠勤参寥皆号正眼法蔵而六一眉山相与结翰墨縁于山水间上下其论议至今谈者尚之若吾辨公殆将有慕于两师而予之荒謭则岂足以副相托之意哉姑序而归之辨公号如海别号讷庵嘉禾人尝住径山

　　瓜祝倡和诗序

　　西涯李学士宾之家有蔬圃种丝瓜岁结实甚盛偶分以馈友人之未有子者取绵之义而祝以诗适友人得男以瓜祝为验自是凡未有子者必徯其馈石城李学士世贤适未有子西涯馈而祝之一乳两男由是益自神其瓜与诗诗出必要人和不肯但已士友间相传为嘉话而石城之卷自西涯倡之和者数十其事在成化已亥庚子之间时予方抱忧居新安山中不与闻也癸卯之夏予还京师石城以序见属未几其两男者失其一予每抚卷为戚然久之石城复得男亦终未有以应者又踰年予获归田屏居暇日乃尽读诸君子之诗而抚掌曰有是哉丝瓜蔬族之贱者倐然品题而使之贵则如获拱璧人有子否何与于瓜而祝之孰不谓妄邪閧然附和而使之真则如合左契其初本出善谑推之世事则夫贵贱真妄之不常可以愕然惊冁然喜者何限然乌特此哉莲之为君子槿之为小人其于世教何与顾谈者不敢废则又何啧啧于瓜祝之有矧三百篇出比兴者过半瓜又绵诗所从出事固贵乎有征云尔然则斯卷之传连类引喻虽儗诸古风人比兴之遗响将不可乎哉西涯才名满天下经史之余时出善谑最酝藉一时名流多乐从之瓜祝其最雅者因序而归之石城

　　金坡稿序

