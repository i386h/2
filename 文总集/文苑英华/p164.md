<!-- { "loadSidebar": true } -->
　　第二【以理国之道有如烹鲜为韵】　　　　李　蟾
　　力刀之任庖人是司将修火以烹矣取小鲜而将之汹汹之中似有跃泉之势炎炎之上犹怜漏网之姿则无复防小沚奋纎鬐既逄鼎镬之患永絶江湖之思其始也出彼清澜委兹敝笱落细鳞于方寸之质煦防沫于噞喁之口齐一指而未并事寸刄而才受验星星【一作腥腥】之若无升鼎爼而何有瞻其沉浮若氷汹涌如惊不有大觚【庄子大軱从车】奚假良庖之妙无容尺素何必呼児以烹是知将善其事亦叶于道若运动之不息则完全而莫保如或罢其纷纭任其颠倒则偶盐梅之侧宛若衔珠映莫【疑】萧之中犹如在藻是知至人以鱼小者国可喻焉其化而敦夫徳善其烹而委之火传则味不慝道乃全将成其心齐之化无贵乎獭祭之鲜且夫烹之烦而鱼必毁政之挠而为【疑】不理鱼不以烦为贵人不以挠为美反覆无极必为靡溃之道【疑】简易不脩自作滋彰之始是知求全者动不如静务理者语不如黙动之则一鼎浑浑语之则万人惑惑想潎潎之微质不可而求俾浩浩之浇风无由自息今圣人任一意朝万国盖以体元而得诸静寰海而晏如岂徒以穷髙极厚之内喻之于一鱼者哉
　　鱼在藻赋【以潜泳水府形诸雅什为韵】　　李夷亮
　　鸿钧之代兮动植斯庆至徳旁流兮潜鱼在泳忻藻荇之是依美阴阳之克正载颁其首将同宴镐之观不脱于泉自乐观濠之性极浦风霁澄潭月虚鲜鳞缭绕聚沫纡徐或在鲛人之室或过陵鲤之居莲花东西信可逰而可息文竿上下徒欲钓而求诸岂不以当在宥之时处恬然之水乘灏灏之元气得生生之至理大信波及湛恩草靡无虞竭泽之灾自保深泉之美伊风之扇物物无细而不沾惟广运之铺时时或与之发潜





　　文苑英华卷一百三十九
　　钦定四库全书
　　文苑英华卷一百四十　　　宋　李昉等　编虫鱼二
　　南有嘉鱼赋二首　羡鱼赋二首
　　结网求鱼赋一首　巨鼇冠灵山赋一首
　　鼋鼍为梁赋一首　钓鼇赋一首
　　寅月衅龟赋一首　蜃楼赋一首
　　蚌鹬相持赋一首　水母目鰕赋一首
　　南有嘉鱼赋【以乐得贤者次用韵】　　　　杨　谏
　　后非贤不乂鱼非水不托贤岂晦以养防鱼在藻而自乐故比事思理以征以求如南有嘉鱼是网是缴此所谓旌别淑慝爱人治国为盐梅之器用作生灵之表则不然岂延故老于终南收钓翁于渭北张皇勲业者弃此曾未得我国家忧劳庶绩寤寐求贤且束帛戋戋每布之于寰海岂矰笱罩罩独烝然于巨川吴坂不遗于骐骥丙穴载咏于鱏鳣诗人格言必将兴之于王国老氏遗戒不可脱之于重泉所谓持竿执柄者未容易焉爰有深沉叅对纯嘏虽临矰以及缴苟未髙于天下徒噞喁于香饵终夷犹于取舍傥鼎味之见珍丼杀身于庖者
　　第二【同前韵】　　　　　　　　李　防
　　惟帝王之应运孰无贤而能作虽道洽于唐虞尚翘翘于林壑彼嘉鱼之发兴实思贤而共乐盖【一作念】风俗之盛衰以废兴为善恶惟鱼在渊兮其迹惟深贤在野兮其道惟黙植忠信以自保俟休明而观国属王度之清夷复何求而不得然后为衡为冲【疑】是效是则成天下之亹亹定众人之惑惑国家化造徃古政在求贤钓嘉鱼在丙穴得竒士于滋川【吕氏春秋吕望钓于滋川】故开辟之功作之于我太平之人匪降自天余是以知玉帛之礼至矣嘉鱼之诗大焉若乃日旰而食思彼贤者念兹在兹谁与天下心不忘于寝处足流咏于风雅斯盖嘉鱼之义故可得而述也
　　羡鱼赋　　　　　　　　　王　起
　　客有羡鱼者立河壖俯临泉窥绿藻瞰红莲弹铗之歌逾切观濠之意弥坚则有頳尾殊品紫鳞异质或依蒲而自娱或拥芡而争出扬鬐奋鬛已见其由戢尾贯鳃未知其术是用乘良辰守通津望噞喁而注目聆瀺灂以劳神乃叹曰深不测者水藏诸水者鳞营之何及获之何因彼不脱于泉徒求于泉下彼不荡于水奚求于水濵防志而退问于渔人渔人曰噫子过矣君子谋不失利动必合理禽之中也先夫矰缴兽之获也资乎弓矢夫吾子坐金堤降玉址【疑作趾】无罶而窥其发发无笱而思其唯唯此所谓自包其羞不求诸已向若有具施之于水则和羹可待食肉兹始不为縁木之难自叶忘筌之美斯言富哉感激而回求詹公之术尽任子之才器必备艺咸该将中否之不惑希取舍之无猜羡之可以已也是以结网而复来
　　第二【并序】　　　　　　　　　敬　栝
　　闰正月旬有八日李崔二侯命余于邑之南涧以求鱼也洎至止人鲜力微网则虚设遂无所获愿莫我从且渔者卑事非其人犹不可力行特取岂容易哉因贻赋云
　　南有涧兮湜湜其流北有人兮温温寡侔渉春水兮以遨以游羡嘉鱼兮载沉载浮且人以功为志鱼以水为利功髙则其事易成水深则其鱼易致况我网孔张我心匪臧网无及则鱼以遐遁鱼已遁而人犹未忘亦何异驱倚市者就战俾善驾者持航虽终朝而筋骨之劳备尽徒悉力而尺寸之功不扬振振者李胡为乎至此平陆不可以行舟干将不可以补履归止归止振振者崔胡为乎忽来过屠之嚼何益临川之羡空廻归哉归哉
　　结网求鱼赋【以临川羡鱼未若结网为韵】　王　起
　　网则结绪鱼方跃泉其结也踈而不失其跃也瞻之在前一纵一横既克张于万目无小无大亦何逃于百川是以扬鬐振鬛喷沬飞涎初同求于发笱终取义于忘筌于是当巧孜孜抗精【上林赋抗士卒之精】屑屑细缉丝枲解纷结絶想江湖之相忘遂纲维之备设摇頳尾以游泳尔不厌深运素手以缤纷我思善结俾昼作夜日居月诸成兹密网念彼嘉鱼庖牺之旧制无改良罟之新规有余献鲜槀之时兹为谋始烹釡鬲【疑作鬵】之日此乃厥初且夫注目劬劳丼心健羡于结网兮何有徒噞喁而可见金盘既设无靃靃以霏霏锦质乍窥徒赫赫而战战孰若气夺九罭网殊一面始结绳而爰设终在藻而咸荐踈密由已卷舒从心此纷纷而不紊彼泼泼而方禽亦何必不网而为子钓断罟而谏君临其动则终【疑】其力不费事有类于组织志未殊于经纬荐尾安在提纲尚未想飞鸿而则罗曷游鱼兮不畏向若临河广恣心赏随掲厉之浅深当鳞甲之来徃出彼赫鳃亦同反掌营鳣鲔方同濊濊之施罛禁鲲鲕岂比恢恢之漏网则知无其备者其功略有其具者其利博此不其经营彼无逃于潜跃夫然触类斯长縁情可托结诗书而为网网则有条驱爵禄而为鱼鱼兮咸若吾所以考先贤之微言悟临川之妄作
　　巨鼇冠灵山赋【以沧溟之上神化不测为韵】杨　涛
　　海环四方东为之沧有巨鼇兮其大无极载仙山兮其力难量是山也根无附丽彼鼇也势则腾骧积浪沦涟拖其身而歘以动荡攅峰廻互加于首而随以低昂岂不以禀兹魁大举其峻极当一动一息之际见翻海廻山之力延颈而羣岭腾青耸身而半天映黑徴物象之无比见神用之罕测亘横天极地之质邈尔形标冠蓬莱方丈之尊轻如首饰然则神岳之高兮莫知大鼇之壮兮若兹视鹍鹏如纎芥比嵩华于毫厘嵚崟之容初结根于无地突兀之状终冠首于此时举其大呑舟不足称也喻于小戴胜有以似之观其转峰峦偃波浪万派沸渭特立放旷荷至重而匪重见大壮之用壮风水之运赑屃而上摩天垠丘山可胜崷崪而高标海上蓬台之灵神仙之扄独冠岧亭横截沧溟莫究其广大之形谿谷陵阜嶃嵓纷糺仰戴于首无可无不可【疑】乃与夫天地相乆者哉兹岭磅礴随流混沦耸切云之高且知其抗首皷翻波之势想见其侧身顺时而或踊或跃推理而乃圣乃神比愚公之移有异想龙伯之钓无因兹可谓气冠弥力【疑】均造化则鼇之载山也以地载【疑】之力相亚
　　鼋鼍为梁赋【以王师逺征水族冥感为韵】　王　起
　　周穆穷辙迹之所经驾鼋鼍而咸【疑作感】灵所以济浩汗所以通杳蜲蜲蜿蜿以代造舟之利匪雕匪刻皆连外国之形谅人力之不勦信神功而永宁当其师旅阗阗旌旗肃肃临九江而澶汗驻八骏而夸【疑作踡】局望既济于未济终叹无梁思载沉而载浮孰能刳木得不乞灵于水府假道于介族则鼋也不得而深藏鼍也不得而潜伏既而擘波有声异状可惊出层潭而栉比驾飞浪而砥平连足俄维比浮柱之初立镂甲迭映同板筑之相成齐首而绳墨勿用曵尾而规模自呈其利惟博其安无倾殊沧海之龟构异银河而鹊征彼诡类之可览实至诚之所感假赑屃以临深托盘跚而习坎其势逦迤其状叅差无逺不届惟危具持照赫燮之五刃度张皇之六师乘以周旋且异琴髙之鲤载于沉溺还符毛寳之龟渔者徒惊工人有耻同罛共罗而罔及画鶂雄虹而莫拟题之不可殊长卿之见书抱之则难谢尾生之沉水是知伐鼍以冐鼓其用匪良解鼋而染指其谋匪臧孰若奋功于舟楫感圣于君王昔在深泉惧屑没于其穴今符至徳忽结构而成梁固蹂躙而无害将腾跃而有光我皇仁洽道丰文脩武偃要荒毕服淳离斯返何必驱鼍而驾鼋劳师而习【疑】逺
　　钓鼇赋【以一举而连六鼇为韵】　　　　张友正
　　东海有三山山有六巨鼇鼇则偃蹇以戴山下横乎大壑山则穹崇以压海逈出乎洪涛哂鲸鲵兮琐细视嵩华兮秋毫此则鼇之所以为大山之所以为高乃有龙伯之国巨人攸处谓天生之神物可以充乎鼎爼壮图方啓髙足云举曾移十歩之余已奄五山之所于是载掲长竿别【疑】纶巨缁俯沧溟其流如带垂芳饵有肉如坻既投之以潜下果食之而不疑其肉未入于口而钩已贯于頥争心既愤勇气相持崩腾渤澥磅礴嵎夷蹴天柱裂地维地虽广兮振矣天虽高而殆而欲出不出腾跃非一万川倒流八气旁溢血呑琼田之草波陷鲛人之室轻共工之触山小夸父之逐日岂长虵趋阆风之足数大鹏徙天池而可匹尔其骇百神奔万族波臣荡而失水海若迸而登陆以鼇之灵慿帝之福谓优游以无穷何瞬息而连六犹将灼其骨岂惟离其肉于以洎【释文洎肉汁説文洎灌釡或疑作湘烹也】之防竭东海之水于以燔之足尽南山之木羣仙于焉以垫溺三山由是而沦覆且山之俄【疑】然若与天连鼇以首戴之里数不知其几千彼大人兮并之于背负之而颠斯其为大也胡可得言而称天【天字疑】恃其人人有所不及恃于力力有所不全若使以阴阳为网以道徳为筌以信智为机于其上以仁义为饵于其前则所为获物者其为鼇也大焉
　　寅月衅龟赋【以择兹上春防俟明火为韵】　王　起
