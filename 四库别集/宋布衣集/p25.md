<!-- { "loadSidebar": true } -->
　　骅骝蹀躞上芳洲。杨柳青青楚水流。日莫东风摇百艹。不知何处是昭丘。 

　　○辽府赠杨山人 

　　故乡因别久。逆旅有新知。吊古过燕市。哀謌问渐离。楚筵分醴后。蜀肆下帘时。欲就百钱卜。长贫老不疑。 

　　○赠薛郎 

　　画史风流数薛郎。竹间茅屋对潇湘。床头金尽还沽酒。爱学吴歈和楚狂。 

　　○夏日陪葛刺史胡少府吕尹汪三山人饮曹公东湖水亭 

　　竹里逢僊尉。花间隐使车。围棋临水槛。把酒看游鱼。黄鸟鸣深桠。青荷覆小渠。物情忻自遂。而我乐支枕茅檐下。秋风正到时。菊花开较晚。鸿雁故来迟。栖托终何事。行謌且杖藜。百年非有道。心迹岂无疑。 

　　○中秋雨晴小园夕坐 

　　老去虽躭酒。秋来不废诗。畦蔬新雨后。茅屋晚晴时。谑浪还齐语。蛮謌爱楚儿。明朝多酿黍。好待菊花期。 

　　○遣怀 

　　鹤发还齐瑟。鹑衣向楚人。年丰儿女瘦。家远弟兄亲。懒拙能堪事。逢迎岂性真。惟将诗送老。更爱酒长贫。 

　　○连日淹雨闭门伏枕新晴后适有诸贵过子茅茨沽酒以慰岑寂 

　　久雨秪宜睡。朝来还闭门。薄云笼屋角。旭日照篱根。倚杖行犹懒。堆书坐欲飜。不知秋艹碧。绵藐待王孙。 

　　○雨后移竹小园漫赋 

　　童仆饥时懒。家贫愿一金。暄寒惟裋褐。风雨屡长唫。江阔秋生蚤。城高雾隐深。从来爱幽意。移竹间花林。 

　　○赠焦秀才 

　　富贵宜年少。何为长苦辛。鲁生原好礼。郢客岂终贫。琢玉功须就。凌云气益伸。明年书再上。应有下机人。 

　　○沙津妓馆送杨少通渡江南征 

　　怜君能骑马。江汉未经过。宦薄蛮方远。家贫童仆多。朝云怜楚子。桃扇赠韩娥。万里相思字。秪应候薜萝。 

　　○秋夜访承天寺二蜀僧论禅学 

　　箨冠随所适。竹杖复行唫。夜月青莲宇。秋风珠树林。根尘迷至性。诗酒涴禅心。不学无生法。其如老病侵。 

　　○抱孙之食市中 

　　何室炊红粟。谁家具绿尊。频游双屦弊。生计一瓢存。任尔呼牛马。随子爱大豚。绝交书未上。为客老荆门。 

　　○丛竹洞 

　　连竹分清影。接篱卷洞圆。丛疏风淅淅。叶密露涓涓。捣药宜晨坐。抛书向午眠。谁知幽僻地。自有埜人天。 

　　○对酒（乐府） 

　　自古推名饮。而今不复疑。少年当适意。况我白头时。剑说非良计。酒謌多玅辞。丹砂不可食。毕竟尔何为。 

　　○秋日埜望 【 是年戊辰大水】 

　　听鸟中林往。看云故国心。地卑湘汉阔。天远洞庭深。老马空知道。穷猨岂择林。十年书剑客。寂寞到如今。 

　　○雨中遣闷 

　　泽国秋云重。江城暮雨寒。短衣为客惯。长铗向谁看。密竹藏幽径。深松着小冠。渚芹亦可荐。何惜老荆蛮。 

　　○九日同仙居兄饮江陵艹堂因忆故园诸弟 

　　客泪十年落。乡心九日县。登高巴水外。望远楚云边。各醉黄花酒。同悲鸿鴈天。浮骸能几日。而汝且相怜。 

　　○山中晓起 

　　习静来山中。长日卧松关。川光媚几席。山气清襟颜。翩翩双鸟没。袅袅孤云还。万物各有适。无营意自闲。 

　　○山中寄龙山兄弟 

　　山人多幽姿。栖息宜云壑。生平沮溺流。矢与求羊约。索居赖琴书。战胜甘藜藿。心迹两无疑。百年任苦乐。 

　　○龙山见访山中诗以贻之 

　　公子多道气。跻险赏林泉。高酣坐石上。眇若乘云烟。俛仰成千古。纵观周八埏。谅无松子术。敢冀王乔年。安顺委大化。恬愉复自然。 

　　○登太和山天柱峯 

　　策杖陟峯顶。羽人启金扃。冥心观元化。彷佛见岳灵。历历指九区。苍苍辩四溟。陵谷若波涛。微茫讵可形。羣动争飞奔。大运无留停。仰视浮云征。空虚安可升。眇焉此浮骸。何堪为列星。愿留不死乡。炼骨引熊经。 

　　○饮酒四首 

　　清流众累集。性悟苦不早。身后名有无。生前亦枯稿。不赖忘忧物。何以写怀抱。刍狗视浮骸。万事皆草草。寿命由化迁。金石亦难保。敛襟独闲谣。江月上松杪。 
　　福端君不为。盛名岂敢居。列子老郑圃。何异凡民愚。六用俱可废。一真良自如。百年此形容。泡影现斯须。有生胡不乐。安有再来躯。箕踞竹林中。酌酒焚枯鱼。 
　　睫常在目前。如何目不见。死常随我身。如何我不患。好高穷远深。至近反忽慢。谁知袵席间。而乃即天汉。万古亦非遥。一息长无算。老彭与殇子。寿夭相等看。静观蜉蝣羽。可同白石烂。 
　　怒则乖天和。喜亦伤大雅。喜怒同使臣。胷臆若传舍。来去本无端。不乘车与马。一气自起灭。万形非真假。十年会此理。欲辩言愈寡。中心久藏之。当告知音者。 

　　○秋日寓唐子承秘书西园 

　　杖策步西园。被褐坐东轩。孤觞面菊圃。惟闻野鸟喧。昨朝秋雨足。菜甲生何繁。园丁荷锄去。荒草没篱根。南山当面立。晨暮洗心言。 

　　○大堤曲 

　　白面襄阳儿。素腕大堤女。何必芍药赠。日动心相许。骝马青丝缰。楼高独延竚。女萝附松枝。嬿婉东风里。愿为双鸳鸯。泛泛碧池水。 

　　○襄阳怀古 

　　襄阳白面儿。惯唱铜踶歌。汉水东流去。英雄可柰何。羊公石尚在。岘山高嵯峩。不见孟夫子。谁传妙句多。习池清且浅。双鲤跃春波。山风吹幅巾。照影何婆娑。登临前后事。水鉴色象过。吾将寻鹿门。披云巢松萝。下掬石上泉。茹芝消沉痾。丹砂多悞人。素心望匪他。 

　　○将游衡岳留别李九中 

　　洞庭南望草萋萋。江青枫□楚客悲。何处思君心最切。鴈回峯下寄书时。 

　　○赠荆门州卢晋山刺史 

　　百战曾收海上功。归来十载半成翁。笑携南国如花妾。不觉衣冠有晋风。 

　　○赠杨生惟德 

　　我在潇湘君在吴。十年踪迹各江湖。蓑衣细雨王侯宅。曾忆荆州旧酒徒。 

　　○宿紫霄宫月下望蜡烛诸涧 

　　千尺峯头明月辉。松盘石磴紫烟飞。步虚声落不知处。采药山中道士归。 

　　○感兴四首 

　　肝臂列为人。自知亦巳幸。循性即坦途。求名自贻病。 
　　商贾重财雄。巢许矜志节。朴朴同一心。欲辩何由说。 
　　试取百金剑。补履不如锥。洪纤各适用。彼此胡相疑。 
　　方诸能召水。磁石不引金。因知天下事。所贵在同心。 

　　○程仁卿从军自蜀还荆州诗以贻之 

　　长揖辞开府。悲歌下剑门。心长发自短。金尽舌犹存。负笈新诗草。披衣旧酒痕。锦城贵公子。谁是赵平原。 

　　○襄阳送刘近化山人北游 

　　意气重刘生。悲歌万里行。宝刀横白刃。骝马络朱缨。江汉分南楚。云沙靖北平。经过易水上。为我吊荆卿。 

　　○三月八日贱辰印别驾李方伯觞予命梨园弟子为寿诗以谢 

　　昔别信陵门。常思国士恩。激商知楚客。流羽辩梨园。竹里敕中馔。花间促上尊。千金酬一饭。吾亦媿王孙。 

　　○书李右承郭北山房 

　　栖托难高卧。行藏且岁时。从来燕客放。不怪楚人疑。时有青霞想。惭无玄豹姿。名山堪蜕骨。不遣报家知。 

　　○访华容孙兆孺山人 

　　江上逢孙楚。山中问鹖冠。秋云玄阁冷。夜雨敝貂寒。壮发何时变。衰颜此日看。岁华摇落尽。何处有江兰。 

　　○宿玄石山月下望洞庭湖 

　　五粒松枝酒。三花道士居。山空月愈白。湖阔水同虚。腾化术难就。纵横计巳疏。欲知投老地。惟有学樵渔。 

　　○送兆孺赴岳州府谒李刺史 

　　木落章华晚。帆飞梦泽云。莫挥长别泪。不是久离羣。鹦鹉休先赋。兰膏恐自焚。诸苹幸可荐。为我吊湘君。 

　　○北归留别兆孺 

　　泽国寒仍早。江城木叶稀。何人歌枤杜。有客赋无衣。沅芷宜修佩。商芝可疗饥。相思付朔鴈。还共楚云飞。 

　　○公安别孙习孺秀才还荆州 

　　惆怅孱陵道。江湖鴈正飞。万山风雪里。匹马郢城归。此日哀王粲。何年荐陆机。梁园零落尽。垂老欲谁依。 

　　○秋日同印别驾游桃川宫寻秦人洞 

　　殿阁夕阳外。花源楚水西。秦人不可见。洞草尚萋萋。九畹心空结。三湘望欲迷。探奇犹未极。还下武陵溪。 

　　○江边旅舍 

　　小榻微风入。开帘爱地偏。因知童仆好。更觉主人贤。客梦江声乱。乡愁夜雨悬。明朝秋巳半。又近菊花天。 

　　○同襄阳阮举人游楚山田家遇雨 

　　携酒依场圃。班□共老农。楼台一水外。风雨万山中。田叶浮逾绿。溪花湿更红。百年耕凿计。吾媿鹿门公。 

　　○江陵草堂典赁思寻投老之地 

　　裘马荆儿态。茳蓠楚客心。纵横术未就。佚老计相寻。玉佩遗湘浦。桔槔思汉阴。买山须近水。结屋白云深。 

　　○赠浙东王山人 

　　白酒时时醉。青山处处缘。满囊诗是画。尽室笔为田。自道贫非病。人嘲白尚玄。明朝到郢上。谁赠杖头钱。 

　　○寓天门山中思归江陵草堂 

　　短墙留鹤泽。衡宇俯龙桥。松粒酒应熟。梅花客可招。老思芳草卧。闲爱白云谣。楚笈行将负。全生事绣萧。 

　　○秋日同京山郝秀才饮唐子承西园 

　　茅屋松间好。柴门花下开。芙蓉临水槛。黄菊照尊罍。看剑招燕客。论文识楚材。溪边双白鸟。相对不相猜。 

　　○登仲宣楼值雨 

　　南国春留客。东风雨扬丝。江云迷楚望。野水接松滋。红湿桃花片。青回杨柳枝。空余怀古意。日暮倚楼时。 

　　○书南嵓宫后岩 

　　危石临松涧。悬岩启竹房。寻仙探玉洞。觅草得金光。杯狖隐还见。山精啸复藏。惭无辟谷术。丘壑兴何长。 

　　○下山小憩南嵓宫作 

　　铁锁下松关。琳宫俯石阑。采芝临绝巘。投馆记前山。林外青牛卧。云中白鹿还。重来炼金骨。不复忆人间。 

　　○寻玉虚宫周炼师 

　　水声悬木杪。犬吠隔花源。饮涧腾猨坠。争巢徤□翻。开山逢石□。斸药到云根。静爱宜栖士。因窥不死门。 

　　○鲁中挽何鸣岐 

　　之子鲁男子。为交老更新。犹存悬磬室。不见挂瓢人。泗上寻渔父。山中问隐沦。鳯兮今巳逝。此意向谁陈。 

　　○泗上赠吕侠士 

　　南游不得意。来问鲁朱家。生涩青楼妓。凋零白鼻騧。防秋　过鴈塞。校猎度龙沙。剩有缦缨带。时时拂剑花。 

　　○春寒睡起口号 

