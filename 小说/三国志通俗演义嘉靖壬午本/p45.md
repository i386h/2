<!-- { "loadSidebar": true } -->
　　却说关公正寻思之间，忽报有故人相访。及至请入，关公不识其人，乃问之曰：“公何人也？”答曰：“某乃袁绍手下，南阳陈震也。”公大惊，急退左右，问之曰：“先生此来，必有所为。”震出书一缄，递与关公。公举目视之，乃玄德书也。公拆开，其书曰：

　　备尝谓古之人，恐独身不能行其道，故结天下之士，以友辅仁。得其友，则益；失其友，则损。备与足下，自桃园共结刎颈之交，虽不同生，誓以同死。今何中道割恩断义？君必欲取功名、图富贵，愿献备级以成全功。书不尽言，死待来命。

　　关公看书毕，哭而言曰：“某非不欲寻兄，奈不知其所也。吾安肯事曹公而图富贵乎？”震曰：“玄德望公，泪不曾干。公既仗义，何不速归乎？”关公曰：“人生于天地之间，无终始者，非君子也。吾昔日曾对曹公言及此事，曹公已从之。吾已立功三件报其恩。吾来时明白，去不可不明白。吾作书烦公先达知兄长，待辞了曹公，奉嫂嫂回见。”震曰：“倘曹公不放将军，当如何哉？”公曰：“吾宁死，岂肯久留于此乎！“震曰：“公速作回书，某星夜持去，免致玄德之望也。”关公逐写书，答云：

　　某窃闻义不负心，忠不顾死，是大丈夫之志也。某自幼读书，粗知礼义，至于观羊角哀、左伯陶之事，论张元伯，范巨卿之约，未尝不三叹而流泪也。昔某守下邳，内无积粟，外无援兵；欲尽死节，奈有二嫂之重，未敢断首碎躯，死于沟壑。近自汝南方知信息，须当面辞曹公，奉送二嫂归也。昔日降汉之时，已曾预言；今已有微功之报，不容不从。忽得兄书，视之如梦。某但怀异心，天地可表；披肝沥胆，笔楮难穷。瞻拜有期，伏惟照鉴。

　　陈震得书自回。

　　关公即入相府，拜辞曹操。操知来意，乃悬回避牌于门。公遂怏怏而回，收拾一辆小车，选旧跟随者二十人，早晚伺候。甘夫人唤关公问曰：“叔叔近日行藏若何？”公曰：“只在早晚辞了曹公，便请嫂嫂上车。堂中所有原赐之物，尽皆留下，寸丝亦不可带去。”甘夫人曰：“叔宜上紧，勿得迟滞。”公又往相府拜辞，门首又挂回避牌。关公往数次，皆不放参。关公往张辽家相探，欲言此事。辽亦托疾不出。公思之曰：“此是曹丞相不容我去之意也。大丈夫既欲去，不动非丈夫也！”遂写辞书一封，辞曹公。其书曰：

　　汉寿亭侯关某，特沐再拜奉书汉大丞相曹麾下：某闻有天而有地，有父而有子，有君而有臣；天气应乎阳，地气应乎阴；万物若顺时，方可养群生，而成三纲五常之义也。某生于汉朝，少事刘皇叔，誓同生死。前者下邳失据，许降丞相，所请三事，已领恩诺，某所以归焉。拔擢过望，实难克当。今探知故主刘皇叔见在袁绍军中，身为寄客，使某旦夕不安。三思丞相之恩，深如沧海；返念故主之义，重若丘山。去之不易，住之实难。事有先后，当还故主。尚有余恩未报，候他日以死答之，乃某之志也。谨书告辞，幸希钧鉴！建安五年秋七月，关某状上。

　　公遂将累次所赐金帛，一一封记，悬寿亭侯印于库中。

　　平明，请二夫人上车。二十人扶事，另遣人于相府下书。关公上赤兔马，提青龙刀，护送车仗径出北门。门吏当之。关公怒目横刀，大喝一声，门吏皆避去。关公出门，呼从者曰：“汝等护送车仗先行，但有追赶者，吾自当之，勿惊动嫂嫂。”从者推轮送车，望官道进发。

　　却说曹操正论关公事未定，左右报关公呈书。操接书看毕，大惊曰：“云长出矣！”又有北门守将飞报关公夺门而去，车仗鞍马皆望北行。又家中人来报说：“关公尽封所赐金银等物。美女十人，另居内室。其寿亭侯印，悬于库中。原拨答应人，皆不带去，只与原跟从二十人，小车一辆，随身行李，平明时去了。”众人闻之，尽皆愕然。忽一将挺身而出，大叫曰：“某愿将半万铁骑，去生擒关某，献与丞相！”毕竟要赶关公者是谁，且听下文分解。 

关云长千里独行
　　却说要去追关公者，众视之，乃猿臂将军蔡阳也。原来曹操部下只有蔡阳不服关公，常有谗谮之意，故要去赶。操曰：“事主不忘其本，乃天下之义士也；来去明白，乃天下之丈夫也。汝等皆可效之。”后史官览关公传而言曰：“两尽其忠，世称义勇。”遂赋诗曰：

　　刺良恩已报曹公，辞魏归刘两尽忠。

　　威镇许都谋涉远，当时义勇有谁同！

　　曹操叱退蔡阳，不肯教去。程昱曰：“关某不辞丞相，不奉钧命，何如？”操曰：“使归故主，以全其义。”昱日：“丞相虽能舍之，诸将皆不平也。”操曰：“何为不平？”昱曰：“关某有三罪，以致众怒。且关某昔日在下邳，事急来降，丞相遂拜为偏将军，三日一小宴，五日一大宴，上马金，下马银。虽建奇功，即拜寿亭侯之职，恩荣极矣。一旦弃丞相而去，不能尽忠。其罪一也。不得丞相之命，飘然便行，欲杀门吏，不遵国法。其罪二也。知故主之微恩，忘丞相之大德，乱言片楮，冒渎钧威。其罪三也。今关某若归袁绍，是纵虎伤人也。不若遣蔡阳赶上诛之，绝此后患。”操曰：“不然。吾昔日曾许之，今日故舍之。若追而杀之，天下人皆言我失信也！彼各为其主，勿追也。”遂喝退。后史官裴松之评曰：

　　曹公知公而心嘉其志，去不遣追以成其义，自非有王霸之度，孰能至于此乎？斯实曹氏之休美！

　　宋贤有诗曰：

　　功成自合归玄德，解印封金离许都。

　　不羡金银光照室，惟思恩义走长途。

　　人言俊杰千年少，我道将军万古无。

　　不是追兵无铁骑，曹公尤重去时书。

　　又诗曰：

　　三国初争势未分，独行谋策最机深。

　　不追关将令归主，便有中原霸业心。此言曹公平生好处，为不杀玄德，不追关公也。因此，可见曹操有宽仁大德之心，可作中原之主。

　　程昱曰：“云长不辞而去，终是缺礼。”操曰：“彼曾到相府几次，被吾避之。吾所赐金帛皆留还我，此云长乃千金不可易其志，真仗义疏财大丈夫也！此等之人，吾深敬之！”程昱曰：“久后为祸，丞相休悔！”操曰：“云长非负义之人也。彼各为主，岂容人情耶？想云长此去不远，吾一发结识他，做个大人情。先教张辽去请住他，我与他送行，将一盘金银为路费，一领锦袍作秋衣，教他时时想我。”程昱曰：“云长必不回来。”操曰：“吾引数十骑去，使张辽单骑先去请。”

　　却说云长所骑赤兔马，日行千里，本是赶不上；须要相傍车仗而行，不敢纵马，按住丝缰，缓缓而走。忽听有人叫：“云长且慢行！”关公自思想：“呼我字者，必不是害吾之人。”遂叫车仗从人只管大路紧行，“吾自理会”。回头视之，见张辽拍马而至。关公持青龙刀，勒住赤兔马，问曰：“文远莫非来擒我乎？”辽曰：“吾身无片甲，手无军器，何必生疑？丞相知兄远行，特来相送，并无伤害之心。”公曰：“丞相此来，必有他意。”辽曰：“丞相已言‘彼各为主，勿追也’，容兄自去，以全其义。为不曾相送，自轻身而来也。特令小弟先来请住兄长。”公曰：“便是丞相领铁骑来，吾愿单骑决一死战！”

　　关公约回数十步，立马于霸陵桥上望之。见操引数骑飞奔前来，背后皆是许褚、徐晃、于禁、李典之辈。操见关公横刀立马于桥上，令诸将勒住马匹，左右摆开。关公见众将手中皆无军器，因此放心。操曰：“云长何故行之太速耶？”关公马上欠身施礼，曰：“关某日前曾禀丞相。今故主在袁绍处，不由某不星夜去也。累次造府，不得参见，故拜书告辞，封金解印，纳还丞相。万望丞相不忘昔日之言。”操曰：“吾以取信于天下，安肯有负前言？恐将军于路缺费，特具路费相送。”一将马上托过黄金一盘。公曰：“累蒙恩赐，尚有余资。留此黄金以赏战士，关某途中不劳恩赐也。”操曰：“特以少酬大功万一耳。”公曰：“久感丞相大恩，微劳不足补报；异日萍水相会，别当酬之。”操笑而答曰：“云长忠义之士，恨吾薄福，不得相从。锦袍一领，略表寸心。”令一将下马，双手捧袍过来。云长恐操有变，不下马来，用青龙刀尖挑却锦袍披于身上，勒马回头称谢曰：“蒙丞相赐袍。”遂下桥望北而去。许褚曰：“此人无礼太甚，可以擒之！”操曰：“彼一人一骑，吾二十余人，安得不疑焉？吾言既出，不可追之。”曹操自引诸将回城；于路嗟叹曰：“汝等众将当效云长，以成万世不朽之清名也！”后有诗曰：

　　将军降汉不降曹，千里寻兄岂惮劳。

　　送别许都关外路，刀尖曾挑锦征袍。

　　关公来赶车仗。约行三十里不见。云长正慌，走马四下寻之。忽见山头一人高叫：“云长且住！”公举目视之，见一人约年二十有余，黄巾锦衣，持枪跨马，引百余步卒下山。公问曰：“汝何人也？”少年弃枪下马，拜伏于地。云长恐诈，勒马停刀，问曰：“壮士愿通姓名。”答曰：“吾本贯襄阳人也，姓廖，名化，字元俭。因汉末世乱，流落江湖劫掠，自己聚众五百余人。恰才同伴杜远下山巡哨，误将两院夫人劫掠上山。吾问从者，云是大汉刘皇叔夫人。吾即拜于地下，问其来意，为说将军盛德，吾欲送下山来。杜远其言不逊，被某杀之，今献头与将军请罪。”关公曰：“二夫人何在？”化曰：“恐伤害，留在山中。”公教急请下山。

　　不时，百余人簇拥车仗前来。公即下马，提刀于车前，问候曰：“嫂嫂受惊，关某之罪也！”二夫人曰：“若非廖将军保全，已被杜远所辱。”公问左右曰：“廖化怎生救夫人？”左右曰：“杜远劫上山去就要与廖化各分一人为妻。廖化问起根由，好生拜敬；杜远不从，已被廖化杀之。”关公听言，遂来拜谢廖化。化欲以部下人送关公。公寻思此人终是黄巾贼之类，若用为伴，人必耻笑，公乃辞谢曰：“感谢厚意。争奈曾与曹公说誓，愿千里独行。日后相逢，必当重谢。”廖化拜送金帛，云长不受。化遂拜别，自引人伴投山峪中去了。后来化为将军。

