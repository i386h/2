<!-- { "loadSidebar": true } -->
　　查君原愽在童孺时也独检押不狎戯尊府主事翁一愚择所宜诸子授之遣从祝郎中惟贞游祝君逺大器之学成取进士为主事吏部上其绩天子褒嘉之尚加毖懋见之制词者如此而一愚翁之义方祝君之心授率无易于此焉君取毖以名其斋以上本三事之训以持循而致重也视臬吾闽谒予云庄求记君朴讷沉永刚中而柔畜实过于华有毖道焉按毖慎也以侈对则约以怠对则敬满对则谦疎对则密夫约则鲜失敬则吉谦则受益密则不至害成蔽以一言畏而已慎所以继畏也易震之象曰洊雷震君子以恐惧修省恐惧畏也修省其慎也君子有所惊惧修正其身思省其过咎而改之有周身之防有克治之勇有制事决几之豫有所畏有所慎也无所畏恶不至哉自夫淫醟饥饱劳逸之无节病入之然后实腠理固元阳始不慎而终慎也抗悬流争怒峡曲折以济如砥之川而舟溺焉险则慎慎则济夷则不慎不慎则不能以济戒慎之功其容斯须离耶治身如治疾防欲如防盗临事如蹈虎渉氷如张机审括无敢有茍焉耳夫然后存省功宻日改月化优入贤君子而无难若处若显委时命而聴之无容心焉树竒节还古风发彪炳之文以茂光伟之盛谁御哉君曰谨受教正徳甲戌夏四月旣望莆云庄防人林俊记
　　竹亭记
　　予友胡先生竹亭性嗜竹始商荆南也因行署之竹结亭对之号因以立矣历秋官大郡大藩至于今左辖或仍其有或承其匮或地无可致心固与之则固竹亭也湛翰林甘泉序备矣夫竹无情者人则有情人之美不自见寄之竹以见固有有而似无而愧与自贼其美而惭者矣有假以自文因以自放以贻竹之辱者矣俛仰今昔爱莲爱菊爱梅者何限独濓溪柴桑孤山以名物之美亦有以人见焉者矣竹自武公之后自见者谁欤七贤二仲吾惧夫竹之不吾与也夫道隂阳刚柔而已凡植之族木少阳故刚草少隂故柔而各类为清浊松竹刚之清蕙兰柔之清故君子儗贞于松竹儗芳于蕙兰樗栲萧艾其无谓取之刚柔失位而得气浊也先生安定名又居鄱湖多竹之地亦旣倾而与之矣痩劲清逺温乎其如玉而不倚不随絶凡格以独超埃之上自诸生与予友四十年始见之如巨区新竹解箨而出林继则緑叶翠茎洒清飚而擎素雪继则玉质金声实坚以好材而取宣和合信纪要而纂随器使无不如意弥纶防賛召仪鳯而书获麟妙用神化其将有属矣先生循竹之性以移竹之情而显收夫竹之用珍实懿望与竹相始终予不揆欲私附武公不知予容否也正徳甲戌秋九月下浣莆田见素子林俊记于云庄青野











　　见素集巻十
　　钦定四库全书
　　见素集卷十一
　　明　林俊　撰
　　记
　　龙溪修复庙记
　　昌黎氏以社稷孔子并祀致隆杀于以功以徳之间杜樊川以为善尊孔子夫徳配天地固也宰我子贡有若孟子尤善尊者程子谓语圣不异贤于尧舜语事功也则尤以功名昌黎语或未详樊川固未察也夫圣而行道于一时未若删述六经明其道以垂宪万世圣而师也故自京师以及天下学必庙孔子龙溪庙学枕芝峰以正挹龙腾之秀储英妥灵令以为不已利也易偏左士积弗平罗守列为复伦堂旧之庙未复罗以迁去仍袭者乆之士滋弗平史侯立诚以进士来令毅然任复曰邑与学谁利泥均尔位寘复为宜吾将图所弗病在民与弗替在庙徐而举之节缩浮费一再嵗居以仅赢潘侯旦之适守也续而足之逹之巡按张君景阳谓宜具材攻位付能于陈文真董以邑幕李济程材校功侯身莅之庙庑堂斋绰楔栏槛易者复废者新而凡阙者以完丹漆鲜烂奎章腾照守偕僚贰上官侯崇阮侯芳龚侯震胡侯宁道共幸文昌之符愽士潘君荣呉君璋关君文英具书陈生餗请记惟世道系人材学校羣材之地如金之冶孔子其型范也火候视至铸不出型范之外而苦窳破裂中间得承其似以重副人意者恒少七十高弟子孔子身陶铸之而物品人殊矧流而愈异者乎司马谈以隂阳儒墨法名列六家班固増而为九庄周肆诋圣谟李斯坑学徒焚其书以尽视学佛者流祖尚顾有愧矣方今士无异业儒冠衣皆诵法孔子者也其所型范果神防如顔妙领如曽成徳如冉闵逹材如由赐者乎推孔子所优用而未用者时而举之如虞五人周十人者乎如殷三仁无忘故主为烈者乎如宋四儒开道学之传为盛者乎承其似固在此也夫复学之旧小也抑末也复心之旧大也其本也予俊也甘执役孔子广复庙学之意为诸贤诵之相规之言非以告君子也正德十年乙亥春二月望莆田见素子林俊记
　　杏坛授受记
　　杏坛在曲阜西八里吾夫子讲道之处按杂记夫子出鲁东门过杏坛曰臧文仲誓盟坛也援琴而歌寓睹物之感因之而讲道焉堂曰教授堂孔庙之前其遗址也相传钟离意修夫子车身入庙拭劔履张伯除草堂下得白璧七枚伯懐其一其六以白之意意置之几前床有夫子瓮意发之得素书曰后世修吾书董仲舒防吾车拭吾履钟离意璧有七张伯懐其一若叔世防讳之书好事之说固以诬夫子也明帝幸夫子宅命太子诸王讲经堂上干兴间孔道辅又起为坛环植以杏名杏坛昭灵迹焉呜呼容知一席之土为太极之先造化之祖品彚之纽牙六经之精血天枢地衡万古人心之纲常命脉也哉是图峰壷为吾弟待弼所作图夫子起今之诸子也杏坛逸响传濂洛关闽凡四振紫阳之响传复斋山以授我巨轩松湖二父子而于野慎斋玉井子木四孙又兼四如之传祖孙兄弟家自师友铎音泠泠然传我三复又我敬斋殆八世及予而响絶矣昔楚昭王欲以书社封夫子子西曰王之使诸侯有子贡者乎辅相有顔回者乎将率有子路者乎官尹有宰予者乎王曰无噫斯予所不附人数者也周公之不梦乆矣临河之操丘陵之歌鳯伤麟喟时有婴怀者林诸子其将无家学一念哉附四子以望鲁宫墙以乞灵夫子吾家一响又于兹有续矣诸子识之是嵗正徳乙亥六月上浣见素子俊焚盥百拜谨记
　　味蘖记
　　予他乏技能颇颇窃喜士自幸世尝说欧阳文忠公名喜士而士常负公予未见其然也可为世道幸矣晚又得秋官副郎王君时行以重副予意时与泛木兰歩青野陟仰高周览八极就云庄而憩息焉君别号味蘖旣又更号蘖谷予曰无王懿敏家法然哉君曰无之懿敏以文正子自苦甘而苦也大用苦而苦耳大用起真州农家先高祖尺籍于莆贫不自活者四世则随俗尔尔大用生八月而孤十四嵗而失其恃虽天幸一第而食于官者以浅居无一锥之恃嵗时托神主侨寓以祭记曰伤哉贫也魄也何所神也者其何依生者其不足谋也蘖味之苦世之苦有过大用者乎噫深矣故蘖之不足而谷取焉予为之恻然易明夷艰贞彖曰利艰贞晦其明也大之穷其初一曰穷其穷而民好中夫处伤处贫当晦其明正其志安其穷乐天知命而好中者如此环复消长之防盖有俟之道焉复生于剥者也物不可以终尽故受之以复苦有甘道焉深谷为陵生忧患而死安乐其胜指哉昔范文正公杜祁公皆起孤寒位通显为宋元臣夫有其立则有其地蘖谷其二公为心哉予将取得士之幸矣蘖谷曰谨受教正德乙亥夏六月望鳯山见素子林俊记于云庄青野
　　城新城记
　　新城属建武本南城黎川旧镇附呉荆与闽粤相犬牙乌合之众星流电出雨至而风防居之人苦之宋绍兴间析为县丛山孤寄而地常夜惊自逆瑾搜括财公私以尽盗戢戢然起而抚之长林饶之桃源瑞之华林汀之大帽与荆粤之宼日垂涎建武新寄命虎口者数嵗民愿城令徐侯绣以时诎也强应之筑土而城高八尺上覆以草徐忧去黄侯文鸑来令叹曰茍矣夫以寻筑而寻补孰若一劳而永逸且新虽小实招武之咽喉建武之屏蔽新可守则远迩可应智可谋弱可备敌可以战而勇可以追非独新利也士民以为然合而议之城厚一丈高加以尺者六址内外以石者半垣而甓者半周九百丈堞者若干铺者三十六铁而门者四东曰望闽西曰通济南曰昌文北曰朝宗楼而覆之费之直以邑之租与力之众寡丰啬为限计旣足责之自营而督以监干令惟视坚脆前却以为劝惩画既定以白于总制俞公諌巡按某君某皆以为宜拣日授方百堵并作宪副杨君璋以兵备临视申令责成役奋而功以就邑人乐之因正郎李君泰郡守何君垕请记于予夫设险所以守国武牢营而郑人惧东阳城而莱子以服息无时之备观敌审势以逸而代劳城未可无筑也然亦未易筑者财与力民出也其可图始乎哉非有以恊于下则怨生而谤起上亦因以弗信弗信则阻矧兹大役也哉故甘心临事之悔而絶意先事之防善令者亦惟无怨于民尔矣孰肯贻乆安若是耶抑是城民惟令副也庸无民之副哉旣劳思节之旣费思复之雪寃宣滞谨视其乐苦推心而垂仁者无乎不至亦如城然祗见其恃而不见其厉民安于令亦如安于城然而不见其为功则侯之城城其亦城人心之地哉予侯乡旧新予旧抚属也尤私之故以属侯与嗣侯而者正德乙亥莆田见素子林俊记于云庄青野
　　峰湖记
　　峰湖本方壷樵谷故錬冶处梅峰东引而水与湖防山截焉嘉树蔽亏修竹环映无飘浮歊之所城中隐一山林残碾防灶叅错于假山方池磴回川曲之间又若挽馽络以游乎方之外予友陈君敦贤爱之翔其直而市之徙文峰之居居焉因引为号乆之曰无殆神仙者流意固有寓其未足告也抑地之名旧名之我亦熟矣吾取其似代之易峰湖黜虚就实援之彼以入之于此吾儒运化殆其然欤神仙吾不得而知也世无是人则冝无是事倡为是説非独方士之妄盖有托而逃者矣君风神清脱运博而操之要视天下事若无其难在司諌有直声逆珰时例与调停方壷所以寄也起藩参又起臬贰提学悬穹付以待者不浅峰湖无蚤计耶士君子身虽庙廊未尝一日忘林木鱼鸟之思峰湖常在烟霏泡沫流上而生灭者秪见其小也傅岩渭滨南阳藏声巻影拔俗而离世一旦乗时应防使人指而骇曰此筑徒也渔軰也耕流也突然起其若是烈也是固吾儒作用之常要之于山水不为无助山受而大水受而深积而至于含元气宰化机长养万族賛发育以逓承二五之匮峰湖固寓彼而取此矣其独留情一玩适间哉若乃酬云水赴烟霞还迹山灵梅山香山争其高西湖鉴湖争其净冽峰湖十年外事未晩也正德乙亥秋仲鳯山见素子林俊记于云庄青野
　　龙岩儒学改立记
