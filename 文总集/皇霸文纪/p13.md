<!-- { "loadSidebar": true } -->
　　一防诸侯令曰非帝之命毋有一日之师役再防诸侯令曰养孤老食常疾收孤寡三防诸侯令曰田租百取五市赋百取二关赋百取一毋乏耕织之器四防诸侯令曰修道路偕度量一称数薮泽以时禁发之五防诸侯令曰修春秋冬夏之常祭食天壤山川之故祀必以时六防诸侯令曰以尔壤生物共官请四辅将以礼上帝七防诸侯令曰官处四体而无礼者流之焉莠命八防诸侯令曰立四义而毋议者尚之于官听于三公九防诸侯令曰以尔封内之财物国之所有为币弟子职【八章○困学纪闻曰弟子职汉志附于孝经朱子谓疑是作内政时士之子常为士因作此以教之又曰大戴记之夏小正管子之弟子职孔丛子之小尔雅古书之存者三子之力也】
　　先生施教弟子是则温恭自虚所受是极见善从之闻义则服温柔孝弟毋骄恃力志毋虚邪行必正直游居有常必就有徳顔色整齐中心必式夙兴夜寐衣带必饬朝益莫习小心翼翼一此不懈是谓学则
　　右学则
　　少者之事夜寐蚤作旣拚盥潄执事有恪摄衣共盥先生乃作沃盥彻盥泛正席先生乃坐出入恭敬如见賔客危坐乡师顔色毋怍【席叶祥籥切客叶恪】
　　右蚤作
　　受业之纪必由长始一周则然其余则否始诵必作其次则已凡言与行思中以为纪古之将兴者必由此始后至就席狭至则起若有賔客弟子骏作对客无让应毕遂行趋进受命所求虽不得必以反命反坐复业若有所疑捧手问之师出皆起【否叶鄙客叶恪让叶平声行叶杭】
　　右受业对客
　　至于食时先生将食弟子馔馈摄袵盥漱跪坐而馈置酱错食陈膳毋悖凡置彼食鸟兽鱼鼈必先菜羮羮胾中别胾在酱前其设要方饭是为卒左酒右酱告具而退捧手而立三饭二斗左执虚豆右执挟匕周旋而贰唯嗛之视同嗛以齿周而有始柄尺不跪是谓贰纪先生已食弟子乃彻趋走进潄拚前敛祭
　　右馔馈
　　先生有命弟子乃食以齿相要坐必尽席饭必捧擥羮不以手亦有据膝无有隐肘旣食乃饱循咡覆手振袵扫席已食者作抠衣而降旋而乡席各彻其餽如于賔客旣彻并器乃还而立【席音若】
　　右乃食
　　凡拚之道实水于盘攘臂袂及肘堂上则播洒室中握手执箕膺揲厥中有帚入戸而立其仪不忒执帚下箕倚于戸侧凡拚之纪必由奥始俯仰磬折拚毋有彻拚前而退聚于戸内坐板排之以叶适已实帚于箕先生若作乃兴而辞坐执而立遂出弃之旣拚反立是恊是稽
　　右洒扫
　　暮食复礼昏将举火执烛隅坐错总之法横于坐所栉之远近乃承厥火居句如矩蒸间容蒸然者处下捧椀以为绪右手执烛左手正栉有堕代烛交坐毋倍尊者乃取厥栉遂出是去【所叶梳果反下叶户者叶渚去上声谭苑云此弟子执烛之礼也古者无烛台以人执烛檀弓曽子疾革童子执烛是也蒸薪也椀楚辞所谓悬火今之提灯栉旧本作即叶音烬栉即皆假借字正作从火从収与眘同音音烬朕媵送字皆以説文□字解云□声】
　　右执烛
　　先生将息弟子皆起敬奉枕席问何所趾俶袵则请有常则否先生旣息各就其友相切相磕各长其仪周而复始谓弟子之纪
　　右退习【或分有常则否以上为请袵下为退习今从管子合为一章】
　　懿氏【史记田齐世家作懿仲】
　　卜妻陈敬仲繇【左传陈宣公杀太子御冦厉公子完字敬仲奔齐桓公使为工正初陈大夫懿氏卜妻敬仲其妻卜之曰吉卒以女妻敬仲生穉孟以田为氏】
　　鳯凰于飞和鸣锵锵有妫之后将育于姜五世其昌并于正卿八世之后莫之与京【卿叶墟羊切京叶居良切○妫陈姓姜齐姓并于正卿即桓子大于齐莫之与京谓成子得政至后田和簒齐为诸侯传孙为齐威王】
　　晏婴【字仲諡平莱之维夷人厯事灵公庄公景公为齐相】
　　内楹示子书
　　【晏子病将死断楹内书焉谓其妻曰楹也语子壮而视之及壮发书书之言曰】
　　布帛不可穷穷不可饰牛马不可穷穷不可服士不可穷穷不可任国不可穷穷不可窃也【晏子春秋】
　　同前【说苑】
　　布帛不穷穷不可饰牛马不穷穷不可服士不可穷穷不可任穷乎穷乎穷也
　　齐人
　　纳景公谮晏子书
　　【晏子相景公其论人也见贤而进之不同君所欲见不善则废之不辟君所爱行巳而无私直言而无讳有纳书者云云公以为然晏子入朝公色不悦故晏子归备载使人辞曰婴故老悖无能无敢服壮者事辞而不为臣退而穷处东畊海濵公自治国权轻诸侯身弱髙国公恐复召晏子】
　　废置不周于君前谓之专出言不讳于君前谓之易专易之行存则君臣之道废矣吾不知晏子之为忠臣也【晏子春秋】
　　齐豆铭【三十字考古】
　　姬宗母作太公郭公□公鲁中□伯孝公胡公豆用蕲眉夀永命多福永寳用【蔡博士云按齐世家言太公之卒百有余年子丁公吕伋始立如公以下三世至孝公始见于史自吕伋十四世矣】
　　纪【附】
　　纪国金壶丹书【晏子春秋齐灭纪景公游于纪得金壶发视之中有丹书公曰善哉食鱼无反恶其鱢也勿乘驽马恶其取道不逺也晏子曰不然食鱼无反毋尽民力乎勿乗驽马无置不肖于侧乎公曰纪有书何以亡也晏子曰婴闻之君子有道悬之闾纪有此言注之壶不亡何待乎】
　　食鱼无反勿乗驽马











　　皇霸文纪巻五
　　钦定四库全书
　　皇霸文纪巻六　　　　　明　梅鼎祚　编
　　晋
　　献公【名诡诸曲沃武公子其先周成王封同母弟叔虞于唐改号晋至文侯弟成师封于曲沃传及孙称伐晋有其地是为武公】
　　伐骊繇【国语晋献公卜伐骊戎史苏卜之曰胜而不吉遇兆曰】
　　挟以衔骨齿牙为猾戎夏交猝【齿牙为猾以象防口之为害也此为伐戎获骊姬乱晋之兆】
　　骊姬繇【晋献公伐骊戎克之获骊姬有宠欲以为夫人卜之不吉筮之吉公曰从筮卜人曰筮短长不如从长且其繇曰云云及骊姬立果作难杀太子申生而逐二公子】
　　专之渝攘公之羭一薫一莸十年尚犹有臭【渝叶夷周切羭叶同渝臭叶丑鸠切○渝变也攘除也羭美也言变乃除公之美十年有臭言善易消恶难除也】
　　伯姬繇【左传晋献公筮嫁伯姬于秦过归妹之暌史苏占之曰不吉其繇曰】
　　士刲羊亦无衁也女承筐亦无贶也西邻责言不可偿也归妹之暌犹无相也震之离亦离之震为雷为火为嬴败姬车说其輹火焚其旗不利行师败于宗丘归妹暌孤防张之弧侄其从姑六年其逋逃归其国而弃其家明年其死于髙梁之虚【衁音荒丘叶丘于切家叶攻乎切○归妹上六无应所求不获故爻辞云女承筐无实士刲羊无血将归女于西而遇不吉之卦故知有责让之言○暌乖离之象相助也二卦变而气相通震为雷离为火嬴秦姓姬晋姓火动炽而害其母故为女嫁反害其家害母者震木离火木为火之母也原注未明○震为车离为火上爻在震则无应故车脱輹在离则失位故火焚旗车败旗焚故不利行师还害母故败在宗邑○暌上九爻辞云暌孤先张之弧处暌之极失位孤絶故遇冦难而有弓矢之警○震为木离为火火从木生离为震妹于火为姑谓晋公子圉质于秦穆公以女妻之子圉逃归晋得立是为懐公故秦女称懐嬴秦复以妻公子重耳晋惠公死之明年重耳入杀懐公于髙梁是为文公皆其应也】惠公【姬姓名夷吾献公子】
　　遗里克书【献公薨公子夷吾重耳俱在外里克杀奚齐悼子夷吾使郤芮厚赂秦约曰即得入请以河西之地与秦又遗里克书秦穆公发兵送夷吾入而立马是为惠公惠公入杀里克而背秦之赂】
　　诚得立请遂封子于汾阳之邑【国语】
　　舆人诵【国语曰晋惠公入而背内外之赂舆人诵之○惠公初求纳许秦以河外列城五许里克以汾阳之田百万丕郑负葵之田七十万及入立皆背之秦伐晋战于韩原获晋侯旣而】
　　【归之】
　　佞之见佞果丧其田诈之见诈果丧其赂得国而狃终逢其咎丧田不惩祸乱其兴【佞叶称因切田音与陈同诈叶庄助反○佞谓里丕诈谓秦见佞见诈俱谓惠公也丧田丧赂谓不得其赂地狃忕也咎谓惠公败于韩不惩谓丕郑复欲与秦共纳重耳惠公杀之】
　　恭世子诵【国语晋惠公改共世子臭达于外国人诵之郭偃曰甚哉善之难也君改葬共君以为荣也而恶滋章十四年君之冡嗣其替乎其数告于民矣公子重耳其入乎其魄兆于民矣若入必伯诸侯以见天子其光耿于民矣○共世子申生也献公时申生为骊姬谮死葬不如礼故改葬之惠公烝于献公夫人贾君故申生臭达于外不欲为无礼者所葬也】
　　贞之无报也孰是人斯而有是臭也贞为不听信为不诚国斯无刑媮居幸生不更厥贞大命其倾威兮懐兮各聚尔有以待所归兮猗兮违兮心之哀兮嵗之二七其靡有防兮若翟公子吾是之依兮镇抚国家为王妃兮【报叶敷救切懐叶胡威切哀叶于希切○以正葬之不见听也信心行之不见诚也惠公偷窃居位徼幸而生国人畏惠公思重耳也靡有防者亦亡谓子圉也翟公子指重耳时出居于翟也言重耳当霸诸侯为王妃耦】
　　舆人诵【左传晋侯宋公齐国归父崔天秦小子憖次于城濮楚师背酅而舎晋侯患之听舆人之诵子犯曰战也战而胜必得诸侯栾贞子曰汉阳诸姬楚实尽之思小惠而忘大耻不如战也楚师败绩】
　　原田每每舎其旧而新是谋【每平声谋音媒○每毎美貌喻晋军美盛若原田之草每毎然可以谋立新功不足念楚成王赠送之旧惠也】
　　文公【名重耳献公子】
　　合诸侯盟【说苑晋文公合诸侯而盟于是君子闻之曰文公其知道乎其不王者犹无佐也】
　　吾闻国之昏不由声色必由奸利好乐声色者淫也贪奸者惑也夫淫惑之国不亡必残自今以来无以美妾疑妻无以声乐妨正无以奸情害公无以货利示下其有之者是谓伐其根素流于华叶若此者有患无忧有防勿弭不如言者盟示之【正一作政】
　　厉公【名夀曼景公子】
　　鄢陵繇【左传晋侯将伐郑郑人使吿于楚楚子救郑六月晋楚遇于鄢陵厉公筮之史曰吉其卦遇复曰】
　　南国防射其元王中厥目【复阳长之卦阳起于子南行催隂离受其咎离为诸侯又为日阳气激南飞矢之象及战射楚共王中目】
　　平公【名彪悼公子】
　　赐郑公孙段防
　　【郑伯如晋公孙段相甚敬而卑礼无违者晋侯嘉焉授之以防】
　　子丰有劳于晋国余闻而勿忘赐女州田以胙乃旧勲【左传○子丰段父州田晋邑】
