<!-- { "loadSidebar": true } -->
　　翰林撿詩莆田黃行中為余言其鄉有徐氏者故詩書家居壺山之麓東隴之里累世矣至士德甫始徙居黃石盖去壺山之麓十里所士德甫沒其三子長曰孟博不忘厥祖之所居也偕其二弟即其父所築之前而面壺山作堂名之曰賓壺求為之記余未嘗識孟博兄弟而行中端重謹信不妄交際孟博兄弟之為人可知矣賓者敬以接之也父者吾身之所從出也祖者又吾父之所從出□而上之皆吾祖也皆吾之所從出也先儒論禮以立冬祭始祖立春祭先祖盖曰始祖厥初生之祖也先祖初祖以下高祖以上者也冬至一陽之始立春生物之始皆象其類而祭之也象其類有致愛敬之禮則即所居而致愛敬焉者天理在人心自有所不能已也夫巋然而寺乎吾前則吾起居出入無不接乎目接乎目則動乎中怵焉而興感肅焉而起敬者自無一朝一夕之間豈必象其類而後然也哉吾於徐氏斯堂盖有以知孟博兄弟重本敬始之惓惓也嗚呼恒人知愛敬於其父也於其祖盖有間矣况□而上之者哉夫知重其祖其必知重其身又可以推見孟博兄弟之為善者歟吾又聞壺山莆中之最勝處也隱者之所樂而神人仙子往往出沒於其間夫徐氏之祖有靈焉其必不去此而精神相感氣類相通其必有致愛敬而受福者歟堂凡若干楹作於某年月孟博之弟仲曰某季曰某皆可為徐氏孝孫云 

　　○思政堂記 

　　治事之後堂名思政者求善其政也為政有道也未得夫道必求諸心方清靜無事不與物接之際靈臺湛虗道無不存一念之興則道隨著焉故凡官府皆有退處燕休之居豈徒息勞而佚倦哉亦以專一其志而將致夫無窮之道也廣德州及所隸建平縣凡民之戶幾萬幾千有奇田之稅歲幾萬幾千有奇且在邦畿之內也於為之守而善其政殆難矣哉廬陵羅坤泰之為知州也勤其政而愛民如子蚤暮察其所欲惡盡心而為之州治之後有堂久圯矣因其舊葺之而加閎焉闓爽靚深喧囂之聲塵襍之迹皆不及可以疏暢煩欝澄心願神而啟發靈智公暇則於此用其心於所未至名曰思政之堂問求余為記君子居官本之為持身上之為事君下之為治民五者其要也必端其在己而勉於臣職不使有所不盡厚於民生不使有所不足夫欲其然也其道有不思而得者乎庶事叢脞乎前而人異情時異宜也欲隨事酌其情權其宜而不由乎思可乎猝有過舉焉不遠而復亦未必不由乎思也入而思之出而行之政有不善焉者冥矣坤泰可謂得為政之道歟坤泰永樂戊成進士由庶吉士擢今官和厚明敏而有志焉為廣德未踰年吏部尚書蹇公奉　詔廵撫過之民耆老年餘人詣公言知州之賢能仁愛已也其得民如此非得為政之道而然歟如其求道而不已焉將民之戴之豈有窮乎且後之繼坤泰而居者無窮也如皆求其道而不已將民之戴之又有窮乎以是復坤泰為記而併以告夫來者 

　　○東畊記 

　　客有過余譚東畊子之事者曰所居吳淞江之上九峰三泖之涯其為人質實無聲色之娛惟勤穡事歲東作既興每旦率子弟載耒耜畚鍤往治播種暮乃息或日中躬任餉饁有餘暇而天日融霽曳杖行□間察視所不及迨夏耘其勤如之秋穫勤亦如之計其歲中三時之日率什六七在田歲以為常有愛之曰盍少自逸耶曰吾民耳顧無他材能可以裨於時又不自力以食及欲仰食乎人耶而其積有餘遇公府徭賦令下必先趍事曰凡吾民得安乎田里足乎衣食無彊凌眾暴之虞而有仰事育之樂者上之賜也吾既無以報大德又不盡力於此何以為人乎余聞客之言嘆曰嗚呼世之人盖有非其力不食者矣如惓惓於　君上之大德不敢忽忘非知本者能之乎誠使世之為民者其所存皆然俗化可厚而刑罰可以無用也客聞余言曰願書之遂為之書東畊子潘民字大本東畊其號余未嘗識東畊子皆得之於客客為中書舍人潘謙盖其兄云 

　　○梅溪書室記 

　　梅溪羅宗智甫惇德博學藏書甚富盖自伏羲至於文武自周公孔子至於周程朱張自經史諸子至於稗官小說其書多具既以為自脩之資又推以教其子孫及其鄉人之俊秀而名其藏書施教之居曰梅溪書室間命其子敬來京師求為之記夫道原於天命之性而行於彛倫日用之間其所以然者則具載聖賢之書而古教法必先致知深造而不已則有以明夫性德体用之全而成已成物亦將馴至大至善之域矣故學必本乎讀書書固不易得也而况處乎山林僻遠幽敻之地哉使得書而讀而又得師若□溪書室然者非學者之幸歟推其本非由於宗智甫也仁歟梅溪在泰和東南兩舍許其山水環抱明秀其原田廣衍彌望皆沃壤處乎是者皆有以厚其生而適其意無慕外之累而其人又多秀敏惇厚之資則其於為學宜易成也前二百年溪之東曾秀峰先生以清文粹德教授於鄉文丞相實出其門雖丞相非一師而曾氏在其里塾要其所浸溉深矣令羅氏積書以教將無繼昔人而起者乎羅族出清湖故廬陵世家有科苐於宋兄其徙梅溪至宗智甫盖七世云 

　　東里文集卷之一 

　　●東里文集卷之二 

　　記 

　　◆記 

　　石里茅屋記 
　　常州府廟學重脩記 
　　稼軒記 
　　滁州重建辭翁亭記 
　　壽徵庵記 
　　竹林清隱後記 
　　樵雪齋記 
　　石岡書院記 
　　齊壽堂記 
　　顏樂堂記 
　　江陰縣先聖廟學重建記 
　　文丞相祠重脩記 
　　楊氏祠堂復建記 

　　○石里茅屋記 

　　石田茅屋者刑部尚書太梁趙公以名其宴休之居也士之有道也不以貴富賤貧而易其所守盖道內也貴富賤貧外也主乎內者既定則凡其外者舉不足以奪之故窮不加損焉達不加益焉顏子有王佐之才使得時而行之其心固不改簞瓢陋巷之時而孟子亦稱柳下惠不以三公易其介盖惟中之所守確乎不可拔而以之遇則可以建功不遇亦可以自樂非志於道者不足語此公少嘗樂于耕讀而有志用世既發身科目事太祖皇帝為夏官属超遷浙江參政太宗皇帝臨御徵為少秋官改冬官又改春官遂進大宗伯改大司馬仁宗皇帝嗣位惓惓於慎刑罰又改大司寇遭逢列聖敭歷中外三十餘年預大議輔大政位高而祿厚自恒情觀之則向之韋布所樂豈復有一毫尚留念慮哉然此非可以論公也公學博而識遠志高而才大推其心盖惟天下寧謐　朝廷尊安生民樂業邊境無事公之樂也矧今聖明在位方圖任老成公宜益攄嘉猷以輔建太平安得慕彼而違此哉而平昔畎畝之不忘于以見其心非酣溺於富貴其風可以廉貪而敦薄者盖於士俗有警焉士奇與公同□朝二十餘年相知為舊間嘗属余記其石田茅屋余重其可有警也遂為之記 

　　○常州府廟學重脩記 

　　學校王政之大端民有飬而無教則不可與圖治故建國君民教學為先教道行民知務德斯風俗可厚人材可興而治效可得自昔為天下盖未有□學校而能為治者我　國家自祖宗之世崇重學政皇上纘承大統益敦飭勵而郡縣奉承有祇有怠故學之振舉有能有否常有學數百年中厯兵□屢燬屢復洪武初廟學一新加于舊觀歲久而敝永樂初撤而再新益加其舊既二十年廟學復赦時郡守貳咸闕推官楊誼自監察御史來獨署郡事進謁先師退就學館顧瞻嗟咨曰是可後乎即謀修葺而計費甚鉅方事營度郡之好義咸願有助出貲市材諏日鴻工仆者植之傾者正之撤壤去腐易之以新工善□良既堅既好廟自大成殿東西序戟門靈星門學自明倫堂志道據德依仁游藝曰齊及賓客之位會饌之舍至於庖廩靡不具完彩繪煥然不浮于度是役也費不出公顧為之有道民爭勸義經始於某年月成於某年月盖始終皆誼之勤而後知府于文自山西按察僉事來同知張宗璉自大理寺丞來同志恊贊用充記事時大理寺卿胡公槩奉　命廵撫蘇常諸郡亦勤助相盖政之張弛存乎人郡縣吏有不知究大體祗德意而旦莫弊弊案贖期會以為能趍走迎餞以為賢者固不能知飬民為何事其能知學校教化之為重哉之數君子皆起家進士知所先務宜其克恊於斯舉也常自太伯延陵相繼讓大利其人至于今知捐剝為義也自子游親承孔子之教而率人於學道其遺化猶在鄉也矧今為畿內郡涵濡聖化之密且久宜其興起於善之易也則游學於斯必有仰惟聖朝之德意及諸君子之用心鄉人長老之勞勤而作其自勵之志將見教化益行賢才不乏鄉閭禮遜駸駸乎治平之盛者皆自茲始於是府學教授余學□等謀記其成而属江陰縣學教諭陳孟旦來求文而能道脩學之詳者今禮部尚書郡人胡公郡人之助義者眾周孟敬朱善慶其臣□歟 

　　○稼軒記 

　　夫務適乎己而無天下生民之思者凡民耳士以及人為□道明於己而或退食其力求幽閒無用之地以自適焉者盖安命守義不擇己者之為而非士之素志也古之君子□往昔然每和王行敏通春秋大議志高才博喜譚當世事□人□會行敏出論說娓娓於視今富貴有位人當其意者無幾評□是非高下持禮義曲直人不少□□人以義正過行敏率能屈服甚或如之□□亦不□也此非其能明於內□豈苟為自高也故其父柏□先生嘗僉藩憲典大郡有惠利於民弟行儉今為學士於翰林掌　制命天子左右譽望蔚然行敏獨家食澹泊自適曰士各有命安吾義與命耳買田百□畝於邑西半□□□廬舍田間躬率僮奴治耕堰求為■〈阝唐〉備旱乾其用力勤歲穫常厚雞豚之畜日蕃而□兼魚鱉菱芟之利日用所需悉具飽食無事讀書茅簷之下聲聞林外天氣晴煦不之舍南之舍北與□農相娛嬉或數月一入城就其素所知已晤言少□掉臂遽去其宴息之居數楹質樸闓爽題曰稼軒軒之前天柱三顧諸峰蒼然秀拔而大江橫其下啟北戶而望則武姥之山巉峭奇特而吏胥一跡不及門嘉客時至野服出迓相與坐軒中必具酒酒酣擊瓦缶歌古人田園之詩樂客客或問平居所侶指■〈阝唐〉下白漚及窓外脩竹數干挺曰何莫非吾侶也盖終歲悠然忘世榮辱行儉在京師聞之躍躍有歆豔之意已而其同寮君子聞之皆有歆豔意相與賦稼軒之詩余竊嘆曰士知命而樂非賢者不能然命豈一於窮與達哉賢者亦豈自棄夫天之所予已者而終不用哉觀行敏所用於己責於人又豈幽人處士可以終其身也哉盖昔人有稼名其軒者矣彼未必有行敏一日之樂而其惓惓當世之心未嘗已也亦其不忍自棄夫天之予己者也古今人豈相下行敏有不反而思作而跂乎行儉既稡稼軒之詩寄行孰余於行敏非交游一世之好故請以余言書諸□中使勉焉 

　　○滁州重建辭翁亭記 

