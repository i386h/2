<!-- { "loadSidebar": true } -->
　　曩在凤台时，袁禧庭少尉鸿庆，曾诵某题《背面美人》一绝云：“不堪回首应怜汝，果是何心懒对侬。”词意新颖未经前人道过。 

　　玉台新咏 
　　陈徐陵编《玉台新咏》，己作亦列其间。髫年诵读，心常疑之。后阅其书，知南宋时已有两本。明人重刻，窜乱弥多。张嗣修茅国谱本，更非其旧，惟南宋永嘉陈玉父本，差可依据。近时冯舒所校，多以为凭，然舒亦不免于臆改云云。由此观之，徐陵之诗，当是后人窜入，不然复成何体例耶。国朝纪容舒所撰《玉台新咏》考异十卷，详列诸本，一一证其是非，引据颇为博洽，读之可以了然。 

　　古别离 
　　余曩作《古别离曲》云： 
　　但愿舟无帆，但愿车无轮。 
　　使我同心侣，不为远行人。 
后随家君之粤，山东道上，见手车顺风皆使布帆，长江中洋船皆有火烨，日可千里，又戏成云：　　但愿车有帆，但愿舟有轮。 
　　愿我同心侣，归来老乡邻。 

　　宜少耕诗 
　　宜少耕名绶，壬戌进士。有《古意》云： 
　　夫婿去临邛，绣阁空春色。 
　　妾貌不如人，敢怨郎情薄。 
得诗人忠厚之旨，其《赠偷儿》云：“无他长物堪言赠，若攫残书子亦迂。”妙语解颐，令人轩渠不已。 

　　心字香 
　　范石湖《骖鸾录》云：“番禺人作‘心字香’，用素馨茉莉半开者，着净器，薄劈沉香，层层相间，封之。日一易，不待花蔫，花过香成。”蒋捷词云：“银字筝调，心字香烧。”《广东新语》屈大均诗： 
　　多烧心字是心香，茉莉黄沉共作芳。 
　　香是番禺心字好，紫烟一缕结鸳鸯。 
即谓此也。 

　　小孤山题壁 
　　小孤山在大江之中，危峰峭拔，屹立中流，与彭浪矶相对。故东坡诗中有：“舟中贾客莫漫狂，小姑前年嫁彭郎”之句。往来词人，题咏伙矣。而写景者多，寄情者少。惟尚熔绝云： 
　　烟波万顷尽模糊，壁立谁知有小姑。 
　　绝妙凌云一枝笔，可怜沦落在江湖。 
情景兼到，当为此题绝唱。又咸丰中洪秀全之乱，小孤山沦为贼砦，楚南彭雪琴侍郎玉麟统师江右，克复小姑，有诗纪事云： 
　　书生挥指战船来，江上旌旗一色开。 
　　十万雄师齐奏凯，彭郎夺得小姑回。 
亦巧合也。 

　　闺怨诗 
　　人之境遇不同，其爱憎亦异。石门吴菊裳《闺怨》云： 
　　春色一庭老，开帘对落花。 
　　生憎双燕子，絮语傍窗纱。 
陈璨霖亦有闺怨云： 
　　独卧绣窗静，月明宿乌啼。 
　　不嫌惊妾梦，羡汝是双楼。 
一怨得直，一怨得婉。 

　　赠雏妓诗 
　　直北道上题壁，每有游戏诗词，作者不署姓氏。曾见某题《如梦令》一阕，赠雏妓云： 
　　越女生来窈窕，怀抱琵琶轻巧。且莫听琵琶，先把双钩看饱。真好，真好，侬爱通身都小。 
又某断句云：“可怜人似琵琶大，也抱琵琶笑向人。”均一凄恻动人，此生公眼前说法法也，正未可以游戏目之。 

　　仲初诗 
　　王仲初之“当窗却羡青楼倡，十指不动衣盈箱”句，本《列女传》，引古语“刺绣文不如倚市门”之意，“船中养犬多食肉”句。乃翻谚语“宁为贫家儿，不作富家犬”之意。然不善取材，于诗品终不无少损，无怪后人啧啧也。 

　　雪樵诗 
　　“谁家儿哭欲肠断，阿母酣眠正未醒。”此鹿雪樵《昨夜》诗也。村憨情状，读之令人笑。 

　　杨柳枝 
　　昔年待试都门，读书法华禅林。有锡公纶，未详其爵字，投诗数章。其题余集者，爱忘其丑，多谀少规，故未录。《杨柳枝》二首，轻轻着笔，是此体正格。诗云： 
　　秦淮雨后润无尘，拂面和风柳色新。 
　　最是水晶帘掷处，绿阴罨映倚楼人。 
又： 
　　东风吹绿短长条，婀娜轻盈未易描。 
　　他日灞陵桥上过，也应不似旧时腰。 
录之以报赏音。 

　　调笑诗 
　　父母为儿女联婚，相攸则易，窥妇则甚难也。每有趁未纳采以前，强其母率女往婿家答拜者。女儿幼小，似知似不知也。戚某初议婚时，某友戏成绝句调之云： 
　　女儿娇小貌如花，妆罢随娘往婿家。 
　　拜罢姑嫜拜姊妹，不知谁是阿奴他。 
他字叶韵，颇得女郎口吻。 

　　老举 
　　粤中呼妓女为老举，随园以为即举举师师之意。余在梧郡游永春花园，壁上见有某书集渔阳绝句一首。云： 
　　南湖新涨水连天，花气熏人又破禅。 
　　少日题诗无恙否？此中曾泊孝廉船。 
诗有别趣，故录之，以备一说，或以为举与妓粤音相近，老举即老妓之讹，其说近是。 

　　山静主人诗 
　　曹文正公赐第在京师南半截胡同，余于乙丑冬安砚其家。曾孙二人，年皆童稚。架上书不下万卷，尽饱蟫鱼。一日偶检《续鸳湖棹歌》一卷，中夹小笺，书一诗云： 
　　弓鞋小试下珠楼，翠锁重门一院愁。 
　　燕子似怜人寂寞，双栖絮语话温柔。 
末署山静主人，楮叶犹新，知非旧物。询于刘念堂世兄，始知为孙文定公孙妇某作也。孙夫妇时占脱辐，故诗若寄意。然言为心声，读其诗可知其遇矣。 

　　痴语入诗 
　　余戚某童时，喜读书，而性最痴。侍官任所，时署中人均呼为书呆子。一日早起，谓某婢曰：“尔昨夜梦见我否？”答曰：“未”，大斥曰：“我昨夜梦中分明见尔，尔何以未见我。”怒扑之。往诉于母曰：“痴婢该打，我昨夜梦见他，他坚说未梦见我，岂有此理耶？”人咸笑之。髫年时听长者述说，因不去怀。余之《古意》诗云： 
　　少女牵郎衣，欲言低俯首。 
　　昨夜梦欢来，欢曾梦侬否？ 
即祖此意。 

　　嵌字楹贴 
　　京师伶居妓馆，笔墨多有可观。楹贴一端，尤以嵌字工巧为尚。前之“秋水为神玉为骨，芙蓉如面柳如眉”无论矣，后之继者，如如意云：“都道我不如归去，试问卿于意云何？”太平云：“过眼烟花成太息，当头风月费平章。”玉琴云：“花覆茅檐，可人如玉。月明华屋，伴客弹琴。”大姑云：“大抵浮生若梦，姑从此处销魂。”采珠云：“欲采不采隔秋水，大珠小珠落玉盘。”素卿云：“樊素情锺白太傅，长卿意注卓文君。”某人代友赠穉青云：“徐穉果然名下士，小青原是意中人。”数联皆工整可玩。 

　　断句 
　　“千古美人全福少，六朝才子至尊多。”不知谁人句也，何铁琴司马为余诵之。 

　　女儿红 
　　扬州土人，谓萝葡红而小者，为女儿红。自初冬卖至晚春，其色娇艳可爱。钱塘韩就之曰：华扬州画舫词有句云：“一种柔情人不觉，春心浓透女儿红。”即谓此也。 

　　女训 
　　普兰岩将军陀保送女联珠有句云：“出嫁自应遵妇道，居家不似在官时。”二句可补入女训，为挟贵骄夫者戒。将军又有《春草诗》三十首，郭莼香司马和而刊之。常自佩“戎马书生”小印，其风流儒雅如此。 

　　红花埠题壁 
　　曩在春明，于友人处见有谢韵芳女史《绝命书》一纸，词甚委曲，不甚记忆。大致韵芳为王公子诗婢，自受春风一度，蚌竟含珠。大妇从而媒孽之，逼归厮养。谢致书乞归，为邻儿误落，中有“三日不来，以阿芙蓉从事”之语。书为宣南坊某会馆人检拾，抄贴各巷，寻其居址，都人士率能言之。嗣在山东红花埠逆旅，见有天壤王郎题壁五绝诗，意与书词吻合，殆即薄情之王公子。诗云： 
　　漫将容貌拟朝云，才调原堪敌左芬。 
　　记得断肠词句好，陶然亭麓一孤坟。 

　　果然天壤有王郎，此语回思却亦当。 
　　我是负卿复何语，不应飞语听妻房。 

　　华笺尺幅意千重，絮语叨叨说恼侬。 
　　卿事尽教厮养误，至今遗恨阿芙蓉。 
　　 
　　伤心悔恨忽交加，一误何堪又再差。 
　　死后春蚕犹有子，不知今去落谁家？ 

　　倏然蓦地浪涛生，仓卒驱车出凤城。 
　　刘媪不来卿不死，疑团终古不分明。 
按诗意谢已饮药，死王郎始悟。似此负心人，顾安得虬髯公攫之为下酒物哉。 

　　双飞燕 
　　舟楫之目，雅俗不同。粤西谓两人四桨者，曰“蜻蜓艇”，言如四翼鼓动也。一人两桨者，曰“双飞燕”，其名尤雅。然未见前人入咏。诗人彭星丞光辅有《池南曲》云： 
　　朝来折杨柳，折柳织筠篮。采荷花，荷花满池南。 
　　池南侬家住，门前垂柳树。愿藉双飞燕，棹入花深去。 
其运用典雅如此，又为后来添一诗料。 

　　调某广文赋小星启 
　　香河陈砥堂先生，官天津学博。时有同事某广文，履任未久，辄遭奉倩之伤。以衾裯独抱，思赋小屋。陈为物色之，事既谐，而广文教之读书习字，锺爱逾恒。陈戏为小启调之。其词云： 
　　司铎新膺，鼓盆旋赋。 
　　重谋鸾续，频倩蜂媒。 
　　讵物色之几经，竟低昂而莫就。 
　　尔乃寻香妆阁，空忆菱花。 
　　因而问渡津门，寄怀桃叶。 
　　恰值绿珠有赠，用联缔足之缘； 
　　未免红袖关情，倍逾画眉之宠。 
　　如花美貌，眷言顾之（广文姓）； 
　　咏絮才高，何惭白也（姬姓）。 
　　具此灵心慧质，雅宜茹古含今。 
　　用将帐底芙蓉，移作门中桃李。 
　　鸳帏悄寂，女博士进而受经； 
　　马帐深沉，莽先生今将传火。 
　　案头灯影，拂花影之迷离； 
　　盒底脂香，蘸墨香而馥郁。 
　　向枕边而问字，鸡舌香含； 
　　坐床下以学书，免毫磨秃。 
　　消受春风一度，弥添满座之风； 
　　沾濡化雨多番，强半巫峰之雨。 
　　探取枕中之秘，讲解从头； 
　　提防胯下之锥，殷勤刺股。 
　　多以为富，俾寝馈乎大家； 
　　引之入深，得胚胎乎诸子。 
　　有时轻拢粉项，面命兼及耳提； 
　　有时略接樱唇，指画自须口授。 
　　有时低垂鸳颈，妙议应有会心； 
　　有时尖耸凤翘，弟子居然高足。 
　　倘真精之未得，尚须卿自事钻研； 
　　如一间之可通，问是谁为开茅塞？ 
　　闲曹无事。郑康成何嫌往诉之频； 
　　清兴既阑，边孝先又作欲眠之态。 
此则可补入文章游戏。 

　　子重诗 
　　刘子重秋曹铨福，别号“白云吟客”，嗜金石，善画梅兰。终日缦袍敝屣，晏如也。在京与余为石交，游田盘归，以纪程诗见示，中有和段甲岭题壁一首序云： 
　　壁有某女子题诗，以段甲为断家，和者甚众。有‘断甲何如作断家，祗因飘泊在天涯’之句。因戏和云： 
