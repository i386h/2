<!-- { "loadSidebar": true } -->
　　枇杷雨足风日清故人别我豫章城相思一日复相见使我白发生千茎章江碧树三十里马蹄蹴蹋青云起问谁此地最知心槐里堂中好兄弟
　　泮浦书堂
　　上山逐翠羽入海探明珠翠羽出南粤何如阿翁筑堂儿读书翁昔有堂临泮浦羣山如龙青入戸弦歌声绕五羊城直把番禺作邹鲁仙梯曽蹑广寒宫教铎来振东湖东昨者王门一相见襟懐磊落生秋风何当借我端溪砚醉墨淋漓写诗卷生男但学梁伯鸾翠羽明珠何足羡
　　送钟孟振服满之京
　　豫章城中头白乌结巢树头生好雏一朝雏飞上天去夜夜思归故巢树故巢树老何所依葬乌在山雏乃归雏归哑哑不见母三年泪洒坟前土雏今振羽挟青云五色凤凰同作羣上林有枝风日好雏兮上天当及早
　　赠峡川僧
　　山色谿声语未终朝天又拜紫泥封薝卜林中洒甘露犀牛扇低扬清风我亦平生爱山野师今共结东林社稍待枇杷春雪晴乗闲来借支郎马
　　题夏珪画
　　三日大醉唤不醒梦到九叠芙蓉屏两崖中断冩飞瀑匹练界破青天青髙人似是陶与陆坐听松声饮山渌觉来忽向画中看回首秋云满岩谷
　　送继甫之京
　　尔祖文章妙天下前朝声价髙班马黄金有像铸莫成白雪无弦和应寡我识若翁东海边与子论交三十年茅屋萧萧坐风雨布衣落落栖林泉九重诏下徴贤士眼中之人得吾子凤鸟及时当一鸣神驹堕地须千里官船十月渡龙河有信还凭白鴈过圣徳如天无逺近除书早晚定如何
　　和朱彦伦教谕题山水障歌
　　蓬莱仙人居五城六鼇戴山波不惊吮豪池头阎画史扫雾驱烟移翠屏城中无山爱山好凭轩迥出秋云杪似有青猿隔薜萝直疑白鹤回穹昊此中逸兴浩无边流水桃花心杳然括苍先生偶相过想像石门之洞天石门洞口松花老中有飞泉来一道丹崖拔地千仞髙玉笋凌空众山抱轩辕骑龙登上台下视培塿皆蒿莱从今慎勿念乡里一日看画须千回
　　扬子江阻风戏柬同舟诸友
　　金焦两山青突兀人言下有蛟龙窟风吹浪打船头白日低昂天倒流安得列御冦三清八极同遨游
　　送王河泊
　　楚人歌竹枝呉人歌白苎寄言黄帽郎停舟向江渚江渚清涟漪江风吹客衣三载一朝别宁无千里思子乗道上车我戴山中笠它日若相逢还当下车揖雩阳好山水三江接龙门愿托双鲤鱼时时寄平安
　　望云轩与太学生焦思齐赋
　　白云何重重乃在蜀川之西芙蓉之峰太学儒生念慈母望云千里心忡忡朝望云在西夕望云在东白云有聚散此心无终穷儿昔在家时手种冝男草阿母倚堂门看花顔色好儿今两年不得还梦里犹懐蜀道难秋风吹梦渡江去飞绕太白峨眉间意匠经营劳画史别情深似巴江水丈夫当学狄司空读书莫忘孝与忠
　　题文昌圗
　　星中之君号文昌开辟造化分黄脩髯玉立颀而长黼黻云汉昭天章驾风鞭霆游八荒下视九防烟苍苍我欲从之翺且翔翩然骑云朝紫皇勾陈武森在傍呈琅玕兮沐恩光是用作歌孝友张福我寿我期无疆
　　一天秋月为侯少府作
　　仙人髙居鹊华峰手把五色金芙蓉骖鸾翳凤朝九重翩然出入蓬莱宫轩辕上天骑白龙羣臣泣抱乌号弓八年鸿胪賛翊功帝命出佑天南东凤城百雉盘脩虹海水直与银河通仙人披锦袍玉立氷壶中笑呼东方白兎公周覧八极氛埃空广寒三万六千戸借问谁持修月斧上界清虚隔风雨应知照见颠崖苦儿寒思母衣儿饥思母哺莫向人间照歌舞为天作眼万万古
　　题兰雪轩
　　鲁连解世纷谈笑却秦军功成蹈东海千载扬清芬皎皎天上雪可以比髙洁英英谷中兰可以喻清节开元供奉李谪仙神交倜傥知仲连一歌清风洒兰雪读之使我神飘然凤凰山前隠居者水石轩亦潇洒何时酌我葡萄醅大笑长歌呼白也
　　望三茅山
　　吾闻句曲三洞天此地往往多神仙三茅兄弟链金液何年驾鸿凌紫烟大峰小峰青可爱中峰更在丹霞外似闻碧落度笙箫仿佛泠风振环佩停车一覧心神开忽有白鹤从东来明当借我上天去手把芙蓉朝玉台
　　鸳湖舟中玩月四月十五夜
　　团团三五月挂在鸳湖东方舟泛流光坐我青天中低头看月月在水倒影嫦娥呼不起三更露下苎袍凉怳然濯足银河里城南斗酒真珠红与月共醉蛟人宫醒来月落不知处张帆且趂清明风
　　题梅花村民为严司征作
　　我昨梦入梅华邨清晨有客来扣门为言渝川一佳士貌比玉雪清而温平生爱种罗浮树仿佛罗浮洞中路积雪拥门三尺深渔歌樵唱无寻处主翁杖策何逍遥出门一色皆琼瑶缟衣仙人夜相访緑毛么凤鸣交交寄言渝川士何为自慕邨野人调羮不入商家鼎止渴不给曹公军萝窓一榻延素月醉来自卧梨花云我今尚被微官缚梦中犹想邨中乐凭谁唤起何水曹岁晚题诗寄东阁
　　梅月双清歌为宪司经歴赋
　　罗浮仙人乃在琼瑶台炯然玉立无尘埃乾坤清气不常有白月飞上青天来常时见花不见月一色梨云万株雪只今有月复有花幕府芙蓉共清彻吾闻扬州何水曹东阁赋诗清兴髙又闻孤山林处士诗名清似西湖水吁嗟今夜月曽照古时人古今同一趣花月长相亲氷为神兮玉为质铁石心肠人不识防当弄影舞婆娑花前重冩双清歌
　　寿乐堂为潘上舍题
　　陈绮席进华觞听我长歌寿乐之髙堂堂中老人寿而康金兰玉树森在傍世人但愿生儿早儿未成人亲已老惟有潘家好弟兄亲年未老儿长成防衣朝朝舞花影红烛夜夜闻书声进华觞陈绮席五福之中寿居一明年儿当五鼎食人生此乐无终极
　　题具庆堂为赵叅议作
　　日出大梁城照见黄河清黄河清见底四海歌升平紫垣星髙黄道正积善之家有余庆平原赵公忠孝门食君之禄承君恩承君恩食君禄白发髙年膺五福堂前大椿八千岁架上羣书三万轴请以五色线为补舜衣裳普令天下人同登具庆堂爱日熙熙舒以长颠崖化为仁寿域万亿苍生赖苏息
　　题清致轩
　　玉湖清氷清彻底铜盘甘露甘如醴一洗胸中万斛尘挥毫濯以蔷薇水坐中賔客且勿喧聴我长歌清致之髙轩闻道幽居最清絶人物似是瀛洲仙五峰佳气郁不散仰见华盖当中天朝朝拄笏延爽气空翠飞落轩楹前自从负笈登太学借问不归今几年山猿野鹤岂无梦緑萝夜月秋姢姢万先生何磊落在山泉清出山浊手把芙蓉朝紫皇下上青云骑一鹤防当四海澄其源白日洗天风雨作
　　题雷节妇
　　凤凰丹山穴雌雄两相依凤兮一去不复返孤凰绕树鸣声悲堂前有五桂一一青琼枝雏今文采生光辉飞翔阿阁登天墀瑶池流玉浆圃产金芝孤凰形影自相吊风雨故巢终不移
　　赠张将军
　　张将军乃是留侯之子孙英姿卓荦超凡羣帝令洗劔沧海水东逾旸谷西昆崘捷如抟风之快鹄矫若运海之游鹍我愿千万年海水直与黄河清海为濠山为城四境不闻金革声
　　东旭轩
　　我昨梦见摩尼幢智幢道人忽相过笑指东方海日红怳如东旭轩中坐浮生扰扰大梦中几度金鸡啼向东百年三万六千日日出日没皆虚空道人还家见东旭尔轩何异吾家屋当窓寳树唱天鸡随地金沙接旸谷我今去蹋东华尘曙色苍凉朝紫宸万井辘轳霜满袖回头却笑轩中人
　　丰城寳劒歌送李判簿之京
　　丰城双劒如双龙何年沈伏泥沙中腾辉夜夜射牛斗紫气化为千丈虹不逢张雷识奇寳至今甘与凡铁同太阿龙泉雌与雄玩之翕歘生雷风开元供奉佳孙子磊落奇才有如此手提三尺阴山氷鸊鹈膏凝白鹇尾一劒跃入延平津一劒飞腾如有神双劒相离复相见何况乡里同心人我歌双劒篇酌尔一桮酒防行髙步上星辰有待云霄重回首
　　椿藼堂为宪史张彦文作
　　吾闻广成子千二百歳居空同又闻麻姑仙三见清浅蓬莱东此皆荒唐何足道不如灵椿与藼艸灵椿得夀歳月长藼艸忘忧顔色好秀州孝子留侯孙园有灵椿堂有藼岁岁花开黄鹄嘴慈亲白发倚堂门儿昔在家时读书秋树根上堂问甘旨下堂候寒温儿今髙步霜台表回望白云心懆懆但令一日简书稀归着斑衣舞晴昊岂不闻留侯曾进黄公履岁晚相从赤松子千载云仍有祖风移孝为忠照青史
　　题画
　　逺公昔住庐山下一十八人同结社到寺闻钟即皱眉只有柴桑姓陶者不知何人写此圗风致还似东林无阿翁手持九节杖一童抱琴不受呼今人古人同一调虎谿何必传三笑题诗寄谢香鑪峰待我来蹑金芙蓉
　　听雨轩为夏节兄弟作
　　朝聴西窓雨暮听西窓雨暮暮复朝朝弟兄同笑语雨声一夜隔天涯兄在它乡弟在家千里情牵湘水竹三年梦绕锦城花吁嗟人事何草草出门不如在家好在家听雨声在牀出门听雨声在道原上不须悲脊令堂下不须栽紫荆愿言四海皆兄弟来向夏家听雨声
　　送别峰上人之京
　　我闻澄江净如练优鉢昙花世稀见千载髙安古道场师来重把犀牛扇先皇在时常引见诏许谈经明光殿尚方云锦赐袈裟甘露天防分内膳翩然卓锡鸡鸣峰帝遗渡桮来向东神机鼓舌走飞电玉麈到手扬宗风白云在天无所住塔前双桧为龙去一夜呼龙入鉢来森然化作唐朝雨五色丝纶下九天师今又蹋大江船山色谿声何限意緫归八万四千言
　　题云海
　　兹上人号云海一脉曹谿镇长在何年桮渡东海门拾得海底瑚根上有六鼇峰灵结胚腪置之太华芙蓉盆中有灵响含清温灵泉贮空碧倒影莓苔痕上人临流筑髙轩平地幻出只陀园繙经洒以甘露言寳花乱落青瑶琨我亦平生好禅者十载梦游双树下正思执热濯清涟何由借我支郎马
　　岘山樵隠歌为二令刘克和赋
　　刘侯襄阳人自言襄阳好樵居卜隠岘山阳汉水一江流浩浩朝汲江上水暮樵山中云拂石坐埀钓读书行负薪笑杀风流晋山简习家池头意萧散小儿拍手唱铜鞮马上归来不知晚更忆羊公堕泪碑英雄一代令人思鸣笳叠鼓白日动千载以来如见之汉江之水蒲萄緑日暮行歌大堤曲大堤女儿花满头把臂蹋歌歌不足宦辙东西十五年前程如此隔三千夜来梦逐南风去直到厐公旧宅前石田可耕山可屋瑶草金芝满丹谷功成它日赋归来我亦相从学樵牧
　　赠医士郜士清
　　丹井西头山泽癯平生爱读轩辕书石田有芝养白鹤琐闼无佩悬金鱼前年别我朝天去药笼参苓随所寓归来卜筑两山间绕屋杏花春满树木兰之楫沙棠舟市上孰知韩伯休一水相望五十里峡云江树思悠悠
　　题望云圗
　　我家望云二千里君家只隔一江水北堂岂无藼草花生男不得长在家愿儿读书忠与孝阿母看花长夀考母昔在家时佩以宜男草母今生子后慈顔长不老树藼北堂下叶叶书带长儿年日以盛母寿日以康儿有昆崘桃寿母三千歳儿有紫霞觞劝母花前醉富春水有金鲤鱼富春山有油壁车有车可乗鱼可脍歳歳看花北堂背
　　送禢二令秩满之京
　　我闻南州古南雄梅花庾岭当春风乾坤旁薄毓神秀乃有文章禢迪功三载作官东海邑顽夫能廉懦夫立胥曹束手戒贪婪丑类革心俱辟易杏花二月春雨晴东风嫋嫋吹华旌今年攷绩之瑶京耄倪夹道相送迎使君此行须奏最复见疲氓借河内
　　送百戸徐叔平之甘州
