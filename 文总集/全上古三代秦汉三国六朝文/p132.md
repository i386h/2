<!-- { "loadSidebar": true } -->
　　丹字仲公，琅邪东武人。元帝时举孝廉为郎，迁博士，免。成帝初州举茂材，复补博士，出为东平王太傅，入为光禄大夫，丞相司直，给事中，历少府、光禄勋侍中、太子太傅。哀帝即位，为左将军，赐爵关内侯，领尚书事，代王莽为大司马，封高乐侯，徙大司空，免。平帝即位，征诣公车，复赐爵关内侯，寻封义阳侯。卒，谥曰节侯，有集三卷。
　　◇上书言封丁傅
　　古者谅暗不言，听於冢宰，三年无改於父之道。前大行尸柩在堂，而官爵臣等以及亲属，赫然皆贵宠，封舅为阳安侯，皇后尊号未定，豫封父为孔乡侯，出侍中王邑、射声校尉王邯等。诏书比下，变动政事，卒暴无渐。臣纵不能明陈大义，复曾不能牢让爵位，相随空受封侯，增益陛下之过。间者郡国多地动，水出流杀人民，日月不明，五星失行，此皆举错失中，号令不定，法度失理，阴阳溷浊之应也。臣伏惟人情，无子，年虽六七十，犹博取而广求。孝成皇帝深见天命，烛知至德，以壮年克己，立陛下为嗣。先帝暴弃天下而陛下继体，四海安宁，百姓不惧，此先帝圣德当合天人之功也。臣闻天威不违颜咫尺，愿陛下深思先帝所以建立陛下之意，且克己躬行，以观群下之从化。天下者，陛下之家也，市附何患不富贵，不宜仓卒。先帝不量臣愚，以为太傅，陛下以臣托师傅，故亡功德而备鼎足，封大国，加赐黄金，位为三公，职在左右，不能尽忠补过，而令庶人窃议，灾异数见，此臣之大罪也。臣不敢言乞骸骨归於海滨，恐嫌於伪。诚惭负重责，义不得不尽死。（《汉书·师丹传》）
　　◇建言限民田奴婢
　　古之圣王莫不设井田，然后治乃可平。孝文皇帝承亡周乱秦兵革之后，天下空虚，故务劝农桑，帅以节俭。民始充实，未有并兼之害，故不为民田及奴婢为限。今累世承平，豪富吏民訾数钜万，而贫弱愈困。盖君子为政，贵因循而重改作，然所以有改者，将以救急也。亦未可详，宜略为限。（《汉书·食货志》：哀帝即位，师丹辅政建言。）
　　◇劾奏董宏
　　宏知皇太后至尊之号，天下一统，而称引亡秦以为比喻，诖误圣朝，非所宜言，大不道。（《汉书·师丹传》：高昌侯董宏上书言，宜立定陶共王后为皇太后。事下有司，时丹以左将军与大司马王莽共劾奏。）
　　◇共皇庙议
　　圣王制礼取法於天地，故尊卑之礼明，则人伦之序正；人伦之序正，则乾坤得其位而阴阳顺其节，人主与万民俱蒙佑福。尊卑者，所以正天地之位，不可乱也。今定陶共皇太后、共皇后以定陶共为号者，母从子、妻从夫之义也。欲立官置吏，车服与太皇太后并，非所以明尊卑亡二上之义也。定陶共皇号谥已前定，义不得复改。《礼》：父为士，子为天子，祭以天子，其尸服以士服」。子亡爵父之义，尊父母也。为人后者为之子，故为所后服斩衰三年，而降其父母期，明尊本祖而重正统也。孝成皇帝圣恩深远，故为共王立后，奉承祭祀，令共皇长为一国太祖，万世不毁，恩义已备。陛下既继体先帝，持重大宗，承宗庙天地社稷之祀，义不得复奉定陶共皇祭，入其庙。今欲立庙於京师，而使臣下祭之，是无主也。又亲尽当毁，空去一国太祖不堕之祀，而就无主当毁不正之礼，非所以尊厚共皇也。（《汉书·师丹传》：郎中令泠褒、黄门郎段犹等奏言，宜为共皇立庙京师。上复下其议，有司皆以为宜如褒、犹言，丹议。）
　　◎孙宝
　　宝字子严，颍川鄢陵人，为郡吏。成帝初署御史大夫主薄，拜议郎，迁谏大夫。鸿嘉中选为益州刺史，免，复拜冀州刺史，迁丞相司直，拜广汉太守，征为京兆尹。哀帝即位，征谏大夫，迁司录。忤傅太后下狱。复官，以理郑崇事免为庶人。征光禄大夫。平帝即位，拜大司农，寻免。
　　◇上书理郑崇
　　臣闻疏不图亲，外不虑内。臣幸得衔命奉使，职在刺举，不敢避贵幸之势，以塞视听之明。按尚书令昌奏仆射崇，下狱覆治，榜掠将死，卒无一辞，道路称冤。疑昌与崇内有纤介，浸润相陷，自禁门内枢机近臣，蒙受冤谮，亏损国家，为谤不小。臣请治昌，以解众心。（《汉书·孙宝传》）
　　◎陈咸
　　咸字子康，沛郡相人。元帝时为郎，迁左曹，擢御史中丞。以忤石显下狱，髡为城旦。成帝即位，补大将军长史，迁冀州刺史，征为谏大夫，历楚内史，北海东郡太守，免。起为南阳太守，征入为少府，免。寻举方正，为光禄大夫给事中，免，以忧死。
　　◇移敕郡长吏书
　　即各欲求索自快，是一郡百太守也，何得然哉！（《汉书·陈万年传》：咸为南阳太守，公移敕书。）
　　◇与陈汤书
　　即蒙子公力，得入帝城，死不恨。（《汉书·陈万年传》）
　　◎郑朋
　　朋，会稽人。初元中待诏金马门，拜黄门郎。
　　◇奏记萧望之
　　将军体周召之德，秉公绰之质，有卞庄之威。至乎耳顺之年，履折冲之位，号至将军，诚士之高致也。窟穴黎庶莫不欢喜，咸曰将军其人也。今将军规模云若管晏而休，遂行日仄至周召乃留乎？若管晏而休，则下走将归延陵之皋，修农圃之畴，畜鸡种黍，俟见二子，没齿而已矣。如将军昭然度行，积思塞邪枉之险蹊，宣中庸之常政，兴周召之遗业，亲日仄之兼听，则下走其庶几愿竭区区，底厉锋锷，奉万分之一。（《汉书·萧望之传》）
　　◎胡常
　　常，清河人。师事尹更始。元帝时议郎，鸿嘉中为青州刺史。
　　◇与翟方进书
　　窃闻政令甚明，为京兆能，则恐有所不宜。（《汉书·翟方进传》）
　　◎平当
　　当字子思，梁国下邑人。居平陵。元帝时为大行治礼丞，补大鸿胪文学，察廉为顺阳长，邑令。成帝时为博士给事中，迁丞相司直，左迁朔方刺史，征为太中大夫给事中，迁长信少府。永始中为大鸿胪。元延初为光禄勋，左迁钜鹿太守，后为骑都尉，领河堤。哀帝初征为光禄大夫。建平二年迁诸吏散骑，光禄勋，拜御史大夫，代朱博为丞相。
　　◇上书请复太上皇寝庙园
　　臣闻孔子曰：「如有王者，必世而后仁。」三十年之间，道德和洽，制礼兴乐，灾害不生，祸乱不作。今圣汉受命而王，继体承业二百馀年，孜孜不怠，政令清矣。然风俗未和，阴阳未调，灾害数见，意者大本有不立与？何德化休征不应之久也！祸福不虚，必有因而至者焉。宜深迹其道而务修其本。昔者帝尧南面而治，先「克明俊德，以亲九族」，而化及万国。《孝经》曰：「天地之性人为贵，人之行莫大於孝，孝莫大於严父，严父莫大於配天，则周公其人也。」夫孝子善述人之志，周公即成文武之业而制作礼乐，修严父配天之事，知文王不欲以子临父，故推而序之，上极於后稷而以配天。此圣人之德，亡以加於孝也。高皇帝圣德受命，有天下，尊太上皇，犹周文武之追王太王、王季也。此汉之始祖，后嗣所宜尊奉以广盛德，孝之至也。《书》云：「正稽古建功立事，可以永年，传於亡穷。」（《汉书·平当传》）
　　◇奏劾翟方进
　　方进国之司直，不自敕正以先群下，前亲犯令行驰道中，司隶庆平心举劾，方进不自责悔而内挟私恨，伺记庆之从容语言，以诋欺成罪。后丞相宣以一不道贼，请遣掾督趣司隶校尉，司隶校尉勋自奏暴於朝廷，今方进复举奏勋。议者以为方进不以道德辅正丞相，苟阿助大臣，欲必胜立威，宜抑绝其原。勋素行公直，奸人所恶，可少宽假，使遂其功名。（《汉书·翟方进传》）
　　◇奏求治河策
　　九河今皆置灭，按经义治水，有决河深川，而无堤防雍塞之文。河从魏郡以东，北多溢决，水迹难以分明。四海之众不可诬，宜博求能浚川疏河者。（《汉书·沟洫志》：哀帝初，平当使领河堤奏言。）
　　◇乐议
　　汉承秦灭道之后，赖先帝圣德，博受兼听，修废官，立大学，河间献王聘求幽隐，修兴雅乐以助化。时，大儒公孙弘、董仲舒等皆以为音中正雅，立之大乐。春秋乡射，作於学官，希阔不讲。故自公卿大夫观听者，但闻铿锵，不晓其意，而欲以风谕众庶，其道无由。是以行之百有馀年，德化至今未成。今晔等守习孤学，大指归於兴助教化。衰微之学，兴废在人。宜领属雅乐，以继绝表微。孔子曰：「人能弘道，非道弘人。」河间区区，小国藩臣，以好学修古，能有所存，民到於今称之，况於圣主广被之资，修起旧文，放郑近雅，述而不作，信而好古，於以风示海内，扬名后世，诚非小功小美也。（《汉书·礼乐志》：成帝时谒者常山王禹世受河间乐，能说其义，其弟子宋晔等上书言之。下大夫博士平当等考试，当以为云云。事下公卿，以为久远难分明，当议复寝。）

卷四十九
◎翟方进
　　方进字子威，汝南上蔡人。师事尹更始，为太守府小史。元帝末射策甲科为郎。成帝初举明经，迁议郎。河平中转博士。阳朔中迁朔方刺史。鸿嘉中入为丞相司直，除京兆尹。永始中拜御史大夫，左迁执金吾，代薛宣为丞相，封高陵侯。绥和二年以星变赐死，谥曰恭侯。
　　◇劾陈庆
　　案庆奉使刺举大臣，故为尚书，知机事周密壹统，明主躬亲不解。庆有罪未伏诛，无恐惧心，豫自设不坐之比。又暴扬尚书事，言迟疾无所在，亏损圣德之聪明，奉诏不谨，皆不敬，臣谨以劾。（《汉书·翟方进传》）
　　◇奏劾涓勋
　　臣闻国家之兴，尊尊而敬长，爵位上下之礼，王道纲纪。《春秋》之义，尊上公谓之宰，海内无不统焉。丞相进见圣主，御坐为起，在舆为下。群臣宜皆承顺圣化，以视四方。勋吏二千石，幸得奉使，不遵礼仪，轻谩宰相，贱易上卿，而又诎节失度，邪谄无常，色厉内荏。堕国体，乱朝廷之序，不宜处位。臣请下丞相免勋。（《汉书·翟方进传》）
　　◇奏免陈咸逢信
　　咸与逢信，邪枉贪污，营私多欲。皆知陈汤奸佞倾覆，利口不轨，而亲交赂遗，以求荐举。后为少府，数馈遗汤。信、咸幸得备九卿，不思尽忠正身，内自知行辟亡功效，而官媚邪臣，欲以徼幸，苟得亡耻。孔子曰：「鄙夫可与事君也与哉！」咸、信之谓也。过恶暴见，不宜处位，臣请免以示天下。（《汉书·翟方进传》：新为丞相，陈咸内惧不安。居亡何，方进奏。）
　　咸前为郡守，残酷毒螫，加於吏民，主守盗受所监，而官媚邪臣陈汤，以求荐举，苟得无耻，不宜处位。（《汉书·陈万年传》。案此即前奏，互有删节，故并载之。）
　　◇复奏免陈咸
