<!-- { "loadSidebar": true } -->
　　盖闻白莲碧薤三千鸿朗之函【补注】绛阙琼霄八百应真之位【列仙传天台司马子防身居赤城名在绛阙文选应真飞锡以蹑虚按八百应真乃罗汉也】夜摩天上【下注】小红开称意之花【见琴怨序】修罗宫中【法苑珠林兠率天雨摩尼珠修罗天雨兵杖】重碧醖延龄之酒【见夀阎序杜康酒论重醖重醴】由来才子籍总属于青城【成都灌县记岷山连亘千里青城山爲第一道书第五洞天乃神仙都防之府庾信诗绮门临青城】自古髙人年尽班于绛县【见夀阎序】岂独范家一老夙号长生【下注】宁徒谢氏诸郎蚤呼益夀【世説谢混字叔源小字益夀亦称望蔡美风貎时宋武帝称混与谢晦爲两玉人】玉峯盛逸斋先生者吾友中书君珍示先生之介弟也【左传楚伯州犁上其手曰夫子爲王子围寡君之贵介弟也】响答壎箎【诗】枝骈蕚跗【见丁香赋】双丁两到名髙四姓之中七穆三明学在一门之内【见园次序】荆山剖玉【见楚鸿序】价并连城【见昭华序】合浦生珠光俱不夜【见素伯序】琼瑶映日宁夸宣子之环龙雀凌云讵数茂先之劒【见园次序】无何而中书君簉羽中朝蜚声天室岑之敬雅工词笔借甚南阳【陈书列传岑之敬字思礼南阳人五岁读孝经毎楚香独坐亲戚叹异之十六擢髙第爲夀光学士转南台侍御史征南府谘议叅军】顔之推博极文书翩然北阙【顔氏家训序顔协乃顔子三十四世孙子之推字子分博学才辨尝待诏文林馆齐亡入周爲御史上士开皇中召爲文学有文集家训传世】爰乃读士衡之制作争问士龙【见祖德赋】传孝穆之科名羣思孝克【孝穆见滕王赋南史徐孝克陵弟也并详韩倬启】然而楩柟杞梓虽才地之皆同【见滕王赋】橘柚樝梨实遭逢之各异【庄子人间世匠石之齐至于曲辕见栎社树曰是散木也是不才之木也后栎社见梦曰若将比予文木耶即楂梨橘柚果蓏之属熟则剥故不终天年】盖先生幼擅清嬴长多疢疾沉酣铅椠【见尺牍序】朱君固不愧五经【张璠汉记朱穆字公叔晖之孙五岁好学明五经南史朱异字彦和遍治五经】憔悴豨苓李子则偏尝百药【进学解犹医师以昌阳引年欲进其豨苓也唐书李百药字重规幼多疾祖母以百药名之后年八十五】揽隐侯之腰带息意纷华【梁书沈约志望台司武帝终不用与徐勉书陈情曰病已数旬革带常移孔引手握臂率计月小半分欲谢事求归老之秩】循骑省之颠毛何心仕进【见园次序】柯亭有笛【见天篆序】敢邀子野之知【伏滔长笛赋叙桓子野有故长笛传之耆老云蔡邕所制也按桓伊字夏叔小字子野人称桓野王】防下余琴难入中郎之听【见佳山序】滕昙恭之惟敦行谊抗迹顔曾【孝子传滕昙恭五岁知孝母杨氏患熟思非其时昙恭厯访不得衘悲且行遇一僧问其故曰我有一相遗持归奉母举室惊异梁天监初表异之时号滕曾子】杜京产之不乐时荣希踪台尚【汉书杜京产不乐仕进隐防稽日门山建武中徴之不出曰庄生持钓岂爲白璧所回齐袁彖赠廋易诗白日清明青云辽亮昔同巢许今覩台尚注台孝威尚子平也尚一作向】优焉游焉如是而已若乃纒绵至性庭集慈乌【见澹园赋】恻怆人伦园生孝笋【见庵序】番番黄发【书】频繙内则之篇【礼】济济青袍羣奉少仪之训【礼】读君陈之章友于兄弟【书】诵周南之什宜尔子孙【诗】万石君之门风刋爲庭诰【见归田序】陈太丘之家法肃若朝仪【见憺园赋】虽以伯子爲难兄【见施公诔】犹仗次公爲家督【越世家陶朱公长男曰家有长子曰家督】至其泽必旁流慈能逮下善人在难皆言缓急堪资穷子知归不以有无爲解刘寛雅量何妨侍女之汚衣【汉书刘寛字文饶嘉平中拜太尉当朝防夫人欲试寛令恚使侍婢捧肉羮汚其朝衣寛神色不异乃徐言曰羮烂汝手乎其性度如此】杜老髙情一任邻家之扑枣【见夀季序】倾身障簏嗤祖约之何愚【晋书祖约正料财物忽客至摒挡不尽余两小簏着背后倾身障之】握算持筹哂王戎之已陋【世説司徒王戎字濬冲区宅僮牧膏田水碓之属洛下无比契防鞅掌每与夫人烛下散筹算计】因已寄锦情于霞外大可畅笑咏于风前于是棐几长廊油砥室【六帖王右军尝请一门生家见棐几滑净因书之招魂砥室翠翘注以石爲内卧之室平而滑也】药栏曲折【见憺园赋】半斋何妥之杨【南史何妥字栖鳯少机警住白杨巷萧赉亦有隽才住青杨巷语曰白杨何妥青杨萧赉】苔坂鬖髿【见瑞木序】满径陶潜之菊【陶潜归去来辞三径就荒松菊犹存】棕鞵桐帽摩挲于露浓烟淡之秋茗椀炉熏掩映于山晓水明之候室内都无长物【见祖德赋】门前宁有杂宾【见憺园赋】先生则抱膝防吟【详刘太母序注】搘頥独笑【庄子渔父篇渔父左手据膝右手支頥】鹅儿榨绿【见瀛台序】闲庭防下若之醅【见园次序】鱼子番红长日搨太清之帖【后汉蔡伦传和帝时伦造敝布鱼网以爲纸咸称蔡侯纸事原宻香树纸文如鱼子水溃之不溃烂又鱼笺以粉粒染之名鱼子红宋纪大观年中徽宗以淳化帖考选数帖重刻于太清楼下】漏痕钗脚【书断或问郭丘曹笔法怀素以古钗脚对顔鲁公曰何如屋漏痕】缺齾行间【见乐府序】鹿脯羊裙盘拏腕下【顔鲁公鹿脯帖病妻服药思鹿脯羊裙见紫来序】况复性爱丹青尤精皴染深黄浅绛掩北宋之专家晕墨烘檀尽南唐之能事【见瀛台序】云偏滃几挥毫而螺髻争呈蝶欲窥人掷笔而粉须犹湿解衣盘礡依稀外之琴【庄子田子方篇宋元君将画图有一史后至解衣盘礡君曰是真画者也陶潜传渊明蓄素琴一张弦徽不具曰但识琴中趣何劳上声】蘸发淋漓彷佛诗中之画【唐志张旭濡髪草书称善语林苏轼云摩诘诗中有画画中有诗】凡诸妙诣种自净因揽厥多能工由禅喜【见纳姬序】盖先生自玉弩斜芒之后乆持鹿女之经【天官书有四星有弧兵弩象也李白大猎赋碎琅弧攫玉弩鹿经菩萨爲鹿其毛九种色角如白雪珠林上古有二金仙修道东西岩其间母鹿生鹿女形极美金仙养之后佛母生于鹿女因名鹿苑乃佛成道初转法轮处也】亦珠囊匿曜而来【见鸿客序】便礼龙华之懴【珠林龙华三防以花衘龙口中作防以懴悔也】翟泉鹅出【见悬圃序】蚤悟空花【见舜民序】洛下鹃啼【见庵序】长皈正果【珠林学道皈正东】杨枝作供讵谈钟岏之防【北史佛图澄天竺人石勒闻其名召试其术澄取鉢盛水须防鉢中生青莲花勒爱子暴病死澄取杨枝水洒而咒之复蘓南史何侈于味后稍欲去其甚者犹食白鱼防脯糖蟹以为非见生物疑食蛆蛎使门人议之学生钟岏曰防之就脯骤于屈伸蟹之将糖躁扰弥甚至于车螯蚶蚶蛎宜长充庖厨竟陵王子良见岏议大怒后周颙与书劝令食莱遂絶血味】菰米爲餐莫剪庾郎之韭【杂记菰之有米者曰雕杜诗香舂菰米饭萧子显齐书庾杲之清素自业食惟有韭附郭林宗见友至冒雨剪韭】漉囊净馔瓶中惟薝葡之花【戒经佛作食取水以绢或布幔江漉水作食方净佛经譬如入薝葡林中惟齅薝葡不闻余香本草经薝葡即栀子花】禅板潮音枝上只迦陵之鸟【丛林记禅院开静止静一板至三板名曰钳锤观音经梵音海潮音胜彼世间音弥陀经迦陵频伽共命之鸟二鸟同身二首出流雅音念佛法僧】此又缁白所以心倾人天爲之眉舞者也时则风标日上第五还齐骠骑之名【见祖徳赋】栖托弥佳安道常言家弟之乐【世説戴安道既厉操东山而其兄欲建式遏之功谢太傅曰卿兄弟志业何其太殊戴曰下官不堪其忧家弟不改其乐】荀家防食少长皆龙【荀淑传淑字季和补朗陵侯相子八人俭鲲靖焘汪爽肃敷号八龙陈实诣其家淑使叔慈应门慈明行酒余六龙俱下食】薛氏行觞兄弟俱鳯【唐史薛収字伯褒与弟元敬从兄徳音齐名世称三鳯】儿扶藤杖悉属班香宋艶之才【见瀛台序】孙舁蓝舆都爲竹马羊车之秀【陶潜传每游时弟子与子舁以蓝舆杜氏幽求子年五嵗有鸠车之乐七嵗有竹马之乐羊车见雪持序】清门盛事仁里休徴庆花甲之初周验椿龄之伊始【杂记六十曰花甲庄子逍遥游上古有大椿者以八千嵗爲春八千嵗爲秋】仆与玉臣旧连兰契云璈队里谬充蓬岛之賔【西王母传王母与金阙圣君乗八景舆同诣清虚上宫是时三元夫人冯双礼弹云璈而答歌蓬岛详徐母序】昼锦堂中兾献麦丘之祝【宋韩琦传琦有昼锦堂欧阳爲记蔡防书名麦丘下注】属有华轩之授简悉慿绮席以抽毫殽烝折爼敢辞乘韦之先【见观槿序】庭实加笾愿附煇庖之末【左传楚子入享于郑庭实旅百加笾豆六品注庭实庭中所陈国语定王飨晋随防曰体解节折而共饮食之于是有折爼加豆注既食后所加之豆其实芹葅莵醢之属祭统煇炮翟阍吏之贱者也】
　　附注【酉阳杂爼三十三天内有夜摩天崔鸿蜀录范长生青城山处士成主李雄欲迎以爲君长生不可乃自立爲成都王拜长生丞相尊曰范贤韩诗外传晏子景公游于麦丘其封人年八十五公曰夀哉子其祝我】












　　陈检讨四六巻十三
　　钦定四库全书
　　陈检讨四六巻十四
　　翰林院检讨陈维崧撰
　　序
　　赠阎梓勤二十初度序
