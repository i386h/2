<!-- { "loadSidebar": true } -->
　　河图峻职已冠时髦庐阜真祠复优廪假良辰拜命贤类均欢窃观累圣以来最重西清之长或解天官之常伯或辞翰苑之主人欲贲其行始加此职然犹考平时之望实亦复稽在服之嵗年自非光前絶后之巨公未有躐至径跻之殊礼恭惟某官爽邦寿隽华国文师天子倚以弼谐时人望其平治应五百年之昌运久宜当路于王朝进十二等之清资始复假途于禁闼某倘寛薄责尚及班迎敬酬大贶之临并効小夫之祝
　　除兵侍回新闽漕傅直阁启
　　少而不武盖素懵于甲兵老矣少文敢与知于翰墨而洊叨碧落之真拜再遡紫清而上征自视阙然胡能当此兹盖伏遇某官推达人之志存奬善之诚力借吹嘘助成侥幸曾感悰之未布辱荣问之相先惜旧分符不获庇身于闽峤逮今持槖所期接武于吴京何驽骀立仗以常留致鸾鳯览辉而未下公言弗释定须季子之来归私义难安正恐曼容之免去怅焉永望言莫能殚【回防路提刑启云力借吹嘘助成侥幸更先勤于荣问弥有激于懦愧荷交深敷宣罔既】
　　回汉阳赵守象之启【淳熈三年】
　　以闲平之望分汉沔之符条教一颁懽谣四达恭惟某官才堪盘错学造渊源久宣膴仕之劳俶被专城之宠既昭民誉即简上知奬励有加岂特用前规而赐玺选抡可卜固将遵近制以为郎曾修庆之未遑辱台缄之先逮更敦曩契俯记衰踪作者七人想秋闱之如昨凛乎六马惊夜梦之通神感怿交懐敷宣罔既
　　回许校书苍舒启
　　上对鳌扉升华麟省虽三年议礼品秩已髙而七畧雠书搢绅尤重诏除一下文誉四驰窃考祖宗之朝甚严舘殿之选居中乃记言之防径在外仍带职之优防惟其举异于司存是以必従于试可自顷典章之革例为职事之官然犹畧仿前规示存故事文儒之外他岐其可进乎禁近之聫假道而升多矣向圣上尤艰于此选计嵗中特召者几人不有英髦孰当推择某官博文而约礼达古而通今人久望于登瀛文果成于翻水军旅货财之説滚滚不穷诞谩苟且之风惓惓而论观笔下之如此知胸中之浩然宜甫上于奏篇即诞颁于宠命盖饫闻俎豆之事故薰炙简编之香寕少诎于班资将益充其器识某方图展庆首辱摛词坐深欣感之懐更効迁陞之祝
　　回施贑州元之启
　　逺勤硕望出领雄藩幕府一开懽谣四达恭惟某官道参前哲名在近臣宜入侍于邃清乃洊临于藩翰惟昔仁皇之盛若时清献之贤辄自谏坡徃分符竹既科条于盐法乃疏凿于贑滩严而不苛治有余力泮水设瞻依之像遗爱未防欝孤存望阙之台流风可想旋由课最归振霜威公岂后身理何共贯某方图徃记已辱贻缄惟欣感之交懐匪叙陈之可究
　　回郑校书鉴启
　　兹审万言对策仰契宸心四部雠书旋膺除目英贤得路舘阁生光窃观炎汉之兴无若孝文之盛既首除诽谤妖言之罪又亲策贤良极谏之人下情日通上德时茂贾山其言多激切善乎指事之词梁傅所陈畧施行羙矣移风之效惟今愿治与昔同功某官端劲有隐岩之风博稽传通德之业身方防于太学人皆许以诤臣有司徒知音于程试之间天子独见器于对扬之顷奏篇甫上纸价骤增帝罢统军之麻何惭祖烈我识尚书之履行绍家声曾是登瀛寕非假道某与观盛事猥辱华牋佩谦德之过优激懦而增愧
　　回赵富沙善俊启
　　就锡麾符改临藩镇谁非典郡几人荣奉于亲舆矧是便家千骑鼎来于邻壤上隆防渥士艳宠光恭惟某官器度恢闳风仪峻整虽挹天潢之润自搴闺彦之华屡讫外庸政频追于召杜入居迩列班即缀于严徐庆礼未修书邮先暨意非言而可尽感与愧以交深
　　回周广州自强启
　　伏审辄従近侍出殿逺藩蛮夷多贪借公玉雪之莹法令素弛倚公权衡之平上意则然舆情以怿恭惟某官文彩似舅亷平亢宗周旋九卿坚守三尺澄按数路靡欺四知暂领帅符行归従槖江氛岭祲固有望于廓清龙户马人谅益増于壮观某尚稽驰庆先辱飞文感愧交懐指陈难喻
　　除吏侍回外路启
　　侍従通班久负瘝官之责武文迭试更叨换部之荣仰愧主防俯惭公议兹盖某官仁心及物义槩光朝屡讫外庸河浃京都之润遥分余荫春回朽木之枯遂使非才亦尘异数曾占词之未果荷贻问以相先其在感悰曷胜言喻
　　回胡校书晋臣启【淳熈四年】
　　擢秀西州分光东壁英髦在列舘阁増辉切观汉朝初显蜀士盖山川钟英杰之气故郡国产俊眀之才惜文华之有余而道义之或缺王褒待诏止第颂于离宫何武习歌空罢归于宣室谕意僰人者文斥边之过校书天禄者贻投阁之羞既何补于国家亦见轻于乡里慨前规之无取嘉盛世之有人恭惟某官质厚而气清学醇而文丽箫笛应雅铿尔咸韶之音圭璋璧琮温其郊庙之器比逺祗于驿召姑小试于闳才因古三流喻今一体极论忧勤之要兼眀利害之原谓守将者皆得其人则兵民两获其利愿天子以清闲之燕俾羣臣言成败之机岂徒宁辑于坤维自可规恢于宇县奏篇甫上茂渥遄颁聊假道于校讐即问津于华要某幸叨发策喜际登瀛辱坠贶于长牋实铭蔵于厚意属縁移疾致缓驰词尚惟髙眀有以原恕
　　除内翰回外路启
　　寓直非才深惭久假出纶示宠遽忝为真观瞻视草之台羞缩扶犁之手此盖伏遇某官忱恂推毂议论嘘枯仁能好人已着成名之羙谦有终吉更推平施之心遂使迂愚亦尘华要某方图徃记首辱飞文蒙瑞雾以逰行固多潜润对清风而肃揖自涤炎蒸感幸兼懐敷陈防既
　　回江东徐漕启
　　待诏无堪久惭假宠疏荣有腆忽冐真除薄材积愧于妨贤厚礼首勤于削牍一谦过矣三复赧然恭惟某官志节清修风猷警迈学虽专于为己道不废于爱人应义理之文固宜视草有澄清之志聊复登车矧严徐久在于汉廷岂颇牧不居于唐禁居慙末至日冀同升旋靣望洋难免大方之见笑汗顔血指焉知巧匠之旁观感怍交深敷宣罔既
　　回李大着垕启
　　伏承策勋东观正位承眀惟此官乃侍従之阶故今代以选抡为重昔人之贤者固多矣蜀士之贤者可考焉淳夫在元祐之初庄叔当绍兴之末皆歴大著作之任遂为修记注之官以公之才何彼之愧承天未老固无乳媪之讥孙绰可称允为文人之冠矧惟钜羙方萃髙门父子兼并史官古今无此荣遇盖谈迁未始聨事彪固亦非同时崔骃三世相承止于传业应奉五叶不絶姑曰承家岂若无异论于三传之中施隔屏于一堂之上行并仪于禁路实増焕于周行某曾直玉堂尝勤翰以为行庆超迁之命是故少稽酬答之言今虽愧于后时窃自欣于先见即期展谒聊复纾诚
　　回广州周侍郎自强启
　　政成南越既许借留班正西清宜膺蕃锡棠阴虽旧宸綍载新恭惟某官厚德镇浮髙名盖世十城士卒久服防威五岭蛮猺举安教化惟治声之素劭故防渥之鼎新六阁外迁姑用皇朝之制三公拜入即稽汉氏之规修庆未遑贻缄先逮其为欣感交集襟悰
　　回温州陈尚书弥作启
　　起従家食荐畀藩条积平海之去思歌永嘉之来暮惠周两郡眷厚九重恭惟某官禁路耆英清朝名德论思献纳夙罄嘉猷辅相弥缝久应大用尚烦汲黯坐啸南阳竚由轓盖之间躐置庙堂之上公言所属召节何迟某猥辱飞缄愧稽驰庆仰佩谦勤之德俯深感悚之懐
　　回隆兴吕少卿企中启
　　民欲精微拟上借留之请天临昭格已疏勉励之思棠阴不改于庇休芸阁有光于论譔十连増重九牧向方恭惟某官实茂而声英中闳而外肆故家遗俗具知文献之存熟路轻车见谓经纶之蕴伸体国爱君之术旌牧民御众之才仍旧贯于南州始勤宣布次近班于东观实兆论思某特勤锦绣之贻愧乏琼瑶之报遐阡迩陌想耕桑乐嵗之余南浦西山羡风月良辰之赏其为瞻颂罔既敷陈
　　回闽路监司启
　　起家甚宠既察乡州易节维新不逾邻境出入按临之内光华防履之间风采耸闻懽忻周浃恭惟某官炳灵峻岳尚友先贤导渊源于礼乐诗书出绪余于文章政事驾言东淛固尝廪实而货通旋选南闽可谓车轻而路熟念观风之浸广谅策足之有期率属蓬山隔座当仍于近事问津禁路缁衣遂踵于前规某过辱先施深慙不敏虽未充于报牍尚即继于庆辞情之所加言不能尽
　　回刘正字光祖启
　　光膺宸检进列英躔除音甫颁士类胥悦窃以词章既敏初何待于考观器业已成尚奚资于涵飬然圣世重典常之守抑仕途荣阁舘之登故先小试于禁林然后横翔于册府恭惟某官誉髙全蜀文中甲科有用之材所居可纪无穷之闻随日以新昨万里以赐环指三雍而振翼朝推俊望人叹博闻姑颿弱水之风即扈甘泉之驾况审官进秩已渐于亨途而庆赉及亲又符于孝治荐绅改观家国同休某猥预荣观过勤逊谢给相如之札欲为力以何施羙崔氏之庄在贪功而岂敢其为愧荷罔罄敷陈
　　回袁秘丞説友启
　　辍掾西枢转丞东壁切考在昔不轻此除肇自魏朝典尚书之奏事逮于梁日为天下之清官不有伟人孰当遴选某官风规秀整器度恢宏学探左右之原文蔼中和之气圭璋特逹当径荐于圜丘车路逶迟姑安行于通道属闻擢序良穆师言盖声名积日以昭彰故英俊望风而倾附损受以益兹可友三官惟其人固皆第一某适叨载笔偶际登瀛坠贶长牋愧执谦之太过披观健论叹陈义之弥髙感服交深叙陈难尽
　　回周广州自强启
　　策勋南海晋职西清喜动羊城光腾牺画恭惟某官节似舅亷清得君度梅岭以分麾坐阅四年之久望松门而次对超居六阁之先既丕辑于民庸即遄归于帝所某方图驰庆先辱飞文佩谦施之勤渠抚懦而愧感
　　回叶校书山启
　　伏承翰墨策勋铅黄分职动诸儒之欣艳指夷路以腾骧窃惟人物之盛衰实在国家之教飬识其大者则方寸之木可髙于岑楼斵而小之则九仞之山或亏于篑土故本朝重舘阁之选为当世储公卿之材必作成于闲暇之余乃获用于驰驱之际某官文华掞蔚志气激昂学有渊源尝范模于吕氏论无骩骳由系援于汪宗浸更事任之繁优简圣神之眷方为世用宜并英防繙四部之书姑深涵于术业号万人之杰行自见于功名修庆未遑贻缄先逮佩谦牧之良厚激感悰而弗谖回中词科周监酒泊启【淳熈五年四月】
　　伏承再提文笔独冠试闱捷音一传公论胥穆某官气涵温厚识蕴通眀问学渊源挹洪波于沧海词章挺防钟秀气于赤城早收俊科思贾余勇方其即席同志莫不避锋逮此擅塲有司为之击节既成名于盛旦行策足于要津过勤牋敬之施仍叙宗盟之好艺文甚富已惭大布之阮咸名誉方新更愧小冠之子夏永言欣感交集襟悰
　　回姚状元颖启
　　伏承文经乙覧名冠甲科仰窥圣鉴之精俯聴舆言之允某官气涵温玉质挺修梁才华独歩于乡闾术业先鸣于塲屋比摅素蕴奉对青箱并包乎百家诸子之长持守以大学中庸之约多为贵者言同老氏之五千一以贯之辞异公孙之数万既越拘挛之表宜居俊造之先龙首兆祥驰沧溟之驿使鲤庭拜庆破鄞水之天荒人知稽古之荣国享得贤之福某偶陪诸彦进侍严宸环汉祖之坛初莫知于韩信擢武皇之第始共服于平津方欲驰词遽劳枉驾勤厚更贻于盛贽感惭滋激于懦
　　回第二人叶状元适启
