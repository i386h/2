<!-- { "loadSidebar": true } -->
　　嵗在甲辰九月从京师入云中同里曹公官山西按察副使舍予万物同春亭暇出徐贲幼文师子林画册见示师子林者元至正二年僧维则之门人凿池垒石筑兰若以居其师者也峰曰师子曰含晖曰吐月桥曰小飞虹窝曰禅窝谷曰竹谷堂曰立雪室曰卧云阁曰问梅轩曰指柏池曰玊鉴井曰氷壶当时留题八子高啓季廸张适子宜王行止仲谢徽懿申屠衡仲权张简仲简陶琛彦行僧道衍斯道而兹册惟斯道用小楷书其诗诸公不与焉考师林初建朱徳润泽民图之赵元善长倪瓉元镇商防续图之幼文写此册在洪武七年三月自言用图冩意初不较其形似葢欲别开生面不同乎朱赵倪三子尔
　　书孙氏同爨防图后
　　吾乡孙简肃公治家以严子弟侍立暑不去衣然其教初学饭后必散步歌诗以吟咏性情故其子六人皆善诗家居为同爨防三日一集集必有诗列图于前聚诗其后装池为巻孝友之语充溢丈幅之中可谓天伦乐事矣公尝诫诸子曰家人暌离必起于妇人但得兄弟时时相聚谗何由生今裠屐子弟往往昼居于内兄弟无几相见此谗柄所由阶也若尽如孙氏六公饮酒之饫而不愆其仪防集之频而勿伤于侈贤子孙循而行之虽百世可已公裔孙某出示予因跋其后归之并着于禾録焉
　　项子京画巻跋
　　予家与项氏世为婚姻所谓天籁阁者少日屡登焉乙酉以后书画未烬者尽防人间近日士大夫好古其家辄贫或旋购旋去之大率归非其人矣噫非其人而厚藏书画之厄终归于烬而已黄山程穆倩家最贫嗜古尤癖书画归之幸矣惜乎价盈千百者力又不能购也子京之画世人知之者罕程子独加珍惜俾予跋尾夫程子且然况生同里而数过其庐如予者邪
　　题薛素素画册
　　嘉兴妓薛素素小字润娘行五人称其有十能诗书琴弈箫而驰马走索射弹尤絶技也予见其手冩水墨大士甚工董尚书未第日授书禾中见而爱之为作小楷心经兼题以跋至山水兰竹下笔迅埽无不意态入神闻在京师挟弹走马能以两弹丸先后发使后弹击前弹碎于空中又置一弹于地以左手持弓向后以右手从背上反引其弓以击地下之弹百不失一尝置弹于小婢额上弹去而婢不知江都陆无从歌云酒酣请为挟弹戏结束单衫聊一试防纒红袖袒半韝侧度云鬟引双臂侍儿拈丸着髲端回身中之丸并坠言迟更疾却应手欲发未停偏有致范夫人赠诗云重开别院贮文君宝络千金换翠裙非雨非云香满路前身应是薛灵芸寻为李征蛮所嬖又尝侍沈孝亷景倩巾栉其画象传入蛮洞酉阳彭宣慰深慕之费金钱无算致之不得也
　　许旌阳移居图跋
　　许旌阳移居图宛平崔秀才道母所画横幅丈余图中移家具散走者防鬟臂指各异情状怪疑皆鬼也自吴道子朱繇传地狱变相其后貎鬼子鬼母钟馗小妹不一其人至宋龚高士开专以鬼物见长观其骨象狞劣令人不欢兹图为神仙移居故口无哆张目无很视较开所状略殊然先民后贤寄托之情一也诗言之莫赤匪狐莫黒匪乌高士葢有深慨于中寄之笔墨者崇祯之季有鬼白昼入市用纸钱交易死者魂未离散叩人门戸买棺彼时思陵命将出师辇下臣民无一足供驱使者翻不若旌阳令之使鬼鬼忘其劳焉道母绘此得毋寄托在是与道母初名丹晩更名子忠别字青蚓国亡走入土窟中死图今藏莱阳宋氏顺治庚子冬观于云门舟中
　　题赵淑人宫门待漏图
　　右宫门待漏图先伯祖妣赵淑人朝孝节烈皇后孝哀悊皇后因而传写者也按命妇朝女君见于周礼其服鞠衣防衣縁衣素纱其笄纚其屦黄汉制则服蚕衣唐外命妇入朝或于光顺门或于肃章门宋元节序庆贺咸许外命妇入内明元旦冬至后御坤宁殿中使引命妇各服其服行礼其后改于仁智殿崇祯七年三月甲寅【二十八日】孝节皇后生辰诏命妇入贺旧典久不行矣多称疾不至诣大内者仅五十有三人步入西华门拜于殿下懿防传赐鲜果帝诘责礼部以人寡不成礼迨七年十月己丑孝哀皇后生辰朝于慈宁宫步入东华门就位者一百六十有八人十年三月丁夘【二十八日】复朝中宫于隆道阁仍自西华门步入就位行礼者一百八十人嘉定伯周奎夫人亦与焉拜毕周夫人进宫行家人礼后语周夫人曰诸命妇骨相多福薄惟朱侍郎妻容貌庄称象服尔随赐银豆鲜果经别殿神宗皇贵妃刘复赐茶于思善门于是淑人朝女君者三矣其初先伯祖方任大理寺卿再入时迁刑部右侍郎三入转左侍郎既卒赠尚书十七年春京师陷思陵传防后宫令自裁太监王永夀奔告于帝曰懿安皇后业自经矣帝乃起赴煤山殉社稷孝节皇后亦殂是嵗五月孝哀皇后祔德陵孝节皇后祔思陵大书于
　　世祖章皇帝实録越二年淑人以病终将敛得手书于臂曰老妇五膺封诰三朝中宫甲申之后先后賔天未克相随泉下兹含媿而死尔子孙丧务从俭毋受贵人之吊斯老妇之魂魄宁矣乡党传之谓可入女诫图今为兄之子建子所藏嵗久将复装潢彞尊乃撮其大略书后庶子子孙孙永保而勿失焉




　　曝书亭集巻五十四
　　钦定四库全书
　　曝书亭集巻五十五
　　翰林院检讨朱彛尊撰
　　跋【十四】
　　书隋巢元方诸病源论后
　　右诸病源论五十巻隋太医博士巢元方奉勅与诸医共论疢疾所起之源及九之要大业六年书成进于朝论凡一千七百二十篇言之详矣隋唐经籍志不着于录而宋志有之葢太平兴国中命王懐隐王祐陈昭遇等集圣惠方每部取元方之论冠其首神宗以之课试医士是编始大显于时书録解题谓千金方诸论多本此书考宋制医以巢氏论与千金翼方同目为小经而千金方不与然则今所传孙真人书殆未足深信矣
　　书太平惠民和剂局方后
　　太平惠民和剂局方十巻载晁氏读书后志陈氏书录解题宋艺文志作五巻按宋大观中诏通医刋正药局方于是库部郎中陈师文等校正类分二十一门録方二百九十有七然则是书成于汴都也今考王氏玊海置药局四所其一曰和剂局在绍兴六年正月至若改熟药所为太平惠民局在绍兴十八年又八月葢师文等校正本实止五巻其后添补绍兴寳庆淳祐诸方暨吴直阁方诸局方故増益至十巻尔予家所藏乃元时雕本后附太医助教许洪指南三巻系建安髙氏日新堂板行
　　本草衍义跋
　　本草衍义一十七巻冠以序例三巻合二十巻宋承直郎澧州司户曹事冦宗奭撰政和六年太医学博士李康等防详申尚书省有防转一官通直郎添差充收买药材所辨验药石宣和元年其兄子宣教郎解县丞约校勘镂版印造颁行本草经撰自神农隋志已列其目皇甫谧帝王世纪黄帝使岐伯定本草经荀勗中经簿有子仪本草经一巻郑康成注周礼疾医谓治合之齐存乎神农子仪之术贾公彦疏云是周末时人而陈骙中兴馆阁书目引汉书元始五年举天下通知方术本草者遣诣京师又楼护传称少诵医经本草方谓书名始见于此误矣陶隐居而后参核加详至宗奭考诸家之説援引辨证文简者证其义讳避者原其名斯六根五华九实二冬三建之形性毕具矣是书白云子采入道藏曩从吴检讨志伊观于京师之灵佑宫近始得元人故牍因书于后
　　书是斋百一选方后
　　百一选方不书撰人名氏题曰是斋按陈氏书录解题云是山隂王璆孟欲所辑凡三十巻宋史艺文志作二十八巻予家所藏乃元人锓本按其目仅二十巻尔殆经后人选择者欤
　　书宋本晞范子脉诀集解后
　　咸淳二年临川李駉子野撰脉诀集解一十二巻邑人何桂发序之谓得于诵诗读书之余葢儒者也窃谓人之赋形修短强弱肥瘠之不同则脉亦异焉今之医者止凭切脉而王叔和之诀葢有不甚解者庸医一嵗之杀人比于法司之决囚数且倍之矣駉自号晞范子其书引证周洽当时板行必多传习者而宋艺文志不载何欤
　　跋济生拔萃方
　　济生拔萃方六巻延祐二年铜鞮杜思敬辑自为之序其言曰医不专于药而舍药无以全医药不必于方而舍方无以为药斯明乎炊汤脉神之术者宜其能采拾众善以成书也元史不作艺文志典籍无徴予尝思补之于医书类知其目者金有纪天钖张元素刘元素李庆嗣张从正五家二十四部凡八十八巻元有李杲窦黙王好古钱近之罗天益戴起宗滑夀李希范王镜潭鲍同仁朱震亨邓焱王中阳李鹏飞葛应雷葛干孙朱防赵良陈直邹铉胡仕可吴湍尚从善熊景元申屠致逺危亦林萨德弥实李中南陆仲达尧允恭吴以宁齐德之曽世荣冯道孙允贤殷震三十六家七十三部内十八部巻亡四百七巻兹又得杜氏此书然则待访者宁有穷乎思敬自号寳善老人书成时年八十有一予今年齿亦均虽耄矣尚思践宿诺焉
　　医家四书跋
　　南浔布衣许兆祯培元精医术著录于先少保之门先公取其所撰诊翼药准方纪医镜四部合名之曰医家四书世父贵阳太守镂版行之当书成时申文定李文节朱文肃均为作序先公亦题其简端培元之名海内无不知之者已先公亦御医直圣济殿官至院使尝被召入乾清宫西暖阁诊定陵脉奏曰圣体病在肝肾宜寛平以养气安静以益精上喜立命太监陆敬书之屛所纂立命圭经乱失惟太医院志仅存
　　大观证类本草跋
　　经史证类本草三十一巻目录一巻大观初唐慎微撰通仕郎行杭州仁和县尉管勾学事艾晟序之谓传书者失其邑里不知何许人阙其疑可也或以蜀人实之何所据乎本草自神农子仪而后代有广益旧经止三百六十五味尔今按其目录实一千七百四十八种比之唐本蜀本掌禹锡之补注苏颂之图经所増已多绍兴中曽诏王继先校定附释音一巻付国子监镂板以行其后大德壬寅一刋于宗文书院明万厯丁丑再刋于宣城民家并以冦氏衍义附于各条之下虽于义无损然非唐氏之旧毋亦类于覩臯禽而续鳬之颈者欤
　　跋张氏医説
　　医说十巻嘉靖中雕本不题撰人姓氏观乎书录解题始知为宋新安张景季明所撰也喜剧而书诸巻尾
　　跋孙子算经
　　孙子算经三巻汉志不着于录而隋唐经籍志有之首言度量所起合乎兵法地生度度生量量生数之文次言乗除之法设为之数十三篇中所云廓地分利委积逺输贵卖兵役分数比之九章方田粟米差分商功均输盈不足之目往往相符而其要在得算多多算胜以是知此编非伪托也唐立算学命李淳风注解颁之学官今其书算博士知者罕矣
　　九章算经跋
　　九章即周官之九数保氏以教国子者也方田一粟米二差分三少广四商功五均输六方程七盈不足八旁要九皆周公所作汉易差分曰重差去旁要而易以勾股又夕桀一篇其义无闻葢周公既问数于商髙定此九数算术之古莫尚于此矣于是刘徽注之序之徐岳甄鸾等述之李遵义疏之逺而日月周天行度之数近而田畴米廪积羃隐杂广斜正员之幽微靡不着焉斯秦火之未燔而唐明算科取士之第一书仅存于今者可寳也
　　五曹算经跋
　　右五曹算经五巻唐太史令李淳风注而博士梁述助教王真儒等校定之书也地利生人之本故首田曹田畴必资人功故次兵曹人家必用食饮故次集曹会集必务储蓄故次仓曹仓廪必资贸易故以金曹终焉相传其法出于孙武然孙子别有算经考古者存其説可尔
　　跋鄱阳洪氏南朝史精语
