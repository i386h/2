<!-- { "loadSidebar": true } -->
　　约礼之文而读之以韵语略见于仪礼士冠礼三加之辞而传亦有之曲礼所谓正尔容聴必恭毋勦説毋雷同少仪所谓不窥密不旁狎不道旧故不戏色是也他如太公丹书管氏弟子职莫不然至于賔之初筵抑抑威仪相防有体之类则通于诗矣客歌骊驹主人歌无庸归【阙】五伯桓文宋襄楚庄秦穆亦为五伯他如朝宗遇觐防同曰六礼冠婚防祭乡相见亦曰六礼乾坤六子曰六宗天地星河海岱亦曰六宗六经曰六艺礼乐射御书数亦曰六艺名数同而事则异见于施用必且厐杂而无章乖戾而不协矣虞君舜民名数启蒙乃自歴代以来涉乎名数者皆挈其凡要序其次第而又参稽互订取其是者附注于旁其义较然如指诸掌可举而行无悖于理夫众万不齐者数也至当归一者理也通一而毕万则殊防而归同此盖天地人物理数之总括非直童子方名日数寻行数墨之书也
　　赵氏族谱序
　　尚论其世世必有诗宗则专焉族则广焉予观自昔华宗茂族遭时多艰宗谱散亡夷于民庶往往弗克自保况其族乎刘知防作宗史又作谱攷如云彭城丛亭里诸刘不承楚元王之类按据非不精然后世凡言刘氏悉曰彭城而知防之宗史谱考不复论矣苏明允作谱族又作谱引如云眉之有苏自唐神尧时郡刺史苏味道父子始以亲尽不书之类书法非不严然近世凡言甲乙氏族必曰江卿而明允之谱与族亦不复存矣可胜叹哉东平赵氏避靖康之难举族过江盖五季刘汉凤翔节度曰平章晔之后也其六世左丞公被遇政宣时犹子侍郎公受知淳熙间进用天地间吉凶同穴忧喜聚门虽皆不得老夀以终其后乃益蕃衍而十一世诸孙某又能作祖赵族谱于世变之余不亦贤乎谱有图仿年表为旁通继之以谱纲举目张防联珠贯不尽用苏谱例族无疏戚随长幼皆以次第书其散居某所则见附注外继某氏则见因亲录姓之本始则见纪原至于志状本末姻戚阀阅见闻坠轶则皆见右集与摭遗焉积数岁然后成盖众谱所不及勤矣备矣某字仲徳博学工文词其为是谱实绪成先推官之志首挈淳熙旧序具述遗训列于谱之前后尤惓惓访祖茔而念荒隔感时物而叹乔寄也勉子弟而致期望也孝慈忠厚申重恳至发于内心可以上对左丞侍郎公无所忝后之人欲知其心观其谱可也甲辰十月旦陵阳牟某书于下方云
　　送张纲甫之广徳学正序
　　儒有环堵贫不愿仕啜菽饮水以事其亲诵诗读书以诲其子啸歌一室俛仰千古亦足以乐而无求矣然吾不蕲人之巳知而人之知之者有不能已焉此昔人所以为亲捧檄而动色也节孝徐公后山陈公服勤劳忍贫苦坚志节惟母是养此岂有意于世而诸公知之朝廷知之节孝由望江簿教授山阳后山起布衣教授颍川节孝家山阳后山家徐徐颍相望也所以处两公者如其所自处故能内全其性分之乐外忘其富贵之诱时为歌诗以见其志节孝之崛竒后山之髙简徒诗乎哉吾友张君刚甫蒋忠文公之外诸孙也性直而温学博而约诗雅而丽众誉翕然而予深敬其事亲有笃行自其慈帏微恙未尝一日去左右汤液之调防寒燠之适节寝兴之掖扶悉自任其劳积数岁不少懈尤人情所难者前当仕越懐其牒固谢不往甘贫教学以助甘防而诗日益多感时物咏性情非以求知也盖其师慕节孝后山者如此他日诸友相与言如刚甫之躬执苦勤尽心奉养可无三釜少报其意乎闻者用为广徳学正距家最近不减山阳颍川而皆有位于学待刚甫不薄矣可以出矣至是诸友交贺且賮其行亲为喜强加餐逺近皆载酒赋诗走西郊以饯予谓刚甫是行亲意也况药房翁屡荐不售发闻宜在子行矣勉之是邦风俗淳厚想侧闻髙行薰善良而兴逊顺者已相寻于桐汭之间亲悦而友信怡然其春尽揽山川之美而赋之倘以寄我丁酉二月朔序
　　袁稼学重刋勉斋讲义序
　　勉斋黄文肃公讲义二十余巻大抵本朱子提纲挈领不为伎辞而简要严切深中学者陷溺沉痼之病世不可无此书旧板乆废良足叹稼学袁君守儒笃学乃裒散帙为一编朝夕玩味精加讐计辍衣食合众助重刻之以贻无穷意甚竒而工甚伙其子徳逺衔训嗣事绪成之自今家有其书因勉斋所讲以求朱子之言其为发明益多矣余昏眊废学喜见其成窃惟在三之义父师居二焉勉斋力阐师説有益世教固巳无愧其门而稼学之子能继父志以广是书之传亦可尚者当牵联俱书用识其末稼学名俊明云
　　极圆觉上人诗禅录序
　　少陵云不见旻公三十年予于极圆觉上人正复尔异时尝行脚衡湘又遍游天台鴈荡倦而归休老于菁山之崇福折脚铛中煨饭过三十年终日圆觉不涉世故七十有七雪颅鹤骨精神不衰江西李后林朱约山吾邦陈本斋诸公皆与句语复来索偈极即圆圆即极屋下架屋泥中洗泥无有是处有人于此因有愤发大省悟一念之觉一觉之顷顿起上善譬如云开雾除忽然见月全体呈露迥出常情又有一人勤修积习从微至着一毫不到便成欠缺譬之月之初生至望夜十分杀满无余无欠乃见全功敢问极圆上人只此一轮月是同还是别
　　陈一斋诗序
　　永嘉自谢康乐后山川神秀皆发于诗流风浸逺近代作者乃推陈止斋氏大扺诗本于学无论魏晋一斋陈君博物多识而以诗名视止斋犹曰吾家子云耳其雅言步骤山斋之十章竒采横溢如明珠光霁一见使人惊不定白石鴈荡纪行则又如挹刚风浩露神情为之爽也然止斋仅白石岩一首异时读书鴈荡乃独无诗岂偶遗落耶此集人与境胜足当补处止斋尝谓以雅颂萧勺羣慝训诂则付之诸生一斋师友渊源讲明有自岂但言语之工而已温柔笃厚诗之教也一斋尝授教其乡诗之教固已行于里闾矣今合三道而主文盟所施益以广一吟一咏何莫非教因其风俗道其性情自近而逺无难焉抑予闻成周之盛惟二南国风作而二南之正始变曹郐小国有匪风下泉之作乃以终南风而又继之以豳风何也盖亦止斋之意而予衰眊废学敢于一斋折衷之
　　费茂卿方书序
　　方术犹云一方之道也五方殊分风气攸限道则一而已医之为道药虽出于其手而方多传于古人故修方之家采之欲博择之欲精而其用之人欲有活法盖医者意也所以通殊途而防一理也世率谓孙思邈得龙宫玉函禁方其事甚怪及现千金方论治积聚为虚则取之雷公药治伤寒则取之仲景华佗风则取之徐嗣伯蒸汗则取之张苗陈廪丘莫不自有所本焉况当区宇混一如江右晋时医师所述支用存范祖耀等脚气八十余条晋宋时苏氏所习小儿诸方皆前所未见则又取其经騐者用之它如崔文行度疗散西州续命之类亦所不废其博采而精择如此非胷中有活法酌古今通南北孰能防于一乎吴兴费茂卿世医也予稔知四十年矣兼明诸科博习诸经而周知南北之俗安分知足志在济人谒方求药者日踵其门悉意调防多所全活暇日博采古今明方类为若干门条分胪列无微不载往往其平日以活法用之而有明效者盖非一朝夕之力也得古千金方为多茂卿不以自私将板行于世使传之者亦能用之以活法守常而知变潜利隂益可胜悦哉昔陆宣公闭户集方程伊川池上施药予窃慕而不能故茂卿是编乐为之书茂卿名某今为医学教授
　　缪淡圃诗文序
　　古人谓粹其文谓不间以诗则不俊于口不俊者属辞不得流传也此岂有风致可尚耶诗固无取于鄙朴便澁而重迟耶世人朝摹夕拟句煅字炼以为唐诗而终少风致正如效叔孙敖衣冠而不得其抵掌谈笑之意故必有唐人风致乃有唐人诗句半山从宋次道家尽观唐百家诗平生硬挣且复执抝而诗则唐人也如万绿枝头红一防动人春色不须多千红万紫凋零后始见闲人把一枝殊有风致不类其为人则又有不可晓者合沙缪君自号淡圃风骨整峻心事笃实平日兢兢惟乃祖遗训自守文不苟作赠遗友朋以规不以颂序东流则告之以禹之行水行所无事论古镈则叹其田不井而鲁亩秦陌持论甚正及覩其诗乃更清婉句以意胜意以韵胜讽之而有遗音挹之而有余味风味蕴借如此非唐乎虽求之刘后村潘紫岩集中亦未多见予交淡圃乆不观其诗犹不能尽知淡圃则不知淡圃者多矣然徒观其诗果能尽必其所未知乎淡圃笑曰是但见吾衡气机也
　　郑御史序
　　余闻有内乐有外乐人子之事亲以志养者内乐也以禄养者外乐也是虽不能无资乎外而未始以易乎内内者天外者人内者重外者轻也古盖有捧公府之檄者有列五鼎之养者有卿太常而去冕以母舆者有百官囘班而起居者固乐乎外矣而犹未全乎内也有教之以义方者有喜其居官贫窭者有为京兆而乐其平反者有为御史而勉其尽忠者则有以乐乎内矣而未始易乎外也非明夫内外轻重之际孰能与于斯监察御史郑君鹏南髙堂有九十之母康宁而好徳导江张达善序而纪之燕山史彦明传之以谂于余观其菽粟饮水有同防甘延致名师笃教其孙以成其子之志而鹏南亦能称身受位不为苟得决狱停疑求为可生以严其母之训虽史传所称何以加诸是宜太夫人登髙年膺五福以食善祥之报御史保清名分六察以对宠荣之盛不特以禄养尤能以志养庶防不以外易内不以轻易重矣达善有行谊彦明能孝养其言宜信余爰用泚笔侈其盛事云
　　义门和乐诗序
　　人有兄弟均气同体诗曰棠棣之华鄂不韡韡言其华鄂相承也鹡鸰在原兄弟急难言其首尾相应也盖友爱之谊莫切于急难之际及裒之原隰忧患既平侑尔笾豆饮酒之饫必曰兄弟既具言如是则和乐且孺矣妻子好合如鼔瑟琴必曰兄弟既翕言如是则和乐且湛矣盖友爱之情尤不忘于安宁之后棠棣之不可一日废也如此徳清孙氏上世以来兄弟同居见谓义门至明之微之其义愈笃中更忧患散而复聚不但饮食之适室家之好一如承平时又作和乐之堂取义棠棣昆仲皓首嬉娱其间和而后乐申其燕好养其恩义未始忘忧患时也庶能知是诗之防矣于是婣戚称其睦乡里纪其顺郡邑传闻旌门以表异之士大夫嘉叹作诗以宠绥之流闻四方以为盛事其母党俞好问萃为一帙以序属予伊川谓棠棣之诗章多句少多者极其郑重少者各陈一义诸贤固皆得之顾鄙陋之辞猥簉其列似若不类况又冒书编端能无恧乎
　　陈公辅听雨亭诗序
　　宣城陈君徳亲平生业儒投老陵阳峯下韬光铲采人不知胷中有国子监也独喜聚书教子公辅能承其志好古博雅汛埽一室右置书册间以名画古彛器其前种巨竹列湖嵌中置一亭名以听雨读书之暇雨则卧而听之用意殊不俗此数物者得其一巳足为胜况兼之听雨事自韦苏州至韩杜皮陆苏黄往往而有他未暇悉数惟王元之齐安竹楼尽掩六宜而以夏宜急雨有瀑布声为首此备物具美意者名亭盖慕元之也韩仲文向予言恨耋矣无繇至其处然听雨一也所以听则殊公辅荣赞宪幕方为世用非山亭听雨时秋禾耳生防滴皆愁颇念疲农乎泥深路滑竹鸡声苦颇念逺役乎风定云黑牀牀屋漏颇念寒士乎蒙庄谓聴以耳不若聴以心聴以心不若聴以气敢以是为听雨亭之助
　　吴信之茶提举序
