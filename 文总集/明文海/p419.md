<!-- { "loadSidebar": true } -->
　　穆公为郎时司马石公为给事中上疏斥指乘舆及贵人贵人矶上怒杖之阙下穆公身拥防之解官与俱归天下莫不髙公之义以为朱家季布之流已尔不知其能文章也后公稍迁吏部郎中于防口投诸琼管又削其籍不复用天下即无有能名公之义者而公益肆力于学六经史子百氏之书无不研精竹素碑版流播江南北而海内所宗文章家至王元美先生推许特至于是公文名大振居无何卒矣同邑崔侍御集公诗若文行之而公之子内史仲裕请叙于余余在史馆识公体气髙亮襟度恢廓推诚不疑假令知管时任云蒸龙变以就功名之防何有不虞公赍志以没徒以空文垂见后世也今集诗与文诸体毕备定格而后有篇故格不卑积学而后有句故句不薄极思而后有字故字不凡三百篇十九首黄初建安六朝三唐两宋胜国悉所考镜而自成机杼情事配合意象适均博不猥杂新不险僻则公之所为诗也以孟荘骋其辨以檀左工其法以短长雄其气以龙门穷其态以唐宋四大家畅其指持论正而不激叙事赡而能洁师心匠意不求效颦抵掌之似而斵轮削鐻有神理焉则公之所为文也葢东晋后中原文献迁居江左帝王更都之地为刘石所辱而江左文章家日新冨有乃至鄙夷北朝如韩陵片石语于今益甚而李子田李伯承魏懋权诸君子攘臂争之余以为此不足辨无论逺者即近代之开先而为北地信阳中兴而为歴下新蔡皆灼灼人耳目其羽翼接武者不可胜数弇州先生何尝不尸祝师友之哉彼以其众此以其寡则众者胜彼众而汰此寡而精则精者胜穆公魏人也史称魏南有鸿沟东有淮颍西有长城北有河外守白马之津示诸侯形制之势其俗近梁鲁微重而矜节刚武尚气力穆公所论著得之土风为多气完而骨劲磊落伉爽汗血之足不受覊洛浦之容不加香泽连城之璧不掩寸瑕而世所寳重爱慕必归焉寕与夫江左花鸟泉石之课闺襜粉黛之艳栀蜡鞶恱之饰一覧而尽再索而无余致者比也明兴二百余年魏人卢次楩以赋名家而公始具体为魏北地信阳是集行中原文献以公树帜升坛弇州先生之推许特至也有以也公家居好赈人之急千里诵义无穷髙才盛年沉沦抑鬰而无一切忧防畏讥牢骚不平之感署其园曰逍遥惟以翰墨自娱丹铅雌黄朝夕不辍有春秋战国评苑左传国语抄评七雄策纂史记节畧四史鸿裁百将提衡文浦珠诸家儁语阅古随笔明诗七言律凡若干巻尤于文刳心故集文胜其诗云











　　明文海巻二百五十
　　钦定四库全书
　　明文海巻二百五十一　　　余姚黄宗羲编序四十二
　　文集
　　小草自序【黄道周】
　　仁义之教衰则文行之途塞文行之途塞则圣贤之言无以命的于天下古之君子本仁于身修义以及人然后布为文辞其髙者系于清微其坚者以药石天下其平易通晓使治忽善败循之共白也其所未白者以劝人静正反之坟典端居渊寻疑难逆折然后不逐于声色嘲笑僮姁料得之事故白者以白其道章其志未之白者以探其系深其义故学问之道不废也今之君子为利以考文为文以饰行茍取习俗以诬圣贤以愚黔首以诳天子其稍有意义者选妙徴隽自命而已其平易通晓则里巷之所周譬揆于古今治忽善败则防然未视见之而喜去之不思自是而学问之道可废也夫茍有令捐圣贤塞道德则止犹是制也而显弃其教以仁义为迂衺髙坚为僻昧则闾巷白望者皆可臯比自命粉靘而耀先王之业即使天子一旦顾盼询治忽之故善败之纪亦将嗫吚举所熟习某葢聊且以对则是圣贤所教人仁义文行为权利贸市者逋薮也且无论圣贤旒冕在上但使妻子董之是良人者脱冠带弛灶下其情态言説具僮姁之所料得而出巍冠坐髙堂衡量天下无敢难者退而私怪此其方法岂可使儿孙复习之乎故天子而修圣贤之治则必通圣贤之志通圣贤之志而后有得于治忽善败若白不白之理而后其公卿大人有所别察以为典礼上不失先王之教下不失髦士之所履视故进而可以相习退而可以相道语也予老矣少寡疑难长而无所进自以诵述皆里巷僮姁之所共白然犹以是费其言説将还之童稚以考初业使后之为圣贤者有以相质而定其白黒故复伏枕为之前后得二十五篇时崇祯辛未夏五月也
　　应本序【黄道周】
　　修其文而不足以明天下则不若蓬巷而处修其质而不嫓于天下则不如椎髻而舂臯傅之为文以视天下皆蓬巷而处夷施之为质以视天下皆椎髻而舂信其言则泾舟之侧无有誉髦有嗿之田无有媚妇不信其言则狸斑与豹蔚争坐陇亷与娵孟同宫是两者皆説之无定者也亦有定説神农为帝不能使五糓贵于金玉尧禹佐之不能使疏羃尊于絺绣五糓贵于金玉疏羃尊于絺绣则土块掬饭皆为鼎烹人脯血杂揉于道矣故三家之子不能为金玉絺绣则必寳其糠覈鍼锥寳其糠覈鍼锥以为尊于金玉絺绣此亦恒情明主不诛必以为用其道可以治天下可使铅松不御金玉齐价是则大呰明王之所恶也故仁义者精微之产也礼乐者奥博之致也奥博精微着于心貌而施于文章在生者之身犹是疏羃五糓也而少见者多怪多怪者重创明主亦因之以为必屏圭璧荡金锡而后可为治于天下则是燧皇却灶结防复作也三家之子茍其才不至于作智不至于窥盗见人金玉絺绣则敛手屏气正容却立退而视糠覈鍼锥虽无艳志亦有安色是石户之农所引避于庭坚涓成务光所霣心于莘野也必使英娥挟刃以伺夷光胥靡感图以噪版筑则情虑不至古今絶类繇斯以谈予见鸿寳则不复谈文章亦不复谈易岂为慢乎予之蓬巷而椎髻固亦乆矣
　　朱御史集叙【郑以伟】
　　举天地者大气也举国家者士气也故爱国家者毎于所以举者三致意焉不佞居常慨士气已三盈竭矣有忍九族之灭不肯成革除之一诏甚至樵夫牧子固首阳之节为一盈少焉脂韦成俗遂酿土木之祸为一竭孝宗时言官上殿大臣重足立为一盈至大珰盗秉而媚者半为一竭大礼议起伏阙者声彻内廷为一盈嗣后不无少骫矣为一竭然治莫隆于肃皇而士之气莫盛于嘉靖余乡汪文庄以言礼兄弟相继去位费文宪赠以诗有始终不变师丹议之句葢直之也而莆中又有损岩朱御史之疏方昭圣夀诞有防免命妇朝贺御史拜官不阅月辄上防大略谓朝贺在兴国太后固以举行慈夀诞晨乃闻报罢事体相类礼数顿殊传报之间闗系不小且武宗上賔当时后孝庙惟慈夀所欲立耳手挈神器付陛下母子至情昭天日一浃旬而一废一行彼此相较形迹大着何以安母后心慰孝宗在天之灵语多偘直防莆同官马御史明衡亦争指与御史同上不能无恚下诏狱召辅臣蒋冕曰是曹以不孝诬朕当论死頼辅臣护罢为民呜呼使两御史少缄口从异议公卿可立取而顾去菀集枯甘心左较长输而不折吁何戆耶乃上固宥之直与孝宗之宥李梦阳者同一寛仁而梦阳所论不过一夀寕椒房之宠非直批逆鳞在人母子间也然后知肃皇之度符于孝宗而御史之论难于梦阳吁又何盛也御史既归奉亲为娯不干公府若民间利害不难鳃鳃言之上官如里甲协办之贻书当事得以除去语在柯公维骐传中而所着文词无几微穷郁怨尤语吁何恬也昔屈子不得志怀襄其形为骚多拂逆无聊至沈汨罗而原其心者曰谓与日月争光国风好色而不淫小雅怨诽而不乱若骚者可谓兼之御史志深行亷与屈子同惔心癙忧与屈子同而缱绻恻怛出以忠厚并骚之无聊而融之遇时矜茹不翅函葢夫岂惟骚即进之雅其可与夫以气如彼之戆以文词又如此之恬葢天地盛大流行之气不得之彊阳而本之乎恬澹寂寞辟水之激为龙门吞天浴日及其无触则悠然中凖不失平耳御史讳淛字必东嗣絶圣世识者悲之其从子廷扬为信学博梓其集若干巻学博贤者有世父风
　　自叙【郑以伟】
　　郑以伟字子籥诗曰八月萑苇萑小苇大故谓之伟有大之义焉其字从韦荀子曰柔从若蒲苇非慑也有缓之义焉苇可纬为簿席不如芦之或折也故音完有完之义焉尔雅曰苇丑艻言其华皆有艻有秀之义焉礼曰土鼓蒉桴苇籥伊祁氏之乐也苇之管中籥有中和之义焉乃郑子辑其杂著名之曰絚泥则尽与籥之义反宋景文曰作文乃静中之一业而余多得之动兹集也或待诏金马门给尚方之笔札或奉祠碧鸡使摭碎于輶轩或乘谢康乐之屐染岚色于毫端或应皇甫谧之题涴雒阳之纸价或文或武仿露玉之浮沉或空或披沙金于仙梵或模孟坚之答戯或仿子云之解嘲或勒韩山之石拙同鸣吠声中或防石鼓之文识漏婆罗门外至记素王庙堂尤愧紫阳羽翼投之巾笥积成故纸大抵忙中稿也暇取阅之凡陋可厌者四躁一多一杂一俗一研京练都必假夙斤腐毫惊梦非可卒搆余才非子野速成于心客阻任昉文谁与定据案当食乍踯躅于燥吻腹稿手挥即流离于柔翰江蠏穴沙而弗深蜻蜓防水以略渉率尔不精一凡陋书称尚要孔贵逹意故羸卒十万不敌精骑三千而余遇题輙作如徐世勣少年逄人便杀一作輙芜若秦延君解经三字万言枚臯疾而多累和凝缕以贻讥爱而不割二凡陋荆公评文先体制而后工拙即以范文正公岳阳楼记不免裴硎传竒之诮余驳类兹安取羸质纯非圃那积夜光刃未煆其吹毛盐乃痛于满口厐而少裁三凡陋学文如蜣螂弄丸乆乆脱化方能出秽浊之殻而登十二红楼之上余则如新亭伧父一徃似扬州共语语便态出又如李重光所弹书法如田舎汉了无都人士意俚而不韵四凡陋然总在忙中濡染则躁字尽之求如景文言胡可得风俗通曰女娲初造人物用黄土搏弄及其剧力不暇供也则引防泥中举以为人故富贵聪明黄土人也贫贱凡陋絚人也此言諔诡不经乃精气为物漓淳清浊之异疑亦有然者夫以女娲之神圣尚未能剧成黄人以此知大圣贤大豪杰不常有造化匆匆中孕育不出故五百半千须空闲一防方才弄得就况以人心成文岂能防苴籑出一篇好文字故朱晦翁谓汉末以来只管气弱蘓颋着力变不得直到韩昌黎尽扫亦变不尽故造化生黄人少絚人多皆在于剧而汉前文强汉后文弱亦是造化与人心竝剧而不能供也余意匠经营既无五色炉锤秉笔覼缕自笑如班孟嚼墨一喷成文譬塑偶人者不斟酌于目鼻大小之间与引防泥中何异欲其大而能缓缓而能完完而能秀秀而能中和比黄钟焉又何可得世有貌寝者时目以人槀此亦人槀也已矣字书絙与絚异絙之言缓而絚之训急以此名之亦祛急成缓摄动归静之防也且余絚人也又安得不絚其业夫絚业将安用之岂可奏于黄人之侧与或曰寝假雨水黄人之坏将复归于土而絚人将浮浮无所受之未必不与子之笨合也余曰是曷敢知是曷敢知反其朴无造无作吾以观乎未有人物之先窅窅莫莫玩大象于未揑弃斧斤而不琢诗不云乎昼尔于茅宵尔索绹亟其乗屋其始播百糓我田舎郎也愿为伊祁氏之民将亟为乗屋计无所落我事














　　明文海巻二百五十一
　　钦定四库全书
　　明文海巻二百五十二　　　余姚黄宗羲编序四十三
　　文集
　　赵忠毅公集序【周凤翔】
