<!-- { "loadSidebar": true } -->
　　华光滴露写寒枝幻出平逺士大夫厌饫冨贵之余见之收蓄可也道林清富宣师开轩潇湘江山不呼而登几案闲歩林麓嗅梅寻栁尝应接不暇乃袖而宝秘之也好事无乃太多乎哉
　　又惠子所蓄
　　好在华光真子过于云屋之间春色都随谈笑袖中仍有湖山宣和元年十二月初五日惠子出其师所作湖山平逺曰此盖老人得意时笔也予平生无所嗜山水少年游戏钱塘眷湖山之胜欲老焉以诗写之不能肖逮今衰暮虽与华光善得其戏笔必爲人持去惠子呵予不能善秘之予曰凡四海九州山川烟云皆吾画笥也奈何爲儿戏畜纸墨间乎惠子笑曰公戃恍大言盖其天性然爲题此纸于是书六言付之
　　又称上人所作
　　宣和元年十二月初吉日里道人称公絶湘来过予时江寒欲雪小室諠哗良久出画一轴盖橘洲断岸平逺之图华光墨梅别馆之儿稚也称妙思如此力之不已当不减华光口占曰袖里两枝烟雨门前一片潇湘
　　题华光梅
　　华光绍圣初试手作梅便如迦陵鸟方雏声已压众鸟东坡见之如黄梅视无姓儿便肯之无姓儿今将以衣鉢授岭南撩予惜黄梅破头老人不及见也圆禅者当还举似乃翁问甘露灭法喻齐否政和五年十一月十二日夜石门精舍题
　　题石龟观壁
　　余家筠溪之上去城百余里儿时闻城中塔成欲往观焉因先君行坐余于力谢三肩上至石龟观谢三者绐余曰当先拜石龟乃能见塔不然终不可见余曰傥尔汝何不拜曰我已尝拜之汝既童子又后至法当拜于是再拜入城幸见塔而心喜谢三肯余先也后三十年过焉视石乌龟良无恙摩挲以追绎前事爲大笑吾亡友胡汝霖民望生抚之金谿七八岁时随兄入城忽不知所在使人寻已在宝应寺前看泥力士矣余毎以戏之而忘余亦有此患乃以炭书其壁曰须知泥力士不减石乌龟忠子民望里人也书以示之
　　题庐山
　　余十五六时游北山谒凖禅师残僧三四辈草屋数椽殆不堪其愁凖老而喜饮时酹一樽则击磬礼观音空阶夜雨弥月不止后二十五年余还自海外过此而山川增胜楼阁如幻出大钟横撞净侣戢戢而真隠方开石门法道于此余乃服其老且衰矣重九前三日秋隂皆当时清絶之象而有今日适悦之情遂书此
　　题天池石间
　　【阙】绩茂功与徳洪觉范道人自虎谿屏人乗入资圣庵少焉歴石门涧锦绣谷穷高陟险遂至天池致敬普见如来获紫金光明之瑞越翌日斋罢作礼而退闻佛手岩宝林峯之胜一一登览其上望掷笔峯下瞰圣寺经岩神刻玉削不知几千仭而江流吞天山接平野云烟开合一目千里兹实匡庐第一境隠然爲天下竒观也薄晩投宿化城囘望杖屦所经萝迳鸟道杳然在层崖絶壁之上殆非人间之游也此身傥未变灭要当结庐以终
　　题浮泥壁
　　空印禅师以宣和二年十二月偕余谒从禅师于芙蓉峯累石于玉渊之上以爲塔酌泉赋诗暮夜矣遂宿焉次日从公追余二人杖屦下危峯自关山谷中并涧行十余里两山争倚天烟霏层叠自献部曲断续行九地底水声硔硐如千乗车挽而起仰望晴虚如展匹练既出谷沃野夷旷遂饭于木隂空山防寒雪意浓甚跣而渡涧者十八九入石门已夕山中之人炬而来迎及寺已二鼓矣秉烛夜话如梦寐中住山宣公云常有虎来月黒逾垣而去空印使余记之遂书
　　题清修院壁
　　昔余庵于湘西与希一爲隣相欢如价宻宣和四年冬居一迁于兹山然毎防面夜语逹旦七年秋余将归老玉峯之下来谒别爲留两昔言意俱尽而情则有余桑下三宿前圣丁宁者正箴余今日之病晓隂阁雨千掌在有无中出山有不胜言者中秋后二日题
　　题白鹿寺壁
　　希先昔游公卿间与邹至完曾公衮蔡子因吴子野厚居自江左还南岳庵方广十年丛林高之湘南使者劝请开法此山希先持一鉢欣然而来既至屋老过者疑将压焉残僧才十许辈大率如逃亡人家未五白殿阁宇室间见层出如化城如梵释龙天之宫从空而堕人间此邦之檀信徃来之士大夫太息以爲勤不知希先盖游戏也余自长沙来馆余四昔时故人传彦济试手作邑搀奸推滑民惊以神当暇日擕僚佐时时舟而至其登高临逺烹茶赋诗则兹山之风月未至干没也
　　题观音院壁
　　【阙】　祖师相授法者三世塔庙在淮山从之游得道者多庵于苍岩大林之间路由蕲春真身存者无虑八十余处黄于蕲爲接壤太平兴国初僧昭信始见琳公于大石之间大安龟头相继而出竹瓦之东石尉村有古松两株参天合抱邦民岁祷雨旸于其下其应如悬响垂拱初耆旧相传爲观音院呜呼岂非祖师之门得道出世于兹已尝建寺毁坏而不可考者乎有僧祖钦投牒防其事于郡太守待制韩公驹欣然给据付之使中兴其院钦敦厚坦夷道俗爱之翕然而成余建炎元年【阙】过焉到门却立纵望云间万峯来朝兹地也其兴乎















　　石门文字禅巻二十六
　　钦定四库全书
　　石门文字禅巻二十七　　宋　释觉范　撰跋
　　跋唐明皇传
　　初明皇闻元鲁山之歌叹曰贤人之言也闻左珰诉道迎宋璟不爲璟礼则益知其贤何其明也及闻禄山曰胡家不知有父但知有母便遂信之何其暗也孟子曰养心莫大于寡欲欲少纵之则反易如此然能割所甚爱以宁天下与汉高帝铸印销印迟速一间耳此其所以再造唐室也
　　跋狄梁公传
　　秦攻魏破之杀魏王瑕诛诸公子而一公子不得乃令魏国曰得公子者赐金千镒匿之者罪至夷公子之乳母节乳之俱逃而魏故臣有识乳母者曰乳母无恙乎乳母曰嗟乎吾奈公子何故臣曰今公子安在吾闻秦令曰有能得公子者赐千金匿之者夷乳母傥知其处盍不言乎乳母曰吁我不知公子处借吾知之终不可言故臣曰魏国正破亡族已灭矣尚谁爲乎乳母吁而言曰夫见利而反上逆也畏死而弃义乱也恃逆乱以求利吾不爲也遂抱公子藏大泽中故臣告秦军秦军追见射之乳母以身蔽矢着身者数十乃俱死秦王闻而贵之葬以卿礼东汉李善南阳李元奴也家疫死止孤儿续始生数旬而赀以万数奴婢共议谋杀续分其产善濳负续逃亡隠山阳瑕丘界中亲自哺养乳爲生湩续虽在孩抱奉之不异长者有事輙跪请白然后行之续年十岁善与归其邑修理旧业钟离意时爲瑕丘令上书荐之光武诏善及续并爲太子舍人魏节乳母汉李善古之奴婢也而其所爲卓越如此予闻虎生三日其气食牛駃騠七日而超其母盖其种性殊特不幸而趣异类中耳若二人者殆功名冨贵者事也又可以品类拘之乎唐则天皇后受夫顾托而欲夺以自有哥舒翰提兵三十万而北面事贼此真奴婢岂寔能功名冨贵者乎
　　跋北里志
　　春秋传书六鹢退飞石陨五微事也何足书乎先儒曰圣人之意以谓如鹢与石无预于道德性命之理且犹谨严详次如此况道德性命乎北里志戏剧之文而逹道校证藏之岂五石六鹢之意乎舒王曰司马君实平生大过人者临事不茍于逹道亦云
　　跋达道所蓄伶子于文
　　风行水上涣然成文者非有意于爲文也余读此传盖通德娓娓而语子于笔追而书之非有意也然通德所论惠男子殆天下名言吾以谓子于之室有此婢如维摩诘之有天女也达道手校诸书而此本最美非好古博雅何以至是司马君实无所嗜好独畜墨数百尔或以爲言君实曰吾欲子孙知吾所用此物何爲也逹道之畜书其亦司马之墨癖也
　　跋邴根矩传
　　孔北海年十六时能舍匿山阳张俭事泄兄弟及母三人争死竟坐兄褎北海因是显名辽东太守公孙度欲杀刘政政先依根矩矩匿之月余以付太史子义既而谓度曰政已去君之害岂不除哉度曰然根矩曰君之畏政者以其智也令政已免智将用矣尚奚拘政之家不若赦之无重悲也度乃出之弃又资送政家皆归故郡呜呼东汉号多气节之士其天性哉方张俭刘政之窘而遇北海兄弟太史子义根矩虽困于亨盖其平生取友护助何所憾焉韩退之志桞子厚爱其请代刘梦得播州曰呜呼士穷乃见节义今夫平居里巷相慕悦酒食游戏相徴逐翊翊强笑语以相取下握手出肺肝相示指天日涕泣言死生不相背负宜若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽所不忍爲而其人自视以爲得计使闻子厚之风亦可以少愧矣予闻退之之言太过及亲尝之乃知此曹今古一律也借能过之安能已之哉
　　跋鲁公与郭防射论位书
　　鲁公作字多擘窠大书端劲而秀伟黄鲁直云此所期无不欲高照千载者此帖草略匆匆前所未见开轴未暇熟视已觉粲然忠义之气横逆而防画所至处便自竒劲公尝谓卢杞曰朝廷法度岂更堪公破坏也于此又曰朝廷纲纪须共存正凛然想见其爲人盖公所遭之时如此而所守之道不得不然故仓卒未敢忘国之纲纪也余私有感于中者因记于此
　　跋杜子美祭房太尉文藁
　　房琯之贤卢杞之不肖读其传晓然易分也然睢阳之败由琯鲁公被害杞实使之校二者之设心则终不能优劣而甫称琯之材虽困蹇以死益坚壮非忠义激烈笃于自信其能尔耶疑史记贺兰不予南霁云兵事若不直虽然哥舒翰之臣禄山天子西奔天下怨之而高适乃表雪其事称舒翰忠义有素而以病夺其明将军三十万而低首事贼非叛乎从而文其罪非欺乎而甫亦尝以舒翰适爲贤岂史皆不足慿而甫之称无不真者耶
　　跋东坡山谷帖二首
　　东坡山谷之名非雷非霆而天下震惊者以忠义之効与天地相始终耳初不止于翰墨王羲之顔平原皆直道立朝刚而有礼故笔迹至今天下宝之者此也予于云岩讷室观此帖皆其海上穷困时自适之语然高标逺韵凌秋光磨月色令人手玩一饭不置若讷当藏之名山以増云林之佳气
　　前代尊宿火浴无烧香偈子山谷独能偈之初见罗汉南公化作偈其略曰黒蚁旋磨千里错巴蛇吞象三年觉天下衲子听莹十年晦堂曰鲁直作此有据乎亦意造尔山谷曰吾聊爲丛林戏耳晦堂大笑曰岂可以般若爲戏论乎山谷始悔前所学未登本色罏鞴乃卜居于庵之旁方知晦堂真不请之友耳今读此书乃是未见晦堂时语也不然安有吹劔语乎
　　跋东坡与佛印帖
　　东坡骑鲸上天去十九白矣平生文章流落世间者所在神物护持然士大夫罕蓄之多见山人野士之室汝水旼禅者出此帖示予虽其一期酧酢之语而谦光爥人三复之想见幅巾杖屦翛然行儋石水溢间如渊明在柴桑斜川时某题
　　跋东坡平山堂词
　　东坡登平山堂怀醉翁作此词张嘉甫谓予曰时红妆成轮名士堵立看其落笔置笔目送万里殆欲仙去尔余衰退得观此于祐上座处便觉烟雨孤鸿在目中矣
　　跋东坡与荆公帖
　　子尝见东坡与荆公帖谓少游曰愿公称扬之使増重于世又举鲁直自代表曰魁垒之才足以冠絶天下孝友之行足以追配古人是四老俱登鬼录览此翰墨尚足以增山川之胜气也
　　跋东坡老木
　　东坡婆娑林丘如此老木而山谷以笔端之口爲形容之华光鉢囊中乃一时顿有此两玉人耶
　　跋东坡怳池录
