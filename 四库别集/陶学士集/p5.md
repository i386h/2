<!-- { "loadSidebar": true } -->
　　劝我广儒业，日夕当干干。居内理家务，因得力学专。充贡赴南宫，点额辞幽燕。

　　檄作书院长，金陵坐寒毡。为我奉母来，承颜意弥虔。宾朋常满堂，酒食罗爼笾。

　　再调余姚山，孤踪渉长川。在家能色养，母心免悬悬。江南开大阃，幕下叨备员。

　　石城奏雄捷，衔命使淮埏。风尘塞道路，百里如数千。慈亲念行子，加飡疠气纒。

　　茕茕奉汤药，深夜更煮（衍上食下），心劳不可救，恸絶欝莫宣。慎终礼必诚，浅土封亦坚。

　　庶冀良人归，中心无悔愆。移家指鳯台，华省初依莲。临行辍膏沐，其母问何縁。

　　再拜恳致请，方今烽火连。郊野难安居，愿随母问迁。未能报劬劳，不忍更弃捐。

　　母意似未俞，挽之强登船。其族后遭兵，母独遐筭㈠绵。送终毕大事，笃孝情勤拳。

　　生长两男儿，教以攻简编。怠逸必切责，不为私爱牵。日用有节制，时祀常洁蠲。

　　忽我病二载，将谓难乆延。何意壬寅冬，瞑目在我先。是时领公务，夜宿郭北田。

　　意若待我别，气息犹恋咽。达旦望不来，长逝魂翩翩。日午及到家，偃卧面覆绵。

　　头髪如漆黒，容色清姢姢。凭床唤不醒，挥泪深彻渊。不得亲永诀，衷肠疚如穿。

　　惨惨夜无寐，镜破安可圆。辅翣卫輀车，相送城南阡。身虽不及老，生来少忧煎。

　　时危不识兵，岁饥不断烟。礼义足自防，又合七诫篇。有子俱在侍，有孙可绍传。

　　生顺死亦安，无憾入黄泉。姑孰小佳山，骸骨终当旋。同穴在异时，述此埀曾玄。

　　旁批：㈠遐筭，长寿。

　　已上《黄冈寓稿》

　　

　　秋夜

　　秋分气初爽，灯火新照夜。蟋蟀在我宇，鹿豕过檐下。商飙戛松竹，声乐殷韶夏。

　　旅人叹空室，听此稍慰藉。四时寒暑代，秋凄殊可讶。山川变寂寥，草木动衰谢。

　　况乃尚殊方，未得税星驾。自非疆寛夷，欝结莫倾写。命途有或然，意欲问造化。

　　苍然黙无语，列纬芒彩射。漫漫未能旦，天地一邸舍。

　　

　　病体

　　病体异强年，微凉即敛簟。丹心虽故吾，奈此老冉冉。血气盛必衰，节行宁或歉。

　　爱彼古松栢，不事柔荏染。卒吏意未谙，笑视太清俭。举按踈酒肴，汲井煮菱芡。

　　持守固一定，所处随夷险。思昔军旅中，联篇飞文检。将相相后先，旌旗互明闪。

　　万马被精铠，猎车载骄猃。执弓陪射耦，发矢注剡剡。近岁违康宁，伏枕谢丹脸。

　　臞勚渐可憎，眷顾难乆忝。惜无智勇资，儁功奋光焰。又无康济才，事业埀琬琰。

　　恐与秋草零，行路得讥贬。尚觊素志豁，一勺助潋灔。

　　

　　梦觉

　　梦觉山雨来，万点击虚瓦。泠泠玉磬音，堕我羇枕下。回飙撼松涛，曲奏迭髙雅。

　　此身卧钧天，傲睨洞庭野。造物慰孤寂，作意为陶写。残夜破幽閴，心耳俱洒洒。

　　清吟荅洪调，勿谓和者寡。

　　

　　桐城杂咏四首

　　寂寂山之阿，佳菊发崖谷。人言采其英，延年且明目。紫萧间杂生，修茎密不曲。

　　荫此婆娑丛，见萧不见菊。筮人求灵蓍，指萧即其属。刈为五十筹，捧之进玄椟。

　　尊合洁室中，焚香致恭肃。觧韬左右分，假尔吉凶告。恐此或未神，掇取无乃速。

　　金蕤岂不芳，一时意未欲。悠悠岁云暮，凌寒抱幽独。

　　仁杏两巨株，夹立门左右。栽植多厯年，干直枝叶茂。两淮兵祸烈，邑屋残毁乆。

　　岁征战舰材，穷谷斧斤走。居然脱戕毙，疑有神明守。此来筑室居，乃喜见骈秀。

　　西株戈戟张，东株车葢覆。又如卫士严，猛气出介胄。主人爱护之，从此保真寿。

　　物遇自有时，不必计迟骤。

　　晚窻坐未乆，忽若松风鸣。问言何所鸣，荅云涧水声。我来已再旬，不闻此声清。

　　今夕特尔殊，潺湲复錝铮。岂非冬寒候，万树凄风生。飘荡震原野，廛嚣杂营营。

　　羣响有时辍，原泉独流行。昼夜无息机，天然发韶英。去为江与河，洪涛播大瀛。

　　因念古君子，名扬耻过情。美德有根本，广誉乆益荣。

　　舎北有废园，灌木深且蕃。翦鏺忽明豁，有物峙草间。瓌㈠颀似人立，乃是石假山，

　　汲泉洗宿翳，三峯各苍颜。亦锺神秀资，似无斧凿痕。此地山既多，层峦缭周垣。

　　烟霏媚朝暮，晴雨皆可观。云何昔人意，因假遂遗真。思欲庐峻顶，（山咅）嵝悉下陈。

　　泰华在我闼，浩与寥廓邻。

　　旁批：㈠瓌同瑰。

　　　已上《鹤沙小记》

　　

　　●钦定四库全书陶学士集巻二（明）陶安 撰

　　

　　○七言古诗

　　送易知事【并引】

　　易彦昭南阳人，蚤游京师，试太常掾，迁长秋，升太平路知事，位在郡幕，亚总六曹之纲，赞一府之治，任亦重矣。其性情寛和，不为峭絶之行，不取皎卓之誉，法行而政举，郡府赖之。阅三载，代者至，为诗以志别焉，诗曰：

　　青山之阴江之濵，郡城晏然民俗淳。使符煌煌来贵臣，幕府赞画多佳宾。

　　君兮氷雪为精神，中原人物何彬彬。卧龙冈头月如银，清气鬰蟠锺在人。

　　壮游燕畿登要津，声光上彻天之宸。宗祧礼制得具陈，长秋佐政功不湮。

　　恩袍緑映宫柳春，袖中勑旨如丝纶。上承侯伯谐同寅，所喜境内无哗嚚。

　　清风吹逺案牍尘，芙蓉香冷波粼粼。水天红光日吐晨，乘马上府参朱轮。

　　茧丝岁赋五百钧，十四万石米满囷。省命督集毋扰民，屡嘉劳绩超等伦。

　　溪楼峯峦连翠旻，风烟侑此杯中醇。欢腾棣蕚荣蓁蓁，咲看佳儿双玉麟。

　　忽闻书考去志伸，枣阳别野毋逡廵。愿言寿分堂上亲，愿言显要早置身，

　　彩衣辉映金鱼新。

　　

　　送夏弘叔【并序】

　　入粟拜爵之令始于秦，而盛于汉唐。权宜应变，以佐国用。间有异才出乎其中，若张释之、卜式、黄霸，皆以资登郎选。晁错有言：“爵者，上之所擅出于口而无穷；粟者，民之所种生于地而不乏”㈠，其意有由然矣。

　　至正甲申，中原饥馑，天子恤民阻饥，赈以府廪全积，循汉唐旧，以爵募粟。由是夏弘叔任廵检于草市。弘叔虽长富室，自处欿然。其父貭夫延师家塾以教之，遂渉经传，属文哦诗，精琴操，良于翰札焉。草市弘今天临路㈢，《志》称其地有舜遗风，人多纯朴。《王黄州㈡碑》谓“潇湘为洙泗，荆湖为邹鲁”。弘叔廵警兹土，保安居民，清肃阖境，乃其所能。今将泝江流，浮洞庭，南抵于湘潭，瞻衡岳，望五岭，以摅其文气，以耀其武备有日矣。其乡儒师林逹之、钱彦良造予门，持缣轴求文为赠，遂述其事，系诗于左云。

　　洞庭之南云阳墟，祝融灵峰照天衢。青衫万里游炎都，戎韬小试罗兵殳。

　　草市聚落鳞瓦铺，骇此警逻来文儒。当涂名家千里驹，椿阴如云庭屡趋。

　　毫端春葩五采敷，光掩金壁珊瑚珠。宅邻横望髙鬰纡，三十六朶青芙蕖。

　　幡然应诏发廪储，穰穰白粲连樯输。羸民含哺旋昭苏，勑书褒宠金章朱。

　　碧湘秋澄冰玉壶，宦途南逐鸿飞迂。花村月夜惊吠无，笳鼓声起奸攘逋。

　　仰瞻玉帐金虎符，绣斧飞霜悲兎狐。尘闲官舍窓日晡，岳云绀翠烟模糊。

　　长沙酒香呼木奴，醉眠琴榻红氍毹。载云旗兮颷控车，兰声桂醑招三闾。

　　咸池音杳龙尾徂，湘妃鼓瑟懐苍梧。客乡哦诗不可辜，写入潇湘八景图。

　　旁批：㈠引晁错《论贵粟疏》。

　　㈡王黄州，王禹偁。

　　㈢草市弘今天临路，按弘字衍。元天临路，治所今长沙。

　　

　　送秦君用【并序】

　　秦为当涂着姓，丰裕累世。君用祖若父皆敦良确慎，气无骄盈，习无纵逸，可谓富而仁者也，君用得继承之。道家法尚俭，于周恤困馁无靳焉。乃歳当阏逢涒滩，齐鲁燕晋饥，朝廷遣使分道赈民，听入粟者拜官。君用遂发储积，方舟以载，浮于江，逹于淮。选部注寳庆路新化县苏溪廵检。君用赴官而南，其地隔大湖，邈在边徼，杂夷粤之俗。然闾居族聚，火耕水耨者皆国之赤子，乐生恶死性所同也。攘窃弗宁，岂其心哉？由绥之寡术，导之不素，衣食匮而礼教无闻，几何其不相胥而犯法也。虽严于事，果足以尽御暴之方乎？余嘉君用应诏不违，敬也。施惠于逺，义也。仕而效勤，忠也。既富而仁，其善又如是，宜有以华其行，故作诗送之，诗曰：

　　万山丹翠浮楚天，熊蹲龙奔隐云烟。长沙零陵相后先，一水走碧雄澬川。

　　地饶黍稷麻麦田，瘴不为疠暑不煎。苏溪僻境民受廛，蜂屯鱼贯纷牵连。

　　草荒公廨屋数椽，鼓角声撼天南边。秦君下马蓝袂鲜，官闲昼永如神仙。

　　令严兵伍采棒悬，平芜月白犬熟眠。出自富家真象贤，寳视经书唾视钱。

　　平生周急心所便，况乃募粟纶音宣。尧汤曽遇水旱愆，从古有饥无此年。

　　闻之殊觉心恻然，我发我庾实且坚。琼粻满载江上船，顺流不日经淮堧。

　　鹘形久病成苏痊，报以羙秩天官铨。御煤香湿黄锦笺，手弹冠尘理腰纒。

　　春风溪亭飞柳绵，银筝侑酒喧离筵。帆开水驿弓控弦，洞庭浪喷蛟鱼涎。

　　巍峯隐隐飞鴈旋，岸口迓卒森戈鋋。峒猺怗伏无警传，满帘日色薫兰荃。

　　公田饭饱跨锦韀，入城为访濂溪泉。

　　 

　　菊泉【并序】

　　菊能辅体延龄，根茎花叶皆可服。或曰南阳郦县有甘谷，菊生被崖。大菊落水，得其滋液，泉为甘馨，谷人饮而上寿。辨者曰：“诸花之根，唯菊浅露。水源既逺，香岂由菊？设使以花得香，不过秋冬之交尔。夫水甘淡咸苦，各因其源，安知无菊味者？故郦泉之芳匪因菊变”。予尝折衷其事，以谓地产宜菊，则精英之气流通，土脉与水相感，古法季月采以上寅，春曰玉英，夏曰容成，秋曰金精，冬曰长生。是精英之气无间于四时，若大菊落水，与辨者之说，或未然也。番易黄德辅业医，号曰菊泉，访余求诗。余亦感其善疗，赋诗寓意，以菊泉之德归之，不专美于物焉。诗曰：

　　中央气和连混茫，金精共錬秋花黄。灵根绵络涧谷旁，真英聚入幽泉香。

　　山中百卉不敢芳，日华月魄涵银潢。泠然入勺风露凉，乾坤甘滋流肺肠。

　　山人童颜寿且康，七十八十犹云殇。番峯老叟医师良，何曽足迹游南阳。

　　情甘隐逸与世忘，澹然迹踈红紫场。心渊澄莹波不扬，濯缨不必求沧浪。

