<!-- { "loadSidebar": true } -->
　　臣闻中兴之主必有中兴佐命之臣龙虎变化风云感会然后能旋干转坤经纬天地再造王室以成中兴之大业与创业无异而尤难焉然所谓中兴之主者非中材守成之君也是必聪明睿智英特果断足以用天下而天下之所归向者也陛下是也所谓中兴之臣非退缩谨畏之人也是必忠义慷慨刚明果敢足以任天下而天下愿以为辅相者也李纲是也伏自二圣北狩伪楚僣窃天下皇皇不知所措虽愚夫愚妇朝夕祈向陛下立而李纲用未几果闻陛下即位首召李纲而相之天下之人悉举手加额以庆圣君贤相之出有志之士莫不愿捐糜顶踵以赴功名之会如臣之不才尚亦奔走赴命之不暇臣七月十五日于本贯镇江府丹阳县祗受五月十日圣防令臣发来赴阙续准尚书省劄子令即速发赴行在臣于七月二十日起发八月十五日到行在入门讫仰惟陛下即位才十日辄下明诏呼一布衣韦带之士其意岂茍然哉臣窃意陛下必欲闻天下之言臣谨斋戒裁书以述天下之言欲择日投进仰报陛下知遇之万一而其书未及缮冩之间于十六日晩忽闻宰相李纲乞出寻闻陛下差人押出而纲即复出省人情汹汹相顾失色咸谓李纲一出即陛下孤立天下事去矣窃惟陛下大用李纲出自独断必知天下之人愿纲为辅相以佐命中兴是陛下为天下用纲也纲所以奋然起为陛下用亦必知天下咸戴陛下为中兴主也君臣相遇如此真所谓千载一时宜乎圣贤相投人不得而间言陛下必推赤心于纲腹中信任之而不疑纲必披露肝胆以报陛下而不肯曲从茍合为容恱计也元首明服肱良运天下于一堂之上而中兴之业可指日以就矣今纲遽然求退臣不知所谓窃闻道路之言曰纲所坐止以荐举张所傅亮往河北措置边事而所亮逗留不进朝廷大臣有力请陛下罢此二人者而纲力争此二人不可罢颇贻陛下之怒以故求去甚力臣窃谓君臣之间正当可否相济期于事成都俞吁咈是乃为和今乃便为进退何至是耶伏自陛下即位李纲为相亦既有日矣曽不闻有大设施乃始知方事形迹之嫌如此天下失望岂非有先入之言离间陛下之君臣乎天下共知黄潜善汪伯彦二人者自谓于艰难之际尝有恩于陛下皆以宰相自待甚不乐陛下之相李纲亦共知陛下艰难中得二人之力故用为大臣以报之若以潜善伯彦真可任天下之重陛下今既相潜善矣如或复相伯彦皆以为天下贺陛下自谓二人者与纲孰贤孰可以任天下之重而二人者自料果如何陛下必不肯欺天下而二人者亦必不敢自欺臣窃以谓方太平无事治不忘乱安不忘危人主亦不可以私意用人大臣亦不当偷合备位况在今日正当持危扶颠兴衰拨乱必欲再造王室以成中兴之大业君臣之际岂当事形迹之嫌容易进退而大臣亦岂当私意媮合于其间哉陛下若必许纲去必是不以天下之心为心也纲若必去是不忠于陛下而负天下之望也黄潜善汪伯彦之徒若必欲挤排李纲以为自进之计是不以君父宗社为念而不畏天下公议者也若谓李纲用人时有过举此亦天下之所共知者臣方欲为陛下言之然纲大抵足以系天下之心使纲不去朝廷岂复有前日之变访闻金人尼堪尝有言曰种师道已死李纲已逐可必取也纲在今日岂可一日而去朝廷乎考纲举用张所傅亮最合天下公论闻张所勇于有为敢任难事傅亮知兵有智畧而纪律严明二人者不可失若其逗留督过之可也如遽欲罢斥是其事复中废矣前日之祸正坐朝廷主议不定用人不专狐疑犹豫遂致大变今岂可更蹈覆辙况阃外之事将军主之将帅之任尤当专一自古帝王任将不闻从中御也况宰相大臣岂可懐私以害国乎愿陛下坐照其衷谨勿许纲必解机职愿且督张所傅亮前进仍多方应副责其成功黄潜善汪伯彦者陛下若知其可以大用即用之以成中兴之大业若谓艰难之中尝得其力而二人者是于陛下有私恩耳臣窃意当时不过劝陛下不进兵为自全之计正陛下之罪人也非有恩者也纵曰有恩陛下但当以髙爵厚禄处之于闲逸之地全保富贵而已岂可以宰相大臣之职报私恩乎天下之论咸谓纲一旦罢相陛下必以黄潜善为左相汪伯彦为右相矣而二人者又不过劝陛下幸金陵而已必无长策也陛下若一旦南渡则中原之地明日便属他人矣所裁书以详当今之急务天下之大亊而金陵之利害亦在焉容臣缮冩续即进呈方今天下之事可言者甚众李纲为相而论者亦不一陛下如留纲在相位臣当一一为陛下论纲之得失纲既去臣复何言臣与纲与潜善伯彦及所亮皆昧平生曾无半面臣所言非臣之言也天下之言也臣但闻天下之言谓纲可任为相谓所亮可任为将谓伯彦潜善若在朝廷必害中兴之业谓潜善在前朝事王黼梁师成致身显要号称徤吏若非陛下聪明必为此人所惑今后何面目立朝称大臣乎夫人主之职进退大臣而已愿陛下谨重宗社幸甚天下幸甚臣以草茅一介之贱荷陛下记録姓名首赐追召臣不敢不以天下之言报陛下想大臣必有怒臣之言者然但知不敢欺君父耳死生以之干冐天威不胜战汗
　　上髙宗皇帝第二书
