<!-- { "loadSidebar": true } -->
　　维皇建极，越厥二年，既策文士，乃修武举，求人并用，以图化理。乃命臣熙、若水等职斯文试，乃录士登文。若水宜后编终义，乃观首策，曰：「猗哉！历历乎！然而知变法矣。」观其次，曰：「庶哉！浑浑乎！然而正奇几矣。」观其又次曰：「谋之恢恢乎！知本矣。」观其又次，曰：「究之渊渊乎！然而文武一矣。」观其首论，曰：「确哉！知严兵矣。」观其次，曰：「知方乎哉！然而王霸辩矣。」乃拜首而扬言曰：「若稽高祖，圣神文武，匡一华夷，谕於臣工，为天下者，文武相资，庶罔偏陂。式命有司，文武是科。兹惟立法之本，后之间举，缘时因循尔矣。兹我圣明，岁时并行，其继述之意矣乎！然而文之举也，或策以武；武之举也，则兼之以文；其亦相资之懿矣乎！今夫强有力者，用之於揖让则文，用之於战斗则武，其诸一人身也，是故知文武之一矣。故古之学也出於一，后世之学也出於二；古之治也出於一，后世之治也出於二。二则离，离则杂，杂故物；一则合，合则纯，纯故化，是谓纯，王之道也。是故文者，象阳者也；武者，象阴者也；文者，象柔而刚者也；武者，象刚而柔者也；文者，舒神以崇天也，故体圆而用方；武者，翕鬼以法地也，故体方而用圆。是故阴阳浑合谓之至道，刚柔并克谓之至治，文武皆得谓之全材。若水不佞，请以兼资之懿为圣明献，毋忘我高祖之格训，以全材之学为诸子励，毋徒托诸空言。」 
　　
　　陈东山先生寿诞诗序 
　　
　　或问：「曷谓寿？」甘泉子曰：「不朽。」又问。曰：「无疆。」曰：「然则耆耄期颐非寿乎？」曰：「年也，非寿也。是故耆耄期颐之谓齿，有齿之谓年，不朽之谓寿，无疆之谓寿寿。」曰：「曷谓不朽？」曰：「古有之立德也，立功也，立言也，然而立德其本矣。」「曷谓无疆？」曰：「父作也，子述也，勿替引之也，然而父作本之矣。君子有此二寿者，故能与道同其不息，与宇宙同其悠久，与天地同其贞观。其不朽也夫！其无疆也夫！」顺德之墟，沙滘之涯，有东山陈先生者，修圣贤之学，以理於其家。谕其子谟，首从予於西樵，卜居於烟霞之后洞。先生时优游其间，相与丽泽焉，充然若有得於中，无慕乎外，夫妻如宾，子妇如徒。欲立祠以致孝，议合族以致仁，谦以求忘年之益，廉以辞督学之聘，斯不亦不朽矣乎！遣谟也从师万里，必求有立，以永其传，斯不亦无疆矣乎！乃岁仲冬之月，迩长至之期，适初度之辰，当寿觥之荐，谟寓京师，其能无思乎？甘泉子揖而进之曰：「无以思为也。思进尔德，思修尔业，则可以无疆。无疆，寿之至也，斯可以寿亲於不朽矣。称兕觥而已，祝年齿而已，岂君子之所谓寿乎？」於是甘泉子既无疆谕其子，而又以不朽寿其亲。同门之上，咸歌咏之，以继眉寿之雅。癸未四月七日。 
　　
　　赠龙游子祝宪佥序 
　　
　　司寇林公所礼其曹有三人焉，一日龙游祝子公叙，一曰仙居应子邦升，一曰归安陆子元静。三子者日与大行薛子诸子论辩於长安，皆慨然有志圣人徒也。而或折衷於甘泉子。甘泉子则默默。惟岁癸未之夏，祝子拜佥广东之宪，而访於政。甘泉子曰：「莫学非政矣。」薛子请以学告，则又曰：「莫政非学矣。」故君子之道，成诸性，达诸事业；小人之道，局於器，滞於影响。君子乐得其道，小人乐得其故。道则通，通则神，神则人化之；故则执，执则物，物则人畏之。故君子浑浑尔，小人硁硁尔。嗟哉！祝子其必为君子之学，而成仁者之政矣，吾有所试之矣。或曰：「曷谓君子浑浑之道？」甘泉子曰：「君子之学反其初而已。」曰：「曷谓初？」曰：「初者与万物一也，万物与天地一也，能知与天地万物一，则可与几矣。是故人之大，初也，与天地万物一。一者，无物也，无物故能与道一。今夫骐骥，千里之足也，物有累之，则不能以十里也。大鹏搏扶摇而九万，一绳系之，则不能上只尺。负□之虫，以物自累，而不能致远。夫物则固有然者矣，而况於人乎！是故君子浑然而太虚，体物而无累。太虚者其天乎！是以至大生焉。体物者其地乎！是至广成焉。存至大者德也，发至广者业也，易曰：『乾知太始，坤作成物。』是故知太始者存乎仁，作万物者存乎义，一至道者存乎广大。盛德大业，至矣哉！惟学惟政，一以贯之，吾於龙游子有待矣。」 
　　
　　六科赠言序 
　　
　　太史曰：「关中有二吕子，其一曰仲木柟者，守太史；其一曰道夫经者，历吏科都给事黄门。二子相善齐名，予戊辰皆得之春闱。黄门吕子当瑾、宁、彬时，则数好危言，触祸机，出贰蒲州，吕子不戚戚。及罗织下诏狱，居囚二年，吕子不戚戚。圣明御极，诏复其官，例登京堂，竟以出参山东，吕子则亦不戚戚。夫外不戚戚，则其中必休休，不戚戚而休休者，不贤而能之乎？同科张禹功曰：「夫惟贤者，然后能受人。吾曹於道夫之行，其可以无言乎？於时六科同祖於道，乃召同科於子、阎子、张子、周子，进而告之以御吏之道，惟正以格，惟稽乃弊。户科张子诸子进而告之以劝课农桑之政。礼科底子诸子进而告之以仪制之事，庶其降典以折於民。兵科许子诸子则进而告之诘尔戎事，以遏乱略。刑科刘子诸子则进而告之刑期勿刑，以升大猷。工科余子则进而告之若於上下，维慎尔动，无淫尔艺。是故吕子之山东，旬宣济南躬教树艺，盖有得於张子之言；明清折狱，盖有得於刘子之言；攘弭寇奸，盖有得於许子之言；化俗以礼，盖有得於底子之言；慎动大众，沟隍惟修，盖有得於余子之言；吏畏而格，盖有得於张子诸子之言。仲木曰：「道夫之政，盖得於古也。」越明年，甘泉子闻而叹曰：「诸子真可谓能以言赠人，而吕子真可谓能用言以善理也。噫！俾为天下者，能用言如此，则於治平也，其犹反掌乎！」於是吏科李子后至，与张子请书於太史氏。嘉靖癸未夏五月朔旦 
　　
　　赠张子汝祯之任河南兵备宪副序 
　　
　　甘泉子喟然叹曰：惟予登十有八载，庶惟同登之士，惟卿士，惟内惟外，各就有列。徂兹正德，奸竖蛊政，严於大冬。予其遯於荒野，惟理惟乱，予罔闻知。惟张子汝祯直於诸道，惟邵子天F守於黄门，知罔弗言，言罔弗尽，罔怛於权奸，罔惮於大吏。惟时疾风，尔惟劲草；惟时岁寒，尔惟松柏，迪兹有贞吉哉！惟我圣明，起於南藩，陟於元后。弊政惟新，煦於元春，和风新扇，万物惟熙。昌兹言官，二子是望。乃五月日，乃二子相继补外。张子兵备於河南，邵子参藩於浙江，予时言者咸将默默，百职咸为咨咨，庶姓咸为愕愕。佥曰：「夫疾风劲草，乃弗获与萎蘼同芳於春，岁寒松柏，乃弗获与凡木并荣於雨露。吾将问於造物者，其有意乎否？」甘泉子曰：「已哉！天地之常，以其心普万物而无心；圣人之常，以其情顺万事而无情。二子得之，可以知学矣，可以知政矣。其往勖哉！」 
　　
　　送林典卿守解州序 
　　
　　山西为尧、舜、禹之都，相授一中，虽其土高气刚，亦皆丕变为浑淳之风焉。今临海林君典卿，负刚明之资，有志古人之学，求三圣之道，以治解州也，有济乎哉！然而帝王之化已远，土俗各以其性，是以不能无偏。偏则过，过则恶，其由来渐矣。典卿之往，其慕尧、舜、禹之风，高明柔克，以求执中之道也乎！不刚不柔，以复於变之俗，成大中之化也乎！吾不能不深有望於典卿也。闻解有卜子夏墓，为我谒而吊焉，所谓学优则仕，仕优则学，今尚可以合一而进也乎！嘉靖癸未夏五月 
　　
　　侍御一溪简君三年考绩序 
　　
　　夫天有三道以化万物，人有三能以乘天工。易曰：「乾知大始，坤作成物。」又曰：「天下雷行，物与无妄。」是故上功以意，其次以言，其次以事。王者立公相，主感格，在燮理，是故以意为功，以应乾之知；立九卿群府百司庶尹，主教育，阜兆民，是故以事为功，以应坤之作；立科道，主论劾，在击搏，是故以言为功，以应雷霆之鼓动。侍御熊先生称其僚友简君腾芳，初以进士尹石首，大赈水患，流民安堵。移剧於黄冈，灾盗胥仍，以赈以弭，民用有哺。筑堤以防，民永有赖。制诸权凶，以遗民惠。是故以事为功，拜迁御史。乃曰：「御史以言为功，其可不尽！」於是病蜀边将监之侵渔也，是以有劾奸之疏。患武庙国本之未定也，是以有建储之疏。圣政维新，患守臣多为民殃也，是以有查处之疏。患版图之不均，而小民受困也，是以有攒造便民之疏。虑荒远德威之弗振也，是以有靖边之疏。患纪纲之废弛也，是以有正法之疏。患贤路未通也，是以有开科之疏。今夫人，言宣则意达，意达则事成。是故言者，上承乎意，下达乎事者也。故意之功远矣，事之功专矣，言之功其利博矣。是以谏行言听，膏泽下於民。若简君者，岂非功之大者乎！乃今三载考绩，十有三道之僚，请用书於太史，水曰：「官尽其守，言尽其责而已耳。是故其忠至者其言多，其言多者其功伟。吾闻简君论列惟其事，举刺惟其人，则其功不宁惟是而已也。然而昔之尹也，事功专而不普；今之侍御也，其言普而未化。由是累为卿相，将致格君之学，施燮理之用，以成意化之功乎！必自今日乎始也，其书以庆以。」癸未五月二十四日书。 
　　
　　赠澧州太守赵丹山序 
　　
