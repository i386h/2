<!-- { "loadSidebar": true } -->
　　天下皆有学学必有堂堂必以明伦名孟子曰夏曰校商曰序周曰庠学则三代共之皆所以明人伦也其义实本于此然自三代以前舜命契为司徒教人之道已不外此则三代之所以明乎此者亦因乎旧而已而非创为之也顾其时风俗既厚人心不亡为君师者犹有近于禽兽之忧世道既降其立法为教又当何如此学之名堂所以不能忘乎此也然古人之明人伦未尝为此名也惟能尽其实而教化自行后世之明人伦未必有其实也惟其为此名而教化有不行焉孟子不又曰人伦明于上小民亲于下存古之名行古之实还风俗之厚复人心之正奉朝廷之美意施郡县之善教此固今日为守令者之事而亦安能舍学校而他图哉盖学校者行礼讲业固明人伦之地乃师生之所聚而士庻人观法之所在其可以不加意视与他公署等哉嘉兴在浙江为大府凡公署之设无所不偹况于学乎况于师生之所聚如明伦堂之尤不可缺者乎其学始建于唐拓于宋元而修葺于国朝者见于纪载已详堂故在文庙后正统间知府黄侯懋始得隙地迁于学之东北其制宏敞人皆美之后五十年为治癸丑学不戒于火堂若后室一旦尽燬时同知林君茂坚适署府事方图重建已而知府佟侯珍至谂知其故曰财出于公力出于下吾为天子初守兹土岂不知所惜哉使是堂而改作也是可已也惟不可已此吾所以不能已也且僚佐尝有意于此其责不在于我而终诿之乎乃抡材鸠工属吏董役明年堂成已而其后室亦以次成矣视旧高逾数尺其制爽垲人益美之落成之日卿大夫致仕而家居者自兵部尚书项公而下毕集堂上颂侯之功他日教授萧子鹏等则来吴中请文记其事予辞之然侯自吏部属出佐苏州予固知其人及为守去苏甚迩又闻人称其美政不置则于是举安能吝一言而不与之哉于是后数月训导范祐及诸生姚玉軰相继来促乃卒书之是举也经始于甲寅之春讫工于乙卯之秋凡用木石瓦甓之类其数载于籍可考也
　　亷石记
　　石之产于吴者竒形怪状不可尽述良工采之好事者赏之君子则藐之于此有石焉顽然数尺重而不竒蠢而不怪尽山中皆是物也良工弃之好事者藐之君子则赏之岂徒赏之又从而贵之敬之视其物殆与鲁璜秦璧等非物也人也盖当汉末吴郡陆公绩仕于孙氏为郁林太守相传泛海归吴舟轻恐覆取巨石为装盖其亷如此公家娄门之内临顿里之北石留民家至今犹存而埋没土中仅露其背过者犹能指而称之曰此汉陆公鬰林石也然未有表识之者今监察御史胙城樊君祉廵按吴中闻而美之谓知府史侯简曰先哲遗物固宜表识且有可以风厉乎人者在顾其石僻在东城非官吏朝夕属目之所其为埋没等耳吾将有以置而立之侯以为然于是吴县知县邝璠长洲县丞王纶相与督役夫曵置察院之侧作亭覆之而樊君为名之曰亷石石始僻而通久湮而显观者閧然足迹不絶皆曰古之才御史必以扬清为事樊君此举虽去之千四百年之人犹且扬之况其近者乎且御史之职在乎举贤举贤者可以激劝乎一时石之不朽虽至于千万年可也其有功于风纪甚大且久惟昔南中有贪泉焉饮之者见寳货以两手攫而怀之物之能移人心如此今之亷石正与此戾自兹以往凡过而视之者其亷士固欣然摩挲爱玩以益励其操若夫贪者将俛首赧顔趍而过之有不动心而改行者尚得为人类也乎石之立为治丙辰四月越月而亭成樊君既题其楣曰汉鬰林太守陆公亷石复别琢石请予为记予美其事故诺而助成之
　　浒墅重造普思桥记
　　浒墅在苏州西北境上其民际水而居农贾杂处为吴中一大镇自景泰间朝廷置分司于此舟楫益集居民益繁贸易往来以限于官河皆称不便成化初虽尝作桥以免济渡而南北辽絶人迹折旋犹以为不便也居民相传故有桥在周孝侯庙傍访求之果得石刻题曰普思桥视其时宋庆元三年也乃图重造而不敢专以户部主事藁城刘君焕方奉命分司于此敏而有为始合言以请君曰是民功也吾何敢沮且从而奨励之他日工部主事贵溪姚君文灏行水至闻其事亦从而劝相之然民亦未敢专也则言于知府史侯侯曰宜又言于廵抚都御史朱公公亦曰宜于是里父老沈浩等更相告言出财以助凡得白金若干两择治九年某月兴工是年某月工毕刘君喜其事之果成也曰是桥财费甚钜劳力甚多其利益甚广不可使后之人无所考也介乡贡进士浦君应祥来请文以记夫事之成未有不由于人和者周之作洛四方民大和防桥梁之役虽非是之比然民不欲为则上之人虽驱而使之不能成也至于民既欲为上之人或咈之而不从则其事亦岂能成哉惟夫民欲为之人能从之故虽财费钜而劳力多不待逾歳而穹然坚厚不易为之役遂以告完虽然人则和矣亦惟得其时耳盖吴自古为泽国数被水患今歳则大熟粒米狼戾民既有秋成之利视义所在慨然施予亦不之吝此所以易成也欤桥之脩一十二丈其广二丈三尺崇如广而减二尺董其役者曰倪某凡出财者其姓名悉刻于碑隂云
　　常州府新修谯楼记
　　江浙之间多名郡若常州其一也据城之中伟然而壮者为郡治直郡治之南巍然而高者为谯楼楼之建既久而燬宣德末重建于郡守桂林莫侯歴六十年于此风雨震凌朽烂剥落前人之功日就废坏今郡守泰和曾侯以刑部郎中治狱有声朝廷推择而来亷明有为庻事毕举有言谯楼当修者侯曰天子念江南凋敝俾出守养民今惠政未洽而遽使之非所谓未信而厉已者乎民闻之曰侯之爱我甚矣自侯之来歳则大熟侯不厚敛而有余粟吾軰吝以自私使不出升斗以助盛举是不知义也倡而继之如出一口相与具材用召匠役将卜日兴事而侯亦未之许也于是同知方君岳等赞之曰此民之情也咈之不可乃从之未几朽烂者坚剥落者完甎石并用丹雘错施郡中美观于是为最工讫侯以暇日与僚佐賔客登而落之方君等以宜有记也具书来道侯之爱乎民与民之所以感乎上者其意甚僃予固知侯者乃不辞而书之盖古之人固勤于政然居高明逺眺望所以游目骋怀者不之废也故后世谯楼亦古台榭之制耳况更鼔刻漏以警乎民者在是岂特为郡中美观而已常州自昔为守义之邦上之人于工役之所当兴者犹重劳乎民民感其意卒成其所当兴者岂非使民也义而民易使也欤记之固宜工始于治九年某月某日讫于是年某月某日
　　鎭江府重修儒学记
　　鎭江为府距江濒海地险且固自国初用武多所资给当时恩诏下颁惓惓焉优防之故其府赋税薄而田里不困百余年来朝廷以江南要地自牧守以至参佐莫不慎择其人敦厚之政既洽于下故其民衣食足而俗不奢夫不困则其中自乐不奢则其外无慕于是士皆可教长材美质之人诵诗读书以儒为业而游乎学校者蔚然可视及其出而与四方之士较艺乎塲屋之间往往有首冠乎科第者此非其明騐乎居上者以其人果不负乎教也益惟以学校而加之意盖府之有学自宋歴元在府治之南国朝景泰间知府张侯嵓以其势卑隘始东迁之至今五十年矣而頽坏已甚未有能修之者今知府郑侯杰自大理寺丞来又得前兵部主事高君鉴等为参佐好文重士始相协谋以修学事移于廵抚都御史四明朱公公曰吾奉天子命以养民财力固所当惜然以学校槩视之是不知务者即报使举行侯又以董其事者当择也得承事郎曹贵委之贵勤敏而公财不妄费工成规制宏美观者称叹于是教授董宗道具修学始末使诸生达冕萧杲来请文刻石盖学校之设古制也自三代以至今日上下数千年其间虽有失道之主未有能废者以圣贤之道不可废而道明于此也然以明于此者非明于学校之地明于游学校之人则其人之寄亦重矣哉孟子曰君子不下帯而道存焉故庙而祀之洋洋乎如在其上与在其左右者非夫人也圣贤也圣贤者道之所在也诵其言求其道用于乡使习俗丕变于一时用于世使德业大行于百世然后称乎游于此者此固朝廷崇儒之美意而有司之所奉行而不敢废者也彼科第云者特假之以致吾身之阶耳果足以为士子望哉故因记学之成而及之学之制自堂斋以下为间百五十庙自殿庑以下为间四十八周垣为堵四百十经始于治乙卯八月明年九月而功讫云
　　南禅集云寺重建大雄殿记
　　吴有佛寺曰南禅集云者国初所赐额也寺之始建不可考自唐宋以来多名僧居之入皇明又有若宝昙和尚者高皇帝知其名召赴阙下俾往蜀之峨嵋化行其地久之而还因奏先所居吴门集云傍有妙隐大云二寺乞合而一之为是上从之始赐今额实洪武二十四年也事见左善世道所制宝昙塔铭乃成化十二年十月十三日寺烬于火主僧德本以为已事欲重建之而力未能也于是徧扣富室求施积材蓄料盖越十寒暑爰以二十二年五月十一日兴功始克建所谓大雄殿者像设既完供养益盛乃复建方丈以为宴息之所观者称叹以本公之劳其心力疲其精神不负乎其教有可嘉者然其意犹以寺之规制未僃欲悉建之而力亦未能也特求予记其功之成者至于数四而不已惟兹寺在城之南有山林幽絶之胜自昔贤士大夫尝辱爱之盖唐开成初寺僧法惠满等作千佛堂经藏刺史白乐天既为之记又尝以文集七帙寘于寺中非以寺之有人而有所托乎及宋苏子美谪湖州长史流寓吴中作沧浪池以乐今寺后积水犹汪汪然子美尝遗洛中故人书云吴多佛寺可游兹寺非其首欤夫前贤之遗事其可考如此予独爱一言而不为本公复哉本公字一源俗出阳湖马氏而受业于半塘寿圣寺曰显祖庭为徒今年老退归旧隐而惓惓于兹寺如此眞所谓不负其教者乎
　　吴县修学记
　　苏多属县惟吴之建最古县皆有学惟吴学之迁为近盖学初偪于西城甚陋宣德甲寅周文襄公廵抚吴中与知府况侯始迁于今升平桥东可谓美矣然人复以为有可改作者门偏而不直尔前令仍旧皆未暇及防监察御史海阳吴君一贯廵按至诸生言之君以为宜于是任邱邝君璠以进士来为县政令既行歳适大熟曰此费不甚固无难者未几规制端整径亦不迂而学益美矣君又以校官宅舍塡塞门内而藏书阁后有菜圃复筑而迁之学前旧有隙地独缺其西南又购民居以广之至于跨池以作梁临衢以作表凡所倾坏无不修治治丁已春功既讫教谕李某训导某某率诸生来言曰愿有记也自予家居二年见邝君为政精敏若修学特其一事耳然人又以改作为劳民而以仍旧为省事者盖出于鲁人为长府之説也夫长府之制释者以为藏货财之所当时改作或病其卑隘而欲新之未可知者若然则以利为意而刻剥攘夺之患必不能免此闵子所以止之而孔子所以是之也如学校之设聚人才于斯明人伦于斯惟患居上者不之务耳盖鼔舞振作使游息之士感动其心自有不能已于学者此正教养之机也吴君克持宪体固不妄举事者否则邝君亦肯为哉故记之以示后人
　　瑞贤亭记
