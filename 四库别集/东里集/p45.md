<!-- { "loadSidebar": true } -->
　　王先生名佑字子启晩号启翁王出琅琊后繇金陵徙泰和世系具家谱先生十数嵗知自重以古人为归不混流俗初从乡贡进士曹随治毛氏诗长遭元季之乱与兄子与先生避匿平川山中力学不辍兄弟自为师友稍出游南昌与辛敬万石旷达杨士练髙刘永之軰为诗友行省平章遂礼致先生为塾賔声誉日闻四方江西既内附先生首举教官吏部试中经义偕十八人者入见是日太史奏星象文明之祥太祖皇帝喜皆除监察御史赐袭衣又赐宴御史台先生劾奸贪振宪纪风裁勃勃动人广西平初置官府简御史往任风宪以寻适为按察使先生及胡子祺为佥事子祺曰古新国用轻典先生曰蛮夷之人素昧君臣父子之分渎伦伤化不及此时明礼法以示劝惩后将难制适从先生议先生所分按郡县吏民悚然三年偕子祺入觐时王师初平蜀重郡守之寄遂徙先生知崇庆州子祺知彭州崇庆承兵革凋弊之后植仆煦槁随事尽心民稍复蘓坐累罢归而从学者日众先生严师道其施教有方务见实效后生晩学望之皆内自敛肃不敢侈肆江隂徐逊知泰和县励精为治聘先生训导县学日躬诣问政先生曰示民以好恶之正而去其蠧耳逊虚已惟先生之言听而行之不疑于是五六十年知泰和者其设施当大体得民心民至今诵道之无厌者莫有过逊盖自先生导之矣先生孝友忠信严毅端方海桒陈先生尝言王子启壁立千仭不负所学刘尚书子高言子启真风纪臣包孝肃不足多也郭敬守曰子启平居一言一话皆可书简册垂法戒萧子所曰王公秋霜烈日执固当惮之先生擅文章养气为要中嵗以前所着毁于兵晩独存长江万里稿先生年六十有六卒二男子皆殇卒时惟二女子在其行事旧无纪述梁潜尝从受经欲作传未及而卒余丱角以姻家子恒得侍教犹及见所藏佥事知州时政事文书充积牖下时不敢有请今所藏无复存者每念士君子挺特魁杰如先生者一代无几人其可使泯而无闻谨记忆耳目所得大槩为此传虽言不能详观者可推类以得之矣
　　陈孟省传
　　陈泰和硕宗五季时自金陵徙来歴宋元以科第入仕者六十人国朝心吾先生为江右大儒洪武初朝廷遣使徴议礼以老辞三子孔立孔奂孔硕孔硕见余所作墓表孔立孔奂皆明经擅文章孔立负才识卓荦不局于小节尝仕为白水县丞孔奂温粹如玉隐居不出孟省孔立之仲子为孔奂后名鉴心吾先生七孙特爱孟省十四即侍先生上京师及考乡试广东江西旦莫不去左右者十数年为人质确苦学攻诗经及大学语孟中庸昼夜熟读精思诸经史子皆通究治科举业其文一本实理而深斥浮靡之习弱冠甚见重先生长者同軰者皆往质疑请益而愈益自进不少懈为人峭直寡合邑中士所与交者无几人行道邂逅流俗人俛首过不一顾严义利之辩不輙受一毫于分之外年十五六即名其读书之斋曰克治以自励精楷书平生所缮录文字甚富一防一画必如法盖类其为人邑大夫举充学弟子员嵗甲子江西乡试众皆必孟省在高选是嵗江西聘心吾先生考试有令考官不得以子孙预试遂格不入丁卯再试将入防闻大父防遂止同门生素为孟省薄者讼孟省谓无祖防不就试之令有司刻深不明竟坐孟省不应而罢其弟子员己巳凢罢黜弟子员皆徴诣京师分布诸司治吏事逾年孟省抑郁不得志竟卒盖年三十有五一子西安少孤失学易业贾而卒无嗣先夫人孟省姑也余生后孟省十嵗丱角尝从学焉既长最相厚孟省志甚卓学甚笃行甚坚卒不遇以困死非其命耶夫挟艺求试以干禄也大父防不恤而汲汲于禄礼欤执法吏不推人情明礼义可以为良欤吾着孟省之事以悼贤者亦于法吏有警云
　　录
　　抱灌子录
　　抱灌子闽人所居丹山碧水之间与老圃隣习圃之业治五畆之地为十数畦襍莳蔬菘芥姜韭葵苋蔓菁瓜瓠之属悉具日行畦间视害苖者輙去之以旦去虫日中去草暮则抱瓮以灌率为常故虽馑嵗抱灌子所莳恒熟盖为之不厌于劳也然非专以自给有欲取者听不拒唯不得伤其本耳人恒遇其抱瓮灌也号之曰抱灌子虽业圃手一编未尝释稍暇坐塍傍箕踞诵声琅琅时起而曵杖行歌陶元亮田园之诗或自为词以歌曰灌畦东西兮灌畦北南吾任吾力兮聊佚其心我思古人兮丈人汉隂又曰戴星以灌兮戴日以锄聊任吾力兮焉知其劬我思古人兮仲尼饭疏绰绰有自得之意防賔兴诏下县令丞亷知抱灌子贤荐之朝尝与稽古述作之事矣已而擢夏官郎又擢天官郎东皋耘夫尝出而邂逅焉熟视其状防曰此殆非趋荣急利者也旁有知者曰此抱灌子也道其平生歴歴耘夫就而与之语抱灌子若罔闻之他日又邂逅焉间及鲁隐公以来二百余年王覇之得失抱灌子张目吐辞娓娓皆不失圣人之防耘夫咲哑然谓曰抱灌子曷为不终嘿嘿耶抱灌子曰吾亦谓子之喋喋奚所禆益也时抱灌子益有志于退耘夫闻而窃叹曰抱灌子其志尚可以激薄俗而用世者必重得志尚之士邹孟氏曰人有不为而后可以有为然吾欲挽留之不得又窃自叹欲从之而义不可也盖怊怅不已而念抱灌子之事不可以泯故輙录记之抱灌子陈氏福名耘夫庐陵杨某云










　　东里文集巻二十二
　　钦定四库全书
　　东里文集巻二十三　　　明　杨士竒　撰表
　　两朝实录成史馆上表
　　伏闻上有尧舜禹汤文武之君斯有典谟训诰誓命之纪当时所录万世攸师自汉以来暨于唐宋皆建史官专职纪述我国家奉天启运圣圣相承大经大法明于上善政善教被于下万方一统海宇清宁洪武以前神功圣德史氏所记具有成书钦惟太宗体天道高明广运圣武神功纯仁至孝文皇帝刚徤中正广大钦明体天之心行天之道励精为理躬俭爱人再奠邦家中兴鸿业文治光昭于日月武烈靖于华夷大畧雄材茂功伟绩规模远卓冠百王钦惟仁宗敬天体道纯诚至德文钦武章圣达孝昭皇帝孝友英明寛仁恭俭敬天法祖制治保邦明目达聪周询民隐时使薄敛愽施济人抚盈成之运广文明之化丕新政纪覃敷德泽朞月之内天下归仁二圣升遐云车益远万姓哀慕海宇同情恭惟皇帝陛下文武圣神聪明睿智纉承大宝君国子民推广至仁继志述事歌九功之惟叙得万国之懽心上念祖宗功德之隆同符天地覆载之大宜宣昭于简册垂仪范于帝王宣德元年五月勑脩两朝实录命臣辅臣义臣原吉监脩臣士竒臣荣臣防孜臣山臣英臣溥总裁臣棨臣英臣直臣述臣时勉臣习礼臣学防臣循臣从善臣骥臣鹤龄臣洪臣永清臣叙臣曰恭臣敬臣翰臣雅臣翥臣继臣中臣叔刚臣文奎臣节臣锡臣蕚纂脩发左右史臣之所记阅中外官府之所上兼考章防叅之见闻编载事功必备着其本末纂述谟训必致谨于精防关制度者虽细不遗切几务者虽明必审于纪叙圣神之道德如绘画造化之功能儗诸形容诚难髣髴乃若附录臣下必在究明是非讫五年正月恭成太宗文皇帝实录百三十巻仁宗昭皇帝实录十巻合百五十四册谨缮写上进伏念臣辅等智识浅陋学术空疎旷嵗月而久稽亦讨论之惟谨方诸良史深愧乏三长之称监于先朝庻少资万几之暇
　　经筵谢表
　　知经筵事太师英国公臣辅同知经筵事少傅兵部尚书兼华盖殿大学士臣士竒少傅工部尚书兼谨身殿大学士臣荣礼部尚书兼翰林院学士臣溥兼经筵官詹事府少詹事兼翰林院侍读学士臣直少詹事兼翰林院侍讲学士臣英翰林院侍读学士臣时勉臣习礼侍讲学士臣循侍读臣侍讲臣谷脩譔臣愉臣鼐等兹者恭遇经筵肇启圣学维新讲读侍臣咸膺恩泽谨奉表称谢者臣辅等诚懽诚忭稽首顿首上言伏以天清地宁昭圣皇之统御时康道泰美文治之隆兴日月光华中外忻悦恭惟皇帝陛下聪明睿智广大寛仁尊尊亲亲崇两宫之至养推恩布德得四海之懽心是以三光全而寒暑平五谷熟而人民育益勤稽古之学益养正之功谓易书诗礼春秋之文皆尧舜禹汤文武之道万几有暇恒亲御于经筵多闻是求肆详延于儒雅用资启沃用致进脩上以承帝王心法之传下以锡臣民皇极之福光祖宗之洪业扩海宇之隆平臣辅等猥以庸才咸叨荣命荷丝纶之饬励继宴锡之骈蕃于缉熙单厥心允恊周成之德念终始典于学敬陈商説之篇
　　议
　　呉文正公从祀议
　　钦奉圣防命臣等考究元儒呉澄应否从祀议拟奏闻臣士竒等钦遵考得元翰林学士呉澄所著书及奎章阁侍书学士虞集所状澄事行盖澄自十嵗得宋儒朱熹所注大学读之即知为学之要专勤诵读次读语孟中庸亦然遂大肆力于诸经十五专务圣贤之学致践履之实以道自任其所自励有勤谨敬和自新自脩消人欲长天理克已悔过矫轻警惰顔冉理一等铭其教学者有学基学统等篇深究濓洛关闽之防考正孝经校定易书诗春秋脩正仪礼小戴记及邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无弊也时朝廷屡起之乃就国子监丞稍进司业一言不合即自觧去后屡徴复起亦不久于位进退之际卓然君子盖元之正学大儒许衡及澄二人衡遭际世祖功在朝廷澄在朝之日虽浅其职论思教成均劝讲经筵咸积诚意预大议论大事咸引古道而功在学者尤多故二人之没皆諡文正衡在当时已列从祀澄既后出又卒于元衰之际当时已有建议宜列从祀者属元纲日頽未及举行今澄所着诸书具在我国家崇儒重道大明四书五经及性理之防凢澄所言皆见采录以惠学者盖澄问学之功朱熹以来莫或过之而从祀诸儒自荀况下至范寗语其事功皆未及澄今若升澄从祀孔子庙庭列诸许衡之次允惬斯文之公议昭国家之盛典谨具奏闻伏候勑防
　　诗
　　平安南诗【有序】
