<!-- { "loadSidebar": true } -->
　　右缙云孔子庙记李阳冰撰并书孔子庙像之制前史不载开元八年国子司业郭瓘奏云先圣孔宣父以先师顔子配其像为立侍配享宜坐弟子十哲虽得列像而不在祀享之位按祠令何休范寗等二十二贤犹防从祀十哲请列享在何休等上于是诏十哲皆为坐像据阳冰记云换夫子之容貌増侍立者九人葢独顔回配坐而闵损等九人为立像矣阳冰脩庙在肃宗上元二年其不用开元之诏何也【右集本】
　　唐裴虬怡亭铭【永奉元年】
　　右怡亭在武昌江水中小岛上武昌人谓其地为吴王散花滩亭裴鶠造李阳冰名而篆之裴虬铭李莒八分书刻于岛石【四十六字集本作怡亭铭李阳冰篆裴虬撰李莒书铭在武昌江水中有小岛亭在其上人谓其地为吴王散花滩铭刻于岛石】常为江水所没故世亦罕传鶠【集本以鶠字作亭裴公作】不知何人虬代宗时【集本有为字】道州刺史韩愈【集本作退之】为其子复墓志云虬为諌议大夫有宠代宗朝屡諌诤数命以官多辞不拜然唐史不见其事李莒华弟也治平二年正月十日孟春荐飨摄事致斋中书东阁书【右真迹】
　　唐李阳冰庶子泉铭【大厯六年】
　　右庶子泉铭李阳冰撰并书庆厯五年余自河北都转运使贬滁阳屡至阳冰刻石处未尝不裴回其下庶子泉昔为流谿今为山僧填为平地起屋于其上问其泉则指一大井示余【集本无此二字】曰此庶子泉也可不惜哉【右真迹】
　　唐李阳冰阮客旧居诗【歳月阙】
　　右李阳冰阮客旧居诗云阮客身何在僊云洞口横人间不到处今日此中行阮客者不见其名氏葢缙云之隐者也彼以遁俗为髙而终以无名于后世可谓获其志矣然圣人有所不取也阳冰欲称其人而不显其名字何哉岂阮客见称于当时而阳冰不虑于后世邪夫士固有显闻于一时而泯没于万【集本作后】世者矣顾其道何如【集本作如何】也阳冰篆字世传多矣此磨灭而仅存尤可惜也治平元年四月二十有六日书【右真迹】
　　唐裴公纪德碣铭【歳月见本文】
　　右裴公纪德碣铭唐越州刺史王宻撰国子监丞集贤院学士李阳冰篆裴公儆为明州刺史宻代之为作此文其文云皇唐御神器一百四十二年天下大康海隅小冦结乱瓯越因言明州当出兵之冲民物残敝儆抚绥有惠爱而人思之尔按唐自戊寅武德元年受命至已亥乾元二年乃一百四十二年是时肃宗新起灵武上皇自蜀初还史思明僣号于河北是歳洛阳汝郑等州皆陷于贼不得云天下大康而海隅小冦也考于史传又不见其事惟台州贼袁晁攻陷浙东州郡乃寳应元年当云一百四十五年又据宻代儆为明州刺史至大厯十四年移湖州则儆宻相继为刺史宜在代宗时然宻当时人推次唐年不应有失余友王回深父曰唐自武德至大厯八年实一百五十六年中间除则天称周十四年则正得一百四十二年是时天下粗定文人着辞以为大康理亦可通是歳广州哥舒晃作乱海隅小防岂谓此欤余以谓晃之乱唐命江西路嗣恭讨平之不当自明州出兵深父曰然兵家出竒明州海道去广不逺亦或然也故并着之【右集本】
　　又
　　右裴公纪德碣王宻撰裴公名儆代宗时为明州刺史宻代之碣文云皇唐御神器一百四十二载天下大康而海隅小冦结乱瓯越按唐自武德元年至乾元二年实一百四十二年是时肃宗新起灵武上皇自蜀初还史思明僣号于河北是歳洛阳汝郑等州皆陷于贼不得云天下大康而海隅小防考于史传又不见其事然宻当时人推次唐年不宜有失王回曰大厯八年广州哥舒晃作乱此所谓海隅小防者也自武德元年至是歳实一百五十六年中间则天称周者十四年去之正得一百四十二年矣岂谓此欤以事考騐理宜如此又不知宻意为如何也姑志其语以俟知者嘉祐八年十月三十日书【右真迹】
　　唐静先生碑【大厯七年】
　　右静先生碑柳识撰张从申书李阳冰篆额唐世工书之士多故以书知名者难自非有以过人者不能也然而张从申以书得名于当时者何也从申毎所书碑李阳冰多为之篆额时人必称为二絶其为世所重如此余以集録古文阅书既多故虽不能书而稍识字法从申所书弃者多矣而时録其一二者以名取之也夫非众人之所称任独见以自信君子于是慎之故特録之必待知者【右真迹】
　　唐龙兴寺四絶碑首【大厯八年】
　　右四絶碑首者李阳冰篆法慎律师碑额也在扬州龙兴寺唐李华文张从申书李阳冰篆额律师者淮南愚俗素信重之谓此碑为四絶碑律师非余所知华文与从申书余亦不甚好故独録此篆尔【右集本】
　　唐滑州新驿记【大厯九年】
　　右新驿记李阳冰篆碑在今滑州驿中其隂有铭曰斯去千载冰生唐时冰今又去后来者谁后千年有人吾不知之后千年无人当尽于斯呜呼郡人为吾寳之不知作者为谁然贾躭尝为李腾序説文字源盛称阳冰此记躭为滑州刺史因见斯记而称之耳阳冰所书世固多有可爱者不独斯记也嘉祐八年十二月廿六日书【右真迹】
　　唐王师干神道碑【大厯十三年】
　　右王师干神道碑张从申书余初不甚以为佳但怪唐人多称之第録此碑以俟识者前歳在亳社因与秦玠郎中论书玠学书于李西台建中而西台之名重于当世余因问玠西台学何人书云学张从申也问玠识从申书否云未尝见也因以此碑示之玠大惊曰西台未能至也以此知世以鉴书为难者诚然也从申所书碑今絶不行于世惟予集録有之者吴季子碑隂记崔圆颂德碑并此才三尔熈寜三年十月二十七日书【右真迹】文忠集巻一百四十
　　钦定四库全书
　　文忠集巻一百四十一
　　宋　欧阳修　撰
　　集古録跋尾
　　唐徐方回西墉记【寳应　年】
　　右西墉记唐徐方回撰方回云寳应中为南阳令得崔子玉所作平子铭末二十一字陷于防之西墉按今西鄂石本末句见在方回所得乃南阳半石之末也今又亡矣惜哉【右集本】
　　唐禹庙碑【大厯三年段季展书】
　　崔巨文传于今者絶少皆不及此碑季展他所书亦不伟于此治平二年上元日书【右真迹】
　　唐崇徽公主手痕诗【大厯四年】
　　右崇徽公主手痕诗李山甫撰崇徽公主者仆固懐恩女也懐恩在肃宗时先以二女嫁回纥其一嫁毗伽可汗少子后号登里可汗者是也其一不知所嫁何人唐书懐恩传及回纥传皆不载惟懐恩所上书自陈六罪有云二女逺嫁为国和亲以此知其又尝嫁一女尔此所谓崇徽公主者懐恩防女也懐恩既反引羌浑奴刺为边患永泰中病死于灵武其从子名臣以千骑降唐大厯四年始以懐恩防女为【集本有崇徽二字】公主又嫁回纥即此【集本有公主二字】也治平元年三月八日书【右真迹】
　　唐僧懐素法帖【大厯十二年】
　　右懐素唐僧字藏真特以草书擅名当时而尤见珍于今世予尝谓法帖者乃魏晋时人施于家人朋友其逸笔余兴初非用意而自然可喜后人乃弃百事而以学书为事业至终老而【集本无此字】穷年疲敝精神而不以为苦者是真可笑也懐素之徒是已治平元年八月八日书【右真迹】
　　唐重摹吴季子墓铭【大厯十四年】
　　右吴季子墓铭自前世相传以为孔子所书据张从绅【疑】记云旧石堙灭开元中宗命殷仲容模搨其书以传然则开元之前自有真本至大厯中萧定又刋于石则转相传模失其真逺矣按孔子平生未尝至吴以史记世家考之其歴聘诸侯南不逾楚推其歳月踪迹未尝过吴不得亲铭季子之墓又其字特大非古简牍所容第以其名传之乆不可遽废故録之以俟博识君子【右集本】
　　又
　　右古篆文曰呜呼有吴延陵季子之墓自前世相传以为孔子所书据张从绅【疑】记云旧石堙灭开元中宗命殷仲容搨本遂传于世然则开元以前已有刻石矣其后正元中郑播又为记卢国迁建堂树碑则今本又非仲容所模者字亦竒伟莫知何人所书按孔子未尝至吴以史记世家考之其厯聘诸侯南不逾楚推其歳月踪迹无过吴之理不得亲铭季子之墓又其字特大非简牍所容惟博物君子必能辨之【右真迹】
　　唐窦叔防海涛志【大厯中】
　　右海涛志窦叔防撰其书六篇一曰海涛志二曰涛厯三曰涛日时四曰涛期五曰朔望体象六曰春秋仲月涨涛解余向在扬州得此志甚爱之张于座右之壁冀于朝夕见也已而夜为风雨所壊其后求之凡十五年而复得斯本以示京师好事者皆云未尝见也【右集本】
　　唐盐宗神祠记【大厯中】
　　右盐宗神祠记钱义方撰近时有尚书郎张席自言家寓解州为余言安邑解县两池盐事云夏月盐南风来池面紫色须防凝结如雪土人谓之漫生盐而两池歳役畦夫数百种盐公私耗敝而州县吏縁以为奸利弃漫生盐不取诬其苦不可食席博学能言汉唐事尤详为余复言前世盐皆自生开元中姜师度为河中尹而盐池涸始置盐屯故唐格自开元后遂有畦夫营种之课席因上书论盐漫生之利官遂罢畦夫而公私皆以为然而议者或害其事乃云漫生盐味苦不可食或云暂结复销不可畜听者方惑其事余因读义方所记乃云若隂阳调和鬼神驱造不劳人而擅其利与夫凿泉煮海不相为谋由是知唐世盐非营种为决可信义方大厯时为盐使余家集録古文不独为传记正讹缪亦可为朝廷决疑议也【右集本】
　　唐鴈门王田氏神道碑【代宗时】
　　右唐魏博节度使鴈门郡王田承嗣碑营田副使裴抗撰子绪碑节度判官丘绛撰按唐书列传承嗣十一子维朝华绎纶绾绪绘纯绅缙而绪次当第七此二碑皆以绪为第六子而无绾自绪而下有绘纯纷缙与史不同二碑当时故吏所作必不误葢史之缪也其文与字皆不嘉故余特録其世次而已【右真迹】
　　唐李憕碑【大厯四年】
　　右李憕碑李纾撰新唐书列传云憕十余子江涵沨瀛等同被害惟源彭免据李纾载憕子见于碑者实十二人曰右补阙彭汝州刺史深华隂丞沨左骁卫兵曹瀛硖石丞沆洪州别驾澥洛阳尉渭司农主簿汶又云公之薨也彭从宗南狩次公而没深授任他郡其在洛阳者长子江第三子涵与华隂骁卫又两少子合六人皆从公殱于虏刃硖石而下与众孙之在者仅以孩提免如纾所记憕子尽于是矣未尝有源也纾但言众孙孩亦不云有未名子也然则源者史家何从而得之据史言源为司农主簿以碑考之源当为汶也又据碑方憕殁于贼也彭深沆澥渭汶六子获免而史惟云源彭此当以碑为正纾当代宗时为憕作碑自云与憕有通家之好防奉升堂之庆宜知憕事不缪也【右集本】
　　唐甘棠馆题名【歳月见本文】
