<!-- { "loadSidebar": true } -->
　　铁章一错以金方得寸有十分寸之五博得十分寸之二柄以木方如之博得十分寸之五稍丰其上刻若井藻又椭以穷刻若华表柱之首其长二寸通章之博髙二寸有十分寸之七藻上穿好绶约之绶之穷为蕃锦囊覆垂章上不可离藏以髹盝其文曰厄尔徳尼卓里克图洪台吉之章华语所谓寳权大庆王也盖自防妄阿拉布坦时乞自达赖喇嘛用梵书刻印锡予以为准噶尔传世之器今年夏既平准夷遂获此章驿致典属予既讶鐻鍝君长亦有世守法物也而又悯达瓦齐不得辞毁椟之愆若夫戒盈知惧固不在区区抑埴之物矣作铁章记
　　御制文初集巻五
　　钦定四库全书
　　御制文初集巻六
　　记
　　万夀山五百罗汉堂记
　　调御丈夫作天人师世出世间示权变法以度众生得其门而入其室者自小乗进至四果方得谓之罗汉故楞严经富楼那言我于佛前助佛转轮因狮子吼成阿罗汉十六应真之号诸经皆有而大论则云五千罗汉其力最大金刚经须菩提言世尊我若作是念我得阿罗汉道世尊则不説须菩提是乐阿兰那行者是知五千不为多十六不为少五百罗汉堂之作抑亦槩于是乎昔苏东坡有荐诚禅院五百罗汉记其言曰僧应言将造五百罗汉于钱塘而载以归夫罗汉何处不可造而必钱塘乎及辛未南巡至浙若云林若浄慈无不有五百罗汉之堂乃知五百之名始自钱塘其来久矣归而万夀山之大报恩延夀寺适成寺之西有隙地因命筑堂以肖钱塘第云林浄慈皆五百列坐斯乃置山林溪涧宫殿其中俾步以入者后先左右与袈裟鉢锡之侣相周旋若夫行住坐卧不拘一律又非尽跏趺之死灰槁木已也于诸境界各取梵经所载以标其名而五百人者不复一一为之安名立字所为不即不离如是如是而已
　　甲
　　只树园者金刚经所云佛在舍卫国只树给孤独园与大比邱等説法之所也以杖锡担椶毛坐具者一执如意者一执卷轴者一肩杖履若达摩者一执经册者一矮而擕笻竹以行者一皆若欲入园门而往聴法然者门之内步崖侧者一踞石坐者一立峯顶而向下窥者一峯回路转而为狮子窟所为善狮子吼施无畏声者是以手指云迳似示人以路者一合十只手而执灵夀杖者一拂而左鉢而右立于两傍者二崖之巅抱膝而坐者一以手指地若谘唘者一摇手者一憩树下者一涧旁嵌穴而露半身者捻数珠者回首顾者将前却者闭双目者嗒然笑者倚杖坐者竪一指者手擎巻者坐抚膝者披经示者瞪目观者手挥拂者俯流泉者顾而问者凡十五涧之彼岸荷禅杖飞行为撒手悬崕者一徐而步者负囊者走且顾者二人持一杖者嗅天花者振锡者为思想者凡八而狮子窟之事略毕
　　乙
　　过狮子窟则为须夜摩洞须夜摩者此云善时分也洞之内坐而手持桃者立而合掌者袖手者问讯者凡四见于岩之穴者三或捧腹或槃陀或抚石状各别引双手者一拄木杖者一珑峯之内或见半身或见其首者二垂膝坐而磕睡者指经册若参究者捧香鑪者笠而执拂者持经函者侧而石坐者攑堵波者凡七河之中立而双手者一立擥双手于胸者一河之裔端坐持斫讫罗【此云轮】于胷前者一掷杖为龙飞去者一前而行后而附其臂者凡二又前而却视者一坐石窟者立其侧者揶揄者凝目视者凡四舞铙钹者二坐而观空者二洞之右为阿伽桥阿伽此云水也桥之北闭目而坐于峦岫间者一拱双手而立者一执如意行者一搘隙弃罗【此云锡杖】行者一隠现而见于峯隙石旁若笑若戚若语若黙者凡四抱膝坐而回睇者一双拳手者一挈杖且扶及所扶者二合掌立者一按手仰视山者一俯而若答者二度桥而南扶智杖偏袒两肩者一合掌者一托键者一坐岭上挺右臂摘星者一振徳杖者一持应器对语者二怒者喜者欠伸者垂膝者垂头者凡五提鉢塞莫【此云数珠】者一步屧磵道者一伛偻者一振铎者一转而右坐阿楼那崖【阿楼那者香华如日出前红赤相云】鉢中生青莲花者一立其侧者二崖之畔举一指出干闼城者一若指人以正路者一袒裼双臂若掷拂子者一抚膝不语者一立而问者疑者对者是者非者服者不服者自思者凡八过此而为摩偷地矣
　　丙
　　经云三天有摩偷地在须弥四陲住于是而证四果曰须陀洹曰斯陀含曰阿那含曰阿罗汉者凡四参六波罗蜜曰布施曰精进曰持戒曰忍辱曰禅定曰智慧而各执一义者凡六参六种性曰习种曰长养曰性种曰不可壊曰道种曰正法而各执一义者凡六于六波罗蜜而不住者一于六种性而善离者一窈然而深处于摩诃窝者三摩诃有三义谓大多胜各持一义而究之出石洞立而若有迟者一坐而竪天龙指者一并肩行者二接武行者三揎拳作相扑者二立而观者二背而弗观者一共语者二以屈眴【此云大细布】拭背者一转而为徙多桥西域记所云冷河者也立此岸而振九连环杖者一着僧伽梨而乗马于河中者一牵者一向而顶礼于此岸者一右膝着地举一手啓请者一彼岸卓立翠防者一趺而揓鉢多罗【此云应器】者一摇扇者戏狮子者挥麈尾者握莲花者数阿唎咤迦【此云数珠】者支颐者凡六立水中壶卢上者一桥之右立水中石砥者一浴者二将浴者三浴罢者二持浄瓶者一双手抖擞数珠者一见于丛樾间或肥或瘠或肥瘠适中者三嶤峯拔起而立于最髙处者一欹仄以下得稍平可立二人一老者一壮年者又縁而下地遂广把花篮者戴箬笠者承贝叶者骑白象者凡四绵谷沿縁以进趋步徐步连步展步者亦四却望而俟之者二将为五体投地顶礼者一合掌为恭敬者三此则弥楼前或至或未至者弥楼者此云光明七金山法华谈经之所因以天竺紫金光如来像供之楼之背峭壁千寻不可上下一石撑涧底而亘立干云霄是则砥柱也已柱之旁一须者一不须者须者拍不须者肩而不须者枝月牙杖云
　　丁
　　岈然洼然尺寸千里迥不可穷宏不可概者曰兜率陀兜率陀者妙足之谓也宴坐而谈四大者四曰地曰水曰火曰风遥向望而瞻礼者二促膝坐而谈二白法者二曰慙曰愧独坐而究无生者一以拂拂之者一展瞿脩罗【此云图像】而视之者二为食施五福相者五曰富曰夀曰顔泽曰多力曰身安参楞伽三种波罗蜜者三曰世间曰出世间曰世出世间参圆觉三无碍法界者三曰静曰幻曰寂
　　戊
　　兜率陀之南则功徳池八功徳水出佛摄受经往而浴者凡十三执瑚者徒步者曳杖者走而却者擎壶卢中出蜃气者疾足蹑足蹀足举足行者拥膝盘膝侧膝扪膝憩者池彼岸为坻为屿髙下相错坐而抚雄狮者一促膝观者一独坐止观者一立而证三种罗汉果者三曰慧解脱曰俱解脱曰无碍解脱戏子母虎者一扬拳欲搏之者一拒而止之者一坐池边参华严六相者六若总相若别相若同相若异相若成相若壊相杖而将至溪边者一伸左臂其长不可量而入水捉月者一坐其侧观者一横溪则为信度桥所为菩萨化为龙王流出信度河者是桥之西坐而只手持轮者一桥之东坐穹洞劈腹见佛相者一向而作礼者六讃之叹之悲之欣之敬之慕之情不一背而立者一洞之隂借草坐石者四振衣者举扇者闭目入定者击击子聒之者状不一转而南则为香岩步岩洞将出者一旃檀功徳佛相在焉合掌作礼者一执经者执法供者执七寳如意者凡三嵚嵜旁出坐深穴中者二若不知有佛者然其知之乎其不知之乎吾安得而知之
　　已
　　树之名不可穷也有菩提有娑罗有尼拘律陀有多罗而赅之曰栴檀林轮囷蒙络槎枒摇缀日照之为空色风拂之为空音偃息其间者则有晳者黒者赤者黄者白者面之色各殊嚬者颦者吁者听者吲者呿者者面之状各殊若是者凡十二自顶门出婴儿者一入三摩提毒虫魑魅扰之而不动者一将出洞门手持拂子丝覼覼下垂者一出林洞则须弥顶此云妙髙也未至顶而徘徊于翠嵁间者五若狞貌若嬉貌若善貌若不善貌若美貌立于顶之上者八若长身若短身若麤身若细身若壮身若弱身若伟身若孱身步蜿蜒石径将往法华所谓善现城者六趻而行者防而行者防而行者防而行者蹻而行者防而行者立善现城当门而咍者一若曰此不易入云尔
　　庚
　　振衣干仭之冈若跣足者婆娑大树之下若钩膝者若深目者若痒耳者若哆口者独立诡石之侧若方面者侣武羊肠之迳若疎眉者若曲碌者若弹指者若碧眼者徘徊谿谷之幽若挺臂者若台背者若拳挛手者踟蹰碧岫之旁若隆鼻者结伴峭蒨之丛若剖胸者若露肘者若露齿者若宣舌者是皆得于金田及陀罗峯之间凡十八金田者布金之田而陀罗者即所云能持集种种善法云
　　辛
　　极神通之变而莫可究范者莫过于阿罗汉矣则有若自手劈面而复露一面者以手捧膝立而旋转无穷者以手按膝作胎息导引法者噀鉢而兴云者挥手而生风者擎一树而三千年开花三千年结子如西池蟠桃者怡而为春舒者笑而为夏长者怒而为秋落者戚而为冬藏者説如不説者不説如説者示如不示者不示如示者劈胷见佛端坐者躴躿而不觉其长者侏儒而不觉其短者臃肿而不觉其肥者端坐琢齿潄舌为化身坐忘法者四肢距地伸缩引气为鹿戏法者頽形雕容而相好具足者伸一指而具空色二谛者伸二指而具非空非色一谛者防笑不言而具空色非空非色皆非谛者凡二十四皆聚于鸡园得见如来初成道如楞严防陈那五比丘所云者
　　壬
　　仙人鹿野苑者辟支佛所住世尊亦于此成道遥向室罗筏而顶礼者一旅而进将受教者二骑鸾鳯行空而来受教者二室罗筏者世尊谈华严之所林曰逝多园曰给孤独大庄严重阁在焉梵天紫金光如来据七寳座而为説法一切菩萨天人八部之所围绕不可量数自重阁夤縁而下缭而曲窈而深者曰耆阇崛山形如鹫亦名鹫岭撞钟者一鸣鼓者一击木鱼者一由山迳降而复升招手者一摇手者一揝手者一敛手者一展手者一扬手者一披蒙茸跻防岏则见所谓舍利塔者扶携行者二握手行者二拾级登者一欲登且止而悟眼之见色耳之聴声鼻之嗅香舌之辨味身之知触意之思法者六及登塔院绕塔而悟四种性智者四曰大圆镜智曰平等性智曰妙观察智曰成所作智塔之下峯益峭树益宻迳益险坐云窦双手拖眉至地者一着郁多罗缯【此云七条衣】者一瘦骨立者一磬折者一盘曲出幽可达蜂台
　　癸
