<!-- { "loadSidebar": true } -->
　　江陵城西二月尾【见题注】花不见桃惟见李风揉雨练雪羞比【揉以手挻也○揉而由切】波涛飜空杳无涘【涘水涯音俟】君知此处花何似白花倒烛天夜明羣鸡惊鸣官吏起金乌海底初飞来【韩曰金乌日也隋孟康咏日诗金乌升晓气玉鉴漾晨防蔡曰山海经黒齿之北曰旸谷居水中有扶木九日居下枝一日居上枝皆戴乌淮南子尧时十日并出草木焦枯尧命羿仰射十日中其九日日中九乌皆死堕其羽翼故留其一日也】朱辉散射青霞开【韩曰选恨赋秋日萧索浮云无光郁青霞之竒意入秋夜之不旸】迷乱入眼看不得【一作迷防乱眼看不得】照耀万树繁如堆念昔少年着游燕对花岂曾辞酒杯【一作岂省曽辞杯】自从流落忧感集欲去未到先思廻秪今四十已如此【孙曰公时年三十九】后日更老谁论哉力携一罇独就醉【独一作共】不忍虚掷委黄埃【韩曰选芜城赋直视千里外唯见起黄埃委一作随】
　　杏花【与前篇同时作】
　　居邻北郭古寺空【孙曰江陵所居之邻】杏花两株能白红曲江满园不可到【孙曰曲江在长安园即芙蓉园也韩曰曲江在长安城南公故有懐思之意焉蔡曰西京杂记朱雀街东龙华寺南有流水诘屈谓之曲江唐剧谭録曲江池本秦隑州开元中疏凿遂为妙境花卉周环烟水明媚都人游玩盛于中和节江侧菰蒲葱翠柳隂四合碧波红蕖湛然可爱杜甫哀江头诗春日潜行曲江曲细柳新蒲为谁緑者是也】看此宁避雨与风二年流窜出岭外【樊曰公贞元十九年冬出为阳山凡二年至是始为掾江陵】所见草木多异同冬寒不严地常泄【孙曰岭南无大寒故地气多泄】阳气发乱无全功浮花浪蘂镇长有才开还落瘴雾中山榴踯躅少意思【韩曰本草注踯躅树生髙三四尺花似山石榴或云一名山石榴○踯直炙切躅厨玉切】照耀黄紫徒为丛鹧鸪钩辀猿呌歇【孙曰钩辀鹧鸪声祝曰岭表记鹧鸪自呼云钩辀李羣玉诗又听钩辀格磔声辀张流切】杳蔼深谷攅青枫【补注枫木厚叶弱枝善摇○攅音防枫音风】岂如此树一来翫若在京国情何穷今旦何为忽惆怅【惆一作怊】万片飘泊随西东明年花发应更好道人莫忘邻家翁【樊曰八年六月公召拜国子博士明年花发时公为博士于京矣孙曰道人谓寺僧蔡曰翁愈自称也】
　　感春四首
　　【韩曰元和元年春掾江陵时作唐曰诗有云千江隔兮万山阻又云我恨不如江头人又云两鬓雪白趍埃尘此在江陵为掾曹审矣】
　　我所思兮在何所情多地遐兮徧处处【上齿据切下如字】东西南北皆欲往千江隔兮万山阻【孙曰张衡四愁诗我所思兮在太山欲往从之梁甫艰我所思兮在桂林欲往从之湘水深我所思兮在汉阳欲往从之陇阪长我所思兮在鴈门欲往从之雪纷纷公云东西南北皆欲往千江隔兮万山阻取此】春风吹园杂花开朝日照屋百鸟语【韩曰选丘希范与陈伯之书暮春三月江南草长杂花生树羣鸎乱飞】三杯取醉不复论一生长恨奈何许【柰一作春】
　　皇天平分成四时【樊曰宋玉九辨曰皇天平分四时兮窃独悲此凛秋】春风漫诞最可悲【孙曰漫诞飘荡之貎】杂花妆林草盖地白日座上倾天维【孙曰倾谓倾侧风动而然韩曰西京赋振天维衍地络】蜂喧鸟咽留不得【孙曰咽噪也留谓留此花】红萼万片从风吹岂如秋霜虽凛冽【音列凛一作惨】摧落老物谁惜之【樊曰晋宣帝尝疾张皇后往省帝曰老物可憎又曰老物不足惜】为此径须沽酒饮自外天地弃不疑近怜李杜无检束澜漫长醉多文词【澜一作烂】屈原离骚二十五【樊曰前汉艺文志屈原赋二十五篇盖离骚经一九歌十一天问一九章九逺逰卜居渔父各一凡二十五篇也○屈九勿切】不肯餔啜糟与醨【樊曰渔父篇屈原曰众人皆醉惟我独醒渔父曰何不餔糟而歠醨餔食也醨薄酒补注孔融难魏武禁酒书云屈原以餔糟歠醨身困于楚○餔奔谟切醨吕支切】惜哉此子巧言语不到圣处宁非痴【韩曰先儒云公以原词介于庄周司马迁之间其感春诗云云盖与屈原之惩于风谏而伤其违圣之达节也】幸逢尧舜明四目条理品彚皆得宜【孙曰言今遇尧舜之主万类皆得其宜也】平明出门暮归舍酩酊马上知为谁【韩曰晋山简毎出嬉游时儿童歌曰日夕倒载归酩酊无所知时时能骑马倒着白接防○酩音茗酊音鼎一本作知谁为】
　　朝骑一马出暝就一牀卧诗书渐欲抛节行久矣破【破废也一本作已久破破又一作堕】冠欹感髪秃语误悲齿堕辜负平生心已矣知何奈【祝曰元稹立部伎诗古人邪正将谁奈○奈乃个切一作如何奈】
　　我恨不如江头人【我恨一作奈我】长网横江遮紫鳞独宿荒陂射鳬鴈卖纳租赋官不嗔归来欢笑对妻子衣食自给宁羞贫今者无端读书史智慧秪是劳精神画蛇着足无处用【孙曰史记楚惠王使柱国昭阳将兵攻齐陈轸谓昭阳曰昔人有遗其舍人一巵酒者舍人相谓曰数人饮此不足以徧请画地为蛇蛇先成者饮之一人曰吾蛇先成举酒而起曰吾能为之足及为足而后成人夺其酒而饮之曰蛇固无足今为之足非蛇也○着陟畧切】两鬓雪白趋埃尘干愁漫解坐自累与众异趣谁相亲数杯浇肠虽暂醉【韩曰世説王忱曰阮借胷中磊隗故须酒浇之○浇音骁沃也】皎皎万虑醒还新【祝曰説文醒醉解也楚词惟我独醒○醒音星】百年未满不得死且可勤买抛青春【樊曰苏内翰云国史补酒有郢之富春乌程之若下春荥阳之土窟春富平之石冻春劔南之烧春杜子美诗有麴米春裴铏作传竒亦有松醪春唐人名酒多以春抛青春亦必酒名也洪曰东坡云抛青春必酒名予按此诗在江陵作盖江陵酒名也】
　　寒食日出游夜归张十一院长见示病中忆花九篇因此投赠
　　【张十一即功曹署樊曰国史补云外即遗补相呼为院长补注公与张同自御史贬官又同为江陵掾公法曹防军张功曹叅军元和元年时也】
　　李花初发君始病我往看君花转盛【孙曰转愈也】走马城西怊怅归【孙曰即上言江陵城西二月尾花不见桃惟见李者也】不忍千株雪相映迩来又见桃与梨交开红白如争竞可怜物色阻携手【孙曰物色春之景物】空展霜缣吟九咏【祝曰缣丝缯也古乐府新人工织缣故人工织素○缣音兼】纷纷落尽泥与尘不共新妆比端正桐花最晚今已繁【孙曰礼记月令季春之月桐始华】君不强起时难更【孙曰更再也】闗山逺别固其理寸歩难见始知命忆昔与君同贬官【孙曰贬阳山时】夜渡洞庭看斗柄【孙曰北斗柄也】岂料生还得一处【孙曰同在江陵】引袖拭泪悲且庆各言生死两追随直置心亲无貎敬念君又署南荒吏【樊曰张在江陵未防邕管经畧使路恕署为判官】路指门幽且夐【樊曰容州北流县南三十里有两石相对门濶三十歩俗号门闗谚曰门闗十人九不还祝曰夐逺也前汉儵夐逺去休正切】三公尽是知音人曷不荐贤陛下圣【樊曰人臣称至尊曰陛下其与人言及亦通曰陛下田横入海居岛中汉髙帝使人赦横罪而召之至尸乡廐置横谢使者曰陛下在洛阳今斩吾头驰三十里形容尚未能败犹可观也遂自刭】囊空甑倒谁救之【韩曰杜诗囊空恐羞澁留得一钱看又郭林宗传孟敏客太原荷甑堕地不顾而去】我今一食日还并【樊曰礼记儒行儒有并日而食】自然忧气损天和安得康强保天性断鹤两翅鸣何哀絷骥四足气空横【祝曰絷维也横不以理也孟子其横逆犹是也○絷陟立切横户孟切】今朝寒食行野外緑杨匝岸蒲生迸宋玉庭边不见人【孙曰宋玉楚人故居在江陵韩曰杜诗曾闻宋玉宅毎欲到荆州荆州即江陵也】轻浪参差鱼动镜自嗟孤贱足瑕疵特见放纵荷寛政【孙曰言江陵尹之政】饮酒宁嫌琖底深【韩曰桑乂在江总席上曰虽深盏百罚吾亦不辞也】题诗尚倚笔锋劲【韩曰鲍明逺拟古诗两説穷舌端五车推笔锋】明宵固欲相就醉有月莫愁当火令【樊曰火令谓禁烟孙曰火令焚火之时也相传寒食日介子推焚骸后世一月不举火云或作有月莫辞灯火冷非是】
　　和张十一忆昨行
　　【补注元和元年江陵作与前数诗相先后】
　　忆昨夹钟之吕初吹灰【韩曰月令仲春之月律中夹钟二月之吕也续汉书以莩灰实律之端按厯而之其月气至则灰飞而律通孙曰此言元和元年春时也】社公礼罢元侯廽【韩曰汉髙令县为公社孙曰社公社神谓时社祭罢也樊曰元侯谓江陵帅裴均】车载牲牢瓮舁酒【孙曰牛羊豕曰牢祝曰舁对举也益部耆旧传遵勅吏舁尸到音余】并召宾客延邹枚【韩曰汉诸侯王皆自治民聘贤呉王濞招致四方游士邹阳枚乗等俱仕呉以文著名孙曰邹阳枚乗梁孝王客】腰金首翠光照耀【孙曰谓倡姬之服餙】丝竹逈发清以哀青天白日花草丽玉斚屡举倾金罍【孙曰斚盏也罍壶也诗我姑酌彼金罍】张君名声座所属【孙曰属谓众所属目○属朱六切】起舞先醉长松摧宿酲未解旧痁作【补注酲酒病也刘伶五斗解酲痁疟疾左传痁作而伏○痁失亷切】深室静卧闻风雷【孙曰谓耳疾若有所闻也】自期殒命在春序【序时也】屈指数日怜婴孩危辞苦语感我耳泪落不揜何漼漼【樊曰集韵云漼雪霜积聚貎祝曰选指季豹而漼焉注漼涕泣垂貎漼七囬切】念昔从君渡湘水【湘一作湖】大帆夜划穷髙桅【樊曰帆舟上幔所以泛风划破也祝曰髙桅挂帆柱也玉篇云船上樯竿帆符咸切划忽麦切桅五囬切】阳山鸟路出临武【樊曰公责连之阳山令张为郴之临武郴在江南连则广南也】驿马拒地驱频隤【祝曰隤马病也诗我马虺隤杜囬切】践蛇茹蛊不择死【孙曰蛊谓蛊毒】忽有飞诏从天来【孙曰量移诏也】伾文未揃崖州炽【补注伾王伾文王叔文崖州韦执谊也揃灭也史记西夷揃防○伾音丕揃子践切】虽得赦宥恒愁猜近者三奸悉破碎【集注元和元年正月顺宗即位二月大赦公自阳山徙椽江陵三奸方用事至其年八月宪宗立贬伾开州司马叔文渝州司户并员外置十一月继贬执谊崖州司马及是三奸始悉破碎焉】羽窟无底幽黄能【集注能有两音奴来切者三足鳖也奴登切者熊属足似鹿者也左传尧殛鮌于羽山其神化为黄熊以入于羽渊国语作黄能当音贤能之能然説者谓能既熊属又为鳖类东海人祭禹庙不用熊白及鳖为馔疑鮌化为二物则两音亦可通用也】眼中了了见乡国知有归日眉方开今君从署天涯吏【补注邕管奏为判官即前云今君又署南荒吏也○从一作纵】投檄北去何难哉【孙曰投掷也祝曰檄符檄説文二尺书前汉三秦可传檄而定】无妄之忧勿药喜【孙曰易无妄之疾勿药有喜】一善自足禳千灾头轻目朗肌骨健古劔新斸磨尘埃殃销祸散百福并从此直至耆与骀【孙曰诗俾尔耆而艾耆老也鲐鱼名樊曰诗行苇黄耇台背郑氏笺云台之言鲐也大老则背有鲐文○鲐音台耆一作耇】嵩山东头伊洛岸【伊洛二水名】胜事不假须穿裁君当先行我待满【韩曰张先迁京兆府司録】沮溺可继穷年推【祝曰沮溺人名语长沮桀溺耦而耕樊曰公家河南而嵩山伊水洛水并河南诗意欲与张耦耕于嵩山下也韩曰推字取礼记三推九推之意○沮子鱼切推它囬切或作催】


　　五百家注昌黎文集巻三
　　钦定四库全书
　　五百家注昌黎文集巻四
　　宋　魏仲举　编
