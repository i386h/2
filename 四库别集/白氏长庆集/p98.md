<!-- { "loadSidebar": true } -->
　　臣闻政不念今则人心不能交感道不思古则王化不能流行将欲感人心于和平则在乎念今而已伏惟陛下知人安之至难也则念去烦扰之吏爱人命之至重也则念黜苛酷之官防人力之易罢也则念省修葺之劳忧人财之易匮也则念减服御之费惧人之有馁也则念薄麦禾之税畏人之有寒也则念轻布帛之征虑人之有愁苦也则念损嫔嫱之数故念之又念之则人心交感矣感之又感之则天下和平矣将欲致王化于雍熙则在乎思古而巳伏惟陛下仰羲轩之道也则思兴利而除害侔唐虞之圣也则思明目而达聪师夏禹之徳也则思泣辜而防人法殷汤之仁也则思祝网而爱物鉴汉之盛也则思罢露台而海内流化观周之兴也则思枯骨而天下归心贞观之理也则思闻房杜之谠议以致升平嗣开元之政也则思得姚宋之嘉谋而臻富夀故思之又思之则王泽流行矣行之又行之则天下雍熙矣
　　十王泽流人心感　在恕已及物
　　夫欲使王泽旁流人心大感则在陛下恕已及物而已夫恕已及物者无他以心度心以身观身推其所为以及天下者也故已欲安则念人之重扰也已欲夀则念人之嘉生也已欲逸则念人之惮劳也已欲富则念人之恶贫也已欲温饱则念人之冻馁也已欲声色则念人之怨旷也陛下念其重扰则烦暴之吏退矣念其嘉生则苛虐之官黜矣念其惮劳则土木之役轻矣念其恶贫则服御之费损矣念其冻馁则布帛麦禾之税轻矣念其怨旷则妓乐嫔嫱之数省矣推而广之念一知十盖圣人之道也始则恕已以及人终则念人而及已故恕之又恕之则王泽不得不流矣念之又念之则人心不得不感矣泽流心感而天下不太平者未之闻也十一黄老术　在尚寛简务清净则人俭朴俗和平
　　夫欲使人情俭朴时俗清和莫先于体黄老之道也其道在乎尚寛简务俭素不聪察不役智能而已盖善用之者虽一邑一郡一国至于天下皆可以致清净之理焉昔宓贱得之故不下堂而单父之人化汲黯得之故不出閤而东海之政成曹参得之故狱市勿扰而齐国大和汉文得之故刑罸不用而天下大理其故无他清净之所致耳故老子曰我无为而人自化我好静而人自正我无事而人自富我无欲而人自朴此四者皆黄老之要道也陛下诚能体而行之则人俭朴而俗清和矣
　　十二政化速成　由不变礼不易俗
　　夫欲使政化速成则在乎去烦扰简易而已臣请以齐鲁之事明之臣闻伯禽之理鲁也变其礼革其俗三年而政成太公之礼齐也简其礼从其俗五月而政成故周公叹曰夫平易近人人必归之鲁后代其北面事齐矣此则烦简迟速之効明矣伏惟陛下鉴之
　　十三号令　令一则行推诚则化
　　问号令者所以齐其俗一其心故圣人专之慎之然则号令既出而俗犹未齐者其故安在号令既行而心犹未一者其失安归欲使下令如风行出言如响应导之而人知劝防之而人不逾将致于斯岂无其要
　　臣闻王者发号施令所以齐其俗一其心俗齐则和心一则固人于是乎可任使也传曰人心不同如其面焉故一人一心万人万心若不以令一之则人人之心各异矣于是积异以生疑积疑以生惑除乱莫先乎令者也故圣王重之然则令者出于一人加于百辟被于万姓渐于四夷如风行如施有往而无返也其在周易涣汗之义言号令如涣汗然一出而不可复也故圣王慎之然则令既出而俗犹未齐者由令不一也非独朝出夕改晨行暮止也盖谨于始慢于终则不一也张于近弛于逺则不一也急于贱寛于贵则不一也行于疎废于亲则不一也且人之心犹不可以不一而理况君之令其可二三而行者乎然则令既一而天下之心犹未悦随者由上之不能行于已推于诚者也凡下从上也不从口之言从上之所好也不从力之制从上之所为也盖行诸已也诚则化诸人也深若不推之于诚虽三令五申而令不明也苟不行之于已虽家至户晓而人不信矣圣王知其如此故以礼自修以法自理慎其所好重其所为有诸已者而后求诸人责于下者必先禁于上是以推之而往引之而来道之斯行禁之斯止使天下之心颙颙然唯望其令听其言而已故言出则千里之外应如响令下则四海之内行如风故曰禁胜于身则令行于人者矣又曰下令如流水发源盖是谓也如此则何虑乎海内之令不如身之使臂臂之使指者哉
　　十四辨兴亡之由　由善恶之积
　　问万姓亲怨之由百王兴亡之渐将独系于人乎抑亦系于君乎
　　臣观前代邦之兴由得人也邦之亡由失人也得其人失其人非一朝一夕之故也其所由来者渐矣天地不能顿为寒暑必渐于春秋人君不能顿为兴亡必渐于善恶善不积不能勃焉而兴恶不积不能忽焉而亡善与恶始系于君也兴与亡终系于人也何则君苟有善人必知之知之又知之其心归之归之又归之则载舟之水由是积焉君苟有恶人亦知之知之又知之其心去之去之又去之则覆舟之水由是作焉故曰至髙而危者君也至愚而不可欺者人也圣王知其然故则天上不息之道以修已法地下不动之徳以安人修已者慎于中也栗然如履春氷安人者敬其下也凛乎若驭朽索犹惧其未也加以乐人之乐人亦乐其乐忧人之忧人亦忧其忧忧乐同于人敬慎着于已如是而不兴者反是而不亡者自生人已来未之有也臣愚以为百王兴亡之渐在于此也
　　十五忠敬质文损益
　　问忠敬质文百代循环之教也五帝何为而不用三王何故而相承将时有同异耶道有优劣耶又三代之际损益不同所祖三才其义安在岂除旧布新务于相反相异乎复扶衰救其道不得不然乎又国家祖述五帝宪章三代质文忠敬大备于今然而人鲜朴而忠俗多利而巧欲救斯其道如何
　　臣闻步骤殊时质文异制五帝以道化三王以礼教道者无为无为故无失无失故无革是以唐虞相承无所改易也礼者有作有作则有有则有救故殷周相代有所损益也损益之教本乎三才夏之教尚忠忠本于人人道以善教人忠之至也故曰忠者人之教也忠之其民野救野莫若敬故殷之教尚敬敬本于地地道谦卑天之所生地敬养之故曰敬者地之教也敬之其人诡救诡莫若文故周之教尚文文本于天天道垂文而人则之故曰文者天之教也文之其人僿救僿莫若忠然则三王之所祖不同者非欲自异而相反也盖扶衰救各随其运也运苟有异教亦不同虽忠与敬各系于时而质与文俱致于理标其教则殊制臻其极则同归亦犹水火之相形同根于防化共济于人用也寒暑之相代同本于元气共成于歳功也三王之道亦如是焉我国家钦若五帝宪章三代典谟不易之道祖述而大用忠敬迭救之教具举而兼行可谓文质协和礼乐明备之代也然臣闻孔子曰殷因于夏礼周因于殷礼损益始终若循环然其继周者百代可知也臣观周之也爵赏黩刑罸穷而秦反用刑名祚因中絶及汉杂以霸道徳又下衰迨于魏晋以还未有继而救者是以周之文今有遗风故人鲜朴而忠俗犹利而巧伏愿陛下以继周为己任以行夏为时宜稍益质而损文渐尚忠而救僿斟酌于教经纬其人使瞻前而道继三王顾后而光垂万叶则尽善之道大同之风不专于上古矣
　　十六议祥瑞　辨妖灾
　　问国家将兴必有祯祥国家将亡必有妖孽斯岂国之兴灭系于天地之灾祥欤将物之妖瑞生于时政之昬明欤又天地有常道灾祥有常应此必然之理也何则桑谷之妖反为福于太戊大鸟之庆竟成祸于帝辛岂吉凶或僭在人将休咎不常其道儆戒之徴安在改悔之効何明又祥必偶圣妖必应昬何以明时不能为无灾乱代或闻其有瑞报施之道何缪滥哉
　　臣闻国家将兴必有祯祥国家将亡必有妖孽者非孽生而后邦丧非祥出而后国兴盖瑞不虚呈必应圣哲妖不自作必淫昬则昬圣为祥孽之根妖瑞为兴亡之兆矣文子曰阴阳陶冶万物皆乗人气而生然则道之休明德动乾坤而感者谓之瑞政之昬乱腥闻上下而应者谓之妖瑞为福先妖为祸始将兴将废实先启焉然有人君徳未及于休明政不至于昏乱而天文有异地物不常则为瑞为妖未可知也或者天示儆戒之意以寤君心俾乎君修改悔之诚以荅天鉴如此则转乱为治变灾为祥自古有之可得而考也臣闻髙宗不聪飞雉雊于鼎宋景有罸荧惑守于心及乎懋懿徳以修身出善言而罪已则升耳之异自殄退舍之庆自臻天人相感可谓明矣速矣且髙宗三代之贤主也有一徳之违亦谪见于物宋景列国之常主也有一言之感亦防应乎天则知上之鉴下虽贤主也苟有过而必知下之感上虽常主也苟有诚而必应故王者不惧妖之不灭而惧过之不悛不惧瑞之不臻而惧诚之不至足明休徴在德吉凶由人矣失君道者祥反成妖悟天鉴者灾亦为瑞必然而巳矣抑臣又闻王者之大瑞在乎天地泰阴阳和风时寒暑节百谷熟万人安赋役轻服用俭兵革偃刑罸措贤者出不肖者退声教日被讴歌日兴此之谓休徴此之谓嘉瑞也王者之大妖在乎两仪不泰四气不和风雷不时水旱不节五谷不稔百塍不藏徭役烦征赋重干戈动刑狱作君子隐小人见政令日缺怨讟日兴此之谓咎徴此之谓妖孽也至若一星一辰之瑞一云一露之祥一鸟一兽之妖一草一木之怪或偶生于气象或偶得于陶钧信非休咎之徴兴亡之兆也何则隐见出处亦不干常明圣之朝不能无小灾小沴衰乱之代亦或有小瑞小祥固未足质帝王之疑明天地之意耳王者但外思其政内省其身自谓徳之不修诚之不着虽有区区之瑞不足嘉也自谓政之能立道之能行虽有琐琐之妖不足惧也臣窃谓妖祥废兴之由实在于此故虽辞费不敢不备而言之
　　十七兴五福销六极
　　问昔周着九畴之书汉述五行之志皆所以精究天人之际穷探政化之源然则五福之祥何从而作六极之沴何感而生将欲辨行可明本末又今人财耗费既贫且忧时沴流行或疾而夭思欲销六极致五福敺一代于富夀纳万人于康宁何所施为可致于此
