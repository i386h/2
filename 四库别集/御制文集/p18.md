<!-- { "loadSidebar": true } -->
　　予读纲目至唐太宗懐鹞事未甞不益服孟子尽信书不如无书之言而叹司马温公之未致思也此事也唐史帝纪及魏徴传皆无之温公辑通鉴搜罗博采盖取李延夀刘祎张文业诸家之说然正史不载删之可也笔而书之啓后世之疑其谁之咎耶夫温公之书此事盖亦表太宗之重贤与魏徴之敢谏而吾乃以为啓后世之疑者何盖太宗与魏徴君臣相得虚受弼亮实为三代以下所仅见固不在此小节也且小节而信亦足为大者之证而夷考其事有不尽信者岂不反累其大者耶纲目云上甞得佳鹞自臂之望见徴来匿懐中徴奏事故久鹞竟死懐中鹞幸而死设不死则此事传乎否乎且徴以此事为宜乎不宜乎以为不宜何不犯顔直谏而故为此谲术以徴平日敢言律之其亦必不出此也夫徴奏事故久之心谁则见之诡谏于君前后言于退食徴尚成其为徴耶唐有隋之宫室太宗纵喜延接羣臣其亦有堂廉之分矣徴之来也岂其突然即太宗之果自臂佳鹞以为非见大臣之礼预付侍臣夫岂不可而必仓卒纳之懐中耶三家村塾中其师素严弟子畏而惮之一日者师出他往羣弟子伺其间无所不为倚梯于楹捎雀于巢师之返也怵栗无所避则纳雀于懐而因以死焉观太宗懐鹞之事岂不有类于此耶而岂太宗之所为耶夫小节之不辨将谓大者亦如此也则书此事者非太宗魏徴之功臣乃太宗魏徴之罪人矣李刘辈之记载虽未传而其人亦不足责也余故益服孟子尽信书不如无书之言而叹司马温公之未致思也
　　题赵孟頫十札后
　　书格至孟頫一变说者谓其有意取妍微伤婉弱然右军禊帖正以姿致胜固未可皮毛论也内府贮赵迹甚伙观兰亭十三跋益知其师承所自原民部尚书王鸿绪旧名赏鉴家其子图炯以所藏唐时僧义道小楷法华经及孟頫十札进经尾余幅古香可爱为书心经全巻因留为珠林法寳朕惟取贵知足此巻展阅既竟为拈赵法源流题数语而还之俾王氏子孙传为世守更増艺苑一段佳话云
　　书汉文帝除肉刑诏后
　　史称文帝除肉刑以感女子缇萦上书救父其事不经余故叙而论之
　　夫文帝除肉刑甚盛徳也髙帝约法三章已去秦肉刑复肉刑其在吕后誖暴之时乎帝既去诽谤妖言之令因思及断体刻肤之痛而有是诏称虞氏之治欲以徳化民固不因缇萦之言也必因缇萦之言是转非帝之本意且其事亦有不可为训者盖淳于公罪屈耶不借其女之言应出之淳于公罪当耶虽有其女之言应入之其出其入亦惟视其自取是所为与天下共之何容心焉而又何有于感一言而及天下乎且是诏之首即述有虞氏则舜之殛鲧禹固未闻有代父之请也史迁将以为缇萦之孝为过禹乎天下之被刑者多矣孰无子女使皆效缇萦所为从之则杀人者可以不死不从之则伤孝子之意如是则圣人明刑之教废矣夫逮繋谩骂固常人之情激切救父亦女子所有余独怪史迁牵及肉刑之诏使有识者必致疑无知者谓可法乱圣人之大经害贤帝之盛徳是固不可不辨









　　御制文初集巻十三
　　钦定四库全书
　　御制文初集巻十四
　　问
　　经解问
　　儒者之学莫尚于穷经经籍浩繁毋烦胪举今试撮其大纲凡通儒所宜共晓者为多士询焉经之名昉于何时五经六经七经九经十一经十三经之名分于何代秦焰虽烈而不能掩其光者藏于何人所藏何书其后出于何地献于何朝颁于何世各经授受源流何所依据章句注防传解笺诂之属有何异同其施诸学官用以取士者何所因革又如古有三易夏何以称连山殷何以称归藏周何以称周易且连山不始于夏归藏不始于殷周易不始于周其说可得闻欤传周易者有四家其兴废可得考欤书何以有古文今文之别诗何以有齐鲁韩毛之殊春秋左氏公谷而外又何以有邹氏夹氏铎氏虞氏之类诸家分门别派其说可悉数欤礼始于髙堂生显于后仓其转相传述者谁欤二戴何删马氏何补冬官何阙仪礼何逸羣儒议论纷纭其说可详陈欤论语何以有鲁论齐论大学孝经何以有古本今本尔雅或曰周公作或曰子夏作其说何居孟子何以或删或疑或翼或尊何其识之相逺欤惟中庸无异说而学庸二篇原皆载于戴记其别为诠说而列于四书者自何而始欤凡此经传源委其能条分缕晰阐其微言抉其奥义而铢黍之不爽欤汉唐以经学取士或専通或兼通或帖十通五皆得与选举之格多士果能博学该通条对精详断制明决者固膺上第即或就所已知各抒所见而言有条理词归雅驯亦足以备采择其悉言毋隠朕将亲览焉
　　史论问
　　儒者学术之要先经次史凡具渊通之学必擅著作之才然非熟于掌故周知上下数千载之事理而剖决其是非者不足以语此则史学尚矣今之称正史者皆曰廿一史岂廿一史之外别无正史欤抑廿一史之名遂定而不可移易欤又岂正史之外别无他史欤考之汉唐宋艺文志及隋经籍志所载诸史其名类甚多而称史学者惟以马班诸人为宗何欤史记汉书成于迁固不自迁固始也开之者谁补之者谁注解之者又谁也范史一书与马班并称三史而袁宏荀悦之作独不可嫓美欤陈夀之志帝魏退蜀正统已紊孰称其是孰正其非可与三史并传欤即三史之书又果无遗憾欤晋书创于何人共有几家唐太宗命房乔等再加撰次所称房乔者何人也其称房乔等者又共几人也观其文多骈丽史体固应然欤南北史皆成于李延夀而考之南朝北朝各有専史乃延夀复为合之合者可取则専者宜删専者既行则合者可废而八书二史皆得并行辞多重复后之作者独不可彚而修之欤六朝之后隋书颇善其所撰诸志综覈尤工近世儒者専称五代史而不及隋书又何说也唐书新旧二编各有短长自新书出而旧书流布无多不得并载十七史中其故何欤梁唐晋汉周皆有史薛居正甞修之欧阳氏之本诚善矣而薛氏之本犹可得见欤宋辽金三史已不及前代而元史成于仓猝舛谬尤多乃后儒罕能删定以成佳史岂古今人果不相及欤且史之体有二曰编年曰纪传纪传之善自司马迁史记始而编年之善则自司马光通鉴始通鉴本春秋之法至朱子则纲仿春秋目仿左氏而前编续编之作亦皆得其遗意此外体例甚繁沿革互异作史者奚啻数百家多士有能悉数其姓氏详其名目以证其是非者欤将备举作者之优劣以考正诸史之得失则一代著作之任殊有厚望焉毋剿说毋雷同毋苟且以干名毋徇人以自误有志进取者尚慎旃哉其各矢乃心独抒所见以毋负朕延访之至意
　　乾隆四年三月廷试贡士策问
　　朕惟帝王统御寰区代天子民敇眀旦凛对越广谘询切饥溺朝夕干惕不遑宁处者亦惟思措天下于治安登斯民于衽席缅想唐虞之世吁咈一堂时几互儆其时黎民于变府事修和猗欤盛矣朕以凉徳纂承丕基孜孜图治四年于兹勤恤民隠痌瘝在抱蠲复遍于各省而闾阎尚觉艰难赏赉时及八旗而京师未见富庶论者谓泉布之贵病在禁铜今铜禁开矣而钱价转昂又谓物料之贵病在税重今关税薄矣而物价未减用是日夜思维不能稍释惟恐言路或有壅塞而利不知乃谘询倍切而假公借私者多实心忠爱者少苟且塞责者多直陈时务者少岂折槛牵衣之流不可见于今日耶元为善长宅心岂可不寛而尚寛大则诸丛生民生转受其累恐其流也稍事整饬而观望者又以为上心在严遂莫不以苛为察以刻为眀而民受其困矣夫以今日之风行今日之政不过补偏救权宜设施思欲家给人足讲让兴廉成比户可封之俗将何术之从欤又如河工一事动如聚讼新开运口论者纷纷彼身当其事者稍自担承众即以为固执而措置失宜若一无厘正又以为因循而不足与为是责人则易而自处之则又难也生民休戚视庶司贤否而承宣表率则大吏之责也乃今之课吏者不过稽其案牍察其考成其爱民若子如召父杜母者果得与旌扬之典耶凡此数事皆朕时厪于懐而未得其要领者尔多士起自草茅入对眀廷既无頋忌之嫌宜尽敷陈之义若能仿治安六策贤良三策深达天人之理性命之原治乱安危之机者亦不拘体制详切陈之朕将进而亲询焉
　　乾隆七年三月廷试贡士策问
　　朕徳弗类托于士民君公之上凛对越之小心思安危之至计兹尔多士释褐观光宜有以陈古今之通变直指当世之切务是以详延于廷诹以政要匄以啓告朕匪惟觇多士之所学亦以匡朕不逮思益下民耳盖君之于民其犹舟之于水耶舟不能离水而成其功人主亦不能离民而成其治是以古先圣王恫瘝懐保然惟日不足者非蕲民之懐恵而已也实有见于君民一体之故今君与民诚一体欤徳之不修政之不宣贤才之不进民隠之不闻有一于此其能成治道者未之或闻也将欲补四者之阙又何术之从欤夫天下不必治也君眀而臣良上令而下从天下虽乱识者知其有治之几焉天下不必乱也君庸而臣谄上令而下违天下虽治识者知其有乱之几焉其盈虚消息之机多士亦尝筹之素而欲有辰告乎务民之本莫要于轻徭薄赋重农积谷我国家从无力役之征斯固无徭之可轻矣而赋犹有未尽合古者乎赋之外曰耗羡此固古之所无也抑亦古甞有之不董之于官则虽有若无而今不可考耶且康熈年间无耗羡雍正年间有耗羡无耗羡之时凡州县莅任其亲戚仆从仰给于一官者不下数百人上司之苛索京官之勒助又不在此限而一遇公事或强民以乐输或按亩而派捐业田之民受其累矣自雍正年间耗羡归公所为诸一切扫除而防民之借官吏以谋生者反无以糊其口农民散处田间其富厚尚难于骤见而防民喧阗城市贫乏已立呈矣人之言曰康熈年间有清官雍正年间无清官亦犹燕赵无镈非无鏄也夫人而能为镈也而议者犹訾征耗羡为加赋而不知昔之公项皆出于此而有余今则日见其不足且动正帑矣是亦徒被加赋之名而公与私交受其困而已矣将天下之事原不可以至清乎抑为是言者率出于官吏欲复耗羡者之口乎多士起自田间其必不出此而于农民之果有无利必知之详矣又如常平之设遍天下而卒不闻百姓无鲜饱之嗟或者禾栖畆而给银稼登塲而责谷是民未受其益先受其害矣将欲改弦易辙而天时不可必其何恃以无恐耶凡此数者皆朕日夜踌躇而未得其领要者多士其无以朕为不足告而閟之隠之其尚以朕为足告而敷之陈之悉言其志毋有所讳
　　乾隆十年四月廷试贡士策问
　　国家设科取士每三年而賔兴之复眀试于廷以觇所志朕既不逮立政无方常思进彼嘉言佐予休治比策试贡士亦既不愧不文爰咨爰度矣乃多士之对扬者华藻是饰骨鲠无闻岂朕求之不诚欤抑司其事者抑不以进欤不然岂时无阙政民无隠情耶则多士以起自田间未谙政务为辞耳夫政事与学问非二途稽古与通今乃一致爰以多士所素服习敬业者询之必有以导朕焉五六七九十一十三之经其名何昉其分何代其藏何人其出何地其献何时传之者有几家用以取士者有几代得缕晰而歴数欤三选四科五问十条乃周汉以下取士之别为取为弃为同为异为得为失可得而详言欤其铨除也代复不同魏晋而下率循资格有四科九班之别五保七流之异其体例亦能条对论列否耶将欲得贤材舎学校无别途将欲为良臣舎穷经无他术多士宜有以奋发敷陈启廸朕蔽其有深悉时政得失直言极谏者聴
　　考辨
　　黄子久富春山居图真伪辨
