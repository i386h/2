<!-- { "loadSidebar": true } -->
　　嘉定十六年秋朝请大夫太府少卿张君年六十有九引疾求谢疏四五上天子重违其请诏直寳谟阁知眉州君出国郊意甚得在道犹喜见歌诗厥明年春二月戊辰朔舟次芜湖寝疾卒讣闻诏赠朝请大夫下所过郡国发民护其丧以归扵是孤世永叙次行实求铭扵史官魏了翁以葬自惟得生最后淳熙五年君举进士了翁始生试吏为西川佥书判官军不屑管库之卑获为寮焉最后复侍同朝为忘年交然则铭莫如了翁宜也张氏故晋人晋别为韩张氏相韩五世留文成侯八世为司空皓生纲为广陵守广陵葬犍为武阳今黄龙赤水大墓岿然子孙守坟有千余年不去者广陵三世孙为广陵守则崇宁张氏之祖也名徳相望蜀之世其家者莫先焉君之曾大父孟程大父弼直再世登科曽大父官至左朝散大夫赠朝议大夫大父官至左朝请郎考浒仅改宣教郎然二子皆以儒术世其科赠中奉大夫配临卭韩氏赠令人君讳午字智夫事亲不忍一日去左右父没事伯兄申尤谨资简重诺呐呐不出诸口而遇肯綮立解始调尉新繁以外囏不行再调尉籍县监司檄摄洪雅龙逰二县又两易江源尉既还郡守寘幕府凡三书考而食籍县之粟才半年为令贵平辟干办潼川路转运司以内囏去除丧堂差监成都府军资库用举主改通直郎知宣化县通判隆州知广安军又知达州召为工部郎中迁兵部厯军器监太府少卿居官催科仅足即捐以遗民曰赋有常数而求赢焉是厉民也与其无赫赫名而不失抚字之意公退读周公孔孟氏书曰是扶世立教可一日不亲乎宣化以军兴调民出庸县为钱三千万当四年之赋君召里民俾自推择秋毫不出吏手见谓平允吴曦叛谒守薛九龄勉以讨贼自募士即劒外俟缓急首得平贼诏书驰白泸叙守其后薛侯以有备防赏君谓此臣子常分终不自言也广安有永讼怙势者君戢之不少假反见谮扵大制置安公檄君上印君即诣台劈析中理安不能夺命反厥次寻以制置使董君居谊属理讼牒事情俱得上姓名扵朝未报徙知达州诏任满赴行在奏事君入对首言君徳三事曰仁曰明曰武次论蜀祸已极愿早择帅臣寻因转对又极论军政之弊轮对言朝廷未尝主和人乃意其必和未尝讳兵人乃以为深讳士心疑沮内治作辍愿明国论以一人心推诚扵刚方之士毋以虚文进之致审扵剀切之言母以文具听之其间又论内帑版曹之弊及三边制阃山东归附甚悉上曰内帑诚不及向来又曰蜀中兵火可念又曰事当虑后上临朝渊嘿至是为公改容陛楯者皆愕眙其后又以兵部对论蕲黄寇祸三边功赏语多激切方骎骎向用而归志浩不可挽矣早嵗与淡斋王公灼逰为文平实典雅有家集二十巻皇雅铙歌二巻西汉评五巻古律诗五卷元配某郡王氏知昌州拱辰之女继室同郡苏氏皆赠宜人今夫人郫县宇文氏封宜人男一人即世永修职郎广安军岳池县主簿女三人长适进士惠修次适文林郎新奏辟防州路提刑司干办公事章夷清季适进士黄褒适惠黄者亦先卒孙男一人牛僧当以公致仕恩补官孙女二人外孙男女二人世永卜寳庆元年三月甲子以治命葬君扵本县至徳山庾冈之原公且去国访了翁扵休沐舍请以言忠信行笃敬二语书诸深衣之绅了翁敬诺而篆焉迨启手足曰以是敛我然则君所质行果在是与奚之死而弗亡也是可铭铭曰
　　言忠信行笃敬斯二者天所命言若易圣犹病嗟张君服是训非此绅目不瞑谁无死毙扵正我作铭表终令
　　直焕章阁淮西安抚赵君【纶】墓志铭
　　自六飞南狩厉志克复非以江沱海陬为安也不幸而权彊封冦托有位以行其私慷慨愤激如忠简赵公与一时善类几遭孥戮之祸惟天聪明瘅恶胙善虽不幸而殒扵迁谪者犹以不泯厥祀然而车攻吉日江汉常武之盛不可复迹至扵今百年而是非靡定则谁之罪与忠简之曽孙直焕章纶嘉定九年守信阳金源元帅髙乞将步骑一十万入冦焕章公驰至郡绕城浚隍搜军实励将士説袁海于囚拔董思明于野皆授以帅寇薄城下公擐胄乗城矢石如雨敌气沮拔栅寻火攻甚急密遣统制官康孝先率死士间径抵敌帐毙其酋注首槊上敌弃攻具走然犹拥兵复进士殊死战公趣其孥至以安众心调遣兵防粮蔡息间曰楚城砦公以飞虎义士克敌信效诸军列栅淮壖间出防骑以诱之一日与敌遇乗胜逐北一举而尽俘之扵是开纳降附弱者赡衣食壮者军伍厥明年正月谍言寇治兵公乃以鄂军及信效义勇诸军专御以飞虎军为防击城诸砦土豪各保其地而身率郡僚分隅为城守备二月敌盛兵先犯罗山寻纵燎迫郡城公登授方略遣飞虎统领许用先提精锐出城及其未定急击之杀伤甚众敌犹以歩骑二万环城分万人阻城东诸山而公临督将士无不一当十敌败走又明年正月复围浮光枣阳二月破光山县公曰光吾唇齿国也防光守柴君叔达使使求援众请自守公曰不可遣董思明与袁海军援光而以飞虎军为后拒郡教授程光廷督之防诏班武功爵益感奋公乃募勇士间道入光约表里破贼师次永城总饷者忽欲移师防江公又持不可时破【阙】　少窝鄂禆将李遵战死敌乗胜入梅林列栅据开取仓粟江面震摇公惧彼得因粮召思明授成算令倍道抵闗络马山谷间而步出胡家冲鱼贯而进攀木縁崖二十余里设伏扵隘遇敌骑擒之遂拔栅而入爇其卧帐敌苍黄奔迸我师凭髙蹴之呼声振山谷夺其徼帜书敕牛马杂畜不可胜计尽得官军前所遗资仗民老弱陷贼中者皆拔以归防淮西将师四集敌大败遂解浮光之围自公守信阳敌再战皆北至是越境出竒威名震憺时江淮声问久絶中外忧恐捷书至士大夫抗手交庆然媢嫉亦自是始矣公之字曰君任五嵗诵书入耳不忘年十九从朱文公扵富沙既孤事后母孝抚弟妹有恩丞相忠定公汝愚毎谓渡江诸贤处事精审无若忠简公比为相召公兄弟与语叹曰逺器也乃白上録忠简旧恩并授登仕郎丁母林恭人忧服除调监盐官县催煎盐场秩满移澧州安乡令赈饥兴学防奸林啸聚公集义勇民兵即巢穴捕诛首恶余党悉平宣抚使吴公猎表诸朝寻主管荆湖北路安抚司机宜文字时议散遣沿边忠义或虑召变制置使李公大性谓公曰惟子可以已之公至郢忠义将董逵方激怒其众公推诚谕之勉以赴选或归农若尺籍皆大喜过望更白置制使留茶商忠効一军补兵籍以安反侧扵安复荆门随枣诸屯踊跃聴渠率孟宗政刘世兴扈再兴等后各能捍边有功名公所识抜也在郢闻土兵谋焚忠义将韩师愈之居为乱亟造其庐道遇贼首狄烈叱之曰韩氏有警吾先斩若至则开门秉烛而坐贼逡巡遁散乃访田里疾苦而振贷之民流有归殍有蔵桑稼劝功剽盗不作楚人始忘乱用荐者改官知潭州益阳县开安公河以避洞庭风涛之险通判江陵府数平寃狱郡人赖之犹以进士举与计吏偕入属有边遽朝廷知公才就道拜信阳军以却敌功进秩三等寻除大理寺丞力辞改直秘阁仍守信阳节制军马俄以贼首虏进秩二等除大宗正丞兼权右司郎官直焕章阁知庐州安抚淮西节制本路屯戍军马道改知江陵府安抚湖北至官未久以言者论削一阶罢明年主管绍兴府千秋鸿禧观寻直前谩还元秩嘉定十五年九月以旧职起知庐州安抚淮西十二月十四日舟次丹阳属疾而卒年五十九积官自迪功郎至朝议大夫妃宜人徐氏子璧将仕郎女适承事郎监嘉兴府华亭县市舶务张献举公丰仪修伟倜傥有大志少从诸父语及忠简公事慨然以世业自诡及仕喜宾客轻货财睦族振穷适郢之役董逵军中致馈可百万钱曰例也公谢絶之为郡凡公馈悉以赏捕冦者江陵罢归无一亩之宅僦居长沙寻归萧山为屋五楹仅庇风雨若将终身焉有时斋遗藁二十卷十六年冬十有二月甲子葬于绍兴府萧山县孝悌乡古井湾考盥故奉议郎赐绯衣银鱼累赠朝议大夫妣恭人陈氏祖汾故宣教郎赐绯衣银鱼累赠金紫光禄大夫曽祖即丞相赠太傅丰国忠简公也璧以书来言曰忠简不幸而辅佐中兴之业不卒天下以为恨惟先人励志兴奋又不幸而不年所不敢知曰天也夫子论次旧闻知忠简宜详则铭先人以附忠简之袠不亦可乎乃为之铭曰
　　帝命明辟绍开丕平赉厥哲辅言授国成曾是登崇曽是翦弃殱我民特民罔攸蔇曰予不臧亦罔克长薙戎薅奸绥靖王略有皇命服胡畀金玦债兴不贰以令厥终勒铭于竁式绍丰公
　　陆伯微【持之】墓志铭
