<!-- { "loadSidebar": true } -->
　　徐公讳中行字子与徐所受姓具韩愈所造偃王庙碑中其系凤阳人也洪武中进五公者坐徙江南之长兴遂为长兴人进五生亨六亨六生农隠有子五人而最少者为封刑部公某刑部公以儒行显闾党间娶许安人善女红有子三人而最少者为公公生而颕警十数岁即能为举子业旁及古文辞十六试于邑邑令黄公光升大竒之谓是儿国噐也寻逰邑庠为诸生亡何举乡荐遂进逰南太学益为古文辞公白晳美姿容眉目如画能食酒工谐笑所周旋亡非贤豪长者以故藉藉公交车间凡十年而成进士授刑部广东司主事公既以文辞有声实而尚书为顾公应祥其外舅行也甚赏异之间谓曰郎所业足自名必欲舍而趋古者则毋若他曹郎李攀龙又谓不佞世贞虽少亦其次也公自是交驩吾两人而同年中若梁有誉宗臣吴国伦咸来相劘切公遂取旧草悉焚之而自是诗非开元而上文非东西京而上毋述矣而会郎杨继盛者上书劾相严论死犹在系公时时槖饘食之间一入相慰语慷慨欷嘘泣数行下杨君谓公毋入入且生得失生得失相严当舍我而与若雠也公不顾而太宰李公黙雅能知公文拟入内阁司两制不果给事御史缺拟以曹郎徙公名在第三复不果而公念父母老上疏乞南曹便养报闻会决江北辟便道归省寻迁员外郎事竣还朝转贵州司郎中时杨君已得死丧归公解槖而追赙之相严乃伺诸尝赙杨君者而太宰复中蜚语下法曹当公谳公稍丽轻辟诏不许公恒自念太宰知我我以法报且不可而乃不获以法报我之自谓何然相严则益不怿公矣公寻使论江南狱大小悉以情所全活以数百计事未竣出知汀州府公至而广冦萧五拥万众猝来冦郭外男女争避入城城者阖之有相蹈藉死者公亟戒勿阖而身坐闉前引絙别涂俾男循左女循右入第令逺斥堠而已诸县令各受公教饬兵登陴贼不能破行围指挥董珖垒系累男女数百公以一旅解之尽敓其俘归公筴贼且走走必繇髙吴道俾武平令徐甫宰伏兵徼破之擒其酋寻推功徐令不自居公又筴山海冦无已时而三图当要冲议城之以一通判控治得报可自是冦益解散汀一切治而公入计甫毕而丁封刑部公忧治丧以毁瘠闻起补汝宁府其治如汀时伊王负上宠创筑城垣及诸不法事甚伙公当往会勘人窃危公是不易析也公缓颊数语利害王悚听立毁垣及省诸不法大猾中通判何君以法何君义不受逮雉经死而猾踞横自若公为捕致于理汝人快之公两治郡悉能平其赋且格他横赋而其治本经术稍傅比以礼节在汀祠故死事指挥王月糈故孝子丘文岐子在汝筑天中台别立何仲黙祠暇则行学宫课授弟子文谊旌赏其卓然者当京朝大察吏公前以迁后察格不当复察而相严尚在政察及公当左迁士民拥车遮道觞公且哭且絮语浃日不得发始公筴东郭河善崩筑堤障之未就而闻报曰吾不敢以不终事也堤成而后辞事其以汀守觐垂发泣谓廵臬曰守尝欲城右郛捍叵测矣凿河以纡两汀水之会而杀其反与射以完城形胜矣而皆绌于力未举即以不职谢汀人而兹愿之未塞也明公其有以喻来者其后杨守世芳城右郛金守立爱凿河皆具如公指以故两郡人思之为立碑而曹司空亨汪司马道昆纪其事公归旦夕奉母许安人怡怡如也有两兄而伯中孚蚤逝子其子咏养而教之仲中和贫推与已田宅中外姻戚恃而举火者恒数十人公性好客客时时满坐所恨惟罍耻馔食取咄嗟办而不问所自来其童干亦喜客之至而娱之冀以得自纾即稍（阙）缀韵语或操一艺者问公衣则衣问公食则食问公所嘘荐则为草荐书或数十函不倦公以是益困而太夫人从容谓公曰汝不念来日耶而不为祖且上英断正臣新柄国不以时白见寃状勉图功名自効而刺促一廛苕水上也公感乃之吏部选甫六日得长芦之转运判官为判官之三月迁瑞州府同知许安人老寿死其讣与除目荐至公奔归恸欲絶念无以报地下因请李攀龙铭其葬而世贞传之时少师徐公与太宰胡公内重公超为山东按察佥事且欲进移公学职会以丧闻乃止服除补湖广廵武昌武昌首道也隳案积委充宇公精心剖之立洗陈氏之后曰柯彩凤者负湖为盗舟薮公掩而毙之狱摉其积粟藏镪以赈饥人所活殆万计江南北窘于渡公为立值责渡子毋横索有溺者官且棺瘗之溺而不报则以罪其地人黄鹤楼毁公计以废殿材新之而阙梁栋寻江涨大木随水而下者数株以树楼良称楚人异之积资为云南布政司左参议寒暑毋间行部出则用什伍法练士入则缓带延儒生讲说秇文彬彬矣以贺万寿行悉留其携书数千巻寘公库迁福建按察副使遂为其省右参政有黠而蠧于仓者凡七十家公廉得之以轻重受谪自是军食足毋困出纳逾年进按察使三治其省政益习岁时谳决濅平而城西有积水百顷一山踞之公乃捐俸入创亭榭胜处沿堤植桃李轻桡徐进与竂从称觞赋诗闽人指谓使君何必减山荆州哉监省试所得多名士人録文有传者入觐毕迁江西右布政使右使于务简往往髙卧而公独以精勤称寻迁左布政使司领郡至十余所绾三王国子侯而下禄食供亿以千万计而他所请质平亭综核顷刻百端造请台使宾筵馆饷无虗日公谈笑应之咸叹伏以为神而实中耗矣一日宗室有阋者交发其阴私事公思所以保全之不得忽眩不能语舁归卧正寝中夜卒其宷若右使张公辈跣而救公弗及也中丞刘公行视公贫弗能丧乃与张公谋捐帑金治美材殓之而余弟世懋方分部南康惊而奔以一日夜至力为经纪其道路费始得归公之丧归也诸王子侯与其竂若属及郡之荐绅大夫缟而几哭其吏士巷哭其耆妇孺拥而野哭道所经守令师生亡弗祀也公之客及交逰满天下闻者亡弗呜咽悲诧曰公奈何死公且无子已而曰公可以死矣即无子有子矣盖谓其德就名树也公孝友敦睦寛然长者其舌有臧而无否轻财好施不为帑藏泛爱亲仁久而弥笃所庄事李攀龙盖不敢以友进者终身矣吾曹若宗臣梁有誉蚤死攀龙髙简少延纳国伦与世贞不耐毋口语而世贞性复脱疎即操觚者思甘心焉而于公靡间言以故得醍醐称一曰国老和而甘且善剂也公于诗格髙而调逸近体宏丽悲壮读之神耸文歩趋古昔所立卓尔有青萝馆集续集若干巻天目山堂前集若干巻青萝馆集则汪司马序之矣公卒以万厯戊寅十月十三日距其生正徳丁丑得寿六十有二配杨安人有二女长适候选经歴周文政次适太学生蔡鼎铉举一子而殇所子咏为独子当归后兄乃以咏第三子承孝为殇后承公重嗟哉公始号龙湾更号犬目山人葬在城东之里许髙桥下世贞念无以効公为伐石勒辞而树诸阡以示永永
　　
　　铭曰公生有自出有为也君子豹变其文蔚也殁而有归兹其委蜕也谁欤树碑俾勿替也四海之内皆兄弟也微言之存后天坠也夫人兮自有美系也
　　
　　前工科给事中赠太常寺少卿贞山陆公墓碑
　　
