<!-- { "loadSidebar": true } -->
　　梁武帝议箕毕自是二十八宿之名风师雨师自是箕毕下非即星也故郊雩之所皆两祭之臣按周礼大宗伯之职云槱燎祀司中司命风师雨师郑众云风师箕也雨师毕也诗云月离于毕俾滂沱矣如此则风伯雨师即箕毕星矣而今南郊祀箕毕二星复祭风伯雨师恐乖祀典
　　文帝制报
　　若郊设星位任即除之
　　又祀天三献奏【制依议】
　　梁仪注曰一献为质三献为文事天之事故不三献臣按周礼司樽所言三献施于宗祧而郑注一献施于羣小祀今用小祀之礼施于天神大帝梁武此义为不通矣且樽俎之物依于质文拜献之礼主于防敬今请凡郊丘祀事准于宗祧三献为允【隋书】
　　王元规
　　郊坛増修丈尺议【宣帝以南北二郊卑下更议増广太建十一年尚书祠部郎王元规议诏从】
　　按前汉黄圗上帝坛径五丈髙九尺后土坛方五丈髙六尺梁南郊坛上径十一丈下径十八丈髙二丈七尺北郊坛上方十丈下方十二丈髙一丈即日南郊坛广十丈髙二丈二尺五寸北郊坛广九丈三尺髙一丈五寸今议増南郊坛上径十二丈则天大数下径十八丈取于三分益一髙二丈七尺取三倍九尺之堂北郊坛上方十丈以则地义下至十五丈亦取二分益一髙一丈二尺亦取二倍汉家之数礼记云为髙必因丘陵为下必因川泽因名山升中于天因吉土飨帝子郊周官云冬日至祠天于地上之圎丘夏日至祭地于泽中之方丘祭法云燔柴于泰坛祭天也瘗埋于泰折祭地也记云至敬不坛埽地而祭于其质也以报覆焘持载之功尔雅亦云丘言非人所造为古圎方两丘并因见有而祭本无髙广之数后世随事迁都而建立郊礼或有地吉而未必有丘或有见丘而不必广絜故有筑建之法而制丈尺之仪愚谓郊祀事重圆方二丘髙下广狭既无明文但五帝不相沿三王不相袭今谨述汉梁并即日三代坛不同及更増修丈尺如前听防尚书仆射臣缮左户尚书臣元饶左丞臣周确舍人臣萧淳仪曹郎臣沈客卿周元规议【隋书】
　　虞荔【字山披防稽余姚人仕梁歴镇西谘议参军入陈除太子中庶子领大著作】鼎録序
　　昔虞夏之盛逺方皆至使九牧贡九金铸九鼎于荆山之下于昆吾氏之墟白若甘搀之地图其山川竒怪百物而为之备使人知神奸不逢其害以定其祥鼎成三足而方不炊而自沸不举而自藏不迁而自行九鼎既成定之国都桀有乱徳鼎迁于殷载祀六百殷纣暴虐鼎迁于周成王定鼎于郏鄏卜世三十卜年七百天所命也及显王姬徳大衰鼎沦入泗水秦始皇之初见于彭城大发徒出之不能得焉
　　虞寄【字次安荔之弟歴建安王谘议终太中大夫】
　　谏陈寳应书【寳应晋安官人】
　　【寄梁代为岳阳王中记室矦景乱随兄茘入台京城防遁还乡里张彪将郑玮劫寄奔晋安寳应方据有闽中得寄甚喜每欲引为僚属寄固辞景平寄劝令自结髙祖寳应从之髙祖受禅以寳应为闽州刺史领会稽太守世祖嗣位进号宣毅将军録其本系编为宗室是时留异为缙州刺史领东阳太守潜有逆谋寳应娶异女寄微知其意乃为居士服以拒絶之常居东山寺伪称脚疾不起及异反寳应复资其部曲寄因书諌寳应大怒以寄有民望且优容之章昭达等讨寳应兵败走蒲田顾谓其子曰早从虞公计不至今日既被擒凡诸賔客皆伏诛惟寄以先识免祸异亦为矦安都所执　此书见陈书南史文苑英华稍异互注】
　　东山居士虞寄致书于明将军使君节下寄流离世故飘寓贵乡将军待以上賔之礼申以国士之眷意气所感何日忘之而寄沈痼弥留愒隂将尽常恐卒填沟壑涓尘莫効是以敢布腹心冐陈丹欵愿将军留须臾之虑少思察之则瞑目之日所懐毕矣夫安危之兆祸福之机匪独天时亦由人事失之毫厘差以千里是以明智之士据重位而不倾执大节而不失岂惑于浮辞哉将军文武兼资英威不世往因多难杖劎兴师援旗誓众抗威千里岂不以四郊多垒共谋王室匡时报主宁国庇民乎此所以五尺童子皆愿荷防而随将军者也及髙祖武皇帝肇基草昧初济艰难于时天下沸腾民无定主豺狼当道鲸鲵横击海内业业未知所从将军运洞微之鉴折从衡之辩策名委质自托宗盟此将军妙筭逺圗发于诚者也及主上继业钦明睿圣选贤与能羣臣辑睦结将军以维城之重崇将军以裂土之封岂非宏谟庙略推赤心于物者也屡申明诏欵笃殷勤君臣之分定矣骨肉之恩深矣不意将军惑于邪説翻然异计寄所以疾首痛心泣尽继之以血万全之策窃为将军惜之寄虽疾侵耄及言无足采千虑一得请陈愚管愿将军少戢雷霆賖其晷刻使得尽狂瞽之説披肝胆之诚则虽死之日由生之年也自天厌梁徳多难荐臻寰宇分崩英雄互起龙战虎争窃号假名鋭精持锋不可胜纪【陈书南史无龙战至持锋三句】人人自以为得之然夷凶翦乱拯溺扶危四海乐推三灵眷命揖让而居南面者陈氏也岂非厯数有归惟天所授当璧应运其事甚明一也主上承基明徳逺被天纲再张地维重纽夫以王琳之强矦瑱之力进足以揺荡中原争衡天下退足以屈强江外雄长偏隅然或命一旅之师或资一士之説琳即瓦解氷泮投身异域瑱则厥角稽颡委命阙庭斯又天假之威而除其患其事甚明二也今将军以藩戚之重拥东南之众尽忠奉上戮力勤王岂不勲髙窦融宠过呉芮析珪判野南面称孤其事甚明三也且圣朝弃瑕忘过寛厚得人改过白新咸加叙擢至如余孝顷潘纯陀李孝钦欧阳頠等悉委以心腹任以爪牙胸中豁然曾无纎芥况将军舋非张绣罪异卢谌当何虑于危亡何失于富贵此乂其事甚明四也方今周齐邻睦境外无虞并兵一向匪朝伊夕非有刘项竞逐之机楚赵连从之势何得雍容髙拱坐论西伯其事甚明五也且留将军狼顾一隅亟经摧衂声实亏防胆气衰沮髙瓖向文政留瑜黄子玉此数人者将军所知首鼠两端惟利是视其余将帅亦可见矣孰能被坚执鋭长驱深入絷马埋轮奋不顾命以先士卒者乎此又其事甚明六也且将军之彊孰如矦景将军之众孰如王琳武皇灭矦景于前今上摧王琳于后此乃天时非复人力且兵革己后民皆厌乱其孰能弃坟墓捐妻子出万死不顾之计从将军于白刃之间乎此又其事甚明七也歴观前古鉴之往事子阳季孟倾覆相寻余鄯右渠危亡继及天命可畏山川难恃况将军欲以数郡之地当天下之兵以诸侯之资拒天子之命强弱逆顺可得侔乎此又其事甚明八也且非我族类其心必异不爱其亲岂能及物留将军身縻国爵子尚王姬犹且弃天属而弗顾背明君而孤立危急之日岂能同忧共患不背将军者乎至于师老力屈惧诛利赏必有韩智晋阳之谋张陈井陉之事此又其事甚明九也且北军万里逺鬬锋不可当将军自战其地人多顾后梁安背向为心修旿匹夫之力众寡不敌将帅不侔师以无名而出事以无机而动以此称兵未知其利夫以汉朝呉楚晋室頴颙连城数十长防百万防本塞源自图家国其有成功者乎又其事甚明十也为将军计者莫若不逺而复絶亲留氏秦郎快郎随遣入质释甲偃兵一遵诏防且朝廷许以铁劵之要申以白马之盟朕不食言誓之宗社寄闻明者览未形智者不再计此成败之效将军勿疑吉凶之防间不容髪方今蕃维尚少皇子幼冲凡预宗枝皆蒙宠树况以将军之地将军之才将军之名将军之势而能克修蕃服北面称臣宁与刘泽同年而语其功业哉岂不身与山河等安名与金石相敝愿加三思虑之无忽寄气力緜微余隂无防感恩懐徳不觉狂言鈇钺之诛其甘如荠【世故南史作艰故莫効陈书南史作莫报思察英华作思审不世一体作动俗折从衡英华作屡折从衡明诏英华作文诏翻然陈书作遽生愚管书史作愚筭有归南史作有在所授英华作所在承基陈书作人基雄长南史作雄张至如陈书作至于孝顷英华作孝颀误爪牙英华作牙爪卢谌书史作毕谌之执南史作之事何得英华作可得狼顾南史作狼狈声实亏防英华作声亏防所知英华作所亲信絷马书史作击马误之彊英华作之势倾覆英华作下没余鄯右渠英华作余党渠魁非之日英华作之下之事作之势修旿南史作宵旰误称兵英华作移兵莫若英华作岂若览南史英华作鉴再计英华作计始非称臣下英华有者乎二字文意不贯其甘书史作甘之】
　　顾越【字思南呉郡盐官人仕梁领国子愽士入陈歴散骑常侍】
　　上文帝论宫僚疏【越天嘉中迁黄门侍郎侍讲东宫以宫僚未尽时彦且太子仁弱宣帝有夺宗之兆内懐愤激上疏帝深感焉而竟不能改太子立为宣帝所废】
　　臣梁世薄宦禄不代耕季年板荡窜身穷谷幸属圣明得奉昌运朝廷以臣微渉艺学逺垂徴引擢臣以贵任资臣以厚秩二宫恩遇有异凡流木石知感犬马识养臣独何人罔懐报徳伏惟皇太子天下之本养善春宫臣陪侍经籍于今五载如愚所见多有旷官辅弼丞疑未极时选至如文宗学府防洁正人当趋奉龙楼晨游夕论恒闻前圣格言往贤政道如此则非僻之语无从而入臣年事侵廹非有徼求政是懐此不言则为有负明圣敢奏狂瞽愿留中不泄【南史】
　　顾野王【字希冯呉郡呉人仕梁中领军入陈歴黄门侍郎光禄卿】
　　进玉篇启【凡十五万八千六百四十一言唐初孙强増三十巻宋祥符中颁刻大同九年三月二十八日黄门侍郎兼大学博士顾野王启进自为叙　殿下为简文帝】
　　窃闻两仪俶启九皇始君情性初动有巢肇制三圣代立十纪递兴龙牒浮河书起洛八卦既陈六爻攸叙篆素之流是焉而出至于精课源妙求其本始末学敷浅诚所未详虽复研考六经校雠百氏殊非庸菲所能子夺谨依条例同异具以上呈伏惟圣皇驭防膺箓受图徳尚昊轩功超妫姒通妙广运乃圣乃神经天曰文止戈为武百工维理庶绩咸熙劝以九歌防之八柄修文徳以来要服舞十戚以格有苗是故仁风所扇九服蒙灵正朔所班四荒懐徳取衣雒树则肃慎识受命之兴夷波海水则越裳知圣人之徳岂但中和乐职近播岷峨徳广所覃旁流江汉殿下天纵岳峙叡哲渊凝三善自然匪须勤学六行前哲宁以劳喻是以声覃八表誉浃九垓规范百司陶钧万品犹复留心圗籍俛情篆素纠先民之积谬振往古之重疑简册所传莫今比盛野王沾濡圣道沐浴康衢不揆愚浅妄陈狂狷徒梦收肠终当覆瓿空思朱墨惧必无传悚悸交心罔知攸措谨启【玉篇】
　　玉篇序【野王父烜为梁临贺王记室以儒术知名故序云预纉过庭　按其题大广益会玉篇序则唐孙强及宋呉鋭丘雍等所广益为名也】
