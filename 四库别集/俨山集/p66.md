<!-- { "loadSidebar": true } -->
　　之曰贤妇贤妇能使吾老忘吾儿也怡兰无子孺人自陈奉养之无阙事怡兰以髙夀终孺人与之诀曰吾父无虑严氏之不食也即吾有子孙矣怡兰曰果然吾瞑矣故今陈氏祠严氏云成化丁未嵗饥有赈贷之令孺人怂恿南畴输粟数百石应格自举文祯后甞从容谓南畴曰自度吾再育难矣如君后嗣何乃为置侧室詹氏有子曰文祥陈数世皆单传至是始繁人尤以此贤之享年七十有二以正统辛未二月三十日生云子男二长即文祯励行绩学娶王氏东溪少参长女次即文祥以义授官千户娶顾氏息女一嫁梅萱孙男六璨玠理琮玘孺人仁慈有礼勤劳于陈甚大教训子孙动有矩范日给裕而机杼之工至老不衰嵗时享祀未甞不澘然下涕也葢其天常之厚如此梅氏甥嫁予家予故知之尤悉宜铭铭曰
　　陈之大严之功下从其夫以夀终陆溪之南气茏葱后千万年嗣无穷征我铭诗其由衷
　　处士思岩唐君墓志铭
　　呜呼此吾思岩唐君之墓君讳启字世明世家上海南京后军都督府都事桂岩府君之仲子都察院右副都御史拙庵府君之孙也祖妣尹氏封恭人妣余氏封孺人君生而秀頴工进士业屡试场屋不遂而后弃去性至孝兄兄弟弟亲亲贤贤各遵典宪余孺人素羸疾君事之每饮食必谨孺人每饮食君必乐也都事公游宦两都君自家经理资给惟力南都之讣至君徒跣千里扶以归丧如礼与人交不为畦町开口论事峭直无面背人以此服之其于人情物态多所晓练卓有不羣之志年四十七以正徳十六年十月二十四日病下滞而卒卒之日人愈哀之娶梅氏邑之旧族贤而能家与君相敬友终身未有子也为置媵妾以俟君每叹曰吾中丞公清白忠谅有功在国家将谁食之报耶吾都事公犹未融也吾兄千兵公世昌唐之世嫡也而徳厚卜其一孙属之梅曰母之且祝之曰庶以承吾志也遂名之曰承宗承宗长而就学娶倪氏左右孝养君甚安之及是有期矣乃手自为状衰绖匍匐泣且告曰嵗在未月在丑辰值壬寅原在某溪谨奉以襄事焉敢以铭请深不觉失声以恸吾思岩君之重不幸也每忆少时与君同壻于悦清先生之门嵗时往来聫镳共载翩翩兄弟也同处庠校以文字交好甚密中间离合出处之际期勉规诲者多矣方将恃君以老而不虞君之遽至于此也俯仰今昔竟何心哉竟何心哉为之铭曰桂茁兰芽发不长珠沈璧陨竟谁伤伤哉衍裕弗可常缘情起义后必昌粤有不朽垂耿光得羡为彭喟为殇孔悼囘学今则亡黄生不禄鄙吝萌为仁为夀孰主张一气茫茫系彼苍吁嗟思岩其永藏













　　俨山集巻六十八
　　钦定四库全书
　　俨山集巻六十九
　　明　陆深　撰
　　墓志铭八
　　勅封太安人赵氏墓志铭
　　唐母赵太安人考终于上海之里第时嘉靖丁酉十一月廿有三日上距正统丁夘闰七月廿有三日享年九十有一江西提学副使锦之母也太安人以副使君贵受勅盖刑部郎中时推恩云副使君太安人季子也诸子惟副使君侍敛棺衾咸躬亲惟谨人以为副使君寔亢唐宗而太安人成副使君之贤寔有功于唐卒食其报天道何如也深之女弟归副使君逮事太安人习闻太安人之风久中书舍人与共事馆阁每泣向深曰太母之殁非舅孰宜铭且父命也今有期乃奉副使君所自为状以请至勤深不容辞按状安人之父曰赵怡闲翁母潘氏皆儒家世居上海之南浦怡闲翁开门授徒以师道尊一乡无子晚举安人与潘孺人钟爱之安人自幼陶染诗礼动合经训不但工女红已也既笄归封刑部郎中质庵府君以慈恵温淑称府君前室有子曰鋭曰铣侧室子曰镒及二女安人子之逾于已子皆成美才子若女亦徳之如所生质庵府君事封衢州知府容轩府君甚孝安人每先意承之奉养备至容轩翁春秋髙遘疾危甚医祷弗效质庵偕安人不离在右疾既革乃跪泣榻前翁举手抚之曰汝夫妇孝诚笃至愿生子孙如是如是时安人适娠复向安人语之曰吾此去当恳诸防官乞一贤子畀汝逾月而副使果生质庵好客宾朋常满座讲经考史鸣琴赋诗日以为乐鲜入内室故内政悉安人主之媵妾童仆上下罔不得其欢心平生不好积聚恒曰积财乃积恶耳故自日用外辄以施人贫乏来告者必委曲赒贷之虽给者负者相继咸弗较曰彼不得已固当闻有建桥梁甃道路者辄倾囊助之弗靳盖其性然也治乙夘副使举乡试明年登进士第安人自家以五经汉唐诸书寄京邸嘱之曰汝少年登科闻见未广公余宜从事于此为报效之地母徒从朋侪日游燕为也出知东明复以脯醢葅鲊遗之曰以此佐汝滋味汝第饮官中水可也既为给事中安人色喜曰此官必廉能得之已而为逆阉仇防去判深州或来慰之则又曰士大夫当保名节官资去来寄寓等尔正徳壬申质庵弃世副使以刑部员外郎守制还既禫除欲乞侍养安人防知之遂命长子錞赴铨錞时盛文名乃授浙江布政司都事援例归养安人曰汝兄归汝宜行以报国也始还朝遂转郎中丙子奉勅审录湖广竣事多平反寃狱安人复喜曰刑官当如是寻迁江西按察司副使提督学校俄为逆籓诖误罢归安人曰是非命耶时安人年七十余矣日惟焚香瀹茗集诸孙妇女讲説闺房仪范或谈善恶报应之事以自娱至于服饰华丽不好也居常布素至浣濯不忍弃间见侈丽辄戒之曰人当积福茍暴殄天物有神罚矣字纸偶堕地者亟俯拾水火之曰此圣人所制宁可汚贱耶其谨厚仁敬多类此年过八十犹聪明不衰惟齿则尽脱予女弟躬视诸馔咸手成淖糜每为陆氏妇加一飱又数年得痹疾嵗辄发发辄殆副使君延致名医时以善药扶养元气少愈嗣后每月发治如前久之乃月三四发即治不复效矣遂不复起而始终可无憾也惟安人毓徳于丰亨之世言归于阀阅之家安享富盛逾九望百而子孙满前金紫在侧嵗时称觞为夀则手抚曾常百十人翟冠霞帔高堂中坐望之如神人而懿徳仁风内外人饮之不能尽大江以南贤母未之或先也其子女盈十半出安人长锐工部司务取山氏次铣娶杜氏次镒娶陆氏錞即都事娶余氏俱先卒锦娶陆氏封恭人千户李棨士族周迟顾源清盛陈熊其婿也孙男十六人长斆次徽次彻次文太学生次防亦俱先卒次攷太学生次即中书舍人内阁诰勅房办事次稷乡贡进士次致次敔亦卒次敏又次交燮斓赟衮皆太学生孙女十四曾孙男二十五人孙十人深与宪副有兄弟之谊视母犹母也顾旅食京华徒以空文为役呜呼尚忍言哉之日卜以己亥嵗之仲冬三日启刑部府君之圹而封焉铭曰
　　厥家之兴縁起以妇惟子之贤寔视其母孰克兼之世则鲜有嗟嗟安人取之左右人亦有言惟徳不朽闗雎閟宫风猷乃久嗟嗟安人式启唐胄既恵既慈亦创亦守鸾封自天翚翟在首百嵗何迟同穴惟友庆泽之余以丰厥后太史铭之泉深土厚
　　黄良式妻陈氏权厝志铭
　　太学生黄标之妻陈氏贤而客死死又无年三男二女累累然逆旅也标将扶榇归攒而问铭于予标予姊子也自幼从予问学人称曰陆家宅相予爱之往嵗戊子予赴内召防家入都时标亦以家从梅淑人甚爱怜陈氏妇数称其贤尝谓予黄氏甥落落有竒气辄不便委曲而陈氏妇低昻应之为能成吾黄氏姑之志也予在成均淑人多病陈氏妇数来视如所生然既予南迁黄甥陈妇复跋渉从之去国丁酉嵗予召自蜀籓明年标自故乡来卒业太学陈氏妇再从之行又明年乃以疾卒于崇文门东之寓舍年三十有九实嘉靖己亥十有八年四月晦日也予方自扈从还挥涕哭之曰天乎天乎何夺吾甥之贤妇之遽也标为书三千余言以状其遗行予屡读之不能终一篇乃撮其大者以叙之叙曰陈妇讳香父金邑庠生母沈氏嘉定东乡之采桃港北人也黄陈皆苏故大家相距百余里竹泉先生为标择配凡阅数十家阅陈女贤好以龟卜于家祠龟不焞而兆兆又吉遂纳币焉会标出继大宗事所后母俞孺人竹泉则相之成婚及期父母醮之曰两姑之间难为妇儿勉之逮事俞孺人极其诚敬时俞孺人寡居斋蔬灰心归依释教常闷闷既而怃然曰早知有新妇若是安用自苦为壬午嵗竹泉先生暨吾姊孺人卲大母孺人俞孺人相继四丧家蛊纷纷起陈妇賛标内外事帖然时病痘而产理家务无少懈迨己丑归自京师每慰标曰此行甚劳畏而君之志识殊进矣标首肯再四壬辰六月以母沈孺人搆病急拏小舟江行中暑几危坐是遂病会重入都而医药不能效矣既属纩犹以好言慰标曰儿女事有君在当再世为夫妇矣标发其行箧才有故衣三袭遂用以敛而标哭之极其哀云标又哭向予曰吾妇贞淑勤俭出自天性其初入予室也妯娌姑姊妹或相陵侮受之若騃既就枕箦间簌簌有涙声疑而问之辄对曰偶然念吾父母耳标少躁急当事有动声色者畧不校徐俟气平曰君怒解耶若此数数标每愧而改焉标事夜坐临文读书或处分人事每至宵分必以女工佐之未甞先寝有时亲友纷集或客从逺来琴奕觞咏连留浃旬日从中治具甚办亲疎等数秩如至抚儿女必加严标少假借之乃曰惜儿害儿也一钱尺帛必留俟标用甞曰妇人私蓄即皆夫财耳出入之际人亦能挟之吾断不为也会嵗歉适场禾被毁家繁食指不给乃日织布一疋晨令市米又不给至称贷又不给或尽脱簮珥标念之后丰稔偿以数十金又不愿为粉饰费曰是可买田宅遗诸儿也嗣后服用皆淡素有一青布帏施卧榻不易者十九年其贤多此类予益不忍闻遽视标曰止止长子光次炎次荧女二人乃为之铭铭曰
　　孰启之贤而弗永其年孰传若贤汝夫则然子以母贤而嗣息緜緜身后身前定者彼天用掘泉盍虚左以迟兮归全
　　广济教谕周先生配朱孺人墓志铭
　　孺人姓朱氏讳某湖广广济教谕南池周先生之配太医院冠带医士同之母长洲耆儒东山先生之长女也东山翁以师道重吴中故孺人通孝经小学大义攻女红复攻笔札能楷书翁钟爱之自诸生中识南池曰是可妻也既归南池南池为郡弟子员每试必在首选文章名籍籍起时世家大族争礼致为塾师嵗留客馆时讷庵府君卢孺人具庆在堂每去辄嘱之曰吾父吾母得卿侍颇胜吾养也辛酉秋乡试下第归卢孺人遘疾南池亦因以疾孺人竭力医祷会卢孺人卒丧事殷家遂中落然事讷庵公甘脆未甞不具优游以至七十有六乃终人以为难云南池凡八举于乡至己丑始以贡选于廷授开化县学训导孺人从之九载叙陞广济教谕在广济遂以疾挟幼子囿东归至小姑山卒寔嘉靖戊戌之十一月十七日也距其所生成化丁酉之五月十五日年六十有二云子男三长即同娶盛氏继徐氏以精通医术选视慈庆宫官匠次册吴学生娶陈氏次即囿赘胡氏女二吕恩葛藟其壻也孙男四爻乂学觉孙女二卜以嘉靖己亥十月初六日于胡搭村祖茔之次予比还朝善病数饮同药徳之同固文雅往来久始知其学有所自而孺人之贤可书者又每若此遂按给事顾君状而铭之铭曰
　　其生也五湖之隂其没也九江之浔天一毓灵与大化兮浮沈贤妇慈母尚有光于古今
　　碧溪先生孙公墓志铭
