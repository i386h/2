<!-- { "loadSidebar": true } -->
　　某啓人至辱书承令叔令弟相继沦谢想悲痛可胜言耶尝谓道纯气节不减先正惜其一病遂废不为世用今又止此甚可叹也读足下所为亡弟述又怪天赋其才如此而不予之寿岂所谓难谌者哉足下史学足以继先正譬如美木已有千尺凌云之势在所长养以待他日之用耳足下勉之无以悲伤摧损其志古之人困穷而通有忧患而啓发事业者多矣刘氏门户所系惟在足下可不念哉寄示先正墓碣石刻甚精十国纪年序欲求张左司书已面恳许诺温公之文张固不惜书也近资治通鉴印本奏御因思同时修书之人墓木已拱存者唯仆尤可感叹人生防归于此但有先后耳足下所寄纪年留此甚乆京师殊苦少暇方将冩本校正蜀中求人刻板犹须一二年乃可成唯不讶其缓春暄千万厚爱不宣某顿首
　　答鼂教授书
　　某顿首教授鼂君足下某闻足下之名乆矣以未得见为恨承过京师乃辱示书将先屈致顾某无似何以当之某始闻足下于司马公休又黄鲁直道足下为扬子云别传公休鲁直皆某心慕而畏服者其称道足下不容口是某已得足下于二君矣然子云别传亦未之见也譬如工人闻一美木贾人闻一至寳欲见之意何如哉恨以拘出入之禁不得走馆舍然幸识尊公风采有家世之旧且与校书聫职事羣从获见者非一也古人或相望于千里或相得于异世未识其面往往已知其心况今相因巳如是乎或车从尚少留休日不鄙如书所戒幸甚幸甚某再拜
　　传
　　康节先生传
　　邵雍字尧夫卫州人家世贫贱雍刻厉为学夜不就席者数年雍尝适吴楚过齐鲁客梁晋而归徙居于洛蓬荜环堵躬防以养父母讲学于家不彊以语人而就问者日众士人道洛者必过其庐雍与人言必依于孝悌忠信乐道人之善不及其恶故贤不肖无不亲之病畏寒暑常以春秋时乘小车二人挽之行防城中所过倒屣迎致居洛三十年洛人共为买田宅士大夫多助之者雍皆受而不辞为人坦夷无表襮防畛不为絶俗之行其学自天地运化隂阳消长以数推之逆知其变自以为有师授世无能晓之者而雍内以自乐浩如也有书十二巻曰皇极经世诗二千篇曰击壤集雍初举遗逸试将作监主簿熙宁初以为颍州团练推官与常秩同召雍卒不起卒年六十七知河南府贾昌衡言雍行义闻于乡里乞赠防吴充请于上赠袐书省著作郎赐粟帛韩绛守洛言雍隠德邱园声闻显著赐諡曰康节
　　王延嗣传
