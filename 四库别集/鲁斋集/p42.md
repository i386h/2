<!-- { "loadSidebar": true } -->
　　孟秋既望风露已清濯缨垂佩人望益髙后皇嘉相五月末因硕夫兄行尝附一书以道仰徳之诚必已上彻氷矑继是天气向热痼疾微动兼为湿气薄腰腿间屈折颇艰由是尺书不嗣七月初忽闻执事去国为之惘然继之以喜执事之去甚善矣犹恨其差晚也审执事之踪迹固明矣犹恨心事之未尽白也虽然頽波滔滔峙柱独立信贤矣哉某尝爱坡公之言曰问世之治乱必观其人问人之贤不肖必以世考之然亦如之何而考也不过出处行藏进退语黙之间见之君子不容于世君子何病时之羞也君子茍容于时时亦何病君子之耻也能各知所耻则世与人两得之矣执事之去盍力请于师尹得郡之时乎师尹之去固甚巧矣章贡之行未尽善也心迹俱明者于此时惟陈右司一人而已师尹之归匆匆一见且曰少定再入城当从容也既而又匆匆过城挟无适行矣无适于是得脱陷阱其言谓西涧迓从回至此催迫就道若果未有行意亦何妨却之我之迟速岂吏辈得以持其柄哉此事姑置之郑定斋曽闻其消息否昨传其得兴化既而兴化屡易守独不见其姓名心甚疑之执事必知其详愿垂一报潘介岩既归则为终焉之计亦无一字入城府但闻其卜筑为人所悮未为穏也书生举事不免一疎尤见此老之淳徳林国録秴韩架阁境皆寓金华二公人物虽不同皆佳也亦得时奉从容余非浅陋所知执事一出五年乍归家山其喜可知僭有髙风行一篇姑见颂美之意幸垂藻鉴谨专人诇起居家兄臂痛不果修书立斋侄别已拜书令似诸位徳业日进和父既得胄牒魁占无疑不敢拜状乞斥名瞻见未期敢乞康济一身自致中和倚需时运之复以大发挥
　　回杨行父
　　一别芝宇转瞩十余载回首游髙明诸同志如在天表清梦栩栩未尝一日不懐想瑞岩便至忽领藻缄髙谊不忘既慰且感浯溪古刻分恵此意尤厚缅惟即日嵗云暮矣霜旭烘晴侍学有相雅万福贵集中外鸿祉惟均某冉冉余龄待尽陋巷幸有残编繙阅如见圣贤此心不敢怠也垂谕堂扁极荷不外某素不以字称何足以承盛意只此二字观之则知学识迥出世表所以处家持身得其要矣遂欣然勉强一书并缀数语以复来施未必可用更惟裁处某近刻何北山所着鲁斋铭以墨本纳呈至希一览无由会晤愿言力学躬行善保斯则为千万世子孙之基不胜拳拳谨奉状不宣
　　回陈樵翁
　　维时急景凋年雪悭寒薄共惟梅邉雅兴尘外髙谭白龙荐祉尊动止万福云闗仙辑锡庆川融某束书圣则获并英游余十载矣每辱加念堕笔底龙蛇之宠光彩陋巷式重断金嵗寒之心度越世表不胜起敬不胜懐感仙都水患固久未闻连嵗之频仍湿气着人故易成疾此亦气数适然非一人所闗系于不堪其忧处乐亦不改方见学力也物价翔涌非实贵也会日轻而物日昂势所必至小民从容不见窘色此最是好时节不敢叹我生之不辰某虽无用于世七十六年吃了二百七八十石米可谓古今之幸民造物之赐侈矣旦莫入土尚何言哉尊谕书堂气象翕习闻之不胜欣慰以诸贤扶持作成之盛自应不同但欲求前庑于他部殊非策也第一是人情不相知风俗不相入却与仕宦者不同他职尚不可况于直学乎此尤不知所以上承雅意敝卑士风不竞久矣如某掩闗衡茅后生英俊望望去之罕曽识面何由知其贤否苟未有交承则前职未可解组或先有才望佚之已久不妨再任储材当在平时若求于临期必至于苟且矣惟执事加之意风鳗之赐甚感久要不敢不拜静念疎陋无益于圣则毎嵗必防专价问劳固足以见嵗寒之盛徳但旧朋友在堂甚少新者不相知妄叨重恵挂名简书起人厌薄今天运将周不为不久用敢拜手控辞乞注于籍今后不必专价或因有便一札半行足表交情临楮忱祷非敢自取疎外不尽欢竭忠圣贤之训也瞻际无期愿言金玉体府以栋吾道拳拳不宣
　　回于晦仲
　　某老境寂寂急于嵗莫幸未寒残编断简之盟思我良朋恨无飞羽斋藏忽有好音璪缄在手垂露粲然欣审即日霜旭烘晴纲维圣则台有相万福来谕纒绕尘俗此固人家所不能免然日用醻应何莫非事事所当事即此是学一事一物之中有无限道理不当厌弃事物闭门独坐方谓之学也且闻堂中依前翕集只是旧友甚少耳况今右司新被朝命主此精庐神交气感多士景从当衿佩云合也某衰盛无益于书堂每嵗必防遣价访问生死此意甚厚甚感激无穷但年运而往今已十载无益有损后之来者声问不相接必出勉强或为虚费之累使拜受尤不安愿嗣嵗倚阁此例庶几安分免贻残喘之羞幸甚玉峯得书云今年书堂再被水浸湿气能为人患殊欠良策不审可山头起几间否今夏荷周平之来欵数月唤醒旧梦但某生意甚微不足挽其久处为之慊然某被嘉恵甚腆公帑私觌两极其至只受皇恐无以侑书谩以绛炬百两凂使价复于执事切冀容留会叙莫期愿言力学自爱益大逺业不胜忱祷不宣
　　回韦轩
　　某不敢以籖府彝仪自取疎外近领台诲光风袭人违仁滋永思仁感深曩者髙轩数过苍苔间今犹隠隠有石声也伏防纡念寂寞华予嵗莫五云之朶先春而来欣备彩衣受命玉笋催班难为弟难为兄一出一入贤哉父贤哉子拜后拜前真体元为万化之基兼思孝备一身之美朝于王所允若天心岂特亲爱之交懽亶为国家之盛事闻邮音而倍喜就庆牍以非恭仰祈鉴宥某衰伏穷檐赖庇茍安尚勤绥轸颁宝剂以扶其龙钟封名画以寓其缱绻意重丘山感深河海少延残息实出大生掲双轴于坐隅拱髙风于天表匆匆治报未尽精微惟洞然相白不宣




　　鲁斋集巻十七
　　钦定四库全书
　　鲁斋集巻十八　　　　　　宋　王柏　撰哀挽词章
　　挽曺叔献
　　野草何青青野花亦苍苍王园翳烟树东风开泉扃灵辰倐祥练祖载何因循半生安陋巷箪瓢澹无营天命有穷达书生多苦辛北邙同一路元庐等枯荣我本里中子升堂托微婣毎懐桮渡语惟士有常心几杖虽疎阔睠睠敬爱深故家乔木瘁不复典刑存流水桃花窅飘零薤露音幽宫一以閟清泪洒芳春
　　挽汪帅参
　　一世钦斋老声名四十年氷融南省日春满洞庭天笑语当时密交情晚节坚秀英今已矣新阁独岿然
　　右一
　　世路艰危极人情政可叹未闻亲子在而有外邪干轩冕多为累箪瓢未必寒此皆身外事且閟一丘安
　　右二
　　挽潜斋王枢相
　　忠简流余庆文忠印此心词章传世久事业得君深不尽风云会宁知嵗月侵九重惊殄瘁谗者舌方瘖
　　右一
　　治命深衣敛亲题石像镌精神传巨扁风月掩遗编流落人间境陶镕物外天建安名教在他日配先贤
　　右二
　　总角思先友同宗丽泽传典刑诸老尽文献旧家全交道从公晚知音去我先渊源谁与遡愁絶伯牙弦
　　右三
　　精舍北之北幽宫南复南两山生死寄千古姓名谙地势蟠空壮溪声战晚酣青乌发天秘万壑拱遗龛
　　右四
　　代挽王潜斋
　　自立西山雪声名四十年清忠奎画重忠简壁【阙】廊庙风云断园林嵗月迁潜斋元不死有子续遗编
　　右一
　　先世论交早名公不忍忘共期霖雨施忽掩斗枢光北墅风烟惨南山草木香片云开白日防典耀龙防
　　右二
　　挽丁知县
　　蚤识北平贵从游五十年迟迟登虎榜急急到鳬仙振起非无地荣枯自有天老成雕落尽一壑锁苍烟
　　挽施子华
　　哭子天伦变贤哉更可伤毅翁悲祚断学者悼师良缺月窥元室凄风锁奥冈身虽随物幻名笔起潜光
　　挽郡博士待班刘公歌
　　东风变九野万物负生意素韠何栾栾清血洒幽隧猗欤静夀翁归全可无愧人生托溟滓消息同一气过化来者续自昔叹川逝温温夙好修甄陶瑚琏器凝乎觚自度澹乎靓且邃诗书以为粮忠信以为饎人皆崇荣途公独徐揽辔三转坐臯比五鹗争自致上培徳谊种下开文字瑞一子通金闺一子需大对衣冠绘庆图岂料造物忌学校失师模乡闾思善类梅花已流水草木谁臭味惟有笃厚心叮咛期嗣世
　　桐阳散翁挽诗
　　縠水之西巍然一峯是曰道坚翔舞而东林峦蓊蔚丘壑浑融雍雍聚落惟金之宗五世积累钟此散翁散翁颀颀生有异质学敏而博心广而实乃孝乃睦乃大其识教子一经维寛而栗敎人尽已维久无斁选举法壊取士以文决于一夫升沈遂分良才美徳所甘隠沦负我求我负人非人两语垂训风俗反淳我之识翁因翁二子典刑是亲翼翼亹亹曽不几见翁遽不起我来哭翁亦已晩矣匍匐之义真可愧死我既哭翁亦相佳城千嶂矗矗万壑沄沄一丘永閟昭明上征万壑沄沄千嶂矗矗子子孙孙载昌载毓
　　哭钱学老
　　鲁国黔娄死升堂吊者谁不邪能至此千载有妻知凛凛黙成徳清风百世师舅甥贫到底终老外家祠
　　挽汪约叟
　　幸有灵光在天乎作麽亡生来最真实病里亦康强和气留丹鼎清尘凝笔床溪山呈秀处风露悄凄凉
　　右一
　　忆昔先君子金兰气味投中间有生死一别几春秋晩漏传幽梦英魂覔旧游城东烟月冷应是访新丘
　　右二
　　挽邓夫人
　　霜冷留宾髪心融篆贝经疏金重锦诰琢玉璨芝庭方禄参军养俄丹夀母铭可怜萱草露也解泣仪型
　　挽司直兄
　　老厌鸳行武骑鲸不肯留空存丹棘谳未告紫宸猷黄老辜初志青山飏晩谋夕阳无限好心事竟悠悠
　　右一
　　典重班诸老声名始壁流开尊拉佳士襆被闯前修月冷金闺籍尘生玉杖鸠梅岩伤目处鴈影正宾秋
　　右二
　　晩始亲荆玉劬愉气谊稠泰坛霜月下暑枕夜江头一困闗公念连书释我忧平生知已泪寂寞洒新楸
　　右三
　　挽朱侍郎
　　国论多同异身名有险夷一从离紫槖再不上丹墀慷慨风云断飘零嵗月移却因闻得早冷眼防人痴
　　右一
　　渺渺康湖水峩峩蜀野山是翁元不死蜕骨此中间草木劵台緑莓苔翁仲斑白云伤北望清泪更潸潸
　　右二
　　宗夫人挽章
　　勲烈髙忠简夫人衍庆源春风南涧藻秋雨北堂萱鸾鉴伤孤影芝庭茂两孙清霜凝素仗璀璨满西原
　　挽何无适
　　二五之精清通莹彻有钟于躬非贤则哲呜呼无适自幼卓絶奴仆选骚铨衡荘列鞭霆走电不可追薾一操而存肃整辔辙著书未就不幸短折既赋以竒未易泯灭世外精神笔头风月有阅斯立有安斯魄既妥尔魄既筑尔阡是曰反终是曰归全人生斯世岂必百年欲动情胜万事出焉孰好孰恶孰嗤孰妍孰过而改孰善而迁一征物表浩浩其天风定水止月印万川隂阳不独动静不偏既静复动太极炯然
　　马华父母叶氏挽章
　　力疾呼儿语民方弄潢池儿职不可缓母疾尚可为绣衣才出境肃斧旋芟夷百姓得奠枕归来拜慈帷母训不敢坠母喜开双眉隂功覃雨露庆报当期颐孟夏草木长庭萱何遽萎平生事俭约犹有嫔时衣熏炉经巻静不复朝莫披西风秋又晩萸菊思年时瞿瞿临祖奠清血应涟洏明朝岩道旧冢连新悲
　　挽颐轩张朝奉
　　蔼然一气备天和不尽人间嵗月多乡里同声称佛子儿孙相继奋儒科蠲租捐廪今无有判豕然灯可奈何徳在人心真不朽几多麟碣污山河
　　右一
　　挺挺长松施女萝平生能得几相过繐帷逺辱双絇到泪眼犹瞻两鬓皤曽未经年成契阔至今一恸竟蹉跎吉人已矣难重见山口凄凄薤露歌
　　右二
　　挽张佛子
