<!-- { "loadSidebar": true } -->
　　家人回谓执事怪生于拜帖不书治生而书侍生疑若傲慢不敬者此盖执事未谅生之心而区区之情亦有未彻于执事故也生于衣冠士类未尝敢慢况于当路君子乃敢傲慢之乎且傲防徳也君子不加诸身况敢加诸人乎况敢加诸当路君子乎执事宜谅区区之心矣生于拜帖惟廵抚则称晚生或称职方主事若廵按两司列位则称侍生于江老先生则称门生同年则称年生未尝有称治生者是岂傲慢列位君子鄙见盖以近世謟渎成风士气卑陋势之所在则望风拜尘心有所求则俛首防魄下以此事上上以此责下上下交相凌謟而士风防矣夫天下之治乱系士风士风沦防望天下之治可以复古不亦难乎故不自揣力量之不足窃欲以诸君子共敦古道云尔不称治生故称侍生礼也非敢慢也夫治之云者驭而驯伏之云也可以施诸百姓而不可以加诸士夫侍之云者交相敬事之云也可以施之同俦而不可加诸降等生与列位执事同为帝室公臣可以交相敬而不可以交相驭也故称侍生礼也非敢慢也或云士夫于父母衙门称治生例也生谓古者封建法行故列国各君其土士夫生其土壤虽圣如孔子亦敬其国之侯伯如父母礼也今则封建变而郡县侯伯变而守令舆圗万万里有齿有髪有血有毛共仰皇极孰敢有二故我皇上天下父母也天下臣庶共宗共戴孰敢有二若乡邦士夫又称乡邦之守令为父母是天下有二也非别嫌明微之道也晚唐之季节度使拥兵专地贡赋不入禆将悍卒知有镇将而已不知有唐室也尔时豪杰生于域中虽欲勿谓节度使为父母不可得也今天下一统全盛非唐季比也若吾軰衣冠士而又私相为父母以渉二尊之嫌是乃所不敢也非敢慢也且谓之治者我得而服属之者也谓之侍者我得而交游之者也执事为政设遇孔子有得人之问则将以所得服属者而对乎抑将以所得交游者而对乎孟子曰齐人莫如我敬王盖以古道敬齐王也生自谓不敢慢当路盖以古道相敦非所以为慢也若执事便道昼锦遇乡邦守令亦以是礼处之是乃执事所以敬当路士夫相遇一以礼而不茍岂复有辟之干也乎此实士夫居乡之逹礼也非一人之私也昔者生之在部也见百官谒吏部则曲躬鼠拱投刺用折帖见科道则屏气生毎喻之曰官爵之与死生孰轻重焉虽死犹不可如是况于保官爵又语吏部之相厚者曰若軰受人躬曲奔走受人非礼謟媚皆非人也若能居千年吏部乎岂可偶握热柄遂使人尽防良心也当时虽有嫉生之言者亦有谓生言是者凡若此者生岂傲慢吏部亦欲以古道相期也执事心古而行淳正生所欲与偕行古道者敢布其腹心惟髙明察焉无以为慢兼告贵寅列位先生勿讶生为慢极荷极荷
　　答霍尚书书【田汝成】
　　来谕以为乡士大夫与抚按藩臬府县交际往来率当由中门不当走傍门趋偏阶若小吏之见上官者仰见执事之操履端严言论和诤方今风俗披靡势利反覆上下之交率唯唯诺诺以相夸谀谁能抗节秉礼自珍其身以违忤当路者走尝傍观而窃叹之微执事无所于闻微走亦不足以谅执事之志三代之时国有定土民有定君士大夫出而仕于其乡父兄宗族混然闾里非若今之时弃坟墓逺桑梓去父母之壃也当其时固有为之连帅卒正方伯者然相见之礼无闻焉鹿鸣伐木之诗畧见梗概称其士之贤者曰我之嘉賔也而乡三物之典亦曰賔兴夫賔之言尊也賔之者尊之也故礼賔至门主人三辞明不敢先屈也賔称挚主人三辞明不敢当养也尊之亦已至矣而何敢简其礼以屈其身故古之君子亦莫不自重其身以立节于世非其君不仕非其大夫不见闻有徃聘矣未闻有来见也闻有求而不至者未闻有不求而先之也故虽有南面之贵千乗之富士之所以交者礼而已矣晋平公之于亥唐也不谓之入不敢入宓子贱之治单父也父事者三人兄事者五人至如监门浆博之徒茍有以自衒亦得以布韦骄贵公子之门秦汉而下虽复靡荡然丞相公孙开东阁以延名人郑庄为大司农戒门下客至无贵贱无留执賔主礼何进为大将军设几杖以待郑迹其一二犹有三代之遗风当是时所以尊贤者何所不至而敢简其礼以屈其身夫尊贤之礼莫重者賔升阶之礼以西为上夫既曰賔之矣又何靳焉故古者出入大门拂枨臬而已非如今之有三门也升降从两阶而已非如今之有中道也故君适其臣升自阼阶明不敢君其室也中道之制殆起于秦汉之交所以尊君而抑臣者而公府之建亦遂因之犹言专道而行莫敢敌礼也故专道之制以之临下则可以之尊贤则不可古之尊西阶也亦犹今之尊中道也古不靳西阶以尊贤今何靳中道以简士也故茍以其人之可尊也而賔之岂惟三公九卿虽布衣之士吾犹为执鞭焉茍其人不待上之尊而屈身以求见也则彼固失己矣又何足与议礼昔者子游之论澹防灭明也曰非公事未尝至室也古之室今之公廨也古之所谓公事饮射读法之类也今之所谓公事则请寄而已矣使澹防灭明以请寄见子游固已谢絶之矣今之君子昧于尊贤之义而其交也率以名分为重轻故相见之礼颇皆防畧不讲闻执事之论固已惊心而骇目矣然执事之论以为尊贤之典则可槩以语市道之交则未可执古西阶之制以例今中道则可即以士大夫请寄者皆得由中道则未可何也以尊贤之义有未明也然谦厚者集福之基骄盈者趋祸之府故诗曰惟桑与梓必忝敬止而石庆入里门必下车则今之士大夫走傍门趋偏阶亦未为失礼也走学术浅薄不能测义理精微以定权则方将与诸生商确仪度着为一编以附士相见之末简先此布指尚容质疑
　　答同志问族谱书【冯从吾】
　　承问族谱仆至寡劣何以复命虽然窃奉教于君子矣敢无説而处于此夫族之有谱犹国之史尚矣苐史之为道备载善恶用昭劝戒要之以义为主谱之为道扬善隠恶有劝无惩要之以恩为主不可一概论也乃今之作谱者则不然纵笔讦发略无顾忌自以为不虚羙不隠恶自负曰直人亦从而直之居然史迁复出矣不知其直正有不在此者惟是家世寒微不讳可也事行细小不忌可也有可称则传无可称则阙可也微顕阐幽防事实録不至溢羙可也则此便是直又何必纵笔讦发略无顾忌而后为直哉无论族谱即郡邑修志其载善恶昭劝戒此固毫髪不可讳者尚且于职官一类但寓褒贬于三十年之前于三十年之后者则阙之一则有自已曽相与之嫌恐是非涉于爱憎一则公论必乆而后定故姑以俟之异日夫修志且然况修谱者可轻肆褒贬乎李献吉谓子孙而不録其先人是悖乱之行也若録其先人而又讦其过是为悖乱孰甚焉古人不又云乎作法于凉其犹贪作法于贪将何极今之作谱者虽似过讦不过一时讲究未明误以讦为直耳犹属无心倘后世子孙一有小嫌不能捐释借此族谱泄彼忿心则是以古人敦仁广孝之书为后人报复恩讐之具也又谁为之作俑哉纲常风化闗系不小奈何不慎之于始而犹沾沾以讦为直也呜呼不虚羙不隠恶此在作史则可若谱不但不虚羙则可耳礼讳尊亲不隠可乎哉先是作者夸其门阀多失于虚羙近日作者惩其虚羙又失于扬恶虚羙则以恩掩义固不可扬恶则以义伤恩尤不可此作谱之所以难也鄙见如斯惟足下教之幸甚
　　答庙灾仪注二书【熊过】
　　宗庙灾惊惧之心率土所同矧在僚服自有官人肃给之义若不肖乃又以司存昨承示逖称古初欲使人心警畏以开惩创之端读之恍然如有失倘借宗儒足为条贯传诸来学亦不朽之盛事也一昨大禘届期执事观变欲因废而不举此与不肖原拟悬合过愚以为祭固以庙存也庙火矣虽接祭有所不能又安论杀不杀哉然孔子乃谓牲至而不杀则废今以情理揆之其文当是后人所纂入盖原文以日食太庙火疑为当祭本无可疑夫庙火固不可预期而日食则畴人子弟皆知之不待巧算也司厯何在奈何不以告而行祭曽子奈何以为问而孔子之答又若迂缓何哉夫诸侯旅见天子与诸侯相见尚以太庙火不得终礼况被灾之地势近剥肤救焚不暇尚何论杀不杀哉礼曰人有焚其先人之室则三日哭故新宫火亦三日哭公谷以为礼独胡子以主人未入也嫌涕无从出是则哭藏主之庙胡子亦以为当礼也然不肖亦有所疑按僖二十年西宫灾西宫者何公羊子曰鲁公称世室羣公称宫今详仲子桓宫武宫炀宫之例则宫当为庙其言不妄故谷梁子曰西宫西者何宣公之庙然其灾也不闻哭经亦无讥哀三年桓僖宫灾时南宫敬叔懿伯文伯之徒皆孔氏从逰之旧而敬叔者从孔子适周问礼之人也止命周人出御书不闻以哭为请孔子在陈闻之亦不讥其哭何哉盖成三年所称新宫者以祀宣公父庙也是时言亮闇初阕而遇天灾故感而哭之以致哀异于余庙此非予之私言释例所言皦如也彼其发义揆情视公谷二家不更精详乎哀三年桓僖之灾传者以为亲尽而庙不毁则当时之不哭其所縁起或是酌情为之茍燬于谅闇之后与夫次之逺者皆本不哭檀弓之言恐是附防春秋而不察当时事情耶凡礼记附春秋如诸侯不生名之类尚多不独此条也今此所陈止是国君处变之时来教云哭位当是在都宫之外是以臣工处变言之放今时哀哭临之义上下一体取义至精也但国哀国灾礼当少别而从天子救太庙之火者孔子止云不以方色与兵不言及哭泣莅位不知于此当何防乎想君既不哭故臣不独哭孔子遂不着其礼乎来教又曰服虽无考然衰服则已重青服则已轻乌帽冠带缟服其可也但晋太兴二年国子祭酒杜夷修墓云春秋新宫之灾哭而不服博士江渊议墓毁以为毁不应比庙灾而不行服又梁天监元年礼官何修之议萧子晋传重改之服亦曰可依新宫火灾三日哭不服而已则是虽继体承祧者亦不服也况臣子不过重服者乎昔晦庵朱子谓六朝礼乐最精观此三贤之言是圣人原不可制哭庙之服今之修首令典往往青衣从事是不为轻也过西南之人闇于逺览执事先觉博综坟典过欲执经从周乆矣愿因下风得闻余论幸甚
　　答童宫谕庙灾仪注第二书【熊过】
