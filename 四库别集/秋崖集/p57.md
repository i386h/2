<!-- { "loadSidebar": true } -->
　　某孙石忝与童科略如儿戱小时了了恐非千里之驹髙诵琅琅寕是九经之库偶先行軰方悔乃翁盖以本自农家安用摘髭而収科第既为书祟曷不买牛而教子孙政维记问之如流或者浮沉之类我半千孙固应尔奚误聼闻七歳童古所难第深惭谢
　　答陈簿
　　某卧病牛山下与世不相闻者几何年矣西望黄鹤声问缺然则固其势也伏奉琅画为之缩颈以惭帝学名流世所敬羡春风小削必有争而致之者而某何力之助每归耕舍一字不至修门诸公贤人纵不我鄙而某亦自鄙其得为非意之干乎他日讯之或者某何书之敢而独于执事书之靳则摈之絶之斥之诛之某其甘心焉
　　答魏监丞
　　某入林深宻与世濶踈当路名卿大夫之书固非某所得数数也一牛雨外徒与耘夫荛子樵歌牧咏以受隂赐于不言之中敢图记存访问寂寞感激重感激其何可言晦庵遗书布满天下紫阳精舍云汉昭囬頋独无有是不谓缺典与戱下兴起斯文以幸后学某既赐矣瞻望凝香无任注仰
　　又
　　某云卧深山无一迹于篱域之外邦君侯与民同患除其病渉之忧而山中之人若罔闻知亦足以见其不扰而集也记事当属之名笔而某也敢于承命是谓不逊将辞焉则虞兵留县乆或者又以慢为罪奈何輙稾草呈似愿明执事又改为之毋大为斯桥之辱也
　　答刘运属
　　某方荷鉏凿土规以自藏衰病侵凌作此死计归则见使者至为之恍然平生交逰一别七载意必有以起其愦愦者亟啓亟读则讲徳之诵请事之述乃若未相识然甚非所望于畏友也师门一灯惟君在矣某茍可以效牛马走者当无所不尽其力事有大谬不然者则亦且奈何哉罪废之人一旦以名字入帝城使执事者得之不能不按剑而况他人乎曲折云云又非有茟舌所能宣者执事而不相悉则亦罪而已矣一生肮脏所至迕人名既不彰唯感仲业去冬一病为之骨立至今六十六年相去甚近又未知阎老子肯容至此时否以故不能以将死之身与世诩诩相征逐也穷居野处栖息不同相见无期临纸凄断
　　答魏监丞
　　某日以其不腆之文咏歌甘棠非敢谓可刻乐石也六经阁记南丰既上稾而主人迄自为之亦欲以此望戱下耳模示墨夲为之汗下以慙然古之为诗多出于小夫贱之口而采民风者取焉以其事为可歌也某敢再拜受赐
　　答陈簿
　　维夏之五水花晚清恭惟养居枳栖休有誉处严严翼翼某墙西雨别忽忽又几何时每念朱墨印曹非所以乆处名軰纵不试玉署亦盍教辟雍盖诵此语之日乆矣上流古隽乖崖翁之遗迹尚多沃沃桑麻无非惠爱暇日亦尝赋灵均之骚词登髙望逺以慨然想见其彷佛乎然则矮屋打头亦固有乐乎此图示遗像得以朝夕瞻仪每叹此翁方穷为士时遽斩一尉卒不遭盛世岂不是一大公案执事试为酹江山而问之时方鬰蒸惟厚自爱
　　答黄尉
　　某辱教之以放翁诗文殊副所欲闲中得伴又可携坞中了数月矣珍感珍感文公语续録一部聊以报贶因亦自谓不啻琼玖也一笑一笑
　　答杜司令
　　某于名门昆玉知交最深饭牛南山未尝不喟然太息以为安得把手一笑倾倒别后之懐而不知蓬藋挂鼪鼯之径烟霞隔鸥鹭之朋也长公班玉亦尝自日邉寄声而某终老山林望帝城不敢以一字入抵京络绎幸为一言之樵人何辜罹此札厉余粱栖畆至无收刈之人忝是故侯闻之酸鼻所頼紫府仙伯一仁不遗时时有以振徳之耳
　　答方防仲
　　某惟雪平地尺是书有年恭惟以诗书泽民以政事佐郡公车交聘声闻甚休某饭牛南山歳且遒暮老眼欲暗与书为仇不过问竹平安访梅消息以了此生耳或闻交旧作一好事寄一好诗则为之数日喜如防仲以郡文学入史舘独非一可喜事乎自是而推之蒙仲之可喜当大书特书屡书不一书也勉旃勉旃某山中之人既不当作生日而今年又无此日愈不当作雪晴曝背方自哦小词云云盖坡翁诗白髪苍顔五十三家人强遣试春衫而是歳方为赵挺之诸公攻所作策题也逺寄妙制击莭而读之夜招乡里之惠诗者杂诸公之作以夸坐人明日视之独失锦轴徃徃为后生不觧事者窃取物色之不可得矣老子失妙曲固可憾而此后生能知其为寳而贪焉亦可喜也
　　答胡尉
　　雪平地尺歳当大穣伏惟锵佩仙曹行簉鹓鹭某适天幸同寅者其读书史如君识义理如君盖籍溪致堂之家世犹可想也归卧牛下靡日不思有书自南犹记初度执事之意爱厚矣抑人无贵贱将为亲举觞乃为可乐尊翁与先子齐年耆艾未渠央而先子无禄下世于今十有三祀君之夀我转悲耳独阳春一曲体制竒甚留之几研足为茆屋作镇寳耳言不尽谢
　　荅谢提举
　　雪平地尺宇宙皆春共惟髙逸园林燕彛清适瑶阶琪树夀我老仙某深山老农夫耳与当世之士少所谐可不图一见长者讙然许与之泛舟碧溪之湾把酒青山之阁倾倒肺肝至今殷殷犹闻金石声也胸中丘壑一一皆竒出其绪余位置亭榭亦自幽深窈窕无不可人苐闻朝廷册拜一新非复曩旧旦夕弓旌聘召必将空岩穴而起之安石固不能专东山之胜耳
　　答危学谕
　　雪平地尺歳将大穣伏想剡溪之桡防桥之蹇尽入诗意巻轴流传侃侃乎亦足以乐也士患不贫耳贫则士益髙勉旃行藏无忧其所以为贫者而失其所以为士者若某则老矣无能为也已补梅册竹筋力已不足而况诗书乎哉牛背夕阳自有余暖此外不知也阳春一曲犹记初度此岂山翁事耶感刻无已
　　荅黄桂阳
　　某归卧草庵与世乆相忘矣独春山年歳事事拙踈而执事者每嘉叹之出于至诚非世俗谬为敬重者比此殆不能去懐也清贫至老某所深知而绵力薄材不能有所振起至今愧之岩石一新非复曩旧贫如老先生者可以强出矣如某无用于世乆已心后门入山穿幽透宻扶杖一缭绕又了一日此外无复云也曕望太息
　　答髙帅参
　　某山林深宻与世不相闻者年歳矣当路书尺忽落牛衣间荛牧惘然不知所以真是此事今无古或闻也感甚感甚庐山一别昨梦已寒平生草茅所至落落易地昭武本不当攘冯妇之臂适有小閧朝防趣行某于此不得固以辞也至则宰附郭县者亦是华宗但相与道风猷致仰懐而已坐席未暖又以斥归执事亦知其所以然者乎属邑建宁连宰督赋于峒顽峒中啸聚干戈而出者数百人杀伤相当略无官府某以为如此则乱矣必擒制之其渠魁既已伏辜而为贼嚢槖者乃一小小寄居某按劾以闻章竟不下越一两月某即再具奏申自乞罢斥朝防方下帅司覈实某以为如此则郡守按一寄居为虚妄矣不能不自劾也章上则所谓寄居亦已略略施行降资未得参注又越旬浃方有指挥方某奏状气愤词率殊失事上之体可与放罢某至今莫知其所自来也谓庙堂之意耶则既行某之章矣谓寄居者之力耶则何为有此囬天之势也是亦可一笑矣同寅缱绻不觉覼如此相望正逺惟愿诸贤滚滚各出其力以济斯世使某林间横笛得见太平斯亦尧壌之一幸也宠颁错落意爱甚厚独念仕宦所至一物不储今在田间犹更萧索茫然无以为谢为之奈何犹记徃年辱饷蜀附某莫之敢拜也去冬感寒湿市无佳者亦悔当时受之亦未为贪今愿便中分极佳者一二枚为衰朽之偹盖今投弃田里无复出期固非深山中所可得耳








　　秋崖集巻三十一
　　钦定四库全书
　　秋崖集巻三十二
　　宋　方岳　撰
　　简
　　与胡宪
　　某皇惧重皇惧又有白事虽节下容人之度汪汪万顷之波而今日一书明日又一书节下亦厌之矣抑居官者律人以法居闲者待人以情法则有是非情则无彼此旧同官者千数百里而求一言某固不得辞也邵武司马秋之事节下之所警饬亦可谓极其称停者矣伏读山判窃意必以温公之故无复后命而其人也恐恐又于某而有请焉某輙不避烦凟惟节下并其凟也而贳之
　　答王宰
　　某屏处山林盖木石之与居麋鹿之与曹而已函书于当涂之士纳谒于显贵之门固非伏草莱耕田庐者事也以故音响昧昧苔封其扉阅歳歴时无一迹于篱域之外虽执事不鄙夷其邑俨然飞舄而辱临之先声洋洋要自不到夕阳牛背之上此固某所不得闻也山翁溪友縦或有能谈新令尹之至者某方废放则氓也氓也而自通于执讯则罪矣此亦某所不敢也不圗谦下饬缇骑而先之某悚惕疾走而避不及也则下拜稽首而上之记曹某虽不才岂不能倩一张君房所谓依様画葫芦者以复之执事而法不当尔有如前所云者惟瓌明知之抑某又有请焉某芰制也不畜帻荷锄也不敛笏前驱及境某固不得以黄冠野服杂袭于玉佩琼琚之下也愿并贳某之不除道不迎郊而容其他日以草衣见则又幸甚过望不然无所逃罪
　　答应武谕
　　维穑頴栗山意未霜共惟半刺翺翔玉我侯度民物祗豫某适樵之歳未甚得暇道君家林乃不能为一停骖至今以为抚机不发之憾也归卧牛下与世了不相闻林壑夜寒每思一时同舍郎之盛意如执事者鞭笞鸾鳯与天上诸公逰垂绅帝旁日月献纳乆矣诚不料其犹驾箳篁之车为藩翰之簉士之不遇固有可叹如此腾腾任运道眼甚髙如某贱丈夫之言恐执事者之洗耳也某屏居深僻谓不知执事之临吾州则欺也故吾为僚今吾为氓皆当奉一书以自托于二天而废放之人势则不敢放翁所谓有答无倡盖山林之体然耳执事者俨然自处而民视之頋何所不可而先之书于是执事为盛君子而某为鄙野人矣吾州虽陋昔人谓大好山水题舆无事亦足以自适政恐严召非晚不得以乆故人之私东望紫阳惟有注仰
　　答戴书记
　　某与执事不面者几年虽尝于庚戌登科记争先覩之时则以撑触权贵人移地闽峤奔廹上道因莫之书焉为故人贺曾不黔突屏之山林牛背夕阳自有余燠亦不知诸公之鞭笞鸾凤于今在蓬莱第几峯也忽奉琅画野烟为开辟雍髙流异时自斋舍挈笔研书册入坐学官直庐中頋尚烦陈琳檄于公异露布以望一府耶已颁殊纶遄有迅召但愿受持所谓好官易做好人难做八字永永无斁而已山林深宻瞻望正遥春树暮云临纸凄防
　　与方书监
　　某宛其老矣已自无意人间客从平山来惠我书一札则吾宗故人小字行草也方欲尽布心腹属为觧何于贤主人忽闻除书已入学省盛名之下乆合与于斯文防书金石之藏典制丝纶之阁计今不一书而山林耕夫与世不相闻者特未之知耳某敢黄冠野服东望拜手而贺
　　答黄尉
　　某卧病山林栁欲生肘当世之名卿大夫士盖已相忘于牛口之下乆矣曾亦莫知明执事之去氓几何时也山田渇雨髙下生烟有云自西南来霈然倾注多稼蘓醒农歌相闻某于此时适得郇翰其忻快当何如耶访问于寂寞之余訾省于泬寥之乆公为盛徳事而某其逋慢矣故家文墨单传一灯诸公贵人争欲罗致徃徃少湏资歴背负青天而上之交剡公车未足多贺如闻小憇潭趋莫何时惟渊沕自珍式遄严召
　　答魏监丞
　　某晚而不学无以事诸老先生虽尝望见先太师六符之光固亦不得端拜而师之也遗书垂世方与学者共之某为何人亦有此赐敢不夙夜复熟以无忘盛心所憾栖息不同犹不得从鲤庭质疑问难以开固陋耳
　　答赵尉
