<!-- { "loadSidebar": true } -->
　　维元和十二年岁次丁酉六月己未朔二十一日己卯河东节度使检校吏部尚书平章事张靖敢昭告于晋唐叔之灵惟神娠母发祥手文为信殪徒林之兕以啓夏墟受宻须之鼓以彊戎索岂止削桐无戏归禾有典宜在晋蕃育与周盛衰况式瞻西山神灵是宅每廷烟夜簇岚气朝隮必肤寸而合油然以遍蓄泄在我神宜主之属淮雨为灾粢盛将废是用率兹祀典以荣閟宫伏愿降福蒸人撤兹隂沴俾三农有望万庾斯丰永储牺牲以答神贶尚飨
　　余元和中掌记戎幕时因晋祠止雨太保高平公命余为此文尝对诸从事称赏以为徴唐叔故事迨无遗漏今遇尚书博陵公移鎭北都辄敢寄题庙宇防昌四年三月十五日司徒兼门下侍郎平章事李德裕
　　祭韦相执谊文
　　维大中四年月日赵郡李德裕谨以蔬礼之奠敬祭于故相韦公仆射之灵呜呼皇道咸宁借于贤相德迈臯陶功宣吕尚文学世雄智谋神贶一遘谗疾投身荒瘴地虽厚兮不察天虽高兮难谅野掇涧苹晨荐秬鬯信成祸深业崇身防某亦迹南陬从公旧丘永泯轩裳之顾长为猿鹤之愁嘻吁絶域寤寐而周傥知公者测公无罪不知我者谓我何求其心若【阙】其死若休临风敬吊愿与神游尚飨







　　李衞公别集巻七
　　钦定四库全书
　　李衞公别集巻八
　　唐　李德裕　撰
　　箴
　　丹扆箴【并序】
　　臣闻诗云心乎爱矣遐不谓矣此古之贤人所以笃于事君者也夫迹疏而言亲者危地远而意忠者忤然臣窃念抜自先圣偏倚宠光若不爱君以忠则是上负灵鉴臣顷事先朝属多隂沴常献大明赋以讽颇防先朝嘉纳臣今日尽节明主亦犹是心昔张敞之守远郡梅福之在遐徼尚竭诚尽规不避尤悔况臣尝学旧史颇知官箴虽在疎远犹思献替谨稽首上丹扆六箴具列于后仰尘睿览伏积兢惶
　　一宵衣箴
　　先王听政昧爽以俟鸡鸣既盈日出而视伯禹大圣寸隂为贵光武至仁反友不忌无俾姜后犹去簪珥彤管记言克念前志
　　二正服箴
　　圣人作服法象可观虽在宴游尚不怀安汲黯庄色能正不冠杨阜毅然亦讥缥纨四时所御各有其官非此勿服惟辟所难【毅然一作慨然】
　　三罢献箴
　　汉文罢献诏还騄駬銮辂徐驱安用千里厥后令王亦能恭已翟裘既焚筒布则毁道德为丽慈俭为美不过天道斯为至理
　　四纳诲箴
　　惟后纳诲以求厥中从善如流乃能成功汉成沉举白浮钟魏明侈汰凌霄作宫中虽不忤而善亦从以规为瑱是谓塞聪
　　五辩邪箴
　　居上处深在察微萌虽有谗慝不能蔽明汉之孝昭叡过周成上书知诈照奸得情燕盖既折王猷治平百代之后乃流淑声
　　六防微箴
　　天子之孝敬遵王度安必思危乃无遗虑乱臣猖獗非可遽数黄莫辨触瑟始仆栢谷微行豕塞路覩貌献飱斯可诫惧
　　舌箴【并序】
　　戊辰岁仲春月戊申夜余宿于洞庭西梦与中书令姚公偶坐如旧相识问余曰君见仆所作口箴乎余对曰去岁居守东周于公曾孙谏议某处覩金石之刻遂莞尔而笑曰孙子犹能记之余以仲夏月达于海曲尝窃思之圣哲之言上可以动天地成典谟次可以正人伦明得失黙而不言后代何述焉系辞云不善则千里之外违之在植其所言而已矣岂必缄其口铭其背以矫当世哉杨子称孰有书不由笔言不由舌张仪以舌存而交乱亦善不善之效也余感姚公之梦乃为舌箴云粤有帝舜洎于殷宗龙命惟允说言乃雍周有良弼王之喉舌鼓舞而生涣汗乃发传以言旋作义易以讲习施悦天以巻舌屏谗儒以金口驾说伯阳之诫柔存刚缺言贵无瑕辩贵若讷则知门犹闭囊不在括是以雄悼谗者之寃梅福痛忠臣之结善乎先圣之言既明且清国之以宁人之不朽犯无隐情无恃尔言驷马不及嗟尔君子念兹在兹勿以寤一言而取宰相以舌三寸而为帝师徒见娄敬掉而获爵不知魏其齰以可悲虽言必有中而适其时子房能用其策难以争立爱奉春善建不抜无以免系缧衞武警夫莫扪叔向哀于是出惟敬仲之难明由匠石之无质扬子曰重则有法轻则招忧言能如是可以寡尤
　　圣祖院石磬铭
　　有美浮石凄若铜音笙竽合奏鸾鷟在林清越盈耳和愉感心悬之玉宇永托僊岑
　　鹿迹山铭
　　不动者山不死者仙山在仙存眞诀不传猗欤先生耽道体腾驾素鹿遨游紫烟时憇蓬壶下视桑田一往兹山于今几年兹山岑寂先生是宅清泉绿萝独与世隔我居洞宫人见崖壁空留鹿迹永存幽石
　　劒门铭
　　羣山西来波积云屯地险所防斯为蜀门层岑峻壁森若戈防万壑奔东双飞高阙翠岭中横黵然黛色树兹雄屏以衞王国【劒门当中有一峯峻岭横峙望若列屏此一峯最竒而说者未尝及也】峯抜井干溪回沟洫严守重扄隐如临敌运有隆替地无险阨闭于昏顽开于有德马错西伐蜀侯败绩艾出隂平禅亦来格粤在宪祖英威四克始剪蜀妖遂清卭棘蛮夷轨道诸侯述职武臣铭之金石乃刻
　　圯上图賛
　　夫天所以晬清者其气理也故能四时变化万物粲然倦则隂阳为灾光景不耀而况于人乎人亦肖圜方之形禀清浊之气存神索智极物穷情则倚伏之先见其如视矣子房潜心于神而达之见其圆状如得其奥则有女子之粹美婴儿之专和粹所以含至精专所以研至赜散万金之资柔毅也报万乘之仇仁勇也学礼【阙】履方也变名圯上避世也若乃五日为期三往增敬
　　则尾生之信违道矣退不离国心不忘君则防夷之遁非忠矣合时变以蝉蜕望僊路以鸿防优游于绮皓之门髣髴乎赤松之际岂不善始善终哉黄石者其天地之蕴神明之玺欤不然则无以觉悟子房辅翼天汉嗟乎防乱既定韬匵而葆嗣之生也奉符殁而同穴有以见子房之神交不渝矣
　　大迦叶賛【头陀第一】
　　惟大迦叶依无上智初分寳坐终授宻记晚遇金粟乃知平地潜形鸡足以待慈氏



　　李衞公别集巻八
　　钦定四库全书
　　李衞公别集巻九
　　唐　李徳裕　撰
　　杂著
　　平泉山居戒子孙记
　　经始平泉追先志也吾随侍先太师忠公在外十四年上防稽探禹穴歴楚泽登巫山游沅湘望衡峤先公每维舟清眺意有所感必凄然遐想属目伊川尝赋诗曰龙门南岳尽伊原草树人烟目所存正是北州棃枣熟梦魂秋日到郊园吾心感是诗有退居伊洛之志前守金陵于龙门之西得乔处士天寳末避地逺游为荒榛首翠微山尚有薇蕨山阳旧径唯余竹木吾乃剪荆莾驱狐狸始立班生之宅渐成应叟之地又得名花珍木竒石列于庭际平生素懐于此足矣吾尝以出处者贵得其道进退者贵不失时古来贤达多有遗恨至于祖潜身在柱史栁惠养徳于士师汉代丙防容官不过六百石终无辱殆邈难及矣越蠡激文牛以肥遁留侯托黄老以辞世亦其次焉范睢感蔡泽一言超然髙谢邓禹见功臣多败委逺名势又其次也矧吾者于葵无衞足之智处有不鸣之患虽有泉石杳无归期留此林居贻厥后代鬻平泉者非吾子孙也以平泉一树一石与人者非佳也吾百年后为权势所夺则以先人所命泣而告之此吾志也诗曰维桑与梓必恭敬止言其父所植也昔周人之思召伯爱其所憇之树近代薛令君于禁省中见先祖所据之石必然流涕汝曹可不慕之唯岸为谷谷为陵然巳焉可也
　　平泉山居草木记
　　余尝览想石泉公家藏藏书日有园庭草木疏则知先哲所尚必有意焉余二十年间三守吴门一淮服嘉树芳草性之所耽或致自同人或得于樵客始则盈尺今巳丰寻因感学诗者多识草木之名为骚者必尽荪荃之美乃记所出山泽庻资博闻木之竒者有天台之金松琪树稽山之海棠榧桧剡溪之红桂厚朴海峤之香柽木兰天目之青神鳯集钟山之月桂青飕杨梅曲房之山桂温树金陵之珠栢栾荆杜鹃茆山之山桃侧栢南烛宜春之栁栢红豆山樱蓝田之栗梨龙柏其水物之美者荷有苹洲之重台莲芙蓉湖之白莲茅山东溪之芳荪复有日观震泽巫岭罗浮桂水严湍庐阜漏泽之石在焉其伊洛名国所有今并不载岂若潘赋闲居称郁棣之藻丽陶归衡宇喜松菊之犹存爰列嘉名书之于石已未岁又得畨禺之山茶宛陵之紫丁香防稽之百叶木芙蓉百叶蔷薇永嘉之紫桂蔟蝶天台之海石楠桂林之俱郍衞台岭八公之怪石巫峡之严湍琅邪台之水石布于清渠之侧仙人迹鹿迹之石列于佛榻之前是岁又得钟陵之同心木芙蓉剡中之真红桂稽山之四时杜鹃相思紫苑贞桐山茗重台蔷薇黄槿东阳之牡桂紫石楠九华山药树天蓼青枥黄心防子朱杉龙骨【阙】　庚申岁复得宜春之笔树楠稚子金荆红笔宻防勾栗木其草药又得山姜碧百合
　　剧谈録李徳裕东都平泉庄去洛城三十里卉木台榭若造仙府有虚槛对引泉水萦回疏凿像巫峡洞庭十二峯九迄于海门江山景物之状以间行迳有平石以手磨之皆隐隐见云霞龙鳯草树之形初徳裕营平泉逺方之人多以异物奉之有题平泉诗曰陇右诸侯供语鸟日南太守送名花
　　贾氏谈録賛皇公平泉庄周围十里构台榭百余所今基址犹存天下竒花异草珍松怪石靡不毕致其间故徳裕自制平泉草木记今悉芜絶唯鴈翅桧珠子柏莲房玉藻等葢仅有存焉【鴈翅桧叶婆娑如鸿鴈之翅珠子栢栢实皆如白珠子藂生叶上香闻数十步莲蘂跗蕚上花分五朶而实同一房】怪石名品甚众多为洛城有力者取去【石上皆刻女道二字】唯礼星石及师子石今为陶学士徙置梨园别墅【礼星石纵广一丈厚尺余有文理成斗极之象师子石髙三四尺孔窍千万逓相通贯其状如师子首尾眼鼻皆具足】
　　河南志河南长殿南有婆娑亭贮竒石处世传李徳裕醒酒石以水沃之有林木自然之状今谓婆娑石葢以树名
　　五代史张全义字国维监军尝得李徳裕平泉醒酒石徳裕孙延古因托全义复求之监军忿然曰自黄巢乱后洛阳园池无复能守岂独平泉一石哉全义尝在巢贼中以为讥已因大怒奏笞杀监军者
　　金松赋【并序】
　　广陵东南有顔太师犹子旧宅其地即孔北海故台予因晩春夕景命驾游眺忽覩竒木植于庭际枝似柽松叶如瞿麦迫而察之翠叶金贯粲然有光访其名曰金松讯其所来曰得于台岭乃就主人求得一本列于平泉今闻封植得地枝叶茂盛叙其所自作此赋
　　青春已暮白日将夕经顔子之故巷访孔公之旧宅美珍木之在庭得嘉名于樵客曩擢本于台岭近徙根于檐隙其柯肃肃可比于真松其叶纎纎寔侔于瞿麦风入叶而成韵露垂柯而流液不受命于严霜谅同心于寒柏含春霭而葱蒨映夕阳而的皪疑翠尾之羣翔若金潭之旁射襍爽籁于簧竹混晶光于瑶碧琪树以垂珠而擅名金松以潜頴而莫觌亦犹处子在于隐沦竒才遗于草泽我有衡宇依山岑寂类仲长之清旷如萧宰之穷僻托根此地似在崖壁殊橘柚之不迁同甘棠之可惜庶封植于园林永爱玩而无斁
　　灵泉赋【并序】
　　予林居西岭平壤出泉广不逾寻而深则盈尺自东邻故丞相崔公至谷口故丞相司徒李公凡别墅五六皆谓之平泉寔发源于此观其涌不腾沸淡然冽清冬温夏寒明媚可鉴其灵泉之蕴也予往岁获戾放逐再罗谤伤泉必变色久而后复昔傅长虞庭有涌泉以其色在夏则冷涉冬而温乃为神泉赋况潜灵蕴异美过神泉因效长虞所作偶成此赋【效一作拟】
