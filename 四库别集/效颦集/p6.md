<!-- { "loadSidebar": true } -->
　　诸公闻之，皆相顾大笑，惟子云愀然不怿，目长卿怒曰：是皆尔曹蔑裂，阴假彼而讥我也。长卿曰：吾辈与此生素昧平生，今宵邂逅于此，偶吟是诗。不知何人所作，安可归咎于我。可信见二公失和，避席告曰：仆樗栎之材，早失邯郸之步。今闻四公佳什，强欲效颦续貂，柰袜线之材，不足以为垂绅之用。窃诵马伯章之作以塞责，不意见怒于大贤也。子云怒曰：何物老马亦敢尔。长卿曰：伯章可谓有董狐之遗笔矣。子云愈怒，攘袂厉声曰：人非尧舜，安能每事尽善？今者讦人之短，子独无过举乎？长卿笑曰：吾布衣西行，题升仙桥柱云：不乘驷马车，不复过此桥。后果奉使回蜀，太守以下郊迎，县令负弩矢先驱。尝着紫虚赋，武帝读而善之，杨得意荐吾，召见于建章宫。吾奏大人赋，飘飘然有凌云之气，逮今士林孰不景慕之。吾行止若此，有何愧哉？子云曰：子与临邛令王吉宴于富人卓王孙家，以绿绮琴弹凤求凰歌以挑其女，遂与夜奔。岂非刁奸之事乎？既至成都，家徒四壁，乃令厥妻当垆，子着犊鼻裈涤器于市，岂不肖酒家之臧获乎？既为文园令，贪文君之色以成肺证，焦渴而殒，岂智者之事乎？为事若此，乌得无咎。长卿笑曰：男女归室，人之大伦。舜不告而娶，为无后也。文君以知音而遇我，我以知音而娶之，夫妇之道，古今之常，奚足怪焉？曾子敝裘耕于鲁，梁鸿佣舂于人，至今以为贤。吾沽酒涤器，所谓素贫贱行乎贫贱也，胡为耻焉？颜子圣门高弟，三十而亡，岂德行不足而致是乎？由夫命数之有定耳。子所言咸小节之事。至夫失节之大者，则吾无愧也。请闻子之进止。子云曰：曩者吾隐居岷山之阳，成帝征吾待召承明之庭，吾奏甘泉河东长杨校猎四赋。以经莫大于易，吾作太玄。传莫大于论语，吾作法言。史篇莫善于苍颉，吾作训纂。箴莫善于虞，吾作九箴。赋莫深于离骚，吾作反骚。着文十余万言。其闲辞崇议，幽玄微妙，大者含元气，纤者入无伦。千古之下，孰不一倡而三叹也。吾之文章显于后世若此，又何慊乎？长卿叹曰：吁，子徒执其末而未操其本也。夫文者，德之华，行之表也。德行之不足，而名能文者，亦伪耳。且文者所以明乎道也，是故圣王出而扶世导民之经有所传，六经作而民生日用之道有所寓。自天地奠位，民物赋形，而充塞两间之用者，皆是道之寓也。孔子删诗书、定礼乐、赞周易、修春秋，然后二帝三王之道焕然如日月之丽中天，于万世之后不可一日而无也。子着太玄以拟太易，中说以拟论语，尝如小儿敛容危坐，以效老成；拜伏跪起，以效宾主。其气象甚不侔矣。子之学无圣人万分之一，欲效圣人之作，犹小儿之效老成，不知其量之甚也。子于成帝之世，以奏赋为郎，给事黄门，与王莽刘秀并列。哀帝之朝，又与董贤同官。莽贤为三公，权倾人主，所荐莫不拔擢。而子三世不从官，乃作解嘲之文以自释。及莽篡逆，子乃阿媚苟谄，作法言，卒章盛称莽之功德可比伊周。又作剧秦美新之文以颂莽。于欲以文章拟于六经，正犹蜣蜋之丸置于夜光之椟，人见之必唾詈掷于履下也。且夫君子之学，所以学为忠与孝也。苟失忠孝之道，万事瓦解，虽有文章之美，乌足道哉。子食汉禄三世，而一旦弃之如敝屣，鞠躬稽颡以事莽贼。向日所学圣人之道而安在耶？吾闻南山有兽，名曰猓然。其为物也，青目黑翅，众中有一长，他皆奉令。有急则同类相率而赴，众族而悲。虽杀之，无一逃避者，必偕死而后已。夫兽尚爱其类，而不忍贪生。矧为人臣，忘君父之恩而忍死乎？如是言之，则一猓然，子不逮矣。子云怒曰：吾历汉三世，不徙一官，莽拜吾大夫。其刘秀董贤之徒皆为大臣，莽诛之无遗类，惟吾以功名老死牗下。新室崇待之心亦至矣。长卿曰：讵不闻诸蟨与蛩蛩駏驉乎？蟨待（疑应作得）甘草，必啮以遗蛩蛩駏驉。二兽见人至，必负蟨以走。二兽之心非爱蟨也，为其甘草以食也。蟨非爱二兽也，为其假足而走也。初莽谋篡汉，子颂其功德可比伊周。既篡，又作美新之文以骄其志。犹蟨以甘草而遗蛩駏也。莽拜子大夫，厚之以禄，犹蛩駏假之以足也。何足齿哉！言既，子云面色如土，低首长叹，竟无一言。乃拂袖而起，叟勤留再三，终莫回意，不辞坐而趋出。二公独坐于上，叟命童子洗盏再酌。酒行数巡，已而银河渐没，星斗依稀，鸡声喔喔，东方白矣。二公辞谢而去。明日，可信告别，叟送出林薮之外，指示大路。可信再拜而别。至家数日，复访之，惟见荆棘丛丛，乃一荒凉之地。其茆屋老叟，皆不知所在矣。 

锺离叟妪传 
　　熙宁九年冬十月，荆公王安石以其子王雱死，悲恸甚切，力辞解机务。神宗亦厌其所为，乃以使相判江宁府。安石既退，欲居金陵，携其亲吏江居，偕僮仆数十人。驾舟由黄河泝流而往，嘱居等曰：凡于宿食之处有问吾为谁者，第言游客耳，慎勿泄吾名以骇民。脱有知吾者，必汝曹以要求之故泄之，吾咎汝曹弗货。居应曰：谨遵钧命。苟或途中有言相公者，仆辈何以处之？公曰：亦听其言之美恶也，言吾善者不可为悦，言吾恶者不可为怒。惟和色温言待之而已。众皆曰诺。翌日牵舟而行。凡二十余日，乃达锺离。公曰：此去金陵近矣，久居舟中，俾人情思郁郁。汝曹拏舟由瓜步维扬而来，吾与江居数子自陆路而去，访濠梁庄叟故宅，聊以豁吾怀抱也。于是舍舟登舆而进。行五十余里，居告曰：今日中矣，此有官舍可以止宿。公笑曰：向者叮瞩尔辈，勿令人知我。今若宿驿，正犹掩耳盗铃也。前寻村居之僻静者，吾将憇焉。促舆夫又行十里许，乃至一村。竹篱茅屋，柴屝昼掩。公喜曰：于此可宿矣。江居言于主人曰：某等游客，欲暂假馆舍一宿。一老叟扶筇而出，言曰：官人不鄙荒陋，幸少息从者。乃延公入宅坐焉。公视垩壁间，有大书律诗二首云： 
　　五叶明良致太平，相君何事苦纷更。既言尧舜宜为法，当效伊周辅治平。排逐旧臣居散地，尽为新法悮苍生。翻思安乐窝中老，先识天津杜宇声。 
　　文章谩说自天成，曲学偏邪识者轻。强辨鹑刑非直道，误飡鱼饵岂真情。奸谋已遂生前志，固执空遗死后名。自见亡儿阴受梏，始知天理报分明。 
　　公阅毕，惨然不怿，谓叟曰：此诗何人所作？叟曰：往来游客书之，不知其姓名也。公俛首自思：辨鹑刑、飡鱼饵，二事人颇有知者；惟亡儿阴受梏事，吾妻尚不知，胡为书之于此？盖王雱死后，公尝见雱荷巨校如重囚，悲哀求救，故此诗言之，甚伤公心。因问叟曰：老丈年几何？叟曰：吾年八袠矣。令嗣几人？叟泣曰：四子俱亡，与老妻独居于此。公曰：四子何为皆亡？叟曰：十年以来，苦为新法所害。诸子应门，或殁于官，或丧于途。吾幸年耄，苟若少壮，死亦久矣。公曰：何为而若是耶？叟曰：官人视壁间诗当知矣。自朝廷用王安石为相，变易祖宗制度，专以聚歙为急，引用灭制小人。始立青苗法以虐吾农，继立保甲助役保马均输等法，纷纭不一。使者日迫于官，吏卒嗷号于门，民苦棰掠，弃产业携妻子而亡者日以数十。吾村百有余家，今存者止八九家矣。吾家男女一十有六，今存者止四矣。言既，悲不自胜。公亦为之改容，徐曰：新法所以便尔民，何为如此？叟曰：非便民，实为民害也。且以保甲上番法言之，民家每一丁教阅于场，又以一丁昕夕供送，虽曰五日一教，其为保正者日聚于场，得赂则释之，否则拘之。以致农时皆废，多由冻馁而死。言既，问公曰：王安石今何在？公绐曰：见相于朝，辅弼天子。叟唾地大骂曰：此等奸邪尚不诛夷，犹为相乎！朝廷奚为不相韩富司马范赵诸君子，而犹用此小人乎？左右胥视皆失色，江居叱叟曰：老人不可乱言，此语闻于王丞相，获罪非轻也。叟矍然而怒曰：吾年几九十，奚畏死哉！若见此奸臣，必手刃刳其心而食之，虽罪烹鼎镬亦无憾矣。吏卒皆吐舌缩项，罔知所为。公容色大变，振衣而起，谓江居曰：日色尚早，可兼行数程。乃与叟别。叟笑曰：老拙詈王安石，何预官人事，而乃遽去此乎？公俛首不答，登舆急去。又及十余里，至一村庄，门外茆屋数间。公曰：姑宿于此。乃命江居言于主人。一老妪弊衣蓬首，贸贸而出，指草舍曰：此中洁净可宿。公降舆入室，视牕间亦有诗二律云： 
　　初知鄞邑未升时，伪行虚名众所推。苏老辨奸先有识，吕丞劾奏已前知。斥除贤正专威柄，引进轻浮起祸基。最恨邪言三不足，千年流毒臭声遗。（安石言天变不足畏，祖宗不足法，人言不足恤） 
　　生已沽名衒气豪，死犹虚伪惑儿曹。既无好语遗吴国，却有浮辞诳叶涛。四野逃亡空白屋，千年瞋恨说青苗。想因过此加亲见，一夜愁添鬓雪毛。 
　　公阅之大不乐，因自念曰：彼叟村中题之如此，此妪村中又书如此。其后律次联，尤不解其意。言吴国者非吾妻乎？叶涛者非吾友乎？欲去，天色已暮，乃磬折凭牕而坐。其愁容可掬。少焉老妪偕二婢携豕直至门外，泻于木器中，呼其豕曰：啰啰，王安石来食也。一婢呼鸡曰：喌喌，（音祝，呼鸡声）王安石来食也。江居与左右僮仆皆大惊吁，公愈不乐。因问妪曰：老妪奚为呼豕鸡之名如此？妪曰：官人不知耶？王安石者，今之丞相也。自彼执政以来，立新法以扰民。妾家妇女三人，亦出免役助役等钱。钱既出矣，差徭如故。老妾以桑麻为业，蚕未成眠，已假客之丝钱矣。麻未临机，已贷客之布钱矣。桑麻弗遂攸用，畜犬豕雏鸭以售之。吏胥里保旦暮而来，征迫役钱。或烹食之，或生取之。第得一视而已。故此间民庶咸呼犬豕难鸭为王安石者，欲似其人加异类也。公闻，面色如土。江居叱妪退。公长吁叹曰：呜呼，吾以新法为民利，焉知民怨恨若此。乃和衣偃卧，不能成寐。拊膺顿足，私自愤曰：吾为天下怨恶，皆惠卿误我也。吞声而泣。比及天曙，须发尽白，两目皆肿，从者观公之容无不惊异，知公忧恚之所致也。乃促装起行，江居叩舆告曰：相公施美政于天下，愚民无知，顾以为怨。今宵惟宿置邮中，不可再止村舍。恐鄙俚之徒，又有渎于钧颜也。公不言，颔之而已。良久，至一邮亭，公命早炊。下舁升亭而坐。壁间亦有三绝云： 
　　祖宗制度至详明，百载黔黎乐太平。白眼无端偏固执，纷纷变乱拂人情。（李承之以安石眼多白，似王敦） 
　　富韩司马总孤忠，恳谏良言耳过风。只把惠卿心腹待，不知杀羿是逢蒙。 
　　高谈道德口悬河，变法谁知有许多。他日命衰时败彼，人非鬼责柰愁何。 
