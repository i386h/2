<!-- { "loadSidebar": true } -->
　　一比者所发诸道南讨兵马例皆不谙山川不伏水土逺乡羇旅疾疫杀伤【伏或作服】臣自南来见説江西所发共四百人曽未一年其所存者数不满百【方无者字】岳鄂所发部三百人其所存者四分才一续添续死每发倍难若令于邕容侧近召募添置千人便割诸道见供行营人数粮赐均融充给所费既不増加而兵士又皆便习长有守备不同客军守则有威攻则有利
　　一自南讨已来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在于国计不为有益容贷羁縻比之禽兽来则捍御去则不追亦未亏损朝廷事势以臣之愚若因改元大庆赦其罪戾遣一郎官御史亲往宣谕必望风降伏讙呼聴命【呼方作呌】仍为择选有材用威信谙岭南事者为经略使处理得宜自然永无侵叛之事【有方作其理或作置】
　　应所在典贴良人男女等状
　　【方无在字或又无等字方云二状皆袁州进○今按状云往任袁州刺史方説非是】
　　应所在典贴良人男女等
　　【此是状首标目所论事与前巻贺白状体正同犹今之贴黄及状眼也方本删去非是】
　　右凖律不许典贴良人男女作奴婢驱使臣往任袁州刺史日检责州界内得七百三十一人并是良人男女凖律计佣折直一时放免【责或作到计上或有例字】原其本末或因水旱不熟或因公私债负遂相典贴渐以成风名目虽殊奴婢不别鞭笞役使至死乃休既乖律文实亏正理袁州至小尚有七百余人天下诸州其数固当不少今因大庆伏乞令有司重举旧章一皆放免仍勒长吏严加检责如有隠漏必重科惩则四海苍生孰不感荷圣徳右前件如前谨具奏闻伏聴勅旨
　　论淮西事宜状【方无状字】
　　右臣伏以淮西三州之地自少阳疾病去年春夏以来图为今日之事有职位者劳于计虑抚循奉所役者修其器械防守金帛粮畜耗于赏给【劳于或作劳其非是耗于或作匮于】执兵之卒四向侵掠农夫织妇擕持幼弱饷于其后虽时侵掠小有所得力尽筋疲不偿其费【饷或作饱非是】又闻畜马甚多自半年已来皆上槽枥譬如有人虽有十夫之力自朝及夕常自大呼跳跃初虽可畏其势不乆必自委顿乘其力衰三尺童子可使制其死命况以三小州残弊困剧之余而当天下之全力其破败可立而待也【待下方有之字非是】然所未可知者在陛下断与不断耳夫兵不多不足以必胜必胜之师必在速战【方云必或作取】兵多而战不速则所费必广两界之间疆土之上日相攻劫必有杀伤近贼州县徴役百端农夫织妇不得安业或时小遇水旱百姓愁苦当此之时则人人异议以惑陛下之聴【下或有矣字】陛下持之不坚半涂而罢伤威损费为弊必深所以要先决于心详度本末事至不惑然可图功【然新史作乃方云然犹然后也下文然可集事然拟许其承继皆一义○今按此盖当时俗体如此故公状中用之不欲改也】为统帅者尽力行之于前而参谋议者尽心奉之于后内外相应其力乃成昔者殷髙宗大圣之主也以天子之威伐背叛之国三年乃尅不以为迟志在立功不计其所费【背叛或作叛背】传曰断而后行神避之迟疑不断未有能成其事者也臣谬承恩宠获掌纶诰地亲职重不同庶寮辄竭愚诚以效裨补谨条次平贼事宜一一如后
　　一诸道发兵或三二千人势力单弱羁旅异乡贼不相谙委望风慑惧难便前进【便方作更】所在将帅以其客兵难处使先不存优恤待之既薄使之又苦【处下或有防字不下或有抚字皆非是】或被分割队伍属诸头士卒本将一朝相失心孤意怯难以有功又其本军各须资遣道路辽逺劳费倍多士卒有征行之艰闾里懐离别之思今闻陈许安唐汝夀等州与贼界连接处村落百姓悉有兵器小小俘刧皆能自防习于战鬬识贼深浅既是土人防惜乡里比来未有处分犹愿自备衣粮共相保聚以备冦贼若令召募立可成军若要添兵自可取足贼平之后易使归农伏请诸道先所追到行营者悉令却牒归本道据行营所追人额器械弓矢一物已上悉送行营充给【却下方无牒字据下或无行字给上或无充字○今按上下文势合有行字行下更合有营字其理甚明今辄补足】所召募人兵数既足加之教练三数月后诸道客军一切可罢比之徴发逺人利害悬隔
　　一绕逆贼州县堡栅等各置兵马都数虽多每处则至少又相去濶逺难相应接所以数被攻刧致有损伤【至上或有兵字】今若分为四道每道各置三万人择要害地屯聚一处使有隠然之望【或无分字隠方作殷○按汉书隠若一敌国方本非是】审量事势乘时逐利可入则四道一时俱发使其狼狈惊惶首尾不相救济【四或作诸】若未可入则深壁髙垒以逸待劳自然不要诸处多置防备临贼小县可收百姓于便地作行县以士领之使免散失
　　一蔡州士卒为元济迫脇势不得已遂与王师交战原其本根皆是国家百姓进退皆死诚可闵伤宜明勅诸军使深知此意当战鬭之际固当以尽敌为心若形势已穷不能为恶者不须过有杀戮喻以圣徳放之使归销其悖之心贷以生全之幸自然相率弃逆归顺一论语曰欲速则不达见小利则大事不成比来征讨无功皆由欲其速捷有司计筭所费茍务因循小不如意即求休罢河北淮西等见承前事势知国家必不与之持乆并力苦战幸其一胜即希冀恩赦朝廷无至忠忧国之人不惜伤损威重因其有请便议罢兵往日之事患皆然也【往或作近】臣愚以为淮西三小州之地元济又甚庸愚而陛下以圣朝英武之姿用四海九州之力除此小冦难易可知泰山压卵未足为喻
　　一兵之胜负实在赏罚赏厚可令亷士动心罚重可令凶人丧魄【亷方作战非是】然可集事不可爱惜所费惮于行刑【然或作则】
　　一淄青恒冀两道与蔡州气类畧同今闻讨伐元济人情必有救助之意【伐或作罚下同】然皆暗弱自保无暇虚张声势则必有之至于分兵出界公然为恶亦必不敢宜特下诏云蔡州自吴少诚已来相承为节度使亦微有功效少阳之没【阳或作诚非是】朕亦本拟与元济恐其年少未能理事所以未便处置待其稍能缉绥然拟许其承继今忽自为狂勃侵掠不受朝命事不得已所以有此讨伐【拟或作后勃或作悖】至如淄青恒州范阳等道祖父各有功业相承命节年嵗已乆朕必不利其土地轻有改易各宜自安【节下或有制字而无节字○今按李徳裕之讨泽潞正用此防以伐其交世以为竒不知韩公已言之矣】如妄自疑惧敢相扇动朕即赦元济不问回军讨之自然破胆不敢妄有异説
　　右前件谨録奏闻伏乞天恩特赐裁择谨奏
　　论变盐法事宜状
　　【长庆二年张平叔为戸部侍郎上疏请官自卖盐可以富国强兵陈利害一十八条诏下其説令公卿详议公与韦处厚条诘之事遂不行平叔所陈十八条此可见者十六方云白乐天作平叔判度支词曰计能析秋毫吏畏如夏日东坡曰此必小人也按栁氏家训平叔后以賍败穷失官钱四十万緍是宜以此终也樊曰食货志云自兵兴河北盐法羁縻而已至皇甫镈又奏置防盐法如江淮搉法犯禁嵗多及田正举魏博归朝穆宗命河北罢防盐戸部侍郎张平叔议防盐法弊请官粜盐可以富国诏公卿议可否中书舍人韦处厚兵部侍郎韩愈诘之以为不可平叔屈服平叔所陈利害凡十八条公为随条分析处厚则发十难以折之云】
　　张平叔所奏盐法条件
　　右奉勅将变盐法事贵精详宜令臣等各陈利害可否闻奏者平叔所上变法条件臣终始详度恐不可施行各随本条分析利害如后
　　一件平叔请令州府差人自粜官盐收实估匹段省司凖旧例支用自然获利一倍已上者臣今通计所在百姓贫多富少除城郭外有见钱籴盐者十无二三多用杂物及米谷博易盐商利归于巳无物不取或从賖贷升斗约以时熟填还用此取济两得利便今令州县人吏坐铺自粜利不关已罪则加身不得见钱及头段物恐失官利必不敢粜变法之后百姓贫者无从得盐而食矣求利未得敛怨已多自然坐失盐利常数所云获利一倍臣所未见
　　一件平叔又请乡村去州县逺处令所由将盐就村粜易不得令百姓阙盐者臣以为乡村逺处或三家五家山谷居住不可令人吏将盐家至戸到多将则粜货不尽少将则得钱无多【无或作不】计其往来自充粮食不足比如商人或自负担斗石往与百姓博易所冀平价之上利得三钱两钱不比所由为官所使到村之后必索百姓供应所利至少为弊则多此又不可行者也
　　一件平叔云所务至重须令庙堂宰相充使臣以为若法可行不假令宰相充使若不可行虽宰相为使无益也【下若字或作令或有若字无下十一字】又宰相者所以临察百司考其殿最【或无者字或无又者二字】若自为使纵有败阙遣谁举之此又不可者也
　　一件平叔又云法行之后停减盐司所由粮课年可收钱十万贯【方无一件字○今按此别是一条当有一件字】臣以为变法之后弊随事生尚恐不登常数安得更望赢利
　　一件平叔欲令府县粜盐每月更加京兆尹料钱百千司録及两县令每月各加五十千其余观察及诸州刺史县令録事参军多至每月五十千少至五千三千者臣今计此用钱已多其余官典及巡察手力所由等粮课仍不在此数通计所给每嵗不下十万贯未见其利所费已广平叔又云停盐司诸色所由粮课约每嵗合减得十万贯钱【或无所由二字】今臣计其新法亦用十万不啻减得十万却用十万所亡所得一无赢余也平叔又请以粜盐多少为刺史县令殿最多者迁转不拘常例如阙课利依条科责者刺史县令职在分忧今惟以盐利多少为之升黜不复考其治行非唐虞三载考绩黜陟幽明之义也
　　一件平叔请定盐价每斤三十文又每三百里每斤价加收二文以充脚价量地逺近险易加至六文脚价不足官与出名为每斤三十文其实已三十六文也【也上方无文字】今盐价京师每斤四十诸州则不等此变法之后祗校数文于百姓未有厚利也【祗方作只】脚价用五文者官与出二文【用或作每二或作三】用十文者官与出四文是盐一斤官粜得钱名为三十其实斤多得二十八少得二十六文折长补短每斤收钱不过二十六七百姓折长补短每斤用钱三十四则是公私之间每斤常失七八文也下不及百姓上不归官家积数至多不可遽筭以此言之不为有益平叔又请令所在及农隙时并召车牛盘盐送纳都仓不得令有阙絶者州县和顾车牛百姓必无情愿事须差配然付脚钱百姓将车载盐所由先皆无检齐集之后始得载盐及至院监请受又须待其轮次不用门戸皆被停留输纳之时人事又别凡是和顾无不皆然百姓宁为私家载物取钱五文不为官家载物取十文钱也【文下或无钱字】不和顾则无可载盐和顾则害及百姓此又不可也
　　一件平叔称停减盐务所由收其粮课一嵗尚得十万贯文【尚或作计】今又称既有巡院请量闲剧留官吏于仓塲勾当要害守捉少置人数优恤粮料严加把捉如有漏失私粜等并凖条处分者平叔所管盐务所由人数有几量留之外收其粮课一嵗尚得十万贯此又不近理也比来要害守捉人数至多尚有漏失私粜之弊今又减置人数谓能私盐断絶此又于理不可也
