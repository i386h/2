<!-- { "loadSidebar": true } -->
　　恭惟髙宗皇帝聪睿神武格知天心自大难甫平深惟国本之未建乃绍兴元年四月戊申以至和故事面谕宰臣宗尹等厥既得人是为孝宗皇帝由是诏书数下圣意益白绍兴末诏御史中丞朱公倬知贡举举人刘朔论贾谊通达国体在扵豫建太子公擢为第一公平时造膝未尝不反覆及此至是以典举复命又论奏久之上再三称善由是被遇迨建王正名从幸时惟陈文恭公与公实左右髙皇事无小大必以谘问矧揖逊大事盖熟闻之三十二年春二月髙皇还自金陵公以年及七十引礼律求谢手书不允请至三四髙皇谕之曰卿风采仍未衰奋然遽欲引去何也知不可夺乃六月己巳诏以观文殿学士提举江州太平兴国宫防孝皇升储中外流传疑信参半谏大夫故与公有怨乃以风闻上疏孝皇知公无他比再上降资政殿学士词臣承望至谓元良天下之本乃觊畴庸不知君臣之间未尝有异论也授受之意屡行诏谕谁不知之矧公自典举尝白发其端继以臣隣陪扈出入与闻政几脱有欲言当不待临事而发也公之所启不过曰靖康之事正以传位太遽盍姑徐之揆诸人情此亦爱君之至者髙皇决不以为忤而孝庙仁孝笃诚未尝至扵趣得则亦必不以为疑陛辞之日髙皇谕云所论扵卿何与朕欲过徳夀宫卿且归俟年嵗当召卿明年公以致仕闻孝宗谓辅臣曰朱某有性气如何便欲致仕辅臣以讣闻上曰可怜可怜恤典一如前宰相遂诏复元职自通奉大夫赠特进致仕遗表恩泽凡十人然后人知两宫果不以为忤也迨淳熙初公之子端厚端学侍魏国太夫人扵行都六年以忧去端厚自左藏东库除将作监主簿易太府寺簿端学自左藏南库除大理寺主簿皆出自宸断服除端厚又起家大理丞端学太府簿寻迁丞至是人益疑传闻之谬淳熈十四年公之孙着举进士唱第之日上顾谓二相王淮周必大曰此义方之训二相出以语人人又知孝皇扵公歴二十有六年柬记未尝忘也某每惟帝者之盛犹曰惟口出好兴戎盖授受之间古人所甚畏以范文富诸臣定策之功人知勿敢言微王同老自陈宁没身不见録至某公与予之议未尝有异论也犹曰指社稷为他家而谴之微其子仲修一言亦将无以自白虽然是尚有可诿者曰出好自口兴戎自口故言之而不自为徳也不见知而不敢辩也今髙皇之蔽志逾三十年而孝皇以继志为恱不以位为乐凡皆中外所共知是岂较此迟速之间者今如言者之説则浅浅议圣徳也公之知不知庸何恤而揖逊古今之盛徳此不可以不辩后此者四十年着为左帑某始获托交每讶公前诬既白而铭谥未请又二十年获侍同朝始知以文靖易名著尝从以语某曰先文靖即世既六十年昔者任公文荐尝状其行治寻厄扵火王公普尝铭其年阀他未有纪子扵前言往行防尝有闻盍为我志而铭之某弗敢辞公字汉章朱氏自曹姓其后颛帝之后曰陆终终之子曰安安之裔孙曰侠周武王封之于邾至仪父十二世矣后八世为楚所并子孙去邑为朱氏世居沛国相县至汉大司马长史诩生大司空浮浮生下邳太守永永九世孙吏部尚书尚生司徒质二子禹卓禹坐党锢之难子孙避地丹阳卓之后为唐宰相敬则唐末公之七世祖又避地扵闽遂为闽县人其丹阳之别乎曾祖考翼累赠至太师追封卫国公祖敏修皇朝奉郎广东路提举常平赠少师考庭佐皇从政郎太学博士累赠太保取黄氏赠吴国夫人故宣奉大夫积之女生四子男公为适长生而秀异曽祖妣周国疾亟犹抚之曰是必兴我家恨不及见之少长诵书日万言少师爱之寝食必俱朱氏世传易公尤极精邃未冠以乡举至京补太学内舍生丁吴国忧哀羸不胜衣服除又居太保忧宣和三年复乡举法公以选登五年进士第调常州宜兴县主簿金将入寇居民求辟地公为具舟给食全活甚众亡何民告涝扵郡郡委公阅实公为蠲田租至九分若全免守怒将攟治之既知公秉直坚确乃俾摄属张忠献公荐公召对除广东路茶盐司干官再用荐改除检福建广东西经费财用所属官明槖为宣谕使至东人惮其风声独扵公慰荐甚异谓之曰宜兴冦至脱民扵死者非公邪民至今思之遂表扵上时方以刘豫为忧因赐对策其必败髙皇大喜诏改合入官与相秦桧忤出教授越州参知政事张守帅浙东又以表扵上除教授诸王宫桧恶言兵公所论掩骼又忤桧有边警浙东制置使梁汝嘉以公详练表摄参谋有捕获羣冦梁属公与吕稽中鞫实公独得二人黥窜之余释不问曰吾大父尉崇安日有获冦二百坐死者七十余大父谓此饥民剽食耳未可尽以三尺绳之也悉缓其罪而不以徼赏今吾其无愧大父乎满秩还里辟秦祸食祠官之禄十余年家蔵书数万巻皆手自校雠除通判南劒州凡四年乃上建寇阿魏聚徒数千建壤接而卒愞不可用公以信赏擒获一境赖之差知恵州陛辞因言尝策刘豫必败髙皇曰记得记得卿久淹何所公曰厄扵桧上憱然慰谕曰恵阳去朝廷逺赖卿抚百姓如朕亲抚之目送公去旬日忽问大臣曰前日之对谁为荐之曰守臣陛辞常典也上令亟召对政府有未知公者曰已去矣遂除国子监丞公闻命还眎事凡八阅月以职事转对建请勤恤民隐未几除提举浙江西路常平二三大臣亦罔知上意忽特命自今在内除提举官令朝辞上殿盖为公设也公首登对上曰近来内重外轻今卿以朕亲擢之人出为部使人皆知内外之任均又曰人不知卿惟朕独知卿乃除右正言二十七年秋也二十九年春二月进侍御史秋八月差国子监发解所监试官冬十二月进中丞公自为台谏眷滋厚而心益畏常言人主任我以耳目托我以腹心非报怨任气之地必须上答天心不为子孙植荆棘也每上疏必夙兴露告赫然如上帝之我临朝论方畏言边备公悉力开陈言详气定虽逢盛怒不慑在言路久荐人论事以至发仓廪蠲米价减私盐覈军籍抑配禁州县科借凡以兴利除弊无虑数十条率焚藁不传公经学醇深经筵侍上多所称善自典举还迁参知政事明年拜尚书右仆射公控免之词谓一言寤主讵縁左右之容人以为荣月余诏提举三朝国史详定一司敕令明堂加恩进封开国公金亮窥江公陈战备应三策且谓兵应者胜上曰卿所言三策甚当朕书扵坐右朝夕思之敌势寝迫公又策金三事上焉者为耕筑计中焉守备下则妄意絶江然臣谓多从下策可无患焉既皆如公所料史忠定张忠简虞忠肃刘忠肃之进用公皆有力焉王鲁公陈福公及王公之望芮公晔亦公所荐也有议敷编民助军者公力止之有求迁进者公曰此朝廷之名器岂容以市私恩扈从亲征忧边思职寝食俱废得鼻衂之疾上方和药以赐诏同知枢密院黄祖舜拊问而公去意不可回矣公事亲诚孝遇族党州闾以厚未尝言人过无声色之奉每饮食衣服必曰吾父母恭俭积徳以遗子孙吾徳不逮何敢享此昆弟姊妹凡八人昏嫁衣食咸取给焉最嗜书捜访古今图史不遗博见而强志天文厯数之学尤所究心元配刘氏仅两月而卒赠相国夫人继配李氏右宣教郎陔之女生膺九封至【阙】国夫人年七十有八二子即端厚端学端厚终中散大夫知汀州赠中大夫端学终中奉大夫直秘阁三歴郡四持节赠光禄大夫女四人长适某官刘浚早卒次适某官张【阙】次适某官李璹次适某官陈宋衡孙男二人曾某官着今为【阙】大夫吏部尚书兼侍读孙女二人适某官某官曽孙男【阙】人某官曾孙女【阙】人公薨以隆兴元年六月甲戌葬以二年五月辛夘墓在懐安县山乡飞山之原铭曰
　　维文靖公器逺识冲励相中兴而閟其能敬保元子而泯其功彼不我知谓我觊庸赫赫两宫照知臣忠有子有孙简在帝衷明明上天亦临尔躬有孙有曽式亢厥宗观湜知渭观火知风我铭有征匪私乎公
　　中大夫秘阁修撰致仕杨公墓志铭
