<!-- { "loadSidebar": true } -->
　　春水湖平霁天景旭眇赴海之清澜映干霄之翠岳波鳞烂而势微帆鴈引而相续轻烟冒于炉峯若香散于空谷飞流洒于星湾疑虹饮于曾曲想远公之平昔比孟绰之不欲谈精义于松间寄虚怀于岩足喜濯缨而旋返悲负鼎而放逐耻随屈贾之波不及宗雷之躅整襟带于瑶席望师于林麓徒佩紫青之书未脱朱丹之毂感明主之嘉惠荷天地之覆育既复扶阳之爵又剖专城之竹被金组于薄躬昭皇明于荒服豹文忽变蔚然以姿蝉緌更新倐然而脱虽澡身于沧浪终有愧于玷辱念大福兮不再来归东臯兮供黍粟
　　大孤山赋并序
　　余剖符淮司道出蠡泽属江天清霁千里无波防大孤于中流升旭日于匡阜不因左官岂遂斯游谢康乐尤好山水尝居此地竟阙词赋其故何哉彼孤屿乱流非可俦匹因为小赋以寄友朋
　　川渎巇道人心所恶必有穹石御其横鹜势莫壮于滟滪气莫雄于砥柱惟大孤之角立掩二山而磔竪高摽九之冲以捍百川之注耽若虎视蚴如龙据靡摇巨浪神明之所扶不倚羣山上之所固必迤而何多信嶷然而有数念前世之独立知君子之难遇如介石者袁杨制横流者李杜观其侧秀灵草旁挺奇树宁忧梓匠之斤岂有樵人之路想江妃之乍游疑水仙之或驻嗟瀛洲之方丈盖髣髴如烟雾据神鳌而臲卼逐风涛而防泝未若根连坤轴终古而长存迹寄夜川负之而不去虽愚叟之复生焉能移其咫歩
　　项王亭赋并序
　　丙辰岁孟夏余息驾乌江晨登荒亭旷然远览因观太尉清河公刻石美项氏之材叹其屈于天命且曰困阸之时生计非萧张所出余以为不然矣自古聪明神武之主未尝不应天顺人以定大业项氏纵火咸阳失秦中之固迁主炎裔伤义士之心违天违人覇业隳矣汉皆反是故能成功据秦遗业东制区夏数败于外常有关中为旧主缟素以动天下虽项氏犹存而王业基矣若乃蠖屈鸿门龙潜天汉始降志于一人终申威于四海则萧张之计不亦远乎余尝论之汉祖犹龙项氏如虎龙虽困而能变不测虎虽雄而其力易摧一神一鸷宜乎夐絶然舟不渡留骓报德亦可谓知命矣自汤武以干戈创业后之英雄莫高项氏感其伏剑此地因作赋以吊之
　　登彼高原徘徊始曙尚识舟之岸焉知系马之树望牛渚以怅然叹乌江而不渡想山川之未改嗟斯人之何遽思项氏之入关按秦图之割据恃八千之剽疾弃百二之险固咸阳不留王业已去将衣锦于旧国遂旌而东顾虽未至于隂陵谁不知其失路耻沭猴之丑诋乃烹韩而泄怒谓天命之可欺何覇王之不寤嗟乎楚声既合汉围已布歌既阕而甚悲酒盈樽而不御当其盛也天下侯伯自我而宰制及其衰也帐中美人寄命而无处季数遁而不亡羽一败而终仆岂非独任于威力不由于智虑追昔四隤之下风烟将暮大咤雷奋重瞳电注叱汉千骑如猎狐兔谢亭长而依然愧父兄兮不渡既伏剑而已矣彼羣帅之犹惧虽覇业之无成亦终古而独歩周视陈迹缅然如素听裔木之悲风感高秋之零落因献吊于兹亭庶神期之可遇
　　李衞公别集巻二
　　钦定四库全书
　　李衞公别集巻三
　　唐　李德裕　撰
　　诗上并唱和酬答三十六首
　　七言九韵中自秘书省访王三侍御知早入朝便入集贤侍御任集贤校书及升柏台又与秘阁相对同院张学士亦余特厚故以诗赠之秘书省校书郎李德裕
　　共怜独鹤青霞姿瀛洲故山归已迟仁者焉能效鸷鹗飞舞自合追长离梧桐逈齐鳷鹊观烟雨屡拂蛟龙旗鸿鴈冲飚去不尽寒声晩下天泉池顾我蓬莱静无事玉版寳书藏众瑞青编尽以汲冢来科斗皆从鲁室至金门待诏何逍遥名儒早问张子侨王褒轶才晚始入宫女已能传洞箫应令柏台长对户别来相望独寥寥奉酬李校书雨中自秘书省归见访时早入朝便入集贤不遇顷任集贤校书及升柏台又与秘阁相对今直书张学士赏忝同席而与校书相远故瞻望之词多　　王【阙】
　　台庭才子来欵扉典校初从天禄归已慙陋巷来玉趾仍闻细霑防衣诘朝始趍凤阙去此日逐叹鸡黍违忆昨谬官在乌府喜君对门讨鱼鲁直庐相望夜每阑高阁遥临月时吐昔闻三入承明庐今来重至中秘书校文复忝丞相属博物更与张侯居新冠峩峩不变铁旧泉脉脉犹在渠忽【阙】　　　情人临风不羡潘【阙】舒忆见青天雾未巻吟玩瑶草不知晩自怜岂是风引舟如何渐与蓬山远
　　山亭书怀
　　太原节度使检校吏部尚书平章事张靖
　　丛石依古城悬泉洒清池高低袤丈内衡霍相蔽亏归田竟何因为郡岂所宜谁能辨人野寄适聊在斯
　　奉和山亭书怀
　　节度掌书记监察御史李德裕
　　岩石在朱户风泉当翠楼始知岘亭赏难与清晖留余景淡将夕凝岚轻欲收东山有归志方接赤松游
　　节度副使检校右散骑侍崔恭
　　高情乐闲放寄迹山水中朝霞铺座右虚白贮清风潜窦激飞泉石路险且崇歩武有胜槩不与俗情同
　　节度判官侍御史韩察
　　搆石状崖巘翠含城上楼若移庐霍峰远带沅湘流潇洒主人静夤缘望径幽清辉在昏旦岂异东山游
　　节度推官监察御史高铢
　　鬭石类崖巘飞流泻潺湲远壑檐宇际孤峦雉堞间何必到海岳境幽机自闲兹焉得奇趣高歩谢东山
　　给事中陆纒
　　激水泻飞瀑寄怀良在兹如何谢安石要结东山期入座兰蕙馥当轩松桂滋于焉悟幽道境寂心自怡
　　右金吾衞大将军胡证
　　飞泉天台状峭石蓬莱姿潺湲与青翠咫尺当幽奇居然尽精到得似书妍词岂无他山胜懿此清轩墀
　　从侄尚书右丞贾
　　中庭起崖石潄玉下涟漪丹丘谁云远寓象得心期岂不贵钟鼎至怀在希夷唯当蓬莱阁灵凤复来仪【元和十三年六月十二日题】
　　奉和韦侍御陪相公游义五言六韵
　　节度掌书记监察御史里行赐绯鱼袋李德裕
　　羊公追胜槩兹地暂逍遥风景同南岘丹青见北朝石渠清夏气高树激鲜飚念法珍禽集闻经醉象调偶分甘露味偏觉众香饶【便食僧饭故云】为问毗城内余薰几日销
　　赠圆明上人【圆公佛顶之最】
　　远公说易长松下龙树双经海藏中今日导师闻佛慧始知前路化城空
　　赠奉律上人【律公精于维摩经】
　　知君学地厌多闻广渡羣生出世氛饭色不应殊寳器树香皆遣入禅薰
　　戏赠愼微寺王道安上座三僧正
　　甘露洒空惟一味旃檀移植自成薰遥知畅献分南北应用调柔致六羣
　　元和十三年二月十九日题石寺废移崇福寺木塔院陷石于东壁
　　长安秋夜
　　内宫传诏问戎机载笔金銮夜始归万戸千门皆寂寂月中清露防朝衣
　　清泠池怀古【余别有序刻石】
　　区囿三百里常闻驷马来旌旗朝角道箫鼔燕平台追昔赋文雅从容游上才竹园秋水净风苑雪烟开牛祸衅将发羊孙谋始回【羊胜公孙诡】袁丝徒仗劒长孺欲成灰【韩安国】兴废由所感湮沦斯可哀空留故池鴈刷羽尚徘徊
　　述梦诗四十韵
　　去年七月溽暑之后骊降其夕五鼓未尽凉风凄然始觉枕簟微冷俄而假寐斯熟忽梦赋诗怀禁掖旧游凡四十余韵初觉尚忆其半经时悉以遗忘今属岁杪无事羁怀多感因缀其所遗为述梦诗以寄一二僚友赋命诚非薄良时幸已遭君当尧舜日官接鳯凰曹目睇烟霄濶心惊羽翼高【此六句梦中作】椅梧连鹤禁壀堄接龙韬【内署北连春宫西接羽林军】我后怜词客【先朝曾宣谕卿等是我门客】吾僚并隽髦著书同陆贾待诏比王褒重价连悬璧英词淬寳刀泉流初落涧【文赋称泉流于吻齿】露滴更濡毫赤豹欣来献彤弓喜暂櫜【时西戎乞盟幽鎭二帅束身赴阙海内无事累月诗称赤豹黄熊盖蛮貊之贡物】非烟含瑞气驯雉洁霜毛静室便幽独虚楼散郁陶【学士各有一室西垣有小楼时宴语于此】花光晨艳艳松韵晚骚骚画壁看飞鹤仙图见巨鳌【内署垣壁北画松鹤先是西壁画海中曲龙山宪宗防欲临幸中使惧而涂焉】倚檐隂药树落格蔓蒲桃【此八句悉是内署中物惟尝游者依然可想也】荷静蓬池鲙氷寒郢水醪【每学士初上赐食皆是蓬莱池鱼鲙夏至后颁赐氷及烧香酒以酒味稍浓每和水而饮禁中有郢酒坊也】荔枝来自远卢橘赐仍叨【先朝初临御南方曾献荔枝亦防颁赐自后以道远罢献也】麝气随兰泽霜华入杏膏恩光唯觉重携挈未为劳【此八句述以恩赐每有赐与常携挈而归】夕阅梨园骑宵闻禁仗獒【每梨园猎回或扺暮夜院门常见归骑】扇回交彩翟雕起飏银绦辔待袁丝揽书期蜀客操尽规常謇謇退食尚忉忉【此八句述内庭所覩】龟顾垂金钿鸾飞曵锦袍【曽防赐锦袍曵者盖取诗人不曵不娄之意也】御沟杨柳弱天廐骕骦豪【学士皆防借飞龙马】屡换青春直闲随上苑遨【普济寺与芙蓉苑相连常所游眺芙蓉亦谓之南苑也】烟低行殿竹风拆绕墙桃【此八句述沭澣日游戏】聚散俄成昔悲秋益自熬每怀仙驾远更望茂陵号地接三茅岭川迎伍子涛【代称海涛是伍子嗔气所作】花迷歩暗石固蒜山牢【此两句又是梦中所作】兰野凝香管梅洲动翠篙泉鱼惊防妓溪鸟避干旄感旧心犹絶思归首更搔无聊然蜜炬谁复劝金舠【余自到此絶无夜宴酒器中大者呼为觥賔僚顾形迹未曽以此相劝】岚气朝生栋城隂夜入濠望烟归海峤送鴈渡江臯宛马嘶寒吴钩在锦弢未能追狡兔空觉长黄蒿水国逾千里风帆过万艘阅川终古恨惟见暮滔滔
　　奉和浙西大夫述梦四十韵【次本韵】大夫本题言赠于梦中赋诗以寄一二僚友故今所和者亦
　　止述翰苑旧游而已　　　　　元稹
