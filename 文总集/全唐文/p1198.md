<!-- { "loadSidebar": true } -->
    惟南川郡王讳昌，字公明。贞师於安定，十六岁，岁直鹑火夏五月甲子，寝疾病，考终命。制诏衤遂以司空印绶，而吊祠法赙称焉。於是内子诸孤，宗姻家老，尽诚信於内；从事大吏，伦侯亚旅，展匍匐於外。叶志会事，拂龟露蓍，象数皆得以条陈，纤微必蒙於可报。以冬十月丁酉，返真宅於京师某原，礼也。公之先彭城人，楚元王交之後，夔国公宏基之族孙也。大王父全庆，皇汴州别驾。王父达，徐州长史。父庭玉，试太常卿，赠徐州刺史。三代醇静，不跻丰禄，故天爵覆露，发祥於公。公角犀燕颔，魁岸硕大，思泉深，盛气扬休。清明以虚受，庄重而强立。禀於端诚之谓义，发於虑宪之谓仁，扬天声之谓武节，修方任之谓文事。再居陪卿，三佐列藩，以宫尹中执法，以骑省亚丞相。冬官宗伯，比践六职，再受钺而一抚封，列王爵而食真赋，终於端右，饰以论道。其初守商邱，援彭城，下濮阳，壁宁陵，释陈围，复梁野，皆急病肆力，威功自著。起沮伤以奋击，化怪骇为休宁。其守不可拔，其功不可遏，投难而智勇俱殖，酣战而奇正合发。兵法曰：“有必胜之将。”书曰：“存亡有所用。”其信然乎！始从河南节度使张介然东讨林胡，杀略居多；次从宋州刺史李岑城半岁，剧贼遁去；又从临淮王光弼国公勉，每用上效，扬於军锋。洎刘司徒元佐始拥节旄，锡宣武之号，以族属勋力，贾馀勇无前。凡希烈之自宁陵走汴，自走蔡，以至於死，皆公之为。贞元三年，以偏师八千承诏护塞，亦既旋旆，俾营甸圻，有尢违者，连斩以徇。天子壮其忠概，未几徵还，沃心前席，飨醴命宥，建行师之节制，自禀新书，分上相之赋舆，留屯便地。明年正月，进律作藩，彤弓元甲，物采备厚。因六郡之气俗，用十连之教理，入觐宣室，请城平凉，屹为巨防，乃拓故地。而又险走集以御寇，徙邑居以便人，尧角夷而制井疆，斩荆棘以列逵市。货力具举，农战交修；边关弃地，宴然富殖；长幼养老，沛然生聚。邻有坠师者济之，弃甲者纳之。凡泾人之所未习者，皆优为之；泾土之所未产者，皆茂遂之。昆夷慑，火讫息，彼西土轨道，ム吾谋实然。理命不忘於信赏，遗章备见其忠悃，年止於六十五，未极寿宠，皇帝之所以恤然加等，良有以焉。夫人吴国夫人陆氏，柔嘉绸直，妇道明备。长子殿中侍御史赠颍州刺史均，教忠能仕，不幸蚤夭。嗣子右威卫骑曹参军士泾，悫善有训行，与支子右卫率府兵曹参军士亻参洎士良及士和等，以德舆尝受面命，类泾人声诗，馨香始终，其传信也熟。将篆乐石，载徵菲词。中郎二碑，窃善颂於无愧；《春秋》五例，冀终义於後经。铭曰：
    南川，得时经武。大君有命，式是西土。西土濯征，众心成城。寿甲雕戈，泾师以贞。隼旗冕，泾俗以宁。肆厥忠力，秉兹义程。凡在五符，至於白徒。制为田庐，亦有贾区。实墉实亩，交赞令图。嘉生油油，比屋愉愉。昔誓偏师，士皆致果。如使臂指，可蹈水火。孰云危事？决胜在我。狂内讧，恶氛。浊河而南，或守或攻。陈壁既捷，夷门乃通。时惟南川，实冠群公。乃分兵符，乃镂彝器。服物昭庸，天休滋至。劳勤心力，宏大功利。师则严终，公惟灵瘁。智气冥冥，发扬昭明。下平水土，上助神灵。辂葆参差，邱封峥嵘。立此坚石，於昭厥声。
    ●卷五百
    ☆权德舆（十八）
    ○尚书度支郎中赠尚书左仆射正平节公裴公神道碑铭（并序）
    王者奉三无私以劳天下，则崇德报功，加恩饰终，与覆载照临相为用一也。惟正平节公以恺悌文敏为二千石尚书郎，人浮於食，位不配德。纂积後之绪业，贻克家之燕翼，流光裕蛊，为代师式。乃元和二年夏五月，追命告赠为为尚书左仆射，孝本乎忠，荣生乎哀，用摅罔极，以刻金石云。公讳倩，字容卿，河东闻喜人。其先嬴秦同姓，因封受氏，魏晋已还，号为多才，八贤方驾，百族归重。自魏冀州刺史徽五代至中军将军双虎，中军五代至隋左光禄大夫皇朝赠原州都督忠公仁基，忠公生皇银青光禄大夫礼部尚书定襄金牙两道节度行军大总管赠太尉闻喜宪公行俭，公之曾祖也。宪公生皇光禄大夫侍中兼吏部尚书宏文馆大学士赠太师正平忠献公光庭，公之王父也，忠献公馆大学士赠太师正平忠献公光庭，公之王父也。忠献公生皇尚书祠部员外郎赠太子宾客祯，公之烈考也。
    公天姿宏裕，虚受通理，臧氏之有後於鲁，管氏之代祀於齐，远至之器，发於岐嶷。年十一，以相庭推恩，授家令寺丞，满岁，选部铨第甲乙，补太常寺主簿。居先府君丧，水浆不入於口，孺慕殆於灭性，宗门忧其死於孝，礼文俯就，衣服外除。历华阴冯翊二郡司户参军，转秘书郎，俄丁内艰，毁瘠如初礼。违难江介，就拜洪州司马，改太子司议郎，徵为殿中侍御史，拜度支驾部二员外，迁司勋郎中秘书少监，历信饶二州刺史，复徵为度支郎中。其佐锺陵也，领留府之重，居议郎也。赞计司之职，暨登中台亚中秘，皆兼柱下方书之任。自淮而南，涉江而西，荆衡汉沔，湘中夏口，半天下奥壤，为都府者十数。公四颛使车，连佩数印，督课郡国，调其盈虚，吏禄兵食之仰给，输将转漕之回远，法钱牢盆之制，田租口赋之差，权其轻重，商其功利。察下人之疾苦，廉长吏之善否，车不辍鞅，有劳於时。其始受命也，寇剧横厉，三川如毁，阴方出师。慕义助顺，代宗焦劳念虑，命德宗以雍邸总戎，赋舆所会，征缮不给，有诏辍东方军市之租移用於中都。属受钺之臣，矜功觖望，师老专利，便文自营。公慨然牒书，讥切备至，向之废格，悉用平镌，义夫以之感激，王旅以之震跃。其理信州也，用宽惠诚厚，辑柔所部，穑事满野，嘉禾同颖，年以顺成，人斯洽和。复其庸亡五千室，辟其农耕二万亩，交代之日，不书於簿。且曰：“吾以恤隐，岂当沽美？”不伐之善，欲盖而彰。方帅表理行第一，增秩至正议大夫，加金印紫绶。其为饶州，属所代者非其人，因缘权幸，贪猾无状。公以廉平颁诏条，以惨怛抚痍伤，四封爱戴，如热斯濯。其後徵拜也，朝廷诛内臣，修百度，弥纶经费，委重有司。公以郎吏代故相第五琦专判度支事，方冀裁成九赋，超赞六职，以美利利斯人，令望日大，天胡不惠。以大历七年秋七月，考终命於长安光德里第，春秋若干，以某年月日，归全於万年县神禾原之大墓。礼官博士以公处难不谋其身，牧人不私其功，能固所守，以行制度，易嘉名以旌往行，礼也。惟公直而温，简而文，才裕於物，器周於用；静若蓍龟，动如干镆，秉是贞厉，终焉节适。著文集十卷，《湓城集》五卷，比兴属和，声律铿然，引拔参佐，皆一时名士。风采资材，迈绝群伦，齿位未极，为荐绅所痛。
    夫人京兆韦氏，扶风太守恒之长女，以大宗之家人，诸侯之内子，衿ひ承训，笾豆助祭，当室以敬，睦亲以仁，姿操卓淑，音徽宏大。盛德著於母仪，惠心通於佛乘，五蕴不入，六姻是宪。始封咸宁郡君，後三追锡至国太夫人。有子曰均，以御史大夫工部尚书尹正荆门，节制上游，就加吏部尚书右仆射。元和三年抗章入觐，真拜右仆射判度支，加秩金紫光禄大夫，由河东郡公进封郇国，岁中进左仆射同中书门下平章事。抚征收汉南，临长诸侯，惟郇公直清宏重，有文武桢干。得时大行，为王室辅，虑善以动，官修其方，赋政以惠。南国宣威，以靖西蜀，师长百工，阜成中邦。兵符将印，章灼，树善程能之绩，勤身体远之用。居则有犹，动则有功，率循风训，以复尊大。君子曰：“宪公忠献公之休烈丕矩，再世盛德，屈於郎位，必复之庆，其在是乎？”初郇公之授律也，孝文追赠公绛州刺史；其进律也，顺宗赠公礼部尚书。今皇帝永怀义方，於是有左揆之命，公之积庆，郇公之孝思，可谓至矣。郇公以三代论撰，皆上台雄文，猥以通旧，忘其卑鄙。辞则不腆，庶传信之无愧焉。铭曰：
    河汾之东，庆祉所锺。公相葳蕤，德耀昭融。矫矫节公，体仁修性。乃贻後昆，实禀先正。太尉经武，太师翼圣。施於储宾，执德之柄。公用循良，惠於二邦。公有德泽，宣於四方。急病尚仁，履险乘刚。化被烦苦，斯焉乐康。吉禄方挚，寿堂已。蔼此家声，扬於令嗣。恩崇鼎铉，绩茂师帅。中外服劳，安危注意。便蕃属任，宏大名器。孝理是覃，义方所自。九原之中，礼盛服充。王三锡命，衤遂饰宗工。连冈峥嵘，介原穹崇。陵谷有变。令声无穷。
    ○故太子右庶子集贤院学士赠左散骑常侍王公神道碑铭（并序）
    兴元元年春二月，太子右庶子王公艰贞归全於京师新昌里。夏五月，王师震耀，销散。天子以公忠义风节，可以耸励人臣，追命左散骑常侍，且诏有司护葬加礼，冬十一月，宁神於咸阳县浮原先公之兆域，既葬十二岁，其孤仲周，以德舆昔在羁，获见於公，无容之敬，尝拜於床下，乃泣状代德，俾表识於神道云。公讳定，字镇卿，京兆人。其先魏信陵君无忌之後，秦灭魏，谓之王家。周太尉尚书令罴，以勋劳阀阅，为藩卫威重。从太尉三代至隋司金上士邢孟相等七州刺史明进，明进生同州河西县令喜，喜生蒲州长史赠礼部郎中庆，庆生吏部侍郎扬州大都督府长史赠礼部尚书扬州大都督易从。积是德善，丛滋彰大。
