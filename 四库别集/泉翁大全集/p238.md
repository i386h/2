<!-- { "loadSidebar": true } -->
　　中道是尔诸生自家中道，中道在尔心人人同有之中，非是我与尔的中道，我但能指示之耳。人不自立自行，犹自倒东倒西，吾亦末如之何！ 
　　
　　　亮有伯祖无子而卒，其物产一归吾祖。祖有三子，以其有均之，寻亦病卒，未及议为之后者，至今若忘之矣。亮以既利其有而不为之后，不仁不义莫大焉，欲为之计，则吾伯父为嫡，次吾父、吾叔，一旦易父之称曰伯父，易伯之称曰父，奈人心之序不可乱已！且亮辈平时称吾祖父曰祖父、伯祖曰伯祖，今复改称焉，不可得矣。然继嗣之事卒不可废，终日往来于怀，不能自决。伏惟先生于义理人情至当之归，示以善处之方，俾既不废继嗣之义，又不失改称之嫌，宗祖幸甚！一家幸甚！ 
　　
　　此亦是切问，心不安即非天理，得天理之正，则人心安，幽明皆然，则安死者，生者皆安。可先于尔身尔心上实用功，到诚意能孚宗族处，不可以精诚从容告于父兄，仗义而立之后，夫谁曰不然？叔父伯父皆称父也，所以皆谓之父，同出祖之一体，有何间？有间犹尚于躯壳起意也。 
　　
　　　黄锐问曰：「尝玩味随处体认天理之功，勿忘勿助之法，甚为至妙至切。但纔应物便有失情处，非失喜则失怒，非失哀则失乐，四者最难著力。如此便不是天理，便已忘了，不知其病根从何处萌芽？其用力从何处发轫？」 
　　
　　人但能于此心勿助勿忘时喜怒，岂有失处？喜(恕)[怒]有失，乃此心忘助不存时错了。 
　　
　　　锐尝读近思录，先儒尝教人静坐，他未必无见，但常人静坐，愈觉得不静，不知此静坐功夫可用否？ 
　　
　　不可只于静坐中更求静，纔求静便是动了，惟静坐时体认天理有见，便定。 
　　
　　　门人问：「有贤者曰：『白沙先生禅学也。』何如？」 
　　
　　知儒则知禅矣，知禅则知儒矣。由此言之，彼未知儒，又安能知禅？孔子事君尽礼，人以为谄。尽者，中正之极，无过不及，自不及者视之为谄。白沙先生之学乃得圣贤中正之矩，自世学者视之为禅耳，安知自达磨释迦视之，不以为卑乎？曰：「何以见白沙中正之矩？」曰：「夫子决[我]曰：『日用间随处体认天理，何患不到圣贤佳处？』天[理者]，中正之矩也，又语我曰：『此子为参前倚衡之学也。』[以此观之]。□□胡敬斋以白沙先生「藏而后发」之说为禅，何如？中庸「溥博渊泉而时出之」者何如？亦禅乎？ 
　　
　　　有问□□[以白沙]静中养出端倪乃存养之说为禅，何如？ 
　　
　　孟子扩充四端之教何如？亦禅乎？此端与四端一也。人[之]初心发动[者]，□□□[汩没]之久，此端微而隐，殆不可见矣。如□□□□□斧斤一□之所丧，若彼濯濯，非静养之，则终无□□□□见则□何而用力所存养者，何□多见□□□□□□ 
　　
　　　[李尚理问：「鄙见]弟子入则孝章。入孝出弟者，因其本□而□□□□□教□□。谨信俱言上功夫，惟谨之斯能信□泛爱亲仁□□同于人知所择也，余力学文者，博之古训，以□发其良知良能者尔，非外益之也。譬之□□□□□立根而灌溉之也，灌溉之俾生意自畅□枝叶，非□与之生意也，故学文非徒博物洽闻也，知而[存]之也。从此不已，可达天德。 
　　
　　[此]亦[看得好。培]根灌溉之说甚切，但孝弟是良心真切处，是其良知良能，是其生意。泛爱是扩充爱亲敬长之[心，亲]仁学文，皆是培灌生意功夫。 
　　
　　君子不重章。鄙意「主忠信」以下当自为一章。大哉！忠信之教乎！由兹可入圣域矣。中心为忠，心中故实，是之谓信，曷谓中心？匪前匪后、匪左匪右，随处体认天理也。天理存则心中矣，而慎交焉以辅也，改过焉以修也，其进也，讵可量也。 
　　
　　此只是一章。重在「重」之一字，重是内重，内重则学固而有威。忠信是做内重功夫，取友改过，皆是辅养此而已，云「天理存则心中」，还作「心中则天理存」为是。 
　　
　　　礼之用章。礼也者，礼也，理之体也，不容纤毫人力，自然也。自然则安，安斯和矣。三百三千，其体一也，知和而和，坏之人矣。论理而至于和，礼之极也。此可见礼乐异用而同体，而又和焉，则荡矣，岂礼也哉？ 
　　
　　「知和而和」是多一「和」字，和之过矣。但谓之和，皆生于中，既和未有过者，过非和也。此有子支离处。 
　　
　　　贫而无谄章。引诗一节，此是子贡悟锻炼处，圣人许之，成物之仁，形于欣慰之顷者如此。 
　　
　　此就事上论理，亦一贯之学。无谄无骄，世上或有如此美质人，但未必见道理，乐与好礼，则进于道理矣。此非学问切磋琢磨之功，何以至之？ 
　　
　　　为政以德章。政不能无也，而政则德之精粹□□□者。夫我之德与民同体也，故为政以德，则无为民归，如北辰之众星拱然，北辰与众星亦同体也。 
　　
　　惟其同体，是以感应。 
　　
　　　吾十有五章。理曰：「志于学者，敏求也。」学无止息，直到从心所欲不踰矩，方可脱驾。 
　　
　　尧舜之圣，犹兢兢业业，无可脱驾处。可欲之善，纯亦不已，至诚无息。 
　　
　　　「从心所欲」，这欲字，与「可欲之善」欲字同。书曰：「敬修其可愿。」愿之一字亦同。 
　　
　　此「欲」字看得是。 
　　
　　　矩也者，天则也，即天理也。天理不可易，故以矩名之。 
　　
　　此「矩」字看得好，乃天然中正之则，与「絜矩」之矩同。 
　　
　　　吾与回言章。与言也者，其诸进而讲学也，其诸问而答也，终日不违，所言无一或违，默契也。颜氏之学，知行兼至矣。 
　　
　　闻言不违，一时知行俱至，如舜闻善，沛然莫御。但颜子未至沛然，气象颇小，此所以具体而微。 
　　
　　　攻乎异端章。夫攻乎异端，曷害也？孟子曰：「君子反经而已矣。经正则庶民兴，庶民兴，斯无邪慝矣。」此则不攻之攻。若惟攻彼是务，而不知所自胜，则内外人己之辩，明者当自知之。 
　　
　　亦是道理如此。著意攻之，则已过，当如御夷狄然，以不治治之也。 
　　
　　　人而无信章。不知其可也者，外之之辞也，下文足其意矣。 
　　
　　「不知其可」说得重甚，言其不可也，非止外之之辞。所谓不可者，以其不可行也，如下文是也。 
　　
　　　八佾舞于庭章。孰不可忍，如上蔡说。 
　　
　　人心昭昭而不可欺，忍心害理。 
　　
　　　素以为绚兮章。疑而讲焉，此古之道所以明也。 
　　
　　此正讲学。「礼后乎」，礼即是道。学道必有本为之先，实心是也。 
　　
　　　「夏礼吾能言之」，此孔子好古敏求之实学。或得诸鼎彝、或得诸所识一二焉，启其天聪明之蕴，而其所冥契者多矣。 
　　
　　能言者其理，不足征者其文。三代礼乐，异文而同理，君子之学，不徒知其一理，又当考其分殊。三千三百，亦同此意，无一而非理也。 
　　
　　　定公问君使臣章。礼与[忠]，天理一也，因君臣而异名尔。 
　　
　　看得是，一理感应。 
　　
　　　管仲器小章。天下何事非学？何学非心？以管仲所负之材、所际之奇，得君专政如彼其久，使知天德王道，其所成就何如？惟其器小，不足以进此格，此夫子所以深惜之。 
　　
　　君子不器，与天地同量，管仲既不能不器，而又器之小者，不学，故不能廓其本体耳。 
　　
　　　处约处乐章。不仁者无见于天理，仁者天理存存，知者天理常知。 
　　
　　不仁者，不可以处约、处乐，犹中庸修德凝道，则居上为下，在治在乱，无不宜之意。举约乐可尽处世之事，言人之不可不求仁，求仁必知以知之、仁以安之，求仁之功也。 
　　
　　　能好能恶章。天之于物，栽者培之，倾者覆之。仁者之于人，可好者好之，可恶者恶之，理一也。 
　　
　　能好能恶人，如天之栽培倾覆，因物付之，己无与焉。吾子亦看得好。 
　　
　　　富与贵章。归重在末一节，能无终食之间违仁，而造次颠沛必于是焉，则天理存存，富贵贫贱自能审处矣。 
　　
　　此说不易见得。近有一贤者，疑吾辈讲辩，详于终食造次颠沛之说，而略于富贵贫贱取舍之间，吾答之亦如此。天下之事皆有本，无本是强制耳。周子云：「见大心泰，富贵贫贱处之一。」岂有强制便可谓之道乎？ 
　　
　　　我未见好仁者章。好仁恶不仁，一人也，由好恶之本心存存不已，而为成德者事也；用力于仁，而未见力不足者，觉后自欲罢不能；「盖有」二句承上用力于仁而不能自罢者说。此章凡三致意矣，始曰未见，盖未见乎德之已成者也，其次则未见乎德之不可成，其末则未见乎德之尚于成，言愈密而意愈切矣。 
　　
　　此章三见，吾平日亦如此看。 
　　
　　　观过章。语意为君子发。 
　　
　　近有一学者洪章，于新泉精舍说此云：「党，偏也。人惟偏党，故有过。若能反观知其过，便得其本心而知仁矣。」亦通。 
　　
　　　闻道章。闻道即物格知至，功夫在格物上。 
　　
　　此说得之，知至即是闻道，闻道自贯彻人我古今幽明，便能知死而不亡，易所谓通乎昼夜之道而知。 
　　
　　　志道未足与议章。习心胜则天理难见也。 
　　
　　一面志道，一面耻恶衣恶食，□□□□□□□□□与入尧、舜之道。 
　　
　　　吾道一贯章。一贯也者，道体也、一本也、无二也，[四方]上下之宇，古今往来之宙，充塞平铺，无间于人我，无分于体用，无偏于动静，何烦人力之为？本体自然，故程子谓之天理也。察识操存之法，唯勿忘勿助，未尝致纤毫之力，则何莫而非此理之流行矣！ 
　　
　　即勿忘勿助，便是贯体用动静，无纤毫人力，而天理流行。道者，天理也，此体包贯四方上下，宇宙在我矣。 
　　
　　　曾子所以唯一贯之传者，恐精察力践于分殊，而将悟协于克一云耳。 
　　
　　　此恐未安。曾子平日亦尝如此用功，如三省，忠、信、传习，所贵乎道者三，动正出，皆是心事合一工夫，暗与圣人一贯之学合矣，故一闻言即响应，不容思议。若非平日有一贯工夫，安能响应？子贡闻之便手忙脚乱了。故孔门学问皆是一贯，无二语。 
　　
