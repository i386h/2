<!-- { "loadSidebar": true } -->
    按《六典》，当馆先有学士、直学士、详正学士、校理、直馆、仇校错误、讲经博士等，虽职事则同，名目稍异，须有定制，使可遵行。今请准集贤、史馆两司元和中停减杂名目例，其登朝五品以上充学士，六品己下充直学士，未登朝官一切充直宏文馆，其馀并请停减。冀得典故不烦，职业咸在。（《唐会要》六十四）
    ○白行简留充新置郎官奏（长庆三年十二月，度支）
    主客员外郎判度支案白行简，前以当司判案郎官刑部郎中韦词，近差使京西勾当和籴，遂请白行简判案。今韦词却回，其白行简合归本司。伏以判案郎官比有六人，近或止四员，伏请更置郎官司员判案，留白行简充。（《唐会要》五十九）
    ○条件流贬量移轻重奏（长庆四年四月，刑部）
    准其年三月三日起，请准制，以流管量移，轻重相悬，贬则降秩而己，流为摈死之刑，部、寺论理，条件闻奏。今谨详赦文，流为减死，贬乃降资，量移者却限年数，流放者便议归还。准今年三月赦文，放还人其中有犯赃死及诸色免死配流者，如去上都五千里已，量移校近处；如去上都五千里己下者，则约一千里内。与量移近处，如经一度两度移，六年未满者，更与量移，亦以一千里为限；如经三度两度量移，如本罪不是减死者，请准制放还。如左降官未复资，遇恩满五考者，请准元和十二年九月敕，与量移。又准今年正月德音，诸色流人与减一年，除赃限外，满五年即放还收叙，其配流在德音己後者，不在减限。又天德五城流人，准长庆元年正月三日制，以十年为限，又准三月十二日敕，纵遭恩赦，不在放归限。今请待十年满即放归，仍任取配流日计年数，不在援引德音减年之限。（《唐会要》四十一）
    ○到官淹延罚俸奏（宝历元年九月，御史台）
    常参官及六品以下分司官，比来淹延，动经累月。今後常参官分司，请敕下後二十日发，其六品以下分司官，请待台牒到发。限外若妄称事故不发，常参官听进止。六品己下官，台司举罚两月俸料。（《唐会要》六十）
    ○条流两馆斋郎年限奏（宝历元年九月，礼部）
    准今年四月制，当司合厘革条流两馆生、斋郎资荫年限等。据旧敕，应补两馆生所用荫第，皆门地清华，勋贤胄裔。近者时有源流或异，支属全疏，罔冒门资，变易昭穆。今请如有此色，自本司磨勘得实，坐其家长。所用荫告身，用本司印印，郎官抑署，更不在行用之限。保官具事由，申上中书门下，请诸司官典检，报不实，并请准法科处分。其太庙、郊社斋郎，亦并准此处分。若用荫曾经流贬，未复本资，或便身亡，不曾申雪，即用旧荫，切恐非宜，请便驳放。其太庙斋郎，亦准此处分。
    伏缘两馆生员阙不多，请补者众，今请一家不得用两荫，许隔二年收补。每用荫补人，请明置簿历，具注所补人年名日月，用本司印，郎官押署。至补人数足後，给其告身，不在用限。太庙斋郎，准开元六年九月敕，取五品己上子孙、六品清资常参官子补充。郊社斋郎用祖荫官阶，并须五品以上，用父荫须六品以上常参官，及两府司录判司、詹事府丞、大理司直并有五品阶者。所补斋郎，皆用五保。其保请以六品己上清资官充，其一家不得周年保两人，仍不得频年用荫，并请准两馆生例处分。（《唐会要》五十九）
    ○请停赠太子庙裸献奏（宝历二年二月，太常寺）
    追赠文敬太子庙在常安坊，惠昭太子庙在怀真坊，各置官吏，四时置享，礼经无文。况九庙递迁，族属弥远，推恩降杀，裸献宜停。又赠奉天皇帝庙，赠贞顺皇后庙及永崇坊隐太子以下七室，同为一庙，并赠靖恭太子亦在此庙。凡此制置，皆是追崇，或徇一时，且非礼意，日月既久，祀享寻停。其神主望准故事，瘗于庙地，庶情礼终始，不失经训。请下太常礼院与百官议。（《唐会要》十九）
    ○停四陵朝拜奏（同上）
    追尊孝敬皇帝以下四陵，宜停朝拜事（孝敬皇帝恭陵、让皇帝惠陵、奉天皇帝齐陵、承天皇帝顺陵）。前件四陵，昔年追尊大号，皆是恩制，缘情而行，当时已不合经典。今乃二时朝拜，上拟祖宗，窃以情礼之差，过犹不及。谨按《礼记》及历代礼文并国朝故事，皇帝旁亲无服，又云五代而亲属尽。伏以四陵亲非祖宗，事无功德，缘情权制，礼合变更，有司因循，尚为常典。况今宗庙之上，迁世己远，尊卑降杀，朝谒须停。（《唐会要》二十）
    ○请当己钱充乐人衣粮奏（宝历二年九月，京兆府）
    伏见诸道方镇，下至州县军镇，皆置音乐，以为欢娱，岂惟夸盛军戎，实因接待宾旅。伏以府司每年重阳、上己两度宴游，及大臣出领蕃镇，皆须求雇教坊音声，以申宴饯。今请自於当己钱中，每年方图三二十千，以充前件乐人衣粮。伏请不令教坊收管，所冀公私永便。（《唐会要》三十四）
    ○请赐独孤谓章服奏（宝历二年，京兆府）
    法曹参军独孤谓。前件官元推问劫人贼车仲莒，遂寻踪迹，得去年十月於宣平坊北外门杀人并剥人面皮贼熊元果等三人。两人缘盗马捉获，寻准法决杀讫。伏以凶恶不去，辇毂难为肃清；勤劳不酬，官吏无以激劝。其独孤谓，伏请特赐章服。（《南部新书》壬）
    ●卷五十五
    ☆阙名（三）
    ○覆定辍朝例奏（太和元年，中书门下）
    古有当祭告丧，义在申情同体，过时而哭，於理为乖。礼院所请合辍朝者，各以闻丧之时明日，请依。馀约太常寺所奏，别具品若悬河列轻重进定。谨按《仪制令》，百官正一品丧，皇帝不视事一日。又准《官品令》，太师、太傅、太保、太尉、司徒、司空以上正一品，太子太师、太子太傅、太子太保以上从一品，侍中、中书令以上正二品，左右仆射、太子少师、太子少傅、太子少保、三京牧、大都护、上将军、统将以上从二品，门下、中书侍郎、六尚书、左右散骑常侍、太常、宗正卿、左右卫及金吾大将军、左右神策、神武、龙武、羽林大将军、内侍监以上正三品，御史大夫、殿中、秘书监、七寺卿、国子祭酒、少府监、将作监、京兆、河南尹以上从三品，缘令式旧文，三品以上薨殁，通有辍朝之制。伏以君臣之间，祀情所及，事必繁于委遇，官则以时重轻，一，一用旧仪，或乖中道。臣等参配色目如前，其留守、节度、观察、都护、防御、经略等使，并请各据所兼官为例。（《唐会要》二十五）
    按：《全文》九百六十五所收《覆辍朝例奏》与此不同，疑别为一首。
    ○条陈台参并科决令史奏（大和元年九月，御史台）
    京兆尹及少尹、两县令，合台参官等，旧例，新除大夫、中丞，府县官自京兆尹以下，并就台参见。其新除三院御史，并不到台参，亦不於廊下参见。此为阙礼尤甚。伏请自今以後，应三院有新御史等，并请敕京兆尹及少尹、两县令就廊下参见，冀使禀奉之礼不亏，临制之义可守。台司令史及驱使官并诸色所由，有罪犯须科决等，或有罪犯稍重者，皆是愚人常态，不可一一奏闻，便欲随事科举。
    又缘台杖稍细，以细杖而正大罪，必恐凶狡不惩。自今以後，如有情故难容，不足上陈圣听者，许臣等据所犯判决杖下数，勒送京兆府，用常行杖科决讫报，冀得戒惧之意稍严，奸欺之心可革。（《唐会要》六十）
    ○囚徒称冤便配四推奏（大和元年，御史台）
    伏以京城四徒准敕科决者，臣当司准旧例，差御史一人监决。如囚称冤，即收禁闻奏，便令监决御史覆勘者。伏虑监决之时，各怀疑惮，务求省便，难究冤辞，恐至无告屈之人，失陛下好生之治。且台司本定四推，以谳疑狱，六察职事已重，不合分外领推。伏请自今以後，有囚称冤者，监察御史闻奏，敕下後便配四推，所冀狱无冤滞，事得伦理。（同上）
    ○三品以上官薨卒非任将相不辍朝奏（大和元年七月，太常寺）
    伏以近日文武三品以上官薨卒，皆为辍朝，其间有未经亲重之官，今任是列散者，为之变礼，诚恐非宜。自今以後，文武三品以上，非曾任将相及曾在密近宜加思礼者，馀请不在辍朝例。其馀并请依允。（《唐会要》二十五）
    ○图进白虎奏（大和元年十一月，河中储）
    当管虞乡县有白虎入灵峰观。《瑞应图》云：白虎，义兽也，一名驺虞，王者德至鸟兽，泽洞幽冥则见。今并图奏进。（《唐会要》二十九）
    ○官吏出入人罪不得原免奏（大和二年二月，刑部）
    伏准今年正月三日制，刑狱之内，官吏用情，推断不平，因成冤滥者，无问有赃，并不在原免之限。又准律文，出入人罪，合当坐者，不言有赃无赃，今请准律科本罪，不得原免。（《唐会要》四十）
    ○处分诸道幕府奏（大和二年六月，中书门下）
    诸道观察等使奏请供奉官，及见任郎官、御史充幕府，贞元、长庆已有敕文，近见因循，多不遵守。然酌时议制，事在变通，如或统帅专征，特恩开幕，戎府初建，军幄籍才，事关殊私，别蝗进止。此外一切，请准前後敕文处分。（《唐会要》七十九）
    ○推勘伪出告身奏（大和二年十二月，御史台）
    准敕推勘逾滥官，都六十五人，应取受钱物伪出告身签符卖凿空伪官令赴任南曹令史李ク等六人及卖凿空伪官人许棱等，共取受钱都一万六千七百四十贯文。又据李ク等款称，去年三月已後，商量敛钱二千贯文，与吏部员外郎杨虞卿厅典温亮，嘱求杨虞卿不举勘滥官事。得杨虞卿状：虞卿忝迹郎署，为明天子举伪捕奸，幸无差谬。今李ク之辈结党构虚，而云商量敛率甚明，用此致尤，谁则无罪？据李ク款，本与温亮钱物，嘱求虞卿不举逾滥官者。若虞卿遂不举勘，则小吏卜射计行。今虞卿检举伪官，牒台司推勘，於公事足以自明。缘温亮在宅居住，其於李ク处取受，虞卿无由得知，检下不明，伏候严责。（《册府》六百三十八）
    ○实陈剌史善状奏（大和三年五月，中书让下）
