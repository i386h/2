<!-- { "loadSidebar": true } -->
　　坎止流行行止非人何劳用心羡枝巢居士泥涂轩冕时斋老子城市山林富贵何常荣枯逓转惟有髙名不陆沉他休问只清风一榻多少黄金　神仙方外难寻更可笑牛山泪满襟且清尊素琴半庭花影芒鞋竹杖十里松阴归去成辞闲居留赋梁父安能抱膝吟迷途者听云间髙唱谁嗣鸿音

　　四【寿可行弟次其见寿韵】

　　天相吾家箧笥无金诗书有人看发挥胷臆辞锋凛凛熏陶气质韦佩申申师友渊源贤才衡鉴胄馆光华近帝宸男儿事便尽输心力难报君亲　读书第一当勤只孝弟书中是大伦况人生为学百年在幼田家得计一岁惟春科占龙头名髙鴈序好与皇家作鳯麟都休问是地锺河岳天应星辰

　　五【寿同馆虎贲百夫长邓仁甫】

　　十载炎方同饮江汉同为转蓬恨寻常会面当年无分三千余里此地相逢宇宙英奇幽并慷慨肯事区区笔砚中男儿志要长鎗大剑谈笑成功　辕门醉卧秋风看落日旌旗掩映红爱朔云边雪一声寒角平沙细草几点飞鸿湖海情懐金兰义气莫惜琼杯到手空君知否怕明朝回首渭北江东

　　六【次班彦功韵】

　　旅食京华蜀道天难邯郸梦回笑白衣苍狗悠悠无定黄尘赤日扰扰何为长铗休弹瑶琴时鼓倦鸟谁教强去来衡门下幸良辰良友同酒同诗　功名少壮为期奈身外升沉自不知算人间难得还丹大药山中尽有老树清溪蕙帐云空石田苔满应被山灵怪去迟春来也向故园回首归去休迷

　　七

　　弱冠离家浪走人间余三十年奈救时才短虚尘政府读书功少深负经筵风月西清氷霜柏署一岁中间漫几迁君恩重便不教覆餗直许归田　丰碑髙表洹阡又飞上呉头万里船把家传图史拂除尘蠧旧栽松竹収贮云烟大别嵯峨鹄逢缥缈尽在先生几案前闲人事但登楼小酌闭户髙眠

　　八

　　老子当年壮志凌云巍科起家被尘嚣拂耳鏖成重听簿书眯眼攻作昏花天上归来山中絶倒部曲黄牛鼓吹蛙闲官好判园丁牧竖一日三衙　平生几度天涯恰舣住飘飘泛海槎向竹林苔径时来教鹤山泉石鼎自为烹茶庭下花开楼头雨霁尽着春风笑鬓华功名事问西山爽气多少烟霞

　　九【飞吟亭和白玉蟾韵】

　　少日飞腾湖海奇胷风云壮图把人间逺道看为咫尺眼前实地认作虚无酾酒中天振衣千仞尘世烟霞有几区君山下见洞庭清浅欲问麻姑　故吾只是今吾已深愧当年大丈夫怅川流不息真如逝者天风髙举更有谁欤鼎鼐何功江山多幸长铗归来食有鱼神仙事笑临卭道士还在洪都

　　十【次张孟功韵】

　　撃楫中流跃马长途今非向年叹故人万里江东渭北流光几度鴈后花前鬓影星星人情落落恰念苏家负郭田空惆怅负清泉白石布袜行纒　壶中浩荡瑶天问清浊何须较圣贤想尘埃狂走难逢一笑扶摇直上且任孤骞饭有鱼羮储无甔石何必千金学计然君知否但东山丑妇也自婵娟

　　十一【次王仲武为寿韵】

　　彼寿而康鴈自能鸣樗还不材且光华老景春风秋月消磨旧梦暮省朝台倚伏相寻穷通素定轩冕于人果傥来神仙远有桃花流水便到天台　云林都是亲栽幸登览犹能矍铄哉但携琴载酒时时游戱逢山见竹处处安排諌议无功催科无政烂醉何妨卧客懐承平日看英才用世多少台莱

　　十二【赋鹤奴次马明初韵】

　　顶有丹砂服具玄明云胡作奴想风霜搏撃不如一鹗云霄变化复愧双鳬尔雅无名山经不志多识惭予问学孤今知汝肯自为卑下甘事勤劬　蠏奴鱼婢然乎笑多士文人善矫诬爱汝从仙侣毎能谦抑日陪食饮惟取残余赤壁飞来云龙放去守舍应门属眇躯无多语似王家便了有约休渝

　　十三【赋酪次明初韵】

　　有物龎然乃牝而犁山川舍诸为老饕营口因踈黄稚平心酬徳忍怠青刍方丈无功万钱増害茹饮方将效穴居桃林媪幸日输甘湩香泛流酥　老饕笑问长须汝今似桐官不是奴更题封谁调聪明徳祖和浆且浣消渴相如火候冲融春膏浓结常遣韦囊似瓠壶将军腹问果谁相负吾欲明书

　　十四【临清舟中即席次韩伯髙见赠韵】

　　草木无情不问寒暄开时便开只黄花多事偏怜隠逸白头何补愿避贤才老友相逢清谈絶倒休校刘郎去后栽尊中物胜它年千里漫寄寒梅　神仙合住蓬莱奈老去思儿忍不回任耿庄槐老休为痴梦梅家酒熟且浣愁懐渭北江东暮云春树何日扁舟更此来公知不便连朝觞咏能几徘徊

　　木兰花慢【秦淮次汤碧山教授韵】

　　问东来何处控呉越壮江淮爱十里萦纡水云图画鼓吹风雷回头下临无地尽朱楼迢逓倚天开酒斾髙悬别浦绣帘低拂长桅　踈狂常与世情乖胜地却须来漫懐古长歌后庭花落斜日潮回伤心旧时明月照凄凉亡国恨无涯为问水边鸥鹭人间几梦庭槐

　　二【至大戊申八月廿五日同踈仙万户游城南廉园园甲京师主人野云左丞未老休致指清露堂扁命予二人分赋长短句予得清字皆即席成章喜甚牓之踈仙其甥也后更号酸斋云】

　　渺西风天地拂吟袖出重城正秋满名园松枯石润竹瘦霜清扁舟采菱歌断但一泓寒碧画桥平放眼奇观台上太行飞入檐楹　主人声利一毫轻爱客见髙情便芡剥骊珠莲分氷茧酒注金瓶风流故家文献况登髙能赋有诸甥清露堂前好月多应喜我留名

　　三【次韵马廷彦山居】

　　羡山人结屋腰碧涧面丹崖问桂有余香槐多拥翠谁种谁栽几年力田勤学是庆源先世有人开乐地夏弦春诵浮云暮省朝台　半生奔走负山斋何地不尘埃叹老病才归乡邻幸恕不忍挤排白眉故人多事似东门偏更道贤哉但有黄鸡白酒老夫不倦频来

　　四【次韵薛寿夫见寄】

　　笑余生多癖非酒病即书囚任世态翻腾亥讹成豕沈变为尤中条有亭无恙论三休吾更早宜休方外青山故在镜中白髪新收　天风锵佩下琼楼心事付东流向一壑云深三年梦熟八表神逰渊明苦无多语只髙标千古邈难俦老子新衔自署醉乡谈笑封侯

　　五【和杜徳常中秋韵】

　　叹流光如水又分破一年秋奈妬雨痴云良宵佳节不遂登楼山川满前图画幸故乡无复有新愁风物催成老境乾坤付与双眸　几年京国苦淹留今得赋归休况天柱峯头清辉好在氛翳俱收身闲更逢全景是腰钱骑鹤上扬州明日霜天红树絶胜芦叶汀洲

　　六【次白公严为寿韵】

　　记青年充赋曽射策对严宸便暮省朝台才离筦辖又掌丝纶狂愚岂胜时用幸扁舟归去早知津一任无钱使鬼犹能有笔通神　交逰萍水百年身襟袂几回分正雪后花前江东渭北嗟我懐人澶渊召棠成颂肯推扬余韵颂庄椿老矣甘心伏枥天衢行看翔麟

　　七【和郑彦章暮春即事韵】

　　问东君何意来几日便言归怅衰病襟懐媗姸景物正欲相依狂风不知人苦遣万红千紫一时飞却见杨花才思闲来萦绊晴晖　可人应试纻罗衣底事鴈书稀望故里闗河云林杳霭烟水霏微多情已无聊頼更扁舟孤负鳜鱼肥想见洹溪松竹緑阴笼满苔矶

　　六州头歌【次马明初韵书所见】

　　轩昻仙侣风度似吾侪凡鸟軰虽累百总舆台敢偕偕何处风丝客昧平昔恣豗突形迹异天壤隔遽相排老眼浑如无见云霄远未便时乖笑朱蝥肆螫自丧亦多哉我出尘埃浩无涯　有傍观者同气类公好恶挺身来行不义宜自毙坐虺頺任奸回万事如翻手吾方此外形骸　来汝鹤吾有语汝无哀谁遣乗轩烜赫令此軰眼不能开付恩雠一笑漫且啄苺苔休面三槐

　　二【次明初为寿韵】

　　避贤解组三见太行秋惭昼锦犹远胜敝貂裘翫沧州霜水清如玉穷霄壤忘物我恢幛塞无牖户底绸缪自笑平生事业如今日颇善为谋有静中至乐何处更天游已分淹留醉乡侯　有江湖客翰墨友凌元白压曹刘论文暇陪杖屦事觥筹共藏修世态谁能校轻肮脏重伊优　吾有政锄药圃治瓜畴说与愚夫樵叟既相好岂但相犹任多言莫及野渡有孤舟天地沙鸥

　　兰陵王【赋古剑用吉善甫韵】

　　昆吾鐡神物千年不灭时出匣摇荡碧空闪闪寒芒电光掣细看时是巨阙三尺斜明隙月新丰旅惮尔醉歌也胜毛锥校平侧　沈埋土花碧向坚石寒泉重砺霜雪一天星斗昏无色因起舞为乐崆峒试倚螭魅胆寒石自裂免丰狱羁绁　勲业几英杰是曽馘奸邪腥渍余血方今四海边尘絶佩服处闲伴金鱼寳玦只愁灵化雷雨暗水云国

　　至正集卷七十八

　　●钦定四库全书

　　至正集卷七十九

　　（元）许有壬 撰

　　○乐府

　　摸鱼子【鳯凰台次汤碧山教授韵】

　　自萧韶九成来后岐山犹是隆古嬴颠刘蹶相枕藉几度狸号鳅舞堪笑处又蕞尔钟山一霎神光吐鹤汀鳬渚问呉徳何征紫霄轻下天意竟谁许　江山好老子狂吟箕踞千年考信无据多情只有秦淮月还照故宫焦土昏复曙浸寒暑悠悠老尽梧桐树从今计取阿阁成巢朝阳应瑞椽笔为君赋

　　二【中都饯荀平叔都事赴大都】

　　正荒寒似逃空谷佳人又话离别风低白草天无际漠漠平沙如雪心欲折看落日飞鸿一线明还灭长歌激烈把湖海襟期闗山风物取次付弹铗　毛锥子千古钻妍搜刔谁知更比鸠拙仲宣不作登楼赋闲杀一天秋色珊佩玦羡公去鸣驺醉上长安陌予懐转结怕紫塞寒深碧云暮合酒醒见明月

　　三【登洞庭庙连天楼和刘光逺作】

　　问楼头几多烟景长风千里吹送洞庭岛屿留残雪依约玉龙飞动天故纵要老子南来添得诗囊重遥山翠耸更淡淡斜阳萧萧落木感慨古今共　人间世何处祥麟威鳯繁华一枕春梦江湖无限闲风月待我往来吟弄君莫痛看起舞纷纷踏破中霄瓮深杯自捧便唤起湘累汨罗江上沉醉是奇供

　　四【赋玉簪用明初韵】

　　笑人间珪衮何物此华良贵天与倚阑瘦立亭亭玉刻画一生清苦人有语道不出蓝田岂是真才具山人告汝正蓬鬓萧踈不胜冠冕真者亦投去　洹溪水洗尽眼中尘土天葩静看齐吐氷壶凉月天如水尘柄肯论夷甫翁醉舞任蕞尔寰区共讶山中许搔风沐雨且受用清香古今多少富贵草头露

　　五【赋鸡冠花用明初韵】

　　笑山人木鸡心事年来敛嘴藏距幽花细草聊娯目小圃更无闲土膏泽溥岂天为司晨偏与锺奇古无人起舞对寂寂园池萧萧风雨竦立为谁怒　三生夣犹绕户乡栖处昂然几欲掀举挼丹蹙锦头颅好叶叶旧时毛羽天已许待海日升时飞上桃都树人间凝伫看吐白东方却来平地千载不容腐

　　六【次明初为寿韵】

　　筭驱驰三十余岁只将光景虚度野云本是无心物办得几多霖雨还自许量绵力觕才犹可松筠主天方见与把村落溪山风烟朝夕着在最佳处　青年志万一容禆当宁何惭与哙为伍归来千仞冈头看却笑瓮天飞舞方学圃要摘我田蔬共和渊明句譊譊醉语道咫尺重阳登髙落帽休竞汨罗渡

　　七【次郭子敬祭酒同赏牡丹韵】

　　记花王旧时名品共传姚魏黄紫洛阳种治雄天下何日移根来此青镜里任淡抹浓妆莫挽春衫比人间四美更天遣舒郎等闲一赋千载共心醉　清平调漫与东风料理繁华能扰天纪沉香亭上无人恨流入锦江春水安故里又何似吾侪聊复尊罍耳清歌且止怕檀板无知多娇不耐惊得彩云起

