<!-- { "loadSidebar": true } -->
　　山骨斵成黝而宻外虽有文不胜质文字发祥光采出墨沈有容满不溢用之宜归大手笔转圜即非晁氏物【宋晁补之有大圆研自为铭】
　　赞二十五首
　　元朱泽民先生遗像赞
　　诵其诗读其文而不识何如其人观其画玩其书而不识其人何如古貎长身今既获识元之泽民汉之陆绩【母梦绩而生】
　　王讷斋像赞
　　是维王讷斋先生考其世家在程门为正学论其术业于周礼为上工谨于行而黙然终日之间惟其口之讷居于家而了然四方之事惟其心之聪遗书浩穰而能读也孝委巷陿隘而为礼也中衣巾古雅气貎肃恭就而挹之儒者之风
　　耕学徐翁像赞
　　口不食君之禄而惟惠则能使人足虽至偃之室而其事不为谋身故或隐而去将逺追乎南州之徐穉其既耕且学又夷视乎谷口之郑真虎山之麓太湖之滨葢予尝扁舟及门而与之为主宾者也
　　张汝弼象赞
　　霜髯斑斑而貌则泽其阅世也当如青松之倚石雾目蒙蒙而心则了其鉴物也又若秋水之在沼豪气比陈元龙而翦翦者无所容髙论拟孔文举而録録者不足数其人品如此则其学术政事之出于流俗可知也已然则世方谓其草圣为东吴之精岂能窥其户庭诗律敌西江之派适以拾其稊稗况所谓乐燕游善戏谑又愈失其大畧此殆弃滴之语于瓠子而徒见笑于东海若者也
　　新野王教授陈以道画象赞【佥宪祚之子】
　　知其徳者信其貌之必庄考其学者惜其名之未扬既有而推于人其教也不困将老而致其事其器也终藏是惟先生为人之大畧不然又何以嗣续乎先朝之直臣而模范乎宗室之贤王也耶
　　武畧将军李君象赞【元季为枢宻院判入国朝为今官镇阶州庶吉士士常之曾祖也】
　　惟临淮李氏保此画象百年于兹其似与否吾何从知不知者貎可知者徳葢其率乡兵归王国全一城之民垂累世之泽其徳乃尔则形似在乎不论而况其平生官簿之履歴也哉
　　李指挥象赞【士常祖父】
　　壮哉王师安华攘夷桓桓此公功在西陲有赫世官嗣而大之为时勇将可按而知若其静厚不伐廉介有为勇而且贤知者其谁而吾独诵其警身训子之词矣
　　故蒋乐亭象赞
　　抠衣乡校业精于勤汪汪其量熠熠其文入对大廷出宰上县有志方行溘焉不见其夀防何其劳则多其惠则深邑人之歌邑人之歌后人之泽呱呱者儿验此世徳
　　王舍人允逹象赞
　　介而通其中也有容俭则固其外也无慕清且和不扬其波刚无虐独完其锷泊然惟躬而克举此我求其人世济其美文忠之孙孝庄之子方仕路之争骛忽揽辔而囘车振清风于斯世非富贵之可拘吴江之滨越山之麓嵗晚之期吾言可复
　　江西布政使朱公象赞【并序】
　　公名胜字仲髙金华人正统间为刑部郎中出知苏州居官防平公恕赋足讼息六七年间府中殆无事既超擢江西未至而没苏人至今论近世贤守必首及公其子钺贡来礼部持公画象见示寛幼犹及识公对之感叹不已为之赞曰
　　悃愊之资清静之治民惟期安政不好异呜呼公乎真古循吏而今不可复致矣
　　丁易洞象赞【镇江人中书玑之父】
　　江山回合中有斯人清修苦节博雅多闻将老受封不改其素饮水中防云北固
　　钱院判象赞
　　越人之医秦人之爱千载有传其术斯在名扬治朝手沐徴书及幼之念不忘其初荷恩则多保身惟智曰有后人宦业可嗣今而已矣孰起其人我视遗象宛得其真
　　太卿刘公修史象赞【宣】
　　黄阁髙居清风穆如望之若仙朱襮琼琚肆吾直笔畧无趦趄而恶不隠而美不虚如司马迁成一代书藏之金匮登之石渠其才之称为良史者所谓他人不足已常有余者乎
　　费司业野服象赞
　　前史所载列仙之儒其服则是其貎不如岂心逸而休抑义胜而腴求之形似葢亦区区惟阳城能教人而考其师道之既立故陆贽善议论而望其相位之必居其尚智周道济沛然有余而垂绅正笏以跻乎台阁之长及夫功成名遂泊然若无而戴笠防杖以从乎山泽之癯则出处之际又孰得以为迂哉
　　王光庵先生遗象赞
　　吁嗟先生吴之隐沦谓其拙于用而文足以叙事谓其絶乎俗而术足以济人谓其生而迂其智能全于世谓其死而怪其孝不忘乎亲葢古所谓通儒而又谓之独民吾于先生亦云
　　阁学徐公象赞
　　允矣康济之才卓然弼亮之志清阶屡陟固为儒者之荣黄阁髙跻斯尽众人之慰岂负贵而骄盈惟居宠而祗畏观夫退食委蛇忘其势位蹜蹜循行沈沈黙识试即其容或得其意忧治世而危明主念小民而思寒士鞠躬尽节务竭其才之所施正已格心期充其志之所至故泰山乔岳虽不见其运动之劳而长江大河自能成其渐渍之利也
　　姚栗庵象赞【并序】
　　栗庵自京师归隐吴城东故居絶意仕宦专以授徒为业今年已七十余矣沈石田为写其象且赞之予与栗庵交甚乆而别逾十年想其抵掌谈笑风度宛然在目独能无一言乎赞曰
　　优游城市之间萧散园池之上其迹虽混夫孰识其心之清其气惟豪不自知其言之放笑无謟容走非俗状浮云乎宦情坚石乎夀相吾尝熟其人葢城东姚栗庵之象也
　　处士吕愚隐象赞【并序】
　　愚隐新昌人生宋末歴元至国初年百嵗而没其六世孙刑科给事中献奉遗象求赞赞曰
　　迹之隐宁当乎不智之名心之仁自发于必恭之貎里居东越倾廪每应乎求世值前元束帛不得而召视荣啓期如弟而有乐可歌得庾黔娄为子而行孝以报本眉皓然厥象惟肖葢无忝乎百岁老人之号者也
　　孝子吕徳升象赞【并序】
　　徳升为愚隐处士之子今给事献之五世祖也国初应召不仕养亲以孝闻给事奉遗象求赞而述其平生尤详赞曰
　　宛斯人之如在拟古人而庶防方治世之躬遇惟养志以无违起于丘园虽龙顔之屡觐避乎矰缴竟鸿羽之髙飞葢不为危言激论之张范能自托于雅才清思之陶韦敛以布衣白首全归余泽所被百世是依
　　孙钦斋先生象赞【鼎并序】
　　钦斋先生昔以监察御史提学至吴中寛时尚幼幸尝受教既乆不能忘也今年先生之季子莹贡上礼部奉先生遗象见示徳容宛然甚慰懐仰谨为之赞以述先生为人之大畧赞曰
　　惟敬惟和不慢不暴先生之身实载斯道惟优惟严不徐不躁先生于人实以身教幽暗不欺造次允蹈名虑乎彰闻志期乎深造言不忘乎君上而为至忠行可通于鬼神而为纯孝故直以先生拟诸古人而后生小子亦庶乎知徳之奥者也
　　陈宪副象赞【琦】
　　金石不渝之心松栢后凋之操处世不趍时以模棱遇事不违道以执抝一举甲科而名誉即扬两典臬事而刑狱不挠追洛社之髙躅望其杖屦而益尊发吴门之雅音讽其篇章而甚妙癯然如不胜衣淡然而无所好宛然眉目之可亲又见厥象之惟肖也
　　韩克敬象赞
　　依隐而智济物而仁好古而雅任情而真考其世固出韩伯休之后观其号能慕伯玉之为人者欤
　　施修撰遗象赞【并序】
　　故翰林修撰施宗铭先生家藏遗象其嗣子鳯奉以求赞赞曰
　　具区之清毓此国英矫然孤鳯以鸣太平何翔于甸匿其形维昔海内盛播其名幸哉遗象以慰平生孰尼其行孰毁其成命也在天呜呼宗铭
　　沈啓南象赞【台人钟希哲写】
　　金石其声玉雪其肤身处乎一邑名扬乎两都设几乞言有敬老之郡县欵门求见有好贤之士夫辨博倾坐人而守之以讷通明识时务而处之若愚塞胸中之丘壑泄指下之江湖演而为诗溢而为书岂特王摩诘之軰抑亦文与可之徒妙哉钟老冩此酷如清氷玊壶之莹彻碧梧翠竹之扶疎吾又见石岩里之谢幼舆也
　　刘户部时雍象赞
　　此户部侍郎华容刘公象也观其貎无毫髪之不差予未敢知论其心得底里之皆实则予庶防葢正而不迂和而有辨简朴而好文勤瘁而防倦功在朝廷而口不自言名满寰区而身欲无见其平生可谓自信不疑孤立无援者也惟引去之勇决见晚节之益髙慨吾徒之莫从望云霄之羽毛










　　家藏集巻四十七
　　钦定四库全书
　　家藏集巻四十八
　　明　吴寛　撰
　　题跋二十九首
　　跋所録方先生书后
　　右方希直先生遗其友国子博士王君仲缙书五通遭时多故其手迹之毁弃者七十年于此矣顾其书幸为王氏家乘之所收载博士之孙汶间以示寛因俾录而列之先世师友尺牍中寛既以不善书恐为先生言语文字之累辞而汶强之卒为録之于乎先生之言语文字妙矣固不在乎区区笔墨之间而况所以为先生者又不在乎言语文字间者耶临纸之顷不觉使人出涕
　　题吴贞母传后
　　国初文章萃于金华凡当时忠孝贞烈之事其人虽处遐僻皆赖其笔传之至今况为金华之人其为纪録也固宜刘养浩为宋濳溪胡长山门人文章甚得二公法度尝作吴贞母传则贞母固赖其传矣然事行赖文章而传文章亦赖事行而显则又安知养浩不赖于贞母耶贞母之孙福字吉甫者初登进士第来请予题因书此数语归之
　　跋谢山人诗藁
　　呜呼山人已矣予得其遗藁于其从子翰林编修鸣治而读之惜其无年无位无子而独有此诗也悲夫虽然山人之所无者乃众人之所常有其所有者乃众人之所常无则予于山人亦何惜其不得为众人也哉
　　恭题杨文贞公所书宣宗御制诗后
　　宣宗章皇帝之在位也天下晏然号称至治亦惟有若少师杨文贞公寔左右之今四十年矣一时君臣既不可见而独见文贞手书御制诗慨想当时明良相逢之盛一德一心雍容和乐防事之余发于声韵葢与虞舜作歌臯陶赓歌同一意也呜呼休哉是诗今为都御史锡山杨公所藏翰林修撰臣寛获观而谨识之时成化九年夏四月辛未也
　　书今人画册后
　　此册皆今日供奉内廷诸良工所作者古者人君好画立之院设之官着之谱于时画士如马夏梁苏辈皆落笔精巧妙絶一时然卒之为丧志之累徒遗后世之笑而已观于此册则吾君万防之暇玩道而不玩物之心固于是乎见而彼供奉者葢亦不获尽所长于缣素间矣
　　题勿斋藁后
　　故福建布政使临海陈公所着勿斋藁一编藏于家乆矣其子今河南宪副遣人自治所持以示寛使序其首传之寛以不敏辞且辞以前辈制作非区区末学所敢序者既自顾迂拙之才平日辱宪副先生知爱最深终不可无一言以复则为题其后归之忆为童子游乡校中窃知公之名既长凡公为御史时刚正之气謇谔之节溢于弹劾匡救间者颇能得其语而道之至其出为方岳美政良法大见设施又能纪其一二葢不徒知其名而已他日宪副先生以御史提学南方略去条约专以身敎一时学者翕然丕变有慕徳耻恶之心人曰此勿斋公子也寛时犹在诸生中自幸识公之子因其子之贤而公之徳学所以薫陶其后人者又从可见既益得其为人愈欲推求之意其发于文章必有可读者而恨未之得也乃今得而读之然后先生之为人完然于我矣抑是编之作朴茂平实初非与世夸奇弄巧之徒争胜负于笔间者也而彼奇巧者其能事止此孰知事之有大于此者乎后之人于先生当考其气节考其政事考其徳学而读其文章可也
　　书壬辰科进士题名后
