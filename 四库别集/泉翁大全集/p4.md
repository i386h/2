<!-- { "loadSidebar": true } -->
　　仕鸣问：「本心宇宙何以异？」甘泉子曰：「本心宇宙[一也。今]夫火之光与其所照，一而已矣。故不知本心者，不足以语天地万物同体之理；不知天地万物同体者，不足以语本心之全。夫何异？」 
　　
　　赤子之心，其真心乎！大人不失赤子之心，存而廓之耳。 
　　
　　於盘曰：「霍子以先生求学於事为是。」曰：「吾不知何事非心。」又曰：「霍子以或者求学於心为非。」曰：「吾不知何心非事。心迹之判，道之惑也久矣。」 
　　
　　甘泉子语诸生曰：「智崇礼卑，其不可二之矣。」或问：「何居？」曰：「崇法天，卑法地，天地其可以二乎？是故知行异名而并进，达於天德。知圆而行方，知远而行近。」 
　　
　　仕鸣问知行合一。甘泉子曰：「其并进乎！是故离知而行，非圣人之行；离行而知，非圣人之知。」 
　　
　　君恪曰：「诸欲同根而异发，有诸？」甘泉子曰：「然。万理同根而异感，故在君为仁，在臣为敬，在父为慈，在子为孝，在友为信。在所以感之者，是故君子敦本。」 
　　
　　君卓曰：「知止，其在心之天理欤？」甘泉子曰：「莫非心也，心体物而不遗。」曰：「何谓格物？」曰：「物至而后义生，义生而后知有所措。」 
　　
　　「易曰：『鼓万物不与圣人同忧。』其圣人不能为天之所为乎？」曰：「此圣人能为天之所不能为者也，故能弥纶[辅相]以成其能。彼释者自以无心拟诸天，不亦妄乎！」 
　　
　　郑启范问本立。曰：「其天下之大本乎！」问道生。曰：「其天下之达道乎！大本立矣，达道生焉。譬诸木，其根深则苗而秀，秀而实，不可遏焉耳。」 
　　
　　启范请学，甘泉子曰：「执事敬，其内外一本之道乎！」问敬。曰：「主一。」问主一。曰：「无适。」问无适。曰：「无物。是故君子应万事而不与，故能一。」 
　　
　　郑启范曰：「吾向也不敢望於圣贤，求别於乡人而已。[闻子]之言，[窃]有志焉。甘泉子曰：「圣非分外也，如」其分[外，畴其强]之，是故惟圣贤然后能尽性，尽性然后成人，哀[莫大於]不成人，弗思尔矣。」 
　　
　　乘除第十凡十七章 
　　
　　甘泉子与诸生刈於垂虹之田，有播焉，有插焉。播者获也少，插者其获也多。问之佣，佣曰：「早之播也获少，则其晚也兼多；早之插也获多，则其晚也必少。甘泉子顾谓诸生曰：「其天地乘除之理乎！於耕获之中有学焉。弟子识之，何思何虑。」 
　　
　　诚不可掩，声亦不可掩。诚以藏显，声以藏隐，故韶武之声(「声」，一作美)，韶尽善而武未尽善，听声而知之，由显以之隐也。[故]吉人凶人之言，方垣而听焉。吉必知之，不吉必知之。如闻琴而知杀心，听历代之乐而知其德，不可掩也。 
　　
　　或问道。甘泉子曰：「吾得之洪范矣，知偏党反侧作好恶之非道，则知中正矣。中正者，天下之至道也，是故无意必固我，而发皆中节，君子可以知道矣」 
　　
　　陈子宗享曰：「人者天地之心，以得其气欤？」甘泉子曰：「子之言其几矣！其几矣！由是而充之，其知道矣！是故人者也、天地也，呼吸通焉。彼以皮肤之间，何足以知人？何足以知天地？」 
　　
　　□生曰：「绝四，其圣人教人之至也乎！其正心尽[言]□□。夫四[者亡]而后心正，心正而后能尽斯言也，其□致之先乎！」 
　　
　　语叔辉、公赞、体刚，以「艮不获身不见人」之义，由不见人也，然后能有所见。 
　　
　　「[格]物则内外合一，知行并进。」未达。曰：「理无内外。」 
　　
　　孟氏之养气，其养性乎！性与气一也，示人以易见也。[改]其说曰：「气之中者性也。故其为气也，配道与义。」 
　　
　　能近取譬，近取诸身。欲立欲达，可欲之善，立人达人，扩而充之。故自近始也，譬其喻也，喻其明也，近取诸身，但明乎善。知皆立人达人，不假外求。 
　　
　　黎玺问：「举斯心加彼也，何心？」曰：「其本心乎！老老幼幼，及人之老幼；刑寡妻，至兄弟，以御家邦；皆自此心焉扩之。故知此者，其知絜矩矣乎！」 
　　
　　问薛尚谦：「圣贤之学同乎？否也？」尚谦曰：「有安勉。」曰：「有圣人之学矣，有贤人之学矣。圣人，先天之学也；贤人，后天之学也。圣人先於立诚，故拟之於乾，贤人先於修存，故拟之於坤。乾知大始，其德乎！坤作成物，其业乎！德业合，斯可配天地。」 
　　
　　古之学也必传受其大，是以知学问思辨笃行之，□□□而不离乎此也，曷谓大？曰：「天理」。 
　　
　　□者其心学乎！通乎内外，达诸天德，一以贯之。 
　　
　　□问曰：「孔门一贯之教，其惟曾子乎？」曰：「施诸群弟子□非一也，如其心事之判，则为病痿人矣。何以为至？」 
　　
　　门人有问：「圣可学欤？」曰：「可。」曰：「如之何？」曰：「在变化。士而贤，贤而圣，圣而天，变化也。今夫飞潜之类，变化则有之矣。如其学不变不化，可以人而不如飞潜乎？」曰：「孰变化之？」曰：「沈潜刚克，高明柔克，克之者其心乎！心之中正，其变化之矩也。」 
　　
　　或问曰：「昔人有言，王化行而后田可井也，然欤？」曰：「孟氏子之告齐、梁、滕君也，岂三国之王化已行乎？必先田里而后学校，仰事俯育而后驱之善，是故欲行王化者必自井田始，然非其人不行。」 
　　
　　语钟景星、陈谟、郭肇乾、黎玺曰：「汝知学之要乎？」曰：「请问焉。」曰：「其洒而落之乎！」曰：「孰谓洒落？」曰：「其廓清乎！美或窒焉，恶或窒焉，不廓清之，不足以入道。」 
　　
　　泉翁大全新论明论序 
　　
　　道之弗明也，多言蔀之也。学者弗至於圣人也，弗为画之也。夫道者，率性者也。性具於吾心，仁义礼智其大者，夫人而有之，夫人而知之，奚俟於言？是故道，内也、本也；言，外也、末也。如以言，是使人遗内而取诸外，舍本而求诸末。体认一差，本原遂失，而去道益远矣。夫珠，物之有光耀者也。以锦袭之，袭愈多而珠愈晦。以言明道，则言愈多，而道愈蔀，是以君子弗贵也。夫学者之学也，非不知吾心之有理也，幼而是人也，壮而是人也，老而是人也，而不少变。是故圣人，吾不得而见之矣；而大贤者世亦罕焉，非不知之罪也，好言而不能行者之罪也。夫不思而得，不勉而中，圣人也。未至於圣者，必思必勉矣。思也者，致知也；勉也者，力行也。致知则通，通则睿；力行则熟，熟则安，二者圣功也。斯义也，舜开之矣：「唯精」者知也，「惟一」者行也。孔子之祖述也，有曰：「学、问、思、辨、笃行」也。子思之承家也，有曰「明则诚」也。孟子之私淑也，有曰「明善诚身」也。皆斯义也。夫所谓知行者，非尽知天下之理而始行也，知斯行矣，无容二也。程子尝曰：「学者才知得是，便泰然行去。」此知行合一之道也，大哉言乎！斯其至矣。今之学者为说益繁，而叛圣益远。故定心者戒思，务学者罔行。戒思则梏於寂，其弊也塞；罔行则鹜於博，其弊也荡。自大舜以下无是道矣，无惑乎道之弗明，而人之弗圣也。予读甘泉湛子知新明论二书，而知古学之可兴也。其论以天理为学之本，以知行并进为功，以动静合一为至。纯而确，简而易，不袭於前，不诡於圣，循循可以入道，斯德言也。湛子反身践行，循理而安，非尚言者，其为此盖将有不得已焉耳！盖将有不得已焉耳！ 
　　
　　嘉靖乙酉二月庚戌杏东郭维藩书於南雍南署 
　　
　　泉翁大全新论序 
　　
　　圣贤立言，非乐於费辞，不得已也。夫圣贤岂不欲与天下相忘於无言哉？顾生民贸贸，气胜习夺，日趋於愚，而天独厚我以先觉，将恝视之，使自有余而已乎？抑亦切同胞之爱，为之一引手也。是故可以知甘泉夫子之心矣。夫子新论一编，章分凡一十有二，大要欲人体认天理，煎销习心，去意必固我之私，还光明正大之体。如鉴之脱垢，衣之就澣，焕然聿新，而进於圣贤也何有？虽然，良工斲轮，惟授之度；至於巧，虽父不得而私其子者。夫子之论，新之之规矩也。由规矩而有得焉，亦在吾人善求之而己矣。如以辞焉，吾恐买椟还珠，终身无得夫子公善之心，不亦孤乎！不佞，罔发其蕴，窃以教泽不可私，谋诸同志，期梓以广其传。因原其不得已之意，以相告云。 
　　
　　嘉靖乙酉四月辛丑门人德清蔡谨序 
　　
　　泉翁大全卷之二 
　　
　　新论 
　　
　　门人邵阳陈大章校刊 
　　
　　大中章第一凡十二章 
　　
　　道者大中，大中之则，人伦之极。物或过之，物或亏之，是故归极者稀。 
　　
　　责已者日裕，求人者日困。夫惟日裕，故天下不言而可喻；夫惟日困，故言诸天下而不信。 
　　
　　古之学者以存心为本，存之又存，入圣之门。 
　　
　　或问主一。曰：「无贰。」曰：「主一物乎？」曰：「一物则贰，心无一物。一物侵寻，乃丧其心。」 
　　
　　食息，一语默也；语默，一进退也；进退，一死生也。道无贰而已尔，故忽小者必亡大。 
　　
　　学者正心而已，心正然后义生，义生然后物各止其所而天地位。 
　　
　　不累於物欲而后气质得其正，不偏於气质而后德性得其全。虽上士不能无气质，虽下士不能无德性。上士上化，下士下化。 
　　
　　知道者为知至。知者如知盗，其改过迁善为至。是故知行无二。 
　　
　　不愧屋漏，斯可及天游衍。不愧屋漏，其乐油油；及天游衍，其行坦坦。 
　　
　　贤者寡欲，圣人无欲。寡欲之至可圣，无欲之至可天。圣则无意无必，天则无声无臭。 
　　
　　知语者知默，知进者知退，知存者知亡，知生者知死。 
　　
　　学者造乎其自然者，自然则无事矣。日月之盈亏，昼夜明晦，寒暑之往来，孰或使之？孰或止之？其自然者有不得已乎！ 
　　
　　心之生理如树在地，斯须弗存，生理索然。 
　　
　　惟学逊志，虚者受善之原；玩物丧志，塞者陷恶之端。 
　　
　　天地间阴不能不辟而为阳，阳不能不翕而为阴。是故一气之感人之心，静不能不感而为动，动不能不寂而为静，是故一体之变。合两而一，是故敬而弗失。 
　　
