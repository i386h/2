<!-- { "loadSidebar": true } -->
　　唐之文能变八代之追先汉之踪者昌黎韩氏而已河东栁氏亚之宋文人视唐为盛唯庐陵欧阳氏眉山二苏氏南丰曾氏临川王氏五家与唐二子相伯仲夫自汉东都以逮于今骎骎八百余年而合唐宋之文可称者仅七人焉则文之一事诚难矣防荆国文公才优学慱而识髙其为文也度越軰流其行卓其志坚超超富贵之外无一毫利欲之汨少壮至老死如一其为人如此其文之不易及也固宜宋政和间官局编书诸臣之文独临川集得预其列靖康之祸官书散失私集竟无完善之本弗如欧集曽集老苏大苏集之盛行于时也公絶类之英间气所生同时文人虽或意见素异尚且推尊公文口许心服毎极其至而后来卑陋之士不满其相业因并废其文此公生平所谓流俗胡于公之死后而犹然也金谿危素好古文慨公集之零落搜索诸本增补校订緫之凡若干巻比临川金陵麻沙浙西数处旧本颇为偹悉请予序其成噫公之文如天之日星地之海岳奚资于序而公相业所或不满者亦鲜究其底里何也公负盖世之名遇命世之主君臣宻契殆若菅葛主以至公至正之心欲尧舜其民臣以至公至正之心欲尧舜其君然而公之学虽慱所未明者孔孟之学也公之才虽优所未能者伊周之才也不以其所未明未能自少徒以其所已明已能自多毅然自任而不回此其蔽也一时之议公者非偏则私不惟无以开其蔽而亦何能有以惬公论防论之平而当足以定千载是非之真者其唯二程朱陆四子之言乎
　　通典序
　　古先圣人竭心思以治其天下必立法度以继其心思而贻永乆纪载尚存者书有禹贡礼有周官是已司马迁之八书班固之十志仿效禹贡周官者也以后诸史之所纪载大率皆祖迁固然各代不相联络国异家殊涣无统属至唐杜佑乃合周秦以来之法度萃为一书分食货选举职官礼乐兵刑州郡邉防九类凡二百巻名曰通典使求治之主佐治之臣志在兴礼乐修政刑者考证于此而损益之所因所草近如指掌故先哲钜儒亦有取焉不以其为记纂之书而少之也况今以时务策试进士酌古凖今尤不可以无所考证则此书宁不为有实用乎惜无善本旴守谷侯治郡之暇将崇文物精择详校锓板郡庠命直学呉漙来索序引其措意逺矣此书既成侯及一郡之士无不明习法度它日进当要路傥时有剏建而身与其间必能光辅圣君贤相制作之盛事则此书之功其有补于国家岂小防侯名嵓辅河南人
　　纲常明鉴序
　　三纲二纪人之大伦也五常之道也君为臣之纲其有分者义也父为子之纲其有亲者仁也夫为妻之纲其有别者智也长防之纪其序为礼朋友之纪其任为信之二纪者亦不出乎三纲之外何也因有父子也而有兄弟以至于宗族其先后以齿者一家之长防也因有君臣也而有上下以至于俦侣其尊卑以等者一国之长防也因有兄弟也而自同室以至于宗族其互相助益者同姓之朋友也因有上下也而自同僚以至于俦侣其互相规正者异姓之朋友也举三纲而二纪在其中故緫谓之纲常人之所以为人而异于物者以其有此纲常之道也旴江呉琢纂辑经史传记所载嘉言善行凡有系于五伦者聚为一书名曰纲常明鉴人能以此为鉴可以为人矣予喜其书之有禆于世教也于是为之题其端云
　　曾子音训序
　　夫子既没传其道者曽子子思孟子也汉书艺文志有曽子十八篇子思二十三篇孟子十一篇孟子书即今孟子七篇及赵岐所黜外书四篇是也子思子书无传焉史记孔子世家谓子思作中庸中庸果在二十三篇之内乎曽子书存者十篇而已汉戴徳取之入大戴礼记戴圣又采十篇之一入小戴礼记祭义篇中宋清江刘清之病曽子之粹言有非十篇所该别辑新曽子七篇篇分内外杂朱子识其巻首予窃玩绎惜其厘析之犹未精也意欲以论语大学孟子所有为内篇而小戴记所采大孝一篇则附于内以小戴记曽子问与内则诸篇所载为外篇而大戴记所存立事等九篇则附于外就中择其言之粗者并诸家羣书之言共为杂篇然又思之若论语若大学若孟子若小戴记人所常读曽子遗言未尝不接乎耳目是书虽不辑庸何伤惟古曽予十篇文字多缺误不可不考正豫章周逷参合诸本订其同异明其音训用志不苟可谓笃好曽氏之书者矣逷字立中醇厚愿朴少有余力工于诗今又敛工诗之华敦劬书之实其益讵可涯也防















　　呉文正集巻二十
　　钦定四库全书
　　吴文正集巻二十一
　　元　吴澄　撰
　　序
　　存古正字序
　　正书之变三俗书之变二正书者何黄帝时仓颉所造也后世谓之古文别出者谓之古文竒字厯数千年而周宣王之时变为大篆又数百年而秦始皇之时变为小篆古文大小篆三体略有改更实不相逺也故于六书之义无差殊俗书者何秦时所作书也当时取便官府吏文而已人之情喜简防而厌繁难自此以后公私通行悉用书而古初造字之义浸冺后汉许氏叔重为之嘅况距今又千载乎变而楷则惟姿媚悦目是尚岂复知有六书之义哉六书之义不明则五经之文亦晦何也五经之文古人之言也古人之言而书以后世之字字既非古则其训诂名义何从而通苟欲率天下之人而废俗书复古篆势固有所不可惟于世俗通行之字正其防画之谬讹偏旁之淆乱则虽今字而不失古义昔临卭魏公华父盖尝有意乎此而于字未能悉正也至元之季于金陵识先达李君仲和父精究字学所辑稽古韵深契予心后三十年其孙桓示存古正字一编又因稽古韵而约之者也凡华父所未及正者仲和父悉正之其有功于字学大矣而予之尊其书也非特以其与已同好也仲和讳旬金宋淳祐庚戊进士出身官至承直郎淮西节制司属官
　　篆书序
　　秦兴而篆书废汉四百年莫有能者观于汉代碑刻可见矣三国六朝间亦无闻焉唐三百年李当涂一人而已自秦丞相逮于宋初葢千年而仅有徐骑省以能继当涂自许何斯学之寥寥也宋人能篆书者颇多于唐蜀魏文靖公至今为人所称陈伯英魏公乡人也游艺之暇及此所书千文字体整防其可上晞文靖者夫陈之先世少师公于苏文忠公如大父行叅政公当朱南渡之际以诗名家咸淳季年别院省试春秋第一人伯英季父也一家文学之传不絶伯英名瑛受朝命为郡教授
　　书存古辩误韵谱题辞
　　自三仓之篇既亡仅有许氏説文解字为文字一家之宗而其义不尽得夹漈郑氏畧正一二未悉正也近时永嘉戴氏之书出六书之学始大备然俗书行世虽为士者鲜究文字之本原况非士者乎夫古之圣人作书契以代结绳所闗系岂小哉秦人苟简之政取官府之便易而有也者辈所书尔未尝以此律士甘于降为而从其书士之不尚志也由汉逮今循袭已久不容废而偏旁之讹谬当正就之中稍革讹谬而不全失颉籀斯之意其可也番昜吴正道儒官名家志在正俗书之非尝辑傍旁讹误子固嘉之今又增广其书为辨误韵谱此书倘行庶防无不识字之士矣予自少有志于斯然术业非専攻心力有不暇见有人能为予所欲为而不及为者是以喜之极而为之题辞焉
　　经传考异序
　　金谿余国辅辑经传考异以予之亦尝用力于斯也俾序其首予少时读经书疑其有误字错简处必博考详订而是正之一日有先生长者见其一二叱责曰圣经如在天之日月千古不易何可改耶汝何物小子而僣妄如此予鞠躬谢过曰父师之教敢不承乎第古书自秦火之余炎汉之初率是口授五代以前率是笔録口授者宁无语音之讹笔録者宁无字画之舛语讹字舛为经之害大矣不订正而循袭其讹舛强解凿説不防于侮圣言与予之订正也岂得已而不已者哉况一一皆有按据曰某本作某字或先儒曾有论议曰某字当作某字未尝敢自用己意防窜也先生长者不领予説予亦不能从其言而遂止然于此每兢惕谨审而不敢苟国辅老成之儒顾亦同予少时之癖而所去取不悉与同何当聚谈细细商略以归于至当之一
　　陶诗注序
　　楚三闾大夫竭其忠志欲强宗国怀王信谗踈之国事日非竟客死于秦襄王又信谗放之江南原不忍见宗国骎骎趍于亡遂沈江而死韩为秦所灭韩臣之子子房自以五世相韩散财结客为韩报讐博浪之椎不中则匿身下邳以俟时山东兵起从沛公入闗立韩公子成续韩后秦亡而楚霸王沛公于汉又杀韩成良乃辅汉灭楚而后隐去诸葛孔明初见昭烈已知贼之必亡汉而劝昭烈跨有荆益图霸业复帝室后卒偿其所言晋陶渊明自其髙祖长沙桓公为晋忠臣及桓篡逆刘豫起自布衣诛勦又灭秦灭燕挟镇主之威晋祚将易既无昭烈可辅以兴复又无髙皇可倚以报复志愿莫伸其愤闷之情往往发见于诗葢四贤者其遇时不同其为人不同而君臣之义重则其心一也子房孔明得伸其志愿者屈陶二子抑郁无聊因其情每托之空言然楚骚二十五篇解者莫能名其心自朱子作集注而原之心始得白于千载之下陶之诗人亦莫能名其心惟近世东涧汤氏略发明一二不能悉解也吾里詹天麟徧厯庐阜之东西南北则即柴桑故居访渊明遗迹考其嵗月本其事迹以注释其诗使陶公之心亦灿然明着于千载之下葢其功与朱子之注楚辞等予既悲陶公之志而嘉天麟之能发其隠秘也故为序其巻端呜呼后世有厚于君臣之义者必有适读是诗而流涕者焉
　　陶渊明集补注序
　　予尝谓楚之屈大夫韩之张司徒汉之诸葛丞相晋之陶徴士是四君子也其制行也不同其遭时也不同而其心一也一者何明君臣之义而已欲为韩而毙吕殄秦者子房也欲为汉而诛曹殄魏者孔明也虽未能尽如其心然亦略得伸其志愿矣灵均逆覩谗臣之丧国渊明坐视强臣之移国而俱末如之何也略伸志愿者其事业见于世末如之何者将没世而莫之知则不得不托之空言以泄忠愤此予所以每读屈辞陶诗而为之流涕太息也屈子之辞非借朱子之注人亦未能洞识其心陶子之诗悟者尤鲜其泊然冲澹而甘无为者安命分也其嘅然感发而欲有为者表志愿也近世惟东涧汤氏稍稍窥探其一二吾乡詹麟若麒因汤氏所注而广之考其时考其地原其序以推其意于是屈陶二子之心粲然暴白于千载之下若麟之功葢不减朱子也呜呼陶子无昭烈之可辅以图存无髙皇之可倚以复讐无可以伸其志愿而寓于诗倘使后之观之者又昧昧焉岂不重可悲也哉屈子不忍见楚之亡而先死陶子不幸见晋之亡而后死死之先后异尔易地则皆然其亦重可哀已夫晋兴宁乙丑嵗渊明生越六十有三年而卒自昔丁邜至今丙寅九百年
　　古学权舆序
　　曲礼三千今不可得而见矣小戴记首篇之首所引四言先儒以为古经之遗也句止三字意欲童幼之便于口诵也欤然礼篇中亦犹有三字为句者庐陵士刘我缀辑之附益戴记篇首之四言视陈淳安卿五字句礼诗尤驯雅并取朱子所释弟子职及一二防训通作一编其文易诵其事易行真古学之权舆矣夫
　　毁曹操庙诗序
　　夫篡逆之贼虽去之千载见其姓名犹起人恶怒庙而祀之何居山南江北道宪司巡厯至夷陵毁除冀牧曹操庙甚快人意当涂转凶悖炎精遂无光朱子尝有诗愤叹矣而斯议自掌书申屠駉发之申屠之父御史君击奸嫉恶有声駉又好读书讲闻乎义理故能啓其长为是举也诸君子喜谈而乐道之宜哉
　　苍山曾氏诗评序
