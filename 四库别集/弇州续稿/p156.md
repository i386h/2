<!-- { "loadSidebar": true } -->
　　万厯初一御史上书言事忤旨夺职归而曰吾编氓也即自称吴氓云既病剧而谓其友人曰死幸呼我为民御史友人者王叔承也于是叔承草为民御史状而属余传之为民御史者胡涍字原荆世为常之无锡人其先有儒行而隐耕独其王父良佩与父赠御史君观隐酒赠君之与伯兄暨兄之子皆夭于是胡有三节妇而君之母封孺人阚独以明淑称甚爱君而诲束之君少颖秀所授书辄诵弱冠补邑诸生娶于浦后封如阚浦有母而嫠亦来依君君虽为诸生负儁声然家以食四嫠故贫即阚姑妇拮据理生不能给而嫠之长者赵数责甘毳于阚君乃行馆夫已氏束修之羡得少缗钱时时佐赵共又不给君泣呼天曰奈何阙室长者共又独劳母心耶然君亦不废学遂举乡荐成进士矣会有诏选庻吉士读中秘书人以谓君君笑曰庻吉士文弗及程出而给事御史令课吏高等则入而给事御史吾文而出乎将以吏入乎等耳令能徳于民胜于是通州进士顾某意与君合曰且以试笔札费沽酒共醉耳君之谒选得永丰令初莅令而史白廨舍敝当治君笑谓治费云何立召工而授之筭率减十九有构讼者君按情重轻丽法而小寛之顾购得其主文者诮曰汝筴讼之利而不筴讼之害也以三木囊其颈匝月曰尽此曹庭稍空矣邑多荐绅大夫君抑之不使食齐民而造请酬酢必以礼当受赋君必投谒谢谓令不敢以法加贤者顾诸公之谓何诸公人人悦输恐后也客过邑故为怪衣冠抵掌甚口君阳过从与语得其状立抉其妄出诸境有诮君胡草草者君笑弗答也客寻用宿驵盗事发他邑君乃曰盗而衣冠吾不失之彼衣冠而盗将奈我何君为令七月而丁母阚忧去官士民遮拥不得去立生祠祀之时有成御史荐诸朝且曰七月荐非例也能取诸三载以加七月者谁乎服除补安福令满岁入觐仅数舍而装竭贷故人得二十金乃成行所报谢诸公取成礼而已人亦无敢望之君之治安福其操舍大率仿治永丰而加以文彩安福荐绅大夫不啻倍蓰至燕中成巷其交口誉君若一而君闻不怿曰吾得之安福荐绅大夫声甚不若向者永丰得之耆老女孺声也尚书以尺一召君试监察御史君试御史治东城戚畹缇骑家惴惴相戒毋犯君琅珰而君所上书有所侵中贵人语报闻君每朝中贵人辄目摄之曰是悍御史耶小迟去我曹当见鱼肉而红星犯禁垣君时已得按辽左乃上书言事事颇及宫壸君大约谓今天子方幼冲慈宁能摄之欲以彤史见忠而中贵人指摘有所讥切几丽大辟辅臣宛曲解救乃削籍罢为民君从户部给繻出跨一驴都门客争劳之曰御史也而民虽然眞御史哉一中贵人沃之酒以好罽衫强被君背曰毋谓我曹无人即从君死不难也君之为诸生固已任侠赴人之急甚于已而自御史罢归其自喜为侠益甚诸微时有德于君者君弗忘也君所为德于人及以事见君郄者君如弗有已监司守令严重君干旄溢委巷间君不能一一报谢而所觏弗当意或面责之又数数为戚故醳寃滞寛徭役听者外夺君勉为解去然其中不无少望诸受君恩愕意外且无可复偿姑秘之而傍伺窥觊者有所请而君不能尽应则持君迹以修毁君夷然弗屑也君故宦薄而又喜侠不能无挫产顾其于伦常愈笃母阚殁而存嫠者姆赵丘嫂钱所以事之如阚会浦孺人有怠色君不获已乃若示废箸者而岁入额米五十石以共二嫠即亡岁亡废也妹适李生而夭有一女毋女者君谓嫂钱姑女之及长嫁女如已女李生窭君时时赒之稍不给则以詈报君君好谓即詈我我必以赒报君既用宗戚故见窭而至于客则心好苟一技名当君者亦折节兄事之舍馆传餐侍酒竟夕不倦其所尤善即叔承舍中儿每谓人吾见主君犹嘻嘻见王郎自色栗也君素趫轻饶膂力尝道晋陵醉后舟出观白龙横堕水且濡矣忽矫起蹈空上观者数百人咸异之君为御史而顾生以觐入与君饮适掉臂曰吾臂任御史君跃而立顾生臂曰御史足定何如令臂尝与客游匡庐秦余诸山客方饮山趾睥睨间君已独身取间道陵巉巗而登箭阙握冻雪下劳客矣君归而于呉越诸名胜靡所不究梅时玄墓菊时娄江桃花时蟠螭芙蓉时西湖术时菁山葛仙井杨梅时光福樱桃时北固山以至太湖月钱塘潮虞山拂水呉淞海探华阳善权张公诸洞吊泰伯延陵春申伍胥范蠡要离伯鸾遗迹陟龙池巗观虎鬬金山呼鼋食及网鲥鱼作鲙间手采菠薐荠甲石耳芼羮爼佐饮若惠山梁溪园则几席之矣君所适毋问主其主耳君名逢迎恐后即毋论主其舍人子圃丁煮茗焚香前拥曰我公来耶君亦袖缗钱见輙劳之以至城门候即丙夜悬筦待曰稍迟立我公则俗矣君以好客故益窘益贷债债家不忍迫之而君亦不忍负乃别从姻故起债债端无穷而产遂大挫计无所复之则姑托酒与肉以至竟死君死时仅四十有六也其罢御史以民称者八年天下既高君之节而始疑君者徐察君之秉介不食私而终信之日夜兾公复召用而御史李学颜以疏荐君佹得罪用是荐者沮止然君絶不以为意君读书好涉猎大义弗肯竟其为文辞隽朗饶意趣书法亦遒逸所著有采眞集若干巻
　　
　　王子曰叔承之状君垂万言其什八在侠十二在政行夫侠者季剧之流闾里雄耳乌足以名胡君叔承又言君喜佛事当殁之前数日与陈氏子度胡桥遇鹑衣僧胸前垂绣八卦嚢以梵字一赫蹏授君曰视之君笑弗视曰吾事去矣视何为僧亦笑竟去曰不视亦得殁之未一月而有胡僧持枇杷石一鹦鹉螺一寘柩前讽呗移时去竟莫可踪迹也客游惠山泉亭者遥见君幅巾行咏入黄公磵怪之曰吾闻胡君病今乃已耶则君之前殁一日也唉亦异矣吾闻夫夫子不语怪然征之君乡人而信故记之夫以君之慷慨论天下大体得意外以终死天下能惜之而不能举其语尤可叹也然以君之遘竒证或幽或显浅智又乌能倪也
　　
　　许本中传
　　
　　许本中者名和歙人也其先四岳以功世世有国封至汉晋而修业僊道显名者数十百辈而转徙于歙之东郭者最盛其指几以万计而大司成国最贤有声本中其从子行也而齿尊始本中之尚少而其父纯斋翁内贤之俾肄举子业则善举子业试小挫移之诗则善诗已弃之贾则又善贾凡贾四十年而后成其产大饶积逾于旧十倍旦日慷慨谓西郭之许曰吾何忍若独食贫夫陶朱公何人也十九年之中而三致千金再分散与贫交疏昆弟而谓我不能请得而勉焉虽然若何所自出也今吾许之先庙夷于社偶而市嚣迩之瑚簋亡所托不腆牲牷以共簿正而不恒继其何有于若乃损其槖得千八百金尽収庙傍舍而新之已复损二百金置祀田俾许氏之当为宗子而谨者司之伏臈无阙烝矣始庙成而神道狭其傍本中室也许氏之老谋且拓而难之曰吾歙稠居鳞栉尺地尺金是不可以复溷本中本中觉而毁室之楹可二十以除道而坊其口曰高阳里高阳者许望也本中乃喜曰可逮下矣遂损千五百金置义田畒七十而竒置义舍楹七十而竒以居许之贫老孤独靡恃者而食之月受米五斗孟冬以量受衣絮年五十加薪炭已又推其邸舍六计岁入缗钱可三十千以五千资不能婚者二千资不能葬者治义塾邸之右待不能束修者义阡郭之东待不能窀穸者自是歙人兴而为施予徃徃以义声归本中而本中亦自偷快曰我何人也而敢加陶朱公公不为制故再散千金而再尽之我一散而割资不能半而许之指迄今无食贫者为制故也本中恂恂朴茂人也孝友自天性其诸义事多称父遗指行之父有子本中而糓而（阙）三矣且死而复有子曰穉欲勿举本中跽固请曰大人岂以和不任孤耶父乃已本中抚穉而教之为郡诸生有名本中年七十四尚壮然无子以榖之子景星复用赀郎格得光禄署丞
　　
　　赞曰吾闻之叶生云尔夫太史公之传游侠货殖津津乎言之曰人富而仁义附焉又曰何知仁义已向其利者为有德葢内伤其贫欲行仁义不偶而成腐也然其叙致猗顿乌倮程卓刁任之徒挟筴握筭以笼天下利而鲁朱家之乘不过軥牛剧孟不能余十金财郭解訾不中徙顾所全活贤杰少亦以百数其衣食徧天下毋觖望夫游侠不传取而货殖不传予乃知其性诚各好之彼仁义者何尝舍贫附富也虽然若本中者可谓仁义附者也夫许故侯裔也千甔之酱千钧之鲍其人称素封本中富而许之指鲜食贫者夫岂唯素封以比公族采食可也大司成国者今太史公传成而试以请裁焉
　　
　　范母王太孺人传
　　
　　王子曰余读功令至旌搉节谊事未尝不再三叹也夫始寡而过三十者弗及格谓易也终寡而未五十者弗及格谓难保也有子而推一命荣者弗及格谓贵有力也乃及格矣而守令不为请部使者不为陈则非明主所以章阐阴教意也葢余与松江司理范君介儒善而得其所称母王太孺人事者而愈有慨焉太孺人筓而适赠司理公时赠公之父功曹公蚤丧独母李与生母孟存抗节相砥砺而太孺人夔夔事之均得其欢心当是时赠公以诺闻里中户屦恒满酒食以不时问而太孺人立应之毋爽二母间相语是妇也将不特称为顺吾儿孝所繇树矣而母孟病卒赠公以毁瘁故亦卒太孺人有二孤其长者仅垂髫寻亦卒而独司理在甫踰朞太孺人乃仰天恸曰吾夫子蚤不禄幸立于吾姑而吾子又不禄吾何藉以生且吾为死者死则死之于是姑李强削悲而慰曰而不见而姑乎而姑之称未亡人生二十二年耳而夫之在襁则四月也而姑不即以殉沟渎而备尝百艰以有兹日若今长六岁仲之视而夫亦差长且其产也有绶蛇出而应移灶占天其或者更吾门乎夫为死者死则死之为生者生则不可以死太孺人乃起谢久之代李治家秉李素严至是益过为督谪欲以观太孺人而太孺人益过为恭敬其治脯修饭羮朝脯荐如婢子闾左有睥睨家人产者假邑更徭倍需其缗钱太孺人辄予之不校或谓弗予便太孺人曰儿犹未立也彼力不能蚕食我南畆耶吾寜能禁彼之睥睨自是家渐旁落而司理之就外傅进为诸生其膏油束修费咸自太孺人机杼中出矣李后竟以节得考寿终太孺人易戚兼焉迨司理成进士叅佐雄郡以文学政事称既满考赠赠公如其官太孺人封为太孺人
　　
　　王子曰余闻之天子予太孺人命所以称扬隐德至矣是将昭天地垂百世奚所藉旌为虽然大母李则何寥寥也夫岂独司土者之责发濳阐幽是在司理矣是在司理矣
　　
　　邓太史传
　　
