<!-- { "loadSidebar": true } -->
【铭文】郡君王氏，太原祁人也。祖长逸，幽州刺史。岸宇孤秀，风神独拔。父」安祖，冯翊太守。器分中和，仪量闲整。郡君禀质世绪，独绝幽华，爰」自胜衣，察人识物。裾袖微动，玉室俟以增光；雕佩乍离，韵响遒而」更合。鄙吟咏之工，懃组纴之事。至于抟黍将移，尸鸠已集，百乘迭」暵，六礼相辉，柔顺接下，孝于奉上。郡君是沧州刺史高公之妻也。」公讳建，字兴国，勃海条县人，神武皇帝再从弟。年初志学，许以」大成，弹冠膺命，果资远略。中兴初，除马场大都督，寻转武卫将军」散骑常侍，又迁骠骑将军太府卿，寻除齐州刺史。武定中，侯景叛」逆，侵扰韩郑。敕公令镇北豫子城。西南涤荡，赖公之力。复除沧州」刺史。公痾疹岁侵，燕邗未寄，以天保六年三月薨于晋阳。至武平」四年十月诏赠云：故骠骑将军沧州刺史高建，风宇明畅，器识」标举，任在先朝，效宣内外，方申宠寄，早从运往，言念周亲，载怀伤」悼。可赠使持节都督冀幽安三州诸军事开府仪同三司太常卿」冀州刺史。郡君冀灵期可保，大猷方申，岂谓逝水不留，奄违人世。」春秋六十六，以武平四年四月薨于修义里。至其年十月诏赠」云：故沧州刺史高建之妻王氏，高门挺载，备礼言归，妇德母仪，声」流闺阈，夜川不息，相寻运往，慎终追宠，特宜优命。可赠夏州金明」郡君。仍以武平四年岁次癸巳十月癸巳朔十七日已酉祔葬于」邺城西北之旧茔。天地无穷，川原可久，勒石幽埏，冀传不朽。乃为」铭曰：」帷坤播祉，降道为神，开符表德，献礼称仁。芳猷永固，秀彩弥珍。珠」曰随侯，宝言卞氏，工超组织，训嗤临水，琬琰未方，价尊可比。非师」非保，启自天成，慈和体润，孝友唯贞，内蓄外显，玉质金声。白驹忽」远，黄鸟云飞，两楹始梦，百祀催期，佳城乃立，大隧言归。?轮祖辙，」望垄悲伤，幽幽泉石，冥冥夜房，攸哉地久，邈矣天长。据《汉魏南北朝墓志集释》
【志盖】齐开府」仆射赫」连公铭
【铭文】齐故侍中车骑大将军开府仪同三司左仆射吏部尚书太常卿食贝丘县干赫连公墓志」公讳子悦，字士忻，化政代名，人自文命开大帝之基，淳维作引弓之长。冲源与带地争流，高峰」与并天比峻。高祖勃勃，气笼朔野，群俗宗推，遂有正朔，郁为大夏。曾祖伦，夏帝之第四子，酒泉」王太尉录尚书。祖豆勿于，知机其神，来宾魏室，频牧雄州，大开书社。父仪同三司豳恒二州刺」史。君雅道神猷，邈乎出类，积善之应，实挺异人。公秉文经武之业，陶治埏埴之绪，筦簟仁义，苑」囿慈和，似丛竹之生筠，媲金山之铣出。起家为征南府长史。公心悬明镜，策若涌泉，锋锷横生，」动应利用。加奉车都尉，寻除济州城扃参军。扶摇将举，悬识二冥之心；照庑初陈，已表连城之」价。后值圣贤龙战，玄黄落野，汉帝取子房之年，魏后得奉孝之岁。公缓颊一谈，俄看前膝，若手」在身，如石投水。除征虏将军西南道行台郎中，复徙东南道大行台右丞。于时元帅虽在，我应」筹划。军有奇正，灶或增减，随机变化，动合孙吴。其年转左丞。军还，徙安东将军定州长史。于时」秦陇妖伪，窃据洛水，骚彼下民，精魂莫守。高祖以良策在人，师不贵众，急驲追我，还为左丞。」公一入辕门，行谋樽俎，未徙堂阴，狡徒桑落。除开府长史，寻兼吏部郎中，仍转林虑太守，除京」畿长史。公明闲簿领，剖析如流，曾未崇朝，丝绳并解。世宗总行台之任，转公为右丞，寻徙征」西将军临漳令。又与中书令邢子才，梁州刺史魏收议撰新令。徙勃海太守，转阳州刺史，寻征」为将作大匠，加车骑大将军，除廷尉卿。公丹笔在手，必即天心。于定国哀蠲取断，张释之正直」是剖，比我平●，顜犹画一。除南青州刺史。还京，除御史中丞。公一居专席，百司翘悚，肃我王度，」如玉如金。仍徙五兵尚书，食临邑县干，夏州大中正仪同三司；又除使持节都督郑州诸军事」郑州刺史，又除都官尚书；寻加开府，乃行北豫州事；征还本司，改食贝丘县干。朝廷以卢毓山寿，誉流任举，毛玠陈矫，声着选曹，望古俦今，高论攸在，遂诏公兼吏部尚书。公激浊扬清，搜」奇简异，草莱必进，管库无遗。武平二年除太常卿。其年十月，周人请和，仍以本官除使持节侍」中骋周使主。公高轩喻蜀，长缨出关，辩若悬河，思侔云雨。声教于是西临，秦兵不敢东向。反邺，」除左光禄大夫。夫其性灵淳粹，节概清雅，履义基礼，怀仁种德，西京取类，共君倩以同规；东都」访侣，与慈明而比操。持雄守雌，在益能损，达人后己，渊嘿雷声。及资父事君，尽忠磬节，临冰自」慎，色斯后举，岁暮含贞，疾风转劲。易俗有术，不关锺鼓之声；养民以礼，岂藉瑚琏之器。加以笃」好玄门，雅怀空寂，嗟白驹之易逝，惜玄炭之难留。皮纸骨笔，殷懃而未巳；践称投林，庶讥而不」歇。逮龙服华身，熊车雷道，奇客罗庭，胜交满室，宫高志下，在峻不巅。方欲扈金舆于岱岳，观玉」检于梁甫，锺鸣漏尽，岁迫时催，俄随运往，奄辞世上。以武平四年八月二十四日薨于邺都里」舍，春秋七十三。诏赠使持节都督晋建二州诸军事晋州刺史尚书左仆射开府仪同三司，」将军如故。谥□□公礼也。即以其年岁次癸巳十一月癸亥朔二十三日乙酉迁措于邺城西」南十五里所。金石不朽，丹青易灭，嗟矣后人，式瞻盛烈。乃为铭曰：」金行沦圯，水王未袭，聪勒狂飞，苻姚鸟集。大人虎变，朔野雄立，福禄攸降，部落斯缉。嗣君明叡，」见机不待，南运图溟，东流归海。假我名位，出朝入宰，龙剑生风，虫衣扬彩。珠生神水，玉出灵昆，」哲人挺秀，复踵高门。质怀金锡，气发兰荪，言方缋锦，复比衢樽。弓旌萃止，衣冠从职，扣则锺声，」?之玉色。诜诜僚友，来仰正直，武帐频趋，文昌屡陟。天生王佐，自是其人，英规述圣，雄略兼神。」出拥麾传，入驾班轮，盛德不已，晖光日新。千岁有食，百年恨少，命也不还，平生遂了。途嘶白骥，」风扬素旐，长归夜台，冥冥莫晓。北京图书馆藏拓
【志盖】阙
【铭文】齐故通直散骑常侍赠开府仪同三司太常卿高君墓志铭」君讳僧护，字世公，勃海条人也。七庙玄菟」府君八世孙。导源姜水，播德于唐朝，忠烈」匡周，垂芳于齐国。祖太师太尉公，录尚书」晋州刺史城皋王。父司徒公，录尚书领军」大将军并州刺史淮阴王。君禀异挺生，资」灵积善。机惠辨悟，意等让梨。孝性自天，有」如怀橘。父王偏所钟爱，呈上每见称奇。」故早预周行，幼加显职。岂其天不与善，歼」我神童。奥以大齐武平四年十一月遘疾」薨于京师。时年六岁。窆于邺城西紫陌河」之北七里。恐谷徙川移，乃为铭曰：」帝源浩瀚，岳胤隆崇，精灵感降，弱播宏融。」冀保颐寿，世袭才雄，岂其朝露，神化如□。」悲及朝野，叹感紫宫，聊镌盛烈，永扇无穷。北京大学图书馆藏拓
【志盖】齐故开」府仪同」云公铭
【铭文】公讳荣，字显乐，朔方人也。昔栉风沐雨，大业禀于帝图；疏河导源，叹」嗟仲尼之口。波流于是浩污，根叶所以郁盘。连天徽赫，难得而称焉。」大夏武皇帝，君之五世祖。曾祖那勿黎，大夏七兵尚书。嘱家国失」德，众畔民离，舍彼危邦，言归乐土。入魏为北部莫弗，藏姓为口豆连」氏，汉言云也。父库堆，仪同太常卿朔州刺史。被物如神，郡国兴太平」之讼。公气协干象，灵禀山川，少怀脱略，小道弗窥，粗阅六奇之旨，羞」为一夫之业。且复家本朔方，往来燕蓟，望胡桑如动思，涉寒水以增」怀。志在功名，心存跃马。及魏道凌迟，九区靡沸，壮士轻身之日，君子」殉义之秋。嘱神武皇帝跃潜渊之鳞，应出震之录，蹈机握杼，将织」八纮。遂以公为帐内都督，迁征虏将军、中散大夫，又除抚军将军、敷」城县开国子，食邑五百户。同汉高之樊相，比魏武之许侯。典禁帷幄，」实为心旅。仍除直荡正都督，食高唐县干，重封永宁县开国侯。昔马」援勋重，始号伏波，韩增宠高，止封龙额，我之功也，乃实加焉。又除假」仪同三司、岐州刺史。其地西接寇场，南临伪境，刁斗不息，钾冑是衣。」君御之以武，怀之以德。弃戚到戈，襁负而至。又除仪同三司、平原县」开国公。应兹台宿，调理阴阳，百姓富安，千城蒙赖。加开府仪同三司、」西中大都督、西中郎将。当方穷龟鹄之寿，尽身世之华，岂谓积善无」征，奄摧良木。以武平四年十月九日薨于西中府，春秋七十。痛悼」皇情，爰下哀诏，赠赵安平三州诸军事赵州刺史中书令，余如故。」至五年正月十日厝于邺城西廿五里。乌呼，羽陵之简，既缺而不存」存；驎阁之图，亦征漫其难久。若不凭诸琬琰，寄此夜台，何以播我休」音，传于来世者欤？乃为铭曰：」洪基秀峙，云构岧峣，世有明德，传诸雅谣。克昌厥胤，实为民俊，坐卧」廉虚，衣裳礼信。其如宝璧，更同瑜瑾，大人授手，我亦濡足。自北俎南，」驱驰骥騄，一沾云雨，光华九族，裂壤分星，锵金响玉。方隆天爵，极此」遐龄。如何不吊，奄次佳城，薤哥幽噎，宰树萋菁，悲哉万古，傥睹斯铭。北京大学图书馆藏拓
【志盖】阙
