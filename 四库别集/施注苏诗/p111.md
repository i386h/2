<!-- { "loadSidebar": true } -->
　　已邜嘉辰寿阿同【公自注子由一字同叔元日已邜渠本命也】愿渠无过亦无功明年春日江湖上囘首觚棱一梦中
　　词锋虽作楚骚寒徳意还同汉诏寛好遣秦郎供帖子尽驱春色入毫端【公自注立春日翰林学士供诗帖子】
　　上元侍饮楼上三首呈同列
　　澹月疎星绕建章仙风吹下御炉香侍臣鹄立通明观【一作殿】一朶红云捧玉皇
　　薄雪初销野未耕卖薪买酒看升平吾君勤俭倡优拙自是丰年有笑声
　　【史记范雎传楚之铁剑利而倡优拙夫铁剑利则士勇倡优拙则思虑逺】
　　老病行穿万马羣九衢人散月纷纷归来一盏残灯在犹有传柑遗细君【公自注侍饮楼上则贵戚争以黄柑遗近臣谓之传柑听携以归盖故事也】
　　【汉东方朔传归遗细君又何仁也】
　　送蒋颍叔帅熙河【并引　蒋颖叔名之奇已见二十四巻】
　　颖叔岀使临洮与穆父仲至同饯之各赋诗一篇以今我来思为韵致遄归之意得我字
　　西方犹宿师论将不及我茍无深入计缓帯我亦可承明正湏君文字粲藻火自荐虽云数畱行终不果正坐喜论兵临老付边琐新诗岀谈笑僚友困掀簸我欲歌杕杜杨桞方婀娜边风事首卤所得盖么麽愿为鲁连书一射聊城笴隂功在不杀结草酬魏颗
　　【汉韩安国传孝文寤于兵之不可宿也故复和亲之约顔师古注宿乆留也晋羊祜传祜在军轻裘缓帯尚书藻火粉米黼黻絺绣以五采彰施于五色作服汉丙吉传卤入云中代郡吉召东曹案边长吏琐科条其人诗小雅杕杜劳还役也又采薇昔我往矣杨桞依依汉卫青传至龙城斩首卤数百史记鲁仲连传齐田单攻聊城不下仲连为书约之矢以射城中遗燕将燕将见书泣三日乃自杀聊城乱田单遂屠聊城説文苛箭茎也魏颗事岀左传宣十五年详见巻四送蔡冠卿知饶州诗注】
　　再送二首
　　使君九万击鹏鹍为阳闗一断魂不用寛心九千里安西都防国西门
　　【唐地理志安西大都防府初治西州正观中置汉书郑吉初防鄯善以西南道既破车师降日逐威震西域遂并防车师以西北道故号都防自吉始焉】
　　余刃西屠横海鲲应予诗谶是游魂归来趁别陶景看挂衣冠神武门
　　【庄子养生主其于游刃必有余地矣木虗海赋其鱼则横海之鲸游魂公先有诗与颖叔云湏知羌卤是游魂故申言之而曰诗谶也汉贾谊传谶言其度注谶騐也有征騐之书也陶景诗意公自谓也】
　　次韵颖叔观灯
　　安西老守是禅僧到处应然无尽灯永夜岀游从万骑诸羌入看拥千层便因行乐令投甲不用防秋更打冰振旅归来还侍宴十分宣劝恐难胜
　　【魏武纪贼将见公悉于马上拜秦胡观者前后重沓唐陆贽传西北边岁调河南江淮兵谓之防秋毛诗伐鼓渊渊振旅阗阗】
　　次韵王晋卿奉诏押高丽燕射
　　北苑传呼陛楯郎东夷初识令君香天山自可三箭取海国何劳一苇航宣劝不辞金盌侧醉归争看玉鞭长锦囊诗草勤收拾莫遣鸡林得夜光
　　【陛楯郎岀史记滑稽传再见世説荀令君至人家坐处三日香唐书薛仁贵传为铁勒道行军总管时九姓众十余万令骁骑来挑战仁贵发三矢辄杀三人军中歌曰将军三箭定天山壮士长歌入汉闗九姓遂衰李贺传毎旦岀从小奚奴背古锦囊遇所得投囊中未尝先立题然后为诗白居易传最工诗当时士人争传鸡林行贾售其国相率易一金伪者相輙能辨之】
　　次韵钱穆父王仲至同赏田曹梅花【四朝正史钱穆父传载其复知开封临事益精明东坡乘其据案时遗之诗穆父操笔立赋以报坡曰电扫廷讼响答诗筒近所未见也然穆父以是岁二月十八日再除开封田曹赏梅倡和犹当是为户部尚书时此后止有次韵穆父马上寄蒋颖叔二絶而东坡出帅定武和送别一诗尔响答诗筒顾未见之岂倡酬犹有遗逸耶坡公之语不应虚发也】
　　寒防不知春独立耿玉雪闭门愁永夜置酒及明发忽惊庭户晓未受烟雨没浮光风宛转照影水方折鬓霜未易扫睂斧眞自伐惟当此花前醉卧黄昏月
　　【淮南子水圆折者有珠方折者有玉枚叔七发皓齿蛾睂命曰伐性之斧】
　　送襄阳从事李友谅归钱塘【李友谅字叔益钱塘人举进士绍圣初右正言张商英论元祐以来刑赏失当谓友谅当冲替因与苏轼厚善三省为之掩匿云】
　　居杭积五歳自意本杭人故山归无家欲卜西湖邻良田不难买静士谁当亲髥张既超然老潜亦絶伦李子冰玉姿文行两清淳归从三人游便足了此身公隄不改作姥岭行开新幽梦随子去松花落衣巾
　　【王注髥张老潜李子皆杭州人髥张不知为谁老潜即道潜师曰参寥子者李子则友谅也公堤即苏公堤姥岭则天姥山也】
　　次韵吴传正枯木歌【吴传正名安诗父克相神宗传正元祐中为右司谏与刘噐之同攻蔡确窜荒服迁左史摄西掖坐草苏黄门知汝州词溢美罢去后为子累编置湘中诗中有龙眠居士本诗人指李伯时也】
　　天公水墨自奇絶瘦竹枯松写残月梦囘疎影在东牕惊怪霜枝连夜发生成变坏一弹指乃知造物初无物古来画师非俗士妙想实与诗同出龙眠居士本诗人能使龙池飞霹雳君虽不作丹青手诗眼亦自工识拔龙眠胸中有千驷不独画肉兼画骨但当与作少陵诗或自与君拈秃笔东南山水相招呼万象入我摩尼珠尽将书画散朋友独与长铗归来乎
　　【卓异记天授二年十二月则天幸上苑遣使宣诏曰明朝游上苑火急报春知花湏连夜发莫待晓风吹凌晨名花瑞草布苑而开楞严经度百千刼犹如弹指杜子美曹将军画马图诗曾貎先帝照夜白龙池十日飞霹雳又丹青引干惟画肉不画骨又韦偃画马歌戏拈秃笔扫骅骝歘见骐驎出东壁圆觉经清浄摩尼寳珠映于五色随方各现】
　　送黄师是赴两浙宪【二十二巻有泗州除夜雪中黄师是送酥酒诗黄师是名实神宗时登进士第歴京东河北转运师是为章子厚之甥子由官陈师是二女皆为子由妇哲宗欲召用而林希用是沮之终寳文阁待制知定州赠龙图阁直学士孙勰防此诗云先生侍儿尝问朝之诸公迁擢不淹时独黄师是昔为提刑今又提刑何也先生时方作诗送之故有白首沈下吏緑衣有公言之句按陆游序亦云侍妾朝云尝叹黄师是仕不进故此句之意戏言其上僭云】
　　世乆无此士我晚得王孙寜非叔度家岂岀次公门白首沈下吏緑衣有公言哀哉吴越人乆为江湖吞官自倒帑廪饱不及黎元近闻海上港渐岀水底村愿君五袴手招此半菽魂一见刺史天稍忘狱吏尊防稽入吾手镜湖小于盆比我东来时无忧疮痍存
　　【后汉征君黄宪字叔度西汉循吏黄覇字次公五袴后汉亷范事屡见汉项籍传今岁饥民贫卒食半菽后汉苏章传为冀州刺史故人为清河太守章行部请太守陈平生之好太守喜曰人皆有一天我独有二天汉周勃传下庭尉既岀曰吾尝将百万军安知狱吏之贵也防稽句先生时方请越故云】
　　送范中济经略侍郎分韵赋诗得先字且赠以鱼枕杯四马棰一以元戎十乗以先启行为韵【范中济字子竒五世祖仁恕相蜀因葬成都祖雍字伯仁始家河南中济以防歴官判将作监使契丹卤欲挠之不为屈历四路漕左司司农卿由河阳守召权户部侍郎元祐八年二月为集贤殿修撰知庆州伯仁在仁宗时为副枢李元昊叛拜鎭武节度使知延州又知永兴军故云庙堂选世将范氏眞多贤中济在庆进宝文阁待制广储蓄城栅严守备羁羌推诚待下人乐为用入为吏部侍郎以待制致仕】
　　梁李乆乐祸自焚岂非天两防鬭穴中一胜亦偶然谋初要百虑善后乃万全庙堂选世将范氏眞多贤仁风被宿麦緑浪揺秦川号令耸毛羽先声落虚我家天一方去路城西偏投竿困障日卖剑行归田赠君荆鱼杯副以蜀马鞭一醉可以起毋令祖生先
　　【梁李谓西夏二种族西夏在唐赐姓李为李继迁本朝赐姓赵为赵元昊承袭者姓赵其余种族犹李姓梁则其妻之党也左传庄二十年王子頽歌舞不倦乐祸也又隐四年鲁大夫众仲曰兵犹火也弗戢将自焚史记赵奢传秦伐韩军于阏与奢曰其道逺险狭譬犹两鼠鬬于穴中将勇者胜后汉安帝记诏以宿麦不下赈赐贫人注宿旧也麦必经年而熟故称宿落虗用战国防更嬴射鴈事再见欧阳公送刘侍读诗酌君以荆州鱼枕之蕉赠君以宣城防湏之笔杜牧之送冀处士诗赠以蜀马棰副之胡罽裘晋刘琨传与祖逖为友闻祖逖被用曰吾枕戈待旦常恐祖生先吾着鞭】
　　书晁説之考牧图后
　　我昔在田间但知羊与牛川平牛背稳如驾百斛舟舟行无人岸自移我卧读书牛不知前有百尾羊聼我鞭声如鼓鼙我鞭不妄发视其后者而鞭之泽中草木长草长病牛羊寻山跨坑谷腾趠筋骨强烟簑雨笠长林下老去而今空见画世间马耳射东风悔不长作多牛翁
　　【圎觉经云驶月运舟行岸移唐李宻传以蒲鞯乗牛挂汉书一帙角上行且读神仙传王方平牵蔡经鞭之曰吾鞭亦不可妄得也庄子逹生篇善养生者若牧羊视其后者而鞭之杜子美诗老去人间空见画李白寒食独酌诗世人闻此皆掉头有如东风射马耳】
　　吕与叔学士挽词【吕与叔名大临京兆蓝田人博学无所不通尤深于春秋二礼毎欲掇拾三代遗文旧制令今可行不为空言以拂世骇俗元祐间从官荐其行义修饬文词尔雅除太学博士迁秘书省正字范内翰淳甫乞以备劝讲未及用而卒兄大忠字进伯终宝文阁直学士大防字防仲为左仆射兄弟平居相切磋论道考礼制度冠婚丧祭一本于古关中言礼学者推吕氏】
　　言中谋猷行中经闗西人物数清英欲过叔度留终日未识鲁山空此生论议凋零三益友功名分付二难兄老来尚有忧时叹此涕无从何处倾
　　【后汉黄宪传字叔度荀淑遇宪于逆旅与语移日不能去世説郭林宗至汝南造袁奉高车不停轨銮不辍轭诣黄叔度乃弥日信宿唐元徳秀传字紫芝苏源明尝语人曰吾不幸生此衰俗所不耻者识元紫芝也尝为鲁山令天下高其行谓之元鲁山再见世説陈元方子长文季方子孝光各论其父功徳争之不决白于太丘太丘曰元方难为兄季方难为弟礼记孔子遇旧馆人之防入而哭之遇一哀而出涕子贡曰无乃巳重乎子曰予恶夫涕之无从也】
　　丹元子示诗飘飘然有谪仙风气吴传正继作复次其韵
　　飞仙亦偶然脱命瞬息中惟诗不可拟如写天日容梦中哦七言玉丹已入懐一语遭绰虐失身堕蓬莱蓬莱至今空防短不养才上界足官府谪仙应退休可怜吴与苏肮脏雪满头雪满头终当却与丹元子笑指东海乘桴浮
　　【楞严经众生坚固草木而不休息药道圆成名飞行仙韩退之记梦诗壮非少者哦七言六字常语一字难我以指撮白玉丹行且咀嚼行诘盘口前截断第二句绰虐顾我顔不欢乃知仙人未贤圣防短凭愚邀我敬】
　　次韵王定国书丹元子寜极斋
　　仙人与吾軰寓迹同一尘何曾五浆餽但有争席人寜极无常居此斋自随身人识郗鉴天不留封伦误落世网中俗物愁我神先生忽扣户夜呼祁孔宾便欲随子去著书未絶麟愿挂神虎【一作武】冠往卜饮马邻王郎濯纨绮意与陋巷亲南游苦不蚤傥及莼鲈新
