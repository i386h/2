<!-- { "loadSidebar": true } -->
　　云栖在五云山下，篮舆行竹树中，七八里始到，奥僻非常，莲池和尚栖止处也。莲池戒律精严，于道虽不大彻，然不为无所见者。至于单提念佛一门，则尤为直捷简要，六个字中，旋天转地，何劳捏目更趋狂解，然则虽谓莲池一无所悟可也。一无所悟，是真阿弥，请急着眼。
　　李流芳《云栖春雪图跋》：
　　余春夏秋常在西湖，但未见寒山而归。甲辰，同二王参云栖。时已二月，大雪盈尺。出赤山步，一路琼枝玉干，披拂照曜。望江南?山，皑皑云端，尤可爱也。庚戌秋，与白民看雪两堤。余既归，白民独留，迟雪至腊尽。是岁竟无雪，怏怏而返。世间事各有缘，固不可以意求也。癸丑阳月题。
　　又《题雪山图》：
　　甲子嘉平月九日大雪，泊舟阊门，作此图。忆往岁在西湖遇雪，雪后两山出云，上下一白，不辩其为云为雪也。余画时目中有雪，而意中有云，观者指为云山图，不知乃画雪山耳。放笔一笑。
　　张岱《赠莲池大师柱对》：
　　说法平台，生公一语石一语。
　　栖真斗室，老僧半间云半间。
　　西湖梦寻(卷五)六　和　塔
　　月轮峰在龙山之南。月轮者，肖其形也。宋张君房为钱塘令，宿月轮山，夜见桂子下塔，雾旋穗散坠如牵牛子。峰旁有六和塔，宋开宝三年，智觉禅师筑之以镇江潮。塔九级，高五十余丈，撑空突兀，跨陆府川。海船方泛者，以塔灯为之向导。宣和中，毁于方腊之乱。绍兴二十三年，僧智昙改造七级。明嘉靖十二年毁。中有汤思退等汇写佛说四十二章、李伯时石刻观音大士像。塔下为渡鱼山，隔岸剡中诸山，历历可数也。
　　李流芳《题六和塔晓骑图》：
　　燕子矶上台，龙潭驿口路。昔时并马行，梦中亦同趣。
　　后来五云山，遥对西兴渡。绝壁瞰江立，恍与此境遇。
　　人生能几何，江山幸如故。重来复相携，此乐不可喻。
　　置身画图中，那复言归去。行当寻云栖，云栖渺何处。
　　此予甲辰与王淑士平仲参云栖舟中为题画诗，今日展予所画《六和塔晓骑图》，此境恍然，重为题此。壬子十月六日，定香桥舟中。
　　吴琚《六和塔应制》词：
　　玉虹遥挂，望青山、隐隐如一抹。忽觉天风吹海立，好似春雷初发。白马凌空，琼鳌驾水，日夜朝天阙。飞龙舞凤，郁葱环拱吴越。　此景天下应无，东南形胜，伟观真奇绝。好似吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。（右调《酹江月》）
　　杨维桢《观潮》诗：
　　八月十八睡龙死，海龟夜食罗刹水。
　　须臾海辟龛赭门，地卷银龙薄于纸。
　　艮山移来天子宫，宫前一箭随西风。
　　劫灰欲洗蛇鬼穴，婆留折铁犹争雄。
　　望海楼头夸景好，断鳌已走金银岛。
　　天吴一夜海水移，马蹀沙田食沙草。
　　厓山楼船归不归，七岁呱呱啼轵道。
　　徐渭《映江楼看潮》诗：
　　鱼鳞金甲屯牙帐，翻身却指潮头上。
　　秋风吹雪下江门，万里琼花卷层浪。
　　传道吴王渡越时，三千强弩射潮低。
　　今朝筵上看传令，暂放胥涛掣水犀。
　　西湖梦寻(卷五)镇　海　楼
　　镇海楼旧名朝天门，吴越王钱氏建。规石为门，上架危楼。楼基垒石高四丈四尺，东西五十六步，南北半之。左右石级登楼，楼连基高十有一丈。元至正中，改拱北楼。明洪武八年，更名来远楼，后以字画不祥，乃更名镇海。火于成化十年，再造于嘉靖三十五年，是年九月又火，总制胡宗宪重建。楼成，进幕士徐渭曰：“是当记，子为我草。”草就以进，公赏之，曰：“闻子久侨矣。”趋召掌计，廪银之两百二十为秀才庐。渭谢侈不敢。公曰：“我愧晋公，子于是文，乃遂能愧湜，倘用福先寺事数字以责我酬，我其薄矣，何侈为！”
　　渭感公语，乃拜赐持归。尽橐中卖文物如公数，买城东南地十亩，有屋二十有二间，小池二，以鱼以荷；木之类，果木材三种，凡数十株；长篱亘亩，护以枸杞，外有竹数十个，笋迸云。客至，网鱼烧笋，佐以落果，醉而咏歌。始屋陈而无次，稍序新之，遂领其堂曰“酬字”。
　　徐渭《镇海楼记》：
　　镇海楼相传为吴越钱氏所建，用以朝望汴京，表臣服之意。其基址、楼台、门户、栏楯，极高广壮丽，具载别志中。
　　楼在钱氏时，名朝天门。元至正中，更名拱北楼。皇明洪武八年，更名来远。时有术者病其名之书画不祥，后果验，乃更今名。火于成化十年，再建于嘉靖三十五年，九月又火。予奉命总督直浙闽军务，开府于杭，而方移师治寇，驻嘉兴，比归，始与某官某等谋复之。人有以不急病者。予曰：“镇海楼建当府城之中，跨通衢，截吴山麓，其四面有名山大海、江湖潮汐之胜，一望苍茫，可数百里。民庐舍百万户，其间村市官私之景，不可亿计，而可以指顾得者，惟此楼为杰特之观。至于岛屿浩渺，亦宛在吾掌股间。高翥长骞，有俯压百蛮气。而东夷之以贡献过此者，亦往往瞻拜低回而始去。故四方来者，无不趋仰以为观游的。如此者累数百年，而一旦废之，使民若失所归，非所以昭太平、悦远迩。非特如此已也，其所贮钟鼓刻漏之具，四时气候之榜，令民知昏晓，时作息，寒暑启闭，桑麻种植渔佃，诸如此类，是居者之指南也。而一旦废之，使民懵然迷所往，非所以示节序，全利用。
　　且人传钱氏以臣服宋而建，此事昭著已久。至方国珍时，求缓死于我高皇，犹知借镠事以请。诚使今海上群丑而亦得知钱氏事，其祈款如珍之初词，则有补于臣道不细，顾可使其迹湮没而不章耶？予职清海徼，视今日务，莫有急于此者。公等第营之，毋浚征于民，而务先以己。”于是予与某官某等，捐于公者计银凡若干，募于民者若干。遂集工材，始事于某年月日。计所构，甃石为门，上架楼，楼基垒石，高若干丈尺。东西若干步，南北半之。左右级曲而达于楼，楼之高又若干丈。凡七楹，础百。巨钟一，鼓大小九，时序榜各有差，贮其中，悉如成化时制。盖历几年月而成。始楼未成时，剧寇满海上，予移师往讨，日不暇至。于今五年，寇剧者禽，来者遁，居者慑不敢来，海始晏然，而楼适成，故从其旧名“镇海”。
　　张岱《镇海楼》诗：
　　钱氏称臣历数传，危楼突兀署朝天。
　　越山吴地方隅尽，大海长江指顾连。
　　使到百蛮皆礼拜，潮来九折自盘旋。
　　成嘉到此经三火，皆值王师靖海年。
　　都护当年筑废楼，文长作记此中游。
　　适逢困鳄来投辖，正值饥鹰自下鞲。
　　严武题诗属杜甫，曹瞒拆字忌杨修。
　　而今纵有青藤笔，更讨何人数字酬！
　　西湖梦寻(卷五)伍　公　祠
　　吴王既赐子胥死，乃取其尸盛以鸱夷之革，浮之江中。子胥因流扬波，依潮来往，荡激堤岸，势不可御。或有见其银铠雪狮，素车白马，立在潮头者，遂为之立庙。每岁仲秋既望，潮水极大，杭人以旗鼓迎之。弄潮之戏，盖始于此。宋大中祥符间，赐额曰“忠靖”，封英烈王。嘉、熙间，海潮大溢。京兆赵与权祷于神，水患顿息，乃奏建英卫阁于庙中。元末毁，明初重建。有唐卢元辅《胥山铭序》、宋王安石《庙碑铭》。
　　高启《伍公祠》诗：
　　地大天荒霸业空，曾于青史叹遗功。
　　鞭尸楚墓生前孝，抉眼吴门死后忠。
　　魂压怒涛翻白浪，剑埋冤血起腥风。
　　我来无限伤心事，尽在吴山烟雨中。
　　徐渭《伍公庙》诗：
　　吴山东畔伍公祠，野史评多无定词。
　　举族何辜同刈草，后人却苦论鞭尸。
　　退耕始觉投吴早，雪恨终嫌入郢迟。
　　事到此公真不幸，镯镂依旧遇夫差。
　　张岱《伍相国祠》诗：
　　突兀吴山云雾迷，潮来潮去大江西。
　　两山吞吐成婚嫁，万马奔腾应鼓鼙。
　　清浊溷淆天覆地，玄黄错杂血连泥。
　　旌幢幡盖威灵远，檄到娥江取候齐。
　　从来潮汐有神威，鬼气阴森白日微。
　　隔岸越山遗恨在，到江吴地故都非。
　　钱塘一臂鞭雷走，龛赭双颐噀雪飞。
　　灯火满江风雨急，素车白马相君归。
　　西湖梦寻(卷五)城　隍　庙
　　吴山城隍庙，宋以前在皇山，旧名永固，绍兴九年徙建于此。宋初，封其神，姓孙名本。永乐时，封其神，为周新。
　　新，南海人，初名日新。文帝常呼“新”，遂为名。以举人为大理寺评事，有疑狱，辄一语决白之。永乐初，拜监察御史，弹劾敢言，人目为“冷面寒铁”。长安中以其名止儿啼。转云南按察使，改浙江。至界，见群蚋飞马首，尾之蓁中，得一暴尸，身余一钥、一小铁识。新曰：“布贾也。”收取之。既至，使人入市市中布，一一验其端，与识同者皆留之。鞠得盗，召尸家人与布，而置盗法，家人大惊。新坐堂，有旋风吹叶至，异之。左右曰：“此木城中所无，一寺去城差远，独有之。”新曰：“其寺僧杀人乎？而冤也。”往树下，发得一妇人尸。他日，有商人自远方夜归，将抵舍，潜置金丛祠石罅中，旦取无有。商白新。新曰：“有同行者乎？”曰：“无有。”
　　“语人乎？”曰：“不也，仅语小人妻。”新立命械其妻，考之，得其盗，则其私也。则客暴至，私者在伏匿听取之者也。凡新为政，多类此。新行部，微服视属县，县官触之，收系狱，遂尽知其县中疾苦。明日，县人闻按察使来，共迓不得。新出狱曰：“我是。”县官大惊。当是时，周廉使名闻天下。锦衣卫指挥纪纲者最用事，使千户探事浙中，千户作威福受赇。
　　会新入京，遇诸涿，即捕千户系涿狱。千户逸出，诉纲，纲更诬奏新。上怒，逮之，即至，抗严陛前曰：“按察使擒治奸恶，与在内都察院同，陛下所命也，臣奉诏书死，死不憾矣。”
　　上愈怒，命戮之。临刑大呼曰：“生作直臣，死作直鬼！”是夕，太史奏文星坠，上不怿，问左右周新何许人。对曰：“南海。”上曰：“岭外乃有此人。”一日，上见绯而立者，叱之，问为谁。对曰：“臣新也。上帝谓臣刚直，使臣城隍浙江，为陛下治奸贪吏。”言已不见。遂封新为浙江都城隍，立庙吴山。
　　张岱《吴山城隍庙》诗：
　　宣室殷勤问贾生，鬼神情状不能名。
　　见形白日天颜动，浴血黄泉御座惊。
　　革伴鸱夷犹有气，身殉豺虎岂无灵。
　　只愁地下龙逢笑，笑尔奇冤遇圣明。
　　尚方特地出枫宸，反向西郊斩直臣。
　　思以鬼言回圣主，还将尸谏退佥人。
　　血诚无藉丹为色，寒铁应教金铸身。
　　坐对江潮多冷面，至今冤气未曾伸。
