<!-- { "loadSidebar": true } -->
    敕：朝议大夫权知尚书户部侍郎判度支上柱国赐紫金鱼袋崔棱：惟朕宪考，亟征不廷，熏剔幽妖，擒灭罪疾，用力滋广，理才是切。而奸臣乘上之急，刻刮以充其求。帝用悯然，思克忧济，乃诏南服，传置甚繁，尔棱授以耗登之书，俾陈生聚之术。善於其职，严而不残，辟名用物者逃无所入，灭私奉公者得以自明，吏不敢欺，人不加赋，公费当其所则不吝，上求非其故则不献。挺直廉厚，真为吏师。试可甄明，岁满当陟。朕保其始，尔思其终，始终不渝，乃可用。可守尚书户部，依前判度支，散官、勋赐如故。
    ○授裴向左散骑常侍制
    敕：周文王侍从之臣，无可使结袜者，我知之矣。左右前後，无非令人。朕以将壮之年，臣妾天下，司其忿忄，其在於持重温良之士以鉴之乎？前陕、虢等州都防御、观察、处置等使中散大夫守陕州大都督府长史赐紫金鱼袋裴向，绅之徒言其闺门之行，仅至於衣无常主、儿无常父矣。推是为政，仁何远乎？是以发自王畿，至於陕服，多历年所，终无尢违。每移孝友之风，以惩强暴之俗，甘棠之下，廉让兴焉。予欲用为垂夹乘之官，以代吾盘盂韦弦之戒，不亦可乎？可守左散骑常侍，馀如故。
    ○授崔郾谏议大夫制
    敕：朝散大夫守尚书吏部郎中上护军崔郾：昔我太宗文皇帝以魏徵为人镜，而奸胆形於下，逆耳闻於上；及徵没，而犹叹过失之不闻。夫以朕之不敏不明，托於人上，月环而其七，而善恶蔑闻。岂谏争之臣，未尽规於不德耶？朕甚惧焉。以尔郾端厚诚明，济之文学，柔而能立，谦而逾光。命汝弼予，式冀无过。於戏！宋景公一诸侯耳，而陈“星退”之词；齐威王独何人哉，能辨“日闻”之佞。尔其极谏，朕不漏言。可守谏议大夫，馀如故。
    ○授白居易尚书主客郎中知制诰制
    敕：先帝付朕四海九州之重，尚赖威灵，天下甫定，思获议论文章之臣，以在左右，俾之详考今古，周知物情。而朝议郎行尚书司门员外即白居易，州里举进士，有司升甲科。元和初对诏称旨，翱翔翰林，蔼然直声，留在人口。朕尝视其词赋，甚喜与相如并处一时，由是召自南宾，序补郎位。会牛僧孺以御史丞解制诰职，嗣掌书命，人推尔先。予亦饱其风猷，尔宜副兹超异。可守尚书主客郎中知制诰，馀如故。
    ○授孟子周太子宾客制
    敕：闻匹夫之爱其子者，犹求明哲为之师，贤善为之友，而况乎羽翼元子，宾游东朝，非旧德耆年，孰副兹选？前守光禄卿骑都尉赐紫金鱼袋孟子周，词艺饰身，端厚居业，历官中外，休有令闻，人推君子之风，朝洽名卿之目。副予求旧，咨尔诚明，勉修讽谕之词，以俟元良之德。可守太子宾客，勋封如故。
    ●卷六百四十九
    ☆元稹（三）
    ○授李拭宗正卿韦虔度殿中监制
    敕：李拭、韦虔度等：明皇而下，其属未远，诸王在ト，朕得时序其寒温。睿宗而上五十馀族，长幼秩序，尽委之於大宗正，苟非能贤，不敢轻授。以尔拭践履中外，论备古今，主宗之盟，绰有馀裕。而执事者又曰：“殿中监总六尚以供名物，当进圭进爵之时，不敢虚位。”佥以虔度文学儒素，旁通政经，执宪南台，挺直不挠，以之代拭，允谓其良。仍假左貂之冠，加於宗正之首，朕不能无意於吾属也。拭可检校左散骑常侍兼宗正卿，虔度可守殿中监，馀如故。
    ○授裴武司农卿制
    敕：农，天下之本也，故国有九列，而司农氏居其一焉。前代非牟融之循理，康成之儒学，不在兹选。今海内无事，思与公卿等树立根柢，以制四方。是用外选方伯之善职者，入补兹任，谓之恩荣。具官裴武，予闻其先始以孝友，书其国籍，其後累有丞相，为唐名臣，贤彦因仍，代济不绝。武亦嗣其忠孝，益炽家声，郁为元僚，所至称理。尝居内史，屡入正卿，自华至荆，无非剧地。钤辖豪右，衣食茕嫠，严而不残，仁而有制，镇定南服，予方赖之。而亟请来朝，因求内任。嘉其恋我，难夺乃诚，假以秩宗之荣，用制国泉之重。费而不屈，尔其勉之。可检校礼部尚书兼司农卿，馀如故。
    ○授卢士玫权知京兆尹制
    敕：朕日出而御便殿，召丞相已下计事，而大京兆得在其中，非常吏也。诚以为海内法式，自京师始，辇毂之下，盗贼为先，尹正非人，则贤不肖阿枉，奏覆隔塞，则上下不通。假之恩威，用豪右。具官卢士玫，自居郎署，执政者言其温重不回，守法专固。副内史事，物议归之。日者景陵将建，龟筮有时，予心怛然，惧不克济。尔尝ヘ职，应其供求，和而不同，俭而不隘，竣於己事，朕甚嘉焉。试命元僚，亦既不挠。今圜丘甫及，庆泽将施，攘剽椎埋，必有幸生之者，案牍卒吏，亦当因缘为奸，公费则多，而利不下究，惟是数者，尔司其忧。为尔正名，无吝操。可权知京兆尹，馀如故。
    ○授刘士泾太仆卿制
    敕：卿寺甚重，不易其人，其或以勋以亲，以报以劝又何爱焉。检校大理少卿驸马都尉刘士泾：去岁西戎跳入泾上，京师戒严，朕慨然有思廉颇、李牧之志。而习事者言尔父司空之在泾也，筑平凉等八城一堡，堑保定平原，使泾人益树麦禾，以复後稷、公刘之教，十有六年犬戎不敢东顾。朕闻其人，思见其後，果有令子，在吾懿亲，与之讨论，自亦奇士，铺陈将略，殊有父风，访其班资，则曰亚诸卿之间，尝十年矣。今乃除其忧服，命以大僚，岂惟报尔先臣，荣吾戚里，亦欲使缘边诸将，视其爱子，为我竭诚。可守太仆卿驸马都尉，馀如故。
    ○加裴堪工部尚书致仕制
    敕：《书》曰：“冲子嗣，则无遗寿。”朕以眇末，宪章祖宗，是用锡於邦伯庶尹，至於旧有位人，式示知恩，以期於理。而裴堪等奉事先帝，无非旧老，更历中外，备有典刑。以疾以年，皆致厥政，遗名自遂，勇退推高。并沐新恩，例升荣级，裨朕厥德，犹俟安车。可依前件。
    ○授于季友右羽林将军制
    敕：具官于季友：天子六军，必有材官，飞、超乘、挽强之士在焉。董之以威，待之以信，分八舍之众寡，均二广之劳逸，不吴不扬，不掉不挫，皆将军之命也。是以李大亮上直禁中，而文皇甘寝，则心腹爪牙之任，斯不细矣。以尔季友，时予旧姻，念往兴怀，度才思用，荣以服色，列於藩垣。尔其恭敬，无替朕命。可守右羽林将军知军事，仍赐紫金鱼袋。
    ○授邵同太府少卿充吐蕃和蕃使制
    敕：邵同：修好息人，古之善政，至於兵交而犹使在其间。况西戎舅甥之国，为日久矣。前命使臣洎、介臣贾持节讣告，且明不侵不叛之诚，而洎等诖误戎王，为国生事，废我成命，咎有所归，而犹彼国君长，戒吏乞盟，无言不酬，思有以报。以尔同科甲言语，职宣词令，备习地训，周知物情，识汲黯之便宜，得月氐之要领，命汝报聘，达予深诚。夫用尔之直去其疏，用尔之权去其诈，用尔之刚去其忿，用尔之慎去其疑，继魏绛之和，奋由余之智，使朕高枕无西顾之忧者，在同此去。同其勉之，授以亚卿，仍兼独坐，回无辱命，赏有彝章。可守太府少卿兼通事舍人兼御史中丞持节充入吐蕃答请和蕃使，馀如故。
    ○授元宗简权知京兆少尹刘约行尚书司门员外郎制
    敕：元宗简、刘约等：叙彝伦，节浮竞，必在於迁次有准，以崇廉让之风。是以置具员，限资考，而犹幸得贪求之士，不绝於埃尘间，今古之常也。闻尔等端静廉雅，行浮於名，非公事未尝至於卿相之门，何其自持之优也。内史贰秩，重而不烦；中台诸郎，清而无杂。各勉荣授，无移素风。宗简可权知京兆少尹，约可行尚书司门员外郎，并散官、勋赐如故。
    ○授刘师老尚书右司郎中郭行馀守秘书省著作郎制
    敕：侍御史内供奉刘师老、郭行馀等：曩者刘悟以全齐之地，斩叛来献，惟帝念功，始以钺、戟、元纛、青旗，命悟建行台於郑滑，得置军司马以下官属，妙选贤彦，以司谟猷，师老、行馀皆以天子命为悟僚介。会悟迁领他镇，尔等实来，握兰怀芸，皆授清秩，出入甄异，又何加焉。师老可尚书右司郎中，行馀可守秘书省著作郎，馀如故。
    ○授杨嗣复权知尚书兵部郎中制
    敕：吏部郎中杨嗣复：官天下之文武，重事也。兵部郎中二员，一在侍从，不居外省，旁求其一，颇甚难之。而执事者皆曰：“近以文章词赋之士为名辈，由此者坐至公卿。娴达宪章，用是稀少。而吏曹郎嗣复，州里秀异，议论宏博，宜其以所长自多；然而操吏事，细大无遗。”用副虚求，允谓宜称。尔其试守兹任，为予简稽，苟能修明，旋议超陟。可权知兵部郎中，馀如故。
    ○授郑涵尚书考功郎中冯宿刑部郎中制
    敕：二帝三王之所以仁声无穷，绩用明而刑罚当也。尚书郎专是两者。畴将若予，佥曰：“前国子博士充史馆修撰郑涵，文无害，可以彰善恶；守歙州刺史冯宿，思无邪，可以尽哀敬。”庶尹百吏之能否，四海九州之性命，用汝参断，汝其戒之。夫刻则害善，放则利淫，滞则不通，流则自挠，惟是四者，时考之难；亟则失情，缓则留狱，深则碍恕，纵则生奸，惟是四者，时行之难；八者不乱，然後可以有志於理矣。朕所注意，尔其尽心。涵可考功郎中，宿可刑部郎中，馀并如故。
    ○授高允恭尚书户部郎中判度支案制
    敕：行刑部员外郎飞骑尉高允恭：《书》云：“明德慎罚。”明犹慎之，况朕不德。兹用省於有司之狱，莫不伏念隐悼，周知物情。惟尔允恭，告我祥刑，罔不率协。稽尔明效，陟於他曹，大比生齿之书，仍掌折毫之牍。戎车方驾，物力未丰，剖滞应期，斯任不细。推尔惟吝之意，罔或失财；用尔无害之文，以惩刻下。吝不欲过，过则不终；文不欲繁，繁则不逮。率是二者，时维厥中。可守尚书户部郎中判度支案，散官、勋如故。
    ○授高允恭侍御史知杂事制
    敕：御史府不以一职名官，盖总察郡司，典掌众政。副其丞者，是选尤难。而御史丞僧孺，首以朝议郎守尚书户部郎中判度支案飞骑尉高允恭闻於予曰：“允恭始以儒家子，能文入官。在监察御史时，分务东台，无所顾虑。为刑部郎中，能守训典。复以人曹郎佐掌邦计，悬石允厘。挠而不烦，简而不傲，静专动直，志行修明。乞以台郎，兼授宪简，杂错之务，一以咨之。”朕俞其言，尔其自勉，无俾僧孺狭於知人。可以本官兼侍御史知杂事，馀如故。
