<!-- { "loadSidebar": true } -->
　　椿国之老成，方所尊尚，遽以高年，愿言致仕，顾怀旧德，是以未从。但告谒颇烦，辞理弥固，以兹难夺，又所重违，今便允其雅志。可服侍中朝服，赐服一具、衣一袭、八尺床帐、几杖不朝，乘安车，驾驷马，给扶，传诏二人，仰所在郡县，时以礼存问安否。方乖询访，良用怃然。（《魏书·杨播附传》）
　　◇诏答元子思
　　国异政，不可据之古事。付司检高祖旧格，推处得失以闻。（《魏书·宗室元子思传》，又见《北史》十五、《通典》二十四。）
　　◇令高道穆总集秘书目录诏
　　秘书图籍所在，内典□书，又加缮写，缃素委积，盖有年载。出内繁芜，多致零落。可令御史中尉、兼给事黄门侍郎道穆总集帐目，并牒儒学之士，编比次第。（《魏书·高崇附传》）
　　◇敕侍中元社（建义元年四月）
　　宗室丧亡非一，不可周瞻。元仆射清苦之节，死乃益彰，特赠绢百匹，馀不得为例。（《魏书·任城王附传》。元顺遇害，家徒四壁，无物殓尸。门下通事令史王才达裂裳覆之。庄帝还宫，敕侍中元社。）
　　◇喻旨尔朱荣
　　帝王迭袭，盛衰无常，既属屯运，四方瓦解。将军仗义而起，前无横陈，此乃天意，非人力也。我本相投，规存性命，帝王重位，岂敢妄希，直是将军见逼，权顺所请耳。今玺运已移，天命有在，宜时即尊号。将军必若推而不居，存魏社稷，亦任更择亲贤，共相辅戴。（《魏书·尔朱荣传》。荣迁帝于河桥，至夜四更中，复奉帝南还营幕。帝忧愤无计，乃令人喻旨于荣。）
　　◎前废帝
　　帝讳恭，字修业，广陵王羽之子。以长广王晔建明二年二月受禅即位，改元普泰。其明年四月，为高欢所废。太昌初崩，谥曰节闵帝。
　　◇答群臣劝进（建明二年二月己巳）
　　自量眇身，是以让执。然王公勤至，不可拒违。今敬承所陈，惟愧弗堪负荷耳。（《魏书·前废帝纪》）
　　◇大赦改元诏（普泰元年二月己巳）
　　朕以寡薄，抚临万邦，思与亿兆，同兹庆泰。可大赦天下，以魏为大魏，改建明二年为普泰元年。其税市及税盐之官，可悉废之。百杂之户，贷赐民名，官任仍旧。天下调绢，四百一匹。内外文武，普岩四阶；合叙未定第者，亦沾级。除名免官者，特复本资，品封依旧。（《魏书·前废帝纪》）
　　◇改皇帝称帝诏（普泰元年二月庚午）
　　朕以眇身，临王公之上，夕惕祗怀，若履冰谷。赖七庙之灵，百辟忠诚之举，庶免坠殁。夫三皇称皇，五帝云帝，三代称王，迭冲挹也。自秦之末，竞为皇帝。忘负乘之深殃，垂贪鄙于万叶。予今称帝，已为褒矣！可普告令知。（《魏书·前废帝纪》）
　　◇追赠尔朱荣假黄钺相国司州牧诏（普泰元年三月）
　　故使持节、侍中、都督河北诸军事、天柱大将军、大丞相、太师、领左右、兼录尚书、北道大行台、太原王荣，功济区夏，诚贯幽明，天不遗，奄从物化。追终褒绩，列代通谟；纪德铭勋，前王令范。可赠假黄钺、相国、录尚书事、司州牧，使持节、侍中、将军、王如故。（《魏书·尔朱荣传》）
　　◇追封尔朱荣晋王加九锡诏
　　故假黄钺、持节、侍中、相国、录尚书、都督中外诸军事、天柱大将军、司州牧、太原王荣，惟岳降灵，应期作辅，功侔伊霍，德契桓文。方藉栋梁，永康国命，道长运短，震悼兼深。前已褒赠，用彰厥美。然礼数弗穷，文物有阙，远近之望，犹或未尽。宜循旧典，更加殊锡。可追号为晋王，加九锡，给九旒銮辂、虎贲、班剑三百人、せ京车，准晋太宰、安平献王故事，谥曰武。（同上。）
　　◇尔朱荣配享高祖庙庭诏
　　武泰之末，乾枢中圮，丕基宝命，有若缀旒。晋王荣固天所纵，世秉忠诚，一匡邦国，再造区夏，俾我颓纲，于斯复振。虽勋铭王府，德被管弦，而从祀之礼，于兹尚阙，非所以酬懋赏于当时，腾殊绩于不朽。宜遵旧典，配享高祖庙庭。（同上。）
　　◇沙汰之徒预参选限诏（普泰元年三月戊戊）
　　顷官方失序，仍令沙汰，定员简剩，已有判决。退下之徒，微亦可愍。诸在简下，可特优一级，皆授将军，预参选限，随能补用。（《魏书·前废帝纪》）
　　◇标榜刁思遵妻鲁氏诏（普泰初）
　　贞夫节妇，古人同尚，可令本司，依式标榜。（《魏书·列女传》）
　　◎后废帝
　　帝讳朗，字仲哲，章武王融第三子。长广王晔建明二年正月为渤海太守，其年十月，为高欢所拥立，改元中兴。其明年四月废，五月封安定王。
　　◇禁虚增官号诏（中兴元年十一月）
　　王度创开，彝伦方始，所班官秩，不改旧章。而无识之徒，因兹侥幸，谬增军级，虚名显位，皆言前朝所授，理难推抑。自非严为条制，无以防其伪窃。诸有虚增官号，为人发纠，罪从军法。若入格检核无名者，退为平民，终身禁锢。（《魏书·后废帝纪》）
　　◇纠罚郡县渔猎诏（中兴二年正月）
　　自中兴草昧，典制权舆，郡县之官，率多行、督。假有正者，风化未均。眷彼周馀，专为渔猎。朕所以夙兴夜寐，有惕于怀。有司明加纠罚，称朕意焉。（《魏书·后废帝纪》）

卷十三
◎孝武帝
　　帝讳修，字孝则，广平王怀第三子。永安三年封平阳王。中兴二年三月即位，改元太昌。其年十二月改元永兴，寻改为永熙。在位三年。西迁长安，为宇文泰所弑。谥曰孝武皇帝。
　　◇即位改元诏（太昌元年四月）
　　否泰相沿，废兴互有，玄天无所隐，精灵弗能谕。大魏统乾，德渐区宇，牢笼九服，旁礴三光。而上天降祸，运踵多难，礼乐崩沦，宪章漂没。赫赫宗周，翦为戎寇，肃肃清庙，将成茂草。胡羯乘机，肆其昏虐，杀君害王，刳剔海内。竞其吞噬之意，不识醉饱之心。自书契以来，未有若斯者已！大丞相渤海王忠存本朝，精贯白日，爰举义旗，志雪国耻。故广阿之军，貔虎夺气，邺下之师，金汤失险。近者四胡相率，实繁有徒，驱天下之兵，尽华戎之锐。桴鼓暂交，一朝荡灭，元凶授首，大憝斯擒。扬州济何，埽清伊洛，士民安堵，不失旧章。社稷危而复安，洪基毁而还构。朕以托体宸极，猥当乐推，祗握宝图，承兹大业。得以眇身，托于王公之上，若涉渊水，罔识攸津。思与兆民，同兹嘉庆，可大赦天下。改中兴二年为太昌元年。（《魏书·出帝纪》）
　　◇赈赡孤老疾病诏
　　无侮独，事炳前经，惠此鳏寡，声留往册。朕以薄德，作民父母，乃眷元元，寤言增叹。今理运惟新，哀矜伊始，如有孤老疾病，无所依归者，有司明加隐括，依格赈赡。（《魏书·出帝纪》）
　　◇议定条格诏
　　理有一准，则民无觊觎，法启二门，则吏多威福。前主为律，后主为令，历世永久，实用滋章。非所以准的庶品，提防万物。可令执事之官，四品以上，集于都省，取诸条格，议定一途，其不可施用者，当局停记。新定之格，勿与旧制相连。务在约通，无致冗带。（《魏书·出帝纪》）
　　◇埋覆露尸诏
　　顷西土年饥，百姓流徙，或身倚沟渠，或命悬道路，皆见弃草土，取厌乌鸢。言念于此，有警夜寐。掩骼之礼，诚所庶几，行堇之义，冀亦可勉。其诸有露尸，令所在埋覆，可宣告天下。（《魏书·出帝纪》）
　　◇泛级诏（太昌元年六月）
　　内外百司普泛六级。在京百寮加中兴四级，义师将士并加军泛岩六级，在邺百官三级，河北同义之州两级，河桥建义者加五级，关西二级。诸受建明、普泰封爵、岩级、优特之阶悉追。（《魏书·出帝纪》）
　　◇租调诏（太昌元年六月）
　　间者凶权诞恣，法令变常，遂立夷貊轻赋，冀收天下之意，随以箕敛之重，终纳十倍之征，掩目捕雀，何能过此，朕属念蒸黎，无忘寝食，加田桑始事，生业未滋，若顿依常格，或不周展。今岁租调，且两收一丐，来年复旧。（《魏书·出帝纪》）
　　◇阶诏（太昌元年七月乙未）
　　顷永安驭运，载育皇储，遂锡阶，以申国庆。近经普泰，便尔中追。今罪人既殄，旧章斯复。宜述往旨，用卒前恩。皇子岩二级，悉可还授。文穆庙岩，故宜停寝。若已受者，依例追之。（《魏书·出帝纪》）
　　◇报高欢请迁都邺诏（太昌元年七月王寅）
　　高祖定鼎河洛，为永永之基，经营制度，至世宗乃毕。王既功在社稷，宜遵太和旧事。（《北齐书·神武纪》下。初，神武自京师将北，以为洛阳久经丧乱，不如邺，请迁都。魏帝曰云云，神武奉诏。又见《北史》六。）
　　◇□大成乐名诏（永熙二年春）
　　王者功成作乐，治定制礼，以成「为」号，良无间然。又六代之舞者，以大为名，今可准古为《大成》也。凡音乐以舞为主，故于戈羽，礼亦无别，但依旧为文舞、武舞而已，馀如议。（《魏书·乐志》。长孙稚祖莹表上新乐，莹复议。乐名为《嘉成》，孝武诏。又见《通典》一百四十二。）
　　◇参佐诏（永熙二年四月）
　　诸参佐自三府以下，爰及外州，皆不得复加常侍及兼两员，虽已授者，亦悉追之。（《魏书·出帝纪》）
　　◇申幽枉诏（永熙二年五月庚寅）
　　诸幽枉未申，事经一周已上，悉集华林，将亲览察。脱事已经年，有司不列者，听其人各自陈诉。若事连州郡、由缘淹岁者，亦仰尚书总集以闻。（《魏书·出帝纪》）
　　◇大夫员外不带领诏（永熙二年五月乙巳）
　　大夫之职，位秩贵显，员外之官，亦为匪贱。而下及胥吏，带领非一，高卑浑杂，有损彝章。自今已后，京官乐为称事小职者，直加散号将军，愿罢卑官者，听为大夫及员外之职，不宜仍前散实参领。其中旨特加者，不在此例。（《魏书·出帝纪》）
　　◇报宇文泰诏（永熙三年）
　　贺拔岳既殒，士众未有所归，卿可为大都督，即相统领。知欲渐就东下，良不可言。今亦徵侯莫陈悦士马入京。若其不来，朕当亲自致罚。宜体此意，不过淹留。（《周书·文帝纪》上）
　　◇南征诏（永熙三年五月辛卯）
