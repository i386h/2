<!-- { "loadSidebar": true } -->
　　敕某等：忠劳之士，武力之臣，奖卫帝室，其功多矣。当序厥位，以均逸勤。尔等部督有方，践修无过，兵团州剌，迁进有差。往膺宠荣，懋建勋绩。可。

　　【单州团练使刘永年可齐州防御使知代州制】

　　敕：代地边要吾所重，常择将以守之。以尔具官某，武力智谋，济以驯谨，践更中外，皆有可称。故进使号，往共厥服。御侮之实，尔其勉哉。可。

　　【捧日天武四厢都指挥使端州防御使赵滋可依前充侍卫亲军步军都虞候制】

　　敕：营卫之士，皆天下武力之高选也。所使虞度军中之事者，岂可以非其人哉？具官某等，造行谨良，致位休显，勋劳之实，简在朕心。各以序迁，往惟祗服，可。 
　

　




　

　
●卷五十三
◎外制
　　【李端悫东上ト门使制】

　　敕：ト门置使，官盛地亲，非有嘉绩令名，不能胜其任也。具官某，于朝廷有详练之实，于戚里有茂勉之声。非专为恩，以致此位，积功久次，当得右迁。其愈励哉，往共厥服。可。

　　【石遇四厢都指挥使制】

　　敕：虎贲之士，周公以为人主所当知恤者也，又况所使将此哉？具官某，比以材选，服劳于边，折冲御侮，尝有所试矣。迁进使号，付之部督。往其钦慎，以报宠荣。可。

　　【窦舜卿四厢都指挥使制】

　　敕：国家置帅兵以为卫，所选皆天下之材。付之部督，未尝轻其授也。具官某，践更边要，忠力有闻。选将营屯，众论惟允。序迁厥位，其往钦哉。可。

　　【甘昭吉入内副都知制】

　　敕：古者王之正内，必有任职之臣。予若稽古而思得吉士以充其选，以尔服勤左右，多历岁年，有专良之称，无侧媚之毁。其使序于正内，以充廷论之公焉。尔其审门闱，谨房闼，入宣宫令，出赞朝事，悉心夙夜，一以忠信。则维予尔嘉，尔亦永绥于宠录。可。

　　【入内内侍省内东头供奉官宋有志东染院副使制】

　　敕某：尔久于内侍，承事有劳。自求外迁，以便医药。超升位等，往服恩荣。可。

　　【李用和六宅副使制】

　　敕：尔忠力武敏，有称于时。出将一州，亦能用治。西南之屏，总制戎兵，比难其人，以尔摄事。夫以才得选而久于险远之劳，不先有赏以加焉，何以劝夫能者？躐迁位等，兹实异恩。往祗官成，无废吾事。可。

　　【内殿承制ト门祗候宋良礼宾副使制】

　　敕某：尔典制一军，有民有社，论功考最，当得序迁。惟尔以才，尝更选擢。往钦新命，其愈懋哉。可。

　　【内殿承制ト门祗候王嵩礼宾副使制】

　　敕某：尔以才智勋效，自昭于时。董督徼循，实任边要。序劳当进，以介诸司。朕命维休，往其钦服。可。

　　【西京左藏库副使李景贤文思副使制】

　　敕某：戎马之寄，常难其选。尔以才，久于任使，一州之政，比有可称。超进位等，往膺寄属。勉思报称，无或不祗。可。

　　【西京左藏库副使穆遂文思副使制】

　　敕某：尔徼循蛮方，为日久矣。更书且下，而使者乞留。超进厥官，以共旧服。往惟励勉，膺此宠荣。可。

　　【西京左藏库副使石用休文思副使制】

　　敕某：尔以才选，比更任使。有司会课，当得进官。往服训辞，无<疒>乃事。可。

　　【西染院副使兼阁门通事舍人夏伟内园副使依旧ト门通事舍人制】

　　敕某：宾赞受事之职，吾以武吏为之，而甚难其选。尔能祗饬，以称厥官。会课有司，序迁位等，往祗休宠。可。

　　【内殿承制谭德润供备库副使制】

　　敕某：朕永惟陵寝之严，而选使以护之。尔往任事，靖共厥职，有劳可录，其以序迁。祗服宠章，勉求称位。可。

　　【内殿承制杨宗礼供备库副使制】

　　敕某：监一路之军，而按抚其人，又典一州之政，非才能行治有纪于时，孰可以称此哉？尔久于烦使，能勤厥事。故迁尔位，以介诸司，而使往焉。其慎以防患而敏于趋功，以称推择之意。可。

　　【枢密院副承旨张继渥供备库副使制】

　　敕：尔典掌机要，服劳岁久。以疾自上，求为外官。迁介诸司，往膺器使。可。

　　【内殿承制朱渐供备库副使制】

　　敕某：赋禄序官，邦有常法。尔勤厥服，会课当迁。维器与名，职思其称，乃其无罚。可不勉哉。可。

　　【承制王钦李惟正并供备库副使制】

　　敕某等：嘉我未老而经营四方，诗人之所谓贤劳也，可无报称哉？以尔钦戍于南方之穷，而任监护之官；以尔惟正屯于西路之要，而服追胥之事。其役远，其责重，而能祗慎所职，以有累日之劳。其各迁位，介于内朝之使，以为报称。夫有功而见知则说矣，此人之情也。以所愿乎上施乎下，则士孰不乐为尔用哉？其亦勉之而已。可。

　　【崇班胡珙等改官制】

　　敕某等：功懋懋赏，先王之所以厉天下而成众治也。今吾使某监兵马于外，而使某典治材于中，皆积日月以赴功。其各赐官一等，以称吾懋赏之意。可。

　　【军员等换诸司使副承制崇班制】

　　敕某等：褒嘉忠劳，被以禄秩，一先帝有成法，朕不敢违。尔等序列禁中，有宿卫之最，外迁厥位，以慰久勤。进服宠荣，往图勋效。可。

　　【王保常内殿承制制】

　　敕某：朕布大号于天下，文武在位，皆升一等。序劳当迁者，又皆得以时迁。尔服采禁中，积功有赏。膺此休宠，往惟勉哉。可。

　　【靳宗永内殿承制制】

　　敕某：承制之官，本朝所置，非积善累勤之武吏，则不得在此位焉。尔服采有庸，校年当进。其往祗践，以称宠荣。可。

　　【ト门祗候狄询内殿崇班依前职制】

　　敕某：尔名臣之子，任事边陲，积岁有劳，序官一等。往其淑慎，思世厥家。可。

　　【杨元内殿崇班制】

　　敕某：尔为廷臣，奔走厥职，有劳可录，序进厥官。惟忠与勤，所以报称。往践禄次，可无勉哉。可。

　　【张建中内殿崇班制】

　　敕某：尔总戎马，地滨不毛，为之三年，能固吾圉。迁秩一等，往其懋哉。可。

　　【庆州肃远寨蕃官都巡检崇仪使慕恩北作坊使制】

　　敕某：尔武力智谋，有称种落，徼循御，勋效焯然。莫府条陈，允于众论。超迁使号，往愈懋哉。可。

　　【陈奇太子中允致仕制】

　　敕：士之疲癃老耄以至失职而不能自止者，盖有之矣。尔年尚强，而疾不至乎官。刺举之官，未尝以尔为言，而能自列致其职事，可谓行己有耻而无负于周任之言。宠尔以东宫之官，其勉终行义，归教乡闾之子弟以所闻，而求自比于古之仕焉而已者。可。

　　【孙戾太子中允致仕制】

　　敕某：大夫七十而致仕，其礼见于经，而于今为成法。尔以经术起家为吏，既闻夫古之礼，又见夫今之法矣。年至而求止，可谓行其所知。宜列序于朝廷，使归荣其邑里。夫惟尔之筋力不足以有为也，故可无职事之责焉。若夫德义，则尔尚可以勉之，吾亦不以尔老而无责也。可。

　　【枢密副使吴奎父太常丞致仕制】

　　敕某：德善之赍，子孙与焉，况于其亲，宜有崇奖。具官某，克生贤子，教以义方，协于询谋，掌国机密。超迁厥位，以佐共工。往服宠章，就安荣养。可。

　　【江阴军录事参军李焘父文俊守秘书省校书郎致仕制】

　　敕某：先王之政，未有遗年者也。故朕因宗祀之庆，而有爵命之施焉。尔躬率义方，又能教子，享其禄养，以至耄期。膺此宠荣，往绥寿善。可。

　　【工部侍郎充集贤院学士崔峄刑部侍郎致仕制】

　　敕：仕焉而告老者，自一命以上，必有以慰其归。况吾迩臣，恩纪所厚，宜增位序，以示褒优。以尔具官，比以明扬，久于烦使，入参侍从，出备藩维。践更滋多，寄属惟允。引年辞位，得礼之宜。进贰秋卿，以营居息。古之老者，非苟自佚其身，唯慎行祗法，以助成王德，尔所知也。往其懋哉。可。

　　【前著作佐郎周涛太常太祝梁构光禄寺丞致仕制】

　　敕某：尔尝辞录，而在位以尔为材，置诸京官，使长一邑，果能有绩，以见推称。将畴尔劳，遽以疾告。夫学士大夫之去位，岂苟自佚而无为？古之仕焉而已者，尔盖闻其风矣。丞于卿位，维是懋哉。可。

　　【殿中丞致仕郝中和国子博士致仕制】

　　敕某：尔谨廉为吏，得列朝廷，不隳厥官，以至告老。宜有褒进，用为归荣。序于成均，往服无ル。可。

　　【前荆门军当阳县令商瑗太子中舍致仕制】

　　敕某：尔从仕久矣，而不失廉称，方践老境，乃能知止。东宫之秩，归服厥荣。可。

　　【处州录事参军赵九言太子中舍致仕制】

　　敕某：尔以学入官，老而能止。践更多矣，不失廉称。著籍东宫，以为尔宠。可。

　　【鼎州录事参军张构太子中舍致仕制】

　　敕某：尔方仕于州县，而宠尔以东宫之官。有列于庭，亦云显矣。用嘉知止，归矣勉哉。可。

　　【前江宁府观察推官试大理评事董安太子中舍致仕制】

　　敕某：尔学古入官，称誉者众。方图乃绩，遽欲归休。进秩东宫，以嘉知止。可。

　　【舒州录事参军龙舆太子中舍致仕制】

　　敕某：尔仕焉欲致其官，故吾宠以东宫之秩。归安田里，是亦显荣。其慎厥修，以终燕誉。可。

　　【复州录事参军郑旦太子中舍致仕制】

　　敕某：尔居官无疵，而以病告。知止不殆，是维可嘉。东宫之官，其往祗服。可。

　　【前南仪州推官试大理评事马房卫尉寺丞致仕制】

　　敕某：京官吾所重也，选于吏部者，非有尤异之绩与治行为众所称，则莫能得之。尔旅力既愆，而能自止。承于卫尉，其往钦哉。可。

　　【前知连州连山县袁仲友太子洗马致仕制】

　　敕某：尔以经术中科，久于铨集。老而能已，义有可嘉。列职东宫，以荣归息。惟慎所止，克完厥终。可。

　　【县令东野太子中舍致仕制】

　　敕某：仕者七十而致事，礼也。尔年未至而愿归田里，比夫旅力已愆而不知止者，岂不贤哉。进位于朝，锡从居息。可。

　　【主簿王正臣守秘书省校书郎致仕制】

　　敕某：尔仕焉而欲去其位，故吾宠以宫署之官。夫还州县之劳，而就里居之佚，无赋徭之役，而有重禄之加。惟慎厥终，乃其不愧。可。

　　【主簿孙检守秘书省校书郎致仕制】

　　敕某：尔以赀为吏，请老于朝。列职秘书，以为尔宠。归安田里，惟慎厥终。可。

　　【主簿李琳国子监丞致仕制】

