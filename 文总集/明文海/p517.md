<!-- { "loadSidebar": true } -->
　　自关雎之化熄而闾巷之间无复汉广行露之风自彤史之职废而闺门之内不闻妇训母仪之懿于是乎天理日微人欲日炽桑中濮上之音延于天下幸而天理之在人心有不冺焉者故裙襦之中亦有能闲礼义守贞操不降其志不辱其身临大节而莫夺赴水火而如归若吾乡吴烈妇者岂世道所得而变耶葢烈妇为里人某妻遭乱与其夫仓皇避难去家西行一里许闻鼓噪声足弱勿能步度不可免乃谓其夫曰君宜自脱祸弗以妾为累夫曰子将若何烈妇曰妾义不受汚惟有死耳夫号泣不得巳而舎去既而游兵四集将追及焉适道旁有池曰梅塘水洁且深遂投其身以没后数日兵尽夫踪迹至其处见烈妇尸浮池面虽盛暑而顔貌如生乃举而葬焉时嵗戊戌之夏六月也其后好事者闻之为传其事而荐绅能言之士又从而歌咏焉葢亦秉彞好徳之良心有不能已者今某之孙以其文若诗彚为一帙谒予而告曰先人有美而弗知不明也知而弗传不仁也吾将以是传之子孙俾无忘烈妇之训愿丐先生一言以张之噫吾于是有以见世道升降之机矣皇明启运礼教维新而闾阎一二女妇已能自拔流俗而趋夫礼义岂非天意将兴文明之治于今日而有开必先者乎异时国家采民风被管弦以比隆于二南之盛者不有取于是耶是又不但为一人一家之美而巳故为序而不辞
　　李母太夫人八十夀序【刘绘】
　　吾乡李一元少以艺业投予遂相从游情好甚笃未几联乡荐以次登第中间利钝惊喜显晦大都相同乃知人生交游有数非偶然也其后予侍左掖忤论执一元亦自戸曹上书极言朝廷大务愤发边防指切无顾计及予出补巴郡衔者竟得修怨一元乃以稽勲郎在告适亦有异己者含沙焉再上封事阍者遏之从此振衣归田与予复以道义切磋于暮年予喜燕逰不能去纷华一元澹啬絶轨城府昕夕以书规直欲不罣温饱乃为不诎又每严凝其论著书谈道善化乡井今年太夫人夀登八十乡井父老偕诸生感一元德化皆贤其母愿称觞为贺一时荣乐可谓盛矣夫一元奋迹韦布超厯华要受玉书紫诰以荣其父母父母勤耕桑蚕织见其子显贵受绣服象翟以耀其身此固人生竒遇乡人其不曰庆矣乎庆矣乎自予观李氏母子廼出蛟龙鬬怒风涛万里之中而忽坐广厦细旃之上方当其子飞疏逆鳞排叫阊阖己不知己之有子而遑恤计其养其子慷慨亢节以身任天下欲酬其愿于炎海氷塞之外己不知己之有母而遑恤奉其欢故曰成败之转譬若纠墨危哉昔王母能成陵之功而不能全其身范母能成滂之节而不能全其子古今类是者不少一元以身许国而自振其名业又全其身以事夀母乡人其能尽知之耶今时望犹借一元不知其用世之意尚在念否予以为志不可竭福不可侈若一元之才虽系名王东海之上西驱天骄棰北阙下亦丈夫所常若率其子弟公孙缨緌济济酳爵馈浆于夀母之前天性嘉乐乡里内外称庆者以千数而节孝之名足勒金石彼即有佩印拥旄标名沙塞者吾不以此易彼也
　　许母张太孺人叙【李攀龙】
　　予弱冠时吾党士盖多从殿卿逰矣则殿卿乃三顾予庐中信宿与言天下事握手不置也吾党士至相谓曰久不见殿卿何至与李生友哉李生狂生也余与殿卿读书负郭穷巷不能视家生产落落羁身乡校内占毕业为之俊杰相命以好古多所传外家之语慕左氏司马子长文辞与世枘凿不相入日月省试有司伎不能称既禀室家嗷嗷视一弟子员如匏矣予复每过殿卿即纵酒谈笑上嘉版筑屠钓之遇下及射钩赎骖之役苟富贵无相忘也仰屋窃叹重悲昔人盛年功名扼腕之间无不志在千里计未使吾党知也太孺人从旁观之乃亟为殿卿言向从儿逰者无豪易髙也此人亦孤贫泥淖中意若飏去才乃大常儿急之勿失此人哉彼不知李生奚为知若也殿卿亦言陆沉于俗使无皭皭之行遘防崛起泽大流施而人莫知我所为生不及儿明精渊识矫矫逸气巍如泰山不可动浩如百川不可御儿不及生也太孺人中嵗寡居日夜竢一子有建立时俨无愉色即从逰士数来殿卿又往往辍牍迎之终日不得下帷诵太孺人始犹对客佯为呵责殿卿者久之从逰士复不谢絶太孺人则扄钥持门戸盛气厉辞鞅鞅去诸子矣以故殿卿无择交向令穷困时有所失私昵乃今何能不惫精神降体貌以事未尝知己者对坐以目无可与语彼我扞蔽动及贿食田舍琐尾鄙倍盈耳黾勉答问一言不相应即忸怩作尘状以恫疑我稍厌复谓无故人情引衣起走恶声载路是不以忧太孺人乎余往过殿卿则鞅鞅去者瞰余又相谓太孺人顾奈何内狂生也余尚记忆殿卿自肥子来持进不满千钱太孺人命给余夜读值膏数升遗之余至今耿耿东壁余光念哀王孙而进食意无已时又殿卿于我无论沫湿相呴濡即上书张中丞府中相推第身自贱士乃手援我殿卿岂自知后时乃至今也太孺人虽年八十乎然殿卿己着国士名大锡母矣即有忧生之嗟惧不先鼎食尔太孺人于余有知兴之感在殿卿顾久下人哉时又何可为也余犹及复儿孩提时薛家妇抱子矣襁褓相借太孺人抚育三世而处其慈又皆秀发孺慕悦人志意斯称吉祥善事乎
　　夀史母序【徐渭】
　　予尝与客论水孰难易客曰溪涧难河海易何居客曰溪涧之水束以两厓齿以白石广不逾丈深不满尺鲋不得掉跋者惟蛭河海则不然际天极地出日入月万寳瓌瑰虬蛟等蠛取者无穷用亦不竭由斯言之宁不溪涧难而河海易耶予曰是则然矣当夫震风鼓天秋潦不止一蚁穿穴百隄为毁泛泥汩沙旬昼未泚冯夷阳侯袖手莫计而溪与涧也澄湛细流朗昭晳规矩尺寸易为小饬即有微揺旋起旋息当此之时水之难也属之溪涧乎属之河海乎其在人也亦然故卜子夏田子方鲁仲连诸人取于世也少其自守也恒有余故鲜所疵纇孟尝春申平原信陵用于物也故其于检也常若有所不及茍及焉则非情矣故人得而指其瑕其于女子妇人也亦然故陶侃之母贫约无他营也截髪剉藁以易其供以给其秣茹蘖食荼事非有多于训其子也故曰易巴寡妇清之以一嫠也而驭万鉴奴千指乃无有溢德致礼万乘故曰难其在今也亦然史恭人之偶少卿公也少卿之绩比隆四君宜其溢且瑕也而恭人居其内天下之贤少卿自存至亡无或异口其朂孤之遗久而后司于朝也恭人居其上天下之贤司自髫至胄无或异口故史氏之先贞女称烈犹涧之有沚也故曰易也恭人检约而无溢德犹海之絶澜也故曰难也其于夀也亦然他人寡应而虑省皓首也而耳与目犹聪明手足无所苦易也恭人日酬百月酬千嵗酬者千而十今年若干矣而犹耳目聪明手足无所苦难也难固足贺也亦因是以知其长也
　　张母八十序【徐渭】
　　始吾与子钖子文辈居相近也子钖伯兄将军曰子仪者暨两弟并来就予家塾稍后而子钖子文乃与予同挟防而翔并髫也两家兄弟无一日不三四至竹马裲裆一趋而到门盖自屋畔庵左扺卫署右衢数百步间风尘缕缕昏一巷皆吾数童子所蹴踏也而予与二张即髫占对属文稍稍惊座客名一时误起郡中而太君者与其太公并拊而怜爱之至则啖以粔籹餦餭或出果饵入袖中戏剧而蓬垢则为栉沐绽则为针纫澣熨不惮细琐而阀固将军也备戎物或弄剑槊拾而引弓相与牵枥马不辔而驰且射卫墀道中超台级至堕跌损坏而母终爱之不色愠亦不甚禁诟两儿子意若期以濶逺不屑屑事儿女束箝者数十年来二张者薄俗学为诗人四方知之賔至盈座吟啸酒盏间无虚夜而予顾逡廵庠序中庶几一飞而屡坠既乃触网罟谢去其巾衫益一意于頺放时时复从二张防而太君益为治爼脯酿黍秫教饬诸妇毋违夫子意人或问之太君曰顾人家于人伦天理中毋大亏欠耳至富贵防有尽时两儿子若其交侪辈中所驰宜不与彼校短长也噫鸤鸠称君子之夀不以其用心专一耶太君数十年中视其子与吾辈如一日予与吾辈所履有不同而太君者自小时啖果饵以来至今为治爼脯之日无不同故太君者当其被戴笄珥则女妇俦也及问其中则鸤鸠之君子意者其莫过矣此不可以卜太君之不短耶及是太君年八十矣交太君之子辈令渭操笔以颂某唯唯己则颂曰某诚自弃不能如淮阴钓徒持千金以报漂母饭天如有意于吾辈其令吾辈更颂太君如今日者四十年以少报太君啖果饵治爼脯与酿之德也
　　夀沈母张太夫人九十序【赵贞吉】
　　始乙未予同为庶吉士者三十余人而奉母就养京邸者数人耳于时泰州沈吉士德夫之母张太夫人七十设帨之辰馆中推尹吉士暨予为文合歌诗具粢羮栗枣以庆之明日主人稍备酒食宴诸賔于堂而馈其母氏于宫賔致辞曰敬夀太夫人矣有子读中秘书必为名世士以光太夫人于无疆母氏使人答曰为谢诸君兹吾儿得友天下士其庶几有成未亡人亦借手以见先子盖张太夫人义明志防而通于文事有古烈女风一时称名母矣此馆中一胜事也无何诸君皆散列于职不复有此暇逾二纪昔之为文章诗歌人己艾然称老而况于所祝颂之老人哉然闻张太夫人拜九十矣明防康宁无改于昔岂不异哉德夫时亦乞少司马身以致养于家而太夫人甚安之夫以仙然不老之亲而有翩然勇退之子以事之也岂不尠哉此又海陵近一胜事也于是少司马公之同举进士而仕于留都者有九人焉而六人者出于馆中予待罪光禄以从诸君之后欲修馆中旧事以谂于海陵而诸君复以文事诿予予岂可让也哉因忆往者予述太夫人事太夫人读之怆然以命德夫曰汝毋忘赵子之规也盖太夫人抱志克家于艰以砥砺德夫之业而日有睇目之望予安得不以守身事亲之义告之今则器业己成非予可及矣予观少司马公涉世有法而始愧予之坎矣忠不违亲孝不疚义知险知阻一健一顺风雨萧萧而鸡鸣不已以成其令名以得其亲懽心矣虽古之君子亦率用是道焉耳岂子可易及者哉故始予之规之也称义纳诲而兹予之为词直颂焉耳咦予盖涉世而后知此道之诚难也夫太夫人难于其始而德夫难于其终者也何则始之难者母道也亦妻道也母道得而妻道始尽太夫人称名母宜矣终之难者子道也亦臣道也臣道得而子道始尽则少司马称名士奚为不然哉夫以名士奉名母奚翅海陵之胜事而馆中胜事越二纪而复举则司马公为不负夙昔所期而予亦得逭于私颂之责决矣
　　顾孺人六十序【归有光】
