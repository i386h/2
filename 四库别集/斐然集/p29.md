<!-- { "loadSidebar": true } -->
　　良民之心畏兵为甚勇将之烈杀贼为贤尔乆提师徒颇有纪律徃捕反冦克奏成功序进一官用为劝赏益思自奋以取宠荣
　　刘大中中书舍人
　　朕惟舜命九官简言而尽义商盘周诰烦悉而尽诚凡代予言宜尚体要具知恻怛之意形于播告之修厥惟艰哉孰克称任具官好善如不及守身如奉盈列在谏垣多直谅之益出将使指有激扬之功台省践更声望甚美爰自秉笔试之演纶议论持正而弗阿文词务实而有补徃即真拜益观逺猷
　　闾丘吁叙官
　　朕慕虞舜宥过之道凡诸臣自陷于戾者待以嵗月得用赦原忠厚之至也以尔顷縁保任有乖审详继被驱驰又渉稽慢并坐黜削亦既省循稍复旧阶庸示矜贷过而能改可不务乎
　　皇兄安时用遗表转一官
　　亷车之寄武职髙选若时宗子効官于外者无次迁之文可谓重矣具官以英皇近孙頼叔父遗表服在南列遂膺此除尔其恭顺自持阅习义理以贵骄为可戒乃能保其荣禄矣
　　王亦特叙翊卫大夫
　　朕祀明堂大赉四海凡有宿愆咸与洗涤具官顷提军律不能驭下纵逸部曲害及郡县遂从逺黜兹稍甄叙尔其自省徃过深革厥心思报宠光勉立来效
　　李洪用循资回封祖母
　　古之典刑者莫非孝弟吉徳之士逮其流则苛刻而寡恩非其性然盖不善推其所为也尔孙职自法家能笃匪莪之念防依王母不殊陟屺之情愿以一官归上恩号绥尔眉夀吾用嘉之
　　赵椿大理寺丞石淑问军器监丞
　　人命至重在狱国之大事在戎分职置官慎选其属尔椿其明慎刑罸体予好生之徳尔淑问其饬除器械备师御侮之用徃丞而长毋怠厥职以称选任之意
　　许亢宗知台州
　　士君子有所蕴积然后能安于退闲退不克安而以忧世自名汲汲求用者衒鬻之道朕不取也以尔顷在靖康已服吏职十年逺外放意山樊亷靖无求谅非徒尔召对便座言足聴闻俾班内阁之华徃试临海之政夫民所利病在尔知之宜熟矣勉布朕徳以观尔成
　　饶守董耘降一官
　　官无大小职无内外食禄受任咸曰事君职分之中而有不举则其处心积虑及于弗恭可无小惩用存大戒具官以列尚书之重膺殿学士之荣出绾郡章不闻报政按章来上弛慢有端何昔者悉心竭力于权幸之人而今乃旷事瘝官于君父之役削官一等尚免严科徃思循省毋重后悔
　　周纲措置收籴转一官
　　建官设职使之趋事而赴功事功有成于职才称熙丰而后以赏诱人逮其末流国之所赏乃民之所病朕甚非之然足食足兵欲伸志义于天下非急功利也人効其材国頼其用奨勤而示劝岂异时僣滥之比哉尔顷持使节储挽有劳民无强籴之嗟吏谨输将之役虽尔亷靖无意于迁官而以身率人亦体国者之所乐为也尚服训言益励乃守
　　仇愈知明州兼沿海制置
　　忠智之士立国所资险阨之邦维人无竞畴克堪于重寄有试可之近臣具官政擅吏师材通世务辅以敢为之气截然不挠之忠睠东海之冦疆迩鄞江之藩辅貔虎星罗于要害舳舻鳞次于茫施置随时惟敏果足以应变形声格敌非明畧安能折冲付尔裁制之权委尔拊循之政钦若予训勉图乃功
　　朱震中书舍人
　　昔者周穆继南征之后而无讨贼之心至于平王为东迁之君而无兴复之志观其书命与成康之世无异君子是以知周徳之衰矣呜呼有能宣我恻怛难喻之情如奉天制书以助中兴之烈者乎具官学博而造深行和而志正以道献替简于朕心擢陞纶诰之司兼率金华之业尚贤西学谕教如初夫士以得君为难朕之待尔者厚矣论思润色尚克钦哉必无媿于古人乃有辞于永世
　　王缙秘阁知温州
　　永嘉为郡介乎山海之间其士则学道而爱人其民则劝善而易使茍无君子斯焉取斯朕命守臣奚敢不慎以尔禀资忠孝有学有才所临之方治课必最辍自郎迁为我出牧升华中秘式宠其行尔益以古之从政者自期使治效有加于前日乃称予意可不勉哉
　　王良存度支员外郎
　　文昌诸郎一时遴选非有材业畴可冒居以尔吏治详明向公奉法民曹摄事备见勤劳因任所长徃司支计益思自勉以称宠光
　　张宦秘书郎
　　麟防置郎防治书府众务虽非文字之任然自昔分典四部通掌三阁处于无竞之地多为起家之选实维清职非才不授尔修洁博雅达予聴闻敷奏以言克孚众誉徃服新命益观器业之成
　　刘大中吏部侍郎
　　惟用武之时入官者众而经兵之后冒法者多诡迹谰辞漫无稽考用寛则滥尚严则怨天官贰卿可不得其人乎具官守正笃义无所枉挠践更台省之乆备形献纳之忠辍从祠闱徃试小宰昔韦陟刚肠嫉恶则伪集退聴崔暐介然自守则选司畏之汝必优为奚俟吾训
　　贾若谷成都运副
　　均输有无上下俱济计臣之职也今以理财自名者严刑峻令督责郡邑取目前之办幸赏而去耳吾民何以堪之尔材谞有闻餽饷无缺元戎剡上改漕益部夫兵籍不加于旧而调度之费嵗倍民力不胜其困而科敛之势日增朕心忧之汝必有以处此矣钦若训命尚勉之哉
　　郭沦潼川府路提刑
　　民之多辟非在位者有以致之乎比其丽于刑也又忽而不察欲百姓之不寃难矣则授使指可不慎乎以尔明慎恺乐政术通敏肆予命尔详谳一道必也故犯罚之无赦如其不幸矜之勿喜一付于法无容心焉则梓潼之风虽在西南数千里之外若朕亲决其曲直岂非尔之美欤
　　李健应副收光州钱粮转一官
　　夫所以克复郡邑者擒其主守攘而斥之使封疆无亏民人有恃者也弋阳之克元戎以功状闻尔服勤输将使军食弗缺亦云懋矣可无赏乎序进一官益思后效





　　斐然集巻十二
　　钦定四库全书
　　斐然集巻十三
　　宋　胡寅　撰
　　王缙监察御史
　　宪府置纠察御史乃进居言职之渐负中外观望为朝廷重轻其任亦难矣以尔忠信恺悌才识俱优更练事为所居可纪俾辍郡寄徃冠惠文夫善恶是非出于人之良心自古至今不可冺也然直言不闻毁誉乱真则为国家病有甚于三辰失行螟蝗水旱之变朕所深畏也若夫有司簿书不报期防之故亷按常职耳岂朕用尔之意哉
　　韩驹转一官致仕
　　逢时取位亦既防荣抱疾引年所宜从欲具官早以词艺跻于禁严附丽匪人饭蔬奚怨中更赦宥不汝瑕疵复班缀于西清俾优防于真馆庶几善后以获令终兹陈告老之章更轸遗簮之念进官一等式宠其归徃复恩纶尚绥夀嘏
　　范柔中特赠直秘阁
　　士之効忠于上者犯顔纳説死且不頋初岂有意于身后之名哉然使人至此国必随之朕所以深监乱原闵悼党籍尽从昭雪以为后日之永戒以尔秉心端直抗疏危言困于凶渠迄用沦殒列职中秘少湔沈寃使披肺肝効丹赤者知不朽之义在此而不在浮云之富贵也
　　湖南漕薛弼湖北漕刘延年并直秘阁
　　属者临遣辅臣督视师旅荡平湖冦不日告功亦惟输将之臣克举餽饷之事进直中秘是为异恩悦于见知当益自励
　　郭执中秘阁修撰督府咨谋
　　鼎澧之民弄兵沅沚之间六年未平深介吾念比命次辅徃督师征灵旗所麾不战而下惟是幕中之画岂无口伐之功以尔识虑精详尤习军事徃从咨议果协成绩中秘论譔以旌厥勤钦乃攸司益务罄竭
　　王世忠转武功大夫刺史
　　边塞不和称兵南骛凡将士有能戮力斩捕者吾厚赐之盖为祖宗基业父兄愤耻非我一人之私也具官忠勇自奋颇着勤劳超进官荣仍亷郡刺益思灭敌之计勉立非常之功则予赏汝又有加焉
　　赵子偁特转朝奉郎秘阁修撰与郡
　　汉唐宗室之盛其文武政事昭当年而埀后世者史有传焉居今而慕古则亦劝勉之道有未至耳以尔佐刺近郡达于从政被服儒素之习驰骋仁义之途敷奏以言实副厥誉既俾升其秩任又畀以论譔之职吾用是劝尔尚勉哉好学谨礼以持乃身守法奉公以保乃位则于古人何逺之有
　　知宣州赵不羣直龙图阁再任
　　朕闻有定主然后可责其下以忠有定民然后可责其下以化江左之治昔称元嘉得非任守宰以六朞为防乎或谓乆任而非其人何以贤于数易如朕意者吏为民病将不终日而去之民所愿事将使终其官而不徙惟其当而已矣以尔宗属隽茂所治称最秩当嵗满民适安之吾不忍夺也羲图寓直以示劝奨慎终如始惟既乃心
　　刘昉宗正丞
　　宗伯典司属籍其任甚重仍置丞职处以清流非时俊髦不在此选尔富于文章达于从政肆予命尔徃践厥官夫立志之士于职务清简之地进徳修业而待世用将有余力矣徃其懋哉
　　孙逸大理少卿
　　典狱贱事也然民命之存亡天意之喜怒国体之安危在焉则其事重矣朕所尽心而不敢兼也肆于廷尉之任慎择所寄以尔详练忠恕乆更事为必能审克辜功兹俾贰于棘寺夫希意迎合以取赏于明纵出有罪以幸福于幽聴狱者之大疵也汝当以古人自期庶几于民自以为不寃者乃称予意
　　何慤度支员外郎
　　文昌六职郎选甚髙民曹诸属司度为重非有资望则不轻授以尔行能谨饬中外践更赐对察言益见练达毋鄙出纳之吝而废有司之事徃懋厥职以若训防
　　李公懋著作佐郎
　　承明金马著作之庭羣处大雅著作国史文学清选也以尔敦朴而文劲正而通列职书林士论甚美其陞东观益究撰述使一代施设后世有考焉徃其勉哉以称明命
　　马观国直显谟阁添差江东帅司叅议
　　凡帅幕预议论之臣必得智谋忠信之士乃能裨賛协成事功尔进对便朝所陈可采徃处賔筵之右仍加内阁之名祗吾训言思自罄竭
　　张谊龙图阁学士知温州
　　卿士分职已髙八座之名师帅承流爰慎六条之寄具官猷为敏劭业履强明志在爱君不惮死生之变义深许国罔辞险阻之尝自陟迩聫乆司大计疏利源而无壅足兵饷而不愆方期协济于事功何乃屡陈于恳欵永嘉山水维东土之名邦羲阁典谟号西清之极选遂尔便亲之欲分吾共理之忧服此宠光无忘报効程克俊兵部吕丕问工部陶恺金部并郎官
　　六曹郎选各有司存而众建材能以待进用皆异时卿相之储也其任岂不重哉以尔克俊器业端良以尔丕问见闻逺大以尔恺操守坚正或就加于陞擢或初预于柬除勉罄猷为称予光命
　　吕祉权兵部侍郎
　　朕以父兄遐狩戎马生郊讲武训兵九年于此思得俊乂协成丕烈维时武部尤念得人具官材识疏通志在当世顷备谏列知无不言持节奉藩咸着声绩践扬既乆器业益宏擢自省聫俾贰兵政若通和遣使之失朕已晓然而伐仇讨叛之图众多疑者勿以司存之常守而望献纳之嘉谋惟究乃心钦予时命
　　潘良贵秘书少监
　　朕徧阅羣材仰稽治道思皇直谅之士共开公正之途人皆曰贤吾然后用以尔志刚而气劲行肃而言端乆矣践扬夙髙风望澹然安静莫掩旦评简在朕心召还秘府领袖羣彦虽多图史之娱谈论古先当有箴规之益徃复训命嗣承宠光
　　张致逺户部侍郎
　　孟子谈农桑于战争之际光武勤稼穑成中兴之功王道所先民食为急今百姓已六师方张将竭泽而渔岂无后患不加赋而足安得此言若时版曹慎选卿贰具官持心近厚经徳不回数总利权独推善计辍从选部徃佐司农必使下不病民上能裕国头防箕敛罔贻今昔之讥食足兵强一洒乾坤之愤是为称职可不勉哉
　　李宷上殿改官
