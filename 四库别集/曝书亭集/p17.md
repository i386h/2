<!-- { "loadSidebar": true } -->
　　江市鱼同海市鲜南湖蔆胜北湖偏四更枕上歌声起泊遍冬堰外船【唐张祜曽领嘉兴冬堰税】
　　妾家城南望虎墩郎家城北白牛村白牛不见郎骑至望虎何由过郭门【陈舜俞居秀州尝跨白牛往来自号白牛居士】
　　百步桥南解缆初香醪五木隔年储不须合路寻鱼鲊但向分湖问蟹胥【去郡城东北三里有百步桥马永卿嬾真子苏秀道中有地名五木出佳酒陆游日记合路卖鲊者甚众一统志分湖产蟹】
　　石尤风急驻苏湾逢着邻船贩橘还只道夜过平望驿不知朝发洞庭山【苏湾近呉江境上陈舜俞墓在焉】
　　父老禾兴旧馆前香秔熟后话丰年楼头沽酒楼外泊半是江淮贩米船【望云门北旧有禾兴馆唐李濣嘉兴屯田政绩记嘉禾一穰江淮为之康嘉禾一歉江淮为之俭】
　　茅屋东溪兴可乗竹篱随意挂鱼罾三冬雪压千年树四月花繁百尺藤【东谿从叔子蓉别业】
　　舍南舍北绕春流花外初莺啭未休毕竟林塘输甪里爱携宾客醉仙楼【山楼从叔子葆所居四方宾客至者必集于此】
　　谿上梅花舍后开市南新酒酦新醅寻山近有殳基宅看雪遥登顾况台【余近移家长水之梅谿及山在西横山在其南皆可望见焉顾况读书台在横山顶】
　　和韵　　　　　　　　　　　谭吉
　　木樨开后菊花开黄雀霜螯载酒醅九日登高东塔寺风沙终胜赫连台
　　归人万里望丘为白酒黄壶瓠作巵来往櫂歌无不可西溪东泖任吾之【丘为郡人王维送之诗云五湖三亩宅万里一归人里中黄元吉冶锡为壶极精致近日乡人多用匏樽西溪在府城西三里鲍恂所居东泖在平湖】
　　槛边花外尽重湖到处悲伤兴不孤安得家家寻画手谿堂遍写读书图【黄子久有由拳读书图】
　　和韵　　　　　　　　　　　谭吉
　　櫂歌欸乃胜西湖风景尊前调不孤只少松陵朱处士屏风八尺写新图
　　旃防单阏
　　题画竹二首
　　疎筠个个倚风轻忽忆乡园宿雨晴三亩宅西桐树北此时新笋乂应生
　　雪禽未染唐希雅怪石须添赵大年兴发欲寻潭柘寺春流决决响山泉【燕京无竹惟潭柘寺东院一林】
　　懐上方山二首
　　不到上方三嵗久茅茨长想结山隈尽移细石教泉下乱插繁花把径开倦客春深归未得故人书寄约重来水筒云碓安排易只欠江南绕屋梅
　　百丈霞梯涧户扃层崖依旧入天青花源未有秦人住屐齿曽同谢客经殷地昏钟催夜月过桥春水续寒汀精蓝近结支纎侣准拟松根煮茯苓
　　送顾【乃西】还枫泾
　　客游五载莫凄然元夕天涯我十年为羡王孙归去路岸花江草送呉船
　　严侍郎招同呉明府【山涛】龚观察【佳育】陈处士【晋明】高上舍【层云】集呉氏园亭时公子【曽】到任
　　八驺晓出郭门东避暑闲园河朔同山简宾寮携沼上谢家裠屐满亭中微凉高栁虚檐日过雨新苗隔岸风四坐传杯那不醉主人先已百分空
　　赠呉明府【山涛】
　　诗人吾爱塞翁好风格西陵别擅场嗜酒淹千里驾罢官为起七歌堂云山画出无前辈暑雨灯残话故乡甪里菜畦犹未卖归时休只恋余杭
　　潞河遥送汤【駉】南还四首
　　惜别无从倒玉壶俶装遥发短亭孤荆高旧侣分携尽燕市何人送酒徒
　　青齐南下即扁舟一片云帆故国楼此去向平婚娶了明年五岳试同游
　　生计归时且掩门还怜旧业已无存全家欲傍西溪住最爱梅花第几村
　　竹垞三径也萧然归梦天涯又隔年傥结邻长水市开门同对小池莲
　　怀乡口号八首
　　醧舫西偏尽竹梧紫微山石尽教铺儿孙乡里堪娯日不用千金买佛奴【醧舫余斋名元濮乐闲以中统钞一千锭买歌儿汪佛奴】
　　先人旧宅北门栖舍后斜阳塔影低门迳伤心难再问梦魂犹绕旧沙堤
　　碧漪坊里谭公宅鸭脚清隂半亩余最忆儿时好兄弟树根同读五车书【五经进士谭公宅在府治东北碧漪坊舟石郡丞左羽孝廉孝山太守次友典籍及亡兄舍人夏士皆读书于是余亦与焉庭有鸭脚树三本】
　　旧日园林半已荒惟余曲水绕芳塘少年最忆春游好曽向顔家看海棠【顔家园海棠花最盛今已摧折】
　　墨林遗宅道南存词客留题尚在门天籁图书今已尽紫茄白苋种诸孙【项处士元汴有天籁阁蓄古书画甲天下其阁下有皇甫子循屠纬真诸公题诗尚存】
　　旧游余缪日过从三李衔杯兴最浓明月绿牎期沈约白盐赤米问周颙【忆右吉天自斯年武曽分虎山子青士也】
　　司农泉石向来耽徐穉同游饮必酣梦想谿山真意好戛天修竹水亭南【曹侍郎秋岳倦圃有谿山真意轩徐穉指敬可也】
　　方外能诗数复公结茅初地虎谿同词人寂寞宜过此一舸月明湖水东【复公字文可住初地庵诗格最老】


　　曝书亭集巻九
　　钦定四库全书
　　曝书亭集巻十
　　翰林院检讨朱彞尊撰
　　古今诗【九】
　　柔兆执徐
　　读叶司城【封】嵩游草赋赠
　　客居通潞春复冬有如饥鸟仍投笼平生梦寐在五岳垂老未覩嵩阳峯峯头玉女定笑我那不控鹤鞭痴龙琼浆勿饮良可惜白髪满镜徒愁容叶君昔年宰登封莓苔洗字寻石淙霞梯高高八千丈笋鞵踏遍青芙蓉庐岩瀑飞一疋布铁梁峡偃千年松仙人十六时相逢闲吹鵞管向明月有时髻插三花秾渐川俞叟与君往来熟言君爱竒恒未足开筵为蒸玉面貍行药曽骑雪色鹿测景还登测景台逍遥宛在逍遥谷偶然长啸百里闻毎遇残碑三日读不见囊中金石编何殊集古欧阳録崇文门西车毂击十里黄尘眯人目下马寻君道名姓一笑情亲为乡曲投我嵩阳咏百篇胜听哀丝与豪竹近来海内工诗格新城王君最雄独一见君诗许絶伦同调由来赏心速君今司城名借甚栗果少年齐足局入门防事半栽花插架图书尚连屋作吏如君良不俗闲从巷北期王君更许高斋醉醁金箱图画恣卧游岂必卢鸿草堂宿
　　春暮何少卿招同故乡诸子集古藤花下送谭十一孝亷兄之舒州
　　古藤二本高刺檐毵防乱挂骊龙髯主人筑堂二十载客到尽巻堂中帘肥香徐来翠隂动晴丝欲堕朱光炎今年经过物候早三月已见繁花黏河豚未罢直沽市牡丹定緑房山尖春风不饮最可惜急收笔架移书签相期乡党十数子同时走送谭孝亷一觞一咏少长集脱畧礼法无纤嫌悬灯直教猛烛并有酒但向深杯添移时留髠尽送客三人密坐清宵严北城漏鼔听渐数下残月光磨鎌捉卧瓮人选新格主犹鲸吸宾鱼噞人生离多合亦易有泪肯对花前沾舒州地胜山水兼孤城皖口跳波渐芙蓉之池泛永日讼庭无事恒虚恬鲟鱼凝脂切黄玉翠螺如画围苍蒹乃知下第去亦得絶胜六街衣马尘容黔
　　题元张子正林亭秋晓图同髙层云赋
　　一峰画品最致密逾三百载流传稀今人摹仿目未睹但取率畧屏纡威残山剰水不数防岂惟神异貌亦非当时艺事许入室华亭张中称庶防即如此图乃学井西王生笔林亭晓色开熹微焜黄老緑下掩百竿竹是谁竹下结屋关荆扉桥无一人行树无一鸟飞斜川折溜凡防转古寺突兀楼松围凉云蒙蒙不可极悬泉直下春林霏人家碛歴更高处水榭八九相因依武陵桃花笑卑湿兹山避地堪茹薇当知作者意独得能使留题数子传声徽客中三伏正苦热对此羽扇都停挥安得天风扶我缥缈度絶磴与君携手同振千仞冈头衣
　　赠郑【簠】
　　金陵郑簠隠作医八分入妙堪吾师朅来卖药长安市诸公衮衮多莫知伊余闻名二十载今始邂逅嗟何迟自从鸿都石经后工者疎密无定姿任城学官阙里庙罗列不少汉人碑簠也幽寻遍摹搨羲娥星宿摭无遗郃阳酸枣法尤备心之所慕手辄追黄初以来尚行草此道不絶真如丝开元君臣虽具体邉幅渐整趋肥痴寥寥知解八百防尽失古法成今斯迩来孟津数王铎流传恨少无人披太原傅山最竒崛鱼颃鹰跱势不羁临清周之恒委曲也得冝勾吴顾苓粤谭汉暨歙程邃名相持未若簠也下笔兼经竒緜如烟云飞欲去屹如柱础立不移或如鸟惊堕羽翮或如龙怒撑之而箕张昴萃各异状屏幛大小从所施平山堂成蜀冈涌百里照耀连云榱工师斲扁一丈六众宾叹息相瞠眙须臾望见簠来至井水一斗研隃糜由来能事在独得笔纵字大随手为观者但妒不敢訾五加皮酒浮千鸱我闻此事足快意目虽未覩心已怡安得留之数晨夕醉时窃柎醒肩随卢沟桥北风已厉子今南去生凌澌骊驹在路留未得歳聿其暮云谁思钟山草堂定好在放溜且任吴中儿华阳瘗鹤字刻露邓尉遗树花参差无锡城邉见严四示我长歌一和之
　　送顾【瀛】之沂州
　　官亭把袂惜离居南指临沂歳未除行过防隂山叶响马头青壤雪消初
　　寿何少卿【元英】
　　冷卿宴客已无钱犹有南牀许醉眠清镜看来容四十练裙书秃管三千日邉初度春尤近雪后今宵月最圆弟子麴车来不少相留判饮到新年
　　寿刘编修【芳喆】二首
　　金钱衮衮考堂输今日通阶昨日殊谁似编修甘寂寞七年不见集贤趋
　　人日梅花一月前骚人初度枣弧悬萧然赋就防羣从絶胜徴歌玳瑁筵
　　强圉大荒落
　　河豚歌
　　天津之水连北溟七十二沽漩回汀渔师乗春漾极浦防防叶叶轻于萍河豚此时举网得活东小大同赋形卖不直钱弃可惜堆置更比凡鱼腥南人见之莞尔笑是物足胜通侯鲭苇蒲束取十百辈马防车载兼手拎晨兴主人食指动忽覩两缚陈吾庭客来疾呼莫莫莫亟当投畀烦丁寜食熊者肥食鼃瘦豆令人重榆则瞑彼犹无伤此独甚犯之不异冲铃钉主人语客且安坐吾言物理君试听人生一死各有候韭英枣华木叶零即如饮啄亦分定鼎腹岂必坚关扃虽云甘脆腐肠药不闻茹藿长延龄兹鱼信毒种乃别膢朐有法食有经或如燕子尾涎涎或如束带腰黄鞓今之馈者皆不尔安用荷插薶邱冥抉精刮膜漉出血如鼈去丑鱼乙丁磨刀霍霍切作片井华水沃双铜缾姜芽调辛橄榄醡荻笋抽白蒌蒿青日长风和灶觚浄纤尘不到晴牎櫺重罗之麫生酱和凝视滓汁仍清泠吾生年命匪在卯奚为舌缩箸蠲停西施乳滑恣教齧索郎酒酽未愿醒入唇美味纵快意累客坐久心方寜起防墙东杏花放横参七防昏中星
　　送董孝廉【恺】游五台
　　军都关外朔云屯过尽龙堆入鴈门一路金光瑶草色青天直上五峯尊
　　兕觥歌【觥为许文穆公饯赵太史定宇物为何少卿赋】
　　覆玉盌屏香螺彻银凿落金叵罗黄支之犀尘尽辟主人持觥客前席请防觥上铭为君陈夙昔定陵冲年资相臣元老夺情众怒嗔朝阳一凤午门伏折槛寜辞逆鳞触归时饯者满都亭珍重临岐许文穆神羊一角讵有双流传既久归娄江张公以之遗弟子敢谏吾公赵公似更兼爱客无倦容平原十日恒过从朝衣典尽且不顾快意但写鳬花浓我浮此觥亦已数尊前岂惜狂歌重吾公迩年徙卿寺西掖南牀谁鹗视汉殿今无白兽尊满饮黄流莫轻寘
　　周郎中自闽囘赋赠二首
　　万里孤臣去三年别馆囚遥怜天北望不异海西头曲罢红蔷老园荒紫蓼秋空堂今夜烛谁分话离愁入夜羝同宿经秋鴈不飞归迎双眼泪去陷防重围揽镜顔都改趋庭计已非辛勤完节意冬月尚絺衣同里李【符】游于滇遇碧鸡山道士谓曰子前身庐山行脚僧也后十年当仍归庐山【符】乃画庐山行脚图俾予题诗二首
