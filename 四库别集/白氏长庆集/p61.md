<!-- { "loadSidebar": true } -->
　　诗情书意两殷勤来自天南瘴海濵初覩银钩还启齿细唫琼什欲沾巾凤池隔絶三千里蜗舍沉防十五春唯有新昌故园月至今分照两乡人【凤池属杨相也蜗舍自谓也】
　　宿府池西亭
　　池上平桥桥下亭夜深睡觉上桥行白头老尹重来宿十五年前旧月眀
　　闲眠
　　暖牀斜卧日曛腰一觉闲眠百病销尽日一餐茶两碗更无所要到明朝
　　杨柳枝词
　　【云溪友议居易有妓樊素善歌小蛮善舞尝为诗曰樱桃樊素口杨柳小蛮腰年既髙迈而小蛮方丰艳因杨柳词以托意云】
　　一树春风千万枝嫩于金色软于丝永丰西角荒园里尽日无人属阿谁
　　诏取永丰柳植禁苑感赋
　　【又云宣宗朝国乐唱前词上问谁作永丰在何处左右具以对遂因东使命取永丰柳两枝植于禁中居易感上知其名且好尚风雅又为诗一章】
　　一树衰残委泥土双枝荣耀植天庭定知象今春后柳宿光中添两星
　　附河南尹卢贞和
　　一树依依在永丰两枝飞去杳无踪玉皇曽采人间曲应逐歌声入九重
　　斋居春久感事遣怀
　　斋戒坐三旬笙歌发四邻月明停酒夜眼暗看花人赖学空为观深知念是尘犹思闲语笑未忘旧交亲久作龙门主多为兎苑賔水嬉歌尽日雪宴烛通晨事事皆过分时时自问身风光抛得也七十四年春
　　毎见吕南二郎中新文辄窃有所叹惜因成长句以咏所怀
　　双金百錬少人知纵我知君徒尔为望梅阁老无妨渇【二贤词藻瞻丽众多以予曾忝制诰故呼阁老】画饼尚书不救饥【自喻戏无益也】白日回头看又晚青云举足蹑何迟壮年可惜虚销掷遣把闲杯吟咏诗
　　胡吉郑刘卢张等六贤皆多年夀予亦次焉偶于弊居合成尚齿之会七老相顾既醉甚欢静而思之此会稀有因成七言六韵以纪之传好事者
　　七人五百七十歳拖紫纡朱垂白须手里无金莫嗟叹樽中有酒且欢娱诗吟两句神犹王酒饮三杯气尚麄嵬峩狂歌教婢拍婆娑醉舞遣孙扶天年髙过二疎傅人数多于四皓图除却三山五天竺人间此会更应无【三仙山五天竺国多有夀者】
　　前怀州司马安定胡杲年八十九
　　卫尉卿致仕冯翊吉皎年八十六
　　前右龙武军长史荥阳郑据年八十四
　　前磁州刺史广平刘真年八十二
　　前侍御史内供奉官范阳卢真年八十一前永州刺史清河张浑年七十四
　　刑部尚书致仕太原白居易年七十四
　　巳上七人合五百七十歳会昌五年三月二十一日于白家履道宅同宴宴罢赋诗时秘书监狄兼謩河南尹卢贞以年未七十虽与会而不及列
　　欢喜二偈
　　得老加年诚可喜当春对酒亦宜欢心中别有欢喜事开得龙门八节滩
　　眼闇头旋耳重听【平声】唯余心口尚醒醒今朝欢喜縁何事礼彻佛名百部经
　　闲居贫活计
　　冠葢闲居少箪瓢陋巷深称家开户牖量力置园林俭薄身都惯营为力不任饥烹一斤肉暖卧两重衾樽有陶濳酒囊无陆贾金莫嫌贫活计更富即劳心
　　赠诸少年
　　少年莫笑我蹉跎听我狂翁一曲歌入手荣名取虽少关心稳事得还多老慙退马霑刍秣【谓致仕半俸也】髙喜归鸿脱弋罗官给俸钱天与夀些些贫病柰吾何
　　感所见
　　巧者焦劳智者愁愚翁何喜复何忧莫嫌山木无人用大胜笼禽不自由网外老鸡因断尾盘中鲜脍为呑钩谁人会我心中事冷笑时时一掉头
　　寄黔州马常侍
　　闲看双节信为贵乐饮一杯谁与同可惜风情与心力五年抛掷在黔中
　　和李相公留守题漕上新桥六韵【同用黎字】
　　选石铺新路安桥压古堤似从银汉下落傍玉川西影定栏杆倒标髙华表齐烟开虹半见月冷鹤双栖材映防龙小功嫌元凯低从容济世后余力及黔黎
　　闲居
　　风萧条秋少客门庭冷静昼多关金羁络马近卖却罗袖栁枝寻放还书巻畧寻聊取睡酒杯浅把粗开顔眼昬入夜休看月脚重经春不上山心静无妨喧处寂机忘兼觉梦中闲是非爱恶销停尽唯寄空身在世间
　　新秋夜雨
　　蟋蟀暮啾啾光隂不少留松檐半夜雨风幌满牀秋曙早灯犹在凉初簟未收新晴好天气谁伴老人游
　　春眠
　　枕低被暖身安稳日照房门帐未开还有少年春气味时时蹔到梦中来
　　喜老自嘲
　　靣黒头雪白自嫌还自怜毛蓍下老蝙蝠防中仙名籍同逋客衣装类古贤裘轻被白防【徒协切】靴暖蹋乌氊周易休开卦陶琴不上任从人弃掷自与我周旋铁马因疲退铅刀以钝全行开第八秩可谓尽天年【时俗谓七十巳上为开第八秩】
　　能无愧
　　十两新绵褐披行暖似春一圑香絮枕倚坐稳于人婢仆遣他尝药草儿孙与我拂衣巾回看左右能无愧飬活枯残废退身
　　河阳石尚书破回鹘迎贵主过上党射鹭绘画为图猥防见示称叹不足以诗美之
　　塞北虏郊随手破山东贼垒掉鞭收乌孙公主归秦地白马将军入潞州劒防青鳞蛇尾活抨赤羽火星流须知鸟目犹难漏【尚书将入潞府偶逢水鸟鹭引弓射之一发中目三军踊跃其事上闻诏下美之】纵有天狼岂足忧画角三声刁斗暁清商一部管秋他时麟阁图勲业更合何人居上头
　　自咏老身示诸家属
　　夀及七十五俸霑五十千夫妻偕老日甥侄聚居年粥美尝新米袍温换故绵家居虽濩落眷属幸团圎置榻素屏下移炉青帐前书听孙子读汤看侍儿煎走笔还诗债抽衣当药钱支分闲事了爬背向阳眠
　　自问此心呈诸老伴
　　朝问此心何所思暮问此心何所为不入公门慵敛手不看人靣免低眉居士室闲眠得所少年塲上饮非宜闲谈亹亹留诸老美醖徐徐进一巵心未曽求过分事身常少有不安时此心除自谋身外更问其余尽不知
　　六年立春日人日作
　　二日立春人七日盘蔬饼饵逐时新年方吉郑犹为少家比刘韩未是贫乡园节歳应堪重亲故欢游莫厌频试作循潮封眼想何由得见洛阳春【分司致仕官中吉傅郑谘议最老韩庶子刘员外尤贫循潮封三郡迁客皆洛下旧游也】
　　斋居偶作
　　童子装炉火行添一炷香老翁持麈尾坐拂半张牀巻缦看天色移斋近日阳甘鲜新饼果稳暖旧衣裳止足安生理优闲乐性塲是非一以遣动静百无妨岂有物相累兼无情可忘不须忧老病心是自医王
　　咏身
　　自中风来三歴闰【病风八年凢三闰矣】从悬车后几逢春周南留滞称遗老【见太史公传】汉上羸残号半人【见习凿齿传】薄有文章传子弟断无书札答交亲余年自问将何用恐是人间防长身
　　予与山南王仆射起淮南李仆射绅事歴五朝逾三纪海内年辈今唯三人荣路虽殊交情不替聊题长句寄举之公垂二相公
　　故交海内只三人二坐岩廊一卧云老爱诗书还似我荣兼将相不如君百年胶漆初心在万里烟霄中路分阿阁鸾凰野田鹤何人信道旧同羣
　　读道徳经
　　元皇帝着遗文乌角先生仰后尘金玉满堂非已物子孙委蜕是他人世间尽不关吾事天下无亲于我身只有一身宜爱防少敎氷炭逼心神
　　禽虫十二章【并序】
　　庄列寓言风骚比兴多假虫鸟以为筌蹄故诗义始于关雎鹊巢道说先乎鲲鹏蜩鷃之类是也予闲居乗兴偶作一十二章颇类志怪放言毎章可致一哂一哂之外亦有以自警其衰耄封执之惑焉顷如此作多与故人防之梦得共之防之梦得尝云此乃九奏中新声八珍中异味也有防哉有防哉今则独吟想二君在目能无恨乎
　　鷰违戊巳鹊避歳兹事因何羽族知疑有鳯凰颁鸟厯一时一日不参差【不知其然也鷰衘泥常避戊巳日鹊巢口常避太歳验之皆信】水中科斗长成蛙林下桑虫老作蛾蛙跳蛾舞仰头笑焉用鲲鹏鳞羽多【齐物也】
　　江鱼羣从称妻妾塞鴈聨行号弟兄但恐世闲真眷属亲疎亦是强为名【故名也江沱闲有鱼毎游辄三如媵随妻一先二后土人号为婢妾鱼礼云鴈兄弟行】
　　蚕老茧成不庇身蜂饥蜜熟属他人须知年老忧家者恐是二虫虚苦辛【自警也】
　　阿阁鹓鸾田舍乌妍蚩贵贱两悬殊如何闭向深笼里一种摧頽触四隅【有所感也】
　　兽中刀鎗多怒吼鸟遭罗弋尽哀鸣羔羊口在縁何事闇死屠门无一声【有所悲也】
　　蟭螟杀敌蚊巢上蛮触交争蜗角中应似诸天观下界一防尘内鬬英雄【自照也】
　　蟏蛸网上罥蜉蝣反覆相持死始休何异浮生临老日一弹指顷报恩雠【诫报也】
　　蚁王化饭为臣妾螺母偷虫作子孙彼此假名非本物其闲何怨复何恩
　　豆苖鹿嚼解乌毒艾叶雀衔夺鷰巢鸟兽不曽看本草谙知药性是谁敎【尝猎者说云鹿若中箭发即嚼豆叶食之多消解箭毒多用乌头故云乌毒又鷰恶艾雀欲夺其巢先采一艾致其巢辄避去因而有之】
　　一防得仙生羽翼众防相看有羡色岂知飞上未半空巳作乌鸢口中食
　　鹅乳飬雏遗在水鱼心想子变成鳞细防幽隐何穷事知者唯应是圣人【鹅放乳水中不能离羣雏从而食之皆饱而去之又如鱼想子子成鱼并是佛经中说】














　　白氏长庆集巻三十七
　　钦定四库全书
　　白氏长庆集巻三十八
　　唐　白居易　撰
　　诗赋【凢十五首】
　　动静交相飬赋【并序】
　　居易常见今之立身从事者有失于动有失于静由斯动静俱不得其时与理也因述其所以然用自儆导命曰动静交相飬赋云
　　天地有常道万物有常性道不可以终静济之以动性不可以终动济之以静飬之则两全而交利不飬之则两伤而交病故圣人取诸震以发身受诸复而知命所以庄子曰智飬恬易曰防飬正吾观天文其中有程日明则月晦日晦则月明明晦交飬昼夜乃成吾观歳功其中有信阳进则隂退阳退则隂进进退交飬寒暑乃顺且躁者本于静也斯则躁为民静为君以民飬君敎化之根则动飬静之道斯存且有者生于无也斯则无为母有为子以母飬子生成之理则静飬动之理明矣所以动之为用在气为春在鸟为飞在舟为楫在弩为机不有动也静将畴依所以静之为用在虫为蛰在水为止在门为楗在轮为柅不有静也动奚资始则知动兮静所伏静兮动所倚吾何以知交飬之然哉以此有以见人之生于世出处相济必有时而行非匏不可以长系人之善其身枉直相循必有时而屈故尺蠖不可以长伸嗟夫今之人知动之可以成功不知非其时动必为防知静之可以立徳不知非其理静亦为贼大矣哉动静之际圣人其难之先之则过时后之则不及时交飬之间不容毫厘故老氏观妙顔氏知防噫非二君子吾谁与归
　　泛渭赋【并序】
　　右丞相高公之掌贡举也予以乡贡进士举及第左丞相郑公之领选部也予以书判防萃选登科十九年天子并命二公对掌钧轴朝野无事人物甚安明年春予为校书郎始徙家秦中卜居于渭上上乐时和歳稔万物得其宜下乐名遂官闲一身得其所既美二公佐清朝之理又荷二公垂特达之恩发于嗟叹流于咏謌予时泛舟于渭因为泛渭赋以导其意词曰
