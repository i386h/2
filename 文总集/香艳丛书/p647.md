<!-- { "loadSidebar": true } -->
　　曩余步西泠之路，泛明圣之湖，见夫平原如绣，小山若屏，波动奁开，水香粉腻。云鬟翠黛，空中留梦影之痕；石绣苔钿，何处无美人之迹？为问千秋万祀，镜笑花啼，电逝尺波，路遥三岛，彼姝者子，今安在哉？用读颐道先生闺咏诗而怆然也。昔者苍梧帝子，湘水黄宫，苎萝丽人，苏台金屋。越王夫妇，云荒高台之踪；秦始宫人，烟委缆船之石。先生核稽载籍，推涉广舆，恍黄牛白马之边，见香麝蕊龙之驻。采云飞处，芳草难湮己。若夫黄妃塔里，石镌华严之经；天龙寺中，木刻观音之像。新月娴夫音律，慈云杳其鼓琴。吊顺睦于石人，归元妃于龙井。鞶囊结别，红药承恩。凤诏渡江，相思翠樾，龙堆生人，遗恨黄絁。辇路南来，离宫怨乎承庆，弯庐北返，冤狱沈于尼师。海边摧金骑之雄，皀纱志大；月下吹霓裳之序，白玉声幽。清心抚琴，奉华掌印。吴宫故事，凤凰教战之场；道姑名湾，鸾鹤步虚之地。冠仙韶之歌舞，紫禁重宣；悯王复之忠贞，彤闱赐养。荷杯龙盏，明良一曲之歌；郭琼许柔，庆舞千秋之节。鸡汁怜延陵之女，雉人啼瑞相之魂。张夫人秀毓慈明，韩恭淑德能和适。绣香春词之丽，宫柳垂金之图。鸾箫魂断，姊妹承恩。霞帔春寒，冲虚礼佛。济邸不终，弹琴写美人之怨；皋亭大去，万花荒小隐之园。小麦赐太清之宫，集庆藏燕游之像。普安内助，郁烈椒涂；寿康妒逆，流毒兰掖。华辞殿壁，缔红叶之因缘；弱柳宫筵，娱翠颦而宛转。诵经尚食，两侍深宫；清湖和宁，更番赐第。竟辞永巷，入妙静之空门；闻说襄阳，置美人于冤狱。大龙池馆，一夜香销；清江纸书，四贞玉碎。释壁题辞，回首故宫之感；金台饯别，分韵阳关之诗。发盒埋云居之塔，钗铙出月峰之斜。若春夏秋冬之宠，何止四人；唱海东河北之歌，最怜双泪。嗟乎！江山还我，俄惊变幻于沧桑；花月成灵，不散悲欢之魂魄。春心望帝，处处啼鹃；芳草故宫，年年怨蝶。从此生生世世，弗钟天子之家；郁郁深深，莫作有情之物矣。惟是桂子荷花，败家金粉，龙飞凤舞，破国江山。德寿宫缤之选，芳名知二十七人；慈圣应制之流，待诏至一十九部。第一流之歌舞，十三坊之烟花。志赍黄龙，岳武穆侍姬枉却；勋酬紫绶，韩蔪王四国先封。缚虎谋于东窗，赂猫进于崇国。春风桃树，挥涕北虏之书；红绉锦茵，未醒南园之梦。半闲秋色，自拥姏尼，残喘循州，犹携绝色。鬼笑灵谈，甚事不坏于筚篥；讲信修睦，和议伪托于音书。卒之鹿上苏台，萤腐隋苑。竭衔石补天之力，块肉沧波；遗长眉广额之图，飘零绝塞。君臣醉梦，家国兴亡，王气俄销，霸图终歇。岂徒凭吊梳妆之阁，徘徊洗粉之池而已哉？若夫扬旗半空，神鸦助阵。梁红玉桴鼓助战，怒激江涛；定夫人环佩资军，勇增士气。长桥双投，郁郁青陵之树；断魂千里，夜夜岳阳之楼。南北对乡，冯唐双女，登州二李，周邹同称。赴古井于城阴，独寻净水；泣慈颜于墓所，真个断肠。药尽餔肝，顺效刲股。星失位而沈江，发请栉而完节。素琼殉身于伤肺，宝哥同赴于清波。银瓶井底，髫幼完贞；云霄江边，姓氏无考。锁枷魂魄，忏悔绣佛之儿；蟋蟀平章，惭怍守贞之女。一门古水之魂，梯云楼夏；双建凌霄之树，割耳巷深。吞将金屑，祠用定名；字曰柏舟，节真能副。南新桥庙，凛刘女之英灵；万松岭祠，着崔家之神异。抱长年之冰雪，湖水澄清；见庭外之神魂，环花憔悴。绿蛾尽孝，祸肇族人；达姑痴情，死为夫妇。一门五烈，二桥双贞。三年泪冷，从容皦日之盟；四虎心惊，发越异香之气。蘸芜章台之质，终沁贞香；灵和银汉之仙，长依清节。赵端淑画灰断织，振凤成名；杨玉霙雪洁霜清，孤鸾自啸。斯皆英雄儿女，节操冰霜，酷芳烈于彤华，腾英辉于琼范，足令山海动色，上与日月争光者也。若夫文武通才，勋庸超世者，其惟沈云英乎？逾荀灌之勇，孤城捍敌；负宣文之学，绛帐传经。盖自有书契以来，罕与伦比者矣。至若少伯浮家，武陵娘子。会稽禹穴，清娱山水之游；锦坞云庵，鲍姑神仙之迹。郗子房簪花诗格，名掩郎君；谢道韫咏絮清才，解围群从。绝梁生箫史之爱，飞鹤无群；慰碧油红粉之词，浮云随婿。鸿案同志，练裙椎髻之风；燕寝吟诗，崔嫂沙哥之感。夏山姑研穷性理，魏城君悟彻悲欢。溪边柳树之桥，寺外杨梅之坞。巫山神主，妙契兰心；孤屿精魂，愿成梅侣。鱼羹宋嫂，酒户朱娘。铸铜姜氏之名，当炉萧家之迹。梅鼎臣名闻宫禁，林幼玉求试经书。易安漱玉，风月闲情；淑真断肠，衾稠闺怨。四壁全湖，卧游镜鉴；千山万水，泪洒罗巾。清庵吟蝉，秀斋赋鹤。几尘戏画，冰玉清姿。篱落见梅，鼓簧谗口。云间小蒸，山楼绣佛。铁崖弟子，洞庭鼓琴。凤转鸾回，命小鬟而队舞；梅边柳外，书驿壁以言愁。集曲调预闻而去，四大相离；忆明珠买妾之时，一春成梦。发伟论于经济，领袖九闱；读大浩于蓬瀛，冠宠六尚。道观三茅，赋天竺三生之石；绮龄八岁，有吴山绝顶之诗。烟波记湖曲之游，荷衣松酒；窈窕分苏堤之韵，月影琴声。痛愤黄巾，慷慨草檄；兴酣青障，叹惜屯田。玉门之裘马长征，银屏怨月；紫塞之干戈老历，红烛谈兵。小淑天平，诗酒园亭之乐；琼如龙井，竹云松谷之吟。玉树怀妹之情，镜园来禽之兴。香车油壁，夜话芳尘；梅妾苹郎，歌成水调。盐桥构室，桃花人面之名；装轴乞诗，兰蕙情怀之句。规橅汉魏晋人，玉鸳妙制；研究经史音律，柳絮宏篇。裁云镂巧，制玉女之衣裳；玩月联群，笑垣蛾之宫阙。十里踏青，玉映有感；六法绘素，文进传家。水竹田桑，自成仙处；天花云锦，非得人间。杨夫人假书与奕，闺阁怜才；周羽步风逸烟高，傀俄名士。湔裙小姑之曲，影梅忆语之人。间关万里，侍元孚于流离；上疏九重，为之遴而昭雪。图梅花之小像，奏琵琶于春星。经梅市者望若瑶台，僦段桥者不居恶木。建三秀之坛，续五子之社。金闺倡和，顾玉蕊领袖名姝；彤管联翩，林亚清振芳新咏。梅园丽则，嗣华学绣之楼；若璞后人，继轨古香之秀。昂昊双璧，发竞青丝；贞静二仪，答夸白玉。和鸣湘云之集，柳梢花气之辞。徐淑则蕉园独秀，顾春山梅诸同观。怀藕锦于桥边，鼓琴韵于湖上。岩子诸女，天人未如；隐霄同怀，鸾凤相若。娇鸟图画，餐秀写其芳襟；灵鹫山庄，南有纪其幽览。昭华留香于灵隐，汲云遗佩于莲池。完山梅尊之诗，晚春留待；汝凝海棠之启，幽质同怜。砧杵松涛，思亲有泪；鸡林邺架，遗泽能珍。佩仪征诗，奇绝滇中之景；端淑偕隐，独占湖上之楼。满城风雨之时，糕题翠墨；一棹鸳鸯之侣，楼识瑶清。森玉抱冰雪之姿，韫辉鸣刀尺之感。题绣帽于梅笑轩中，英词不朽；望云軿于雪消庭外，寄语情长。冰玉辑集，并轨玉台；金箱荟成，雕华彤史。十年重到，感歌舞于草绿山腰；一品成仙，咏疏狂于藕花社榜。秋动闺中之思，金井梧桐；春吟堤上之词，画船杨柳。卖花人早，怨诉声声；吟梅集成，香生字字。明湖成为百咏，绿筠香于满篇。猗香自序，萦远思于慈亲；香严奇文，扶坤维之正气。洗砚添香，谢庭梁案。留红余之小草，写妆晚之闲情。云山水墨，信手涂成；花月灯帘，春愁绘出。韫玉画障，法源深藏；雪鸿诗篇，临平散佚。琼圃之宝钗凤断，手绝拈毫；湘波之幽镜鸾沈，心灰香字。修箫谱与琴谱，参诗禅与画禅。蜀道滇池，绣縠萦江山之梦；黔云湘月，彩毫吐灵怪之文。浣花青莲之慕，秋籁诗心；新篁嫩柳之闲，艳贞丽色。雕竹方壶，白兰取给；芦花深处，佩珊读书。洞数理格致之学，天镜奇才；通灵素律吕之精，舞香小住。万金结客，五色造笺。琴心争鸣，砚癖同抱。筠圃病贫，感湛堂书帏之恨；云门居处，伴昭明铜佛之尊。琅环仙侣，上应瑶光之精；随园世家，天萃琼华之秀。弱藻门庭，芳菲不绝。湘筠儿女，敏妙无俦。玉钗敲断，还望天涯；金粟开残，半描月影。吴柔之瑟琴同和，潘素心笙盘相调。在璞闺房，双修福慧；瑶绳姊妹，一样聪明。映清栽兰蕙之群，灵芬怀苎萝之子。葵巷联咏，大观和诗。院酒香于合涧，则潜鳞窥其当垆；探梅信于孤山，则幽鸟迓其画艇。问花瘦吟，后先继美；白苹写韵，大小同工。三千银界，感独处于广寒；十二蕊宫，品芳姿之翘楚。金管簪行，墨琴妙迹；水村梅拥，玉轸清思。吴琼仙夙世璇星，王佛云前身娥月。南楼家法，与龄诣精；北山旅舍，鹤田深处。小珠云英之匹，绣佛班昭之才。记衔蝉之小谱，为绒花之生涯。乐山隶书，大可尺斗；采石山水，遍模宋元。媚兰则姓氏皆香，文杏则才品双绝。伴郎官阁，政暇看花；省父稽山，词成听月。王青翰闭目清谈，施曼仙冥心针疾。妙华敬其苦节，贞燕表其礼宗。纫青湘绿，秋佩凄烟。楚长静宜，露兰啼玉。韩兰修三生佳偶，王九如旷世秀群。凉意雨声，感凄语于幽梦；授经设帐，推名宿于罗峰。瑶英高致，原合桐花；湘姐风情，寄托纨扇。兰土娇妹，咸通文辞；金粟诸兄，相尚劬学。石林青壁，若徽留其芳踪；鹅绢乌丝，湘兰写其生趣。吴越王孙，秀挺耕石；花蕊才调，名振继端。石溪渔妇，结琴友于兰闺；櫎河草堂，分琼枝于若木。朱门黄土，澹仙吊孤山之魂；细雨东风，玉徽问画桥之冢。太液池边，春明旅梦；郁林岭下，暮走钿车。吉金乐石，取法高柳之间；瑶草珠花，偶见林泉之表。许林风飞琼灵女，李晨兰秋雁才人。韵梅韵莲之高格，因姜云姜之仙姿。鸿惊瘦影，记得阑干；燕语人归，忆曾水阁。琴箫工于玉士，丹青擅于伯兰。渔樵遥寄而一弹，云水悄然而无际。花神庙里，柳云国色之姿；烟波榭间，小兰写生之地。管梅花于西溪，品海棠之戚里。陆湘鬟曼睩訬婧，郭芍华嫣红流翠。仿佛凤君之玉树，吹散兰芳之妙莲。斯则茞揽蕙纕，讵足方其姱练；青鸟翡翠，莫以喻其婉娈矣。又若罗蛮樱口，樊素柳腰。整整田田，才如荷叶；莺莺燕燕，若系花丝。一曲清歌之诗，四句金刚之偈。红尘扇力，睡去续成。梅早杏迟，笑言互谑。纨扇戏题，新桃竟避。霓裳重理，小琼赠词。铁冶岭丝竹华堂，南湖园牡丹宴会。意真工于记事，芸香善为新声。粉儿真个销魂，小红低声度曲。葛岭梦幻，悟水月之真空；栖云草花，瞒蝉娟于生世。墨香灯泪，螺髻愁情。夜半池边，蛾眉镇定。福华阿谀，俄惊冰脑之香；梅咏佞奸，无救杜陵之辱。翠翘戏笔，婉约可人。约素镌章，绸缪小印。芳名本于离骚经，佳人夺于沙叱利。春帆细雨，虹屏次韵于湖边；小树轻阴，清阁评诗于帘底。花海雪林，香泥印屟。天园石壁，剔藓写兰。鸥梦图圆，桂轮云拥。与湖楼之绮席，侍砚池于碧山。桃叶春波，虞香雪携归金屋；荻花秋瑟，杜宛兰未老红颜。皎如雪艳花明，若笼烟态；曾历龙门太华，题遍钗痕。馥贞珠项，娱赏于葛园；少霞连珠，学语于香径。方洲香翠，落发表诚；鉴园星珠，同心守志。玉蕊卿怜，两度龙华之劫；可庄高玉，卅竿凤尾之间。是则香尘花障，须怜对影闻声；金帐红绡，欲护鸾飘燕舞者已。或有卖珠补屋，捣练鸣榔。刘瓘侍者，解诵灵光。王珉多情，赠歌团扇。则如苏兰薪桂，竹里煎茶；画卷盆花，室中供爨。夜夜月明，来闻双笛；涣涣溪黛，勿倦千觞。朵那尽忠于伟兀，高秀无愧于女贞。雪兰之残香淡墨，秀迹凝尘；寿花则扫石停琴，清门旧侍。康成诗婢，不是过矣。或有秉法华之慧根，解离苦海；修灵飞之上药，返景神山。金相玉毫，放慧光于佛顶；碧桃青鸟，随绛节于星冠。妙常人道，重结尘缘；琴操悟空，去归禅定。袾锦化塔于云栖，守素成道于山树。蔡冲静长春并建，朱桂英锐意修真。碧莲练行，静礼金经之月；小密祝发，弹成梵呗之声。韵香挂籍于紫微，蕙贞书班于青简。所以莲去梅来，偈时现相，素娥青女，神告采繁。盖净缘本于夙世，灵心寄于比邱也。然而马麦金枪，难逃定业；小桃斜照，最易离魂。瑶瑟真成，侍香祥云之洞；小鸾化去，留影返生之香。锦鞯试马之人，残花解惜；金盒定情之夜，芳冢旋埋。缪秀芝琴声寂寞，姚梦珠玉惜玲珑。迢迢云汉，琼英上赴招魂；草草莺花，梅友早醒春梦。蕊珠丽质，花是露华；月璘芳心，土成兰麝。竹卿之珠矶欲碎，仙芝之粉墨如烟。一奁空去，樊榭神伤；二月春寒，紫珊泪落。季斋陨华于桂荫，若华零落于芳荪。咏双带而成谶，贻五桠而罔济。斯则露井桃开，春风命薄；秋魂鬼唱，寒雨魂啼。彼青裙白发，章倩香金缕言愁；垢面蓬头，秦妙观画图依旧。昔之眉斗纤月，额妒朝霞，窥半镜而自怜，脱薄妆而羞怨。曾几许时，而恍如隔世矣乎。所以瑶英携手，同游芙蓉城中；邢凤挑诗，期会凤凰山下。丽卿之春心未化，死尚多情；芳魂之月夜返魂，歌鸣幽怨。乌衣椎髻，歌法驾导引之辞;绿服双鬟，即侍奕煎茶之侣。清了说法，悟彻冤缠；灵和降坛，不言休咎。玉真娘子，如燕飞来。绿天仙人，得蕉灵气。慧珠乩笔，幻文字于空灵；木读水神，感冤诬于身世。于以见陈甲之馆，果有阮籍之论非诚矣。若夫墨和泪写，须臾含忍之时；凤逐鸦飞，懊恼怜春之曲。自分幽兰弱絮，甘受风霜；竟今喂豕锄泥，误投尘土。返珠江之环佩，归燕离巢；寄锦字于木兰，栽梅望岭。东湖建阁，竟老红颜；内江慕才，长投碧水。卫琴娘古寺长埋，赤城何处？冯静容沈珠含怨，碧血难销！飘零尘陌，振如落叶朔风；归谢藁砧，索我白杨青冢。李芳兰天女退相，厉硕人羞妇前生。沈石工于江波，谣小姑于苗帅。此则情缘苦楚，恨穷纣绝阴宫；变幻亲冤，悔入华鬟世界者已。别有钱塘苏小，本是乡亲；暮雨吴娘，最怜久别。雕笼放鸟，长念观音；鹫岭倚阑，相思袭善。死酬知己，悲命薄于骅骝；忍痛不承，宁魂飞于血肉。彼奉使于钱氏，赠洒扫于驿庭。听彩舟之曲罢，湖上峰青；引绮陌之花开，门前人立。赴待制饮酒，破械携归；贺新凉侑歌，怒倅顿解。敢放衙桃花门巷，范文正奇其才豪；见琼芳惜分飞词，苏学士追回款洽。罗衫檀板，伤飘泊于湖湘；兰夜灯宵，记承恩于宫禁。遍题芍药牡丹，身如鼓子；为爱箜篌筚篥，日度霓裳。海深天远，要见无由。摘粉搓酥，相逢若梦。姊妹肖姿，明珠返乎合浦；安荣重遇，琵琶感于浔阳。熏花气而午寝，梦香楼中；擘生绡而画莲，桃花马上。画舫嬉春，走马挟弹之客；丽人仙集，韵先宛在之群。与君为别，他时寻松柏西陵；正甚春愁，侍儿报杏花坠地。若身处寻梦闹场，情魂断绝；空描出兰贞竹秀，摧辱风尘。箧空金珥，湖中殉仲举之情；捣尽元霜，梦里见云英之面。挹湘水于丝桐，扁舟幽寓；抛梅花之生圹，孤鹤高飞。红袖才人，青楼秀质，盖于此独茂焉。先生玉局修书，蓉城旧主，一家仙眷，四壁花禅。辛瑟蝉凝情遗世，姑射神仙；吴苹香玉怨瑶情，王郎天壤。冷红幽怨，莲卿海棠之姿；媚日笼烟，梦英芙蕖之态。书秋雪渔庄之额，写金钗问字之图。咏冰雪于萧晨，帘拢漾白；归文章于碧落，笔记昙红。翠渌园净植亭亭，问花轩论诗款款。静仙善谈名理，友菊书宗晋人。飞卿花鸟而外，旁罗剑术方书；云裳文华之余，并究韬钤律吕。羽卿则画眉淑耦，小韫则咏雪名流。左思娇儿，华娵则善娱盘槅；叔伦幼女，丽娵则暂弄琴书。环翠横波，管筠妙比于西子；白堤葛岭，静玉擅美于后湖。云■玉嫣，若春兰秋菊也；秋蟾文莺，若香东墨西也。于是燃脂弄墨，暝写晨书。题宫闺之小名，艳分绮绣；联美人于芳谱，合订金兰。彩凤飞于行间，惊鸿现于笔底。譬之珠林昼静，瑶花自开；银汉夜清，碧云不动。论其诗品，要有仙心。盖灵想所通，非尘襟可冀者也。独是九天仙乐，箫管犹闻；十样蛮笺，珍珠易乱。钱唐松生丁丈，嵩室藏书，灵檀拥几，精研琼什，重付琬镌。防神仙之三食，渐没芳名；订亥豕于千行，遍劳纤手。今者披迦陵妇人之集，才补情天；展徐震谱录之编，心怜香国。曷禁绮绪，遥缔古欢。括五百篇之玉惜香怜，为玉台之别史；挥三千言之琼思瑶想，问仙侣于清都。 
