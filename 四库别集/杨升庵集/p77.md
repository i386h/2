<!-- { "loadSidebar": true } -->
金国仙人王予可诗词多用雯华字见中州集元好问诗剥裂雯华渍月秋又宝宫寺联云七重宝树围金界十色雯华拥画梁○雯文也又石文似云亦曰雯华古三坟书日云赤昙月云素雯【刘因登寺阁诗雯华宝树忽当眼】 

上巳诗 

王融巳诗粤上斯巳惟暮之春【二句古雅○诗评四言诗三百篇之后曹植王融】 

惊泷 

唐张泌诗溪风送雨过秋寺涧石惊泷落夜潭泷奔湍也今本作龙非 

南浦诗 

寇凖南浦诗春风入乘杨烟波涨南浦落日动离魂江花泣微雨【妙处不减唐人】 

庄九?酋 

王仲宣从军诗馆宇充廛里士女满庄九?酋自非圣贤国谁能享兹休九?酋音求九交之道也字从九从酋为是 

唐人传奇小诗 

诗盛于唐其作者往往托于传奇小说神仙幽恠以传于后而其诗大有绝妙今古一字千金者试举一二卜得上峡日秋来风浪多巴陵一夜雨肠断木兰歌又雨滴空阶晓无心换夕香井梧花落尽一半在银床又旧日闻箫处高楼当月宫梨花寒食夜深闭翠微中又命笑无人笑含娇何处娇徘徊花上月空度可怜宵 

梁武帝父子诗谶 

梁武帝冬日诗雪花无有蒂氷镜不安台○梁简文帝咏月诗飞轮了无彻明镜不安台竟成台城之谶 

王晖称温子升 

济阴王晖云江左文人有颜谢任沈我温子升足以陵颜轹谢含任吐沈 

颜谢诗评 

沈约云延年体裁明密灵运兴会标举 

律诗当句对 

王维诗门外青山如屋里东家流水入西邻严维诗木奴花映桐庐县青雀舟随白鹭涛谓之当句对 

魏收赠裴伯茂诗 

临风想玄度对酒思公荣诚秀句也惜不见全篇 

苏子由四句绝 

泉流逢石缺脉散成宝网水神璎珞看山是如来想【璎珞岩】岩花不可攀翔蕋久未堕忽坠幽人前知子观空坐【雨花岩】白龙昼饮潭修尾挂石壁幽人欲下看雨雹晴相射【白龙潭】苍壁立积铁悬泉泻天绅行山见巳久指与未来人【陈皷漈】此四诗泉既奇诗亦称何异王右丞 

天宝回纹 

范阳卢氏母王氏撰天宝回纹诗凡八百十二字循环有数苦寒暑之递迁应变无方谓阴阳之莫测【与苏若兰事相类】 

杜诗误字 

燕子诗穿花落水益沾巾范德机善本作帖水一笑正坠双飞翼黄山谷云一笑俗作一箭非纷纷戏蝶过闲幔张文潜本作开幔 

陇西谣 

郎枢女枢十马九驹安阳大角十牛九犊【四地名皆在陇西言宜畜牧也】 

瞿塘行舟谣 

滟滪大如幞瞿塘不可触太白诗五月不可触猿鸣天上哀又诗瞿塘五月谁敢过滟滪大如马瞿塘不可下杜子羙诗沉牛荅云雨如马戒舟航滟滪大如象瞿塘不可上滟滪大如鳖瞿塘行舟绝滟滪大如龟瞿塘不可窥南史滟滪如幞本不通瞿塘水退为庾公 

滟滪 

滟滪歌云滟滪大如幞瞿唐不可触金沙浮转多桂浦忌经过此舟人商估剌水行舟之歌乐府以为梁简文所作非也蜀江有瞿唐之患桂江有桂浦之险故涉瞿唐者则凖滟滪涉桂浦者则凖金沙今乐府桂浦作桂楫非也 

八咏 

沈约八咏诗云登台望秋月会圃临春风秋至愍衰草寒来悲落桐夕行闻夜鹤晨征听晓鸿觧佩去朝市被褐守山东此诗乃唐五言律之祖也夕夜晨晓四字似复非复后人决难下也东坡诗朝与鸟鹊朝夕与牛羊夕二句尤妙亦祖沈意 

贾岛佳句 

贾岛诗长江风送客孤馆雨留人二句为平生之冠而其全集不载仅见于坡诗诗所引 

古诗用古韵 

南平王刘铄过历山湛长史草堂诗云兹山蕴灵诡凭览趣亦胆九峯相接连五渚逆迎浸层阿疲且引绝嵓畅方禁溜泉夏更寒林交昼长荫伊予久缁湼复得味苦淡愿逐安期生于焉惬高枕赡音慎淡枕与浸荫皆相叶为韵盖用古韵也又庾信喜晴应诏诗云御辩诚膺箓维皇称有建栢梁骖四马高陵驰六传河堤崩故柳秋水高新堰王城水鬪息洛浦河图献伏泉还习坎阴风巳回巽桐枝长旧围蒲节抽新寸山薮欣藏疾幽栖得无闷有庆兆民同论年天子万亦古韵也吴才老韵补自谓慱极羣书而不引此何邪○刘铄字休玄文选载其拟古二首其别诗惟见此首耳湛长史名荿之其酬休玄诗云闭户守玄汉无复车马迹衰废归丘樊岁寒见松栢身惭淮阳老名忝梁园客习隐非市朝追赏在山泽离离插天树磊磊间云石将此怡一生伤哉驹过隙六朝诗今罕传并纪于此 

忠简武穆诗句 

宗岳二公以患节战功冠于南宋戎马倥偬笔砚想无暇也余甞见宗忠简石刻华阴道二绝云烟遮晃白初疑雪日映斓斑郄是花马渡急流行小崦柳丝如织映人家又云管茅作屋畿家居云碓风帘路不纡坡侧杏花溪畔柳分明摩诘辋川图岳公湖南僧寺诗有潭水寒生月松风夜带秋之句唐之名家不过如此呜呼二公其可谓全才乎 

树如荠 

罗浮山记云望平地树如荠自是俊语梁戴暠诗长安树如荠用其语也后人翻之益工薛道衡诗遥原树若荠远水舟如叶孟浩然诗天边树若荠江畔洲如月 

麦含金 

梁鸿传载鸿诗二首麦含含兮方秀刻本皆如此艺文类聚引之作麦含金为是金与含相似而衍为二字也此当表出之 

芙蓉剑 

卢照邻诗相邀侠客芙蓉剑共宿娼家桃李蹊○越绝书薛烛说剑云扬其华如芙蓉始出观其鈲如列星之行 

三雅杯 

刘孝绰诗共摛云气藻同举雅文杯于志宁诗俱裁七步咏共倾三雅杯句法相似 

浮渲梳头 

本事诗载刘禹锡杜司空席上赠妓诗云浮渲梳头宫样妆春风一曲杜韦娘今本浮渲梳头作高髻云鬟又以为韦应物诗者误也盖韦与刘皆尝为苏州刺史是以传疑浮渲字妙画家以墨餙羙人鬓发谓之渲 

阮何双 

唐诗云仍王谢并风貌阮何双南史宋孝武选侍中四人并以风貌王彧谢庄为一双阮韬何偃为一双 

熏风啜茗 

杜子羙何将军山庄诗熏风啜茗时今本作春风非此诗十首皆一时作其曰千章夏水清又曰红绽雨肥梅皆是夏景可证 

岚彩飞琼 

刘伯温忆山中篇四时岚彩飞琼雪百道泉流湛玊霜上句本种放诗岚沉玊膏冷下句嵇含山居赋渧??居廾?之膏玊 

策目毫锋 

白乐天诗策目穿如札毫锋利似锥札甲也 

鸿宝 

沈佺期诗静夜思鸿宝清晨朝凤京鸿宝道书也淮南王有鸿宝秘术 

马戴喻凫诗句 

积霭沉钭月孤灯照落泉喻凫诗也积翠含微月遥泉韵细风马戴诗也二诗幽思同而句法亦相似 

羊叔子疏语 

高山寻云霓深谷肆无景【绝似诗句】 

女丁夫壬 

韩文公陆浑山火诗女丁夫壬传世婚董彦远曰玄冥之子曰壬夫娶祝融之女曰丁芋俱学水仙是为温泉之神○按韩诗句奇董彦远所觧又奇但不知所出今星命家以丁壬为滛合其说亦古矣 

米元章 

米元章之书法人皆知之其诗律之妙人或不尽知也予爱其望海楼一诗云云间铁瓮近青天缥渺飞楼百尺连三峡江声流笔底六朝帆影落樽前几番画角催红日无事沧洲起白烟忽忆赏心何处是春风秋月两茫然又咏潮云怒气号声迸海门州人传是子胥魂天排云阵千家吼地拥银山万马奔势与月轮齐朔望信如壸漏报朝昏吴亡越霸成何事一唱渔歌过远村又垂虹亭一绝云断云一叶洞庭帆玊破鲈鱼霜破柑好作新诗继桑苎垂虹秋色满东南 

礻?圭熏綦迹 

韩孟城南联句礻?圭熏霏霏在綦迹微微呈宝唾拾未尽玊啼坠犹鎗穴?怱绡疑閟艳妆烛巳销檠○礻?圭熏綦迹宝唾玊啼语精字选惜周羙成姜尧章辈未拈出为花间兰琬助也 

杜牧池州别孟迟先辈 

昔子来陵阳时常苦炎热寺楼最褰轩坐见飞鸟没一樽中夜酒半破前峯月烟院松飘萧风廊竹交戞好鸟响丁丁小溪光汃汃离袖飐应劳恨粉啼还咽慵忧长者来病怯长术喝呼儿旋供衫走门空踏袜手把一枝物桂花香带雪喜极至无言笑余翻不悦人生直作百岁翁亦是万□一瞬中我欲东召龙伯翁水尽到底看海空酌君一杯酒与君狂同歌离别岂足更关意衰老相随可柰何○二诗奇崛而用韵古旧见石刻多磨灭节而书之 

登九华楼【杜牧】 

晴江艳艳含浅沙高低远郭滞秋花牛浦渔村山月上鹭渚鹙梁汉日斜为郡异乡徒泥酒杜陵芳草岂无家白头搔屑倚柱遍归棹何时轧轧鸦 

和杜牧之九华见寄【张佑】 

孤城高柳鸣晓鸦风帘半钩清露华九峯聚翠宿危槛一夜孤光悬冷沙出岸远晖帆欲落入溪寒影鴈差斜杜陵归去春应早莫厌扛山谢眺家 

多景楼【周繇】 

盘江上几层峭壁半垂藤殿锁南朝像龛禅外国僧外涛春砌槛山雨洒穴?怱灯日暮疏锺起声声彻广陵 

又 每日怜晴眺闲吟只自娱山从平地有水到远天无老树多封楚轻烟暗染吴虽居此廊下入户亦踟蹰【此二诗胜张佑金山诗而人罕称之】 

冬日寄庾员外【罗邺】 

曾谒仙宫最上仙西风许醉桂花前争欢酒蚁浮金爵从听歌尘扑翠蝉秋霁卷帘凝锦席夜凉吹笛称江天郄思紫陌觥孟地兔缺乌沉欲半年 

曹松中秋警句 

华岳影寒清露掌海门风急白潮头【松诗多浅俗此二句差有中唐之意】 

七平七仄诗句 

吐舌万里唾四海【宋玊大言赋】七变入白米出甲【纬书】一月普见一切水一切水月一月【佛经】离桂飞髾垂纤罗【文选】梨花梅花参差开【崔鲁】有客有客字子羙【杜】 

锺常侍诗品 

刘绘字士章抱玊者联肩握珠者踵武【言文士之多】骨气奇高词彩华茂情兼雅怨体被文质【曹子建诗】陶性灵发幽思言在耳目之内情寄八荒之表【评阮籍】咀爵英华厌饫膏泽文章之渊泉也【陆机】词彩葱蒨音韵铿锵【张恊】名章迥句处处间起丽兴新声络绎奔会【谢灵运】托谕高远良有凿裁【稽康凿音蔟】善为凄悷之词自有清拔之气【刘越石】得景阳之诡諔含茂先之靡嫚骨节强于谢混駈迈疾于颜延总四家而擅羙跨两代而孤出【鲍照】奇章秀句往往警遒足使叔源失步明远变色【谢朓】诗体总杂善于摹拟筯力于王微成就于谢朓【江淹】范云清便宛转如流风回雪丘迟点缀映媚似落花依草○孔稚圭生于封溪而文为雕饰【封溪今之广东出猩猩处】 

水寺锺 

夜入霜林火寒生水寺锺张佑诗也芳草渔家路斜阳水寺锺李国用句也 

五言律八句不对 

五言律八句不对太白浩然集有之乃是平仄稳贴古诗也僧浩然有访陆鸿渐不遇一首云移家虽带郭野径入桑麻近种篱边菊秋来未着花到门无犬吠欲去问西家报道山中者归来每日斜虽不及李白之雄丽亦清致可喜 

谢灵运逸句 

谢灵运诗明月入绮窗髣髴想蕙质消忧非萱草永怀宁梦寐【寐叶音密】上二句乃杜工部落月屋梁之所祖 

鹅管笙 

李长吉诗王子吹笙鹅管长又步虚词凤凰三十六碧天高太清元君夫人蹋云语吟风风?立风?立吹鹅笙【以上太平广记】 

薛逢老去也歌 

徐山甫诗薛蓬休歌老去也陶潜巳赋归来兮薛蓬诗老去也争柰何击酒盏唱短歌短歌未竟日巳没月映西南庭树柯 

阿那纥那曲名 

