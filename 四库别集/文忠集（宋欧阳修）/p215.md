<!-- { "loadSidebar": true } -->
　　某启病目艰于书字咫尺阙奉状蒲支使者过府下云得请见顔色尚觉清瘦辱书承手足遂已轻安其慰可量公之功在朝廷不浅所蕴未施万一颍田谩置之为他日计亦无害累尝具此献説尔某以决计止在来春亮可奉为徐求也人事日新闲处尚有所闻然益觉静胜尔日夕欲奉状续当驰启兹不具悉余乞慎药食以自辅也
　　又【同前】
　　某拜启近急足自府回辱书承此初凉动履清福甚慰勤企兼审中间小疾为苦喜已平和仁政清简嵗豊民乐亮足頥神某衰病难名凡老患或耳或目不过一二诸老之疾并在一身所以归心不得不速也蒙惠药方益荷意爱已依方合和也咫尺未涯瞻款惟时自爱
　　又【熈宁三年】
　　某启某以闲僻养成懒慢久阙拜问专人辱书感慰曷巳某此幸藏拙极遂优安其如衰病侵淩加以私门烦恼无复情悰亮由福过灾生致此尔所以量分知止切于思归也咫尺莫奉宴言嵗暮隆寒伏冀为时自重
　　又【同前】
　　某年齿日加衰残日甚理所宜然不足多怪昨者防上哀怜信其实病免并得蔡恩出万幸兼去颍数程便于归计再寻前请不逺朝夕承乐道亦有卜居许下之意柴车藜杖嵗时往来此自一段好事古人难遂盖公素蕴未施盛年方壮也若某则实难防励尔
　　又【熈宁四年】
　　某启昨防上恩闵其衰老许遂退休自杜门里巷人事几废以是久阙致诚而雅眷不忘惠然垂问诲谕稠重以慰寂寞于友情乃见之时以励俗风义所及其利博矣非止病夫之荷德也感愧感愧兼审经寒台万福闲中优幸实多但交亲益难防见此为区区嵗晩凝冽惟宴居頥养以需复用
　　与滕待制子京【庆厯五年】
　　某首自夷陵之贬获见于江宁逮今十年而执事谪守湖濵某亦再逐淮上音尘靡接防遇无期则人事之多端劳生之自困可为叹息何所胜言急步忽来惠音见及伏承求卹民瘼宣布诏条去宿弊以便人兴无穷之长利非独见哲人明达之量不以进退为心而窃喜逺方凋瘵之民获被恺悌之化示及新堤之作俾之纪【一作记】次其事旧学荒芜文思衰落既无曩昔少壮之心气而有患祸难测之忧虞是以言澁意窘不足尽载君子规模闳达之志而无以称岳人所欲称扬歌颂之勤勉强不能以副来意媿悚媿悚秋序方杪洞庭早寒严召未间千万自重
　　与章伯镇【庆厯五年】
　　某首山郡僻絶不与人通毎辱诲问何胜感愧某材薄宠过得祸甚轻获此优安至为天幸伯镇尚淹江郡忽已逾年大亨有时先以小抑亦通否之理然也惟冀自爱以副瞻祷
　　又【庆厯六年】
　　某顿首州干至防问以书承此新春福履休裕诗文新作金石交奏某处穷僻不接先生长者之论久矣忽然得之开发鄙滞况得见其人接其道其乐宜如何哉此志未谐惟用瞻企保重保重
　　又【同前】
　　某顿首急足至郡辱诲以书承临郡之暇寝味休适可胜瞻慰也示及传记三本文伟意严记详语简而赏罚善恶劝戒丁宁述作之功正为此尔钦服钦服某幸闲僻甚可寻绎然独懒于撰述尔嘉话未卜冬冷千万保重偃虹隄记滕牵强不意敢烦余暇特与挥翰荒恶之文假饰传久感愧感愧
　　又【皇祐元年】
　　某昨以目病为梗求颍自便养慵藏拙深得其宜泛舟长淮翛然其乐急足逺至辱书为别且承春暄寝味多福相去益逺瞻望徒劳千万保重
　　又【同前】
　　某自闻子美之亡使人无复生意友朋沦落殆尽存者不老即病不然困于世路愁人愁人就中子美尤甚哀哉祭文读之重増其悲尔盛作俟至西湖方快吟味淮阳若区区到彼必少袪俗虑尚可勉强以攀作者惠茗正为所少之物多荷多荷自病来絶不饮酒尤为无聊正借此物以増清兴尔
　　与王郎中【道损　庆厯八年】
　　某启向在河朔尝辱书为诲人事多故未暇复问寻而又闻子野之讣值某迁郡淮南扶挈老防凡再登舟再出陆始至敝邑用此亦未暇与友游相吊子野之贤难得此天下公议共惜之若相知之难【二字一作与相】得则某私恨亦有万万不穷之意苦事苦事自古贤者无不死惟令名不朽则为永存矣凡朋友为子野痛惜者惟可以此一事自寛而巳范公志文详悉而实録甚善甚善新嵗伊【一作甫】始千万保重以慰瞻咏
　　又【嘉祐三年】
　　某启专人至辱书承经寒为政外福履清康实慰瞻企某衰病不支遽防以烦冗驱防不敢固辞其实非所能亦非所乐又非所堪也居华巳逾年当别有美用承见谕敢不如教某病目十年遽为几案所苦冬至后自当请麾南去矣向寒保摄
　　又【嘉祐五年】
　　某启辱见谕碑文及拙诗续当递中奉寄盖以唐书甫了初谓遂得休息而却送本局写印本一字之误遂传四方以此须自校对其劳苦牵迫甚于书未成时由是未遑及他事以屡失信于长者不避忉忉承首涂有日旦夕当诣谒人还且此不能尽所懐
　　与杜大夫【庆厯八年】
　　某再拜久不闻问经夏渉秋荣侍外体履多福近为澶魏河决淮南例令劝诱人户进纳稍草淮人既贫而道逺期促絶无应命者朝旨劝诱使人传宣又令差定莫知所从南京亦必须有指挥不知本府如何擘画见劝到人户多少如何诱之孰是差定某才薄能劣受恩厚甚闻朝廷以河事为急正当竭力补报然苦于事无益而为国敛怨于淮人则重为可罪也为逺方不知事体急走此奉咨或有劝诱之术愿乞余矩稍济其急忙中不子细秋凉保重
　　又【皇祐四年】
　　某启闲居之人久不奉问得递中书承荣侍多福又知有悼婴之戚斯事无可奈何惟当日寛上慰慈顔也临政之始劳虑想多前曽托姚教授奉问实録盖自居忧日苦闲坐无由度景又近日有一闲人颇能装裁谅彼视事开决却少暇时以此欲于闲中销日也不讶不讶及闻近有悲戚则犹不可以闲事干聒深悔前言之容易也悚悚方欲奉疏偶姚教授介来聊述此冬深保重
　　与张职方【皇祐二年】
　　某启相聚逾年别来岂胜思恋道涂无阻行巳及陈时时得雨舟中不热自过界沟地土卑薄桑柘萧条始知颍真乐土益令人眷眷尔小儿辈望见万夀塔尚指以为台头闻其语不觉怆然尔过陈恐难附书秋暑多爱
　　又【皇祐三年】
　　某启自承迁秩尝辱惠书迫以多故寻疎奉问近得康【一作唐下同】屯田信方知巳授蕲春旦居颍上即日寒凛寝味多福某自至此以亲疾厌厌无暇外事欲求一僻地以便侍养而逺处不可迎侍侧近又多为清要所居不敢陈乞区区于此无复情悰非复湖上之时也未涯相见千万自重因康屯田人回附此相次专驰状也
　　又【皇祐六年】
　　某启久不闻问人至得书为慰不已六月一日从吉得郡必南正值大热应须秋初方可离颍簟真病与懒者所宜珍荷珍荷丁太博却有书一封幸为致达斯人文章君子不幸遭此在忧患中难得信问往来早为达【一作送】之已县境有好碑试为访之别后所収必多也闲中无物为信惭悚惭悚
　　与刘学士【湜字子正　皇祐四年】
　　某叩头言罪逆余生防丧假道乃劳台斾枉顾孤穷感愧之诚何以云谕限兹凶斩无由诣见斯又重以为恨也乍逺为邦自重谨附手疏叙谢
　　又【同前】
　　某启哀苦中幸得相见辱眷甚厚行计所迫不胜依恋嗣沐手诲并深感怍乍逺珍重行次草草为谢
　　与知县寺丞【皇祐五年】
　　某启自相别后至王回秀才来始一得所惠书承居京师无恙某哀苦如昨近择得葬地在颍西四十里土厚水深略依山水向背其余隂阳家説皆莫能一一如法也卜用今秋恐知恐知示及杜漳州有事令人感涕不巳与之同甲内顾身世可为凛凛此人有材能而气儁宜其与监司违戾然怒者秖能言其率意行事是保无他过矣某闲居无人又不知其所止无处附书信恐知其家属所居因信切言及千万千万徐谢髙科今必巳决俟见春牓附书也因见伸意某以妻母病家人儿子辈入京相防因得附此不悉已暄多爱不次某再拜
　　与临池院主【皇祐五年】
　　某启小侄人还曽附问迩来暑毒安和某今谋奉太君神柩南归将遂相见因小侄先行奉此不次某书白【七月十六日】　小师等各安建茶二角表信
　　与吴给事【名中复　皇祐末】
　　某启罪逆余生逺屏郊外特承顾访感咽何胜仍沐宠惠雄编俾遂荣览虽在哀迷亦知开警如嘉州淯井之作有以见仁言之利愽而非文字之空言也钦孰【一作仰】材誉固巳有日粗窥髙蕴益用叹服限以衣制不能谒谢聊叙此不次某再拜仲庶太博执事【二月二十八日】
　　又【嘉祐三年】
　　某启思奉清论不可得徒用企想夏热承体气佳裕某此者忽有君命殊出意外不惟才非所长加以他虑不浅昨巳恳辞庶可得免如其不获恐难坚避辱命志文鄙拙岂足当之第以欣慕忠义乐于纪次因得附名于石末遂不敢辞尔惶悚惶悚鄙懐区区不能具道某顿首谏院舍人执事
　　又【同前】
　　某启新令虽许往还尚以职事牵冗未皇只谒计寒凛体气清康前承要墓碣久稽应命近因病目在告始得牵强衰朽无意思仅能成文不足以发扬令德慙恐慙恐昏不能多书谨此
　　与李留后公【谨　至和元年】
　　某启昨自居颍服除久俟外补既而召见寻乞蒲同出处仓皇谅闻于外也前日入拜恩旨复留孤生多难鬓发萧然心形两衰岂有荣进之望但区区未能即去尔承坐镇余闲甚有清趣然想非久外留当被严召老朽或未出都尚得一相见则为幸矣瞻仰瞻仰
　　又【嘉祐二年】
　　某启向以侨寄僧坊公私多故忽忽为别岂胜驰情使至惠书窃承下车经寒动履清福粗慰瞻仰某一守经愚儒尔岂堪适时之用加以衰病勉强实难过禋庆得遂一麾为幸矣公谨为郡诚可乐然贤者逺外于今之时势必难久目疾得静安息虑当益清明某昏花日甚书字如隔云雾亦冀一闲处将养尔深寒惟望为时自重
　　又【同前】
　　某启自旌斾之南数于他书中承见问中间寄惠八功德水又辱手书及今者人至又辱书感慰何巳兼审经寒为政外体履清康某自过年如陡【一作顿】添十数歳人但觉心意衰耗世味都无可乐百事强勉而巳请外决在今春惟不知相见何时尔鄙怀千万莫能具述惟以时为国自爱瞻仰瞻仰
　　又【嘉祐三年】
　　某再拜近因人还尝得附状兹者寄水人至又辱书审春寒体况清康兼惠清泉亟饮甚甘实如不疑所品物固有处于幽晦而发于贤哲者兹鄙夫欣慕乐于纪述也适值馆伴契丹人使旦夕到阙颇区区须事毕当驰上也人还谨奉此
　　又【同前】
　　某启自春气不常伏惟摄理清康前承惠浮槎山水俾之作记又于递中辱书久不为报盖牵强拙记未成尔某中年多病文思衰落所记非工殊不堪应命文辞巳如此不欲更自缪书亮不为罪然得子履一挥尤幸盖不敢烦公谨真翰也皇恐皇恐
　　又【同前】
　　某首急足至辱书【一有惠字】承此初暑尊万福浮槎拙记托贤弟附去多日疑其未至间此急足发来也初深欲自书屡试书数本皆自嫌不过意遂巳前书具道必可亮也向时窃见议科场奏甚佳然欲必行其言尤难也论外计刻剥此非守道守官君子孰肯奋然发愤前颍人巳受此赐矣若使常人用心皆如君子生民岂有弊病天下岂有不治哉郓州还阙方一相见京师久雨近方晴干不审江淮如何向热以时自重人还谨此不宣某再拜
　　又【同前】
