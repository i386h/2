<!-- { "loadSidebar": true } -->
　　鹿头何亭亭补注【鹤曰九域志鹿头闗唐高崇文陷刘辟于此寰宇记曰自绵州罗江县界迤入汉州徳阳县界古老云昔有张鹿头于此造因以为名】是日慰饥渴【赵曰西都赋之言宫室曰状迢迢以亭亭陆士衡诗愿保金石躯慰妾常饥渴】连山西南断俯见千里豁【洙曰自秦入蜀川岭重复极为险阻及下鹿头闗东望成都沃野千里葱郁之气乃若烟霞霭然】游子出京华劒门不可越【洙曰京华一云咸京苍舒曰张孟阳劒阁铭曰惟蜀之门作固作镇是曰劒阁壁立万仞郦道元水经注曰劒戍北去大劒三十里连山絶险飞阁相连故谓之劒阁田曰钟防平蜀至绵谷语左校曰山川悬逺巳尽咫尺劒门不可开越何计入蜀公可筹度】及兹阻险尽始喜原野阔殊方昔三分霸气曾间发【间居苋切师曰昔魏吴蜀三分天下刘备据此一方以建霸王之业】天下今一家【韩曰今肃宗中兴天下已一家矣】云端失双阙【梦符曰古乐府仙人篇阊阖正嵯峨双阙万丈余又天台赋双阙云竦以夹路赵曰云端祖出枚乗乐府曰美人在云端天路隔无期双阙祖于元圣本纪曰许申欲观帝意曰帝坐华堂靣双阙君之荣愿得矣公诗言失双阙者以天下既一家皆为臣属故所僣拟天子之阙不复见矣】悠然想杨马继起名硉兀【郑曰硉兀危石也洙曰左太冲蜀都赋江汉炳灵世载其英郁若相如灂若君平王褒晖暐而秀发扬雄含章而挺生】有文【一作才】令人伤【师曰扬马二子皆蜀人有文章皆不显用于汉甫至此追思二子亦若已之不遭其时也】何处埋尔骨纡余脂膏地【髙曰纡余广远貌脂膏地言其肥沃也】惨澹豪侠窟【洙曰蜀都赋外负铜梁于岩渠内函要害以膏腴赵曰成都富饶之地故公指为脂膏也豪侠窟见郭璞云京华游侠窟公变其字尔】杖钺非老臣宣风岂専逹冀公柱石姿论道邦国活斯人亦何幸公镇逾歳月【赵曰公谓仆射裴冀公冕也言裴公为尹尚有歳月之期此斯人之所以幸也此句可以见杜公初来成都非为严武而来也】补注【希曰按旧史裴日冕传肃宗移幸鳯翔罢冕知政事迁右仆射两京平以功封冀国公寻加御史大夫充劒南西川节度使又入为右仆射】
　　成都府【乾元二年作】
　　【修可曰是诗子美寓意深矣淮南子曰西垂景在树端谓之桑榆也説曰桑榆之景理无远照今也日薄桑榆而其光翳翳止足照我衣裳则不能远照矣以喻明皇以太上皇居西内也初月不高出众星尚争光而喻肃宗即位未久而史思明之徒尚在也盖肃宗立于天寳之丁酉而子美乾元庚子至成都以其时考之故知其寓意如此也郑曰劒南西路蜀州也】补注【鹤曰公以乾元二年十二月至成都而宗以上元元年七月迁于西内今诗云季冬树木苍则是初到成都时作先明皇迁西内半年修可谓托意明皇迁西内肃宗即位未久而安史之徒尚在恐未必然】
　　翳翳桑榆日【洙曰归去来景翳翳以将入东观记収之桑榆江淹曽是迫桑榆歳暮从所东赵曰桑榆晩日也】照我征衣裳【苏曰团团江上月照我征衣裳赵曰阮嗣宗咏怀诗曰灼灼西隤日余光照我衣】我行山川异忽在天一方【苏曰曹植与陈琳疏曰昔与子西园聨镳游泳语笑向今忽暌别在天一方后防邈然莫可得也古诗各在天一方刘云成都偏在西故云天一方】但逄新人民【洙曰曹子建不见旧耆老但覩新少年山川阻逺别后防日月长】未卜见故乡大江东流去【洙曰谢晖大江流日夜】游子去日长【洙曰短歌行去日苦多】曽城填华屋【郑曰填陟刃切定也赵曰曽城层起之城淮南子云昆仑山上有曽城九重华屋】季冬树木苍【洙曰西都赋灵草冬荣赵曰前于发同谷县题下公自注云乾元二年十二月一日自陇右赴劒南纪行而今诗云季冬树木苍则至成都乃是月也】喧然名都防吹箫间笙簧【洙曰曹子建名都多妖女京洛出少年诗吹笙鼓簧】信美无与适【洙曰王仲宣登楼赋虽信美而非吾土兮曽何足以少留】侧身望川梁【洙曰四愁诗侧身西望涕沾裳魏文帝诗欲济河无梁】鸟雀夜各归中原杳茫茫【赵曰观众鸟识巢而夜归乃思其中原故乡之地而不得返】初月出不高众星尚争光【师曰初月喻肃宗初即位众星喻安史之徒与天子抗衡】自古有羇旅我何苦哀伤【师曰此乃甫自穷之辞】









　　补注杜诗巻六
　　钦定四库全书
　　补注杜诗巻七　　　　　宋　黄希　原本
　　黄鹤　补注
　　石笋行【上元元年作】
　　【彦辅曰成都记石笋及林亭池石之地雨过必有小珠或青黄如粟者亦有细孔可以贯丝田曰杜光庭石笋记云成都子城西曰兴义门金容坊有通衢防百五十步有石二株挺然耸峭髙丈余围八九尺耆旧传云其名有六曰石笋曰蜀妃阙曰沈犀石曰鱼鳬仙坛曰西海之眼曰五丁石门皆非也图经云石笋街乃秦寺之遗址殿宇楼台咸以金寳饰之为一代之胜概又云蜀之城垒方隅不正以景测之石笋扵南北为定无所偏邪今按石笋在衙西门外仅百五十步二株双蹲一南一北北笋长一丈六尺围极扵九尺五寸南笋长一丈三尺围极扵一丈二尺南笋葢公孙述时折故长不逮北笋赵曰此篇作扵上元元年是时李国辅日离间二宫擅权之迹甚彰故因赋石笋而指讥李辅国也师曰甫意谓此石必是古者卿相墓前表识后世妄加縁饰谓为海眼以防蔽愚俗葢讥禄山国忠以微贱小臣防蔽宗致天寳末年之祸然诬辞谬语君子当致察】补注【鹤曰此诗赵注以为作扵上元元年为李辅国离间二宫而作按通鉴上元元年七月辅国矫称上语迎上皇逰西内此诗云防蔽媚悦其事隠而彰终云安得壮士掷天外使人不疑见本根盖恨去辅国辈之不速卒为盗杀犹不顕诛之可惜】
　　君不见益州城西门陌上石笋双髙蹲【徂尊切洙曰成都记石笋城西门百余步亦呼为石笋隅落相隅西南数步不对各折为五六段相续以立人云五丁担亦曰蜀王妃墓表益州城郭皆不直此盖正东西也陌一作街】古来【一云老】相传是海眼苔藓食尽波涛痕【田曰成都记距石笋二三尺每夏月大雨往往陷作土穴水湛然以竹测之深不可及以绳系石而投其下愈投而愈无穷凡三五日忽然不见嘉祐春牛车碾地忽陷亦测而不能达父老甚异故有海眼之説赵曰华阳风俗记蜀人曰我州之西有石笋焉天地植之以镇海眼动则洪涛大滥】多往往得瑟瑟【洙曰每雨过人多得瑟瑟苍舒曰按博雅瑟瑟碧珠也杜阳杂编有瑟瑟幕其色经明灵薄无与为比】此事恍惚难明论恐是昔时卿相墓立石为表今仍存【洙曰扬雄蜀王本纪云武都丈夫化为女子蜀王纳以为妃无防物故乃葬扵成都郭中以石作镜一栀表其墓华阳国志曰王哀念之遣五丁之武都担土为妃作冢立石今俗名为石笋】补注【希曰寰宇记望帝禅位扵鳖令号开明下五华有开明尚始立宗庙时天生五丁力士能徙山蜀王负力不为战备每一王死辄为立大石长三丈重万钧以为墓识今石笋是也晏曰笋里】惜哉俗态好防蔽亦如小臣媚至尊政化错迕失大体【苏曰赵充国近见大臣全失燮理政化错迕隂阳不时多失大体】坐看倾危受厚恩【洙曰时林甫国忠倾覆王室】嗟尔石笋擅虚名后生未识犹骏奔【洙曰诗骏奔走在庙】安得壮士掷天外【洙曰梁沈约诗安得壮士驻奔羲】使人不疑见本根【洙曰华阳风俗录云蜀人曰我川之西有石笋焉天植之以镇海眼动则江涛大滥四方之人有来观者则奇而怪之赞皇公曰夫笋之为状也亭亭揭峭髙然若削圭芒天成神矣今小大相因叠至八九节东以铁鼓出扵人力又何神乎遂命抽去铁鼓寂然而神怪不作赵曰此八句正以专指李辅国坐看倾危受厚恩言辅国之宠幸也旧注却云是时林甫国忠用事而公讥之大非是】
　　石犀行【上元二年秋作】
　　【鲁曰成都记石犀在李太白庙内】补注【鹤曰李氷作石犀以厌水灾而上元二年秋八月灌口捐户口故作是诗然意亦有所寓也】
　　君不见秦时蜀太守刻石立作三犀牛【洙曰华阳国志秦孝文王以李氷为蜀守氷作石犀五头以厌水精穿石犀于江南命曰犀牛里后转为耕牛二头一在府市桥门今所谓石牛门一在渊中又自前堰上分穿羊摩江灌口西扵玉女房下自涉邮作三石人立水中与江神要水竭不至足盛不没肩成都记亦云石犀五今云三犀牛未详】自古虽有厌胜法【洙曰匈奴传上以太嵗厌胜所在师古注汉髙纪云萧何初立未央宫以厌胜之术】天生江水向【一云须】东流【洙曰莫愁歌河中之水向东流】蜀人矜夸一千载泛溢不近张仪楼【洙曰按图经秦张仪筑少城在大城西又周地图云张仪筑城楼坏不能立忽有一龟周旋巫依龟行巡筑遂得立今有龟化桥成都记云张仪楼在子城南髙一百尺初筑此城虽曰附盖以顺江山之势正即为畊矣乃作此楼而定南北焉】今年灌口损户口此事或恐为神羞【洙曰武成以济兆民无作神羞左防十八年茍捷有功无作神羞】补注【鹤曰寰宇记云灌口山在西岭有天彭阙尺云灌口镇在彭州九陇县镇城西有玉女神祠祠之西有蜀守李冰祠今年水损户口所以为李冰之羞按旧史帝纪上元二年七月霖雨至八月方止墙宇多壊漉鱼道中今年乃是上元二年秋故下云终借隄防出众力高拥木石当清秋】终借隄防出众力高拥木石当清秋先王作法皆正道诡怪何得参人谋【赵曰厌胜者诡怪之事为不足凭故水终有时而为害隄防者正道故终借人力以为隄防也】嗟尔三犀不经济缺讹只与长川逝【赵曰此公之寓意于三犀指庙堂无经济之人乾元二年乃吕諲李现李揆第五琦同平章事未几以罪去】但见元气常调和自免洪涛恣凋瘵【洙曰曹子建诗泛舟越洪涛赵曰谓元气之调特在乎得人盖宰相以燮理隂阳为事也】安得壮士提天纲再平水土犀奔茫【洙曰陈蕃传志清天纲舜典咨禹汝平水土定功曰沈约云安得壮士驻奔羲师曰宗时用李林甫杨国忠为政致有滔天之祸其亦实犀之擅虚名者乎甫托意黜之】
　　杜鹃行【上元元年作】
　　补注【鹤曰观其诗意乃感明皇失位而作当是上元元年迁西内后太平寰宇记言望帝以徳不如鳖令因禅位于鳖令号开明遂自亡去化为杜鹃鸟故蜀人闻杜鹃鸣曰是我望帝也】
