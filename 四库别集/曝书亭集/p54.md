<!-- { "loadSidebar": true } -->
　　命以来憢憢惴惴伏念史尚三长而不有其一何以克副厥任犹幸有阁下总率之可以无恐今开局逾月矣顾未见体例颁示窃有所陈造门者再未值归沐之暇敢奏记于左右歴代之史时事不齐体例因之有异班固书无世家而有后戚传已不同于司马氏矣范蔚宗书无表志后人因取司马彪续汉书志以为志又不同于班氏矣盖体例本乎时宜不相沿袭故汉之光武唐之孝明宋之真宗皆尝行封禅之礼作史者不必效史迁而述封禅之书也德星庆云醴泉甘露器车龙马嘉禾瑞麦一角之兽连理之木九茎之芝不絶于世作史者不必效北魏南齐而述符瑞之志也此志之不相沿袭也班史第古今人表上及于皇初欧阳子纪宰相世系下逮于子姓辽之游幸金之交聘他史无同焉者此表之不相沿袭也史记列传有滑稽日者五代有家人义儿伶官宋有道学他史无之此传之不相沿袭也至若皇后一也尊之则附于帝纪抑之则冠于臣传公主一也或为之传或为之表释老一也或为之志或为之传余如天文五行或分为二职官氏族或合为一然则史盖因时而变其例矣明三百年事有创见者建文之逊国革除长陵之靖难裕陵之夺门宜何以书跻兴献王于庙存之则为无统去之则没其实宜何以书志河渠者前史第载通塞利害而已明则必兼漕运言之而又有江防海防御倭之术宜何以书志刑法者前史第陈律令格式而已明则必兼厰卫诏狱廷杖晰之宜何以书若夫志地理则安南之郡县朶顔之三卫曾入图版旋复弃之又藩封之建置卫所之参错宜何以书至于土司之承袭顺者有勤王之举反侧者兴征讨之师入之地志则不能详其事入之官制则不能着其人宜何以书凡此皆体例之当先定者也又魏定黔成英临淮诸国衍圣一公咸与明相终始则世家不可不立惟是张道陵之后腼顔受世禄奉朝请于义何居然竟置不録难乎免于阙漏宜何以书此亦体例之宜审量者也盖作史者必先定其例发其凡而后一代之事可无纰谬彞尊不敏麤举大纲伏希阁下不遗葑菲之末而垂采焉示之体例俾秉笔者有典式譬诸大匠作室必先诲以规矩然后引绳运斤经营揆度崇庳修广始可无失尺寸也矣惟阁下垂察幸甚幸甚
　　史馆上总裁第二书
　　日者上书籖室以作史宜先示体例阁下不罪其戅阙门相见有晬其容语以史馆先务无妨尽言阁下之量可谓以虚受人矣彞尊嘿而不陈何以答阁下之慰诲乃复破墨伸纸载布腹心冀阁下垂采史馆急务莫先聚书汉之陈农唐之李嘉祐明之欧阳佑黄盅危于幰吕复前代率命采书之官括图籍于天下矧明史一代之典三百年之事迹讵可止据实録一书遂成信史也邪明之藏书玉牒宝训贮皇史宬四方上于朝者贮文渊阁故事刑部恤刑行人奉使还必纳书于库以是各有书目而万厯中辅臣谕大理寺副孙能传中书舍人张萱等校理遗籍阁中故书十亡六七然地志具存着于録者尚三千余册阁下试访之所司请于
　　朝未必不可得又同馆六十人类皆勤学洽闻之士必能记忆所阅之书凡可资采获者俾各疏所有捆载入都储于邸舍互相考索然后开列馆中所未有文集奏议图经传记以及碑铭志碣之属编为一目或仿汉唐明之遣使或牒京尹守道十四布政使司力为搜集上之史馆其文其事皎然可寻于以采撰编次本末具备成一代之完书不大愉快哉昔者元修宋辽金史袁桷列状请搜访遗书自实録正史而外襍编野纪可资证援参考者一一分疏其目具有条理语有之前事之不忘后事之师也阁下其留意焉
　　史馆上总裁第三书
　　采书之议阁下既信鄙言行之将来史馆不患无书考证矣独是体例犹未见颁而同馆诸君纷纷呈列传藁于掌记馆中供事遂相促迫且将阁下之命谓元史纂修不过六七月告成具藁宜速此则彞尊之所不识也昔干宝勒晋纪先立凡例凡例既立然后纪传表志相符贞观撰晋书体例出于敬播于是李淳风于志宁等则授之以志孔頴达等则授之以纪传治平撰通鉴先编丛目草巻草巻责之范梦得积至四丈截为一巻于是两汉则授之刘攽三国六朝隋则授之刘恕唐五代十国则授之范祖禹以故事无阙漏而文不繁复是史家之遗法也司马迁续其父谈之书以为史记班固续其父彪之传以为汉书李百药续其父德林之纪传以为北齐书皆再世而就至姚思廉梁陈书曾巩谓其厯三世传父子数十岁而乃成隋书始于王劭次以顔师古次以魏征等其十志成于高宗时岁月更久盖史之难成如此若夫元史其先开局纂修一十六人其后续纂一十五人合计其成仅十三月尔其文芜其体散其人重复既有苏布特矣而又别出雪不台既有鄂勒哲图矣而又别出鄂勒哲巴图尔既有舒穆噜额森矣而又别出舒穆噜阿实克以及阿都齐呼喇珠两人既附书于哈噶斯齐都尔之传矣而又为立传至于作佛事则本纪必书游皇城入之礼乐志皆乖谬之甚者以宋濂王袆一代之名儒佐以汪克寛赵汸陈基胡翰贝琼高啓王彞诸君子之文学经术宜其陵轶前人顾反居诸史之下无他迫于时日故也伏惟阁下幸勿萌欲速之念当以五年为期亟止同馆诸君勿遽呈藁先就馆中所有羣书俾纂修官条分而缕析区而芋畴事各一门人各一册俟四方书至以类相从续之少者扶寸多者盈丈立为草巻而后妙选馆中之才运以文笔删削巻成一篇呈之阁下择其善者用之或事有未信文有未工则阁下防定斯可以无憾矣不然朝呈一藁焉夕当更此呈一藁焉彼或异若筑室于道聚讼于庭糠防襍揉嵌罅分裂记述失序编次不伦阁下且不胜其劳虽欲速而汗青反无日也新唐书之成厯十有七年而纪表志传书出两手呉缜犹起而纠其缪况体例莫定草巻未编而以六十人之藁错陈于左右其何以诠择而防于一刘知几曰书彼竹帛事非容易阁下勿易视之幸少寛其期毋或如元史之牵率必改图焉仿贞观治平之遗法而后可尔
　　史馆上总裁第四书
　　伏承阁下委撰明文皇帝纪彞尊本之实録参之野纪削繁证谬屏诬善之辞拟藁三巻业上之史馆矣昨暏同馆所纂建文帝纪具书燕王来朝一事合之鄙藁书法相违彞尊愚闇匪敢露才扬己暴人之短惟是史当取信百世讵可以无为有故敢述其所闻复上书于阁下明太祖之崩在洪武三十一年五月遗诏诸王各于本国哭临不必赴京逾月而讣至燕燕王抵淮安敇令归国斯太祖实録史臣曲笔谓用事者矫诏却还当在是年之秋也时方执周王橚废为庶人是冬齐王槫有罪召入京留之燕王方虑祸及归国恐后因简壮士为护卫迨齐王之入燕且益惧焉肯以次年来朝身犯危地而且傲慢无礼由皇道入登陛不拜致监察御史曾鳯韶戸部侍郎卓敬一劾王大不敬一请徙封南昌建文帝不报而燕世子及弟髙煦适以三月至京师譬诸虎离其穴尽将虎子深入坎窞陷穽之中缚之一二猎夫力尔虽至愚者勿为而谓智虑絶人之燕王为之乎且燕世子之来在三月则是时燕王犹未反国野史称文皇遣之来谁实遣之姜清秘史据南京锦衣卫百戸潘暄贴黄册内载校尉潘安二十三日钦拨随侍燕王还北平以为来朝之验似若可征然稽之实録靖难师驻龙潭帝顾望钟山怆然下泪诸将请曰祸难垂定何以悲为帝曰吾异日渡江即入京见吾亲比为奸恶所祸不渡此江数年今至此吾亲安在瞻仰孝陵是以悲尔然则太祖崩后燕王未尝入朝可知已盖革除年事多不足信即燕王来朝不足信者一也金川门之变实録称建文帝阖宫自焚中使出其尸于火越七日备礼葬之遣官致祭辍朝三日野记则云松阳王景请以天子之礼葬文皇从之夫既葬以天子未有不为之置陵守冢者而钟山左右无之则备礼云者亦史臣欺人耳目焉尔矧孝陵渴葬文皇责建文以庶人之礼葬其祖又岂肯以天子礼葬建文乎不足信二也北京金山口景陵之北相传有天下大师之塔谓是建文帝坟此尤无据彞尊尝登房山山隅有乱塔寺瘗僧骨不可数计绕山村落田中亦多僧塔或题司空或题司徒或题帝师国师盖辽金元旧制则然所称天下大师不足为异而乃诬为建文帝墓既云不封不树矣其谁复立石为表不足信三也从亡随笔称太祖预贮红箧于奉先殿侧四围以铁锢之锁二亦灌以铁汁程济破之得三度牒济为帝祝发既扶帝出聚宝门矣不应复折而至神乐观不足信四也致身録帝至鬼门从者八人牛景先用铁棒啓之而出考是日乙丑文皇一入金川门即分命诸将守京城及皇城鬼门非无人之境为景先者持铁棒啓门守城将士岂无一人见者不足信五也建文帝既自焚方先生孝孺衰杖哭阙下语文皇曰成王安在此事之所有也至文皇谓曰独不顾九族邪答曰便十族奈何因并其弟子友朋为一族戮之此则三家邨夫子之说矣欧阳夏侯尚书虽云九族者父族四母族三妻族二而马郑俱云九族上自髙祖下至孙九峯蔡氏从之故世之言九族者名为九其实本宗一族尔迨秦汉诛及三族则兼逮母妻之党邨夫子不知九族尚轻三族为最酷而造为是说使文皇果用是刑无舍母妻之族而遽株及于弟子友朋者且正学之友最莫逆者无如宋仲珩王孟緼仲缙郑叔度林公辅诸人故叔度之弟叔美叔端仲缙之子叔丰皆为及门高弟诸君惟仲缙先卒其余当日咸不及于难缉其遗文以传足以破野史之谬不足信六也实録文皇既入即收孝孺旋执泰子澄至阙同磔于市所牓奸党二十五人郑赐黄福尹昌隆在其列不闻伏法又靖难师起北平所司州县官弃职逺避朱宁等二百一十九人亦未尝悉诛独大理少卿胡闰野史谓抄提男女二百一十七人俱死外遣戍者又一百一十四人而奉天刑赏録载茅大芳妻死上命饲狗不应若是之酷不足信七也万厯初以建文帝所遗三诗宣付史馆窃疑是防窜元之故臣忆庚申君之作若天命潜移四海心一语岂出之帝口乎不足信八也铁铉二女没入敎坊世传七言二诗乃呉人范寛题老妓巻而作载皇明珠玉集中好事者巧为傅防不足信九也河西佣川中补锅匠雪庵僧东湖樵夫洁其身隐其名姓据传闻以书奚而不可乃慿转轮殿防啮余册一一实之不足信十也文皇实録载壬午岁七月命前工部尚书严震直戸部致仕尚书王钝应天府尹薛正言分徃山西山东陜西巡视俾奏利弊震直受诏至山西九月病卒于泽州公廨初不闻震直督饷山东为北兵缚置布囊夹以两马舁至京后使安南囘滇遇建文帝惭愤呑金死也况震直之卒忠诚伯茹瑺撰神道碑可证吞金之事不足信十一也至若因杨行祥事而移之杨应能王元美辨之矣不足信十二也因史仲彬之名而造为致身録久而附益之或又有駮之者不足信十三也世之论者以革除靖难之事载诸实録者皆曲笔无宁取之野史然实録之失患在是非之不公然人物可稽岁月无舛后人不难论定至逊国诸书徃徃以黎丘之鬼人观听以虚为实以伪乱真其不滋惑焉者寡矣阁下宜辨去其惑晓然开谕同馆毋相矛盾作史之贵乎有识者此也故因燕王来朝一事而兼及之惟阁下澄鉴不宣
　　史馆上总裁第五书
