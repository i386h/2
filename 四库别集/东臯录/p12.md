<!-- { "loadSidebar": true } -->
　　敬之义大矣自古圣贤所以成已而成物者曷尝不繇乎是考之诗书曰懋敬厥德曰敬天之休曰于缉熈敬止易之敬以直内礼之毋不敬皆其事也学者事亲修身应事遇物所当致力而尽心者故君子之于敬也如饥渇之于食饮也盖不可斯须而忘忘则易慢之心入矣传曰敬德之聚也能敬有德是知敬者德之所由生也可不慎与汝南周景安以敬名斋而来征其説余闻景安以孝弟立身以恪恭事佛如向所陈盖有为景安言之者已余佛者当以吾言而申告之佛之教本乎心凡言一心者敬之防也成乎静凡言禅寂者敬之緼也夫欲上求下化自度而度人者莫先于此故又合悲智而言之谓之两田喻之如田者以其能迈种德敏生福也夫佛为法王光昭天下湛然无为巍乎尊髙以三界之大物无定心应不一方明则有天人幽则有鬼神以天之尊严而犹敬匪懈而况于人乎况于鬼神乎是故敬之不足而咏叹之咏叹之不足而又香华缨珞服御以将之盖佛者真如之理也至极之果也证其理臻其果不若是不足以有得也或曰佛宜敬固然矣然佛独无所敬乎曰佛之所以佛者以其能敬焉耳佛之敬讵易言哉观其因本遍事羣佛极其智力之所能经于曩刦不可以数计资之深积之厚至以无量功德智慧成其身巍巍然为有生之宗者岂无所本而然哉故曰敬人者人恒敬之信夫景安其勉之
　　叶津传
　　叶津以废举为业世居包山之东麓蚤商淮楚间所至交结其豪隽由是知名伍中颇读书好从学者游闻説古今治乱成败辄忆不忘晚归乡里益树橘自资以财相雄长而好施乐善自其先世然也性刚直不能容人短乡里既爱而又惮之元之将亡也所在豪杰并起淮张据吴会今天子驻跸金陵遣枢签廖公董舟师伐之师且至山之民仓卒惶扰不知所为津曰毋恐即舟抵湖口伏军门上谒説以王者吊伐意廖大喜与之酒即下令军士毋入山山以无事至正十三年也后六年张兵袭长兴弗克守将大发兵追之夜薄山疑有伏纵兵大掠驱掳男女甚众哭声震动津又引同志诣守将哀泣以请守将为归其俘之半时津子及孙亦在掳中许还其子津泣且言子弱惧不能自全宗祏之重在孙愿质子而归孙守义而从之乡人德之或有所赂遗一毫无所取人莫不服其义云津长不逾中人今年五十余眉须郁然论事犹慷慨可喜
　　论曰鲁仲连有云所贵为士者为人排难解纷乱而无取也即有取是商贾之事也津商贾人也而不为商贾之行见义勇为有古人之风可尚也夫
　　云法师像赞
　　旁行之书自西徂东不有象胥其言曷通猗与法师为时宗工精思防绎华梵同风俾惑作明专此显功在宋七叶帝出乎震名扬于朝锡号普润四方遐仰独操法印东自扶桑西极流沙南尽朱厓北暨幽都人通其学家有其书嗟余小子遥接胄肃拜灵象惕焉内疚式瞻手泽尚防遗构于昭在上或跃左右隂翊王度佑启我后
　　东坡先生像赞
　　岷山峩峩江水所出钟为异人生此王国秉帝杼机黼黻万物其文如粟帛之有用其言犹河汉之无极若夫紫微玉堂璚厓赤壁阅富贵于春梦等荣名于戯剧忠君之志虽困愈坚浩然之气至死不屈至其临絶荅维之语此尤非数子之所能及也
　　七佛偈赞
　　古先觉皇数逾万亿继世承统其传有七如世七庙于以观德自近及逺匪丰于昵佛有前后道无今古以心授受无事晤语有偈相传用表厥绪虽逸于经其传亦溥海云之居左江右湖斯文在兹龙鬼来趋光照大千如摩尼珠稽首作诵永矢弗渝
　　士瞻标禅师像赞
　　气吞曹刘志摩云霄传佛法印俾人逍遥佛智之子太中之弟渊源所自无忝厥世山第一峯人第一流眼空湖海长揖王侯青松之下磐石之上得大自在千嵗寳掌
　　陈长民往生传赞
　　卓哉陈君信道不惑游心澹泊送想遐域彼域之遐邈乎遥遥精一内融一念坐超既告诸子有训有诫从容有言敛袵于迈石湖之濆其水沄沄我求其人卓哉陈君
　　天台大师像为启宗和尚赞
　　自佛之东圣逺言湮不有睿哲孰开我人睿哲维何曰维智者载造圆宗光昭天下乃张八教乃敷五时双宏定慧兼善毘尼网罗百家折衷空有爰立止观以明授受彩眉重瞳天挺奇姿作如来使为帝者师道继往圣位隣极觉不可度思矧可名貎惟余小子忝缀斯宗莫飡法味徒仰慈颂峩峩赤城命家作古天髙日煇万物咸睹陟降在上相我觉皇佑启后人百世不忘
　　又为妙叔赞
　　东土小释迦陈隋两国师集诸宗之大成立一代之宏规即文字而诠解脱兼定慧以善毘尼传之万世而不谬质诸天地而无疑所谓等觉与妙觉与不可得而思议者也
　　髙云岩齿舌不壊赞
　　圆方流形莫灵于人精粗万殊孰不有身凡厥有身则囿于数曽不百年化为臭腐当其化时见者睨之匪惟途人骨肉且违孰知神奇不与物化升为髙明示其遗者考其所从实由厥心枯槁之余乃玉乃金猗与禅师叔世仪表潜德宻行维躬允蹈彼坚者齿彼柔者舌燎之方扬无壊无爇沨沨其声濯濯其灵道与神会浩养所成呜呼尔徒宜鉴于兹岂惟尔徒四方其训之
　　别源同法师真赞
　　渊乎其光晬乎其容居今而行古彪外而弸中语溪之阳海虞之东蒙蒙化雨浩浩慈风双溪元孙如庵的嗣渊源家学实绍实似位不充德庆有余祉愈大之传在其孙子
　　祭瀚北海文
　　何纲之解纽兮悲吾道之垂秋羣峯摇落而变色兮哀吾人之逢尤岂过盛其必毁兮抑驯致之有由惟若人之謇謇兮毎慷慨而懐忧宁溘死而先逝兮弗忍见吾圉之防刘指苍天以为正兮遂陨身乎洪流呜呼哀哉兮逢时弗康萧艾怒长兮兰蘅为之不芳何若人之弗淑兮竟罹其殃所亡者微兮所存者长乗风上征兮觐我觉皇歴千古兮其名孔彰采苹藻兮奠桂浆懐髙谊兮何日而忘
　　祭观海岩文
　　昔在圆照道济天下据师子岩锻链学者师表之严道德之尊周旋弼谐必有其人其人维何实惟我公既勤且乆绰有其风耳提心授克绍克似如日照壁如水传器法幢云仆众将畴依载瞻海云如见国师四十五年道则在是四方乡风爰依爰止虽无老成尚有典型寥寥江汉落落辰星陵谷变迁喜公犹在圆照之传学者允赖我生盖晚弗识国师前言往行于此求之鸟鸣之朝风雨之夕言谈亹亹开我胸臆近遭丧乱间者阔焉江湖邈音信谁传公今已矣我命如线一死一生交情乃见公多贤嗣我亦有孙尚期继好道义存存澄湖东西相望一水其人则逺有泪如洗
　　祭楚石和尚文
　　寂照之道盛行东南孰究孰承其后多贤惟公之生奋自鄞水独佩祖印髙视一世五坐道塲始终弗渝法施霈然具有成书今兹之秋同集阙下忝与论思未展闲暇倚公多才庶几有成风弗竞慧日俄倾江湖然前辈沦丧又弱一个吾将安放呜呼哀哉死生之际真伪乃见视公之归其言克践其言克践闻于当扆万人来会同悼齐喜秦淮之隂长干之原将事茶毘已戒行轩今当永诀敢陈厥辞昭昭寂光庶来听之
　　祭谋仲谟文
　　朋友道丧淳风陆沈自古已然匪今斯今势倾利合燠附寒侵不有古者孰启我襟表表仲谋惟义是任匪石匪席乃玉乃金我老且病退休湖隂靡忘伊始而有遐心旧雨数来寒盟屡寻惠而好我毎接华音阅嵗既乆投分逾深君有茂才为时所钦撢珍教海游刄词林嵯峩峭拔郁郁萧森逼人咄咄视我骎骎近虽遘疾不废啸吟遂兹弥留驯致不斟呜呼哀哉
　　良用贞禅师绍兴天章吴郡诸山疏
　　吴越同风于以修两浙一家之好教禅合辙盖将辟专门异户之偏书称立贤无方易贵同人于野某智禅兼畅名实相孚宻用宏机允也龙翔法雨髙风逺度居然魏国诸孙盖尝涉教观之津涯又复秉文章之机杼方将论荐忽覩横翔因棊説法空想逺公修褉赋诗政须支遁彼固有得吾谁与游黄绢色丝肯争较于智谋之末青鞋布袜期相从于山水之间勿遐尔心尚敦旧好
　　印空岩黄龙吴郡诸山疏
　　黄龙在大江之西丛林尊显人物生中州以北气质敦厐矧惟像教之有光于粲天章之下贲恭闻制可宜肃遐征某阀阅故家金闺华彦见中峯服为弟子勇裂冠裳登双径定其师承平分牀座赐号因宰臣之论荐赠诗经翰苑之品题此行甚荣吾党胥庆表独立兮山之上云气溶溶望美人兮天一方余懐渺渺毋分吴楚共赞唐虞
　　招古心报恩诸山疏
　　百足之虫不僵扶之者众一閧之市立评学岂无师要须得古人之心方可救今时之弊傍求俊又共树斯宗某以道自娱懐才未试青鞋布袜北游欲尽东南翡翠兰苕文采与相上下况接交游之广益资闻见之多念报佛恩当宏法施送君南浦借蒲帆一日之风坐我北剪吴松半江之水力追古道少慰齐盟
　　津觉海崇法江湖疏
　　师以传道名位岂较于崇庳学不负人志气当期于逺大况际公堂之选弥増祖席之光君今此行人皆曰善某英姿特立禅学宏深渺法海之津涯辩才无尽与洞庭之秋色气势相髙是真寂照之佳儿及见诸方之元老试从鸿渐将睹鹏鶱霜满家林应念橘中之乐雪飘屋壁当思树下之居善保令名以崇法道
　　诚则明南禅吴郡诸山疏
　　僧伽由淮泗扬灵浮图如故钖邑与苏杭接境风俗攸同顾州牧为法求贤而我辈宁辞推毂今何时也汝其往哉某自诚而明因戒生定向沧江簸弄明月乆矣忘机俯洞庭笑傲埀虹超然独往况已摄心香于双峩之石又尝司龙钥于五髻之峯既得单传何惭专席孤舟明日毘陵道囘首白云裹茗来寻第二泉同心如水
　　懐以仁雪窦法眷疏
　　登陆则有四明天台人才竞爽佳山而得虎邱雪窦心迹双清有如此几人哉兼之者乃公也某道传西印名动南州自松源的有师承是何家世视广慈实为大父无忝诸孙大同鸿祐既演上乗锦镜珠林重开奥元方难兄季方难弟孰敢争先伯氏吹埙仲氏吹箎尚期相应况接两浙一家之好奚辞三江九堰之劳吾以吾仁慰彼三佛陀地卿用卿法庶几二甘露门师道有光吾侪允赖
　　瀚北海灵岩诸山疏
　　佛法入中国与国运同其盛衰丛林有主人视人才以为轻重道之行莫非命也事至此当何为哉喜得兹良共隆斯道某名声借甚器宇凝然见异人得异书比诸方所传自别有是父生是子入北山一语相投进司秘蔵之灵编日获荐绅之延誉况在法华穷探何妨智积复现神通五叶堂前夜雨总消千古梦百花深处春风又见一僧归同气相求惟邻是卜
　　闲野舟双塔诸山疏
　　口吞诸佛目视云霄度生之心何切近舍皇甫逺求居易知人之鉴实难慎简其寮是诚在我某法喜嫡嗣虎岩诸孙读出师表悟得文章尝思山泉发挥防重修水品犹带郷谈乃瞻双塔之灵区旧是五山之防径自此陞矣吾将望焉野渡无人舟自横才全兼济沧江万古流不尽力障狂澜防晤有期同盟胥庆
　　逸闲叟髙丽吴郡诸山疏
　　终南述法界观大启宗圭峯着禅源诠未深本教不愧惟郭有道安可谓秦无人防而通之赖有此耳【某】皭然不滓大而多容普光明并驾齐驱芳尘犹在髙句丽入朝问道香币仍将嘉禾之座席未温相府之礼罗遄下道尊独步论协舆情淹速之度自有其时古昔之事复见今日始信道风遐畅争期法雨来苏建阁蔵书有待义天僧统隔江招手遥礼清凉国师既接苏杭无分楚越
　　云谷法师上竺江湖疏
