<!-- { "loadSidebar": true } -->
　　草土臣某言一昨沥血上闻乞停新命圣情未察鄙志莫申捧对天书载崩载殒臣某中谢臣闻忠孝同道君亲一致为子能孝为臣能忠苟或易兹固无所取臣防多疹疾气柔形羸臣父闵臣尫瘵特所钟念一饭一药皆自躬亲十有余年方至成立及臣委身戎幕効职塞垣频岁驱驰颇乖视膳自授任中丞渐列班行始遂晨昏获申禄养岂谓星霜未几殃衅遽钟拊心擗踊万恨无及倘遂臣请得终礼制其于子道所负犹深如或远别几筵苟从职事此则禽兽不若名敎所无于家尚然于国何有况圣恩一昨用臣之意本为子仪奏闻当以蕃寇慿陵远虑河中危逼谓臣旧将素习兵谋遂用起臣使当金革危难之日事或从权今郊垒无虞妖氛残灭以臣苴绖更齿衣冠自顾形骸实惭靣目伏祈造许以终丧残喘余魂死将不朽无任迷谬崩迫之至











　　文苑英华卷五百七十九
　　钦定四库全书
　　文苑英华卷五百八十　　宋　李昉等　编辞官一【辞官表二卷英华所编失年代先后今正之】
　　为金吾将军陈令英请免官表一首
　　为宗监请停政事表一首
　　为王起避讳辞沣阳县令表一首
　　为定王请降王位表二首
　　太阳亏为宰臣乞退表一首
　　辞官归滑州表一首
　　为董江夏乞退表一首
　　代于京兆请停官侍亲表一首
　　为金吾将军陈令英请免官表【武后】
　　陈子昻
　　臣某顿首死罪死罪上言臣闻军政不臧春秋责帅故扬干之乱魏绛致戮所以国有明赏下无滥功臣实【集作幸以】常才文武兼阙始年【类表作年始】十八投笔从戎【类表作戎行】西逾流沙东絶沧海南征北伐无所不至借【集作席】宠门绪忝迹轩墀属高宗崇德深仁孝理天下【八字类表作阙经仁义理天下】以臣父子【集作祖父】兄弟一门五人皆仗节尽忠身死王事遂超臣不次授原州都督臣时行年始四【集作三】十二职兼五印宠【集作荣】絶一时阶缘此恩累忝藩翰持节统郡【集作部】前后八州皆居塞垣当贼冲要国之重寄莫与为【集作臣】比臣虽无长策恤戎伏胡然恭守朝章保完免失又属陛下大圣矜老容愚不以臣驽怯更加宠命授以青紫遣督幽州林胡构凶王师出讨士马云集军务星繁粮馈戎【集作戈】甲以万【集作动以】亿计臣无田畴乡导之策又乏杜预度支之才空竭疲驽【一作单】昼夜不息以勤补拙首尾二【集作三】年弥缝阙漏幸无乏张遇等不谨师律贼得乘机遂敢长驱燕陲深入赵地【集作际】臣又无李牧东胡之畧实愧呉起西河之守使凶狡攘夺【集作敓】遂扰边甿论之国宪合刎颈谢罪陛下不以臣之【集作为】辜更授清边军副大总管五月恩制六月到军【一作边】逆虏天亡臣又无效至于军功战籍叙勲定劳副职日浅未及精覈【一作覆】大兵旋斾王师献功而汉廷将军未闻辞第云中太守已论增级今乃窃功谬赏有异【集作塞】朝章忠诚殉节不昭【类表作明】国议【一作宪】而臣由滥其职任过其才实【类表作皆由臣身滥其职任过其才】上不能允副圣心中不能匡正戎律傍招物议有紊【一作失】军容臣罪何逃谁执其咎伏愿乞赐骸骨贬归私第式清朝序永覩师贞不胜待罪惶惧之至
　　为宗监请停政事表【武后】　　　崔　融【神功元年】
　　臣楚客言臣闻古之圣君慎择贤佐故轩辕得力牧而为五帝先夏后得咎繇而为三王祖殷之盛也伊尹格于皇天姬之隆也虢叔闻于上帝斯皆应风云之会依日月之光社稷系以兴衰时政由其轻重粤若大周之有国也天策金轮圣神皇帝提封千里光宅四天道化淳酿神功静默虽尧年无事久闻童子之謡而汉家用人或取匈奴之笑臣某中谢臣疲骖强策卒无行地之功决羽曾飞终罕冲天之望今臣经术浅短才能朴畧言不足以补世行不足以励时徒以枝叶微姻葭莩末属遂得拔擢泥滓骞翥云霄食君厚禄不能有所输报受君殊宠不能有所发明茫然政途妨此贤路外慙众口内愧诸心朝廷亦何异舍陆而泛舟胶柱而调瑟当域中之有道岂天下之无人常深鼎覆之忧每切鼓妖之惧臣之恳恳非欲自保其身臣之区区切虑上尘于国今者契丹大勦黙啜自来六合大同四方向化加以朔旦冬至鼎命惟新五星若连珠二曜如合璧谓宜退不肖进贤良与天同休与人更始又闻管夷吾有言曰德义未明于朝而使居尊位者则良臣不进也功力未见于国而令处重禄者则劳臣不劝也臣有何德而居之臣有何功而处之臣虽至愚敢忘先诫伏乞陛下察匹夫之志思仲父之言坦至公之方灭私之道羊叔子之辞开府臣事君以忠庾元规之让中书君使臣以礼博求于众广听于人停臣检校夏官辍臣平章政事臣得避位清切待罪尚方罄竭丹诚庶几或济伏惟陛下容纳纤陋鉴揆愚蒙使周勃无浃背之慙虞丘有退身之地则虽死之日犹生之年矣无任悃欵屏营之至谨诣阙奉表陈情以闻云云
　　为王起避讳辞沣阳县令表　前　人
　　臣某言臣伏奉恩旨授臣沣阳县令臣才疎艺薄植此无庸命偶时来遘兹多幸逢上圣之初刼叅太平之末位槐檀骤徙亟逰铨馆之门草芥何为忽枉槱薪之绂召见于赤墀之下恩于紫霄之上岂徒任好之魄忽上于钧天固亦阚泽之名遂升于飞日仰殊私而载惕顾匪服而增慙虽刬迹都畿永无阙庭之望然委心蓬艾长怀雨露之仁幸欣就日之明敢惮乘流之远但以州县之号与臣亡父讳同迫切私情不获遄赴伏乞天慈永锡圣造曲成以孝理之风愍其心瞿之日使得策名他职陈力异邦则地义天经实奬于名敎糜躯粉骨岂酧于鸿恩【一作恩造】无任恳迫之至谨昧死陈表以闻
　　为定王武攸暨请降王位表【中宗】
　　宋之问
　　臣攸暨言臣闻力微任重无德者履之必危功薄赏隆有识者陋其非据臣地因外戚器实中庸顾慙蓬艾之姿谬忝葭莩之末则天大圣皇后敦睦九族崇念六姻曲申犹子之情爰降主之泽礼优筑馆恩洽锡珪防自堂侄之流光以亲王之位臣尝再沥诚恳【集作欵】己蒙赐等诸昆今陛下隆德嗣兴鸿基绍复羣万物而改旦宅千龄而配永洛谶河图允叶纯深之义云行雨施载流寛大之恩追奉先慈将覃后命外家诸子降等犹誓于山河主第增荣在臣更超于等数陛下虽渭阳情重沁水恩多凡是封册王公终亦【集作须】宪章尧舜以濯龙之戚今乃方于五侯缘驸马之姻古未封于四履私亲越礼圣人之孝理载光冐宠延灾微臣之官谤斯久又以班叅禁内秩比侍中自非德迈应璩识侔庆忌将何以对扬顾问规献文章况臣位以恩升宠非才进无胫而至凡姿簉于珠玉无翼而飞睿泽借其毛羽未贻身谴幸庇容光臣亡兄攸宁循荣增惧以臣叨鳬绎之贵日夕魂兢负鼇抃之恩岁时力尽属纩之夕再受恳言忧臣愚蒙令臣退让倘陛下俯遂勤请照【集作远】察防心纳臣揆分之言寘臣获全之地去兹王号降以公名爰食封邑同诸兄弟赐改散职即望叅朝实冀家福惟新朝典【集作章】咸序天德更逾于造化神理不责于满盈臣无任恳欵惧之至
　　第二表　　　　　　　　　前　人
　　臣闻富贵者易象谓之崇高满盈者至人诫其颠覆臣在非次久冒殊恩所以辍寝思危废飡怀惧慊欵【集作嫌疑】之极载陈前表备沥中诚之诉实非外饰之词而圣鉴未廻宠章仍旧戴岳之重何惮力疲阽原之隍日忧身坠臣某中谢臣虽学慙敦史而涂听前言尸位者必会短期冒荣者难为长守岂有外戚尚主异姓封王男皆公侯女食郡县佩服五等辉耀一门汤沐山河家传【集作喻】万户耕夫织妇凡有几人役彼有劳之人供臣无亿之用【集作无德之费】纵蒙圣心再【集作】假其如神理不容自先后临朝攀荣已久圣皇纂极沐泽惟新自古迄今如臣流辈苟进者速祸勇退者获全且王者所以强干弱枝为藩佐【集作作】屏封必李氏无【阙】汉文【集作章】防乞陛下降河渚之姻感渭阳之族赐臣躯命永守蒸尝得同昆季之流望舍郡王之号臣以日为岁以荣为忧希廻三舎之光允臣万死之请无任腼冒之至
　　太阳亏为宰臣乞退表【中宗】　　苏　颋
　　臣某等言伏见今月朔旦太阳亏陛下啓辍朝之典有司尊伐社之义臣等伏自防绎无任惴恐臣某中谢臣闻官或迷焉【疑】必犯先王之诛辰弗次舎必贻上公之责此乃邦有常刑圣有明训顷者论道任重衮章犹缺端揆位隆鼎台是亚所以熙帝之载代天之工调六气之和法三光之度则大化为本非小才所宜崇替率由咎征斯属伏惟应天神龙皇帝陛下光被四海对越二仪人只宅心俊贤翘首但置之左右以为辅弼自忠言啓沃功臣保乂用作霖雨格于皇天臣何人斯而敢叨拟议臣等智能素薄经术殊陋望不过于掾史名不达于州闾徒以遭逢盛明颇皆履歴叅庙堂之机密为宗族之光宠者十数年于今矣忠肃恭懿远谢八元之名进善退恶近慙二君之美陈平有言尝则不称贾翊延诮居然己得光阴久驰年礼俱逮自应屏黜以清彛序而徘徊圣恩万一希效僶俛残岁甲子空多遂超总领之司愈失具瞻之望将何以匡翼庶政仪刑师属且视事而老才愧千秋之贤待罪安归忧深万石之裔久知尘秽宁虞负乘所以素飡加责聚諠于下薄蚀生灾见昭于上天之所戒臣不可逃陛下矜而宥之未致于理伏乞收其印绶赐以骸骨则知胡广罢位抑有前闻徐防免官复自兹始臣窃其幸物谁不宜恳到所祈惶怖交集无任切迫之至
　　辞官归滑州表　　　　　　李　邕【开元中】
　　臣邕言臣素无艺能积负讪谤众多之口自可销金怨雠之心每堪殒首伏惟陛下至明大圣察之纤微盛德在人洗之瑕秽山川纳者不择薰莸天地覆之是霑雨露且久荷惠渥大抵官荣今臣蒙国恩私及驱【疑作躯】命事出涯分之外恩加父母之深已逝之魂复归朽质既安之地尚忝高班虽欲杀身未能报主弥慙持禄有以保名但秋燕将辞必徘徊于大厦老马虽去终顾步于华轩况臣今兹六十有七光阴荏苒行止【一作上下】欹危就木之时不知几日悬车之岁仅有三年即以今日归州不任违远涕恋之极谨奉表以闻
　　为董江夏乞退表【萧宗】　　　元　结
　　臣某言月日敕赐某官某乙至赐臣制书示臣云云者臣伏见诏旨感深惊惧臣岂草木不知天心顷者潼关失守皇舆不安四方之人无所系命及永王承制出镇荆南妇人童子忻奉王敎意其然者人未离心臣谓此时可奋臣节王初见臣谓臣可任遂授臣江夏郡太守近日王以寇盗侵迫摠兵东下傍牒郡县皆言巡抚今诸道节度以为王不奉诏兵临郡县疑王之议闻于朝廷臣则王所授官有兵防御隣郡并邑疑臣顺王旬日之间致身无地臣本受王之命为王奉诏王所授臣之官为臣许国忠孝【集作正】之分臣实未亏苍黄之中死几无所不图今日得达圣聪【集作听】臣今【集作今臣】年将六十老母在堂纵未能奉义捐生则岂忍两忘忠孝臣少以文学为诸生所多中年至耳顺逸在山泽圣明无事甘为外臣无何以鄙僻之故返为人知遂污官次以至今日臣又顷年贬谪罪未昭洗今所授官复超越班秩罢归待罪是臣之分今陛下以王室艰难寄臣方靣臣亦已忘身许国誓于皇天伏惟陛下念臣恳至谨因敕使臣某官奉表以闻
　　代于京兆请停官侍亲表【代宗】独孤及
