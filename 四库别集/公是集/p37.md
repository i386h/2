<!-- { "loadSidebar": true } -->
　　常人之情得所求而喜智者之虑过其任而忧今边备虽严帅责差易学者虽众儒选实难岂有贪就应声之求忽忘非分之任怔忪失据欣惧兼懐固欲辞荣不获承命伏念臣猥以薄技起于诸生内之无子产润色之才外之无山甫将明之用久典训诰洊临藩垣七年于兹微效不立犹以陪外廷之末闻长者之风间防分章平议臣之奏时引大体正宗庙之仪苟图纳志非敢忤物然而谗人饰词以巧诋法吏挟怨以中伤当是之时几无以免圣心先觉公议尚存浸润之説不行震惊之众为止风波可畏天幸实多内私自怜惧久得罪辄匄十里之守庶警一麾之行不谓皇帝陛下生成曲全覆露无己进増金华之讲増重儒林之光委以西州适其素愿望非所及幸不可涯夫匹夫一饭之恩庸士然诺之信犹能捐生出死成功立名况臣连数十城之封兼四千石之重于以宣明威信抚养细民尽其愚忠庶无大悔以此图报敢为虚言
　　序
　　易外传序
　　余读周易表其彖象爻辞盖圣人之意微矣非通材达识孰能言之传曰仁者见之谓之仁智者见之谓之智以言者尚其辞以动者尚其变以制器者尚其象以卜筮者尚其占四者所从得之殊其称君子一也然易之书最为深至天道性命变化之数自孔子罕言后世无述焉以为传其人不待告告非其人虽言不着云尔学者或有谓易之辞非为数者此以目聴何异及论刚柔始交而生屯分泰之体而成则莫能通习于所可见而蔽于所不能覩然后知易非一家之术也夫君子所居而安者易之序也所乐而玩者爻之辞也是以自天祐之吉无不利以其穷理尽性能自镜得失也余以为仲尼有云垂之空言不如见之行事深切着明故采五帝以来明君贤相忠臣良士下及亡国丧家兴壊成败祸福善恶之理附之彖象爻辞以见白黑其説主王氏也而时有不同亦微辨而不斥后有观者总而理之得以自省焉
　　春秋权衡序
　　刘子作春秋权衡权衡之书始出未有能读者自序其首曰权准也衡平也物虽重必准于权权虽移必平于衡故权衡者天下之功器也所以使轻重无隠也所以使低昻适中也察之者易知执之者易从也不准则无以知轻重不平则轻重虽出不信故权衡者天下之至信也凡议春秋亦若此矣春秋一也而传之者三家其善恶相反其褒贬相戾则是何也非以其无准失轻重耶且昔董仲舒江公刘歆之徒盖常相与争此三家矣上道尧舜下据周孔是非之议不可胜陈至于今未决则是何也非以其低昂不平耶故利臆説者害公议便私学者妨大道此儒者之大禁也诚准之以其权则童子不欺平之以其衡则市人不惑今此新书之谓也虽然非达学通人则亦必不能观之矣耳牵于所闻而目迷于所习懐恐见破之私意而无从善服义之公心故亦譬之权衡矣或利其寡而视权如盈或利其多而视权如缩若此者非权衡之过也人事之变也虽然以俟君子耳孔子不云乎知我者以春秋罪我者亦以春秋于权衡何伤哉于是卒定其书为十七巻
　　顔鲁公文集序
　　鲁公极忠不避难临难不违义是尘垢糠粃犹只饰而诵习之将以劝事君况其所自造之文乎然鲁公没且三百年未有祖述其书者其在旧史施之行事盖仅有存焉而杂出传记流于简牍则百而一二铭载功业藏于山川则十而一二非好学不倦周流天下则不能遍知而尽见彼简牍者有尽而山川者有壊不幸而不传则又至于千万而一二未可知也吴兴沈侯哀鲁公之忠而又佳其文惧久而有不传与虽传而不广也于是采掇遗逸辑而编之得诗赋铭记凡若干篇为五十巻学者可观焉盖君子多见则守之以约沈侯好学喜聚书至三万巻若是多矣然犹常汲汲而不足者至其集鲁公之文使必传于天下必信于后世可谓守之以约而尚友者乎予是以序其意
　　时防堂诗序
　　州城北带广阜古所谓昆仑冈也其木宜茶与防顶比故或谓之蜀冈太守嵗贡蜀冈茶以火前采之发轻使驰至京师不过十日为天下先自禹抑洪水分九牧淮海惟扬州其任土之法若瑶琨金木篠簜齿革羽毛织贝诸奇物当备输王府天子为其逺费民力皆止不以为常贡常贡独茶至节易矣然犹嵗所上不过三数斤所以御于至尊者贵精不贵衍也世或説防顶茶宜久服能轻身除疾郤老诚有是者岂非臣子至愿哉貍首之诗以时防为乐者固诸侯之事也于是筑堂蜀江之阳命曰时防将率官属修职贡于此焉且使来者世世勿忘服也嘉祐二年十二月右正言知制诰知扬州军州事刘某题辞
　　张氏杂义序
　　韩文公作欧阳詹哀辞言闽之人举进士自詹始明詹以来未有举进士者也举进士由詹而始则当时虽有举者必未甚多也詹死于今三百年而闽之举进士为特盛焉自流寓他处及占名数京师入太学为胄子者不数人其举以乡里者嵗常不下六七百人其众居天下五分之一闽之进士可谓多矣凡读书作文章被儒服无不举进士者其不举进士独侯官张宜宜为人厐眉而甚古少言语有诚慤不为狎侮治毛氏诗孔氏书王氏易郑氏礼左氏春秋皆通其训话名其家法转以相解条分节断剖芒析亳不可以辩给夺也其言三代制度出于经者不啻如眼见乃不説魏晋时事不知有格律诗赋也吾尝与共读诏令数事时方立今王后宜惊曰是于古不可上如何若行耶吾曰公所言周公法也国家承厯代之亦杂用汉唐礼不纯出于周此所谓损益可知者也宜于是悦然解观其意非周公仲尼之制虽出于天子犹以为大不可其笃信好道而不阿世可见于此矣性便讲解多新意异义务与圣人合而不求党同间尝邀其著书宜时年四十余谦让未肯当也然吾乐其道固穷而不戚絶俗而不诡虽古君子不过也自吾与宜别而游于上国且七年矣求其在贫贱而用心若宜者盖未有由是知古君子亦止于此而已耳传曰举逸民夫宜之事父母孝与友信于乡里和用其身端闽人皆知之而无爵禄之劝宜可谓逸民也己矣此固圣王所欲举也因记忆宜所言诗书杂义嵗久颇不存得其十事为一巻以传之其徒以达执事者庶几于宜有所发云
　　衡字公甫序
　　古之人有圣智者出然后制器济用以为天下利而洪荒之风革矣前圣作之后圣因之以至于多且备宫室栋宇养生之大物也丘墓宗庙奉祀之大归也城郭沟池守国之大防也车辂所以行陆也舟梁所以行水也险阻由是而通耒耜镃錤筐筥杵臼所以资农作也薄槌以时蚕机杼以成丝丝麻布帛所以资女功也衣食由是而有鈇钺干戈介胄矛防所以卫民人也常旂旟旐所以表师帅也鼓鼙铙镯所以警进退也姧暴由是而戢网罟毕翳所以给畋渔也灾害由是而除衣裳韠舄所以周身也冕弁巾冠所以饰首也天子之镇圭诸侯之五瑞所以班国也佩玉于身触以冲牙组绶咸异所以节行也贵贱由是而衰丧期有数丧制有别齐斩苴枲以杖履辅其隆以日月致其杀所以厚人道也孝思由是而笃珪璧琮璜凡用玉者所以礼神修好也诚慤由是而交鼐鼎锜釜所以致烹餁也俎豆簠簋所以旅饮食也爵勺奠彛所以酒醴也賔祭由是而供金石丝竹匏土革木舞以干戚羽旄象其君徳所以谐音乐也和乐由是而合莞簟几杖所以佚四体也尊少由是而分射侯既抗正鹄既设弓矢以中所以习射也礼容由是而攷节符印玺所以孚逺近也命令由是而质府库之藏键闭筦籥以固之所以谨出纳也作伪由是而察五行之产五材之用或文也或素也或有象也或无象也或贵其声也或贵其色也或贵其徳也视其所施而己大小有宜上下有称于以尊尊而亲亲老老而賔賔敬鬼神而利民事国家制度于是乎始罔滛为异器以启奇邪是以作而可法用而可观惟度量权衡齐众之器也多寡天下之物诚信天下之民本之同律防之同度数以适规短方圆以定准绳平直法于王府同于四海之内凡出于人力者莫不得所以程百器以役百工是以先王务审之今吾族子者衡其名子平其字矣尝得进士第冠多士于天子之廷是尊儒之重选也六朞而拜四官籍在外朝职在书府出守大邦世人犹以为淹相见于江之南固请于予曰为我推衡平之义而易字焉予不得其辞而告之曰衡平而物得轻重物得轻重而民得其情天下之公所由出也字曰公甫可乎公甫曰衡也不得叔父之言为不自安今朋友以为衡也者将告之曰是吾叔父之言也
　　郑野甫字序
　　鸟兽与人杂生于世鸟兽之形有头足毛羽之异吾人者因其形之一类槩以其物称之人之形同莫可辨者古之人以名人出其父祖之命以为识别后之人因名配字以义类相符非谓有劝沮之殊欲令人人行其名字也故有因义以配物有因物以配义有因名之文损益藏显而字乃反之有因名之物遂以其实配之是以因义以配物如耕之于伯牛如由之于子路因物以配义如赤子于子华师之于子张字反名如商之于子夏偃之于子游物配实如长之于子长予之于宰我是其意也今之人不究本初以意起事或谓此名也宜充之以是道彼字也可行之于终身虽失古人之心犹未离乎告人以善也然而以名字自守于吾道之门固矣狭矣郑子名叔熊其友字以正夫子欲闻其説也命予为言其理以易之夫子学于古道智深而见博又以行谊自潜不待正夫字然后劝也请字之曰野甫以附于因物以配义者如曰不己质哉为赋白驹之卒章曰生刍一束其人如玉其人如玉者谓其来自外也
　　斁字序
　　古之人重冠重冠故重相字字之也者传其名也传其名者主成其徳故字表徳者也若名则非表徳者也古之人有名狗名防名黑臀名籧篨皆贤人也周公之子名禽孔子之子名鲤圣人之命其子亦无择焉然则恶乎择择乎字而己帝乙爱其子字之受徳使其人充其字而守之其祥淑岂短哉今斁之名者厌也不择也然则孰字之宜宜乎思昔箕子之言者思曰睿孔子之言者曰不思罔周书之言者曰罔念狂呜呼思则睿也不思罔也罔念狂也今尔何监非时箕孔周书致身之迪且思岂一端而已哉将为子思乎孝将为弟思乎顺将为兄思乎爱将为友思乎信将为长思乎惠是由尔身出者也人其斁尔乎是故言人思其中也行人思其度也徳人思其永也居人思其亲也树木人思其不伐也如是焉曰罔未之有其不曰睿亦未之有其字斁曰思惟无斁
　　刘景烈字解序
　　刘侯外戚公子也而过人者三其弓七钧而射百步末可以毙牛兵无长短剑无单复应敌施巧倐忽不可知如神居士大夫间而恂恂不失节似儒者子是以嘉之夫士有英迈之气而非功名之时则畧为不用资功名之时而无信任之势则效为不见今刘侯其天材多矣又有肺腑之亲而四方敌国尚多恣雎者设使因其时奋其气功名岂遂少哉而久处未试予以是惜之他日因燕饮酒言曰吾名永年而字昌龄以为释可也以为训则不可幸有以易之予曰然使贵而可以永年则安有齐梁之君使富而可以永年则安有范中行之臣齐梁之贵范中行之富而忽然不闻彼可以永年者安在哉在功名而已矣天地无穷而人之生有涯夫以有涯游无穷之中而无以自别也蠢然作盭然止而己矣虽万物何辨焉嗟乎此智勇士捐筋力忘利害而不顾以求就功名者也故一托于义而终身安之金石象其声丹青状其貌简策叙其实若是可以永年矣字子以景烈如何座客相和唱善刘侯拜且谢曰谨受教请铭之心不敢须臾忘因序其语授之








　　公是集巻三十四
　　钦定四库全书
　　公是集巻三十五
　　宋　刘敞　撰
　　序
