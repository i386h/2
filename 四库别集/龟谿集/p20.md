<!-- { "loadSidebar": true } -->
　　曾祖得中故不仕祖卞故仕漳州司马监押累赠右千牛卫大将军父侨故仕左朝奉大夫直集贤院知越州累赠朝议大夫公讳允升字徳常其先余杭人公之四世祖蟠仕钱氏爵位通显钱氏举国内附遂徙建徳至集贤公宦游吴兴乐其山水因家焉公资禀端亮自少小屏絶嬉防力学问道古今屹然如成人稍长喜为文辞采赡蔚一时贤士大夫咸称其能元丰间神宗皇帝辟上庠以经术造天下士公挟其艺往试率占上游流辈多所降屈已而更元祐尚声律公自度雕瑑之学雅非所好去之不复问三年哲宗皇帝亲郊诏五品皆得官其子遂以集贤公防补太庙斋郎调开封府酸枣县主簿未赴防集贤公捐舍馆防丧归葬润州即庐次哀毁癯然杖乃能起卒丧尉润州之金坛哀弗忘也秩满奉太夫人还居吴兴属歳饥盗斥境内州将病之先是乌程尉阙正员檄公摄领且语之盗公分曹督捕择所胁从纵使縁亩而执其渠首械送州一境帖然州上其事司勲以格进官一等丞苏之昆山县崇宁元年官制行授登仕郎公之丞于昆山也事有便于民无巨细辄举之其非所便不问久近必去乃已代有期倾邑诣州泣留公再任州不能夺请于朝时上方建乡校复里选欲得能臣倚以办事有防从之邑旧有先圣庙庳屋才数楹公承诏一切更撤根椽寸甓不敛于民而落成先于诸郡部使者才之聨牍言上三年召至阙改宣徳郎签判杭州未几代回摄开封府司刑曹事尹辟公眞命且下公独念太夫人春秋高不乐北宦丐还旧职是时东平吕公惠卿帅杭被防择才吏访境内逸迹备修九域图志杭于东南为大铨次居多帅难其人比公至喜曰吾事办矣即一以属公公搜抉无遗事数月书成奏御迁通直郎通判扬州大观二年上躬受八寳恩迁奉议郎往歳淮甸小歉春秋二租及官所贷缗钱在民者诏悉阁之而强家大姓夤縁为奸其非所应阁者诡免甚众歳且丰犹抵之不以给上事公具簿最勾稽得实谕使偿凡为钱数十万以佐外计迁朝奉郎太夫人寿且九十矣念歳时姻族燕游之适在官下心未尝一日忘吴兴公惕然曰吾始以亲故仕今所居非亲所好虽食万钱谊不忍即解印绂致其事以归左右就养惟谨居无何太夫人以寿终公执丧如集贤公时益不懈政和二年当路以公年未艾才不宜遂休表复用训词襃许即以旧领阶官司开封府户曹事方朝廷考正徴角二声为燕乐以厘革郑卫淫哇之习公上所着乐书数万言论辨古乐所以析用中正之法甚悉上嘉用之改仪曹兼大成府制造官三年司勲奏公曩摄邑苏之常熟捕获盗铸金钱法应赏由是累迁朝请郎九月燕乐成上命辅臣覆视唯公所制精妙一时特恩迁朝奉大夫逾月赐服三品皆异数也四年营奉明达皇后寝园与有劳迁朝散大夫俄得请知秀州五年公犹待次乡郡以大晟奏功还朝请大夫一日忽语所亲曰始吾乞身强徤自谓终老里门讵意及此今而归罙足以侈上恩可但巳耶因复请休于家理别圃苕霅之上幅巾藜杖往来其间澹乎若与世无营者阅秘典日数百纸要以了达生死人亦初未之知也居数月感疾命诸子具秘器上寿藏既乃曰后事豫矣瞑目何憾即折简素所从游告以逝日至日终于正寝治命不乱其悟解乃如此实政和六年闰正月十八日也公雅有防画临事不为茍且之计所至绩效蔼然有闻于时故所迁官率繇懋赏独于荣利恬静比再挂冠年犹未衰南州士大夫高其行爱慕在色使公彷徉以进则其所施设何如哉享年五十有八娶孙氏封宜人子男六人曰康迪功郎州兵曹掾曰庋迪功郎坊州司刑曹事曰庚庠庶序皆游乡校为儒生女七人长适登仕郎朱徳延次适迪功郎钱均次适贡士陈琦次适贡士吴景信次适太学博士钱圻余尚幼孙男一人女二人明年三月十四日诸孤奉公之柩葬于乌程县九元乡金盖山之原先所卜也某与公实同里而公之子庋疏其治行属于不腆之文且曰将求名世道徳君子铭焉以图不朽谨叙次于右端谨状
　　朱夫人墓志铭
　　夫人朱氏世为湖州安吉人父绎太庙斋郎自其曽髙以来号以赀雄于乡然儒服蝉联素风甚饬夫人防而庄静整整有家法父母爱之为择良配得同里潘侯师仲归焉夫人之归逮事其姑能先顺意适卒以孝妇称于族党之间事其夫恭谨如待遇严賔客娣姒雍穆怡怡如也潘侯少小喜自振拔其交游多四方才士大夫馆谷如归至倾家不问丝竹之娱帷帐豆觞之具必极精腆夫人职之也归十年生三男子曰芑曰莘曰蕡潘侯卒时夫人盛年既终丧宜改适夫人闻之恸絶自誓弗许然二子甫胜衣其季在襁褓未能谁何也夫人克奉潘氏祀字其孤有幽闲淑愼之操三子既稍长知事夫人一日斥匳中物几所于庭悲泣不自胜呼三子侍旁且诲之曰汝父生平时锲意欲立门户非茍然者不幸弃诸孤蚤世吾哀亡抚存虽鞠穷不悔吾心固有处也今汝曹齿宜学其以诗书起家成汝父志顾何以籯金为其为汝资勉之哉三子相持泣谨诺即招聘四方知名士馆之门下授以儒术如誓云三子资秀发嶷然可喜也为学务自刻苦在侪类中崭崭见头角蕡遂一举中乙科授迪功郎调髙邮军司兵曹事迎夫人之官下防芑及莘由乡荐肄大学夫人旦暮念之不衰蕡乃奉安舆西游上都以娱其意既至而蕡小疾不起夫人以客柩归卜居郡之西闉曰吾不忘故里顾吾庐蕡儿时戏剧及其起居寝饭处歴歴在眼中吾不忍眎也汝曹脱有立庶几释吾此哀不然无以吾归二子奉夫人训相戒语激昻益不懈客有相过夫人从屏间闚之其人贤且色喜语媟而意嫚辄禁切不相还往故所与游多益者亡几何莘亦相次中第授迪功郎调衢州西安县尉归拜夫人于堂下夫人疾已侵摄衣强起一眎之叹曰吾嫠居三十年天卒相吾二子俱成名芑故未偶度其趣操宜不坠厥家吾死何憾夫人畴昔嗜内典因索其书日诵之弥月忽若有得黙然宴坐瞑目而逝其了达死生虽学佛之徒自以弗逮实建炎戊申十二月十九日也享年五十有三有孙男六人曰梅曰楫曰楹曰格曰权曰相孙女三人皆防越明年九月某日诸孤奉夫人之丧归葬于邑之东山凤亭之冈将葬诸孤载夫人语泣请铭于予予谓人为善患不力诚力未有无其报者夫人志节终始凛凛乎不可夺烈丈夫有媿焉身见二子躐取名第起为搢绅家天之相其为善获报丰矣钟鬴之禄顾不能一朝享之殆其赋予然耶兹亦可悲也已三子少从予游且夫人行应铭义不得辞乃为之铭曰
　　其殖也丰而用之冲不赢其躬其节也正而持之定不陨其性此古烈妇之所难而夫人能然得不谓贤也耶是宜神者报之用锡尔祉迄成厥家克昌厥嗣鸣凤之冈乔木苍苍铭诗孔昭百世之藏黄直阁墓志铭
　　秘阁黄君子虚殁既葬诸孤丧服更造予跣以泣曰先君子葬未克铭治命以属公不肖孤其忍废先君子之命敢碣墓以请予与君雅故且诸孤请益急则诺而铭之君讳策子虚其字也其先居建之浦城为望族世有彻官自大父游姑苏乐其土俗因家焉今为姑苏人曽大父浃累赠奉议郎大父挺仕承议郎累赠金紫光禄大夫父彦仕朝奉大夫君性豪迈风神峻拔方童丱时出语巳惊人弱冠一举进士中乙科追和梁昭明所选诗持见眉山苏公公期之曰异时必以文显初选授杭州司理叅军折狱精明吏屏息不敢防以事秩满授开封府雍丘县主簿元符末诏许中外言事是时昭慈圣献皇后既复位号而典册有未尽正者君上书引古义争之言剧剀切借借闻搢绅荐者以君才磊落不宜浮沈簿领改授齐州州学教谕防崇宁党锢之论起故老名臣鲜克免者君亦坐前所上书刻名党石羁置登州二年徙海州既而上皇感寤斥用事大臣破党论仆其石立碎之君例还姑苏休官自号随縁居士闭户读书益自刻苦为文章瓌词老气络绎间起至其甚得意视古作者无媿也佳时胜日相羊山水间赋诗自娱澹乎若与世无营如是二十年故礼部侍郎邹公浩諌议大夫刘公安世右司员外郎陈公瓘皆以敢諌争名重当世君从之游上下其议论相厚善宣和中姑苏守贾諲知君名强欲吏之辟致幕下诸有势人意君可撼以禄争为出力推挽龃龉不合去为浙西提举司干办公事移京东改发运司主管文字君亦未尝薄其官所居称治上即位之二年改宣教郎通判严州明年召对行在所又明年上追録党人除直秘阁其在严州数以争可否忤部使者意使者嫉之诬劾君纵狱事按验无所得卒夺一官左受宣义郎罢去退而筑室五湖之旁日阅浮屠氏书要以刮去世故捐爱憎然其了达乃于死生之际脱然如去来忽一旦盥栉呼诸子侍前曰吾其脱于斯乎而辈行自力毋坠吾训语讫危坐而逝实绍兴二年八月十有二日也享年六十有三娶程氏生三男曰维曰缨曰纵皆以儒业世其家一女适从事郎胡总君作寿冢于灵岩之麓手植之木拱矣诸孤即以其年十月十日举君之柩葬焉从其卜也先是君得元符词臣手疏载上皇圣训备言昭慈之复位号乃钦圣追用泰陵悔意惊且喜曰天也使泰陵之意白于天下死不恨亟上之君既殁始用昭慈戚属信安郡王忠厚奏请诏以其疏付史官示万世呜呼君才百于人而不一试偲偲然为国纳忠虽摈斥流落以终其身不少悔其亦可哀也已有文集百二十巻藏于家铭曰
　　山盘盘兮松桂萧森川渺渺兮鱼龙啸吟顾瞻中丘兮宛其幽深曰惟哲人之藏兮抱器陆沈讯来世兮谁其赏音
　　祭张提举太硕人文
　　毓质名家作配令族脱畧华腴苹藻惟肃洎丧所天守义弥笃有子九龄出入顾复讫为纯臣慈训所属天实报之终享遐福累命重封金葩钿轴寿介期頥隆养毕足诏起使华于此苫服敦匠事严不逺乡曲归祔佳城森然拱木吉路啓行哀荣其族躬致奠觞寓兹一哭
　　祭陈述古墓文
　　孔子之生也尝所休止犹恶其木隂迨其殁也戒毋翦伐乃爱及乎孔林陈蔡之郊一饱莫续而块然堆阜奉祀百世以迄乎今公于孔子之道闻而习之于数千载之后曷其能固结于人心生有显位足以行其道术殁有遗爱足以流其徳音公之殁久矣而此邦之人所不能忘者顾典刑之具在想精爽之如临像公仪形既修祠事而歳祭墓下犹庶几其来歆俯视宿草仰瞻拱木蓊然而深茂者盖樵牧知戒而无斤斧之侵况若某等推公余泽以溉学者则永怀之极宜不能自禁一酹而招此故事也九原可作尚鉴时忱
　　祭冯中书文
　　呜呼公乎才盖一世高文大册烂乎星斗之陈崇论闳议沛乎江河之逝朝廷倚之屹然如山有不可夺之节搢绅望之凛乎如霜有不可犯之气是故奋臂布衣曽不一纪而径趋直步已正乎庙堂之位常人视之亦既达矣公所自视犹病乎未试方将跨乔松之年埓伊周之美胡不憖遗为国龟筮乃厌人间脱然而蜕呜呼天故生公宜必有意其夺之遽亦复何谓盖上比乎列星増光芒于舍次公之仪形无复望见而其竹帛之勲河山之誓则昭乎数十百世引此一觞文以侑哀公乎不来何以止此盈襟之老泪
　　为侍从官祭中书张侍郎文
