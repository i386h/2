<!-- { "loadSidebar": true } -->
　　南庄先生者，东莞人也。姓王氏，名瑄，字廷实。居圆砂之南，因号焉。好善若渴，乐施若遗，与人若怯，惟蓄书植花，扫室静坐对炉熏。终日一衣，五十年不垢。行孚於乡闬姻戚。不谄鬼神，敬而远之。礼大夫士之贤者以教子，二十余年而弗衰。兄弟七人，瑄行六，九龄而孤，兄弟姐皆幼鞠於母梁，长二三四兄皆殇以早世。梁抚鞠诸遗孤，颇殷忧。瑄谓五兄琼曰：「兄不可以力举子业乎？否则何以起家？兄其毋以家事夺尔志。岁饥，吾当以身乾蛊，纾母之忧。」遂力耕艺为滫瀡具。年二十，颇克树殖。琼领乡荐，出己赀助之之京，[三试三得]乙，乃就象州学正。梦臼炊，梁携续妇就任，瑄泣谏，弗能止，乃以舟随之象。居无何，子母俱中瘴，乃速归。至桂林道中，瑄行独后相失，则愈力趋之，吐血仆於地。他过者曰：「身著青衣，必东广远人也。」解以草药而苏，则又力追及母，对泣逆旅。母梁疾危不可起，有白医士者，神而两痊之。人曰：「孝诚所感也。」梁以二三遗孤为□□□。瑄曰：「兄弟之子，犹子也。」为婚嫁之，踰年而梁卒。□□□苫粥七旬，跣求宅兆。卜者曰：「乃襄乃藏，爰有白□□□家乃其昌。」既虞而馈牛者至，是应也，乃孳之，自是生业日炽。有子四人，世清为邑庠生，屡试不偶。其季希文特敏，童蒙时瑄摩其顶，曰：「汝能自力，乃克有成，成吾志。」南庄君以寿卒於家。其后几年希文学果有成，发解登进士第，擢刑科给事中。 
　　
　　太史论曰：「余嘉靖己丑至京师，遇给事君於众进士中，奇之。明年，景纯擢给事，得以讲闻其世，而知其所本於南庄君之贤如此，有以也夫。夫本大而末茂，夫物则亦有然者矣，而况於人乎！而况於君子乎！余是以论著之。」 
　　
　　叶贤母邹氏传 
　　
　　叶贤母邹氏者，贡士春芳之母，叶君标之妻也。标与邹皆惠州归善望也。邹氏曰寿官之女，年十九而归标，甫七阅月而标卒。邹时年二十，执丧踰礼，身不解麻，哭不绝声，哀痛而不欲生，遗腹生子春芳。自是缟素自持，不饰粉黛，常处中阃，动不踰阈，虽家人不见其面，乡人贤之。事舅姑则曰孝敬至矣，处妯娌则曰姻睦矣，逮(藏)[臧]获则曰有恩惠矣，抚育厥孤则曰慈而知劳矣。初娠其孤，比标死，已四月矣，一未尝以语诸妇。诸妇或有知而私询之者，即掩而趋避之，羞以为对。及其生也，三载不离於怀，不以假诸他手。纔能语，则诱至翁膝下，受诸古训，退即责成诵，不少姑息。故春芳自髫龀业儒，以迨於有成。超贡於乡，以观光於上国，而流声於辟雍，以亢其宗。人曰：「叶氏有子矣，邹氏之教也。」卒於弘治辛酉六月望，以悲哀其夫夙疾也，年仅三十有四。与标合葬於水帘洞，后迁九龙峰之原，盖始终从夫云，实迩永思堂。 
　　
　　太史公论曰：「自柏舟之诗亡，而共姜之节微矣！邹氏自矢以苦节，宛然柏舟之风焉。既不忘其天，以及其亲，而贻其子之贤，贤矣哉！」壬辰夏六月　　日 
　　
　　慈节应氏传 
　　
　　慈节应氏者，浙之某县人王素斋某之妻也。年若乾，归素斋，主中馈，执柔道，恪循内则，人曰尽妇矣。姑何严峻莫容人，独爱应氏。一日，何怒诸妇，欲析爨，应氏长跪曰：「诸妇有过，罪在诸妇，奈何以妇故，伤诸郎同胞之爱乎？」何遂已析爨。或何疾病，应氏即为拥扶之，顷刻不离侧，凡供养必丰洁。应氏为冢妇，凡何有所分惠於诸妇诸子，则均给无后时，悉如何志。素斋以嫡长乾蛊，凡调度转运，应氏赞助有力焉！又友爱二季，二季不更事，应氏承素斋闵念之意，一钱尺帛不自私，怡怡之情，溢於家庭。成化辛卯，素斋遘疾，疾且剧，语及后事。应泣下，素斋亦泣下，曰：「吾平生未尝为恶，岂天反绝吾后耶！幸汝人妊已九月，倘得嗣，为王氏长养之，亦惟汝志。如有所否者，亦惟汝志。」应氏复位下，呜咽曰：「妾闻之谚云：『良马不跨二鞍，良妇不适二夫。』妾愿守死为君家存嗣，终得从夫子於地下足矣！他复何知。」已而素斋卒，应氏号恸几绝，复苏。阅月而子某生，应乃含哀鞠育，旁族有欲害之者，应卫之益慎，又遇其人益恭。稍长则谕曰：「曾记汝父生时尝云：『所谓有子者，有令子斯为有子，若子不克肖，与无后均也，汝可不知！」又曰：「汝父平生为善，没时未有汝，人或谓天绝之，不信汝父之为善。今死后幸有汝，汝能以善自树，使人知汝父之有子，又知汝父平素为善足征信也，孝孰大焉！汝可不勉之！」延师督教，至脱簪珥以供礼费。从侄志年三岁失怙恃，应氏鞠而抚之如子，爱养必周，长必择婚如子，志亦戴之如母。族里之冻馁者周之如周志，语人曰：「救济人生，即是无量功德，修斋诵经何为？」居常纺纴自给，茹虀衣素，以苦自节自励。居必中阃，不出户阈，或一出户阈治宾祭具。虽骨肉之亲，亦莫或面，面亦不数。女流皆诵以为法。子某甫三十而卒，应氏哭之几丧其明，与孀妇某氏居一室，益励节。有孤遗孙曰杏，六岁；曰櫑，四岁。泣谕之曰：「王氏三世统绪，惟汝兄弟，吾一生勤苦，亦惟在汝兄弟。汝兄弟可不念诸！各期自立，以成汝祖、汝父之志，岂可效常儿碌碌乎！」亦延师友督教之，如教其子者。戊[寅]冬十二月，倏患疾，疾剧，呼其妇某氏曰：「与汝作长别矣！」端居而逝，无或迷乱，颜色如生。人咸曰：「贞节之征矣。」年八十有四。若应氏可谓完节也已。生时子丧孙幼，无以上达有司，又无好善以□□□□□求尽心耳矣，安求荣褒？及卒，又限於例以□□□□□旌。其孙杏为监察御吏，以道义自立，於应□□□□杏尝从甘泉子游，语其详如此，且以不及褒旌[为]□。[甘泉子]曰：「子不见春秋之所褒贬乎？垂荣辱於[百世]者，岂尽出於当时？当时之所荣者，今或泯然矣！」太史公论曰：易称：「积善之家，必有余庆。」浅丈夫因以求之目前，一不验，必诿曰：「为善未必有报，易之言欺我矣！」殊不知所谓积善云者，岂一朝一夕之故哉！其所由来渐矣。今夫其树根深者，其花实繁；其积德盛者，其流庆远。夫物则亦有然者矣，而况於人乎！而况於君子乎！是故或四三世，或八九世，愈远而弥光，夫然后知易之言信不我欺也。王氏自慈节夫妇积善，而其子而其孙传三世，乃大发於御史。其德其业未艾而愈光，有以也哉！壬辰六月二十六日 
　　
　　泉翁大全卷之五十七 
　　
　　文集 
　　
　　门人江都沈珠等校刊 
　　
　　祭文二十九篇 
　　
　　奠先师白沙先生文 
　　
　　弘治十三年，岁次庚申三月某朔，越八日壬戌，门生湛某谨以牲醴之奠，敢昭告於先师石翁先生之灵。呜呼！先生独得不传之奥，以传后人。扩前圣之未发，起历代之沉沦，至无而动，至近而神。因圣学以明无欲之敬，举鸢鱼以示本虚之仁。卓有见乎神化初不离乎人伦，即一事一物之末而悟无声无臭之根，於勿忘勿助之间而见参前倚衡之全。握无为之机而性成久大之业，启自然之学而德有日新之源。无疑所行，行所无事；沛乎如行云流水，就之如和气阳春。至其所谓不可传者，终不可以言而陈。盖必有潜诸心，有践诸身，窥其奥而探其渊，夫然后信先生之所立不远而倬，所学不杂而纯也。呜呼！孰谓不可言之妙，不可传之蕴，今已不可得而复传，而传之者复几何人？堂堂元气，逝将与大化而长奔。一十二万年雪月，四百三十峰晴云，是犹庶几乎先生之真，万古长存。嗟哉！先生昔尝执我之手：「惟我与尔，以慨斯文。」今也斯文丧天，予将畴亲？吁悲无垠。呜呼哀哉！尚飨。 
　　
　　白沙先生小祥祭文 
　　
　　维弘治十四年，岁次辛酉，二月庚申朔，越十日乙丑，门人湛某因小祥之晨，谨以菲奠，敢昭告於先师白沙先生之灵。呜呼！先生，其观化耶？其乘化耶？大化同流，化而不化耶？日月互移，遽而及期，其化者几何时，而不化者无穷期。曷梦？曷觉？曷寄？曷归？觉反其真，而归曷悲？匪寄曷归？匪梦曷觉？元气周流，万古浩浩，死而不亡，曷为其伤？哲人之亡，如瞽伥伥，曷其不伤？曷其能忘？呜呼哀哉！尚飨。 
　　
　　祭岳丈月湖袁先生文 
　　
　　维正德七年，岁次壬申，八月壬寅朔，越十九日庚申，子婿翰林院编修湛若水谨以刚鬣柔毛清酌庶羞之奠，敢昭告於故岳丈月湖袁先生、岳母尹氏安人之灵。呜呼！噫嘻！我之於公，分虽舅甥，义则父子，秉兹素心，同期希古。公之孝友，无间异母；公之忠信，不惭妄语。我居西云，公亦来宇。云山水石，我步公武；饭糗茹草，公乐我豫。甲乙之岁，我涉仕路，公念我怀，笑语寐寤。忽闻讣音，庸何能处？临终顾念，寔钟我抱。阅岁未期，良配亦故。平生如宾，死亦先后。言念仁人，宜昌其祚，先殒克家，二老随仆。门户衰微，天乎何道！我恭皇命，过此增悼。敬一奠觞，以告衷素。呜呼哀哉！尚飨。 
　　
　　祭昌平伯刘谏议文 
　　
　　维正德九年，岁次甲戌，十一月己未朔，越二十六日甲申，翰林院编修湛若水、余本，刑部观政进士郑杰，大理寺观政进士朱节等，谨以牲醴之奠，敢昭告於唐赠谏议大夫刘先生之灵曰呜呼！哲人知微，故言惟其时；志士不欺，故心苦而身危。嗟呼谏议，初以布衣，一旦立乎彤墀，吐气扬眉，言触於祸机，知时之不可为，而犹冀其百一千一万一乎！庶几一木亦支，一绳亦维，诚贯乎金石，光并乎日月，而气塞乎两仪，故足为百世之师。呜呼！其悲乎！其悲乎吾何以谏议之思哉？事有抚景而兴怀，异世而相契者，此吾等所以仰瞻庙貌，俯钦忠义，三匝三叹而不能已也。忠魂如在，其歆此意。尚飨！ 
　　
　　告祖文 
　　
　　维正德十一年，岁次丙子，三月壬午朔，众孙钊等谨因朔觐，昭告於始祖主簿府君，高祖元帅府君，曾祖处士府君。爰自宗子祯死，其元子腔放於外，不时奉祀，遂以祯弟权行祀事。兹祥逝，而腔亦死，权无终行，礼当即正，宜以腔子大川为宗子，永奉岁时。然以世次屡更，礼有隆杀，宜奉祧曾祖处士为先祖，处夹室，祀立春。主簿府君实始分之祖，元帅府君实功德之祖，皆当世奉不迁，以联族人。春秋二享，惟灵尚鉴之。 
　　
　　告崔菊坡先生毁碑文 
　　
