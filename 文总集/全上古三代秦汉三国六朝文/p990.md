<!-- { "loadSidebar": true } -->
　　悲夫！四时游之代序，六龙鹜而不息，轻盖靡於骏奔，玉衡劳於拊翼。嗟岁晏之鲜欢，曾阴默以凄恻，玄武伏於重介，宛虹潜以自匿。览斯物之用舍，相群芳之动植，吊悴躯於华省，理衣簪而自敕。思披文而信道，散忿懑於胸臆，嗟民生之知用，知莫深於知己，彼知己之为深，信怀之其何已，牵弱葛之蔓延，寄陵风於松杞，指曲蓬之直达，固有凭於原皋。彼排虚与跖实，又相鸣於林，兴《伐木》於友生，咏《承筐》於君子。矧景行之在斯，方寄言於同耻，求相仁於积习，寓神心於名理。惟敦牧之旅岁，实兴齐之二六，奉武运之方昌，睹休风之未淑，龙楼俨而洞开，梁邸焕其重复。君奉笔於帝储，我曳裾於皇穆，藉风云之化景，申游好於兰菊，结德言而为佩，带芳猷而为服，援雅范以自绥，懿前修之所勖。昔仲宣之发颖，实中郎之倒屣，及士衡之藉甚，托壮武之高义，有杞梓之贞心，协丹采之辉被。伊吾人之陋薄，虽黼藻之何置？惟风雅之未变，知云纲之不廓，譬层栋之将倾，必华榱之先落。翳明离以上宾，属传体於纤萼，周二辉而分崩，挤九鼎於重壑。虽鱼鸟之欲安，骇风川而回薄，微天道之布新，嗟员首其焉托？予窘迹以多悔，块离尤而独处。君纡组於名邦，贻话言於川渚。怅分手於东津，望徂舟而延伫，虑古今之为隔，岂山川之云阻。赖先德之龙兴，奉英灵之电举，事紫泥之密勿，腰青纟呙而容与，沾後惠以来，竟卒获其笑语。我舣舟以命徒，将汨徂於南夏，既勖予以炯戒，又引之以风雅，若笙簧之在听，虽舒忧而可假。昔┲病於漳滨，思继歌而莫写。恩灵降之未已，奉京而作傅，临邦途之永陌，怀予马於骐，望平津而出宿，登崇岗而兴赋。顾归之南回，引行镳而东驱，何瑰才之博侈，申赠辞於萱树，指代匠而切，比治素而引喻，方含毫而报章，迫纷埃之东鹜。释未位以言归，忽乘驿以南赴，连篇章之莫酬，欲寄言於往句，类铩翮之难矫，似洞源之不注，意搔搔以杼柚，魂营营而驰鹜。尔腰戟於戎禁，我拂剑於郎闱，愿同车以日夜，城望昏而掩扉。时游盘以未极，眷落景之租辉，苦清颜之倏忽，吝欢赏之多违。排重关而休告，知南馆之有依，骖职门以右转，仆望路其如归，忘清漏之不缓，惜晓露之方。闻夫君之东守，地隐蓄而怀仙，登金华以问道，得石室之名篇。悟寰中之迫胁，欲轻举而舍旃，离宠辱於毁誉，去夭伐於腥膻。忽携手以上征，跻中皇之修迥，巾帝车之广轼，棹河舟之轻艇，历星术之熠耀，浮天潢之氵婴溟，机九转於玉浆，练七明於神鼎，吹万化而不喧，度千春之可并。齐天地於倏忽，安事人间之纡幸哉。（本集，又略见《艺文类聚》三十三。）
　　◇游後园赋
　　积芳兮选木，幽兰兮翠竹，上芜芜兮荫景，下田田兮被谷，左蕙畹兮弥望，右芝原兮写目，山霞起而削成，水积明以经复。於是敞风闺之蔼蔼，耸云馆之迢迢，周步檐以升降，对玉堂之氵穴寥，追夏德之方暮，望秋清之始飚，藉宴私而游衍，时寤语而逍遥。尔乃日栖榆柳，霞照夕阳，孤蝉已散，去鸟成行。惠气湛兮帷殿肃，清阴起兮池馆凉。陈象设兮以玉填，纷兰籍兮咀桂浆，仰微尘兮美无度，奉英轨兮式如璋。藉高文兮清谈，豫含毫兮握芳，则观海兮为富，乃游圣兮知方。（本集，又略见《艺文类聚》六十五。）
　　◇高松赋奉竟陵王教作
　　阅品物於幽记，访丛育於秘经，巡汜林之弥望，识斯松之最灵。提於岩以群茂，临於水而宗生，岂榆柳之比性，指冥椿而等龄。若夫修干垂荫，乔柯飞颖，望肃肃而既间，即微微而方静，怀风阴而送声，当月露而留影，既芊眠於广隰，亦迢递於孤岭，集九仙之羽仪，栖五凤之光景。固总木之为选，贯山川而自永。尔乃青春爰谢，云物含明，江皋绿草，暧然已平，纷弱叶而凝照，竞新藻而抽英，陵翠山其如翦，施悬罗而共轻。至於星回穷纪，沙雁相飞，同云泱其无色，阳光沈而减晖，卷风飚之吸，积霰雪之严霏，岂雕贞於岁暮，不受令於霜威。若乃体同器制，质兼上才，夏书称其岱畎，周篇咏其徂徕，乃屈己以弘用，构大壮於云台，幸为玩於君子，留神心而顾怀。君王乃徙宴兰室，解佩明椒，搴幽兰於夕阴，咏耸干於琴朝，陵高丘以致思，御风景而逍遥，夷黻冕之隆贵，怀汾阳之寂寥，邈道胜於千祀，蕴神理而自超。夫江海之为大，实涓浍之所归，赡衡恒之峻极，不让壤於尘微。嗟孤陋之无取，幸闻道於清徽，理弱羽於九万，愧不能兮奋飞。（本集，又见《艺文类聚》八十八，《初学记》二十八。）
　　◇杜若赋奉隋王教於坐献
　　冯瑶圃而宣游，临水木而延伫。柳含色於远岸，泉镜流於枉渚，荫绿竹以淹留，藉幽兰而容与，览兹荣之悦茂，纷为芳於清。观夫结根擢色，发曜垂英，缘春峦以纤布，荫凉潭而影清，景奕奕以四照，枝靡靡而叶倾。冒霜蹊以独，当春郊而迳平，搴汀洲以企予，怀石泉於幽情。嗟中岩之纤草，厕金芝於芳丛，夕舒荣於溽露，旦发彩於春风，承羲阳之光景，庶无悲於转蓬。（本集，又见《艺文类聚》八十八。）
　　◇野骛赋（并序）
　　有门人毙一野骛，因以为献。予时命以登俎，用待宾客，客有爱其羽毛，请予为赋。其词曰：
　　大何罗人之伎巧，荐江海之逸禽。落摩天之迅羽，绝归飞之好音，碎文锦之丹臆。裂雕绮之翠襟。孤雏惊以靡翼，饥雌叫而莫寻，越沧流以远致，乃交留以兼金，因阍寺以传请，排邃户以重深，贵敷衽以取爱，愿登俎以甘心。（本集，又略见《艺文类聚》九十一。）
　　◇为录公拜扬州恩教
　　昔召南分陕，流甘棠之德；平阳好道，深狱市之寄。吾忝属负荷，任总侯伯，受饯元戎，作牧中甸。此地五都杂会，四方是则，而向隅之矜斯积，纳隍之叹犹繁。兴念下车，无忘待旦，有齐礼导德，致之仁寿，弘漏网之宽，申在宥之泽。（《艺文类聚》五十。）
　　◇临东海饷诸璩谷教
　　昔长孙东组，降龙丘之节；文举北辎，高通德之称。所以激贪立懦，式扬风范。处士诸葛璩，高风所渐，结辙前修。岂怀珠被褐，韬玉待价，将幽贞独往，不事王侯者邪？闻事亲有啜菽之窭，就养寡藜蒸之给，岂得独享万钟，而忘兹五秉。可饷谷百斛。（《梁书·诸葛璩传》，谢为东郡太守教。）
　　◇为宣城公拜章
　　惟天为大，日星度其象；谓地盖厚，河岳宣其气。斯冕旒所以贞观，兖职所以代终。惭下穆而上尊，岂南征而北怨？何以克咏九歌，载宣七德，铭彼旗常，勒斯钟鼎。（《艺文类聚》五十一）
　　◇为明帝拜录尚书表
　　升降玉阶，对扬休命，六辔在手，千里何偕？司会天官之统，尚书百僚之本，弘之即庶绩惟凝，替之则彝伦斯攵。修身践言，本惭五美；果行育德，未阶六正。妄属负图之寄，多谢五仁之绩。操桧楫於龙津，荷梓梁於云构。无以辅位明堂，遗象麟阁。（《艺文类聚》四十八）
　　◇为齐明帝让封宣城公表
　　如其悬旌灞，刷马伊谷，洒酒望属车之尘，整笏侍升平之礼。陛下︳谟玄览，钦若宏图，览臣匪躬；共申彝训。虽量能之请，近遂微躬，则弘长之风，足轨来世。（《艺文类聚》五十一）
　　◇为百官劝进齐明帝表
　　臣闻时乘在御，必待先天之业；神化为皇，乃叶应期之运。况复汤孙有绪，纂尧惟德，旧邦伫新，复禹归祉。大齐之权舆宝历，孕育前古，昭假四海，克酬三灵。而嗣命疾威，蕃鄙叛涣，委裘御宇，彝鼎如忽。陛下文思体道，犭旬齐作圣，翦应龙於冀州，戮长蛇於沮水。荣光之瑞昭回，延喜之宝润色，天眷爰发，人谋咸赞。伏愿陛下仰答灵，弘宣景命，诞受多方，奄宅万国。（《艺文类聚》十四）
　　◇拜中军记室辞随王笺
　　故吏文学谢死罪死罪，即日被尚书召，以补中军新安王记室参军。闻潢污之水，愿朝宗而每竭；驽蹇之乘，希沃若而中疲。何则？皋壤摇落，对之惆怅，岐路西东。或以鸟邑。况乃服义徒拥，归志莫从，邈若坠雨，翩似秋蒂。月兆实庸流，行能无算。属天地休明，山川受纳，褒采一介，抽扬小善，故舍耒场圃，奉笔兔园，东乱三江，西浮七泽，契阔戎旃，从容宴语。长裾日曳，後乘载脂，荣立府庭，恩加颜色，沐发阳，未测涯氵矣，抚臆论报，早誓肌骨。不悟沧溟未运，波臣自荡，渤氵解方春，旅翮先谢，清切藩房，寂寥旧荜，轻舟反溯，吊影独留，白云在天，龙门不见，去德滋永，思德滋深。唯待青江可望，候归サ於春渚；朱邸方开，效蓬心於秋实。如其簪履或存，衽席无改，虽复身填沟壑，犹望妻子知归。揽涕告辞，悲来横集，不任犬马之诚。（《文选》，《南齐书·谢传》，《南史》十九）
　　◇为王敬则谢会稽太守启
　　臣本布衣，不谋远大，折冲之勤不举，燮理之义何阶，常恐覆饣束是贻，咎征斯应。陛下继历胜统，日月重光，得以桓圭兖服，拜奉岁时，视濯献牲，鞠躬郊庙。而鸿恩妄假，复授龟符，玉节迈於双璜，表东侔於四履。临边三事，既谢张温；颖川再抚，亦惭黄霸。（《艺文类聚》六）
　　◇谢随王赐左传启
　　昭晰杀青，近发中汗，恩劝挟册，慈勖下帷。未睹山笥，早懵河籍，业谢专门，说非章句。庶得既困而学，括羽莹其蒙心，家藏赐书，嬴金逊其贻厥。披览神胜，吟讽知厚。（《初学记》二十一，《艺文类聚》五十五）
　　◇谢随王赐紫梨启
　　味出灵关之阴，旨珍玉津之茎。岂徒真定归美，大谷惭滋。将恐帝台妙棠，安期灵枣，不得孤擅玉盘，独甘仙席。虽秦君传器，汉后推食，望古可俦，於今何答？（《艺文类聚》八十六，《初学记》二十八。）
　　◇齐明皇帝谥册文
