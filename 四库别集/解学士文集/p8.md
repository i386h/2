<!-- { "loadSidebar": true } -->
　　怀君属秋夜散步咏凉天山空松子落幽人应未眠露滴梧叶鸣风飘桂花发中有学仙侣吹箫弄山月中正求书匆匆无暇有此佳纸而笔不称意为写真行草数字用笔傲让连属大槩如此其备则求之古人可也永乐丁亥十一月初八日缙绅书 

　　○送刘日升南游庾岭 

　　枫落字江云霜清寒夜月飘飘刘真长挥手捐佩玦鸿瑶箧中书久作红炉雪近别心已遥遐思几时辍明明空前镜照见丝与发子行勿迟留出门志已豁人心不如镜对面异燕越佩玦无用捐赠以双巨阙 

　　○寄萧公逊 

　　贵人难得意赏我在湏臾莫以心如玉探他明月珠昔称夭桃子今为青市徒鸱鸮悲东国麋鹿泣姑苏请看鸱夷子扁舟泛五湖 

　　○西行寄同乡诸友 

　　昔与六七友颉颃丽江乡上泝濂与洛下挞班与扬齐声逞逸翮万里云中翔都喻冀稷契熙皞窥虞唐未重闾里选誓作邦家光荣名各忝窃进退齐　昂周子最英特雄剑白有芒春秋六经学明月抱文章上下数千载历历陈兴亡刘君事高节友谊金玊相轻财好结客慷慨非猖狂落落遂寡合悲风激清霜于中独少者江夏真无双总角贯经史下笔神扬扬错落粲星斗翻腾倒湖江典章夙所习不愧琼与香风波荡萍梗各在天一方十年屡屈指会晤不可常死生遂契阔悲痛切中肠缅怀鬻熊后喧嘲孤凤凰饮啄既孔时嗈嗈出扶桑安定得吾弟接翅迎朝阳我行忽万里飘飘在河湟严亲且百岁慈母事未襄仰天指日哭泪若东海洋鸡鸣引霜角差逐奴辈行积雪照夜白羁孤转凄凉侏禽迩羌羯被服马与羊平波漉如赭鸟鼠凌苍苍人掘得鼠者此鸟悲彷徨神哉此恠异稽首夏禹王禹功遍安丰 【一作遍九有】 此土功最详我欲事著述有笔如长杠鬼神或呵护金石犹铿锵秋成买宝笈持以献吾皇 

　　○南行寄友 

　　结发事明主摛文翔凤池载笔侍帏幄衣绣当前墀煌煌沐　恩眷省觐归庭闱十年遭运否河陇孤栖迟东还未展翮一麾复南驰时来过乡郡访旧同遨嬉留连接欢宴不忍暂相违稚子知我去窹寐牵裳衣小妾中夜泣为言归何时丈夫四方志离别何足悲今逢天子圣底定如京圻多才实济济中外罗星棊治效日熙皞斯民信无为自当安蹇拙守此年合奇圣恩许谢事乐矣不复疑壸觞集群彦迟我从南归 

　　◆五言绝 

　　缙五六岁时长者戏之曰小儿何所爱应声作诗四首 
　　早朝 
　　赠西平侯沐英 
　　简胡学士光大二首 
　　谪西竹 
　　题王俊卿寿星 
　　白头翁图 
　　寄王恒斋 
　　寄刘日升 
　　寄渔旌野客 
　　赠写真刘士荣三首 
　　送西昌欧阳永清韶州训导 
　　题清沂书隐 
　　柬李仲侃客蜀忘归 
　　题画 
　　莺声 
　　题棠雀图 
　　胡马图 
　　题鴈 
　　芙蓉 
　　兰 
　　竹（四首） 
　　鲥鱼 
　　送人 

　　○缙五六岁时长者戏之曰小儿何所爱应声作诗四首 

　　小儿何所爱爱者芝兰室更欲附飞龙上天看红日 

　　又 

　　人道日在天我道日在心不省鸡鸣时泠然钟磬音 

　　又 

　　圣人有六经天地有日月日月万古存六经终不灭 

　　又 

　　小儿何所梦夜梦笔生花花根在何处丹府是吾家 

　　【余未能言时颇知人教指梦五色笔笔上有花花如菡旧者当五六岁来遂盛有作未甚能书往往忘不复记此由从祖渊静先生戏命赋成诗颇传颂不欲弃置因识于此聦明不及于前时道德日负于初心益见韩子之言为信然缙绅书】 
　　【附录　公孩童时父母恐劳心力戒作诗公领诺一日毋扫地那移鸡罩公见之遂口古曰凈扫堂前地轻那罩内鸡毋曰着你休吟如何又吟分明只说话又道我吟诗洪武中　　上遇雨　上问卿衣湿否对曰未湿上笑曰解卿言无实如何不湿衣公遂对曰前有明君在后有太阳随一日时雨降族祖渊静问曰此雨值价多少公对曰墙上三板湿地下一犁深问儿多少价遍野是黄金公若此甚多不能载载其一二以着公少时神异云】 

　　○早朝 

　　骢马五更寒披衣上绣鞍东华天未晓明月满阑干 

　　○赠西平侯沐英 

　　彩凤有遗雏喤喤泣载途　神龙亲哺育跃马赞皇图 

　　○简胡学士光大二首 

　　圣主开东阁群贤已满朝早骖孤凤尾侧目望云霄 

　　又 

　　青云坊下路万里此分襟俟有传书鴈相期弋上林 

　　○谪西竹 

　　作吏谋全拙从军事亦非乡心秋塞鴈尽日向南飞 

　　○题王俊卿寿星 

　　宝笈龙悬杖琪英绣绂麋德星槐树里长照万年枝 

　　○白头翁图 

　　倦飞甘白首竹实正穰穰不敢先尝食睥睨待凤凰 

　　○寄王恒斋 

　　先生天下士野客献龙头南极星如月河洲不可留 

　　○寄刘日升 

　　西河四千里暂去忆重回多种林园杏花时共举杯 

　　○寄渔旌野客 

　　最忆罗昭谏超然乐箪瓢归来万里道细细问渔樵 

　　○赠写真刘士荣三首 

　　仆也惭瓌伟丹青莱尔传皇风清蓟北有待画凌烟 

　　又 

　　积阴连十日定有上江风千里难为别因君羡去鸿 

　　又 

　　春尽故乡来秋深别我归宦情斜日薄犹自念庭闱 

　　○送西昌欧阳永清韶州训导 

　　献策黄金阙之官岭外州送君离恨少江水共悠悠 

　　○题清沂书隐 

　　清沂河上路芳草东西渡时有读书声云山自朝暮 

　　○柬李仲侃客蜀忘归 

　　寄语君严父乌江锦似花故园如此好安得不归家 

　　○题画 

　　溪船荡悠悠溪翁时相语何事溪上鸥向空忽飞去 

　　○莺声 

　　惊觉蘧蘧梦频闻恰恰啼只疑窓纸外却在柳阴西 

　　○题棠雀图 

　　秋实正离离差池未欲飞朝阳鸣凤起还向上林 

　　○胡马图 

　　破衲自风沙兼天压雪花草间狐兔尽归去　帝王家 

　　○题鴈 

　　昔与鴈同归今来鴈此飞殷勤嘱鴈过来往莫相违 

　　○芙蓉 

　　木末有芙蓉宛在水中沚若向春风开无人看桃李 

　　○兰 

　　幽兰不避春难为兰上雪纫佩焉敢多留根待风月 

　　○竹（四首） 

　　此君心事好不与众争荣秪许凉风至时闻玊佩声 

　　又 

　　渭水自悠悠年华春复秋竹林空翠影长伴月光浮 

　　又 

　　春雨蛟龙变不妨苔藓侵苍苍孤直者空洞本无心 

　　又 

　　王屋住来久篔筜最惬情水霜知晚节风雨耐寒声 

　　○鲥鱼 

　　记得长淮上金笼进御时秪今无贡献终日献涟漪 

　　○送人 

　　落日照大堤花间闻马嘶城头鼓角起相送午门西 

　　◆五言律 

　　回京 
　　赠东平侯韩勋之云南 
　　七里庄为李士鼎题 
　　题凤凰台 
　　听雪轩 
　　寄友（四首） 
　　寄胡光大（三首） 
　　寄宋子环 
　　发龙江（二首） 
　　采石 
　　东西二梁山 
　　荻港 
　　拏咤石 
　　李杨河 
　　小姑山 
　　彭泽 
　　庐山 
　　过生米市 
　　赠人 
　　清江晚眺 

　　○回京 

　　圣恩宽逐客万里听归来未上凌烟开先登望海台水围翠浪拥湖拓碧天开目断云飞处终身愧老莱 

　　○赠东平侯韩勋之云南 

　　青春二十余文武竟谁如手揭千钧鼎胸蟠万卷书誓心依日月尽力剪羌胡称尔封侯贵云台有画图 

　　○七里庄为李士鼎题 

　　七里幽居好江深钓艇闲石侨流水碧啼鸟落花班载酒寻春去哦诗涉月还陶然天地外万事不相关 

　　○题凤凰台 

　　久游龙虎国每上凤凰台一水浮衣带三山落酒杯东南形胜在远近画图开有感风云会从天五马来 

　　○听雪轩 

　　虚檐迸玊鸣入夜转分明风响不相似雨声无此清倚宪情不卷拨火耳湏倾想是梅花落梅花落更轻 

　　○寄友（四首） 

　　一自登天府声名举国传凤池皆缩首禁死尽推贤威凤青云上祥麟白日边上林人共喜几度锦衣还 

　　又 

　　风高楚天碧秋醉凤凰池京国三年客扁舟归独运满倾桑落酒折尽柱花枝政尔相思处逢君又别离 

　　又 

　　鹤发重华簪都门酒共斟家传三世学橐有二疏金圣主恩如海故山云满林承家贤子在相朂嗣徽音 

　　又 

　　久淹词馆寓新捧玺书还白发临漳水青云动楚山文称一道重政静百司闲后有湖南骑因之解别颜 

　　○寄胡光大（三首） 

　　前日及柴扉行休颇自怡问人别后事得尔寄来诗处世的如梦劳生能几时氷霜惟自洁穷达任何如 

　　又 

　　上蔡音书近高谈复论文六经悬白昼千载信浮云汉简何多凿秦坑亦合焚操觚任缓顂安得见华勋 

　　又 

　　斯文天所赋吾道晚初成闲若陶元亮狂为祢正平登高天已旷对月镜逾清坐到晨锺发寂寥三四星 

　　○寄宋子环 

　　圣恩宽逐客不遣过轮台谈笑潼关去云霞仙掌开故乡深念汝远道竟能来明日相思处高秋鸿鴈回 

　　○发龙江（二首） 

　　龙江候明发恋阙倍思亲风急回征鴈舟行别故人望中知里闬梦想听韶钧后夜多遥念风生淮水滨 

　　又 

　　仲氏同吾去伯兄还帝城重来应有日此别不胜情一二帆樯去双双鸥鹭迎到家无限好桑梓尽经行 

　　○采石 

　　采石矶过头浩歌歌北风英雄争战处今古有无中李白犹青塜桓温失故封五通遗庙在陈氏拜郊宫 

　　○东西二梁山 

　　舟行过绝壁望望似蓬瀛乱石差差下闲花丹冉生潮痕当日浅风浪一时平自昔当空立湏应作外城 

　　○荻港 

　　长江天设险成败百年中荻港鸣锣退天骄杀气雄三军犹未战两岸一时空万古奸臣祸谁云历数终 

　　○拏咤石 

　　巨石水中流巑岏水面浮端然劳砥柱恍若隔瀛洲风雨波涛险鱼龙窟宅幽江湖多胖迹来往一凝眸 

　　○李杨河 

　　自入李杨河青山两岸多马当峯夹险龙渡峡流梭突兀一拳石奔腾万顷波今朝逢小至击楫大风歌 

　　○小姑山 

　　海门第一关巨石水中间阴雨蛟龙出天晴鹳鹤还一川浮玊笋两岸见青山亦有摩崖宇苍苔点点班 

　　○彭泽 

　　青山围一县隐隐见人家乱石江边出孤帆带日斜翠添官舍柳香泛驿楼花不见陶彭泽湓城起暮鸦 

　　○庐山 

　　扁舟过彭蠡远远见匡山巨石危将堕阴云去复还平铺三百里高出九霄间久在风尘际览观心自闲 

　　○过生米市 

　　旧日闻生米如今属旧游仙人传有术我辈见无由枫□长洲晚仙茆旧宅秋平明闻磬响楼观在山楸 

　　○赠人 

　　汝父匆匆别心知去路长谁怜吾独往汝复鴈随阳泪洒惊秋叶登楼望故乡天怜归及早犹得拜高堂 

　　○清江晚眺 

