<!-- { "loadSidebar": true } -->
丽哉遐乎广之为州兮辟炎区奥雄跨乎南陲天作五岭奠玄武排空下走何崔嵬拓邦几千祀浩荡人文开秦还汉往不复识但见古城苍苍生绿莱上则盘冈曲丘龙蛇虎蹲其下膏场绣浍晻暧而渟洄水银丹沙布平地珍错奚翅犀与瑰夷舲贾舶竞追逐白首浩淼谁曾回土产之异尚如此何况四民者挺然参三才君今绾牒向南去清风吹袂心悠哉峥嵘五羊城侧有千尺台曩昔闻君坐其上醉睨沧溟如一杯是时榕蹊雨初霁茉莉霜成堆君甞梦游而神适兮岂知七载还复来男儿成名贵及早英雄多少埋尘埃羡君青鬂结　明主出参方岳声如雷金章紫绶不可以幸致如君者谓非历块之龙媒罗浮三千六百丈矹律倚穷隈巨鳌戴之与波下上三十五莲峰照耀云中辉羣仙跨飞龙流影乱岩霏我欲从之叹无术送君翘首空徘徊 

氷车行 

黄门飞鞚西北趋白马如龙血如珠万人齐呼氷窖开大车小车如山来但见风行九市陌宁知玉积五侯宅道傍暍士僵阑干唇干口燥真大难侯门晏罢夜乌起朱残粉落明星里君不见积氷花作堂前水 

盐井行 

山头井干生棘蒿山下井塌不可熬官司白牌促上庾富家典牛贫典女谁其使之华阳贾华阳贾子多少年拥金调妓高楼边夜驰白马迎场吏晓贯青丝还酒钱君不见场吏乘酣气如虎盐丁一语遭棰楚 

清夜引 

桂魄团团霜兔泣玉龙夜吟氷喉涩仙人起踏白芙蕖手捻一枝珊瑚株伏猊香喷红毛瞿毛俞蜡凤啼春虾卷须九华丹焰夺行月五虬轹云声轧轧银筝翠管声咿哑繁讴杂舞欢意匝盘中紫枣大于谁其擎之萼绿华双桂逶迤头两丫密情芳绪芳且嘉琼城夜半重重闭偷桃小儿安得至 



【卷第二十一】 

【七言歌行三十四首】顾侯寄陈留公砥柱障子并诗予为作歌 雷电行赠宪卿何公美其伐也 送儿诗四首边马行送太仆董卿 风沙篇送王生北行 赠张帅赠鲍帅白河篇送李南阳汴河柳送沈生 王孙馈氷诗以酬之 赠赵将军 赠胡石陵 赠沧洲道人送李帅之云中 赠张生送王封君还四明何仪宾生日赠歌七夕赠王昌程诰再送沈生 画鹰歌赠鲍帅 岁暮四篇 徒涉叹松泉子歌 飞星篇吟思翁钤山堂歌 题张路松鹤障子赠豫斋翁和母太夫人八十寿歌 



空同集卷第二十一 北郡李梦阳撰 　七言歌行三十四首 

顾侯寄陈留公砥柱障子并诗予为作歌 

东吴顾子相公客扫绢画水复画石天冲地击河怒号嶷嶷一柱当洪涛突立固知气势稳鼓荡转见孤棱高淋漓新题墨犹湿封缄远寄心诚劳昔公平章握军国执义委有排山力甚哉赣如汉汲黯老而纯过唐师德言违谏阻去何决群倩众怒不动色同时门客顾最亲隔绝梦寐怀伟人峩峩砥柱公实伦顾也歌之情句真画者谁子笔更新数尺绢面开嶙峋遂令观者重回首堂上恍忽河声吼嵚岒若遘虎豹踞蹙沓似覩蛟龙走奇怪常虞霹雳夺孤危定遣神明守君不见鳌极有时臲昆仑有时翻柱乎柱乎永且安 

雷电行赠宪卿何公美其伐也 

黄尘蔽日贼大战元年年除夜雷电我军后之天威前一鼓破贼淮阳川昨者此贼生齐东眼中久巳无河嵩渡河转战势果炽长矛徤马六石弓睢陈飞昼接白亳颖刼火宵连红一路生灵喂饿虎中原杀气回春鸿于时中丞秉钺出誓不灭贼如此日三军素壮元老猷诸将咸遵丈人律孔明纶巾不离首羊祜轻裘仅掩膝精采遽增朱雀帜运用或参白猿术陷阵直如风扫叶追北譬之蜂就蜜二月朔日振旅归夹道桃花照铁衣倾城尽出牛羊犒父老争迎锦绣旗喜气真随阳气发愁云化作轻云飞捷闻天子喜动色满朝誉公降褒勑白金绮缯宁足酬异日凌烟看画墨 

送儿诗四首 

冬至至后风愈严野氷皓皓霜冻□河澌日昏不易涉孤剑匹马慎汝楫 

北风萧萧狐裘薄蔽堤立马劝汝酌汝伯煨酒友奉盂路人不行为踟蹰 

壶干日斜客子发臂弓上马意气勃斩蛟擒虎及汝时我幸徤饭无父思 

平生自许万言书今往谒　帝承明庐春风走马未为得下有管乐上契稷 

边马行送太仆董卿 

治贤在朝乱在野唐虞圉牧皆贤者国君之富马为急次者仆卿首司马汉人五郡开河西中土始间胡马嘶此马硊礧一直万黄金宁轻璧可贱夺骏曾空大宛国按图径上长安殿苜蓿虽夸近苑春荆榛谁记沙场战致远番归草木功清芽秀味走胡骢三边尽跨连钱种六苑羣嘶污血风人亡世殊霜雪急草豆萧瑟马骨立骅骝气丧甲士苦长城窟寒鸿鴈集　朝廷每勤西顾忧四岳拜手推董侯攻驹暂出薇花廨揽辔远过葡萄州行卿官冷心不冷固知董侯今伯冏碛沙日黄云锦乱征侯定上金华省 

风沙篇送王生北行 

颠风吹沙江海波汝乘玉驷超天河豫章千寻势自稳黄鹄万里谁能罗我逾五旬须尽白日采山精炼白石临分赠汝一粒丹愿言宝之勿轻掷 

赠张帅 

张侯五十彀强弩遇敌控马气如虎年来威坐都统衙境内盗息无尘沙自言少壮从征虏北扫朔漠南闽楚暇时勤出射云鸿古来矍铄成大功 

赠鲍帅 

苍鹰自与凡鸟异虎子堕地食牛气鲍侯三十名誉成才猷吐布千人惊只今塞上风尘起　朝廷拊髀思颇李君之寮寀皆英奇同升早勒燕然碑 

白河篇送李南阳 

白河日赤沙吐云人喧吏閧迎神居三月万花拥车入满城竹马儿童出君昔坐郡襄汉东气势三楚生雄风擿奸无论汉张敞秉义直到唐梁公霜飙偶折奋翅鹗日月竟照凌云松铁干久拟作隆栋剑翮即暑追飞龙空同老儒不君识倾盖逢之喜动色论文开口夜尝旦愤事扼腕昼遽黑南阳虽迩路终隔音书易通见难得我欲扳君数日住南民望之馁待食君心透彻皓如玉壶之清氷君材磊落岿如万仞之立壁高议足以排山岳伟文足以华人国只恐兹邦难久留汉庭来征郭细侯 

汴河柳送沈生 

汴河柳袅袅拂也长雪花风起春飞扬送君立马古堤口踟蹰劝尽黄金觞有车辚辚官道旁辕驹喘啑何彷徨于中岂无神骏骨伯乐不遇谁为彰人生富贵信有命英雄仰面高天苍高天苍饭牛牧豕皆腾骧 

王孙馈氷诗以酬之 

流金毒日赤堕地忽有冷色寒人心谁敲水晶迸大壑力剖氷井开重阴高盘礧堆久不化老齿瀺灂差能禁安得移之白绕座一尊一酌还一斟 

赠赵将军 

丰沛之间河乱走汹汹之势成陂薮大舩愁浅小愁贼贼舩如飞苇滩黑自从将军镇东土昼夜人行路不涩将军本是将门种躯干堂堂万人勇入山缚虎百兽慑赤手批蛟色不动射杨叶尽矢亦尽始知百发还百中　武宗见之屡凝顾戟郎遽拔千夫总英雄自古不下人将军献策况有文骅骝暂蹙历块足鵰鹗竟上横秋云世情金多位乃高图名交结须贤豪将军无钱自树立于人傲气但长揖挤出事体虽云垂威势我喜行河淮黄流稳帖遁鲸鳄白日光彩攵狼豺大同反血未干甘州磊卵人心寒荐书何由至　天子拜将早筑黄金坛 

赠胡石陵 

世情认假不认真脂粉罗绮登上嫔娥眉入室众女妬辛苦年年织纨绮织成进君冀君怜腐草回日光在天荆山石中抱神异气如白虹勿轻弃 

赠沧洲道人 

沧洲道人年半百颜如渥丹发不白饥餐玉芝坐双凤渴攵石髓煮金液海月西照宁仙桥道人桥头吹紫箫夜半鸡鸣日球跃扶桑滚滚生红潮 

送李帅之云中 

黄风北来云气恶云州健儿夜吹角将军按剑坐待曙纥干山摇月半落槽头马鸣士饭饱昔无完衣今绣袄沙场缓辔行射鵰秋草满地单于逃 

赠张生 

男儿三十骨格成贫贱富贵皆天生张生广额日月角自幼勤书饱文学十年雌伏人不知一日雄飞动河岳君不见宋朝宰臣云姓周少时坎坷风尘游偶然夜梦更美须泥蟠遽尔行天衢 

送王封君还四明 

季札如鲁请观周子长足迹半九州岛向平且然志五岳谁肯龌龊终一丘封君昨年出吴越长啸梁园醉秋月春风垂杨绾不住便复归山采薇蕨鉴湖花开云锦浮凫鹥前导红莲舟餐霞坐收赤城气晞发卧看扶流古云徐卿百不忧君亦滚滚生公侯君不见大郎绣衣昔持斧声名赫赫今台府 

何仪宾生日赠歌 

宾客白马黄金鞭入门长揖皆峩冠堆氷五月窻阁冷风帘碧簟光琅玕主人平生贵然诺季布一言重山岳人闻杜良数郡至坐无车公众不乐列筵解带罗庶羞万年为寿千金酬向夜铜盘灼綘蜡凤笙龙笛何啾啾 

七夕赠王昌程诰 

橘酒椒羊召朋侣拟向今宵看牛女雨来飒飒枫林秋张灯促燕开东楼王侯既驾铁马立前驱北首旌旗湿程生贾棹亦欲归长江南望云飞飞人生去住料岂得一日同欢有南北君不见双星一水意脉脉转眼阴晴不可测且倒金尊浇我万古之胷臆 

再送沈生 

去年酌汝池莲红今年酌汝黄菊丛秋风飒飒吹枯蓬飘转向西忽复东世情敬贵不敬贤黄金不多人不怜如脂白玉隐在璞孰肯剖致君王前白河马归玄鴈起南阳宾客梁园比送君高歌枚子篇修竹团栾夹池水 

画鹰歌赠鲍帅 

鸷鸟决眦如愁胡猛将气每吞匈奴自将黑鹰挂堂壁百鸟窥之不敢呼安得此鹰生即起击鬼擒狐日千里将军弯弓骑紫骝一箭射天落旄头 

岁暮四篇 

天霜草枯风波涛思心恐惧贤心劳羣聚饥兽野鸣号高飞路逆鸿嗷嗷有狐河梁闲且得氷行绥绥柰尔曹 

百骑横矛自提刀我军菜色马猬毛谁谓河广不容舠北旗猎猎风黄蒿可怜十羊杭一虎尘沙暗河暮淮浦 

长风烈烈吹山寒有松瑟瑟山之端铺蕤布荫芘小草霜势雪力莫可干皋兰畹蕙日摧陨美而不遇良可叹 

枯蓬飞沙原野昏律穷物惨生意存尚夕气严扃我门霜白月冻啼夜鹍围炉煨芋啖浊酒有话细与妻儿论 

徒涉叹 

两山欲交水断破洪川无梁日渐堕徒涉纷纷江复深鼍喧龙鬪真愁心无言既济平安子得路回看转不禁君不见岸风翻翻卷瓠叶皇天倘赐筑岩楫 

松泉子歌 

颠崖嵚岑撑一松铁干屈曲如老龙精灵岁久发光彩寒蕤古翠芙蓉峯石泉清冷日漱洗汨滵瑟飒松风里山人何年住其侧手斸茯苓煮泉水近来萧□落风尘卖药救世能通神我劝山人且勿归金金玉匕行阳春 

飞星篇 

十月廿七昏尚坐一星出垣斗如大碎光万点长烛天轩牖尽明向西堕俗子蒙头不读书鲁人钟皷拜爰居天道悠悠谁复知世间鱼目为明珠 

吟思翁 

吟思翁翁我思苍松碧梧世希有海月红云如见之孤鹤引唳志在万里吞舟之鱼岂游涔水嗟嗟噫嘻我思者翁翁思者何停云日暮沧溟波 

钤山堂歌 

先生昔随玄豹住丹壑冥蒙日烟雾先生今与赤龙飞南望碧山空翠微茅堂苍苍云气入囊琴锁户阴阴湿沚兰沙温春鸟暮庭松月清夜鹤立君不见山下石峞山畾千尺矶经年不钓苔成衣玉琪羊裘各有分可问王孙归不归 

题张路松鹤障子赠豫斋翁 

张路画松气英杰老根嶃岩干屈铁风毛瑟飒似欲动高堂六月生霜雪树根倚坐者谁翁面颜恰如十五童玄笔涂抹遽成鹤昂藏意欲凌云空问翁自言不记岁曾与太古鸿蒙戏食桃落核昆仑坳桃长今与昆仑高桃也开花复结实东方小儿窃其七此论荒唐旧所闻画笔画出真如神愿将僊品投僊侣常作乾坤不老人 

和母太夫人八十寿歌 

