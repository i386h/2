<!-- { "loadSidebar": true } -->
    《易坤》之为义，臣道也，君子履之。《文言》曰：“直方大不习（阙一字）不利。”又曰：“阴虽有美，含之以从王事。”然後以黄中通理之道（阙）终则受黄裳之吉矣。安贞应地者，其顺矣乎。公（阙十二字）在（阙一字）为伯益，若予上下；在周为非子（阙）字重（阙七字）因其生也，济物之庆，垂名（阙九字）河东著族，其後始大，以至於大（阙）逮先考赠司空（阙二字）君重之以明义虞（阙二字）公。公少而（阙十一字）於近究末而必慎其初，尝（阙）足以尽（阙一字）则（阙一字）然矣介是者君子之所（阙六字）为宝（阙八字）而不察。解褐，以门荫授兴宁陵（阙）之功用刑者必求其意，（阙一字）法者（阙一字）极於文（阙六字）疑（阙九字）加徒役辞（阙一字）翻动文致於理（阙）体（阙一字）自前修（阙一字）批案云才辩不足（阙一字）人威力不（阙十二字）省（阙七字）别曹夺已（阙一字）之（阙）外（阙一字），转司勋吏部郎，皆掌曹事。前古官省而久任中代（阙七字）乡里之（阙七字）抡材之重专（阙）萌难（阙一字）隐匿（阙一字）环讹为（阙一字）结投刃不惑，应弦而（阙二字）自（阙三字）不自尊其（阙三字）问望已（阙一字）於公辅矣丁内（阙）太守外（阙三字）中权（阙一字）扰私欲（阙一字）求不给则（阙三字）贬守（阙四字）称惜（阙五字）郎中。至德初（阙二字）贼庭将（阙）贺於朝（阙一字）。拜给事中，累迁尚书右丞、兵部、户部（阙一字）校吏部（阙一字）郎（阙二字）之後以擢（阙四字）之道（阙一字）而多端公鉴以（阙）年，除吏（阙一字）侍郎平章事。时寇戎未平，（阙一字）国多务，（阙一字）以数变生害，谷以不通为急。公（阙四字）敬（阙一字）之信不擅其利，不（阙）则（阙一字）而（阙一字）温雅（阙一字）浮诡（阙二字）矜伏讽谏见（阙三字）内惧（阙五字）为文（阙一字）惟左右近（阙二字）记削（阙一字）之疏数莫知其（阙）食一百户。又追先（阙二字）之德宠赠正司，以（阙一字）勉焉。公以年当赐杖，礼有悬车，不矜（阙五字）簿守官之节固请遏（阙）上难（阙二字）至（阙一字）太子少傅。又以官制（阙一字）明选曹求旧，还除吏部尚书，迁右仆射，再（阙四字）人愿也。公和顺积中，（阙）欲进之（阙一字）及践大任，无自喜之色。当其未可，审其体而能安；当其可，蹈其（阙一字）而不失。每（阙一字）安危故事，兴替旧章，谕同（阙）极上列祭（阙一字）实赋养不加厚，谦以自持，酒醴之欢俭，故能广林泉之（阙五字）惠爱以合亲，施舍以周给，古之（阙）。以大历十年十月二十九日，薨於（阙一字）年县升平里之私第。以明年二月二十（阙一字）日（阙二字）於东都万安山之旧茔。（阙一字）谥曰（阙二字）公礼也。诏使（阙二字）典客护丧。卿大夫庶僚百吏，追送於国门之外。生荣殁哀，人理至矣。有子太子（阙）践德之（阙三字）抱（阙一字）之（阙三字）之义以文见托，论撰（阙四字）不（阙一字）。其铭曰：
    天生万物，有典有则。人之秉彝，好（阙四字）空之天，古训是式。知（阙一字）知（阙一字）有严有翼。悫善同允，敬（阙一字）奉职。五刑恤（阙）是力（阙六字）自（阙七字）其直。是非（阙八字）盈虚，与时消息。（阙四字）哀荣同域。（阙）
    ○汾阳王妻霍国夫人王氏神道碑
    鹊巢配德，合好之义深；象服建封，宠光之致极。况动循法度，躬事蘩，揭四德而表仪高门，秉一心而辅佐君子。则有夫人王氏，有唐元辅汾阳王之伉俪。本其盛族，著於太原。高祖长谐，皇左武卫大将军秦州都督平原郡公，赠荆州大都督，陪葬献陵。曾祖德元，银青光禄大夫唐州刺史。祖士会，河南府陆浑县令。父守一，宁王府掾，赠衮州大都督。或勋阀可称，或理行尤异，积仁储庆，奕叶联华。夫人即衮州府君之长女，敏悟生知，孝慈天性，诞含柔范，光起韶仪。亲执组纟川，备详图史，女宗之美，灿然有光。年既及笄，礼从纳币，言告师氏，归於汾阳。汾阳时宠禄未崇，盛业犹晦，夫人循节俭之行，服汗濯之衣祗事舅姑，恪恭朝夕。视庖主馈。未尝假人，下气怡声，率由至性。生既极其养，殁又过乎戚。慎徽众善，敦叙六宗，睦娣姒以仁，接中表以义。由是闺门以穆，妇道有闻。天宝中，汾阳分镇河中，策勋王府，夫人从夫之义，封琅琊县君。寻又进封太原郡君，其後寇盗横厉，风□元感，汾阳乃首启戎行，宣力王室，出则统一师旅，入则燮赞台阶。元勋既崇，殊赏斯至。内训之功，其子或位列通侯，或室嫔贵主。姻连右戚，荣冠中朝，门通河汉之津，地成冠盖之里。每令节嘉赏，长筵高会，青紫照庭，佩环盈室，薰灼人代，莫之与京。然约已尚柔，从夫体顺，服仁不倦，守礼无为，总是具美，允膺多福。亦尝排凤阙，谒龙颜。及承制曰：“汾阳郡王妻太原郡君王氏，婉娩淑德，斋庄令容。禀训姆师，友於琴瑟，作宾君子，宜尔室家。克著艰难之勋，实由辅助之力。可封霍国夫人。”初汾阳受命东征，长驱河朔。夫人处於西土，三徙其居，导诸子以义方，规众女以典则。用能聿遵礼度，伊加等之顾问，奉殊常之宠锡。容止合度，威仪可观，帝嘉其贤，尤所称重。宜其阜昌盛业，蕃衍华绪，荷恩渥於上天，保荣耀於当代。而夫人蕴高世之度，抱出尘之节，以为致盈必损，理有固然，誓弃浮华，愿归正觉。於是损其服玩，斥其爱染，思契理於胜因，将息心於了义。乃舍京城西别业，奏置法雄寺。又於法□寺写藏经，修塔院，置经行之室，立禅诵之堂。景福所凭斯焉茫昧，遐龄未及，奄尔薨殂。享年七十三，以大历十二年正月辛未，终於平康里之私第。皇慈兴叹，中使临吊。汾阳以睽偕老之期，深遗挂之恨，抚襟长恸，悼亡何及！即以其年六月二日，卜葬於万年县凤栖之原。恩诏赠赙，率加常典，哀荣之盛，今昔罕俦。有子六人：长曰银青光禄大夫太子詹事上柱国太原郡开国公曜，次曰开府仪同三司行左散骑常侍赵国公，次曰开府仪同三司行尚书吏部司封郎中上柱国乐平郡开国公晤，次曰银青光禄大夫试殿中监驸马都尉暧，次曰银青光禄大夫守殿中少监曙，幼曰朝散大夫守秘书省著作佐郎映。有女八人，长女适成都县令卢让金，次女适鄂州观察使吴仲孺，次女适卫尉卿张浚，次女适殿中少监李洞清，次女适司门郎中郑浑，次女适（一作汾）州别驾张邕，次女适和州刺史赵纵，幼女适太常寺丞王宰。并衔恤在疚，是崇窀穸。帝女降天人之贵，从主妇之仪，手制衣衾，亲临祖载，自宫徂野，徒行号擗，此又盛德所感、明灵永慰者也。汾阳属当出镇，瞻望不及，思刻金石，以纪徽猷。绾顾无赞美之能，虚承叙德之命，式扬茂实，以副永怀。铭曰：
    赫赫崇勋，郁为元臣。峨峨淑德，奄有方国。夫贵妻尊，恩深宠极。聿修阃政，以懋嫔则。妥自中年，嘉声克宣。鱼轩昭曜，翟婵娟。嫔从如□，歌锺沸天。永言浮世，载悟真诠。元夜何速，青鸟斯卜。恻怆笳箫，苍茫陵谷。惟贞石之不朽，庶斯言之可复。
    ●卷三百三十二
    ☆郭子仪
    子仪字子仪，华州郑县人。以武举异等补左卫长史，累迁朔方节度右兵马使。安禄山反，进卫尉卿，兼灵武郡太守，充朔方节度。以本军东讨，以功加御史大夫。肃宗即位，拜兵部尚书、同中书门下平章事。至德二载进司空，充关内河东副元帅。两京平，加司徒，封代国公。上元三年进封汾阳郡王。广德元年赐铁券，图形凌烟阁。德宗立，摄冢宰，赐号尚父，进位太尉、中书令。建中二年薨，年八十五，赠太师，谥忠武。
    ○请宣示俭德表
    臣闻古先哲王，莫不崇俭以阜时，戒奢以敦本，勤以树善，利在化淳。伏惟乾元大圣光天文武孝感皇帝陛下，缵成盛业，备历诸艰，功存造化，泽被俗。至於服用之饰，声乐之娱，宜有所增加，以彰圣德。今月十六日，臣等伏蒙天恩，幸г内宴，切见後庭伎乐，其数非多，衣制俭薄，颇为逼下。顾无丽绮之玩，是行质素之风，恭惟睿慈，允臻於道。昔汉文念中人之产，晋武焚外国之裘，皆抑止於有馀，匪谦让於当分。以今比古，无德而称。况圣作物睹，著自格言，上行下效，存以理体。陛下以农桑未，军务犹虞，思维富教之繇，率先俭约之化。康宁之福，莫尚於此！臣等备位宰臣，职当毗赞，恐圣烈无纪，臣下未知，请编之史策，宣示中外。
    ○请改元立号表
    臣闻功莫大於缔构乾坤，孝莫先於缵承社稷。伏惟皇帝陛下继述冠於周武，中兴迈於汉光。曩者巨逆慢天，中原失序，生人罹厥角之祸，皇运甚缀旒之危。陛下亲讨元凶，指麾戎旅，尊先帝於灵武，返上皇於巴蜀。以一旅而归定二京，不再周而克宁九庙，是陛下缔构之功也。及乎先帝厌代，奸臣窥国，怀蹑足之变，构无将之端。陛下隳将成之祸胎，挫已就之凶计，申大义而诛吕，全至公而嗣文。日月蚀而重明，寰宇倾而再定，陛下缵承之孝也。臣伏以古先帝王，继体践祚者，年逾则改元；创业垂统者，功成则上号。陛下顷以先帝梓宫，象设犹在，桥山石室，弓剑未藏，固违体天之典，将申宁戚之义，孝思之至，又何加焉？今二圣灵盾，永安陵寝，万方黎庶，悉梦华胥。圣人之哀荣毕矣，帝王之功业成矣。宜其大崇徽号，允群臣禺然之望；惟新正朔，覃四海莫大之泽。伏愿降明诏，下有司，许臣等徵三代之故事，考百王之通典，改元立号，革故鼎新，悬之无穷，倬映千古。臣子仪等与群臣万姓不胜恳请大愿之至。
    ○上尊号表
