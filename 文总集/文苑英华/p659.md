<!-- { "loadSidebar": true } -->
　　锡以忠贞庻谐轻典嗟乎汉吏眷彼寗成不见德音唯闻刻薄乳虎之怒士卒所惊贪狼之名区宇攸震擅南方之利益志在狥私叛西土之宠章心懐背国刻传既称虚假论辜深是乖违请寘金科方形玉律
　　越关判
　　越度关府欲科罪称告急切不暇请公文
　　对　　　　　　　　　　　张钦敬
　　恭维我王设险以守是立关禁防诸来游彼何人斯干国之纪异驱传之高节非买符之逹人去必乘星学鸡鸣而夜度行惟渴日谈马邑而朝迷此则匿奸于心诈僞难恕纵急切以文过岂刑章之可逃速归尔尤无惑朝宪
　　同前　　　　　　　　　　封　玠
　　王者署【一作置避讳】关是爲巨防所以察出入验符繻故终军入秦弃之以击节臧文相鲁废之而受嫌彼何人斯輙此逾越称急切之利往冀刑章而免科当今烽堠无虞蛮貊请职荒徼不闻于击柝私室宁容于度关请科罔上之人用杜慿虚之说
　　同前　　　　　　　　　　于孺卿
　　因固作关设险居国岂伊征筭是隔夷夏逾则归法理惟其常越何人斯初闻有告弃繻抗志无似终军之游辞谋遂行且殊蘧瑗【一作伯避讳】之出彼则请给宁异公文足可坐视更筹候鸡鸣而容度岂谓意陵霄汉学鳬飞而影移行虽有由越侵无状寘之于理其谁不然
　　谒者私度关判
　　汾阳县竟戎防学弱冠应举西入关遂委过所至京不应作对退从小选补谒者戎情思罢归请过所专【一曹】司以无来文不给
　　对
　　竟戎地接汾河业膺洙泗道标强学擅英妙于州【一作乡】闾年在弱冠慕明【一作经】于乡国籋云行地载驰千里之路警露闻天爰振九臯之响迁亭记柱马生之壮志可追函谷弃繻终军【一作子】之雄心尚在虽言髙方朔而调下孙便抑大成将从小选入仕有吏曹之耻出关无使者之荣名宦以调役生悲田园以归来兴叹昔时过所以委于中途今日行文须慿于下署无宜部传不可买符事在通理难退抑
　　恩赐绫锦出关判
　　安息国莫贺逺来入朝频防赐绫锦等还将自随关司以物皆违様不放过
　　对　　　　　　　　　　　刘穆之
　　莫贺就日输琛占风削袵旣逾葱岭便集藳街频承湛露之恩防荷油云之施至若绫开翥鹤映睢浦以成文锦缛翔鸳艶江波而濯色近九重之厚锡充万里之轻赍关司以寄重咽喉任光带物皆违様旣生非马之疑事乃出蕃须旣鸣鸡之失旣縁恩赐有异常途勘责不虚固难留滞
　　宫门误不下键判
　　安上门应闭主者误不下键
　　对　　　　　　　　　　　吕令问
　　门闼洞开国都以赫禁钥【一作锢下同】崇设王府则有兹率厥典钦乃攸司重城建扄安上题牓当天衢以南豁临帝庭而北峙上以发皇明之壮观下乃备他盗之非常瞻彼主司或殊善闭阖而不钥已彰慢藏开而不键谁测深意但人同于失虽有类于茅茹法贵在寛尚未方于苋陆若谓一时有误须稽错失之由必当外户不扄宁累升中之化请舍小过无伤大猷幸未深于灭耳庻无劳于噬脐
　　同前　　　　　　　　　　姚　震
　　职司其居官以物辨茍失其道孰云其忧杲杲重城上列云霞之气昭昭洞阖傍连紫翠之宫所以崇防髙深隔阈中外所以伺【一作可非】执异服惊詟非良钟皷司时自可宻而善闭烟光灭景翻乃虚而不关扄键空施隄防靡寄且此之职守用备非常故而不严谁曰其误宜致绳愆之责以惩慢官之罚
　　同前　　　　　　　　　　王　维
　　设险守国金城九重迎賔逺方朱门四辟将以昼通阡陌宵禁奸非眷彼阍人实司是职当使秦王宫里不失狐白之裘汉后廏中唯通赭马之迹而乃不施金键空下鐡关将谓尧人可封固无狗盗之侣王者无外有轻鱼钥之心过自慢生陷兹诖误而抱关爲事空欲望于侯嬴或犯门有人将何御于臧纥固当无疑必寘严科
　　向街开门判
　　于门告张第向街开门第云祖父有勲防
　　对　　　　　　　　　　　王　諲
　　东海于门髙容驷马南阳张第荣珥七貂通德未孚薄言斯露或以霞扉昼敞临大道之青楼栱云构接长杨之绮陌有同树塞不逺人境车马之客相阗冠盖之賔坐合若也人惟白屋奢僣之辜何逭必其地是朱门公侯之家始复有勲有防旣未审于髙卑应阖应开诚可穷其新旧敬申三覆然定五刑
　　新作南门判
　　甲新南门或人纠不时诉称以新易旧
　　对　　　　　　　　　　　杨成象
　　门戸攸设奸慝是禁以开以闭在昬在晨当啓塞之从时实终始而合制若位崇列国名大诸侯因农隙而度功旣日至而斯毕且鲁门所作丘明书以不时长府匪仍宣圣议其有改蠢兹甲者兴事不臧虽善闭之典聿脩而从时之宜或紊纠之则可称易奚爲
　　道路
　　庐树判
　　啇子行饮食失节生疾抑云庐氏井树不修
　　对　　　　　　　　　　　李　融
　　先王作则以广利制命以居人故官立井树旅有施舍相彼庐氏寔曰职司在故事之允修于从政乎何有旣而日暮途逺商子载驰辕端莫向马首靡托旣伤行旅之感加之露之忧寒温失时以干六物饮食不节是生百病且国生纳币咎在晋卿江氏失布盗由楚相玉毁于椟罪有所在
　　同前　　　　　　　　　　栁润之
　　四人有业天下同归理在营生方先润屋货贿山积是往来于五都珍竒海输乃森罗于九市睠言商子实职贸迁【一作货赀】袭髙之风爲绛侯之事经途所亘多防渉之劳饮宿乖宜爽隂阳之候野庐所掌井树是修何得旷于主司致有损于行李遂使银牀罢汲无郝子之投钱碧树摧荣闻茅生之危坐盍归司败以正刑书惩其已犯之愆永息将来之弊
　　道路判
　　乙主路三十里置作馆州按其违古制词云险陆相半
　　对　　　　　　　　　　　赵良玉
　　国有郊鄙道有室庐是崇委积以待覊旅眷夫惟乙则曰司存掌彼康衢顺帝之则修其候馆亏古之制公家之事爲之式可旧章不率谁敢允从且十里有庐五十里有馆典经攸着玉是司徒以险陆爲词其如专擅之罪
　　径逾判
　　乙有畆种田苦径逾者诉庐氏不禁
　　对
　　国劝勤农户分田畆三时克务九糓斯登乙有良畴颇爲膏壤我疆我理式辨于沟塍是藨是蓘以薅【蒿音】其荼蓼观黍稷之薿薿见麻麦之芃芃伫成庾亿之咏冀贮畆钟之积推耕让畔异闲田之莫争越陌度阡爽野庐而不禁乃径逾而是苦实网漏而将踈蹊田夺牛昔闻太甚议狱诘防合则持平宜稽廷尉之法用正野庐之罪
　　科木作道判
　　当路多石所由科木作道科擅赋役
　　对
　　缮理通衢必遵时令盖藏多暇农人务闲既刋木以爲工亦随方而适用于是取材深谷兴役平人将肆力于夷涂必希心于公道驰骛由其克济行李于是知归何所亏违论其罪坐必情惟害物据法须峻刑名若功可利人抚状犹宜奬应县爲断结理未融平请更下推使其无讼
　　穿墙出水判
　　甲孟穿墙爲水窦流其恶于街衢坊人论告
　　对
　　甲孟池遥汾浍居此闾阎喧上陌之风尘乱中衢之车马攸防湫隘未适闲居仰甲第而多慙顾衡扉而自恶邻光近接亦重于丘坟窦孔傍流忽染于泥滓遂使浮云之骑坐惜连乾道路之人行嗟揭厉流恶旣侵于五府议刑还抵于三章牒送有司用惩其失
　　开沟向街判
　　丁开沟向街流恶水县令责情杖六十诉违法旣有文不合责情并仰依法正断
　　对
　　惟丁门接通衢美非仁里异汾浍而流恶成闾阎之致沼遂使轩车晓【一作晚】度将坠于曳轮铜墨风行有闻于棰令虽礼律之目彼此或殊小大之情得失斯在而法有恒禁政贵移风故议事之刑则符令典妄情之诉期于自息
　　染瓮洒尘判
　　丙倾染瓮恶街衢县令笞丙云便洒轨尘于事无废
　　对　　　　　　　　　　　孙钦望
　　闾闬扑地咽绮城之歌吹轩车沸晓度紫陌之烟埃攸更湫隘或资洒扫丙也业在门居向惟街道倾兹染瓮殊汉隂之息机洒以香街异汾水之流恶黄图作宰当旌卧疾之奇覧涤除令察轨尘之秽将加棰令允符鞭作洒泞之愆已闻揭厉无良之刺难漏刑名令既有科自成羙锦之制丙期无讼难雪素丝之泣
　　街内烧灰判
　　余月望日西市商人街内烧灰曝布署令梅登【一作澄】以其犯禁决三十致死家人诉滥刑
　　对　　　　　　　　　　　令狐绍先
　　赤帝司节朱明肇位月【一作日】当旣望时属正阳理通幽化之急须长明生之气商人狥利小子鬻贾同长房之居产不得神仙类髙之聚财宁宜犒士遂焚灰上路曝布长衢旣触隂科且犯阳禁躔次有累于干纪草木不滋于殖丰梅澄所守薄有笞刑精气爲物頽龄俄谢论辜不知于内外定罪须慿于绳墨家人虽诉须审而行【一作如何】
　　造桥判
　　河阳欲造石梁以费广请造舟计风乌鷰海亦用鬻巨万州使相争不定
　　对　　　　　　　　　　　孙崇古
　　河阳地即帝畿境惟天邑石季伦之别业吹楼云断潘河阳之古县春树花开波石沿洄防昆仑之水车马阗咽俟鼋鼍之构虹梁鹊柱旣暂劳而永逸风乌海鷰但有损而无成爰叩两端且多职竞将申一部希効管窥宜兴鞭石之功无取接舟之议
　　县令不修桥判
　　长安万年县坐去嵗霖雨不修城内桥被推按诉云各有司存不伏科罪
　　对
　　天开紫极地列镐京渭水即饮龙之津横桥得牵牛之象而二县称剧两城攸壮望双阙而如云对九途【一作逺】而若厉频年淫雨中逵泥泞石梁隳构鐡鏁不修马惜连干迟廻于欲渡人嗟揭厉叹息于无良旣愆十月之期须明三典之坐然则据地虽从县管修桥乃合监营职司自可爲忧有词无宜滥罚饬五材而入用选百工以就程俾令蜿蟺如虹伫见防干若斗请凖此状各牒所由
　　同前　　　　　　　　　　崔　翘
　　顾兎离星商羊应雨浸厚地而沮洳洒长天而萧索凝云不动履双阙而朝跻行潦坐流匝四溟而夜下遂使鹊桥牢落虹影欹倾石杠成而铁鎻暗移旧枝壊而新查乱坠两城之内是曰帝居作漕自合修营赤县元非管属輙被推按乃渉滥刑至于司存事资惩罚牒问由绪方正科条
　　同前　　　　　　　　　　赵　和
　　中京帝宅上洛星桥宫城俯临九重密迩康庄或断一切停留架海鼋鼍谁防往迹填河乌鹊不见新营冠盖相喧遏红尘而不度车徒竞拥驻白日而移隂修构旣在科须差遣诚归正典事合属于将作不可责以亲人诉者有词请停推劾
　　私雇船渡人判
　　洛水中桥破絶往来渡县令杨忠以爲时属严寒未可修造遂私雇船舫于津所渡人百姓杜威等连状举忠将爲干济廉使以忠懦弱不举职事以邀名欲科不伏
　　对
　　上洛飞湍中桥施构参差危柱若星影之全开断絶浮梁似虹光之半起望九衢之车马未见川流瞻两岸之风烟更疑波委杨忠宣风帝辇作宰神州以修造之辰当沍寒之节私雇船舫公然来往论惠虽是恤人语事便非济物且雨毕理道水涸成梁莫不率由旧章抑亦编诸甲令故违宪法自寘刑科廉使以懦弱绳愆正符厥理杜威以干济连状未识其宜
　　同前
