<!-- { "loadSidebar": true } -->
　　治十六年二月三日封詹事府少詹事兼翰林院侍读学士前光化县知县王公卒其子吏部右侍郎鏊闻丧去位上曰兹朕经筵日讲官也宜有以慰其哀乃命有司谕祭公及造坟安葬皆视三品礼鏊感激谢恩已将归治葬奉僚友今南京兵部尚书河东韩公状授其友呉寛以墓铭请寛于王氏有契义敢不诺公讳琬字朝用以字行姓王氏苏之呉县人在宋建炎初居东洞庭山盖三百余年于此族甚众至以王名其所居巷公之曽祖曰廷寳祖曰彦祥考曰惟道惟道伟然有大度读书尚礼义生三子公其季也幼则羸而多疾正统间有司选县学生贠里中子弟皆走匿公独请入学时年二十一矣自以学后时耻不及流辈感愤奋发其刻苦有人所不能及者屡举于乡不偶遂贡入太学久之试事毕授知湖广光化县光化隣荆襄至则值冦乱初定居民未苏极力安辑而防客往来有事于所谓太岳者犹征求无虚日公不忍重困其民靳不多与皆不满意而去又山谷流民万计大臣尽驱出境至焚其庐舍以絶之公独招俫其人上官已不悦后朝廷知驱民非计遣都御史原公巡抚公承意指肩舆入山谕民所以安辑之意民相率而至乃悉编其里社仍缓其赋役以生养之皆帖然从令县既无事即兴学校更募民习射定赏格以为防守计上官以为迂滋不悦在任三年适其子以进士及第入翰林曰吾有子已仕矣遂乞休致归筑别业于郡城西自号静乐居士公质似鲁而识甚明力似懦而行则果其与人或忤亦惟其性之直而不诡随也少时读书有法每见子弟语之至于养生有道则独得者为多亦不自秘也尝考其先世可信者修为族谱若父祖没久犹欲以死相从人尤称其孝者盖其配叶氏卒以先茔隘别卜地而葬且数年矣后见其子官吏部以生或被封没当得恩典不忍与其妻独受无以光于前人也乃还葬其配于先茔至是以公合而祔焉竟如其志公初以其子防进阶文林郎再封右春坊右谕徳复至今封配叶氏累赠恭人子男四长铭次即鏊次铨府学生次镠女三适某某孙男八曰某某女四曽孙男二女一公老益彊一日忽盥栉更衣夜半翛然而逝享年八十四以卒之年某月某日葬蒋坞盖先茔云铭曰
　　震泽西望有山郁然王氏居之嵗久而蕃世有隠徳其徳则厚不食其报以贻其后公蚤奋志冀取科名终焉入仕以惠黎氓言与时违事与志戾顾其后人己显于世吾徳未究亦有所贻植槐于庭世徳可追爰受其名复享其禄考终而藏吉日惟卜惟此茔域列于左昭吾亲在兹其乐陶陶岂惟乐焉亦既荣矣敇葬有光百世无涘
　　苏州府儒学敎授刘先生墓志铭
　　苏州府儒学敎授刘先生以天顺三年致学事而归归二十年而卒既葬亦二十三年矣其孙柰始遣其弟蒋不逺六千里步至京师以书授其学故诸生呉寛曰先大父临终命诸子以墓铭为属不幸诸子相继没其责在柰等又皆孱弱不振因循至今罪甚大也兹敢奉治命以告寛闻之恻然感叹曰先生吾郡贤师也寛幼受敎益其何敢忘按临安知府王公佐状曰刘出汉长沙定王发之后代有显者其后子孙居泰和株林再徙吉水夏朗为邑中名族五世祖天声登宋咸淳乙丑进士第终桂阳军敎授天声生益厚益厚生维徳世治尚书在前元竝隠不仕维徳生礼当国初行科举一试有司不偶居家敎其子缵竟登乡举缵娶曽氏是生先生讳谕字体信自号信庵少与从弟故翰林学士文介公俨同学于家勤苦特甚永乐丁酉与文介聨登江西乡举宣徳癸丑中乙牓授山东乐安县学敎谕连遭亲丧服阕改浙江萧山秩满始擢敎授于苏秩再满请老得致仕成化初遇诏恩进阶登仕郎先生深于经学所至敎人孜孜不倦乐安萧山士初未好学自经先生指授科第始盛故大学士刘文和公实出其门且有首冠乡举者于是湖广秋试礼聘校文鉴别既精士皆叹服苏为大郡缺敎授吏部以先生拟奏人以为称至则知其学为范文正公所建而胡安定朱乐圃两先生尝居师席曰吾敢有愧于先哲哉于是先生亦老矣为敎愈笃日必坐堂上为诸生校课业往往手自改削而择其尤秀异者列侍考校不使暇逸夜则令宿斋舍犹为讲觧疑义不辍其语人必以礼义防耻为先以呉俗少俭质有服饰华美者輙戒之人知先生得师道一时有自外郡遣子弟来学者郡守重之入学与为賔主礼暇则以诗篇相倡和而提学宪臣亦不以官属遇之先生孝友人也初仕乐安亲尚在得一美衣食必遣人缄奉弟体实为安肃训导没于官徒行护丧还乡尝以其族大亲修谱牒刻印毕家给一册即毁其板曰毋为他人得之以乱吾家世也经学之外为古文词典雅得法有曽王遗意所着有南园集归田録若干巻其好学至老手不释巻迨致仕家居犹为子孙授业云先生以成化丁酉十二月三日卒享年八十五后五年壬寅葬于里中桂源东坑初娶张氏乡贡进士持永之女继娶萧氏进士应昻之后皆有贤徳子男四人曰范配纪纶范纪竝县学生女一人适张耆徳孙男十人曰蓬杰柰广本府蒋廪兰度女六人俱适仕族曽孙男若干人女若干人铭曰古有经师在汉为盛口授其词书维伏胜刘之传经自宋天声五世不絶曰为先生防处于家克传其学出以所传觉彼后觉先生为敎先之以身不戏而恭不慢而寅讲授有条亦维善诱诸生得师頼以成就苏学在昔有胡有朱后五百年合其范模曷不久留终惠学者吾老将休往投乡社诸生之后寛忝在焉年稚而愚实闻斯言自伏以来多跻夀考天厚其躬见此一老夀终于寝哀动其乡桂源卜吉以固其藏春雨秋霜墓木拱矣家仍多故孰传其美先人之责诸孙是圗琢石宜书寛维其徒
　　明故通议大夫资治尹太常寺卿任公墓志铭
　　公讳道逊字克诚姓任氏其先鄞人也曽祖观贵国初长乡赋输赋后期谪戍温州遂为瑞安人观贵生杰杰生公頴悟不羣七嵗能赋诗作字径数尺有法宣徳甲寅有司以神童荐于朝年甫十二耳宣宗皇帝闻而竒之面试其书嘉叹俾即文华殿绩学供给甚厚未防命为国子生景泰庚午初授顺天府照磨仍以书艺供奉公不圗幸进每九年考最輙进一秩故自中书舍人五转至太常寺卿仍考最食从二品俸凡歴任四十年供奉勤慎未尝有过治戊申年六十六上疏请老甚恳赐致仕而归盖家居十六年以癸亥八月十七日卒享年八十二公为人清心寡欲于世味泊如也公退静处门无杂賔室无长物翛然如衲僧兴至弄笔翰輙作书画以自适或时吟咏发舒情思皆山林语若不知身在禁近者因自号坦然居士又号八一道人亦可见其平生矣尝著书一编推性命之原窥造化之妙有邵康节观物遗意名集云山樵语録集云山者公所居之处也自秘其书不妄示人公既归贫而能守愈自髙洁惟日登楼以云山自娯未尝一造郡县门前郡守文侯林邓侯淮重其风节数遣县令髙賔存问周防以尊礼之公临卒无一言及后事发其箧防无以为敛祖父竝赠嘉议大夫太常寺卿祖妣呉氏妣沈氏竝赠淑人配孙氏封淑人孙氏出同邑名族为徽州守某之女贤惠多材艺与公处至老相敬如初先公三年卒年七十七生女一适孙某又庶女一适鲍某公官三品例有防典于是公所养子永春永和走告于朝遣今郡守李侯端谕祭及造坟安葬卜以明年某月某日与孙淑人合葬于其山之原公居京师时与予特相好屡过予焚香清坐竟日忘返及公得请去数致书问讯山川辽絶恨不复一见也知公葬有日乃为书此刻石然公亦岂圗是哉特尽予之情且以为后世告尔铭曰
　　望东南之遐陬兮郁苍翠之羣山怀髙贤之宅其下兮云海之囘环挹清晖以瞻眺兮忘冠裳为何物谓不能遗世而脱俗兮终乘云而倐忽嗟儒僊之髙举兮帝念之而莫屈顾金门之俦侣兮孰终被乎厚防白石粲兮青松长凿黄壤兮筑幽堂后世无毁伤兮庶知斯人之藏









　　家藏集巻六十四
　　钦定四库全书
　　家藏集巻六十五
　　明　呉寛　撰
　　墓志铭九首　　夀藏铭一首
　　陈处士墓志铭
　　成化己丑春寛与处士之子琼同试礼部不偶将南归半道而处士之讣至琼痛哭不自胜即日易轻舸兼程而行既抵家哭尽哀遂圗所以葬其亲者乃泣告寛曰琼有大罪三少逺防乡校不得朝夕居家以事吾亲吾罪一也防学又不能奋发早取科第以光显吾亲吾罪二也以科第故去数千里外亲病不及尝药亲没不及临棺吾罪三也负此三大罪吾何以名人子哉呜呼往矣不可逭矣虽然亲有善而人不知知之而传不逺亦罪也然欲其传之逺非假文词不可惟吾亲之葬某县某乡某园既卜其地矣其年某月某日又卜其日矣其事行又有吾友王抑夫论撰而为状矣子知我深者愿畀一言以逭我罪予悲其言不能以他辞拒也处士讳某字某姓陈氏家长洲之陈湖世以善士称于乡处士之父某赘于邑大姓吾氏国初吾既逺徙而陈亦衰落处士极力田亩间以赡其家其妻钱氏躬纺织以助之两税既充至身之衣食有不暇顾盖其勤苦有如此者久之家乃裕所买田宅予人直宁厚里之无行者以处士仁而可欺也取其田欲更售之处士再予之直不校他售田者以处士真可欺也辄欲更售处士輙再予之既而里人亦感媿盖其醇慤有如此者遭嵗恶富室贷民粟取息倍他日处士曰此正吾行惠之秋也反借是以自利乎卒少取之后人负其粟至八百余斛叹曰此非其家之果不足耶不然宁肯负我哉皆为之折劵盖其长厚有如此者郡有纳粟补官之例所司以处士名上处士不欲部使者固强之处士亦固辞之曰吾宁出粟不愿官也其后郡邑防董区赋处士辞之不获则使其子珪代之盖其髙洁有如此者处士年既老母氏尚无恙依依其旁若孺子然每旦问安否莫必设酒肴于中堂使子孙以次奉觞欢呼歌啸以极其乐及亲以天年终居丧尽礼不以老故废盖其孝敬有如此者呜呼处士之善行此其大凡也是不可使人知耶是不可传之逺耶予交于陈氏既久视珪琼犹兄弟视处士叔父行也南归之日将拜处士于堂上而乞言焉然不意不可见矣惜哉处士生于癸未十一月之哉生魄没于己丑闰二月之旁死魄子男二长即珪次即琼女三皆有归孙男六曽孙男一女一铭曰
　　陈湖之濵有此徳人其徳伊何曰义曰仁仁不忮物义不失身问其名居古可比伦汉有太丘鲁有收门徳人已矣流泽未止浩浩洋洋如湖之水经史满牀禾稼满塲遗厥子孙如韦如厐彼美仲氏登贡于乡尚有禄仕为家之光尚有龙章贲于幽堂
　　封文林郎河南道监察御史陈公夀藏铭【并序】
　　成化某年某月某日封文林郎河南道监察御史陈公作夀藏于其祖墓之侧既成求寛为铭寛公之里人也寔知公宜铭铭曰
