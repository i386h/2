<!-- { "loadSidebar": true } -->
龚氏之言性也，则宗无善无不善而已矣，善恶皆后起者。夫无善也，则可以为桀矣；无不善也，则可以为尧矣。知尧之本不异桀，荀卿氏之言起矣；知桀之本不异尧，孟氏之辩兴矣。为尧矣，性不加菀；为桀矣，性不加枯。为尧矣，性之桀不亡走；为桀矣，性之尧不亡走；不加菀，不加枯，亦不亡以走。是故尧与桀互为主客，互相伏也，而莫相偏绝。古圣帝明王，立五礼，制五刑，敝敝然欲民之背不善而向善。攻劘彼为不善者耳，曾不能攻劘性；崇为善者耳，曾不能崇性；治人耳，曾不治人之性；有功于教耳，无功于性；进退卑亢百姓万邦之丑类，曾不能进退卑亢性。告子曰：“性无善，无不善也。”又曰：“性，杞柳也；仁义，杯棬也；以性为仁义，以杞柳为杯棬。”阐之曰：浸假而以杞柳为门户、藩篱，浸假而以杞柳为桎拲梏，浸假而以杞柳为虎子、威俞，杞柳何知焉？又阐之曰：以杞柳为杯棬，无救于其为虎子、威俞；以杞柳为威俞，无伤乎其为杯棬；杞柳又何知焉？是故性不可以名，可以勉强名；不可似，可以形容似也。扬雄不能引而申之，乃勉强名之曰：“善恶混。”雄也窃言，未湮其原；盗言者雄，未离其宗。告子知性，发端未竟。予年二十七，著此篇。越十五年，年四十二矣，始读天台宗书，喜少作之暗合乎道，乃削剔芜蔓存之。自珍自记。癸巳冬。

西域置行省议
西域置行省议
作者：龚自珍　清
本作品收录于：《定庵文集》


天下有大物，浑员曰海，四边见之曰四海。四海之国无算数，莫大于我大清。大清国，尧以来所谓中国也。其实居地之东，东南临海，西北不临海，书契所能言，无有言西北海状者。今西极徼，至爱乌罕而止；北极徼，至乌梁海总管治而止。若干路，若水路，若大山小山，大川小川，若平地，皆非盛京、山东、闽、粤版图尽处即是海比。西域者，释典以为地中央，而古近谓之为西域矣。

我大清肇祖以来，宅长白之山，天以东海畀大清最先。世祖入关，尽有唐、尧以来南海、东南西北，设行省者十有八，方计二万里，积二百万里。古之有天下者，号称有天下，尚不能以有一海。博闻之士，言廓恢者摈勿信，于北则小隃，望见之；于西北正西则大隃，望而不见。今圣朝既全有东、南二海，又控制蒙古喀尔喀部落，于北不可谓隃。高宗皇帝又应天运而生，应天运而用武，则遂能以承祖宗之兵力，兼用东南北之众，开拓西边，远者距京师一万七千里，西藩属国尚不预，则是天遂将通西海乎？未可测矣。然而用帑数千万，不可谓费；然而积两朝西顾之焦劳，军书百尺，不可谓劳；八旗子弟，绿旗疏贱，感遇而捐躯，不可谓折。然而微夫天章圣训之示不得已，浅见愚儒，下里鄙生，几几以耗中事边，疑上之智；翦人之国，灭人之嗣，赤地千里，疑上之仁。否否。有天下之道，则贵乎因之而已矣。假如鄙儒言，劳者不可复息，费者不可复收，灭者不可复续，绝者不可复苏，则亦莫如以因之以为功，况乎断非如鄙儒言。因功而加续之，所凭者益厚，所藉者益大，所加者益密，则岂非天之志与高宗之志所必欲遂者哉？欲因功而续加之，则莫如酌损益之道。何谓损益之道？曰：人则损中益西，财则损西益中，两言而已矣。今中国生齿日益繁，气象日益隘，黄河日益为患，大官非不忧，主上非不咨，而不外乎开捐例、加赋、加盐价之议。譬如割臀以肥脑，自啖自肉，无受代者。自乾隆末年以来，官吏士民，狼艰狈蹶，不士、不农、不工、不商之人，十将五六；又或飧烟草，习邪教，取诛戮，或冻馁以死；终不肯治一寸之丝、一粒之饭以益人。承乾隆六十载太平之盛，人心惯于泰侈，风俗习于游荡，京师其尤甚者。自京师始，概乎四方，大抵富户变贫户，贫户变饿者，四民之首，奔走下贱，各省大局，岌岌乎皆不可以支月日，奚暇问年岁？嘉峪关以外，镇将如此其相望也，戍卒如此其伙也，燧堡如此其密也。地纵数千里，部落数十支，除沙碛外，屯田总计，北才二十三万八千六百三十二亩，南才四万九千四百七十六亩，合计才二十八万八千一百零八亩；田丁，南北合计才十万三千九百零五名，加遣犯有名无实者，二百零四名。

若云以西域治西域，则言之胡易易？今内地贵州一省，每岁广东、四川，皆解饷以给。贵州无重兵，官糈兵粮，入不偿出，每岁国家赔出五六万两至八九万两不等，未尝食贵州之利。内地如此，新疆尚何论耶？应请大募京师游食非土著之民，及直隶、山东、河南之民，陕西、甘肃之民，令西徙。除大江而南，筋力柔弱，道路险远，易以生怨，毋庸议。云南、贵州、两湖、两广，相距亦远，四川地广人希，不宜再徙。山西号称海内最富，土著者不愿徙，毋庸议；虽毋庸议，而愿往者皆往。其余若江南省凤、颍、淮、徐之民，及山西大同、朔平之民，亦皆性情强武，敢于行路，未骄惯于食稻衣蚕，地尚不绝远，募之往，必愿往。江西、福建两省，种烟草之奸民最多，大为害中国，宜尽行之无遗类。与其为内地无产之民，孰若为西边有产之民，以耕以牧，得长其子孙哉！当行者，官给每户盘费若干，每丁盘费若干。议闻。又各省驻防旗人，生齿日繁，南漕不给，大率买米而食，买缎而衣，若遣令回旗，京师内城不能容，若再生育数年，本省费又无所底。驻防者，所以卫天朝也。八旗子弟受恩久，忠义其所性成，苟有利于天朝者，必无异心，无异议也。各将军议酌，每大省行若干丁，中、下省行若干丁，盘费宜视民人加重，以示优厚。议闻。其迁政，暂设大臣料理之，七年停止。议闻。先期斩危崖，划仄岭，引淙泉，泻漫壑；到西，分插南北两路后，官给蒙古帐房一间，牛犁具，籽种备，先给大户如干丈，中户如干丈，下户如干丈，不得自占。旗民同例。除沙碛不报垦外，每年，一奏开垦之数，十年，再奏总数，二十年，汇查大数。每年粟面稞蔬，皆入其十分之一，贮于本地仓，以给粮俸；其地丁钱赋，应暂行免纳，俟二十年后，再如内地交谷外，另有丁赋例。有丁赋后，再定解部额。现在交粟面，暂勿折收银钱，亦俟二十年后，再如内地折银钱例。设兵部尚书、右都御史、准回等处地方总督一员，兵部侍郎、右副都御史、准回等处地方巡抚一员（或如直隶四川例以督兼抚，不立抚似亦可），布政使一员，按察使一员，巡道三员，提督一员，总兵官三员，知府十一员，知直隶州三员，知州二员，知县四十员。府州之目十有四：曰伊东府，曰伊西府，伊犁东西路也；曰库州府，库尔喀喇乌苏也；曰迪化府，乌鲁木齐也（原设州）；曰镇西府，巴尔库勒也（原设）；曰瓜州府，哈密也；曰塔州直隶州，塔尔巴噶台也。以上北路。曰辟州府，辟展也；曰沙州府，哈拉沙拉及库车、沙雅尔也；曰苏州府，阿克苏及赛喇木也；曰羌州府，叶尔羌也；曰和州府，和阗也；曰吐蕃直隶州，乌什也；曰砖房直隶州，喀什噶尔也。以上南路。伊东府设县四：以府城为伊东县；以乌哈尔里克为绥定县；以博罗塔拉为博县；以干珠罕为珠县。四至核议。伊西府设县四：以府城为伊西县；以库尔图为图县；以古尔班萨里为絜县；以烘郭尔鄂笼为鄂县。四至核议。库州府设县三：以府为库县；以乌里雅苏图为旧营县；以晶河为丰润县。四至核议。瓜州府设县四：以府城为瓜县；以苏木哈喇垓为旧堡县；以赛巴什达里雅为湖县；以塔勒纳沁为土城县。四至核议。塔州设县二：以州为塔县；以雅尔为肇丰县。四至核议。其镇西、迪化两府，现在章程已善，毋庸改议。南路辟州府设六县：以府城为辟县；以纳呼为东辟县；以洪城为洪县；以鲁克察克为柳中县；以哈喇和卓为高昌县；以吐尔番为安乐县。四至核议。沙州府设州一县四：以府为沙县；以库车为龟兹县；以硕尔楚克为旧城县；以托和鼐为鼐县；以沙雅尔为沙城县。四至核议。苏州府设州一县五：以府为苏县；以赛喇木为毗罗州；以帕尔满为帕县；以托克三为四村县；以拜城为拜县；以库什塔木为小城县。四至核议。羌州府设五县：以府为羌县；以巴尔楚克为新迁县；以呼拉玛为玛平县；以哈喇古哲什为哲县；以裕勒里雅克为西夜县。四至核议。和州府设四县：以府城为球县；以皮什雅为琳县；以玉陇哈什为琅县；以博罗齐为玕县。四至核议。吐蕃州设县二：以州为明定县；以森尼木为森县。砖房州设县三：以州为砖房县；以塞尔门为塞门县；以英噶萨尔为依耐县。四至核议。武官副将以下，文官同知以下，应如干员，另议。总督驻扎伊东府，巡抚驻扎迪化府，提督驻扎迪化府。分巡安西北兵备道一员，分镇安西北镇总兵官一员，同驻扎镇西府；分巡天山北兵备道一员，驻扎伊东府；分镇天山北镇总兵官一员，驻扎塔州；分巡天山南兵备道一员，驻羌州府；分镇天山南镇总兵官一员，驻吐蕃州（非辟州，属之安乐县）。督抚必皆驻北路者，北可制南，南不可制北。昔者回部未隶天朝，无不甘心为准夷役者，亦国势然也。设采办红铜事务监督一员，用内务府人员，三年更调，驻扎吐蕃州。其甘肃省嘉峪关设监督一员，专司内地往准、回贩易之税。除稻米、盐茶、大黄、布绸外，一切中国奇淫之物，不许出关，以厚其俗；除皮货、西瓜外，不许入关，以丰其聚。铜务关务，皆所以剂官俸，给兵糈也。其哈密、辟展两郡王，皆赏给协办府事官名号，朔望祭祀，及大礼排班，在道府之下，同知之上；各回城伯克中，皆遴选一员，赏给协办县事名号，朔望祭祀，及大礼排班，在知县之下，县丞之上。甘肃省以安西南路为尽境，准、回省以安西北路为首境，立界石。新迁人等，及旗人回人等，未能知书，应请于三十年后，立学宫，设生员，举乡试，现在毋庸议；其镇西、迪化，现已设立，姑仍旧交巡抚考试。戈壁无水草处，地方官踏看，有可簸采金屑之地，酌立条规奏闻。官缺在北路者，及临戈壁者，设风沙边缺，如内地烟瘴边缺之例，速其升调。凡近碛之郊，处处设立风神祠、泉神祠，岁时致祭，仰祝上帝，地出其泉，风息于天，以宜蔬宜稞，颁祝文焉。大郭勒之在祀典者应几处，核议；大达巴之在祀典者应几处，核议。文移官事，往来经戈壁，皆带泉水，应颁制西洋奇器，物小受多利行者；又宜颁设高广护风之具，田中可用者（详萧山民人王锡议），令仿造。夫然，而屯田可尽撤矣。

