<!-- { "loadSidebar": true } -->
　　（元）许有壬 撰

　　记

　　○静庵记

　　中台总宪分二台西南而错置廿二道于天下其任若地莫不重也道之置直行省者六直宣慰者七直路府者九而镇有宗藩者四宣慰下皆按部省则抗矣加事大藩则任若地益重矣有抗有事惟滇与鄂尔滇遐裔而治听稍简鄂据山川之重当荆蜀之会人俗慓悍司宪绳紏尤难其人髙昌相阁实理世荣由奎章阁学士长宪湖南寻移湖北任若地益重人方观其设施而乃不专威刑不烦文诋治其内而外自化行乎上而下不犯不知任若地之益重于前也燕坐有室颜曰静庵请记其名静之为义渊矣乎寂然不动者其体也无极未判不见兆朕而万化出焉故冬不闭藏则无以遂三时之生成夜不晦冥则无以发平旦之清明专而后直翕而后辟持之以敬养之以无欲则酬酢事变泛应而曲当矣一接于欲能不挠乎挠而不已则去道逺矣冨贵利达之鬬于中声色货殖之眩于前鬬而能以义胜眩而能以理遣者鲜矣善乎周子之言曰无欲则静此入徳之要也且事物之来纷紏胶扰白黒短长曲直之未形众喙啅噪簧鼓于其侧万状显晦鬼昧乎其前耳目不为之变心志不为之掉者几何人哉当是时也存乎吾者湛然虚明犹止水不波须眉可烛路虽千歧而惟正是适棼虽万绪而惟一可理静之功亦至矣乎故曰不能静者不能动惟静者而后能动也世荣早歴华贯在奎章予实同官尤悉其贤当廿二道最重之任而行其所无事其有得于静者乎推此道也钧轴机务之繁皆有以应之况一道乎管子曰静而能制动静而制动管仲犹能为之而况不为管仲者乎

　　乐善堂记

　　天生蒸民其情莫不就福而避祸以福可乐祸可忧也心非狂惑孰肯就忧而避乐然世之儚儚焉日趋于忧而不悟者何哉私意蔽其中物欲诱其外也尝念人生百岁雷电不足以喻其速所贵于生者乐尔而世之乐者或纾朱懐金髙牙大纛而不思尽其职或拓田华第厚殖珍货而不思取以义或任侠跌踢意气自负而不能检以法或狂诞遗世虚无髙逺而不能揆以理不尽其职则责继焉不取以义则怨萃焉豪而不制则败放而不反则乱曰责曰怨曰败曰乱其为忧至矣圣人疏食饮水乐在其中颜子学圣人箪食瓢饮不改其乐道之在理之得也士之励行者毫厘之恶不萌于心跬歩之顷不离于正则吾一身岂不体安而气平乎事亲而能孝事长而能弟抚下而能慈则吾一家岂不上和而下睦乎其施于人也大而陶宇宙于泰和小而一郡邑举受吾惠至于穷居不见讲道读书俯仰天地亦复终日欣欣盖所为皆善则无所往而不得其乐也东平王苍之言曰为善最乐此之谓也鹿崖邢公蚤着才谞歴台合出典大郡归因世居撤弊构新宏敞合度题以乐善征文其中有壬佐吏部鹿崖为正郎能尽其职者也其得为善之乐者乎晚始得子风骨可爱易曰积善之家必有余庆则又将及子孙而无穷为善之乐庸有既乎书以为后人劝

　　瞻緑亭记

　　蕲水东桥曰緑杨兰溪掎之清泉迤之眉山长公游访地也山曰凤栖乆庵潘君隠焉居之隙悉树以竹子西溪构亭其中扁以丛翠西溪子仁彦宾请于迂轩凉国公公大书瞻緑以易其旧于是持以来请曰仁得公翰墨为荣元老尊严不敢复有请愿剖其义有壬伏观公之笔法遒严而又窥其取义之逺也其有取义于卫风瞻彼淇澳緑竹猗猗之义乎竹之为植君子贵之所寓不同焉得其外者昧其内识其粗者遗其精一碧万竿沐烟涤雨氷玉不足以喻其洁逃俗之士栖迟寄懐者取焉不过为景物役尔昔之扁是也其体之不挠节之不渝善若至矣而大者未尽焉若夫观感之顷资以进修其诗人之旨乎昔卫人美武公之徳见竹生美盛发而为诗不徒美而已也继之之辞曰有斐君子如切如磋如琢如磨谓其学问自修之进益也三百篇一言以蔽者心法也六义多草木淇澳之竹独以兴为学者教法也猗猗而青青靑青而如箦其进有渐而其成有至乎所以示学者入徳进徳明且要也子贡引之而见称大学申之而为传其示人之旨益深切矣古之为学一日在世一日不已武公年九十有五犹箴儆于国以求戒训其学者百世之师乎彦宾壮年进进方未已瞻其緑则思其兴之托惕然自警景物满前不能吾役也今以注书为风纪知荐调寳庆儒学正惟斆学半仕优则学予尚有望焉

　　南山亭记

　　贵溪夏君明进既葬其亲南山之阳遣子元棣走京师请曰南山去家财五里山形回环风蔵气完良田下抱清泉流润冬夏不竭左右暎带嘉禾修竹竒峰怪石不可殚数作亭其侧以为拜扫休息之地一言之则荣幸及地下矣余闻而复之曰而父卜宅兆而葬其亲礼也予尚何言然予习于葬者也试为子言中原地厚而夷易措也大江而南山水居地七八瓯窭污邪又居半故必慎择其地一域之内仅一竁或二三尔否则必有水泉蝼蚁之患岁时展省东西驰骛甚有至他郡数百里外者其亦不得已也哉昔朝议欲天下通行扶葬之制而区区抗论以为不可者其以是也孝子卜择得佳地逺近不校也得佳地又近其居若明进可以为说矣若夫嘉木修竹竒峰怪石亦有与于是乎人子有终身之丧四时变易随地感触况见荆榛蔓草酸风苦月有不为之心摧肝裂者乎木也竹也峯也石也亦有可说者乎昔人以思名亭朂其孝而益其思得名之正者也南山之名因其地也亲葬之地闻其名亲斯在焉况即其地乎即其地与亲迩矣况登其亭乎况观其扁而提撕之帮助有所感乎则南山之名其有益于孝思者哉若是则木也石也竹也峯也不能挠吾之思矣不寜不能挠吾之思也将由南山之扁亦有以发吾之思矣顾孝子之心所存何如尔元棣归以语而翁请以是记之如何元棣曰唯书以畀之

　　一中堂记

　　吴君之文佐郡有特操作邑有惠政任剧有剸割之才为两淮转运判官予实都转运使俄入叅议中书其自修之功不知也予自政府得请南归其子允拜予汝水之濵以昔尹文安去思碑拜而请曰翁歴履此其槩也维扬终更僦屋以居有堂题曰一中所以自修而教不肖者不敢弛也徼教言归献翁必乐允庶几养志万一哉余善其请且知之文之自修不侈于小成欲进乎道义之域为之说曰一也中也圣贤道綂之所系也果有见于二语乎将有见于一之中乎抑用力而一于中乎若夫有见于一之中则邵子所谓一中分造化者也一为主而中其内也用力而一于中则中为主而一其力也之文其用力而一于中者乎中者无所偏倚无过不及之名也存乎内者得其正发之外者无不中矣存乎内则造次颠沛之际念兹在兹无少间断是之谓一也发之外则饮食起居语黙举措无往而不合于中一其力以致于中致于中以验其一希贤希圣事也况淑一家而效一官哉世之耄于铅椠而汨于醉梦狃于熏习而安于浅陋者未有问道于是途者也其有问道于是途不以其道之正告之而姑就其所能使之冥索背驰以终其身者则亦不仁之甚哉语不云乎可与言而不与之言失人予于之文不失人矣

　　追逺堂记

　　亚中大夫彰徳路总管致任盍公旣葬之四年子承务郎襄阳等处营田副提举可大即其居作祠堂颜曰追逺语不云乎慎终追逺民徳归厚矣懿哉名也可大能慎其终斯能追逺矣然逺非一义也况族大而逺者乎盍氏自隋唐居上党五季板荡迁临漳莫详其世六世祖浩至彰徳公秩然有序而上党冯村坵垄故在地为磴级与山髙下凡百余畆老松五百余株碑剥落不可读子孙尚四十家可大尝往展省会其族而不能序其次也临漳田村之兆乔木古柳郁乎苍苍浩生琡琡生铉铉生圭仕至彰徳总管府经歴葬安阳司空原六子第三曰居仁生涣彰徳公也守磁州有惠政盍氏之先居上党不知几世而迁于临漳自临漳又至安阳两茔之族不知其几人又举上党之族而计之则不可胜计矣临漳吾族也上党亦吾族也举不可胜计之族而泝之则其始一人之身一人之身而至于千万人势也推千万人而至于一人则其为追逺至矣固不可以服尽亲尽论也说者谓追逺者祭尽其诚此可大之能者又曰逺者人之所易忘也而能追之厚之道也以此自为则已之徳厚下民化之其徳亦归于厚此余所望于可大者可大年冨力强致力于是其志可见已故予不敢以常人望之而摭其家乗之要申以追逺之大者为之记以复其请焉后之追逺者将取法于可大矣

　　一真堂记

　　达为良相穷为良医地不同活人一也非其良则杀人亦一也人病不同惟良医为能知其冝故在肤而汗满实而泻虚者补之髙者越之慓悍者为按摩滞痿者为导引寒夺者为炙■〈火芮〉挛痹者为针刺实结者为砭不仁者为醪醴而血气凝泣者又有熨药焉卢扁既逝法多不传行于世者独药与针尔又有趋其简要独事针刺者其言曰药有真伪人有贫冨地有城市田野之殊时有兵荒寜谧之异必药疗人是求三年之艾于一时为此言者明其术亦足疗人视古医道则未备也太师窦先生之未遇也懐其学无所施悯人札瘥针法极其妙施诸治疗莫不即愈兵荒中活人不知其几及见世皇陈三纲五常之道人道旣立相安而并生其为活人又什百千万于针矣天下之言针者一以太师为宗而标榜求售者皆自称门人焉因多病得请归首以询医为事卜居上寿里有牓其门曰医者方自喜幸俄白首儒服携酒来行里门之礼乃老医博文张先生也博文之师教授郑玙子玉者尝馆太师于家真得其传而博文则亲传于子玉者源之正流之不沲故施于用其效可必也家人有病者博文诊之曰此不必药当自愈又曰吾药攻病无病不可用也凡医必出药为攫糈计且曰无病当备吾药可预服也有当病而不药又教以无病不药者乎博文其贤矣人言博文喜用酷烈剂闻而质之乃曰遇其疾即用其剂遇其病而不用其剂则与无病而强之以药者等矣予闻而益贤之有堂扁曰一真请为之说真之为义大矣哉针法得其真则治病不谬诊病识其真则用针不忒制药得其真则施用不悖无所往而不一于真而又始终济之以一心之真则活人之功又岂下于相哉余待罪中书久盖深有愧于博文者也书其实以为记且以识余愧云

　　筠斋记

