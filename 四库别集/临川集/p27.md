<!-- { "loadSidebar": true } -->
　　小雨轻风落楝花，细红如雪点平沙。槿篱竹屋江村路，时见宜城卖酒家。

　　【散策】

　　散策东冈亦已劳，横塘西转有亭皋。絮飞度屋何许柳，花落填沟无数桃。

　　【书静照禅师塔】

　　简老已归黄土陌，渊师今作白头翁。百忧三十馀年事，陈迹山林草野中。

　　【记梦】

　　辛酉九月二十二夜，梦高邮土山道人赴蒋山北集云峰为长老，已而坐化。复出山南兴国寺，与余同卧一榻。探怀出片竹数寸，上绕生丝，属余藏之。余弃弗取，作诗与之。】

　　月入千江体不分，道人非复世间人。钟山南北安禅地，香火他时共两身。

　　【勘会贺兰溪主（贺兰溪，洛京地名。陈绎买地筑居，于邮中问之。）】

　　贺兰溪上几株松，南北东西有几峰。买得住来今几日，寻常谁与坐从容。

　　【书湖阴先生壁二首】

　　茆檐长扫净无苔，花木成畦手自栽。一水护田将绿绕，两山排闼送青来。

　　【二】

　　桑条索漠楝花繁，风敛余香暗度垣。黄鸟数声残午梦，尚疑身属半山园。

　　【过刘全美所居】

　　西崦晴天得强扶，出林知有故人居。数能过我论奇字，当复令公见异书。

　　【书何氏宅壁】

　　有兴提鱼就公煮，此言虽在已三年。皖终负幽人约，空对湖山坐惘然。

　　【题永庆壁有遗墨数行】

　　永庆招提墨数行，岁时风露每凄伤。残骸岂久人间世，故有情钟未可忘。

　　【江宁府园示元度】

　　画船南北水遥通，日暮幅巾篁竹中。行到月台逢翠碧，背人飞过子城东。

　　【金陵郡斋】

　　谈经投老扌弃悠悠，为吏文书了即休。深炷炉烟闭斋阖，卧听檐雨泻高秋。

　　【戏示蒋颍叔】

　　扶衰南陌望长楸，灯火如星满地流。但怪传呼杀风景，岂知禅客夜相投。

　　【游城东示深之德逢】

　　欲牵淮舸共寻源，且踏青青绕杏园。忆我旧时光宅路，依然桑柳映花繁。

　　【丽泽门】

　　丽泽门西日未俄，水明沙净卷纤罗。绿琼洲渚青瑶嶂，付与诗工敢琢磨。

　　【示公佐】

　　残生伤性老耽书，年少东来复起予。各据槁梧同不寐，偶然闻雨落阶除。

　　【示俞秀老二首】

　　不见故人天际舟，小亭残日更回头。缲成白雪三千丈，细草孤云一片愁。

　　【二】

　　君诗何以解人愁，初日红蕖碧水流。未怕元刘妨独步，每思陶谢与同游。

　　【示李时叔二首】

　　知子鸣弦意在山，一官聊复戏人间。能为白下东南尉，藜杖缁巾得往还。

　　【二】

　　千山访我几摧，清坐来看十日留。势利白头何足道，古人倾盖有绸缪。

　　【示宝觉二首】

　　火暖窗明粥一盂，晨兴相对寂无鱼。超然圣寺山林外，别有禅天好净居。

　　【二】

　　重将坏色染衣裙，共卧钟山一坞云。客舍黄粱今始熟，鸟残红柿昔曾分。

　　【仲元女孙】

　　双鬟嬉戏我庭除，争挽新花比绣襦。亲结香缨知不久，汝翁那更镊髭须。

　　【示永庆院秀老】

　　禅房借枕得重欹，陈迹然尚有诗。嗟我与公皆老矣，拂天松柏见栽时。

　　【示王铎主簿】

　　君正忙时我正闲，如何同得到钟山。夷门二十年前事，回首黄尘一梦间。

　　【戏城中故人】

　　城郭山林路半分，君家尘土我家云。莫吹尘土来污我，我自有云持寄君。

　　【戏赠段约之】

　　竹柏相望数十楹，藕花多处复开亭。如何更欲通南埭，割我钟山一半青。

　　【示俞处士】

　　鲁山眉宇人不见，只有歌辞来向东。借问楼前踏于，何如云卧唱松风。

　　【怀张唐公】

　　直谅多为世所排，有怀长向我前开。暮年惆怅谁知此，南陌东阡独往来。

　　【忆金陵三首】

　　覆舟山下龙光寺，玄武湖畔五龙堂。想见旧时游历处，烟云渺渺水茫茫。

　　【二】

　　烟云渺渺水茫茫，缭绕芜城一带长。蒿目黄尘忧世事，追思陈迹故难忘。

　　【三】

　　追思陈迹故难忘，翠木苍藤水一方。闻说精庐今更好，好随残汴理归サ。

　　【离升州作】

　　残菊冥冥风更吹，雨如梅子欲黄时。相看握手总无语，愁满眼前心自知。

　　【望淮口】

　　白烟弥漫接天涯，黯黯长空一道斜。有似钱塘江上望，晚潮初落见平沙。

　　【入瓜步望扬州】

　　落日平林一水边，芜城掩映只苍然。白头追想当年事，幕府青衫最少年。

　　【泊船瓜洲】

　　京口瓜洲一水间，钟山只隔数重山。春风自绿江南岸，明月何时照我还。

　　【重过佘婆冈市】

　　忆我东游未有须，扶衰重此驻肩舆。市中年少今谁在，鲁叟当街六十馀。

　　【秦淮泛舟】

　　强扶衰病牵淮舸，尚怯春风溯午潮。花与新吾如有意，山于何处不相招。

　　【中书即事】

　　投老翻为世网婴，低徊终恐负平生。何时白上冈头路，渡水穿云取次行。

　　【万事】

　　万事黄粱欲熟时，世间谈笑漫追随。鸡虫得失何须算，鹏逍遥各自知。

　　【寄金陵传神者李士云】

　　衰容一见便疑真，李子挥毫故有神。欲去钟山终不忍，谢渠分我死前身。

　　【赠外孙】

　　南山新长凤凰雏，眉目分明画不如。年小从他爱梨栗，长成须读五车书。

　　【东流顿令罢官阻风示文有按风伯奏天阍之语答以四句】

　　令尹犀舟失去期，怃然凭几占文移。劝君慎莫谗风伯，会有开帆破浪时。

　　【杨德逢送米与法云二老作此诗】

　　卢仝不出憎流俗，我卜郊居避俗憎。仝有邻僧来乞米，我今送米乞邻僧。

　　【送黄吉父将赴南康官归金溪三首】

　　柘冈西路白云深，想子东归得重寻。亦见旧时红踯躅，为言春至每伤心。

　　【二】

　　还家一笑即芳辰，好与名山作主人。邂逅五湖乘兴往，相邀锦绣谷中春。

　　【三】

　　岁晚相逢喜且悲，莫占风日恨归迟。我如逆旅当去客，复会有无那得知。 
　

　




　

　
●卷三十
◎律诗（七言绝句）
　　【金陵即事三首】

　　水际柴门一半开，小桥分路入青苔。背人照影无穷柳，隔屋吹香并是梅。

　　【二】

　　结绮临春歌舞地，荒蹊狭巷两三家。东风漫漫吹桃李，非复当时仗外花。

　　【三】

　　昏黑投林晓更惊，背人相唤百般鸣。柴门长闭春风暖，事外还能见鸟情。

　　【乌塘】

　　乌塘渺渺绿平堤，堤上行人各有携。试问春风何处好，辛夷如雪柘冈西。

　　【柘冈】

　　万事纷纷只偶然，老来容易得新年。柘冈西路花如雪，回首春风最可怜。

　　【城北】

　　青青千里乱春袍，宿雨催红出小桃。回首北城无限思，日酣川净野云高。

　　【金陵】

　　金陵陈迹老莓苔，南北游人自往来。最忆春风石城坞，家家桃杏过墙开。

　　【午枕】

　　午枕花前簟欲流，日催红影上帘钩。窥人鸟唤悠梦，隔水山供宛转愁。

　　【州桥】

　　州桥蹋月想山椒，回首哀湍未觉遥。今夜重闻旧呜咽，却看山月话州桥。

　　【观明州图】

　　明州城郭画中传，尚记西亭一舣船。投老心情非复昔，当时山水故依然。

　　【九日赐宴琼林苑作】

　　金明驰道柳参天，投老重来听管弦。饱食太官还惜日，夕阳临水意茫然。

　　【壬子偶题（熙宁五年，东府庭下作盆池，故作。）】

　　黄尘投老倦匆匆，故绕盆池种水红。落日欹眠何所忆，江湖秋梦橹声中。

　　【和张仲通忆钟陵二首】

　　一梦章江已十年，故人重见想皤然。只应两岸当时柳，能到春来尚可怜。

　　【二】

　　逸少池边有一丘，西山南浦惯曾游。残年归去终无乐，闻说章江即泪流。

　　【送和甫至龙安暮归】

　　隐隐西南月一钩，春风落日澹如秋。房栊半掩无人语，鼓角声中始欲愁。

　　【钟山即事】

　　涧水无声绕竹流，竹西花草弄春柔。茅檐相对坐终日，一鸟不鸣山更幽。

　　【南涧楼（在江宁尉司。）】

　　扑扑烟岚绕四阿，物华终恨未能多。故应陡起三千丈，始奈重山复岭何。

　　【京城】

　　三年衣上禁城尘，抚事怊然愧古人。明月沧波秋万顷，扁舟长寄梦中身。

　　【陇东西二首】

　　陇东流水向东流，不肯相随过陇头。只有月明西海上，伴人征戍替人愁。

　　【二】

　　陇西流水向西流，自古相传到此愁。添却征人无限泪，怪来呜咽已千秋。

　　【斜径】

　　斜径偶通南埭路，数家遥对北山岑。草头蛱蝶黄花晚，菱角蜻蜓翠蔓深。

　　【暮春】

　　北山吹雨送残春，南涧朝来绿映人。昨日杏花浑不见，故应随水到江滨。

　　【雨晴】

　　晴明山鸟百般催，不待桃花一半开。雨后绿阴空绕舍，总将春色付莓苔。

　　【日西】

　　日西阶影转梧桐，帘卷青山簟半空。金鸭火销沈水冷，悠悠残梦鸟声中。

　　【禁直】

　　翠木交阴覆两檐，夜天如水碧┟┟。帝城风月看常好，人世悲哀老自添。

　　【御柳】

　　御柳新黄已迸条，宫沟薄冻未全消。人间今日春多少，只看东方北斗杓。”（一作“习习春风拂柳条，御沟春水已冰消。欲知四海春多少，先向天边问斗杓”。）

　　【祥云】

　　冰入春风涨御沟，上林花气欲飞浮。未央屋瓦犹残雪，却为祥云映日流。

　　【题中书壁】

　　夜开金钥诏辞臣，对御抽毫草帝纶。须信朝家重儒术，一时同榜用三人。

　　【禁中春寒】

　　青（一作浮）烟漠漠雨纷纷，水殿西廊北苑门。已著单衣犹禁火，海棠花下怯黄昏。

　　【试院中】

　　少时操笔坐中庭，子墨文章颇自轻。圣世选材终用赋，白头来此试诸生。

　　【学士院燕侍郎画图】

　　六幅生绡四五峰，暮云楼阁有无中。去年今日长干里，遥望钟山与此同。

　　【道旁大松人取以为明】

　　龙甲虬髯不可攀，亭亭千丈荫南山。应嗟无地逃斤斧，岂愿争明爝火间。

　　【见鹦鹉戏作四句】

　　云木何时两翅翻，玉笼金锁只烦冤。真须强学人间语，举世无人解鸟言。

　　【池雁】

　　羽毛摧落向人愁，当食哀鸣似有求。万里衡阳冬欲暖，失身元为稻粱谋。

　　【六年】

　　六年湖海老侵寻，千里归来一寸心。回望国门搔短发，九天宫阙五云深。

