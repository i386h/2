<!-- { "loadSidebar": true } -->
　　
　　山霭参差屋树，江烟灭没风舠；一笑渔鱼得失，危机共在波涛。 
　　
　　晓发仆山驿至丕礼驿四首 
　　
　　草色初看过雨，山光乍见收霞；烟火数椽茆栋，荒篱一树桃花。 
　　
　　摇曳旌旗十里，斑趍甲士三千；著处春风满意，殊方化日回天。 
　　
　　阴晴养花天气，士女游衍风晨；一翻佳人拾翠，满城桃李争春。 
　　
　　冠屦不伦之分，珪璋特达之尊；秉节会成周礼，曳裾归去王门。 
　　
　　市桥道中四首二月一日初 
　　
　　春草气蒸行李，朝花露滴征衣；怅望平原雨湿，欲寻旧路云迷。 
　　
　　树杪鸠鸣雨霁，稻畦秧送风凉；欲采楚襟香草，巳辞越橐难将。 
　　
　　云去竹间露坠，风来草际波生；忽逐黄牛别陇，惊飞白鹭一行。 
　　
　　断桥两涯流水，孤村一带平芜；乡梦初惊唤渡，海怀想见乘桴。 
　　
　　题洗罗江司空画菜 
　　
　　谁能笔底生春？老眼触处皆仁；生意可留此看，无然咬尽菜根。 
　　
　　晓枕偶成六言六首乙未十月四日 
　　
　　正写引年一疏，梦寐中夜思归；心逐南翔宾鴈，插翅不能奋飞。 
　　
　　阳鸟木落南征，欲托阳鸟寄声；先扫烟霞荒径，阳鸟谢予不能。烟霞，洞名。 
　　
　　铁江新筑钓台，长竿待予归来；若出九井之璜，世人无然见猜。铁江，沙堤江也。 
　　
　　欲鞭九龙上天，九龙藏而不云；云龙不期而会，雷雨之动如神。九龙，洞名也。 
　　
　　云谷依稀南亩，乐尧执穗北庄；怅想助耕诸弟，屈指大半云亡。云谷、乐尧，皆山上庄也。 
　　
　　垂虹珊珊从天，流落人间不还；归挹飞泉洗耳，耳畔寂无尘喧。垂虹，乐尧左瀑布泉也。 
　　
　　　 
　　
　　精舍甫成寄怀觉山侍御 
　　
　　讲堂一悟天开，上起亭云高台；台下三千弟子，梦想觉山归来。 
　　
　　泉翁大全文集卷之四十九 
　　
　　文集 
　　
　　门人新兴潘洋校刊 
　　
　　七言古诗 
　　
　　东牧为同年王君坊外舅翁题 
　　
　　牧牛四方亦无著，牧牛东原爱朝暾。西北幽昧不可居，南方离火残牛群。善牧牛者随牛意，牛不能言臆自申。手攀扶叶折牛棰，蹊人之田即鞭之。若然不蹊亦不鞭，此牛与我同无为。丈人牧牛从养性，行往坐卧吾无疑。驯致白牛露迥迥，勿令斗伤扶叶枝。扶桑枝伤亦未恶，扶叶日出无光辉。 
　　
　　我所思三章有序为伯安 
　　
　　　　我所思，为知己也。停云悠然，有触於怀，咨嗟不足，托於长言。 
　　
　　我所思兮在河西，一人独往何人迷？天寒古道行人稀。我若言之天亦悲，江流东去西日微，愿回中天照我私，朝宗日夜无停时。 
　　
　　我所思兮在龙场，何年龙卧今遗芳？潜者勿用用者伤，孔颜当之亦则藏。思君思君白发长，乘彼白云归故乡。 
　　
　　我所思兮阳明麓，空山无人又多木；犬惊春云鸡升屋，泉鸣琴兮山鸟歌。山人负暄□鸣犊，嗟此乐兮乐无殃，我不归来君耻独。 
　　
　　题华山希夷睡图 
　　
　　陈桥数万之扰扰，不供堕驴之一笑。宋家四百之历年，不足开眉之一觉。五龙睡法不可传，虚以待之无所先。一阖一辟皆自然，此辈岂是作梦人？引笻卓地脱笠顶，(天)自有天地为衾枕，何须更费买山钱？落花啼鸟春无穷，欲尽此梦须梦中。 
　　
　　答邕州别驾邓诚之 
　　
　　美人昔别藤江湄，藤江山前云满溪。翳门关外春草萋，王孙王孙归不归？ 
　　
　　送泰州慱何道充 
　　
　　通州广文何道充？和气可挹如春风。四载冷冷振铎声，至今闻者开盲聋。此风传播自扬泰，欲得师者人人同。鹿门文选郑伯兴前在扬州节推知在扬，补之泰州从众公。何君义气更喷薄，生死交情不改矱。安溪钟宗禹倾盖始定交，临死后事以相托。君之高义激秋云，携丧并子同南舶。教子全丧谢九原，略无难色见然诺。嗟嗟世上平生交，临难反眼若不识。临难反眼若不识，闻君之义宁无怍？始知动人自有本，知本可与共圣学。愿君充此恻忆端，优与诸生入圣门。 
　　
　　送望江令余君弦 
　　
　　县名望江吾独邻，大江滚滚来县前。欲挽天瓢汲江水，尽为人间洗怨冤。闻彼疮痍尚民瘼，请君濯热与疗痊。尤溪溪水深几许？润泽百里长涓涓。曾子鲁为尤溪令，有善政。 
　　
　　送浔州别驾陈一之 
　　
　　浔州壬癸吾旧游，大藤峡贼窥城头。忆昔韩公霹雳手，断藤大藤今无有。於今此辈交市货，骄子饱暖虎则饿。明公别驾展骥足，此辈应须窜林麓。从来感格在信恩，潢池赤子皆王民。 
　　
　　赠彭鸣卿下第还五羊 
　　
　　白云山下五羊城，西江山流东海清。毓才有如一彭者，长使老夫双眼青。翩翩宛若两朱鸟，一留瑶阙一沧溟。三年定静养奇翅，会著翀天时一鸣。 
　　
　　赠明卿周君赴衡府伴读名必诚 
　　
　　去年遇君淮水北，今日见君江水南。江淮渺渺波浪阔，道路修阻愁人深。清秋天高一鴈征，公子独曳长裾行。会见王门称乐善，梁园赋雪风冷冷。 
　　
　　送大中丞林石崖巡抚保定诸府提督紫荆诸关名有孚 
　　
　　石崖如心铁如面，霜风凛凛不可犯。化作两畿桃李春，为两棘寺洗冤怨。世传斧钺授天庭，内抚天关外紫荆。旧日春风皆识面，株株桃李近相迎。 
　　
　　送大司成陈琴溪之南雍名寰 
　　
　　忆昔与君尸壁水，东厢南厢只尺耳。嗟予有行君不疑，德业相成同一致。琴溪溪上风冷冷，君归予南旋北征。诗歌钟鼓停夜月，观光庭草待君青。圣人临雍思南国，思得司成司礼乐。谓君德化犹在人，君之南行当不薄。亲承诏旨出明庭，春明门外春花生。花光一路送君行，明年君北还相迎。 
　　
　　贺沉氏二母双寿 
　　
　　沉生情事久未伸，衷曲区区难向人。襁褓命者麟台君，守斋仲父为后昆。本生离怀未离乳，所后鞠之应甚仁。一母生之一母成，爱根天性俱天经。王母孀居七十零，手和熊胆学业精。帝推所自锡恩荣，表与令尹为式矜。许母劬劳裂肺腑，生男不获食男报。但知祖命为尊严，不谓终惭矍相圃。只今垂垂八十龄，私恩耿耿负中抱。秋春之秒双萱秀，寿盏斑衣随左右。三月花红照寿筵，三秋寿域花更妍。二母欢心一子尽，移治移忠皆性分。当今圣明重孝理，两宫并寿因心起。右壬辰十一月望作 
　　
　　走笔赠倪中舍霄癸巳八月 
　　
　　集贤学士开弘文，中书下笔中书君。我看倪君思不群，海鹤低回鸣向人，飘然意气凌青云。过清源遇兵备齐瑞卿索言赠之癸巳九月齐君自昔读中秘，作天子吏居黄门。欲与天子争可否，天门垂翼久未伸。稍从粉署饬兵戎，飞舸邀我清源东。索言相对有何说？清源水照君心胸。玉皇昨命丞神州，虚传羽檄姑淹留。军民一载须借寇，天马安得长凡槽？ 
　　
　　张子部惠予浆水玉石砚，予视之，隐有云气，梅乾双双侵云，月色照耀。走笔歌谢之。癸巳九月十日过吕梁 
　　
　　张君惠我浆水砚，烟水微茫云一片。又如月色照梅稍，但色光芒月不见。一乾两乾於青天，挛拳根著万千年。学文须学石间秀，美在其中人得传。 
　　
　　游嘉善寺题后峒石壁 
　　
　　飞空片片如鸿翼，盈盈僊掌尘凡隔。怪石幽崖鬼所壁，不然亦是雷霆劈。女娲补天炼五色，混沌劳攘谁开辟。七日凿死天亦戚，因思五岳本同根。浑沦直赖回天力，重看宇宙还完全，归去登歌盘古石。家山有名盘古 
　　
　　走笔赠孝子国子学录加博士杨君成章宗道归道州甲午十一月二十三日 
　　
　　杨君孝行世所闻，孝诚直达通高旻。有司奏授录国子，大哉圣明重孝理。始知天人一理同，六堂化育如春□。只今引年拂衣去，天子三留留不住。加之博士表其孝，孝廉足以立世教。系帆白下勤问道，归心如箭行草草。千圣圣学将无同，请君归问无极翁。 
　　
　　送翰目王嘉言考绩之京乙未正月望后 
　　
　　王子桂林一枝秀，文学讵从翰林后。少年折桂秋蟾宫，冲突颇遭月娥怒。帝遣来司南苑花，潜夫书读两三车。朝天一别柳湾去，暮云春树天之涯。 
　　
　　寄惠州太守史使君乙未二月十五日 
　　
　　使君自昔居黄扉，曾在上前争是非。於今去饮惠州水，餐荔亦和东坡诗。黄金台下一见之，罗浮月满相思时。我将决策罗浮去，东道主者非公谁？ 
　　
　　为王舆浦司徒悼何氏夫人 
　　
　　夫人女德冠女伦，余事亦善弹鸣琴。素手翻成鸾凤曲，曲终弦断不见人。世间谁解觅鸾胶？为公肠断续朱弦。 
　　
　　参赞紫岩刘公有旨取回京用行在八月末予以祭告先之渡江作此奉赠 
　　
　　中秋秋高天气清，珠斗倒挂银蟾明。普照妍媸无遁形，圣人建极泰阶平。用意忠厚何含弘？衮衣东归众所荣。留后直向斗边行，予夙骏奔江北征。不得离筵唱渭城，江水千寻不尽情。 
　　
　　天台高寿年兄蔡方伯霞山先生七十华诞 
　　
　　天台之高高万丈，不尽千峰万峰入。天上天上蔽三光，下与五岳而争长。中有哲人神所降，岳伯高节与之抗。伯喈君谟不足让，脱蹝归来五十强。踏遍五岳来高尚，古稀之寿寿无量。寿筵天开与天广，天花为舞鸟为歌。天姥谈谐傍抵掌，尊俎江山供俯仰。金盘露醉逡巡酿，宁馨偷桃未得归，斑衣挂住天曹仗。 
　　
　　赠高都阃君阳还楚 
　　
　　将军非是不好武，将军既武又能文。揖让恂恂如儒人，挥戈辟易万马群。文武一道古所难，乾戈揖让同此身，武惠武穆岂武臣？ 
　　
　　贺魁峰曹先生七十七寿诞诗 
　　
　　九月秋高天气清，云烟飞尽天宇澄。谁家寿筵开广庭？丈人独得金天精。显受天箓葆长生，试问丈人何为者？魁翁坦坦心地平。试问何以为长生？通格三极维性灵。始知天地在平格，天地得之乃清宁；圣王得之当永贞，丈人富寿多男子。燕山五桂皆贤名，震器致身衣豸绣。青衿蓝绶膝边盈，五郎前进五福觥。一家起止为休征，待将人瑞瑞皇明。 
　　
　　赠周君实夫升任思州太守诗有序 
　　
