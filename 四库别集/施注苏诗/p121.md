<!-- { "loadSidebar": true } -->
　　【史记日者传司马季主楚人也卜于长安市本草生铜皆有青盖铜之精华也抱朴子服玉当得璞玉以屑与水服之令人不死北史李预传得餐玉之法乃采访蓝田掘得百枚作屑食之经年有效韩退之诗吾老世味薄又洪涛春天禹穴幽越女一笑三年留旧唐书永徽后以广桂容邕安南皆广府谓之五府节度使名岭南五管又韩退之诗五管徧歴无贤侯王注引荘子谬晋书陶侃字士行尝如厠见一人朱衣介帻敛袂曰君后当为公位至八州都督按先生有诗云八州怜我往来频即纪实也史记邹阳上梁王书众口铄金积毁销骨南史王融矫诏立竟陵王子良太学生魏准鼓成其事及融诛准惧而死举体皆青时以为胆破于良史诗掬水月在手韩退之诗雷惊电激语难闻传灯録司马头陁自湖南来百丈谓之曰老僧欲住沩山可乎对曰沩山竒絶可聚千五百众然非和尚所住百丈云何谓也对云和尚是骨人彼是肉山设居之徒不盈于百矣西京赋光焰烛天庭韩退之诗居然妄推让见谓爇天焰】



　　施注苏诗巻三十六
　　钦定四库全书
　　施注蘓诗巻三十七
　　宋　苏　轼　撰
　　施元之　原注
　　武进邵长蘅　删补
　　诗五十一首
　　【起在惠州洎绍圣丁丑再贬儋耳作】
　　食荔枝二首【并引】
　　惠州太守东堂祠故相陈文惠公堂下有公手植荔枝一株郡人谓之将军树今嵗大熟赏啖之余下逮吏卒其高不可致者纵猿取之
　　丞相祠堂下将军大树旁炎云骈火实瑞露酌天浆烂紫垂先熟高红挂逺扬分甘徧铃下也到黑衣郎【杜子美蜀相诗丞相祠堂何处寻后汉冯异传每所止舎常独屛树下军中号大树将军韩退之游青龙寺诗然云烧树火实骈诗豳风取彼斧斨以伐逺扬注逺枝扬起也汉司马迁传李陵素与士大夫絶甘分少能得人之死力晋王羲之传有一味之甘割而分之不敢专飨羊祜传铃閤之下侍卫不过数十人宣室志张长史质凶屋以居覩黑衣人树上掷瓦见击其弟射杀之乃猿也】
　　罗浮山下四时春卢橘杨梅次第新日啖荔枝三百颗不辞长作岭南人
　　【郑熊番禺杂编余在南中五年每食荔支几与饭相半】
　　和子由盆中石菖蒲忽生九花
　　春荑秋荚两须臾神药人间果有无无鼻何由识薝卜有花今始信菖蒲芳心未饱两蛱蝶寒意知鸣几蟪蛄记取明年十二节小儿休更籋霜防
　　【本草陶隠居补注云真菖蒲叶有脊四月五月亦作小厘花也南史梁武帝母张皇后见之曰见菖蒲花者当富贵因取吞之生武帝本草图经菖蒲亦有一寸十二莭者张籍菖蒲诗石上生菖蒲一本十二节仙人劝我食令我头青面如雪】
　　迁居【并引】
　　吾绍圣元年十月十二日至惠州寓合江楼是月十八日迁于嘉祐寺二年三月十九日复迁于合江楼三年四月二十日复归于嘉祐寺时方卜筑白鹤峰之上新居成庶防其少安乎
　　前年家水东回首夕阳丽去年家水西湿面春雨细东西两无择縁尽我辄逝今年复东徙旧馆聊一憇已买白鹤峯规作终老计长江在北户雪浪舞吾砌青山满墙头防【乌果切】鬌防云髻虽惭抱朴子金鼎陋蝉蜕犹贤栁栁州庙爼荐丹荔吾生本无待俯仰了此世念念自成劫尘尘各有际下观生物息相吹等蚊蚋
　　【刘禹锡诗防鬌云鬟宫様妆古乐府头上阿堕髻音义并同谓髪美貌晋葛洪传所著书言黄白之事缄之金匮自号抱朴子因以名书后忽坐至日中兀然若睡而卒举尸入棺甚轻如空衣世以为尸解得仙云又云上士举形升虚谓之天仙中士游于名山谓之地仙下士先死后蜕谓之尸解仙韩退之罗池庙碑罗池者故刺史栁侯庙也其词曰茘子丹兮蕉黄杂　肴蔬兮进侯堂续仙传丁约谓韦子威曰郎君得道尚隔两尘子威问其故约曰儒谓之世释谓之劫道谓之尘荘子逍遥游野马也尘埃也生物之以息相吹也】
　　两桥诗【并引】
　　恵州之东江谿合流有桥多废壊以小舟渡罗浮道士邓守安始作浮桥以四十舟为二十舫铁锁石矴随水涨落榜曰东新桥州西丰湖上有长桥屡作屡壊栖禅院僧希固筑进两岸为飞楼【一作阁】九间尽用石盐木坚若铁石榜曰西新桥皆以绍圣三年六月毕工作二诗落之
　　东新桥
　　羣鲸贯铁索背负横空霓首摇翻雪江尾揷崩云谿机牙任信缩涨落随髙低辘轳巻巨索青蛟挂长堤奔舟免狂触脱筏防撞挤一桥何足云讙传广东西父老有不识喜笑争攀跻鱼龙亦惊逃雷雹生马蹏嗟此病渉乆公私困留稽奸民食此险出没如凫鹥似卖失船壶如去登楼梯不知百年来防人陨沙泥岂知涛澜上安若堂与闺往来无晨夜醉病休扶携使君饮我言妙割无牛鸡不云二子劳叹我捐腰犀【公自注二士造桥予尝助施犀带】我亦夀使君一言听扶藜常当修未壊勿使后噬脐【鹖子学问篇中流失船一壶千金遯斋闲览壷乃今所谓浮环者凡渡江海必预备浮环以虞风涛覆溺之患其形如环而空中用帛为带挂之项上出两手以按之则浮而不溺可以待救至今浙人呼为壷后汉刘表传表子琦与诸葛亮谋自安之术亮初不对后乃共升髙楼因令去梯语亮云云世説殷浩废后恨简文曰上人着百尺楼上儋梯将去郑审天宝故事杨国忠本张易之子天授中易之恩幸无比每归私第诏令居楼上仍去梯母恐絶嗣乃令女奴骈珠上楼遂生国忠左传荘六年若不早图后君噬脐】
　　西新桥
　　昔桥木千柱挂湖如断霓浮梁陷积淖破板随奔谿笑看逺岸没坐觉孤城低聊因三农隙稍进百歩隄炎州无坚植潦水轻推挤千年谁在者铁柱罗浮西独有石盐木白螘不敢跻似开铜駞峯如凿铁马蹏岌岌类鞭石山川非会稽嗟我乆阁笔不书纸尾鹥萧然无尺棰一构飞空梯百夫下一杙椓此百尺泥【公自注桥柱石磉之下皆有坚木防入泥中丈余谓之顶桩】探囊赖故侯宝钱出金闺【公自注子由之妇史顷入内得赐黄金钱数千以助施】父老喜云集箪壶无空携三日饮不散杀尽西村鸡似闻百嵗前海近湖有犀【公自注桥下旧名鳄湖盖常有鲛鳄之类】那知陵谷变枯渎生茭藜后来勿忘今冬渉水过脐
　　【汉韦成传天雨淖注云淖泥也会稽録秦始皇作石桥欲过海观日出处有神人驱石下海石去不速神輙鞭之流血三齐畧记亦云法帖中有王氏一帖最后大书一鹥字相传此帖之珍所酬至五十余万云尔雅樴谓之杙注橜也】
　　悼朝云【并引】
　　绍圣元年十一月戏作朝云诗三年七月五日朝云病亡于恵州塟之栖禅寺松林中东南直大圣塔予既铭其墓且和前诗以自解朝云始不识字晚忽学书麤有楷法盖尝从泗上比丘尼义冲学佛亦略闻大义且死诵金刚经四句偈而絶【先生于朝云墓前作六如亭盖取经中如梦幻泡影如露亦如电之语】
　　苗而不秀岂其天不使童乌与我驻景恨无千嵗药赠行惟有小乘禅伤心一念偿前债弹指三生断后缘归卧竹根无逺近夜灯勤礼塔中仙
　　【杨子育而不苗者吾家之童乌乎九龄而与我文按此言朝云所生之子干儿未百日而亡也杜子羙少年行共醉终同卧竹根】
　　丙子重九二首
　　三年瘴海上越峤真我家登山作重九蛮菊秋未花惟有黄茅浪堆垅生坳窊蜑酒糵众毒酸甜如棃樝何以侑一樽邻翁餽鼃虵亦复强取醉欢謡杂悲嗟今年吁恶嵗僵仆如乱麻此会我虽健狂风卷朝霞使我如霜月孤光挂天涯西湖不欲住暮树号寒鸦
　　【西湖惠州西湖也朝云墓在湖上】
　　穷途不择友过眼如乱云余子谁复数坐阅两使君共饮去年堂俯看秋水纹此水与此人相追两沄沄老去各休息造物嗟长勤佳哉此令节不惜与子分何以娱我客游鱼在清濆水师三百指铁网欲掩羣获多虽一快买放尤可欣此乐真不朽明年我归耘
　　白鹤新居欲成夜过西邻翟秀才二首
　　林行婆家初闭户翟夫子舎尚留闗连娟缺月黄昏后缥缈新居紫翠间系闷岂无罗带水割愁还有劒铓山【公自注韩退之云水作青罗带山如碧玉篸栁子厚云海上尖峯若剑铓秋来处处割愁肠皆岭南诗也】中原北望无归日邻火村舂自往还
　　瓮间毕卓防偷酒壁后匡衡不防灯待凿平江百尺井要分清署一壶氷佐卿恐是归来鹤次律宁非过去僧他日莫寻王粲宅梦中来往本何曽
　　【晋毕卓盗饮注巳见西京杂记匡衡好读书家贫无油烛乃凿邻壁映光广舆记天寳中宗重阳日猎沙苑有孤鹤飞帝射之中戴箭西南而去益州道观第一院有青城山道士徐佐卿寄寓一日自外持一箭归曰吾行山中为飞矢所加因挂箭于壁书月日且言后年箭主到此付之及宗幸蜀至观见之乃沙苑纵猎之日所射箭也广徳神异记亦云仍云观即明月观房琯字次律前世为僧事再见杜子羙诗应同王粲宅留井砚山前】
　　次韵子由所居六咏
　　堂前种山丹错落马脑盘堂后种秋菊碎金收辟寒草木如有情慰此芳嵗阑幽人正独乐不知行路难【王子年拾遗记魏明帝时昆明国贡金乌常吐金屑如粟此鸟畏霜雪乃起小屋处之名辟寒台宫人争以所吐金为钗饰谓之辟寒金故相嘲曰不得辟寒金那得圣人心酉阳杂俎亦云】
　　诗人故多感花发忆两京石榴有正色玉树真虚名粲粲秋菊花卓为霜中英萸槃照重九缬蘂两鲜明【杜子羙立春诗春日春槃细生菜忽忆两京梅发时汉扬防甘泉赋翠玉树之青葱按子由诗云后庭荏草盛怜尔计兴亡注云矮鸡冠即玉树后庭花故此和章及之】
　　幽居有古意义井分西墙谁言三伏热止须一杯凉先生坐忍渴羣嚣自披猖众散徐酌饮逡廵味尤长【韩退之诗纷纷百家起诡恠相披猖晋阮瞻传瞻常羣行冒热渴甚逆旅有井众人竞趋之瞻独逡廵在后须饮者毕乃进其夷退无竞如此】
　　先生饭土塯无物与刘叉何以娯醉客时齅砌下花井水分西邻竹隂借东家萧然行脚僧一身寄天涯【史记秦始皇纪二世曰吾闻之韩子曰尧舜采椽不刮茅茨不剪饭土防啜土虽监门之养不觳于此唐韩愈传刘义持愈数斤金去再见】
　　东斋手种柏今复防尺长知有桓司马榛茅为遮藏近闻南台松新枝出余僵年来此懐抱岂复【一作敢】惊凡亡【史记孔子适宋与弟子习礼大树下宋桓司马魋欲杀孔子拔其树孔子遂去凡亡出荘子田子方篇详见二十二巻王仲父哀辞注】
　　新居巳覆瓦无复风雨忧桤栽与笼竹小诗亦可求尚欲烦贰师刺山出飞流应须凿百尺两绠载一牛【杜子羙堂成诗桤林碍日吟风叶笼竹和烟滴露梢又有与何十少府觅桤栽从韦二明府觅绵竹诗后汉耿恭传匈奴拥絶涧水恭于城中穿井十五丈不得水恭叹曰昔贰师将军拔佩刀刺山飞泉涌出乃整衣服向井拜有顷水泉犇出】
　　吴子野絶粒不睡过作诗戏之芝上人陆道士皆和予亦次其韵
　　聊为不死五通仙终了无生一大缘独鹤有声知半夜老蚕不食巳三眠怜君觧比人间梦【公自注芝有梦斋子由作铭】许我时逃醉后禅会与江山成故事不妨诗酒乐新年【华严经宝轮妙荘严世界有佛名功徳海光明轮于彼时为五通仙现大神通六万诸仙前后围绕圆觉经心悟实相具无生忍杜子羙饮中八仙歌苏晋长斋绣佛前醉中往往爱逃禅】
