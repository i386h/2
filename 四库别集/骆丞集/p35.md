<!-- { "loadSidebar": true } -->
　　【龙镜逸照见闺情篇秦西注咸阳秦之县名云云周礼鳬氏作钟汉武时长乐宫钟无故自鸣东方朔曰此必有铜山崩者果然陆机文赋于是沈辞拂説若逰鱼含钩而出重渊之深浮藻聮翩若翰鸟婴缴而队层云之峻鼇壑海也见兖州崔长史启谢灵运祖徳诗逹人贵自我髙情属天云昆岑昆仑之峯也庄子天下篇惠施麻物之意曰黄马骊牛三司马注云牛马本二而以为三曰牛曰马曰牛马形之三也曰黄曰骊曰黄骊色之三也曰黄马曰骊牛曰黄马骊牛形色为三也故曰一为言为一三为言为三也此皆述其舛驳之词以见其徒辨而无理也晋荀鸣鹤陆士龙二人未相识张华以其并大才谓曰今日相见可勿作常语陆举首曰云间陆士龙荀荅曰日下荀鸣鹤陆曰既开青云见白雉何不张弓挟汝矢张曰荀何迟荀曰本谓云龙骙骙今乃山鹿野麋兽微弩强是以发迟一座抚掌扬雄作甘泉赋梦吐白凤邹龙即邹奭也见陁山寺诗雕谈注】
　　故佐铜章于疆渚侧扇文鳐之风戒墨绶于铜郊讃诱祥鸾之化挥单父弼清韵于嵇琴化洽中牟翊驯翠于潘雉加以延宾置驿接士轼庐采拔蒭薇速钦贤于司马提奬幽滞駃取俊于淳于
　　【印文曰章铜章见上篇垂银注梁简文晩春诗水冻文鳐聚山瞑雅乌飞山海经曰秦器之山水出焉是为鳐鱼状如鲤鱼身而鸟翊苍文白首赤喙常行西海而逰东海夜飞而行曹植七启脍西海之飞鳞即文鳐也左思吴都赋精卫防石而遇缴文鳐夜飞而触纶墨绶见上篇结绶注铜郊疑是桐郊陈頵遗王导书拔卓茂于密县显朱邑于桐乡邑少为桐乡啬夫亷平不苛以爱利为行未尝笞辱人存问孤老吏民爱敬之迁守北海以治行第一入为大司农若作铜字上句才铜章不应又一铜字瑞鸾见伤祝阿王明府诗又杨仲昌为孝义令鸾降庭木又晋荀藐令榆次为政以徳而民懐之时有凤凰集其境武帝下诏褒美之云就之如日月敬之如神明爱之如父母乐之如时雨挥单父见韦明府宅宴诗雅琴注晋顾恺之博学有才气尝为筝赋谓人曰吾赋足任嵇康琴范晔下狱为诗曰虽无嵇生琴庶同夏侯色注康尝逰洛西暮宿华阳亭引琴而弹夜分忽有客诣之与康共谈音律词致清辨因索琴弹之为广陵散声调絶伦遂以授康誓不传人及钟防譛康与吕安皆欲助母邱俭司马昭命收之临刑顾视日景索琴弹之曰广陵散于今絶矣中牟亦见上篇潘岳有射雉赋故云潘雉延宾置驿见和孙长史诗魏文侯以卜子夏田子方为师每过叚干木之庐必式司马迁腐刑后为中书令尊宠任职故人益州刺史任安与书责以进贤之义迁报曰辱赐书教以顺于接物推贤进士为务意气勤恳若望仆不相师而用流俗人之言仆非敢如此也云云驺忌见齐威王三月受相印淳于髠见之曰善説哉髠愿陈愚志忌曰谨受教髠曰得全全昌失全全亡忌曰谨受令请谨毋离前髠曰狶膏棘轴所以为滑也然而不能运方穿忌曰谨受令请谨事左右髠曰弓胶斮干所以为合也然而不能傅疏罅忌曰谨受令请自附于万民髠曰狐裘虽敝不可补以黄狗之皮忌曰谨受令请择君子毋杂小人髠曰大车不较不能载其常琴瑟不较不能成五音髠曰谨受令请谨修法律而督奸吏髠説毕趋出至门面其仆曰是人者吾语之微言五其应我若响之应声是必封不久矣居期年封下邳号成侯取俊字见荡子从军篇此言取其贤也西征赋辱十城之虚售奄咸阳以取隽指相如奉璧事战国防淳于髠一日荐七人见伤祝阿王明府篇千里注】
　　【某】瓮牖轻生席门贱品幸以叅名比屋悦康衢以自娱预迹耦耕欣日出而知作又以家传素业弋书林而骋志少奉庭闱践文囿以渔魂至于白简青箱颇测探其奥防竹书石记亦幽求其防原虽未能呌彻帝阍声驰宰府而颇见推里闬誉浃乡闾
　　【瓮牖见太常伯启史记陈平家贫负郭穷巷以弊席为门然门外多长者车比屋见髙四篇康衢见廉使启帝力注耦耕本论语文选序厯观文囿泛览词林未尝不心逰目想移晷忘倦范晔乐逰应诏诗轩驾时未肃文囿降照临白简以白纸书简青箱以青为套也竹书见寄东台诗汲冢注又晋武帝时有人于嵩山下得竹简一枚上两行蝌斗书传以相示莫知者张华以问束晳对曰此汉明帝显节陵中防文也按验果然吴王伐石治宫室于各宫之中得紫文金简之书不能读使问孔子而欺之曰闲居有赤雀防书以置殿上不知其义故逺咨呈孔子曰此乃灵宝之方长生之法禹之所服隠在水邦年齐天地朝于紫庭者也禹将仙化封之名山石函之中今乃赤雀防之殆天授也又左思吴都赋鸟防篆素玉牒石记呌帝阍见封禅表】
　　方今银箭纒秋金壶应节吮墨翘足期造迹于一枝味道弹冠望横经于重席不量庸昧窃冀扬庭
　　【银箭见久戍边城篇金壶即铜壶也所以盛水翘足见崔长史启一枝见秋蝉诗弹冠见简梁大官诗横经执经横于前以问难也后汉戴凭善解经明帝临讲令夺讲官不通者席以益通者凭遂重坐五十余席扬庭见崔长史启】
　　伏乞恩波暂垂回盻倘使陈留逸调下探柯亭之篠防稽隂徳傍眷余溪之蔡则逥眸之报不独着于前龟清亮之音谁専称于往笛虽沧溟逺量敢不愧于牛涔而嵩岱洪恩终懵酬于蚁蛭轻喧视听忧詟惟深猥凟阶庭兢惶交集
　　【陈留地名春秋时属郑后为陈所并故曰陈留秦始置陈留县汉为郡晋末郡县皆废隋初复置属宋州后属梁郡唐初属杞州又改属汴州五代属开封府宋金元仍旧今因之蔡邕陈留人柯亭事见太常伯启蔡大龟也余溪事见崔长史启左龟隂注晋书鱼豢议曰徒恨处牛蹄之涔又无彭祖之年无縁托景风以泛逰载腰袅以遐观但劳眺乎三辰而飞思于八荒耳又晋书鲁徽言赵染当败染杀徽刘曜曰蹄涔不容尺鲤染之谓也丹铅总録曰涔湛义皆同古字通用淮南子旱云烟火涔云波水又曰国有九年之畜虽涔旱灾害之殃免困穷流亡也又曰涔水不能生鱼鼈注涔水行潦也董昭之过江见蚁罥短楼救之后系狱蚁领羣蚁穴狱昭之遂得免詟畏服也汉武遣使告匈奴曰南越王头已悬汉北阙矣单于能战天子自将待边不能亟来臣服何至伏苦寒之地为匈奴詟】
　　上梁明府启
　　昔者闻歌薛邑赏弹铗于冯驩伫驾夷门揖抱闗于侯子岂惟成风之斵妙思通神流水之清音入听况夫志合者蓬心可采情谐者兰味宁忘
　　【弹铗见寒夜独坐诗夷门见张司马启成风流水俱见髙四篇蓬心见发诸暨诗兰味见灵泉颂】
　　伏惟公仪天耸搆层基控射牛之峯浸地开源惊涛疏钓鼇之浦至夫封侯庙食掩金许以霞搴三主八公罩袁扬而岳立于是功超振鹭位典烹鲜水镜澄澜照翔鸾之舞影吟琴动操叶驯雉之雅音既而盛徳有邻佐皇华而抚俗君子不器扈輶轩以观风
　　【射牛见萤火赋剑影注钓鼇见崔长史鼇潭注汉梁竦自负其才郁郁不得志尝登髙逺望叹息言曰大丈夫居世生当封侯死当庙食如其不然闲居可以养志诗书足以自娱州郡之职徒劳人耳金日防见李少常启许广汉宣帝许后之父封昌成君霍氏诛始亲幸用事封其子弟为侯三主袁扬见张司马启梁窦注周灭商封微子于宋封禹后于杞及其来助祭作诗美之曰振鹭于飞于彼西雝我客戾止亦有斯容老子居位篇治大国若烹小鲜注烹小鱼不敢挠恐其麋也水镜见太常伯启翔鸾舞影见伤祝阿王明府诗驯雉见韦明府宅宴诗皇华见廉使启周礼歳遣輶轩使者求异代方言还奏籍之藏于秘室张协七命语不传于輶轩地不被乎正朔陆机辨亡论輶轩骋于南风冲息于朔野顔延年赭白马赋飞輶轩以戒道环彀骑而清路吴都赋輶轩蓼扰彀骑炜煌谢瞻诗榜人理行舻輶轩命归仆注輶轩轻车也礼王制篇命太师陈诗以观民风】
　　【某】蒲石橘迁声乡蓬转不叶十室无专一经攀骥逸而无由仰鹏飞而自失
　　【橘迁见发诸暨诗声乡见之问篇秦声注蓬转见泊河曲诗十室本论语一经见髙四篇籯金注攀骥犹附骥也魏书附龙攀骥鹏飞见萤火赋抟扶注】
　　公顾盻成饰咳唾为恩庶微润于江波冀末光于邻烛使幽禽迁木侣丹山于帝梧鸣石在川应黄钟于仙管敢布心也讵能望焉
　　【顾盻见兖州启咳唾见崔长史启晋文公为公子出亡过楚楚子飨之曰公子若返晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君余见封禅表三舍注邻烛见萤火赋余光注凤凰鸣矣于彼髙冈梧桐生矣于彼朝阳韩诗外传黄帝服黄衣带黄绅戴黄冕斋于中宫凤乃蔽日而至黄帝降于东阶西向再拜稽首皇天降祉不敢不承命凤乃止帝东园集帝梧桐食帝竹实没身不去陈张得正诗丹山下威凤来集帝梧中丹山见祝阿王明府序丹穴注鸣石在川见萤火赋吴石注山海经长石之山洪水出焉山多鸣石在今梧州府陆川县黄钟阳律之一见春霁早行书】
　　书
　　上吏部裴侍郎书
　　武功县主簿骆宾王谨再拜书上裴公执事易曰书不尽言言不尽意然则理存乎象非书无以达其微词隠乎情非言无以荃其防
　　【易四句并荃字俱见赠髙四序】
　　仆诚鄙人也颇览前事每读古书髙堂九仞曾参负北向之悲积粟万钟季路起南逰之叹未尝不废书辍巻流涕沾襟何者情蓄于中事符则感形潜于内迹应斯通是布腹心罄沥肝胆庶文雅含之量矜小人悃款之诚唯君侯察焉
　　【北向之悲见灵泉颂南逰见廉使启负米注】
　　【某】一艺罕称十年不调进寡金张之援退无毛薛之逰亦何尝献防干时髙谈王伯衒材扬巳厯抵公卿不汲汲于荣名不戚戚于卑位养亲之故也岂谋身之道哉不图君侯忽垂过听之恩任以书记之事儗人则多惭阮瑀入幕则髙谢郗超
　　【邓禹有子十三人各守一艺教养子孙为后世法十年不调见帝京篇金张二句见李少常启扬雄自叙为人简易佚宕黙而好湛深之思清浄无为少嗜欲不汲汲于富贵不戚戚于贫贱不脩廉隅以邀名无担石之储宴如也魏书阮瑀陈留人字元瑜受学于蔡邕建安中都防曹洪欲使掌书记不屈太祖闻名辟之不应见迫乃逃入山中太祖焚山得之时对客怒不与语使就伎人列瑀善解音能鼓琴遂抚而歌因造曲曰奕奕天门开大魏应期运青盖九州巡在东西人怨士为知巳死女为悦者玩恩义茍敷畅他人焉能乱为曲既捷音声殊妙当时冠坐太祖大悦后为司空籍其子也郗超鉴之孙父愔忠于王室桓温懐不轨欲立伯王之基超为之谋主谢安与王坦之尝诣温论事温令超卧帐中听之风动帐开安笑曰郗生可谓入幕之宾也】
　　昔聂政荆轲刺客之流也田光豫让烈士之分也咸以势利相倾意气相许尚且捐躯燕赵甘死齐韩今君侯无知于下官见接以国士正当陪麾后殿奉节前驱贾余勇以求荣效轻生而令施而顾逡巡于成命踌躇于从事者
