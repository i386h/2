<!-- { "loadSidebar": true } -->
　　甘泉子复於改斋王子曰：「夫道无内无外，内外一道也；心无动静，动静一心也。故知动静之皆心，则内外一；内外一，又何往而非道？合内外，混动静，则澄然无事。无事而后能止，能止则德也、业也，合同而兼得矣。」 
　　
　　甘泉子曰：「夫人之有心，莫不有知觉矣。有知觉，不能不动而为情矣。外物触其情而交焉，则不能不流，流而不息，莫知所止，不能反躬，天理灭矣。故终日读书作文，酬应万变，而吾有主焉。故能不因物有迁，非置其身心於无物之地，而后能定静也。夫苦热而求凉者，则有时而热矣。病渴而思沃者，则有时而渴矣。恶动以求静者，则有时而动矣。何者？动系於念，不系於事也。知此斯可以语性矣。故曰：『性之德也，合内外之道也。』」 
　　
　　或问曰：「德性举业，内外之事也，於何事内？於何事外？」甘泉子曰：「噫！若子所谓支离之说也。」曰：「曷为支离？」曰：「夫所谓支离者，二之之谓也，非徒逐外而忘内，谓之支离也；是内而非外者，亦谓之支离也，过犹不及耳。必体用一原，显微无间，一以贯之，斯可以免也夫。故率天下於支离之归，必自子之言矣。」 
　　
　　甘泉子复杨生士德曰：「虚内事外、忘己逐物之患非他也，病在内与外、己与物二之也，是之谓二本也。故己物两得，内外一致，夫然后德业合。学而至於德业合焉，则几矣。」 
　　
　　甘泉子有复於海涯陈子曰：「所举古人之语，取其一皆足以入道，惟执事敬其至要矣。执事敬则德业两得，此所谓合内外之道也，此所谓一本者也。其或偏则内焉，或偏则外焉，未之尽知耳。」 
　　
　　甘泉子语邓生君恪曰：「夫主敬则众善归焉。勿忘勿助，敬之谓也。故曰：『敬者，德之聚也。』此精一之功也。若夫今之集义者，於事事而集之，无乃义袭焉尔。此内外之辩也。然而能主敬则事事不能外矣，而况於为举业者乎？」 
　　
　　黄生孟善问曰：「淑也始以举业之妨於涵养也，何以使吾心之洒然也乎？请明以教我。」甘泉子曰：「夫淑也，尔亦犹乎惑矣！既曰『不图今日复见大同之教，一举而两得也』，又曰『诵读不胜其倦』，是未能於读书习业之中，合一同功而涵养之矣。涵养习业非二事也，但尔心生焉，故若为二耳。习之之久，斯合一矣，夫何二？」 
　　
　　黄生孟善曰：「动与静戾，犹患酬应、读书、作文之为病也，若之何？」甘泉子曰：「而於体认天理未之至耳。夫体认而有得焉，斯动静一体，而酬应、读书、作文莫非洒然矣。」 
　　
　　黄生问：「知识未广，犹藉乎书也，如之何？」甘泉子曰：「如其然！如其然！孰能舍诸？孰或溺诸？昔者傅说之告高宗也：『学於古训。』夫学之亦必有道矣，孰能舍诸？孰或溺诸？」黄生曰：「淑也闻体认内外合一之说，不复他求之矣。」曰：「是欲舍书册而求体认也乎！」问曰：「然则如之何则可？」曰：「读书之时，以我体认，是亦合一而已矣。」 
　　
　　甘泉子谓刘生相曰：「子以今之学者，各就其偏而为之，其中时病矣！夫圣人之道，大中也；圣人之教，救偏者也。学莫贵乎各去其偏，自至乎中而止尔。譬之适中都者，南方之人，自南驰矣；北方之人，自北驰矣；西方、东方之人，自东西其驰矣。是之谓背驰，其能至中都乎？否也。今之学者，其病类此，故穷年卒岁，惟成就其偏而已。造之逾深，去之逾远。方且自是，而不以问於知方之人，可乎？抑又有一焉，南方之人，知北向中都矣；北方之人，知南向中都矣；东方、西方之人，亦知西东其向，志於中都矣；乃不以问於知道之人，不任王良、三老，乃号於人曰：『吾已知之矣！吾已知之矣！』诘之，则曰：『吾尝读舆图而知之矣。』及迷方多岐而不悟，与背驰者一耳。今之读书而不讲学者，其病又类此夫！学之不讲，圣人犹忧，况下者乎？」 
　　
　　甘泉子谓郑子启范曰：「夫以虚无支离为道，皆非也。道不远人，又安得虚无？何有支离？夫至虚者心也，非性之体也。性无虚实，何有灵耀？心具生理，故谓之性；性触而发，故谓之情；发而中正，故谓之道，否则伪矣。道也者，中正之理也。其情发於人伦日用，不失其中正焉，则道矣。故中正而天下理得矣。心性之失也，情流之也；情非流也，失其中正故流。惟君子立其中正，故情不流；情不流，故性不凿；性不凿，故虚实之体全焉。故待夜气而见，则旦昼必不然矣；旦昼不然，则间断多矣。君子之学，莫若自强而不息，终食而不违，故旦昼皆夜气也。孟子曰『勿忘、勿助』，其间则中正处也，此正情复性之道也。於乎郑子！其益深体认，勿支离於文艺，其斯合一之道乎！」 
　　
　　甘泉子谓徐子曰：「学者之病，吾知之矣。在二三其致矣乎！时而静坐焉，自静坐也；时而读书焉，自读书也；时而应酬焉，又自应酬也。如人之身血气不通，安能有生？若是者其敬之未力与！是故於内外也，二而离之。合一之要，其惟执事敬乎！独处也、读书也、酬应也，无非此心一以贯之，内外上下莫非此理，更有何事？此开物成务之学异佛老之流也。」 
　　
　　甘泉子谓周道通曰：「於乎！习蔽之深矣。后世儒者无怪乎见道之不明也已。寻行而数墨，如蚕之在茧，作丝愈多则自蔽愈深，弊弊焉死而后已，不见天地四方之为大。噫！可哀也已。」 
　　
　　潘生子嘉问：「读书於存心何如？」曰：「正心而后我立，以我读之，心斯存也，是故天之聪明可以开发矣。」 
　　
　　古训凡十六章 
　　
　　问：「心存矣，何庸乎读诵？」曰：「学於古训，所以发明乎此心者也，涵养乎此心者也。孔子曰：『信而好古』，曰『好古敏求』，然则彼皆非与？」 
　　
　　潘生问德举二业之同异。曰：「奚而不同也？吾易尔志也，非易尔业也。志本也，业末也，本末一以贯之，其合一之道乎！」 
　　
　　潘生子嘉问：「举业於进德有累乎？」曰：「理无二也，奚其累？累之者，利为之主也。学於古训，明诸心性，存养之久而根深焉，花实茂矣。於举业也何有？」曰：「未达。」曰：「举业也者，花实之类也，在培其根，本末一贯也。若夫利钝之计焉，躁心生矣。非徒无益而反害之也。」 
　　
　　黄生纶问作文。曰：「在善思而已矣。思也者，本末之贯也。如浚泉焉，始而浊，少而澄焉，愈汲而愈清矣。」曰：「或有累於本体，如之何？」曰：「毋汩尔思，毋挠诸本体。澄心体会，意立理充而辞出矣。旋而思焉，旋而笔焉，於辞章之学亦未也，矧载道乎？」 
　　
　　余生胤绪问：「读书心不累於书，作文心不累於文，不求胜於人，然而未之能也，奈何？」甘泉子曰：「绪也，汝庶知其几矣乎？汝庶知其过矣乎？累之与胜，充此一念，天理灭矣。」曰：「然则如之何则可？」曰：「汝於时读书焉，澄心体认而有契，则可以不忘矣。於时作文焉，由中发挥，则可以能达矣。其於剽窃者，不亦远乎！世之学者之於读书、作文也。则先有胜人之心焉，先有射利之心焉，闻此说者或骇而不信，反以不达。噫！惑也甚矣。」 
　　
　　管生登问曰：「於读书而心累焉，惑也。於作文而心累焉，惑也。惟读书也，以开明此心。作文也，以发挥此心。字字而由心焉，句句而由心焉，皆与之应。夫然，则书也必精，文也必实，而心愈明。其为益也孰大焉！」先生曰：「然子朱子有云：『开发聪明。』其得读书之宗指矣。」 
　　
　　门人有问文之道。甘泉子语之曰：「人之有事於文也，不[可]得一意而辄书之，不可得一句而辄书之，若是乎其陋矣。惟澄心以凝思焉，思之思之，斯其发也，沛乎其不可遏矣。」 
　　
　　甘泉子语学子曰：「尔知读书之道乎？」曰：「未也。」曰：「在调习此心而已矣。」或曰：「何居？」曰：「调习此心，在勿忘勿助之间[而已。] 
　　
　　「何谓忘？」曰：「面於书而心於他，是之谓忘。」曰：「何谓助？」曰：「溺於书而丧其本，是之谓助。惟能调习其心，於□□[之间]而不失，久将自得矣。」 
　　
　　[谢生]禧问读书之益。甘泉子曰：「学於古训，自傅说以来孰能废之？然而天下之善读书者寡矣。易曰：『多识前言往行以畜其德。』识，其知也，所以开发其聪明也。周子曰：『圣贤之训，入乎耳，感乎心。』所以扩其知也。若夫从事事而记焉，则今之从事口耳者与！是故古昔圣贤之经书礼乐也，皆所以培养乎此也。夫然后能开发其知识，感通其义理。夫非由外得之也，我固有之也，藉是焉以开发感通之耳。昔舜居深山，及闻人善言，见人善行，若决江河，沛然莫之能御者，其感应之速者，何也？以此心固有之也。」 
　　
　　或问心性情之别。甘泉子曰：「学在切问而近思。」又问：「於何切近？」曰：「汝之切近，在存天理焉耳。终食於是，造次颠沛於是，如是而涵养焉，自见之矣。否则虽毫分缕析，□梦而已矣。」 
　　
　　或问：「於书之载古人言行，学而为之，其亦学也乎？」甘泉子曰：「否，非读书之善者也。必由心而体会之，立其本体。本体立则事皆天理，虽不求合於古人，而自合矣。舍此而外[求焉]以效[法]之，则[事]理之应无穷，而古人之[迹有限]，抑见其困也已。是故学之於书也，取其培养此心而已，诵读之时，此心洞然，如镜照物，不引之於书册焉，可也。否则习矣而不察，安能见道？」 
　　
　　甘泉子授黄生纶以书，谓之曰：「尔之於斯文也，宜善[体]诸！勿之有所偏靠焉，自根本而立之，惟藉此以浇灌焉耳。」 
　　
　　郑子请学，甘泉子曰：「默而思之，敬以存之，其庶矣乎。」曰：「尔学何学矣？」曰：「求寡欲而未能也。」曰：「尔之云欲者，何如？」曰：「利。」曰：「匪直利欲之为欲焉耳，心有所偏滞焉，亦谓之欲也。今夫读书非不为善事也，作文非不为善事也，过用其心，失其中正焉，皆欲而已。」 
　　
