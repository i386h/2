<!-- { "loadSidebar": true } -->
　　前汉各日，後汉亦不共辰，魏晋故事，不辨异同，宋立明堂，唯据自郊徂宫之义，未达祀天旅帝之旨。何者？郊坛旅天，甫自诘朝，还祀明堂，便在日昃，虽致祭有由，而烦黩斯甚，异日之议，於理为弘。《春秋感精符》云：「王者父母地。」则北郊之祀，应在明堂之先。汉、魏北郊，亦皆亲奉，晋泰宁有诏，未及遵遂。咸和八年，甫得营缮，太常顾和秉议亲奉。康皇之世，已经遵用。宋氏因循，未遑厘革。今宜亲祠北郊，明年正月上辛祠昊天，次辛瘗后土，後辛祀明堂，御并亲奉。车服之仪，率遵汉制。南郊大驾，北郊明堂，降为法驾。衮冕之服，诸祠咸用。（《南齐书·礼志》上。永明二年，尚书令王俭议。）
　　◇释奠释菜议
　　《周礼》：「春入学，舍菜合舞。」《记》云：「始教，皮弁祭菜，示敬道也。」又云：「始入学，必释奠先圣先师。」中朝以来，释菜礼废，今之所行，释奠而已。金石俎豆，皆无明文。方之七庙则轻，比之五祀则重。陆纳、车胤谓宣尼庙宜依亭侯之爵；范甯欲依周公之庙，用王者仪，范宣谓当其为师则不臣之，释奠日，宜备帝王礼乐。此则车、陆失於过轻，二范又伤於太重。喻希云：「若至王者自设礼乐，则肆赏於至敬之所；若欲嘉美先师，则所（《通典》作「则须所」。）况非备。」寻其（《通典》作「细寻」。）此说，守附情理。皇朝屈尊弘教，待以师资，引同上公，即事惟允。元嘉立学，裴松之议应舞六佾，以郊乐未具，故权奏登歌。今金石已备，宜设轩县之乐，六佾之舞，牲牢器用，悉依上公。（《南齐书·礼志》上。永明三年，尚书令王俭议。又见《通典》五十三。）
　　◇皇孙南郡王冠议
　　皇孙冠事，历代所无，礼虽有嫡子，无嫡孙，然而地居正体，下及五世。今南郡王体自储晖，实惟国裔，元服之典，宜异列蕃。案《士冠礼》：「主人玄冠朝服，宾加其冠，赞者结缨。」郑玄云：「主人，冠者之父兄也。」寻其言及父兄，则明祖在，父不为主也。《大戴礼记·公冠篇》云：「公冠自为主，四加玄冕，以卿为宾。」此则继体之君及帝之庶子，不得称子者也。《小戴礼记·冠义》云：「冠於阼，以著代也。醮於客位，三加弥尊，加有成也。」注称「嫡子冠於阼，庶子冠於房」。《记》又云：「古者重冠，故行之於庙，所以自卑而尊先祖也。」据此而言，弥与郑注《仪礼》相会。是故中朝以来，太子冠则皇帝临轩，司徒加冠，光禄赞冠。诸王则郎中加冠，中尉赞冠。今同於储皇则重，依於诸王则轻。又《春秋》之义，「不以父命辞王父命」，《礼》「父在斯为子，君在斯为臣」，皇太子居臣子之节，无专用之道。南郡虽处蕃国，非支庶之列，宜禀天朝之命，微申冠阼之礼。晋武帝诏称汉、魏遣使冠诸王，非古正典。此盖谓庶子封王，合依公冠自主之义，至於国之长孙，遣使惟允。宜使太常持节加冠，大鸿胪为赞，醮酒之仪，亦归二卿，祝醮之辞，附准经记，别更撰立，不依蕃国常体。国官陪位拜贺，自依旧章。其日内外二品清官以上，诣止车集贺，并诣东宫南门通笺。别日上礼，宫臣亦诣门称贺，如上台之仪。既冠之後，克日谒庙，以弘尊祖之义。此既大典，宜通关八座丞郎，并下二学详议。（《南齐书·礼志》上。永明五年，有司奏南郡王昭业冠，求仪注未有前准。尚书令王俭议。又见《通典》五十六。）
　　◇江学不宜继逊启
　　礼无後小宗之文，近世缘情，皆由父祖之命，未有既孤之後，出继宗族也。虽复臣子一揆，而义非天属。江忠简胤嗣所寄，唯学一人，傍无眷属。学宜还本。若不欲江逊绝後，可以学小儿继逊为孙。（《南齐书·江学传》。初，宋明帝敕学出继从叔逊，为从祖淳後，於是仆射王俭启。）
　　◇谏省南豫州启
　　愚意政以江西连接汝、颖，土旷民希，匈奴越逸，唯以寿春为阻。若使州任得才，虏动要有声闻，豫设防御，此则不俟南豫。假令或虑一失，丑羯之来，声不先闻，胡马倏至，寿阳婴城固守，不能断其路，朝廷遣军历阳，己当不得先机。戎车初戒，每事草创，孰与方镇常居，军府素正。临时配助，所益实少。安不忘危，古之善政。所以江左屡分南豫，意亦可求。如闻西豫力役尚复粗可，今得南谯等郡，民户益薄，於其实益，复何足云。（《南齐书·州郡志》上。建元二年。）
　　◇立春在郊无烦迁日启
　　案《礼记·郊特牲》云：「郊之祭也，迎长日之至也，大报天而主日也。」《易说》「三王之郊，一用夏正」，卢植云：「夏正在冬至後，《传》曰启蛰而郊，此之谓也。」然则圜丘与郊各自行，不相害也。郑玄云：「建寅之月，昼夜分而日长矣。」王肃曰：「周以冬祭天於圜丘，以正月又祭天以祈谷。」《祭法》称「燔柴太坛」，则圜丘也。《春秋传》云「启蛰而郊」，则祈谷也。谨寻《礼》、《传》二文，各有其义，卢、王两说，有若合符。中朝省二丘以并二郊，即今之郊礼，义在报天，事兼祈谷，既不全以祈农，何必俟夫启蛰。史官惟见《传》义，未达《礼》旨。又寻景平元年正月三日辛丑南郊，其月十一日立春，元嘉十六年正月六日辛未南郊，其月八日立春，此复是近世明例，不以先郊後春为嫌。若或以元日合朔为碍者，则晋成帝咸康元年正月一日加元服，二日亲祠南郊，元服之重，百僚备列，虽在致斋，行之不疑。今斋内合朔，此即前准。若圣心过恭，宁在严，合朔之日，散官备防，非预斋之限者，於止车门外别立幔省，若日色有异，则列於省前，望实为允，窃谓无烦迁日。（《南齐书·礼志》上。永明元年当南郊，而立春在郊後，世祖欲迁郊，尚书令王俭启。又略见《通典》四十二。）
　　◇与豫章王嶷笺
　　旧楚萧条，仍岁多故，荒民散亡，（《南史》作「政荒人散」。）实须缉理。公临莅甫尔，英风惟穆，江、汉来苏，八州慕义。自庾亮以来，荆楚无复如此美政。古人期月有成，而公旬日致治，岂不休哉！（《南齐书·豫章王嶷传》。建元元年，迁扬州刺史，封豫章郡王，仆射王俭笺。又《南史》四十二以此书在齐未受禅时。）
　　◇答陆澄书
　　《易》体微远，实贯群籍，施、孟异闻，周、韩殊旨，岂可专据小王，便为该备？依旧存郑，高同来说。元凯注《传》，超迈前儒，若不列学官，其可废矣。贾氏注《经》，世所罕习，《谷梁》小书，无俟两注，存麋略范，率由旧式。凡此诸义，并同雅论。疑《孝经》非郑所注，仆以此书明百行之首，实人伦所先，《七略》、《艺文》，并陈之六艺，不与《苍颉》、《凡将》之流也。郑注虚实，前代不嫌，意谓可安，仍旧立置。（《南齐书·陆澄传》）
　　◇答王逡之问
　　皇太子穆妃服，尚书左丞兼著作郎王逡之问左仆射王俭：「中军南郡王小祥，应待闻喜不？穆妃七月二十四日薨，闻喜公八月发哀，计十一月之限，应在六月。南郡王为当同取六月，则大祥复申一月，应用八月，非复正月，在存亲之义，若各自为祥，庐垩相间，玄素杂糅，未审当有此疑不？」俭曰：「送往有已，复生有节，罔极非服制所申，祥缟明示终之断。相待之义，经记无闻。世人多以庐室衰麻，不宜有异，故相去一二月者，或申以俱除。此所谓任情径行，未达礼旨。昔撰《丧记》，已尝言之。远还之人，自有为而未祭，在家之子，立何辞以不变？礼有除丧而归者，此则经记之遗文，不待之明据。假使应待，则相去弥年，亦宜必待，乃为衰永服以穷生，吉蠲长绝於宗庙，斯不可矣。苟曰非宜，则旬月之间，亦不容申。何者？礼有伦序，义无徒设。今远则不待，近必相须，礼例既乖，即心无取。若疑兄弟同居，吉凶舛杂，则古有异宫之义。设无异宫，则远还之子，自应开立别门，以终丧事。灵筵祭奠，随在家之人，再期而毁。所以然者，《奔丧礼》云『为位不奠』，郑玄云『以其精神不存乎此也』。闻哀不时，实缘在远。为位不奠，益有可安。此自有为而然，不关嫡庶。庶子在家，亦不待嫡矣。而况储妃正体王室，中军长嫡之重，天朝又行权制，进退弥复非疑。谓不应相待。中军祥缟之日，闻喜致哀而已，不受吊慰。及至忌辰变除，昆弟亦宜相就写情而不对客。此图之大典，宜通关八座丞郎，共尽同异。然後奏御。」（《南齐书·礼志》下）
　　◇竟陵王山居赞
　　升堂践室，金晖玉朗。大韶，遥遥闲赏。道以德弘，声由业广。义重实归，情深虚往。濠梁在兹，安事遐想。（《艺文类聚》三十六）
　　◇畅连珠
　　盖闻王佐之才虽远，岂必见采於当世，凌云之气徒盛，无以自致於云间，是故魏人指玉於外野，和氏泣血於荆山。（《艺文类聚》五十七）
　　◇高帝哀策文
　　降阶执礼，泣血缠心，感容台之罢御，哀恭馆之不临。仰神仪而邈绝，视区物而凄阴。俾兹良史，敬修旧则。敢图鸿规，式扬至德。其辞曰：
　　灵源遥裔，肇惟商丘。圣功宁夏，贤识归周。我皇踵武，超冠前猷。英风允迪，德音孔修。月准敷仁，日精表孝。则地均和，体天合照。外弘三至，内隆七教。水祀将倾，干维晦象。韦弁长袭，鼓磬属响。声化已沦，政刑遂往。国图靡缉，民规载爽。康世以德，拨乱资武。威以雷霆，润以风雨。六术允昭，四义克举。自东徂北，遐方即叙。功被河济，化隆江汉。帝暮仰式，王维伫干。改步藩屏，来登翼赞。绸缪总章，因循阳馆。昔在保衡，君违斯正。爰兹博陆，亦鉴灵命。放昏以忠，登明资敬。义焕金石，功昭舞咏。蠢尔荆汉，悖乱人经。谋连枢禁，兵接神垌。御奸以德，御宄以刑。献捷宗寝，饮至王庭。政教云行，徽猷天造。山鉴紫璇，苑茂朱草。玉检腾晖，金绳荐宝。天镜既穆，地维既肃。遐迩壹体，表里礻是福。乃眷斯民，昧旦杼轴。兴文偃武，缵禹旧服。所尚惟简，所宝惟贤。居尊弥约，无善不延。胶庠载缉，风轨克宣。上洞清仪，下达玄泉。听览闲日，应物馀景。怡虑以文，栖心以静。鸿章晨瑛，徽言夕永。迹庇区服，情深箕颍。万宇飧和，百神受职。梁甫欣仪，云亭望式。辅德伊何，奄捐民极。嵩岳长倾，宸晖斯昃。机照惟寂，达鉴靡伤。慎终敬始，知微知彰。立言垂范，玉润金相。瞻仰遗式，哀结流霜。旋玉大之敫镜，动云旗之逶迤。振哀笳於八极，响清跸於咸池。顾应掖而稍远，视机衡而长离。风迟迟而怀暮，日よよ其若垂。感衣冠於乔岳，追弓剑之在斯。悼丁年之薄祜，诉穷心於两仪。（《艺文类聚》十四）
　　◇皇太子妃哀策文
