<!-- { "loadSidebar": true } -->
　　大丈夫者英雄挺生于当代而威风振拔于古今功业特立于一时而声名激烈于千载至于杀身成仁舍生取义见危授命非至忠者不能也谨按诸史吴太宰伍员赤心事主犯顔极谏致遭谗毁竟死无辜于吴甚忠唐忠臣张巡独守孤城粮援俱絶杀爱妾以食将士骂贼就死于唐甚忠宋鄂王岳飞奋身为国志在恢复中原大功垂成权臣为厄于宋尤忠时惟三子气足以配天地贞足以贯金石力足以撼山岳有系国家安危之机行迹虽殊忠则一也是宜载在祀典庙食百世吴江城东之桥曰垂虹上有亭俯瞰太湖近接三江为东南胜概前监州徳济哈雅所建内祀圆通大士命僧主之嵗丙午冬燬于兵明年春知州曲阜孔侯甫下车辄欲经始僚佐克谐其议以时眚未举也明年秋政通人和庶务具举遂命工兴役陶瓦聚材民趋其事吏督其程逾月而毕亭去三髙祠密迩一日侯瞻眺乃毅然曰三髙泥涂轩冕全身逺害固士君子之所当尚故闻其风而贪夫可廉三忠持厄扶颠以身殉国尤人臣之所当为故闻其风而懦夫可立然使在人人知三髙之见几孰与共理其国哉要之士亦各从其志而已考昔员飞之忠吴宋保障东南功为甚大巡忠于唐虽逺在睢阳而蔽遮江淮功最居多矧自前代三髙得祠兹土而三忠独缺使人不能无憾今亭既成祠而像之掲以三忠孰曰不宜俾钧记之乌乎三忠以文武良将竭忠报国向无奸臣之谮员必不至见杀吴国未亡不有强邻坐视不救巡何以陷唐室未至陵夷若夫宋虽南渡而中原父老日望恢复使无权臣妄主和议飞不至见杀国将还于故都古所谓身在国安身亡国危三忠有焉惜乎生也不幸死得其所此心一揆异世同符相望于千载之上虽死犹生有志之士盖深悲之异哉侯建是亭殆有三善表良将以励臣节重名教也尚忠烈以敦薄俗正风化也继述古迹不为游观之所则又循良之能事也有是三善奚容不书遂识嵗月梗概刻诸石以告来者洪武元年戊申冬十一月初吉大梁赵钧记三忠祠在长桥洪武元年知州孔克中立以奉吴伍子胥唐张巡宋岳飞
　　昭灵侯庙碑【事详旧唐书本传】　　　　石处道
　　元符三年春正月上以盛徳大位旋转乾坤一正造化号令风动巍巍煌煌穷广极袤有知无形莫不被服其宠光而翺翔乎和气凡天下神祠列于祀典者必命有司致祭而修完焉吴江昭灵侯庙内腐外毁左支右吾偶形绘容缺灭弗备春秋荐享亦不复设名在实废礼甚易而人莫行大恩既降协于舆情乃鸠羣材乃防众工官给其费私献其力革陋为壮除敝以新门庐洁严仪像赫赫幽秘恍惚若慿而安考于图记乃唐曹王明太宗第十四子也善飞白鸟迹书见称于时调露中为苏州刺史遗惠余爱民不能忘先天二年始立此庙有黄蛇居其中人益异之水旱疾疠是禳是祷罔敢或怠而旧无碑刻俗失其传朱梁开平间淮冦围苏州甚急钱王祷之辄自溃去江表以宁既而奏其事乃以为汉臣而封此侯爵岂褒显之意欤盖庙食于县境凡十有二号曹王者七李明王者五去唐未乆载籍具有而时代之差以近为逺称谓之谬或斥其姓名乌乎修庙之嵗霖雨沾足江湖不淫土田加辟年谷大穰于是邑之僚吏乡之耆老皆以为祀事不可以不举也故备礼以格之名号不可以不辨也故论其氏而正之本末不可以不纪也故摭其实而书之千以颂上徳之万一而扬神休乎无穷其辞曰　皇帝正位浩浩其仁升日之旦发天之春隆恩诞敷流载溢覆于明于幽罔有遗漏具区之旁松陵之墟霄澄壤洁神灵是居有唐曹王太宗之子旧收斯人人懐其惠圣政伊始严祠孔新礼举名辨昔屈今伸报称维何肸蠁贡祉弥亿万年隂相宸扆知县事石处道撰
　　曹昭灵侯庙神应记　　　　　沈义甫
　　朱邑令桐乡谓后世子孙奉我不如桐乡民遂葬焉邑祠之如父母李频刺建州丧归郡民留之建庙黎山灵响日盛乌乎伟哉善政之得民心如此邪王讳明唐太宗皇帝第十四子也肇封于曹常为吴郡刺史有惠政王薨諡曰恭郡民去思朝命立祠今吴江县城隍即王妥灵之所也俄而蜿蜒示异邑人异之先天中遂锡庙额惟王生前已分茅裂土矣而仅以侯爵告神议者隘之然昭灵美名邑人至今以为称夫王以帝子之贵能脱绮纨之习施实惠福千里六百余年之久吴人至今家祠而人祝之前后守郡者鲜俪其视桐乡黎山二贤实可比肩凡六邑惟松陵奉之尤谨邑凡二十九都为庙盖十余所美哉王之徳也非有大功烈大徳政入人之深何以得此于吴人耶县之西南八十里溪号双杨庙之建已三百载民之家于是境有祷必应籖卜之灵其验如响嵗在丙子大兵南征民相率祷于祠下王隂有以相之他境则遭焚燬惟此方晏然无虞里人思以答扬保防之庥者备极其至顾惟庙所在迫窄倾欹非所以彰神威而酬灵贶也于是乡老周徳华等捐金谷为东西两社首倡广而新之人家富民从而乐助经始于丁丑之春落成于戊寅之夏继而有徐道兴建崇轩于殿阶之前土木雄丽旧观顿改独像设未饰周彬叔者乡之儒士信谨者也王复示梦于周俾加绘事自一庙由内及外焕然更新较之近都诸祠允为之冠余乡震泽去双溪才五六里市皆火燬而昭灵一祠岿然存于烈焰中民居之附丽者得独免焉莫不敬异而邑士潘庚金以庙记为请予仰王之灵钦王之徳久矣不敢以谫浅辞乃为之述梗概着之金石以传永久因作迎享送神辞以畀乡人俾歌以侑祭焉词曰　帝子降兮泾渭之渚朱两旛兮为吴邦主仁声演迤兮实惠溥去之六百载兮威灵如故疫疠驱兮祷而赐雨生我父子兮长我禾黍籖卜锡兮若相告语梦寐接兮如目斯覩干戈抢攘兮室多燬蒙王之庥兮家安堵民思报徳兮辟神宇牲洁酒馨兮苹藻盈俎黄髪儿齿兮式歌且舞灵旂央央兮俨其来下佑吾人兮永为恃怙千秋万禩兮庙食兹土至元十七年五月既望书
　　昭灵侯庙在县治东半里祀唐刺史李明明太宗第十四子为吴郡刺史有惠政而民祀之今改衍庆昭灵观一在县治西南双杨镇
　　沪渎龙王庙记　　　　　　　许约
　　自羲轩肇人文至尧舜而祭法始备如类上帝禋六宗望于山川如泰峙王宫夜明幽宗雩宗牲币祝号之次坛墠上下之等不过天地山川之神其气扬诩发泄昭昭以示人者以荐吾诚而焚燎县祀埋瘗亦各从其类尔宗祀郊祀而配以文王后稷以宣明天地生生之徳而成之者在乎圣人之位天地育万物不负上帝之所托其作配也固宜至吕令始以五行着徳立功者王名以人孟冬之月帝颛顼神防以为水官之长汉因之岳渎山川百神之祀皆以人司之位次之髙下班资之崇卑疏封锡爵命由上出殊非古矣今神龙之祀从汉制也嵗甲辰前运海千夫长任仁发以吴淞故道湮塞使震泽之水失其性为淛西居民害垂三十年慨然上疏条其利病疏道之法中书以其议上闻圣天子恻然悯下民昬垫命立都水监治事浙西以御史台治书侍御史李公果为省选持命江浙行中书省荣禄大夫平江政事撤尔公董其役公与千夫长仁发等爰诹爰度乃相其山川形势之宜髙深广狭之度工役之数钱谷之费畚锸之用饮食之需乃命民索绹乗屋厚稿秸以防其卑湿时作辍以防其倦怠为医药以防其疾疫上以诚感下下以诚应上民乃欢呼四集而乐于趋事赴功始于大徳八年十月望前二日西自上海县界吴淞旧江口东抵嘉定石桥浜迤入海长三十八里一百八十一步三尺深一丈五尺濶一丈五尺计夫之数一万五千为工一百六十五万一千七百一十有二至九年二月晦日毕工为日一百八十风雨祁寒休假实役七十五日复置闸窦啓闭以时并请明威将军构石置福山闸物不疵疠民无夭灾而事竟集公乃集僚属命州牧五覆五反洁牲牢以祭民观者如堵如复观汉威仪克复旧物仁发等以神龙祠为请公乃顾瞻黄土之湾民物日盛商贾日集兹土可以妥神需余为记余原兹自神禹治三江以泄震泽之势至钱氏兴江再塞尝导之而迷者复今又塞公等又导之而湮者通使天地山川之气呼吸吐纳与潮汐上下者絶而复续郁而复伸由是观之旱干水溢丰穰饥馑匪降自天亦人之力也吁安得是数君子都俞吁咈游于岩廊之上以复尧舜三代之治使万物各遂其性如斯江也哉虽然事难于成而尤难于久惟君子其图之惟神其相之大徳九年三月二十四日河内许约记
　　沪渎龙王庙在嘉定县西南黄渡镇元大徳八年建
　　白龙庙诗【在乐智乡刘家港北】　　　　　杨维桢
　　金碧龙宫岸海坳海乡遇旱望云交空中白气俄成练不比黄旗滚海蛟
　　东岳庙灵石賛　　　　　　尹惟一
　　时至元乙酉朝贵命置碑石赴都抵直沽忽尔中断石中有圣像俨然复使载归于岳祠安奉焉道士尹惟一乃敬述其事稽首而献颂曰
　　天然一片山石中有灵异无人识海航万里趋京邑当与卿相镌碑刻赑屭擘裂不可测洋洋上帝遗形迹刘公练视志斋庄殷勤扶防还故乡尚虞湮没难緼藏博士朱公为举扬移镇行岳古道场人人賛仰功莫量上愿圣君夀无疆
　　东岳行祠在太仓州北五十里横泾市之南
　　天妃行宫　　　　　　　　杨维桢
　　海国神风防可呼缘林徼福苦相纡片帆尚借周郎力防得青龙到直沽
　　天妃宫在刘家港北瀂漕口旧名灵慈宫
　　二卿祠堂记　　　　　　　夏时正
