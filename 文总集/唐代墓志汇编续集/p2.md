<!-- { "loadSidebar": true } -->
重光二年辛巳岁五月丁巳朔四日庚申，新除侍郎，转迁祀部司马，追赠祀部长史故张弘震，春秋七十六，殡葬斯墓。
（新疆考古所藏志，录自侯灿《解放后新出土吐鲁番墓志录》）　　
№重光００８
【盖】
无。
【志文】
　砖。朱书灰地。
重光四年癸未岁七月朔乙亥定，二日丙子执，以前长下左右，今补箱上将傅僧邴之墓表。
（吐鲁番文保所藏志，录自侯灿《解放后新出土吐鲁番墓志录》）　
●贞观
№贞观００１
【盖】
失。
【志文】
夫人姓张，字娥子，洛州河南县人也。假黄越仪同三司伊州刺史仲雍之孙，本郡中正定国之女。夫人挺生望族，类皎月之亮高天；诞出游神，若青松之郁崇岭。年十四，婚媾王氏。未寻曹氏之诫，善合女仪，不览周礼之书，工明妇则。
弄鸣机之杼，锦字成文；制朝章之服，能全对舞。至乃菊芳秋渚，花茂春{艹园}，桂醑盈樽，兰肴满席，宴会嘉宾，静言座客。夫人因顾镜前，怆而思善，即以斋戒自防，不言荣辱在意。但烛飓风裹，浮焰难留；日落西山，光阴讵几。以大唐贞观四年岁次庚寅八月癸巳朔四日景申薨於私第，以其月十四日景午窆於邙山之阳仓东北隅一里。孝子等居丧逾礼，毁过灭性。然居诸不驻，露往霜来，冀勒之玄石，永记遣芳。乃为铭曰：爱淑令德，贵诞承贤。仪容窈窕，丽质■娟。毛施愧侣，药妇羞妍。第无瑶第，人有人仙。东流逝水，西倾落日。百年遇隙，一何遄疾。杨风萧索，松声■■。一闭泉扉，人生永毕。
（录自《隋唐五代墓志汇编》洛阳卷第二册）
№贞观００２
【盖】
失。
【志文】
君讳谅，字慈信，瀛州博野人也。昔帝唐纂业，爰登四岳之尊；宗周抚运，诞隆五等之列。於是仁贤继轨，冠盖相望，焕乎史策，悬诸日月。祖隆，魏伏波将军、亳州刺史。允文允武，作辅作蕃，高山景行，清澜不息。考让，齐门下通事、冠军县令。人承纶诰，出赞皇华。喉唇之寄莫先，分命之功显著。君体三才之杰，履得二之机，素志与澄澜自清，高风与秋霜共烈。千门万户，指掌可期；三墨八儒，同夫拾芥。斯所谓拔乎其萃，羽仪当世者也。释褐为无棣县主簿，又除鸿胪寺录事。长裾之□，□属国华，麟趾邈其难追，缙绅高其雅俗。方当导源□□，引叶扶桑，岂期王树颠枝，瑰峰落构。春秋五十六，贞观五年岁次辛卯正月辛酉朔六日丙寅卒於家。粤以其月廿五日改窆於河南千金里。以为道丧难续，人逝不追，爱录遗芳，刊诸玄石。其铭曰：
长澜氵尔々，高基峨峨。蓝田曜彩，琼树疏柯。本枝百世，金玉相和。贻厥翼子，冠盖骈罗。五山程瑞，四渎降神，爰禀秀气，挺生异人。风流夙著，英华日新，忠惟后，孝感仁亲。天道盈缺，世祀参差，春兰未歇，秋菊遽萎，树风成□，草露忽移。寂寂荒阶，寥寥虚馆，生平雾歇，宾僚雨散。陈榻长悬，□琴罢弹。南皮不赏，北阜俄扃，蹉跎人世，寥廓□楹。坟间露重，松上风惊。夜台难晓，谁听鸡鸣。
（录自《隋唐五代墓志汇编》洛阳卷第二册）
№贞观００３
【盖】
唐故宫人丁氏墓志
【志文】
大唐故宫人丁氏墓志宫人丁氏，扬州建康人也。姿容淑丽，宫德流远，选自良家，声著椒掖，合庭逾迈，巢驷不停，尝异□姑，匡天奇女。春秋七十。贞观五年岁次辛卯正月廿六日辛酉朔，卒於掖庭。即以其月卅日庚寅，以七品之礼葬於长安县龙首原。
或镌柔范，用彰迁贸。呜呼哀哉！乃为铭曰：
德右□伍，仪容绝世，以此雪迥，奄从夜逝。■镜虚设，罗衣罢曳，勒石幽泉，传芳後裔。
（西安碑林藏石）
№贞观００４
【盖】
失。
【志文】
唐故大将军主客郎中县男李君墓志铭君讳立言，字义方，渤海人，燕司空洪八世孙也。昔高阳才子，忧感白云；太极真人，祥膺紫气。自兹已降，名器相循，锺鼎常，风流史管，武功文德，标映终古。祖制，周仪同大将军、冀州刺史，新昌敬公。上处之际，望实甚高，以济世之才，屈时来之运。父纲，见任大唐太子少卿、上柱国、新昌公；德冠人伦，道符天爵，非礼不动，非法不言。君幼渐庭训，早游庠序，以仁求己，以德庇身，战战怀孝敬之心，温温有恭人之貌。艺兼刀笔，学综经史，六行毕宣，一言无择，贞固足以干事，诎慎笃以至公。弯弧之技，俯同爰臂，投盖之力，足举龙文。但以世传儒雅，志禀清素，深用为耻，不以自媒，是故僚友之内，罕或知者。义宁中，以平京城勋授大将军。武德初，授太子舍人，寻迁中舍人，又加中散大夫。九年，除主客郎中。贞观初，赐爵县男。少师以明德旧齿，师范圣储。虽时有审谕，而常婴羸疾，君色养左右，趋走晨昏，辨忧喜於寝膳，求温清於床枕。春秋鼎盛，福善褰期，运促道□，奄从神化。以贞观五年正月四日卒于永兴里第，年五十。即以其年岁次辛卯二月辛卯朔六日景申，葬於洪原里之地。
少师有子五人，并朗润相晖，难为兄弟，多以少年，相继殂落，门户所寄，唯君而已。朝长谢，万古无追。龟筮叶从，言归中野，丧明之痛，虽自勉於昔人，去椁之俭，固有同於先哲。式旌幽壤，<辶酉>述铭云：
赫矣少师，门膺灵庆，笃生才子，克诏克令。蹈义履仁，居中体正，志述文武，神资爱敬。陆沉怀道，世清干禄，廊庙虚衿，公卿推声。政惟四敏，交无下黩，应实松贞，循名兰郁。逝川夜急，隙驷朝奔；新安坎路，羸博归魂。灵只多忍，倚伏谁论？宁闻礼教，遂绝玄言。照车沉影，连城理价，阅世幽垌，终天长夜。劳息齐旨，晦明相谢，邈想通人，谁言恒化。
（西安碑林藏石）
№贞观００５
【盖】
失。
【志文】
隋尚书右仆射北平襄公第七息谒者台议郎故段世弘，粤以大唐贞观五年岁次辛卯十月丁亥朔十四日庚子，归葬於雍州咸阳渭阳乡。
（录自《隋唐五代墓志汇编》北京大学卷第一册）
№贞观００６
【盖】
失。
【志文】
君讳路，字叔道，魏州顿丘人也。伯翳佐舜，嬴姬启其源；造父匡周，赵氏分其派。资暖爱於冬日，功冠五臣；识符宝於恒山，祚除三国。貂璋世代，交映青紫，弈叶连辉，被乎载籍，可略言矣。祖安，魏银青光禄大夫、并州乐平郡守。
父延，齐兖州曲阜县令。并誉结民谣，功传史册。君德由天纵，道自生知。雅量弘深，神机洞远。齐赵郡王辟为参军事，周平东夏，为卫国县功曹。立志无违，出言必践。仁信显州里，孝友著闺门。岂其逝水不归，夕光迥隙。以隋大业十三年四月九日终於寝室，春秋七十有二。男以大唐贞观五年十月丁亥朔廿三日己酉迁於＊茔。山河恐带砺之期，竹帛有磨灭之岁。刊诸金石，冀存不朽。乃作铭云：
佐舜之後，匡周之余，蝉联廊庙，赫弈簪裾。缣缃不绝，日月悬诸，惟君嗣美，挺此秀英。承藉地胄，风味天□，臣□显□，孝乃扬名。川流不息，风烛宁借，佳城＊泯，□□□□。兰桂俱＊，令需转驾，万古千秋，□□□□。
（录自《隋唐五代墓志汇编》北京卷第一册）
№贞观００７
【盖】
失。
【志文】
唐故和州历阳县令孟君墓志铭君讳公行，宇遵道，平原平昌人也。昔文王开基，周诗播其遗；穆伯命氏，鲁史赞其余风。暨乎秦汉已前，魏晋之後，击钟陈鼎之贵，经文纬武之英，咸布在方册，可略而言矣。高祖謇，魏散骑常侍、殿中尚书，出除平州刺史，薨，赠幽州刺史，缢曰简公。位亚三台，功侔十乱。人伦仰其风格，社稷以为栋梁。曾祖干，魏光禄卿、秘书监、营州刺史，薨，赠青州刺史，谧曰贞侯。笼括风云，卷怀日月。禄弥多而家益俭，爵逾重而心不骄。祖，魏司空公威之弟，仆射季之兄也。除卫尉、廷尉二寺卿，怀州刺史。墙宇崇邈，神姿清远，貂蝉交映，花萼齐荣。至若杨彪五公接轸，王凤五侯俱拜，顾我而言，彼有惭德。父仲康，齐骠骑大将军、银青光禄大夫，都官郎中、大理司直、北豫州长史，城皋、广武、北平、渔阳四郡太守。英华外发，冰雪内凝，砥名行以厉小人，弘信义而接君子，故能缉熙帝载，领袖时宗，壮绩鸿猷，没而不朽，君诞英哲之胤，承通德之门，早挹波澜，蕴陵云之气；夙闻礼教，成樽节之仪。言为□的，行合规矩，万顷难量，千里斯应。齐武平二年，君才志学，阀府仪同三司崔季舒□衿待士，光选府寮，以君地胄清华，奏补参军事。周平东夏，委质而归。大象元年，毕□□州总管府户曹，转滁州刑狱，迁西谯县令。君三端无滞，五听若神，吏皆敛手，民□□德。有隋革命，旁求隽杰，开皇二年，授吉州兵曹。十二年，授同州司士。十六年，授□□司仓。二辅神皋，八川都会，苟非奇士，□居此职？仁寿二年，应诏举为雍州咸阳□□。君以宽济猛，用简治烦，凶渠摄气而□恶，猾党畏威以从化。炀帝以三川沃壤，□□彼同，乃弃偏据之小，处宅中之大，背河溯洛，揆景瞻星，铨擢时髦，崇兹壮观，授□□东都大监丞。九年，迁将作监丞。俄而炎精云暮，水斗山亡，銮驾飘沦，长蛇纵毒，□拔足无路，垂翼虏庭。大唐膺千年之期，允百灵之望，财成天地，□一车书。君重睹休明，亲承皇鉴，武德四年，奉敕检校营造。八年，出□和州历阳县令。君下车布政，观民制范，刑礼兼设，不肃而成。庶享如山之寿，奄遘弥留之疾，贞观六年八月廿日终於官舍，春秋七十有五。民庶感德，大临门庭，回辕之日，号送逾境。七年四月戊申朔十四日，归葬於洛州洛阳县清风乡月城里。惟君资孝友以立身，禀仁爱而为性，雍容文雅之囿，逍遥坟素之场。逸彩云浮，清风月亮，矜严易睹，喜愠难窥。皓皓焉，森森焉。若碧海之澄波，邓林之耸干。历仕四代，无亏一德，安乎卑位，悔奄不生，可谓卷舒随时，穷通达命者也。而福善无徵，逝川易往，溘轸中楹之梦，遽为埋玉之冤。嗣子玄镜，诉穹苍而不逮，擗厚地而拊心，痛嘉猷之眇嘿，托玄石以流音。铭曰：
酆邑开原，鲁邦纂系，自兹厥後，贤良无替。昭穆重晖，簪裾弈世，声振金石，芳逾兰桂。惟君挺生，玉润冰清，龆年著称，白首驰名。操刀制锦，功立行成，恩沾故吏，爱结遗氓。□□风□，悲哉落晖，生浮世促，吉往凶归。号天永慕，泣血长违，悠悠终古，无绝音徽。
（录自《洛阳出土历代墓志辑绳》）
№贞观００８
【盖】
失。
【志文】
