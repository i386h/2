<!-- { "loadSidebar": true } -->
    对：臣闻哲王之统俗也，陈货洪范，通有无之用；取市噬嗑，致交易之所。至乎九府立其法，资币谅其宜，盖理本救人，而轻重随代。故周景铸金，穆公规其实；汉文造币，梁傅议其违。虽贯朽费滥，而市非物轻；粱肉不匮，而家非货重。何者？淳朴既散，浇伪成俗，惰农夺其岁功，徇利昧其日用。所以负贩盈廛，分谷布野。崇朝思餐，则物不得贵；争利因阜，则货不得贱。故弋绨虽御国之所先，人乃邦之攸本。故贾谊慷慨陈力农之戒，仲舒殷勤明重谷之说。今宜思五土之宜，勤三时之务，教养殖人，常课田。重游适之赋，轻力穑之役，师李悝於魏邦，式蔡癸於汉代。用能遗穗委亩，红粟露积，垂拱岩廊，击壤衢巷，咏歌升平，岂不盛欤？臣学不师古，识昧政化，勉酬枉问，敢献瞽言。
    ☆阎涣
    ○对里尹为主判
    〈乙妹无子寡而死，请里尹为主。决曹掾科其违礼。诉云：“其夫无族。”〉
    死生有命，男女大纲，於其不天，可以往唁。惟乙之妹，华而无实，始窈窕以适人，桃夭斯美；俄独以处室，荼毒何深！生无托於偕老，死奄赴於同穴？言念夫族，曾何孑遗？嗟兮邻人，复已湮灭。乙以骨肉之戚，匍匐而来，据亲则可奔丧，执义不合襄事。况临窀穸，复引铭旌，谅天穷之人，请里尹为主。决曹虽诘，於礼无违。
    ☆阎楚封
    ○临风舒锦赋（以“赋之明丽当如此”为韵）
    风响清韵，锦明色丝，阅攒花之丽彩，当偃草之惊时。拂[B14A]而起，翻光益滋，始晖晖之展也，俄习习以动之。且烂兮则舒，爰假不周之力；及斐然而异，诚同绝妙之词。尔其黼黻宏开，浸淫远度，蕴鸣梭之巧思，比掷地之丽赋。晖光乱起，如荡漾之波翻；彩状闲飘，若逶迤之霞布。观夫引曳交映，彰施焕盈，当大块之初发，遇回文之已成。夺云彩，耀日晶，激而愈疾，动猎猎而增明。向水而摇，似挂帆之欲去；当轩而列，谓施障之将行。况复入座轻泠，横空掣曳，当蜀郡之新濯，拟潘文而更丽。乍举，时牵素手之中；煦妪潜来，远自青之际。晚映花户，暗临洞房，簸烟晖之照灼，腾藻艳而飘扬。袅轻吹，铄流光，扇涵和而回触，摅炳丽而前当。五色相宣，喻体物之词彩；八风迭起，骇织文之鸟章。且萧飒初戾，红明正舒，照琐窗而粲矣，焕□幄以晖如。彩曜克宣，谅本因於翦饰；精华可玩，终亦藉其吹嘘。是知修词者莫贵其精微，制锦者莫尚其绮靡，善染翰之瑰丽，状临风之旖旎。懿哉文之义也，谅发明之在此。
    ○良玉出椟赋（以“藏辉久矣，善价今来”为韵）
    美玉於斯兮，韫椟未扬，其质，韫其光，宁处幽而遂久，将发蒙之可望。贞必俟时，奚甘其隐伏？宝实稀代，安得而盖藏？勿谓爱之而不见，愿使ウ然而後彰。比事讵同乎剖蚌，契已可侔乎钓璜。其始也，不琢而成，效珍可喜，绚彩旁射，寒烟溢起。辞矿璞而山辉乍无，受缄而虹气未已。同被褐之内朗，类守墨之中美。君方固扃，彼孰得而沽诸？君傥力提携，必同兹而出矣！
    於是至宝将启，良工肯来，目力深昧，心源独裁。念孤贞之特达，聊徙倚以徘徊。将发蒙之是思，玉不得不发；苟开物以为务，椟不得不开。既而真质腾精，孤光盈手，贞非受采，明不容垢。希成器而入用，因比德而见厚，荷拂拭於惟新，忘沈沦之永久。温其朗润，动有清辉，知照庑而识之者异，将抵鹊而用之者非。用如之何？规模之下，为环而循理不尽，制佩而流韵相借。在昔退藏於密，何敢称珍？幸今顾盼生光，终希善价。乃知良玉之比也重，出椟之义也深，虽寓言於彼，而察人在今。欲使出处有节，贞方其心。无毁椟之嗟，诚非肆志；起生刍之咏，宁惧陆沈？则有报匪琼玖，器惭瑚琏，傥雕琢之见嘉，庶英华之独善。
    ☆阎抱庶
    ○对祭四镇判
    〈祭医无闾非是。五郊迎气日，复无祀官。法司科营州刺史罪，不伏。〉
    凡诸岳渎，年则一祭。祭当何日？五郊迎气之辰；祀用何官？千里宣风之职。只如无闾峻峤，作镇边方，营州刺史，须崇望秩。自合禺若观盥，率由旧章，岂容祀匪其时，身不预祭。自贻厥咎，何逭其愆？行暌奠祭之规，坐招法司之议。准法科附，仍下营州。
    ☆阎至为
    ○对行荡瓮破奴死弃水判
    〈甲负瓮行，被乙荡倒。瓮破索陪，乙不伏。又景奴至弃水中，人告之。〉
    惟甲与景；殊途异致，或行因负瓮，颇类汉阴之宾，或家有役僮，不让江陵之树。既而瓮被荡倒，奴则云殂，凿坯无返於在甄，丹籍忽辞於白日。原其情理，以根由。责之以陪，未尽其意；弃之以水，何太不仁？但法贵从宽，事或通误。必也康庄广陌，甲负乙乘，矜其轻肥，故此行突，将徵其价，尚或未惩。如其狭路稠人，风昏日暮，邂逅而损，知欲何伤？若取全陪，恐乖设律。至如畜生之骂，犹虑其惭；犬马之微，不弃其帷盖。藏诸广柳之内，托义弥深；葬以江鱼之腹，在情焉取？既为人告，不可无辜，请施惩罚轻科，以符舍事诛意。
    ☆廉方俊
    ○对佯狂让弟判
    〈陈乙袭爵，佯狂以让弟。甲嗣爵後方入仕。邻人告甲非嫡子，不合袭。〉
    封袭大典，存乎嫡嗣；公侯荣胄，贻厥後昆。陈乙以代先崇班，天赐重爵，嗣业相继，家声远传。不好荣身，克遵於谦让；欲求封弟，乃致於佯狂。祖业斯广，友于多称，法虽有乖恒典，事则不爽人情。昔元成见承，非妨入仕；今陈甲为袭，难可刑。
    ●卷九百五十五
    ☆李容
    ○兴国寺碑
    原夫大道冲元，皎三徽於秘象；真（阙一字）寂灭，穷四谛於宏津。故知化（阙一字）天中，证涅而（阙一字）解，神游（阙四字）劫而（阙一字）因缘，宝介福而无量。寄花奉佛，功犹未泯，福不唐捐，是知教自东（阙二字）□雷之化（阙一字）道光南土（阙一字）极乐之门巍巍乎（阙一字）将圣之迷路，荡荡乎扇（阙二字）之无珍。乃使四地不住，二景无停，推律管以（阙一字）年，转玉音而同气。有灵之（阙一字）莫贵於人，人伦之重，莫先於孝。今有清信佛弟子上谷郡（阙二字）成公曰思（阙一字）周公之允绪，奕叶相承，更有志成桑公曰（阙一字）生（阙一字）同（阙二字）一堂生居徐部皆是种植（阙二字）识苦海之难（阙一字）知法船之运已早觉火宅以（阙一字）焰（阙二字）之（阙二字）也不才（阙三字）之门。诸宣考取藉其词虽闻人（阙一字）陵云（阙二字）童（阙一字）之（阙二字）思（阙二字）贾（阙一字）於词林冀（阙一字）伐之（阙一字）芳保介福而无量遂去（阙一字）九载（阙一字）日（阙二字）忽蒙寐（阙四字）境施伽蓝地一所，号曰神化。又建立神碑一（阙一字）造阿弥陀佛一躯，上元（阙四字）安乐天下廓清师僧父母常保康（阙一字）见存眷属（阙二字）十（阙一字）七代先（阙四字）其碑乃直匠刊琢，藻缋莹然，立岌乎状莲萼而（阙一字）雨露，璀璨乎若（阙一字）山而控琼树。其龙也庄严焕然，晖赫曜（阙一字）即得（阙三字）轮复（阙一字）烂（阙一字）之眼眩思之意乱。其像乃光明赫奕，（阙一字）弊众星其地也左望连青之（阙一字）右眺任城前林滕阜却（阙一字）敬夫其时信仕（阙二字）咸曰：（阙三字）人倾邦俱称（阙一字）大乃为词曰：
    古照三空（阙一字）元阗寂。智度（阙一字）普（阙五字）中贞（阙一字）孝（阙二字）闻。造像建立（阙二字）同（阙一字其一）三界<耳少>芒，四大成虚。取（阙三字）贞心未馀。（阙三字）海入清净庐。三乘一合，不住（阙二字其二下阙一字）由（阙一字）易谷陵无恒，匪（阙十一字）妙法真能。天（阙一字）地（阙二字）相常存（其三）。
    ☆李膺
    ○断僧结党屠牛捕鱼事由判
    违西天之禁戒，犯中国之条章，不思流水之心，辄举庖丁之刃。既集徒侣，须务极刑，各决三十，用示伽蓝。
    ☆李氵楚
    ○华月照方池赋（以“凝素光，净寒水”为韵）
    天开圆月，水净方塘，月则桂华初满，水则风不扬，徘徊委照，潋滟交光。素魄将临，合浦之珠乍吐；清涟同映，玉壶之水始藏。契禅心之寂寂，发郢思之苍苍，何兹景之逾丽？信终夜之难忘。况乃万里澄埃，三秋罢雾，始ㄔ胧之启夕，已ち沦之纳素。前临不测，娥下入於河宫；永望长空，明镜上腾於天步。碎蟾影於龙鳞之浪，混琼华於雪毛之路，天泉合而益空，毫芒鉴而必具。故夫秋以为节，气以宵凝，红蕖落而渚净，白露降而波澄。泳之游之，始方舟而取玩；今夕何夕，若乘槎而上升。岂独发清管，灭华灯，思凄切於阮户，光漾荡於玉绳而已哉？观乎丽天者月，习坎者水，水以柔而居月，月以辉而垂美。一镜合而内外澄鲜，双影分而上下相似，惊夜声於凫鹄，铺皓彩於芷。规沉泉底，岂鱼目之能伦？势出波中，乍洛妃之可拟。异乎纤纤楼上，的的□端，未若麟不斗於天宇，鱼不惊於钓竿。舟荡漾而烟空转丽，风淅沥而桂影生寒，伫以取鉴，适夫情性。寂以喻道，斯道也逾深；色以喻空，其空也逾净。故体上善之为德，中含光而不竞，既彰元教之枢，用播诗人之咏。
    ☆李曾
    ○山川出云赋（以“维岳降神，生甫及申”为韵）
    天地为大，不能独生，山川通气，然後化成。故云者气也，感时而先出；雨者施也，凭云而後行。亦由将有邦家，神必生其贤智，获其辅佐，化乃洽於文明。且触石爰分，陵空可睹，杂峰峦而势逸奇状，掩山川而气腾雄怒。变而可大，随风散以飞扬；用而有成，从龙作为霖雨。因知云之将出，合君臣之道；贤之将来，为帝王之辅。所以神致命於开周，岳降神而生甫者已。天不我欺，云出以时，济旱灾而有望，播膏泽而无私。则臣既在兹，君当以维，黄彩有丰年之验，青光表举贤之期。岂独郁郁纷纷，合嘉气以成庆；朝朝暮暮，向阳台而有思。其为体也且多，其为状也难及，舒则杳冥而无际，卷则涓液而并入。况至帝乡，而散城邑，随荩状以徐转，对阵影而遥集。君无谓轻，虚而不真，君无谓悠，扬而不亲。有以通天地而为化，有以合阴阳之至神，与道兴灭，随时屈申。为君重阴，覆万人於炎暑；为君载雨，涤四海之埃尘。蔽亏穷巷，绕山扉以升降；回旋翠幄，拂仙家而绵邈。应贤为瑞，愿浮色於洛川；改容非烟，冀腾光於昆岳。
