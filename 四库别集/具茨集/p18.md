<!-- { "loadSidebar": true } -->
　　善事天者不求诸天而求诸民不求诸民而求诸已如是而已盖所谓不求诸天者非以天为不足畏也所谓不求诸民者亦非以民为不足恤也民之休戚天之喜怒闗焉而人君一身又民之所系以为休戚焉者此其几之相通理之相感捷若影响验若符契固未有外民以求天而可以得天之意者也亦未有外身以求民而可以得民之心者也善事天者亦当知所务矣然世之论者类以为天若是其尊也民若是其卑且贱也君见子于天而民又见子于君者也若是则天之与民固邈然其不相及而人君者固天下一人而已何必区区焉以卑且贱者之悦为哉噫亦弗思之甚也已昔之善论天者吾闻之矣书曰天聪明自我民聪明天明畏自我民明畏又曰天视聴自我民视聴言乎其体之一也又曰民之所欲天必从之言乎其情之通也传曰天生民而立之君使司牧之勿使失性言乎其爱之至也夫以其体之一情之通爱之至若是而敢以一人肆于民上以纵其淫其为弗克若天亦甚矣古之圣君虽其平居无事之时而其所以恤民以尽事天之诚者亦不敢少自怠焉钦若以分命非以备官也平章协和尧之所以事天者诚矣时几以作歌非以尚词也好生之徳舜之所以事天者诚矣克谨以明训非以诬后也利用厚生禹之所以事天者诚矣小心以昭事非以徼福也恵鲜懐保文之所以事天者诚矣盖其所以为民者民非吾民而天之民也而其所以得天者天非吾天而民之天也当时虽匹夫匹妇之微亦罔不获自尽此其所以克享天心而唐虞三代之治古今以为不可及耳不然则其所以为钦若为时几为克谨为昭事者亦不过以崇虚文修常典而无益于天下而尧舜禹文且无以成其为尧舜禹文矣而又如天何哉而又如民何哉然而天有可畏之几而无可畏之迹民有可畏之实而无可畏之形其理微其情隠彼昏不知且以天为茫茫然耳民之悦与不悦又何与焉是故有威福自尊晏居髙拱而志不逮下以斯民为甚卑贱而慢易之者其名曰亵天有怠荒自安政刑俱废视民之休戚若越人视秦人之肥瘠而忽焉不加喜戚于心者其名曰弃天有好人所恶恶人所好以自便其一切偏党反侧之私纵欲败度之为而使民弗克胥匡以生者其名曰逆天夫天之为天此君人所恃以自立于天下者也而亵之而弃之而逆之非惟为天之赤子者流离涣散溃裂四出不复可以收拾而天心亦甚怒矣而又何以有其人民保其社稷而享其尊荣也哉大抵君之于民不患其无法制维持之宻而患其无孚契交合之情不患其无纲纪振肃之功而患其无浑沦完固之势盖民心孚则天心亦孚民志固则天心益固理固然也况夫君之于民其典天叙也其礼天秩也其讨天讨也其命天命也而惇之而庸之而命之而讨之凡其所行无一不与天合则亦无一不与民合而我即天天即我矣而民又何以庸其说哉信乎善事天者不可不知天之心而尤不可不知民之心也抑吾又有说焉天之立君固以为民而君之有臣又所以共天位食天禄以治天民者也则其安民之责亦均焉而已故君既以恤民之实事其天而臣又以事天之诚事其君兢兢业业上下交修则庶乎民心常悦而天意常得矣皋陶曰同寅协恭和衷哉愚敢以是为事天者告

　　○议

　　黄锺考议

　　夫礼乐之行于天地久矣由天作者乐也以地制者礼也立天之道曰阴与阳是故为六律以声之自黄帝迄夏商周洋洋乎纪法备矣周语曰古之神瞽考中声而量之以制度律均钟百官轨仪纪之以三平之以六成于十二天之道也六律之中黄锺为重其犹易之太极欤不以六律不能正五音不以黄锺不能成六律语乐者废而不繇是舍太极以起易也未之或覩焉周以前尚矣汉承秦后畴人分散独一制氏能明铿锵鼓舞之节乃遂不能寻绎旧故成一家言余滋隠焉然绍而明之亦代见其人在汉司马迁班固京房郑康成刘歆魏杜夔晋荀朂阮咸梁武帝沉重隋郑绎万寳常唐祖孝孙张文收宋和岘李照阮逸胡瑗司马光范镇尤班班焉迁之说具在律书亦多所抵牾如黄锺九寸盖以九分为寸也以九分为寸约之当得八寸十分一而乃谓之七分一又如锺丑三分之下有二其实位生之法而妄论余分此皆有不可晓者夫以汉兴近古甚迁又世家太史其失尚尔即诸子何足道哉固志与迁相出入其不同者迁之律至蕤宾重上生而固则以次下生兹其略也房六十律相生之法学于焦延寿其谓十二律之变至于六十犹八卦之变至于六十四也宓羲作易纪阳气之初以为律法建日冬至之声以黄锺为宫太蔟为商姑洗为角林锺为征南吕为羽应锺为变宫蕤宾为变征此声气之元五音之正也庶几哉其知本矣康成说在礼疏歆当莽朝摠领条奏其法一曰备数二和声三审度四嘉量五权衡然未有不根本于黄锺者奚独迁固然哉夔精妙絶人朂咸足称神解因律调声未闻舍法梁隋之间仅得一万寳常而夺于浮议竟沮焉大扺律有正声有子声有五声有七声用正声者迁固也房也沉重也如康成如绎如孝孙则皆兼用子声者也又如迁之书固之志康成之什礼皆用五声若房之六十律而重广之为三百六十律绎与孝孙之八十四调而寳常广之为百四十四律皆用七声矣此亦正犹连山首艮归藏首坤周易首干虽作用不同然其始于太极则一而已至于累黍之法则黍之员长大小既系于地之肥硗岁有丰俭而纵用横用复多异说于是有更用粟者矣有用禾抄者矣有用蚕丝马尾者矣又有欲用人指者矣毎一议律輙盈廷焉此岂直君实景仁然哉愚窃以为律以和声声以达气气和则声和声和则乐和故曰乐非声音之谓也有无声之乐矣所谓无声之乐果何物哉求诸吾心而已大禹声为律身为度史之所记不可诬也抑尝闻晋人有言丝不如竹竹不如肉夫亦近取诸身乐云乐云钟鼓云乎哉且古之时律法具存此其音宜皆直廉和柔发散啴缓而粗厉噍杀已存乎所感之殊若是乎不可専任也今夫郑卫之音非不荡然淫矣夫独与韶武异律哉故至治之世和气四达则虽操篑桴撃土鼓斯亦有至乐焉不然而徒典以后夔审以师旷称以季札钟鼓管磬羽钥干戚亦不过为虚器而已又奚暇黄锺之求也昔者尝怪司马氏之作律书也乃不言律而言兵不言用兵而独于汉文偃兵息民之事切切焉者此其故何也伤和致沴莫毒于兵兵莫惨于志汉文知乐之本矣乃率委之未遑良可惜哉要之和气无所不在一政未纯一民不获其所皆兵之类而乐之贼也

　　重守令议

　　仕者重内轻外所从来久逺予观今为守令者一得命或相頋失色若被斥谪然者此何故哉夫今世之出为守若令者其途不一然予尝观诸守矣秩大夫食禄四品其大府率綂邑数十绵亘几千里其所奉侍出入赫然若一大国君又尝观诸令矣应列星宰百里其大者又或倍地六七拟诸古次小国咸过之昌黎子所谓乐乎心则一境之人喜不乐乎心则一境之人惧者予诚见其然也此犹可以为轻耶今世守令其奏绩最者徃徃擢之藩臬擢之台谏又或擢之郎署非贪残大故不道辄不轻黜责多俟满考或廉谨无他才者亦徃徃循资致大官若是又不可谓之轻也议者见今世出为守令者或无所顾藉辄疑朝廷待之甚轻殆未然也夫无所顾藉之人岂以官之内外轻重易行哉无所适而可也诸与比郡若县者见其以不韪去遂相观望窃叹谓所处地使然又县綂之州若府州若府又綂之藩臬又皆有监司焉其所施设或相掣肘至于奔走承望颜色尤不能下意此尤非也孔子为委吏乗田亦罔不供其职而其与上大夫言必誾誾如固上下之体然耳士之所以自重要自有道岂直以是相荣辱哉且自一命而上何非君臣食其禄而任其事期不负吾天子而已内外又奚问焉予又见今世守宰数易才与不才皆不得乆于其任而士之轻视州县者亦毎以迁擢久近为荣辱此又何哉夫人才各有所宜黄霸治郡有能名而不可为宰相龎士元蒋琬皆非百里才然则国家宜择长于治民者为守令而复使久于其任焉则政定而民安之或增秩赐之金此奚不可者然而人情未必不益轻视州县也于乎是可怪已官之轻重以其人不以内外不以大小至迟速尤弗论也吾读汉史列传见龚黄卓鲁盖章章焉此皆州县吏耳当时近侍之臣从未央侍承明终身出入天子左右者知几何人今无得而称焉矣故愚尝疑守令之任朝廷未尝不重而人多失之自轻今欲更求所以重之吾无说也特明其重以为司民者告焉

　　防边议

　　天下犹一身也以朝廷为心以中国为腹以边鄙为四肢而必以纪纲为脉以百姓为元气元气充而脉不病则心腹安心腹安则虽有四肢之疾而无足忧者其本固也夫苟心腹之间蛊蚀浸淫日以深锢攻之不可药之不及则其形色动静虽不改其常然越人仓公固有望而惊焉者矣故善理身者先腹心善治天下者先朝廷其理不可易也夫自有中国而有夷狄既已久矣然而三代以上其备疎而害浅秦汉以下其备益宻而为害益深何哉盖非无弘议硕画之臣固守善攻之将也又非无兵食调发之宜绥和制驭之略也而边境之患日日以甚者三代以上备在内而秦汉以下备在外也夫古者天子有道守在四夷后世徳既下衰则夷貊起于左右而羌胡载道矣况其在殊方万里之外者哉数千百年得失一致大抵祸莫憯于喜功衅莫深于玩冦忧莫甚于内弱昔者武帝之世于汉为盛然不能守文景之恭俭而欲掩迹唐虞立威海内卒袭亡秦之轨焉此喜功之过也唐之治盛于明皇然而沉香之亭棃园之乐方肆志晏安而胡雏间发再致播迁此玩冦之患也宋之神宗治亦善矣然而新法之行卒为大臣所悮使海内萧条生民疲敝而靖康之祸实由以基此内弱之弊也使三君能即而反之正其纪纲养其百姓树本强而保内固虽有夷狄夫何能为辟之人身若蚊虻噆肤手足生疥癣曾何足为一日之戾也夫以内之弗图而求诸外其备既已疎矣而其所以为外之备者又未善也秦汉而下戎车待游车之裂戎士待陈妾之余宫室苑囿日侈而屯田荒芜宠幸之赏赉不知纪极而边氓有寒饥者如是而欲恃以防边不可也尺籍伍符动相掣肘文吏守法司农守钱谷使将不得行其便宜士不乐为之用如是而欲恃以防边不可也骤迁数代视帅府犹传舍然故情志不通而兵将不相习如苏子所谓易器而操之欲恃以防边不可也承平之时将家子多纨袴膏粱或贪淫残刻失士卒心而犹欲恃以防边不可也诗书礼乐之教不行而粗悍蠭暴不明于君臣之义往往至于戕贼主帅拥兵专镇而乃欲恃以防边不可也主帅慑于祸变遂姑息以苟安而恩威并废士卒益骄稍不惬则圜视而起矣欲恃以防边不可也临敌用众功罪不白败军者不必诛而斩首虏者不必赏或数战而不得一命欲恃以防边不可也故备诸外者犹得下策备而失其所以为备则无策矣朱子所谓其备不在边境而在朝廷者信乎万世边防之要术也若夫夷狄之出没山川之险易与夫攻守之利害用兵之竒正则有古今异宜而顷刻异变者不可以逆决焉谨议

　　足食足兵议

