<!-- { "loadSidebar": true } -->
○猫犬图
狡兔空有三穴首鼠漫持两端我辈天生健武从渠股栗心寒
○北窗高卧图
问字不得兀兀借书不得陶陶谁遣人来送酒枕边正读离骚
○雪谷早行图
积素茫茫缟夜流光耿耿扬辉行人抵死贪路何处家山未归
○史正之器子买得
陆郎初见怀橘阿买颇解识字或恐西河器明忙为东野收泪
○灵照女
留下一重公案有女谁似庞家不试提蓝手段若为点破丹霞
○锦堂四景图
春水满四泽
夏云多奇峯
秋月扬明辉
冬岭秀孤松
?春水满四泽
淼淼舒如罗带鳞鳞皱似縠纹谁道卧龙不起须臾变化风云
?夏云多奇峯
幸得从龙变态尚何出岫无心正苦人闲畏日不思天上为霖
?秋月扬明辉
清光一片如洗西去姮娥耐秋可惜广寒人老谁将玉斧再修
?冬岭秀孤松
山前倾葢独奇雪里盘根岁深千年老鹤相伴谁似苍髯有心
庄靖先生遗集卷之三终
●庄靖先生遗集卷之四
七言绝句一
◆七言绝句一
谒秦吴二王庙
卜居
中秋夜梦
读项羽传
糟笋
新样团茶
重午偶题
子猷访戴图
和筹堂途中即事
船子和月图
和河楼闲望
用筹堂韵
答满法师
和泰禅
橙数珠
竹如意
雪庵二梅图
赠碧落和讲主
跋窦子温江山图
过云台
济源龙潭
裴公亭
与奉仙观道士元明道
富公草堂
谢杨成之
雨后
阻风
答筹堂见招
史遂良寿日
和王季文襄阳变后
张翔卿出家
鳌背元夜
许司谏醉吟图
明皇击梧图
秋江断鴈图
游石堂山
句龙庙
阳关图
烟江迭嶂图
千里江山图
荅祁定之
戏赠
雪中寄
不寐
西山问羊
暮秋有感
即事
即事
陆浑佛髻山
汤下寺壁
跋背面弥勒
题断碑
游青莲□值巨川彦广二上人出
戏曹汉臣
碧落院松
雪后送宝泉之碧落
陶学士烹茶图
修武骞林观
射虎
答筹堂
参谋王君玉魏文侯冒雨出猎图
抱树石
和王成之梅韵
狂风
游锦堂后园
袁景先东归哭?亡马
玉李花
半丈红
溪竹
吴神
过古寨
大阳与诸友话旧
听乐
郜氏院看花
长平怀古
枯松
劝行
游青莲分韵得春字
慈氏阁
出山
水帘
柳
怀旧
新安
过二圣王氏故居感战死者
东山道中
掷笔台
太平泉
子荣过家上冢
十七日送行
勉和筹堂来韵
送颍阳史正之之邓州
赠陈仲和
和秦彦容韵
碧落途中遇雪
大阳值雪
呈济之
留别
留别草堂诸友
○谒秦吴二王庙
三月十八日与马子温郭谦甫杨茂之叔侄刘济之君祥仲宽姚子昂邢文炳同行　　颓垣陊殿夕阳中血食虽同事不同揖让干戈两陈迹酹觞抛与落花风　　杖藜行处记曾过草草杯盘野兴多举目山川纵如旧一场梦抵几南柯
○卜居
东邻西舍两三家簌簌墙头落枣花惭愧画梁双燕子笑人今日又天涯
○中秋夜梦
中秋前一夕梦入僧寺往来人物有送别意须臾有一丽人于橐中出一春衫再四整迭欲相赠闲而雨作趋避漏室中其人行歌而至雨立听之歌未终而觉故为纪之　　征衣不用赠春罗试听尊前一曲歌为问从来云雨事如何偏向梦中多
○读项羽传
鸿沟时暂割山河楚国山河一半多欲去故乡夸富贵不知沛有大风歌
○糟笋
瓮中有地可藏真子子孙孙曲糵醺谁是圣之清者后此君应负此君君 【 伯夷孤竹君之子】
○新样团茶
春风倾倒在灵芽纔到江南百草花未试人闲小团月异香先入玉川家
○重午偶题
只为离骚话独清至今犹恨楚君臣魂招不得归何处闲气都留与艾人
○子猷访戴图
雪后山阴本乘兴似非特为故人来纵能一见戴安道舡未回时心己回
○和筹堂途中即事
晚风吹雨过山堂灯火秋凉好对床却被荒鸡笑人懒一声催起着鞭忙　　悠悠旌斾出山城世事惊心几变更水郭烟村谁是伴老夫矍铄尚堪行　　斗酒中闲诗百篇锦囊新句落谁边无穷山水吟难尽说似画师僧巨然 【 指杨舅彦明】
○船子和月图
千尺丝纶在手中月明归去满船空寒江岂是鱼难钓钓得还将不钓同
○和河楼闲望 【 孟州】
去去来来不系舟至今师渡几时休洗兵岂是天无雨尽逐黄河入海流　　一夜长空落将星不知谁抱越人冰中原可惜衣冠地自古以来多废兴
○用筹堂韵
清尊莫惜再三开别后何曾得好怀为向绿衣花使道杖藜不是等闲来
○答满法师
此身分付水云闲不见高人得句难待学江西立公案便宜筑个小诗坛
○和泰禅
淡泊生涯分自甘十年霜叶碎青衫忽从问道山前过牧马之儿是指南
○橙数珠
水月禅师有橙数珠竹如意恨不见作者之句凿空道其髣髴　　典刑酿出洞庭霜只取青圆不待黄凡俗尽从千佛转忘言老宿但拈香　　从头细转梵王经一串秋香得洞庭为报重苏当自惜莫教落入念珠厅 【 重苏即水月也】
○竹如意
曾为弹琴指甲伤有时曝背竹书光不须爬痒倩仙爪忍待一朝春笋长　　实时参得指头禅说似家风玉版传一日佛堂光自放我师歇在古灵前
○雪庵二梅图
老对风光百不堪画图彷佛见江南为君试草花闲赋未必心肠似雪庵
○赠碧落和讲主
萧萧古寺掩松关雨后无人草木闲埽地家风谁举似我师特特为开山
○跋窦子温江山图
淼淼澄江欲拍天参差烟树老江边举头不见长安日一棹秋风载酒船
○过云台
夜半风吹霁色开晓乘残月过云台连山断处瞰平野一线黄流掌上来
○济源龙潭
尘世悠悠不识真一潭春碧养潜鳞可怜无故惊雷起误却山前失筯人
○裴公亭
青山如画水如蓝自笑平生性僻躭尊酒留连妨逸兴不能一到侍中庵
○与奉仙观道士元明道
野鹤飘飘性自高徘徊尘世岂难抛栖真旧隐无多地何处仙山不可巢
○富公草堂
青山重迭水萦回山水中闲几往来风物不殊人世改中州何处是昆台
○谢杨成之
与客西从济上回明朝扶杖到云台一尊相送休频劝留作山行软脚杯
○雨后
春空霭霭暮云低飞过山前雨一犂明日却寻归去路马蹏犹踏落花泥
○阻风
春风作恶几时休况值春光欲尽头谁谓闲人无个事一年长是为花愁
○答筹堂见招
须信人闲足别离相看能得几多时浮云一片无根蔕去去来来自不知　　日日相陪鹤发翁乌纱白葛道家风火云堆向山南去暑气蒸人似甑中　　俯仰随人亦自欺精神无复似当时年来世事俱尝遍只有闲中味不知　　冠世声名葢世功寻常杯酒坐生风区区问舍求田客尽在元龙一笑中　　日日言归未得归白头纔是入山时依前却趁逍遥出惭愧山灵我不知　　谁谓长河不可通只消送客一帆风故人别后情偏重犹恐相逢是梦中
○史遂良寿日
任他白发不相饶两颊春红醉里潮今日凤凰台上月未知谁可共吹箫
○和王季文襄阳变后
将军横槊面潮红一举淮南埽地空堪笑楚人无伎俩至今犹说马牛风
○张翔卿出家
绛帕蒙头读道书孙郎见后肯容无休将侥幸乖名教天上臞仙即是儒
○鳌背元夜
山巿家家秉烛游风檐齐挂月灯球不须更用闲妆点人在鳌峯最上头
○许司谏醉吟图
席地风光引兴来不辞白发被春催眼前有句贪拈掇闲却梨花树下杯
○明皇击梧图
不使梨园弟子知太平音在凤凰枝一朝野鹿衔花去长恨秋风落叶时
○秋江断鴈图
不堪愁里见秋光江北江南木叶黄谁信朔风犹跋扈天涯吹断弟兄行
○游石堂山
与史正之王廷秀姚子昂郭显道李广之同行　　雨后青山画不如算心人去有谁居紫云空锁神清洞不见丹崖四字书 【 邢和璞算心处欧阳文忠公神清之洞】
○句龙庙
溪行十里气如蒸危槛凭虚不厌登咫尺仙山在尘世杖藜来往几人曾
○阳关图
一杯送别古阳关关外千重万迭山试问青青渭城柳不知眼见几人还
○烟江迭嶂图
挥毫落纸生云烟江北江南水墨天爱画主人胸次别卧游不用买山钱
○千里江山图
曾把云山烂漫酬杖藜随处贾胡留如今脚力那千里水墨中间只卧浮　　笔下江山取意成一峯未尽一峯生凭谁试向行人问水郭烟村第几程
○荅祁定之
归袖迎风拂面埃青山望处白云埋如何千载离家鹤学得仙时不便来
○戏赠
布袍褴褛化风埃是处青山骨可埋三笑家风□时了我师容易去还来
○雪中寄
秋空一洗绝纤埃着脚街头雪半埋试问希真门下客衣蓑曾有葛三来
○不寐
露下中庭鹤睡惊娟娟缺月照窗明夜深读罢床头易纸帐梅花梦不成
○西山问羊
淡泊不禁频皛饭寻常无以致毡根西山茧耳多于石肯与书生踏菜园
○暮秋有感
乱鸦无数噪寒林林下风吹落叶深惟有黄花枝上露向人犹似泣残金
○即事
将军下马气如虹书生折腰曲如弓好山无限归未得白云惭愧渡溪风
○即事
秋色南山气势高坐闲牛酒话麄豪自怜萍梗天涯客俯仰随人似桔槔
○陆浑佛髻山
十步都无一步平往来人似画图行可怜一派温泉水不与荒山洗恶名
○汤下寺壁
滚滚龙泉自吐吞谁能个里混光尘再三遶壁寻题句饶舌山禽不避人
○跋背面弥勒
万水千山特特来谩劳皮袋走尘埃横担柱杖明州去世上谁能唤得回
○题断碑
节角催残卧夕阳岂无神物护文章一从荐福雷轰后片石犹争日月光
○游青莲□值巨川彦广二上人出
寂寂荒庭落叶堆与谁重上远公台青山不解留人住立尽秋风曦未来
○戏曹汉臣
一见高僧话亦高醉中往往爱禅逃尔曹自谓曹溪后不怕曹溪笑尔曹　　移得花将碧落栽一枝开后百枝开今生也有狂灵运待入东林社里来
○碧落院松
霜干亭亭耸碧空几年春雨养髯龙也能说得菩提法何处人闲有万松
○雪后送宝泉之碧落
洒面轻风不觉寒天花散落满人闲殷懃行脚休辞远出得城门是雪山
○陶学士烹茶图
□□天寒对酪奴竹闲雪鼎与风炉书生事业真堪□□谓粗人此景无
○修武骞林观
道经天上有玉京山鶱林观　　□□带雨阻登临往事看碑或可寻不是青牛洞中□人闲何处有鶱林
○射虎
逐鹿中原鹿已无功名那在一于菟分明射中南山虎李广元来不丈夫
○答筹堂
寄诗有青灯佳话正当时之句见其恋恋之至也用来韵荅　　休嫌堂上聚星迟 【 怀宫有聚星堂】 邂逅人生似有时鸡黍恐忘今后约预先报与巨卿知　　秋凉急急授衣迟便是霜林叶落时夜听寒砧动离思恨无针线小蛮知
○参谋王君玉魏文侯冒雨出猎图
□□冒雨入山林毕竟驰驱获几禽自是魏侯言不负当时只合献虞箴
○抱树石
火余介子身犹在槁立鲍焦心愈坚欲向前村问遗叟石荒树老不知年
○和王成之梅韵
踏雪寻芳路带沙南枝初放两三花高楼寄语休吹笛留取春风与大家　　朝来一雪羃晴沙行到前村始见花驿使便将春色去暗香今夜落谁家
○狂风
春光着物酒如浓白白红红眼界中又是一场蝴蝶梦能禁几度落花风
○游锦堂后园
与济之君祥仲宽子昂共　　妆点园林次第新野花无数不知名实时唤起闲中兴惭愧陶家趣未成
○袁景先东归哭?亡马
汗血奔驰死即休东郊骨骼有谁收举鞭遥指前山路野草闲花满地愁　　长秋短辔惯骑驴今日徒行为的颅得失从来等闲事未知愁得塞翁无
○玉李花
