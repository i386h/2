<!-- { "loadSidebar": true } -->
　　惟十二年丁丑月日，王母太安人寿跻七十有二，有子秉良守雷州，秩满而归，将为寿焉，问寿亲之道於甘泉子。曰：「古之称寿者必以酒，故曰：『称彼兕觥，以介眉寿。』侑酒者必以诗，即兕觥介寿之诗是也。夫寿有三实，实有三至矣。王子其知之乎？」或曰：「爱亲者，则可以寿乎？」甘泉子曰：「然。」曰：「然则王子念念不忘其亲矣。宜荐爱亲之觥，而凡诗之言爱亲者歌焉。」或曰：「敬亲者，则可寿乎？」甘泉子曰：「然。」曰：「然则王子兢兢乎不怠其亲矣。宜荐敬亲之觥，而凡诗之言敬亲者歌焉。」或曰：「显亲者，则可以寿乎？」甘泉子曰：「然。」曰：「然则王子以名进士郎秋官，迁黄堂，而尊为安人，则既显矣。宜荐显亲之觥，而凡诗之言显亲者歌焉。」或曰：「是可以已乎？」甘泉子曰：「未也。必爱亲以爱乎人，爱之至也。吾闻王子身折权贵以为民惠，非至爱乎？故为至爱之觥，而诗之言至爱者系之。」或曰：「是可以已乎？」曰：「未也。必敬亲以敬乎人，敬之至也。」吾闻王子尊老尚贤，不侮鳏寡，非至敬乎？故为至敬之觥，而诗之曰至敬者系之。」或曰：「是可以已乎？」曰：「未也。必显亲以及乎道，立身扬名，斯显之至也。吾闻王子有质直，由是以 [求至]焉，非至显乎，故举至显之觥，以为安人祝。以[为王子]勉，而诗亦有言及此者乎系之。」王子曰：「至矣，[尽矣，六]觥进而子道成矣，敢不勉以为吾亲至寿之祈。」[丁丑]十一月据嘉靖八年本补字 
　　
　　送陈都宪还朝序 
　　
　　惟明天子父母天地而家天下，大臣其家相，监□家正民物，其同胞疾苦无告，其兄弟之颠连者，皆本一体。是故天地之大德曰生，圣人之大德曰仁。使痛之不关，则亦何仁之有？两广顽民远违王化，怙侈虐□□谷，引刀戟劫掠，攻杀转死而不悔，虐及其□□离割，手足异处，乃嚣然曰：「吾曷其胥康以养矣。□其胥生以事矣。」非所谓兄弟之颠连者乎？天子□赤子之不辜，例命大都宪之名者，往备三监以抚治，非所谓家相乎？岁命御史之名者往察之，承以三司□郡守，上下相统，非所谓家正乎？昔者韩公薙之，朱□之，秦公继之，如害疮癣，爬而复生，痛肤及骨，至少□□西轩陈公之来，甚矣。公吐茹有方，民无怨咨。然□为赤子，一为鬼魊。公之心其亦勤矣乎！厚斋元老□□久於广，以福我民。未几，公以钦命总制於□□□之人，嚣嚣然曰：「□□□□而忍□□东广□□ □□□□□□□□□□□□我或□□□□相之□□□□也。犹夫两广之人也，而何咨？」及公引去未□□□以公之□於两广也，复起公来，抚治之如初。□□□人以掌院事，两广之人，又嚣嚣然曰：「公胡去□盍惠我，如我何？」或曰：「吾君吾相之於天下之人，犹□广之人，也且夫四肢之恤，孰与心腹之恤也？公将入纲纪，明刑法，赞襄调燮，以宣天地之仁，以泽天下□也，而何咨？」及公戒行，毛侍御鸣冈以魏太守□济□言於水曰：「以子之文，文众之意，则其善也。」水曰：「予病也，身病之弗恤，而何能恤人之恤？虽然，予□□□□弗恤则弗人矣。广人[怨]咨之声，公所闻也，其颠连□，公所亲见也。公将归朝，明天子屡见而问焉，□□咨之声达於天听，而以颠连之状献於神览，□勤恤忧养体肢，俾不凋[瘁]以伤元气，是公有遗□□民，因广民以达之天下也。水也诚不佞，将观听於□之间。」 
　　
　　樵风诗序 
　　
　　[惟]岁丁丑秋八月，甘泉子偕尹公返自江门，入翳[门，登]西樵。甘泉子乃出矢言，曰：「予惟昔在丁巳，爰[来及兹，亦]既有卜言，徂兹癸酉，[予]惟[衔]命返自於交，[绍来及兹]，亦既有卜言，兹予亡恃，抑又何求？予其永矢於卜宇。」遂卜云端之南，碧云之西，我乃穆卜於大科之麓，烟霞之墟，亦惟甘子有逊言。尹公曰：「吉。其勿渎卜。卜渎也，神之攸赉，又奚渎焉？渎神不祥。」甘泉子乃疏於朝，爰来是宇。尹公乃自以为功。惟兹营室，厥既经始，厥既告成，阅月惟五，殚乃智猷。岁暮之廿，於时言归。甘泉子乃置高会以饯於堂，诸生二邓、甘子、陈子咸集，爰及五释，诸子扬觯咏歌，诸释伐鼓应鼓以间。始歌鹿鸣之三章，甘泉子揖曰：「公诚嘉宾也，相兹安宅，匪周行乎！」乃歌衡门。尹公揖曰：「非吾子，其谁与居焉！」曰：「请闻新乐。」四子乃歌考室。甘泉子曰：「俾予遂有诸胜，伊谁之力？」遂歌九龙曰：「潜德也，让德也，弟子识之。」歌竹台之章，曰：「庶哉！昭公之德也。」曰：「请闻赠言之章。」瞻乃为之歌有酒，学乃为之歌公台，谟乃为之歌两季，眕乃为之歌烟霞。诸释供乐乃次之，间歌以终焉。甘泉子曰：「今日之乐，归诸道义，根於天性，至乐也。昔七子赋诗，春秋荣之，其有是也乎！」厥明，相与出送於翳门之关。闰十二月二十日据嘉靖八年本补字 
　　
　　平寇录序 
　　
　　都宪阳明王公莅赣，越明年丁丑，命部辖咸造於庭曰：「惟兹横水、桶冈并寇，称窃名号，毒痡三省。惟子守仁，恭 承天威，夹攻之命，实责在予，予敢弗虔！惟兹横水、桶冈，实惟羽翼，势在腹背。先剪横水，乃可即戎。」遂会诸抚按备守，咸谓曰：「然。」乃命都指挥许清，赣州知府邢珣，宁都知县王天与曰：「尔其各以兵千余，分道入会於横水。」命守備指揮郟文、汀州知府唐淳、南安知府季?、贛州指揮余思、南康縣丞舒富曰：「尔其各以兵千余分道入会於左溪。」命吉安知府伍文定、程乡知县张戬曰：「尔其各以兵千余分道入，遏奔冲。十月十三日，予其亲率推官危寿、指挥谢超，兵如诸道之数，直捣横水，为诸军先。」乃缘崖而上，举炮火，如迅雷焱至。贼愕溃，遂夺其险，入破横水诸巢二十有三。王公曰：「尔其少息，以养厥锐。」因得余贼遁穴，又以湖广夹攻之期，且逼督捕益严益力。守备副使杨君、分守参议黄君，且饷且击，各益急攻，连破旱坑诸巢二十有三，横水、左溪平。王公誓於众曰：「惟尔多士，尔毋骄。惟兹桶冈天险，蓄积可守，徂兹夹攻，坐困而罢。尔慎之哉！」乃谕之降，乘其狐疑，珣、文定、淳、戬兵冒雨登锁匙龙，贼遁，据绝壁以拒。珣兵渡水前击，戬兵冲其右，文定兵自戬右遶出贼旁，诸兵乘之，贼奔十八磊。淳兵迎击败之。翌日，诸兵复合击，大败之。遂破桶冈、十八磊诸巢十有五。王公曰：「尔其各以部兵，亟合湖兵悉追。尔毋有逸贼，国则有常刑。」於是诸兵益奋速，破新地诸巢一十有一，犹出其余力，急趋鸡湖诸路之险，歼鱼王之奔，以应湖兵之冲突，贼乃尽平。斩俘魁从谢志山、蓝天凤等凡五千。初，王公始至，令於众曰：「军毋哗，勿或不用予命，民其毋窃人盗人。其有窃人盗人，哗不用命，其执以来，其寘於杀。」於是得窃者，杖杀之，军之不用命而哗者斩之，交通於贼者斩之，军乃肃。人曰：「可以用矣。」公曰：「未也。」乃亲教习，衣食其饥寒，士皆乐死。公曰：「可以用矣。」至是遂以成功。或曰：「阳明子於兵也，其学而然与？」甘泉子曰：「非然也。古之学者本乎一，今之学者出乎[二]。文武之道，一而已矣。故有苗之师。本乎精一，升陑之师，本乎一德。夫阳明子之兵，亦若是矣。否则为贪功、为黩武、为杀降、为用智，岂仁义之兵哉！既凯还，王君天与曰：「不可不传也。」遂来请序，甘泉子曰：「虽然，不可不传也。而阳明子勿欲也。阳明子，精一之学也。虽然，予将俾天下之诮夫腐儒者，知圣学之无二，而文武一道也，乌能勿言？」 
　　
　　赠张柏山出山诗序 
　　
　　甘泉子揖诸子，咸造於庭，曰：「畴昔游於白沙，惟若人、若人，弗故惟若人、若人，弗故弗暌惟若人。虽弗暌弗居，弗暌胥居於樵，惟予、邓子、张子。惟兹二人，胥居秉志迪德，惟予之勖。兹贲斋子久归於水藤，柏山子将应岁例以出，殆其离索，若之何！其乃与诸子赠别於宝峰。甘泉子曰：「盍歌乎！」诸子乃矢歌伐木，曰：「公之来，其惟德音乎！」乃赓歌鹿鸣，曰：「公之去也，其惟周行乎！」又为之歌崔嵬，曰：「离思其至矣。」甘泉子曰：「诸子盍间新声乎？」宇曰：「分初投而君遽出也乎？行也宜戒之。」乃为之歌出山。瞻曰：「时惟芳春，曷其离群？」乃为歌深山。朝阳曰：「若云出，其乘风乎！其必有为乎！」乃为之歌春风。承熙曰：「公常卧云於层峦矣，其无久淹乎？」乃为之歌层峦。谟曰：「公之下山，际景清明，能无怀乎？」乃为之歌清明。眕曰：「君之出也，乃所以为隐也。」为之歌樵。有平闻之曰：「君之师承，厥有端绪，又切磋而增益焉，其出宜也。」乃为之歌遥遥。仕鸣曰：「夫独乐非至乐也，忘君非孝也，往而不返非正也。」乃为之歌有美，赓歌丘壑，终之屈伸。应梅曰：「学而能益，屈而能亨，进而能退，贤矣。」乃为之歌长者。威曰：「其用也以时，其返也正，高而莫踰矣。」乃为之歌高高。时雍曰：「公之行也，其孤矣乎？求德则不孤矣。」乃为之歌孤鹤。淳曰：「公曷不留乐暮春乎？」乃为之歌山花。金曰：「公昔之来，求友声也乎？今之行，感时也乎？」乃为之歌有鸟。大明曰：「惟予小子罔闻知，公之别也不能无兴於怀，兴於怀不能无歌，歌之不足，其不能不托之弦乎？」乃为之歌孤桐终焉。谓任杰曰：「虽忧也，第不可无赠言矣。故言之而不长，言之可也。」甘泉子曰：「咨尔一十有六人，其拜手稽首，告别於柏山子矣。庶其无忘乎今之言。」 
　　
　　送丘明府之京序 
　　
