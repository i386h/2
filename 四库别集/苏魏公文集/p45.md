<!-- { "loadSidebar": true } -->
　　臣某等言准閤门告报今月十一日皇太后迁入寳慈宫者大明崇构瞻帝宇之邃深长乐新宫庆母仪之尊奉考礼经之成寝本孝治之因亲凡在覆临率同爱戴臣某等诚欣诚忭顿首顿首伏惟太皇太后殿下道先慈俭躬执谦虚复子辟于前朝诒孙谋于嗣圣太微紫极宸居上法于二垣东序西厢就养并行于两殿实千龄之盛事恊四海之欢心臣等辅政备员逢辰至幸九重集庆侧聼于胪音万寿祝延载倾于丹悃臣等无任
　　贺皇太后入寳慈宫
　　臣某等言准閤门告报今月十一日皇太后迁入寳慈宫者母仪四海载崇盛丽之居孝治万邦思尽爱恭之意方即安于寝宇慰奉养于晨昏掲徽称以惟新率羣伦而胥抃臣某等诚欣诚喜顿首顿首伏惟皇太后殿下躬涵淑圣道协静专先朝推辅佐之勤嗣圣荷诞生之庆太微帝宇虽同环极之轩房长乐后宫抑有尊亲之故事肇新规而取壮案盛礼以考成坤德攸宁皇图永固臣等逢辰盛际备位近司仰三宫正位之辰见万乘承顔之美徒倾至悃永賛熈辰臣等无任
　　谢重阳宴表
　　清霜贯序庆万寳之登成湛露推慈锡千钟之燕饮嘉防掩龙山之集近班谐鳬藻之娱臣中谢伏惟皇帝陛下体具干刚仁深天覆察璿玑之运动调玉烛之均和节戒九阳有登临之故事恩均百辟盛恺乐之多仪臣等叨备政司预沾饫赐簪缨就列获游汉籞之严樽俎交欢如醉楚醪之享仰承洪造弥激丹诚臣等无任



　　苏魏公文集巻三十六
　　钦定四库全书
　　苏魏公文集巻三十七
　　宋　苏颂　撰
　　表
　　谢改祠部贠外郎
　　臣某言今月日进奏院逓到官告勅牒各一道伏蒙圣恩特授臣尚书祠部贠外郎依前充集贤校理散官勲封赐如故已即时只受讫者南宫地要左省资清由考课而叙迁顾滥官而有愧宠光所被震惕兼常臣某中谢伏念臣本乏异能惟耑朴学始以文词而得仕寖阶儒雅之并游校石室之书未终编次缀金闺之籍乆汚周行间叨出守之行颇遂自营之便洊更内外靡効涓尘徒殚累乆之勤甫应攸司之比曲推天奬擢寘郎曹仍因词馆之旧规得躐冰防之近署仰承渥命实为非次之荣俯揆庸材奚称清班之选此盖伏遇尊号皇帝陛下推至公之厚德録羣下之小劳发丝纶之言出而弥大霈雨露之泽惠以无私曾是逺孤均蒙况施臣敢不只循谟训益厉公忠州郡之政虽未优敢忘尽力朝廷之恩得其报岂惮捐躯瞻望阙庭臣无任
　　谢改度支贠外郎
　　臣某言进奏院逓到告勅各一道伏蒙圣慈特授臣尚书度支贠外郎依前充集贤校理散官勲封如故臣已即时捧受讫者大明升照幽遐皆瞩于辉光丽泽周流品物咸均于膏润顾惟州郡之列外隔云天之瞻例沐朝禧叙陞官次对南宫之清选荷中诏之优除拜赐以还措顔无所臣某中谢伏念臣僻儒陋学衰绪孤生始充赋于有司遂防名于乙等脱巾从仕寖牵俗吏之为给札试言俄玷文林之选既效刋雠之业复参典领之司賛缉礼于奉常预防书于天禄栖迟数职渉歴八朞愧非博洽之能靡有发明之效毎循涯分敢计淹通向以私便而自陈蒙假近封而试守出颁条诏姑度时之所宜上体朝廷惟恤民之是务徒内殚于心虑曾未效于毫分昨者伏遇皇帝陛下纂绍丕图发挥鸿业遵累朝之成宪推大赉之殊私施命以诰四方仁无异逺犹天之运一气物悉由庚而臣恪守藩条亲逢邦庆方切倾阳之志遽叨増秩之文左省通班猥被殊常之擢下邦冗守益知重外之荣揆省非才悸慙厚渥虽官仍古号无职业之当迁而恩出宸慈顾宠名之难称敢不恭于授命勤以首公勉修政令之宜兾有防尘之补少收薄最上报盛时臣无任
　　淮南转运使谢上
　　臣某言臣昨自三司度支判官伏奉勅防蒙恩擢充淮南诸州水陆计度转运使兼本路劝农使臣即以七月十五日到本任交割职事管勾讫者賛画甘泉乆玷三台之末观风淮甸骤陞数使之荣朝寄非轻地望兼重愧非才选靡称厥官姑谨诏期趣行所部宠灵所被畏惕非常臣某中谢窃以州郡备官所以分厘于民务朝廷遣使所以宣布于主恩付一道之事权用六条而举察赋舆出内俾以均输吏治否臧责之荐黜自非绵更于事任渠能振肃于治纲若臣者才不足以适时虑不足以经逺偶縁资级之例得从选用之阶始自书坊出分使竹俄从寰服入佐计筹粗收岁月之劳蔑着毫分之效岂谓伏遇皇帝陛下察庶工之任事矜乆职之良勤拔于省僚授以利柄矧惟淮海之部寔搤东南之冲昔号奥区今逢乐岁五稼盈畴而遂茂四人勤力以厚生料乎漕运之程无烦趣办之急惟当敷宣惠泽通究物情编齐之利病可更必求其本刑政之重轻或失当适其中止期嘉靖少称抡择若乃事体貌以为风采尽铢两以敛民财顾在懦愚诚多阔畧重念上慈天覆圣治日新官无内外之殊事悉忧勤之系昨臣受任之始获面于清光陛下临遣之言曲加于勉谕自省最为于疎逺何图亦记于渊衷岂非以委任之优故特示拊循之厚虽乾坤平施非报谢之可言而犬马微生苐勤劳而思奋倘驰驱之有用期终始以无渝瞻望阙庭臣无任
　　颍州谢上
　　臣某言昨奉勑差知颍州军州即以三月五日到本任赴上讫者初蒙补郡遽忝近封内省非才奚堪优命始受防君之署即颁问事之条思职当优以荣为惧臣某中谢伏念臣颛侗所禀识蕴无竒承家学之绪余冒词科之等次获参仕缀甫狃吏文以小材积日之劳例迁散秩预尚方给笔之召遂齿清流暨入直于文林亦更尘于事局賛奉常之典礼讲练非精定广内之图书繙酬未究窃自营于私计因上丐于外官国体务寛诏恩垂可析半符而付畀假便地以优容恭惟至治之辰方重长人之吏惟良而与共此深轸清衷选贤而欲安之讫臻善化矧汝阳之故壤控淮服之上游民承艰食之余朝举救饥之政向非防平之素着岂称选俞顾慙空薄之无闻谬膺宠寄此盖伏遇尊号皇帝陛下髙明委鍳造化财成任官惟贤非有内外之异授人以政将观治理之能弗间孤愚均令任使臣敢不勤宣上德劳徕斯民夙夜罄于一心躬亲辑于庻务簿书细故必严期防之程狱讼羣情当适重轻之典倘收薄最是答鸿私瞻望阙庭臣无任
　　谢弟棁授秘阁校理
　　臣某言臣伏见今月二十三日诏勅蒙恩以臣弟尚书虞部贠外郎棁守本官充秘阁校理者振滞之举实旷世之罕逢遭时之荣顾一门而特盛父子相望于近序弟兄继踵于鸿都岂伊逺孤遘此殊遇臣某中谢伏以校文中秘儒者美官预台阁之渐阶以铅椠为职业朝廷育材之地礼待之甚隆公卿荐士之科推择之尤遴载念臣之末绪棁也无闻姑用先臣之素资得通闺籍而叙进粗承家学未防世科防英皇帝闵词馆之寖微命政事府论士林之逸滞讵期柄弼辄以名闻时方困簿领之迷畴敢觊图书之选重明继统前诏遂行收从甸服之还许试门之禁推恩特异予职过优以平进常调之流陞名于天禄非大雅博达之士簉迹于俊躔岂惟叔氏之冒尘抑亦臣愚之厚幸此盖伏遇皇帝陛下广人文而致治遵圣考之成模捜扬岩穴之遗间用衣冠之族布春泽之润自叶以流根举泰阳之征拔茅而连茹使臣同气之贱继忝登瀛之游载世光华多士称咏臣敢不念教忠之训戒异物之迁一心首公百为尽节虽简编之任未能酬天地之恩而手足相维庻可展股肱之力用兹勉励少答生成臣无任
　　谢知制诰
　　臣某言伏奉制命防恩特授依前守尚书工部郎中知制诰告谢日仍面赐金紫章服者非常之命忽降于中宸逺至之人骤陞于迩缀矧演纶之职峻顾发藻之才微冒服宠灵深懐愧惕臣某中谢伏以王言所记寳训具存钦明濬哲之君有二典以载其道仁义公恕之主因七制以见其心盖君臣之吁俞或号令之宣布非言无以尽戒敕之意非文无以扬鼓舞之功下更十代之纷纭皆备一朝之制作其事则雅颂之各异其辞则体要以为先惟是代言之司实专起草之事相沿往范罙号要涂地亲法从之聮官列近司之属分曹领乎六押时预迩谋判事谓之五花间参疑议岂徒取挥翰之士盖亦借干时之良用人其难歴古所共肆我朝之致治遭列圣之右文世有常杨之伦入居诏诰之任由是百年之盛德逺追三代之髙风兴阐大猷虽本圣朝之独运润色鸿业亦资儒雅之敷扬向非博达之流加有精通之识髙文大册可以发挥治功忠言嘉谋可以禆助聼防则无以茂膺华选克继前修如臣者衰绪微生寡闻浅识少而好学窃慕圣贤之所存劳而无功遂以颛愚而自守夤縁科级渉歴士阶始课簿书之勤稍迁京寺再叨翰墨之荐获玷词林亦甞典礼曲台校文中秘假麾颍尾案治寰畿賛大农之计筹预商利筦持使者之华节荐领事权奔驰未效于小勤趋走遽防于迅召超从冗外入奉清闲对仗分班幸识侍臣之贵研螭记事多慙良史之能每懐逾分之忧姑守宿官之愿不图进拔特出睿衷命试可于公槐遂躐登于星掖拜恩之始亟瞻省戸之光占谢之辰仍被服章之赐不日改士伦之观在臣为旷世之荣重念亡父先臣被遇仁宗甞登西阁岁月裁逾于二纪宠光复逮于孤臣识谢文饶岂练朝廷之典故才非百药猥居父子之世官徒惊后拜之优莫继先芬之善感极而涕随言发愧深而汗浃顔间将何以荷累圣之深恩对一门之盛事逢辰至幸抚巳愈轻此盖伏遇皇帝陛下摠揽权纲慎徽典则谓祖宗之制皆可举而行惟台阁之模以得人为盛因抡才于珥笔使賛命于出方靡由左右之容俯收积累之效擢之清禁寘彼通班臣敢不厉志冰渊潜精简册早暮百思于事守终始一志于公忠裁涣号之文慎于返汗念謇臣之节期以匪躬兾成防露之劳少答髙旻之施臣无任
　　婺州谢上
　　臣某言昨奉勅差知婺州军州事已于二月二十四日到任讫者濯巳然之深咎推不次之优恩析以省符委之州政彷徨去国徒结恋于轩墀黾勉之官良有愧于民吏臣某中谢伏念臣赋材不厚学道甚迂偶肩羣俊之彚征荐荷三朝之乐育典藩将漕校治迹以无称载笔演纶防荣涂而有日向縁职守辄议诏除盖狃习于故常致乆格于成命稽违有禁合寘于严科在宥推仁止镌于近籍恭趋朝请甫越岁华属均宗祀之厘遂假东阳之守川涂累月间关百忧敢辞逺道之勤实惧严程之过适临治所载惕愚衷只服宠光罙深感涕此盖伏遇皇帝陛下尧仁天广周泽海流躬摠揽于万机思慎用于八柄以庸制禄效虽薄而不遗观过知仁情非故而或舍顾臣无状受赐实多始收擢于逺孤终含容于狂妄率由洪造曲示矜全臣敢不只省前愆勉思后效奉六条之戒敕一禀新书使七邑之黎萌咸知上意倘涓埃之可集在夷险而不渝
　　亳州谢上
