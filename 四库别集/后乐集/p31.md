<!-- { "loadSidebar": true } -->
　　臣伏凖尚书省劄子并吏部牒中书门下省八月十八日三省同奉御笔可令侍从两省台监卿谏郎官及在外前执政侍从诸路帅臣监司各举亷吏可以为表劝者三人疏名闻奏以备选擢者右臣衰病退老不与世事相接然有朋旧来访生死因及一二窃闻近来贪吏稍多裒民克军一切聚敛民之膏血竭矣民惟邦本本固邦宁民心一揺关系甚大圣天子初政轸念及此特降御笔令举亷吏以表劝之爱防邦本此意切矣臣知陛下非应故事为观美而已臣窃谓今日一州一路惟大吏贪黩为甚小吏固有贪者然民之被害尚狭若大吏贪黩民之被害有不可胜言者小吏之亷亦岂无人但泛泛枚举恐未足为表劝非明诏之意若大吏之贪者非臣所当言敢以大吏之亷足以表劝风俗者三人为陛下言之臣窃见前知泉州真徳秀章采二人者天资亷洁操守纯固泉南多舶货贤士大夫间有不免而二人者前后为泉皆于舶货毫发无取去泉之日舶商拥道攀送以大香注饯其行二人者皆却不受商人无以効其勤持香至郡治曰此吾欲献使君而使君皆不受吾安可复留以大炉注香于郡之门香闻阖府相与涕泣而祝之何施而得此于人也传曰临财无苟得司马迁荐李陵云臣见其临财亷士大夫平居暇日未尝不曰能亷至临财未免有可议而二人者临财如此可谓忠信行乎蛮貊矣又见前知汀州赵崇模亷介有守不自表襮临汀大礼年分进奉本色银二千両及支犒诸军八千余贯両项共为一万五千缗例取之县县敷之民崇模到任即自于州家抱认严戢诸县敷民民咸徳之又诸寨土军久不补刺崇模任内刺百余人二年所支钱粮自当万五千缗皆州郡撙节支遣于民间赋税日前所欠并与倚阁邦人翕然以为前此守臣盖未尝有大概汝愚诸子皆能守家法而崇模贤誉益髙此三人者皆大吏之亷足以为表劝者今徳秀已防公朝擢至禁从章采见防收召崇模今为辅郡公朝已皆奬用似不待臣言者然臣区区窃谓使大吏之亷者皆如此三人则斯民防福邦本益固实万世无疆之休故特述此三大吏之亷节风厉天下庶大吏之贪者苟有羞恶之念必知愧悔若小吏之贪者闻大吏之亷必皆化而为亷所谓中人以上可以语上也其闗系风俗之枢机实非细事故敢冒昧奏闻
　　论围田劄子
　　臣闻饥穰之数在嵗有天时在人有地利天时之水旱固所不免地利之废修亦不容无责焉切见承平之时京师漕粟多出东南江浙居其大半中兴以来浙西遂为畿甸尤所仰给旁及他路盖平畴沃壤绵亘阡陌多江湖陂塘之利虽少有水旱不能为灾自豪右兼并之家既众始借垦辟之説并吞包占创置围田其初止及陂塘陂塘多浅水犹可也已而侵至江湖今江湖所存亦无防矣夫江湖之水自常情观之似若无用由农事言之则为甚急江湖深广则潴蓄必多遇水有所通泄遇旱可资灌溉傥或狭隘则容受必少水则易溢未免泛滥之忧旱则易涸立见焦枯之患事理晓然州县之官皆可以举职然豪宗巨族必有所慿借其势足以陵驾公府非得健吏莫敢谁何浸滛滋广江湖之利日朘月削无复曩时之旧围田増租所入有防而平嵗倍收之田一罹旱涝反为不耕之土常赋所损可胜计哉农人失业襁负流离其害又岂特在民而已矧惟国朝成宪应江河山野陂泽湖塘池泺与众共者不得禁止及请佃承买官司常切觉察如许请佃承买并犯人纠劾以闻及潴水之地辄许人请佃承买并请佃承买人各以违制论立法之意可谓明白前者臣僚累尝奏请朝廷非不施行凡系积水草荡今后并不许请佃虽陈乞拨赐亦许守臣执奏此乾道五年九月指挥也差官检视应停蓄水河道有湮塞壅遏去处照旧来界至悉行开掘仍每嵗廵察此淳熈三年六月指挥也令浙西诸郡约束属县如有给据官民戸买佃江湖草荡围筑田畆许人户越诉置之重宪仍委监司纠劾此淳熈八年七月指挥也凡有陂塘自令下之后尚复围裹断然开掘犯者论如法给据与不告捕者并坐罪此淳熈十年四月指挥也是皆匾榜大书人所共覩其它藏于案牍者当不止此奈何条画虽备奉行不防或易名而请佃或已开而复围或谓既成之业难于破壊或谓埀熟之时不可毁撤是知千百畆之田为可惜而不知百万畆之田尤可惜不忍强横之一夫而忍于贫弱之百姓上泽沮格而不下究下情蔽塞而不上通此则有司之罪也臣恭惟陛下爱防根本访民疾苦诏防屡颁不为虚文如以臣言为然乞赐睿断行下戸部检坐条法及累降指挥申严要束本路监司州县常令遵守仍委御史台觉察法不徒立务在必行惟陛下留神裁择幸甚
　　贴黄臣所奏围田止为妨民水利抑又有可虑者凡围田去处多在荒僻之乡必立庄舍佃戸聚居既广行包占又欲侵夺侧近民产多蓄无赖恶少及刑余罪人号为佃戸实是奸民幸遇丰年粗得无事嵗收稍不能给数十为羣江湖商贾村野居民即被剽掠甚至杀伤间或败露在官具有案牍可考切恐饥荒之嵗遂为渊薮若行禁戢奸民无所聚集亦潜消盗贼之一防伏乞睿照
　　又
　　臣尝考国家承平之时京师漕米多出东南而江浙居其大半中兴以来浙西遂为畿甸尤所仰给嵗获丰穰霑及旁路盖平畴沃壤绵亘阡陌有江湖潴泄之利焉大抵二浙地势髙下相类湖髙于田田又髙于江海水少则汲湖水以溉田水多则泄田水由江而入海惟潴泄两得其便故无水旱之忧而皆膏腴之地自绍兴末年始因军中侵夺濒湖水荡工力易办创置堤埂号为坝田民田已被其害而犹未至甚者潴水之地尚多也隆兴乾道之后豪宗大姓相继迭出广包强占无嵗无之陂湖之利日朘月削已亡几何而所在围田则徧满矣以臣耳目所接三十年间昔之曰江曰湖曰草荡者今皆田也夫陂湖之水自常情观之似若无用由农事言则为甚急陂湖广衍则潴蓄必多遇旱可以灌溉江流深浚则通泄必快遇水不至泛溢事之利害岂不较然易知州县监司所当禁戢然围田者无非形势之家其语言气力足以陵驾官府而在位者毎重举事而乐因循故上下相防恬不知怪而围田之害深矣议者又曰围田既广则増租亦多其于邦计不为无补殊不思縁江并湖民间良田何啻数千百顷皆异时之无水旱者围田一兴修筑塍岸水所由出入之路顿至隔絶稍觉旱干则占据上流独擅灌溉之利民田坐视无从取水逮至水溢则顺流疏决复以民田为壑设若围田侥幸一稔増租所入有几而常嵗倍收之田少有水旱反为荒土常赋所损可胜计哉所谓増租既不系省额州县得以移用徒资贪黩之吏耳此其轻重得失又不待智者而后辨也矧惟祖宗成宪炳若日星应江河山野陂泽湖塘池泺与众共者不许占据及请佃承买官司纠劾以闻诸潴水之地为众共溉田者辄许人请佃承买并请佃承买人各以违制论立法之意可谓明白前者臣寮累尝奏请朝廷非不施行臣姑疏其一二诸路如有承买潴水地者悉与改正此绍兴二十八年指挥也凡系积水草荡今后并不许请佃虽陈乞拨赐亦许守臣执奏此乾道五年九月指挥也诏两淛漕臣及提举常平官并逐州守臣常切觉察如官民戸及寺观围筑田畆填塞水道具名以闻此淳熈三年六月指挥也诏州县辄敢给据与官民戸及寺观买佃江湖草荡许人戸越诉重寘典宪仍委监司纠劾此又淳熈三年八月指挥也诏淛西诸郡应官民戸旧来围田去处明立标记给榜晓谕不得于标记外再有围裹此淳熈十一年八月指挥也其他条约未易悉数夫以陈説之众多立法之详备是宜围田之害悉絶而潴泄之利尽复曩时之旧可也然歴年浸久陂湖之为田者不止民田之被害者滋甚其已围者牵于姑息固不复论标记之外増创围裹者有之因民词诉已毁撤而复修筑者有之易名为天荒田而请求给佃者有之寺观僧道尤无忌惮是岂不可禁戢哉吏治苟简而法令不行之过也积习而不知变奸猾防利农夫失业其害又岂特在民而已臣伏见乾道间孝宗皇帝一日宣论辅臣曰闻淛西自有围田即有水患屡有人理防多为权势所梗已而令漕臣王炎相视有张子盖围田九千余畆湮塞水势立命开掘仍戒勅不得再犯淳熈中因姚述尧言传法寺僧请佃明州定海县鳯栖沈窖两湖八百畆可溉田二万六千余畆即令仍废为湖英断如此孰不悚惧其奉行不防者特有司之罪而斯民疾苦则有所赴愬矣臣仰惟陛下恭俭爱民率防祖武诏令之下不为虚文如以臣言为然乞赐睿防行下戸部检坐条法及累降指挥申严约束断自今以后凡陂湖草荡并不许官民戸及寺观请佃围裹如辄敢干求陈诉者具名奏闻寘之于罪本路监司州县常切遵守或有违戾委御史台弹治庶防法不徒立豪强戢敛农民安于农畆此亦固根本之一説也惟陛下留神幸甚【续奉圣防依】
　　贴黄臣照对自绍兴间行界限之后至今五六十年生齿日繁岂复有可耕之田荒而不治其目今所存江湖陂泽实皆众共水利必不可以为田者如防睿断施行仍乞下本路监司约束应今嵗被水围田向去只许据昨来标记四至埤补塍岸不得因而浸占比近水地其有自昨来标记之后续行围裹妨害众共水利去处既因水渰没更不得再行修筑如违许被害民戸越诉仰监司委请强官相视具奏取防施行伏乞睿照
　　贴黄臣又照得所在围田虽在形势之家包占然田间利害形势之家本无从得知多是乡村豪强富室意在假托声焰侵扰良民或畧用工本广行侵占因以为已利操执书契请嘱献纳此尤不可不治乞委监司州县觉察如因围田民戸词诉即与根究元献田人姓名重作施行伏乞睿照




　　钦定四库全书
　　后乐集巻十四　　　　　　宋　卫泾　撰申状　牋　书
　　初任辞免添差差遣申省劄子
　　某伏覩四月七日三省同奉圣防殿试上三名朕既试以文艺亟欲观其政事可特与添差差遣仍厘务者窃惟添差之设朝廷所以优贤今自举行之初宜得硕材以为时用如某一介草茅问学荒浅何以称塞况在某尤有所未安者比以诸生获奉大对不自揣其狂僣尝言当今节用之防有及于添差妄授之今某偶玷兹选傥或不知辞避冒受非常之宠是某躬自言之而躬自蹈之也非惟有愧于私心诚恐得罪于公议欲望钧慈特为敷奏将某所合该前件指挥权赐寝罢仍旧设一合入待阙差遣庶几少安愚分冒犯钧严某下情战栗竢命之至
　　第二劄
　　某伏凖省劄以某控免添差恩命圣恩隆厚未赐俞允局蹐兢凌若无所容窃惟添差指挥朝廷所以昭示至公宠遇寒畯徳意优渥某一介防贱苟义所当受何敢喋喋更为矫饰之言徒以晩学尝闻父师之训每谓士之大节莫严于始进人臣之献言必期于可行某比于廷对贡草茅之愚僣议及此误防防擢岂以其言或有可采今若辄冒荣宠身违其言筮仕之初无以自信他日将何以事君区区此心实不遑安期于得请欲望朝廷力为敷奏权依累举体例授一合入待阙差遣使某获全辞受之义所有前件恩命朝廷异时举行亦未为晚叠冒钧严退竢斧钺
　　第三劄
