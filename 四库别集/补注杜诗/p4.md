<!-- { "loadSidebar": true } -->
　　是年先生在河南为万年县君京兆杜氏作志万年先生之姑也即范阳太君志所谓适裴荣期者案志云天寳元年六月二十九日迁殡于河南县平乐乡有兄子甫纪徳于斯刻石于斯又有诗题云天寳初南曹小司防于我太夫人堂下垒土为山而诗云惟南将献夀其曰太夫人者岂非先生指祖母范阳太君卢氏而言若以为先生之母则此后不闻先生有栾棘之忧或谓先生之母微故志史不言介妇有崔氏然先生何为有与诸舅诗又皆秀而仕者京兆志又云甫昔卧病于我诸姑姑之子久病女巫至曰处楹之东南隅吉姑遂易子之地以安我我是用存而铭之为义姑葢先生之母早亡乃育于姑而至于有成也
　　天寳二年癸未
　　是年先生在河南
　　天寳三载是年正月甲申改年为载
　　是年五月五日先生祖母范阳太君卢氏卒于陈留之私第【审言前娶薛再卢氏也】八月旬有六日于河南之郾师先生作志云某等遭内艰云云当是代叔父作而志又云薛氏所生子适曰某故朝议大夫次曰并幼卒报复父讐国史有传次曰专歴开约尉先是不禄而不及先生之父闲为奉天令何也若以为是时闲犹无恙志代其作此后又不闻先生居父丧且并年十三嵗死宜无妇而志冡妇卢氏介妇郑氏魏氏王氏则是四妇而所载子何为与并止四人则云某等遭闵凶又似指父名而言而郑氏即先生之正母更俟博考陈子昂祭审言文在景隆二年则审言卒后四年先生始生三十七年卢氏始卒第未详闲以何年卒也
　　天寳四载乙酉
　　是年夏先生在齐州有陪李北海宴歴下亭诗为开元皇帝皇甫淑妃作墓碑云公主戚然谓左右曰自我之西嵗阳载纪云云于是下教有司爰度碑版案尔雅自甲至癸为嵗之阳妃以开元二十三年乙亥十月癸未朔薨其月二十七日葬于河南县龙门之西北原故至今年乙酉为嵗阳载纪矣公主即临晋公主下嫁荥阳郑潜曜郑有园亭在河南新安县先生尝逰之故碑云忝郑庄之賔客游窦主之园林又有郑驸马宅宴洞中诗重题郑氏东亭诗诗当作于天寳二三年间
　　天寳五载丙戌
　　是年先生以天子诏天下有一艺诣毂下遂西归应诏有行次昭陵诗云幽人拜鼎湖有今夕行云咸阳客舍无一事乃西归时诗蔡谱云是年有饮中八仙歌徒以李适之四月罢政及先生西归而云案史李白尝侍帝醉使髙力士脱鞾力士素贵耻之摘其诗以激杨贵妃帝欲官白妃辄沮止白自知不为亲近所容益骜放不自脩与贺知章李适之汝阳王璡崔宗之苏进张旭焦遂为酒八仙人而贺知章以天寳三载去国白亦还山凡歌所言皆天寳二三年事意是天寳六七载从汝阳王游时为王作也壮游诗云赏游实贤王葢在西归咸阳之后
　　天寳六载丁亥
　　是年先生应诏退下作天狗赋序云天寳中上冬幸华清宫甫因至兽坊怪天狗院列在诸兽院又云尚恨其与凡兽近赋云吾君傥意耳尖之有长毛兮寜久被斯人终日驯狎已葢喻已也案旧史天寳六载冬十月幸温泉改为华清宫明年冬公又至东都故知赋在今年作十一载上鲜于京兆诗云且随诸彦集方觊薄材伸破胆伤前政隂谋独秉钧微生霑忌刻万事益酸辛正谓是年应诏李林甫忌人斥已建言草茅徒以狂言乱圣听请付尚书试问无一中者故云鲁谱谓上韦左丞诗在是年不考是年济未拜左丞
　　天寳七载戊子
　　是年先生在长安有寄河南韦尹诗案旧史天寳七载韦济为河南尹迁左丞诗云江湖漂裋褐霜雪满飞蓬牢落乾坤大周流道术空葢谓逰吴越齐赵多年而无所成非旅寓而寄之也及韦迁左丞则有上韦左丞二诗此在长安亲上之故曰上诗云今欲东入海即将西去秦葢应诏下复有意于逺游明年果在东都又有髙都防騘马行
　　天寳八载已丑
　　先生在河南有冬日洛城谒元皇帝庙诗诗云五圣聨龙衮葢是年闰六月加諡髙祖及四宗大圣字故云
　　天寳九载庚寅
　　先生是年进三大礼赋又尝进雕赋案进雕赋表云自七嵗所缀诗笔向四十载矣与进三赋表云行四十载矣语意相同故知进雕赋在是年进三赋之先若以为在后必如进封西岳赋表云奏赋待制于集贤委学官试文章矣鲁谱云是年十一月封华岳殊不知虽许封岳而是年庙灾及旱遂诏停封先生十三载方进封西岳赋而请封也又有兵车行
　　天寳十载辛夘
　　先生在京师以奏赋明皇竒之命待制集贤院召试文章有秋述有杜位宅守嵗诗秋述云我四十也杜位守嵗云四十明朝过
　　天寳十一载壬辰
　　先生在京师十一月杨国忠拜相鲜于仲通除京兆尹先生有上鲜于京兆诗又有太常张卿诗鲜于诗云交合丹青地恩倾雨露辰有儒愁饿死早晚报平津张诗云吹嘘人所羡腾跃事仍暌当是其年召试文章止送有司叅列选序故云吕谱上韦左相诗云凤厯轩辕纪龙飞四十春以宗即位至是为四十年故知在今年作按史天寳十五载七月明皇幸蜀以韦见素为左相今不应先云左相又案宰相表天寳十三载甲午韦见素为武部尚书同中书门下平章事知门下省事当是其时投之故诗云韦贤初相汉蔡谱谓是嵗苦雨潦阅六旬上谓宰相非其人罢陈希烈拜韦见素时明皇在位四十三年葢诗仅略举成数非若进赋之可据此说是吕谱又以丽人行入今年谓丞相者为杨国忠而不知国忠今年十一月方为右相当是十三载蔡谱谓次嵗以后诗为是
　　天寳十二载癸已
　　先生在京师有上哥舒翰诗云几年春草歇今日暮途穷有留赠集贤院崔于二学士诗云天老书题目春官验讨论倚风遗鶂路随水到龙门竟与蛟螭杂寜无燕雀喧又云儒术诚难起家声庶已存故家多药物胜槩忆桃源欲整还乡斾长懐禁掖垣谬称三赋在难述二公恩崔于二学士当是试文之人试后止降恩泽送有司叅列选序故起故山之兴
　　天寳十三载甲午
　　按旧史是年二月戊寅右相兼文部尚书杨国忠守司空余如故甲申司空杨国忠受册而先生进封西岳赋表云维岳授陛下元弼克生司空又云顷嵗有事于郊庙幸得奏赋待制于集贤委学官试文章再降恩泽乃猥以臣名实相副送有司叅列选序则进封西岳赋当在是年葢未授河西尉也鲁谱云此赋当在未封西岳前而纪封华岳在九载又当考也鲁葢不考九载庙灾及旱诏停封故先生进赋在今年有秋雨叹有上韦左相等诗
　　天寳十四载乙未
　　是年先生授河西尉不乐改授率府胄曹故官定戯赠曰不作河西尉凄凉为折腰老夫怕奔走率府且逍遥而夔府书懐云昔罢河西尉初兴蓟北师则改授率府胄曹当在是年之冬葢是年十一月禄山反也诗史云蓟北反书未闻已逸身畿甸为非若先已窜逸则改授无容在初兴师之时矣吕与蔡谱俱云十一月初赴奉先故有赴奉先咏懐诗然诗不言禄山反状但言欢娱聚敛以致乱又诗云岂知秋未登贫窭有仓卒当是上年秋雨艰食时作非避乱时诗甚明
　　天寳十五载丙申
　　是年七月明皇幸蜀七月甲子肃宗即位于灵武先生五月自奉先徃白水依舅氏崔十九翁有髙斋诗三十韵六月又自白水徃鄜州有三川观水涨诗按本传云闻肃宗立自鄜羸服奔行在为贼所得则在是年八月故有月夜九日蓝田崔氏庄哀王孙悲陈陶悲青坂对雪等诗
　　至徳二年丁酉
　　是年春先生在贼中有元日寄韦氏妹诗云不见朝正使啼痕满面垂又有春望忆幼子一百五夜对月大云寺賛公房等诗亦尝至东都岂非为贼送与囚者为列故有郑驸马池台喜遇郑广文同饮诗云燃脐郿坞败指禄山死也又驸马池台在河南新安县夏得脱贼中故述怀诗云今夏草木长脱身得西走谒肃宗于凤翔有喜逹行在所诗六月一日有奉谢口敕放三司推问状时结衘云宣义郎行左拾遗则拜拾遗必在五月按史帝纪宰相表是年五月丁巳房琯罢相先生上疏捄琯肃宗怒诏三司推问中书侍郎同平章事张镐捄之就令镐宣口敕宜放推问故有谢状镐拜同平章在琯罢之前四日也六月十二日又有同遗补荐岑参谏官状八月放还鄜州省妻子北征诗云皇帝二载秋闰八月初吉杜子将北征苍茫问家室又有徒歩归行当是八月得墨勅闰月初一日方行九月复京师十月丁卯肃宗至自灵武先生亦还京师有腊日及送郑防贬台州等诗
　　乾元元年戊戌
　　是年春先生在谏省有春宿左省曲江对酒答岑补阙送贾阁老出汝州等诗夏有端午日赐衣诗六月出为华州司功有酬孟云卿诗云明朝牵世务挥泪各西东又有出金光门与亲故别望岳等诗七月有为华州郭使君进灭残防形势圗状有策进士文元微之志云左拾遗嵗余以直言出华州司户葢至徳二载五月为拾遗至今六月为嵗余第不知以言何事而出有悲徃事诗云移官岂至尊当是左右有不乐者是时苖晋卿为侍郎王屿同平章而李麟崔圎张镐皆先一月罢也冬尚留华有至日遣兴寄北省旧阁老两院故人诗云孤城此日堪肠断是也鲁与蔡谱谓弃官至东都有阌乡姜七少府设鲙及湖城遇孟云卿刘颢宅饮宿等诗当是冬晩至东都
　　乾元二年已亥
　　是春先生自东都回华州按史三月丁亥以旱降死罪流以下四月壬寅诏减常膳服御旧史亦云四月癸亥以久旱徙市雩祭祈雨先生赋夏日叹故有万民尚流冗举目唯蒿莱之句本传闗辅饥弃官去客秦州当在其年七月末葢华下苦热诗云七月六日苦炎蒸则是月初尚在华又秦州杂诗二十首多言秋时景物去秦州赴同谷县有发秦州诗云汉源十月交天气如秋凉指同谷十月如此则去秦亦必在十月故至寒破峡有诗云况当仲冬交泝防増波澜考秦至成之界垂二百里又七十里至成今寒峡尚为秦地而已交十一月则先生去秦又可知在十月之末至同谷不及月遂入蜀有发同谷县诗云贤有不黔突圣有不暖席赵注云公尝自注此诗云乾元二年十二月一日自陇右赴剑南今书虽无此注而木皮岭诗云季冬携童稚辛苦赴蜀门水防渡诗云微月没已久可知为十二月初也至成都不出此月故诗云季冬树木苍是时裴冀公冕牧蜀
　　乾元三年庚子改上元元年
　　是年先生在成都裴公为卜成都西郭浣花寺居髙适诗云闻道招提客是也二月裴归朝以京兆尹李若幽【后赐名国桢】为成都尹旧史李国桢传云为京兆尹上元初改成都尹兼御史大夫充剑南节度使而先生未尝与之交故诗文无一语及之是年先生营草堂诗所谓经营上元初是也堂成诗云縁江路熟俯青郊又云飞来语燕定新巢则三月堂已成自是居草堂间尝至外邑有赋青城县出成都寄陶王二少尹
　　上元二年辛丑
