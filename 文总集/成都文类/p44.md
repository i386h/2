<!-- { "loadSidebar": true } -->
　　成都属县九而新繁繁庻号为第一自唐迄国初生齿蕃茂处邑内者如棊布而邑之周廻直沿于江其地域闲隙而有容其防肆宽纵而不廹至淳化咸平中罹兵火阛阓庐屋悉化灰烬生聚凋散十之五六廼促其寨则沿江之迹不复旧矣迨今太平逾七十年丁版如国初之盛独寨垣狭隘不能以尽处故负郭而渐家者溢千数然而外闗键阙廵罗众无所畏惮而征税失于讥察盗贼肆其攘取至有日暮市散村落之强梁者出门则使酒号呌气放语丑顾左右若无人妄诟骂以去巷陌掩耳不忍闻听往往儒衣冠者被唾面出胯之辱不敢诉千室之民实忧且苦且乆矣不亦县政之大缺欤兹之予孩童时已厌之亦尝有白于大夫者大夫者或干不及焉或汲汲于已营又何暇恤之耶至熈宁七年睂人秘书丞杨侯孟容父母于我邦实有才美者先威吏吏慑后爱民民怀乃复所谓国初之寨而能使人悔前革非罔犯刑辟真可谓良大夫也又有余力名一十七坊以区别其善良者焉已而民歌之曰昔外今内实我侯恵昔忧今休恵实我侯善则劝焉恶则悛焉名与时传传于千万年不亦美乎是役也邑子进士冯煦始献书告大夫大夫白府白漕悉从之邑人争出力以办土木之费上不抑于公下不扰于私损补废利民便时是可书也










　　成都文类卷二十四
　　钦定四库全书
　　成都文类卷二十五
　　宋　扈仲荣等　编
　　记
　　渠堰　【桥梁附】
　　导水记　　　　　　　　　呉师孟
　　蕞尔小邦必有通流之水以济民用藩镇都防顾可阙欤虽有沟渠壅阏沮洳则春夏之交沈郁湫底之气渐染于居民滛而为疫疠譬诸人身气血并凝而欲百骸之条畅其可得乎伊洛贯成周之中汾浍流绛郡之恶书之濬畎浍礼之报水庸周官之善沟防月令之导沟渎皆是物也按史记蜀守氷凿离堆穿二江成都之中皆可行舟有余则用溉然则成都水行其中尚矣自高燕公骈干符中筑罗城堰糜枣分江水为二道环城而东虽余一脉如带潜流于西北隅城下之鐡牕防防然润黩所及不能并防于一府歳乆故道迷漫遂絶以故气象枯燥而草木亦少滋泽其五门之南江及锦江二水之名最着而渠稍广且污潴填阏或或潐则编户夹街之小渠可知矣间有郁攸之菑以无水故艰于扑灭向虽以瓮贮水为备然器小而善坏非应猝救焚之具故水不足用当平居无事时遑防气象烟塞之生疾而火灾之为害欤自丞相吕公及今户部尚书蔡公深恻民患欲寻故道以逹之而所遣吏类皆苟简不能体二公之意中作而罢今寳文王公勤防民隐目睹水事然疚怀博访耆艾得老僧寳月大师惟简言往时水自西北隅入城累甓为渠废址尚在若迹其原可得故道遂选委成都令李偲行视果得西门城之鐡牕之石渠故基循渠而上仅十里至曹波堰接上游溉余之弃水至大市桥承以水樽而导之其水樽即中原之澄槽也自西门循大逵而东注于众小渠又西南隅至窰务前闸南流之水自南鐡牕入城于是二渠既酾股引而东别为四大沟脉散于居民夹街之渠而辐凑于米市桥之渎其委也又东滙于东门而入于江众渠皆顺流而駃有建瓴之势而无潄齧之虑回禄之患随处有备又颇得以涑澣湔濯焉歳或霖涝脱有湓溢唯彻槽则众渠立潐矣凡为槽二木闸三絶街之渠二木井百有余所而民自为者随宜増减不可遽数焉经始于仲春迄成于季秋言时计功尽如其素不妨民田不劳民力不逆地势而兴除亡穷之利害古之所谓有功徳于民者宜无间然彼王褒纪三篇之迹亷范播五袴之謡乃一时褒徳之美言与夫千载泽民之实恵可同日而论哉谨书其时以备来者之询考云
　　淘渠记　　　　　　　　　　席益
　　唐白敏中尹成都始疏环街大渠其余小渠本起无所考各随径术枝分根连同赴大渠以流其恶故事首春一导渠歳乆令凟遂懈而壅大观丁亥冬益之先人镇蜀城中积潦满道戊子春始讲沟洫之政居人欣然且畚锸待其行部使者议于台邑子之无识者谤于里令既下知不可遏则又曹耦相与语曰未论其他积泥通逵可若何先人闻之笑不为衰止既污泥出渠农圃争取以粪田道无着留至秋雨连日民不告病士夫交口称叹多向之议而谤者也后三十年益忝世官以春末视事夏暴雨城中渠湮无所钟泄城外隄防亦乆废江水夜犯西门由鐡牕入与城中雨水合汹涌成涛濑居人讙趋高阜地亟遣官揵薪土塞牕决小东门水口而注之江仅保庐舎又春夏之交大疫居人多死众谓污秽熏烝之咎嗣歳春首复修戊子之令邦人知畴昔便利无异辞且补筑大西门外隄役引江水入城如其故而作三斗门以节之旧走马承受廨舎之南克宁第一营叠之北有污池积水日深大南则吞街衢为一池行人不戒误蹈犯歳有死者凿此地挹池之盈以滙于大渠筑短垣以防池岸兹患遂弭是歳疫疠不作夏秋雨过道无涂潦邦人滋喜益谓僚吏歳二月循行国邑通逹沟渎毋有障塞此王者之政今长民之所当务也且前事可师独废之何对曰淘渠之令歳亦一举行里胥执府符为醉饱左契尔如豪举之室屋权要之官寺谁敢掊视其通塞者编户细人虑不及远每早夜呌呼于门得所欲则去间有欲问者患不知其源委询诸吏民各怀私意莫肻以实告故因循至此益曰今歳绘为图以从事矣图可据乎皆曰图如不可据则时雨既降必有受弊之处今积隂每霁衢路如汛扫是图之功也益曰邑之有沟渠犹人之有脉络也一缕不通举体皆病按图而治之则纎毫无敢郁滞者矣益刋图以示后之君子如有志于民意诚而令信于斯图也将有考焉
　　后谿记　　　　　　　　　　李新
　　大皂之水由羌域中来裂地擘山下合岷水东分为沱西北注成都离为内外二江其一自小桥入都市有笃渊建昌安乐化等八桥跨水上髙骈广罗城徙内江绕浮笮南之万里桥回内江自洛阳门至大东郭俱滙于合水尾其后沟洫堙塞圃亡灌溉人多疫疠天灾流行万井皆涸不舒不泄物无精华太师鲁公曩镇全蜀使治水者循大皂之源得防仁濯锦二郷使余之水自曹公堰导小渠承以木樽环武库至西楼独府第有水而城中无水太师鲁公曰城皆吾家民皆吾子一草一木皆国中之利而清流不及何示不广复凿水谿于阅武堂后入诸部使者之寺与凡帑蔵所在园夫衡官支分决均受漏泉之赐逭前日桔橰抱瓮之苦月堕清疪无浊泾数斗之泥风回漪涟过灵河九里之润公相既归从帝舜游岩廊垂三十年矣后人简防谿亦不治今龙学王公下车布政谘诹父老不作新竒尽循太师鲁公之治数月而政成濬开后谿故道水行如昔邦人惊喜再还旧观且楚蒍掩为司马鸠薮泽数疆潦防堰潴町原防以授子木君子犹以为礼是溪之成忌者恶脩怠者不脩乃指为燕游张本夫不知光泽一方备预后世前人自有妙意某江山裭魄老不能书事防论始终以待乆远考究云
　　通恵桥记　　　　　　　　　袁辉
　　益之南简之西陵之北吾郷在焉冲三州之防民阎仅千室而商贾轮蹄往来憧憧不减大郡俯市门有长江潄其址江出源余霜山经龙渊歴汉阳而南趋岸蹙势迅水骤至即湍悍不可御昔之虹梁鹤表可恃以固者輙飘荡无几吏苦兴废虽古遗爱至是亦多倦色民病涉乆乡僧士贤奋然以缘化从事即旧址架石磴而广之巨若鳌背过者如步堂上又积石两涘翼为长堤延亘凡数十寻经费不资未尝以闻有司借民力而功成水患遂弭经始于崇宁三年十月甲子落成于大观元年二月丁酉上贤请鄙文以志余戯谓贤曰凡物载形象阅时数宁保勿坏况石有时以泐济凡庸悟昏瞆出之沉沦俾造圣域其功利孰与是多贤曰若然岂可无相亦安用子言为土圯木朽绳絶船危石且然尔桥且然尔吾且妄作之子其为我妄言之余嘉僧之诚能游戯成如是功徳窃愿絺绘章句华艳其事为来者劝适预能书随计偕方伯戒行甚迩聊书歳月云大观元年记
　　万里桥记　　　　　　　　刘光祖
　　维蜀慕王化通中国最为古远载籍之传尚矣至周武王牧野之誓史官书之曰庸蜀防髦微卢彭濮人则其附声教识仁暴防见于经矣独秦见伐资以取楚仪错之争是也而仪城具存至今自秦置守李氷通二渠为蜀万世利今万里桥之水盖秦渠也是时蜀号陆海萧何借之以基汉汉兴五六十载文翁守蜀始取蜀秀民立学官教之学比齐鲁而司马相如之文遂擅天下晚有扬雄氏续孟荀之弦于汉之既衰汉祀中絶公孙述窃据蜀蜀人以死抗述者班班风节又凛乎东京之首也其后诸葛孔明用蜀以仁义公信怀而服之法度修明礼乐几于可复夫歴周秦两汉千有余年至孔明而以蜀通呉抗魏三分天下存汉社稷虽号覇业实宣王风盖孔明学探伊傅而迹并管乐蜀人到今矜而诵之不忘今罗城南门外笮桥之东七星桥之一曰长星桥者古今相传孔明于此送呉使张温曰此水下至杨州万里后因以名或则曰费祎聘呉孔明送之至此曰万里之道从此始也孔明没又千载桥之遗迹亦粗耳非有所甚壮丽伟观也以千载之间人事更几兴废而桥独以孔明故传之亡穷其说虽殊名桥之义则一厥今天下兼有呉蜀朝廷命帅其远万里盖受孔明之任以来由蜀走阙道亦如之其于此桥孰不怀古以图今追孔明之道徳勲庸而思髣髴其行事侍郎赵公之镇蜀也始至谒古栢祠即命葺之明年作祠庙于其故营又明年新其故宅庙貌每曰诸葛公三代遗才也用法而人不怨任政而主不疑非天下之至公其孰能与于此今其遗迹所存尚多而万里桥者廼通呉之故事前帅沈公尝修广之犹陋弗称且易坏乆将莫知则命増为石鱼酾水为五道梁板悉易以木而屋之桥成眈眈屋成绳绳严严翼翼都人大和防观所未有民不知役而公亦乐之风烟然岸木秀而川景丽公与客登此盖未尝不徘徊而四顾也虽然兹桥也过而弗能玩玩而弗能思者众矣如公所怀风景抑末耳神交千古又安知诸葛公通呉之志公亦未尝一日不在于中原也乎光祖忝公元僚公命光祖为之记记其大者而遗其细盖将以大者望公俾公之功名垂千万世若曰桥美名公又与之为美观非知公者知公莫如光祖
　　驷马桥记　　　　　　　　　京镗
