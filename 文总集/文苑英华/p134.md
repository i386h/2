<!-- { "loadSidebar": true } -->
　　物有可为之感愤彼玉也则良寳而斯韫岂不以识贞或寡至真难鬻白虹之气莫通圃之英乆伏精鉴颇期于卞氏无厌匪及于虞叔懐特达之性岂伤于山抱坚刚之姿宁毁于椟雪泽膏光隂中之阳工成六器色备五方是饰容乗乎车服亦将颁瑞于侯王表其华同贞士之素履韫于宻叶至人之退藏诚异乎石处而以居可比夫处实而若虚我则物之贵者彼宜力以求诸惟贤有孚岂名是沽佩诸身可以节君之歩执于手可以息君之趋或称之以琬琰或嘉之以瑾瑜韫椟如将于慢藏匪瑕之匿连城傥用之善贾何胫之无是知接神祗者必我之由奉朝聘者亦我之求虽含光之未发信入用而则周伊入用也理均乎兼济其含光也义等乎独善讵若韫郑防之足嗤寳燕石而莫辨有客感而叹曰玉也者固可取贵乎天下今不售于人犹独髙其价垂大贤之盛徳非小礼之能舍故有偃蹇当时沈冥委化必使反荆王之深惑审田文之见诈则美玉器而髦士官岂徒埋身而照夜
　　沽美玉赋【以怀寳迷时岂曰君子为韵】　　白行简
　　美矣哉有玉于兹不磷不缁韬而藏则伤乎秘寳懐而匿又虑乎失时是以露瑶华之炯尔就朝市而沽之且以辨玉璞之名且以见至珍之道耀盈尺之灿灿彰合拱之皓皓使思之者覩于贞清仰之者知乎坚好首六瑞以为瑞排众寳而称寳然后厥声载路厥价载闻蕴十徳以光代先驷马以荐君亦何必隠映其华韬藏其美行于鲁谓迷邦之士入于宋比越乡之子岂独用为荐神亦自以为厉已【一作一自以为身危一自以为厉已】且时见玉而既重玉待时而以谐献楚之忠诚必赏求秦之价直非乖自可覆之于匵鬻之于怀间彼琅玕照追师之笥离于衣褐禆天子之阶寜令善价不再良辰无几且逺于簮裾永踈于筐篚夫然则玉工贻诮君子不韪韫藏之则求沽之则吾岂如垂棘之璧不琢之珪亦当出彼岩石鬻此规携是以百尔之行一与之齐未有玉逢价而更惜士于时而自迷然则事有可而必行辞有为而焉説道既危而思隠善求顾【一作售求善】而无伐故沽玉者遵于赐言待贾者存乎子曰沽哉于斯文而盖阙
　　良玉出椟赋【以藏辉乆矣善贾今来为韵】　严楚封
　　美玉于斯兮韫椟未扬閟其质韫【疑】其光宁处幽而遂乆将发防之可望贞必俟时奚甘其隠伏寳实稀代安得而盖藏勿谓爱之而不见愿使闇然而后章比事讵同乎剖蚌契已可侔乎钓璜其始也不琢而成効珍可喜绚彩旁射寒烟溢起辞矿璞而山辉乍无受缄縢而虹气未已同被褐之内朗类守墨之中美君方固扄鐍彼孰得而沽诸君傥力提携必同兹而出矣于是至寳将唘良工肯来目力深昧心源独裁念孤贞之特逹聊徙倚而徘徊将发防之是思玉不得不发苟开物以为务椟不得不开既而真质腾晶孤光盈手贞非受采【一作温】明不容垢希成器而入用因比徳而见厚荷拂拭于惟新忘沈沦之永乆温其朗润动有清辉知照庑而识之者异将抵鹊而用之者非用如之何规模之下为环而循理不尽制佩而流韵相借在昔退藏于宻何敢称珍幸今顾盼生光终希善价乃知良玉之比也重出椟之义也深虽寓言于彼而察人在今欲使出处有节贞方其心无毁匵之嗟诚非肆志起生刍之咏宁惧陆沉则有报匪琼玖器慙瑚琏倘雕琢之见嘉庶英华之独善
　　良玉不琢赋【以资质温润无假雕刻为韵】　崔　咸
　　惟玉也禀坚白惟琢也散贞姿璞且无瑕可重其良者徳斯有比不在于文之故以素为贵也任其自然之资则追琢其章不得以曲肆其巧特达之节不得以无饰而疑懿夫蓄温润以生辉见精神于照室发虹气彰皓质欲磨不可每清贞以自持其美孔嘉在切磋而何必体乎智而其理以宻合乎仁而其色斯温既有求于剖璞宁不惮于焚昆谅成器之罔念固全真之【一作而】可敦嗤献斗负【一作员】来终见碎于亚父鄙成环可佩俾获罪于叔孙含其章积其润耻従饰以变质岂匿瑕而为吝将夺价于连城笑如泥于利刃所寳者道不在其沽幸可贵于君子非贾害于匹夫流水之文记其方兮斯有他山之错施其用兮则无美可同于韫椟嫌匪生于掩瑜秉不磷不缁之道陋为珪为璧之徒则知玉之美者是吾寳也异宋人越乡之患司城安得而使攻类晋侯外府之珍虞道固知而可假虽天子赐珪于朝亦琢亦雕诸侯受瑞于国亦磨亦刻所以尚其名【一作信】尊其徳岂徒文被褐之怀饰截肪之色又有一拳可尚三献未识俟览【一作鍳】者而求旃兾善价而不忒
　　良玉比君子赋【以精光兹色矩絶寳图为韵】畅　瓘
　　白虹为气太阳为精坚其质孕其明卞子识之而曰至寳他山之石攻而挺英融雪华于潜润【一作映】洞氷彩而凝清彼其【一作既】良玉焜焜煌煌莹若既兼缜宻粲乎其有文章积千金而比价掩十城以腾光将以配君子比皇王岂徒润林薄蕴峦冈而已哉伊何配之温润含兹瑕秽【已注在前】不匿贞心固持性自然也灼而不变质有余也湼而不缁温以作徳成我邦式天子展四时之仪庶官修五等之职珪以为瑞佩以比徳上下有轨尊卑有翼既山水节其文苍差其色四者爰备劳逸是主民也事也右叶于角徴君也物也左谐于宫羽反而规旋而矩其志不散其容斯取况居则设朝则结进退锵鸣抑扬磬折礼乐之仪着非僻之心絶是则惟身允固惟玉不撤且骇鸡之珍骊龙之寳虽赩其艳焕其藻但侈于庶心何补于王道岂若玉之义也深乎博乎诗人以生刍取喻【一作兴】贤则髙矣孔氏以佩环譲徳谦莫比夫故藏之瑞府偶【一作隅】之河图奉之者生敬执之者不趋幸无弃于照庑得一献而论都【尹文子王问玉价工曰无价五城之都仅可一观】











　　文苑英华巻一百十五
　　钦定四库全书
　　文苑英华巻一百十六　　宋　李昉等　编寳二
　　青玉案赋一首　　　　玉斗赋一首
　　庾氏子碎玉赋一首　　被褐怀玉赋一首以玉抵鹊赋一首　　　白环赋一首
　　黄雀报白环赋一首　　握中有璧赋一首蔺相如秦庭返璧赋一首
　　蔺相如全璧赋一首　　澹台灭明斩龙毁璧赋一首
　　青玉案赋【以报之贞亮因物营心为韵】　　张余庆
　　当羣物之具陈唯玉案而是珍青莹自乎天产追琢资于匠人呈形而色有温润成器而道无缁磷由是功倍几杖质殊琳珉当施设之不倦幸发挥而有因顾瞻之时爱苔色之増丽拂拭之后觉花文之转新振彼髙价膺兹美名洁其内而氷彻虚其中而砥平嘉韫积之资忽雕镌而有立以出蓝之色作【疑作乍】治莹而斯成美乎充玩好守坚贞小大合度髙卑有程谅当人而可托信在物之惟精厠彼华筵云母之屏边色丽置乎虚室瑠璃之牕下寒生玉貌宜临丹心可莹成其高而有足歴其逺而有胫将以表青骨传素心既捧执以来此亦保持而在今甘寝之时虚色而空怜角枕闲居之处凝光而但对瑶琴是冝君子之好用资端操质美而防瑕莫容色浄而纎埃不到况能坦荡而为物以俟依凭而寄傲伊锦绣之叚诚可见投此琼玖之珍是宜相报平居之时忠心甚夷当卓尔而空承简牍忽藏诸而遂映帘帷见贤之眼惟永日而观矣比徳之心可终朝而用之则知瑰丽之状物无以尚欲随时而共美因体物而先唱空附识真之人将一鉴其浏亮【未见物字官韵】
　　玉斗赋【以他山之玉琢成寳器为韵】　　　敬　括
　　玉以至寳见珍斗以至平为器聚圭合而成量瑜瑕以表异蕴石而山谷增辉握枢而春秋定位秘以重璞攻以他山中虚有待旁达无间内倍殊璧外圆若环用之则称物平施运之则含照自开【疑作关】燕石既分楚圭未剥平准献度良工就琢剡则为璋合而成防口应吐纳栖【疑作柄】随把握有异击刀汉营进缀赵幄【史记赵世家襄子使厨人操铜枓食代王以枓击杀之】议其逺迩曽是悠邈特达垂名切磋有成烱光月皎洞彻氷清揣磨律度比较权衡法帝车之杓如轩如轾校嘉量之趾不缩不盈至若刘项争帝龙蛇起陆楚塞瞻乌秦原逐鹿羽轻防上之敌汉厄鸿门之酷亚父按劒张良献玉虽碎斗以棱威终防山而取辱比徳者何邀功则多佩服惟允闗石用和既执契而不逺谅求仁而靡他尔以至公秉彜我以不贪为寳扣之则清越流响秘之则含守道光照庑以如虹价连城而无考岂徒玉巵无当氷壶见杲而已是以在天成象在物可师立身而温润无匹应用而盈虗有时尝为国器藏诸有司若暴新之所执【用王莽威斗事】吾何以则而象之
　　庾氏子碎玉赋【以圣人捐寳以息争端为韵】韦　充
　　人无善恶利乃交争故惩忿者无如于立义感物者必在于推诚所以庾氏子能捐片璧遂息两情诚圣人之阃【一作同】域见智士之縦横当其爱恶所逼长短相贼意各是非事难姑息乃曰碎我此寳成君之徳苟可易心固无难色傍窥利害遂生一决之心下视锥刀不顾千金之直于是置诸厚地投此攻坚随刑【疑作形】騞若应手琤然万防星分善价之心俱死二疑氷释力争之意都捐斯乃大让所加连城非寳弃此十徳欲求诸道不然安得励不贪之志在彼斯湏坚必断之谋于予怀抱卓哉竒士克已喻人解分【一作纷】以道出义于身故得割所爱成乃仁不以利为用而以徳为邻况乎雪彩飞扬霜华奔迸拆裂无几坚贞失性散如天之气忽若断虹碎合璧之圆皆如破镜此既弃寳彼焉息竞则当路者诚可以稽疑立教者固宜于希圣彼机忘于絶弦难解于弄丸亚父碎斗而増恚海客锻珠而成难徒生一理未息两端曷若格物于耻劝人焉【一作为】美究其道不徒然想其心非率尔诚哉庄生之説吾固知其有以
　　被褐怀玉赋【以君子藏器待时为韵】　　王　起
　　玉者贵而絶伦褐者贱而无文何秘质之用晦空寘怀而不分盖以潜错落蓄氛氲善价斯待韫光莫闻讵见识于和氏而包羞乎楚君当其组织初成弥缝已备马褐同色牛衣齐类徒观代蓝缕配顦顇为卒嵗之资有御寒之利殊不知雪影斯积氷光所萃温润潜颖特达藏器自同蕴【疑】椟之深莫发连城之贵青蝇欲防碍羽翼而却还白虹始腾隔领袖而犹秘是知玉人获也用之而彰褐父得也舍之则藏外不娄而不曵中如璧而如璋随于人谁谓无胫映于体乍若凝肪自有同夫蕴石亦何虞于越乡我亦思古人展矣君子既效此而比徳亦念兹而行已固将匿彩于圭瓒合音于宫徴惧秦赵之夺我则掩荆山之辉耻虞虢之争我则藏垂棘之美宜乎琢磨是頼清贞勿改映胷襟而发光杂山水而腾彩成器而服之无斁开袵而沽诸有待信可以价夺众珍名髙四海然后被其恶衣怀以待时有老氏之诫无司城之辞苟释褐之兹始当献玉而无疑
　　以玉抵鹊赋　　　　　　　张　环
