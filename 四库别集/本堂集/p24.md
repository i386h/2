<!-- { "loadSidebar": true } -->
　　余交天下士耄而遇方叔陈君来录州学事一相接气暖然似春听其言波游涛平而雨露润旣而出诗巻以示如其人如其人诗自五季以上前辈评之已详尔后诸大贤不以诗自名而或不能无诗皆有为而发如日星之光明河岳之流峙殆天地间所不可无者至今之人则有怪而失其正虚而失其真纤丽破碎而失其浑然天成滔滔也特儿童习对偶倡优资戱剧奚观为诗三百篇谓何流弊至于此极此余于方叔之为人有所以为诗有感焉自时厥后将游咏之不倦诣之日深与理气俱融于世教有补知其为方叔之诗则今之人斯在下风矣诗云乎哉方叔名应炎自号南斋天台人也
　　史景正诗集序
　　尝谓文与世变升降而诗为甚三代以上四诗一唯真实正大而已尔后其深浅厚薄随时不同然时也有人焉君子不谓时也晋宋间如陶谢诸人唐如李杜韩柳刘禹锡辈皆卓卓于风流之外今之天下皆淫于四灵自谓晩唐体浮漓极矣景正独非今人耶其出古今发明理义不轻为风月花草所诱如景星如砥柱望而知其为景正之诗时何与焉彼时者流无根无源将亦有时如源水归壑而唯景正之从则诗其庶乎余虽耄倘犹及见之
　　赠甥胡幼文还侍序
　　人之子男女一也女以事人所重无二统故移其重父母者重夫家夫然则托其女可忽诸世道降人心漓以子女为徇势利之物于壻乎何择余心恻焉不敢以女轻掷其择壻也寜过于时之迟宁失于地之逺意有所契不占而孚吾壻胡幼文徳华甫也吾于其父制机公为丙辰同袍生相与追从忘形骸见肺肝所以畼洽有口不能言者旣而萍云聚散二十年后各归故山了向平家事公以子请婚吾亦以其父知其可妻而妻之以女清今而后知其得所托矣惟是敏而能勤直而不肆与吾诸子接切磋琢磨必尽心焉殆春风时雨中而有法家拂士在其有益于吾门固如此吾初所望其庶乎无憾于其来也叙以赠其还陈某八十三岁书于交翠
　　代弟梅画序
　　余平生爱梅咏之不足又寓之画出以示客客曰林君复杨补之各长其一子而欲兼之欤余曰不然疎影横斜之笔即无声诗浮动暗香之吟即有声画画自画诗自诗耶余尝风雪傍水月与花相忘与花俱化且不知梅之为我我之为梅画之为诗诗之为画又安知君复之非补之补之之非君复哉客不复对于是乎书
　　天宁寺主僧可举语録序
　　乡之天宁主禅举师直翁与余相与旣久其徒云岫集其师出世来一言一话以示曰吾师不立崖岸不露线索不棒不喝机锋到处禽纵出没真得洞下三昧属余为之序余谓南人不梦驼北人不梦船心无此见则无此梦况欲矢诸口肆诸笔岂本色外人可勉强哉辞焉则曰黄鲁直为翠岩眞师张天觉为兠率悦师其为序固是就窠游戯彼陆务观之序雪窦持师不过述其有旧而已亦何不可余无以辞则诘之曰佛本空奚庸语语已妄奚庸录录焉又为之序不防赘而又赘乎则又曰是则然矣而有一转语滔滔者有能于吾师百千语中得一语焉于一语中得无语焉直下家风掀天扑地倘自此录出则录又非赘矣吁当家所见如此如此奈何能赞一言若曰与直翁之契而就以其徒之言为序其殆庶乎上章提格夏五朔日四明遗耄陈某序
　　赠曹居敬复职序
　　曹居敬长吾乡郡幕比解去年余复来余偶出山见而叩之其去而来为谁曰为台檄去为庙堂主之来出示济南张公序备见始末其为人刚而直养熟而守定遇事知有理不知有人人之畏之忌之者丛其机而攻之迄于身不得安以去因而谂之以屈平清遭谗不如黄叔度之混然无迹姜公辅以直见斥不如娄师德之弛然无竞今之来也将奚从矍然而拱曰学屈平公辅易学叔度师徳难学屈平公辅不至不失周旋于砥砺绳墨之间而祸变之来在彼不在我学叔度师德不至则将流而为诡为随而为名教中罪人矣乃所愿以初心终其身而已吁物受变而成物人受变而成人君于此际不以清直累已少诎矢愈激氷愈寒其自信不惑也如此自时厥后不患其不及而患其大过而所志不得以尽达中庸曰君子和而不流强哉矫中立而不倚强哉矫吾夫子所谓强直与清在其中矣德而进于此其殆庶乎敢复以赞其徳之成
　　赠詹仲和还杭序
　　马少游云士生一世但取衣食才足为郡椽史守坟墓乡里称善人斯可矣致求丰余但自苦耳今之人有知此意为谁钱塘詹君仲和其人也来职鄞府抱绳尺持角牙而事无不办公退书巻在手诗句在口与之交春原之雨也越三载当去邦人皆欲其复留而归隐浩浩然矣若曰九里松孤山梅飞来峰桂与环湖三百寺烟云水月参差映带非人间世客游者撷竒探胜茹芳潄緑以顷刻计福况家焉日接以夀其间以昌其吟绰绰有余裕不早归可乎或言仲和贫无以归姑少待然则所待者将复使之以刀笔茍非得耶吁仲和非茍所得者况今而后虽事刀笔正恐亦不免贫耳何如杜老所谓在家贫亦好归哉归哉其母多为少游地下笑寂寂辛卯夏五
　　送邑士送韩君美经歴解任诗序
　　仕宦之难久矣而职于幕者尤难况为幕之长则其难又可知矣盖官不为尊而欲不以其所尊责甚重而欲不失其所重非诚足以感物智足以烛理力足以据公而任事不馁则跲如职何四明之为郡地要物繁学校之弊久而士辱于积轻田里之计啬而民病于易瘠六邑而五濒海波涛出没之常而其人狃于施夺古汴韩君君美以长才实学来望此府脉络其上下机括其中间随所应酬动中肯綮俯而委之者信以决仰而承之者赖以行三年如一日诵洋洋得其所自贵矣耕桑熙熙乐其所自力矣风帆浪舶出入懋迁与齐人为春矣儒术饰吏之效始白而君之助为多今而以代满去临发之际而帐而旗而歌而颂杯持水袖衔文遮瘦马者万计孰知士之籍于奉川者其情又出联邑之外编户之表乎文明运开役不及儒率土之濵衣冠一气下邑何辜独为拑纸尾者仇焉不有君子奉檄星驰掲日月而鼓雷风蔀屋覆盆之下岂知有今日哉然则君之纲领画诺何莫而非诗书之泽而士之不为力役折摧蹈借则于吾道闗系最大行之勇私犹公也感之者深公犹私也恋恋依依不自知其发而为声声虽不皆成文其为真切则一将追路攀鞍讴吟而送之且谓余曰子吾乡父老也盍为子弟先吁余耄矣筋力不能强应因为集而成帙并序其大意授之使前吁此亦可以观人心也夫岁旃防协洽季春嵩溪遗耄陈某序
　　梁宰【观】经验良方序
　　昔巢谷有圣散子方能活伤寒之秘不欲传之人指松江为誓苏长公得之笑其隘时有庞安时毉而善著书授之曰使巢谷同此不朽南庐梁君集经验良方百欲锓诸梓属余序之吁人之身莫危于病病之际莫急于药药之方可以活人而秘不轻出必将以我叩为利不则贫而疎而贱者无以为叩之之资坐视其不可为有叹且幸之而已世降俗薄一至此极独何心哉君方彯缨膴仕用心如此不惟人之病偶与方遇得以全活推而求民瘼察治脉皆其己任余将为苍生贺其有旣耶岁乙未畼月四明遗耄陈某序
　　邑士和东平叚约斋诗序
　　叚少府官吾邑古道蔼如也敬而叩之得家世甚悉且出示其伯氏约斋三诗有以见源流深长孝义之风融液于言语间闗世教为大有动于中因次韵未防而和章已成巨帙吁孝义之事有人心者天常也孝义之家三代以上比屋也世降而下有若人焉则目以为异而以卓行称是固非古矣而犹幸其知所以称之则人心在也脩于其身化于其家诏于其子若孙安知薫洽之久不放而准之疎且逺者耶此吾于少府之兢兢以守伯氏之诗而拳拳于有识者之发扬固将以夀其传如吾之所云云者夫岁旃防协洽嘉平日四明遗耄陈某序
　　送东平赵益为译史序
　　捷径无万里要职无卑官东平赵生益侍亲官奉川未防将趋燕为译史宇宙间穷髪之国有形之身声出于口各随其方之气之习万有不同古者乃有译至于重以至于九而后通于一故不可无专职职于今为要其满去也亲民之官多拾级而上然则生之此行为宦途发轫闗一身进取亦重矣而未也盖逺离膝下休声美誉随风而流是为不负面天涯家庭等耳不则亲之心眷眷焉而无以悦之吾尤重为生惧生喜吟里人诗以赠良多吾亦有句八而不能尽其意故又为之序勉其先立乎其大者而功名在其中矣母徒曰识竒字便可为扬子云也四明遗耄陈某序


　　本堂集巻三十八
　　钦定四库全书
　　本堂集巻三十九
　　宋　陈着　撰
　　词
　　宝鼎现夀京尹曽留逺侍郎【渊子】
　　玉宸凝眷要得培根神臯根本天赋与经纶好手门外红尘谈笑任草色遍空庭交翠月往风来自便但纸帐时供小憩长埋灯公案　五行俱下流光电笔如神毫髪都见是则是霜严雪劲到底春风生意满唤得应雨和晴恰好旗舞秔艘百万更社防城狐扫影鴈鹜惊人避箭　最是满腹精神担负处浑身是胆又谁知条理元在规模里面天下事又何办待副苍生愿渺宇宙多少闗心留取功名久逺
　　真珠帘夀孙古岩
　　纶巾古貌尘寰表风流处别是英雄才调胸次着乾坤触景皆诗料金碧楼台新筑就傍翠麓旋添花草仙棹更逍遥来访十洲三岛　遮眼富贵人多算如公有子人间应少看膝下功名共月林清皎【自注西倅防堂】象简绯袍亲待防且胜赏先旾独笑【自注云二亭名】都道馆中书就养云翘偕老
　　大酺夀江东运使陆云西集撰
　　把雪氷心钧韶手飞上青云时早红尘难染着十年前曽坐鳯池鳌岛晕锦锵环重金压带相去能争多少从容何湏问到如今却领袖春花草筭耐处光阴淡中滋味世人那晓　笺天新有藁要归去盘薄山隂道便整顿随琴霜鹤带石秋兰约松乔倚风清啸争奈愈音杳明月棹又还停了但珍重经纶料时来湏做休管急流人笑功名尽迟尽好
　　又夀沼江大制使观文马裕斋同知
　　问大江东长淮上縁分如何脩到轻裘还熟局第三畨又是五年春了菜饭工夫露香心事唯靠天公分晓林泉琴书梦筭飞笺覔去不知多少奈雅卜难酬又还留住原衔新诏　都无他嗜好玉麟静公事供谈笑满眼是风花飘忽惟有长松雪霜里挿天苍老休忆家山好安乐处便成蓬岛正春雨秋畴饱邉城如画处处緑杨芳草青溪不妨寄傲
　　又寿王修斋枢密
　　自有乾坤扶人极宗主湏还人物今为何时节满红尘富贵絮花飘忽抵障狂澜提携正印一柱擎天突兀平生分明处是从容处不差毫髪把朝市山林一般看了无邉风月　深衣清到骨紫枢府谁曽簮笏炊脱粟黄鸡白补菊栽梅碧溪环绕竹篱茅屋无限轻描貌都説道诏书催发想囘首招黄鹄微微自笑惟有赤松衣鉢相倍对门石佛
　　沁园春单景山雪中以学佛自夸因次韵戯抑之
　　潇洒书斋香清缕直灯冷晕圆忽惊鸣瓦霰如筛下裁氷剪玉片似梨鲜深怕妨梅也愁折竹才作还休亦偶然更深也谩题记瑞诗思绵绵　闻君礼佛日千浪説桃华不直钱想鸳衾底下都将命乞蒲龛里畔未必心安兠率天宫清凉境界总是由心不是縁雪山上自有人坐了不到君边
　　又丁未春补游西湖
　　出禁城西湖光是别唤醒两瞳有画桥几处通人南北緑堤十里分水西东问柳旗亭簇山梵所空翠烟飞半淡浓偏竒处看笙歌千舫泛绮罗宫　从容莫问城中是则是繁华九市通奈一番雨过沾衣泥黑三竿日上扑面尘红那壁喧嚣这边清丽咫尺中间夐不同休归去便舣舟荷外梦月眠风
　　又寿呉竹溪
