<!-- { "loadSidebar": true } -->
　　夏间幸得一挹丰神自此屡兴企慕山川间之莫遂瞻仰如何如何继惠鳞腊百头兹复以熏橘百饼兼之佳诗到时值雪下辄呼童煮茗急发封缄并天咀嚼鬬芳角润令人怅然复兴安道之怀傥便鼓楫想当握手数朝岂至望门而返耶吾丈以为何如

　　○简友人

　　半身不遂屡见于书中而无一人览及遂使不遂二字独传岂文字显晦亦有命耶呵呵

　　○柬王将军

　　闻公提兵西渡便可图会甚慰甚慰舍亲值蓬莱驿支应愿公且安行至十一日辰末到彼此私情也虽然百里趋利兵家所忌师行日三十里古法也如何

　　○答叔学张君

　　久疏教言殊切耿耿昨辱枉过又无缘得相把袂君以为憾仆同之也先后嗣惠甘鲜感谢感谢稍晴当图会于子先店中却须先期一订行将挂百钱于杖头与君冒高桶袭短后浑高阳之徒取醉于市楼谈旅客之旧迹振衣上之京尘月黑漏沉长歌而后别也如何如何新春伏惟尊履佳胜不宣

　　○答钱刑部公书

　　昨尊使回后再阅词翰及今日复示二作颇悉意旨敢遂奉答往寓杭时则闻门下作法事于西陵仆忘其鄙陋欲形诸篇什以不知其何法事故多相问讯始得之非有疑于门下也门下是出世人作出世事仆虽不得其门曩时亦尝留意于此宗作一看经僧过来虽不认得真月莫亦认得人手指月处仆自疑则有之岂敢疑门下耶仆之自疑亦非疑佛法也一悟直超于门下则瞠乎其若后至谓信心岂便让门下耶下根之人縳以习气不能勇猛精进自所惭也谓疑佛谤经十年前事耳今自信其决无也恃爱一明此心逃禅集如刻成虽不敢附不朽然仆非畏犯世讳人也望且赐教

　　○奉尚书李公书 【石麓】 　此书具见文长与文定离合之故

　　某不佞自惟以一介之贱士无片长之挟走数千里之道以仰托明公之门墙而无所疑惧者非特以其道德之高深问学之纯粹行谊之正大操履之介廉谓足以师表而涵育之始焉因之而终期于宗之而巳也亦以明公雅量所及每矜人之所不能而其使人也动合器之之道名实流播非特出于杨友一人某在远方盖习闻而素慕之是以一蒙尊命而敢以身往也奉侍以来自揣所具之器既不足以光明公之使而其所不能者明公亦既矜而恕之矣既又虑其进退之无所据而见疑于时也乃令习而延之是明公之所以待不肖某者诚无所不用其厚矣某敢不勉而承之姑以自试其果能与否而敢遽自外于明公之德意哉但其中有不可者五不敢不预白于明公而其最可疑者则入粟之说也入粟之事在贤者亦多就之以卒售其两可之志但在某之身非时力有所决不能抑亦心有所甚不欲其自知之真而自守之笃有不可遽为明公言者当时徒以查氏见促用此言以缓其期而他人往往来讯北上之由某漫假此以支吾之耳不知何以得闻于明公之前也且某当临行告有程假暮春不复例得扣停设某杂有他念其于处此岂得如此专决明公试于此处察之亦可以信其决无矣则一至暮春便须辞去而某近在道途屡遭诘问犹假入粟之说以答乡人明公不知将谓其蓄志如此反复某将何以自明此其不可者一也至于习效斯事恐难猝成即使得成恐不堪用今某既巳愿学自不敢不竭其心力而才有所困事涉避难如闻当时亦有缘此以得罪他所者明公纵不见疑某将何以自解此其不可者二也诸撰繁多不能槩及稍有余力尚欲寻绎旧闻正使竭其力之所及不过表文一两篇大对一两对而巳明公纵不求备某将何以自安此其不可者三也收散文目类有掌管呼约轮转入侍则又寝处内城临日挥毫甚至聚食一所某欲求免三者而众人皆尔明公纵欲优容某将何以免自异之嫌此其不可者四也旬日以来袖手坐食退颁刍米实增汗颜假令自今以往许其尝试漫为其实未见成效若于刍米之外复同众人月给积至一季为费愈多明公总不校量某将何以赎虚糜之罪此其不可者五也夫闻命而即受随所欲而灴敢辞者贱之所以事贵卑之所以承尊也因其人而广其资之所近谅其短而不苦其性之所难者知之所以容愚贤之所以成不肖也畜于志必宣于言虑于终必白于始者上下之所以共成夫信义也某既不敢不以贱之事贵卑之承尊者自勉而亦不比不以智之容愚贤之成不肖者仰望于明公故敢并以其畜于志虑于终者而宣于言白于其始焉惟明公其宥而裁之

　　○与朱翰林

　　日者于某人书见公及某之言似以某有意自外于门墙而高自矜匿不令人望其颜色某不惟不能辨且不敢然有一言焉以献又似以戆公而实非也某往岁客南都初亦不一先谒一巨翁巨翁虽不言似不能忘者其后巨翁者惟病某往谒之勤而避之不暇矣是以愿公且姑待行见翁之避某而厌见某之颜色也入上谷得樵歌十首敬以尘声音久陋如此颜色从可知矣

　　○与李子遂

　　兄丈此来其于某如持准绳向曲木虽未加弹界然于矫枉之功固为不少闽越相去千余里求如兄辈复有几人恨即乖隔不终夹持耳某比亦不健又稍治先人之茔迨于罢锸计亦凉冷台宕之游恐亦不成何时复勤帆策相与扪眺于绿萝白月间耶子牙兄便布此一候动静欲书新什求正会荷杵者所諠颓然阁笔宿抹一幅污清斋又烦一事近有友人假与一园稍近水竹某将就栖其间旧有白鹇笼久虚幸兄买一只托子牙兄中得一黑者更妙

　　○与朱太仆

　　腊尾春头俱坐薄恚颓然床褥间遂失而承请教甚歉也委艹亦坐是而稽比始辨敬呈请削知不足采也别有顾使君转托生不敢逆料公果拒与否辄以其纸二幅并与生之简呈请傥奉进止便当领传嗜好者不量往往徒见敝寓壁间粘挂之妙以为公真不弃鄙人于翰墨间故惹却此累惟察而恕之

　　○答俞都戎

　　曩客贵节惠谊深笃有踰骨肉感而无报寤寐耿耿与日俱长此肺肝中语非虚谀也迩又远寄僧书扇帨僧书乃难得之物重迭而至令人何以堪之峨眉之雪至六月尚积住而八月又继之不知何时消化得尽此大似吾之衷也宦闻日腾深为故人喜傥遂北更一握手何幸如之

　　○答李长公

　　仆比于曩昔倍衰老陈人耳而公又自处高华有鵰鹗趁风蛟龙得雨之势顾所以处仆者昨俯偻而今循墙虽魏文式庐信陵□左始不过是至于略似铓锷不待甲展则又居然李广止谷之超凌魏尚云中之节制仆虽少知宁不为故人一喜跃耶冯较三首里间无一刻忘左右也

　　○答朱少监

　　纸裹朱提重不胜举不特自顾菲劣不宜堪比而公即貂贵乃是清流得此于公更百珍重辞曰制荷是使野人快受也

　　○报朱太仆

　　昨公起束带迎客座中遂有拥众篡取之变江湖万里何怪赤眉之纷纷也公傥幸再图庶免彼此称戈斯为上策不然即区区弱水不竞呪咀精虔彼且涉水停津不免为蛟龙所得矣

　　○与薛鸿胪

　　以蒙书卷易昨篡绘韩愈之贤观记畵而尤信秦政虽虐亦留壁而复还

　　又

　　相如词坚秦壁始出葡萄一幅奉上窃比玉斗谢罪之遗幸勿碎之

　　○与陆韬仲

　　一面颜范旧感满膈愧无下榻以倾积怀旧有答饷诗久失寄缘衰耄过事可辨者往往失忘兹书上以发一笑大苏以拾石供参寥并是撮土为香意也旧刻三本送将遮眼糊牕亦得总是香土公案

　　○答潘中六

　　古人食鼋不得染指而出知珍味之难逢也佳品屡承何幸如之

　　○与陈

　　朱某至知足下佳好为慰仆行时辱多物又烦呵获芝罄之类倍常戴德怀报报深耳仆归计未定旋食为艰想曲池寸鱼长一二尺必能扶杖阅纲于其间勍镬烹鲜醉到谈辛苦也

　　徐文长逸稿卷之二十一终

　　●徐文长逸稿卷之二十二

　　山阴张汝霖肃之父　王思任季重父　评选　张维城宗子父较辑

　　行状 
　　墓表 
　　墓志铭 
　　传 

　　◆行状◆

　　慈溪县学训导祝公行状（代）

　　○慈溪县学训导祝公行状（代）

　　先生姓祝讳某其先家徽之歙也宋宝历中曰某者以翰林学士来知绍兴因家焉遂为山阴人某子曰某孙曰某相继以贤科显入　明徙光相里自初家所其后有曰某者为先生三世祖赘蕙兰里倪氏女因复徙家蕙兰里焉某生某某生某娶于王生先生先生生而貌昂伟性朴笃言动激射而内实含慧能读书攻文乡小试辄最嘉靖己酉遂用儒士科第一领省试牒壬子复用诸生第二上省试再不录归而食廪于学至万历丙子遂以久次贡入例授训矣又以失候铨晨衙放归又五年而再入得训慈溪在慈五年数却生贫者贽举某先生祀贤祠独力其子某报金颇腆子三进之先生三却之曩先生以毛诗起乡中乡弟子从之者如市而某亦抱笈承下风列乡弟子后先生每旦起整冠齐履徐举案坐巳所筑室于玉虚道观左之圃花盆鱼涧讲说毛诗朱传讽咏中和观午钟而始罢散去并冲然自得都忘其困折拂欝不知无聊之为何物也及是训慈慈经生几千辈固多业毛诗也其在师弟子间所自得当不异观中时以故督学刘公某按校诸师稍用近体以试至先生大赏之为殊礼是诗之用果不效耶噫龙虵而竟尺蠖之一时之快适何以赎终身之无聊耶竟以是病不起矣为己酉五月一日距生可六十四娶母夫人陶子女某某继刘子女某某先生之病慈某忝牧丹徒不知也晨衙有白帽苍头入惊相问起函乃得讣遽位而哭既徐省副牍叔子某托状语也大约得先生槩而顾不及祝日春事岂讳耶噫毋庸讳也日春为先生从父行初亦生也嘉靖中北走上书触忌讳特甚而春巳遽亡走　诏下捕春不得改　诏有司悉收责其家责益急此事余素晓之颇奇以结状亦奇家稚老鸟兽散都不知所为而先生独挺奋自承愿远走数百千里外以阴索然遽则无能为也愿少假日月果得春然春亦以饥寒流转久而戒锢益急踵烂以死乃即其所列有司再三验核信得据以报事遂寝噫此先生一仁且义事也且占其干胡讳也

　　◆墓表◆

　　方山阴公墓表 

　　○方山阴公墓表　此文十九迁固

