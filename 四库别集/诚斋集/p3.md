<!-- { "loadSidebar": true } -->
　　平水长先晓无风也自涛烟昏山易逺岸濶树难髙去鴈鸣相报游鱼冷总逃轻寒容可忍清眺得辞劳
　　到龙山头
　　影静长安道凉风响辔衔海天低到水江日晚明帆潮遣先驱壮声吞絶岛巉黄尘征袖满却愧着朝衫
　　见澹庵胡先生舎人
　　澹翁家近醉翁家二老风流莫等差黄帽朱崖饱烟雨白头紫禁判莺花补天老手何须石行地新堤早着沙三嵗别公千里见端能解榻瀹春芽
　　为王监簿先生求近诗
　　林下诗中第一仙西风吹到日轮边杜陵野客还惊市国子先生小着鞭拈出老谋开宇宙本来清尚只云泉新篇未许儿童诵但得真传敢浪传
　　宿徐元达小楼
　　楼迥眠曽着秋寒夜更加市声先晓动窻月傍人斜役役名和利憧憧马又车如何泉石耳禁得许喧哗
　　赠相士蓑衣道人杜需二首
　　与子生疎有底仇谈间容易説封侯病身更遣氷山倚野鹤孤云也替愁
　　坐来小歇过眉拄客里那能满眼酤肯脱蓑衣借侬着鸥边雨外且江湖
　　跋马公弼省干出示山谷艸圣浣花醉图歌【名彦辅西人】
　　涪翁浣花醉图歌歌词自作复自写少陵无人张颠死此翁奄有二子者不论钗股与锥沙更数旱蛟及惊蛇诗仙不合兼艸圣鬼妬天嗔敎薄命人言爱书缘爱贤紫眉未必胜青编旧时鬼门闗外客如今一字抵尺璧何须千载空相忆
　　送王监簿民瞻南归【庭珪】
　　潮头打云云不留月波泼窻窻欲流夜寒报晴岂待晓天公端为卢溪老卢溪在山不知年卢溪出山即日还黄纸苦催得髙卧青霞成癖谁能那诏谓先生式国人掉头已复烟林深路旁莫作两疏看老儒不用囊中金
　　澹庵坐上观显上人分茶
　　分茶何似煎茶好煎茶不似分茶巧蒸水老禅弄泉手隆兴元春新玉爪二者相遭瓯面怪怪奇奇真善幻纷如擘絮行太空影落寒江能万变银瓶首下仍尻髙注汤作字势嫖姚不须更师屋漏法只问此瓶当响答紫防仙人鸟角巾唤我起看清风生京尘满袖思一洗病眼生花得再明汉鼎难调要公理防勲茗椀非公事不如囘施与寒儒归续茶经传衲子
　　谢赵茂甫惠浙曹中笔蜀越薄笺二首【名师畅】
　　公子平生无长物几砚生涯敌玉氷二妙端能并送似便呼毛頴试谿藤
　　百楮先生十尖心知奇絶敢言贪诗无好语书仍俗喜气多多抵得慙
　　和马公弼夜雨
　　一雨未辞泥至腰新寒疠气喜全消都人得此正希濶逺客幡然成寂寥声在疎檐与黄叶梦聴禁漏近丹霄愁心却被诗勾引始觉君家我里遥
　　再和错综其韵
　　家书稀到恐缘遥岂有全无鴈拂霄屈指大刀违破镜负渠缩项及长腰何当竹外扁舟去趁取梅梢未雪消赖有可人同舎客破愁得句似参寥
　　和赵彦徳旅懐是夕渠诵诗鼓琴【名不怠】
　　客间眼暗可逢人公子诗琴却有神频掉乌纱知得句快挥绿绮更留尘飘零不问今何夕邂逅相欢意便亲作许生涯浑不恶只愁我辈转须贫
　　至日前思亲
　　节近亲庭逺天寒日暮时未风窻已报欲雪脚先知
　　和汤叔度雪韵【名灏池阳人】
　　道得闲来尽未闲颇缘幽事搅心间卧聴雪作披衣起不待天明带月看更觉梅枝殊摘索只惊蓬鬓却羁单飞花岂解知人意风里时时戏作团
　　和马公弼雪韵
　　洒竹穿梅湖更山客间得此未嫌寒髯疎也被轻轻防齿冷犹禁细细餐晴了还成三日冻销余留得半庭看凭谁説似王郎妇盐絮吟来总未安
　　中书胡舎人玉堂夜直用万里所和汤君雪韵和寄逆旅再和谢焉
　　紫禁仙人视草闲宫云低到绮疏间玉妃为作囘风舞金炬髙烧带笑看得句却嫌椽笔小冲泥遣慰客氊单咿哦妙语锵鸾鹤不觉梅梢霁月团
　　和符君俞卜邻【名昌言朱崖人】
　　朱崖柳色欲春风庾岭梅花尚雪容念子南归骑瘦马只今谁解好真龙吾乡端是山水窟何日来同丘壑胸白鹭青原不妨拣诛茆结屋看何从
　　引见前一夕寓宿徐元达小楼元达招符君俞胡季永小集走笔和君俞韵
　　主賔呼酒巻沧溟我亦何人与徳星髙阁连云压潮白前山倒影入杯青细哦秀句清无底匹似疎梅寒更馨不惜坐间作頺玉只愁宫漏又须聴
　　同君俞季永步至普济寺晚泛西湖以归得四絶句
　　阁日防阴不碍晴杖藜小倦且须行湖山有意留侬款约束疎钟未要声
　　烟艇横斜柳港湾云山出没柳行间登山得似游湖好却是湖心看尽山
　　西湖虽老为人容不必花时十里红卷取郭熙真水墨枯荷折苇小霜风
　　曲曲都城缭翠防鳞鳞湖浪动斜晖天寒日暮游人少两岸轻舟星散归
　　同岳大用【甫】抚干雪后游西湖早饭显明寺步至四圣观访林和靖故居观鹤聴琴得四絶句时去除夕二日
　　湖暖开氷已借春山晴留雪要娱人昨游未当清奇在踏冻重来眼却新
　　紫陌防干未放尘青鞋不惜涴泥痕春风已入寒蒲节残雪犹依古柳根
　　氷壶底里步金沙真到林逋处士家未办寒泉荐秋菊且将瘦句了梅花
　　道堂髙絶俯空明上下跻攀取意行浄阁虚廊人寂寂鹤声防处忽琴声
　　甲申上元前闻家君不快西归见梅有感二首
　　官路桐江西复西野梅千树压疎篱昨来都下筠篮底三百青钱买一枝
　　千里来为五斗谋老亲望望且归休春光尽好闗侬事细雨梅花只做愁
　　晚春行田南原
　　西畴前日尘作雾南村今日波生路云子从来疎广文冲雨学稼当辞勤农言秧好殊胜麦其如绿针未堪吃吾生十指不拈泥毛锥便得傲蓑衣只愿边头长无事把耒畊云且吾志不愁官马送还官借牛骑归不用鞍
　　闻莺
　　过雨溪山浄新晴花柳明来穿两好树别作一家声故欲撩诗兴仍添怀友情惊飞苦难见那更绿阴成
　　初夏日出且雨
　　笑忆唐人句无晴还有晴斜阳白鸥影疎雨子规声台阁非吾事溪山且此生诗成何用好诗好却难成
　　和文逺以作醮相疎
　　涉夏天勤雨今年定有秋试思冲热出何似带泥游轩冕闗庄子江湖着魏牟髙人香火里也到酒边不族叔祖彦通所居宛在水中央名之曰小蓬莱为作长句
　　侬爱南溪不减公南溪见公却疎侬为侬只作一两曲为公绕尽云边屋屋后有竹前有花防桥才整巳半斜客来不恶去亦好莫将汗脚涴瑶草俗子只道无蓬莱请渠且洗上埃蓬莱不大亦不小作诗示公公一笑
　　彦通以诗送石菖蒲和谢之
　　笑拂孤芳旋汲泉忽如身堕晓霜天一生寒瘦知何用只得清名垂万年
　　清晓出城别王宣子舎人
　　月细惟愁落阳升未要忙出门鸡未报夹路稻初香涉世宁容嬾侵星幸稍凉病来诗久废覔句费商量
　　送王吉州宣子舎人知明州二首
　　满聴除书好明州胜吉州又为邦伯去政坐治声优过阙端能遇居中定作留新民莫漫喜竹马不须休碧海翻词笔清霜逼谊风不应盛名下未着玉堂中剰欲公留此其如帝望隆从今摩病眼看到火城红
　　题王宣子新作吉州学前咏归亭
　　使君见处我何言且上斯亭一笑还便有醒然新气象何曽改却旧江山咏归风味谁知防克已工夫未减顔个里诸贤髙着眼仕和不仕得相闗
　　夜同文逺祷雨老冈祠
　　秋热常年无此例今宵有月不能凉槁苗似妬诗人嬾作意催成祷雨章
　　霜落
　　落照红犹剰初星白未真霜威能夺月寒力故欺人哀鴈知谁怨吟蛩独我亲老来忧患里忍泪已霑巾
　　理蔬
　　小摘吾犹惜频来迳自成青虫捕仍有蠧叶病还生贫里犹存灶霜余正可羮窥园未妨学抱瓮更须营
　　送山人二絶句
　　江山有约未应疎浪自忙中白却须我昔属官今属我子能略伴瘦藤无
　　谈天渠外更谁先聊复怜渠与酒钱富贵不愁天不管不应丘壑也闗天
　　悯农
　　稻云不雨不多黄荞麦空花早着霜已分忍饥度残嵗更堪嵗里闰添长
　　絶句
　　枫老顔方少山晴气反昏旧贫今更甚已冷幸犹暄
　　故少师张魏公挽词三章
　　出昼民犹望囘军敌尚疑时非不吾以天未胜人为自别知何恙从谁话许悲一生长得忌千载却空思手麾日三舎身驭月重轮始是峨岷秀前无社稷臣向来元破斧何用更洪钧只使江淮草明年不作春读易堂边路曽闻赤舄声心从画前到身在易中行忧国何缘夀思亲岂欲生不应永州月犹傍两窻明
　　和周仲觉三首
　　书嬾聊遮眼诗穷只掉头寒醒非不睡薄酒奈何愁火细霜还重风停叶自投半生灾疾里谁遣未休休月澹犹明树霜严不剰云天寒一鴈呌夜半防人闻诗只令吾瘦清聊与子分频来仍恨少此去更离羣春在梅边动寒从月外来贫如萤不暖心与烛俱灰此意悠悠着【音斫】从谁细细开病来更忧患泪尽只余哀雪用欧阳公白战律仍禁用映雪访戴等故事赋三首示同社
　　夜映非真晓山明不觉遥尽寒无奈爽且落未须销体怯心仍爱顔衰酒强潮毛锥自堪战寸铁亦何消是雨还堪拾非花却解飞儿童最无赖弄肯言归向树翻投竹欺人故防衣肩寒未妨耸笔冻可能挥细聴无仍有贪看立又行落时晨却暗积处夜还明幸自漫山好何如到夏清似知吾党意未遣日华晴
　　刘公佐亲家奉议挽词二首
　　已病身犹健云瘳讣却闻告存非不夀有子更能文嗟我何多难丧亲又哭君两家两翁好作麽并丘坟一命华其老诸昆半作官相髙仍孝悌不但盛衣冠近别那云诀临丧独忍看心知公不恨我自泪难干
　　送卢山人二首
　　行尽千山又万山山真何好子能然青乌纵妙侬曽问着眼烟云也自贤
　　有穴牛眠子为寻剰将朽胔换华簪家阡只免牛羊到此外穷通得上心
　　往安福宿代度寺
　　春前腊后暖还寒陌上泥中湿更干野寺鸣钟招我宿逺峯留雪待谁看
　　归途轿中读参寥诗
　　车中无作惟生睡巻里何佳却胜闲防意贪看三五句囘头悔失数重山
　　挽封川太守赵次公二首
　　国尔怀孤愤麟兮嗣古风谓宜空冀北何意召河东榕叶蒸山祲梨花惨殡宫传家今有子身后未应穷鴈峯三径古融水贰车新自此相从后还成永别辰只今耆旧传谁是老成人剰欲书遗徳心悲语不真
　　和元举叔见谢载酒之韵二首
　　雪久自消犹半在雨来正密更无休硬黄字里真添瘦重碧杯中且避愁
　　南溪溪北北山边风月公何得独専挈榼慙无桑落酒赠诗如得汉阴鳊
　　雪后晚晴四山皆青惟东山全白赋最爱东山晴后雪二絶句
　　只知逐胜忽忘寒小立春风夕照间最爱东山晴后雪软红光里涌银山
　　羣山雪不到新晴多作泥融少作冰最爱东山晴后雪却愁宜看不宜登
　　寄题郭汉卿琴堂
　　着眼飞鸿外欹巾韵磬边半忘今古操岂校有无自适何须妙能聴也则贤如何划然里犹露祖生鞭
　　乙酉社日偶题
　　愁边节里两相闗茶罢呼儿捡厯看社日雨多晴较少春风晓暖晚犹寒也思散策郊行去其奈缘溪路未干绿暗红稀非我事且寻野蕨作蔬盘
　　和昌英主簿叔社雨
　　愁巳春相背诗仍债未还雨声宜小睡竹户且深闗梦钓鸥边雪衰忘镜里顔起来聊覔句句在眼中山
　　送谈星辰吴山人
　　牙筹入手风前快玉李行天镜里看紫闼青规吾不梦子言欲试故应难
　　寒食上冢
　　迳直夫何细桥危可免扶逺山枫外澹破屋麦边孤宿草春风又新阡去嵗无棃花自寒食时节只愁予
　　和昌英主簿叔送花
