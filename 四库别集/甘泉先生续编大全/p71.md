<!-- { "loadSidebar": true } -->
刘碧台冢子名曰兴汉，三加礼毕，请字於甘泉翁。翁曰：「文乎？义乎？」曰：「汉也将游府庠，义以思勉，幸甚。」甘泉翁曰：「子名兴汉，汉之兴也在三杰，字曰杰甫。甫者，男子之美称也；杰者，才德出众之名也。杰甫杰甫，而欲为三杰之才矣乎？抑欲为圣贤之德矣乎？孟子曰：『若夫豪杰之士，虽无文王犹兴。』语曰：『豪杰而不为圣贤者有之矣，未有圣贤而不豪杰者也。』吾兹字子，以为圣贤之地耳。若夫圣贤德业，吾专以望子，在子其思义自勉，於视膳之日，试以问於乃翁。」

名季子涞之慎独斋言

慎独名汝斋，慎独不慎独。此独本无对，天地犹不足。若然要慎独，亲见乃不疑。勿忘勿助间，活泼露天机。

书冼子方山日程录后

甘泉子初得放归田里，冼子谢病，相从游武夷，入罗浮，卜筑朱明，读书青霞，摩挲黄龙。冼子者寺田不受，请托不至，独贷借於人，为方山通明洞於鹤园之上，颇为精致。朋友皆谓冼子特为台池鸟兽之玩也，甘泉子疑之。逾数年，为嘉靖辛亥夏，冼子以日程之录寄天关。甘泉子阅未半，洒然若清风之濯，沉痾为之去体，发孤笑於群忧矣。或曰：「是编也，冼子以自罚，其东莱之博议乎！妙契疾书，其横渠之正蒙也。程子谓有苦心极力之状，无优游自得之气，少出入处有之，岂其然乎？」吾谓少汾一旦去玩物之诮，为向上之寻，踔跃泥涂之中，越超云霄之上，见与日而俱新，言与见而相发，已非寻常穷年卒岁，甘心於田舍迷惑之贤，可望其脚板矣。虽然，言言而是，昔人犹比之数他财，要在深造之以道，欲自得之也。不言而自得者，乃自得，非他财也。自得之，则居之安；居之安，则资之深；资之深，则取之左右逢其原；与自得者相忘於言语之外矣。大哉道也，斯其至矣。

坐位帖

吾既明农，客有过予者，其爵辈若予者让予，其年若予、少於予者亦让予，且让之固。予以筋力不能支，思之逾年，乃得古礼主人东坐西面之位。其少於予、尊於予者，一切行之，自喜得通融之道矣。盖古乡饮酒礼、燕享礼皆然，或古人亦取通融之意也。故坐(遵)[尊]宾於北位而南面，坐士出於南位而北面，皆所以尊之也。予於各处立乡约，亦仿此行之，坐大宾叔父於北位数年之久。今或有訾之者曰：「此以阁老位自尊而卑宾也。」夫阁老位非古礼也，今以时礼而訾古礼，不亦异乎？然则吾乡约坐叔父於北位者，亦为卑叔父乎？我欲明礼，故不得不辩。斯礼也，虽圣人复起，必从之矣。

辞萧大巡送坊牌银移买谷为社农仓状

告为辞免，移将坊牌银两买谷置仓，以济一方农民事。於本月二十七日，蒙本府奉察院钧帖，委叶经历送到坊牌银五十两。除实时具启托府辞回不受，云年老不宜复作坊牌，其银不该虚受，以贻士夫之诮。况万民已受德泽，则水受赐多矣。幸听控辞，以[免愆]诮，则水受赐又多矣。去后，随蒙大巡萧侍御来顾天关，面辞不允，若谓有怪云者。今又蒙前官承送到前银，凡两至矣。主窃思之，合无一举两得，不违情理以相和协。拟将前银籴谷二百余石，置仓贮於上唐庄，仿朱文公社仓制，以时济借农民无种本者。平出满入，以备鼠耗，则百年一方之民同受公惠，愈於水一人一时受之远矣。主令具状赴府告，乞差一老人乾理完报，申呈察院，永为定规，利人无穷，实为万幸。谨告。三十一年五月

仁者先难而后获论有冼少汾秋官节注

