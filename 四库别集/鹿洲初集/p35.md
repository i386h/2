<!-- { "loadSidebar": true } -->
　　惠来西北万山东南大海形胜与饶平相类饶控漳潮之冲惠当惠潮之界吭扼险阻亦相类饶有黄冈南澚重兵环其外故邑治建万山中惠来向若百千里上下茫茫杳无障蔽故邑治必滨海隅因地制宜昔之人固有道也时丁明季寇攘奸宄析潮阳之隆井半都大泥酉头惠来三都海丰之龙溪一都作邑建城嘉靖四年间事也广一百七十里袤五十有五里后枕五朝前临海若百花虎头二山峙其左葵岭石牛两峯列其右诸溪缭绕田畴平旷附郭形胜之大观也东则金刚双髻耸秀一方黄冈华古高隠之所宅也西则达三埠氷山头虎头寨盘纡险峻山寇之所巢也千秋镇在邑西七十里水绕山盘宋处置使邹防驻兵铭石处也又有千秋镇石在葵潭之西十里宋少帝屯兵其上有永镇千秋四字题石与邑西南三十里许之闻鸡亭山皆当年元兵偪迫间闗播越故迹也望天石山在西北九十里嵯峨挿天上多水湖北麓三坑肚潮阳交界盗贼向来窟穴人迹罕至之区也盐岭雷公岭径口闗三途当东北三面拊背穿心潮阳入我之要害也黄山径在县西八十里通海丰狭不容车宵小所出没也葵潭在龙溪都万山之中当闽粤孔道奸匪潜滋长鞭之马腹也近裁北山驿改设巡检于葵潭行旅往来之所便攘窃私枭之所畏也自海丰甲子所而来以览表渡为扼吭风涛偶作汹涌莫当龙江西南之天堑也自海而来则东有靖海所筑城驻防水师战舰之所守也县南十五里有神泉城神泉港口有炮台足壮金汤水师兵防把总巡检所驻劄也东南石碑澳赤山澳澳角溪东诸炮台武震雷轰沿海折冲之屏翰也内地诸溪皆细流惟龙江可容舟楫上通葵潭合梅林南阳之水会溪口而下出神泉入于海禄昌溪源出盐岭流经白沙绕赤洲亦达神泉光华溪在邑东四里源出大輋山经虎头合龙潭洋之流亦出神泉神泉一港众流之所归也山海交错厥田中下冈阜高而溪流浅一日大雨山水骤至平地皆化汪洋两涯之间不辨牛马十日不雨膏腴裂禾稼焦枯以足蹴泥如撄利刃农夫之所踌蹰也疏山浚泉修陂池水泽之利时其蓄泄田间凿井教民桔槹人力补天工之缺太平司牧之事也山川间气蔚为人才作邑多年精英未泄鼓之舞之诱之掖之使士皆闻道不为邪说所动摇人尽奋兴不为势利所汨没作忠孝以兴仁让经济文章皆为有用实学移风易俗之先务也海防周密山莽肃清不于富教二字殚厥心力虽卓鲁龚黄无所施其巧也
　　澄海县图说
　　县为海氛设也故名澄海取澄波之义云明嘉靖四十二年析海阳之上中下外三都揭阳之蓬州鳄浦鮀江饶平之苏湾建澄海县在郡治东南六十里即古辟望司故地也大海之滨沮洳之宅平沙四望洲渚无数溪港从横参差缭绕洋洋乎水乡也哉緑树晴波依稀一小苏湖咸潮斥卤海风猛劲景物微有不同耳幅员所届东西三十里南北六十有五里絶长补短成周一子男国也环城之水四围如带为玉带溪源出北港流出南港南港在城南五里北港在城北五里其源皆出于韩江自韩江下横陇溪分水东流经东林程洋冈出南洋东湖南湾入于海者北港也自横陇溪南流至大牙东分一泒经上窖沈洲外沙入于海者南港也二港为附郭屏翰前后金汤包罗固焉南港之南自大牙西分一泒经蛋家园渔洲富沙横窖诸村入于海为新港自蛋家园分水西南流经渔洲陇尾分一支东流入于海为东港又分一支西南流入于海为西港自渔洲陇尾西分一泒经湖头市举登诸村入于海为溪东港凡水在邑南入海者有五五港皆本于大牙则韩江横陇溪之右泒也其横陇溪左泒至程洋冈亦分两支一从北畔山尾溪经东陇乌涂尾入于海为东陇港一从南畔下北港者至南洋又分四支皆在北港之北一为蓬子港一为大洲港一为飞钱港一为旗岭港皆入于海旗岭港距城十五里洋艘所泊凡水在县北入海者有六六港皆本于横陇溪则左泒也其山皆培塿不足数独莲花昂然三百丈为邑治后扆在城北四十里半属饶平神山低小岩景布置颇可观与龙船岩之石室均游人所托足也大莱芜小莱芜二山皆在海中邑东之保障也浔洄山在西南内洋中与潮阳接壤自邑视之如拳然一县形势以大海为要害海寇荡舟乘潮可入故于沿海港设炮台以控扼之在海中则有大莱芜放鸡山二炮台在各港则有溪东沙汕头三湾东湖平洲山头子东陇盐灶诸炮台星罗棊布可云周宻南洋樟林蓬州所鸥汀背皆有城堡扼塞藩卫有形之险阻不过如斯矣盛平化洽岛屿风清武备兵防徒为壮观之具道之以德齐之以礼使人人尊君亲上祗父恭兄是无形之干城也
　　普宁县图说
　　普为邑故潮阳分地也明嘉靖间以潮阳地广梗治析洋乌水黄坑三都置普宁县以贵防为治所万厯三年移厚屿即今县治越十年潮阳复以洋乌水归仅存黄坑一都以履亩丈粮一都遂赢赋额故也絶长补短方四十里山川之秀土田之沃民俗之驯犹可以为善国焉舆图似圭而单薄左十里与潮阳贵山都连界洞仙陈洞二径为门户右十五里与揭阳棉湖连界邑南十五里为大坝墟与潮阳贵山水二都连界当海丰惠来孔道从兹至省九百四十里耳北十里有洪山为邑治后扆东北二十里入揭阳境由揭抵郡一百二十里耳西南七十五里为龙根磜与揭阳惠来海丰三县连界大溪自河婆下鲤湖出湖口合双溪朝宗于揭此揭普分疆之流独棉湖市镇二三里地越入溪东似赘疣在普界内殊不可觧城南之水源出鐡山而细微流至东门百里桥始通舟楫经石潭过林兠出古溪口合棉湖大溪亦入于揭地无他产百货不生谷米薯芋嬉嘻乐业有勤俭而无骄奢官斯土者乐培之所虑褊小太甚邻封偪迫果陇北山麒麟埔樟冈狗眠强悍所聚皆在卧榻穿窬攘夺探囊拾芥追之则越境乃免捕之则法不逾域去疾防闲莫先于此宜划水一都贵山半都洋乌都三分之一以赤肚岭贵防汤坑盐岭为界归之普邑则在潮无长鞭马腹之虞在普无隔属掣肘之患两邑吏治民生均有裨益而云落吉安两巡检亦可裁去其一斯一举而三善备矣顾或者以旧案洋乌为请则不达两邑形势又或以得地为荣失地为辱皆一片私心非为民为
　　国之道也
　　大埔县圗说
　　县小赋薄而以大为名埔邑是也其地广二百二十里袤一百七十里洵不小矣山多田寡硗确崎岖名为大而实未大耳介闽粤两省之交东邻永定西瞰海阳南接平和北控程乡西南与饶平错壤东北为上杭连界六县唇齿辅车相依虽曰僻处山陬实汀潮间一枢轴可不谓雄且壮乎天下治所多面南独埔邑朝宗北向茶山形势如众星之拱辰极盖有教忠之意焉东西之山若风波嶂阳石峰皆邑望镇文峰屹其南赦文峙其北天梯华表壮三河之势阎罗石为闽粤之限隂那山在邑之西北半属程乡郡治诸山之祖也其川之大者有三曰大河曰小河曰小溪大河在县西上接神泉河合大靖小靖诸溪之流凡水自平和南靖永定上杭来者皆入焉潮人赴闽汀江浙必由之水道也小溪在县西南自平和赤石岩而下合清远黄砂诸流曲折北注与大河交会潮人由平和入漳州必由之水道至赤石岩而陆矣小河在县西北源出惠州之龙川合长乐兴宁程乡镇平诸溪之流下三河潮人赴江西广省必由之水道也凡邑之水皆滙三河三河在县西四十里为四郡往来要冲明季设三河司巡检筑城守之至今不废乌槎巡检司距县百里在高陂有山径可达饶平大产司在县南百里密迩平和界皆盗贼出没要害也罙险峒岩不一其地若枫朗平砂虎头砂隂那口鸦鹊坪天门岭诸要隘雈苻作孽咸在此间九峻山羊肠九折为饶平捷径山寇张琏之所巢也长窖在县东北十里许土贼钟七钟八跳梁处也铜鼓嶂在县西八十里程乡海揭与埔邑各分一面古为盗窠明末钟凌秀弄兵于此皆留心防御者所不可略哉时际隆平山无莽伏讲孝弟力田垦辟蒿莱之政修陂池水泽之利涧谷冈阜皆种竹木槎蘖伐夭并为厉禁财用足而礼义兴虽弹丸小邑泱泱乎大国风矣
　　平远县图说
　　平远在万山中故程乡兴宁分地也介三省之交与江闽接壤者半东镇平南程乡西南兴宁东北武平自北而西皆章贡疆域矣广百里袤一百三十五里旧志侈言之广袤皆加一倍按之无有也项山耸其北鳯山屹其南东西阜峦迫峙俯临雉堞周回如蜂拥求一二里平原之地弗可得已铁山燕子五子石诸峯悬崖宻箐为山匪窠巢探丸弄兵者屡矣石马嶂梁畲径则接长宁丹竹楼偷牛栋寻风迳则连兴宁大帽山蓣藤迳沿绳峯则近武平分水凹石正乡则迫兴宁竹牙寮皆亡命出没之薮为邑要害分兵设防扼其吭而镇压其邪心讵可以盛平而忽诸山高水远舟楫之所不至溪涧涓涓无足道者人民土田亦号繁庶食力众而豪富稀硗确多而平畴寡鉎铁之利江闽所资其余百货不出不聚俭啬褊急得无有魏风乎礼教信义培而广之廓如也窃怪平邑百里内山川形胜无如大柘一乡其地广平数十里亩皆膏腴居极殷庶远峯挿天环罗若城郭正大寛舒之气蔑以加焉建邑筑城于其中固巍然大县胜槩也且距坝头泊舟处不过十里商旅亦便即大柘一河略浚数里大河舟楫可达城下又当筠门岭程乡孔道冲要足为潮赣锁钥当年作邑之人不知果何所见舍大柘而问豪居岂避冲繁求僻静厌乔木入幽谷耶今欲移县治则安土重迁因陋就狭则郁塞不畅始信披荆剪棘必须开辟草昧之才庸夫见浅狃于小而暗于大贻悮可胜言哉赋仅三千人称桀黠周行不远供亿亦烦未可以曹桧无讥遂弗留心于民瘼惟官斯土者勉之
　　镇平县图说
　　镇平作邑为雈苻也三省之交山峒深阻明季屡为贼巢远迩生灵横遭涂炭崇祯六年始割程乡之浆松源平远之石窟得地四图遂建镇平县治俨然与十邑比肩称雄斯亦伟矣封域广八十里袤七十里自东而南程乡屏之自西南而西平远藩之西北而北武平卫之东北一路上杭障之四塞之国皆山川所盘踞也斗大城池环桂岭于内能容烟井几家哉后拥三台前峙九子天马诰轴鳯山龙嶂森罗列翠不胜名状大嶂峰屹立于东山半有湖平洋寛广可容万人奇花怪石山城之胜槩也胡椒迳在县东三十里直通上杭永定诸山奥折鐡矿所生奸宄窟穴古称要害大密迳在县北三十里崇崖深箐伏莽跳梁者屡矣铁山嶂半属平远天门凹与五子石连界梅子畲与武平平远连界皆有名奸薮诸贼入寇之要害兵防捍御岂堪缓须防乎西北之水长潭为大长潭源出武平与緑水湖相通平原中独出一湖盖奇观也东北石窟溪亦出武平皆会马鞍潭合横梁徐溪之水东流入于程乡其他细流无足数者田少山多人稠地狭虽有健耜肥牛苦无可耕之地羣趋台湾垦辟成家台中客子庄数十万众皆程大平镇人民而镇平尤倚赖之竞以台湾为外宅如二亩半在田二亩半在邑之意今台禁森严宜留心防范化导约束无俾为非查县志有禁墟之说是益促其谋生之路匪类要结岂必墟期茍平其政何难稽查况使阖邑人民一蔬一粒必赴城市恐亦不胜其烦何如使墟地皆化市廛齐之以日中之政百货流通糊口较易又令百里山川尽种杉松竹木官为巡守厉禁侵盗十年之后有不富饶者乎忠信甲胄礼义干橹庶无负作邑者曰镇曰平之义则良有司之责也
　　潮州海防图说
