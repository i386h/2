<!-- { "loadSidebar": true } -->
　　今来古往俯察仰观惟辟作福惟君实难主普天之下处王公之上任土贡其所求具寮陈其所唱是故恐惧之心日弛邪僻之情转放岂知事起乎所忽祸生乎无妄固以圣人受命拯溺亨屯归罪于己因心于民大明无私照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居高听卑勿谓何害积小就大乐不可极乐极生哀欲不可纵纵欲成灾壮九重于内所居不过容膝彼昏不知瑶其台而琼其室【离骚经曰望瑶台之偃蹇兮通鉴外纪纣作鹿台为琼室玉门】罗八珍于前【礼天官膳夫珍用八物注】所食不过适口唯狂罔念丘其糟而池其酒【纣为糟丘酒池长夜之饮】勿内荒于色勿外荒于禽勿贵难得货【老子不尚贤篇不贵难得之货】勿听亡国音【礼记乐记】内荒伐人性外荒荡人心难得之货侈亡国之音淫勿谓我尊而傲贤慢士勿谓我智而拒谏矜已闻之夏后据馈频起亦有魏帝牵不止【辛毗事】安彼反侧如春阳秋露巍巍荡荡恢汉髙大度抚兹庶事如履薄临深战战栗栗用周文小心诗之不识不知书之无偏无党一彼此于胷臆损好恶于心想众弃而后加刑众恱而后加赏弱其强而治其乱伸其屈而直其枉故曰如衡如石不定物以限物之悬者轻重自见如水如镜不示物以情物之鉴者妍蚩自生勿浑浑而浊勿皎皎而清勿汶汶而闇勿察察而明虽冕旒蔽目而视于未形虽黈纩塞耳而听于无声纵心乎湛然之域游神于至道之精知之者应洪纎而效响酌之者随深浅而皆盈故曰天之经地之宁王之贞四时不言而代序万物无言而化成岂知帝力而天下和平吾王拨乱戡以智力民惧其威未懐其德我皇无运扇以淳风民懐其始未保其终爰述金镜【唐张九龄上千秋金鉴録】穷神尽圣使人以心应言以行包括治体抑扬词令天下为公一人有庆开罗起祝援琴命诗一日二日念兹在兹惟人所召自天祐之诤臣司直敢告前疑
　　舟扆箴【六首　李德裕】
　　【唐李德裕传敬宗立昏荒数游幸狎比羣小听朝简忽德裕上舟扆六箴表言心乎爱矣遐不谓矣此古之贤人笃于事君者也夫迹防而言亲者危地逺而意忠者忤臣窃惟念防自先圣偏荷宠私不能竭忠是负灵鉴云云辞皆明直婉切帝虽不能用其言犹敕韦处厚谆谆作诏厚谢其意】
　　宵衣箴
　　【讽视朝希晚也】
　　先王听政昧爽以俟鸡鸣既盈日出而视伯禹大圣寸阴为贵光武至仁反仄不忌无俾姜后独去簮珥彤管记言克念前志
　　正服箴
　　【讽服御非法也】
　　圣人作服法象可观虽在宴游尚不懐安汲黯庄色能正不冠杨阜慨然亦讥缥纨【魏志阜常见明帝着防被缥绫半褒防阜问帝曰此于礼何法服也帝黙然不荅自是不法服不以见阜】四时所御各有其官【事见魏相传】非此勿服惟辟为难
　　罢献箴
　　【讽敛求怪珍也】
　　汉文罢献诏还緑駬銮辂徐駈焉用千里厥后令王亦能恭已翟裘既焚【晋武帝纪程据献雉头裘帝焚之殿前】筒布则毁道德为丽慈俭为美不过天道斯为至理
　　纳诲箴
　　【讽侮弃忠言也】
　　惟后纳诲以求厥中从善如流乃能成功汉骛【前成帝讳】沉酒举白浮钟魏叡【魏明帝讳】汰侈凌霄作宫【帝复崇华殿时郡国有九龙见故改曰九龙殿凌霄阙】忠虽不忤而善不从以视为瑱是谓塞聪
　　辨邪箴
　　【讽任羣小也】
　　居上处深在察微萌虽有防慝不能蔽明汉之孝昭睿过周成上书知诈照奸得情燕盍既折王猷治平百代之后乃流淑声【昭帝赞昔周成以孺子继统而有管蔡四国流言之变孝昭防年即位亦有燕盍上官逆乱之谋成王不疑周公孝昭委任霍光各因其时以成名】
　　防微箴
　　【讽伪游轻出也】
　　天子之孝敬遵王度安必思危乃无遗虑乱臣猖獗非可遽数服莫辨触瑟始仆栢谷微行豺豕塞路覩貌献飱斯可戒惧
　　端拱箴【王元之】
　　天生蒸民树之司牧开物成务膺圗受箓为君实难惟辟作福在以欲而从人不以人而从欲位既尊大时惟开泰渐忘焦劳或生懈怠乃有諌诤乃陈箴诫箴诫既艰斥君之过諌诤惟艰救君之祸君或好諌臣何不忠臣或尽忠君何不从君臣之义今古攸同普天之下人谁不宾如父如母为妾为臣虐之则雠抚之则亲是以王者可畏非民率土之滨物何不足乃犀乃贝惟珠惟玉寒不被体馁不充腹是以圣人所寳惟谷无侈乗舆无奢宫宇当念贫民室无环堵无崇台榭无广陂池当念流民地无立锥御服煌煌有采有章一裘之费百家衣裳御饍郁郁有粱有肉一食之用千夫口腹勿谓豊财轻费之竭须知府库聚民膏血勿谓彊兵征伐不息须知干戈害民稼穑赏罚者国之大柄喜怒者人之常情赏虽由已勿因喜而行罚虽在我勿因怒而刑喜赏或滥亏损天鉴怒刑不正枉屈人命大臣元老经邦论道禆补聪明于何不照乐成尹夀所以为其师友小臣阉宦执巾沃盥干议政事于何不乱竪刁易牙所以败其国家孰为君子先人后己信而用之斯为至理孰为小人害物谋身察而斥之斯为至仁无好人辩或有虚诞喋喋之言侈而多讪无恶人诎或有淳质期期之口直而不屈浮圗之教乃戎乃蕃汉明之际始入中原行之既乆存而不论匃奴之种无义无仁秦皇之后常苦边尘御之以道踈而勿亲计口授田兼并何有是谓仁政及于黔首约人署吏侵渔则少是谓能官惠于无告父天母地日兄月姊乃郊乃禋劝其孝悌左辅右弼前疑后丞一举一动戒其骄矜罔或明察政体用伤罔或弛紊国经不张行乎大中之道渐乎无何之乡游神乎简易之域息虑乎清浄之场斯则妙有垂之无疆谁谓古道革而不还君或行之是亦非难谁谓淳风去而不返君或继之是亦何逺慎始则多克终盖鲜朽索当手覆车在眼庸庸祗祗兢兢战战小臣司箴敢告旒冕
　　鉴成箴【陈同父】
　　绍熈元年上
　　五闰失驭伪主僣窃纲常丝棼防县裂干戈日寻汤沸火热元元悴憔无所存活艺祖勃兴天为民设受命之日兵刃不血痛兹版图尚尔割截丙夜不安往就普说独立门外冲冐风雪谋定戈指莫敢我遏首征扬州重进诛亟旋征泽潞李筠就杀复掩湖南保权力屈爰取荆南继冲悚慑一鼓孟昶蜀城斯抜徂征岭南刘鋹面缚驰使江南李煜踧踖传檄吴越钱俶纳国十余年间忧虑危栗头若蓬葆雨沐风栉东征西伐天下始一解兵修贡降王在列絁袴麻鞋縁布衣褐训练六军法度阶级太宗继之干干夕愓亲征河东督励士卒人百其勇城无全堞下诏寛赦继元乃伏收复漳泉洪进屏息真宗嗣之二祖是法契丹来冦人心业业刻意亲征俯从凖防亲御鞍马躬秉黄钺白旄一麾王师奋发我气既盈敌气斯竭稽首请和干戈载戢譬以祸福实頼臣弼于皇仁祖善继善述未防元昊在西复悖谋臣勇将连年讨伐边民既困厥用亦乏厥后智高忽尔猖獗南岭东西扰扰数月以时讨平狄青之力靖康之难言之汗浃二帝北廵狼窠熊窟沙漠万里风霜洌洌飞尘扑面惊惨骨国祚若旒孰任其责頼有高宗克绍前烈怱遽渡江心胆如折皇天降鉴风涛安帖所至成市暂都于淛顔亮凶熖震撼六合投棰采石意谓无越幸而倒戈自取夷灭寿皇履位求贤如渇崇事高宗孝心尤切二十八载始终无缺高宗上仙哀号哽咽四方来观其容惨怛王业艰难坦然明白今王嗣位祖宗是则无湎于酒无耽于色色能荒人之心酒能败人之德以宰相为腹心以台諌为耳目以将帅为爪牙以尚书为喉舌登崇俊良斥退奸枿勿谓天高常若对越勿谓民弱实闗治忽勿俾祸起于萧墙勿使患生于仓卒勿私赏以格公议勿私刑以亏国律勿侮老成之人勿贵无益之物勿妄费生灵之财勿妄兴土木之役勿谓嚬笑之微而莫我知勿谓号令之严而莫我逆尽孝乃明王之治论相乃人主之职圣言不可侮人言不可咈倾耳乎公卿之言游心乎帝王之术勿谓和议已成而不虑乎逺圗勿谓大位已得而不恤乎小失当效夏王寸隂是惜当效文王日昃不食勿效夏王琼台瑶室勿效商王斮渉剖直如履薄冰深虞没溺如驭六马窃虞奔轶勿谓微过当絶芽蘖勿谓小患当窒孔穴左右前后当用贤哲王惟戒兹民罔不恱草茅作箴敢告司阙












　　古文集成巻五十三
　　钦定四库全书
　　古文集成巻五十四　　　宋　王霆震　编前庚集八
　　箴
　　守性箴【濂溪】
　　人之守性　实为防城　仁义礼智　周张四营心为谋帅　直气为兵　耳为金鼓　目作旗旌坚刚勇锐　动不缺倾　邪诱攻之　端守静待彼衰我鼓　自当散溃　冦攘之来　有时而至筑陴浚濠　怵愓户备　邪之所攻　旦夕动作或乗其间　则崩厥角　善克御之　乃明而诚性诚既固　身因以宁　和气悠扬　炜嘉名聊书诸绅　内制外情
　　守中箴【濂溪】
　　我或高刚　或谓我傲　则非所长　取祸之道我或卑柔　或谓我懦　不简语言　则得侮嫚傲不可作　懦不可由　非和非同　非刚非柔中以为之　无为身羞
　　心箴【兰溪】
　　茫茫堪舆　俯仰无垠　人于其间　眇然有身是身之微　太仓稊米　参为三才　曰惟心耳往古来今　孰无此心　心为形役　乃兽乃禽惟口耳目　手足动静　投间抵隙　为厥心病一心之微　众欲攻之　其与存者　呜呼防希君子存诚　克念克敬　天君泰然　百体从令四箴【伊川】
　　【顔渊问克己复礼之目夫子曰非礼勿视非礼勿听非礼勿言非礼勿动四者身之用也由乎中而应乎外制乎外所以养其中也顔子事斯语所以进于圣人后之学圣人者宜服膺而勿失也因箴以自警】
　　视箴
　　心兮本虚　应物无迹　操之有要　视为之则蔽交于前　其中则迁　制之于外　以安其内克己复礼　乆而诚矣
　　听箴
　　人有秉彛　本乎天性　知诱物化　遂亡其正卓彼先觉　知止有定　闲邪存诚　非礼勿听言箴
　　人心之动　因言以宣　发禁躁妄　内斯静专矧是枢机　兴戎出好　吉凶荣辱　惟其所召伤易则诞　伤烦则支　已肆物忤　出悖来违非法不道　钦哉训辞
　　动箴
　　哲人知防　诚之于思　志士厉行　守之于为顺理则裕　从欲惟危　造次克念　战兢自持习与性成　圣贤同归
　　主一箴【南轩】
　　人禀天性　其生也直　克顺厥彛　则靡有忒事物之感　纷纶朝夕　动而无节　生道或息惟学有要　持敬勿失　验厥操舍　乃知出入曷为其敬　妙在主一　曷为其一　惟以无适居无越思　事靡它及　涵泳于中　匪忘匪亟斯须造次　是保是积　既乆而精　乃防于极勉哉勿倦　圣贤可则
　　调息箴【晦庵】
　　鼻端有白　我其观之　随时随处　容与猗移静极而嘘　如春沼鱼　动已而噏　如百虫蛰氤氲开阖　其妙无穷　孰其尸之　不宰之功云卧天行　非予敢议　守一处和　千二百岁夜气箴【西山】
