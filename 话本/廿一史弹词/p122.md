<!-- { "loadSidebar": true } -->
入成都，奉天杀，僭王西京。（献忠拆桂王府材，至长沙造宫殿。闻自成据西安僭位号，四顾叹曰：吾亦何遽为彼下哉！遂弃长沙，率步骑数十万，由荆入夔，陷涪州泸州，围重庆屠之。瑞王阖宫被害，由是所至官民自乱，无不破竹下者。进陷成都，蜀王阖宫遇害。献忠僭位号，称大西国，即西王位，改元大顺，以成都为西京。亲信四大将叙功，以荀可旺为平东将军，刘文秀为抚南将军，李定国为安西将军，艾奇能为定北将军。大索全蜀绅士，至成都杀之。悬榜开科取士，不至者孥戮。既至以兵围之，尽杀于西门外青羊宫，凡二万二千三百人，弃笔砚如邱冢，蜀士类俱尽。会川人所在起兵恢复，献忠恨之，闻自成败奔，弃陕走商洛，谋乘间袭西安，而尽杀川人，以绝顾望。先分兵计杀，凡一兵杀男子一百，女倍之。计杀卫军七十五万，兵二十三万，家口不计。次杀民之释道医卜诸人，凡三十余万，家口不计。更命四大将捱户杀，名曰草杀。抚南一路，杀男子九千九百六十万，女八千八百万。平东安西定北三路杀数略同。于是川民杀且尽。以平全川土寇功，勒石颂德，乃发成都，由汉川金堂前行，自云我奉天司杀，自始起迄今，已几及十之七矣。恨其三未尽，吾杀当止冬仲之望。盖贼于是日伏诛云）
李自成，卷楚豫，方思据地。（初，自成流劫秦晋楚豫，攻剽半天下。然志乐狗盗，所至焚屠。既而连陷荆襄鄢郢，席卷河南，有众百万，始侈然以为天下莫与争，思据城邑、擅名号矣。羣贼推自成为奉天倡义文武大元帅，修襄王宫殿，据襄阳曰襄京，设官分职）
顾君恩，策缓急，劝定三秦。（自成议所向，牛金星请先取河北，直捣京师。杨承裕欲先据留都，断漕运。独顾君恩曰：否否，先据留京，势居下流，难济大事，共策失之缓；直捣京师，万一不胜，退无所归，其策失之急。不如先取关中，为元帅桑梓之邦，且秦都百二山河，巳得天下三分之二，建国立业，然后旁略三边，资其兵力，攻取山西，后向京师，进退有余，方为全策。贼从其计）
号大顺，改永昌，称王全陕。（自成由豫入潼关，陷华阴，屠渭南，陷华州，屠商州，关中瓦解，遂入西安。据秦王府，随攻陷榆林宁夏，三边俱没。自成久觑尊号，惧献忠老回回相结为患，既入秦，通好献忠，献忠厚币逊词以报，自成喜。遂称王于西安，国号大顺，改元永昌）
入山西，争迎顺，直陷京城。（自成既定全陕，无后顾，长驱而东，渡河入山西，蒲州汾州太原平阳皆陷。贼遣伪牌徧行山西郡县，望风迎款。进攻代州，克宁武关，长驱下大同宣府，入保定，抵居庸关，陷昌平，焚十二陵享殿，京师以西，闻风瓦解。贼直入彰义门，京城陷）
李建泰，破家财，兆先杆折。（帝忧寇，临朝而叹，大学士李建泰进曰：臣晋人，颇知寇中事，愿以家财佐军，可资数月粮。臣请提兵四行。帝行遣将礼，以特牲告庙，赐宴饯行，曰：先生之去，如朕亲行。建泰顿首起行，帝目送之。是日大风扬沙，占曰：不利行师。建泰御肩舆，不数武，杆折。识者知其不祥。建泰原以家财可恃，比出都，闻山西烽火甚急，家已破，进退失措，因迟行，逡巡畿内而已）
有几人，可能似，宁武将军。（自成攻代州，宁武总兵周遇吉力战，杀贼万人，兵少食尽，退守宁武关，贼薄关传檄：五日不下且屠。遇吉发大炮击贼，杀万余人，会火药尽，或劝归款，遇吉曰：战三日，杀贼且万，何怯耶！能胜之，一军尽为忠义；万一不支，缚献我，若辈可无恙。乃开门奋击，杀数千人，贼将退。或为贼策曰：我众彼寡，但以十击一，蔑不胜矣。请去帽为识，见戴帽者击之，贼复进迭战，脱帽以自别。官军且尽。遇吉阖室自焚，挥刀突阵，中流矢被执，骂贼不屈，死之。自咸叹曰：使守将尽如周将军，吾安得至此！）
况兼着，檄勤王，纵贼入卫。（流贼之乱，卢象升洪承畴孙传庭等先后逐贼，贼势甚窘。会边关屡陷，京师频年戒严，檄各镇兵勤王，先召象升入卫，后又调承畴传庭入卫。剿贼之兵，屡撤北去，贼剽掠城邑，任其蹂躏，盘踞深山，休粮息马。秋高食足，复出狂逞，岁以为常）
兵既微，饷又阙，饥馑频仍。（河南巡抚秦所式上言：闯曹蹂躏八十余城，革左由宛汝跨江汉，此流寇之大略也。办贼必须兵，今河南兵不满万，此主兵之大略也；用兵必裕饷，河南五郡沦没，河北强半蒿莱，抚镇阙饷，五月有余，此粮饷之大略也；转饷必须民，自经寇十余载，人烟几断，至于稚子荷戈，老妇呜柝，此民生之大略也。是时贼肆杀掠，白骨纵横，又年年各省荒旱饥馑，民父子相食。保定巡抚徐标入对曰：臣自江淮来，数千里荡然一空，蓬蒿满路，鸡犬无声，曾不见一耕者。帝欷歔泣下）
因失事，徒诛了，抚臣十一。（崇祯朝，巡抚被诛者十一人：山西耿如杞，以兵变死；登莱孙元化，以陷城死；山东颜继祖，大同张翼明、陈祖苞，保定张其平，四川邵捷春，永平马成名，顺天潘永图，并以失事死。惟蓟镇王应豸，以克饷死；宣府李养冲，以侵渔死）
温体仁，辅残刻，经画无闻。（大学士温体仁，以摘发钱谦益受主知，遂入相。时帝英明，愤廷臣苞苴亡状，体仁以残刻辅之，圜扉之内，候讯追比，趾相属者千余人。性忌而险，初藉周延儒入，旋以权相轧，周去而温独存，同官文震孟何吾驺钱士升，皆先后抵牾罢。自佐政以来，边檄潢池之警，漫无经画，惟斤斤自守，不殖货贿，故上始终敬信之。  体仁，字长卿，号圆峤，乌程人。震孟，字文起，吴县人）
事壅蔽，周延儒，莫筹一策。（御史吴执中，论大学士周延儒揽权壅蔽，塘报章奏，有一字涉边疆盗贼，辄借军机密封下部。明畏廷臣摘发短长，他日败可捷闻，功可罪案也。延儒受主眷最深，当中外交讧，无能画一策，惟尸居内阁。后吴昌时事发，诸珰发其蒙蔽状，赐死。  延儒，字玉绳，宜兴人）
辨理欲，黄道周，忠佞徒争。（先是兵部尚书杨嗣昌母服纔五月，帝改礼部兼东阁大学士，仍署兵部侍讲学士，黄道周上言：朝廷即乏人，何必破非常之格，以奉不祥之人？帝不怿，问道周曰：朕闻无所为而为之谓天理，有所为而为之谓人欲。尔前疏果无所为乎？道周曰：天人止是义利，臣所惜者纲常名教，非私也。自信其无所为。帝曰：少正卯亦称闻人，惟行僻而坚，言伪而辨，不免孔子之诛。道周曰：少正卯欺世盗名，臣无其心。臣今日不尽言，则臣负陛下；陛下今日杀臣，则陛下负臣。帝曰：尔读书有年，祇成佞耳。道周复曰：忠佞二字，不敢不辨。臣在君父之前，独立敢言为佞，岂在君父之前谗谄面谀为忠乎？帝怒，切责之。 道周，字幼立，号石斋，漳州镇海卫人）
倪元璐，虚实策，不曾施用。（侍读倪元璐上制实八策，曰离敌交、缮旁邑、优守兵、靖降戎、益寇饷、储边才、奠辇毂、严教育。又制虚八策，曰正根本、伸公议。宣义问、一条教、虑久远、昭激劝、厉名节、明驾驭。上令确奏伐交实计，其制虚策，不必继陈。元璐请尽撤监视内臣，不报）
会真保，弃宁远，策又迟行。（前总督余应桂奏：贼众百万，非全力注之不可。天下镇将，左良玉、吴三桂，并高杰、唐通、周遇吉、黄得功等合之，调赴军前，会师真保之间。督抚之外，加一督帅，如史可法王永吉其人，赐以尚方，悬公侯之赏，以鼓励之，庶贼可灭也。给事吴麟征，请弃山海关外宁远前屯，徙吴三桂入关，屯宿近郊，以卫京师。廷臣皆以弃地非策，不主其议。后贼警益急，始诏封吴三桂平西伯，左良玉宁南伯，余俱进爵，命勤王，而皆不得至。乃下麟征徙宁远疏，飞檄趋三桂入关，而贼骑已过昌平矣）
也增兵，守陴的，饭无炊具。（命内监分守九门，禁兵皆南征，太仓久罄，京城内外城堞，凡十五万四千有奇，京营兵疫，议增兵外城则内阙，增兵内城则外阙，其精锐又太监选去，登陴羸弱五六万人。内阉数千人，守陴不充，无炊具，市饭为餐，给饷人仅百钱，无不解体）
也措饷，甘资寇，不助军兴。（帝按勋戚大珰，征其助饷。遣太监徐高谕嘉定伯周奎为倡，奎谢无有。高拂然起曰：外戚如此，国事去矣，多金何益？奎奏捐万金，帝勒其二万，奎密书皇后求助，后应以五千金，奎匿二千，仅输三千金。太监王之心最富，仅献万金，诸内官各大书于门曰：此房急卖。复杂出玩好诸物于市以求售。大学士魏藻德首书百金，陈演诉清苦，最后每省限额浙江六千、山东四千，时论上等三万金，皆无应。后贼拷王之心，追十五万，他金银器玩称是。周奎抄见银五十二万，珍币复数十万）
庙堂上，问方略，默无一语。（贼息告急，召文武大臣科道于中极殿，问今日方略。有言守门乏员，当今之急，无如考选科道。又召对平台，问战守策，众臣默然。帝叹曰：朕非亡国之君，诸臣尽亡国之臣尔！遂拂袖起。以举朝无人，常泣下。廷臣长策，惟闭门止出入，余无一筹）
启伪封，读移檄，扼腕酸心。（帝视朝，忽得伪封，启之，词甚悖，末云限三月望日至顺天会同馆缴。一时相顾失色。贼又移檄远近，有云君非甚喑，孤立而炀灶恒多；臣尽行私，比党而公忠绝少。甚至贿通公府，朝廷之威福日移；利入戚绅，闾左之脂膏尽竭。又云公侯皆食肉纨袴，而倚为腹心；太监悉龁糠犬豚，而借其耳目。狱囚垒累，士无报礼之人；征敛重重，民有偕亡之叹。读之多为扼腕）
满京内，贾吏辈，皆贼间谍。（贼久窥畿辅空虚，潜遣其党辇金钱毡罽，饰为大贾，列肆都门。更遣奸党挟赀充衙门掾吏，专刺阴事，纤悉必知。都中日遣拨马探之，贼党即指示告贼，贼掠之入营，厚贿结之，拨马多降贼，无一骑还者）
诸镇军，各监视，首作降臣。（遣内官监制各镇，太监高起潜监宁前镇，卢惟宁监天津，方正化监真定保定，杜勋监宣府，王梦弼监顺德彰德，阎思印监大名广平，牛文炳监卫辉，杨茂林监大同，李宗允监蓟镇中协，张泽民监西协。  降臣注见杜太监句下）
杜太监，衣绯袍，缒城请逊。（自成至宣府监视太监杜勋绯袍八驺，郊迎三十里。自成抵京师，对彰义门设座，晋王代王左右席地坐，杜勋侍其下，呼城上人莫射，欲入城，王承恩缒之上。入见大内，盛称贼势大，皇上可自为计。昌平守陵太监申芝秀降贼，亦缒上，入见备述贼犯上不道语请逊位，上怒叱之，诸内臣请留勋，勋曰：有秦晋二王为质，不返则二王不免矣。乃纵之出，仍缒下）
