<!-- { "loadSidebar": true } -->
　　不信「豳风」蟋蟀篇，雪霜冰霰了无缘（台无霜雪）。潮鸡夜半已先唱（鸡应朝鸣），月魄蓂稀（郑遥「初月赋」：『蓂稀叶少，桂短花新』）便上弦（初二日见月）。金穴（哆罗满社产金）、玉山（在诸罗县东北，人烟罕至）那可到，汤泉（淡水厅治有温泉）、硫井（淡水磺山有硫穴）转相煎。最奇暗澳花如海，才至新秋薄暮天（「志」称：『台东北，有暗澳，万花遍山中。春时始旦，至秋即如长夜』）。
　　零丁避世有遗民（沈文开「杂记」：『零丁洋之败，宋人遁亡至此』），重译还疑似女真（或云：女真遗民。以语有多罗相似）。山上蛎房成泽国（大冈山顶多蛎房），洞中橘树烂樵薪（「志」称：『凤山民樵于冈山，入一石门；庭花开落，橘树径围。有犬从内出，见人摇尾，随犬曲折纵观。归再往，竟失其处）。鹿场渐已除荒埔（番社捕鹿，各有鹿扬；今皆开为田矣），蟒甲于今度汉人（蟒甲，独木舟也）。底事穴居同一室，仅分■〈衤任〉席夜横陈（番社举家一室）？
　　繁花多半是深红（如刺桐、頳桐、仙丹、佛桑之类），有色无香谢晓风。倒挂终嫌与物异（倒挂鸟，来自吕宋），含羞却似向人同（含羞，草名）。蛋烟蛮语怜猫女（番女幼多以猫名之），狐带鹈衣怪狡童（台人服多不衷）。赖有松醪风味足，玉山颓处醉衰翁。
　　凤尾、黄梨间白瓤（黄梨，果名；其叶森若凤尾），连林檨子共分尝（檨子，俗名番蒜，一作羡）。生怜香醉郎官舌（荔枝有名「郎官红」者），牵惹情多御史肠。辟瘴定须藏薏苡，拂尘聊且缚槺榔（槺榔树，叶可为帚）。蓬麻、茜草能成锦（番妇织苎麻为布，以茜草染之），何必田园定种桑！
　　佳葩异卉绣如堆，诗欲成时景又催。绦羽鹦哥频自舞（滇南呼刺桐为鹦哥花。孙元衡「刺桐」诗：『烟笼绦羽鹦哥舞』），金丝蝴蝶忽飞来（金丝蝴蝶，亦花名）。九重溪外求田好（九重溪在诸罗），七里香中作赋才。思力敢夸犹未竭，天风还鼓海涛回。
　　○三叠台江杂咏
　　方丈瀛洲孰问途？童南丱女计真迂。难从缥缈寻三岛，才望沧溟笑具区。志怪惜无「观海赋」（「志」「艺文」仅载一赋），陈诗赖有「釆风图」（六给事作「采风图考」二卷）。简书不见依依柳（台柳绝少），只合中原占丽都。
　　小豆稀微认海舟（「使槎录」：『东坡登蓬莱阁，望海舶似黑豆数点，不一炊久，已至阁下』），渊渟静渌到城头（「稗海纪游」云：『自宫塘山趋五虎门，风力鼓荡，舟甚颠越。既入门，静渌渊渟，与门外迥别。更进，则为城头』）。缘篷上下凭桅脚，望向东西倚柁楼。十斛夜珠波上度，一天云汉月中游。鼠桥、虎尾从头数（海船按十二支，有「鼠桥」、「虎尾」等名），不惜千金檄广州（铁力木柁，值数百金。每封琉球，差官赴广南采买）。
　　蟠螭光怪起陂陀（「池北偶谈」云：『崇祯时，僧贯一居鹭门。夜坐，见门外陂陀有光；掘地，得古砖，背印圆花、面刻古隶。其文曰：「草鸡夜鸣，长尾大耳；干头衔鼠，拍水而起」云云。识者曰草鸡二句，郑也；干头，甲字；窜，子也。谓郑芝龙起于天启甲子也』），箕服成谣竟不蹉。拍水早占衔鼠起，登山还信蛰龙过（「使槎录」载：『朱子登福州鼓山占地脉，曰：「龙渡沧海五百年后，海外当有百万之郡」』）。赤眉、铜马泥中蠖，沧海桑田指上螺。怪得清泉轰烈火（水泉长出火），飞廉暴骇涸鳞多（海岸遇风雨，常有怪鱼为雷火击死）。
　　四时花并一时开，冬日池荷清浅洄（冬日亦有荷花）。尽放颠狂偏爱菊（菊秋、冬、春皆有花），不随寒暖却输梅（梅则独开于初春）。笑他作客无愁思，何用悲秋仰大才（孙元衡有『秋在中原不用哀』之句）。照殿深红浑不谢，朝华山下锦成堆（凤山有朝华离山）。
　　改岁无从问落蓂（社番不知四时，以刺桐花开为春），于茅添竹结莎厅。矮墙漏日虚窗白，丛树连阴曲槛青。被发文身尊粤尉，裸衣埋骨学刘伶（内幽社皆裸葬）。漆颐（孙元衡诗：『渍汁而漆颐』）便自夸年少，难染丝丝两鬓星。
　　甑爨人人备百工，生男赘妇不知翁（孙元衡诗：『生男赘妇老而独』）。束肠约肚（「赤嵌集」：『织竹为笟，约肚束肠』）足争捷（稚番利捷走，以竹束腰使细），缉苎编茆手自缝。宿树隐藏狐兔窟（内山鸡爪番宿树上），惊沙奔及马牛风（「番俗六考」云『社番展足矜捷，沙走风飞』）。髑髅高奉群相寿（内山番以杀人多者为雄。孙元衡诗：『腰下血模糊，诸番起相寿』），野伏长鈚恃竹弓。
　　繁英的的遶南荣，花信风来孰主名？冬夜还疑输夏日（日出早于内地，故夏日比冬夜更长），秋淋何事转春耕（台湾一邑，六月始种稻）。地瓜生处成滋蔓（番薯，土人谓之地瓜），土豆收时祝满盈（落花生，土人谓之土豆）。更有蔗浆通市舶，羁縻应监远人情（日本最爱台白糖）。
　　怀柔频诵典谟篇，省识黄、农与古缘。象物已新皇夏鼎（乾隆九年，白沙墩雷击巨渔二十二尾；制府图形以进），阜财更拂有虞弦（台入版图后，蠲恤之政屡行）。中官投药泉犹洁（相传：明太监王三保投药井中，饮之可以疗疾），狂虏游魂膏自煎。极目云山多北向（孙元衡诗：『山云多北向』），彩霞深处是中天。
　　无怀信是葛天民，狞豹当胸未似真（「赤嵌集」：『胸狞豹螭』）。出草（社番捕鹿曰「出草」）攻围先用火，釆藤（水藤产内山，为用甚广）伐木岂抽薪！旧痕贯竹涂金钏（番幼穿耳，实以竹筩。长则渐大如盘，涂以土粉，取饰观），新浴临溪爱玉人（番妇晚浴于溪）。为看渺绵飞彩凤（秋千之戏曰渺绵），靓粧可厌绮罗陈。
　　椎髻围花一色红，尤怜雉尾晚摇风（头上多插雉尾）。也谙礼让非关学（「釆风图考」云：『社番卑幼遇尊长，却步道旁背面立』），才读诗书便不同（番童能背诵经书，皆衣冠如汉人）。大耳祗因娱美妇（「番俗六考」：『番妇喜男子耳垂至肩』），细腰未许过成童（束腰，自成婚后即已之）。笑他女作门楣好（番重生女，赘婿于家，谓之「有赚」），真个吾翁即若翁。
　　椰子中坚不作瓤，天生美酝得分尝（椰子心有酒）。绿筠已睹观音面（「志」称：『人面竹似观音竹』），翠蠏（碧色。孙元衡有诗）终无公子肠。粉壁握椒焚牡蛎（台粉壁用蛎房灰），管城脱颖贮桄榔（桄榔可为笔筩）。难烹却怪逢蚼■〈虫辟〉（蚼■〈虫辟〉，见「交州记」。「志」作■〈句黾〉鼊；龟之属，大者重百余斤），博物应知又累桑。
　　木城环拂绿云堆（木城内悉植刺竹），二月寒蝉声已催。北塞罕传鸿信至，南荒终少鹊飞来（台无雁与鹊）。销磨劫火培元气，鼓吹勾萌养不才。但使巡行阡陌好，中天日月自昭回。
　　○题张司马（若霳）「七夕乘槎图」，次六给谏韵四绝句
　　月地云阶几度秋，填桥何用驾方舟；仙槎却是君家物，银汉还应认旧游。
　　月明风静蔚蓝天，苦海无波燧息烟；好济苍生垂宝筏，不夸岛上有琼田。
　　海上巡行两见秋，未归人忆木兰舟。披图愿借东风便，只向中原汗漫游。
　　为想龙眠二月天，赐金园里足风烟（桐城相公有赐金园）；恩深敢说归山好，不为家无负郭田。
　　○闻余初度，诸生有欲以文寿者。赋长句辞之
　　知非未敢语吾曹，绦帐年来感二毛。式榖犹应惭蜾蠃，投纶窃欲避阳鱎。暮春谁识弦中趣，深雪可知门外高。但愿诸生娴礼乐，他年池上看挥毫。
　　○北行杂咏十二首
　　海国何如江汉永，悠然过化想存神；此行省敛非无事，恐愧当年茇舍人。
　　一片银沙照夕晖，轻风拂拂袭征衣；忽惊白鹭冲人起，只向溪流急处飞（过茅港）。
　　一望青葱十里遥，蔗田长是长春苗；穷冬不更愁无雨，祗恨难过铁线桥（铁线桥以南，自来少雨）。
　　纪里浑嫌道路长，海天云气正茫茫；行人莫道桑田改，阡陌依然似故乡（诸罗道中）。
　　远望平畴莽苍间，花开荞麦雪斑斑；微阳不改青云色，卅里烟岚大武山（大武山）。
　　香草缠头浑似锦，螺钱束项美无瑕（麻踏多以艾叶之类缠头；磨螺觳使圆以束颈，名曰「螺钱」）；石家墙屋围罗绮，却上娇娥比甲花（西螺社番妇率以锦幛之饰为比甲）。
　　素心只是爱寻常，怕进平原十日觞；燔炙烹炰都少味，始知难敌菜羹香（午饭口占）。
　　小至翻疑节候差，豆棚青翠漫交加；沿溪忽入幽人室，开遍蔷薇一架花（东螺社）。
　　大渡沙头一扣舷，久晴人怕立风前；临流正爱滩声美，又得檐声到枕边（晓过大渡溪，晚宿沙辘，夜雨）。
　　名花齐向胆瓶张，桃菊荷梅竟竞芳；说与中华人不信，老夫亲见细闻香（大甲溪寓馆瓶中，备四时花）。
　　身披锦罽色腥红，头上鸡毛招台风；礼数纵嫌趋走疾，居然环佩响丁东（马芝遴社番妇，头上插鸡毛，以为美观）。
　　杂咏诗成纪釆风，麦苗阴雨细蒙蒙；蛮娘齐唱丰穰曲，杼柚无忧大小东。
　　○张司马五十寿，柬以长句
　　岂为辞尊却抱关，海亹坐镇月眉湾（湾在鹿耳亹外，即南沙线）。早知园叟神仙侣，况复瀛洲咫尺间。晴日丹霞辉碧落，春灯火树映朱颜。乘槎本是乘车客，何以骑驴倒看山！
　　○和巡使六给事九头柑原韵台湾道庄年（长洲人）
　　听莺载酒美双柑，岁暮分遗兴倍酣；红出洞庭微带沚，黄传瓯越尚输甘。橘中别种瓤余九，海外尝新岁已三。怪底淮南移枳橘，罗浮真味可曾谙？
　　○和巡使范侍御「正月五日斋头见菊花」原韵
　　秋花开值物华新，恰是衙斋五日春；态逸香清闲有韵，帘垂风细静无尘。迎年岂谓亲轩冕，采食还应让隐沦。戏酹屠苏一相问，渊明可是尔前身？
　　○安平城阅武
　　豸冠讲武荷兰城，令肃惟闻铁甲声。襟带六州开要镇，屏藩一郡驻专营。牙樯日暖鲸鲵靖，鼓角风高燕雀惊。自是圣朝勤远略，重臣冬狩坐谈兵。
　　○诸罗道中即事台湾府知府褚禄（青浦人）
　　圣朝德泽沛南东，纵目郊原茂对中：圳水春生灌溉足，露华秋重土膏融。扶桑色映瞳昽日，络纬声随断续风。自愧一官无报称，好书「大有」慰宸衷。
　　○题方司马「独钓图」
　　为政委蛇不计功，却图幽致石岩中。半生心事期秋水，千尺丝纶扬晚风。折狱名驰双阙北，伐棠人诵大瀛东。行看烦补山龙兖，未必鲈鱼属钓翁。
　　○安平晚渡
　　楼堞参差噪暮鸦，村氓唤渡语声譁。忽冲沙鸟暝烟破，渐转蒲帆夕照斜。远浦不须愁返棹，晚风无事动悲笳。寒潮乍退人归后，明月孤舟漾浅沙。
　　○沙鲲渔火
