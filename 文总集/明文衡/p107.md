<!-- { "loadSidebar": true } -->
　　髙帝六年叔孙通征鲁诸生起朝仪鲁两生不肯行曰今天下初定死者未塟伤者未起又欲起礼乐礼乐所由起积徳百年而后可兴也君子曰两生之所谓礼乐非礼乐也彼以为礼乐矣而吾谓非礼乐何哉彼徒知其文而非其本之谓也记曰礼者天地之别也乐者天地之和也天髙地下万物散殊而礼制行矣流而不息合同而化而乐兴焉又曰大礼与天地同节大乐与天地同和孔子之论以为礼云礼云玉帛云乎哉乐云乐云钟鼓云乎哉孟子之论先之以仁义而曰礼之实节文斯二者是也乐之实乐斯二者是也此礼乐之谓也夫礼乐不可斯须去身者也圣贤之治身即其所以治天下国家者也以其不可斯须废者而必俟乎百年亦何其迂之甚是故无本不立无文不行其可损益因革者文也故忠变为质质变而文继文者不能保其不变也夏变而濩濩变而武继武者亦不能保其不变也此皆文之谓也至论其本则古今一而已矣孔子所谓百世可知者也吾故曰两生之所谓礼乐非礼乐也礼乐之文而非其本之谓也自两生创是说而汉儒悉宗之终汉之世礼乐之说纷如而其大槩则正朔也服色也辟雍也井田也封建也雅乐也是皆帝王经制之具而扫灭于暴秦者有王者作固当修而明之然汉之贤君莫如孝文汉兴至是已及百年礼乐之兴维其时矣而贾生请改正朔易服色定官名兴礼乐则谦让以为未遑惟以徳化民故海内安宁烟火万里成康以后称治者莫加焉至武帝而改正朔矣议明堂矣至成帝议立辟雍未作而王莽作之矣至哀帝而诏定雅乐罢淫声矣此三君者其于致治何如也自汉以来千数百年之间有为之君臣于斯数者未尝不讲明之其说易通而易行者正朔服色也言人人殊而或行或不及行者明堂辟雍雅乐也其说虽多而终不可行者封建井田也夫其可行者因之不可行者革之而皆足以为一代之治则其为礼乐之文而非其本也明矣礼乐之文无与于治道也明矣葢髙祖以马上得天下而轻诗书叔孙通鄙儒也因拔剑击柱之事将肃朝仪以止喧哗乃进儒者可与守成之说夫肃朝仪以绵蕞从事其事至末也而通以为儒者守成之事两生以为兴礼乐之事嗟乎儒之为儒礼乐之为礼乐止是而巳乎至隋文中子讲道河汾谓其徒魏征房杜曰先辈虽聪明特逹然逢明主必愧礼乐及闻江都之变曰道废乆矣如有王者出三十年而后礼乐可称也十年平之十年富之十年和之斯成矣其后唐太宗与房杜论兴礼乐曰礼壊乐崩朕甚愍之有志不就古人攸悲时难得而易失朕所以遑遑也征与房杜皆惭悚而退是数公者可谓兴王之良佐而明于古今之治体矣虽未甞以改法立制自任至论其辅佐之实则房杜之弥缝魏之谏诤皆人臣之所难乌在其媿礼乐也是故以征伐取天下者莫如汤武汤造邦之初诰其臣下曰无从匪彝无即慆淫各守尔典以承天休此礼也攸徂之民室家相庆此乐也武下车之初列爵惟五分土惟三建官惟贤位事惟能此礼也大赉于四海而万姓恱服此乐也然则革命不崇朝而礼乐行乎其间亦乌待于三十年之乆乎故吾以谓两生之所谓百年文中子之所谓三十年皆徒论礼乐之文而非达其本者也嗟乎两生不足道也文中子动以圣人自儗而立论若是几何而不为叔孙通也哉
　　光武遭汉中衰绍恢前绪征伐四方日不暇给而乃敦尚经术宾延儒雅开广学校修明礼乐继以明章临雍拜老横经问道自公卿大夫至于郡县之吏咸选用经明行修之人是以教立于上俗成于下自三代既亡风俗之羙未有若东汉之盛者也君子曰国家风化之成非一人之为一日之积也为之非一人故行之也无弊积之非一日故守之也有素此所以既成而益隆愈乆而不替者也周之有天下也始于文武崇道徳隆礼义设辟雍泮宫庠序之教陈礼乐弦歌移风之化叙人伦正夫妇天下莫不晓然论孝悌之义惇笃之行故仁义之道满天下继以成康持盈守成世笃忠厚当其时风俗之隆比屋可封葢垂裕乎八百年之乆此岂一人之为一日之积哉成周之后言风化之美者无如东汉矣然非光武躬行于其先明章继志于其后皆敦尚经术修明儒学以为务则其效之所至亦岂能底于盛极乎是故自建武永平以至于建初永元上而朝廷下而乡闾莫不以名节相砥砺而不肯一毫茍且以自诡相师成风翕然无间此其俗习之羙虽其比隆于成周可也及乎元兴以后阉竖擅政而小人挟其威福相煽为恶中材顾望不知所为而汉巳失其操柄纲纪大壊矣然在位公卿大夫有若袁安杨震李固杜乔陈蕃李膺之徒皆豪杰特起之士相与发愤同心戮力用公义以扶其危直道正言分别其是非白黒不少回挠至于势有不容而织罗钩党之狱起而其执弥坚其行弥厉志虽不就而其忠则有余天下之士闻其风慕其义者人人感慨奋激如符融郭泰范滂许劭之流咸立私论以救其败阙而其甚者至于解印绶弃家族骨肉相勉趋死而不避或且以不得与其死以为耻以故百余年间拥兵专地者虽互相吞噬而犹莫不以尊汉为辞虽以曹操之奸雄擅强大觊非望乃至没身不敢废汉以自立岂不以名义有在知所畏避而自抑乎呜呼尚论两汉之习者西汉必曰经术东汉必曰名节抑岂知经术者固名节之本而名节之为效其有系于国家天下为尤重如是夫程子之言曰后汉名节成于风俗非自得也然一变之则可以至道矣司马公之言曰教化国家之急务风俗天下之大事惟明智之君子深识长虑然后知其为益之大而收效之逺也至哉言乎其政治之龟鉴乎
　　曹操权势日隆董昭言宜进爵加九锡以彰殊勋荀彧以为曹公本兴义兵以匡朝宁国秉忠贞之诚守退让之实君子爱人以徳不宜如此操由是不悦及击孙权请彧劳军因辄留彧以侍中光禄大夫持节叅丞相军事彧以病留寿春饮药而卒君子曰簒逆之人将欲夺人之国家必择正人贤士人望所属而意与巳忤者从而中伤之惟恐人之不成其志而其恶之不遂也曹操之杀荀文若是巳夫文若饮药而死葢自杀也而谓操杀之何哉葢文若虽自杀而致其自杀者操也虽谓操杀之可也呜呼君子不幸而处国家乱亡之际而欲自立于其间适足以杀其身而已尔虽欲明哲保身有不可得若文若者亦何其不幸也且文若可不谓正人贤士者欤当汉之乱豪杰并起文若以为曹操者庶几可以圗大事定国家故从而佐之凡其与操谋所谓大顺大略大徳者大抵皆匡朝宁国之事岂尝与谋簒汉哉而不知曹操者天下之奸雄懐其鬼蜮之智虽外示恭逊而簒汉乃其本心彼董昭逆知其本心者也九锡之谋有以中其心之所欲矣文若虽贤而智不足顾谓曹公秉忠贞而守退让君子爱人以徳不宜如此不亦有忤其心乎智不足而节有余不杀其身不止矣操见平时文若所与言未尝逢其志及圗九锡而又忤其志使文若而在将巳之志不得终成其杀之也固其所矣是故文若死操之恶遂成明年而九锡加及孙权称臣称述天命而操以为天命在吾吾为周文王矣操死子丕遂簒位而且以舜禹自居矣呜呼世岂有是等文王舜禹也哉朱温将簒唐欲以优人张廷范为太常卿裴枢持其事枢等朝廷宿望温以为小事犹不巳从必不肯听已取天下故肆其诛锄白马之祸枢等无遗类矣曹操之簒汉朱温之簒唐其恶一也操之杀荀彧温之杀裴枢何其所为之相类耶吾是以知簒逆之人欲夺人之国家者必择正人贤士而中伤之惟恐人之不成其志而其恶之不得遂也呜呼以操乆蓄无君之心加有大功于天下其移汉祚不啻如反掌文若纵忤已其力岂足以沮操当是时国之后戚朝之忠良杀戮略尽留一文若夫亦何害而操曽不能少容焉文若则死矣而不知簒魏之司马懿已儗其后而不察也害能加于其所易制而明不足以料其所难圗乌在曹操之为智哉懿既制魏国命子师及昭并秉重权而昭子炎遂以代魏当其时王陵以寿春欲讨懿而不克文钦母丘俭以淮南欲诛师而不遂诸葛诞又欲以寿春诛昭而不成巨奸之锋夫人将啮之然人知司马氏专魏而不知养成其恶者由操之不智也故夫司马氏于魏犹曹氏之于汉而巳耳孟子曰不仁而得国者有之矣未有不仁而得天下者也又曰出乎尔者反乎尔者也有天下者盍亦鍳观之乎
　　唐太宗有天下贞观之间天下大治外薄岭海戸门不闭行不赍粮米斗三钱歳断死狱仅二十有九蛮夷君长咸袭衣冠带刀宿卫太宗叹曰此魏征劝我行仁义既效矣惜不令封徳彝见之或曰太宗乌在其为仁义也太宗之为君大抵仁不胜其武义不胜其利者也当其以英武之姿而举义师于弱冠之始一战而定东都再战而下河北以至取江陵举黎阳攘羣盗如振槁拉朽其有天下如运诸掌视成汤之拯民似矣而阳尊隋以为名则何异晋文河阳之尊周北擒颉利西灭髙昌以及破吐谷浑降薛延陀衣冠其人郡县其地视武王之通道似矣而髙丽之征垂老而不厌则不及齐桓召陵之伐楚太宗之用武果三王之义乎囚至五覆罪至三讯视古人听狱之辞则审矣而张藴古之死则未免于滥杀除断趾之法去鞭背之刑视古人肉刑之制则轻矣而李君羡之诛则未免于淫刑太宗之用刑果三王之仁乎葢其好大喜功志慕髙逺而学问之道有未充故其设施制度纲纪虽有足观而平生所为类皆假仁义以济其功利之私乌在其为仁义也君子曰三代而下贤圣之君无如太宗矣而顾犹不足焉春秋责备之意其母乃已甚乎夫论仁义之本太宗虽若有愧论仁义之功太宗不可谓不盛也孟子曰尧舜性之也汤武身之也五霸假之也然则太宗虽未可以性之许之而亦岂可以假之议之哉不然仁义之效大矣太宗行之何其易致而速成如是也葢仁义之于天下如饥渇之于饮食人情之所同欲也其所以同欲由人心之所同有也况当天下大乱之余斯民新脱于水火绥之以仁抚之以义尤易为力故其行之数歳粟米之贱斗至数钱居者有余蓄行者有余资人人自厚几至刑措天下翕然而从化如影响之从形声有不期然而然者此其为效易致而速成曽不待乎必世百年之乆不谓之盛可乎太宗之所以致是者非其身之而孰致之乎使太宗行之以无倦虽至于由仁义行可也而谓其徒行仁义可乎而况谓其假仁义不亦过乎且自唐虞之治五百余年而有汤之治自汤之治五百余年而有文武之治文武以后千有余年而始有太宗之为君其治天下之效如此然而犹以其所未至而责备之不得与先王并是则文武之前率五百余年而遇一治世文武之后千有余年而犹未遇愿治之君也是不亦责人终无已乎呜呼唐有天下更十八君垂三百年其间蜀道闗陜奉天之幸唐之几亡者数矣而天下终复为唐焉是则太宗仁义之效益不可诬而行仁义之功果何负于太宗哉
