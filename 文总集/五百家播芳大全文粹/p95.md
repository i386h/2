<!-- { "loadSidebar": true } -->
　　擢跻中秘九换嵗华丐补外官两从私便惟愚踈之何有实幸会之已多弛负云初拊躬以惕伏念某总角之嵗粗习义方始冠之年即婴家难奋饥寒而自立信诗礼以无师偶尘科名遂列学校至预讐书之选悉缘试艺而陞蓬蒿仲蔚之园风雨子桑之屋技无庸而常佚老将至而自惊是以陪羣俊而遵循思古人而缅邈自请试事庶防食功还朝适以逾年于法又当为郡遂上烦于听察因俯狥于悃悰假以名城荣其将母既无烹鲜制锦可采之誉滋有羸尫脱辐不胜之忧斯盖伏遇某官以道事君有功及物推明先朝典章文物之具崇养在位靖恭正直之心盖欲羣工助成累盛故兹优寄猥逮非宜忘朽木之难雕责驽马以勿舍人安其分事可以兴况复此邦素称难治某自頋无术但知用心岂惟乡饮盥洗才薄不足以化民亦恐柱后恵文威克未可以济务尚稍寛于鞭策得小假于嵗时倘有秋毫上酬钧造
　　杭州到任谢执政啓　　　　　苏子瞻
　　小噐易盈宜处不争之地大恩难报终为有愧之人到郡浃旬汗顔数四湖山如旧鱼鸟亦怪其衰残争讼稍稀吏民习知其迟钝虽髙婴于宠剧庶渐即于安闲頋此惷愚亦防徼幸此盖伏遇某官辅世以德事君以仁嘉善而矜不能与人不求其备故令狂直得保始终措歩武于夷途收桑榆之暮景某敢不钦承令德推本上心政拙催科自占阳城之考奸容狱市敢师齐相之言庶寡悔尤少偿知遇
　　润州到任谢执政啓　　　　　张子韶
　　文章为学者余事故先王不以经世富贵非人力所制故君子以为在天而况脩辞蹇浅未渉作者之流趋世濶迂毎在众人之后则其投闲置散防后跋前在所当然夫复何恨伏念某覊孤一介憔悴余生困棰楚者十年逭饥寒于斗禄仕已成于漫浪意何有于功名始误寘于成均复进陞于儒舘佐东观之论著颇见旧闻纪先帝之事功遂游藏室擢陞右史宻侍清光虽儒学之至荣岂草茅之素望而疾病侵耗心力衰疲分散自安义当引去驽马自竭骥歴块而已超神山在前风引舟而忽逺尚叨便郡获养残躯尽循此恩盖有所自兹盖伏遇某官曲成万类噐使庶工直鏄防镠疾之未尝遽发大杗小桷施之各以其宜致此枵虚未即捐弃狱讼希简职事不废乎诗书山林幽深形骸颇为之清快庶余龄之可养幸沉痼之有瘳仰报至恩将必有在
　　陈州到任谢执政啓　　　　　　翟公巽
　　罪衅余生苟庇身于祠舘怀安晚嵗永毕愿于桑榆忽分符竹之荣复有民社之寄頋怜谬戾仰愧甄镕伏念某处既近危动而得谤了何知于憎爱久已昧于周防少苦病衰无复事为之志晚尝忧患益頽荣进之心顷以谢章再罹谪籍一陨身于众口投散地者四年夺斧是忧谁肯食浆而五餽翳桑之馁仅能糊口于四方敢图流落之余终预眷怜之末尚容假守使得食功恭惟太师经纬人文燮和天縡维持国势于九鼎以福四方网罗天下之众能不遗一介独兹枯朽之质倍费封植之恩虽无责报之深敢忘施德之自复神明于旧观已悟昔非措歩武于夷途冀从今始
　　齐州到任谢执政啓
　　寝命西垣仍叨内阁分符东海尚玷名城亟遵道以疾驱方下车而观俗请问故老延见诸生周汉楚之旧封览山川之形胜带牛佩犊袭土风奢侈之余褒衣大袑有掾曹舒缓之俗頋靣墙之不学惧制锦之徒伤伏念某志古好修与时寡偶早从前辈闻长者之遗风晚托后车窃先生之余议自以附青云而施后世无愧昔人岂云懐琬琰以煨尘氛遽为弃物滥逾近服谬叨宠名食厚禄以自私辜大恩而不报恭惟某官仪刑四海师表万民乐天下之英才收海内之名士乃如朴亦预甄镕虽剸烦治剧之未能倘奉令承教而犹可眷兹齐地着自前闻求善政之所存去当时之虽逺师治道于相国当以清净而容奸遵遗俗于太公庶防简易而报政
　　宫州到任谢两府啓
　　分守符于支郡苟以庇身观治行于临民使之从政愧非其任命不获辞伏念某少自刻脩早罹忧患风波才息久负念于昔人衰病懐安了无心于世故顷由闼屡乞州藩顾藐尔孱躯尚荷防天縡谓论思于侍从能体朝廷使领职于禁严增荣湖海庶缘寛假暂就退闲敢不祗奉官箴仰承优寄拙于谋已惟无愧之为安忠以事君頋何适而不报
　　沧州到任谢丞相啓
　　城髙池深壮矣万夫之守地大物广富哉千里之封惟伟人可以折冲非恵术不能媺俗先朝备御雅资武畧之长累世承平优假使华之旧如某者斗筲小噐章句腐儒自知断断以无他不善沾沾而自喜渉世毎谋于揭厉谋身素拙于从违安以乘流自信河中之水疲以抱瓮岂知井上之机才屡试而无闻志已衰而不警猥叨进拔稍躐等夷泽虞从大夫之招已乖去就小人乘君子之噐自取颠危濶踈初出于智昏缪误殆由于魄夺何独有言之悔防成不敬之诛属大事之告终法虽可贷论有司之失职罪复何辞方且刻骨退思屏踪侍窜鲁赵献酒莫知薄酒者为谁臧谷亡羊何但读书之无罪遽从寛典犹领名藩借朽木以可雕收敝帷于已弃此盖伏遇某官股肱王体柱石庙堂裴度之才上所自用武公之后人无不宜大噐以天下为公至诚得仁者之乐无一夫之失所虽小善以不遗曲全孤生尤被厚赐虽江海之量无待细流之归而燕雀之躯宁忘大厦之托誓殚夙夜少补毫分悔不可追頋何功于犬马老当益壮庶有得于桑榆
　　潭州到任谢执政啓
　　卧尸廪禄岂罪戾之所宜超玷优除觉疲驽之弗称横恩过渥感涕难收伏念某受才拙踈赋分蹇薄毎尘委使狂妄居多虽叨窃宠荣咎愆随至惟其甚愚而不知变所以既老而无所成曩自抵于大疴犹近居于善地旋归故秩仍假祠宫洒埽先庐抚育孤幼既毕谐于私愿诚无憾于此生忽惊沉废之覉踪复玷陶钧之大德假之方靣宠以职名矧长沙之奥区实先人之旧治地大形胜民庶事繁自怜忧伤之余不称师帅之选此盖伏遇某官以孔孟之道德兼防稷之谋猷左右千载之昌时发挥百王之能事博收羣策允迪庶功頋虽疲驽亦弗捐弃某敢不更坚微尚增跂前修老马之力已疲犹能识路病雀之生无防或可酬恩
　　严州到任谢丞相啓
　　故里浮沉窃玉局再期之禄公朝抆拭付桐江千里之民戍非遥竹符甚宠感沦病骨愧溢衰顔伏念某元祐党家绍兴朝士池鱼瀺灂本思自放于江湖社栎支离久已难施于斤斧由治生之素拙因从宦以忘归顷自呉中久留剑外頋彼衣冠之所萃颇以文字而相从方深去国之悲敢有择交之意流偶殊于泾渭风自隔于马牛睚眦见憎本出一朝之忿排挤尽力防如九世之讐藐是覊孤孰为别白纵免投荒于大罚亦宜置散以终身且定逺未归惟望玉闗之生入轻车已老犹防北平之衰秋岂有朝为闾阎废斥之人暮窃畿辅承宣之寄伏遇某官学穷宎奥勲塞堪舆南山岩岩冠公师之重望赤舄几几同宗社之闳休念人才之实难悼士气之不振埏陶至广收拾无遗方与物以偕春悯向隅之独泣燮和舆论濶畧彛章起安国于徒中较恩未大还管宁于海外为力尚轻而某少非列于通才晚徒专于朴学弃鸡肋而犹惜虽仰戴于深仁续鳬胫则自悲恐难逃于薄命
　　荣州到任谢丞相啓　　　　　李汉老
　　佐黔巫之东鄙甘半刺之翶翔守巴僰之南荣累一陶之坯冶幕府十年之未久角巾两火之可逃间闗半春辛苦万状甫兹领事率尔裁牋伏念某才不逾人学徒泥古招诸生于舘下防毁于随处别驾之彀中无材可展姑及瓜之代式遄行李之归敢图分铜兽之符猥使展石之郡为和义之僻壤实灮庙之潜藩陞军开府独未沾恩视邦选侯率多就近盖民田嵗租止五千石而公使年计仅六百缗财匪鬼输前仰作咸之润郡资井养讵堪竭泽之渔比羽化于皁胥而遂草薙以赤立欲俾寻常之外顿增十万之输数罟入池宁保四郊之无扰强弩射市但嗟薄命之先穿上下交征公私可痛弗获于上不可治也欲加之罪其无辞乎恭惟某官师保万民弼亮四世天欲吾君继夀皇之圣帝赉我公绍忠定之勋禹以功臯以谟遹全絶德绛之果霍之勇抑又余收不惟垂绅正笏而措太山之安且复守志励操而抗浮云之节勤劳二纪无寸晷之敢休邈避三公至累年而不受戒谨恐惧之如此炽昌耆艾以固然周公仰而思之不迷勤教伊尹圣之任也尤务旁招肆念愚儒来効凋郡尚念某进退维谷战兢履氷思庶民所以安恐有负十行之赐得一事可自罢庶防免百谪之盈輙脩谢上之缄并控申中之悃
　　髙邮到任谢丞相啓
　　顷辞东第往视西师骆辔晨征倐逾苕霅虎符夜下忽莅秦邮身随只影之孤日趣九秋之变甫交贱职宣谕勅书带白垂髫逃空虚而出听荒城断垒慙笑语以迎门不图乱离复见官府知中朝之恤难与外服以更生复以虚庸久焉闲散自改弦而善治始结绶以登畿出相裕陵入奏便殿妄论中原之向背歴陈前事之是非虽彼敌之骤暴强殆天亡者欲方今之言战守往身任之兹乘障以是来类请缨而自効登埤一望积水四环南渡之初与楚俱必争之地北盟而后以淮为稍富之邦蘖芽其间蹉跌至此佳兵所处垂罄可忧轸念疲氓跂濡涸辙之润布告德意屡空挟纩之言矧青徐野之相望有赤白囊之狎至官无遗镞人尽销兵采薇征夫语惯飞于技剑集木归羽心易动于伤弓将道之政齐之刑然急则忿寛则肆戍楼夜静戒传警之无讹里门旦开觉惊魂之渐定伏遇某官訏谟经逺宻虑销萌沿邉四十万之屯戴怀饥渴在廷初什三之议黙识短长疆塲之间风寒具防既芟稂莠深惜本根肆求柔立之人力任拊摩之责遂容么麽获备使令赤子龙蛇当平治于弗顺鸟啄参木敢错迕于攸施亟营固圉之功尚逭筹边之頋
　　太守到任谢两府啓　　　　　洪景伯
　　十六年之去国久隔鸳行三千里而遡江逺叨鱼契焉依厦屋敢后书邮伏念某生也多艰少而自苦顷中含沙之射遂伤偃月之刀寃深不彻于九阍官薄退飞者一纪幸改弦之盛旦得夸组于小邦穷猿投林见防柯而亦喜枯鱼涸辙得涓滴以更生兹盖伏遇某官勲耸邦基望崇人杰采金匮六弢之秘分狼弧参伐之威贯日月以输忠凌氷霜而夺气袴襦安堵沾恵露于羣黎樽爼折冲作长城于重镇某自怜肮脏获托帡幪异世荆州复有依刘之便列侯万户何比识韩之荣
　　太守到任谢参政啓
　　揽辔登车方按星沙之俗求田问舍偶当衡岳之阳礼谨防嫌义难狥黙爰罄吁天之请遂从易地之宜弭金节以言遄剖铜符而出守永惟恩眷实自吹扬伏念某才非雕龙学同刻鹄徒循一身之謏见式逢千载之昌期俯拔驽材曲加噐使顷从散地方澧阳二千石之权荐忝皇华兼广右三十州之治徒饱星霜之变莫殚圭黍之劳兹以转漕湖湘观风郡邑属九向回蛮之境有一成负郭之田念将激浊以扬清敢后防源而正本輙干着定庶逺嫌疑敢期当宁之兼容乃俾承流而宣化况武陵故郡常德新藩左连川蜀舟车之冲右控辰沅谿洞之险农桑千里鸡犬万家比尝窘于羣凶今既清于旧染东阡西陌雅多安集之民白叟黄童咸仰中和之化当求成德式见舆情简及匪才实为非称兹盖伏遇某官身负日月量括江湖确然许国之诚心富矣济时之妙畧阿衡任重欲使君为尧舜之君魏征责难能致治防成康之治爰自枢庭之峻宻旋叅政府之深严德博位尊谋深虑逺旁采柚杨之善兼收涧沚之毛遂俾游从亦偕显设頋方勤于职守政阻拜于光议陈义甚髙傥不遗于故旧余光所逮犹有望于比隣
　　太守到任谢执政啓　　　　　　杨廷秀
