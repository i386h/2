<!-- { "loadSidebar": true } -->
　　日者，窃有过听之言，辄谳刍荛。惟仁者留意焉。自古袀服之士，率多骄悍，怯于见敌，而勇于虐民者，比比而是。仁人君子，莫不恶之。然苟处之不得其道，则民间未受吾庇，或者有意外之患，不可不察也。盖兵者凶器，譬犹剑锋，以杀寇雠则千金之宝也，以伤善类则纯钩弗足贵。彼将卒者，特剑锋耳。指挥而用之，是在能者。用之道奈何。恤其劳苦，通之以情，悯其粗陋，接之以礼。兵役一体，视之如子。宥其小过，而教其所不知。有言必信，有赏必速。如此而兵不用吾命，未之有矣。将帅官阶虽较县令稍崇，然亦视县令之才与分。二者不足，则姑顺其意，而曲就之。盖郭汾阳结欢于鱼朝恩，王阳明夜交于张永。以二公之才、之功，犹不难自屈以成大事。诚以所见者远也。然则宏包荒之度，而挥无益之金，不正在今日耶？谚云：重赏之下必有勇夫。又云：成大事者不顾家。此语居常念之。闻足下受事之明日，即募乡勇八百名，以半守城，以半侦贼。此诚盛举。惟意以留兵为无用，此似但见于有形而未见于无形也。

　　夫兵虽缉捕之能，不如役卒。然国威所在，藉以镇定人心，且亦未尝不可用也。二十二夜，埤头之危，已如一发。幸赖郡兵击退，全城无恙。此功岂可没哉！所恨者，次日之退守火药库，及大兵继至又未能奋速入山痛剿耳。然贼匪溃散，实由大兵之故。今余孽未尽，伏莽犹存，而已有留兵无用之言；此诚不可使贼闻之。且恐愈失将士之心。能保将帅言旋、贼不再至乎？抑又闻之，艰难之际，尤以人心为本。察夷伤，劳士卒，振困乏，抚孤寡，虽在军旅，犹日见士民勤于恤问，远人尤加意焉。此古循良之风。足下亦既优为之矣。

　　窃闻前日有率义民数十来者，足下给两日粮。不见其人而遣之，此诚可惜。若辈虽不皆可用，然其名急公赴义甚正也。义民一兴，贼必有所顾忌，而沮其邪心。此善机也。是宜迎其机而导之，劳以善言，给以条教，令各保护村墟，四方闻之，必有起者。是不费行粮而劲旅屯于四境矣。何乃计不出此？闻其人怀怨而去，立散其众。又闻武举人某，以获贼小群首，械送求保其贼之弟，而足下不许。某亦退而散其义民，远近人心得无涣乎？异时恐有招之而不来者矣。莹所闻未必实，而临机应变之道不可不讲。愿举此而类推之，惟善人能受尽言。伏惟珍重，千万。

　　○覆马元伯书

　　入夏以来，从福州寓中暨孙中丞所，再得手书，知已还里，中又有粤东之行，既为之慰，转益怅然。比年亲朋多故，大半穷愁。弟失职居忧，兄亦谪外。又丧我祖姑，颠连之情，彼此相吊。何两人之重不幸也！莹之再往台湾也，非惟贫累，亦以笛楼先生故，力辞出省治，始就福清，复有忌者，遂至海外。盖在闽久，利弊稍悉，当事或不便，故远之以免群疑。来书云：今日见功之地，即他时见过之端；微兄言固知之所以避也。然诸公贤否不敢知，兴建沿革有关利害之大，若概不言，何以对吾师？如延平以上诸郡，会匪中当分别，不可一例捕诛。漳泉二郡之械斗，仓卒嚣聚，不可必得罪人。各属官盐课之困，宜量为调剂。噶玛兰初辟，田赋之重，宜奏请减则。台湾戍兵不可改调遣为招募。诸郡县运台湾谷，不能罢商运为官运。营制军械不能坚利，宜责省治局中工料之私减。海外民食，所系安危，宜稽各口米船之实数。凡所陈白，不过此类；或为说自陈，或告方太守议上诸公，亦未尝不以为是也。吾辈立志本不在温饱，亦不畏权势，苟能一言一事于斯世有益，所获多矣。孔子曰：可与言而不与之言，失人。笛楼先生忠清亮直，表里洞然，求治之诚，懃懃恳恳，且于弟有国士之知。失此而不言，则更无可言之人、得言之日矣。弟性疏放尚气，不自检束，是由赋禀使然。惟耿耿此心，可盟天日。

　　若夫遇合升沈之数，吉凶悔吝之几，殆有天焉，非人之所能为耳。

　　昔者，海防同知之摄，故总督董公以宠之也。然以失欢故太守，几得罪于方伯矣。噶玛兰通判之役，前兵备叶公以难之也。然以此行获盗，蒙恩于天子矣。由此观之，祸福岂人力耶？所自念者，生逢圣明之主，侧席向治，不能及时有所陈建，坐困于风尘忧患中，渐以衰老为可悲耳。抑闻之君子非无功之耻而不德之羞。自省厥躬，实多愆咎。尔来痛自克艾，日求寡过，以兹局促，至于寤寐。前胡小东以书相规切，左筐叔亦以事上不敬、行己不恭见责，因反求之，事上初无不敬，答书反复自明。若行己不恭，则未尝不深服其言。特为足下及之，以志诸君爱我之深也。

　　呜呼！使我有三数直谅之友，落落宇宙间，得以时闻其过，我之幸大矣。虽诮责亦甚乐之。况如足下之婉而多风者哉！北上部署不易，岁内未必能归。明春得于里中面教，幸甚。

　　●东溟文东集卷五

　　桐城姚莹石甫着

　　噶玛兰台异记

　　○噶玛兰台异记

　　皇帝登极之元年六月癸未夜，噶玛兰风飓也，或曰台，雨甚，伐木坏屋，禾大伤，继以疫。于是，噶玛兰辟十一年矣。水患之岁五，台患之岁三；兰人大恐，谓鬼神降灾，不悦人之辟斯土也。将禳之。桐城姚莹时摄噶玛兰通判，有事在郡，闻灾驰至，周巡原野，倾者扶之，贫者周之，请于上而缓其征，制为药而疗其病。民大悦，乃进耆老而告之曰：吾人至此不易矣。生人以来，此为荒昧，惟狉獉之番，睢睢盰盰，巢居而穴处。其所以异于禽兽者几希！始自吴沙数无赖召集农夫，负耰锄以入荒裔，翦荆榛，凿幽险，御虎狼之生番，数濒于死矣。乃筑围堡，置田园，聚旅成郛，既以无所统而相为争夺，大吏以闻，天子悯焉。然后为设官而治之。黔首绥和，文身向化。今即膏腴沃壤，四民且备，城郭兴，官室毕，妇子嘻嘻而乐利。夫山川之气，闭塞郁结久而必宣。宣则泄，泄则通，通然后和，天道也。今以亿万年郁塞之区，一旦凿其苞蒙，而破其澒洞，泽源与山脉偾兴，阴晦与阳和交战。二气相薄，梗塞乍通。于是乎有风雷水旱瘯疾之事，岂为灾乎？

　　昔者，羲轩之世，纯风古处，百姓浑浑不识不知，未有所为灾者。逮乎中天运隆、五臣递王、文明将启，而于是乎有尧之水、汤之旱。圣人以为气运之所由泄，而不以为天之降殃于人也。不然，德如唐尧，功如成汤，岂复有失道以干鬼神之怒哉？若夫地平天成，大功既毕，则惟慎修人纪，以保休嘉。而于是乎时和年丰，百宝告成，宇宙熙皞，臻于郅治。苟有失德，肆为淫慝败乱，则鬼神恶之而天乃降灾。此天地之气既通，而人事不和之为厉也。今斯地初开，虽风水屡洊而不为异，五患水、三患台，而民不饥，无有散乱，何也？民皆手创其业，艰难未忘，室家未阜，而不敢有淫慝之思也。虽然，吾特有惧焉。惧夫更十年后，地利尽辟，户口殷富，老者死而少者壮，民惟见其乐而不见其艰也。则将有滋为淫佚，而乐于凶悍暴乱者。人祸之兴，吾安知其所极耶！然则，如之何而后可也。曰：崇节俭，修和睦，戒佚游，严盗贼。守斯四者，庶乎可以久安，而不为灾禳。何为者？耆老曰：善。乃记之。

　　●东溟文集卷六

　　桐城姚莹石甫着

　　郑君墓表

　　○郑君墓表

　　郑君名兼才，字文化，六亭其自号也。世为闽德化县人，祖某，龙岩州学训导。考某，赠修职郎，闽清教谕。君生而诚重，刻励读书，不好外事。年二十，游学河南，三年乃归。乾隆五十三年，选拔入都，肄业国子监有声。留都下九年，考充正蓝旗官学，教习期满，用闽清教谕归。嘉庆三年，乡试以第一人中式，会试再罢，礼部奏留都，不开缺，仍予食半俸。凡任教职、留都、会试者如此，例自君始也。后试复罢，乃归就安溪学，立规条，严师道，敦廉耻，正文品，人士翕然从之。倡建崇圣殿及四祠，时已奉檄调台湾。君特留竣其工而后去。台湾文庙将圮，君出廉俸修葺，人士争出赀盈万，工克竣。海贼蔡牵犯台湾，郡城戒严，道府夜檄君稽奸匪，市井晏然。已闭各门，留西门樵汲，以君守之。自冬至夏，官民称便。贼既退，官兵四出搜捕，仇家任意株陷，君毅然上言，民困请安抚。有欲环城开河沟者，君力陈不可。议乃寝。于是，大府皆知君才，以守城功，议叙江西长宁县知县。辞不就。请厘正台湾乡贤、名宦、忠义、孝悌诸祠。台湾数兵燹，昭忠祠祀诸死事文武多遗佚，君分别条列名氏、事迹，请补祀。格吏议，不果行。邑志久不修，谋于邑令薛志亮修之。举谢教谕金变属稿，而君搜罗考订，时称精核。皆辞长宁令留台湾事也。

　　十三年会试罢归，赴建宁县学。士闻君名，争就学。禁妇女入庙诵经及商人大成殿祈祷，风俗一变。二十三年，台湾缙绅谋修府志，佥状愿得谢教谕及君，台湾守状上大府，请召二人，而谢已先得风疾。将调君，以会试辞。既行，留二年，终不第归。布政使乃以台湾之请，调君至，则前守已故，府志不果修。君乃取先修县志重删定以刊，再请兵备厘正昭忠祠。自朱一贵乱后，凡五用兵，死事文武、弁兵、义勇人千一百有奇，神位名氏皆自书之，祠已颓，君经营重构，盛夏督工，劳甚。君年已六十五矣。竟受暑疾，以七月日卒。君三遇覃恩，皆例授修职郎，悉以貤封叔及仲叔二兄。君殁之前月，吏部推升泉州府学教授。子二，长光篆，次光笋。有男孙四，女孙四，女曾孙一。君生平论学以植纲常为主，一官所至，辄兴工营建，诸事皆有成功。尤以吏治、民风为亟。每建言大府，陈利弊，皆切要。文尤精悍朴老，为时所重。十一试礼部，皆报罢，及以军功授知县，又不就，竟以教谕终。君所为诗古文数百首，与守城私记，皆未梓。桐城姚茔令台湾将去，而君始至，留居逾年，与君交，得其本末。君之遗孤，将奉君丧归葬，以行状来乞言，乃缀次书之，俾表其墓。

　　●东溟外集卷三

　　桐城姚莹石甫着

　　余淑人传

　　○余淑人传

