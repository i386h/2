<!-- { "loadSidebar": true } -->
　　王左山房者友人刘君景阳所居之室也君所居距乐平东三十有五里曰刘坊又曰流芳刘氏由大梁来迁者十有余世矣自流芳北行二里有山曰王护王护之西门山曰鞍马二山之间委虵行五里许寛平多水田四山周环如张幕帟名曰尚忠又并山之东穿涧行数百歩折入深坞纔半里南有小山形如伏虎左右又有支山拱揖北面大山髙数百寻是为王左山景阳出逰四方以广其学一旦思其亲治任南还谋树屋三楹于小山之麓覆以白茅题曰王左山房取古人有王佐之才而世不用者悉圗于壁而详书其出处始终于上屋前凿方池种莲中置石刻周元公爱莲说小山上杂植松桧异石两旁之山有竹木桃梅之属有良田可艺秔稌清溪湛然埀笭箵为宜天气清朗奉其亲嬉逰终日乃归景阳来属余记其所谓山房按乐平广记王左山起新安厯鳯逰三山而至于此在众山中最为雄秀盖胜处也景阳之先当宋东都盛时去京邑之纷华乐山林之幽独其逺识髙趣岂他人所能及哉乃若史数百年之久世以诗礼相承君子之泽如彼其深长闻者其可不思也夫其圗于壁者其才皆足辅其君成文武之业致隆平而颂清庙惜其不见用于当日或陪湛于下僚或老死于草野斯世斯民不被其泽此天之不欲平治天下也可胜叹哉然而仕止久速各惟其时者其惟孔子乎景阳眀圣贤之学蹈中庸之行乃所愿则学孔子者也
　　
　　云林圗记（庚寅）
　　
　　云林山在金溪县东山由大庾岭厯贑建昌之南境至■〈木黏〉岭入邵武之光泽有山髙千二百丈汉初徐仲仙遇仙之所至乌佩山仙人乌君上升时委玉佩处过太和山小和山委虵而走南城达于金溪之境其髙上摩霄汉者三十六峰其中峰最髙者曰石锥其左曰白马又名玉马以其形似也上有浮丘先生祠浮丘先生者或云姓李黄帝时人或云周灵王子晋其弟子王郭二君俱陈留人访其师至此然临川境内多有其祠焉其右曰厓山山势起伏九十有九其深谷产灵药异草本草云临川士人家婢食黄精能飞者意其处也山顶多石磴飞瀑其名曰磜有深潭广一畆古木苍藤阴翳惨淡神龙居之宋有沙门师刘中宫自蜀来此结茅山中居民苦旱问之乞雨师云今岁数当不雨吾悯尔贫虽雨纔沾足蔬畦而已他日师入潭中遗履石上涂叟者守其履俟之七日师自外至谓叟曰汝可谓诚笃问其所欲曰吾惟嗜鸭肉今祷雨者必先以鸭祭叟然后得雨师尝谒抚州守书刾曰豢龙僧其守恶其幻诘之曰龙安在师曰眀公勿惊以金盘盛水探懐中若朽草置水中风雨大至龙飞跃而去邓氏自五代居山下宋建炎中苗传刘正彦作乱邓雱集民兵追破其党号忠义社于后累立战功扫御一方入国朝设巡检至元末天下已定乃罢今山谷犹有壁垒在焉近厓山有神童峰方仲永者蚤慧生其下荆国王文公所作伤仲永是也入南城贵溪有曰豪猪哄甚险絶余尝与今徳庆路总管府知事杨君季子访故浔州路总管府经厯祝蕃逺先生于太原僧舍犹应劭所谓前人见后人顶后人见前人履底毒虵奔狐时出草间盖畏涂也又尝与祝先生夜宿田家白云满谷独闻水声而已予所居髙桥有小溪发原山麓至元十一年先大父白鹿府君由邑之梯云坊徙居于此读书之室曰处一堂开窓正面诸峰韩子云横云平凝时露数岫修眉新画浮于天宇与此甚类余少肄业其间有书若干巻皆先世所藏岁缩衣食之费增若干巻以三代所来碑刻若干巻有琴一不上弦独以先父太常府君遗戒不设奕具耳蜀郡简君大碧与余客吴文正公所谓作云林圗道士方壶子亦爱余山居幽僻数为之圗张彦辅真人奉勅冩钦天殿壁余时在经筵用米氏法为余圗之翰林侍讲学士虞公尝为赋诗海内之名胜相继有作于是有声之画无声之诗悉萃于几席南金大贝不足为贵矣然故旧从而以云林为余别号则非余志也上古简质称名而已周之弥文乃有字焉有字而不以称又为之号末世之敝也况昭武黄长睿近集贤宣城贡文靖公句吴倪元镇皆号云林子余于三君子无能为役敢袭其号乎间以圗求诗于秘书达噜君道夫道夫曰吾既来能即其地子盍为记以副此圗至正十年十有二月辛夘寄居城南头陀寺雪下盈尺道无行人夜展圗玩之忽忆去家十有四年左亲戚弃坟墓竟何为哉在令式中岁之后亦许致仕予眀年四十有九距纳禄之年固非逺矣幸而清朝从其早退归与樵夫野叟嬉逰山间上下云月歌诸公之诗亦足以自乐也
　　
　　上都宜兴州孔子庙建两庑记（庚寅）
　　
　　至元二年上都路宜兴县始建孔子庙后六十有五年县升为州初庙之成仅有正殿而两庑未备至正八年虞城边侯来守是州舍奠于先圣先师退而徘徊中庭睹从祀之无所乃谋于僚佐士民首出俸钱以倡之咸乐于趋事无敢后者既成绘孔门七十二子与夫汉唐以来诸儒于壁间如令式十年季夏肇兴工役仲秋落成儒学正陈士元与州之士绅某某等具事状抵京师请记于素惟乡也疆埸彼此之时宜兴号为塞外天运循环皇元勃兴此邦遂界两都谓之赤县世祖皇帝临御天下未久即诏郡县通祀孔子而宜兴之学兴于斯时然而岁周甲子而廊庑未成而从祀犹阙前乎边侯岂无守令之良顾乃莅政阔疎漫不加意盖犹以昔之宜兴视之然则边侯之于仰承国家埀精斯文之旨汲汲焉圗以化民而成俗可谓尽心于职守古所称循良之吏同一轨辙信乎其可书也侯名思诚字眀善
　　
　　无量寿庵记（庚寅）
　　
　　京师寅宾里有无量寿庵者居士屠君所建也君名文正更名觉縁山阳人事其亲至孝至元元年大兵驱至开平日夕思念其母南望悲泣时年廿有七矣因礼佛性道者为师絶荤酒持五戒诵佛名号冀与母遇始自五年正月元日日诵妙法莲华经至初八日竟又始自五月朔日一食周月竟九月朔亦如之行住坐卧呌佛一声恍然如见其母恒以清旦诵四圣真诠临暮礼白莲寳懴夜礼佛千拜乃寐十有一年还至大都眀年师事荜庵满禅师于庆寿寺满号之曰居士时宋已内附疆宇混一私喜可见其母亟驰书候之则知北来之眀年母已没矣居士擗踊号恸若不能生乃卜六月癸未集善信百余人建白莲社廿有一年出已赀七百贯买地十畆于大庙之西作无量寿庵树佛殿四楹屋宇象设无不具足浚井治圃手植嘉木廿有七年四月癸酉朔为其徒盛陈教戒其言曰诸佛菩萨不可不念九品净业不可不修越七日晡时吾当去至是日己夘沐浴更衣书颂毕隐几而坐俄有白虹从西南下埀庵中广数丈如飞桥微雨洒道门人举佛号五声竟作礼跏趺而逝口吐异香弥月不散塟诸太史荘之阡子觉兴善继其志皇庆二年遇灾庵尽毁觉兴裒金于好施者复谋营建未几规制悉还其旧觉兴又没其徒魏守溪请于邻之大长者翰林学士承旨裕噜特穆尔公曰昔先师之作庵且七十年矣未有刻石以告来者守溪之责也公以命史官危素按宋通判贑州事尹应元所撰行道碑而知居士之慕其亲若是其至及世祖皇帝诞降之辰用其法祈天永命故其庵名之曰无量寿充其事亲与君之心可为孝子为忠臣是宜书之传示久逺若居士之作此庵匪独求夫福田利益而已
　　
　　云台大隐记（庚寅）
　　
　　昔余好逰观名山往来广信之境由龙虎山东行二十五里望见云台之山苍翠揷入天际意其下必有遯世之士栖息其间不然宜为珍馆以居仙者乃至正二年上清宫周君孟章始即云台之下曰竒扎尔者作石室为寿藏眀年构屋若干楹中为观极之堂堂东为丹室而为临清之轩左庑为神祠右为宾位石室之下积水为池大旱不竭曰还原池总名曰云台东麓初君以儒家子少从上清之奉真西院陈尊师其学老庄之道而果于违世而絶物矣昔楚大夫悲世俗之迫隘思轻举而逺逰慨然有志于方仙之学然其术甚微其言甚秘非余所知也若周君退藏山林可谓心迹俱超而身名无累人间爱憎喜怒休戚之感是非荣辱得丧之役举不能入其中矣是故古之为其学者其迹多在于荒厓絶谷人迹罕至之所信乎云台之胜惟仙者能居之君识量髙逺机辨过人善治烦剧而解纷挫锐筑斯馆也将以佚其老焉陈尊师尝作大隐道院尊师既没而君主之至正九年灾而君又为之更新所以敬其所承传者果若是其重也君之门人徐廷杰余同郡人属予为之记
　　
　　翊正司题名记（庚寅）
　　
　　国家承平百年文物大备诸官署皆刻碑题名以为故实翊正司令丞与上幕之宾稽诸案牍亦砻石列书之属史官危素为之记按成宗皇帝即位之始以潜邸齐哩克昆民户人匠无所统属立管领随路民匠打捕鹰房纳绵总管府铸银为印章秩三品其属提举司二一曰人匠以董工艺一曰纳禄以治赋役大徳元年有旨以所降归徳楚通等三百五十户置归徳亳州等处管民提领焉延佑六年勅更名曰翊正司置诸色人匠局岁作行殿先朝皇后往往亲视工事赐劳官曺有差故鹿项龙状舆辇金脊吾殿犹存于局其任亦重矣于是重其任必柬其官僚昔者由斯而进用于政府台察者往往有之修其亷隅克勤厥职人臣之义也官于翊正者其任之重如此可不慎哉可不朂哉
　　
　　吏部主事题名记（庚寅）
　　
　　吏部主事公署有题名之碑自至元再纪元之六年始顾今十年而石已盈于是托和齐君彦清杨君伯敬齐君中允来为是官谋续刻之而属史官危素为之记素读周官书首列天官其职可谓重矣然其事今归之宰相执政独所谓以叙正其位以叙进其治以叙作其事以叙制其食以叙受其会以叙听其情其事则今吏部所专掌也皇元奄有万邦自府史胥徒及一命而上其进退予夺皆听命于吏部眀天下威福之枋以纲维斯世其事权之重为何如哉然事无大小公牍之署必自主事始本之以理揆之以法使公论无所蔽私恩无所施上无幸进之讥下无淹才之叹则为不负其职矣嗟乎为是官者可不慎欤可不敬欤
　　
　　龙山堂记（庚寅）
　　
　　端本堂正字王君景先请予记其居龙山堂者因谂其堂之所以得名盖景先家在保定之遂州去州治七里故俗呼为七里公孙庄其西十有五里有山蜿蜒苍翠涵清蓄润是为龙山西麓有穴大如车轮四时之风出于四方地志以为数有仙人往来其间下有深潭蛟龙居之岁旱祷之辄应故又名泽山山之北有星月岩黒山班姬山沙门法猛入穴中见石堂唐大厯中（阙）黒山班姬山曺世叔墓在焉隋炀帝征辽亲（阙）班姬云东比曰黄金台西曰郎山唐张燕公读书处曰黄厓山而其髙秀莫与龙山抗故景先之先君子松江府君为堂以面之且以为别号府君讳珪字（阙）蚤逰成均后以通国书入仕厯官多在闽粤及致政而归起居饮食恒处是山与里之耆俊载酒临眺弹琴咏诗山之浮岚暖翠飘入坐席信可乐也其后又作乐全亭于圃课子孙读书府君既没景先即龙山之下结庐授徒者数年他日试艺燕南荐名春官对策大廷皆冠多士益知府君之善教其子也按今遂州战国时武遂县也史记赵悼襄王二年李牧将攻燕拔武遂是也上下数千年间皆为边境兵戈相寻盖无宁岁皇元有天下承平百年而遂城实迩京师其民沐浴圣化有休养生息之乐而府君独能以诗书开其后人虽其卓识逺见出乎众人抑亦遭时休眀卒遂其志客有览观龙山之胜徘徊斯堂慨然思府君之徳于百世之下王氏之盛宁有既乎
　　
　　文始道院记（庚寅）
　　
