<!-- { "loadSidebar": true } -->
　　坎坎分明拔河戏盛在北朝唐尚尔画手何人郑子防妙不戏人惟戏鬼更无狞厉可严怖既曰依人人是拟家家贾勇负胜余见之心宁不知耻最是隋宫窈窕春汗妆蓬发羞相比故宜落笔在蒲州门外河来三万里隣防舍人有榻本诗翁赋诗名更起咏诗想画二十年客舍此邦心自喜揽真永絶伪物欺顾影岂尽形仪美嗟予断絶百事心痴处留情独在此魑魅魍魉好奔迸文彩风流终弃圯出门访之无处所惜哉史君陆子履但欲便坐易瞻玩不知壁古难移徙岂无剥落一寸余我愿宝之若琼蘂不然当学补亡诗收拾粉本细纲纪或谓前年九鼎成时无杂糅清如水虽有髙室谁瞰之亦莫揶揄毛手指帖壁不祥宜遁外彩门抛捘方靡靡
　　初至郦州感事
　　罪斥云一纪常亦守官箴置身江海畔放言麋鹿岑大吏不呵谴小吏自堪任菜日异馔著书敌南金岂无二三子善叩响不沈更逢四髙士【杲恂立然】语妙何愔愔俯揽尘土影仰摅氷玉心苦辛虽在昔菑获寔于今归榜不忍速故庐尚可寻金闺朝轇轕荃兰梦萧森领濶贻尔诮新贵使我瘖饥寒一丈室【去年京师大雪】奔走九秋砧【今秋数往来郑蔡遂为西行】长坂马难健败絮虱易侵池西别故旧税驾雕山隂白翟无曩迹赫连有脱镡幸哉廊庙术勇不夸众擒誓表前日来父子恩更深战士老腐粟癯儒适懦襟羊肥卧沙种酒美西凉斟农武自先烈五律勤窥临【予专察视保甲今年初教五阵】礼乐被逺俗三叹斥哇淫【予按外邑新乐】勉旃不辱聊尔容华簮敛迹有余愧难闻诵音【予以名在邪籍不得干与学士】尚喜屋山阿双泉如鸣琴逺呌桑苎翁品茶疑未谌洞中有仙者得度人骎骎长生非敢望却粒实所钦肠空不贮愁虑絶发竒襟何劳东臯计即日返幽林难忘平昔兴一为梁甫吟
　　趋延安过野猪岭
　　壍峭十月寒一步不得整如何骑鲸客来度野猪岭遥语谢康乐尔辈易清省
　　题杨如晦二画
　　蜀道图
　　山钩树白何年嵗流瀑可听下无地行人愁絶却无愁始信宜歌蜀道易
　　边鸾雉
　　骇雉丹青人姓边无花无石自瞿然已能倚壁音声絶何用蹲飞欲上天
　　萱草
　　山中萱草三尺长山中髙人万事忘欲借忘忧汝辈力世间儿女徒颠狂汝亦忘忧非世忧临风恐汝亦分将愿尔忘忧忘终始莫教老大空悲凉
　　鄜州张路钤处见东坡所书渔父四首感叹之余因思诸王孙伯言善歌此辞每以为乐作寄伯言视张
　　庾郎防尺大腰围江北江南有好诗今日王孙浑得似仍知渔父醉醒时为我髙歌掩明镜上方凉簟鬼神悲我曹早有江湖兴风雨轻鸥细细随君朝明光我圁洛愁肠只有酒为期海外骑鲸消息断无穷飞絮解相思孤舟本要载西子欲付此声知有谁安西将军元好事纸笔题来十袭之
　　宿洛川嘉槐驿其槐真可爱因思李承之待制尝为此县令有所建退省堂存焉
　　昔为扁舟客益觉此生浮逮今邮亭役重膇仍百忧嗟予何所可归去无田畴惭愧庭下槐百年霜霰秋上苑谁移根兎目自山丘曽见李长官矫矫増风流欲登退省堂秀句吟白头天上问风月还似当年不【李白有诗云天上不知风月好人间今夕是中秋予每讽诵之】
　　三川诵杜老观水涨诗
　　平生少陵诗佳处岂尽识何敢窥意韵尚且昧形迹身到三川来瞀瞀迷咫尺连天穹谷句忘饥三叹息髙髙方若悬下下仍如绩扶上而削下乃在吾行役突然念此老镕冩不可极意中无遗境象外有余力后来羣偷儿蠧鱼姿口食安知九鼎珍宜尔终身瘠此行敢告劳顾影若有得不见水涨时两眼犹歴歴【古人论是非不公曰兴则扶上衰则削下】
　　三川言十数年前尝有一短情骑驴之士半醉徘徊原上久之曰三川非昔时比矣恍惚失其人所在有收杜老醉游图者物色之知为杜之再来也予独鄙之作诗二首
　　君不见少陵有客字子美三赋献罢胡尘起招魂收涙谒行在宁论家室三川里云寒日淡剑阁深翠华望断尘埃底狼虎食人大道傍囬首妻孥须怖此亦尝寄书问讯之鲤鱼何在沧溟徙晚年虽卜浣花居心折秦云恨有余茯苓不御丹砂就仙去还来纵目初乾坤宿醉参横醒且策东家旧蹇驴隣里一人安可得亦无坟冢可蓁芜人间偪仄何偪仄却自骑驴追李白
　　其二
　　君不见杜老死去傲九天肯顾腐臭下山川问予何事知其然此世此老无姻縁平生志愿得酒眠暂时去作酒中仙况今仙侣琼琚连瑶池醉倒阿母前一瞬人间亿万年泰山为尘海作田何处更复有山川凤凰五色歌云烟三川何人若浪传汝曹虱脑真可怜华清有梦亦狂颠夜阑秉烛仍悁悁君不见狄郎志尚氷玉坚独闻此老近作佳城篇

　　景迂生集巻四
　　钦定四库全书
　　景迂生集巻五
　　宋　晁以道　撰
　　古诗
　　感事
　　十年三冬时柜火帘小室读书似少疲坐睡尘两膝飞雪封我窻号风过我壁时有可语人对之亦黙黙当时不知乐兴言在今夕今夕何为者荒山事行役仆驭同饥寒惝恍若有失旅舍既凄凉台牒更狼藉始信栁栁州怨此南夷谪归去亦何难清时惟所适
　　平昔于王褒赠同处士八絶中喜诵其龙尾禅室一首今连日行荒山中颇増幽居之兴以其句为一首寄杨中立谢显道刘壮舆陈叔易同趣归期也有好事者亦不予鄙
　　井汲才通径
　　山头百尺井有径看如失唯有参横时山人起自汲
　　蓬蒿自杜门
　　藜牀坐来久前年曽到门闻道蓬蒿满秋风着旧根
　　人还虚室静
　　何许人到来得药寻归径吾庐月不落象外独常静
　　鸟宿暮林喧
　　未晩鸟归宿倦飞憎世樊纶巾久接狎诉语不嫌喧
　　贫贱
　　贫贱不可恶白首不敢辞圣人为我戒敢不周旋之山王亦何事五君讵见遗奈彼后世何论评相瑕疵虽有解謿人正自漫尔为寄言宦达子努力向金闺
　　送知府张路钤还阙
　　櫜戈未肯下灵州白马将军今白头将军父子重儒术坐有緑衣人则休六年謡颂圁洛卧使雕山添岞崿看山饮水无一事日俸嵗饥欣自若匹马骎骎朝九天晩交送别亦潸然烦君去路望嵩少猿鹤相思端可怜【公之先徳太尉常云坐上有着緑书生便释然忘懐太尉名守约】
　　思四明所居与桃红渡相对
　　今朝旅恨到何处轩窻直对桃花渡桃花渡上风吹雨道人芒屩谁来去
　　凉州女
　　凉州女紫塞春轻黄浓黛君莫讴汉宫曽此选才人鹿角角鱼鳞鳞有山有水无此珍我强寛愁亦怒嗔逢着澄江悔不咏功曹岂自夸诗圣
　　杨班湫神恩加广应公以其诰祭之
　　平生笑杀诅楚文今朝鄜峙祭湫神嗟尔湫神何为者上公衮冕皇恩新日出辉辉收霰雪彷佛拜命若可亲湫神传云是杨班坟墓突兀自姚秦当时功阀今不着崔萧之史讨无因将军得名宜勇哉里俗所颂疑未真黄蜂往媒康氏女亲迎波间不敢嚬至今七夕后二日康家送女纷红巾神视可已胡不已清明之徳先诸身湫初来徙雷霆夜鬼借百车载渊渊宜囚厉鬼缚恶虎螟何足烦怒嗔邦人不困亦不饥山可夜入耕阳春初无稉稻劳灌溉黄禾黒黍易与仁敢言此水浅于旧霶雨起云轮困千人一日酌不竭神物所寓谁敢尘岂但箫鼓十州逺祭秩已与四渎伦异时香火故允防品极势重力益振位浮于人神所殛神忝厥职亦愧人我来再拜不私祷上佐邦国下斯民敢学韩子炭谷湫嘲悭悔怪徒踆踆
　　寄琦公【住小溪】
　　穷塞嵗暮懐琦公实真侣恨此长城风不送小溪雨梦断七十强心留五字苦斯世何寂寥无人称支许
　　寄光公
　　湖上石楠花出屋待久老僧来黙黙徐言经嵗不出门偶向今朝移苦竹有琴挂壁积尘埃强之使弹响山谷至今两耳犹泠泠边风日夜相思曲
　　洛川驿中梦与一故人作诗十余韵既觉惟记其两句南山络条华四顾吃所哀因识之
　　西征岂不乐梦中诗佳哉南山络条华四顾吃所哀山川今可梦小谢恨能裁无令辜此夕羸马空徘徊
　　君子有所恨
　　君子有所恨击指血不躁相望已千古欲语安得到荆卿无劒术商君弃霸道二子茍不然功烈回穹昊嗟哉浅丈夫不自极懐抱
　　洗山
　　公事岂不猥吾性自有适驩言春风初洗山出怪石何幸此土壤顽骜压空碧崭岩有天姿畚锸不待力横如劒出泥纵若月退蚀乃知凶谗辈暂为忠良贼后徳颇清明万类各有职吾悲兹世人因之聊叹息尝闻道人语无垢法第一多谢读易者洗心如玉璧
　　二月初山上作
　　与春相别云一嵗辽鹤有恨不足加意韵寂寥莫我适起逐春风山径斜春风自与时窈窕岂为来开桃李花不然春来已防日何处桃李不枯槎乃知桃李善干取逺交深托待纷葩政如世间妩媚子巡墙倚户渐齿牙公卿初岂以尔故腰金佩玉腾声华区区更怜蜂蝶辈草根花底为生涯此理前人未见之我今独得频咨嗟生无京国名园分况此边城万里沙
　　夜雨
　　夜雨岂不好欠竹与芭蕉可想春意足不闻声萧萧清梦江之南云霓正逍遥旧游二三子为我吹笙箫觉来耳余清明日是何朝
　　久留帐下日夕思归辄作长言一首告别经略安抚侍郎
　　乱山急雨佐吾愁春去已逺人淹留谁能一饮一车酒纵谈醉胆下凉州元戎髙韵抚鸾凰旧有沙堤防步长眼底不堪论往事且夸羯鼓似邠娘【唐称邠娘羯鼔】应怜逋客羞澁余思归欲自驾柴车月边风冷不得住凡骨徒有曼都嗟【项曼都既仙去月边多风寒思人间】
　　聴唱秦少防溪路雨添花词感旧作
　　秦郎不知我我岂知秦郎相逢每戏剧此狷而彼狂坐有今辅弼正色屡低昂逮今白发垂悔昔少年场一闻溪路雨泪与雨争行黄鹂千百在斯人今则亡如其并老去娱乐岂遽央况复有诸生遗颂满汝阳【予与少防蔡州教授交代】瘴雾杀君时龙门曽恸伤今虽苟生活苍蝇侍我傍谁家有歌喉此曲宜断肠摅我一夕恨与世同悲凉
　　书事学谢康乐
　　南北夐绵络同名圁与鄞嵗月老羁旅何事勤所勤情胜古今契身以邪正分清音幸先后旷懐得朝曛山腰转嘉树风袖落闲云盘磴去来迷飞泉髙下闻龙栢肯予媾上苑侍吾君【章圣后苑杂花诗十首中有龙栢】三花论缱绻丹丘旧絪緼中抱既兀兀外骛徒纷纷映窻有翰墨满架亦典坟摅虹宫栋宇流汗程斧斤少时嘉诡俗老境思同羣不复梦江湖诗成心自欣
　　书触目
　　山以石得名土惟山之贼如何此云山土石相充斥土上而石下无良跻有徳土实最下底位髙忝厥职或云三千年此土化为石顽隂不压阳如寄蹔容迹因知造化功不出纎毫力君子自苦辛小人多羽翼念从开辟来久矣莫变革吾其奈此何唧唧复唧唧
　　题鄜州牡丹
　　牡丹憎我真恶客不解饮酒不吟诗欣持一尊劝花饮那知不醉但淋漓尔花既醉应似我耿耿一世防伤悲緑珠楼下香犹在西子舟中意尚迟三尺晏婴频欲杀尔何夭矫寻常为沅湘草木共憔悴幽兰何足九畹滋昔人妙语不尔发顾我安得有好辞晚来亦解意自足秀色可餐吾何饥
　　寄陈留江子我【丁酉】
　　江家直在严家濑亦有商声歌半夜不烦死鱼逺吐墨谁识天马早流赭嗟予久已乌角巾愧尔当年白莲社唯在山见老禅枉叹门人才下下
　　庚子初伏前一夕大雨
