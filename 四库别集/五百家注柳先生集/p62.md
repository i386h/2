<!-- { "loadSidebar": true } -->
　　鲁有刘叟者尝以御龙术进于鲁公【云云】刘叟曰嵗不雨无以出终无以入民枯然视天卿士大夫絶智谋山川祷神只以祈皆不应臣投是龙于尺池之内不逾晷雷孚上下雷孚东西于是先之以风腾之以云从之以雨如君之意欲一邑足之欲一国足之欲天下足之鲁公曰斯龙也其神乎是则寡人之国非敢用刘叟曰臣闻避风雨御寒暑当在未寒暑乎是故事至而后求曷若未至而先备于是鲁公止刘叟而内龙明年果大雨命刘叟出龙果大雨
　　河间传
　　河间淫妇人也不欲言其姓故以邑称始妇人居戚里有贤操自未嫁固己恶羣戚之乱尨羞与为类独深居为翦制缕结既嫁不及其舅独养姑谨甚未尝言门外事又礼敬夫賔友之相与为肺腑者其族类丑行者谋曰若河间何其甚者曰必壊之乃谋以车众造门邀之遨嬉且美其辞曰自吾里有河间戚里之人日夜为饬厉一有小不善惟恐闻焉今欲更其故以相效为礼节愿朝夕望若仪状以自惕也河间故谢不欲姑怒曰今人好辞来以一接新妇来为得师何拒之坚也辞曰闻妇之道以贞顺静专为礼若夫矜车服耀首饰族出讙閙以饮食观游非妇人宜也姑强之乃从之游过市或曰市少南入浮图有国工吴叟始图东南壁甚怪可使奚官先壁道乃入观观已延及客位具食帷牀之侧闻男子欬者河间惊跣足出召从者驰车归泣数日愈自闭不与众戚通戚里乃更来谢曰河间之遽也犹以前故得无罪吾属耶向之欬者为膳奴耳曰数人笑于门如是何耶羣戚闻且退朞年乃敢复召邀于姑必致之与偕行遂入隑州西浮图两间【隑口溉切又何开切】叩槛出鱼鼈食之河间为一笑众乃欢俄而又引至食所空无帷幕廊庑廓然河间乃肯入先壁羣恶少于北牖下降帘使女子为秦声倨坐观之有顷壁者出宿选貌美阴大者主河间乃便抱持河间河间闻号且泣婢夹持之或谕以利或骂且笑之河间窃顾视持己者甚美左右为不善者己更得适意鼻息咈然意不能无动力稍纵主者幸一遂焉因拥致之房河间收泣甚适自庆未始得也至日仄食具类呼之食曰吾不食矣旦暮驾车相戒归河间曰吾不归矣必与是人俱死羣戚反大闷不得己俱宿焉夫骑来迎莫得见左右力制明日乃肯归持淫夫大泣齧臂相与盟而后就车既归不忍视其夫闭目曰吾病与之百物卒不食饵以善药挥去心怦怦【披耕切又音抨】恒若危柱之夫来辄大骂终不一开目愈益恶之夫不胜其忧数日乃曰吾病且死非药饵能己为吾召解除之然必以夜其夫自河间病言如狂人思所以悦其心度无不为时上恶夜祠甚夫无所避既张具河间命邑人告其夫召祝诅上下吏讯验笞杀之将死犹曰吾负夫人吾负夫人河间大喜不为服辟门召所与淫者倮逐为荒淫【倮力果切】居一嵗所淫者衰益厌乃出之召长安无赖男子晨夜交于门犹不慊【苦簟切】又为酒垆西南隅己居楼上微观之凿小门以女侍饵焉凡来饮酒大鼻者少且壮者美顔色者善为酒戏者皆上与合且合且窥恐失一男子也犹日呻呼懵懵以为不足积十余年病髓竭而死自是虽戚里为邪行者闻河间之名则掩鼻防頞皆不欲道也柳先生曰天下之士为脩洁者有如河间之始为妻妇者乎天下之言朋友相慕望有如河间与其夫之切密者乎河间一自败于强暴诚服其利归敌其夫犹盗贼仇讐不忍一视其面卒计以杀之无须防之戚则凡以情爱相恋结者得不有邪利之猾其中耶亦足知恩之难恃矣朋友固如此况君臣之际尤可畏哉余私自列云
　　筝郭师墓志
　　【韩曰郭师时之善筝者故以是称焉志云丁酉之年秋既季月阙其团于是始葢元和十二年九月十六日也又云仁人我哀埋勿弃以是日葬也公时在柳州刘梦得集有与公书云发书得筝郭师墓志一篇以为其工独得于天姿使木声丝声均其所自出抑折愉绎学者无能知又云郭师与不可传者死矣张柱羌枵然貌存中有至音含糊弗闲噫人亡而器存布在方册者是己余之伊鬰也岂独为郭师发耶想足下因仆书重有槩耳葢覩郭师之事观公之文而有感也】
　　郭师名无名无字父爽云中大将无名生善音能鼓十三弦【韩曰阮瑶筝赋曰筝长六尺以应律十有二象十二时柱髙三寸象三才唐史音乐志云筝本秦声也制与瑟同而少案京房造五音准此瑟十三此乃筝也今雅乐清乐筝并十有二他乐皆十有三弦郭师所能者葢十三者也】其为事天姿独得推七律三十五调切密邃靡布爪指运掌掔【韩曰掔旧作紧胥山沈公谓当作掔音于焕切仪礼曰钩中指结于掔掌后节中也又音牵音悭击也牵也】使木声丝声均其所自出屈折愉绎学者无能知自去乳不近荤肉以是慕浮图道既失父母即弃去兄弟自髠缁入代清凉山【孙曰代谓代州】又南来楚中然遇其故器不能无抚弄吴王宙刺复州【孙曰太宗子吴王恪恪子琨琨子祗祗子巘巘子宙皆嗣为王】或以告乃延入强之宙号知声音抃蹈以为神奇防宙贬贺州遂以来性爱酒不能已因縦髪为黄老术薛道州伯髙抵宙以书必致之至与坐起伯髙襃邪人也嗜其音至善处辄自为击节教阍管谨视出入饵仄栢不食谷三年变服遁逃九疑丛祠中【孙曰神之依丛木者谓之丛祠】披取之益善亲遇终不屑卒乗暴水入小船下嵝山【祝曰嵝山名嵝力主反】求道箓防欧阳师死不果受张诫副岭南又强与偕诫死至是抵余时己得骨髓病日犹鼓音四五行居数日益笃既病自为歌死三日葬州北冈西志其词曰
　　云州生柳州死年五十病骨髓天与之音今止矣丁酉之年秋既季【孙曰元和十二年季秋也】月阙其团于是始【孙曰谓九月十六日也】心为浮图形道士仁人我哀埋勿弃
　　赵秀才羣墓志
　　婴臼死信孤乃立【韩曰赵氏在春秋时事晋至景公三年大夫屠岸贾杀赵朔赵同赵括赵婴齐灭其族赵朔妻成公姊有遗腹走公宫赵朔客曰公孙杵臼杵臼谓朔友人程婴曰胡不死朔妇有遗腹若幸而男吾奉之后果生男屠岸贾索之婴与杵臼计乃取他人子使杵臼负而匿诸将遂索杵臼杀之程婴与赵氏真孤俱匿山中至十五年景公疾卜云大业之后不遂者为崇于是召赵孤及程婴复与赵田邑如故】王侯世家天水邑羣字容成系是袭祖某父某仕相及【一本止作祖仕相及】嗟然秀才胡伋伋体貌之恭艺始习娶于赤水礼犹执南浮合浦遽逺集元和庚寅神永戢【韩曰庚寅元和五年】问年二纪益以十【孙曰年三十四也】仆夫返柩当启蛰【孙曰左氏启蛰而郊启蛰建寅之月盖正月也】潇湘之交瘗原隰稚妻号呌防女泣和者凄欷行路悒追初悯天铭兹什
　　太原李卿外妇马淑志
　　【韩曰公集有与李睦州书名字皆不得而详然公志及其私必与公相厚者元和五年公时与李俱在永州故云卒于湘水之东志是时作也汉书齐悼惠王其母髙祖微时外妇也顔师古曰谓与旁通者其云外妇本此】
　　氏曰马字曰淑生广陵【孙曰广陵扬州】母曰刘客倡也淑之父曰总既孕而卒故淑为南康讴者李君为睦州诋狂冦见诬左官为循州录过而慕焉【孙曰李为睦州刺史元和二年为李锜所诬得罪贬循州】纳为外妇偕窜南海上及移永州【孙曰更大赦李量移永州】州之骚人多李之旧日载酒往焉闻其操呜为新声抚节而歌莫不感动其音美其容以忘其居之逺而名之辱方幸其若是也元和五年五月十九日积疾卒于湘水之东葬东冈之北垂年二十四铭曰
　　容之丰兮艺之功隠忧以舒和乐雍佳冶雕殒逝安穷谐鼓瑟兮湘之浒【童曰谓相灵鼓瑟也】嗣灵音兮永终古【孙曰湘灵鼓瑟今淑之死能嗣其肯也】




　　五百家注柳先生新编外集巻三
　　钦定四库全书
　　柳先生龙城録巻上
　　序
　　柳先生谪居龙城因次所闻于中朝士大夫摭其实者为録后之及史之阙文者亦庶几焉
　　吴峤精明天文
　　吴峤霅溪人也年十三作道士时炀帝元年过邺中告其令曰中星不守太防主君有嫌而旺气流萃于秦地子知之乎令不之信至神尧即位方知不诬峤精明天文即袁天刚之师也
　　魏征嗜醋芹
　　魏左相忠言谠论賛襄万几诚社稷臣有日退朝太宗笑谓侍臣曰此羊鼻公不知遗何好而能动其情侍臣曰魏征嗜醋芹每食之欣然称快此见其真态也明日召赐食有醋芹三杯公见之欣喜翼然食未竟而芹已尽太宗笑曰卿谓无所好今朕见之矣公拜谢曰君无为故无所好臣执作从事独僻此收敛物太宗黙而感之公退太宗仰睨而三叹之
　　上帝追摄王逺知易总
　　上元中台州一道士王逺知善易于观感间曲尽防妙善知人死生祸福作易总十五巻世秘其本一日因曝书雷雨忽至隂云腾沓直入卧内雷殷殷然赤电绕室暝雾中一老人下身所衣服但认青翠莫识其制作也逺知焚香再拜伏地若有所待老人叱起怒曰所泄者书何在上帝命吾摄六丁雷电追取逺知方惶惧据地起旁有六人青衣已捧书立矣老人责曰上方禁文自有飞天保卫玉笈金科秘藏都汝是何者辄混藏缃帙据其所得实以告我逺知战悸对曰青丘元老以臣不逮故传授焉老人頥颔顷曰上帝敕下汝仙品已及于授受期展二十四年二纪数也逺知拜命次旋风飏起坼帷裂幕时已二鼔明月在东星斗灿然俱无影响所将书乃易总耳逺知志颇自失后闭户不出经嵗不食人因窥关中但闻劝酬交欢竟不知为谁也光宅中召至京玉清观安泊间或逃去如此者数次天后封金紫光禄大夫但笑而不谢一日告殂遗言尸赴东流湍水中天后不允其语敇开明原上后长夀中台州有人过海阻风飘荡船欲坼妄行不知所止忽见画船一叶自天末来惊视之乃逺知也渐相近台人拜而呼之逺知曰君陟险何至于此告台人此洋海之东十万里也台人问归计奈何逺知曰借子迅风正西一夕可到登州为传语天坛观张光道士台人既辞去舟回如飞羽但觉风毣毣而过明日至登州方知逺知死久矣访天坛道士其徒云死两日矣方验二人皆仙去
　　武居常有身后名
　　武居常天后髙祖也少时游洛下人呼为猴颊郎以居常颐下有须若猿颔也其上有四靥一日伊水上遇一匄者曰郎君当有身后名面骨法当刑然有女当八十年后起家暴贵寻亦浸微居常不信后卒如言匄者岂非异人乎
　　房龄为相无嗣
　　房龄来买卜成都日者笑而掩象曰公知名当世为时贤相奈无嗣相绍何公怒时遗直已三嵗在侧日者顾指曰此儿此儿絶房氏者此也公大怅而还后皆信然也
　　韩仲卿梦曹子建求序
　　韩仲卿一日梦一乌帻少年风姿磊落神仙人也拜求仲卿言某有文集在建邺李氏公当名出一时肯为我讨是文而序之俾我亦隂报尔仲卿诺之去复回曰我曹植子建也仲卿既寤检邺中书得子建集分为十巻异而序之即仲卿作也
　　赵师雄醉憩梅花下
　　隋开皇中赵师雄迁罗浮一日天寒日暮在醉醒间因憩仆车于松林间酒肆傍舍见一女子淡妆素服出迓师雄时已昏黑残雪对月色微明师雄喜之与之语但觉芳香袭人语言极清丽因与之扣酒家门得数杯相与饮少顷有一緑衣童来笑歌戏舞亦自可观顷醉寝师雄亦懵然但觉风寒相袭久之时东方已白师雄起视乃在大梅花树下上有翠羽啾嘈相顾月落参横但惆怅而尔
　　李太白得仙
