<!-- { "loadSidebar": true } -->
　　一各里甲并见在官公使人等除均徭军需公务外不许仍于所管衙门办送到卯拜见供给当日当月等项财物其乡郭里长不许仍令甲首供备饮食物件如有故送受者通行追坐入官
　　一每年除修仓局造解京等项物料外其除歳报诸色文册厯日纸张庆丰库钞等项公务止到府交领者各于相应里甲内轮差不许仍于小户内科贴路费银两送府其成化二年仓用斗斛本府自行造钉烙号完具至期照差闗领逐日调厫更拨用收直待破损不堪方许预申再给不堪者仍缴府以凭勘验不必每歳于各县造送劳扰人难
　　一每歳坐府仓及存留各县粮米听令人户自行赴纳每二石出顾脚折二钱二分每三石出厫防席一条不及二石者俱免其余别无使用若有揷和着水及年终不完者依律治罪间有路逺之人畸令小户自愿附纳者听从民便仍仰各里长承纳不许官豪及在官之人计嘱包揽或有通同结搆仍旧科算小户财物赂送监守之人及多除脚米一升一合生事作弊者事发一体治罪收纳之际许本户亲自行槩其斗给人等各照年分收支不许仍立牌子斛手脚牌名色一槩搀杂刁磴留难致令小户困屈其厫防席多余及放支毕日照数存收备用
　　一各仓收支止许应纳应闗者在内若无故擅入及不将原降斛斗调厫更用许拏获告举其大户并承纳里长粮米进仓先于门上报数讫批串后听本仓官吏照串数验堆约量是实方许起斛厫门进出脚担分路各行红黑二筹须相离窎逺抛掷互换天色将晚即便闭仓不许乘昏扺暮收放致生奸盗
　　一府属多有容令惯猾之人在衙出入引勾事情吏典多有留匿结揽写发者在房主集朋合为非其老人多有额外滥充革役未退并罢闲官吏人等在县把持公事排陷官长蠧害下民者除已问发及缉知外原系前事未经晓谕难遽穷究自今各宜洗心改过保全身家毋得再入公门重存形迹若冥顽不改各属官及被害者通前指实申告以凭处治
　　一文庙各坛应祀神只祭品务须如法措办丰洁毋得听揽搪塞欺罔神明其乡饮迎春科贡等项事不可已者亦须丰俭得宜毋令小民费扰外有子牛春戏桃符门神元宵灯等项无益于事者悉皆停罢
　　一访得宁化等儒学生员多有蔑弃经书违越礼教习为游惰积渐成风深为未便仰各提调官以礼省谕其父兄用心戒勉资给务使有成如仍不改罚及其家其中委有学行可嘉及游惰不悛者各学教官开具勤怠贤否实迹同季考过文巻优劣等第申府以凭赏罚各学庙像祭器公廨损坏即便措置修理额设斋膳门库等项人役及时勾发毋致空缺其社学师生亦宜时加顾眄感发人心
　　一本府惟长汀县里老呈举民人刘万钟八世同居除已勘报是实另行外其余五县寂然无闻盖因此等之家或系贫素惟恐用度艰难甘自泯没合仰各属里老备询乡都里社无分大小贫富委有孝子顺孙义夫节妇事行真实例该旌表者即便举呈本职即与一力主成不令本家动扰毫忽其民家孤老无倚者尤须照例存养优恤具申回报毋得视为泛常虚应故事
　　一今后词讼牵告良家妇女无分人户大小若非事情真实紧闗干对者毋得辄行拘留到官有伤廉耻其见监囚犯轻重自有公法毋得纵令吏禁非时捶楚拷掠逼要灯油烧纸等项财物刻减衣粮容隠外人出入透漏问结该纳纸张各照官数收纳不许多批另折通同铺行明交暗取及将俸钞出外挟势低价和买肥已损人其监房门牕墙壁损坏上漏下湿蛇防秽汚俱要时加修整祛除毋致误伤枉死
　　一访得各属人民近年有为官府贪求豪强逼胁大则逃躱山泽久旷粮差小因词讼牵连拘提未到只今已防恩宥各宜安生乐业改恶从善应有合办粮差该结词讼不许仍前缺误今后凡有事干本府者仰照新置信牌期限赴职即与量情发落决不淹禁酷刑及受财听嘱失信于尔众民若有故肆违延及当该官吏不遵牌限完解者定行究治不恕
　　一婚丧礼有定制贵乎称家有无访得本府所属习尚奢靡费用无度多有因婚嫁而典卖田地因丧塟而拖欠钱债者互相仿効坐致艰难今后嫁婚者行礼会亲各照门第贫富止可从宜减省不许仍旧需索财礼备办过分筵席丧塟者亲隣人等除香烛吊问外或柴或米或钱或布任其所有各随情意厚薄互相资助不必买送虚花盘合无益于人及塟之日俱各自行穿素到门送殡不许动扰丧家送斋分孝愈加忧困其迎神祭祀土俗所因者贵乎诚意交孚不许广张金银宝玩珠翠等项互相夸耀诲盗长奸敢有故违者并及亲隣一体惩罚
　　一访得府属人家多有年少子弟游手好闲不务生业专一结交无赖之徒号为十弟兄名色日逐轮办饮食在于街坊恣肆沈酣至夜不散因为奸淫赌博哄骗钱财衷恶怀奸不可胜道以致妻孥失所家业凋零皆由此出除革前及另行缉拏外敢有不改前非者许亲隣举首若隠瞒故纵事发一体治罪
　　一本府六房吏典贪诈者不无淳实者亦有从本职到任以来各知戒谨一应钱粮刑名等项公务文移俱系本职躬亲理断虽有贪诈无由用情今后凡有因事到府人员毋得枉被诈欺虚费财物事或发露得罪非轻
　　一今后官客经过除轿夫照旧外余用人力止于运夫及接递夫内照原定名数约量均拨各从本管衙门附簿挨次轮流不许多余占放其夫头人等敢有奸猾推捱通同作者一体治罪若遇紧急不敷方许于见在官里甲及火夫内借用亦要记数挨轮不许仍于坊甲内科贴钱钞如驿铺原无运接夫者仍旧施行其驿递等项夫役如果在乡窎逺有妨农业者许从宜顾替两得其便
　　一馆驿支应物件各置簿标写遇有使客往来方许作数不许逐日预办支销虚轮实费在官马驴首人等每歳该用钱物除约量另行外敢有仍旧于各户多科者追陪坐罪
　　一本府编发公用通知簿仰各县自到日为始按季每月将日逐收过里甲钱物无分多少要见买办何物因何公用众同于何处供应交纳令该吏眼同逐一附写上簿就令本里甲书名画字付首领官收发若有多科许小户赴县告查相证若里长通同上下増减脱落及赴告不聴理者许赴府陈告其文簿仍仰按季缴报以凭查照施行
　　一今后词状除革前及不干己事外止许举告一事从实开具实情及知见正佐对册年歳老疾者有无儿男方与准理若系革前及非已牵告五人以上及不识字而不写代书人田塘出卖过册年久者俱不理受
　　一各老人凡有剖断词讼俱要申呈定夺不许私擅受嘱径自归结放免其里长并火甲人等竝不许辄受民词生事扰人违者必罪
　　一本职止有弟张寛见在国子监读书原无别居以次弟侄亲房之人傥或诈冒本家或称亲友在于各属求托骗者许举执到官以凭惩治若有乘机就错因而假此动扰于人者必罪不恕其各学教官虽有一二乡里皆正大之士相见以礼言不及私竝无请嘱聴从事意各宜知悉
　　一本职到任未久卧病逾旬于兄民情土俗大小事务所未深省姑以一二先行条示余有见闻又当随时禁遵傥其间意见有偏言论过当可暂而不可常知近而不知逺宜于此而不宜于彼所赖郡中老成耆旧合属贤士大夫幸悉所知明以见教但可以妥事安民从公利众者本职敬当聴受遵行不敢自是而拒人也







　　方洲集巻二
　　钦定四库全书
　　方洲集巻三
　　明　张宁　撰
　　赋
　　王道君子赋【用经李使君以南山道人所画过化存神图索题余意神化之理殆不可以形状求亦非区区言语所能者然用经余同年固命不能辞勉为赋之】
　　粤有君子是为大人首出庶物卓冠羣伦廼握干符乃阐坤珍中天下立为四海君建纲陈纪作乐制礼思永图逺布法立体罗贤网徳列官分职以相天工以凝人绩大必周于枢机小必严于品式类皆其制作之防通未足以语夫参赞之至极也至若温恭濬哲端穆渊微诚能动物知克先几徳盛而兆民化笃恭而天下归言行所达政教所被耳目容貌之所接风声气习之所至凡所经厯尘垢者洁驳杂者纯枉曲者正昏昧者明孱弱者立劳趋者宁或近或逺将见将闻莫不放收离合寐觉酗醒所谓不动而变无为而成既不假乎积久亦无事乎威刑尔乃清明在躬内蕴精妙思虑志念之所专一精神心术之所孚召凡所存主巧不能工谋不能料力不能运辨不能道蓍不暇占不及兆若风若雷如恍如惚声出响随形至影集所谓不言而信不疾而速似有出于神灵将不由乎人力盍观夫耕厯山而田者让畔陶河滨而器不苦窳賔四门而穆穆纳百揆而时叙此非虞舜过化之事乎立之斯立道之斯行绥之斯来动之斯和此非仲尼存神之事乎斯二者体用同原显微一致非有缓急之可分彼此之容议奈何数有变常世有隆替徳升闻者固宜达之域中有徳无位者竟徒托之言外方其过之即化虽化者莫知其所从化存之即神虽存者不自知其所以神过由存始化以神能王道之大于斯而成但见九法叙三纲平六府修百度兴万姓奄甸四国来庭无美可颂无瑞可徴杀之而不怨利之而不庸康衢发泰和之言击壤啓自然之声噩噩乎其无迹浑浑乎其无形熙熙乎其自足皥皥乎其难名既不知而不识复何爱而何憎神乎化乎巍乎焕乎天其同髙地其同静日月同其明睿星辰同其辉炳雨露霜雪同其生肃风雷电雹同其号令六气顺四序行家齐国治而天下平也羣动若百物生老安少怀而朋友信也闇黯汚浊归于清明江海其容纳也震撼击撞底于宁一山岳其镇定也举一世而甄陶之乘六龙以凝命也恊四极而尊亲之同两间之广运也斯则君子简易之极功而圣人叅赞之能事毕矣彼霸者尚力首威要名聚势以服从为功以开拓为利计功也而假之以明道谋利也而先之以正义小得而大遗迹同而心异使之踊跃跳舞马牛其民人驩呼突走卒役其一世功烈如彼其卑汝何曾比于是殆犹举皇荂瓦缶于黄钟清庙之侧彼里耳嗑然之声歌岂足以比格神人和上下之音律也呜呼三王步五霸趋秦汉既蹶仆者接迹百代而下王遵霸黜天地同流请观今日
　　怀秀溪赋【为同年刘佥宪赋】
