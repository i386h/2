<!-- { "loadSidebar": true } -->
　　倦狭路之迫隘，轨踦以低仰。倦，极也。司马相如大人赋曰：区中之隘狭。广雅曰：踦，倾侧也。蹈秦郊而始辟，豁爽垲以宏壮。黄壤千里，沃野弥望。华实纷敷，桑麻条畅。班固高纪述曰：粤蹈秦郊。尚书曰：雍州，厥土惟黄壤。杜笃论都赋曰：沃野千里，原隰弥望，保植五谷，桑麻条畅。春秋文耀钩曰：春致其时，华实乃荣。洞箫赋曰：标纷敷以扶疏。广雅曰：畅，长也。邪界襃斜，右滨汧陇，襃、斜、汧、陇，并已见上文。宝鸡前鸣，甘泉后涌。宝鸡、甘泉，并已见上文。面终南而背云阳，跨平原而连嶓冢。汉书，武功山有太一，古文以为终南。此赋下云太一，明与终南别山。西京赋曰：于前则终南、太一。二山明矣。汉书，左冯翊有云阳县。西京赋曰：后则高陵、平原。又曰：连岗乎嶓冢。九嵕，太一巃嵸。并已见上文。吐清风之飂戾，纳归云之郁蓊。孔丛子，孔子曰：夫山者，兴吐风云，以通乎天地之间。四子讲德论曰：虎啸而风寥戾。思玄赋曰：冯归云而遐逝。楚辞曰：望溪谷兮滃郁。南有玄灞素浐，汤井温谷。玄、素，水色也。灞、浐，二水名也。楚辞曰：临沅、湘之玄渊。又曰：舍素水而蒙深。汤井，温汤也。雍州图曰：温汤在新丰县界。温谷，卽温泉也。雍州图曰：温泉在蓝田县界。北有清渭浊泾，兰池周曲。毛苌诗传曰：泾、渭相入而清浊异。三辅黄图曰：兰池观在城外。长安图曰：周氏曲，咸阳县东南三十里，今名周氏陂，陂南一里，汉有兰池宫。浸决郑白之渠，漕引淮海之粟。郑玄周礼注曰：浸者，可以为陂灌溉者。郑白，已见上文。西都赋曰：通沟大漕，控引淮、湖，与海通波也。林茂有鄠之竹，山挺蓝田之玉。并已见上文。班述陆海珍藏，张叙神皋隩区。此西宾所以言于东主，安处所以听于凭虚也，可不谓然乎？西都赋曰：陆海珍藏。西京赋曰：寔惟地之奥区神皋。
　　劲松彰于岁寒，贞臣见于国危。论语，子曰：岁寒然后知松柏之后凋。老子曰：国家昏乱有贞臣。入郑都而抵掌，义桓友之忠规。竭股肱于昏主，赴涂炭而不移。世善职于司徒，缁衣獘而改为。史记曰：郑桓公友者，周厉王少子也。犬戎杀幽王于郦山下，幷杀桓公。郑人共立其子为武公。抵掌，已见蜀都赋。左氏传，荀息曰：竭其股肱之力。尚书，帝曰：臣作股肱。又曰：民坠涂炭。毛诗序曰：缁衣，美武公也。父于并为周司徒，善于其职。诗曰：缁衣之宜兮，獘予又改为兮。
　　履犬戎之侵地，疾幽后之诡惑。举伪烽以沮众，淫嬖襃以纵慝。军败戏水之上，身死骊山之北。赫赫宗周，烕为亡国。史记，宣王崩，子幽王宫涅立。幽王嬖爱襃姒，竟废申后及太子，而以襃姒为后。襃姒不好笑，幽王为烽燧大鼓，有寇至，举烽火。诸侯悉至，至而无寇，襃姒乃大笑。幽王悦之，为数举烽火。其后不信，诸侯益亦不至。废后之父申侯，乃与西夷犬戎共攻幽王。幽王举烽火征兵，兵莫至。遂杀幽王骊山下。毛苌诗传曰：沮，止也。又曰：慝，邪也。国语，里革曰：厉流于彘，幽灭于戏。毛诗曰：赫赫宗周，襃姒烕之。毛苌曰：烕，呼灭切。
　　又有继于此者，异哉秦始皇之为君也！倾天下以厚葬，自开辟而未闻。匠人劳而弗图，俾生埋以报勤。外罹西楚之祸，内受牧竖之焚。汉书，刘向上疏曰：秦始皇葬骊山之阿，石椁为游馆，生埋工匠。后项籍燔其宫室营宇。其后牧儿亡羊入其凿中，牧者持火照求羊，失火，烧其藏椁。自古至今，葬未有盛始皇也，数年之间，外被项籍之灾，内离牧竖之祸，岂不哀哉！尚书考灵耀曰：天地开辟，劳而不图。言匠人劳苦，而不图谋其赏。生埋报勤，谓反以生埋之事，以报其功勤也。语曰：行无礼必自及。此非其効与？左氏传，君子曰：志有之，所谓行无礼，必自及者也。
　　乾坤以有亲可久，君子以厚德载物。周易曰：干以易知，坤以简能。易知则有亲，易从则有功。有亲则可久，有功则可大。可久则贤人之德，可大则贤人之业。又曰：君子以厚德载物，方论高祖之德，故以乾坤为喻焉。观夫汉高之兴也，非徒聪明神武、豁达大度而已也。汉书班固高纪述曰：寔天生德，聪明神武。汉书曰：高祖仁爱，意豁如也，常有大度。乃实慎终追旧，笃诚款爱。泽靡不渐，恩无不逮。论语曰：慎终追远。左氏传，季孙行父曰：明允笃诚。广雅曰：款，诚也。说苑，晏子谓景公曰：今君爱老，而恩无不逮也。率土且弗遣，而况于邻里乎？况于卿士乎？
　　于斯时也，乃摹写旧丰，制造新邑。故社易置，枌榆迁立。街衢如一，庭宇相袭。浑鸡犬而乱放，各识家而竞入。三辅旧事曰：太上皇不乐关中，思慕乡里。高祖徙丰、沛屠儿酤酒煮饼商人，立为新丰。西京杂记曰：高祖既作新丰，幷徙旧社，放犬羊鸡鸭于通途，亦竞识其家。孟子曰：变置社稷。赵岐曰：更置立之。汉书曰：高祖祷丰枌榆社。张晏曰：枌，白榆。社在丰东北十五里。尚书曰：欲迁其社。孔安国尚书传曰：袭，因也。浑，胡本切。
　　籍含怒于鸿门，沛局蹐而来王。范谋害而弗许，阴授剑以约庄。●白刃以万舞，危冬叶之待霜。履虎尾而不噬，寔要伯于子房。汉书曰：项羽欲西入关，闻沛公已定关中，大怒，遂至戏，于是飨士，旦日合战。羽季父项伯素善张良，夜驰见良，具告事实。良与项伯俱见沛公，沛公曰：吾岂敢反，愿伯明言，不敢背德。戒沛公早自来谢。沛公旦见羽鸿门，因留沛公饮。范曾数目羽击沛公，羽不应。范曾起出，谓项庄曰：汝入以剑舞，因击沛公杀之。不者，女属且为所虏。庄拔剑起舞，项伯亦起舞，常翼蔽沛公。周书，武王曰：吾含怒深矣。毛诗曰：谓天盖高，不敢不局；谓地盖厚，不敢不蹐。尚书曰：四夷来王。毛诗曰：莫敢不来王。●，挺也，力刃切。周易曰：履虎尾，不咥人，亨。郑玄注本为噬。噬，啮也，音誓。樊抗愤以巵酒，咀彘肩以激扬。汉书曰：樊哙闻事急，乃持楯撞入。项羽目之，问之为谁，张良曰：沛公参乘樊哙。项羽曰：壮士！赐之巵酒彘肩。哙饮酒，拔剑切肉食之。项羽曰：能复饮乎？曰：臣死且不辞，岂特巵酒乎？又谷永上疏曰：赞命之臣，靡不激扬也。忽蛇变而龙摅，雄霸上而高骧。曾迁怒而横撞，碎玉斗其何伤？史记曰：褚先生曰：丈夫龙变。传曰：蛇化为龙，不变其文；家化为国，不变其姓。汉书曰：元年十月，沛公至霸上。邹阳上书曰：蛟龙骧首奋翼。汉书曰：沛公献璧，羽受之。又献玉斗于范曾，曾怒，撞其斗，曰：吾属今为沛公虏矣！论语曰：不迁怒。又曰：何伤乎？
　　婴罥组于轵涂，投素车而肉袒。汉书曰：秦王子婴素车白马，系颈以组，降轵道傍。轵涂，已见东京赋。左氏传曰：郑伯肉袒牵羊以逆。杜预曰：肉袒，示服为臣仆也。疎饮饯于东都，畏极位之盛满。汉书曰：疎广，字仲翁，为太子太傅，兄子受为少傅。广谓受曰：吾闻知足不辱，知止不殆。今官成名立不去，惧有后悔。遂上疏乞骸骨，上皆许之。故人邑子为设祖道，供帐东都门外。苏林曰：长安东门也。毛诗曰：饮饯于祢。毛苌曰：祖而舍軷，饮酒于其侧曰饯。汉书曰：刘德妻死，霍光欲以女妻之，德不敢取，畏盛满也。金墉郁其万雉，峻嵃峭以绳直。西京赋曰：横西洫而绝金●。西都赋曰：建金城而万雉。嵃，谓栈嵃，崄貌也。绳直，已见东京赋。戾饮马之阳桥，践宣平之清阈。尔雅曰：戾，至也。长安图曰：汉时七里渠有饮马桥。夏侯婴冢在桥南三里。阳，桥之阳也。三辅黄图曰：长安东出北头第一城门名宣平门。清，谓华而且清也。都中杂沓，户千人亿。华夷士女，骈田逼侧。展名京之初仪，卽新馆而莅职。励疲钝以临朝，勖自强而不息。长安旧都，故曰名京。潘子初临，故曰新馆。莅职，谓厘政也。毛苌诗传曰：莅，临也。孔安国尚书传曰：励，勉也。又曰：勖，勉也。周易曰：君子以自强不息。
　　于是孟秋爰谢，听览余日。楚辞曰：青春爰谢。王逸曰：谢，去也。上林赋曰：听览余闲。舞赋曰：余日怡荡。巡省农功，周行庐室。街里萧条，邑居散逸。营宇寺署，肆廛管库，蕞芮于城隅者，百不处一。言今之寺署，蕞芮在于城隅。方之昔时，虽复百分不能处一也。汉书，刘向上疏曰：项籍燔其宫室营宇。风俗通曰：今尚书、御史、谒者所止，皆曰寺。汉书百官表，少府有诸仆射署。郑玄周礼注曰：肆，市中陈物处。郑司农周礼注曰：廛，市中空地。礼记曰：管库之士。郑玄曰：管，管键也。库，物所藏也。字林曰：蕞，聚貌也，音在外切。说文曰：芮，小貌，而锐切。处一，或为一处，非也。所谓尚冠修成，黄棘宣明。建阳昌阴，北焕南平。皆夷漫涤荡，亡其处而有其名。皆里名也。汉书曰：宣帝舍长安尚冠里。又曰：武帝同母姊金王孙女，号修成君。余未详。尔乃阶长乐，登未央。泛太液，凌建章。萦馺娑而款骀荡，轥枍诣而轹承光。徘徊桂宫，惆怅柏梁。已上并见西京赋。鷩雉雊于台陂，狐窟于殿傍。何黍苗之离离，而余思之芒芒！鷩雉，已见射雉赋。黍苗，已见魏都赋。尚书曰：予思日孜孜。洪锺顿于毁庙，乘风废而弗县。史游急就章曰：乘风县锺华祠乐。禁省鞠为茂草，金狄迁于灞川。如淳汉书注曰：本名禁中。汉仪注，孝元皇后父名禁，避之，故曰省。毛诗曰：踧踧周道，鞠为茂草。毛苌曰：鞠，穷也。潘岳关中记曰：秦为铜人十二，董卓坏以为钱，余二枚，魏明帝欲徙诣洛，载到霸城，重不可致。今在霸城次道南。铜人，卽金狄也。
