<!-- { "loadSidebar": true } -->
　　五代刘昫所修唐书因宋祁欧阳修重修唐书遂有新旧唐书之名旧唐书人罕传不知其优劣近南园张公漫録中载其数处以旧书证新书之谬良快人意余又观姚崇十事要说此其大关键而旧书所传问答具备首尾照映千年之下犹如面语新书所载则剪截晦澁事既失实文又不通良可慨也欧为宋一代文人而刘乃五代不以文名者其所着顿絶如此宋人徒欲夸当代以诬后世不知可尽诬乎今具载二书之文于左
　　旧唐书文
　　先天二年十月皇帝讲武于骊山时元崇为冯翊太守车驾幸三百里内合朝觐遣中官诏元崇赴行在上方猎于渭滨而元崇至上曰朕久不见卿思有所问卿可宰相行中行元崇犹后上案辔久之顾曰卿何后元崇曰臣官踈职卑贱不合叅宰相行上曰可兵部尚书同中书门下平章事元崇不谢上颇讶之至顿上命宰相坐元崇乃跪奏曰臣三奉作弼之诏未即谢者臣以十事上献有所不行臣不敢奉诏曰卿悉数之朕当量力而行然定可否元崇对曰自垂拱以来朝廷以刑法治天下臣请政先仁义可乎上曰朕深有望于卿也又曰圣朝自丧师青海未有牵复之悔臣请三数十年不求边功可乎上曰可矣又曰先朝轻狎大臣或亏君臣之理臣请陛下接之以礼可乎上曰诚当然有何不可又曰自武氏诸亲猥窃权要之地继以韦庶人安乐太平用事班序错杂臣请国亲不任台省官凡有斜封待阙等官悉请停罢可乎上曰是朕素志也又曰比来近宻佞幸之徒冒犯宪纲者皆以宠免臣请行朝典可乎上曰朕切齿久矣又曰比因侯家戚里贡献求媚近及公卿方鎭亦为之臣请除租庸赋税之外尽杜塞之可乎上曰愿行之又曰太宗造福先寺中宗造程善寺上皇造金仙玉真观皆费巨万耗蠧生灵凡诸寺观宫殿请止絶建造可乎上曰朕重观之即心不安而况敢为之哉又曰自燕钦融韦月将献直得罪由是谏臣阻絶臣请凡在官之士皆得触龙鳞犯忌讳可乎上曰朕非惟容之亦能行之又曰太后临朝以来喉舌之任或出于阉人之口臣请中官不预公事可乎上曰怀之久矣又曰吕氏产禄几危西京马邓阎梁交乱东汉万古寒心国朝为患臣请书诸史册永为商鉴作万代师可乎上乃潸然良久曰此事可谓剖肌剖骨者元崇再拜曰此诚陛下致仁政之初是臣千载一遇之日敢当辅弼之任天下幸甚又再拜舞蹈称万岁者三从官千万皆出涕上曰坐卿于燕公下燕公让不敢坐问之说曰元崇是先朝旧臣合当首坐元崇曰张是紫防宫使臣外宰相不合首坐上曰可元崇遂居坐天下称贤相焉
　　新唐书文
　　帝曰卿宜遂相朕崇知帝大度锐于治乃先设事以坚帝意即阳不谢帝怪之崇因跪奏臣愿以十事闻陛下度不可行臣敢辞帝曰试为朕言之崇曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸边功可乎比来壬佞冒触宪纲皆得以宠自解臣愿法行自近可乎后氏临朝喉舌之任出阉人之口臣愿宦竖不与政可乎戚里贡献以自媚于上公卿方镇浸亦为之臣愿租赋外一切絶之可乎外戚贵主更相用事班序荒杂臣请戚属不任台省可乎先朝防狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮折臣愿羣臣皆得批逆鳞犯忌讳可乎武后造福先寺上皇造金仙玉真二观费钜百万臣请絶道佛营造可乎汉以禄莽阎梁乱天下国家为甚臣愿推此鉴戒为万代法可乎帝曰朕能行之崇乃顿首翌日拜兵部尚书同中书门下三品
　　野史不可尽信
　　古今政治之盛衰人物之贤否非史不足以纪治乱示褒贬故厯代皆有国史而往往不无舛漏于是岩穴之士网罗防失捃摭逸事以为野史可以补正史之阙然野史不可尽信如唐之河洛春秋诬顔杲卿上禄山防表而郭子仪陆贽之贤皆加诬焉宋代尤多如诬赵清献娶倡司焉温公范文正公奔竞识者已辩之至于国史亦难信则在秉笔者之邪正也如两朝国史贬防凖而褒丁谓葢蒲宗孟之笔也蔡京及卞又诬司马而谤宣仁太后非杨中立与范冲孰为正之近日李黙怨先太师不与翰林及刻孤树裒谈杂入王琼讐家诬辞岭南梁亿乃梁文康公之弟文康与先太师同年同官本无嫌隙特所趋不同耳亿着皇明通纪隐没先太师之善如正徳庚辰嘉靖辛巳改革之际迎立之诏江彬之擒皆匿而不书乃以宸濠防卫之请谓先君与之时先君丁忧于家也先君不草威武大将军勅几陷于危乃举而归之梁公不知写威武大将军勅者梁公也内阁有勅书稿簿缀撰者姓名于下岂可诬也无乃欲葢而弥章乎其他如灼艾集武官所辑尤不足据
　　伯夷传
　　朱晦翁谓孔子言伯夷求仁得仁又何怨今观太史公作伯夷传满腹是怨此言殊不公今试取伯夷传读之始言天道报应差爽以世俗共见闻者叹之也中言各从所好决择死生轻重以君子之正论折之也一篇之中错综震荡极文之变而议论不诡于圣人可谓良史矣宋人不达文体是以不得迁之意而轻为立论真西山文章正宗云此传姑以文取其言又谬若道理有戾即不成文文与道岂二事乎益见其不知文也本朝又有人补订伯夷传者异哉
　　相如传
　　史通云史记相如传具在相如集中子长因録斯篇即为列传刘知几葢及见相如集也然文君夜奔事亦不自讳何哉
　　禹碑
　　徐灵期衡山记云夏禹导水通渎刻石书名山之髙刘禹锡寄吕衡州诗云传闻祝融峰上有神禹铭古石琅玕姿秘文龙虎形崔融云于铄大禹显允天徳龙画傍分螺书匾刻韩退之诗岣嵝山尖神禹碑字青石赤形模竒又云千搜万索何处有森森绿树猿猱悲古今文士称述禹碑者不一然刘禹锡葢徒闻其名矣未至其地也韩退之至其地矣未见其碑也崔融所云则似见之葢所谓螺书匾刻非目覩之不能道也宋朱晦翁张南轩游南岳寻访不获其后晦翁作韩文考异遂谓退之诗为传闻之误葢以耳目所限为断也王象之舆地纪胜云禹碑在岣嵝峰又传在衡山县云宻峰昔樵人曽见之自后无有见者宋嘉定中蜀士因樵夫引至其所以纸打其碑七十二字刻于夔门观中后俱亡近张季文佥宪自长沙得之云是宋嘉定中何政子一模刻于岳麓书院者斯文显晦信有神物防持哉韩公及朱张求一见而不可得余生又后三公乃得见三公所未见一竒矣禹碑凡七十七字舆地纪胜云七十二字误也其文云承帝曰嗟翼辅佐卿洲渚与登鸟兽之门叅身洪流明发尔兴久旅忘家宿岳麓庭智营形折心罔弗辰徃求平定华岳泰衡宗疏事衰劳余伸禋欝塞昬徙南渎衍亨衣制食备万国其宁窜舞永奔予又考述异记云空同山有尧碑禹碣皆科斗书淳化阁帖首有禹篆十二字舆地志江西庐山紫霄峰下有石室室中有禹刻篆文有好事者缒入模之凡七十余字止有鸿荒漾余乃檋六字可辩余叵识后复追寻之已迷其处矣福建莆田县陈嵓山有自然仙篆以纸模之形类禹刻何翥诗鸟书虫文不可识如读岣嵝神禹碑禹之遗迹灵閟如此号曰神禹抑有由矣予既得禹碑刻作禹碑歌
　　扶风县夫子庙碑
　　扶风县夫子庙碑首云天地吾知其至广也云云作者唐大厯二年丁未驾部郎中程浩碑尚在扶风县今传为皮日休误矣皮在僖宗广明年与大厯相去年代殊逺不知何以错误如此此碑书法清劲仍多古字地作墬三作弎道作衟子作□光作灮唐作天作善作譱游作曹作□
　　吕梁碑
　　罗泌云尝见汉刘耽所书吕梁碑字为小篆而讹泐者过半其可读者仅六十言碑中序虞舜之世云舜祖幕幕生穷蝉穷蝉生敬康敬康生乔牛乔牛生瞽叟瞽叟产舜质之史记葢同而不言出自黄帝此可以洗二女同姓尊卑为婚之疑矣又他碑所载后稷生台壐台壐生叔均叔均而下数世始至不窟不窟下传季厯犹十有七世而太史公作周纪拘于国语十有五王之说乃合二人为一人又删缩数人以合十五之数不知国语之说十五王皆指其贤而有闻者非谓后稷至武王千余年而止十五世也太史公亦迂哉
　　石经考
　　汉灵帝光和六年刻石镂碑载五经文于太学讲堂前此初刻也蔡邕以熹平四年与五官中郎将髙堂谿典弹议郎张训韩说太史令单飏奏求正定六经文字灵帝许之邕乃自书丹于碑使工镌刻立于大学门外此再刻也魏正始中又立古篆三体石经古文用鸟迹科斗体篆效史籀李斯胡母敬体用程邈体晋永嘉中王弥刘曜入洛焚毁过半魏世宗神元年从崔光之请补石经唐天宝中刻九经于长安礼记以月令为首从李林甫请也五代孟防在蜀刻九经最为精确是时僣据之主惟防有文学而蜀不受兵又饶文士故其所制尤善朱子论语注引石经者谓孟蜀石经也宋淳化中刻于汴京今犹有存者
　　九鼎入秦
　　昭襄之世既书九鼎入秦矣始皇二十八年曷又书使千人没泗求周鼎不获乎吁此太史公深意也秦有并吞天下之心非得鼎无以自解于天下九鼎入秦之说虚言以欺天下也秦史蒙书以欺后世也太史公从其文而不改人于始皇纪言鼎没泗水以见其妄鼎果在秦曷为乂入水以求之乎又于新垣平传言九鼎沦于泗其事益白矣然则鼎曷能没于泗舒雅云威烈王时九鼎震震之者沦之兆也既震矣曷为不能没哉宋太丘社亡自亡也社能自亡鼎之自没亦理也且秦之金人十二灵爽艻矣魏人徙之则澘然下泣况神禹之鼎乎龙泉之劒入平津湛卢之劒去楚国彼固非鼎匹也神物义不汚秦明矣宋子虚言事有若实而妄者秦得周鼎也有若诬而实者鼎入泗水也杨子曰予观关侯上玉玺牋云玺潜汉水伏于渊泉晖景烛曜灵光彻天叹曰玺者楚璞秦刻尔何光怪若是况夫鼎者鬭苞着之乾象羲文垂之易卦剏于禹歴三圣之神圣乎郦道元曰东周显王四十二年九鼎沦没渊泗秦始皇时见于斯水始皇大喜使数千人没水求之系而行未出龙齿断其系故语曰称乐太早絶鼎系此则孟浪之谈予无取焉
　　大招
　　楚辞招魂一篇宋玉所作其辞丰蔚秾秀先驱枚马而走僵班扬千古之希声也大招一篇景差所作体制虽同而寒俭促迫力追而不及昭明文选独取招魂而遗大招有见哉朱子谓大招平淡醇古不为词人浮艳之态而近于儒者穷理之学葢取其尚三王尚贤士之语也然论词赋不当如此以六经言之诗则正而葩春秋则谨严今责十五国之诗人曰焉用葩也何不为春秋之谨严则诗经可烧矣止取穷理不取艳词则今日五尺之童能冩仁义礼智之字便可以胜相如之赋能抄道徳性命之说便可以胜李白之诗乎
　　广文选
　　予阅广文选中山王文木赋乃以文为中山王名而题作木赋宋王微咏赋乃误王为玉而题云微咏赋下书宋玉之名不知王微乃南宋人史具有姓名阮步兵碑乃东平太守嵇叔良撰而妄作叔夜不知叔夜之死先于阮也其疎谬如此
　　张良鸿沟之谏
　　项羽兵少食尽乃约中分天下汉王欲西归张良谏曰今释弗击是养虎自遗患也程子曰张良才识髙逺有儒者气象而亦以此说汉王不义甚矣升庵杨子曰程子之言迂矣张良此言正所以为义也且张良之佐汉本为报韩仇韩仇者谁先则无道之秦后则不仁之羽也且秦之无道甚于商纣羽之不仁埒于嬴秦髙祖之诛秦灭项何异于书所谓兼弱攻昧取乱侮亡易所谓汤武革命顺天应人乘此机不取则大事去矣天下何时而息肩乎程子之所谓义必欲汉王守小信而西归项羽复炽则天下生灵死于干戈者又不止长平四十万而已儒者立论何其迂哉
　　李密陈情表
