<!-- { "loadSidebar": true } -->
　　司马相如美丽闲都，游於梁王，梁王说之。邹阳谮之於王曰：「相如美则美矣，然服色容冶妖丽，不忠，将欲媚辞取说，游王后宫，王不察之乎！」王问相如曰：「子好色乎？」相如曰：「臣不好色也。」王曰：「子不好色，何若孔墨乎？」相如曰：「古之避色，孔墨之徒，闻齐馈女而遐逝，望朝歌而回车，譬犹防火水中，避溺山隅，此乃未见其可欲，何以明不好色乎！若臣者，少长西土，鳏处独居。室宇辽廓，其与为娱。臣之东邻，有一女子。云发丰艳，蛾眉皓齿。颜盛色茂，景曜光起。恒翘翘而西顾，欲留臣而共止。登垣而望臣，三年於兹矣。臣弃而不许。窃慕大王之高义，命驾东来。途出郑卫，道出桑中。朝发溱洧，暮宿上宫。上宫闲馆，寂寥云虚。（《文选·石阙铭》注引作「寂寥至虚」）门ト昼昼掩，暧若神居。臣排其户而造其堂，芳香芬烈，黼帐高张。有女独处，婉然在床。奇葩逸丽，涉质艳光。睹臣迁廷，微笑而言曰：「上客何国之公子，所从来无乃远乎？」遂设旨酒，进鸣琴。臣遂抚弦为幽兰白雪之曲，女乃歌曰：「独处室兮廓无依，思佳人兮情伤悲。有美人兮来何迟，日既暮兮华色衰，敢托身兮长自私。玉钗挂臣冠，罗袖拂臣衣。时日西夕，玄阴晦冥。流风惨冽，素雪飘零。闲房寂谧，不闻人声。於是寝具既设，服玩珍奇。金钅匝薰香，黼帐低垂。（《文选·别赋》注作「金炉香薰，黼帐周垂」。《舞赋》注亦作「周垂」。）ブ褥重陈，角枕横施。女乃弛其上服，表其亵衣。皓体（《文选·洛神赋》注作「质」）呈露，弱骨丰肌。时来亲臣，柔滑如脂。臣乃脉定於内，心正於怀。信誓旦旦，秉志不回。翻然高举，与彼长辞。（《古文苑》、《艺文类聚》十八、《初学记》十九。）
　　◇长门赋（并序）
　　孝武皇帝陈皇后，时得幸，颇妒，别在长门宫，愁闷悲思。闻蜀郡成都司马相如，天下工为文，奉黄金百斤，为相如、文君取酒，因於解悲愁之辞，而相如为文以悟主上。陈皇后复得亲幸，其辞曰：
　　夫何一佳人兮，步逍遥以自虞。魂逾佚而不反兮，形枯槁而独居。言我朝往而暮来兮，饮食乐而忘人。心慊移而不省故兮，交得意而相亲。伊予志之慢愚兮，怀贞悫之欢心。愿赐问而自进兮，得尚君之玉音。奉虚言而望诚兮，期城南之离宫。修薄具而自设兮，君曾不肯乎幸临。廓独潜而专精兮，天漂漂而疾风。登兰台而遥望兮，神而外淫。浮云郁而四塞兮，天窈窈而昼阴。雷殷殷而响起兮，声象君之车音。飘风回而起闺兮，举帷幄之袒袒。桂树交而相纷兮，芳酷烈之ウウ。孔雀集而相存兮，玄猿啸而长吟。翡翠胁翼而来萃兮，鸾凤翔而北南。心凭噫而不舒兮，邪气壮而攻中。下兰台而周览兮，步从容於深宫。正殿块以造天兮，郁并起而穹崇。间徙倚於东厢兮，观夫靡靡而无穷。挤玉户以撼金铺兮，声噌而似钟音。刻木兰以为榱兮，饰文杏以为梁。罗丰茸之游树兮，离楼梧而相撑。施瑰木之薄栌兮，委参差以康梁。时仿佛以物类兮，象积石之将将。五色炫以相曜兮，烂耀耀而成光。致错石之瓴甓兮，象玳瑁之文章。张罗绮之幔帷兮，垂楚组之连网。抚柱楣以从容兮，览曲台之央央，白鹤嗷以哀号兮，孤雌寺於枯杨。日黄昏而望绝兮，怅独托於空堂。悬明月以自照兮，徂清夜於洞房。援雅琴以变调兮，奏愁思之不可长。案流征以却转兮，声幼妙而复扬。贯历览其中操兮，意慷慨而自。左右悲而垂泪兮，涕流离而从横。舒息悒而增欷兮，踪履起而彷徨。揄长袂以自翳兮，数昔日之愆殃。无面目之可显兮，遂颓思而就床。抟芬若以为枕兮，席荃兰而ぇ香。忽寝寐而梦想兮，魄若君之在旁。惕寤觉而无见兮，魂《壬辶》《壬辶》若有亡。众鸡鸣而愁予兮，起视月之精光。观众星之行列兮，毕昴出於东方。望中庭之蔼蔼兮，若季秋之降霜。夜曼曼其若岁兮，怀郁郁其不可再更。澹偃蹇而待曙兮，荒亭亭而复明。妾人窃自悲兮，究年岁而不敢忘。（《文选》、《艺文类聚》三十）
　　◇梨赋
　　唰嗽其浆。（《文选·魏都赋》刘逵注）
　　◇鱼俎赋（《北堂书钞》一百）
　　◇上书谏猎
　　臣闻物有同类而殊能者，故力称乌获，捷言庆忌，勇期贲育。臣之愚，窃以为人诚有之，兽亦宜然。今陛下好凌险，射猛兽，卒然遇轶才之兽，骇不存之地。犯属车之清尘，舆不及还辕，人不暇施巧。虽有乌获、逢蒙之伎，力不得用，枯木朽株，尽为难矣。是胡越起於毂下，而羌夷接轸也，岂不殆哉？虽万全无患，然本非天子之所宜近也。且夫清道而后行，中路而后驰，犹时有衔橛之变，而况涉乎蓬蒿，骋乎丘坟，前有利兽之乐，而内无存变之意，其为害也，不亦难矣。夫轻万乘之重，不以为安，而乐出於万有一危之涂以为娱，臣窃为陛下不取也。盖明者远见於未萌，而智者得避危於无形。祸固多藏於隐微，而发於人之所忽者也。故鄙谚曰：「家累千金，坐不垂堂。」此言虽小，可以喻大，臣愿陛下之留意幸察。（《史记本传》，《汉书》本传、《文选》、《艺文类聚》二十四。）
　　◇喻巴蜀檄
　　告巴蜀太守：蛮夷自擅，不讨之日久矣，时侵犯边境，劳士大夫。陛下即位，存抚天下，集安中国，然后兴师出兵，北征匈奴，单於怖骇，交臂受事，屈膝请和。康居西域，重译纳贡，稽首来享。移师东指，闽越相诛；右吊番禺，太子入朝。南夷之君，西棘之长，常效贡职，不敢惰怠，延颈举踵，喁喁然，皆乡风慕义，欲为臣妾，道里辽远，山川阻深，不能自致。夫不顺者已诛，而为善者未赏，故遣中郎将往宾之，发巴蜀之士各五百人以奉币，卫使者不然，靡有兵革之事，战斗之患。今闻其乃发军兴制，惊惧子弟，忧患长老，郡又擅为转粟运输，皆非陛下之意也。当行者或亡逃自贼杀，亦非人臣之节也。
　　夫边郡之士，闻烽举燧燔，皆摄弓而驰，荷兵而走，流汗相属，唯恐居后，触白刃，冒流矢，议不反顾，计不旋踵，人怀怒心，如报私雠。彼岂乐死恶生，非编列之民，而与巴蜀异主哉？计深虑远，急国家之难，而乐尽人臣之道也。故有剖符之封，析而爵，位为通侯，居列东第。终则遗显号於后世，传土地於子孙，事行甚忠敬，居位甚安佚，名声施於无穷，功烈著而不灭。是以贤人君子，肝脑涂中原，膏液润野草而不辞也。今奉币使至南夷，即自贼杀，或亡逃抵诛，身死无名，谥为至愚，耻及父母，为天下笑。人之度量相越，岂不远哉！然此非独行者之罪也，父兄之教不先，子弟之率不谨，寡廉鲜耻，而俗不长厚也。其被刑戮，不亦宜乎！
　　陛下患使者有司之若彼，悼不肖愚民之如此，故遣信使，晓谕百姓以发卒之事，因数之以不忠死亡之罪，让三老孝弟以不教诲之过。方今田时，重烦百姓，已亲见近县，恐远所溪谷山泽之民不遍闻，檄到，亟下县道，使咸喻陛下意，无忽！（《汉书·司马相如传》、《文选》、《艺文类聚》五十八。）
　　◇报卓文君书
　　五味虽甘，宁先稻黍，五色有灿，而不掩韦布。惟此绿衣，将执子之釜。锦水有鸳，汉宫有木，诵子嘉吟，而回予故步。当不令负丹青感白头也。（□□□□□□）
　　◇答盛问作赋
　　合綦组以成文，列锦绣而为质，一经一纬，一宫一商，此作赋之迹也。赋家之心，苞括宇宙，总览人物，斯乃得之於内，不可得其传也。（《御览》五百八十七引《西京杂记》：相如友人盛字长通，柯名士，尝问以作赋，相如曰云云。《北堂书钞》一百二原本未引，陈禹谟改补引此。云出《十六国春秋》，误也。）
　　◇难蜀父老
　　汉兴七十有八载，德茂存乎六世，威武纷云，湛恩汪，群生沾濡，洋溢乎方外。於是乃命使西征，随流而攘，风之所被，罔不披靡。因朝冉从ζ，定笮存邛，略斯榆，举苞蒲，结轨还辕，东乡将报，至於蜀都。
　　耆老大夫缙绅先生之徒二十有七人，俨然造焉。辞毕，进曰：「盖闻天子之於夷狄也，其义羁縻勿绝而已。今罢三郡之士，通夜郎之涂，三年於兹，而功不竟，士卒劳倦，万民不赡；今又接之以西夷，百姓力屈，恐不能卒业，此亦使者之累也，窃为左右患之。且夫邛、笮西棘之与中国并也，历年兹多，不可记已。仁者不以德来，强者不以力并，意者殆不可乎！今割齐民以附夷狄，弊所恃以事无用，鄙人固陋，不识所谓。」
　　使者曰：「乌谓此乎？必若所云，则是蜀不变服而巴不化俗也，仆尚恶闻若说。然斯事体大，固非观者之所觏也。余之行急，其详不可得闻已。请为大夫粗陈其略：
　　「盖世必有非常之人，然后有非常之事；有非常之事，然后有非常之功。非常者，固常人之所异也。故曰非常之元，黎民惧焉；及臻厥成，天下晏如也。
　　「昔者，洪水沸出，泛滥衍溢，民人升降移徙，崎岖而不安。夏后氏戚之，乃堙洪原，决江疏河，洒沈澹灾，东归之於海，而天下永宁。当斯之勤，岂惟民哉？心烦於虑，而身亲其劳，躬《骨并》胝无，肤不生毛，故休烈显乎无穷，声称浃乎於兹。
　　「且夫贤君之践位也，岂特委琐喔龊，拘文牵俗，循诵习传，当世取说云尔哉！必将崇论ψ议，创业垂统，为万世规。故驰骛乎兼容并包，而勤思乎参天贰地。且《诗》不云乎？『普天之下，莫非王土；率土之滨，莫非王臣。』是以六合之内，八方之外，浸淫衍溢，怀生之物有不浸润於泽者，贤君耻之。今封疆之内，冠带之伦，咸获嘉祉，靡有阙遗矣。而夷狄殊俗之国，辽绝异党之域，舟车不通，人迹罕至，政教未加，流风犹微，内之则犯义侵礼於边境，外之则邪行横作，放杀其上，君臣易位，尊卑失序，父兄不辜，幼孤为奴虏，系累号泣。内乡而怨曰：『盖闻中国有至仁焉，德洋恩普，物靡不得其所，今独曷为遗己？』举踵思慕，若枯旱之望雨，夫为之垂涕，况乎上圣，又乌能已？故北出师以讨强胡，南驰使以诮劲越。四面风德，二方之君鳞集仰流，愿得受号者以亿计。故乃关沫若，徼柯，镂灵山，梁孙原，创道德之涂，垂仁义之统，将博恩广施，远抚长驾，使疏逖不闭吻爽，暗昧得耀乎光明，以偃甲兵於此，而息讨伐於彼。遐迩一体，中外礻是福，不亦康乎？夫拯民於沈溺，奉至尊之休德，反衰世之陵夷，继周氏之绝业，天子之急务也。百姓虽劳，又乌可以已哉？
