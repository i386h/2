<!-- { "loadSidebar": true } -->
　　虾妖在侧，愁眉不展，曰：“珠莲好不晓事，夸起那口，说些大话，安知龙宫不易入耶？”赤鲤、老蛟曰：“尔快回尔虾宫，排置停妥，导七窍入此，以诳之焉。”虾妖曰：“人人骂吾多口，若吾口不多，看尔拿甚龙宫与七窍玩之。但装扮龙王，必须毒龙，如龙王都要虾氏装扮，只有独角而无双角，倘被识破，恐二次不能诳也。”毒龙曰：“这事有吾，毋容尔虑。
　　所可虑者，尔家灿头太多。设或多口，说出破绽，反现丑态矣。
　　尔回虾宫，须要个个叮咛，毋得多口。”虾妖曰：“冤哉！天下之多口者尽出虾宫乎？有非虾氏孙子而亦多口者，谁之咎欤？”毒龙曰：“休再多口，即速回宫禀尔老虾，一一巧样排场，方能诳得过去。”虾妖将身一纵，跃入水中。甫到宫门，闻一小虾在内詈曰：“想我虾氏子孙，延绵甚众，可为水国望族。奈吾虾老平素受人摆布，阻甚阐道。不知仙法浩大，自不量力，帮助毒龙老奸，颠之倒之，与天仙一战。可怜虾孙虾子，死者千万，尸无厝所。
　　即未死者，将那背儿挣成弯弓一般。堪笑老虾季子，弗思受毒龙所害，尚还助纣为虐，魂入七窍衙内，日筹阻道法儿。以吾思之，恨不得见耳。如得见焉，必碎乃躯，方泄吾恨。”虾妖在外听之甚悉，暗自忖曰：“毒龙等遣吾归家，假设龙宫，以诳七窍。兴致勃勃来到宫门，不料虾子虾孙怨恨不已。吾也抚衷熟计，彼阐彼道，究何碍乎？虾宫前之丧子丧孙，还不是多事所造。然前事已往，究之无益。今此龙宫之设，如何令虾族心悦诚服哉？”正踌躇间，倏遇老蟹横立，从门外过去，见虾妖而惊曰：“虾老表几时归来？”虾妖曰：“今夜方归耳。敢问老蟹公又向何去？”老蟹曰：“连老将军百龄大庆，吾特往祝，一视寿筵。”虾妖曰：“寿筵有何看法？”老蟹曰：“连家子孙善吃大口食，谅其筵必丰美。故于今日不惜仪礼，亲往祝之。及观所设酒筵，不过一虾羹、一鱼脍而已。如此看来，连家子孙只会食人，不乐与人食也。”虾妖曰：“尔既知彼如此吝啬，何必往祝？”老蟹曰：“闻他举口尽属大话，因彼大话，上当不浅。”言毕别去。行不数武，转而问曰：“虾老表愁眉不展，心有甚事耶？”虾妖遂将假设龙宫以诳七窍事详述一遍。老蟹曰：“这有何难？”虾妖曰：“吾未入门，即闻子孙詈骂。思一善全之计而不得，是以愁结眉梢。”老蟹曰：“何不效我横行乎？”虾妖曰：“公之横行，人所共知。吾初学之，恐不能惯。”老蟹曰：“是道最易学习。尔不见世上人乎，在有财帛时，尚能顺理。一至无财无帛，用度空乏，则横行矣。何况尔我？”虾妖曰：“横行于子孙与横行于外人，有区别否？”老蟹曰：“于子孙前是正横行，于人则偏横行也。”虾妖日：“如是，且领公教而横行焉。”老蟹去。
　　虾妖入，参见老虾毕，以假设龙宫事禀之。老虾亦思复仇，当即传令。一时虾孙虾子嘈嘈杂杂，皆以此举为多事。虾妖于是装模做样使起横行之法。子孙辈出于无奈，只得勉强相从。



                        


第一○六回    游都外倏逢复礼　入部衙故意谈妖


　　且说虾妖以横行法挟制子孙，假设龙宫，虾子虾孙畏而相从，急急忙忙，各逞妖气。转瞬之际，已将一个虾窟化为龙宫模样，佳美可人。虾妖喜甚，妖风乘着，奔告赤鲤。赤鲤等齐来此间，拭目望之，果与龙宫无二。毒龙于是谓赤鲤、老蛟曰：“尔速为龟、鲤二相化之。吾化龙王，以待之。”一一化齐，虾妖始请七窍由水路而下。一路之中，水晶为途，琉璃为壁，纡徐曲折，来到龙宫。进了宫汀，龟相迎入。
　　龙王朝罢，宴设殿庭，鼓乐笙簧，洋洋盈耳。席间肴馔，目所未经。酒逾三盏，龙君曰：“不知贵客辱临敝国，无好款待，望其恕之。”七窍曰：“中国贱臣，礼仪不识，有罪龙君多矣。
　　前者已临贵国，扰谢殊深。自从归家，家忆万宝楼中美景难名，至今形诸梦寐，恨不再得一览，没亦甘心。”龙君笑曰：“小小楼儿，不堪入目。大夫如欲游玩，吾命龟相前去打扫洁净，以款嘉宾。”龟相领命，暗与虾妖商议，嘘气成楼。楼成，导七窍入，命虾孙虾子吐气成宝，在楼外朝之。七窍贪爱此楼，不忍遽弃。岂知乃妖气所化，安及龙宫之万宝楼乎？虾妖在旁，恐其窥出破绽，假意促曰：“龙君旨下，命送中国大臣出宫。”七窍闻之，遂下楼头，来至殿前，龙王曰：“吾国有事，不得久留贵客。俟诸异日，再迎玉趾入宫闲游。”七窍督旨辞行，缓缓退出殿外。虾妖等仍导从原路而归。
　　苏来，珠莲曰：“郎君谓三缄野道导游天宫地府为奇，今夜梦游龙宫，又何如者？”七窍曰：“今而知障眼之物，比比皆然也。自今日始，作吾官阶。修道成真，不复信是说矣。”珠莲甚喜，以为得计。
　　且说三缄自导七窍梦游上下，谅彼道心坚稳，不复惑疑。
　　是日，化为化缘道人，入衙一探，以看动静。正值七窍花园散步。三缄所化道士不由门外通报，竟入园中。来到七窍面前，打了一躬，曰：“贫道有礼。”七窍惊曰：“吾未闻门丁通报，尔由何来？”三缄曰：“得道人变化无穷，门何能阻？”七窍曰：“尔今来此，有何说乎？”三缄曰：“道人原论道，道外不知道；道中有妙理，与君言道窍。”七窍曰：“吾非学道人，不爱道中理；一切障眼物，恨入骨内髓。尔各随所行，休望吾为侣；假若久停留，恐役难容彼。”言已，拂袖竟入。三缄叹曰：“苦吾费尽心力，导游下地上天，而乃反复如斯，把一片传道热心，化为冰冷矣。”叹罢，走出园外，由都门而去。亦行亦止，暗自思曰：“七窍如此反复，又将何此使彼入道乎？”左思右维，不觉已至荒野。一时力甚倦怠，思欲暂息其肩。
　　恰有老榆一株，大可合抱，浓荫广袤。三缄身刚坐下，复礼子化一道士，携笻而来，大声言曰：“欲化世间人，反受世间磨；已知世间事，无奈世间何。”言讫，目视三缄，大笑不止。三缄曰：“道长何来？”复礼子曰：“天上来。”三缄曰：“何去？”复礼子曰：“天上去。”三缄曰：“尔何不以化世为心，而弃绝尘世如此耶？”复礼子曰：“地下尽愚人，枉费推移力。”三缄曰：“聆道长言，是上仙也。”复礼子曰：“非仙却是仙，知尔到花园；反复难于化，故坐老榆前。”三缄曰：“尔也知吾念，吾心甚不安；前思复后想，怎使彼心坚？”复礼子曰：“要使彼心坚，却有一奇缘；除去心头患，欢然亦坦然。”三缄曰：“愿领其中教，祈师为吾告；倘得事周全，功行何浩浩。”复礼子曰：“师字则不敢当，吾有一言，为尔告之。尔照此行，七窍所受牢笼，自然可破。”三缄曰：“如何？”复礼子曰：“七窍所受此牢笼者，第一在乎珠莲。珠莲刁播于内，又有赤鲤、毒龙等以为外援，均属水怪渠魁，妖术甚妙。不先除此，不惟足以乱仙法之大，反以滋七窍之疑。”三缄曰：“数妖固宜诛矣，未识若何能诛？祈为指示。”复礼子曰：“论此数妖，为紫霞真人累诛未克。尔欲诛彼，非请仙助，恐难胜之。”三缄曰：“仙在天上，何能请之来乎？”复礼子曰：“心与神通，尔于战不胜时，暗祷告之，自有仙至也。”三缄曰：“欲诛此妖，从何起乎？”复礼子曰：“必先告之七窍耳。”三缄曰：“如告之七窍，将机泄漏，数妖不他逃乎？”复礼子曰：“为数妖恃彼法力极高，即或风闻，亦不尔畏。尔化道士，于告七窍后入彼衙内，历指诸妖而詈之。詈罢，与战。妖于此刻必起狂风，折木摧林，大为都中骇异。纵不能一时诛却，而原形现出，俾七窍已识为妖。他日将妖除余，引入道中，自尔更易。吾将去矣，尔宜如计行之。”言别一声，飘然而逝。
