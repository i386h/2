<!-- { "loadSidebar": true } -->
　　台君土室汉世目之逸民【汉书台佟字孝威邺人隐于武安山凿穴爲居采药自业州辟不就】刘氏防毫梁室官爲庶子【见三芝序】遐稽曩史两见孝威讵意同时又逢我友序阀阅则邓仲华簪组之族门戸清通【邓禹传禹字仲华年二十四封邓侯后封高宻侯子十三人后累世贵宠爲侯爲公者三十一人将军以下及州牧郡守九十八人其余侍中等官不可胜数晋书吏部阙人帝问钟会会曰王戎简要裴楷清通】谱邑里则吴夫差花月之都山川绮丽【详舜民序】籍虽茂苑【左思吴都赋佩长洲之茂苑庾信哀江南赋连茂苑于海陵桉虞世南诗高台临茂苑非指吴地亦通称之】产实吴陵【见悬圃序】诸侯传寓公之名【礼诸侯不臣寓公注犹寄公今人以寄居之官爲寓公】才子擅客儿之字【见素伯序】马卿慕蔺便号相如【史记司马相如蜀郡成都人也字长卿慕蔺相如之爲人更名相如】傅奕懐贤爰更幼起【补注】尔其才情遒艳文藻英新释宝志识徐陵于蚤岁呼以麒麟【见憺园赋】陆修静知张融于绮年遗之鹭羽【宋书宋武帝时张融字思光善草书玩涉百家道士陆修静以白鹭羽扇遗之曰此异物当奉异人】东京公子许以经过【见天章序】西鄂王孙嘉其延揽【见园次序】于是临风授简入夜挥毫【见璿玑赋】等白璧之一双【史记虞卿见赵王赐白璧一双】似朱霞之十丈【详掌亭诔】铿锵金石能惊赵鞅之魂【史记赵简子病七日而寤曰我之帝所甚乐与百神游于钧天广乐九奏万舞徐陵与李那书铿锵并奏难惊赵鞅之魂】煜烁烟云可致贾妻之笑【见澹庵序】书之彤管【诗】縚以牙籖【见三芝序】仆也激赏高风徘徊丽绪陆平原之诗赋道路居多【见尺牍序陆机传成都王颖表机爲平原内史松江志平原村二陆读书处】庾开府之生平乱离不少【见滕王赋】若夫魏主虚帐【见铜雀赋】韩王故台【详翼王序注徐陵与李那书魏主虚帐韩王故台自古文人皆爲词赋】昆阳虎鬭之城涿鹿龙争之地【东观汉纪光武狥昆阳遂杀王寻城中鼓噪而出莽兵大溃会大雷风屋瓦皆飞雨下如注川盛溢士卒溺死者万数舆志昆阳属河南开封府汉书光武谓防恂贾复曰两虎安得私鬬乎保定州志涿鹿山黄帝破蚩尤于此汉书文帝曰高袪数言赵将李齐战于钜鹿注顺徳府地左传龙鬪于时门之外洧渊览赋鬪二虎于江干争两龙于修坂】才人失职幼即辞家烈士依人长而去国【见园次序】三秋作客徒悲峡里之黄牛【水经注峡中有滩如人负刀牵牛名曰黄牛加江湍纡防虽途经信宿犹见之行者爲三峡注曰朝发黄牛暮宿黄牛三朝三暮黄牛如故】五夜思郷难忘闗前之白雁【梦溪笔谈北方有白雁似雁而小色白深秋则来白雁至则霜降河北人谓之霜信舆志太原府有雁门闗徳安府有白雁闗】况复燕昭台畔犹有遗官【详九日序】嬴政山头非无疑塜【见滕王赋三辅故事始皇塟骊山起坟高五十丈下周三泉】青桐绿竹尽诸王带砺之乡【周本纪成王削桐叶爲珪予叔虞曰以唐封汝史记高祖封爵之誓曰使黄河如带泰山如砺国以永宁】玉雁金鳬亦列祖衣冠之地【见半茧赋】而乃堕名藩之爱子【见滕王赋】损长陵之一坏【前汉书有盗高庙玉环者文帝欲族之张释之曰假令愚民取长陵一坏土陛下何以加其法乎注高祖陵】此也十七世之金瓯【见归田序】彼也千百王之玉体莫不窜之狐兎荐以荆榛【详井叔序潘岳诗荆棘成榛】见草中之马耳能不悲号【补注齐民要术黍苗生如马耳则镟锄谚曰欲得谷马耳镟按山有名马耳此非是】攀天上之龙胡可无痛哭【史记皇帝采首山铜铸鼎于荆山下鼎既成龙垂胡髯下迎皇帝帝骑龙乃上去九域志皇帝骑龙上天小臣不得上乃悉攀龙髯而堕】于是触目苍凉缘情凄厉或临文而永慕乍搦管以防谣絶非愉怿之音惟以悲哀爲主【见素伯序】纵使县名闻喜岂便爲懽【平阳志闻喜县旧名桐乡即伊尹放太甲之地汉武帝过此闻破南粤因名闻喜】即令草字忘忧焉能不叹【见看奕赋】嗟乎兰因芳殒膏以明煎【汉书龚胜死有父老来吊曰熏以香自烧膏以明自销遂趋而出不知其谁】自古文人皆婴兹患羁雌啁哳岂有意于讴吟【瑞应图雄曰鳯防曰凰羁鳯即羁雌也谢灵运诗羁雌恋旧侣李商隐诗羁雌长共故雄分楚词鸣鸡啁哳而悲鸣注奋翼呼鸣也】怨鸟萧骚聊自言其辛苦【函史物性志怨鸟曰子规一名秭归春分乃鸣夜啼达旦其吻有血渍草木不上啼苦则倒悬于树自呼谢豹故名怨鸟零陵地曰周韩其音似不如归去并详孟太母启】属以风高铜柱因使者以乘槎月冷珠江共客星而泛棹【铜柱见商尹序成都志江中有光夜见人以爲珠名曰珠江荆楚岁时记汉武令张骞使大夏寻河源乘槎经月至一处见城郭如州府室内有一女织又见一丈夫牵牛饮河骞问曰此何处可问严君平织女取榰机石与骞而还后至蜀君平曰某年某月客星犯牛女博物志旧説天河与海通居海渚者年年见八月有浮槎去来人有奇志立飞阁于槎上多赍粮乘槎而去十余月至一处遥望宫中有织妇见一丈夫牵牛渚次饮之还问君平曰某日客星犯牵牛宿斗正此人到天河时也】听蛮方之秦吉食炎徼之槟榔【格物总论秦吉了形似鹦鹉而色白心慧言巧人言无不通异物志槟榔树无华而爲实大如桃李】过岭一编乃孝威之近集也
　　叶井叔悼亡诗序
　　寒风寥泬【宋玉九辩泬寥兮天高而气清】杨雄但解客嘲【见佳山序】晏岁峥嵘【鲍照赋岁峥嵘而催暮】孙楚新除妇服【孙子荆除妇服诗时迈不停日月电流神爽登遐忽已一周王武子见之曰未知文生于情情生于文】祥琴乍鼓【见憺园赋】暗惊四节之如驰【见半茧赋】庄缶载赓【庄子至乐篇庄子妻死惠子吊之庄子方箕踞鼓盆而歌谓惠子曰人方偃然寝于巨室而我嗷嗷然随而哭之自以爲不通乎正命故止也潘岳悼亡诗庶几有时哀庄缶犹可击师古曰缶盎也即今之盆】倍觉寸心之若结【诗】方圆寛譬【下注】姑酌金罍【诗】正拟逍遥【见海棠赋】聊弹玉局【见三芝序】何意楚狂【高士传陆通字接舆即楚狂也却楚昭王聘变姓名入蜀隐峩嵋山中】猥遗越调【见无忝序】春蚕死后重牵缭绕之丝蜡烛烧余再洒潺湲之涙【李商隐诗春蚕到死丝方尽蜡烛成灰涙始干陆游诗蜡泪成推又一时屈原九歌横流涕兮潺湲注流貌】畴云痛定袛益悲来【古谚痛定思痛王勃序兴尽悲来】盖自俗异狉榛【栁宗元封建论彼其初草木榛榛鹿豕狉狉】人非太上【见琴怨序】空林有鸟尚传并命之禽【详逸斋序】絶壑多枝犹説同生之木【见铜雀赋】何况弱龄井臼洊歴流离蚤日虀盐曽经迍贱【韩愈送穷文太学四年朝虀暮盐説文迍同屯】黔娄之梱内荼苦居多【高士传周威王时齐隠士黔娄子守道不屈卒时覆以布被覆头则足露覆足则头露曽西曰斜其被则敛矣其妻曰斜而有余不若正而不足】冀缺之田间艰辛不免【左传初曰季使过冀见冀缺耨其妻馌之敬相待如宾】而乃迢迢彩石【见憺园赋】青天无不恨之时寂寂琼钩【枚乘月赋隐圆岩而似钩李贺诗天上分金镜人间卑玉钩】白月鲜长圆之夜楄柎何物【左传楄柎所以借干注棺中笭牀也】空悲女手之巻然【见憺园赋】筐筥奚情犹记桑条之沃若【诗】缅虚无之遗挂愁彷佛于余薰【流岳悼亡诗帏屏无髣髴翰墨有余迹流芳未及歇遗挂犹在壁】此则何须海上伯牙亦遂以移情【説苑伯牙尝学琴于成连先生三年不成成连云吾师方子春在东海中能移人情乃俱往留伯牙曰子居习之吾去将迎之刺船而去旬日不返伯牙延望无人但闻海水汹涌出林窅防叹曰先生移我情矣】不待雍门孟尝亦于焉承睫也【桓谭新论雍门周以琴见孟尝君先曰臣窃悲千秋万岁后坟墓生荆棘狐兎穴其中樵儿牧竪踯躅而歌其上孟尝君承睫涕出涙下衣襟刘向説苑雍门子周引琴鼓之徐动宫征防挥羽角孟尝君雪涕防干曰令文立若破国亾邑之人也】嗟乎樊湖烟水故国依然【详考功序】少室云山旧游如昨【见半茧赋】望楚天之似黛转忆膏鬟盻湘水以如罗还怜巾带假非鳏侣谁知此曲之悲况属恨人讵识有生之乐晋荀粲抚新编而惆怅惄矣伤神【见渭仁序】魏吴起聆是集以轩渠褎如充耳【吴起传起魏人仕魏后适楚杀妻求将蓟子训传儿识父母轩渠笑悦注笑声后汉方技传轩渠笑自若诗集注耳聋人多笑】附注【汉史秀自縯死泣冯异寛譬之】
　　林玉岩诗集序
