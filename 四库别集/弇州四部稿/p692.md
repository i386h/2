<!-- { "loadSidebar": true } -->
　　呜呼胡君抗疏批鳞以赞国均时称直臣干星回辰归而食贫练衣葛巾以游隠沦时称逸民茹蔬采薪匪名之狥要以成仁夔夔在亲蔼蔼在邻太丘树惇林宗人伦集客虽麕定交必抡其爱肫肫其象訚訚客以为茵巳乃悬鹑客以为囷巳釜生尘失无入颦得不及唇惟酒藏身亦能和神时吸厥醇四自春如琴其橁如箭其筠豹文而堙龙性而驯尔车既巾尔席既珍周序登垠鲁郊损鳞不为王人遽称帝賔世路竟屯夺君经纶君复何论翛然返真慧麓嶙峋慧泉涟奫君年露晨君名大椿往迹巳陈风采如新溪芼涧苹为我逡巡
　　祭太师徐文贞公文
　　呜呼君揽治纲相叅治权治之末孝皇吁天天之答之公实产焉嘉靖之初世皇临轩公之答之射防褎然入擅三长出试百艰晩握大斗与天周旋尽塞幸穴独留化源弥留一诏雷雨九埏浴日丽空转坤旋干逊序成归凡十六年如裴如冨徜徉洛城树表逺迩系时重轻公所损益今犹国经公所树培今犹国桢始奉帝命惠我黔蒸九九为期功圆行成毋念人世人世浊腥鞭虹驭箕以还玉京公之勳德王言是冯国史藏媺口碑流馨不腆寿言余小子贞比于华封差信而徴今之酹公可以无赘始贞弱冠谒公旅次笑语从容傍及六艺寻覩贞文未允公意胡乃屈诘辞逹为贵余谢不敏各行所是迨执三尺而抗缇骑其帅断断奋欲相噬公黙调解毋使狼狈先君之思托葭莩契惟我先君积忤败类贝锦愈织镕毁方炽霆霹纷如莫可控避公力既竭公心恒惴惟贞兄弟扶服归东寒灰覆盆没齿长终岂无尺书莫适为通公捧翔阳以挨屯蒙贞乃伏阙疏诋奸凶朝拜夕下三台景从而何数竒厄彼狡童公如弗闻宛曲从容雪先君寃録其旧庸获改卿服安即幽宫天雄之节滥及小子公谓延祖可以起矣移部吴兴拜公梓里筐篚不施一刺而巳公不自德我何敢齿公与深谈听然而喜叅伍章程错综名理以及兵事如针芥水逮于敝帚亦复莞尔贞之叙公文明以止风行水上匪涣而贲往犹感防晩乃知巳我宦小达公喜弗胜中遘流言公仇青蝇我之嗜饮公忧如酲我之甚口公耳如惩岁一造公肝腑为倾拏舟送我徙倚怦营自贞凿坏甘从道氓公贻尺书始置宦情儿子甫荐公眼复青勉以祖武期之再鸣贞也凉德与世哫斯语及先君臆泪自垂下石何众拯溺者谁肮脏七尺不受人知归而顾影何所吐竒以是感公思一报之岂无贤喆姱节美志矫然独立翛然遗世世名趣焉以公有累公任其难彼任其易等彼云逵宁如雨施以是报公冀伸兹意三载蜗庐穴蛰渊沈两造公庭匪阎匪壬自守木义敢荐鲜禽藿豆浆壶聊以表忱公于此时不堕中隂或享钧天或栖寳林肯游人间俯为我歆不尽者辞不冺者心呜呼哀哉
　　祭太师李文定公文
　　呜呼昌期五百储精岳渎蒸黎冯生以迨国箓天乃与之大人之福畏途树棘旃席之上弗茹弗吐以成家相天乃与之大人之量公产维扬金相玉暎发为文章陆离彪炳垂登彊仕始乃献靖遂魁大廷徊翔玉堂祠厘竹宫和歌栢梁仅逾十朞而步岩廊既叅铨部晋领宗伯北扉视草西宫曝直孤卿七命康侯三锡始贰魏公寛犹弱翁既受萧规画一以终车门寂如无金可通台席既移公当辅首六卿志行乃絶指授匪月防望匹亡旡咎悍佐见侵澹乎若忘薄有菟裘防沟之阳介不终日匪舎而藏帝褒温纶以宠其归肃肃宵征上介导之防蹄兼金氷纨黼丝公登于堂有母若父有季翼如厥绶亦组子及孙曽为世者五追惟锡第黔鬓朱顔王父无恙世数亦然请告以归称觞膝前自有父子自有君臣畴如我公完福备伦续廪给扶衎衎毕身为良赤松为度緑野耆英之会光于洛杜位则潞公德乃司马清商一部足以长娱何必云母然后快乎天期既迫不得须臾大江北南有两德星岁陨其一公与文贞左辅右宰并跻玉京昔余先公鸣鹿偕肄小子不类南宫附骥余曰叔父公乃弟视丁卯伏阙偕懋上书以雪覆盆公为拮据泉台之照借而获苏懋晚登朝望公云霄公乃蔼蔼毋忘下交与公主器复忝同曹忽闻流讣相向摧咽南州之谊千里奔谒而我何为病足如绁絮酒炙鸡侑以芜词公賔帝所宁复我思江云黯结未往神驰呜呼哀哉
　　祭太师张文忠公文
　　呜呼有君以来恭巳垂裳以劳付臣孰如我皇有臣以来尽瘁代终以逸归君孰如我公公秉化枢垂及一纪尽扫骩骳与民更始槖钥含机太阿养光嘘为春风拂为秋霜百辟洗心夙夜乃职有蠧必洗靡吐敢匿片纸万里一嚬千忧精神响应疾于置邮如日丽空何幽不显譬彼景风何草不偃河漕万艘先期委输武骑千羣无烦秣餔大农白粲少府缗钱其崇若山其深逾渊百粤九邉士饱马腾滙为汤池鬱则金城属国贡琛越裳重译黄屋之尊与天曷极遂超太傅真拜太师上冠三台下总百揆诏书不名犹曰子房彼鄼彼留亦莫敢望公有家严贵并师臣生死九命荣哀一身公有慈帏通籍两宫月鲜虚赐食必上供九有趣宗八荒骈轨如何一木万事长巳呜呼浴日补天挽化回元简自帝心播自王言显融昭明光大宠灵载之椽史勒之口铭世有颂声曰周曰伊我弗敢从污不至私在唐赞皇复为元之才惟戡难勳表救时惟余跅弛世一长物公汰众毁俾寄戎钺拙于避言竟成铄金或弃或收雅非公心噏訾之口妬我壑丘赖公保全无碍薰修我实忧公食少事烦岁抄防辞以当报防公亦自谓疲于津梁褰裳欲从限天一方其言在耳其人不作大斗辞垣乔峰陨岳人亦有言算逺造促虽鞭之长不及马腹呜呼寄轸岩廊埋魄山阿森森象贤为陟者多帝曜长辉国威恒振公神行天夫复奚恨
　　祭俞仲蔚文
　　维万厯七年巳卯秋八月癸酉朔越三日丙子俞仲蔚先生卒其又六日癸未友人王某始能以酒炙羮饭往奠而哭之曰呜呼仲蔚天与之隠俾辟世尘天与之文隠不就沦天与之贫俾涤世态天与之德贫不见惫天与之艺辅文而行天与之友翼德以称凡子之赢皆受之天其不知者以为啬焉有子而痼有媪而衰有孙而孩有女而嫠人所言啬啬于目前吾所谓赢则千万年在汉恬冲无若叔度防言蔑闻胡以殆庶在晋藻雅晏先生未究八法墨池隤声子之于诗上窥建安尽洗色泽天骨巉岏其于他文单辞辄工衍为赋诔亦表舂容子之于书愈小愈妙栁骨褚姿凿山隂窍稍纵而行襄阳米颠强弩斫陈儿驹嘶烟与子剧谈耳不尽酬稍出片辞确乎阳秋入子斗室春风蔼然虽迩阛阓心逺地偏子之闾左干旄时溢及乎公庭夐絶子迹皂防防头隠嚢庇肘手缀目营图左书右徐防清荈时进甘果调鹦听莺日以自课六合之外子或防思一室之外子不与知营卫精坚可永无败如何一疾遽尔长夜呜呼仲蔚吾昔进子以交子与自是三人遂成尔汝徐生泛爱惟子是笃慇勤分槖訾亹推毂徐之不禄子后我先入霅痛哭拊棺一言窀穸之期为树丰碑我文子书曽未移时子亦告逝谁为终此二子之责俱在后死月晦叩门子病向回眸眄睐托我以臆谁谓一暌地老天荒遗骸在木遗文在牀他所不能能使不朽所不终事有如此酒呜呼哀哉
　　祭沈修撰君典文
　　万厯之辛巳七月故翰林国史修撰沈先生君典俨然而来都谒羣真寻与锡爵世贞缱绻者乆之而后别明年壬午之二月其友青浦令屠君隆遣书来谓君典且治装北首矣亡何君典亦以书告别矣又一月所而有传君典病者矣又一月所而有传君典死者矣其传者落魄亡竖防互不伦以故锡爵等怪而绌之且谓君典年仅逾不惑不当死气清骨劲髓实而精完不当死重节槩信然诺急人后已而中寛然长者不当死自坟典丘索百家众流射驭音声支离覆逆靡所不博综其精神实有以摄之不当死生负竒兆感异梦又为师真之所注挹不当死而亡何青浦以讣至矣乃定死矣呜呼今者亡暇论君典不当死乃又有不可死者以天子之临轩収天下士褎然而举为第一人将望之以异日寄宗社之大事不可死天下以是期君典不可死君典少喜谈兵走塞外指防形势思以勒迹于燕然不可死士俗蔑典礼而力欲树一赤帜于茅靡之地不可死文虽髙而未成一家言学虽博而未究其归不可死今定死矣君典之死耶岂唯吾二人惜之天下之人能惜之而吾二人之所臆结而不能吐者念君典志度世而不乆世口无生而中伐生上不能报师真而下无以慰知己耳然以君典之秀异廓落即死其神岂遽冺冺者苐业己圜居不能走水陆絮酒炙脯而躬哭君典谨叙其事使奴某告之殡所而系以辞曰呜呼君典为死为非如鳯翀霄而铩羽仪八极初朗而即屯夷桂酒椒浆奠子一巵子之未生此身为谁子之既殁子将安归以字呼子子当应之应我者谁子当自知竺干先生手珠牟尼冥冥之中岂无子师而我沈沦虽生何为呜呼哀哉
　　祭沈封君鐡山文
　　呜呼天不可必以公明德而上有令父为公啓家为公作则公有令子丛兰握璧其二显者中外列宿炳焉华国谓天可必以公明德而纶封甫颁鼎养未极歌者在堂哭者在室凡此二端循环莫测七十之年世所夸挧于人为赢于公为啬呜呼波岫眉睩氷雪肤致莹如姑射轻则若士非骨而仙则养所致彼二竖子何能公□神与天游六凿自避妖哇既逺秾醇罕嗜坦荡朗洞虚和夷粹适巳内足不求不忮与疽何与而发于背仁心为质泛爱亲贤防没存孤生死一言任到慙交张范差肩环沈之里惠慈蔼然我廪我帑资之若源排难息诤乃有居闲虽行冨德毋侵吏权造化何忌而夺公年公之夙悰托于吟咏近师香山遣适吾兴公之余事舒为草圣逺慕山隂天然欲胜沾沾自喜娓娓必应虹霓缭戾龙蛇拏竞夏敦商彛漆书壁经扬扢金石傍逮丹青黄衣小吏白马竖生亦复搜采以破沈防千载目前使余神醒惟余小子托交三世所谓令父渊渟岳峙所谓令子鸾翔鷟逝而公其间或乔而竦或梓而企无忧作述尤欣志事少憾者寿难测者天独我庄叟笑曰不然贵至阿衡寿极彭籛乘此业识苟娱目前当其尽时谁能不怜呜呼有身有患无生无灭区区五福么麽琐屑真宰戯尔抟作一物掷而还之如鸟笼脱自兹以往谁笯谁括纵横大年调笑日月公其首肯为我一醊尚飨
　　祭沈封君硎山文
　　不佞始而诵公之祖水西先生白简之文则知其练事扶义编须批鳞盖嘉靖间一直臣也既而接公之父守西先生于庚午之春则知其淹洋辨润博解人伦盖隆庆间一通人也又既而与公之伯子游又一饮仲子于吴江之濵则见其鸾停鹄峙玉琢兰芬宛然卫叔子杜治之俦而蔼乎其可亲也不佞既幸而知公之祖父与公之子伯仲君然与公仅一见所依稀者公之貌而所聆者数语之寒温苐以公之父而意公为令子以公之祖而意公为闻孙以伯仲君而公义方之训奕奕乎其有闻既又乆之而公慤亮之度雅素之风渐得之月旦之真公甫逾彊而伯子贵甫及艾而仲子显下大夫之服与天官部之典即身致之者不以为晚而公鬒鬓朱顔与诸耄耋之封公周旋于文酒之社而无少倦岂意服政之年而遽膺賔帝之选呜呼川盈日升众以拟公福之无疆弄月吟风众以拟公乐之未央举人间世之所羡忽一旦而夺之而归于乌有之乡岂非凡之庆不易必者取之若寄而福善之理最可必者倏焉而无常虽然公有名爵生不为徒公有令子殁不为亡公又安得不夷然而举不佞之一觞也耶
　　祭黎惟敬少防文
