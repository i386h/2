<!-- { "loadSidebar": true } -->
　　嵗四月五日是为永嘉黄先生初度之辰先生今年八十有七聪明康徤时其子淮为少保户部尚书兼武英殿大学士侍上左右虽未得退奉朝夕而乐其父之夀且康也属朝之钜卿及词林大夫君子名能赋者为庆夀之诗寓归俾少者歌以侑觞又属余为之序先生字思恭永乐十年以淮贵封奉议大夫右春坊太学士十有三年为洪熈元年又以淮贵封荣禄大夫少保户部尚书兼武英殿大学士盛哉先生之夀且荣也凡物之夀以其才亦必得夫所托之地松栢其才最夀亦必产夫长山大谷静深之域然后有以歴千数百嵗而凌切云汉先生生于天下无事之日承诗书之世惇静贞之徳所居山水文物之区僻在一隅叔季之世兵戈战争所不及其禀也清而完其养也端而厚及老又累荷天宠以有乐于心而佚于躬冝其益夀而荣也欤而计今中外之臣有父而生受封者多矣若九十之年荣兼数职崇跻一品且其行不忝如先生者岂直浙东西一人哉上夀百嵗中夀八十吾闻至夀恒见于盛治之世盖道徳慈爱被于下也观于先生盖可以徴国家至仁之应又岂直黄氏之庆也欤
　　欧阳先生庆夀诗序
　　吉泰和欧阳子白先生生疆圉作噩之嵗孟秋之初今年初度之旦盖歴四百五十六甲子矣女兄之子少詹事兼翰林侍读学士王君直属朝之名卿显臣赋诗寓归俾其子孙歌以为夀以余知先生者又属序之欧阳之先出唐吉州刺史琮与宋文忠公同祖洪武初以文学治行为临淄令蔚然有贤称者先生之考也先生蚤孤力学勇自树立当国家好贤急治之时同侪材俊盛年锐气者皆起而列清华崇誉望先生独引恬乐澹居贞守道于于然褒衣博带坐里塾讲论诗书推明周孔为州闾后进所师法为郡守县令所敬礼今苍顔白颠聪明强固岿然如鲁灵光之特存非其有所充乎中无所骛乎外心安体舒而合乎仁者静夀之道欤楩楠豫章产乎长山大谷幽闲旷逺之地雨露之泽深牛羊斧斤之不相及其夀也固冝而其材固足以柱明堂栋清庙也虽先生不志于用世而詹事君尝受学焉今在天子左右掌纶綍职论思恭慎亷介之节表然缙绅君子之望其道之行盖先生之道行矣此名卿显臣所为赋诗而交庆之者也赋诗者少傅工部尚书兼谨身殿大学士建安杨公吏部侍郎丰城黄君礼部侍郎会稽章君少詹事兼翰林侍讲学士临川王君翰林侍读学士安城李君吉水钱君右春坊谕徳清江黎君及先生之甥詹事君凡八人序诗者先生之友而少八嵗少师兵部尚书兼华盖殿大学士同邑杨士竒云
　　陈母伊安人夀序
　　永乐二十一年三月五日翰林侍讲慈溪陈敬宗之母安人始生之日也安人至是春秋八十有三矣敬宗虽縻于官守不获侍温清朝夕而喜其亲之夀且康也厥眀夙兴洁醪牲崇豆笾祝告祖考以荅敷祐之休退而与其朋友相聚宴乐于是敬宗欣欣然如躬在侍下捧觞趋拜以承懽然者而賔客亦皆乐敬宗有母之乐也相与分题为庆夀之诗洪范五福夀为之首礼八十九十曰耄盖上夀百嵗中夀八十而君子论夀之本必其道徳仁义慈孝恭俭有诸已也古之公卿大夫备徳与夀而有闻者多矣而妃夫人妻备徳与夀之有闻者鲜也太安人姓伊氏徳兴令陈公孟藻之配吾闻其为妇笃于孝徳兴之仕也独留家居养姑尽爱敬终姑之身其为母笃于慈徳兴之没也教其三子务学或养或仕皆卓卓有立盖妇道母仪闻于族婣乡党焯焯如此谓非其夀之所本乎敬宗自登髙科而今在论思亲切之地被沐宠光嵗时致其禄养于太安人诚无忝而有荣也又当泰和丰豫之世四方无事太安人日坐堂中子孙绕膝朝恬而夕嬉有以适其志无违其意则夀而康康而乐自然之理也然则太安人之福敬宗之燕喜賔客之咏歌皆岂偶然者哉客之为诗者十序诗者一于是敬宗寓其简以归将使其子弟日歌诗侑觞以祝夀嘏又使读诗者因序以知夫夀之有本也
　　挽陈御史诗序
　　余外兄陈君仲述既没之十有五年其子赏领乡荐来京师未几下第将归士大夫知君者见赏之有成而思君之不可见也皆慨然有作于歌诗赏持告余求序焉夫人之处世未必无一行一艺之可称至其没也亦未必不忽然为飘风之过而能系于人之思者尠矣惟贤人君子之没也不然贤人君子其行其艺有非一之可称其于人如菽粟布帛不可一日无者人无布帛菽粟则困于冻馁而不得以遂其生无贤人君子则无所取正于为善而无以臻乎平治之乐故世有贤人君子则人资之其没也则思之思之至于歌咏之不忘则其脩于已而感于人者又深且厚矣若君者非世之贤人君子者乎君之为人其学必在于圣贤之道其行必依于仁义其言必本于忠信恒自诵曰人不能以古人自待其身者耻也故其教于乡也必以徳行礼义为说其为御史十年也必孜孜以遏恶扬善匡主庇民为务其居官虽贫薄不殊家食时而其所施及于人者实多也又况其文章之懿有非人之所能及者乎此盖君之所谓行艺者若此则其没也夫人皆思之矧大夫士尝知君者则其情之所至作为歌诗固有不能自己者矣然而读思君之诗者必在知君之为人则序之作又岂可以已也是以摭君之行之槩而书之简端
　　萍翁先生挽诗序
　　萍翁先生姓陈氏字焕章吉之西昌人既卒大夫士知先生而思之不忘者作为诗若辞以寓其意其子翰林庶吉士上启稡以属余序余陈氏之甥尤知先生而思之不能忘者夫士君子其身既没其所树立踔絶魁伟可以为人之表是以其系人之思深也思之至于咏歌悲叹不能自己盖又深者矣陈萍翁先生所以得此于大夫士岂偶然之故哉先生孝友行于家恩义惇于宗族忠信重于乡人朋友而操节不间于夷险先生之学无所不究而尤工于医以为神农轩岐之书可以济人夭死又研精覃思以造其奥其教子必以眀经笃行不辱其先为务其济人或以医药或以赀货脱人于厄者不可数计然当国家熈眀之时未获霑一命以发施其所蕴既老注误仆仆戍万里外卒之汨汨以没此大夫士所为咏歌悲叹而不忘者欤陈氏自五季迁太和以来文学徳义衣冠之盛世不乏絶至吾舅氏之行声明文物犹彬彬也而十余年之间物故殆尽幸独有萍翁先生而又不起于是外氏老成尽矣吾徒小子其安所取正乎此吾所为尤思之而不能忘者也夫尤不能忘而无一言岂情也哉谨书于简首如此
　　宋若璟挽诗序
　　永乐三年二月庐陵宋若璟卒于是其子子环已登第为庶吉士奉诏进学于翰林将奔讣而归矣子环年甚少质淳气和敦厚谨慎与人言恂恂时下笔为文词义粲然荐绅大夫皆爱重之曰是其必有贤父师者乎既而与之徃来皆知若璟为之父也而今因令子之言旋伤贤父之永迈各为挽诗以系其嗟叹悼惜之情子环同年友周恂如集为一巻持求余序其端余三复之为之序曰夫人生而有称于世者未必可重也惟既没而有称者可重也出于庸众人所共夸誉矜说犹未必可信惟儒生君子有所称道之而然后可信也儒生君子其见道眀也其辨物审也其宅心正也其发言公而无私也而恒不肯寻常茍有毁誉如有所誉者必其人徳义实有诸身逺之有以淑于人近之有以善于其家也呜呼若璟之没而得夫荐绅大夫者如此岂不可以为重且信哉若璟虽没犹不没矣予家距其所居不百里前六年因今翰林学士解公始识之虽一胥晤即别去然闻其平生善行亦多而余不及书者以载于解公所作墓表及庶子胡公所作墓志悉矣故特序夫作诗者之意序盖为诗作也即序以求行亦可推而见矣
　　王询谟挽诗序
　　翰林庶吉士王询谟既卒在朝贤士君子与询谟交者相与哭吊以为其人不可多得而遽已矣可以为世道惜又相率为诗哀悼之皆至公之言也询谟所禀粹而厚所存和而夷所学博而正其文雅则其行仁义于事亲可以为孝子于事君可以为良臣于交处可以为益友于治民可以为循吏而登一第不及施其所畜遂卒则从而哀悼之者岂非为世道惜乎盖天下之士膺禄位享夀考者非皆有询谟之所能有其一或遗其二然率此失而彼得则夫哀悼询谟之诗岂以为私者哉读其诗以知询谟之为人其可惜也夫其可慨也夫
　　故处士吴贤翁挽诗序
　　吾友梓橦教谕吴寜存渊告于予曰伯父贤翁平生行义才智表然乡闾不幸少壮之时﨑岖兵革无所于用迨遇皇眀天下寜谧之时则衰老不任卒之穷居以殁夫士有所负挟生未尝显于时殁又无闻于后将泯泯与草木同腐矣此寜所为伯父深悲而永慨焉者今将求诸贤士大夫之名能文者取古蒿里之意作为诗歌称扬之庶几不朽然伯父处于山林未尝自衒一世交防又皆物故世之知者鲜矣幸与子同邑子冝知我伯父愿为叙其平生大概于简首庶乎作者之有据也贤翁所居澄江之南三顾山之麓与清节先生萧子荆读书之台数十歩而距吾家不五十里吾实知贤翁然古之为诗序者皆以着眀作诗之意未有先诗而序者也夫后诗而序读者以眀先诗而序作者以徴于义亦无所不可焉贤翁讳庭富其为人天资温裕濶达有气节喜学问通诗经眀其大义不拘拘于章句乡先生刘云章徳安府同知罗子理先生皆博学峻行于人慎许可刘先生尝称其学有用罗先生亦称其诗有过人者负才识忖度事情数竒中安庆吴侯去疾守吾州数引致与论理道居家不为疾言遽色乐淡泊虽与物无忤然于交际未尝茍也处族婣笃恩义寡姊妹贫资给之终其身及其孤甥益久不厌教族人子弟必在于忠信族人子弟有志乎学者加厚之汲汲奨掖之惟恐不及盖自乡大夫下至田里之氓皆知贤翁为善士年八十有六以殁吴氏世业诗书宋理宗时有大学生季平从子叔友从文丞相举义兵者贤翁大父也父均玉亦读书好礼所以为贤翁固自有本矣而享年亦称所行又天之报施善类者不爽也夫世之人或一善可采士君子徃徃称述之以资不朽焉贤翁非止乎一善则托诸士君子之称述用光逺而有耀者岂不可乎岂不可乎
　　张光弼诗序
　　庐陵张光弼先生少事虞文靖公集得诗法文靖才髙识广其诗浩博而不肆变而不穷而一宿于正先生之诗气宇闳壮节制老成而从容雅则称其博焉张潞公翥最先知之而一时学者皆倾慕之其平生之作散亡多矣予近从给事中夏时得其五七言古近体一帙以授其外孙浮梁县丞时昌俾刻之邹孟氏有言诵其诗读其书不知其人可乎先生名昱仕元至浙行省员外郎尝賛忠谟于戎幕元末政壊遂弃官不仕张士诚据有浙西礼致之不屈而与周伯温杨亷夫交防相得号一笑居士我太祖皇帝混一天下访求前元故臣之贤者尝被命至京深见温接已而悯其老曰可闲矣厚赐遣归遂采天语更号可闲老人徜徉浙西湖山之间诗酒自适春秋八十有三而终噫观其诗而考其出处可以知其为人焉
　　题东里诗集序
　　族孙挺来京师録余新旧诗为三巻且求引诸其首噫余何足以言诗也古之善诗者粹然一出于正故用之乡闾邦国皆有禆于世道夫诗志之所发也三代公卿大夫下至闺门女子皆有作以言其志而其言皆有可传三百十一篇吾夫子所録是已余蚤不闻道既溺于俗好又徃徃不得已而应人之求即其志之所存者无几也观水者必于溟渤观山者必于泰华央渎附娄奚取哉国风雅颂诗之源也下此为楚辞为汉魏晋为盛唐如李杜及髙岑孟韦诸家皆诗正派可以泝流而探源焉亦余有志而未能者也挺勉之哉
　　息庵禅师语録序
