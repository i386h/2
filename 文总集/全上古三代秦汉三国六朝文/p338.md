<!-- { "loadSidebar": true } -->
　　天垂象，圣人则之。天之为岁也，先春而后秋；君之为治也，先礼而后刑。春以生长为德，秋以杀戮为功；礼以教训为美，刑以威严为用。故先生而后杀，天之为岁；先教而后罚，君之为治也。天不以久远更其春冬，而人也得以古今改其礼刑哉！太古之世，民故质朴，质朴之民，宜其易化，是以中古之君子，或结绳以治，或象刑惟明。夏后肉辟，民转奸诈，刑弥滋繁，礼亦如之。由斯言之，古之刑省，礼亦宜略。今所论辩，虽出传记之前，夫流东源不得西，景正形不得倾，自然之势也。后世礼刑俱失于前，先后之宜，故自有常。今夫先刑者，用其末也。由礼禁未然之前，谓难明之礼，古人不能行也。案如所云礼，嫂叔不亲之属也，非太古之礼也。所云礼者，岂此也哉！古者民少而兽多，未有所争，民无患则无所思，故未有君焉。后民祸多，强暴弱，于是有贤人焉，平其多少，均其有无，推逸取劳，以身先之，民获其利，归而乐之，乐之得为君焉。夫刑之记君也，精具筋力，民畏其强而不敢校，得为君也。恐上古未具刑罪之品，设逋亡之法，惧彼为我，而以勇力侵暴，于己能与则校，不能归奉之，明矣。且上古之时，贼耳，非所谓君也。上古虽质，宜所以为君，会当先别男女，定夫妇，分土地，班食物，此先以礼也。夫妇定而后禁淫焉，货物正而后止窃。此后刑也。（《艺文类聚》五十四，《御览》二十五）
　　◎丁е
　　е，字敬礼，仪弟。初辟公府，建安中，为黄门侍郎。文帝即王位，与兄仪并诛。有集二卷。
　　◇蔡伯喈女赋
　　伊太宗之令女，禀神惠之自然。在华年之二八，披邓林之曜鲜。明六列之尚致，服女史之话言。参过庭之明训，才朗悟而通玄。当三春之嘉月，时将归于所天。曳丹罗之轻裳，载金翠之华钿。羡荣曜之所茂，哀寒霜之已繁。岂偕老之可期？庶尽欢于馀年。何大愿之不遂，飘微躯于逆边？行悠悠于日远，入穹谷之寒山。惭柏舟于千祀，负冤魂于黄泉。我羁虏其如昨，经春秋之十二。忍胡颜之重耻，恐终风之我萃。咏芳草于万里，想音尘之仿佛。祈精爽于交梦，终寂寞而不至。哀我生之何辜，为神灵之所弃。仰华其已落，临桑榆之欷。入穹庐之秘馆，亟逾时而经节。叹殊类之非匹，伤我躬之无说。循肤体以深念，叹兰泽之空设。伫美目于胡望，向凯风而泣血。（《艺文类聚》三十）
　　◇弹棋赋
　　文石为局，金碧齐精。隆中夷外，纟致理肌平。卑高得适，既安且贞。棋则象齿，选乎南藩。礼密身重，腹隐头骞。骁悍说敏，不轻不轩。列数二八，取象官军。微章采列，烂焉可观。于是二物既设，主人延宾。粉石雾散，六师列陈。迹行王首，左右相亲。成列告誓，三令五申。事中军政，言含礼文。号令既通，兵棋启路，运若回飙，疾似飞兔。前中却亻舞，贾其馀怒。风驰火燎，令牟取五。恍哉忽兮，诚足慕也。若夫气竭力残，弱胆怯心，进不及敌，中路为擒。仁而不武，《春秋》所箴，刚优劲勇，忿速轻急。推敌阻隧，我废彼立。君子去是，过犹不及。（《艺文类聚》七十四）
　　◎崔琰
　　琰，字季，清河东武城人。师事郑玄。袁绍以为骑都尉。曹公平冀州，辟为别驾从事，历丞相东曹掾，迁中尉。以忤意赐死。
　　◇述初赋（并序）
　　郁州者，故苍梧之山也。心说而怪之。闻其上有仙士石室也，乃往观焉。见一道人，独处休休然，不谈不对，顾非己所及也。（《水经·淮水注》，《初学记》八）登州山以望沧海。（《封氏闻见记》六引崔琰《述初赋序》）琰性顽口讷，至二十九，初关书传，闻北海有郑徵君者，当世名儒，遂往造焉。道由齐都，而作《述初赋》。曰：（《艺文类聚》二十七）
　　有郑氏之高训，吾将往乎发蒙，濯余发于兰池，振余佩于清风，望高密以亟征，戾衡门而造止。觌游、夏之峨峨，听大猷之篇记。高洪岸之耿介，羡安期之长生。登州山以永望，临洞浦之广溟。左扬波于汤谷，右濯岸于汜。运混元以升降，与三光而终始。蓬莱蔚其潜兴，瀛壶汤以骈罗。列金台之蹇户，方玉阙之嵯峨。（《艺文类聚》二十七，《初学记》六）
　　倚高闾以周眄兮，观秦门之将将。（《水经·淮水注》。）
　　吾夕济于郁州。（《水经·淮水注》。）
　　朝发兮楼台，回盼兮句榆，顿食兮岛山，暮宿兮郁州。（《封氏闻见记》六）
　　◇奏记曹公让邴原等
　　徵事邴原、议郎张范，皆秉德纯懿，志行忠方，清静足以厉俗，贞固足以干事，所谓龙翰风翼，国之重宝。举而用之，不仁者远。（《魏志·邴原传》）
　　◇露版答曹公
　　盖闻《春秋》之义，立子以长，加五官将仁孝聪明，宜承正统。琰以死守之。（《魏志·崔琰传》）
　　◇谏世子书
　　盖闻盘于游田，《书》之所戒，鲁隐观鱼，《春秋》讥之，此周、孔之格言，二经之明义。殷鉴夏后，《诗》称不远，子卯不乐，《礼》以为忌，此又近者之得失，不可不深察也。袁族富强，公子宽放，盘游滋侈，义声不闻，哲人君子，俄有色斯之志，熊罴壮士，堕于吞噬之用，固所以拥徒百万，跨有河朔，无所容足也。今邦国珍瘁，惠康未洽，士女企踵，所思者德。况公亲御戎马。上下劳惨，世子宜遵大路，慎以行正，思经国之高略，内鉴近戒，外扬远节，深惟储副，以身为宝，而猥袭虞旅之贱服，忽驰骛而陵险，志雉兔之小娱，忘社稷之为重，斯诚有识所以恻心也。唯世子燔翳捐褶，以塞众望，不令老臣获罪于天。（《魏志·崔琰传》）
　　◇与葛元甫书
　　今遣送《许子》十卷，贫不及素，但以纸耳。（《北堂书钞》一百四）
　　◇视杨训褒赞魏王表与训书
　　省表事佳耳！时乎时乎，会当有变。（《魏志·崔琰传》。）
　　◇大将军夫人寇氏诔
　　英雄景附。（《文选·七命》注）
　　◎毛
　　，字孝先，陈留平丘人。曹公辟为治中从事，转幕府功曹，寻为丞相东曹掾，迁右军师。魏国建，为尚书仆射，以忤旨下狱免，卒于家。
　　◇对状
　　臣闻萧生缢死，困于石显；贾子放外，谗在绛、灌，白起赐剑于杜邮，晁错致诛于东市，伍员绝命于吴都，斯数子者，或妒其前，或害其后。臣垂龆执简，累勤取官，职在机近，人事所窜，属臣以私，无势不绝，语臣以冤，无细不理。人情淫利，为法所禁。法禁于利，势能害之。青蝇横生，为臣所谤，谤臣之人，势不在他。昔王叔、陈生争正王廷。宣子平理，命举其契，是非有宜，曲直有所，《春秋》嘉焉。是以书之。臣不言此，无有时、人。说臣此言，必有徵要。乞蒙宣子之辨，而求王叔之对。若臣以曲闻，即刑之日，方之安驷之赠；赐剑之来，比之重赏之惠。谨以状对。（《魏志·毛传》。）
　　◎王
　　，字叔治，北海营陵人。孔融召为主簿，守高密令，复守胶东令。袁绍辟除即墨令。曹公辟为司空掾，行司金中郎将，迁魏郡太守。魏国建，以为大司农郎中令，徙奉常。病卒。有集三卷。
　　◇四孤议
　　当须分别此儿有识未有识耳。有识以往，自知所生，虽创更生之命，受育养之慈，枯骨复肉，亡魂更存，当以生活之恩报公妪，不得出所生而背恩情。报生以死，报施以力，古之道也。（《通典》六十九）
　　◇奏记曹公陈黄白异议
　　臣闻枳棘之林，无梁柱之质，涓流之水，无洪波之势。是以在职七年，忠谠不昭于时，功业不见于事，欣于所受，俯惭不报，未尝不长夜起坐，中饭释餐。何者？力少任重，不堪而惧也。谨贡所议如左。（《魏志·王传》注引《魏略》。）
　　◇诫子书
　　自汝行之后，恨恨不乐。何者？我实老矣，所恃汝等也，皆不在目前，意遑遑也。人之居世，忽去便过。日月可爱也，故禹不爱尺璧，而爱寸阴。时过不可还，若年大不可少也，欲汝早之，未必读书，并学作人。汝今逾郡县，越山河，离兄弟，去妻子者，欲令见举动之宜，效高人远节，闻一得三，志在善人，左右不可不慎。善否之要，在此际也。行止与人，务在饶之，言思乃出，行详乃动，皆用情实道理。违斯败矣。父欲令子善，唯不能杀身，其馀无惜也。（《艺文类聚》二十三，《御览》四百五十九）
　　◎鲍衡
　　衡，建安中为侍中。
　　◇奏请公卿将校子弟诣博士
　　案《王制》「立大学小学，自王太子以下，皆教以《诗》《书》，而升之司马」，谓贤者任之以官，故能致刑措之盛，立太平之化也。今学博士并设表章，而无所教授，兵戎未戢，人并在公，而学者少。可听公、卿、二千石、六百石子弟在家及将校子弟见为郎、舍人，皆可听诣博士受业。其高才秀达，学通一艺，太常为作品式。（《通典》五十三）
　　◎霍性
　　性，新平人。官度支中郎将。曹丕嗣魏王位，将南征，以谏被杀。
　　◇谏魏王南征疏
　　臣闻文王与纣之事，是时天下括囊无咎。凡百君子，莫肯用讯。今大王体则乾坤，广开四聪，使贤愚各建所规，伏惟先王功无与比，而今能言之类，不称为德。故圣人曰：「得百姓之欢心」。兵书曰：「战危事也。」是以六国力战，强秦承弊，幽王不争，周道用兴。愚谓大王且当委重本朝而守其雌，抗威虎卧，功业可成。而今创基，便复起兵，兵者凶器，必有凶扰，扰则思乱，乱出不意。臣谓此危，危于累卵。昔夏启隐神三年，《易》有「不远而复」，《论》有「不惮改」。诚愿大王揆古察今，深谋远虑，与三事大夫算其长短。臣沐浴先王之遇，又初改政，复受重任，虽知言触龙鳞，阿谀近福，窃感所诵，危而不持。（《魏志·文帝纪》注引《魏略》）
　　◎华佗
　　佗，字元化，沛国谯人。沛相陈孝廉，太尉黄琬辟，皆不就。精方药。建安中，司空曹公召视疾，乞归，累呼不至，见杀。
　　◇食论
　　苦茶久食益意思。（《御览》八百六十七）
　　◎皇甫隆
　　隆，建安中方士。（见《博物志》。案：《魏志·仓慈传》注引《魏略》：「嘉平中，有安定皇甫隆为敦煌太守，上距建安三十馀年」。未知即其人否也。）
　　◇上疏对曹公
