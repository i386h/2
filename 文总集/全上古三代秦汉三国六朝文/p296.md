<!-- { "loadSidebar": true } -->
　　制诏左中郎将蔡邕。今封邕陈留雍丘高阳乡侯，下印绶符策假限食五百户，岁五十万谷各米。臣稽首受诏，怔营喜惧，精魄播超，恍惚如梦，不敢自信。臣伏惟糠秕小生，学术虚浅，少窃方正，长历宰府，备数典城，著作东观。无状取罪，捐弃朔野。蒙恩徙还，退伏畎亩。复阶朝谒，进察宪台，遂充机密，令守巴郡，还备侍中。车驾西还，执鞭跨马，及看轮毂谷，升舆下轸，扶接圣躬。既至旧京，出备郎将，中外所疑。对越省闼，群臣之中，特见褒异，讫无鸡犬鸣吠之用，常以汗墨，愧负恩宠。诚不意寤，猥与公卿以下，录功受赏，命服金紫，爵至通侯。非臣草莱功劳微薄所当被蒙，臣邕顿首死罪。臣十四世祖肥如侯，佐命高祖，以受爵赏，统嗣旷绝，除在匹庶。臣孑遗苗裔，复蒙显封，前功轻重不侔，惭惶累息，无心怡宁。唐虞之朝，犹美三让，臣者何人，受而不让。臣不胜战悼怵惕，诣阙拜章，上所假高阳乡侯印绶符策，伏受罪诛。臣得微劳，被受爵邑，光宠荣华，耀熠祖祢，非臣小族陋宗器量褊狭所能堪胜，非臣力用勤劳有所当受，诚无安宁甘悦之情。拘迫国宪，下不敢逆。苟顺恩旨，退省金龟紫绶之饰，非臣容体（案《书钞》一百三十一引《汉末杂事》作「非臣庸体」。）所当服佩。中读符策诰戒之诏，非臣才量所能祗奉。历日弥久，震惧益甚。臣闻高祖受命，元功翼德与共天下者爵土，故曰使黄河若带，太山若砺，国以永存，爰及苗裔。夫山河至大，犹谓之小，重功轻赏，如此其至也。是以战功之事，大有陷坚破敌斩将搴旗之功，小有馘截首级履伤涉血之难，勤苦军旅，连年累岁，首如蓬葆，体如漆干，劳瘁辛苦。如此其重也，以受爵土，谁曰不宜。今者圣朝迁都，应顺天人，奔走之役，臣仆职分宜然。臣事轻葭莩，功薄蝉翼，臣恐史官录书臣等在功臣之列，陷恩泽之科，垂名後叶，作戒末嗣，非本朝之德政，遇臣之长策。臣是以宵寝晨兴，叩膺增叹，心烦虑乱，喘呼息吸。且鹪巢林，不过一枝，鼠饮河，不过满腹，小人之情，求足而已，不胜大愿，乞如前章云云。臣忝自参省，资非哲人藩屏之用，器非殿邦佐君之才，忧心灼ピ，耳目昏冒，忪蒙蔽罔，累息屏气。臣闻稷、契之畴，以德受命，功德靡堪，让所不如。昔之范モ，不忘礼让，其下化之，《春秋》采焉。臣小丑，不足勖励，以蹑高踪。以诗人斯亡之戒，观见符策君国之诲，两印双绂，并在ひ带，至德元功，器量宏大，犹且，无心宁止，况臣蝼蚁无功德，而散怠茸，何以居之？且晏婴辞郫殿之邑，张良辞三万之户，书籍纪之，以为美谈。夫人君无弄戏之言，宪法有诬枉之劾，臣不敢违戾饰虚，以距上旨，疑确之诚，与神明通。谨奉章诣阙，顿首敢固以请息，伏惟留漏刻一省，僵没之日，同寿松乔。（本集。案，张溥《百三家集·割分》「臣忝自参省」以下为《再让表》。）
　　◇荐太尉董卓可相国并自乞闲冗章
　　臣某等闻周有流彘之乱，而宣王以兴；汉有昌邑之难，而中宗以昭。由此观之，天生神圣，特以靖乱整残，丕诞洪业。辅佐重臣，国之楹栋，生应期运，禀气山岳，是故申伯、山甫，列于《大雅》，萧、曹、邴、魏，载于史籍，国遭奸臣孽妾，制弄主权，累叶相继，六十馀载，火炽流沸，浸以不振，威移群下，福在弄臣，海内嗷嗷，被其伤毒。故大将军慎侯何进，尽忠出身，图议荡涤，以清季朝。群凶遘难，兵起乱作，元舅上卿，先寇受害，祸至执辱，社稷倾危。太尉侯卓，起自东土封畿之外，义勇惯发，旋赴京师，先陈便宜，列表奸猾群慝情状，辞意激切，感物寤灵，精兵虎臣，承持卓势，奋击丑类，漏刻之间，靡有孑遗。卓闻乘舆已河津，身率轻骑，长驱芒阜，上解国家播越之危，下救兆民涂炭之祸，然后黜废顽凶，爰立圣哲，天心聿得，万国赖祜。及至差功行赏，辞多受少。近臣幸臣一人之封，户至万数。今者受爵十有一人，总合户数，千不当一，非所以褒功赏勋也。今月七日，卓又上书，辞疾让位，乞就国土，上违圣主宠嘉之至，下乖群心瞻仰之望。臣等谨案《汉书》，高祖受命，（案此下脱一段。）流离藏窜，十有二年。陛下应期中兴，龙飞践阼，奸臣嬖孽，一时殄尽，憎疾臣者，随流埋没。太尉侯卓，收拾洗濯，上臣高第，补侍御史。转治书御史，陛下天地之大德，听纳大臣，扶饰文学，遂用臣邕，充备机密。三月之中，充历三台，光荣昭显。非臣愚蔽不才所当盗窃，非臣碎首麋躯所能补报，如卓者，陛下当益隆委任，数加访问，厚其爵赏，责以相业之成。臣等不胜大愿，谨陈状。臣邕等顿首顿首，死罪死罪。臣闻世宗之时，田千秋有神明感动，至一言以寤圣听，昭发上心，故有一日九迁。臣邕草莱小臣，思谋愚浅，生非千秋，职不狎练，加以新来入朝，不更郎署，摄省文书，其犹面墙。陛下统继大业，委政冢宰。太傅隗，以旧典入录机密事；尚书令日，先辈旧齿，德更上公；仆射允，故司隶校尉河南尹、尚书张熹，已历九列；鲁旭侍中，牧守宣藩，部符数郡。唯臣官薄，微贱特单，匹此六臣，臣当处知。况于论者，将谓臣何足以任。夙夜寤叹，寐息屏营，无颜以居，无心以宁。明时阶级，人所劝慕，乞在他署，抱关执，以守漏刻，则臣之心厌抱释，降荣于悴，退显于进，不胜区区，疑戒不敢肃饰。（本集。案张溥《百三家集·割析》「流离藏窜」以下至「所能补报」，及「臣邕顿首」至末，别为一篇，与本集不同。）
　　◇杂章
　　相国金印缘绶，位在公上，所以殊异休烈，群臣莫得而齐。（《书钞》一百三十一，《御览》六百八十二）
　　◇荐皇甫规表
　　臣闻唐虞以师师咸熙，周文以济济为宁；区区之楚，犹用贤臣为宝；卫多君子，季札知其不危。由此言之，忠臣贤士，国家之元龟，社稷之桢固也。昔孝文愠匈奴之生事，思李牧于前代；孝宣忿奸邪之不散，举张敞于亡命，况在于当时，谦虚为罪，而可遗弃。臣伏见护羌校尉皇甫规，少明经术，道为儒宗，修身力行，忠亮阐著，出处抱义，然不污，藏器林薮之中，以辞微召之宠。先帝嘉之，群公归德。盗发东岳，莫能婴讨，即起家参拜为泰山太守，屠斩桀黠，绥抚茕弱，青兖之郊，迄用康义。自是以来。方外有事，戎狄猾华，进简前勋，连见委任，伏节举麾，威灵神行，演化凶悍，使为悫愿，爱财省穑，每有馀资，养士御众，悦以亡死。论其武劳，则汉室之干城；课其文德，则皇家之心腹，诚宜试用，以广振鹭西雍之美。臣以顽愚，忝污显列，辄流汗墨不堪之责，不胜区区，执心所见，越职瞽言，罪当死。唯陛下当留神省察。臣邕顿首顿首。（本集，《艺文类聚》五十五）
　　◇为陈留太守奏上孝子程末事表
　　臣前到官，博问掾史孝行卓异者。臣门下掾申屠尢称，孝子平丘程末，年十四岁时，祖父叔病殁，末抱伏叔尸，号泣悲哀，口乾气少，喘息才属。舅偃，哀其羸劣，嚼枣肉以哺之。末见食欷，不能吞咽，麦饭寒水间用之。舅偃诱劝，哽咽益甚。是后精美异味，遂不过口。常在柩旁，耳闻叔名，目应以泪。前太守文穆召署孝义童，云以叔未葬，不能至府舍。臣辄核问掾史邑子殷盛宿彦等，辞验皆至。臣即召来见。末年十四岁，颜色瘦小，应对甚详。臣问乐为吏否，垂泣求去，白归丧所。臣为设食，但用麦饭寒水，不食肥腻。舅本以田作为事，家无典学者，其志行发于自然，非耳目闻见所仿效也。虽成人之年，知礼识义之士，恐不能及。伏唯陛下体因心之德，当中兴之运，躬秉万机，建用皇极，神纪骋于无方，淑畅洽于群生，故醇行感时而生，美义因政以出，清风奋扬，休徵诞漫，太平之萌，昭验已著，臣诚伏见幸甚。臣闻鲁侯能孝，命于夷宫，张仲孝友，侯在左右，周宣之兴，实始于此。且鸟以反哺，托体太阳，羔以跪乳，为贽国卿。禽鸟之微，犹以孝宠，况末禀纯粹之精爽，立百行之根原，其人殄瘁，而德曜弥光，其族益章。臣不胜愿，会使末美昭显本朝，谨陈状。臣顿首。（本集，《御览》五百二十一引蔡邕进表，九百六十五引蔡邕奏事。）
　　◇巴郡太守谢表
　　臣尚书邕免冠顿首死罪。臣猥以顽暗，连值盛时，超自群吏，入登机密，未及输力，尽心日下，五府举臣任巴郡太守，陛下不复参论。府举入奏，惊惶失守。非所敢安，征营累息，不知所措。臣邕顿首死罪，知纳言任重，非臣所得久忝。今月丁丑，一章自闻，乞闲冗，抱关执，不意录符银青，授任千里，求退得进，後上先迁，为众所怪，不合事宜，愿乞还诏命，尽力他役，死而後已。臣猥以愚暗，盗窃明时，周旋三台，充列机衡，出入省闼，登踏丹墀，承随同位，与在行列，以受酒礼嘉币之赐。诏书前後赐石镜奁、礼经素字、《尚书章句》、《白虎议奏》，合成二百一十二卷，及莲香瓠子薰炉、唾壶弹棋石秤、梨饧汁器、园卢诸物。诚念及下，锡惠周至，每敕勿谢。朝廷之恩，前后重叠，虽父母之于子孙，无以加此。未得因缘有事，答称所蒙，不意卒迁，荷受非任，临时自陈，未蒙省许，惨结屏营，受拜，命服银青，光宠休显，上耀祖先，下荣昆裔，诚非所望。臣邕顿首死罪。巴士长远，江山修隔，顷来未悉辑睦。刘焉抚宁有方，柔远功著，臣当以顽蒙，不闲职政，宣畅圣化，导遵和风，非臣才力所能供给，必以忝辱烦污圣朝。幸循旧职，当竭肝胆从事，筋绝骨破，以命继之。（本集，《御览》七百三，又七百十七）
　　◇上封事陈政要七事
　　臣伏读圣旨，虽周成遇风，讯诸执事，宣王遭旱，密忽祗畏，无以或加。臣闻天降灾异，缘象而至，辟历数发，殆刑诛繁多之所生也。风者，天之号令，所以教人也。夫昭事上帝，则自怀多福，宗庙致敬，则鬼神以著，国之大事，实先祀典，天子圣躬所当恭事。臣自在宰府，及备朱衣，迎气五郊，而车驾稀出，四时至敬，屡委有司，虽有解除，犹为疏废，故皇天不悦，显此诸异。《鸿范传》曰：「政悖德隐，厥风发屋折木」。坤为地道，《易》称这贞。阴气愤盛，则当静反动，法为下叛。夫权不在上，则雹伤物；政有苛暴，则虎狼食人；贪利伤民，则蝗虫损稼。去六月二十八日，太白与月相迫，兵事恶之。鲜卑犯塞，所从来远。今之出师，未见其利，上违天文，下逆人事。诚当博览众议，从其安者。臣不胜愤懑，谨条宜所施行七事表左：
