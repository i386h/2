<!-- { "loadSidebar": true } -->
大唐故处士掌府君墓志铭并序君讳彻，字文通，乐陵人也。□涿侯之後，以隋运告终，遂避地居洛州洛阳县，故今为此县人焉。夫洪源迥派，惊浪腾波，层构崛兴，积而逾峻。十六代祖梁左仆射，望隆二独，机辖六曹，茂实洪名，嘉声盛烈，详诸史册，故可略而言焉。曾祖暹，齐沁州刺史；机买，隋邢州沙河县令；或搴帷求瘼，剖竹宣条；或制锦呜弦，重泉洽化。父仙，皇朝文林郎，至於万卷之书，雕龙之说，莫不洞其幽微，穷其丽则。惟君耀韦珠而挺质，包谢玉而含姿，放旷琴樽，优游书圃。以龙朔三年三月十六日卒於私第。呜呼哀哉！窀埏俄掩。夫人左氏，禀性幽闲，含姿淑态，等鸠而□子，同寡鹤而栖门。终伤颓感之悲，必致俱沈之路。以垂拱二年十二月六日卒於私第，春秋五十有七。即以垂拱三年二月八日合葬於北邙原之礼也。有子思明等，擗地以增哀，仰高天而何诉！恐年深谷变，代久陵移，刊翠石以疏芳，庶清徽之不点。其词曰：
氵尔氵尔灵源，峨峨秀镇，叠浪万重，层岩千仞。隆乎鼎祚，□为绅缙，余庆日昌，簪缨代振。其一。道光如骥，德映真龙，□咏致远，议窟υ重。千年偶圣，五百叨邕，江湖狎性，巢许□踪。其二。剑松初列，泪柏新行，烟云凛凛，原野苍苍。悲缠薤露，哀深白杨，陇月晨风恒□照，万古千秋方未央。
（北京图书馆藏拓本）
№垂拱０１４
【盖】
无。
【志文】
□明寺故大法师比丘静行灰身塔　弟子比丘尼静寂洪垂拱三年二月十五日造。
（录自《宝山灵泉寺》）
№垂拱０１５
【盖】
失。
【志文】
大唐故处士申屠府君墓志铭并序昔昔周成王之兴也，据亲宠而命申君；周幽王之衰也，因避地而加屠号。时逢暗主，狄旧骨於黄川；道合明君，嘉输诚於赤匣。贤良起，岂徒五百年哉！珠玉重晖，何但十二岳矣。若乃绍隆基构，总□轮辕，结遗爱於千龄，振余风於万古。受之无毁，至孝籍於扬名；生也有涯，盛德期乎不朽。孰能兼者？则我申屠府君乎！君讳诚，字行谌，本望金城，曩者随牒此郡，即今为潞州上党人也。
冯瑗因守，长子孙；鲍宣择邻，广开土宇。袁家盛族，累叶蝉联；应氏高门，重规舄弈。亦犹滥觞疏派，涓流成沃日之波，覆遗崇基，细壤起凌云之峻。祖庆，後魏陈留郡守；蒲鞭示耻，驱竹马而为期；官烛不燃，慎私书而靡发。考郎，周任汾州平遥县令；观星谨慎，期月政成，调琴延自舞之鸾，制锦狎将驯之翟。灌坛当路，风雨哭而不行；武城下邑，弦歌笑而未寝。君器深括箭，业美传弓，生而岐嶷，长便温雅。波澜万顷，清浊难量；枝干千寻，岁寒无改。至若绿葵倾叶，霍靡潘园；黄菊摇香，芬芳陶院。优游乡曲，来巾下泽之车；落魄家涂，往就高阳之会。南荣负日，不知天子之尊；北牖迎风，自许羲皇之上。其道难屈，甘养志於一丘；其位可排，耻折腰於五斗。乐天知命，居常待终。岂言庚子日斜，遽见坐隅之祸。粤以垂拱三年五月廿日，终於私寝，春秋七十有七。呜呼哀哉！即以其年十月岁次王长朔十八日己酉，葬於州城西南二里平原之胜地也。嗣子元将等，柴毁救形，杖延支立。卜其宅兆，茔置万家；为其棺椁，情穷五孝。以为坚贞不朽，情润须刊，翰苑搜奇，得伯喈而无鬼；荆岑运宝，纵两刖而何辞？乃为铭曰：
石耳延祚，木运琉疆，开封宠极，避地门昌。狄辞乱政，嘉辅兴王，英贤叠轨，珠璧重光。其一。猗欤高族，允怀斯美，白贲幽贞，黄中通理。非隐非吏，乐山乐水，□甚名流，淑人君子。其二。志轻拾紫，情敦养素，径狭元卿，陂宽叔度。优游五典，精勤十喻，北牖携风，南荣偃煦。其三。西景不停，东川遽阅，平生已矣，琴樽断绝。陇暗朝烟，松明晓雪，佳城暂启，泉扃永闭。其四。
（录自《隋唐五代墓志汇编》山西卷第一册）
№垂拱０１６
【盖】
　失。
【志文】
唐故清漳令刘君墓志君讳珍，字金宝，其先汉高皇之末孙，赵郡太守赵郡公仲□□胤子伯子，士多袭封，因家於瘿陶黄堆焉。君属隋皇失统，避地栖居，汽离此县，为元氏人也。
曾祖翅，任紫州射红令；祖福，□□河县主簿；父彪，学殖优敏，恭俭肃清，风彩外融，襟情内湛，任本州博士。君性符仁智，道洽璋，体妙冲和，凝神静怕，阅琴书以自玩，履仁义以怡神，头滓不杂，宠辱无摄。恩幸百年，授清漳令。於乾封元年六月日遘疾，卒於家，春秋八十有二。夫人苏氏，体仪闲雅，柔质天然，岁迈期颐，精彩清察，诏授敦乡君。於垂拱元年五月日遇疾，奄於家馆，春秋九十有六。呜呼哀哉！君第四子僧智绪、嗣孙怀度兄弟等，奄丁惨酷，捧留舄而增慕；哀缠风树，望陟岵以摧心。恨魂灵之异居，慨精魄之各处，於垂拱三年十一月十二日创建华堂，奉迁神柩於元氏城东十里公孙侯故垒之南六百步。合葬平原，礼也。君第三子字三仁，奋熊罢之捷，吐克胜之奇，大志未从，辽水奄丧，诏赠云骑尉。与夫人杜氏合葬於府君圹内右房之礼也。呜呼哀哉！生死窀穸，舟壑潜移，桑田有海变之期，灵台无昧享之日。其词曰：
昭昭公子，烈烈王孙，一朝人事，万代幽魂。悲凄风树，痛贯泉门，仿佛如在，依希或存。其一。荒凉丘陇，落漠灵台，寒哥夕惨，霜哭晨哀。处长更而晓无日，望重扃而竟不开，庶千秋兮万岁，刊贞石之将来。
（录自《隋唐五代墓志汇编》河北卷第一册）
№垂拱０１７
【盖】
失。
【志文】
大唐故使持节怀州诸军事怀州刺史上柱国临都县开国男京兆韦公墓志铭并序公讳泰真，字知道，京兆杜陵人也。今分京兆在都为四县，故为雍州长安县人焉。其先黄帝之孙，昌意之子，帝颛顼高阳之後也。至豕韦氏，实为商霸及汉楚元王傅，子孙代为丞相，以经术知名，历东京及魏晋，为海内冠冕，故至今为望族焉。曾祖雅，後魏洛州刺史；祖峻，後周千牛、通事舍人、侍御史、司隶刺史；父师，皇朝度支仓部郎中、虢王府司马、兼虢州别驾、汉王府长史、洛州都督府司马、洋博二州刺史；深沉有大度，才质高奇，简易清白，为当时称首。公即博州府君之第二子也。弱冠起家为太宗文武圣皇帝挽郎，寻受梁州城固县丞，转绛州司户参军事。时蒋王为梁州都督，越王为绛州刺史，并降殊礼於公。又越王学穷天下之书，文藻宏瞻，非海内才秀，未尝引接。公特为王所重，宴语为恒。
王每恨得公之晚。皇帝之开藩邸也，始封殷王，圣慈之所锺爱，以中书令李义府为府长史，寮佐选人才地胄资次高者以充之，记室仍兼□善词笔，识古今礼度轻重有当代问望者以知文翰。时以难於求备，旷其秩者久之。龙朔三年，乃授公记室参军事。未几，王氏夫人忧去职。乾封中，高宗天皇大帝以通事舍人奉宣帝命，非风质端雅机神英肃者则无以居之。令宰臣及有□妙穷其选，乃以公为通事舍人。
每至戎夏充庭，万在方列，大帝临轩，有诏皆命公宣。总章初，辽东平。司空英国公李积擒男建、男产以献。圣旨以国之大礼，王公已下文武陪位者数千人。乃令中书侍郎戴至德喻旨於公，令公宣□。永隆年，礼部尚书裴行执突厥史伏念，献俘虏於庭。大帝备文物以临之。如献男建等故事。公时已迁职。既以非公莫□，乃特命公宣。公威仪进止，折旋吐纳，韶音爽气，悚动於廊庙焉。咸亨初，关中失稔。天子思致淮海之粟以实东京。而以吴楚轻躁，难於徵发，急之则动而不安，缓之则怠不供命。乃诏公於江南转运，以便宜专决焉。江淮晏如，而海陵之仓已□於京廪矣。二年，除虞部员外郎。上元二年，除度支郎中。仪凤二年，除户部郎中。三年十月，以恭陵复土，加授朝散大夫。调露初，除兵部郎中。时大驾将幸太原，国用难给。命公收租赋以实之。公於河北次近数十州，裁取郡县，无扰行者。则谣□於涂，而太原俄有余积。天子降玺书慰勉，冠盖相望於道路。优诏诏特加三阶，授度支郎中，寻除户部侍郎。公自通事舍人去职，渐已隆贵，又屡专大务，宣扬暂辍焉。至是帝难其人，故永淳中，又□诏公以本官兼通事舍人、内供奉。二年，将有事於中岳，营奉天宫。故事，诸有兴建，动损国储，以巨亿，工徒数万，累岁而绩用不成。至是诏公修造，不费资於府库，不创兴於力役，先是有废省宫宇，以取材焉。郡县租赋率先期听还。因而以致亻孱木，莫不连轩接轸，讴歌相继。剞劂无所施其用，林衡无所干其职。尧椽禹室以成焉。又免丁防，令其版筑。公躬自巡抚，悦以使之。於是有不召而义役者千有余人，操畚而云集，百堵之制乃兴焉。故得经始勿亟，成之不日矣。时无怨黩，人不疲劳。宫成，銮驾幸之，圣怀甚悦。临轩广宴，二圣赋诗。皇帝时为相王，并太平公主奉和，咸述子来之美，以为得卑宫之制度焉。有识者咸谓周公营洛邑，萧何造未央，无以尚也。诏公加等，授中大夫，殊赐其厚。嗣圣元年，授太中大夫，寻又加上柱国、临都县开国男。时方上事起，诏摄将作大匠，并吏部尚书韦待价驰赴乾陵。
公昼则临视众作，夜则寝苫悲涕，因以成疾，力至东都，殆至不济。既而恩旨重叠，医药相寻，乃渐瘳差，而竟不痊复。光宅元年事毕，蒙授正议大夫、行洛州长史，赐物六百段。为政宽简，恤下爱人，望之俨然，即之温然，见於斯矣。垂拱初，车驾留神都数岁，秦雍资重人以镇之。今之二都长史，即昔之京尹也。乃以公为雍州长史，兼给傅乘发遣。公发神都日，寮吏父老及百姓扶老携幼送於野次，号泣攀援。公行不得进，乃遂至於昏夕。其惠爱也如此。至雍州为政，如在洛州。吏人畏威怀惠，旬月而誉达於神都矣。二年，疾甚。七月，迁授怀州刺史。
即以其年入计。二年正月卅日，薨於神都崇政坊私第，春秋六十一。圣情哀悼，优诏有隆。赠怀州刺史，赐物数百段，玺书吊祭。以垂拱四年岁次戊子正月庚申朔十三日壬申，葬於洛州河南县平乐乡安善里，礼世。惟公生而岐嶷，数岁则有若成人，为内外之所嗟异。博州府君特所锺爱，太夫人敏识明鉴，为中表所宗，尝目诸子，至公曰：此子宽和仁恕，抑抑扬扬，必为廊庙器。识者谓如太夫人言。
