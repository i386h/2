<!-- { "loadSidebar": true } -->
　　孤不孝不悌不慈罪重恶剧以致酷罚沛锺于家三四年来连丧两侄一弟血泪未干上延先考追思殒灭越无望生全匍匐南奔夜以继日幸于今年三月廿八日抵家获奉几筵仰慰慈亲茍存视息朝廷所遣营塟使臣方议庀材鸠工窆期尚未有定也孤临发京师过蒙辱念契家裒集厚赙再劳鸿笔纪述先猷濒行又独追送数十里外开谕勤惓义同骨肉道出毘陵复蒙老先生冐雨出城过舟相慰礼贶兼隆辄因便人附此致谢千万照察

　　简广东李宪副廷璋

　　年兄荣擢适不肖有先公之丧过蒙累次慰谕礼情兼隆至今感感又蒙指示曾守经山人果能髙出流軰遂使宅兆停妥先体获安少逭不孝之罪此年兄惠也何敢忘兹因族侄芳入广之便寄此上谢不肖乆已从吉苐以家口众大一时未能赴京拟在八月间北行诸不能尽

　　答湖广何方伯廷秀

　　逺蒙厚意赙奠踰等俱不敢当重以手书慰谕再三又不敢却感今悼昔大恸而已先公宅兆拱俟朱生乆而不至已得贑之兴国曾守经山人与一二乡术规画悉定襄事在迩虚辱盛意情甚不安谨礼而遣还诸事倥偬又不敢以俗礼寄渎谨此以申谢忱万一惟执事者亮之

　　与林文美表弟书

　　挈家南归至新桥始得尊舅之讣为之大恸不能己已计惟吾兄昆仲及老妗夫人遭变摧裂何以堪处然尊舅去岁得会老母夫人于江南今岁又得尽见诸郎然后告终于故乡之境斯亦可以无憾矣舟行匆匆秋雨不止殊使人有死生离合之感不能自胜辄抆泪成奠章一道并祭仪一两因便寄附乞为上告几筵少伸孤甥与舅永诀之意尚兾节哀顺变以襄大事不具

　　答衍圣公书

　　前岁冬不幸先公弃背已蒙阁下不鄙亲至蜗居慰吊至今感感旧岁春奔丧南归尝托临清驿寄奉先公墓志一纸少达区区计彻左右兹者谢恩北还何以又辱盛价与礼生赍赐手书及奠章礼币此虽出君子过厚之义然在仆则何以克当又不敢却徒增皇恐而已在家即闻太夫人之讣尝附菲仪于士钦尚寳昆仲同作奠章一通寄三叔宪副先生处料转达乆矣昨过临清贱累亦有一奠章望祭令嫂夫人之墓并菲仪复寄三叔处此必未到也使回匆匆无以为礼谨附上香四炷少伸几筵之敬明春北上更当专书奉谢不一令兄大人前不敢渎书同此拜意

　　简李武选应祯

　　寓此四十余日荷蒙执事表章先徳慰藉余生委曲之情虽骨肉无以逮此日昨专造思欲一拜以尽区区车从适在范祠不遂所愿束装匆匆不及再候谅沭情恕也尊容及张草各已下一转语技止乎此无以仰副雅意奈何奈何春雨轩诗自见集续三体诗呆斋存藁共五册遣还鲁斋书疑一册托吴鸣翰传钞毕日令家僮康送上中州皷吹集唐絶句学余录共五册借去付坐船水夫寄还余不一

　　与巡抚南畿尚书三原王公书

　　仆自旧岁春初谢恩赴阙秋尽方还承闻台候亲屈左顾先茔不能操几杖聆謦欬以遂愿见之心为之不满者累日改服以来又将束装北上不能逺趋行台以谢盛徳徒切耿耿因便冐昧羾此申起居之诚兼有少禀徽之为郡古称文献旧邦然人徒知朱子出徽之婺源而不知二程亦出徽之休寜其事具载旧祠记及程氏谱牒可以覆验今县学师生欲于原行起企徳堂中奉二程夫子左右列祀乡贤未敢自专上请台命倘蒙垂意斯文使先正之流风遗迹不至无传弊乡之后学小子有所观法其于弼教明伦兴道善俗之事或有小补维时春暮千万为国自爱

　　与提学娄侍御克让请立二程夫子祠堂书

　　侧闻阁下垂意斯文许于弊府儒学修复文公祠堂甚盛心也仆尝见文公毎歴州县诸所未遑即首访先代名贤祠墓汲汲表章惟恐弗及诚以风教所系不可视为故常而近岁以来巡行使者知有簿书期会而已能如阁下究心正学知所先务者几何人哉寒族在徽郡最蕃仆之一派号陪郭程氏于河南最亲盖河南之程寔忠壮公之裔陈末北徙而伊川先生诸孙又从南渡居池州再迁休寜陪郭之程互相继絶谱牒所载有胡云峰乡贤祠记跋与南宋录用伊川诸孙公移谱牒之类具存可覆考也仆毎欲倡乡人重立一祠而事力弗逮数用怅然况两夫子逰宦謪居之所尚多奉祀徽之休宁乃其宗祖开先子孙复业之处顾无栖神之居诚为阙典倘行部至日命府公县宰申明修复如文公祠例岂独一宗之幸哉迩者府官于弊县学中起企徳堂一所尚未结束若稍加大之中以奉两夫子而左右庑以祀本县名宦及一乡先达上广阁下敷教之地下启后学向道之心所费不多而所益则大矣仆托同年之谊事阁下为兄偶有所见輙以上告若夫行之已之在阁下矣二程夫子遗迹一册随此奉上幸彻尊覧不宣

　　二

　　郑生来获奉手教及晦庵诗钞如见颜色而聆謦欬充然自得者累日两程先生祠事遂蒙采纳尤见卫道之切兴道之勤非常情可及然此岂独以幸一乡华一族而已广先正之教言启后生之观法将于此卜之而尤不能不仰成于阁下今儒学有文上申行台望早示符移俾郡邑有所持循而乐为之仆亦当倡率乡人目覩盛事之有成而后北上也容当请名笔续纪之以永示我乡人俾勿忘阁下之功维时暮春末由会晤千万为道自重以副羣望不宣

　　与南安张太守汝弼书

　　奉别以来不幸有先公之丧块处山中倐踰三载今虽改服尚以家累众大天气炎熇未能北上也向蒙惠赐晴洲赋先公仅尝一读口称竒才命诸子寳藏之追念及兹不觉涕殒令郎进士公在京尝沭过慰大能笃契家之好可喜文学之优得之家传者固不待言也计年兄在任已乆政声流闻或有考绩之行小弟当需次京师髙会可期矣因族侄芳入广之便辄此奉问起居顽弟敏徳性好书札甚欲得年兄妙翰以为楷式倘赐不恡得备私淑之余何幸如之维时仲夏尚谨重眠食以副朋旧之望

　　与张同年书

　　逺承惠书知吾存简遂至不禄为之失声不能己已所幸阁下笃师生之义经理后事周悉如此又足以自慰也志铭本不敢当念霈生逺来重以亡友之命勉强成之且闻葬期已廹急欲怂慂其归无暇修改殊不称意惭负奈何所遣礼币并用纳还仆已释服将北行未由会晤也敬此申覆

　　与太守河汾王公文明论世忠庙产书

　　休宁诸生程敏政斋沭裁书顿首再拜侍御太守王公执事仆自府下奉别之后即与诸族人会谱以七月一日锓梓起工参订校勘无一日之暇迨今已四踰月次第将完而谱后文字尚未刋也弊族之会者近则一郡六邑逺则徳兴乐平浮梁贵溪开化共四十四支子孙之见在可以叙昭穆者踰数千人皆出晋新安太守元谭公陈将军忠壮公后盖宋元以来家自为谱莫能相通今藉先世之灵幸而告成拟奉斯谱躬率诸族人拜太守公墓奠忠壮公祠然后给谱而散立石祠下以告后来俾知我太守忠壮二公之遗烈不冺胤嗣蕃昌有如此者间因编刻之暇考及上世之事乃知太守公墓在向杲尝一见侵于元季得裔孙休宁汊口自得者以金币复之又一见侵于国初得裔孙婺源髙安达道邦寜者以寳镪复之具有緫管虚谷方公修复之碑及乐平歙东族人徃返之书可证忠壮公祠在篁墩当宋之季得裔孙休宁汊口端明公珌会里枢宻公卓大卿公覃歙槐塘知录公旗及仆先祖陪郭掌书公璋将仕公瑜六人买地建庙舍田供祀召僧庆如侍奉香火当元之时庙田为医学提领范天锡所侵得裔孙歙长翰山副使公思敬告官追复禁约侵犯尝请道士程处讯奉香火具有宋端平二年申状及元泰定四年榜文可证反复考之自宋以来太守之墓忠壮之祠凡修复者今方氏无尺寸之功凡捐舍者今方氏无尺寸之地盖今方氏自洪武初始为庙祝依神之居食神之食衣神之衣将近百年而不思所以报神之徳乃敢冐我程姓鬻我祭田又谓太守公之墓是其祖墓意欲冺故郡之循良蔑圣朝之祀典乱常渎礼莫甚于斯所犹幸者得执事下车之始即以祀事为重以表章忠贤为心清明在躬致神明有感梦之异抉摘无隐使小人服如律之辜逺近传之无不称快而况前日舍田复墓之人皆今次统宗会谱之族一闻其事莫不驩然思拜谢于执事之前者迩日以来复闻方氏再有言于行台事或惧于中变诸族人又莫不戚然思进诉于执事之前者夫以太守公徽郡循吏第一事载郡志其子孙原复墓税旧隶世忠庙中今若使一抔之土属之异姓而不为之申理则与世之佣人佃屋者何异为子孙者何以堪之百世之下继绾郡绶者又何以堪之忠壮公有功于徽郡尤多其大者如灭蜃妖以奠民居御侯景以全民生名著史册没受王封其子孙原舍祭田旧立世忠庙户今若使巫祝妻孥入其户内而不为之屏除则与世之馁鬼无嗣者何异为子孙者何以堪之百世之下有功桑梓者又何以堪之夫太守公墓税不归于庙则后日樵采孰能禁樵采不禁则其势不至于荡平不已盖税旣属之他人则兴废即系其手故也忠壮公庙户不正其籍则后日私鬻孰能沮私鬻莫沮则其势不至于尽絶不已盖人旣入于庙中则事产即其已物故也噫以程氏先世体魄之所藏烝尝之所奉庙祝一夫侵之有余子孙千人复之不足仁人扼腕行道伤嗟然仆逆知其决不至此极者以执事在上既正其始必成其终念甘棠而罪其剪伐覩乔木而矜其云礽举错一行人神胥庆而执事阴隲之厚禄位之隆子孙之盛有不可以言赞者矣弊族人虽所居有别州异县之不同然雅闻执事以慈祥恺悌之心布忠厚寛大之政皆欲一趋府下望颜色候起居祝千百岁寿以福吾民以谢盛徳以徼惠于上世仆不佞辄敢以书先之若太守公墓税当入于庙忠壮公庙田当正其户此本执事所具知何待仆之赘言而中不能不有言者尊祖敬宗之念人心所同天理民彛所系非敢有私请计亦长风化者之所乐闻而不拒者也干冐威严不胜悚仄之至

　　简黟县江尹

　　恃爱輙有少渎仆近欲编刻二书其一曰新安文献录将萃六县先贤遗文以传四方其二曰新安程氏统宗世谱将合六县程氏宗派以传子孙凡先贤及先世之出于五县者多已搜访惟黟尚多遗阙考之黟志先贤有枢宻汪公勃与程之先世有显谟阁学士迈及其从孙少师庄节公叔达两家必有谱牒家集之类其子孙亦必有庠生儒士之流惟政事之暇不惜一问录其行实碑志家传遗文之属见寄使此二书者得无遗珠之叹用以成区区敬乡睦族之志皆盛赐也程氏统宗世谱拟在七月一日先行锓梓早得一人可与言者一来尤感感也

　　简徳兴方尹汝髙

　　仆自会谱以来数有书奉渎甚以为愧然自计之一皆先世祠墓见侵于人者不能不求伸于左右尔又计阁下必亮此心言虽多而听之将不厌乎徳兴新建族人出于宋端蒙先生之族端蒙者文公门人也其先世与仆皆共祖忠壮公忠壮有祠在隆教寺闻有异县僧越例来住且有诬诉在官惟阁下念先贤之后崇正道而斥异端扶善良而抑奸横实一族之大幸也逺迩传播惩劝攸分其于风化将亦不为无补又不独为私庆而已

　　简婺源陈简教谕

　　玉汝廷器逺来承华翰多感第行李匆廹莫由会晤为歉耳阙里曁明经书院二记不敢以寻常应酬之作例视容舟中为之寄上两处文币不敢辞阙里别有银伍两托二生纳上乞转付朱贞兄聊为修葺祠堂之助士竒订棣蕚聨辉楼记正欲举笔不意失去请文帖子竟不能措一词望另具一纸来亦容异日寄上所借诸书今一一付还乞照数给与原主庻有下落余不及悉

