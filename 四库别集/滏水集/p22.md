<!-- { "loadSidebar": true } -->
　　传曰十年之计树之以木百年之计种之以德窃尝以古验今为善于家而责报于幽如持印券钥合取所寄物不在其身则在其子孙又何待百年而已哉今夫日月之明在乎天而所明在乎地宝玉之精在乎山而光被乎草木贤人君子其德在乎身而其荣及其子孙理固然也其或司命所不识圣哲所难言若管仲之后无闻而皋陶庭坚之祀忽诸议者犹以为专鱼盐之利而掌法理之官也善乎东坡先生之论天也曰天可必乎仁者不必寿贤者不必富天不可必乎贤者必有后天地之大以无心也何尝择善人而赏之恶人而罚之譬如一气之所春一雨之所滋甘苦美恶蕃然并育至其华者实条者干霜降木落万物皆虚而松柏杰然于岁寒之后其不变者可必也噫天地一圃也万物一果蓏也无德而富贵此天地闲一巨蠹也物既蛊坏身亦随之故有钟鸣鼎食之家鸣玉曳组之后朝为荣华夕为憔悴此种木而不种德者也而闾阎修身之士牛医马走之子身都卿相庆流后代譬犹芝兰茝蕙自托于深林幽谷微风时过见别于萧艾之中而得登于君子之堂矣此种德而不种木者也今使世之人种德而种木望报如望秋少忍而待善恶之定其责报也亦可必矣然天地之气锺于物也不一其蓄之也至精则其发之也必尽故花之魁异木之秀杰者不常有相如子云李白杜陵皆天地精英之气也故能秀而不能实能蕃而不能续也其遂也或阏之其涸也或接之故木之再荣水之洄洑也者亦时有之栾靥之汰而至盈方及者书之力也张汤之酷而张氏复大者安世之力也至于楩楠楩櫲樟其蟠根也既深其流荫也必大故有七登三事四世五公再世而为司徒八叶而为宰相者有自来矣岂不然哉皇朝以来若丞相石公以先德大其家此天下之所覩闻也其余田侍郎悫等以直道被诬陷子孙兴者十八九此木之再荣水之洄洑者也若赵学士可王修撰庭筠皆天地精英之气也至于楩楠櫲樟蟠根既深流荫亦大则于公见之矣虽然有一于此富贵而尊荣康宁而寿考翕翕赫赫声势震耀持梁刺肥颐指气使使大官要职亲族满前视天下可欲事无一不如意此人情之所荣而天下之所同而所性不存焉父教子忠子严父诏怡怡愉愉令德孝敬其言以广居室蓄声妓矜富贵耀世俗为可鄙此人情之所难而公之所独也所乐不存焉惟宣力皇朝着功斯民垂之竹帛传之子孙者杨公之家传清白毕公之世笃忠贞此公之所以为荣而天下之士亦有望于公也诗曰高山仰止景行行止至于浚其源疏而达之茂其本封而殖之是有待于后之人诗云惟其有之是以似之其是之谓乎 

　　○涌云楼记 

　　大安二年夏四月余来莅平定登城楼而乐之楼枕古榆关下建十丈旗袤以五筵广三之二窗闼轩豁俯瞰闾阎旁引重山复岭之阻左挹土门右控大卤大行掎之羣山迤之道京师而来者厯汾晋接秦陇走云代商旅络绎使驲旁午车摧马踣日不半舍使人目寒而足栗凄然有去国之悲皋落之山晋阳之泊广陵之故道井陉之故关地古天荒岩深树老使人心折而骨悲黯然有怀古之思若乃烟容雨态倏忽明晦栏槛半晴野无完块雌霓半空雄风千里絺绤以清郊鄽污泚秋空月明飞光皦楹尔屋穿漏我居蓬瀛雪涨千山北风其寒我纩而温尔缕其单觞于斯咏于斯会宾友于斯其亦有思乎古之君子内渊靓而外昭旷渊靓则悔吝不生昭旷则不蔽于物其于居室也亦然窔奥之处渊如也高明之居旷如也渊靓所以存神昭旷所以知政静以养恬动以应物万变之来了然吾胷中而不惑兹旷也祗其所以为达也欤 

　　○遂初园记 

　　滏水西来枝分属龙门堰入城溉园田十余里城之西北隅有园临先茔往来道与故翰林学士王公子立成趣园相邻园之地广修三十亩有奇竹数千竿花木称是其北循墙由菜园而入老屋数楹名其庒曰归愚闯户而入名其堂曰闲闲堂之两翼为读易思玄之所少南竹柏森翳有亭曰翠贞又南花木丛茂有亭曰伫香由竹径行数十步墙外水声■〈氵虢〉■〈氵虢〉然流入池中轩之名曰琴筑稍西临眺西山台之名曰悠然其东丛书数十卷蓄琴一张庵曰味真闲闲老人得而乐之老人仰看山俯听泉坐卧对松竹此其所以乐也老人非隐者也自量于世终无补但当谋为早退闲居之乐耳加我数年年登六秩一男三女婚娶都毕乞身南归为园亭主人断置家事勿相关白当如我死也饮酒不至醉不茹荤血布衣一袭粝饭一盂玄易书数册吟讽终日有客来则接之焚香宴坐与之眇天地之终始笑梦幻之去来浮云世事瞪目不顾每春和体轻驾柴车往来隆虑山中至秋尽乃归未知前路能得几寒暑山中几往来复消几两屐耳况朝廷以半俸优我乡里以亲旧待我予何忧哉因是以名吾之园曰遂初云 

　　○双溪记 

　　尚书右丞侯公领东平之明年买田黄山之下曰浪溪郦元注水经所谓狼溪者是也狼与浪同声因以名之浪溪东二十里而近有佛屋即公之旧隐读书处也溪源出于此筑堰汇水为溪溪广百亩上纳天光下浸山垠中植亭馆莳以花竹命之曰云溪溪东西往来有墅公致政它年营菟裘之地也客过而问焉曰所贵乎士大夫者谓其得时行道立功名于天下也其在朝廷则建大政立大议致明主于唐虞之上措天下于泰山之安其在外则旗旄导前弓矢拥后筹略动鬼神威声震山岳亲族赖其庇荫缙绅仰其风采天下赖之为安危朝廷系之为轻重此诚士大夫得志之秋也今明公雄才伟望天瑞圣世向者中土云扰天马南饮提孤军邀归骑山东之民释俘而归者数十万众河朔之民恨不顶而戴之而明公不以为德蒙圣天子非常之知引置左右力求补外誓清中原而明公不以为劳擢兼将相而士论不以为过衣绣还乡而士论不以为嫌方将扫大怼佐中兴还大驾于旧都挈生灵于寿域虽安石有东山之志晋公怀绿野之游恐未可以遂其请也无乃太早计乎公曰不然功济生人者虽万锺不为泰食浮于人者虽儋石为有余今吾鲁国一男子耳明天子不以其不肖擢贰政机大惧无以塞责以速官谤今天子建中兴之功有司各効智力譬犹龙兴则云从而不肖者自守一溪宜矣圣上一旦哀其不肖赐归田里太夫人在堂方当严膝下之养岁时伏腊抚桑梓奉甘旨施于有政是亦不肖者之为政也且君不见此泉乎导之斯为川潴之斯为渊升之斯为云泄之斯为雨及其泽浃云归功成如遗是以漠然无累而为往来之气而此溪之功不与焉昔柳子厚悔其妄进以愚名溪今予自托于云而以名其溪不亦可乎客退而歌之曰 
　　有浪者溪其水舒舒君子乐只黄石授书有云者溪其水渊渊赤松是游君子息焉泉出于山云上于天我公出矣功满人间云出于溪返其旧山我公归矣复还自然是以有绣衣兮无以我公归兮福禄其永绥兮 

　　○宝墨堂记 

　　法书不必嗜不必不嗜嗜书近乎僻不嗜近乎隘人不能无所嗜宁僻无隘今夫文于天日有围月有阙东龙西虎南箕北斗雷霆风雨霹雳霜雪砯轰震耀纵横森列文于地山错峙为掌为窣水相薄为渊为洄乍起而伏欲断而连崖崩而石泐木腐而虫蚀似洼者似臼者似口者似鼻者文于人肥瘠长短踦跌战鬬山有夔水有罔象恢诡谲怪千态万状一接吾前皆吾书之全也又何待厯秦原经洛汭求之于苍烟寂寞之滨得之于败楮蠹简之末然后为快哉虽然山石土木之形风云月露之状凡可喜可愕者一旦移之于占毕之闲与夫商盘周鼓秦铭汉刻横陈于前及夫崔蔡锺王欧虞褚陆九原唤起抵掌谈笑明窗棐几如见其人此亦闲中之一乐也夫公平生无所嗜好独于法书名刻宝之不啻珠玉千金购求必得而后已自公壮时驰驿往来于燕秦齐晋之闲闻有石刻虽深山旷泽必命赍藤楮作墨本以归以是裒金石遗文仅千余卷兵火散亡几三之二犹捃拾而不已也暇日筑堂于私第榜之曰宝墨窃惟古者有功德则铭之公方以经纶器业光依日月异日元勋茂德光于竹帛铭于钟鼎仆虽老矣尚能为吾公一书再书而屡书之也 

　　○希夷先生祠堂记 

　　贞佑四年冬北兵至潼关华阴当其冲云台观鞠为灰烬希夷先生遗像不存正大三年道士某始克栋而宇之会予以使事道华且谓先生之道之行载于史杂见于传记道家之说昭昭也独易道出于天至周河图洛书藏在王府秦汉而下失其传者千有余年而先生得先天之学以象授种征君以数授李挺之挺之传邵康节康节着以为皇极书周濂溪又以为太极图而易道复兴顾尝以谓书可亡也道不可亡也然道待书传书待人传微先生吾谁与归铭曰 
　　天地有终易道无穷后千百世书可亡耶仰先生之风后千百世书未亡耶维先生之功猗 

　　○叶县学记 

　　太虚寥廓一气浑沦日而月之星而辰之噫以雷风窍以山川动静合散消息盈虚独阳不生独阴不成一则神二则化所谓一太极也极中也人受天地之中以生天地能生之不能成之父母能育之不能教之有圣人者出范以中正仁义中天地而立其功与天地并人极立焉自尧舜禹相授以精一大中之道厯六七圣人至孔子而大备其精则道德性命之说其粗则礼乐刑政经纶君臣父子兄弟夫妇朋友之大经立天下之大本赞天地之化育其教人始于戒慎恐惧于不见不闻之闲其极至于配天地高明博厚其学始于致知格物正心诚意至于治国平天下下至道术阴阳名法兵农一本于儒裁其偏而救其失要其归而会之中本末具备粗精一致无太高极行之论无荒虚怪诞之说圣人得其全贤者得其偏百姓日用而不知天地以此位日月以此明江河以此流万物以此育故称夫子与太极合德岂不然耶礼春秋释菜于先圣先师自京师至郡邑皆得以时祀孔子而叶剧邑也厯前政数十竟不能庙而像之兹非阙欤刘君从益由监察御史出宰是邑游刃之余乃先从事于学又率乡民之秀者日省而月试之可谓知所务矣凡为殿三楹堂三筵左右廊庑十有四前三其门旁四其斋下至库厨咸备而法士兴于学民服其化呜呼休哉尝谓人皆有良知良能第未有以启之耳颇有以叶公好龙之说告之者乎凡士以种学积文为进退之计而不知治心养性之术入官者以谨簿书急功利而不知爱民行道之实皆好假龙者也若亦知夫真龙乎凡天之所以付授我者与圣贤同而未免为乡人者利欲蔽之耳人欲日消天理日明而吾之心乃天地之心也仁远乎哉勉之而已昔叶公问孔子于子路子告之以发愤忘食乐以忘忧圣人尚尔况夫吾侪也乎 

　　○商水县学记 

