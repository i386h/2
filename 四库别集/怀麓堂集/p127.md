<!-- { "loadSidebar": true } -->
　　全州之望曰蒋氏蒋氏之彦曰封君讳良字希玉高祖荣卿曽祖志敏祖贯举湖广乡贡官至刑部员外郎考安隠于乡君生而多疾祖母蒙母滕更相保抱頼以有成年十六为州学生端雅好学提学官至以友呼之为昜其旧字后所称者是也正统丁卯举广西乡贡屡试礼部輙弗利卒国子业天顺丁丑谒选吏部授云南河西知县县多夷獠好恶无常性君壹事抚化不任鞭朴平赋役循田野教民力作越数年増户四之一修建学舍増弟子员亲据案讲説诱使为文艺自是始有登科第者尤善制彊梗有寸白里多不逞武防乡曲持官税不时纳君械治其尤者数人余敛不敢肆官长有迂视之者至是始叹服焉九载将上计耆老数十軰投牒借留之布政按察亟为草奏奏且上君念母老欲归觐以情告乃止于是备録状奏驿致之以示褒奬既上吏部改广东都指挥使司副防事品均而职散类左迁者人为之不平君自若也凡狱渉民事者时承檄治之亦为尽力未尝自弛间谳狱于韶闻母丧归归数月而卒治辛亥以子冕初命赠文林郎翰林院编修君仕虽不显卒以子贵于位不称德之义固亦有征哉君事父愉婉在官得异味必思其母以世业譲二弟其自奉计口置田所得俸稍嬴輙散诸婣族旧故及凡贫乏者人有过务为掩覆虽犯不与校读书求大义为诗裁取适意不事雕绘而教子务通博以古文草篆为法病革时召冢子升于外手书数十字遗之命酒三釂朗吟古诗二句即就枕翛然而逝葢其心宇清防故至死不乱如此然则其所飬者可知己
　　明故封征仕郎刑科给事中钟君墓表
　　岭海间多幽人逸士顾僻在南服去京师逺甚非有所慿借或老死岩穴名不逹于朝者若钟封君松雪翁者非其子兵科给事中渤之贤人莫之知也君卒渤介其同官王工科文哲造予请为文表墓自述父德哀咽不能辞文哲为毕其説曰封君讳铎字文振广东东莞人也生而頴异好学学举子方弱冠州县荐以应试其父不欲使去左右君素孝谨因叹曰仕以为亲亲弗乐将焉用仕遂弃不复业家居色飬外内无间言比其以贫故出游江湖过豫章下金陵徧于呉越之墟挟所有为贾服计铢累寸积家日以益裕已而归曰吾非好游者也每读书为歌诗多所自得尤究心小学一书人欲淑其子弟者延至家塾则欣然就之诱导不倦其教子尤肃尝手抄经义数百篇授渤曰吾志在此今以畀汝矣渤既举进士获以初命封君征仕郎刑科给事中君益谦慎自视与韦布无异且戒其族姓曰鱼盐之利小民所恃为命者慎勿夺之邻邑有荒地数百畆可渠而为田君集众力图之垂成而争者至君遽以譲之其人偿半直君悉分于众一无所取至于防孤拯难恒汲汲若弗及然故乡人皆以长者称之其崇尚礼义不自矜溢如此然犹有世德焉君考讳玘号横溪素履恬靖年七十未尝至公府祖讳定安号守骥先生始迁横塘尝分田赡族煑茗以饮行者大父讳立成侨居良平时已以善闻其庆泽所由来逺矣退次第其言为状以致予予怃然叹曰乡之评自古有之葢耳目所逮毫髪不容遁然孔子论好恶于乡人之善不善固有所择茍其所不合虽不为所好无损也文哲为諌官方以论议荣辱天下非阿所好者矧其指事核实凿凿可据信哉
　　毛间翁墓表
　　苏之太仓州有百嵗翁毛姓讳弼字惟忠晩自号为间翁人亦翁之翁生而质美不假问学慎身寡欲无伪言饰行宅心夷旷待物以和遇横逆未始与较虽贫居能以所受田譲其兄尝独处有少妇来奔正色叱之后三十年其配王孺人始以告其家乡人莫之知也成化丁未诏民年八十以上赐冠服及肉帛翁实应格或讽令稍増年至九十冀多得帛翁曰朝廷施不报之德又欺而取之何心哉此二事皆君子之所用其心者使出为世用则其所操执所施措必非负国与民者也教其子升曰汝为商以供吾飬遂致洗腆安其高年升亦简易俭约读书好礼后以子贵累赠奉政大夫左春坊右庻子兼翰林侍读人皆称之曰此毛间翁之子也教其孙澄曰汝为士以亢吾宗澄状元及第累官右庻子兼侍读赐四品服直经帷修国史以学行称于时人皆曰此毛间翁之孙也州之始建翁实应防为乡饮大賔及澄归省值翁夀期大夫士为赋颂以相艶慕故翁之名老而益彰葢不独于乡为然治辛酉十一月日南至无疾而终葬于州城北陈泾之南翁所作夀藏王孺人先卒且葬至是祔焉翁惟一子三女五孙某某曽孙八某某孙二某某于戏古之论夀者必归之世运葢虽其人之善有不能以独致者我太祖除残定乱疮痍之民死而复苏大宗始奠大业暨于宣庙翁尝由京师瞻辇毂预闻刑赏之大累朝以来休飬生息以至今日庻富之效极矣而翁随际其盛身不出乡闾足不至公室秤尺之具不经于目甲兵敲扑之声不入于耳安居色飬全而归之箕子所谓攸好德考终命邵子所谓生太平世老太平世者殆兼之矣是非间气之所萃故欤太仓夲昆山地有周夀谊者生于宋季入国朝洪武初为乡饮賔至百有余嵗而卒郡志书之以为竒事后之夀者固多其至百者惟翁一人而已然周虽终始盛世而壮长于改革之时宜无以自乐者其子孙亦未甚显况贤且贵如毛氏者哉揭名著行附诸贵德尚齿之义诚不可冺没于后澄以礼部之举予实校其文比奔母丧有事于墓念祖德未表请予文刻于墓道乃按其所自为而志复论其大者如此云







　　怀麓堂集巻七十六
　　钦定四库全书
　　懐麓堂集巻七十七
　　明　李东阳　撰
　　文后稿十七
　　墓表
　　封中宪大夫湖广武昌府知府秦公墓表
　　无锡秦君廷韶既防厥考中宪公自述行事遣人上京师请予文表墓道之石曰防恃此以瞑我先公予辱识廷韶知其贤而有文旧矣上遡其世得公之为贤乃表之曰封中宪大夫湖广武昌府知府秦公之墓而为之文曰公姓秦氏系出宋国史院编修观子常州通判淇家扵官徙无锡者五世至厥祖彦和考季升未有显者公夙有至性生五嵗防妣恵氏哀慕如成人稍长嗜学强记日数百言长老皆使就举子业厥考曰吾惟儿一人忍令一日去左右哉顾锡俗尚诗俾学焉公稍经指授辄得肯綮能作惊人语御史成始终者以诗自名独爱公所为遂与缔交公家素裕正统间有司命长乡税非其好也乃去之益肆志于学谓词藻不足以为至因读论语修已以敬之言自号曰修敬志警也父疾祷于天祈以身代忧瘁累月髪有变白者比居丧哀毁逾制事继母华务求其懽弟贫弗能自立赡之终身虽一味之甘必分之嵗时家祀器物必精洁虽老不以属诸人家教清肃训子孙必先行检加以礼法其为辞甚寡发必中节对客终日风范不少頽乡子弟皆敬畏不敢侮视有不善必相戒曰吾乡有王彦方勿令知之尤重义举有贷白金百两者覆舟而亡之归则号泣将自经公亟慰之曰痴男子得不葬鱼腹中足矣尚惜囊中物邪遂还其劵其人感泣曰活我者秦公也公自其子防举进士累官郎中知府布政使累荷锡命有名秩冠服益以齿德重于乡而公愈自谦抑与韦布不异有司礼致为乡饮大賔大夫士过者必访于其家防既谢事归事志飬故公日得与诸耆旧结社赋诗徜徉林壑终其身无隠忧亦无放言昜箦之夕犹不废巾帻子孙问所欲言徐应曰吾于世无不足者尚奚言翛然而逝某年月日也葬于龙山之原所着有诗集若干巻子三防其长次旦次奭皆输粟拜官尝以双孝旌门呜呼东呉多文献无锡殊盛非惟科目踵接山林名行之士亦多其人若秦公者是已予往年归自湖湘值廷诏宦游于外弗获登其堂挹公之风公今已矣不可以复作矣可胜叹哉公既没乡人议其有贞靖之行相与私谥之如呉渊頴故事因附着之
　　明故江西按察司佥事冯公墓表
　　昔在国初洪武永乐间豪杰并用中外大小各称厥职承平百余年壮者老老者尽子若孙代更而世昜非有尊爵重位竒功异迹虽善不能传其传者非其遗民故吏之有知识则子孙之贤且贵民若吏之无知子孙贱且弗类不能称述而扬显之则终于无闻岂不重可惜哉若浙之余姚有佥事冯公者人始未之知也公讳夲清宋枢宻使京之后曽祖通义祖彦诚考伯防皆隠于乡公生于洪武元年少学春秋游县学膺贡为国子生授湖广道监察御史在壬午之嵗葢所谓三十五年者也永乐甲申奉文皇帝勅同锦衣卫刑科官抚苏松常三府长洲有宿盗聚至数百人督兵擒之同事者欲槩论大辟公不可奏诛其首恶十余余差为五等皆得不死上海行台有淫祠为□前御史輙避不居公入而毁之妖遂息他如按贜吏振士风善政尤着再廵四川甘肃亦如之都御史顾公佐重许可凡台议疏奏俾阅而后行庚寅扈从北狩归辛卯考绩擢福建按察司佥事分廵漳泉诸府兼理海道庭无留案惟死狱必请平反甚众府嵗输畨货百万而非其产公请半折钞以苏民力建寕大水溺者争附槎木蔽川而下公聨百艘为浮梁截流救之活数千百人防天变陈时政甚见嘉纳时逋赋繁重廷简方面官公道征之公得太平诸府以民贫不忍督迫善为抚谕民感激为之称贷以输仅逾月而毕事宣德丁未改江西廵饶信诸府与御史俞谦録囚安仁方莅事忽得风疾端坐而逝俞督官属治棺敛归其丧葬焉年六十矣其为人孝谨亷直不茍为趋避乆且不变尝自号曰介庵人亦以是称之子某孙某曽孙几兰举进士为翰林庻吉士累官江西提学副使文学治行绰有时誉为当道所阨而罢论者至今惜之公墓在县之华原正庵植松成林蔚为乡望成化间海溢尽坏提学归手复封树为庐室后以其伯及父祔焉间为书抵予致大常吕少卿升彰状请表公墓公之没越四世八十年而其事乃大显于世葢自提学始若予文恶足以为公重哉
　　赠户科给事中薛君墓表
　　昜称干父之蛊葢取诸器书称堂搆播获葢取诸田与室皆以小喻大家之有业莫切乎是三者君子之论兴替必先焉则其大者可从而识矣且子之于父蛊有干以为之用室有搆以为之居田有获以为之食则凡其亲之飨于身者皆其所自遗也而况有大于是者乎予于薛氏之兴得其父子之贤因为其子表其父以为世劝君讳云字成霖夲河东望族谱传自唐少保稷始居常州江隂之宝池乡今乡有稷山实以是名五世祖薛兼入国朝以楷书召预书诰勅引疾归其乡兼生文逺出赘黄桥杨氏生佺世有隠德佺实生君君髫时以才俊简为县学生比长为尚书举子业业成连试不利丁外艰力治丧葬服既阕犹悲恸乆未起复学官以旷废举白当道例黜为府从事君隠忍就役然不为习变知府孙仁御下颇严独器重君委以杂务干治井井部使以猛厉称者亦假辞色遇之值嵗饥输糓若干斛以佐赈贷获给冠服待次家居者数年期且至不屑就选竟弗出平居友爱诸昆弟有过则恳曲开谕抚羣从子不异已出有寡姊事之终身棺敛葬祭必亲治虽冐雨感疾弗防也其治家严而有则子侄无少长侍立终日下逮厮仆咸凛凛屏气息静闲寂肃如公室而教子尤切以所业授仲子金曰汝为我成之金之举乡贡也犹及见焉既卒之三年金举进士入翰林为庶吉士又二年授户科给事中又一年今天子御极恭上两宫尊号以恩赠君征仕郎户部给事中葢金以文学论议显于时以及其亲而君之志始毕论者谓金于是乎能子金念父德乆不白间奉张进士简所着状请表君墓故书之明故赠文林郎广东道监察御史石公墓表
