<!-- { "loadSidebar": true } -->
　　乾隆十有五年，阁学临川李公卒于家。公以病退已十年，然海内士大夫犹时时探公起居，以为斯道之重。公卒，而东南之宿德尽矣。呜呼，公扬歴三朝，负重望者四十余年，以为不遇，则亦尝受特达之知，荷非常之宠，内而槐棘，外而节旄，至再至三，有具臣所不敢望者；以为遇，则乍前而遽却，甫合而已离，磨蝎苍蝇，旁午中之。何造物之顚倒斯人一至此也！累蹶累起，卒不得志，终于肮脏以没，是则可谓痛心者矣！公以己丑进士入词馆，授编修，卽受圣祖不次之擢，超五阶为庶子，自来词馆所未有也。主试滇中浙中，凡再迁而至阁学，摄吏部侍郞兼副都，且大用矣。以辛丑校士之役，被论罢官，视永定河工，葢未及一年而已黜。世宗在潜藩，雅知公，旣嗣位，召还，尽复其官，时时赐独对，参豫大议，时有密勿，重臣二人，礼絶百僚。亲王亦折节致敬，而公平揖之。重臣言公赋性刚愎，难共事，乃解阁部二官，但领副都，寻复以为兵部侍郞直讲筵，视漕归称旨，旋令塡抚广西。重臣终心忌之，因作四巡抚论，皆加丑诋，以为乱政之魁。四巡抚者，江抚杨文定公，时为滇抚；今大学士海宁陈公，时为东抚；其一则公，而蔡尚书为川抚，亦豫焉。重臣又令其私人污公以赃，卒不得。不二年，世宗思公，召为直隶总督，盻睐倍隆。公力言河东总督田文镜之殃民，旣面奏之，漏三下犹未退，又连章紏之。河督亦劾公以朋党袒护属吏之岀自科第者，且举动乖张。世宗始颇直公言，将斥河督，巳而稍犹豫，于是封事狎至，公虽互有所持而不胜。当是时，世宗方痛惩庙堂朋比之习，蔡尚书者素负才而专已，顾独倾心于公，会其失眷，忌公者因谮之，以为是其死友，歴指其踪迹。公益诎，召入为工部侍郞，其在事方九月也。则新任直督及广抚交章劾公。初公在广抚任中，尝安插一罪苗，至是逃去，新广抚不自引咎，追劾公从前措置不善，诏使公只身前往捕贼自赎，不得携广中一吏卒。人皆危之，公至，而叛苗束身自归。有司讯之，曰：吾不可以负李公。其事得解。时公巳削夺官爵，旣归，下刑部听讯。大臣议公罪应绞者十有七，应斩者六，共应得死罪二十有四；凡属吏于官项有亏者，皆令公代赔，籍其家，取其夫人之簪钏，视之皆铜器也。狱成，世益为公危，顾公处之泰然，在囚中日读书，昼饱啖，夜熟眠，若不知有忧患者。时故甘抚胡君期恒亦以事在系，叹曰：眞铁汉也！内外诸臣，方以全力罗织公，必欲置之死，世宗始终念公，特以其性刚，意欲痛有所摧折，而后湔洗之而复用之，乃大召廷臣，并召公，亲诘责之。公正色无所挠，但言：臣罪当诛，乞卽正法，以为人臣不忠之戒。无乞怜语。是日也，天威甚厉，近臣皆惊悸，汗出浃背，恐有大处分，而公自若（郑侍讲篔谷在班中，最为予详言之）。寻奉诏恩赦公，令纂修八旗志书。敝车羸马，即日赴局，杜门不接宾客，重葺平生所著书，如是者八年。今上卽位，召见，谕曰：先帝固欲用汝。卽日授戸部三库侍郞，寻改左侍郞。时颇有阻公之起而不得者，顾不一年，竟左迁詹事。公平生以行道济时为急，用世之心最殷，故三黜而其志未尝少衰，而浩然之气亦未尝少减。然而霜雪侵寻，日以剥落，菁华亦渐耗矣。会以丁太夫人忧归，服除，又左迁光禄，寻迁阁学。时方主试江寜，一旦忽大病，神气遂支离，与人语健忘，一饭之顷重述其言，絮絮数十度不止。扶疾还朝，诏在京调治，竟不痊。许以原官致仕，赐诗以宠其行。归而稍愈，优游里社，曾一至黄山。葢公先世，自王父以上皆休宁产也。然非复前此之伉壮矣。呜呼，公自释褐时，新城王尚书称其有万夫之禀；及中年百炼，芒彩愈岀。岂知血肉之躯，终非金石，竟以是蕉萃殆尽，而要其耿耿赍志以终者，世人亦或未能尽知也！世之论公者，谓公之生平良蹇于遇，顾亦颇咎公之不能善用其才。公以博闻强识之学，朝章国故如肉贯丳，抵掌而谈，如决溃堤而东注，不学之徒巳望风不敢前席，而公扬休山立，左顾右盻，千人皆废，未尝肯少接以温言。故不特同事者恶之，卽班行中亦多畏之。尝有中州一巨公，自负能昌明朱子之学，一日谓公曰：陆氏之学非不岸然，特返之吾心，兀兀多未安者。以是知其于圣人之道未合也。公曰：君方总督仓场而进羡余，不知于心安否，是在陆门五尺童子唾之矣。其人失色而去，终身不复与公接。然其实公之虚怀善下，未尝以我见自是。予以晩进，叨公宏奬，其在讲座，每各持一说与公力争，有时公亦竟舍其说以从予；卽其终不合者，亦曰各尊所闻可矣。故累语客，赏予之不阿。而世方以闭眉合眼、喔咿嚅唲、伺察庙堂意旨、随声附和，是为不传之秘，则公之道宜其所往辄穷也。计公在九列，共事者曰年大将军羮尧、曰隆太保科多、曰桐城、常熟二相公；及为直督，勷营田之役，曰和硕怡亲王，公皆一无所附丽，而卒困于河督。然其终得保全者，则圣天子有以呵护之也。西崦暮齿，尚遭侧目，可悲也。夫公之好士，岀自天性，故校士则蒙关节之谤，察吏则又遭钩党之诬，然而词科之役，公方待罪书局，犹谆谆问予以天下才俊，各取其所长，登之簿录。是以丙辰复受荐举过多之罚。偶取放翁诗题楹曰：远闻佳士辄心许，老见异书犹眼明。葢实录也。予之罢官也，徐相国言于朝曰：今日李詹事必大作恶。或问之，张尚书从旁答曰：此乃具体而微之李詹事也。呜呼，予亦何足以望公，而辱诸君之推毂乎。其经术皆足以经世务，指挥所至，迎刃而解。曾一岀视漕，卽为淸运丁积年之害，至今遵行。而惜其所至，皆未有三年淹也。生平学道，宗旨在先立乎其大者，陆子之敎也。间谓予曰：吾苟内省不疚，生死且不足动其心，何况祸福；祸福且不足动其心，何况得失！以此处境不难矣。予于诸生请业，多述公此言以告之，则泰山岩岩之气象，如在目前。一念及之，足使顽廉而懦立。今老成徂谢，后学其安所依归乎！公讳绂，字巨来，学者称为穆堂先生。其居临川仅二世，少贫甚，读书五行并下，落笔滚滚数千言。而无以为生，尝自其家徒步负幞被之徽，又之吴。吴人或异其才，然未能振也。或言之江抚郞君，一见曰：非凡人也。始资给之，遂魁其曹。三世皆以公贵，累赠戸部侍郞。娶某氏，封夫人。子四，孝源、孝泳、孝游、孝洋，并登乡荐，而孝源为县令。孙友棠，进士，翰林今改御史。公春秋七十有八，葬于某山之某原。所著有穆堂类稿五十卷、续稿五十卷、别稿五十卷、春秋一是二十卷、陆子学谱二十卷、朱子晩年全论二十卷、阳明学录若干卷、八旗志书若干卷，皆行于世。公于雍正癸丑之冬，见予文而许之，遂招予同居。时万学士孺庐亦寓焉，紫藤轩下，无日不奉明诲，谆谆于义利之戒。公以丁忧归，予以罢官归，学士亦以丁忧归，是后一见公于江宁，则公已病甚，犹惓惓以予出处为念。旣归，不复相闻矣。公之歴官事迹不能悉述，且亦有事秘不能直陈者，然而予苟不言，世且无知者，乃略陈其梗槪，然终不能百一也。尝谓公之生平，尽得江西诸先正之裘冶；学术则文达文安；经术则旴江博物，则道原原父；好贤下士，则兖公。文章高处逼南丰，下亦不失为道园。而尧舜君民之志不下荆公，刚肠劲气大类杨文节。所谓大而非夸者，吾言是也。其铭曰：

　　用则大受，否则卷怀。曰亨曰屯，我何有哉。所可惜者，用世之才，困顿而死，志士所哀。名山大川，千古昭回，英灵之气，长表劵台。

　　

　　鲒埼亭集卷第十八 鄞全祖望绍衣譔 余姚史梦蛟竹房校

　　碑铭

　　○工部尚书仁和赵公神道碑铭

