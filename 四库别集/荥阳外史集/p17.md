<!-- { "loadSidebar": true } -->
　　雪霁图者元清江守李公圎峤所作也皴法远师董元近学马逺而意匠经营精入能品其山之峻险者若鸾凤之轩翥突兀者若车马之奔驶横者如案平者如扆崇峦别巘盘薄起伏不可名状而同云积雪一色皜素楼台层观仙居佛所天光下烛恍然不知其为人间世也乃若野水微茫长桥偃卧古木荒篱闲门自扫有倒屣迎客之意乗扁舟之清兴者殆维其时岩广架广足迹罕至而睡酣焦寝冻逼袁门者可以问无恙也峻岭巍峩修途栗冽厯蓝闗而谪潮阳者髣髴如见其人焉想其运笔之时清气吐吞傲睨今古所谓咫尺应须论万里者岂虚言哉圆峤既没五十余年是图流落人间武林刘公购得之爱赏弗置自京师出入燕冀复渡海入辽氷天雪野无入而弗自得焉岁时速客每出以示曰是殆类我亲厯矣按图索象其在兹耶缙绅君子多为诗文赞咏之予得谛观焉起而告之曰公可谓托物君子矣夫物之白莫雪若也当夫六霙飞洒万象交辉凡污而秽黝而黒者无不白矣人禀天地之气以生人心众理之会不与雪同其白乎且夫雨雪浮浮见睍曰流诗人之兴以雪之霁也雪之霁以日阴阳动静循环无端于是时也俯仰上下我室我闼内融外明妙悟无际岂独山川之胜可玩可说也哉公由吏入仕所至以清白称今通守广信与司一郡之寄灵府真君光华透彻盖将化炎热为清凉变尘垢为皎洁者由是上瑶墀登玉陛赞襄爕理致三白丰年之兆所以绥宠禄而介遐福者不亦可乎庄周所谓虚室生白吉祥止止者庶几在此此固画史意外之意使圆峤可作宁不有取于予言哉公顾予一笑遂书以为序时洪武十八年岁次乙丑三月十一日郷贡进士具官郑真序 

　　梅隠诗什序 

　　木植之在天下多矣独梅称百卉之魁彼其固阴冱寒万木僵仆而琼肌玉质傲睨山谷间回视凡葩俗卉驰骛于豪奢侈美之地不啻舆台矣隠民逸士羡慕而培埴之其为德之似乎上饶徐饶彰父忠信悫实士也杜门求志不乐仕进所居多大梅每相羊其下理融心契慨然叹曰孰使予不遇于时而乐焉忘返者非梅耶遂号曰梅隠缙绅君子多为赞咏之其所以发明隠之为义者矣然隠者显之对隠正所以为显也寓情草木云乎哉想夫宴坐清适芳馨四来岁寒髙节永保贞固视夫轩裳珪组渺渺然罗浮一梦中矣乃今圣明在上将使髦俊之士版筑之英从容庙堂之上是以状元及第之荣宰相调羮之用皆于梅比兴焉饶彰逺在林野而声誉蔼然我不知君终隠于梅乎梅终能隠于君乎于是仿小山丛桂赋招隠之辞曰岁晏兮氷雪謇孤芳兮髙洁纷夫人兮姱节挹前修兮遗烈凛兮栗■〈氵寥〉兮泬杳冥冥兮岩穴崄兮僻黯兮寂履巉岩兮峻陟闲林扄兮深蛰赋考盘兮以游以息邈羣仙兮姑射容姿澹兮的皪炫皜素兮裳衣耿心肠兮铁石青天指兮白日敦永好兮焉极琴樽兮棊奕乐逍遥兮以永朝夕望天上兮九重圣人作兮风虎云龙仰黼扆兮重瞳衣冠肃兮会同君胡为兮山中山中兮盘纡窈谁歌兮白驹攀南枝兮踌躇虎豹呌号兮熊罴啸呼日将暮兮孰华予玉佩兮琼琚盍翱翔兮宸都吁嗟山中兮不可以久居饶彰闻之曰是所谓诱我者耶我于木毋誓终身矣予知其不能屈也遂序于羣言之首 

　　文江图诗序 

　　江右山水郡称吉安吉安属邑凡九而言水文江为胜江控上下流绵络数千余里羣峯环列其髙而锐兀而起迤逦而平衍者若笔之削架之横而几席之奠也由宋以来若参政六一欧阳公丞相平园周公文山文公生相先后而其文章之懿功业之盛节行之髙与文江山川相为无穷矣百余年来风声气习犹有存者嗣而续之将不见其人乎赵原髙氏纯谨悫实士也家居文江为天潢旧族际今圣朝以才行荐为江西宪府吏处心公正论事平允上下咸以能称原髙自念有母在堂望家尺咫未及遄迈而情有弗能自已者于是即文江之胜绘为一图时焉展玩俯仰上下神驰意往庶幸母之安以慰其心焉缙绅君子多为诗歌以赞咏之以予职在斯文俾为之序夫母子之亲彝伦所重陟屺之诗曰陟彼屺兮瞻望母兮母曰嗟予子行役夙夜无寐而四牡之诗曰王事靡盬不遑将母一则孝子述其亲之望而欲其归一则人君序其臣之劳而本其情此诗人忠信之至也原髙服劳宪府而念念其亲岂以家事废国事以公义废私情者哉且夫地灵人杰古今所称眉山以三苏父子而益重于蜀鉴湖以贺公季真而益着于越夫有其地而无其人则其山川之气亦抑鬰而不舒矣以文江为吉水之胜先哲之生固多后人续之岂少哉后人不以先哲为心则不惟上负明时下负所学抑且有媿于山川之神灵矣夫出处隠显一致而已然而林泉穷僻孰愈朝市之富台宪之贵草衣木食与田夫野老相羊东阡西陌间孰愈纪纲要地操持文墨谋谟画诺为绣衣峩豸司天子耳目之寄哉原髙职在宪长以宾礼待之所以期望者至矣有事焉勿忘焉爵禄之来如郷先达以显亲扬名可也岂徒有事山林间恋恋膝下而已哉孝子不匮永锡尔类予于原髙深有望焉 

　　送广信府太守刘公母丧还霸州序 

　　洪武十八年之夏圣天子以来阳丞霸州刘公循理授知广信府事既上任三月以母夫人郑氏年几七袠遣使取以就养未几霸州有司以其家讣来上公袒踊括发水浆不入口号恸再曰天乎我不得在家而使我母至于此我罪大矣徒跣衰绖即日登途广信士民攀号恋慕有作佛事以荐福者于以见公纯孝之至以心感心矣夫亲丧固所自尽也天理人心非由外铄原始反终情所弗忍而礼无不至于其气之絶也升屋履危以其上服三招之则犹兾其复生也不生矣于是制为死具故饭而含致孝养之宜不欲其亲口齿之虚也衾而袭致归全之义不欲其亲体肤之露也乃若朝夕之奠祥禫之节其于四制之义亦云偹矣以公文学政事上承恩宠一麾出守太夫人在堂限以官守缺于定省寿考奄终棺衾殡敛弗躬弗亲想其瞑目属纩之辰正安车奉迎之日倚闾之望莫致陟屺之悲无穷公于是亦无以为情矣然而丧事即逺有进无退变而不失其中不亦可哉奔丧之礼见星而行见星而舎兹固不能以留公矣入境至家升自西阶服丧尽礼有如初丧宾客固有吊而大恱者矣先陇之阳有若堂若防者竁焉窆焉蔵焉想其志气神明之存望望然皇皇然追而弗及求而弗得也而欲报之德终其身弗忘天地鬼神实临之孝感之征将见嘉禾之生醴泉之涌赤乌白雀飞翔驯集于墓田之左右矣国家以孝理天下异日金花紫诰推恩泉隧不曰忠孝萃于一门乎此固予所望于公者也于其行学校之士以公有德于斯文効蓼莪之咏为公祖道而予为之序 

　　又 

　　古丧礼杂见传记多矣而于奔丧一事尤致意焉盖礼莫大于送终人子之于亲死生大变岂不欲曲尽人事哉然或服劳于公官守言责有不可废公义而狥私情故于亲之疾不克致汤药饮食之奉没不及亲棺衾殡敛之具是以先王制为奔丧之礼有望境尽哀及门升自西阶之说所以顺情而为之节文也呜呼慎终追逺民德之归厚也可不重哉益津刘公循理奉上命知广信府事上任三月以母夫人在堂取以就养未至而其家以母夫人卒讣谂之则九月十八日正遣使奉迎之时云公号恸仆地即日徒跣登途广信士民攀留莫得有些哀于其母者曰母子至亲一气分兮于惟夫人慈而仁兮笃生我公子我民兮大义彝伦亲所亲兮亲曰仙游公弗留兮民心悠悠曷其有瘳兮惟公之思繄夫人之悲兮百身可赎我焉辞兮予闻而解之曰亲莫重于母子爱其子以及其母斯其为人情天理之至哉夫公之得其民如此则公之为政可知矣初公之别其母也盖以致君泽民为念不以舎朝夕定省为戚也千里南来司一郡民社之寄尺书传报固足以慰其母之心矣然而鼎釜之娱莫致风木之憾遽闻则亦付之无可奈何而已且夫亲者我之所自出也非有贤母不有贤子以太守公本家教之盛以及夫人人是夫人为不死矣先灵在天昭昭不昧公其慎于礼哉将行合府所属咸以公之德不能忘也请予文以饯夫人心所向风化所由成也采舆人之颂以传之其非士君子所当用心者乎若乃宅兆之安寝席之荐载诸礼经则公固素学之矣予不得而赘也 

　　同前为李通判作 

　　近予以人才荐入京师与燕南刘公循理陜西李公大本试艺天官铨选文华殿伏蒙上恩授公知广信府事大本府推官予亦忝以非才为通判既受符契谢恩丹陛公交车上任四人者既志同道合庶几协恭以对扬丕显明命哉广信江西属郡地瘠民贫而公务繁冗使者往来交错旁午公厉之以勤持之以静而律之以公由是治体一新凡贡赋之征货财之奉簿书期会之集告戒从容诚意恳至阖郡吏民劝趋恐后数百里内民生按堵与时休息咸谓太守公之贤庶几于古之循吏矣方将兴废举坠抚绥教训成礼俗之盛而乃以母夫人在堂奉迎间遽以讣闻于是士民失所依归矣留连展转何忍公之去哉夫君亲天地之至恩忠孝臣子之大节以公恪职事之恭而复尽孝思之敬为臣为子两得其道矣予尝读韩诗外传载皋鱼一事以为木欲静而风不停子欲养而亲不待至于哭泣以死孔子门人闻而归者三十余人则其心之所感如此也公世家益津田园之入足以娱亲初仕耒阳禄赐之厚既得致慈颜之奉矣何有皋鱼之憾乎然而大孝终身之慕公何敢自已其心耶北望燕山千里遄迈衰绖上堂见其母之殡如其母之存也恋恋之诚何如哉以塟以祭祥禫如式三年服阕起复登朝德业之盛必有上报国家下及民生矣岂独一郡被其泽哉于是众以为然相率再拜挥泪而别予与推官同致僚友之谊为之序以饯云 

　　同前为李经厯作 

　　予以非才为有司荐入天官蒙恩授广信府经厯与知府益津刘公相先后而同日上任阖郡之政咸仰成于公凡害之未除者铲削无遗利之未兴者设施恐后由是吏民向风吐情供实狱讼之决举得其要货财之征应时而集税贡之登仓庾之实礼乐祀典之谨戈甲器备之修而又勉励学校严赏罚以别勤惰创三皇殿使其师弟子瞻敬而企仰焉予不能事事而有太守公在上为之纲维私窃自喜庶几可无戾矣居无何公之母郑氏以卒讣公即委篆于通判李公徒跣衰绖望燕山而驰焉六曺之吏若典皆曰公我父母也自今何所承命奉教以为依归哉欲留公弗得请予通其意予诰之曰诸君子之于公固为厚矣其如礼制何且我闻之孝于亲者必忠于君公以太夫人之命出事天子一麾出守士民皆称为贤臣职尽矣太夫人寿考奄终五福具备则公纯孝奉养所致也限以官守千里在逺殡敛弗亲苦心荼毒计日兼程言遄言迈岂为君等留哉夫攀辕卧辙不欲公之去者诸君子之情也星言夙驾亟去弗顾者太守公之情也情之所在理之所在岂不为两得哉传曰民之秉彛好是懿德其此之谓乎予于公有宾僚之契尤不忍别者于诸君子之请心实戚戚焉公行矣山川深阻氷雪岁寒其节哀顺变归尽大事朝夕服食之宜必致其谨毋徒以齐疏飦粥饥寒伤生也 

　　荥阳外史集巻二十三 

　　●钦定四库全书 

　　荥阳外史集巻二十四 

　　（明）郑真 撰 

　　○序 

　　送凤阳府儒学教授吴义孚先生谒告归莆田序 

