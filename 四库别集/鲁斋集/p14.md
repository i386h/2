<!-- { "loadSidebar": true } -->
　　或问九畴之所以则洛书者其目可得而易乎曰不可也可易则非圣人之书也失阳变隂合而先生五行故五当一数而不可易人禀五行而见于五事故五事次二而不可易八政者为治之大纲也故八政次三而不可易五纪者天时之大节也有八政而后天时可推此五纪不可先于八政皇极者四方八面之所取则故居中而不可偏三徳者五事之直对也三徳蕴于内五事着于外品节刚柔所以定五事之合中也稽疑者八政之横对也有政有疑不能自决必卜之而后吉凶见庶徴者五纪之直对也庶徴之休咎五纪之所以逆顺也福极者五行之直对也人禀五行之气有善恶焉有厚薄焉此福极之所由分也三徳者又庶徴之横对也休咎之形刚柔过不及之偏也五纪者又五事之横对也五事中节而后天地位四时行焉三缩三衡九畴之数昭昭然一定而不可易如此以十数推之而可以如是乎
　　皇极説
　　五居中者统体一太极也八位皆有五数者物物各具一太极也五行五事五纪之五此显然可见者也八政之有五何也食货祀賔师五政而已三司者所以统五政故曰八耳三徳之有五何也一正直二刚克二柔克也七之五用卜是也八之五时九之五福是八位之中五无不在五行虽五大分则二实隂阳之所互生也天生水本乎阳位于北隂也地生火本乎隂位于南阳也木为水之穉阳而实生火金为火之穉隂而实生水土则贯四行而无不资焉五事虽五总之以貌惟一二始生之数隂阳互宅葢阳中有隂隂中有阳三数虽曰八政而实统乎三食货司空之职也祀賔司徒之职也师则司冦之事也八出乎三此八政之所以次三也五纪虽五而嵗月日星辰实总乎厯数星辰虽可析为二合而言之星之辰也实为一纪此五纪之所以次四也卜筮虽二而体则七庶徴虽五体则八曰雨曰旸曰燠曰寒曰风曰时曰休曰咎也一二始生之数隂阳互宅九六老数则互变六老隂也退而变阳故有三徳九老阳也退而变隂故有六极此则隠而难知者也大抵九畴以竒数为主故十不见以对待而全洛书终不出河图范围之外者也竒主中而位四正偶退而居四隅一二三四河图之生数也此皇极之所以立葢有此四者方可以建极也六七八九河图之成数也此皇极之所由行葢此四者皆自皇极中生也惟皇之极有建不建焉故四成数各有两端三徳之有刚柔卜筮之有従逆八之有休咎九之有福极是也人君治天下之道固已备于此矣武王之访箕子之陈直与危防精一之传相为终始于一书之中其条理缜宻不可易也此所以谓之大法与故朱子曰此是人君为治之心法皇极之奥义朱子言之详矣其余所未言者敢与同志共讲之
　　获麟説
　　事有出于人之所共喜莫之致而至者谓之祥亦有出于人之所不识卒然而遇者谓之异是以麒麟鳯凰自昔亦以为祥且异也何哉葢其为物也世不常有诵其名咏其徳夸其瑞而不识其形见于诗书传记寥寂希阔于三千六百年之间谓之异亦宜哉然其性之灵也未尝轻出必有至治文明之世览徳辉而后来又安得不谓之祥乎惟圣人之门其理素明其论素讲而不以为疑也故有子曰麒麟之于走兽鳯凰之于飞鸟类也圣人之于人亦类也但出乎其类拔乎其萃而已予尝深味其言而窃叹夫天地清明纯一之气不常防而不易遇也方其幸而交防则钟于人也为圣为贤钟之于走兽也为麒为麟钟之于飞鸟也为鳯为凰至于景星甘露之见于天醴泉寳玉之见于地嘉禾紫芝之见于草木龙马之图神龟之书其名状虽或不同理则一而已矣然则麒麟鳯凰非为圣人而生也特与圣人同值夫清明纯一之防同生乎圣人之世也故圣人之时必有麒麟必有鳯凰隠显之间特因人之见不见耳愚尝谓鳯凰者有感于阳之灵者也麒麟者有感于隂之灵者也阳者天之道君之象也隂者地之道臣之象也当其天地交泰君臣同徳麒麟鳯凰所以毕至有圣君而或无圣臣此鳯凰之所以独至也有圣臣而或无圣君此麒麟之所以独至也夫子叹鳯鸟之不至感圣王之不作天下不得被中和之化夫子感西狩之获麟固叹夫麟出非其时与我相似然既出而见伤又岂不知其非已之嘉瑞也乎夫子之感麟感麟之出也亦感麟之见伤也逍遥曳杖之歌不待梦两楹之奠而后决其非久于斯世也矣夫子忧患后世之心未尝少衰于是始脩二百四十二年之事立百王之大法为后世之轨度岂得已哉説公羊者乃谓文成而致麟胡文定公祖之以为与萧韶作而鳯凰来仪者同一理为先天而天弗违志壹而动气之验言亦渊奥矣然文成而麟至固足以大春秋之作麟至而见伤又何春秋之不祥也乎以夫子忧患天下后世之心垂为万世之法程夫岂小事文成而反致不祥之应岂理也哉但先儒之论既曰麟自圣人而出乃又曰麟出非其时虚其应此为悖理善乎子程子之言见于刘质夫入闗録者足以破千古之惑文定祖述程子而于此独异焉新竒之病贤者亦有所不免可不慎哉
　　蜀先主托孤説
　　每读刘先主访孔明之言曰汉室倾颓奸臣窃命孤不度徳量力欲伸大义于天下词义正大凛乎有三代之风此孔明所以幡然而起为之鞠躬尽力死而后已者也当其梁益粗定鼎立势成至于即位汉中经营克复防五十年春秋于是亦老矣使徳诚有兴复汉室之心必能择宗室之贤以托国俾之继志述事以成吾平生之志愿岂不始终光明哉惜乎计不出此临终数语君子以为汉祖唐宗皆有媿色是固然矣识者精考宻察以为徳平生心事于是俱败言若甚公而心甚私庸闇之禅不足以了乃翁家事岂不甚明徳既不能择贤宗以授国则当公天下以为心盍于精爽未惫之时播告天下以行尧舜之事以孔明而代徳授受自可无愧岂不卓超千古今乃不胜老牛防犊之爱谩为不得已之词岂情也哉是知平时鱼水之欢皆虚文也
　　明帝告马后説
　　明帝之告马后可谓理到之言若可以感动其良心者然使忌嫉者闻之未必不愈増其怨怒尚何望其果能听従也耶史曰后于是尽心拊育又有若果因此言而后生绥爱之心者皆史臣之病词非知马后者也后常以储嗣未广忧形于色荐进左右每加隆遇则其无妬忌之行有均一之徳固已久矣所以闻明帝之言欣然领防葢其素心也而况两汉之君未有如明帝颇修宫教登建后嫔必先令徳内无出阃之言权无私谒之授所以正嫡庶之分全母子之恩者固出于平日之诚意非一时之言可以侥幸而转移也是知齐家之道先在择贤配此闗雎所以为诗之首也
　　矫斋説
　　夫人之气质不齐自隂阳五行纷纶杂揉有清浊焉有美恶焉有厚薄焉而清明纯一之防千百载不一遇也虽圣人亦不能一人之所秉而能和人之所偏是故舜命夔典乐教胄子曰直而温寛而栗刚而无虐简而无傲所以扶其不足而抑其有余也教化不作于上而吾夫子讲道洙泗私淑诸徒羣弟子虽愚鲁喭辟之不齐吾夫子不过进其退而退其兼人者而已世衰教弛人自为学茍欲矫揉其所偏其将何以为准的哉亦曰求之于学问之中乎诚能求之于学问必知无过不及之谓中黙计吾之气质于何为过于何为不及不及者企而及之过者抑而反之必至于中而后已矫揉云者即变化细宻之工变化云者亦矫揉成就之验矫之为言治其偏而归于正之谓也茍能矫枉而过于正则反为矫之累矣或失之激或失之亢则皆非所以当学也然中非易至也亦难识也学问之功非一日所能成就也君子之学不为则已为必要其成非百倍其功不可也中庸曰有弗学学之弗能弗措也止虽柔必强朱子曰明者择善之功强者固执之効吁是非矫揉变化之准的欤
　　三侄字义説
　　寳祐癸丑之季冬十有一日乙卯奉伯氏命挈诸侄来归敎养越五日进而告之曰天之生是人也莫不付之以仁义礼智之性不以圣贤而加多亦不以愚不肖而故少也然托于人者为气禀所拘故有晦有明为物欲所蔽故或絶或续人之可以全其付托之初而不为气质物欲所胜者其学问之功欤是以大学敎人明明徳必曰如切如磋如琢如磨所以指其得之之由也曰瑟兮僴兮赫兮喧兮者言学问之成徳容之盛而叹美之也其余义理详宻予将次第为汝等言之思昔汝诸父之孤大畧亦汝等之年其间聚散盛衰祸患事变不堪回首今何忍言之哉自是以来予日夜望汝等有所成立以承门户之付托长侄当以学问率之盖有所执持则自有毅然不可犯之威故朱子亦以毅释僴字长侄先已名僴今字之以子毅次名曰付字之以子全幼曰伲字之以子可三子思其命名之义而勉之敬之以副予望云
　　王岊字説
　　壬申之秋八月壬辰太常寺簿王君爰稽古典肃賔友僎介冠其子岊于庭而命某字之窃尝闻岊之为字即节也周之官有掌节者以五节授使者辅王命执以行为信守邦国者用玉节山国用虎节即汉之铜虎符也君之世祖侯东阳有玉节久矣君行将授虎节也岊之冠适开其端可无言以勉之夫信者理也节者器也有此器必有此理保此信所以全此节必敬以体之顺以达之而后可程子谓敬为体信达顺之道敢以体信侑尔名子其懋敬之哉
　　侄孙进父字説
　　天秩之礼有五曰吉凶军賔嘉礼之首曰冠是之谓重礼夫礼之所以重者将责以成人之行为人子责之以尽其孝为人弟责之以尽其悌为人臣责之以尽其忠为人下责之以尽其顺岂徒曰元其冠而已哉今月吉辰良族孙以礼冠其子名之曰壵其师字之以进父乃请问进之义于予予耄矣乌足以推明之抑尝闻壵者土之髙也土之髙固非一日之积矣夫子曰譬如为山未成一篑止吾止也譬如平地虽覆一篑进吾往也为学葢如是然诗曰髙山仰止景行行止土必进而积之以为髙山必行而升之以为至此进之义也若登髙必自下若陟遐必自迩此进之方也子之所知者如是而已子其勉之
　　时哲夫字説
　　甥孙时垲将冠其宗长为之谒字予尝闻齐景公谓晏子曰子之宅湫隘嚣尘请更诸爽垲者释者曰爽明也垲燥也后之人又従而释垲之谊曰髙爽也惟髙则燥且明矣故近世名卿亦以爽侑垲夫人之得于天者虚灵知觉妙众理而应万事未尝不明也拘于气质诱于物欲则吾之本明者始昏矣扬子云曰天降生民倥侗颛防恣于情性聪明不开可谓诬矣圣人之教亦因人之固有俾复其本明而已人生八嵗皆入小学教之以洒埽应对进退之节礼乐射御书数之文及其十有五年乃入大学教之以明明徳新民而止于至善教之以致知格物诚意正心脩身齐家治国平天下之道吁学之体用备矣此学古之大本也今垲既冠固将责以成人非百倍其力于三纲八目之中则何以明善而复其初哉况敢望其治国平天下书曰爽邦由哲哲智也此吾之固有也请字以哲夫子其勉之
　　叶涵字説
