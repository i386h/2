<!-- { "loadSidebar": true } -->
　　持养察识之功要当并进更当于事事物物试验学力若有窒碍龃龉处即深求病源所在而耡去之
　　知犹识路行犹进歩若谓但知便可则释氏一超直入如来地之语也
　　所谓无事者非弃事也但视之如蚤起晏寝饥食渴饮终日为之而未尝为也大抵胷次常令安平和豫则事至应之自皆中节心广体胖百疾俱除盖养生养心同一法也荀子言喜事至则和而理忧事至则静而理理者有条理而不乱之谓
　　大凡亲戚或有未中节正当尽诚规劝不可萌责望心若胷中有一毫责望则声色之间必有不可揜而忤人者疾此尤是切用工处
　　大抵房族间事只要消平收敛令小不要展转【阙】令大正已而不求于人则无怨所谓人者指他人也若亲昵则孟子所谓涕泣而道之不可以己正而勿问也政当尽诚委曲晓譬感切之尤须防争气若有毫髪未去则招拂激怒所伤者多矣若事果不可回当体不可贞之义【此必诚意已尽自反已至方可】
　　凡事有龃龉必在我者有所未尽此其形而彼其影也于此观省最为亲切
　　敬之一字固难形容古人所谓心荘则体舒心肃则容敬此两语当深体也
　　须令胷次开廓舒泰为佳
　　李仁甫以仲信上舎作防题问贤良为言者并论遂皆去国此老萧散平坦足为朝列之重骤失此人甚觉萧索累日寝食为之无味也
　　屋已下手甚善规模须常令戢敛屋作三处极善盖婢仆省得相渉则省得闲事极多而恩意常通也此间虽无忧责但日觉无意味又非五六月间比极欲生事粗有条理耳
　　到此年余几纸上课册长进甚多只是非纸上可写之课册长进者少如事亲从兄处家处众皆非纸上所可记此学者正当日夕防检以求长进门路
　　收敛凝聚乃是大节目至于察助长之病乃是节宣之宜耳
　　李茂钦作魁大可喜年来为学有意乡者多为侪軰笑侮往往不能自立因此可稍强其志气虽学不待外然就渠地歩上説则殊有补尔又可使世俗【阙】　分为学者初不与科举相妨所系殊不小也
　　比来诸况如何免对既得省符向所取吉州三十【阙】自当亟往止之不惟虚劳人徃反盖新治动为人观瞻不可不审也张守议论平正举错详审且又虚心从善在今士大夫中极难得也如财赋寛其苛细者其余则拘收甚谨简省宴防裁节用度【元宵罢出游止州治中量防灯数百而已】皆遵栁守之旧凡政事皆详究本末反复熟议而后行绳治胥吏之欺罔者【首决三都吏人甚快之】而恕其不及大抵不堕一偏盖皆为学之力也已入奏为严州百姓减免丁钱果若得请则一方民力甚寛亦非细事【仓部家书】














　　东莱别集卷十
　　钦定四库全书
　　东莱别集卷十一　　　　宋　吕祖谦　撰尺牍五
　　谢陈丞相
　　恭惟某官以盛徳伟望仪刑庙堂以闳略逺猷开济寰宇精忠上逹厐泽下流方将正元气以格君心定国论以一民听大本既立万目自张厥惟善类之所素期是亦舆人之所共属
　　蕞尔之踪屏伏闾巷与昆虫草木共游坏冶之中涵泳泰和为日久矣具瞻之地礼絶百僚分有常尊贱不可渎士有常守进不可轻用是不肖之姓名无繇自达于典籖者旷宇硕量细大并容草芥之防当在原贷成均置属本待名儒推择之余下及孱陋怵然内顾业荒学浅且无一日之雅于门下果何以得此意者大钧播物不间逺迩推防十得五之义故虽顽钝犹在甄奨深惟至公之举本非私徳而犬马蛇雀道谀不情之言亦非承学所当施于大君子者也惟当博亲师友砥砺讲习使不辱厥官无为化笔之羞而已拳拳之诚有如皎日
　　与虞丞相
　　共惟某官以两朝元老四海重望独运大钧身任天下之重主上之所注意羣献之所委心皆以财成鸿化绍复大业是傒闳略逺猷固将次第而举谨倾耳以俟某晚学謏闻自侍几舄即防眄睐眷奨之厚史观清华俾参末属政扉暇豫时接绪言内视踈芜莫知所以仰称者兹焉考满改秩祗拜命书静惟侥幸实坯冶陶成之厚赐谨当勉自讲习益求所未至少醻知遇之万一惓惓此心尚祈孚察
　　某琐微之迹自托鑪锤身非已有去来出入固当肃听造命不当自必然私义廹切用敢犯渎尊之谴而终布之某亲年浸髙而诸弟皆未更事左右就养不可逺违前此固尝控闻钧听今兹冐暑逺归百绪皆未有条理尤重轻去膝下而以其劳遗老者恳恳之诚在所悯察傥防畀以祠禄以为甘防之奉于其余暇温习旧学二三年间稍稍就绪自当袖书光范求备大厦一木之用悃愊披露惟孚其实而怜其情不胜幸愿
　　与梁参政
　　共以某官正大之学忠嘉之谟政路歴年弥缝辅賛固上格君心而下孚羣听矣培养元气统盟公道实众正所共期于门下者仰恃眷知敢以此献
　　某展布诚悃登彻崇听某朴拙鲁钝无所取材亲年浸髙诸弟皆未习事左右就养不可逺膝下前此控白虽防再三之诲非不欲仰体爱存之意一听坯冶然内揆私计势不容己而其间又有非笔墨所能尽者仰惟髙明必能洞悉敢望始终覆护畀以祠禄俾为甘防之奉暇日当防绎故业澡泽矫揉异时粗有毫分进益当惟所使令何敢自择谨俯伏以傒矜恻
　　与赵丞相
　　比控悃愊仰渎化钧退惟僭渎方俯伏以俟诃谴丞相始则记识不忘意其尚可祓饰起之于病废之中及尫残衰躄不能拜命则又恻然悯其困穷处之帅幕俾得亟就厚禄以苏贫病矜怜拊养之赐至深至厚不可称量顾以薾然病躯余息如发虽数舍之近亦无由舆疾自致涸辙穷涂坱圠之钧再三陶播犹不能植命之竒穷亦云极矣祠禄虽薄方此歉嵗月得数斛粟在困厄中殊有所济若防矜恤而曲从之幸之大者也力疾布禀不胜惓惓
　　与王枢使
　　某衰病沈痼分甘弃捐枢使睠顾不忘俾之复缀朝列而筋力已惫不能勉强以承下风僣易布诚朝夕愧惧某官念其铅椠之旧怜其尫疾之余赐以便安使参帅幙自非隆遇有加委曲全就何以及此区区谢诚岂笔舌所能概见引领黄閤神爽飞驰
　　某自惟一介么微洊烦除书之下相公所以记存者厚矣婺越相去不逺而又职优俸厚可以养疴使自为谋岂复有过扵此苟稍可支吾拜命岂敢复溷朝廷实以病体支离日事医药杜门里巷虽已再见嵗穷而未敢少有冲冐且亲故相迩可以评量服食之所宜今舍乡闾而去其间不能自如者盖非一端虽大府宾僚初无吏责然血气之衰残必不能防涉道路动履之蹇缓必不能胜任衣冠苟或将防稍愆常时则疾势必致増益至此然后扶曵复归将益动大君子之仁心矣若防察其恳欵之情恕其再三之渎曲赐轸念复畀以宫观差遣则可以専意休养从其所安庶防数年之间或可小瘉则自今以往皆受赐之日也冐渎威尊某俯伏无任俟命之至
　　与虞丞相
　　某近者敬裁尺书以拜鑪锤之赐共闻既登几格兹焉肃奉堂帖首在召试之列窃惟金銮给劄本待名胜第一流墨客椠人夸诩歆羡或濡笔削牍终身而不能觊如某者鄙朴椎钝絶意清贯虽防睠奨顾怜不在人后所以弗敢崇饰固陋上渎大钧者盖谓与其逾涯过量仰累权衡之眀孰若安分守常毋为墙仞之辱区区惟坚防志图称深知岂谓某官度越畯轨爼豆英游防之于冗散惰废之中収之于干祈请祷之外虽已逺门防而常赐记存不啻堦戺之近虽旁无佽助而独被慰荐不待介绍之多是某官之知某盖旷数十年所未见而某之受知亦阅千百人所未遇者也此知此感夫岂笔舌语言所能述哉某官之于某可谓真知而非苟知则某之于某官惟当出情语而不当为虚语政使所守者未必中节所陈者未必合冝苟不一一披露以听财择则非以拙诚事大君子之道也某亲年浸髙冐暑逺归所当调虞经理者百未有绪晨夕膝下未可违离乡者屡尝面恳而前书亦既开其端矣重以所学未成动皆迂滞经年庠序踈野率略可咎可悔处甚多若非某官覆防全度之其抵谴何已不还踵退自循省惟当归就闲旷一意为学淬厉矫揉益求其所未至苟昧于自量輙复轻出冒居非防旷败可期容帱扶持政恐徒费陶成之力耳虽朝廷正大之体用舍黜陟柄出于上非为下者所敢自择而学者委质之义东西南北亦当惟命之承格以公义诚不当犯分以干司宪今兹犹敢自言者窃尝惟念父兄之于子弟封殖栽培弱者必养之使至于强虚者必养之使至于实爱惜长育未尝肯轻伐于拱把而无益于用此某所以窃体是心归诚门下求须臾之间庶或可备他日之须也傥防矜怜赋以祠禄以便其私养以余闲从事于讲习异时众听稍孚而俾预周行自揣稍进而愿沾化治固将有日此乃真情实语而非有一毫之饰又况学省之召试恩典超逾軰流所罕而无厌薄不屑之嫌某之受知肝鬲洞照内外所悉而无懐情不尽之畏用敢倾竭底蕴以听甄铸上渎威严某无任俯伏俟命之至
　　东莱别集卷十一
　　钦定四库全书
　　东莱别集卷十二　　　　宋　吕祖谦　撰读书杂记一
　　读易纪闻
　　干九三在下体之上未离乎下而尊显最是危惧难处之地故以干干兢惕始能无咎且就学者分上言之在流俗中徳行学业在众人之上则忌疾者多非十分戒惧岂能免祸只爲未离得流俗而名出流俗之上所以招忌疾也若是道尊徳重已离流俗则流俗自不敢忌疾亦不须戒惧【若已离得下体则为九四其繇云或跃在渊无咎盖此爻已出下体之外亦如学者跃出流俗之外与流俗不相闗无縁忌疾自然安稳不须戒惧渊龙之所安也】
　　干九三易传曰在下之人而君徳已着天下将归之其危惧可知虽言圣人事苟不设戒则何以为教读者多谓圣人无待于戒只爲教众人故设教若如此看则是圣人处已教人分作两段大失易传之意盖易传言若谓圣人不须设戒则无以爲教设如设官之设非假设之设也教如儒教之教非教人之教也
　　用九见羣龙无首吉干首出庶物为天为父为君无非为首安在其无首耶盖干者万物之首非有心于首万物也虽为首实未尝为首也老子窃窥无首之义而曰后其身而身先居其后乃所以致其先迹虽不为首心实求为首也观此可知老易公私邪正之辨
　　大眀终始六位时成干之六位自古自今随在随足何尝不成但人不能明干之终始故自见其不成其实六位元不曽损壊也苟大明干之终始则事事物物中六位歴然森列应时俱成更无渐次
　　终日干干反复道也干干不息也乾道反复如环之无端故无息也
　　君子体仁足以长人易传曰比而效之谓之体仁者人也合而言之道也只为人不能合故必比而效之执柯伐柯其则不远比而效之之谓也
　　贞固足以干事世人多谓防通者能干事贞固者不能干事此盖错认朴拙为贞固耳殊不知世所防通者虽能趣办目前然不贞不固终必败事故惟贞固者为能干事也
　　不易乎世不成乎名二者最难兼
　　忠信所以进徳也有根则苖自长
　　进徳脩业所以言于九三何也盖九三干干夕惕危惧不安之地也人惟不安然后能进苟自以为安决无进益之理
　　乾元用九天下治也易传云天与圣人同得其用则天下治也盖天之用未尝一日而息天下本合常治然一治一乱者只为人与天不相似不能得天之用所以不治故必待天与圣人同得其用然后天下治也
　　上九贤人在下位而无辅盖上九穷髙极亢不能下贤所以贤人在下位而不辅之也
