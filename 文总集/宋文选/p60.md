<!-- { "loadSidebar": true } -->
　　昔者尧舜三代之时天子拱已优游于上至于无为不言而天下向风百官有司夙夜以治职赴功而天下之务无有不成及其至也至广之于人至幽之于神山川草木之无情天地隂阳之不测皆能制其动静而导其和时其消息而治其变不至者能格之不顺者能柔之盖非特辨目前正人事茍为治安而已天地之功而与有力焉鬼神之造而与有制焉故尧舜三代之治至于匹夫匹妇皆有仁人君子之风者非过论也所至者然也九官之治莫不为万世法盖尝更数圣人而莫之或加矣何则彼之所建立者极天下之理者也呜呼自尧舜三代以来更秦汉数千载世之君子有意于治者仰望先王之时而俯视后世之莫及也咨嗟叹息以谓卒不可至者众矣盖亦不原其本甚矣天下之理在我者有所不修而物无不可治立诚者有所不至而俗无不可善先王之时公卿大夫修身以裕格物而至精神以治职不过是二道而已尝试言之君子之道至于言岀而物应事举而人喻者君子之末节而非其至也必也不言而物从泯事而人劝心正于内身修于外天下化之而不知所以化者君子之盛也故曰所过者化所存者神夫人之情不可诬也言之有不应者矣谕之有不劝者矣去言屏事而天下治者何也吾身之修故也吾身之所以能修者何也吾之诚立故也吾诚之所以能立者何也吾之性尽故也能尽性则能立诚能立诚则能修身能修身而后能正物盖正物以迹者功浅而有穷故声不能使聋者聴色不能使瞽者视彼其所及者尽其迹之所至者耳迹之所不至虽近而不感何则力治其外而无以鼓舞其内故也夫惟至诚积于心发于身其声不待言其象不待事故其及物也得吾之所不期者焉譬之日月也日月之为光非期于辨是物也然日月无劳于上而天下之物茍有形者皆效其影于前枉直大小纎悉必察而日月岂固与是物辨哉譬之江海也注渟润泽者吾之事固若是而已其于生物未数数然凡在吾泽之所及者槁者滋瘠者充而江海岂固泽是物哉故日月不期于明而明之所及者不能逃江海不期于润而泽之所被者不能外君子修身立诚于上则其道大而化之矣凡物之在吾化者亦莫能逃养者自遂枉者自正未尝怒也而恶者悛未尝喜也而善者劝悠然使万物莫不得其职而我初未尝与物期也尧舜三代之治其能格物若此者何也修身之功也古之君子其治职也不耻有所不能而所能耻其不尽不耻有所不学而所学耻其不成王良之不能射不耻也车不正马不顺则耻之矣羿之不能御羿不耻也射而不能中则耻之矣故先王之因任也因能以授之而人之受之也无喜心则我之所当处也无侈虑何则终身由之犹惧其不能何暇外慕哉且物之在天下者人无不可为也有形之与无形有情之与无情至大而至毫厘至显而至鬼神其初皆物也其动一至其事一理然判而别之使不相为异而絶之使不相通非其理然也世之浅术末智者不能尽其理之所通则其物也有所窒矣智之所窒者术之穷术穷于其智而天下无能事矣龙之为物世之所神而不可见者也然其初豢而御之也何以异于马牛使人神之而不可见也非龙为之也人之智不足以致之而自絶之也故曰人实不智非龙实智天下之事举何以异是哉先王之官其能致物者皆如龙也后世仰望而不可得者皆如以龙为神而不可见者也故先王之臣不求多能而能极其能修其官治其事有毫厘之不知则且以为辱矣夜以思之朝以行之父以是传之子子以是传之孙索之以极其微钩之而穷其深是以百官皆修其方而能致其物凡在天地之间吾之力无有不能为者焉故善治者役物而不善治者役于物役物者物制于我故可惨可舒可翕可辟吾所欲致者物聴命焉役于物者聴命于物而我不能制故其缓也或急之其行也或止之惟物之所为而已故尧舜三代之官所以能治职而后世莫及者致精之功也呜呼三代之政既亡刑名刻薄而为秦王覇杂揉而为汉天下之士知学者鲜矣虽或学焉得其正者亦鲜矣污其身而望人以洁枉其身而望人以直何怪乎应者之不如其欲也官设于上而人觊于下不能其事而贪其名职废于朝而咎不及其身败其官而公冒其禄何怪乎物之不顺令而至故身不脩诚不充则虽有善教而民不从聋者之言宫商瞽者之言黑白聴者笑之矣何望其信之也何则彼言之者非其任矣人有乐进之心而殆其事与殆其事而不任其耻则是牛羊瘠而牧者无罪也几何其牛羊之不尽毙矣身不修则妻妾违之一国一邑之众而望其不我违也难矣学奕而志鸿鹄犹不足以胜其偶欲以灭裂之诚而成天下之务也亦难矣故秦汉不如三代也失其本矣故正学以脩身明耻以致精而庻乎先王之治也天下之学有小大有本末隆其大建其本而使小者末者从之而后学之道正矣顔子之好学学其本也子游子夏之文学学其末也后世儒者非不务脩身也惟其学者不知其本而趋其末先其文而后其实是以儒者接踵于上而无补于天下之治乱杨绾唐之君子也其望圣人也亦逺矣然绾至诚能俭而已一致其诚于俭而为相之日天下化之宿将大臣为之悛萃而不终日绾之学未必皆知本也独于俭则有本矣有本之效至于如是之速则天下之不吾聴岂非士之脩身本未立欤故格物在立本立本在脩身脩身在致诚致诚在尽性尽性在正学正学在乎隆本以抑末然后教化以行之劝沮以厉之官师以涖之而后所隆者人劝所沮者人畏此先王隆本抑末之政也将明耻者有道无隆人之所重无卑人之所轻均天下之事于一域而荣其能辱其不能则士有耻矣人之所轻而卑之则人耻习之矣人耻习之望其不能而知耻不可得也人之所重而隆之则事有轻且贱者矣使人耻贱而羞卑者未有不自此始也禹为相而防为乐工伯夷典礼而臯陶治囚论其所处则有贵贱精粗矣而舜之于数人者未尝有轻重之别也均为朝廷之事耳是数人者知耻其职之不脩而已不闻其有精粗贵贱之间其心也天下未尝无竒才异能之士也惟其心侈大而不肯自守于一隅治职者不耻职之不修执技者不羞技之不工是天下之事卒以汗漫而无成盖鲧不能抑洪水而罪至于殛死羲和废时乱日而刑至于征故罚不至则罪不彰罪不彰则耻不明故严不职之刑者先王明耻之道也故正学明耻而先王之治其庻乎可为矣
　　至诚论
　　昔先王之为天下非徒为政刑以齐天下之民苟为无事而已也必有礼乐以成之礼行而天下无违俗乐作而万物无邪心无违俗故恭逊孝悌行于匹夫匹妇之愚无邪心故蕃阜和乐至于昆虫草木之细至于如此而后天下大治纯被而无有可间矣先王之为是礼乐者岂与后世异哉其存乎形名见乎度数者典之有司着之文字虽歴千百年可考也舜之大韶周之衰犹能奏也三代之车服老师宿儒能说也后世之君曷尝不举先王之礼乐以施之宗庙朝廷哉然而先王用之而能治寓意于迹迹脩而意行示教于物物陈而教达后世之君能用之而不能化能举之而不能治迹脩矣而人不化其意物陈矣而下不谕其教是何说也诚与不诚异也先王之为礼乐岂以为备故事修文物而已哉其心之于礼乐既已诚矣操至诚无间之心于内则其动于外也心之所存必能发之于器器之所示必能致之于物故人望其斋庄恭肃之容而无慢心闻其和豫雅正之音而无邪气夫岂特容与声之所能为哉其诚之所动物虽欲不感不可得也故物之于诚不能逃也立诚于此物遭而不化者非物之罪也是其中必有不足者矣物之化于诚犹氷雪之消于火火至矣而冰雪不息者非冰雪能拒之也其炎有不足故也故诚薄于此而求物之应不可得也诚至而物欲不从亦不可得也宗庙之间不恭而肃墟墓之间不哭而哀尧舜之政不令而从以夫在此者不欺故也后世之为礼乐者其心之于礼乐既已判然为两矣举是物曰此为礼也奏是音曰此为乐也心之所存不在器器之所作非其诚故礼乐之动也如偶人焉有其形而无其神如象龙焉有其似而无其威夫礼之为容乐之为声譬之人则其形譬之龙则其象也至诚以主之者先王所以为其神与威也夫人不畏人之形而畏人之神不畏龙之象而畏龙之威神是而畏威加焉则何怪乎见者之变哉内无至诚无间之心而特备礼乐之声容何以异偶人象龙以求人之畏之也故三代之亡歴数千百年而礼乐之效卒不如先王之时者岂其刑名度数不足之罪哉所以行之者其诚与昔之人异矣故曰熊渠子夜行见寝石以为伏虎张弓而射之灭矢饮羽下视而知其为石也却复射之矢摧无迹弓矢未改也石犹是也而一中一否者所为射之心不同故也而衰世之士方且区区于缀缉先王之道文补完经师之故说掩巻长息而伤礼乐之不明呜呼是亦愚矣心诚恭欤酌水而献之见者不敢慢矣先王之礼其在后世者未少也心诚正欤撡而鼓之聴者肃然矣先王之乐其在后世者尚多也故不取之心而求之物欲望礼乐如先王之时何可得哉昔者子思为中庸之说以导孔子之意始之于天命之谓性而其本一言以尽之曰诚而已故曰诚者天之道也诚之者人之道也又曰惟天下至诚为能尽其性而卒于参天地赞化育夫君子为善岂以谓人以为此善也吾行之人以为彼恶也吾去之欤其心之于善也无有驱而纳之者忽然自至矣于恶也无有畏而刼之者判然不为矣凡此者吾心之于善诚好之其于不善诚恶之故也心诚之而无隙则物不可得而间物不可得而间则心一一心以格物则物为之动物为之动则天地之逺化育之微鬼神之无形隂阳之不测吾从役之矣故传之所载古之为礼乐者其能交鬼神致异物调寒燠而育动植者非髙论也至诚之说曰不见而章不动而变无为而成天地之道可一言而尽礼乐之本盖岀诸此而已矣













　　宋文选巻二十四
　　钦定四库全书
　　宋文选巻二十五
　　张文潜文
　　敦俗论
