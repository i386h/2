<!-- { "loadSidebar": true } -->
　　去年本拟罢言诗【去年题是斋诗有壁留阙处已题遍亦欲从兹拟获麟之句今嵗来此原拟不必依例题什然予仰防　　上天贶佑符愿授终而训政勅几康强犹昨幸为千古全人况筹办楚省南北军务宵旰萦心是以结习难忘仍不能不拈毫一抒懐愫初非因林壑清佳徒为问景探竒之什耳】小憩究难弗置词可识人情多结习顾当军务正萦思拘凶扼要功成近【湖南逆苗首石三保前经擒获解来不日可到昨据和琳奏官兵攻克全壁岭后乗胜罙入逼近干州苗匪等各思守防田苗寨落抵死抗拒经和琳督率额勒登保徳楞泰等统领劲兵将廖贡坡水牛坡等处要隘全行夺获贼众纷纷溃败窜至马鞍山后各路官兵围殱贼无数直追至河边相距干州甚近等语想此际大军直抵干州将石栁邓生擒喜音已在途次又据湖北巡抚恵龄奏督率文图等分兵五路攻灌湾脑贼众痛加殱戮逼贼巢检阅所进地图贼匪占据卡隘弹丸穷蹙已属无几自可一鼓扑灭首逆张正谟谅必易于俘获看来事机大顺其余各处亦可即日以次蒇功矣】若雨时旸农卜宜比较昨篇诚厚幸【今年自驻跸以来旸雨时若塞田禾黍畅茂可卜有秋繙阅上年乙夘诗帙此时正当望雨甚殷之际至六月廿九日甫得渥泽然因前此久晴山田仍须继霈是以七月初间诗中尚有望雨之句直至七月望日乃得甘膏深透以现在旸雨晴形而论比较上年实为大胜予既深慰幸感荷　　昊恩但念秋序方长寸衷防慎遑敢遽尔自肆耶】慎哉遑敢慰心怡
　　雨【六月廿三日】
　　向吟伏暑宜五雨【五风十雨固为时若休征然伏暑之际五日一雨乃于田功有利是以甲寅有赤夏五雨驱溽占及今嵗有夏令易风诚合宜之句】兹对防霖正及时间【去声】日偶霏二三寸【今年塞外雨泽调匀自六月十六日入伏后间日得有阵雨二三寸不等既可涤炎又滋禾稼实胜去嵗】终朝优霈下髙陂麦麰塞外非甚借【口外天气早寒所种秋麦甚少而禾黍则播种极多借资口内防冀此后旸雨如斯秋收或卜丰庆也】禾黍秋来或可期防祝如斯入仲八惕哉颙尔益孜孜
　　千尺雪漫题
　　将谓斯来可简诗峡情雪色眼前披故人似与忽当面那得黙然无一词
　　雨时旸若今年幸望捷依然昨嵗同【去嵗此时正当望雨又盼擒获逆苗首恶捷音今嵗幸塞外雨旸时若迥胜昨年现在首逆石三保业已生擒解来而次逆石栁邓就擒之报未至驰望喜音竟与去年无异】得胜官军临贼近中心更切速成功【昨据和琳奏官兵得胜直前四面攻围距干州贼巢不过数里贼势万分穷蹙逆魁石栁邓无处可逃成功蒇事即在旦夕今又阅三日喜报尚未递到益加切盼为之瞪劳而湖北恵龄等前经奏攻克贼卡逼近巢穴尚未见续报擒逆之信亦切殷盼】
　　观瀑用前千尺雪二首韵
　　上皇原可不言诗其奈摐摐声色披笑未臻无声色处摐摐者任各为词
　　耳听目视居然异内识外尘本自同
　　圣意题之曰观尔【观瀑二字额乃　　皇祖御书夫瀑之声宜听而斯曰观者盖达聪必先之以明目此虞书所云心法治法之序也敬绎　　奎文寓意如此】付他物物自为功直总督梁肯堂河南巡抚景安山东巡抚玉徳山西巡抚蒋兆奎陜西巡抚秦承恩各报得透雨及大田长发情形诗以志慰
　　北省今年旸雨若天中收麦八分竒【广韵集韵韵防并居宜切音羁又文献通考载东都户口之数有竒云云盖竒零之竒言数有余也　今年北省旸雨时若农庆有收前据河南巡抚景安奏通省一百八厅州县二麦收成合计八分有余兹又据奏开封等九府暨许汝陜光四直州各通属先后禀报五月内叠次得雨自一二三寸至四五寸及深透不等现在景安自军营囘驻楚豫交界察看境内髙粱早谷均已吐穂结实晚禾襍粮亦极长发可卜有秋各属市集粮价有减无増民情欢洽等语】春三夏四泽虽异始北继南膏普滋【直保定等府州属于三四月间均已得雨优足大田畅茂惟正定顺徳广平三府并定州属未得普遍兹据梁肯堂奏六月十三四五等日正定顺徳广平三府及定州俱报得雨深透秋禾一律勃发并据顺天保定河间天津大名易州冀州赵州深州所属同报普霑在在深透尤喜十六日天气即晴禾苗更得暄润之益】既阅左齐全属透【据玉徳奏山东省城于六月十四日戌时起至十五日夘时止彻夜滂北入土极为深透正当禾黍豆縠含苞吐穂之际得此应候甘霖无不倍见长发并据济南府属之长清等四州县东昌府属之髙唐等三州县秦安府属之新泰等三县兖州府属之滋阳等七县沂州府属之兰山等四县曹州府属之菏泽等七州县登州府属之黄县等二县莱州府属之潍县等二州县青州府属之益都等四县济宁州并所属之金乡等三县临清州并所属之夏津县各禀报均于初七初九及十一十二等日各得雨三四寸及深透不等现在通省普被甘膏兆丰有象士庶欢腾等语】即欣右晋合疆时【据蒋兆奎奏太原等九府属辽州等十直州并所属暨归绥道所属各厅陆续报到于五月初八九十四五六七并二十二十一二三四五及二十八等日得雨自二三四五寸至深透不等本年二麦约收八分有余现在省南之平阳蒲州解州綘州等处二麦业已登场其余南北各属二麦正当结实甘雨频霑颗粒更可饱满而通省早种之秋禾襍粮均属畅茂续种之晚秋亦经齐全民情欣忭】陜佳甘逊慰兼惜【据秦承恩奏前因驻劄兴安北方宁谧于五月二十六日起程由安康至平利洵阳白河暨商州属之镇安等县察看所设卡隘甚为严宻所过市镇村庄俱极安堵现在夏令已深各色秋禾一律长发畅遂五月十六七二十五六及六月初八九等日连得透两土膏沃洽渠水充盈实为西成丰稔之徴秦承恩于六月十二日囘至省城据西安凤翔汉中同州商干邠鄜等八府州属禀称雨水禾苗情形均与兴安府属相同览奏为之欣慰惟廿肃省春夏以来雨泽稀少前经总督宜绵奏臯兰等州县平原地亩及髙阜之处田禾被旱夏收无望深为轸念即降防将该省缺雨地方或酌给口粮或开仓平粜并将本年应征钱粮概予缓征以纾民力并申谕督率属员实力抚绥俾小民咸霑实恵在北数省中甘肃不过一隅之地被旱其雨畅调顺者十居其九此亦万不能齐之数惟有尽心赈贷使不致有失所而已】隅向特廑命赈施
　　御制诗余集巻六
　　钦定四库全书
　　御制诗余集巻七
　　古今体三十六首【丙辰七】
　　咏荷一律
　　先荷后瀑乙之夘【每嵗驻跸山庄必有咏荷观瀑之什上年乙夘则先咏荷后成观瀑口号二首】前瀑次荷丙此辰【今嵗丙辰日前已叠千尺雪二首韵作观瀑诗兹始咏荷】在彼开殊值凉燠【上年此间自五月杪至六月中旬总未得雨荷花虽系水芳亦因渴泽逊扵往嵗是以咏荷诗内惜其被旱有水中之物亦愁旱何况山田黍与禾之句直至六月廿九日得有透雨后瀑源增盛乃始作观瀑诗故较咏荷尤迟尔】惟予念总切人民【今嵗口外雨旸应园中瀑水飞流溶演可以騐田间渥润大利农功逺胜去嵗是以心为庆幸本拟简咏诗篇而覩此膏泽充盈不能不拈毫志慰予惟念切民依讵徒为声色摐摐怡耳恱目耶】几曽兴寄声和色【谓瀑】亦匪娱圗心与神所咏观莲书壁遍【厯年咏荷七言絶句二首书悬斋中檐壁至上年已满再无隙地可书兹复成七律一章命镌配砚册匣之面以志嵗月云】檀装册匣命镌陈每嵗驻跸山庄塞湖菡萏舒英例有题句书悬观莲所檐壁至上年乙夘四围已满因命董诰将厯年之诗彚书一册陈之砚左并识明丙辰归政后可不必依例题句但予仰蒙
　　昊眷纪元周甲心愿符初今嵗元正大廷授玺称太上皇帝幸为千古全人而子皇帝掖奉安舆莅斯待狝情景与每年无异又不可不摛词以志千载一时之盛复成七律一章即镌册匣之面明嵗来此竟当如前约简咏武列君子亦必知予意也御识
　　孟秋朔日作
　　昨朝宻雨似连隂断续飘萧恐作霖都谓山田深始透独虞商令腻成沉孟秋报子云消缕碧宇腾曦气朗金豫日繁愁顿生慰慰中惟切惕而钦
　　喜晴【七月初二日】
　　农祝有常谣继晴喜翼朝【北地农家有不怕初一霖只怕初二隂之谚前月廿九日得雨竟日连宵十分深透昨孟秋朔子时豁然开霁今日又复继晴适协农占大田得资暴晒暑气全消人欣爽垲然予今早自寅刻即怵惕萦懐直至酉刻夕阳下舂竟日晴定乃敢拈吟志喜即此亦足征为君之难耳】寅连酉怵惕天与日光昭田茂秋旸暴人欣暑气消夕晖千树朗乃敢五言调
　　出丽正门观稼作
　　山荘驻跸月余过策马孟秋出阅禾大胜昨年祈泽况防蒙
　　苍昊锡恩多与与穂结图雅什叠叠捷传近凯歌【今年塞外雨旸时若大田长发滋荣今日乗马出丽正门沿隄阅视禾黍均已吐穂含苞又幸秋阳暴晒更得颗粒饱绽将来秋收可以豫卜丰稔较之上年祈泽殷心实为大胜倍蓰且连日据和琳永保恒瑞恵龄福宁等各处奏报官兵大获全胜殱贼无算并擒获谋逆首恶即日可以成功蒇事楚省南北全境荡平尤堪欣慰仰沐昊贶优隆感惕莫可言喻】戢武庆农惟戒满冰渊敬凛敢言佗
　　立秋【七月初五日】
　　朔翼均晴朗欣连五日长厯来所希遇方寸敬无遑或可西成卜仍殷南捷忙【湖南湖北各防军营前奏屡获胜仗逼近贼巢而日内和琳收复平陇地方生擒石栁邓之折尚未驰到其恵龄擒获张正谟福宁攻克旗鼓寨及永保恒瑞等追捕枣阳以南逸贼明亮洗孝感匪党亦应陆续奏报均尚未至是以月初以米虽天气霁朗大田可望有收而欣幸之中仍不能不殷殷驰盼也】尾婪申酉热落日送风凉
　　澄观斋
　　欲出北门必此经【斋在山荘东北隅每出石城东北门必扵此传餐理政殿内有　　皇祖御书恵迪吉三字额檐前斋名乃予所题也】传餐理政合延停去年如是今如是望捷依然心未宁
　　翠云岩
　　后轩咫尺倚云岩书勒檐楹周遍咸昨嵗已称应絶笔【上年廊檐止留余地一处可以悬诗乙夘题句恰补其空因有年周乙夘乙夘至竟得明年罢咏乎之句今嵗仍此拈吟亦自知结习难忘耳】难忘结习重喃喃
　　瞻礼安逺庙用庚戌年诗韵
