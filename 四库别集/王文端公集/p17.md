<!-- { "loadSidebar": true } -->
　　承示方中丞二集生受而一再读其它诗文皆可纂入志中独其处将事宜内有数语暴鉴川公失计窃意当时始议正由二公协心合算遂建此无前之伟绩即少有异同无大矛盾幸而事可功成岂必自巳至形之文字辩论间逾益小矣昔徐吾夜绩犹将借光于邻曰益一烛不加明去一烛不加暗也而况同时督抚任社稷之役者秋且公之功正不必诎鉴川公而后显也某固非知言者然诵其文至此则窃诧其有拔剑争功之态而亏虞廷德让之风大臣立言恐不宜如此此一篇文字所系边事最大后来尚论者以此觇公之为人恐反生訾议云尔傥曰充国言功无嫌自伐则非后生小子之所敢知矣台下以为何如 

　　○荅禇爱所中丞 

　　某疏卤迂愚无足比数特辱翁台知爱左提而右挈之才幸瞻怙仪刑禀承诲督亦趋亦步范我驰驱乃雅意西山抗章请沐虽以主上眷留公卿推挽匪席之旨竟不可挠悠悠我思曷胜缱绻重以一迹孤踪孑焉寡与徘徊岐路去住莫知所裁悬想杖履优游琴尊清旷仙凡敻隔徒有叹羡而巳伏廑远念惠我德音怀感隆情曷胜轸结伻旋附报不尽瞻驰 

　　○寄杨后山漕台 

　　不奉台教积有岁夫废处田间转益疏旷然德门庆趾浚发于公郎宸扆渥恩贲敷于衮席时窃听睹则固未尝不高仰而侈谈之也至于经画河淮周爰分导卒使决者塞淤者通巨浸俄平狂□顿戢祖陵之弓剑无恙士民之釜甑攸宁此之为烈真可以比绩平成而宣房瓠子之歌不足为今日诵矣欣服又如之何秪缘塞鴈江天风期绵邈尺书莫达瞻遡徒勤偶便敬附一椷起居左右伏书南向不尽瞻驰 

　　○荅梅鹤洲督府 

　　承示火酋桀鷔状以捏工川之丰广驻牧有资加归德堡之孤危应援难及宜狡虏之睥睨而凭陵也然恃台下居重于上多方伐谋知火酋之志必不能逞旦夕且自困有拔帐而去耳何也归德所可虑者不虑一火酋虑火酋连结套虏整众偪我倚顺义为声援而胁下诸番为羽翼也以今筴之相真台吉与之大不相能此内郄也顺义也不肯弃市赏之利而为之助番族必不肯弃茶马之利而甘于降此外携也我因抚其携以构其郄俾之自顾不暇此所谓以夷制夷之术知台下计必出此故度火酋之必不能逞也虽然古人轼怒蜣塞蚁穴亦安可不预为备乎则大疏筑堡增兵储饷之议是巳 

　　○荅许益斋抚台 

　　按奉大疏酌议均徭此敝省小民所疾□蹙额日夜愁痛求逃其累而不能者也荷蒙宽恩□恤设法兴除哀我人斯欣然有更生之望矣感当何似不佞尝谓有田则有租有身则有庸正粮正差非民所苦也民所苦者粮外之粮差外之差耳而差之累为尤甚今小民破家废箸鬻子女而不足以供以玉于流移转死者大率皆差徭繁重所迫非粮之累也盖粮之额有数如数而办有司无柰百姓何矣差则不然有力差矣而力差之名目又项项不同有银差矣而银差之行欵又种种各别朝夕科泒日月追呼非夫役工食则马骡草料非新官祗应则过客供张以至交际冗仪作兴滥费分文铢两户洒丁摊繁若猬毛急如星火此小民竭一身之力倾一岁之储尽输之于官而犹不免于逋欠者也有逋欠因有追比追比急则逃亡多逃亡多于是包赔众而无不累无不逃者矣则今日之弊是也失在经制不定而有司得以妄费里甲得以多敛故耳今将银力二差及夫马等项槩入均徭则编佥有定例而里甲均均徭兼丁粮酌泒而于寄庄富室量有增加则征纳有定额而贫富均至于马匹草料应裁应折夫皂工食应募应征皆有一定规制此法一立上之所费下之所供俱有常经不但无差外之差而正差亦轻省易办拴整易完矣差既易完则逃亡者少复业者多各输应纳之租并免包赔之累又何至有粮外之粮而民困安有不纾民生安有不遂者区区桑梓私情不胜感激谨兹附谢惟毅然举行是祝 

　　○荅何震川宗伯 

　　客岁因刘学博附候启居耿焉之衷未尽万一惟翁文章道德表着词垣壁立岩瞻未足比望而遭时不靖棋议繁兴缉缉翩翩遂罔君子举朝之士几无完人谁能为门下剖心者即某辱爱素深赴义诚切亦惟仰屋窃叹而巳今遗菑余烈尚复浸淫有触即施旦夕殊不可必方当跳身拔足以去而泅渊习坎沦胥转深自门下视之何啻溺人之可笑哉乃辱书见褒良用媿悚诚使天祚斯世泰大方来某不难振袂整冠以待困山之驾苟非其时会且归矣安敢窽言以谩长者伻旋附谢并布私悰伏惟道履珍颐勉为苍生自爱某临楮不尽惓惓 

　　○荅顾冲庵抚台 

　　塞下之民无所托以为生则不可使久居危难之地邪佞指斥壬巧又何谔谔国士之风然不知执事论学状知为庐陵毘陵二君子自所友也出则王臣居则圣修　大政方亲昭兹求旧安得复谓无得而称焉而愿少须臾为觧乎不佞自越在甲中念无以承大君子声气久矣安得谕及千里之外而宠以纪述以重不习岂谓言公北学所尝与多齐鲁之间之士邪不佞之于论学实不敢知然而论学美名肇盛典均之不可不具列而借以答贶命云嫌以孤陋自请宁笑而置之矣执事幸怜察焉 

　　又 

　　先别计己甘此寂寥独奈何朝燕笑于一堂而夕块若于各天一有郄言谁其为郢人质邪论以夙昔之驩呼骂局非也数入忧内属借所谓疾呻吟发屋久之乃??之不仁不能一日于城又奈何今岁为田强作觧事顾有获倍诸老农家委亩七石酒本是足琴书其不可也克懋视余岂不圣世一逸民之于达者乎八月□幸太学克懋观光值兹旷典勉之必捷秋闱南海□羽出疆而后珍勿谓犹吾乡里选也以殷少宰亦谓克懋廷试褒然为不尽一等者之首以付天官藻镜愈精矣自为备所疾作知久过弛巳久非一大解更未易整顿是在翁今日耳伫俟图上赞厥成焉 

　　又 

　　东征之役始谋巳疏本兵误之于前经畧误之于后稔祸至今败坏极矣乃以属之台下漏舟破屋势固难支溃堤决痈力岂易措不能不更烦整顿大费经营也盖朝鲜之倭与临洮之虏不同临洮必用经畧往者虏闯我门庭不能勿问而梅督府公方自劾待罪遣经畧使靖两川且以代督帅也朝鲜中倭则藩篱之急耳欲固藩篱而存属国则蓟辽督抚固在就近委之其耳目真臂指顺酌缓急而为之备保我疆圉而巳不得巳而赴之屯师竟上遥为声援推朝鲜之锋而殿其后不为戎首也又不得巳然后酌量征发次第进兵分番休舍使刍粮可达士马不疲斯庶几万全之策焉计不出此一闻警报辄不胜周章躁遽奏遣专官经畧而所遣又恂恂儒吏未尝更边事习兵也徒据其海邦籍记遂诧以为圯上之书而付以重寄当是时不佞固预知其不任也巳而请增置堡台矣请增设将领矣请召募而三辅骚动矣请征调山西宣大之兵出又远而四川两浙之兵至矣其□搜铜铁以铸火炮鍜蒺藜赋车牛以载衣甲转□□沿海郡县怨声如雷不佞即伏在山间震耳怵心□未尝得一日安枕也远迩绎骚公私靡敝如是曾未闻其出一奇当一队收一战之功而山人游客尽拜官矣厮养隶卒尽富贵矣车骑戈甲连数镇之师半委山谷矣金钱刍粟倾数百万之积尽填沟壑矣兵老财殚智穷计诎乃始听用狎邪无赖之辈往来倭营哀求和好今日议贡明日议封外堕狡夷之牢龙而内坐守寸步难移之困局固宜其为解担释负计而思委艰难于后人也可恨宜何如哉今时势与资力并当困诎之际国威与士气并当挫衂之余为台下诚难然非台下精忠峻节伟畧宏猷未易办此国家不幸而遇两公损其威猫幸而仗台下救其败耳今第镇以定静筹以从容按甲休兵据险守要沉几先物观变俟时必当有窽隙可乘关缴可制无徒效前人徼幸于孤注竭作于一鼓也昔卫为狄灭齐桓公率诸侯为城楚丘春秋高其义未闻遂与狄雠连诸侯之兵伐之也今第以保会稽之耻激厉朝鲜以成楚丘之功奖率将吏无为主而为客则得体矣若欲从井救人糜兵饷于不测之地如前人所为非不佞所敢知矣弃妇逐臣不宜妄议国家事以蒙台下知爱曾共猷念托肝胆之交故辄布其区区忠愤激昂不觉狂肆更惟秘之 

　　○荅陈肃庵宗伯 

　　不佞某自违台范十载于兹悠悠之踪靡可占对向来风波震荡危厉熏心属遘家艰归伏丘垄自谓在险得出与世长辞矣不图遗簪弃履谬辱数存而赤舄尚淹黄绮未至漂摇周室徒痛恨于鸤鸮调护汉宫畴羽翮乎鸿鹄此某所以望闽山而伫想指越峤以驰神者也幸顷天启泰符帝怀旧学枢庭虚左麻诏行颁庶当延候锋车参联揆席而逢天瘅怒罪在谴何旦夕罢归光尘永隔缘穷福薄怅惘如何公子兄还敬附荒椷用谢德音之辱临楮南向曷既瞻驰 

　　○荅王对沧抚台 

　　开荒之议大是难言以为不可开而却有可开之地以为可开而却有不愿开之人人所以不愿开者富有田者尽力于熟田不肯治荒田也贫无田者又无力可治荒田必仰给牛种于官官给牛种岂召之来而遂给之耶必报姓名必关里甲必逓领状皆不能徒手得必有费矣还牛种□官又有费矣起收子□追呼之使相属又必有费矣此三项者皆正费也未为累也田未垦时荒田也官田也既垦而田主人至矣田主人欠粮则拉与赔粮欠差则拉与赔差非必真正田主人也本非其田而赖之使赔者亦有之矣赖之于官非必不才有司听其赖也即才有司而急于差粮之完屈之使赔者亦有之矣非直一岁赔也岁岁佃之则岁岁赔之不弃其田赔未巳也故人之视荒田不啻坑穽官虽召之不应也虽给之牛种宽其租粒不往也何也差粮之累难支而官府之令不信也此百姓之所以益逃而田土之所以益荒也乃诸镇以垦田入奏者动辄数千百顷不佞视其籍惟有切齿而恨且叹耳将谁欺乎夫田既日垦则租当日多租日多则饷当日减今各镇一面报开荒一面请饷则其未尝开荒可知其所报开荒直虚文耳台下却欲实做必踏勘地亩摊派税粮使荒熟有定数轻重有定额而后召民开种令其乐从此举事之所以甚难报成之所以独后也若止具文书如他人则何难之有而又何至有怠政之议哉虽然宁以怠政去官无宁以虚文冒赏也即此一事以议台下而台下之人品宦迹乃益见其高毁誉去就何足计也钦服钦服 

　　○荅温一斋抚台 

　　今方镇之患惟冗兵冗饷为大蠹以其一增则不可复减也浙省自兵民再噪添设营军岁饷以数千计聚食方新谁能议削翁一旦简汰老弱去其二总省饷五千金兵减而众不惊饷减而众不怨盖前人务减饷而翁务减兵减兵正所以减饷也其意正同但措置有善不善耳兵畧可易言哉欣服欣服 

　　○荅赵宁宇抚台 

　　比年朝纲陵替奸伪雄行游客山人星卜僧道之流布满都市或指托权要骗诈官吏或挟持左道煽惑愚民当涂不能禁反为之介绍于各边总镇肩踵相接驿逓骚然所至装橐□累满欲后返有职官积俸数年未能比其获者以此惠奸养慝奸慝安得不繁且横乎台台栈道所遇大抵皆此辈其指称宫闱者犹粗悍庸蠢之徒技止于剽货杀人者耳有司尚得执而问之也更有有司不敢问且转相资送者此辈气力技能何止剽夺则纲纪纵弛所从来久远矣乱世景象种种可虞言之令人气短 

　　○荅赵吉亭中丞 

