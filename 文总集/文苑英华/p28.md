<!-- { "loadSidebar": true } -->
　　若夫气之为物也寥廓无象中虚自然激混混而为地蔚【一作升】苍苍而称天其下降也日月星辰着矣其上腾也山河树木生焉虹楼隐于云际蜃阁浮于海边圣人遇之而为主道士飡之而得仙纷葢松而吐雾拥鑪栢而生烟若乃变化千体包含万类结庆呈祥敷荣表瑞翳春荣而绮靡笼秋壑而枯顇喷朝霞而共丹腾晩霭而孤翠触途无限遇物相因扶心体而为命运手足而为身九闗用而殡魄六腑通而谷神朦胧虎岫晻暧龙津重辉賛于太子五色彰于异人出舂陵而表贶度函闗而浮真既霏防以荟蔚复萧索而轮囷象圆光于浅晕摇碎影于防尘尔其橐籥无穷埙箎异态乍舒乍巻如显如晦罕养【疑】悬匏虚惊众籁或散漫而成罗绮或昭彰而为黼黻昏晓树而沉沉羃遥峰而霭霭至若嘘精吸液含风吐云拂鲍肆而均臭凝麝帏而共芬和妆防之艳粉杂舞阁之轻裙泛苏臯而郁郁袭桃径之氛氲有色可见无声可闻助鸎杯之桂馥添凤爼之兰薰肹蠁难名睢盱不测随致动静与时消息聚散无定盈亏独全其纎也入于有象其大也出于无边慿太虚而作宅终造化而为年随之不见其后迎之不见其前惟恍惟惚之又吾不知其谁氏之子象帝之先
　　第二【并序】
　　余甞志于言毎寻荘老莫不虚心竦神锐精厉志究夫道源孰不因气而生者其功也大其应也细述之无已遂成赋曰
　　二仪混合兮成天地四气汗漫兮育万类离云腾陵而千崔嵬震风飋飓而百卉葱翠宵中星虚则大火西流律应黄钟而凝隂东萃惟兹气之浩然胡应物之无匮若乃假名为声托体而成慿乎动息羙恶必呈挫锐解纷庶同归乎老氏虚心弱志或契合于荘生逆之为怒顺之为贞纵之则逸舍之则盈若也勇冠三军神雄思锐善战善胜徒激愤于项王嘉谋嘉猷望旗靡于曹翽尔其瞻白虹之贯日眺紫气之冲牛应精诚之所感显神异之潜周随时变易物莫能俦则知气之为用其道飞浮或聚或散处刚处柔能从达人之性偏攻思妇之愁其兴也勃其忘也休伊万古之造化胡六合之因由隂阳以之凖则天地以之通流匪斯文之可测终铭简于千秋
　　象赋　　　　　　　　　　林　琨
　　载详图籍爰寻古往功辟二仪物标万象既拆之于混沌亦闻之于惚恍虽处中而可求信居外而能想隂阳式布造化斯分江河草木日月烟云或毓灵而禀气或照曜而氛氲不因象而可覩岂无声而得闻仰察天文傍观地理灿烂星布巍峩岳峙或守位而不易或镇方而恒止不因象之所尊岂为君而胜纪至若刻凤之琴盘龙之镜开玉轸以交错冩菱花而辉映声信羙而具出质含虚而转静不因象而可识岂充爱而为盛则有大乐鼓吹圣人舆跸备礼而制乗时而出宛转国门逶迤天术不因象之为用岂二仪而不失物皆有象象必可观听之则易审之则难借如玉京上天贝【一作金】阙中海其名可识其象安在象以影随影图【疑】象遍居暗莫察因明则见众象之徳唯人是则任以去留委其通塞则有心沈迹沦栖迟【一作遑】问津无才补国用道藏身颍水寻隐商山访眞欣逄道逺【疑】应时来賔既无容而可托空以象而为亲
　　空赋【以平上去入终而复始为韵】
　　观夫物则有名而有竭空则无竭而有名以空自命何缩何盈抟之不得书之不明二仪肇分运寒暑则与时而应百功勤务凿户牖则用之以贞泰山岌而不以为阻鸿毛至而不以为轻恬澹者体之而为性浇浮者象之而为情情性之别共禀殊呈是知均乎空者既若兹倍乎空者竟如彼巻之潜方寸之内舒之盈宇宙之里上皇得之而化淳季叶失之而乱起妙一以为称总万以归理讵华説之所精非掞藻之能拟及夫天朗气髙地平风畅飏飞鸿六翮之逺彰彩云五色之状若士九垓以冥期兰子七剑以寥亮背之而骋防遂之而攸向同橐籥之罔穷越视听之余量况使皓鹤闻天白驹出谷囹圄鞠草洞箫生曲欤是时端拱圣皇坐啸英牧蹔劳求士永介戬禄事无事为无为衢常罇满路不拾遗葢有由而致之
　　第二
　　无徳而称者则其称不朽无形而用者则其用不穷若乃质浑沌气鸿蒙生天地之始匝天地之中不可致诘其名曰空夫空也者迎之不见其首随之不见其后听之不闻抟之不有舒之则逺弥六合揽之则不盈一手体无涯以为大物有来而必受徒意其湛尔无营飘然至轻向遥山而似对澄浦而同清大而观之则漭漫兮类元胎之貌审而察之则眇寞兮凝至道之精故老氏曰有物混成先天地生寂兮寥兮孰能为其损益不皦不昧安可议其幽明利万物有含容之徳包二仪有覆载之名草木资空以长茂日月乘空以运行霜鴈云鹏非空无以矫其翼乔鸎幽鸟非空无以习其声夫天之无言不能去苍苍之象风之无色不能閟萧萧之响隂阳者气犹不免于推迁躔次虽髙亦未离于测想岂若窅兮冥兮吾则不知其灵浩兮荡兮吾则不知其广含大化以虚无起神功而惚恍善计者无所用其筹策善观者无以劳其俯仰故能象帝之先之又以无有入无间引防明于纎隟混余碧于长天随时小大应物周旋处覆盆而俱暗引测管而同圆入枝间而带影通野外以含烟或髙深放旷或委曲连緜虽可名而可道终黙然而澹然则有闲居至人燕坐开士黜聪明以反听闭户庭而隐儿既而谛想羣物深观至理穷未来寂灭之端探过去混元之始见众生生而不失大化化而无已知有为尽于无形化万物归于一指然后色空皆泯验先觉于轮王物我俱齐得真诠于庄子已矣哉杳杳茫茫地久天长非色非相不存不亡故知大象无形去文质而成体至恒不变混今古以为常然则无施不适应用无方作器以虚中为贵接贤以虚左为良亦有谭国大夫嗟已空于杼轴倡楼孤妾怨难守于空牀当今四海防同羣方清晏邦国有不空之歌太史絶三空之諌独有文章游子书剑沈沦出门以虚舟遇物入室以虚白全真生也数竒毎有书空之叹长而乐道犹在屡空之贫惜扬名之未达恨干禄之无津敢作课虚之颂用投虚受之人
　　第三　　　　　　　　　　郭　遹
　　造化之工稽夫有名之域察以无象之中彼去有而含体乃因无而立空极乾坤之包汗漫何窅眇与冲融且希夷难变而橐籥罔穷神禹莫知其至离娄安覩其终坠露有声杳然闻皓鹤之唳太虚无碍岂独发醯鸡之则七曜垂文八纮作纪应类示迹变态无已颢气浃而流英飞霞散而成绮顺昼夜以明晦涵混元而古始及夫长风清骤雨霁或暝魄初满或朝阳不翳千里若镜合止水而澄鲜四野无尘分逺山之亏蔽理通一贯施极多族忘取舍而惟静任细大而皆足溟涨防百川之宗箫管达五音之目墨客临而责有赋见平原老氏酌以当无道几牝谷户牖致有空之用人神终害盈之黩故至人得之于无心公绰寘之于不欲钦若圣君赫赫良牧英英岩穴静【一作空】而贤举囹圄空而法平湛虚明而鉴在虚受而澄清无谈天之逸藻慙叩寂以求声
　　第四　　　　　　　　　　张鸣鹤
　　造化不测长空浩然生于未有物莫能先故其走目遐甸幽不可见流听髙冥渐不可聆既从天而共色又鉴水而同形若乃变化随时慿乎动止韶容春遍火云夏起流电夺目殷雷激耳立绕树之干岩广长风之万里惊飇既临彩虹破隂雨尽天逺云空涧深百尺楼头见朝阳之赫奕九重宫里闻众鸟之喧林何髙秋之辽逈至穷冬而不极感在物之捐华益穷人之叹息惟长空之爱此终生灵兮动植歌和光以同尘毎因空以悟色至人恬澹既将之又小智多非岂斯文之果测
　　光赋　　　　　　　　　　甘子布
　　原夫阳之化隂之融功斯理斯妙故沉凝者显象清贞者流曜惟兹光之焴爚辟重昏以临照夫其明灭靡定虚无罕测道叶神气功侔夜力寄方圆以分影逐黄以变色鉴无隐而不彰状虽空而可识类至人之虚已同日月于徳若夫丹乌启旭彤曜丽空藻晨霞而飞绮曛晩霭而生红发菱花于镜转蕙叶于清风故其称物咸烛呈形彼景逗幽隙而露纎埃漏踈林而分细影从盈空而不积虽骏奔其如静至如银河披曀金飔送清孤圆上魄飞镜流明沉露文而委净浮氷浪以摇轻虽视之若溢而揽之不盈亦有鳬灯焰吐兰釭彩发烟夺银烛辉凌练月破锦帱之宵晦假琼璧之余晰况复玉闗秋燧紫塞凉烽开暗空于千里彻夜宫之九重代羽书而掲誓【疑】岂飞驿而齐踪且夫遇蒙则戢因通则扬乘物无朕适变无方大则弥于橐籥小则细于毫芒宁雨露之不润匪寒暑之能伤歴众妙而校徳固莫善于斯光想贵和于耼叟感称葆于蒙荘悟烛无之见获诫暗投之不臧镜兹道之用舍乃君子之行藏
　　明赋【从入至平为韵】　　　　　　　田　沉
　　夫何明之为用将烛幽以鉴黙故日有朝灵月有宵徳众星垂耀于穹昊爝火与萤而不息皆能懐独见之明破重昏之匿使晨临者可分于丹素夜视者不谬于南北葢所谓明明在上以为人极者也至如桂花未魄虞泉敛暝幽室何观空堂静听飞落木于轩砌吟暮虫于行径则有银烛初然兰膏未罄昭昭耀耀亦何其盛况乎秦宫晓鉴淄川秋水君子思正其庄容粲兮用修其腻理或拂金光之清景爱瑶华之特起或指波澜之碧池玩澄泉而未已然非大道之道至白之光且日月闻浮云之蔽燎火有扑灭之常水犹人挠锦以尘障岂夫穆穆天子徳昭晰以蕙馥皇皇侯伯心赫烈而椒芳寸心所烛万物无藏既临表以识里仍察隂而辨阳然后礼乐设文武张明珠不混于江浦美玉无韫于山冈幽薮尽防潜载阳由是观之则烛龙之遐照离娄之逺望魏乘之所炫苏绩之攸伤安得俦其小大与短长而已哉
　　骄阳赋
