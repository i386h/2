<!-- { "loadSidebar": true } -->
　　正徳庚辰之嵗璘来京师太仆少卿周君见于舍曰吾窃幸乎子来吾方有解于中未以语人请质之子始吾论学耻弗愽也故统覧圣经泛涉羣言多识广思唯恐或漏作为文章既被云汉囊山岳且犹慊慊焉羞其鄙琐今也多言而患驰茍有防焉兀兀终日而已始吾论才曰震奋为雄旷朗为特剸裁巨细弗见棼糅者斯天下之通才也古之人广谋若平宏辨若谊吾甘执鞭其门今也覩沉黙渊密之士外木而中理动简而节周有余味矣服今吾取其素也味今吾取其薄也居室今吾取其适体也交际今吾取其不废礼也推之百物靡不以约为尚乃筑庵称约志吾警焉岂释故即新有防于道阶乎抑气衰志頺将戋戋自居龌龊以茍终乎物有自蔽道有自疑故目不视面烛不辉跋明所弗逮也乃今愿得承教于子于是璘乃正客起贺曰善哉先生之学乎所谓黜华掇实舍凡而执要者也按约之义为省为束为要均道本焉是故太飨之尊大路之素帱省也服之用大带射之用拾束也稽数以筹张网以纲要也匪省则华华则滥质匪束则散散则淫志匪要则泛泛则隳功故君子之学省也而后质固束焉而后志荘要焉而后功笃三者既修圣人之道具矣然则先生之务约也又何以加诸璘不佞无以复高明愿修铭于庵以相厥志乃铭曰
　　道本一原物始太朴维皇建则贵顺恶凿浇风既澶繁缛纷错士尚弥荒靡所止托君子孔忧遡怀浑噩爰究道真统玆守约内存必专外动必确岂无多方匪我攸学
　　埋奴铭【有序郭子章】
　　蜀之交川古氐羌地繇来逺矣其遐裔错住洞岛混迹汉蛮结氊毳以自蔽习精悍而健鬬其性然也明兴经略西川招抚边戎当事者以豺狼不可狎也嵗捐金缯羁縻之然亦不敢负阻冯凶以逞迩来蚁众弥伙犬牙隃厉皴不防贪猥无餍队西戎以剥行道连北敌而骚居民至刈我堡长刳我边人残孽贯盈天人共怒时皇帝君天下嵗之柔兆阉茂也大司马徐公奉天讨揭灵旗属文臣材官而画以方畧饮冰授节指日扬麾先庚而号令严肃未鼓而士卒哗扣或攻或伐或围或追势如解箨事埒拉枯蛮且披靡莫知所向曳兵而实堑谷者自成京观冐衂而赴江河者歘若断流渠贼就擒碉房悉燬不半载而四十余砦一埽无存故穴匪依余党深窜惧天戈之尽刘悔偏头之末从面防军门以乞降还银锞而纳欵搅其首乱防血埋奴以矢必不敢逆命司马公乃奏凯班师西鄙之民始冁然解戈而即衽席矣露布以闻圣天子独伟其功爵赏有差余同年谢彦实氏观察威茂出入帷幄亲履矢石尝以其所睹记者纪西征事甚偹因属子章为铭镌之石以彰一代頋肤且以示羌戎之后来者嗟乎汉当中兴尚闭玉闗谢西域唐丁盛际诸蕃仅质侍子未闻自防首凶数十人甘心幽土以坚誓盟自非灵威神武安能镇压其狼心建千古骏业哉赫矣壮乎洵为不朽敬缀其概而系之铭铭曰
　　芒芒天府坤维接畛纲以封艐缀以仁允狡焉彼獠滋蔓如稹胜乎枭獍残于玁狁侵玩不蠲酷兹边疢事闻当宁帝赫斯怒授大司马雕戈以捕爰擘文韬广掇武库狞将操盾谋臣献谟鼓震天轒輼塞路蹴岳拔山掣电巷雾虵豕陵乱狼狈而嘑曷矫其鸷曷冯其固埶压穹庐机骇槃瓠追奔逐北俘馘满野余孽穷屈悔负咻噢愿罢金缯以谢西征稽颡植颔吁天丐生讵曰骍旄防而乞盟瘗之边土僇彼不庭五兵既隠七宿尊衡啓陲之疆笃国之祯功序庙廊茂赏殊旌在昔严帅剑阁勒铭矧兹伟煜岂直蛮平异哉京观自刿鲵鲸刻石山阿千载威名
　　村石砚铭【钱允治】
　　吴西界三十里有村名亦曰砚石之山上为吴王之故宫其石也村中人取以为猪之栏粪之窖等于瓦甓城中人取以为墙之趾阶之级稍为尊崇而为砚者千不得一也罗纹鸜鹆金星玉带富贵者得而狎之贫贱者莫得而庸焉乃鄙人取材之中砚者付之良工琢而为之不古不今可异可同高其外虚其中寛而不偪深而有容于以吮笔濡毫其大径文其小径尺或为云虹夭矫长空或为游丝披拂清风可以发越吾之郁勃可以输写吾之心胸其徳靡改其寿无穷噫嘻兹石也非玉也讵曰比徳乎帝鸿
　　彭祖观井铭【孟思】
　　维古人中名善养生于我老彭获寿极永靡物不警尤谨观井覆井车轮絙树萦身扶杖蹲蹲乃敢少前俛视惕然犹恐坠旃意若孱孱苟能效焉维以永年予曰不尔怵怵蕙蕙非养身防拘若冻蝇气拂厥膺必夕饮氷局蹐以临蹜蹜滞淫奭伤厥心即有井干匪冽泉寒苟或以看损目伤肝兢然若坠是为过惧惧过胆伤脉络不注荣残卫单交相为瘉养生如彭四体不谕我养生术术简弗难非吐而纳不药而丹弗轮弗绳去杖而安既不陨越亦不蹒跚厥术云何有井勿观




　　明文海巻一百二十四
　　钦定四库全书
　　明文海巻一百二十五　　　　余姚黄宗羲编箴一
　　三箴【祝允明】
　　余以祸福非圣哲所趋避然有自召之者盖亦有机矣士之机多由三者心舌笔也因各为之箴
　　心
　　倐然而人智贤圣神而与天地均非斯曷存忽然而物奸究盗贼而作万物螣非斯曷出人用斯杀我我亦用斯杀人以逮其身人不可察而我可戒戒之哉戒之哉祸福曰心
　　舌
　　倏然而誉仁贤知儒而防扬诞孚非斯曷居忽然而毁暴慢倍鄙而憎逺罪弃非斯曷起蔑用斯杀予予亦用斯杀蔑以偕其孽蔑不可察而予可戒戒之哉戒之哉祸福曰舌
　　笔
　　倏然而褒华衮立朝而炙竹耿昭非斯曷操忽然而贬象服黥脸而流污刀简非斯曷典物用斯杀己巳亦用斯杀物以并其谲物不可察而已可戒戒之哉戒之哉祸福曰笔
　　还心箴【邹守愚】
　　余性痴也日余酬酢出于余心以恊天则而不余愧或余竟不顾怿叙不喜颠踬不怼然亦不余留也其或不然而夺于爱物不能制持余顾愤悸交战战不止寝不帖寐食不甘嗜坐不暖几行不寘履前噤后呵森列余前乃自唾曰汝胡为乎然以形累汝隳平生耶于是乃愤然以劚之曰还汝还汝毋为余妖虽忤于人无惜已乃怡怡然于于然譬诸雾开冰释如于其初于是作还心箴
　　汝动于义汝心则遂汝不动于义汝心则悸汝毋问其他曰惟汝帅景星庆云维其瑞矣魍魉魑魅惟其类矣上帝临汝勿云贰矣
　　读书左箴【丁自申】
　　读四方书如陟四方之颠读万古书如防万古之前耳不闻諠嚻之声若与圣贤相问对身不设暴慢之气若与父师相周旋噫余何可一日不读书兮盖将有味乎斯言
　　读书右箴
　　耳读书而聪目读书而明心读书而一神读书而清疑读书而辨虑读书而莹饥读书而饱困读书而醒愠读书而喜忿读书而平噫余白首未闻道兮惟读书以毕此生







　　明文海巻一百二十五
　　钦定四库全书
　　明文海巻一百二十六　　　　余姚黄宗羲编戒一
　　三戒【赵防谦】
　　昔柳子厚作麋驴防三戒苏子瞻爱其辞乃以河豚以下三者拟之其风戒之意切矣近有触于余怀者颇类乎是故亦作三篇于其左
　　滩之
　　余舍濵溪上石皛皛然延袤数十畆间而新霁有出暴于石牧儿适有见者蹶步执之号于众曰吾得矣从众往趋视之戏玩百状有欲视其首者坚缩不出戏祝曰乎乎能出首以视予乎顷复不出乃相谋以几棘揕之揕其尾则首出揕其首则尾出儿乃大笑曰以善道求汝则首不出以恶法侮汝则首尾俱应尚为知所从耶吾以汝能先吉凶以告人而不能先吉凶以免已尚为知者耶羣儿皆揶揄大笑余闻之亦含笑而归援笔识之
　　穿山甲
　　甲虫有穿山其名者善穴山而出故名性嗜蚁于羣聚处辄开其甲佯死于地蚁入甲罅咂咂然如得珍物俟其至众则固敛其甲入水甲张浮螘水上徐以口拾之日食皆然一日遇人于山谷间人以沙砾掷之则巻然作束如石状以绐人人见其绐也因持以归脔其肉而食之甚防以其甲能已风疾复货于药肆吁穿山谋食之计亦巧矣何其巧于取蚁而拙于避人也哉卒至肉脔甲拆之患悲夫
　　水之鹬
　　鹬一名翡翠体虽小其毛羽青莹辉彩可玩常循飞水厓入水底取鱼虾水族食之巧者利其毛羽以一囮飞舞水上媒而执之取其羽市于富贵家为女子饰直视金玉因致富夫负毛羽之美而不能循幽藏僻乃栩然终日竞诱于人至于断取而终不悟哀哉虽然世以羽毛夸于人者岂独一鹬与
　　车戒【蔡潮】
　　逸休先生居洛下八十年未尝一日不读书潜心圣学灼然烛事理恒计人祸福于几先防或不应騐人以为通神尝闲行郊外遇有商贩虞孚者厚其载以货于洛日且昃违城市尚舎许懁促急趋意仓皇不循轨辙问蚤暮之节于先生答曰宜调尔辔舒尔御范尔驰驱虽暮尚可到亟则不能也孚怒目抵愤谓先生迂且诳棰防甚急兼步疾驱电歘而飚旋矢激而霆迅扬扬然拊轼呼噪飞尘蔽天日茫乎若凭虚而莫知所指未数里侧越峻岐左凹右凸讙声闻逺社而车覆矣轮倾辐败盖折轸亏货毁压过半震愕噭号仅以身脱辑理渐向瞑竟止于郊外谒拜先生寓所愿闻先知之故答曰吾非防纬术数之学洞观古今据理审势而必然也不闻孔子云欲速则不达见小利则大事不成吾岂教汝以缓不及事哉昔晋阳处父以刚愎败乃事郑子阳以迫隘灾其身前车之覆后车之戒也能如西门豹佩韦以自缓董安于佩以自励均其缓急使之调和何以至此极孚愧谢而去虽悔无及矣靖州冯生銮发迹辕门初授天台令其于祸福之机轴倚伏之途辙领受予门旧矣因其请教之勤述往事作车戒贻之
　　五诫【张纯】
　　越有女桑氏年十六而寡誓不改节髙垣墉辨内外虽童子不得见盛年迁于逸欲旁室有美男子声音相悦私握地而通焉每至旦贞操又凛若蓬鬓垢面哭泣不絶皆曰楚之贞姬也县尹上其事于朝以旌之未报女桑氏则姙身就馆矣且曰予思苦而腹疾也或令其家求医诊脉曰男女不相凟死固吾所也何求于生乡人益贤之数月呱呱而生子噫钟声自宫鹤闻于天本之先蹶枝叶从之鱼之在渊欲盖而章孰谓微之不显而令名可以幸取哉女桑氏早知戒焉吾知不必传笑扵世也
　　余读书于瑶山下忽有人告余曰是巅有白人洞草木丛幽神焉司之樵牧者必坠死怠于祭祀则稼穑不能登每闻有诃斥声余曰有是哉是嵗五月五日之夜分风凄雨黒见流火星然散而一二而什伯也其光烛天复合于一俄上俄下守舎者不敢指曰虎豹栖止暮夜何之人乎非也吾知洞君逰也余亦不能辨闭户叹息而已诘旦阅其所有人迹焉盖某人举族求其牛羊也夫讹言先入继于目见茍非参騐之固焉谁其以理观乎诗曰人之为言茍亦无然此之谓也
　　吴人客于楚八年而归道宿于山舎见一美女无父母兄弟为作饮食设衾心悦之结为夫妇未曙负而逃焉其友问其故具答之曰是谓非望之福也必有竒祸盍为尔卜诸卜曰狐也不聼其妻知之日夜泣不止曰是恐割吾爱也妒妇人也遂出之期年形体羸弱语言讹乱或为召巫师燃鹿角而照之狐立于牀下始矍然而悟遂召其友与故妻也再拜而谢焉沧江道人曰取诸外妖而为祥不信其内亲而为仇今之人皆然妄也是故惟仁者能爱人能恶人
