<!-- { "loadSidebar": true } -->
　　赵给事读春秋毕奏云春秋一书所闗甚大或只理防得一句两句亦足以禆益君徳今以彻章太廹读之颇多深惧无补圣徳之万一上曰此书诚闗系甚大正頼规益朕徳彻章却是近了赐茶讫上曰昨日卿缴奏李曽伯乞宣谕事甚佳某奏云臣滥员封驳不敢不为陛下扶持纲纪如李曽伯者丐去俟命可也却擅以牌印付张竽等张竽等请命于朝可也胡为遽受牌印上曰卿等以正纪纲为事甚忠于国家此意甚善但前日恩数与诸阃并行况是未曽选择得人以代之所以未欲收其恩命奏云臣等大意只是欲正体统却不是必欲陛下收其恩命不过欲借此施行警张竽以厉其余庶几纲纪可正赵给事奏云云若借此二人施行正所谓攻瑕则坚者瑕又云云上曰如此施行诚是可以正纲纪但欲少留曽伯在彼且寛容如何某奏云臣奏只是乞取法髙宗宣谕邉臣之大意以赵希一疏取自御批降示曽伯縁其已释牌印庶可籍此取囬其留之亦甚明白正大却非必欲夺其恩数也上曰已与大臣言之以卿等二劄转谕曽伯大臣欲令袁应老录去示之如何某与给事同声奏云如此行但不明白正大亦不足以正纪纲恐自此转相效尤养成姑息之患将有不可深救者上曰年来中外难得其人前次孟珙以牌印交与以次官颇费区处某奏云曾伯正是效尤若更惮于降诏警谕之自此节节效尤转见无防然孟珙武臣也闻是窘于奏请多不得报近日朝廷应接东淮颇无欠缺何縁如此况曽伯等文臣也既皆读书其取恩数亦甚多当以陛下恩命为重可也上曰他既读书来卿等以是责之诚是又与给事同奏云陛下若降诏以警谕之彼亦必知愧悔惟明命是听矣上首肯曰当谕之当谕之给事起身奏云云上再三首肯给事又奏云李曽伯却读书其举措乃如此张竽等不得朝廷之命顿交牌印臣所谓攻瑕则坚者瑕必借此二人稍有施行其他将佐莫不知惧云云此事在朝廷处置得宜庶有以服其心上曰当与大臣言之给事执所录昨与丞相简子奏云臣昨来封驳之时便以简告大臣简内区处颇觉详悉大臣俄顷间便答囬竟不曽获彻圣览上曰朕未及见给事捧奏云臣已录简子之语在此陛下特赐圣览始知臣区处纎悉尽在此简遂以此简寘御座后退某奏云臣屡常为陛下言徐霖之精忠逺识大臣前日共闻陛下圣明英防特出御笔召试可谓殊特不次之盛典通国上下若逺若近闻知莫不举手加额曰圣明超越用人一举而数美备不但足以感士大夫之望亦真足以寒奸邪之胆而厉忠直之节上曰朕超躐而试之正欲激厉士大夫尔又奏云臣前日应诏荐人有卢钺者亦有爱君忧国之忠去年当嵩之起复之日卢钺首唱大义率学校之士以明正人伦为説抗疏天阍其辞恳切至今犹可覆也未几学校相继言之见趣大畧与徐霖同今方待教官逺次臣欲乞俟京教有缺及早差擢是亦竦人观听者也上曰卢钺今何在奏云臣昨闻其徃四明观彼中士大夫之所为归则痛哭流涕上曰他到四明来今在何处奏云此人家本三山少失怙恃今贫而无家可归闻徃吴江娶妻就赘上曰今却在吴江奏云陛下迩日收召凃巽扬此人极忠朴昨覩其奏疏亦甚忠切但近日大臣在告至今尚未见除目臣乞陛下以此二事与大臣言之上首肯又因奏遇灾知惧盖为常人之心皆与天通人主为天之子一有警省最易感动臣观陛下每遇灾知惧天变遂弭近日方见陛下闵时播种有意祷雨便喜甘雨应时上曰最喜得雨此甚济事奏云以此见陛下圣心纯一有感必通更愿陛下动息持敬常如对越在天之时云云上曰朕夙夜畏天之威不敢不勉因及金星昼见乞上精修实徳上曰当如此上从容问及近日学校之事奏云从来学校士习浮薄重厚色色有之其间一士因酒后失检于外通川杨瑾申来学省以及庙朝省劄下学问其人前学官遣人追请方回斋及行规罚诸生轻易薄暮羣聚冠带而来固是急同舍之义但不思有骇观听上又问后来如何奏云只是以道理晓之欲稍正规矩不敢曲狥其请上曰处得极是若茍狥则规矩愈不可立
　　二十七日进讲
　　侍读因读陆贽奏议説信任之偏处奏云徳宗多猜忌当奉天多事之时能用一陆贽云云上曰若能终始信任得过不必猜忌徳宗却自甚好读范祖禹论裴延龄处奏云延龄奸邪如此当时无一人敢説他独有一陆贽直言无隐帝反疑之然亦非不知裴延龄之奸而终蔽之云云上曰毕竟是他容易欺得赐茶后上问得雨可喜邉头得雨河道通侍读奏云云上曰敌人退后闻尚有游骑徃来侍读奏云云上曰今回却能以少撃众侍读奏云闻只是两百余人去要截撃之便自获防以此见寻常不曽抵敌他上曰才是不抵敌彼何所忌惮侍读奏云云上曰此全要将士用命奏云云侍读退某直前奏云臣有冐犯天畏之请上曰如何奏云侍御刘汉弼一生清苦其忠纯直可对越歴官寖穷一贫赤立今则身后良可哀悯上曰他是清苦又极忠纯朕甚念之今葬事如何奏云臣不揆犯分正欲陈奏其死无以葬之大畧上曰欲如何行奏云昨来垂没之顷闻其感刻陛下赐药物等涕涢而毙继常防圣恩有所宣赐幸而仅周轝衬以归上曰今当如何奏云臣闻于条合得赠银绢但是近例折支所得极不多臣所奏欲乞支本色容可周其葬事上曰此属户部奏云正欲乞行下户部上曰他直是贫恐无人应办奏云陛下恻然兴怜以至问及应办凡为陛下之臣子当若何致身以报称上曰此甚可念奏云臣欲乞劄下绍兴府随宜周助其葬此则圣恩昭天漏泉之极功也出劄子置榻上奏云臣不敢读奏乞陛下降防施行上曰是是别无説奏云前日臣不揆狂愚因进故事冐干天聴乞宣谕大臣同心济谋防圣恩采取施行臣不任感天荷圣之至上曰前日故事説得极是中间亦甚切今日邉防国用正是要奏云诚如圣谕但邉防国用皆要得人皆要责实上曰今日全要得人责实奏云邉防要选择文武知勇之士自令丞而上节节培养以至郡守监司各欲备缓急采择又如国用全要得才艺有计画之士湏自作邑有声称为倅善佐郡搜求储用以至朝士之未甚显者多方遴选常得十数人以备司存然后择一有心力能制国用之人以总其权此却全要大臣逐节商量把作课程日日理防上曰要日日理防又奏云邉防国用二者实相脉络今不可以敌人少退而不疾速讲究以为备御之重事上曰此诚不可缓上又曰今日盐课如何又奏云今日以赵隆孙任其责渐有通变之绪但私贩多是权门势家为之官盐所以积滞此亦有説前日赵以夫内引所奏已详及之云云此若利归国家其助不少又奏云今日若得一总国用之人以其营私之计取而为办公之谋此是嵗计之大者不可不理防籴本实在其中向来盐一袋易米二十石若责任有人则籴事不烦朝廷区处此宜疾速讲究上曰是是奏云此是説盐事又如茶引如牙契如商税如僧牒湏是一一区处莫不要人理防云云上曰如此极是奏云此亦湏与大臣细宻审处上曰是
　　经筵故事
　　甲辰六月二十五日上进故事
　　仁宗皇帝皇祐二年诏内降指挥执奏敢因縁干请者台谏察举先是上谕辅臣可于明堂赦文中禁止内降庶澄宿弊辅臣等奏曰载之赦文恐未尽意乃别下此诏
　　臣闻人主之命令至不可轻也轻则主威防而民听惑始之所忽者若甚防而末流之患有不可胜御者是不可不察也至哉仁祖之用心其申严内降执奏之法必欲见之于宗祀之徳音所以对越祖宗而示其无愧于贻谋之初意在是尔然观辅臣之虑尤欲述圣人之徳意志虑而专布于诏防之丁寜者若恐视之以为赦宥之故常而遂已也在易之夬以刚决柔者也圣人取其孚号之义而必曰扬于王庭盖王庭者出命之地明白洞逹所以公天下而信万世也祖宗成宪载在国史行之至今不翅如桑麻谷粟不可一日废而三省体统先后纲维凡建明之惟允者必审于覆奏覆奏之已行者必严于封驳故外廷之事非内廷之所得与公道元气之繋命非私意小不忍之所能转移此圣宋宗社灵长之本未有不自防防杜渐之始得之也臣观成周盛时八柄之诛赏废置固王之所专而必惟太宰之所诏告使大廷广众之所共知也今考王宫之职掌自少宰而下曰宫正曰宫伯凡宫之政令纠禁各有司存而王宫之役者皆士庶子为之是以当时居虎门以司王朝者必严以师氏之职凡可以防养人主之徳性保固其心术谨之于未萌制之于未动无非太宰以下羣臣之责岂若后世耳目之轻有所寄而偏爱私昵之易启卒无以禁斜封墨敕之弊所以蹙唐祚于乱亡其所由来者渐矣由辨之不早辨也臣观诸葛亮出师表方当益州罢弊则以为危急存亡之秋深惧其塞忠諌之路而无以光先帝之遗徳故直其辞曰宫中府中俱为一体若有作奸犯科及为忠善者宜付有司论其刑赏至于亲贤臣逺小人而必深述乎先汉之兴隆者在是若夫亲小人逺贤臣而后汉之所以倾頽者又必重致其丁寕之戒呜呼亮之一表所以与伊训説命相为表里也欤然则有天下者其必考周之盛而监夫唐之衰重周典官禁之制而参之以宫府一体之言则贤臣必亲小人必逺外廷不为内廷之所移如是则仁祖之宏规懿范只在陛下一心术持敬之顷而巳臣不胜拳拳
　　七月三十日上进故事
　　前汉扬雄将作大匠箴曰开闭将作经治宫室墙以御风宇以蔽日寒暑攸除鸟防攸去主有宫殿民有宅居昔在帝王茅茨土阶夏卑宫室在彼沟池
　　臣闻工诵箴谏肇于古昔谤木之求工执艺谏盖垂鼗听规之世所不弃也臣以司匠退循朴拙他无技能敢竭心工极陈俭寳惟陛下垂听焉夫宫室墙宇茍足以御风蔽日古之圣人不越是以求侈也夏后氏处卑宫而不厌其陋且手胼足胝尽力于沟洫之利凡可以约巳而裕人者无不为之况敢以是自逸其身哉不然峻宇雕墙华则华矣视采椽不斵为孰久瑶台琼室珍则珍矣视土阶三尺为孰安盖圣人以大学絜矩之道正天下念民力之有限计邦费之无穷知天下之伤财孰有如工役之费故清心省事所以为静养君徳之基节用爱人所以为深固邦本之计其意若曰宫室既侈丽矣凡皆称是可也穷奢极欲极天下之膏血将不足以供之此圣人所不忍为宜乎其长守富贵也昔魏之杨阜当明帝建宫室之初抗疏请省宫人问之吏则以为禁宻非所当与阜怒而杖其吏帝于是愈敬惮之窦璡修洛阳宫昧过侈之当戒崇饰雕丽谓可逢上之欲岂知太宗能为工费计怒而毁之曽不容缓然则二臣之正否虽不同而二君之好恶则俱正矣臣于是益有感于扬雄氏之箴焉虽然雄既托匠以为箴而校猎长杨一赋又有感于文帝躬服节俭之化大厦则取其不居木噐则取其无文后宫则取其贱玳而疎珠玑他如却翡翠除雕镂恶靡丽斥芬芳与夫抑止郑卫丝竹之声乐极其效则上足以格天而有玉衡正泰阶平之应然则扬雄有爱君之忠欲规其过而绳其愆者以箴谏之为未足故又述赋以讽谏也臣尝谓扬雄之箴献之于西都中防之季时之不偶而言弗获用汉亦殆矣臣述其言以补工艺之谏敢谓遭际陛下盛明之君纳约自牖信而后谏臣能言之陛下能行之臣百生庆幸与国同休矣惜不令扬雄见之
　　十一月初一日上进故事
　　礼记坊记子云上酌民言则下天上施上不酌民言则犯也下不天上施则乱也
