<!-- { "loadSidebar": true } -->
　　谨奏为再沥悃诚自陈乞罢以彰圣听以弭天灾事臣顷自劾请罢伏奉圣旨灾异频仍朕深加警省卿为辅臣忠慎素着正当赞襄实政岂得引咎乞休宜照旧辅理不允辞吏部知道钦此臣感激天恩宽臣罪谴仍赐慰留岂不知祓濯此心勉图策励顾臣所以引罪乞休者非为臣一身去就计也臣不肖之身若九牛一毛去就何足轻重臣所虑者在圣躬在宗社而前疏所陈止据时事艰危着臣失职之罪而巳乃臣夙夜忧惧有不能顷刻安其位者尚未敢尽言也夫人臣事君如子事父母父母有疾为子者谨视汤药必瘳乃巳此至情也自臣至京一岁皇上静摄之旨屡形传谕曰眩晕动火曰饮食少思曰眼目障涩如此者不止一次臣子之心能自安乎否也幸而圣体康豫而不能朝夕献替导主德于缉熙则不安即或圣体愆和而不能左右调护导圣躬以节宣则尤不安此臣之夙夜忧惧者一也皇长子膺主器之重具冲睿之资中外臣民系心巳久请册立未许请豫教未许国本莫定羣情危疑此臣之夙夜忧惧者二也禁庭深密之中侍御仆从之事喜怒过当则圣性累其和平订责太严则羣小震于摧压此臣之夙夜忧惧者三也臣抱此忧惧之衷兼遘灾危之会揣循才力既不能有济于时积累精诚又无由感通于上此臣所以内愧尸素不能顷刻自安者也皇上幸垂省臣言上轸天变下恤民艰亟修朝讲之仪早定储闱之议自余宽政次第施行即行即褫臣官是臣之说效也臣有何辱若徒留臣充位而巳臣犬马微诚不克究宣仍复窃禄苟容以妨贤路臣罪弥重臣昧死再恳天恩将臣罢归田里庶可以消弭灾变慰安人心臣无任战栗陨越之至 

　　第三疏 

　　谨题臣顷再疏乞休未蒙圣断席藁待命正切怔营今日伏闻圣驾出朝爰自大小臣工下至舆厮走卒无不欢欣踊跃望车马之尘而喜色闻钟鼓之声而动容乃臣偃蹇之踪适在谴诃之域梦徒惊于视夜身竟阻于瞻天未即违离尚觉云霄之近一经临照顿回日月之光帝德维新不崇朝而誉宣四表愚忠可采即三黜而荣并九迁伏冀旷恩俯从微恳特罢归于田里免诒玷于朝行臣无任欢感祈望之至 

　　○给假调理疏 

　　谨奏为感患宿疾不能赴阁乞恩给假调理事本日该文书官李相口传圣旨着内阁传与王阁老便到阁办事臣闻命自天不胜感激即当匍匐趋朝勉供职事缘臣具疏自陈未蒙圣□正在席藁之时况昨日圣驾临朝未获随班尤切向隅之恨加以忧思过度惊悸伤心郁火上炎宿痾暴作见今委顿床蓐羸惫不支此殆臣福尽灾生之辰命毕缘穷之日也谨此伏枕哀鸣上干慈恻将臣亟赐罢免俾得生还或蹔赐假期准容调治臣无任战栗控吁之至 

　　○谢赐猪羊酒米疏 

　　谨奏为感谢天恩事该臣以患病乞假调理伏蒙圣恩钦遣御前牌子陈朝赍赐臣鲜猪一口羊一腔甜酱瓜茄一坛白米二石酒十瓶到臣私寓臣谨扶掖焚香望阙叩头祗领讫窃念臣本以茕疚残躯浸淫滞疾出山之日巳狼狈而不知升朝以来觉虺隤之隬甚会恒旸而不雨莫分云汉之忧心惮暑以如熏卒遘阴阳之患爰杜门而请告正仰屋以呻吟惊传中使之临纷舁尚方之惠兼牢美粲侈充牣千庖厨旨酒嘉蔬蔼苾芬于尊俎俨威严其咫尺无能正席而尝苟视息于须臾独有抚床以泣精魂耿结宁忘豢养之恩骸骨乞还早望生全之泽臣无任感激荷戴之至 

　　○乞骸疏 

　　谨奏为滞疾难痊乞恩放归田里以延喘事臣顷以患病给假伏蒙圣恩准臣调理仍颁赐猪羊酒米瓜茄等物臣感激洪慈委身医药固冀少收调摄之效仰答生全之恩此臣之至愿也乃今旬日以来忧生之念愈危而心火愈炽攻疾之药愈力而脾土愈伤饮食下而即停渐成关格形神离而不属是处顽麻当盛夏以犹寒或通宵而少寐不但臣自怜其困笃非针石之可投即医亦讶其沉绵谓岁月之难保也盖臣福量本则满而易倾病根巳深深则痼而难拔及今休退尚可望其生还尚复迁延将恐上辜恩造况枢密勿之地一日二日万几殷凑官未可以暂虚乃宵衣勤励之时一朝再朝屡策不前心曷安于偃卧伏望皇上怜臣淹病势巳侵寻察臣苦衷词非推托早准休致容假息于丘樊别简名贤俾分猷于帷幄庶辅相得人而重可无充位之羞微臣处巳而安获免妨贤之僇臣无任伏枕哀鸣控吁之至 

　　○温旨眷留谢疏 

　　谨奏为感奉恩纶力疾陈谢并抒愚悃事该臣以患病在告具疏乞骸伏奉圣旨卿方忧国献忠正合尽心匡济岂可引疾乞休宜即出辅理以副倚任毋得再辞吏部知道钦此臣窃自念草土残人久甘沦弃谬蒙恩造拔至周行夙夜积思誓捐糜此身仰酬知遇此臣之志也亦臣之分也乃升朝一岁上之无以辅相德义抒致主之忠下之无以禆赞猷为佐匡时之略臣虚庸不任之状巳见于此矣会时亢旱引罪乞休未即准从旋婴疢疾杜门奄踰一月卧蓐亦巳经旬偃仰私居久旷阁直臣羸惫不支之状又见于此矣由前言之失职当罢由今言之抱病更当罢固未有未病而求去巳病而反留者也况顷皇上宵衣听政御幄再临而臣不获随仗下之班手敕恤灾德音四达而臣不获预帷中之议是皇上有转圜度而臣将顺之未周皇上有求瘼之怀而臣助宣之无序臣愚戆浅陋之罪又见于此矣皇上幸宽谴斥复赐眷留且嘉其忧国之诚谓有献忠之志勖之尽心匡济効辅理之勤戒其引疾再辞副倚任之重臣捧读神竦感激涕零自惟樗肿之材曷胜褒饰驽疲之力久怯驱驰情莫遂于乞骸势必至于折足此所以旁皇趑趄惧前愆之莫赎忧后効之难期也顾身轻命重岂再四之敢辞俾神愦形羸非旦夕之可出倘少宽于时日或勉竭于支持更愿皇上励精匪懈受谏能容扩一念之忧勤慎其终务如其始集众思之献替用其身必行其言臣无任感激祈望之至 

　　○请宣谕三辅臣揭 

　　谨题今早文书官李文辅发下首辅臣时行本令臣拟票臣昨与同官臣锡爵曾具揭请发主事蔡时鼎等论时行疏至今未蒙明示未敢擅拟独念臣猥以謭庸参联内阁向来阁务寔赖三臣在前臣时行总持其纲臣国臣锡爵分理其绪臣是以得蒙成处佚掩拙藏疏顷因时行与国称疾杜门殆将两月止有锡爵与臣在阁重任并负巳觉不胜而锡爵忽于昨日又复不入枢机要地遗臣一人发下本章无事体茫然莫知拟议而顾瞻禁直寂閴萧条有臣若无成何景象据三臣所以不出在时行与国则因人言屡空国是夫明在锡爵则因储位久虚国本未定以大臣之义虽无所逃原其求去之心良有所激盖人主所托以继体者莫如元子故谕教贵蚤所赖以共治者莫如辅臣故信任贵专皇上于元子亦既明示其长幼之序矣乃廷臣屡请册立未即允从反责其求荣卖直在皇上若欲少待时月而百官万姓因圣意之久不决也辄造妄传讹猜议横起锡爵见以为社稷安危所系故不得不以去就争所谓涕泣而道一惓惓忠君爱国之至情也岂得巳哉皇上于辅臣向尝面谕以股肱之托矣乃小臣屡疏讥评未即剖决槩置之停阁不行在皇上若欲悉屏烦嚣而后进小生因诸疏之留不下也将乘间抵隙侮玩愈滋时行等以为主心疑信难明故不得不以骸骨请所谓谮言则退一惴惴忧谗畏讥之苦也亦岂得巳者哉皇上诚察三臣迫切之衷念一体相成之谊回旋圣虑霈发德音遣官慰谕三臣趣令即日赴阁相与咨谋大计镇戢羣嚣务使国本不摇人心翕定庶几彰皇上优礼辅臣之体副臣民远迩属望之情不然三臣求去之章陈乞未巳章章裁报日日慰留不惟旨意频繁有劳批答而阁务丛委畴克赞襄臣不揣僣踰恭拟圣谕一道连首辅时行及次辅国原本一并上进伏惟皇上裁定遣命鸿胪寺官传谕施行臣不胜悬跂待命之至 

　　○请册立揭 

　　谨题今日文书官潘朝用发下首辅时行及次辅国锡爵各谢恩疏命臣票拟臣谨遵依票进随蒙文书官李文辅将时行本发下而国与锡爵本未蒙发出臣窃思三本同时票上而有发有不发意者国与锡爵本中有请册储宫之说也夫册储之请非独二臣所当请亦臣所当请也请之而皇上不从非独二臣当去即臣亦当去也抑非独臣当请臣当去也自大小臣工凡请干皇上而不得者盖无不有求去之念矣昨者皇上于九卿之请则严旨切责于礼部之请则夺俸三月百僚庶寀无不怅然失望惕然寒心者也特皇上处深宫之中不及见外面人情摇摇景象耳今九卿不敢复渎礼部不敢复争惟臣等二三阁臣忝受皇上股肱腹心之托言犹得进计或可行乃于臣等之言复不见纳臣等而下谁敢复言谁何所言皇上乃听诚使皇上不听臣下即可无言臣等何乐强聒顾臣等不言言者方多言者愈多圣怒愈甚圣怒不解羣疑转深哓哓之争何时而巳臣为此惧故于二臣本中俱拟票云册储事谕旨甚明盖因昨圣谕中有少待时日候旨举行之语也即如圣谕候旨举行臣等犹恐时日迁延未能久俟岂有并此谕旨亦迟疑者哉臣谨披沥愚诚上干聪听乞将二臣本及早发下以安二臣之心令其亟出待首辅时行到阁仍容臣等具揭恭请皇上定拟册立豫教之期庶使大小臣工惊相叹服仰见皇上所以诘责九卿礼部原无他意盖不欲催之以激聒而欲断之以从容不欲部寺台省杂议于外庭而欲与二三阁臣决策于帷幄也岂非大圣人之识略迥出寻常万万者哉不然臣等以屡疏争之而不得者以一去塞责而有余而皇上所与其图宗社之大计者臣不知当待之何日而决之何人也臣不胜涕泣恳祈之至 

　　第二揭 

　　谨题臣昨因次辅国锡爵各谢恩本未下臣窃意二臣之疏并为请册元储而臣所拟票帖有谕旨甚明之语或未当圣意遂致留中因敢具揭尘渎伏蒙皇上省纳臣言将二臣疏从臣拟票同时发出且特赐御札谕臣仰荷宸聪垂鉴圣度转圜臣不胜欣戴不胜佩服臣恭绎圣谕以臣等为辅弼大臣受股肱重任欲臣等传示圣意以释众惑分析羣言以解摇乱臣等备员禁近感承皇上眷倚至恩以分而言则辅导善谊者臣等之本职也以情而言则奉扬休美者臣等之至愿也皇上一言之善一政之得则臣等与其光荣一言之违一政之失则臣等均其耻辱臣等岂不欲宣示德音使诸司诵圣四海称明化疑惑为信从镇摇乱为宁壹而臣等亦与有荣誉哉顾事有关于宗社之大计非臣等一肩背之敢担议有出于亿兆之同然非臣等一口舌之能定则正今日册储之典是也当万历十四年诸臣尝以为请矣而皇上不许也将言者重罪之今五年矣诸臣以为请皇上又不许也而又重罪之夫请之而不许臣下巳不能无疑不许而又罪之此疑惑之所以益深而摇乱之所以益众也臣等于此时岂但不能传示圣意以释众惑以解摇乱而身为辅弼之臣不能劝上卑定大计方且为众所疑为众所诋安有身在疑惑摇乱之中而能定羣下之疑惑摇乱者哉下既不能逃责于百司上又不能得请于君父势不得不以去就引决股肱大义犬马至情诚非得巳敢以去留之术要挟君上哉夫欲释众疑莫若大信之早全欲解摇乱莫若圣志之早定虽目前举行未敢遽必而欲过十岁则似太迟臣谨遵谕旨传示二臣趣令入阁办事待时行到阁再容臣等恭请宸断臣不胜悚栗祈恳之至 

　　第三揭 

