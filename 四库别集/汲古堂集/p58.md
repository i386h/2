<!-- { "loadSidebar": true } -->
　　不奉几杖于兹五年缅想徽音曷胜钦挹比闻起居佳胜神情蔚茂太邱道广而泛应无方北海名高而宾朋骈集刘穆之之百函俱发温庭筠之八韵立成广坐长筵无不人人属厌是以价腾绝裔纸溢鸡林岂非通身手眼畴能尔耶间与邵君窃叹先生本乎天成匪由人力若夫巧穿月胁愽该海藏谐音灵籁高挹霞标春波远霭无以写其澹淡之容芳芷新蒲无以喻其芉眠之致龙堂贝阙无以状其窈幻之奇翠壁丹厓无以方其幽峭之趣至于擢新拔异化腐为奇擘若巨灵之掌而大造不能掣其肘也举世后生妄加讥评间诵短章未窥巨帙或病伤于过乎靡丽乌知非丽无以宣五色之章非巧无以肖众象之妙信乎知言之为难赏音之不易也白识惭桓子颇知?草之必传才谢中郎深解论衡之足秘行年四十限足寻常妄意声诗未窥堂室徒尔磨钝策陋未免力蹶思穷托志遥怀拊膺增嘅亦知蹄涔之径尺之鲤■〈山咅〉嵝无合抱之材揣量自疑灰心中废时又披阅先生诸什辄为气夺神骇昔君苗焚研于士衡平叔毁书于王弼良有以也唯以每念畴昔吴苑之游仰辱先生奖掖之至有失雅望坐负盛心未尝不终寝九嗟含餔屡辍者也乃于前岁卜居东渚前荣榆柳不乏十章后阁篔筜亦丛千挺土风醇朴庶几建德之乡山水清华颇协仲长之志吹台前抱子晋之?踪可寻芳屿后峙梅尉之隐迹未泯芓区姜畛交暎家园花沜松坪近联篱落时或振策亦复提壶晞发繁阴放情远壑听田水而怀丈人聆杖拏而思渔父罄老农之极悰希先民之逸轨可以忘死可以乐饥故以缾无储粟而欣然瓷罂见嗤而不悔者矣嗟乎先生日迈不居河清难俟交道日偷世涂日蹙谷风兴剌伐木辍音比义有党人之名当路下逐客之令举足则骇机暗伏骧首则恢罻高张夫轻义尚利则秦称士贱舐痔得车国多下医颓风不竞下流难居所从来远矣此昔人所以高蹈而不返被发而行歌者也所赖贤豪嘉尚策飞辔于云标灵哲匠心寄冲情于天外庶以不朽鸿业昭志将来足以济伟下里借辉敝帚白虽鷃控榆枋蛙潜穴?臼井望?龙之舒卷顾大鹏之逍遥未尝不趯趯而奋??辰??辰而鼓舞也倘因风翰诒宠山灵被以片词荣踰九锡临风延竚菀结何言 

　　○与潘景升 

　　比来穷愁忽忽老病侵寻槁若陈根雄心销落不比往时憨态也犹记燕市之游酒人征逐若生驹覂驾劲鹘盘空日夜沉酣别去犹作怊怅惋恨之色今都不复耳山斋灯火独坐萧然间捉陈编亦懒竟读入目了了掩卷纷如或拈禅门公案一二语谬为参证淡若蜜脾黑犹漆桶微有会处亦觉欣然足下亦复赏此空寂之趣否江山敻绝会面何时书旧叙心唯强饭自爱 

　　○与郑昆岩先生 

　　野人汨没尘劳道机未熟须得法侣藉作津梁必也其人如甘滑寒泉洒心沁骨庶足却尘劳而袪鄙恡斯诙佳耳比来缁羽附景趋风竞噉名根绝无本色或有动牵贵显语杂市朝卷册自随诗文为贽意挥不去心逐莫知岂胜委顿唯当求之真实苦行中但知噉饭静坐者差强人意宁必口转辘轳手挥麈尾为标致邪此下劣邪见不满门下圆通法门一噱也往见门下所舍莲方老衲句曲道人乍挹神标辄生欢喜可谓言简意詶目击道存者矣岂非门下企注之至安能致此幽人昔刘安好道而伍被登门许掾真修而支郎入社气以类求信有以也何时共坐鼎湖一峯商订为乐兹因买茶人往辄附寸楮伏惟门下照亮不宣 

　　○与陆君策 

　　足下渡江更与丽人偕来懊侬一曲当不减王家桃叶耳笔床茶灶日与凫鹥上下藕花兰薄中当其云光阁雨凉吹皴波湖镜窥籹山眉写翠时以参掺拂端州片石不知日费喻糜几螺许明日拟同宋彦过访湖上昔人有隔帘奏伎自是任达足下高风雅致何必远逊前美 

　　○答袁履善先生 

　　承惠大什包举众体盥手发函光熖四溢茫焉勿?目焉终成窥豹尚有恠类羵羊奇疑龙鲊异如萍实?若洞章顾非神智何能与于斯乎仆庸人也譬之苍蝇虽终日行不越阶序宜乎其舌挢然而不下也 

　　○简龙君御 

　　适闻体中小恶想是曲生作祟岂以中山近在几席间耶昨饮大树斋从典拊节抗音咏使君醉歌行音节悲壮气韵沉雄刘生虬须直视拔剑起舞忽尔疾雷破壁飞电绕梁急雨撼床白虹缠柱丈室之中光恠百出岂以逐臣牢慅陫侧之音足可呼吸灵物耶昔欧冶铸剑天帝装炭本乙下观炉冶之物用精既专尚能致效若此矧此道奏之郊庙足以调八风而飨百神者乎唯使君自爱无更牢愁为也 

　　○与陈鼎卿 

　　犹记昨岁十月大醉氷鹤坛夜半携壶更蹑飞霞洞顶巳而海门涌月万颖射波下视人世怳若兜罗绵色界咤奇高咏长风振林哆口共谈荒诞窅眇人间绝无事不觉东方缭白满地飞霜下遇射圃漂絮人大相错愕疑我两人为鬼物巳乃向之长啸彼益駴异莫之测也今复岁周狂态顿减信奇晤不可多得耳适有名酒思与足下共之幸即蹑履 

　　○陈鼎卿 

　　橘中之乐不减啇山何物老媪逐客之令峻过祖龙十倍矣此中风土事事宜人即此一章古榕足敌渭川千亩傥遂此愿他日散发共披雄风足以傲雪山而凌氷井散人散木拥九?重适同栎社有神当闻斯语足下其亟图之我亦从此逝矣 

　　○答邹吏部孚如书 

　　白瓯越鄙人也行能无所底岁在丙申撰杖嵾山俯视全楚其气旁魄韫灵滀异代不乏人时足下关关于梦泽本宁社门于郢阴巳而马首而西得与太史坛坫扬扢风雅稍究指归及发足下撰结读之浑噩闳丽典则清浏色非一采律非一音信为文囿之逸轨艺涂之骏镳也若仆之为门下所谓探蠡酌海以郄视文乌究其端哉窃欲纳履门下一叩鸿蕴且念足下却埽谢客傲然霞表虚薄褐年无足以回足下一目?夹徒抱曹暠望尘之羡有感许劭入颖之言却步儃佪精飞神往有怀耿耿于兹三年巳读足下古离别诸作托意既高铸辞亦古益知足下愤俗伤时其思深其旨婉殊非寡识浅见所能游其蕃也钟丽水信来远承手教谬辱周称乃知足下不让微尘弗辞非类刘勰携书而未奏祢衡襄剌而莫投甚非足下折节雅意既伤足下兼收之义复悔畴昔自弃之失仆诚则陋矣仆少孤贱长复奇薄托意声诗未窥肤腠行之罔效屡废屡疑妄谓此道本乎性情盈之咏叹牵合雕斲殊失源流逐于拟摹则守而未化伤于直致则俚而无文非经乱离而词过危苦何异无病呻吟偶值游观而专滛艳无乃寒林剪彩境非齐梁时非天宝徒支材过差耳是皆格缘词狃语匪由衷无当作者必也议拟以一其格抒写以穷其清参错以极其变始称合作然质非一致才亦殊科小大由禀成家实难连篇伤体无贵逞长只字谐音巧于用短故玉卮无当宁宝瓷罂狐白落毛反资重纩者也仆怀之有年深心未遂加以寒暑催督风尘汨没迫于贫窭儿女婴情开径乏资下帷无日青山待主白云笑人日月侵寻夙怀荒落年未及强而精巳销亡中夜拊膺唯有雷叹而巳聋瞽之言何异梦中呓语足下得不哀其狂而笑兰愚秋辱索近稿极欲求正大方第使者舣舟待发缮写未遑谨以淮肥拙刻一程吐上聊资喷飰无当解颐倘因飞凫愿言嗣响 

　　○与王赞夫 

　　弟临发时殊为嫂氏忧不虞其不起也今得九月廿日报不胜惋叹钟情自是吾辈人足下何以自遣如电如露当作如是观哀怛或可衰减耳绝塞寥敻赖贤主相昕夕羽书多暇惟燕息焚香谈芝讨桂而巳署后崇台迥榭流泉茂林颇自濯濯足散烦襟其地故将薮也宿将家食者不下数人咸以开府有重客间为具钟鼓召客酒半上寿时复谈异时战陈事须髯猬张指天画地的的如画或解衣指瘢悲壮忼慨或据鞍舞矟以示矍铄大类李骁骑射虎蓝田尉鄂公田庄社饮足当半部梨园也不胜大噱昨从李都护提数千骑猎大碛中甲光镜野蕃女汉儿拓弓??作霹雳声剌肥割鲜举酒相劳复于马上盛陈音乐百戏弟意兴殊索然居然一死灰头陀也而来教云云若望弟画奇策佐末议无乃大相谬刺乎嗟乎赞夫足下长松修竹白石清泉何者不足吾所顾乃逐逐马蹄间以壮游自好岂不女?朋笑山灵乎亦愿足下拚此老明经直若孟敏之甑共修宗雷白业一嘘东林遗烬亦复何所不快且闻两宁馨风气日上啬此丰彼安知非造代意耶叔相复尔点额深为扼腕幸愿以顿挫为涵养无以渫越为奋扬则芒刃不婴而气有余用矣审是则何垒弗摩何的不破邪十月塞上巳坚氷非重裘不出无论垂橐亦势不能脂牵而东耳缅想黄花遶篱新篘浮盎与比邻欢呼谑浪乐事可想每一驰神恨无羽翼篝灯覼缕菀结何言 

　　○与邵少文 

　　九月廿日得足下报书具悉尊体康胜足慰惙惙来教词旨婉缛乃云何物何生足当秦州诸作后尘何其言之不情而词之过溢也仆之少也尚不踰人今行且老矣欲与昔贤分路扬镳不亦大相谬悖乎大都此道以气为主持之以志凝之以神气昌与昌气索与索仆赋予既薄采载复单困于羇孤则贫病得以撼其守窘于酬应则流杂得以分其专疲于奔峭则劳勚得以摇其精恬于偷惰则弛慢得以弱其志一日之内攻非一端于定力乎何有譬彼无源之井复当千家之聚尠有不泥淖枯竭者足下拥书万卷左对孺人右顾孺子杜门扫轨则座鲜杂宾举白持螫则目无俗韵咀古茹今扣商激羽此天之所与孰得而扼其吭也昭父尚卧饭甑山中高标远致奕奕如见昭粹札亭风物日佳寒梅翠竹日损浊醪几斛许尘劳中辄以鹤林清蔚之趣当琉璃水月观把臂入林想在改岁清和之候耳临纸惘惘 

　　○与项季舆 

　　七日从驿骑得仲权燕台书乃知吾兄偕长君入白门祠部试事何似可得悠悠乃尔据前牒所云吏部需人甚亟则非虚文可知抑摄事者故为推诿邪抑疾足者先据幸窦邪展转不得其解然淹速之度固有定分但弟忝在肺附不能不为之惋叹耳阖宅康胜事事可娱青山白云故不废我啸歌信自愉快弟天之僇民也寄身绝徼百虑婴心木皮三寸缩项入怀以一日为一岁计明春初夏当膏其辖足下幸贮兰英一石迟中林共话风尘行路难也既 

　　○与木父 

　　万里之游不及捉臂而别临发殊愦愦巳而客枕不寐夙昔情境一一现前不觉爽然失次也嗟乎木父自少而壮自壮而老酒杯诗卷弭耳拍肩即悠悠面朋于世不数数见矧弟与足下风义气分相于者乎知足下亦不能遽忘我也顷从李大将军提七萃出猎烫漠中与秦陇锐头儿扬鞭鸣镝割鲜中野非不雄快第对境豪气易尽殊败人意信老马不复为驹耳不知足下庸渠能阑入少年场依然夙昔狂态耶家仲今岁授徒何所月入供米凡几囊侏儒饱欲死岂虚语邪一笑 

　　○与柯茂倩 

　　弟灯节作万里游时足下拥绛帐卧郡斋不及捉臂而别恨恨之怀无以为谕郡伯长者想能为太夫人具廿毳费比闻巳擢粤西驿程窵远上下束马跕鸢之乡想足下不克与偕耳足下天才霞骞景铄足以鞭挞中原雄视秇苑今既束缚诸生便当埋头制义志以凝神神以御气神气合一纯如木鸡则何坚弗摧何关弗透耶虽理无二致而缓急有序此既超乘而上彼亦奔景绝尘未有江海溢而百川不倒流者也若欲左挟风骚右持帖括首鼠两端遽难责以专壹之效今世非科目不足以发舒愿足下俯采迂言乘时努力莫若弟落落终于不振也翼之兄弟山居想巳落成不知亦念及西塞老客黑貂皂帽驴背呜呜作秋蝉声乎 

　　○与少文 

