<!-- { "loadSidebar": true } -->
　　湖山青，湖水绿，湖边花卉开香玉。遨游万里梦归来，釜煑黄粱犹未熟。神仙信有非荒唐，无缘岂易从徜徉。安期羡门还在世，遐龄直与乾坤长。随真一夜游蓬丘，氅衣乌舃登扁舟。扁舟泛泛无篙楫，从教荡漾波中流。风吹湖上白云起，乘云飞入洪波里。波间犹见老琴高，背负焦桐骑赤鲤。水晶宫阙几千间，湘妃玉佩鸣珊珊。虾须帘卷沉檀散，翡翠屏开几座闲。波臣为献苹婆酒，鼋鼍起舞长鲸吼。鲛人慷慨捧金盘，泣出明珠三五斗。跨鳌醉出冯夷宫，霞衣两袂扬天风。丹沙光映日杲杲，宝剑气彻云葱葱。千回万转兴不尽，远望湖光明似镜。倦来静坐绿杨矶，白鸟忘机果相近。双双丫髻青衣童，鼓掌戏咏青云中。青云有路我曾到，携手共谒蓬莱宫。蓬莱远在瀛洲岛，景物希奇尘世少。紫琔盘盛五色桃，玻瓈合荐如瓜枣。偓佺老翁八尺躯，绿眉绀发青虬须。鹤为伴兮猿为侣，月为佩兮云为裾。遗我修真之妙诀，授我乐道之奇书。语叮咛而再嘱，勿耻下而嗟吁。崇颜渊之守道，在陋巷而安居。卑冯驩之弹铗，叹出入以无与。惟忠孝之是尚，于是非之坦如。志欲远而心欲小，行欲庄而貌若愚。远顽夫邪佞之言，守先贤正大之规。觉来记得神仙语，一一分明详记许。非徒贱子守终身，留与儿孙作规矩。寒毡但愿老儒官，讲道谈经聊自欢。融融白纸梅花帐，淡淡黄虀苜蓿盘。古来贤达多如此，恶食恶衣何足耻。干干终日乐进修，岂厌贫穷中道止。仙翁仙翁何处求，听我一曲歌清秋。何当独跨扬州鹤，与君直上丹台游。


