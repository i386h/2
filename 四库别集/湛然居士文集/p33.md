<!-- { "loadSidebar": true } -->
　　旧隐西山五亩宫，和林新院典刑同。此斋唤醒当年梦， 【此斋唤醒当年梦　原作「此齐唤省当年梦」，据渐西本改。】 白昼谁知是梦中。

　　○太原修夫子庙疏 
　　【[据年谱，作于公元一二三三——一二三六年间。]】 
　　并门连岁不年丰，证父攘羊礼义空。既倒狂澜扶不起，直须急手建庠宫。

　　○和林建佛寺疏 
　　【[据年谱，作于公元一二三六年。]】 
　　龙沙玄教未全行，故筑精蓝近帝城。须仗檀那垂手力，一轮佛日焕然明。

　　●附录 
　　一、中书令耶律公神道碑 
　　二、耶律文正公年谱 
　　三、耶律文正公年谱余记 
　　四、四库全书总目提要：湛然居士集提要 
　　五、湛然居士文集卷七跋 

　　○一、中书令耶律公神道碑 
　　宋子贞　撰
　　国家之兴，肇基于朔方，惟太祖皇帝以圣德受命，恭行天罚，马首所向，蔑有能国。太宗承之，既怀八荒，遂定中原，薄海内外，罔不臣妾。于是立大政而建皇极，作新宫以朝诸侯，盖将树不拔之基，垂可继之统者也。而公以命世之才，值兴王之运，本之以廓庙之器，辅之以天人之学，缠绵二纪，开济两朝，赞经纶于草昧之初，一制度于安宁之后，自任以天下之重，屹然如砥柱之在中流，用能道济生灵，视千古为无愧者也。
　　公讳楚材，字晋卿，姓耶律氏，辽东丹王突欲之八世孙。王生燕京留守政事令娄国，留守生将军国隐，将军生太师合鲁，合鲁生太师胡笃，胡笃生定远将军内剌，定远生荣禄大夫兴平军节度使德元，始归金朝。其弟聿鲁生履，兴平鞠以为子，遂为之后。以文章行义受知于世宗，擢翰林待制，再迁礼部侍郎；章宗即位，有定策功，进礼部尚书、参知政事，终于尚书右丞，谥曰文献，即公之考也。妣杨氏，封漆水国夫人。公以明昌元年六月二十日生。文献公通术数，尤邃太玄，私谓所亲曰：「吾年六十而得此子，吾家千里驹也，他日必成伟器，且当为异国用。」因取左氏之「楚虽有材，晋实用之」，以为名字。
　　公生三岁而孤，母夫人杨氏诲育备至。稍长，知力学。年十七，书无所不读，为文有作者气。金制，宰相子得试补省掾，公不就。章宗特赐就试，则中甲科，考满，授同知开州事。贞佑甲戌，宣宗南渡，丞相完颜承晖留守燕京，行尚书省事，表公为左右司员外郎。越明年，京城不守，遂属国朝。
　　太祖素有并吞天下之志，尝访辽宗室近族，至是征诣行在。入见，上谓公曰：「辽与金为世雠，吾与汝已报之矣。」公曰：「臣父祖已以来皆尝北面事之，既为臣子，岂敢复怀贰心，雠君父耶！」上雅重其言，处之左右，以备咨访。己卯夏六月，大军征西，禡旗之际，雨雪三尺，上恶之。公曰：「此克敌之象也。」庚辰冬，大雷。上以问公。公曰：「梭里檀当死中野。」已而果然。梭里檀，回鹘王称也。
　　夏人常八斤者，以治弓见知，乃诧于公曰：「本朝尚武，而明公欲以文进，不已左乎？」公曰：「且治弓尚须弓匠，岂治天下不用治天下匠耶？」上闻之喜甚，自是用公日密。
　　初，国朝未有历学，而回鹘人奏五月望夕月食。公言不食，及期果不食。明年，公奏十月望夜月食。回鹘人言不食。其夜月食八分。上大异之，曰：「汝于天上事尚无不知，况人间事乎！」壬午，夏五月，长星见西方，上以问公。公曰：「女直国当易主矣。」逾年而金主死。于是每将出征，必令公预卜吉凶，上亦烧羊髀骨以符之。行次东印度国铁门关，侍卫者见一兽，鹿形马尾，绿色而独角，能为人言曰：「汝君宜早回。」上怪而问公。公：「此兽名角端，日行一万八千里，解四夷语，是恶杀之象，盖上天遣之以告陛下。愿承天心，宥此数国人命，实陛下无疆之福。」上即日下诏班师。
　　丙戌冬十一月，灵武下，诸将争掠子女财币。公独取书数部、大黄两驼而已。既而军士病疫，惟得大黄可愈，所活几万人。其后燕京多盗，至驾车行劫，有司不能禁。时睿宗监国，命中使偕公驰传往治。既至，分捕得之，皆势家子。其家人辈行赂求免。中使惑之，欲为覆奏。公执以为不可，曰：「信安咫尺未下，若不惩戒，恐致大乱。」遂刑一十六人，京城帖然，皆得安枕矣。
　　己丑，太宗即位，公定册立仪礼，皇族尊长皆令就班列拜。尊长之有拜礼盖自此始。诸国来朝者多以冒禁应死。公言：「陛下新登宝位，愿无污白道子。」从之。盖国俗尚白，以白为吉故也。
　　时天下新定，未有号令，所在长吏皆得自专生杀，少有忤意则刀锯随之，至有全室被戮，襁褓不遗者。而彼州此郡动辄兵兴相攻，公首以为言，皆禁绝之。自太祖西征之后，仓廪府库无斗粟尺帛，而中使别迭等佥言：「虽得汉人亦无所用，不若尽去之，使草木畅茂，以为牧地。」公即前曰：「夫以天下之广，四海之富，何求而不得，但不为耳，何名无用哉！」因奏地税商税，酒醋盐铁山泽之利，周岁可得银五十万两、绢八万匹、粟四十万石。上曰：「诚如卿言，则国用有余矣。卿试为之。」乃奏立十路课税所，设使副二员，皆以儒者为之。如燕京陈时可、宣德路刘中，皆天下之选。因时时进说周孔之教，且谓「天下虽得之马上，不可以马上治」。上深以为然。国朝之用文臣，盖自公发之。
　　先是诸路长吏兼领军民钱谷，往往恃其富强，肆为不法。公奏长吏专理民事，万户府总军政，课税所掌钱谷，各不相统摄，遂为定制。权贵不能平。燕京路长官石抹咸得不激怒皇叔，俾专使来奏，谓公「悉用南朝旧人，且渠亲属在彼，恐有异志，不宜重用。」且以国朝所忌，诬构百端，必欲置之死地。事连诸执政。时镇海、粘合重山实为同列，为之股栗曰：「何必强为更张，计必有今日事！」公曰：「自立朝廷以来，每事皆我为之，诸公何与焉！若果获罪，我自当之，必不相累。」上察见其诬，怒逐来使。不数月，会有以事告咸得不者，上知与公不协，特命鞠治。公奏曰：「此人倨傲无礼，狎近羣小，易以招谤。今方有事于南方，他日治之，亦未为晚。」上颇不悦，已而谓侍臣曰：「君子人也。汝曹当效之。」
　　辛卯秋八月，上至云中，诸路所贡课额银币及仓廪米谷簿籍具陈于前，悉符元奏之数。上笑曰：「卿不离朕左右，何以能使钱谷流入如此？不审南国复有卿比者否？」公曰：「贤于臣者甚多，以臣不才，故留于燕。」上亲酌大觞以赐之。即日授中书省印，俾领其事，事无巨细，一以委之。
　　宣德路长官太傅秃花失陷官粮万余石，恃其勋旧，密奏求免。上问中书知否？对曰：「不知。」上取鸣镝欲射者再，良久叱出。使白中书省，偿之。仍敕今后凡事先白中书，然后闻奏。中贵苦木思不花奏拨户一万以为采炼金银栽种蒲萄等户。公言：「太祖有旨，山后百姓与本朝人无异，兵赋所出，缓急得用。不若将河南残民贷而不诛，可充此役，且以实山后之地。」上曰：「卿言是也。」又奏：「诸路民户今已疫乏，宜令土居蒙古、回鹘、河西人等与所在居民一体应输赋役。」皆施行之。
　　壬辰，车驾至河南，诏陕、洛、秦、虢等州山林洞穴逃匿之人，若迎军来降，与免杀戮。或谓此辈急则来附，缓则复资敌耳。公奏给旗数百面，悉令散归，已降之郡，其活不可胜数。国制，凡敌人拒命，矢石一发，则杀无赦。汴京垂陷，首将速不■〈碍，角代石〉遣人来报，且言此城相抗日久，多杀伤士卒，意欲尽屠之。公驰入奏曰：「将士暴露凡数十年，所争者地土人民耳，得地无民，将焉用之？」上疑而未决。复奏曰：「凡弓矢甲仗金玉等匠及官民富贵之家，皆聚此城中，杀之则一无所得，是徒劳也。」上始然之。诏除完颜氏一族外，余皆原免。时避兵在汴者户一百四十七万，仍奏选工匠儒释道医卜之流散居河北，官为给赡。其后攻取淮汉诸城，因为定例。
　　初，汴京未下，奏遣使入城索取孔子五十一代孙袭封衍圣公元措，令收拾散亡礼乐人等，及取名儒梁陟等数辈。于燕京置编修所，平阳置经籍所，以开文治。时河南初破，被俘虏者不可胜计。及闻大军北还，逃去者十八九。有诏停留逃民及资给饮食者皆死，无问城郭保社，一家犯禁，余并连坐。由是百姓惶骇，虽父子弟兄，一经俘虏，不敢正视。逃民无所得食，踣死道路者踵相蹑也。公从容进说曰：「十余年间存抚百姓，以其有用故也。若胜负未分，虑涉携贰；今敌国已破，去将安往？岂有因一俘囚罪数百人者乎？」上悟，诏停其禁。金国既亡，唯秦、巩等二十余州连岁不下。公奏：「吾人之得罪逃入金国者，皆萃于此，其所以力战者，盖惧死耳。若许以不杀，不攻而自下矣。」诏下，皆开门出降。期月之间，山外悉平。
　　甲午，诏括户口，以大臣忽覩虎领之。国初方事进取，所降下者，因以与之。自一社一民各有所主，不相统属，至是始隶州县。朝臣共欲以丁为户，公独以为不可。皆曰：「我朝及西域诸国莫不以丁为户，岂可舍大朝之法而从亡国政邪？」公曰：「自古有中原者，未尝以丁为户。若果为之，可输一年之赋，随即逃散矣。」卒从公议。时诸王大臣及诸将校所得驱口，往往寄留诸郡，几居天下之半。公因奏括户口，皆籍为编民。乙未，朝议以回鹘人征南，汉人征西，以为得计。公极言其不可，曰：「汉地、西域相去数万里，比至敌境，人马疲乏，不堪为用。况水土异宜，必生疾疫。不若各就本土征进，似为两便。」争论十余日，其议遂寝。丙申，上会诸王贵臣，亲执觞以赐公曰：「朕之所以推诚任卿者，先帝之命也。非卿，则天下亦无今日。朕之所以得高枕而卧者，卿之力也。」盖太祖晚年，屡属于上曰：「此人天赐我家，汝他日国政当悉委之。」
　　其秋七月，忽覩虎以户口来。上议割裂诸州郡分赐诸王贵族，以为汤沐邑。公曰：「尾大不掉，易以生隙。不如多与金帛，足以为恩。」上曰：「业已许之。」复曰：「若树置官吏，必自朝命，除恒赋外，不令擅自征敛，差可久也。」从之。是岁始定天下赋税，每二户出丝一斤，以供官用，五户出丝一斤，以与所赐之家。上田每亩税三升半，中田三升，下田二升，水田五升。商税三十分之一，盐每银一两四十斤，已上以为永额。朝臣皆谓太轻。公曰：「将来必有以利进者，则已为重矣。」
