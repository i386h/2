<!-- { "loadSidebar": true } -->
    《断香铭》者，铭吾友蜀人刘晋仲之妇尹氏之墓也。君讳纫兰，叙州府宜宾县人，大参尹子求先生之女也。记己酉，予以丧子，狂走白门。先生为南职方郎，尝为余言，其婿刘郎七岁能诗。刘郎者，给谏勿所公仲子，即今所称晋仲者是也。安知其有女慧如是？然其时犹然女儿，习玩不知书。既归晋仲，见晋仲妹文玉词翰妙敏，心悦而好之。相与为友。始读书，稍稍为诗，精神起落，堂出入外，佳处不必由思，思者反是无关系处。处之，从晋仲省尊公于燕，由蜀江出峡，由峡入江，由江达运河，峰树逢迎，烟日争让，舟行缓，可以为家，得一意为诗。其篇时全时缺，缺则听之。缺于此或全于彼，有弦摧柱折，缓他琴以续之之意。予读其诗，骨散神寒，音节清，如病叶偶然从风而坠，或中之，附枝翅鸣，不能自致于地。如暗泉之厄于石，而不能自竟其响。此断香之旨也。至燕亦有诗，全缺如之，久之意忽忽无主，有秋冬气。晋仲忧之，曰：“我亦不知。”至是，亦不甚作诗，作亦不以示人。晋仲检其枕中所藏，如其全与缺而存之。顷之，卒，年甫十九。钟子曰：“世所不常有者才，人所不可无者友。才而为我友，友而为我妇，妇而才相当，晋仲以为能永乎？不能永乎？”铭曰：“丈夫才而鬼瞰之，矧其在女子之躬也？好友在四方，而造物或收之，矧其在闺阁之中也？刘子者，怜才乎？求友乎？悼亡乎？能寻香于落叶暗泉之间，而迹其所终也乎？噫！”

    ○题潘景升募刻吴越杂志册子
    富者余赀财，文人饶篇籍；取有余之赀财，拣篇籍之妙者而刻传之，其事甚快。非惟文人有利，富者亦分名焉。然而苦不相值者，何也？非人也，天也。奚以明之？赀财者，造化之膏脂；篇籍者，造化之精神，浚膏脂以氵曳其精神，此其于事理两亏之，数也。人不能甘而造化肯听之乎？故曰天也。呜呼！此赀财之所以益蠹，而篇藉之所以益晦也。友人潘景升，箸书甚多，所缉《三吴越中杂志》，事辞深雅，心力精博，盖地史这狐也。募刻于好事者，而多不能给。予谓此雅事也，昔杨子云作《太玄》，蜀富人赍钱十万，求载一名，不许。今开口向人，已出下策矣，况言之而不应乎？钱受之曰：“今天下俚诗恶集，阗咽国门，此其剞劂之费，岂非赀财所为乎？”予曰：“此非造化精神所存也。无损于精神，而徒用其膏脂，亏其一焉，或亦天之所不甚忌也。”

    ○题鲁文恪诗选后二则
    观古人全诗，或不过数十首，少或至数首，每喜其精，而疑其全者或不止此，其中散没不传者不无。或亦有人乎，选之，不则自选存其所必可传者而已，故精于选者，作者之功臣也。向使全者尽传于今，安知读者不反致崔信明之讥乎？予喜诵乡先达鲁文恪诗文，庚戌，官燕，曾从其孙睢宁令乞一部，欲选之，为汤嘉太史索去，遂不果。壬子，谭友夏选刻之金陵，至九十首，精矣，该矣。予读之，喜焉，敬焉，有弘正名家所未能入其室者。使予读文恪全集，固未必其喜且敬之至此也。删选之力，能使作者与读者之精神，心目为之潜移，而不知然，则友夏虽欲不为文恪功臣，固不可得也。或曰：“作者为文恪，而后之选者不必如友夏，若之何？”予尝与友夏言矣，莫若少作。作其所必可传者，选而后作，勿作而待选。吁，谈何容易哉！

    ○又
    诗文多多益善者，古今能有几人？与其不能尽善而止存一篇数篇，一句数句之长，此外皆能勿作。即作而能不使传，使后之读者，常有其全决不止此之疑，思之惜之，犹有有余不尽之意焉。若夫篇与句善矣，而不能使其不善者不传于后，以起后人厌弃，而善者反不见信，此岂善为必传之计者哉？故夫选而后作者，上也；作而自选者，次也；作而待人选者，又次也，古人所谓数十首数首之可传者，其全决不止此。若其善者止此，而此外勿作，正予所谓作其必可传者也。此其识其力，古今又能有几人乎？

    ○题马士珍诗后
    予既为诗赠马郎矣，顷之，其从兄金吾君来言，马郎能画，匍匐时画地作山水。右丞云：“前身本画师，”此说非也。良是山水宿因未尽，心惟目想，故习复生。尝闻画者有烟云养其胸中，此自性情文章之助，昔人怪孙兴公神情不关山水，而能作文，明山水之与文章相发也。世未有俗性情能作大文章者。马郎性情在山水间，发为文章事业，自当入妙。寄语画师，勿以为戏而戒之。藏修余日，使之伏习成家，亦可消闲止逸。异时予衰不出游，马郎读万卷书，行万里路后，应作真形寄我山中，鼓琴动操，四壁皆响，是马郎相对时也。辛亥十月八日，止公居士题。

    ○跋袁中郎书
    诗文以法古人，凡古人诗文流传于钞写刻印者，皆古人精神寄也。至于书欲法古，则非墨迹旧扌，古人精神不在焉。今墨迹旧扌，存者有几？因思高趣人往往以意作书，不复法古，以无古可法耳。无古可法，故不若直写高趣人之意，犹愈于法古之伪者。余请以袁中郎之书实之。夫世间技艺不一，从器具出者有巧拙，从笔墨者有雅俗；巧拙可强，雅俗不可强也。中郎没才十余年，其书又不工，今展卷深思，若千百年古物，乍见于世，是何故？请与书家参之。

    ○与井陉道朱无易兵备
    记明公五月书中有云，不肖以《诗归》招尤。初谓事理不甚关切，疑风闻之误。久乃知其有之，夫不肖性疏才劣，可以见斥之道甚多，至《诗归》一书，进退古人，怡悦情性，鼓吹风雅，于时局官守，似不相涉。徐思之，乃当事者不忍过求于某，断其进趋之路，姑择此微罪罪某，而又不甘处己于俗，分此美名，若其目中亦曾看过此书者。此则自处处人之妙，其中真似，俱不必深论者也。若真以《诗归》见处，则此一书将藉此一语口实以传，某以一官犭旬此一书，且有余荣。彼其之子，何爱于某，而肯为此乎？一笑一笑。

    ○与陈眉公
    相见甚有奇缘，似恨其晚。然使前十年相见，恐识力各有未坚透处，心目不能如是之相发也。朋友相见，极是难事。鄙意又以为不患不相见之无益耳。有益矣，岂犹恨其晚哉？

 
 《晚明二十家小品》
谭友夏小品

    ○诗归序
    春未壮时，见缀缉为诗者，以为此浮瓜断梗耳，乌足好？然义类不深，口辄无以夺之，乃与钟子约为古学，冥心放怀，期在必厚，亦既入之出之，参之伍之，审之克之矣。有教春者曰：“公等所为，创调也，夫变化尽在古矣。”其言似可听，但察其变化，特世所传《文选诗删》之类，钟嵘严沧浪之语，瑟瑟然务自饰而不暇求于灵迥朴润，抑其心目中，别有夙物，而与其所谓灵迥朴润者，不能相关相对欤？夫真有性灵之言，常浮出纸上，决不与众言伍；而自出眼光之人，专其力，一其思，以达于古人，觉古人亦有炯炯双眸从纸上还瞩人，想亦非苟然而已。古人大矣，往印之辄合，遍散之各足；人咸以其所爱之格，所便之调，所易就之字句，得其滞者熟者，木者陋者，曰我学之古人，自以为理长味深，而传习之久，反指为大家，为正务，人之为诗，至于为大家，为正务，驰海内有余矣，而犹敢有妄者言之乎，呜呼！此所以不信不悟，而有才者至欲以纤与险厌之，则亦若人之过也。夫滞热木陋，古人以此数者收浑沌之气，今人以此数者丧精神之原，古人不废此数者，为藏神奇藏灵幻之区，今人专借此数者，为仇神奇仇灵幻之物，而甚至以代所得名之一人，与一时所同名之数人，及人所得名之篇，与篇所得名之句，皆坚守庄调而不敢言之，不过曰，古今人自有笃论。夫人有孤怀，有孤诣，其名必孤行于古今之间，不肯遍满寥廓，而世有一二赏心之人，独为之咨嗟傍皇者，此诗吕也。譬如狼烟之上虚空，袅袅然一线耳，风摇之，时散时聚，时断时续，而风定烟接之时，卒以此乱星月而吹四远。彼号为大家者，终其身无异词，终其古无异词，而反以此失独坐静观者之心，所失岂但倍也哉。今之为是选也，幸而有不犭旬名之意，若不幸而有必黜名之意则难矣。幸而有不畏博之力，若不幸而有必胜博之力，又难矣。幸而有不隔灵之眼，若不幸而有必骛灵之眼又难矣。法不前定，以笔所至为法。趣不强括，以诣所安为趣。启不准古，以情所迫为词。才不由天，以念所冥为才。恬一时之声臭，以动古今之波澜，波澜无穷，而光采有主，古人进退焉，虽一字之耀目，一言之从心，必审其轻重深浅而安置之。凡素所得名之人，与素所得名之诗，或有不能违心而例收者，亦必其人之精神止可至今日而不能不落吾手眼。因而代获无名之人，人收无名之篇，若今日始新出于纸，而从此诵之将千万口，即不能保其诵之盈千万口，而亦必古人之精神至今日而当一出，古人之诗神，所自为审写安置，而选者不知也。惟春与钟子克虑厥始，惟春克勖厥中，惟钟子克成厥终，诗归哉。

    ○秋寻草自序
    予赴友人孟诞先之约，以有此寻也。是时秋也，故曰“秋寻。”夫秋也，草木疏而不积，山川澹而不媚，结束凉而不燥。比之春，如舍佳人而逢高僧于绽衣洗钵也。比之夏，如辞贵游而侣韵士于清泉白石也。比之冬，又如耻孤寒而露英雄于夜雨灯也。天以此时新其位置，洗其烦秽，待游人之至，而游人者不能自清其胸中以求秋之所在，而动曰悲秋。予尝言宋玉有悲，是以悲秋，后人未尝有悲而悲之，不信胸中而信纸上，予悲夫悲秋者也。天下山水多矣，老子之身不足以了其半，而辄于耳目步履中得一石一湫，徘徊难去，入西山恍然，入雷恍然，入洪山恍然，入九峰山恍然，何恍然之多耶。然则予胸中或本有一恍然以来，而山山若遇也。予乘秋而出，先秋而归。家有五弟，冠者四矣，皆能以至性奇情佐予之所不及，花棚草径，柳堤瓜架之间，亦可乐也。曰“秋寻”者，又以见秋而外皆家居也。诞先曰：“子家居诗少，秋寻诗多，吾为子刻《秋寻草》。”

    ○退寻诗三十二章记
