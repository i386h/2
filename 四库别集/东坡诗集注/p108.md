<!-- { "loadSidebar": true } -->
　　恵州太守东堂祠故相陈文惠公堂下有公手植荔支一株郡人谓之将军树今嵗大熟尝啖之余下逮吏卒其髙不可致者纵猿取之
　　丞相祠堂下【次公杜甫诗丞相祠堂何处寻】将军大树傍【縯后汉冯异诸将论功异独屏树下军中号大树将军】炎云骈火实【厚江淹四时赋至如炎云方起芳树未移又退之游青龙寺诗然云烧树火骈实】瑞露酌天浆【次公纂异记田璆邓韶逢二书生谓曰我有瑞露之酒酿于百花之中与饮其味甘香又退之调张籍诗举瓢酌天浆】烂紫垂先熟髙红挂逺扬【厚诗取彼斧戕以伐逺扬】分甘徧铃下【厚后汉周纡传注汉官仪曰铃下侍阁辟车次公晋王羲之云有一味之甘割而分之】也到黑衣郎【次公黒衣言猿也宣室志张长史质立屋覩黒衣人树上掷瓦见击其弟射杀之乃猿耳】
　　罗浮山下四时春卢橘杨梅次第新日啖荔支三百颗【次公以王子敬帖有黄柑三百颗之语而韦苏州诗云书后欲题三百颗洞庭须待满林霜今借用耳】不妨长作岭南人
　　廉州龙眼质味殊絶可敌荔支
　　龙眼与荔支异出同父祖【次公本草陶隠居云广州别冇龙眼似荔支而小又广志龙眼树叶似荔支蔓延缘木】端如柑与橘未易相可否异哉西海滨琪树罗圃【次公淮南子禹以息土填淇水以为名山掘昆仑虚以下地中有层城九重珠树玉树在其西圃在昆仑阊阖之中】累累似桃李一一流膏乳坐疑星陨空【縯左传庄七年夏四月辛夘夜中星陨如雨】又恐珠还浦【援后汉孟尝为合浦太守郡出珠宝先时守宰并多贪污采求不知纪极珠遂徒于交趾郡界尝到官革易前弊去珠复还】图经未尝説玉食逺莫数【次公书惟辟玉食】独有皱皮生弄色映雕俎蛮荒非汝辱幸免妃子污【次公杨贵妃好荔支嵗取于涪州以致渔阳之难则于荔支为污矣】
　　答晋卿传柑
　　侍史传柑玉座傍【故事上元灯夕上御端门以温州进柑分赐从臣谓之传柑】人间草木尽天浆寄与维摩三十颗不知薝卜是余香【縯维摩经言如人入薝卜林唯闻薝卜不嗅余香】
　　次韵刘贡父西省种竹
　　要知西掖承平事记取刘郎种竹初【次公刘禹锡都观桃诗云尽是刘郎去后栽】旧徳终呼名字外后生谁续笑谈余【昔李公择种竹馆中戯语同舍后人指此竹必云李文政手植贡父笑曰文政不独系笔亦知种竹耶时有笔工李文政】成隂障日行当见取笋供庖计已疎白首林间望天上平安待报故人书【李卫公北都童子寺竹寺僧日报平安】
　　和赵景贶栽桧
　　汝隂多老桧处处屯苍云地连丹砂井【縯抱朴子葛稚川祖为临汜县有廖氏世居百嵗云井水赤葛疑有丹濬井果得丹砂数斛次公汝隂颍州也颍州之东与亳州接境亳州老君观有丹砂旁有桧其文左纽其枝枯而再生】物化青牛君【厚中记千嵗之树精化为青羊万嵗之树精化为青牛秦始皇使人伐大树有青牛跃出走入丰水又嵩山记嵩山有大松树千嵗其精化为青牛为伏】时有再生枝还作左纽文王孙有古意书室延清芬应怜四孺子【次公杜甫有种四小松诗又管子对齐侯问苗曰苗始其少也煦煦乎何其孺子也今栽桧亦适有四故云】不堕凡木羣体备松柏姿【厚尔雅释木篇柏叶松身曰桧】气含芝术薰初扶鹤骨立未出龙纒筋巢根白蚁乱网叶青虫纷乃知蔽芾初【援诗蔽芾甘棠】甚要封植勤【縯左传韩宣子聘鲁宴于季氏有嘉树焉宣子誉之武子曰宿敢不封植此树以无忘角弓】他年皮三寸【厚前汉晁错上书胡貉之地积隂之处木皮三寸冰厚六尺】狐防了不闻
　　和述古冬日牡丹四首
　　一朶妖红翠欲流春光回照雪霜羞化工只欲呈新巧不放闲花得少休【次公先生诗案云此讥讽执政之人以化工比之也】
　　花开时节雨连风却向霜余染烂红漏泄春光私一物【师杜诗侵凌雪色还萱草漏泄春光有栁条】此心未信出天工
　　当时只道鹤林仙能遣秋花发杜鹃【任润州鹤林寺有杜鹃高丈余每春月烂熳寺僧相传言贞元中有僧自天台移栽之】谁信诗能回造化直教霜卉放春妍
　　不分清霜入小园故将诗律变寒暄使君欲见蓝闗咏更倩韩郎为染根【縯韩湘愈之侄孙也自言解造逡巡酒能开顷刻花愈曰子岂能夺造化而开花乎湘乃聚土以盆覆之俄而举盆有碧牡丹二朶叶有小金字云云横秦岭家何在雪拥蓝闗马不前愈后谪潮州至蓝闗遇雪乃悟退之集中有示侄孙湘诗第三聨是也师韩湘唐元和中自言能花红者可使碧或一朶具五色是年秋与退之于后堂之前染白牡丹一丛云来春必作含棱碧色内合有金含棱红间晕者四面各合有一朶五色者自劚其根下置药而后培之及花开朶数一如其説出太平广记】
　　八月十七日天竺山送桂花分赠元素【杨绘字元素皇祐五年及第】
　　月缺霜浓细蘂干此花元属桂堂仙【縯嫦娥羿妻也羿得不死之药于西王母嫦娥窃之奔月遂托身月中仙有蟾蜍之象焉】鹫峯子落惊前夜【厚天竺山昔有梵僧云此山自天竺鹫山飞来八月十五夜尝有桂子落】蟾窟枝空记昔年破裓髙僧怜耿介练裙溪女鬬清妍愿公采撷纫幽佩【援离骚纫秋兰以为佩】莫遣孤芳老涧边
　　玉盘盂二首【并序】
　　东武旧俗【厚宻州所治城即汉琅邪之东武】每嵗四月大会于南禅资福两寺芍药供佛而今嵗最盛凡七千余朶皆重跗累萼繁丽丰硕中有白花正圆如覆盂其下十余叶稍大承之如盘姿格絶异独出于七千朶之上云得之于城北苏氏园中周宰相莒公之别业也【厚莒公即苏禹珪也为周相广顺元年罢】而其名俚甚乃为易之
　　杂花狼籍占春余芍药开时扫地无两寺妆成宝璎珞一枝争看玉盘盂佳名防作新翻曲絶品难寻旧画图从此定知年谷熟姑山亲见雪肌肤【縯庄子藐姑射之山有神人居焉肌肤若冰雪绰约若处子使物不疵厉而年谷熟】
　　花不能言意可知今君痛饮更无疑但持白酒劝佳客直待琼舟覆玉彞【次公周礼有六彞皆有舟】负郭相君初择地【縯苏秦既约六国从亲为从长相六国曰使我有负郭二顷田岂能佩六国相印乎】看羊属国首吟诗【厚苏武使匈奴欲降之知武终不可屈乃徙武北海上使牧羝武仗汉节牧羊卧起操持节旄尽落后归汉拜典属国】吾家岂与花相厚更问残芳有几枝
　　次韵李公择梅花
　　诗人固长贫【子仁汉书张负曰岂有美如陈平而长穷者乎】日午饥未动偶然得一饱万象困嘲弄寻花不论命【縯韩诗直把春偿酒都将命乞花】爱雪长忍冻天公非不怜聴饱即喧哄君为三郡守所至满宾从江湖常在眼【次公谢灵运诗想见山阿人薜萝如在眼】诗酒事豪纵奉使今折磨清比于陵仲【次公汉邹阳书于陵仲子辞三公为人灌囿】永懐茶山下携妓修春贡【次公茶山春贡湖州事也张君房脞説云湖州长城县啄木岭金沙泉毎嵗造茶之所也泉处沙中居常无水湖常二郡守至于境防亭具牺牲拜敕祭泉其夕清溢及造茶毕水即微减供堂者毕水已半之太守造毕即涸矣守或还斾稽晚则有风雷之变云】更忆槛泉亭【次公尔雅槛泉正出正出者涌出也】挿花云髻重萧然卧灊麓愁聴春禽哢忽见早梅花不饮但孤讽诗成独寄我字字愈头痛【縯魏志魏太祖苦头风卧读陈琳所作檄翕然而起曰此愈我病】嗟君本侍臣笔槖从上雍【次公汉赵充国传子卬言张安世持槖簮笔事孝武皇帝数十年注槖囊也所以盛书上雍武帝所幸之地司马迁书云仆又薄从上雍】脱靴吟芍药【任开元中禁中重芍药即今牡丹防花方繁开上曰赏名花对妃子焉用旧乐命李年持金花牋宣赐翰林供奉李白立进清平调辞召入而白已醉上命宫人以水洒面良久白谓髙力士曰为我脱靴力士素贵遂衔之】给札赋云梦【厚汉武帝令尚书给笔札令司马相如赋子虚盛推云梦之事】何人慰流落嘉蘤天为种杯倾笛中吟【縯笛有落梅之曲】防拂果下鞚【厚后汉时濊貊献果下马髙三尺乗之可于果树下行】感时念羇旅此意吾侪共故山亦何有桐花集么凤【次公西蜀有桐花鸟似凤而小师人谓之倒挂子公梅词所谓倒挂緑毛么凤是也】君亦忆匡庐【次公匡庐山名江州寰宇记庐山其山九叠山海经所谓三天子障也周武王时匡俗所庐故名庐山亦曰匡庐】归扫藏书洞【子仁公择尝读书庐山五老峯白石僧舍】何当种此花各抱汉隂瓮【縯庄子汉隂丈人方将为圃畦凿隧而入井抱瓮而出灌】
　　梅花二首
　　春来幽谷水潺潺的皪梅花草棘间一夜东风吹石裂半随飞雪度闗山【次公先生尝有诗云去年今日闗山路细雨梅花正断魂】
　　何人把酒慰深幽开自无聊落更愁幸有清溪三百曲不辞相送到黄州
　　寓居定恵院之东杂花满山有海棠一株土人不知贵也
　　江城地瘴蕃草木只有名花苦幽独嫣然一笑竹篱间【厚文选宋玉赋嫣然一笑惑阳城迷下蔡】桃李漫山总麤俗也知造物有深意故遣佳人在空谷【縯杜诗絶代有佳人幽居在空谷】自然富贵出天姿【次公嵇康传龙章鳯姿天质自然】不待金盘荐华屋朱唇得酒晕生脸翠袖巻纱红映肉【次公杜诗忆子初尉永嘉时红顔白面花映肉】林深雾暗晓光迟日暖风轻春睡足【次公杨妃传明皇召妃子方醉而来帝曰乃是海棠睡未足耳】雨中有泪亦凄惨月下无人更清淑先生食饱无一事散步逍遥自扪腹不问人家与僧舍拄杖敲门看脩竹【次公退之诗谁家多竹门可款倬南史袁粲传家居负郭每杖防逍遥当其意得悠然忘返郡南一家颇有竹石粲率尔步往亦不通主人直往竹所啸咏自若】忽逢絶艳照哀朽叹息无言揩病目陋邦何处得此花无乃好事移西蜀寸根千里不易到衔子飞来定鸿鹄天涯流落俱可念【縯白乐天琵琶行冋是天涯沦落人次公妒记云玉雪可念】为饮一樽歌此曲明朝酒醒还独来雪落纷纷那忍触
　　雨中看牡丹三首
　　雾雨不成防【次公古列女传陶答子妻云豹藏雾雨】映空疑有无时于花上见的皪走明珠秀色洗红粉暗香生雪肤【次公庄子藐姑射之神人肌肤若冰雪】黄昏更萧瑟头重欲相扶
　　明日雨当止晨光在松枝清寒入花骨【邦衡李贺诗天遣裁诗作花骨】肃肃初自持午景发浓艳一笑当及时【次公古诗行乐当及时】依然暮还敛亦似惜幽姿【须溪看牡丹法当在午前过午则离披矣】
　　幽姿不可惜后日东风起酒醒何所见金粉抱青子千花与百草【次公杜诗万草千花劲凝碧】共尽无妍鄙未忍污泥沙牛酥煎落蘂
　　岐亭道上见梅花戏赠季常【陈慥字季常任元丰四年辛酉公在黄州往岐亭作】
　　蕙死兰枯菊亦摧返魂香入岭头梅【縯李夫人死汉武帝念之不已乃令方士作返魂香烧之夫人乃降次公十洲记聚窟洲有大树如枫而叶香闻数百里名曰返魂树死尸在地闻之即生】数枝残緑风吹尽一点芳心雀啅开野店初尝竹叶酒【次公张华轻薄篇苍梧竹叶青张景阳七命豫北竹叶注云竹叶酒名】江云欲落豆稭灰【次公文酒清话王勉尝作雪诗上吉阳县令云上天烧下豆稭灰乌李从教变白梅】行当更向钗头见病起乌云正作堆【子仁诗鬒发如云乌云谓鬓也】
　　红梅三首
