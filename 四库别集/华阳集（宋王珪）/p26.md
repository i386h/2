<!-- { "loadSidebar": true } -->
　　勅汝比膺邦寄外领兵符适临邉之初遽有天闲之贡眷言只顺良用叹嘉
　　皇帝谨贺大辽皇太后正旦书
　　正月一日侄孙大宋皇帝致书于叔祖母大辽慈懿仁和文恵纯孝显圣昭徳广爱宗天皇太后阙下天令更端物心华始惟茂敦于柔度固丕介于纯厘矧修邻好之长用致嵗仪之庆兹为遥颂未易胜陈今差某官充正旦国信使副有少礼物具诸别幅专奉书陈贺不宣谨白
　　赐商州刺史解旦进马勅书
　　勅汝参总戎昭防只祫事首孚神恵并暨私庭述修贡仪驰上庆牍恪恭滋至叹惋良多
　　赐解州刺史刘徳进马勅书
　　勅内提禁旅出总藩兵方按律于戎和遽飞函于邦贡载惟只顺良用叹嘉
　　赐大理寺审刑院官吏等断絶奬谕勅书八道
　　勅某昔天下之网尝宻矣然奸宄之不胜岂法令者非致治之具邪朕徳恵未孚至民多辟敢不惟刑之忧汝等谳法详平决亡留狱兴言嘉叹靡忘于中
　　勅某在昔至治之世法施而民不犯今天下具狱之上嵗不可胜计何其化薄而罹罪者蕃尔等蔽断详明罔不适刑之中朕方哀念累系之人乃克无重轻随决章达予聴嘉叹以深
　　勅某朕伤时俗之薄仁爱徳政不能以一化也故刑者将以靖民然而罚不胜罪而日愈滋矣朕以天下断狱当论廷尉者靡不亲阅之一嵗之谳至于屡空非尔奉职之效欤兴言褒叹岂忘于懐
　　勅某夫法者治之正所以禁暴而卫善人朕闵律令烦多吏或巧诋以罗元元之无辜故命廷尉之官上下参谳之庶几平停天下之文今重轻随决而靡不服厌人心岂不近五聴三宥之意哉书云惟良折狱罔非在中予惟汝嘉之
　　勅某古者画衣冠而民不犯朕甚慕之厥后民日益薄而法令之不可止也虽然使刑不滥而民心得其庶矣夫今天下断狱不可胜数而上于廷尉者随即决之非明辨简通则未易臻此也叹赏之意梦寐以之
　　勅某朕惟狱重事也天下之系所不能决者皆得奏而谳之而廷尉之报日以丛矣汝持法详平乃不留狱嵗数来上朕用嘉之
　　勅某朕闵天下之罹罪者众凡狱当谳者皆聴上廷尉而一嵗之谳至于屡空非尔持法详明之效欤夫吏治办而不见褒何以使其尽心焉
　　勅某朕惟自昔之用刑必得之于简而失之于烦盖简则主于恕烦则使民无所措手足此先王所以至慎也汝等专法刑宪而详明区处皆适其中能使法之必行而不至于烦非为职事之修乎嘉奬之意不忘于懐赐秘书丞馆阁校勘陈绎进拟御试赋奬谕勅书
　　勅某夫天地人之极至蕴而莫窥也诚非王者睿明神知则莫能兼览而参化之朕比措文创题以临试天下承学之士庶观其所陈卿才隽过人退而作赋欲朕传五事以通三才以要诸治乱之归夫岂特缀文之工欤省披之际以叹以嘉
　　赐广南东路转运使董询捉杀海贼奬谕勅书
　　勅某朕徳不能绥逺至盗起海隅害于行旅嵗久未平汝以使者之任能督部吏用兵格鬭斩首捕掳厥功着焉除恶辅民嘉乃之举
　　赐梓州路转运使韩璹等减罢重难差役奬谕勅书
　　勅某朕患今力役之不平数下诸道监司推其利害之原将更制以便民而久莫有应吾诏者汝独能尽心帅职凡蠲去积盖十七八执政为朕言其法可推行天下朕维尔忠干之实不有褒赏曷为勤吏事之劝赐权提防广南西路刑狱公事李师中等兴水利奬谕勅书
　　勅师中等昔秦命御史监郡史録凿柱之灵渠汉益浚之以通漕岭西然其道狭而流壅其后卒以堙废尔奉职于外究兴利源镌石疏流役不留月舟航之济自公及私都水上功不忘嘉叹
　　赐知深州晁仲约为野蚕成茧奬谕勅书
　　勅仲约饶阳之区防泽丰楙野蚕成茧布于桑郊断数机中贡之王府羣化所感以膺厥祥归美于君事嘉前史兴言叹尚曷维其忘
　　赐知台州李颀救济水灾奬谕勅书
　　勅某临海之邦水忽暴溢民之被害朕甚悯焉汝奉寄于州而能缮完城垒堤防之修以安集于吾民外台列功继达予聴顾不尔劳之嘉乎
　　赐权知海州章诚获军贼奬谕勅书
　　勅某日者徼廵之官失于驭下致起畔卒歘惊海隅汝职守隣疆力当贼鋭募徒应猝擒捕有方外台列功久而未省再览来牍良深汝嘉
　　赐五台山十寺僧正等进功徳疏奬谕勅书四道
　　勅五台山十寺僧正某等省所进新正功徳疏事具悉五峙之峯金绳满界度门之众口诵真文嵗元首和归祝皇厯亮尔恭向有嘉予懐今赐某等紫僧衣一对绢二十疋故兹奬谕想冝知悉
　　勅雁门之胜山峙五峰寳刹连云应佛真迹谛文满义日导迷途嵗集善因不忘嘉向
　　勅尔时佛言大慧诸识有生住灭之种夫性生住灭之种非佛了性去来皆是因缘则诸众生尽无明见不可向福故佛从种种地方来作慧境界随所应度随所应见而为普见不可思议今师往五台十寺寳佛昔住之处能率诸大弟子咸起信心修如是行复使众生知佛之去来应如是法作无量功徳善哉善哉
　　勅名峰列峙寳刹相望因献嵗之导和复诞辰之纪庆归防大觉徧译真文载念勤修靡忘嘉叹
　　赐河阳三军将吏僧道百姓等除曽公亮为本镇节度使示谕勅书
　　勅朕以曽公亮先帝大臣三朝旧宰重抑老臣之请特申几务之劳方移斾于上都且分旄于巨镇眷言士吏以暨军民闻孚号之已行谅舆情之胥説今特授亮依前司空检校太师侍中持节孟州诸军事行孟州刺史充河阳三城节度孟州管内观察处置河堤等处使集禧观使仍改赐推诚保徳崇仁守正协恭忠亮翊戴功臣食邑食实封散官勳封如故仍五日一奉朝请
　　回大辽贺同天节书
　　四月一日侄大宋皇帝谨致书于叔大辽圣文神武全功大畧聪仁睿孝天祐皇帝阙下执衡施令载纪于诞祥奕世修欢具敦于隣契遐驰使传曲遗庆仪载味勤辞徒深感素今某官等回专奉书陈谢不宣谨白
　　回大辽皇太后贺同天节书
　　四月一日侄孙大宋皇帝谨致书于叔祖母大辽慈懿仁和文恵纯孝显圣昭徳广爱宗天皇太后阙下属初夏时宣盛阳特纡使传之华夙致诞辰之庆情敦永睦物过常丰其在荣藏曷殚敷喻今某官等回专奉书陈谢不宣谨白


　　钦定四库全书
　　华阳集巻二十六　　　　宋　王珪　撰
　　制词【批答】
　　赐知许州李璋免恩命不允批答
　　省表具之卿出于外家袭组髙阀擢自先帝统师严除忽陈宿卫之劳乃冀便安之地宜斋场之换节俾辅郡之膺符既宠綍之依遽有防章之上姑循素请毋或重辞所免宜不允
　　明堂礼成文德殿枢宻使已下称贺批答
　　有制朕三嵗亲祠季秋大飨缉遗文于旷古振能事于熈辰肃然上下之通显有左右之助邦仪就绪神锡均厘与卿等内外同庆
　　宣德门肆赦文武百寮宰臣已下称贺批答
　　有制朕躬临防畤既交肹蠁之灵还御端闱遂肆厐鸿之泽上仪丕就百福来绥凡在搢绅因同庆抃与卿等内外同庆
　　赐参知政事赵概乞退不允批答
　　省表具之夫君欲求治也尊贤然后兴士欲申道也趋时若弗及卿躬贤人之蕴履辅臣之荣足以经太平于当时图永誉于乃后而继陈函奏愿解政防且年未合经不得谓之知止病而谢事不得谓之狥公勉辅至和迟亲嘉访所乞宜不允
　　赐防知政亊赵概雨灾乞退第一表不允批答
　　省表具之夫灾祥之应亶如影响之随言貎之违倐致旸之变朕茂膺丕命祗宪先猷顾邦治之未孚感天恩之再至廼烦硕辅引咎兴言载循菲躬望古盈愧矧至精仰格甫销沴气之原而感德交修终济丕平之务欲辞厥位岂副予懐所请宜不允
　　赐赵概雨灾乞退第二表不允断来章批答
　　省表具之夫天之笃右王者自非大失道尽欲扶持而全安之灾变之来初莫不恐惧已则晏然以自若岂所谓答天之实哉比者滛雨之作咎流万民朕甚惧之今大异甫销思与辅政之臣益图所以兴治之本以上当天心卿乃引灾自言而懐去位之计朕何望焉所请宜不允仍断来章
　　赐赵概雨灾乞退第三表不允断来章批答
　　省表具之比以天序失龢秋霖暴至顾德弗类侧身靡寜而卿居与政之司悼为民之害屡引隂阳之变欲还爵秩之荣且永初之推咎台衡岂足销于天眚乐安之不諐礼义尚何畏于人言益陈乃谋用鍳不逮所请宜不允仍断来章
　　赐防知政事欧阳修雨灾乞退第一表不允批答
　　省表具之灾异者天地之所戒也朕德薄致咎滛暴作下民昏垫离于非辜深惟欝悼未识厥序非夫一二股肱之良以交儆予违则信宿之间休气来应未易臻此经不云乎万方有罪罪在朕躬卿何疑而上书乃引变辞位三复之际予心怃然所请宜不允
　　赐欧阳修雨灾乞退第二表不允断来章批答
　　省表具之朕推鸿范之文貎不恭则常雨致厥罚采汉儒之所论遏有德则大水乗厥灾故天变之所从皆人事之所召岂朕失奉神临人之肃忘尊贤汲善之勤乃伏隂沴辰滛潦暴物始图销异之术爰下责躬之书烦喆辅之兴言引烖符而避位况积流収壑讫无病涉之虞翳景澄秋犹有登农之望徃其助始终以防成所请宜不允仍断来章
　　赐欧阳修雨灾乞退第三表不允断来章批答
　　省表具之夫治邦不饬则必致四序之失和天谴之来又将儆一人之兴德今顺气靡洽滛潦为灾重循不谷之繇方厌已然之效眷言近辅迭上奏函更推变异之原自引宠荣之戒且君臣相勅当图庶事之康而旸燠以时终底九畴之义载惟冲避曷应灵承所请宜不允仍断来章
　　赐宰臣富弼乞退第一表不允批答
　　省表具之夫抱天材者天下之誉归履大任者四方之责至故誉之所隆非笃已济民之畧着则不足以垂永休责之所重非忘身狥国之事兴则不足以经至治维尔以竒文大册寝歴显涂伟节闳谋遂登上辅靡防防之不纬罔遐末之弗熈廼言起宪台章留宸几盖主议论者以是非之系必析毎闻之情然秉政事者以利害之防当求今务之适诚究原于异体维跂德于至平奚为函牍之来遽决进退之分且正则不私于物忠则不顾于时兹朕意之雅图岂人言之足恤宜収冲挹以辑眷懐所乞宜不允
　　赐枢宻使曾公亮免恩命第一表不允断来章批答
　　省表具之朕延宠邦英倚谐国柄矧陞聨于使号实总制于戎防故先诹日之良已布告廷之命虽佥谋之允穆犹让牍之继陈盖谦畏者保躬之微忠瘁者事国之大载惟旧德当廹逺猷毋执冲懐以稽明训所免宜不允仍断来章
　　赐曾公亮免恩命第二表不允批答
　　省表具之朕绍列圣之序将用乂于我家顾元台之臣数靡安于厥位乃端命枚卜灼求俊心诞陟老成之人表魁政举实系一时之曕共体仰成无或淹拜所免宜不允
　　赐知相州李端愿免恩命第二表不允批答
　　省表具之卿出重闱之绪承外馆之华有温故之学而不流世腴有迈伦之资而自跻贤表俾健师牙之盛且旌戚苑之英乃抗志以露章欲辞荣而就第夫畯杰者人之所望名噐者朕安敢私徃肩忠图宜畧防节所免宜不允仍断来章
　　赐判河阳富弼免恩命第一表不允批答
　　省表具之卿躬上贤之资负絶俗之见挺大节以自守履盛名而弗居固辞机务之劳甫遂藩符之佚姑徇素欲奚底防文所免宜不允
　　赐殿前副都指挥使武康军节度使李璋免恩命第一表不允批答
