<!-- { "loadSidebar": true } -->
心归圆寂，□闭薰羞，遂得青莲之味，仍坚彤管之度，勤乎三从之道，启以万石之荣。岂期与善无徵，辅德斯爽，以天宝二载八月廿七日薨於君之正寝。呜呼！国丧素师，邦亡淑嫒。鱼轩□驾，象服徒尊。才表雪诗，德旌石宛。夫人皇祖，阳郡源县令。皇考善经，灵武郡司马。皆克孝於家，藏用於物，道不苟进，器难苟容。故名隐於俗，仕做於世。吁哉！夫人显乃祖考，以礼自绚，有行於君，舅姑之丧也，而仅不自立，泪血眦裂，痛深身屠。节高抱棺，孝嗤＊子。则知非夫人之德，孰能配於君？非君之德，孰能御於夫人？福履所绥，终践崇贵，诞君之嗣，有五子焉。训以严慈，导以礼则。克被茂业，允膺诒谋。列据班荣，盛花萼之＊晔；式瞻门庆，见朱紫之煌。或寄重剖符，或声雄入幕。因知臧氏来叶之盛者必府君之胄也。嗣子正议大夫、榆休郡都督、上柱国、东莞郡开国公，贬永阳郡别驾敬廉，第三子游击将军、郏辱阝府折冲都尉、仍充范阳经略副使、上柱国、赐紫金鱼袋敬之，皆享年不永，荣禄早世。第二子正议大夫、银川郡都督、仍押吐蕃党项使、上柱国、赐紫金鱼袋希庄，第四子游击将军、右威卫翊府中郎将、右羽林上下、上柱国、赐紫金鱼袋奉忠，第五子昭武校尉、守黄石府折冲都尉、上柱国、赐紫金鱼袋敬Г等顾而相谓曰：尔我不造，夙锺悯凶。今大事萦虑者，礼未经也。酷诉罔极，称毒重孤，毁躬忘生，擗地殆殒，甚搏棘，苦弥茹荼。卜乎令期，将告合。岁月会吉，龟蓍协从。以天宝十载四月廿一日，窆於三原之故茔。卤部钲鼓如仪，礼也。痛哀送届辰，恐先烈遂掩，考载殷志，刻休壤石。於戏！府君之志业，毕勒於故北海郡太守江夏李邕之碑述也，故杨榷而为之铭，铭曰：
富贵之葆，凡百难之，猗欤将军，晏然安之。权度之用，凡百张之，猗欤将军，渊然藏之。重镇险寄，凡百患之，猗欤将军，一以贯之。排寇攫属，凡百挠之，猗欤将军，功斯效之地。三入鹰扬，一爪龙节，警卫八屯，长驱四■。天庭效获，勋府书烈，臧孙有後，斯言不蔑。乐安夫人，德协邦嫒，傅媪而成，笄珈有粲。如增仪，采苹洁荐，庆辅宜家，昌贻洪蔓。允和允懿，克孝克恭，光昭宗室，范睦公宫。感鲤给养，抚榇忘躬，虽承薛侯之胤，终沐大任之风。呜呼！流岁汩余，逝川阅水。窆将临，徵冥奉旨，夜穴九原，松门千祀。威容负惨，箫鼓增悲，笳哀楚挽，＊翳灵需。重泉莫测，营魄何之？寂寂松贾，哀哀孝思。
（录自《隋唐五代墓志汇编》陕西卷第四册）
№天宝０７０
【盖】
大唐故锺府君墓志铭
【志文】
大唐故左武卫中郎将锺君墓志铭并序君字恭容，颍川人也。曾祖琮，隋衢州刺史；祖宝，隋金紫光禄大夫，台、衡二州刺史；父＊，唐左骁卫郎将、左卫率；皆象贤继美，代不乏嗣。或衣冠汉魏，或荣显梁陈。族茂累朝，家传余庆，盛德不殒，弈世生君。开元初，圣主龙飞，六宫旷职。君之女弟，名因礼进，明德举也。师训嫔御，楷模中禁。帝用嘉之，特锡明命。解褐授左威卫中候。天祚皇业，降诞济王。门承主荣，舅因甥贵。
除左威司阶、棣王府典军。执心谦冲，庇身直道，特迁右武卫郎将。无何，加左武卫中郎将，赐绯鱼袋衣一袭，彩百段，旌有德也。上苍不吊，降此祸殃。以天宝九载十月二日，春秋六十四，遘疾终於大宁里敕赐之第。君特禀仁厚，幼而敦直。有参也之行，不慢於人；有由也之义，未尝忤物。礼让闻於乡党，声名重於友朋。至於岁时伏腊，未常下奉纶言，受恩赐，皆置酒高会，分给六姻。家无担石之资，坐有金张之客。颇重恩旧，尤敦信义，周急不倦，屡空晏如。徵诸古人，不与让也。临终之日，家无余财。所司闻奏，诏噌将军，赐物三百疋，衣被等一百床。丧事官供。礼也。夫人张氏，谨奉遗训，慈诱幼孤。有子四人：长曰玄明，次曰玄俊，季曰玄英，幼曰玄。或诗书从事，或武艺立身，忠孝出於一门，芳猷传於千古。述德无鬼，临有惭。以十载五月二日葬於龙首原，礼也。铭曰：
锺德千祀，纂贤百代，降灵哲人，禀和初载。行既敦直，心惟节概，彼苍如何？积善无贷。黄泉长往，白日永背，松柏风悲，川原云晦。长夜有一，短晨无再，幽石徒镌，空留秦塞。
昭武校尉行左武卫安定郡四门府别将上柱国傅庭玢书（录自《隋唐五代墓志汇编》陕西卷第四册）
№天宝０７１
【盖】
失。
【志文】
唐故广陵郡六合县丞赵公墓志铭并序天宝十载六月十二日，广陵郡六合县丞赵公卒於洛阳客舍，春秋五十四。呜呼哀哉！公讳□，字，其先天水人也。组玉帛，宣慈贞范，史谍详焉。祖佐名蕃，父登列岳，不殒厥德，惟贤嗣生。年仕七，宿卫出身，调补南阳郡穰县尉。
秩满，转广陵郡六合县丞。从阶渐也。公浑金之姿，巨海之量，居常朴略，无亏典礼，洞见□微，不为苛察，故怀才而安小邑，积行不至大官，旷如也。自赞□两县，历事数公，升堂如执友相知，议狱以活人为本。家无担□，故贰邑不辞；室有偏孤，乃三娶而卒。呜呼！书读万卷，不为时□知；艺穷六甲，不为时所用，命矣！夫尝著衡镜论、上吏部郎郑公书，自以为班扬之俦也。加以事兄顺，抚弟仁，家无田畴，屋满甥侄，宜其天与大禄，神假上寿。湮殁下位，吞恨重泉。虽曰非夭，亦夭之痛。嗟乎！穷达时也，死生分也。中年奉使，见厄上宫，苍黄失图，忧恚发疾，王未复，公怒仍加，遗弧寄于官舍，幽榇攒於逆旅，む帷不设，奠酹何依，浊酒一杯，感伤行路。颀，赵出也，亲则内兄，周旋讨论，款曲笑语，不见数日，天丧斯文。食贫无赙税之资，卧病违匍匐之礼。悲夫！公亲兄告，远在江介，堂弟旰，遇居洛邑，衔酸茹泣，乞贷友朋，夜中悲号，昼至丧事，天伦之戚，吾见子矣。至六月廿五日，迁神于北邙原，礼也。嗣子，泣血孺慕，殆不胜哀。为余从敬祖之游最多，叙林宗之辞无鬼，执笔挥涕，铭片石。词曰：
葬于何所？洛门之北，出郭直视，邙门山之侧。却背伊川，傍临涯谷，素车一乘，妻号子哭。冥寞弧坟，于嗟赵君！外男前汲郡新乡县尉赵郡李颀撰（录自《隋唐五代墓志汇编》洛阳卷第十一册）
№天宝０７２
【盖】
失。
【志文】
唐故安康郡安康县令皇甫君墓志铭并序君讳瑶，字瑶，具先安定人也。父太一，唐沧州胡苏县令。君即胡苏府君之第二子也。令问不己，德音无瑕，弱岁以卿大夫门子入侍於王居，无何，调补丹州咸宁主簿，次擅州司户参军，秩满，稍迁金州安康县令。君弦韦兼设，威惠相资，浃辰之间，政有经矣。以天宝三载辞满归周南别业，有终焉之志。退迹高卧，养气怡神，道之达士，靡不高尚。呜呼！天不＊遗，歼我眉寿，春秋六十有五，遘疾终於济源私第。君家世好学，一门通儒，弟兄数人，皆以才拔，并名高日下，誉满人寰。所谓五色之龙章，八音之琴瑟。嗟乎！秀而不实，玉折兰摧，数岁之间，相次凋殒，雁行比翼，同赴幽泉；花萼连枝，共归玄夜。君大渐之际，卒无沉嗣，有息女时氏，躬奉严慈，无改其道，靡明靡晦，式号式呼。虽嗟伯道无儿，终叹淳于有女。以天宝十载七月廿九日龟策叶从，迁窆於河阳虢村之原，礼也。
恐陵谷之迁变，惧桑田之改易，式旌金石，乃为铭曰：
河岳之秀，人伦之杰，落落瑰林，森森劲节。明如清镜，皎若白雪，有才无命，从兹下列。司曹耀德，宰邑飞声，彼苍不吊，丧我国英。揭□抚榇，潘岳临茔，于嗟千载，幽陇长扃。
天宝十载岁次辛卯七月廿九日（录自《隋唐五代墓志汇编》河南卷第一册）
№天宝０７３
【盖】
李君墓志
【志文】
唐故云麾将军左威卫将军兼青山州刺史上柱国陇西李公墓志铭并序公讳永定，陇西人也。其先出自秦将，家於成纪，汉代则犭爰臂御戎，晋日则凉王践极。考其枝叶，皆传五等之尊；察以波澜，世有叁边之贵。曾祖延，皇朝本蕃大都督兼赤山州刺史。祖大哥，云麾将军左鹰扬大将军兼玄州刺史，家承干蛊，职列禁垣，夙夜在公，劬劳警{鼓冬}。父仙礼，宁远将军、玄州昌利府折冲，孝敬居怀，忠贞莅事，赤心以奉上，捐躯以殉国。公即宁远君之长子也。气禀辰象，量齐海岳，播英声於岁，奋勇烈於弱龄。国家酬忠赤之诚，举勤劳之嗣。以开元五载，袭父宁远将军、右卫昌利府折冲。恩行之日，悲咽崩心，居提攘之郏，荷贞明之造。弯弧整，誓平凶丑。至陆载仲夏，奏事玉阶，恩敕便留内供奉射生，更配左羽林上下，控弦之美，更嬴莫俦，落羽之能，射声未匹。皇上懿公是名将之子，期门之流。以捌载贰月，令充两蕃使薛泰下总管。当时戎夷背叛，侵轶边垂。公励铁石之心，纵不顾之操，掩袭是遇，戈矛见纵。公以死自誓，志无所诎，虏计穷力沮，而後见还。天子闻而嘉之，转授安东卢龙府折冲都尉。两蕃虽恣氵慝，我皇仁恕是怀，将存安辑之规，再建奉春之策。是是公主，女彼山戎。以公忠信克昭，式为导送。后以要荒无事，移任清夷。久之复充范阳马军副使。拾五载贰月，改授上谷郡龙水府折冲都尉。後以林胡骄蹇，预萌侵权，既纳我子女，复蠢我疆境。王赫斯怒，有命遄征。廿载，节度使赵含章差公统马军大人。於是梁北河，屠白城，犁乌桓庭，芟鲜卑首。天子大悦，改授宣威将军、右卫率府郎将。元恶则翦，余氛未宁。贰拾壹载，节度使薛楚玉差公领马步大人，斩获俘级，不可胜书。制授忠武将军、左卫率府中郎将，仍袭伯父青山州刺史。贰拾柒载，以卢龙塞下降奚内叛，节度使张守令公张皇陆师，斩刈枭孽，流血色水，僵尸满原。天书降临，改授右清道率。曩载骚扰余烬北奔。
贰拾捌载，节度使李适之差公领马骑讨袭，大破奚军，斩馘其君王，系虏其人众。
妖氛既廓，制授左威卫将军。贰拾玖载，节度使裴宽以公达於兵谋，奏充范阳都知兵马使。至天宝五载，节度使安公以公闲於抚理，差摄妫川郡太守、兼知雄武城使。熊车转轫，豹略呈奇，五云之野自康，瓯脱之奸巳屏。俄而转摄渔阳郡太守、兼知静塞军使。秀麦兴谣，贰天仰德，政治无终之国，惠流穷之乡。日者安公伐叛柔远，公为都统。厥效未甄。柒载拾贰月，奏授公云麾将军、左威卫将军、兼青山州刺史如故。戟光门，是表公侯之贵；不贪为宝，更标清白之尊。
