<!-- { "loadSidebar": true } -->
　　先生宋咸淳甲戌进士第四人也授从仕郎寳庆府判官不及仕而国运终常人壮嵗取髙科辄沾沾自喜得之未几而旋废必怏怏自失先生不然当其得也不以为加及其废也不以为损处之裕如于是识趣过人逺矣南服始附田野间有窃发弗可宁居徙家依城市胸懐洒落态度寛和闻风者造门人人如煦春阳饮醇酎而去莫不貌敬心服有所询谘恳恳开示不倦中州士大夫率令子弟受业朱子小学一书条分节觧标注其事凡名物度数姓字称号族繋时代一览了然大有禆益于初学之士书市刻板广传今通行乎天下朝廷遣使定闽广选士当路咸以名荐公议以为先生大儒师而东南士类之盛福吉其最遂命相继任两郡教官以拟安定胡公之苏湖教官任满部注将仕佐郎建安县主簿疾不赴其后再注从仕郎福清州判官致仕视之若浮云然自号彭蠡钓徒日鼓瑟以自怡逺近来学益众口讲指画俱通经能文贡举制复门生悉堪应举擢科者累累三科三省礼聘校文所贡大半成进士人羡拣择之精在宋用周礼义防勲今制此经不与试士则教人习礼记或渐沐其余润遄有明效博通羣籍而礼乐书数尤所研究每叹诗乐无传仿朱子所得赵彦肃家二十四谱增二十诗俾皆可歌且谓朱子虽疑古乐必非一声恊一字而犹存此聊见声歌之彷佛然今之音调纵未如古不犹愈于以近世操弄词曲为乐哉呜呼此先生之深心殆犹逃虚空之喜闻足音也倘际议礼制度考文之会幸次胡和阮李之间其庶几礼乐岂出诸君子之下也孔庙释奠肇自唐开元礼宋政和礼因之者也升歌之辞多阙江南学宫配享有四而酌献旧辞止有顔孟所在因循苟简仍以侑顔孟者侑曽思为是更譔新辞补所不备春秋各按月律合调迎神至送神通十八曲部使者以之遍行于诸郡惜哉此学此志不获显设台阁名流若程钜夫若元明善屡言于朝时未及用所谱诸诗考槃蒹葭衡门白驹一皆寓自足已乐不蕲人知之意赋又假瑟以喻不无金铸子期之嘅焉平生著述有小学书标注有瑟谱有文集三十巻具存观此可以见所学之大槩矣家世豫章熊氏讳朋来字与可学者称天慵先生配袁氏前卒子三父命以永先为长子象先袁出也继室何生古孙七昶昱升昉棣寅富夀年七十八至治癸亥五月壬寅卒十二月壬申合塟袁氏墓右江西行省参政亷惇自初防至塟亲临哀送如弟子礼逺近会塟千余人明年自翰林直学士虞集铭其碑越六年古来征文表墓呜呼予畴昔与先生谈论不舍昼夜深知其学之奥故特书予之所知而凡前碑已载者弗渎
　　有元管军千户赠骁骑尉牟平县子武徳孙将军墓表
　　将军讳玉宁海州牟平县人大父寳益都临朐县尹父奭武畧将军管军中千户玉少侍父出入行阵至元己丑父得末疾摄父总戎从其帅收捕岭海诸防有功越三年辛邜将袭父职六月望卒卒之后三年癸巳宣授管军中千户阶忠显校尉佩金符命下而不及受矣又三十二年防定甲子以子贵赠武徳将军管军中千户骁骑尉追封牟平县子配王氏追封牟平县君其子忠显校尉管军中千户赟自洪抵抚郡而邑邑而乡走四百余里造吾门请曰赟幼读父书长袭世爵随江西行中书省殆将三纪夙夜罔敢自逸惧忝前勲吾父之父武畧勇力冠军我朝规取襄樊以来攻城畧地防阵摧锋洊着劳绩夺樊城夺郢州夺阳逻堡渡江而南定江西诸郡以至防厓山俱元帅李武愍公麾下吾父武徳不得年未及报効而防恩赠官勲封爵邑夫为人臣而不彰君之贶为子而不扬父之善无乃不可乎先生畀一言文诸石以焜燿于后是教赟以为臣之敬为子之孝也敢请予尝游今平章李公之门颇闻先武愍公所用偏禆多有能名而孙其一也武畧不但荣其身而又荣其子武徳不获荣其生而荣其死此天朝甚隆甚厚之恩臣子所当世世不忘者也予安得不乐书其事而以表于武徳之墓哉
　　故萍乡州儒学教授聂君墓表
　　君讳斗月字文范清江崇学乡聂氏平山居士思清之孙将仕佐郎余姚县主簿应防之子博综羣书辞艺超众宋咸淳癸酉江西转运司以进士贡于礼部国朝既臣南土民未谙新政奸黠并縁乗时渔猎旧族往往困瘁独君才识通敏应事适宜见者心服莫或敢侮既克自立同里与受庇焘至元壬辰剧盗猝至质人以求货君纳重赂见免其母身留贼中凡同时被系之人悉意调防尽脱乃已越境数日而后返其极难诚切临危不慑有如此者由是买宅于洪奉母而居防府人物渊海缙绅宦游云萍旅寄莫不就见而问政欵门而缔交一身仰而糊口者有焉一家待而举火者有焉接纳弥久不倦大徳庚子复还先庐録前人赀产及已所増殖均畀诸弟当路荐君文行勅授袁州路萍乡州儒学教授至大戊申之春得末疾弗克赴君仪形端庄气象纯雅敦谨和裕表里不二龂龂然有古邹鲁遗风孝于大父若父若母养生送死一一如礼敬长慈幼好贤容众赈贫赒急救患平怨宗族亲昵友朋乡党睦婣任恤之行靡有亏缺慧智明达而深潜掩抑守之以愚因自号守愚以寓其志后进称曰守愚先生生宋淳祐丁未三月朏终元延祐丁巳十一月朏越三年已未正月庚申富州富城乡之缑山配黄氏子男四克勤后二年殁次克潜克让为弟斗元嗣季克修女二黄武黄允恭壻也孙男一徳符女三既之八年予过清江克潜示以将仕郎前辽阳等处儒学副提举李克家之状请铭先徳予夙昔与君交游思君笃行不可复见已久矣铭无所施乃为叙次其状之所述而以表于墓初余姚主簿年壮未毓子平山先生素尊事翰林学士丰城徐公一日客其门值公之从弟携仲子偕来即斗月也居士一见竒其秀伟欲求之为孙以情白徐公公可其请命从弟以此子与聂而主簿子之其后主簿生四男及诸女君友爱笃甚一如同出父防弟妺犹稚鞠之长之教之各使成才嫁之各使得所仲弟斗韩擢惠州路儒学教授诸弟感覆育恩事兄终其身如事父又恢拓其家业益光大其家声人咸服居士逺谋而嘉君之善为人子无忝付托云
　　故侯府君唐卿墓表
　　士之抱才畧负志气者如龙泉大阿苟匣蔵不试其光焰鬰发犹将上干青防散为绮霞防云晃耀众目夫岂寂寂落人后厌厌如在泉下以没齿而已哉故凡无所树立于斯世者亦必有以树立于其乡而展舒抱负之万一若侯府君唐卿则其人也府君讳逢丙其先籍开封从宋南渡家彭泽家宜春后徙庐陵曾大父显仁擢儒科宰髙邮兴化县大父世昭尚书刑工部架阁游周文忠杨文节之门倡和诗具存父从周广东帅属诗集名僦庵府君幼防父孝养寡母魁岸伟迈援笔成章法书足为模楷诗集名适安壮年有志四方淮蜀湘广足迹靡不到当路奬进尝授司警司征及兵马等职不辞卑亦不屑为也最后帅府拟准使督府拟谘议他人欲求而不可得府君一以虚文视畧不介懐南土既归天朝絶仕进想心知计然之防不得施于家择地趋时清江镇扼江广之防自庐陵而家焉多畜使令行着鬻事设肆制药以惠逺迩其所分济徧满东南为一镇诸肆之甲起身儒素不数年间齐于封君盖以其才畧之开阖一世者敛缩而用之是以随试辄效有非龌龊拘挛之徒可得而偕也其志气之超特为何如哉赀业既饶尚义好施石以砌江岸甓以甃市衢费虽重不辞嵗饥施粥冬寒施衾楮薪炭死而贫者畀之棺以至二教之宫举不吝于舍助恬澹娯老筋力不减少壮读书教子礼賔客外他无所经心也生宋嘉定丙子季冬仲旬之五终元至元庚寅季秋仲旬之二夫人李氏继敖氏熊氏男公定应顺登应顺为兄后女适贡士何三寄孙男士瑞士敏士元士表士重孙女一适前真定提举朱纮一适前河南省宣使岑伯顔一适富州王邦荣曽孙男六大徳丙午冬斗冈之原弗妥延祐已未春改春坛敖氏墓左首干趾巽府君三子在者唯登嗜学工诗前勅授敦武校尉管军把总以侍亲不愿仕防定丁夘予过清江而登请曰先君卜兆至再前进士黎公立武旧撰志铭未刻而熸于火文不复存以先君之徳美讵可沉没非先生孰能使之传敢以为请予方彊壮之时唐卿誉望洋洋盈耳闻之四十余年矣毎嘉其才畧志气卓为人中之杰今又重以孝子之请故为书其可传者以表于墓
　　故延平路儒学教授南丰刘君墓表
　　南丰之镇曰军山峻削耸特上逼霄汉山灵所钟宜产竒杰而唐以前无闻逮宋之盛曽子固文章磅礴万古真可为兹山配神气厖鸿意其鬰发而无尽讫宋之世科举之艺擅名者数数有而曽之躅未或继也宋季及国朝混一之初南丰之彦有若谌祐自求有若刘壎起潜各以诗文鸣然皆沈晦于下倘俾生庆厯嘉祐间获承六一翁镕范安知其不参子固而三乎谌入国朝时年逾六十又二十余年至大徳戊戌八十六而终终身无成刘少谌二十七嵗才气等埒每自相推许方起潜之在宋已卓荦不羣邑正长郡守倅及乡先达莫不期以逺大年三十七而宋亡时势人情兵谋地利素所谙练北来钜公间以事接听其言论甚器重焉竟亦落落不偶郡庠缺官当路交荐年五十五始署旴郡学正年七十受朝命为延平郡教授其教于两郡也绳检诸生作古文庙屋修完学务振举视食焉怠其事者迥异延平官满既代诸生不容其去复留授业者三年乃归归四年延祐已未也年八十矣后八月七日晨兴进饭一七端坐而逝初殡华野泰定丙寅九月庚申广昌县文教里之塔冈刘氏世为儒家其先唐末濠州刺史金生清淮军节度使刘仁瞻节使生懐州刺史崇赞懐州之孙建康通守昭建康之孙著作郎用滋著作之元孙宁逺县丞讳从睾是为曽大父大父讳炎父讳岩母揭氏起潜事母笃孝乐为义举厚朋友恤贫困拯人于患难心所至不顾已力之何如研经究史网罗百氏文思如涌泉所着有经説讲义水云村藁泯藁哀鉴英华録隐居通义凡百二十五巻曾文定公墓祭久废典乡校日率诸生以暮夜行礼如初抑其心所尚友者耶娶傅氏先十七年卒子男三龙瑞亦先卒麟瑞鸾瑞孙男二曽孙男二麟瑞走二百四十里诣吾门请表父之墓予于起潜前闻其名后见其文今观长兴州判官许晋孙所状益叹其时命之不与才志合于是表其所可传以示方来使其可传于人者苟有传则其不可得于天者固无憾也已
　　故逸士游君建叔墓表
　　呜呼建叔之殁十有一年矣已三年而其子惟和始求予文表墓惟和防父时年甫十有三今既冠既婚而劬学未已思欲不朽其亲可谓能子哉建叔讳应斗姓游氏世居抚崇仁县崇仁乡其地曰暵郙族大而蕃敦本务实俭勤殖生在宋之季浸浸以盛迨今将百年而其隆未替也建叔好尚文雅少习进士诗赋艺成而科废南土初臣附新官莅新民官府数有重难之役并縁侵渔豪横吞噬之徒又乘间而出短于支拄者率身陨家毁建叔佐父兄厯危险理纷纠智足以破奸勇足以御侮卒防安全而生业弥裕元贞大徳以后世道清平人获休息乃治园地大室屋日共賔朋诗酒谈笑游士旅客时相过从殷勤欵洽周急困皆恱怿而去阜财不竞小利粒饥不踊髙价取与各当于义睦宗防邻有请假而无欺觊同产虽别籍友恭弗弛得子晚爱之至教之笃邓氏子随母来归抚之如已子视礼经继父之道无愧焉延祐丁巳七月庚辰以疾终年五十有九久殡未泰定乙丑正月壬辰安厝于株陂道社之原元配李继室尤俱无子惟和王出也自予之大父以来与游族交际建叔于予犹兄弟然富而文才而良吾里之吉人也子又善继予是以慨然兴懐而文其墓门之石
　　元赠承事郎徳清县尹朱君墓表
