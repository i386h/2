<!-- { "loadSidebar": true } -->
　　侯讳仲韠字子仪魏恭宪王元佐之曾孙密国公允信之孙祁国公宗说之子母张氏封清河县君初赐名补太子右内率府副率歴率府率右千牛卫将军右监门卫大将军右武卫大将军琼州刺史西作坊使左骐骥使皇城使荣州团练使侯好学不事豪靡为人坦夷睦于宗族博物多能技艺无所不通熈宁中诏宗子服属疎逺者得补外官授曹州兵马都监任满除许州兵马钤辖又歴郓颍二州曹素多盗侯设方计督捕盗发辄得终侯去无留患人赖以安许有杀一家数人而亡去吏不能得侯逐捕指其家执之曰此杀人者也验之果服在郓及颍前后守将及部使者以事诿之类得办治故多荐之者行营场阅军士防天大寒疾作不少辍元祐二年正月癸亥卒于颍之官舍年五十赠密州观察使追封髙密侯娶刘氏封永安县君继室钱氏封仁和县君八男曰士冰曰士兢皆西京左藏库使曰士愻荘宅副使曰士訏右侍禁曰士桴左班殿直余早卒九女长适内殿崇班程保民次适右侍禁彭寅次适西头供奉官刘公亮次适曹州济隂县主簿顔几道次适三班奉职应发一在室余早夭孙男十三人不辄不疑皆三班奉职不惑不轻皆三班借职不辍不憖不悔不茹不倦不偏不传不瑑未仕孙女七人曾孙男一人善孜曾孙女一人皆幼九年二月已酉葬河南永安县铭曰矫矫公子出而试吏智则有余莫不办治夙夜匪懈以身徇公卒为宗藩有贲其终
　　右监门卫大将军妻王氏墓志铭
　　君王氏京师人曾祖尧基赠骁卫上将军祖谔文思副使父曈东头供奉官母赵氏君端丽聪頴喜读书善为歌诗精于笔札父尝竒之年十六适北海郡王之子右监门卫大将军仲埙内外宗族莫不宜之父监通州酒税君出送悲泣而返数日不食忧思感疾元祐元年四月癸巳卒年二十男女各一人皆夭九年二月已酉河南永安县铭曰
　　女子有行逺父母兄弟夫岂不思自约以礼之子于归出祖其亲卒以忧陨观过知仁
　　定国军节度观察畱后追封东阳郡王墓志铭
　　王讳仲晔字子华曾祖鲁恭靖王祖濮安懿王考沂国公宗咏王沂公长子也母杜氏河南郡夫人初赐名授太子右内率府副率歴率府率右千牛卫将军右监门卫大将军右武卫大将军康州刺史忠州团练使濮王三夫人祔濮园预从行还拜潭州观察使今上即位迁定国军节度观察留后初杜夫人娠王七月而生幼多疾不好弄及长仪质端谨性寛而和事上知礼节居家不妄言笑既富且贵奉已尤俭约无声乐妓妾玩好嗜欲一不以经心平居扫一室终日坐寐其间幽闲閴寂常人所不堪王处之泊如也或劝王曰身为侯伯属籍亲近而所养太薄奚至自苦如此耶王正色曰世人有不免饥寒者吾为宗室赖祖宗之徳致位丰显其获温饱为幸厚矣安可为侈汰之事哉每朝廷加官锡赉命既下王怃然曰我不幸有负薪之疾力不足以奉朝请髙爵重禄自取便安死有余责矣元祐元年七月病剧以闻天子命中贵人挟太医诊治太皇太后抚问尤至癸酉薨年四十有五两宫伤悼遣内人致奠赙锡加等赠保宁军节度使追封东阳郡王命入内省供奉官勾当御药院梁惟简典治丧事八月已丑具卤簿鼓吹出殡于城北庆恩佛祠夫人郭氏再娶王氏皆无出终以无嗣九年二月已酉葬河南永安县铭曰
　　濮国子孙蕃衍而昌沂卒于公以啓东阳猗嗟东阳幼极于病澹泊无欲安以顺命宠至而惧居逸而忧流连荒亡尔公尔侯四十五终两宫所悼孰如王贤而不耉老王虽无子宗不絶世琢石有文以诏来裔
　　太子右内率府副率妻吕氏墓志铭
　　君吕氏开封人曾祖祐之赠司徒祖士隆赠工部侍郎考防吉太子中舍母伊氏适太子右内率府副率子献事舅彭城公以孝和其夫族以睦嵗时祭祀躬执馔内外亲族称为贤妇彭城公薨居丧尽礼元祐二年六月丁酉卒年二十有三温恭柔恵寡于言笑未尝以喜怒形顔色精于女工诵书歌诗笔札音律不学而能二子曰伯夷举进士曰伯通早亡一女亦夭九年二月巳酉河南永安县铭曰
　　行潦之藻季女尸之寘诸宗室神实飨之庶闻其风命已亡之
　　三班奉职墓志铭
　　君讳子琦字韫之宣州观察使宣城侯从谨之曾孙保宁军节度使昌国公世享之孙文州团练使令禠之子母平原县君陈氏以父任为三班借职迁奉职监汝州都作院性孝谨平居深黙似不能言而临事明敏居官夙夜勤职逺家庭数百里畏慎常若在旁元祐八年七月庚子卒年二十有三娶史氏供奉官永年之女男女各一人九年二月已酉河南永安县铭曰
　　其来也孰与之其去也孰夺之宜夀而夭维世之悲
　　三班奉职妻史氏墓志铭
　　君史氏开封人曾祖逹左金吾卫大将军祖青右领军卫大将军父永年西头供奉官母王氏年十九归文州团练使之子三班奉职子琦事舅如父佐夫以法度不敢懈才六月而卒实元祐六年五月癸未九年二月已酉河南永安县铭曰
　　母结其褵夫脱其缨如桃之华蕡实未成
　　右金吾卫大将军袁州防御使赠安武军节度观察留后信都郡公墓志铭
　　公讳世繁字约之曾祖徳昭越安懿王祖惟正同安郡王考从谠同州观察使冯翊侯母襄国夫人符氏初赐名补太子右内率府副率歴右监门率府率千牛卫将军右监门卫大将军右武卫大将军嘉州刺史台州团练使右金吾卫大将军袁州防御使元祐元年十一月癸酉薨年四十有五公幼孤嶷嶷能自立趣操不羣长而好学嗜书史黄老百家之言无所不观善歌诗得风人古雅之思嘉祐中上巳仁宗锡宗室燕命射屡中的受赏赉仁宗御书守信义不巧作好硕学精六艺十二字以赐之公持心近厚喜忠孝常戒子弟以燕语无臧否人物当自顾何如尔有以是非言者必艴然郤之或曰岂以为妄邪公曰人之言虽真伪杂出大抵生于爱憎之变吾不愿闻也有卒丧母贫无以盗公白金以为送具公捕得之置金而释其罪语人曰吾不欲以金伤孝子之心所受禄均赡族人之孤遗者率常无余襄国夫人丧既殡与昆弟表乞庐于菆室卒哭而返着忠孝録五巻有歌诗十巻夫人和氏故相凝之后六子曰令闲右武卫大将军舒州团练使曰令畎太子右内率府副率早亡曰令玧右班殿直次未名卒曰令艟左班殿直次未名卒一女早亡孙男四人子升承务郎签书淮康军节度判官次未名卒子温右班殿直次未名孙女三人长适三班奉职葛逹次早亡次幼九年二月已酉河南永安县铭曰
　　王孙嗜学仁祖所知赐札丁宁实宠嘉之东平乐善马侯戒子寥寥千载公继其美
　　右监门率府率赠左领军卫将军防军天水县开国子墓志铭
　　君讳仲靡字和叔鲁恭靖王元份之曾孙濮安懿王之孙济隂郡王宗辅之子母惠国夫人裴氏初赐名补太子右内率府副率迁右监门率府率幼静黙不为遨嬉既长有志于学丁内囏治丧纪奉祭祀尽心竭力不得遂其学问之志继以育母婴疾累年躬亲药膳勤苦忧戚伤其生之不幸元祐七年四月戊寅感疾卒年二十有一娶郭氏生二女皆早夭君既殁郭氏服丧尽礼如君之存九年二月已酉葬河南永安县铭曰
　　濮王之孙济隂之子志于学问惟才之美濯濯嘉禾方秀而止










　　范太史集巻四十六
　　钦定四库全书
　　范太史集巻四十七　　　宋　范祖禹　撰皇族墓志铭
　　右武卫大将军宁州团练使赠襄州观察使襄阳侯墓志铭
　　侯讳令字君宝彰化军节度使舒国公惟忠之曾孙莱州防御使东莱侯从恪之孙武宁君节度观察留后鲁国公世规之子母泾阳县君和氏初赐名补右监门率府副率歴右监门率府率右千牛卫将军右监门卫大将军右武卫大将军代州刺史宁州团练使侯幼聪悟不为儿童戏惟喜笔砚长而好学鲁公爱之不使治他务惟令奉賔客掌词翰鲁公薨未禫而泾阳夫人弃养哀毁几灭性执丧五年无违礼生长富贵深以骄奢为戒志行修洁不蕲人知性仁爱不喜杀生婢仆有疾必躬为拯疗不迩声色好学不倦宗室称之元祐五年九月庚午卒年四十有四娶梁氏封和顺县君八男曰子囊右内率府副率早卒曰子买卒赠蕲州防御使蕲春侯曰子贽左班殿直曰子贺三班奉职曰子贤曰子赞曰子质曰子贲六女长适右班殿直李宗彞次适左侍禁刘和卿次适右侍禁路志行次适泾阳县尉邢希古二人在室孙男三人女三人九年二月已酉河南永安县铭曰
　　惟古邦君荒坠厥绪侯不骄溢以守贵富附以韩魏犹贵欿然凡厥子孙视侯之贤
　　楚州刺史本州防御使楚国公赠奉国军节度使諡良僖墓志铭
　　公讳世恩字君贶曾祖楚康惠王徳芳太祖第三子祖英国公惟宪考荣安僖王从式母【阙】　　　某氏初赐名补太子右内率府副率歴右监门卫率府率右千牛卫将军右监门卫大将军右武卫大将军梅州刺史熈寜七年神宗命公以潮州刺史楚国公主康惠王之祀正拜袁州刺史景灵宫奉安祖宗神御礼成以康惠绘像恩迁雅州团练使今上即位授楚州刺史本州防御使公幼有成人之量及长谦冲谨厚动循礼节居家孝友与人恺悌荣王之丧三年不入寝室不饮酒茹荤元祐元年兄崇信军节度使世采卒公哀悼感疾二年四月乙未薨年四十有七赠奉国军节度使諡良僖夫人宋氏封永康县君八男曰令勔右武卫大将军濠州刺史次早卒曰令瓈右侍禁曰令防曰令觌皆左班殿直曰令右班殿直早卒曰令珸左班殿直曰令剔右班殿直早卒九女长适故右班殿直宋安国次早卒次适左班殿直范湍卒次适陈州司法参军吴瓌卒次三人早卒次二人幼孙男十二人子裪三班奉职子禋右千牛卫将军袭楚国公子禨三班奉职子早卒子禄子祾子球子禬子琰子禅未仕二人幼孙女十人四人早卒六人幼九年二月己酉河南永安县铭曰
　　太祖洪支追王楚邦爰暨良僖啓楚故封禴祠烝尝荐其苾香龙衮桓圭以对先王于皇神宗敦睦继絶列圣在天緜緜瓜瓞公多孙子仁孝之祉乃公乃侯世奉楚祀
　　右班奉职妻安氏墓志铭
　　君安氏开封人曾祖靖赠太子右内率府副率祖居简供备库副使父巽左班殿直母马氏归宗室三班奉职子璎君在家孝于亲顺于长巧于女功及适赵氏事舅如父母奉夫如长上内外亲属无不得其欢心平居下气怡声未尝忤物宗族每娶妇辄指为法式奉职官深州君内治家事祭祀賔客必竭其力或捐脂泽奁具以佐赒急故奉职入官未几众翕然称之元祐八年十二月辛酉卒年二十有五一男一女皆幼九年二月已酉河南永安县铭曰
　　妇无攸遂是职中馈克相其夫以济外事宜夀而夭永赍厥志
　　右监门卫大将军赠博州防御使博平侯墓志铭
　　侯讳令骃字希才永清军节度观察留后宣城郡公惟和之曾孙宁国军节度观察留后宣城郡公从审之孙右屯卫大将军世仍之子母安福县君潘氏初赐名补右内率府副率歴右监门率府率右千牛卫将军右监门卫大将军侯幼丧父号毁族人几不忍闻当祭感荐具之不丰约日费甘疏粝以奉先祀如其志乃语人曰某之愿足矣事母以孝闻从师受书易好学不倦为词章雅丽清新美风姿善笔札字尤得古法娶朝散郎刘革之女先卒贵戚求昏预言资送钜万侯曰娶妻以为宗祀非为利也将再娶妻之妹或曰彼贫而陋侯曰贫陋而贤此吾所逑也将纳采元祐二年四月丁亥卒年二十有五一男曰子侃三班奉职一女在室九年二月己酉河南永安县铭曰
