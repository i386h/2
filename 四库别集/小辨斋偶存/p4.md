<!-- { "loadSidebar": true } -->
　　何燕泉所著余冬集録最称多识乃外篇三十一巻中有一段云濂溪太极图说无极而太极朱子与陆象山书札徃复费许多言语洪景卢所作国史濂溪传乃云自无极而为太极添自字为字使朱子见之辩论之间当更费力今考朱子答陆子书末云近见国史濂溪传载此图说乃云自无极而为太极若使濂溪本书实有自为两字则信如老兄所言不敢辩矣然因渠添此二字却见得本无此字之意愈益分明试思之是朱子未尝不见国史所载却是燕泉不见朱陆徃复之详耳 
　　玩肃肃兎罝诗识戒慎恐惧气象玩采采芣苢诗识浴沂风咏气象 
　　或问仪封人晨门荷蒉楚狂长沮桀溺丈人诸隐士孰知孔子曰仪封人为上荷蒉次之晨门为下其余无可置优劣也或曰仪封人诚卓矣晨门说知其不可而为之似最得圣人心事而以为下何也曰圣人心肠极热视天下无不可为之时无不可化之人真是冀其可而为之非知其不可而为之也 
　　孔子曰天下有道则见无道则隐及其自处则曰天下有道丘不与易也恰似无道则见矣看此等语要识圣人平心处又要识圣人苦心处他日尝曰寗武子邦有道则知邦无道则愚其知可及也其愚不可及也嗟乎圣人盖欲为武子之愚而不可得也 
　　王少湖先生谓髙存之曰凡人待文王而兴者便是凡民须是一家非之一国非之天下非之而不顾不要懦弱了又曰居乡勿为乡愿居官勿为鄙夫潮阳萧自麓谓存之曰公当潜养数年不可发露先軰皆背地用一阵坚苦工夫故得成就耳存之又言新会陆古樵者清苦澹黙终日静坐或闭户经月与之钱则辞与之衣寒而衣之暖而返之井然不苟问其学曰主静曰只要立大本一日有一日之力一月有一月之力务要静有定力令我制事无使事制我凡此皆吾辈所当服膺也 
　　王塘南先生有儒者气象李见罗先生有儒者气魄逆诈亿不信五字入人膏肓所谓杀机也余尝为二解以自鞭策一解曰亿逆得中自家的心肠亦与那人一般一解曰亿逆得不中那人的心肠胜自家多矣将此勘来勘去殊觉有得力处 
　　父母之不我爱于我何哉父母与人子犹分做两个者而今每每自暴自弃曷不反曰我之不自爱于我何哉故孔子曰不曰如之何如之何吾末如之何也已矣已自苦心苦口向顶门上着针而犹麻木不识痛痒莫肯发愤自伤如舜之号泣于天者何其肝胆楚越若是恝然也 
　　若不办个行一不义杀一不辜而得天下不为遯世不见知而不悔心肠何缘入道 
　　髙存之曰此理真是易简然却与世之所谓易简者不同干之易也以健坤之简也以顺盖以健顺而易简非以易简废工夫若求易简便入异端去矣又曰程先生每喜人静坐朱先生每教人读书此意真妙 
　　黄山谷诗云朝市山林俱有累陈白沙诗曰朝市山林俱有事山谷又曰古人冷淡今人笑白沙又曰今人闲处古人忙余尝以此四语反复哦咏得趣甚多 
　　书曰人心惟危王少湖曰危之一字是常明灯一息不危即堕落矣此言极可玩味 
　　周子太极图说动而生阳四句说者以为阴阳动静有何等待愚初亦疑之细细体勘乃知周子心通造化处试思婴儿在母腹中原非一蹴立就其间之动而静静而动者不知凡几而后男女成焉度太极胞胎天地景象亦必如此周子之言未可容易测量也 
　　李延平先生云书不点看得更好即此便是喜怒哀乐未发时气象而今病痛大都不看只点而已 
　　昔程子问谢显道近日用心对曰只用何思何虑一句曰有此理只是发得太早或问周恭叔恁地放开如何（祁寛记和靖语云恭叔自太学蚤年登科未三十见伊川持身严苦块坐一室未尝窥牖幼议母党之女登科后其女双瞽遂娶焉爱过常人伊川曰颐未三十时亦做不得此事然其进鋭者其退速每叹惜之尝酒席有所属意既而密告人曰勿令尹彦明知又曰知又何妨此不害义理）谢显道曰他不是摆脱得开只为立不住便放了明道门摆脱得开为他所过者化显道之意即程子之意也此两重药案切中近世好言自然者膏肓之病当各写一通置之座侧 
　　康节先生精于数学伊川先生与同里巷三十余年未尝一字问及之此方是朴实头向里做工夫的人 
　　朱子尝曰孟子一生费尽心力只破得枉尺直寻四字今日讲学家只成就枉尺直寻四字愚亦曰孟子一生费尽心力只破得无善无恶四字今日讲学家只成就无善无恶四字或曰无善无恶四字与枉尺直寻四字害孰为大曰言直寻犹知直之为是也言枉尺犹知枉之为非也曰无善无恶则一切扫抹莫可致诘矣然枉尺直寻常人尚以为耻而无善无恶贤智反以为髙故明道先生曰昔之惑人也乗其卑暗今之惑人也乗其髙明又曰人才愈髙则陷溺愈深嗟乎此孔孟之所惧也 
　　孔子谓沮溺曰鸟兽不可与同羣吾非斯人之徒与而谁与孟子曰充仲子之操则蚓而后可者也俱是一般话头但孔子说得来甚恳恻孟子说得来似锋利记论语者下怃然二字真传神手也 
　　世之求富贵利达者勿论已沮溺一班人不失为贤者辟世孔子尚咨嗟不满焉乃有号为君子业已立人之朝而于天下治乱畧不经意者或从而难之猥曰尽其在我而已是以行义达道的人却说隐居求志的话冒周流之迹而懐谁与易之之心所谓尽其在我者固如是耶此又沮溺之罪人也 
　　孔子以一贯授曾子而曾子果传之子思以及孟氏杨龟山见程明道而归目送之曰吾道南矣龟山果传之罗豫章豫章传之李延平至于朱子日益光大方是命世眼目 
　　杨龟山先生谓毛富阳云士人如张孝伯真可谓恬于进取者因说张孝伯好曰愿人也然终无使他处若据此人天资直是美惜其少学耳问孝伯乐正子之流否曰非也彼己无进为抚世之意若乐正子将为政于鲁孟子闻之为之喜而不寐孟子不徒喜也盖望其能有为也如孝伯恐不足以当人望只是一个愿悫可尚耳问愿与善人如此其异乎曰善人为邦百年亦可以胜残去杀岂愿者之事因又问九徳曰愿而恭盖愿必济以恭然后能成徳也然愿者自应恭谨何谓相济曰愿者自为之人耳如孟子所谓责难于君愿做不得责难于君愿特貌恭而已愚按三代而下只是乡愿一班人名利兼收便宜受用虽不犯手弑君弑父而自为忒重实埋下弑君弑父种子仲尼恶乡愿正与作春秋意同孟子好辨章在陈章提出两个眼目真有大功于万世或谓荆公晩年诗多讥诮神宗做尽得谤讪宗庙杨龟山曰君子作事只是一个道理不成荆公之徒笺注人诗文陷人以谤讪宗庙之罪吾辈也便学他如此只是相把持正理何在如元佑臣寮章疏论事今乃以为谤讪此理尤非使君子得志须当理会令分明今反谓他们亦尝谤讪不惟效尤兼使元佑贤人愈出脱不得济甚事此等议论真是天地气象 
　　龟山常问林志宁云至道无难惟嫌拣择是否曰是曰若尔公何不杀人放火志宁无语此亦近来谈无善无恶者一断案也 
　　韩持国曰道无真假程伯子曰既无真则是假耳既无假则是真矣真假皆无尚何有哉此最勘透无善无恶本病李见翁曰无善无恶既均则作善作恶亦等此最勘透无善无恶末病本病只是一个空字末病只是一个混字故始也见谓无一之可有究也且无一不可有始也等善于恶究也且混恶于善原其指直驾孟子之性善而上之极其弊乃更甚于荀卿之性恶其至善也乃其所以为至恶也 
　　朱子曰海内学术之弊只有两端江西顿悟永嘉事功若不竭力明辨此道无由得明夫顿悟二字便是空字的入门事功二字便是混字的出路太史公谓申韩原于道徳之意而老子深逺矣愚亦谓顿悟事功皆原于无善无恶之意而无善无恶深逺矣 
　　周子言无极而太极朱子解之曰上天之载无声无臭而实造化之枢纽品彚之根柢也故曰无极而太极非太极之外复有无极也其说精矣乃象山陆子既専驳无极二字近时说者又専抬无极二字却将太极放在一邉不知于周子之指何如也 
　　樊迟问知子曰务民之义敬鬼神而逺之便是防顿悟一门问仁曰仁者先难而后获便是防功利一门 
　　庄生称孔子见老子退而赞之曰犹龙然以徳报怨实道徳经为无为章语而孔子不取其说则庄生之诬可知矣 
　　张南轩与朱子书曰郑自明直言亦不易容受其直固是可喜事但未见用其言而自明两迁矣在言者亦须更审顾也又答吕东莱曰所谓辞气务令平和然实处不可回护此语尽之矣顷见相识间有好为调护审细之论退而察之其实畏怯名曰忧国恐只是为身耳盖直前妄发固为不是然于所当然而不然又别为之说恐终不免为奸而已矣此两种议论往往有堕入个中而不自觉者特为拈出 
　　易离九三曰日昃之离不鼓缶而歌则大耋之嗟凶歌谓乐生者也嗟谓忧生者也言人情忧乐只在躯殻上起念不如此则如彼不知人生世间如日昃之离有几多时节何为靠这里寻个忧乐凶之道也故圣人曰发愤忘食乐以忘忧不知老之将至是真能忧乐者也 
　　朱子尝问李延平曰予欲无言眀道龟山皆云此语为门人而发熹恐此句从圣人前后际断使言语不着处不知不觉地流出来非为门人发也子贡闻之而未喻故有疑问到后来自云夫子之文章可得而闻也夫子之言性与天道不可得而闻也方是契此旨趣颜曾则不待疑问若子贡以下又不知所疑也答曰此一段说甚佳但云前后际断使言语不着处不知不觉地流出来恐不消如此说只玩夫子云天何言哉四时行焉百物生焉天何言哉数语便见气味深长则予欲无言可知指归矣由此观之朱子煞会谈禅得李延平一拨便肯猛然割舍非大勇不能也 
　　读周子太极图说通书李延平答问録虽文质大小不同同是一团元气其酝酿出程朱非易易也近来吴康斋之于胡敬斋陈白沙亦然 
　　朱子以尧舜传贤为穷理尽性以至于命说得甚实了此便知下学上达之义上不从玄妙门讨入路下不从方便门讨出路 
　　朱子平心巨眼真未易及如明道先生最所尊信然定性书识仁说却不将来与太极图说西铭一例表章此便是裁成辅相手段 
　　陈龙川上宋孝宗书曰今世之儒士自以为得正心诚意之学者皆风痹不知痛痒之人也举一世安于君父之雠而方低头拱手以谈性命不知何者谓之性命乎陛下接之而不任以事臣于是服陛下之仁盖明诋朱子所谓平生所学惟此四字之语也及其论孟子则曰周道衰而王泽竭利害兴而人心动计较作于中思虑营于外其始将计其便安而其终至于争夺诛杀毒流四海而未已孟子生于是时悯天下之至此极谓其流不可胜救惟人心一正则各循其本而天下定矣况其势已穷而将变变而通之何啻反掌之易孟子知其理之甚速而时君方以为迂吾是以知非斯道之难行而人心之难正也何一人之口判若两舌彼其论孟子者乃民之秉彛而其告孝宗者则诡遇获禽之智耳始吾以龙川识即未纯亦磊落不羁士也今观其论议反复如此则磊落不羁要难为龙川许也 
　　曾子所谓而今而后吾知免夫言人生一息尚存一息是战战兢兢一息是如临深渊如履薄冰更放不得手歇不得足也即仁以为己任死而后己之义旧说云免于毁伤语意颇缓 
