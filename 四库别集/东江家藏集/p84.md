<!-- { "loadSidebar": true } -->
　　户部主事燕山刘文光母夫人王氏今年寿六十九文光以分务留呉门思欲奉豆觞称庆于膝下不可得也以予场屋之旧走书松上乞一言以道其情予抱疢索居不与人间酬应事久矣自君来呉再岁间声问相属视平生不替而愈勤且重有是托投闲之人不见遗外则已矣而复有取焉此其意之可念宜何如而又容以例辞耶五福之叙在箕畴以寿为先考之诗书人臣之于君人子之于父母懐德感恩而思有以报者舎是则无以致其情而歴观古初以至今日君而寿则其道久而化洽于万方亲而寿则覆肓之日长而子孙得有所依怙是不惟报者之至情而实永有頼焉诗言周王之作人必本之寿考言君之保艾尔后而以黄耉先之皆是物也文光之先人早侍父宦游于家事有不数数然者夫人独力支持而睦族善邻恩礼周洽乡之人皆饮德焉不幸寡居继以哭子而抚孤植弱送死保生有丈夫所不及者其于文光诲之以问学教之以忠勤文光虽在外不敢少有违焉如斯人使康裕百年则刘氏之子孙其蒙被福泽庸有既哉道家者流以百六十年为上寿降自中古则至于七十者世固以为稀夫人踰六加九明年则古稀矣由是焉以进于期頥犹歴阶而升也其跂焉而将及望焉而未至交喜惧于中襟想慈颜于久违仁人孝子之心于是为切而其所愿望又安有穷哉文光之预图称庆意其在此惜乎予老矣思致荒落不足以发之异时文光德日新位日崇夫人年日高曵五云之修裾奉长乐之晨朝将有鸿笔巨篇侈令名于陶母班姑之列者而不在乎予言也

　　静庵路翁哀挽序

　　皇上嗣承大统之三年追隆所生颁大庆于天下加惠于臣民于是郡守路侯宾阳得归侍其祖静翁于汶上盖是时侯父封君已即世而翁年九十有五尚康强松之人士以为此千载之竒逢人生之至乐不当以吾民之私为侯累也相率作歌诗以导行华亭令聂君既属予为序矣越明日而翁讣至闻者始而惊继而悼且惜以谓如翁之高年侯之笃孝幸而遇天子之殊恩而不得以终其志所争者旬朔之间尔天下之美事难成而仁人孝子多遗憾其若是也夫且今衰麻戒途骊歌燕饯无所于施矣而舆情不可遏也有如即虞殡之遗音引而申之以发翁之濳光本侯之初情以表其终天之痛以慰侯之行其殆将可乎众曰然则掇其首简授予曰请以终令君之事予抱疢南归属乡邦之凋弊公私并困而牧守屡更民无所宁一及侯之来博大而有体廉慎而不苛宿奸着恶无所容而童孩女妇皆得以自尽遭岁之艰缓征徐敛以体上恩迨迫于吏文则嚬蹙咨嗟若自已出其论蠲恤之具文椎剥之重困则又洞彻底里言无遁情吾以为如斯人使少淹数年而天复假翁以岁则吾人其有瘳乎而今不可得矣静庵翁晦迹州里其德谊不逺闻然因流遡源决知其为善人长者而况有敬翁以为之父有封君以为之子深培厚衍笃生贤孙为国良翰则所谓功所谓德者亦岂必身自为之人亲见之而始为盛哉诗也者情之所发而人之情恒逐事而移前日侯之行民非不知其去已也以为有翁在堂得承颜于岁月侯之事重而我民之事轻也今之行非异于昔也而牵连徘徊攀慕而不已则以翁之亡侯无所用其情而与以为戚也传曰乐民之乐者民亦乐其乐忧民之忧者民亦忧其忧其殆为侯与吾民今日之事乎聂君之请序也自言受德于侯深将藉是以为报夫亦吾松人之意也然则是诗也虽为翁作而侯之去思遗爱将不于此益彰乎故予倂述之以为羣玊先且以为有官君子告使知爱其人者人将爱其亲则子惠之心油然而生而岂弟之政康阜之俗成矣呜呼此岂独吾松之人之愿哉翁讳寛静庵其别号既老人敬而翁之遂以为庵配云

　　送王先生知巩县序

　　关西王先生教华亭之六年吏部以才任牧宰疏名以请上可之命知河南之巩县时先生方卧病日夕思归诸生之感恩而服义者争先致医药至奔走羣望图所以速愈之而尼其行闻命下咸怅然失其所倚頼而先生亦依依不忍释盖迟回者踰两月而始克戒行贰教梁先生高先生诸生张思辈以予故东斋生仕尝职太史又归闲田里目先生行事为详宜序其实使巩人闻之知先生之素庶几乎不令而行成一方之美化也六经所载圣贤经世宰物之功其大至于不可名然其大要不出乎治与教二端而已周人以冢宰掌邦治而教属之司徒今司徒专国计而教之事领于宗伯自冢宰而下外及藩方郡邑武卫凡职兼统驭者皆治之属也自宗伯而下大小司成至州县文学凡职专化导者皆教之属也是其职业虽岐而为二而要其用实相为始终教之至则善人多朝廷正天下之治可不劳而成治之成未尝不本于得人而人固养于学者也安定蘓湖之教治经必兼政事自兵民水利下及算数莫不使习于平居故其徒出而効官皆有实用于世先生初教太康以身为轨范宪副今太常边君廷实侍御毛君汝厉皆称之署其考为中州第一两君所见皆有得于章句文辞之外者矣及来华亭如在太康而其言议行检笃实简严处事接物皆有条而不紊吾以为如先生宜无所不可为特限于职守而无以自见尔然而囊中之锥人固有见其末者矣今之往也举其所以历吾身者以守乎其官移其所以待诸生者以待夫民庶即今之所以处事接物者以施于上下之间而又加之以含弘持之以无倦则治化之成岂止致平讼理民无愁叹而已哉先生之疾也其兄江村主人闻之自秦来视之而新命已下及是遂相携以行巩之去长安不千里与太康邻封也清秋潦降谷水澄波驾楼船引轻帆望故园之桑榆览旧游之山川而又舎逺而即近去烦溽而就淸凉行李从容鴈行联而埙箎奏也宦途之乐有过于兹行者乎由前而言可以为巩人贺由后而言可以为先生兄弟庆予故倂书之以发两广文及同学诸君之意使知先生之行有逺大称惬者在而无徒缱绻于离别云先生名瀚字东之别号竹窓正德丁夘乡进士也

　　重刻周文襄公年谱序

　　国朝东南廵抚独称周文襄先祖遗善翁及里中父老会众间每谈其善政予少时盖屡闻之既长游乡校见祭酒豫章胡公俨之济农仓记冢宰文通钱公溥之祠堂记司冦莆田彭公韶之名臣言行録其所称述皆如父老言及登仕途往来南北十余年间士大夫乃或有异论至有举其法而尽更之者予心窃有疑焉而未悉其所以然也正德庚午松守临川陈侯威属修府志访求故实得公年谱録本于乡人阅之尽巻至所与执政书始悟而叹曰少日之所闻诸公之纪録椎髻秉耒之民怀德感恩欲言而不能者也士大夫之异议其未尝考公之行事而袭巾靴游谈者之浮言乎夫公之材略其过人逺矣而简略势分旁求下访义有以广集乎众长至其政令之画一节目之简径怀私利者虽欲有所左右而不能也此其所以悦之者多而不便者亦腾其口流波余熖至于今而未巳欤予之病此久矣闲居以来念老成之日逺顾乡里之凋残因览旧编慨然太息以为公之德于吾人如此典刑所在奚止甘棠纵未能蕃殖以覆我子孙而可使之委谢而沦落也为加校雠去其烦复掇其纲要定为今本刻之家塾庶以广其传焉莆田尝总粮储熟公旧履故其纂録最为详实读之首末了然次则蘓松二府志载其乡事今并取全文而以当时协赞公事及后来修举废坠者次之为附録父老之言与民间謡诵可备参证者亦附之东南今日之郡邑视公之日为何如与公之法可行不可行于此必有能辨之者遗像漶漫易以祠堂临本墓图序跋则皆仍其旧云

　　重刋三事忠告序

　　三事忠告胜国时已板行然各为一书各自有序述国初犹然洪武甲戌广西佥宪黄公士宏始合而为一予童时尝得见之入仕以来四方新刻书聚京师者多矣而求是编卒无有尝闻成化间呉兴有刻本而亦未之见也辛巳南归得正统时故本于箧中紬绎累日凡三十年余体历讲求与夫见闻所得有关身心家国天下之大者悉具其中而内櫽平生过言违行所以出悔招尤之故则皆戾其教者也以是益深敬信思广厥传顾其巻帙倒置按序易之首牧民次风宪次庙堂如其旧编求善书者録之重刻诸梓呜呼菽粟布帛其不若脍炙之珍美组绣之鲜华夫人而皆知之如求其实用有资于生人而已则其去取义各有所在也愚于是亦云刻既成庸书以告我同志

　　校刻鲁斋先生遗书序

　　予家旧藏有鲁斋遗书一帙计六巻刻于元至正十三年其目始奏议次易说次小学大学论次杂着次书简次诗词而大学直说又附于其后尝疑其编次之非伦又以先生之说见于性理诸书者先后不一而此皆无之欲补而正之未能也近得河内所刻全书则性理诸说咸在而像赞墓图世次名行岁畧遗事与夫碑传记志之类可以备先生之著述考先生之行事者又无不具焉于是本之名行以订世次之舛讹参之遗事岁畧以正年谱之名号即先生隐居行义之岁月酬对陶写之兴况以次诸书之后先采之国史传文以补奏议之遗阙重加缮写定为此编巻目稍加而仍曰遗书者以先生手泽若孟子标题四箴中庸说语録诸篇犹未尽见全功之収尚有望于来哲也呜呼孔孟没而后有周程诸儒其说盛矣犹未遍于东南也得朱子而集其大成朱子没而国事日非其传固未及于中州也得鲁斋而其道始行自元至今儒者之推尊如出一口咸以为朱子之后一人而其书之存止此然惟其书之简也故为说精惟其说之精也故于事切如论学则欲阙经书之疑义而体其经夫妇成孝敬者以求益于身心论治则谓防人之欺不若养人之善而归其本于农桑学校其它论说往往若是皆明乎物理当乎人心譬则菽粟布帛真可以疗人之饥寒南车烛龙眞可以破人之迷暗学者从之又如从昆仑者之遡于洪河虽未即至而他适焉者寡矣故愚于是窃不自量而有此述焉其远览冥搜出乎诸贤之上者非浅学之所知固亦未敢议也

　　秦鳯山寿序

