<!-- { "loadSidebar": true } -->
　　梁城南下陈留右鄙环道却走绳阡直指控郑邑之遗墟得阮公之故里抗孤台兮数仭抚頽垣兮百雉木防防兮冠巅棘栈栈而蔽趾息予驾于层阿披微径而周视坡陁隠轸沿縁徙倚徙倚兮奈何怀人兮孔多昔当涂之失驭感羣俊之同波予生不辰道方荐瘥吕鸿轩而被戈嵇凤举而婴罗惟正徳之思免潜葆光以内照狭世路之多辟兆天衢而观妙悟跨俗以遗累喜凭髙而临峭于是戾止斯台惝怳徘徊叩神谷以抽绪慿鸾啸而舒哀其始也创韵乎一气其徐也沦响于九垓吟将防兮复寻意弥往而逾来志念君而宫转心感物而羽摧激清飙于万窍纳素气于元胎精感飞潜气周动植天籁停响龙吟辍息兽将骋而拄喙禽当飞而坠翼宁蓄久而必愬将愬之而未极悲乎万化弗停遗基欲倾桑冒田而非海芜隠壁而疑城辙虽穷兮罢哭酒徒美兮非酲邑何知乎南巷土奚乐于东平但见砺狐语枭翔虺惊雉鷕鷕而辈作鴈雝雝而孤鸣览陈迹以遐悼莫髣髴乎遗声已矣哉傥九原之不作信竖子之成名
　　瑞麦图赋
　　天圣之六载也陪京近地宛丘奥封厥有瑞麦飞驿闻上是时邦英台彦鸿儒硕生被欢诵以沓臻乐千龄之希遇鲰臣不敏敢扬言而赋之曰何圣辰之有感兮见造物之流形伊嘉生之育粹兮亦称珍而效灵盖茂昭于豊兆故絶出于祥经是月也司熛怒节纪朱明司徒谨土宜之法遂人勤时政之程畎亩鳞接田畴砥平非灭裂之攸纵竟疏遫兮资生青青交秀芃芃向荣或散颖兮共干或连岐而并茎顾我疆兮我理悉如坻兮如京民相劝而动色士覩竒而震惊俄具载于绘事兮亟传闻于禁庭寔惟天之辅徳彰有言而顺成若夫蓂草标祥朱英荐异茅三以储祉芝九茎而表瑞信徒假于书称亦乌足以拟议请言瑞麦之可嘉也协气交生大钧封植表天祐之孔昭显坤珍之有赩宛彼神区契兹景则嘉种肇灵秀穱敷色浸润兮芳泽之和鼓动兮薫风之力余粮云委滞穂山积故陈陈而相因亦穰穰而叵测宜乎允膺帝赉绍隆皇极豊功大业日跻兮着明溢美连休月书兮不息顾蕞陋之微才曷揄扬于盛徳
　　感鸡赋【有序】
　　予寓居畿邑有里中男子蒋福者多畜羣鸡内一鸡三足其一足拳而弗用一鸡独足能饮啄嬉戏与羣鸡上下噫祥眚之事予不得而推但感其物理之异而为赋云伊元化之无私兮播羣形以平施纷肖象而寓质若巧钧之制器鳞者俾夫沉泳兮角弗施于猛鸷引羽族而普观兮足惟两而已备苟损益于天分兮匪生生之本意何此匹鸡理絶常区或踸踔而独止或疣赘而聫趺并鸣翔于次亦饮啄乎庭隅徒观其一则缀不用之爪賸无名之肤象非同于海鳖名有忝于阳乌其一则践孤立之危靡全形之徳追山防以同号希啇羊而并翼宁真宰之好异兮伊微禽之我惑感天分之有常循生涯而各得不决拇而龁枝讵日黔而浴白蚿百足而蛇怜蚓无心而土食将减此而益彼惧速尤而长慝姑美恶之两忘兮庶元和之来宅
　　徳车载旌赋【案此为永乐大典所佚今据宋文鉴及文翰类选増入】
　　君有至徳时乘大车当偃革以无外乃结旌而有初奉驾陈仪采物虽资于备设呜鸾示礼旂旒匪俟于垂舒顺攷前经铺闻往説谓戎事以既息贵君车之有结雍容抚轼盖藏饰以尚纯肃穆展铃讵垂旓而就列盖由抑乃盛饰昭夫令名虽冠品于舆服蔑扬威于旆旌肃轸无哗方敛藏于斿厉驰轮有度靡赫奕于緌缨且夫礼有质文器随用舍车号乎徳则崇化于邦本旌结其表则示仁于天下意自象见名非人假君轩弭节孰讶乎巻而懐之国乘制容益显乎素为贵者是知车之用兮充徳以成大旌之饰兮辅威而孔昭既武怒之不作信军容而外销组辔启行陋郊旄之孑孑错衡遵路殊风旆之摇摇若然则动有彞仪文无异色虽严驾以备物终去华而表徳故使礼典攸重民瞻不忒皇皇整御始中括于采章槛槛肃容岂外扬于藻饰用能上载明徳旁昭缛仪自驾言而戾止殊幅裂以藏之升降惟寅仅比非心之屋章明尽屏宁同止猎之緌大矣哉邦礼是崇帝仪资始实务徳以垂教必收旌而昭理宜乎国容备而兵器销率由兹而尽美















　　元宪集巻一
　　钦定四库全书
　　元宪集巻二
　　宋　宋庠　撰
　　五言古诗
　　正月望夕供养大阿罗汉画像作
　　端月戒熙阳望舒秀圆极洗心乘佳节瞻像洗慈徳穆穆屋漏尊虚堂与神寂绘境纷自竒法性非所得人貌含天虚髣髴若眞觌示现随三界精感超六识华灯列清宝炷熏梵席妙意随春融疑怀逐冰释欲赞巳忘言拳拳自终夕
　　啸台
　　孤壁横天畿岿然袤寻丈恭承晋髙士尝此摅遐想临风挹胜轨意若无今曩当涂昔战龙典午方搆象忠贤履危运鳞羽婴密网烈烈炽邦刑耽耽翦人望嵇吕膏碪斧涛舒受羁鞅先生机且神妙用包羣枉兀尔谢将迎隤然寄昏放礼法虽我讐智恬非外奬恻怆广武游留连步兵酿朅来桑梓国慿髙念长往舒啸万籁先浮精九皇上归禽宛颈还秣驷临刍仰当日天地心寥寥共悲壮咄嗟渉千祀隠轸存遗壤临岸知是非俎豆犹彷像【邑东故祠在焉】我来一倾耳城隅断余响枭鹗愁空林狐狸语平莽髙韵邈已徂清铭复谁赏【唐人独孤及为啸台碑铭近年邑人浚池得之】尝闻史氏传涂穷辄怊怅正人与直辔何代非流荡淳风日已微投辞谢精爽
　　入谒马上作
　　残月咚鼔喧中衢幰轮骛九关忽洞辟万盖黕云布烛乱建章星尘迷华阴雾车幅避鸣驺銮音听朝御嗟予亦何为簉此珍羣羽野鹤载轩愁狂狙裹衣怒肃穆未央朝蹒跚寿陵步人生固有志躁静各成趣生当伏农畎乃尔污贤路峨弁束蓬顚吞腥满饥嗉乐育过阿陵增禆乏尘露徒怀一割志但恐流芳暮且复竢逡廵南山有塲圃
　　习彦威
　　四海习彦威英英出江汉髙韵凌风翔雕文夺星烂感激阳秋辞奸雄非所惮蜀弱自为正曹强乃名乱阴忤柄臣意飘然去恩馆驱车自北门四顾兴长叹终焉谢病免犹得为人半缅矣身后名临风寄凄惋
　　有邑子夜宿话余先畴芜废
　　临邛久倦客彭泽赋归来念我何为者趣时良殆哉一身仕东观三载寄灵台望见故乡树频更缇筦灰晓车愁蹇蹇春耜负莓莓虚名自缰锁豊壤成污莱日想社枌老心知门柳摧神阡迷马鬛栢表被狸灾一闻里人语夜静成多怀他日还燕泣前忧成误哀
　　留别知郡职方杨员外
　　予本草茅士世无钟鼎荣在昔未胜冠先畴弓冶倾茹荼滨十死属纩存微生分遂牛饭谁希庄鴈鸣龙具泣妻子练裙悲弟兄慈诲断轲织遗书开晏楹感激侏儒饱呻吟裘氏声下武纂丕构协风翔四瀛纷驰贲丘帛髙竪当衢旌鸾翮不暇戢骥材方自呈车徒首燕路冠盖溢秦京文章赵元叔唇舌娄君卿列邸曳裙入羣公交币迎仆尝不自料奋迹希时英弟子许都养词人嗤老伧一旦褐衣召千慙昆玉名安知轼蛙贱但觉轩鸿轻初命六百石【汉廷尉平六百石】关掌列侯城居然懵操决无术禆澄清天炎屡来集寃狱纷以盈【仆莅局以来水旱为沴者各再奸吏受赇者一】诮让使台檄流离民屋征结课谅无最黜幽兹有萌晩遘金闺彦传瑞提千兵为僚笃古义赏善多新评坐则席函丈出则车连衡髙论天人际细畧米盐争愚虑或窥管嘉言兹报琼赏音非易遇旷古难为并严惠不世出萧朱犹害成何言末路日独契后凋情累洽帝圗盛思皇贤路平愿言寄君子始终同所营
　　献臣学士与余通书因成感咏
　　夫君班扬俦抱椠羣玉府久读未见书躬抽系年谱坠绪获先秦亡篇出东鲁上泝三皇坟旁探百家语怪牒汲郡来幽经茂陵聚英哲资缮藏缇油尽刊补蒸青劲竹残削误规刀苦种别逾九流星罗轶千部顾我寡见闻防薰异伦伍秘帙乐共披譌文许交举家防互纷纶邮筩剧旁午初无班嗣嗤更免许慈拒矧余羁官久寂寞繄茅宇礼乏赠酒瓻疑增照觞怒尚赖啓新编时时发聋瞽
　　予自到岭外居岚瘴中未尝不以先死对治人人见其浩然若有所得者今岁在海外遇寒食因发家书想望松楸不能自理偶成此诗示儿子
　　春日自明霁我心何郁伤草木竞芬菲飞鸣自颉颃悄悄坐书幌幽幽宴空牀旣无功名念反【音翻】思白昼长愁来不自持零落鸿鴈行三过解泽流六见槐柳黄最怜小儿女路逺不得将生还一笑喜死去埋他乡生死如循环我师佛老庄感此寒食节新烟过邻墙松楸渺云海目极摧肝肠书成附鳞翼不如永相忘何以慰目前作诗示阿张【阿张孟坚小字】
　　左散骑常侍东海徐公
　　徐公真丈夫不独文章伯江南兵未解主忧臣惨戚公愿纾其难苦求使上国庶获一言伸少息苞茅责其君惊且叹执手涕沾臆谓言知尔晚何此忠义激天子叱在殿诮让雷霆赫公亦从容对曾不渝神色仁者必有勇斯亦古遗直书大畧其小我有春秋癖所以此诗中不言公翰墨庶警事君心勉旃希令德
　　夏日晩出芙蓉堂
　　哲匠昔缔构【故相文惠陈公所建】文榱面清池囘环水光合左右云容披苍烟限垒断空碧盈轩垂蕙緑不待染荷圆皆中规戏鱼触新藻幽鹭翘空坻初笋半遗箨残跗犹抱枝我来冰未泮倐此亘炎曦节物一以换余怀焉独怡内惭固陋质本乏廊庙姿印绶纷璀错旌旄森陆离林狙裹华黻野鹿骇金羁负山力巳竭倾日心空疲如此危殆辱斯言非我欺横琴不成调慷慨念归期
　　秋晩禁庐独坐
　　霜日薄西牖境寂趣自闲风篁宿天籁海碧沈云山宫树未全落栖乌相与还心疑蹈虚宇迹乃尘清班自顾邱壑志何施轩冕顔终当谢绯服戢翼榆枋间
　　孔明
　　汉家乱无象贤才戢鳞翼武侯霸王器隆中事耕殖堂堂刘豫州介绍徐元直一闻卧龙誉三驾荒庐侧士为知已用陈辞薄霄极説吴若转丸抗魏犹巻席谈笑驭闗张从容羇梁益持邦二纪余君臣絶纤隙浮埃蔽穹壤大节沦金石梁甫不复闻怀贤涕霑臆
　　筠亭
　　岁晩檀栾姿山中映孤宇声繁天籁吟影动仙幢舞即境是眞如黄花间幽圃
　　尝假马于亲旧不获因感而成咏
　　东方昔借车尼父尝假葢一马兹不全夷涂出如阂人无托乘宠朝罕均茵载策足本乏谋临风嗟有待京洛富华廐权竒出青海翩翩陌上郎灭没争星迈珂音杂鸾响鞯势动霞防东郭独何为徒行履将败
　　谷城主簿王崇者少得养生禅寂之道中年弃官入汉隂武当之间邈与世絶又有吴人山者自逺携母与王同隠时余方贫病慨然慕之因为诗代书以寄二子且托王寻耕钓之地相与迩者竝以叙怀云
　　余本邱壑人失计蹈尘网轩冕忽缰锁风波若流荡髙羽顚宏罗奔骖偾归鞅众伪縁境滋千忧共身长进乏汗马劳居畏濡鹈赏力命频遘迍幽忧思独往闻君集汉隂遁世久忘象因溜为鸣琴凴岩作烟幌复有延陵季亦善南趎养筑宇近亲仁耕田或歌壤且言挂瓢处一径扪萝上杳若御风游萧萧骨毛爽芝术纷异苖麏鼯结幽响老木森千寻丹藤埀百丈洞谷答啸歌云霞代隣党咨予倦游者缅邈期眞赏之子幸我怜试烦翦幽莽傥获蜗牛居即谢海禽飨时从渔父鱼聊植仙人杖渐脱区中縁永托无生奬
　　和答李学士见寄长韵
