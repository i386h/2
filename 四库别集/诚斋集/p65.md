<!-- { "loadSidebar": true } -->
　　需章再凟力请祝厘之官圣笔洊朌俾安典校之职岿然恩重沱若涕零臣某中谢伏念臣行能空虚经术浅薄山哦浦咏未闲华国之文蟹躁螳刚乌识立朝之体属縁撰述之拙自列投劾之辞防天日之龙光焕雷风而响答惟君父待小臣之礼前此所无举搢绅皆拭目而观盛时创见谁谓衰朽所能克堪兹葢伏遇皇帝陛下干覆博临离明洞照怜臣老而幸防亲逢賔日之清明知臣埜而朴忠未听客星之渔钓臣迫于成命恪所居官危迹难安少缓东门之车马逾时申控终采南山之蕨薇
　　江东运副谢到任表
　　依日瀛洲汔无补报观风江渚逺有光华职超七閤之先境入六朝之胜厐洪所被緜薄何堪臣某中谢伏念臣资未有竒学亦寡要蚤粗闻于先哲耻堕在于凡民学之而欲行之每懐徇国老矣无能为矣非曰忘君属缘婚嫁之逼人辄控封章而丐外自天从欲将指于征爰陞华于小龙俾给饷于流马篆金浮壁仰淳化之宝书炊玉连樯下陪京之冰漕兹葢伏遇皇帝陛下丕承舜授广运禹思居九重之靓深所忧民瘼择十道之采访以布寛条夫何衰迟亦在临遣臣敢不慰彼黎庶同爰谘诹九郡旱干要令鸿雁之集百吏清浊当谨羊狼之分既竭嵗时之宣劳终祈田里之归老
　　辞免贑州得祠进职谢表
　　谢病摧颓尚赋珍台之饩属文论譔复超延阁之班上无弃人下则徼福臣某中谢伏念臣老不事事才非竒竒三圣旁招蚤附鹭廷之数初濳豫附晩参鹤禁之僚方众贤依乗风云之秋乃微臣僵卧山林之日把麾江海此朝士之荣光丽日崆峒亦诗人之佳郡矧席过家之宠曾微待次之淹夫何右臂之偏枯虚辱左等之重寄陈力就列不能者止投闲置散乃分之宜吁天以闻伏地以俟闵劳均佚仁不遐遗进律示褒礼亦异数兹葢伏遇皇帝陛下笃兹故旧恵是罢癃轸少原之遗簪是将厚俗存子方之老马非取长涂而臣薾然卧疴行矣归休烛青藜而谈古岂复与英俊防立白茅而祝厘尚能使圣人寿
　　谢除特授焕章阁待制表
　　竹宫望祭洊缀奉宣之司松殿通班复尘持槖之选走循墙而莫避进惟谷以遑宁戴仁不赀感涕有陨臣某中谢恭惟髙皇之渊懿焕乎尧帝之文章森天上之宝书庋露下之玉宇河洛浮出太极是生于两仪云汉昭回垂光下饰于万物次对有列非贤不居如臣者少而才疎老以病去逢圣明之求旧亟号召以拔淹顾以有采薪之忧遂违不俟驾之礼逃刑已幸即拜更优久归守东冈之陂扁舟载月忽梦入西清之序荣光属天兹葢伏遇皇帝陛下圣孝通神仁恩翊物念吾父有所爱之犬而况于人谓微臣如遗埜之蛇未旌其隠曾是正元之朝士得见防昌之新春告厥臣工昭其徳意臣敢不吉蠲若厉显相必齐仰瞻奎璧之芒寒俯严香火之尊奉弱水三万恍亲银阙之云大椿八千祝为黄屋之寿臣无任感天荷圣激切屏营之至
　　贺郊祀大礼赦书表
　　惟皇作极礼再举于明禋见帝于郊躬八觚之肇祀备成熈事敷锡庶民臣某中谢窃以储精穆然斯格神明之感有孚颙若乃来郊庙之驩伟上圣之勃兴赫防容之于乐乗观台之日至泰畤以星陈嘉荐令芳众乐融冶干端呈露月穆穆以金波神采宴娭灵裔裔其风马一人庆頼百姓昭明恭惟皇帝陛下徳侔往初恩被动植克绥先王之禄祀以配天故得万国之心告于后帝均受厘之万寿式归胙于三宫臣老矣山林邈焉天日奉璋左右有惭薪槱之诗鋗玉激扬愿上休成之颂
　　谢郊祀大礼进封开国子食邑表
　　帝望竹宫庆侈两圭之祀子执谷璧恩陞五玉之班仰在上以髙髙俯临深而战战臣某中谢窃以煇炮翟阍之畀匪劳不訾公侯伯子之封可轻以假而臣老归栗里病卧漳滨逢天子亲郊之初隔诸侯助祭之后笾豆维旅顾何力于骏奔土田附庸乃不均而下拜兹葢伏遇皇帝陛下惟天为大如日之升受命穆清俶载钦柴之燎湛恩汪濊溥将枯木之荣臣谢生不赀矢死无霣归美报上愿赓小雅之章助顺自天永祈大有之吉谢致仕转通议大夫除宝文阁待制表
　　请老而凟再三始防制可增秩而职四等重拜恩隆敢圗暮景之桑榆倍费重霄之雨露臣某中谢伏以汉归防傅蔑闻及嗣之文唐遣孔戣且乏留宾之养未有国朝之仁惠曲全臣子之行蔵自祖宗而相传至明圣而弥笃如臣浅陋首被厐洪年巳至而呼天数斯凟矣王留行而旷日久而听之若不得已而乃从且无不尽其加厚岂惟老马之罔弃复见许犀而后行陟以文阶之优进以宝储之峻虽卧埜水白鸥之草未离春风玉笋之班大隠而乃隠于朝廷在外而如在于王室一命再命三命身及子以俱荣大书特书屡书言如纶而下饰油云朝沛落木秋萌兹葢伏遇皇帝陛下所性乾坤之仁斯心父母之爱念士之砥节也在进退不使其亏而上之待下也有始终必过其愿遂假三锡以张四维臣余生几何大徳不报歌颂盛业媿非双宋玉之才寿富多男惟有万尧年之祝
　　谢明堂大礼进封开国伯食邑表
　　惟皇有庆奉瑄玉于合宣宫曰叟何功执躬圭而启壤土三加厚矣重拜荣如臣某中谢伏念臣巳致为臣犹进以律葢以孝理天下者不遗于小国而有事于上帝者或及于配林奄有防荒鲁僖之锡土益以殿腼晏子之辞封大徳溥博以如天小心进退而维谷兹葢伏遇皇帝陛下精禋焘载报本祖宗祀乎明堂以教诸侯之孝光于四海故得万国之驩恵此翟阍燕及愆迈臣敢不砺乃末路慨然永懐臣三千人同一心而报上伯七十里誓九死以于蕃
　　谢除宝谟直学士表
　　圣谟新阁森天上之宝书法从崇班缀西清之学士堕庆霄之异数贲山涧之逺臣戴恩不赀圗报无所臣某中谢恭以光皇之立极焕乎丕训之诒谋曰都曰俞禹无间矣有典有则宋其兴乎屹璇题之造天乾坤阖辟蔵金匮而镂玉云汉昭回盍简英竒以司文献如臣者学焉将落老矣无能分甘痼疾于烟霞敢梦末光于日月枫林楚水久违长乐之钟声银阙金宫忽近瀛洲之云气兹葢伏遇皇帝陛下慕亲如舜对食见尧谓臣在昭考之廷尝陪鸿鹄之羽翼俾臣聨柱史之职尽防龟龙之圗书而臣厯事四朝蔑闻寸效媿彼十八仙之盛以文辞鸣惟兹三万嵗之呼使圣人寿
　　谢赐衣带表
　　瀛洲方丈惊头白以初登内帑宫衣偕腰黄而并受乃九重之异数非八柄之彛章自天以来蹐地而伛臣某中谢兹葢伏遇皇帝陛下典严在笥惠笃荐绅轸仲由之緼袍锡之三服恻啓期之带索束以兼金而臣感恩不赀图报无所蔑然緜薄多惭叠雪之香薾尔摧颓第怯万钉之宝
　　谢郊祀大礼进封卢陵郡侯加食邑表
　　觚坛飨帝莫助宵衣之勤梓里建侯徼画绣之宠家有郎拜巷无居人咸谓烟波之钓徒亦锡山川而啓宇臣某中谢窃以士伯之赏衍地岂故乡买臣之守防稽位非列爵小臣何者异数兼之兹葢伏遇皇帝陛下兴礼从周由仁蹈舜郊祀天地式尊祖而敬宗声教朔南溥行庆而施恵而臣功无横草恩与分茅执以信圭诵三复斯言之玷佩之侯印肩万邦维屏之忠
　　谢以男长孺官系陞朝议遇郊祀大礼封叙通奉大夫表
　　白乌九子天矜反哺之情丹凤十行雨施流垠之泽永锡尔类以及其亲臣某中谢窃以神祖建官元丰改制有若右光禄之秩实视小司冦之聨非考绩与异恩岂僭赏而虚授如臣所履久挂其冠巢由外臣不在翟阍之数尧舜行徳尚同仁寿之民赫然龙光饰是驽蹇兹葢伏遇皇帝陛下孝通覆载恩被肖翘谓能仕而教之忠子承父训故率亲则等而上人欲天从而臣月露为家渔樵争席三春寸草莫报青阳之晖亿载万年永祈黄屋之寿
　　谢除宝谟阁学士表
　　臣某言昨具状奏乞免召命正月十五日伏凖去年十二月十五日奉圣防依所乞除宝谟阁学士臣寻具辞免伏防圣恩颁降诏书赐臣不允仍凖告授臣宝谟阁学士通奉大夫致仕臣已于三月二十九日望阙谢恩只受讫者绩无可考进所职以为真礼既平优更于家而即拜民之多幸人谓斯何臣某中谢窃惟学士之名首出从班之右非星辰听履旧入长于六卿则云汉为章久代言于两禁望实具美朝埜乃孚如臣者少也戅愚老而灾疾六十六而解组梦隔日邉七十四而挂冠迹荒霞外夫何下泽之叟遽躐登瀛之仙花底玉堂月伴桃源之棹云间银阙风恬蓬渚之舟覆载无私豚鱼其信兹葢伏遇皇帝陛下天仁浩浩圣泽渊渊文猎渭滨上误熊罴之繇汉招商岭何禆鸿鹄之歌祗辱详延不称明诏臣被恩汪濊次骨萦懐拟周易八八卦辞俯慙家学同天皇九九万嵗仰祝帝龄臣无任感天荷圣激切屏营之至谨奉表称谢以闻
　　除宝谟阁学士谢赐衣带鞍马表
　　宫衣叠雪带分宝以垂金天厩亚龙鞍被银而歕玉一之谓甚四者难并拜君赐之便蕃媿防荣而瑟缩臣某中谢伏念臣奋身徒步抱膝一寒何四年俯仰之间被再锡服椉之宠裂荷制芰初惊齐服之华破防蹇驴未识宛驹之骏兹葢伏遇皇帝陛下衣被万物驾驭羣材察臣罢驽皮连霜而逺放念臣蓝缕头戴笠而苦吟萃此众珍贲于一叟臣敢不服之无斁喜以长鸣安吉新衣脱儒酸于陋巷敲推缓辔歌帝力于康衢
　　遗表
　　臣某言日华难絷方翳入于崦嵫霞痼弗瘳忽溘先于沟壑须防忍死防漠长辞臣某诚哀诚恋顿首顿首伏念臣资也檏忠学焉狂狷少有闻于师友直道而行长无心于功名得时则驾叨赐第于髙庙受深知于孝宗光皇羽翼之不遗其如疾疢圣主弓旌之屡及俾玷纶恩临其将终贲以今召遂视星辰之履预加帷葢之恩平生所防晩嵗弥宠而臣冰澌以尽器覆于盈息奄奄已咫尺于黄壤精神眇眇犹奔腾于赤霄徒深慕恋之诚莫効糜捐之报伏愿皇帝陛下聪明神武刚健正中乾清坤夷暨声教于四海天长地久为父母于万年臣无复再瞻于槐宸自此永沈于蒿里澘然出涕仰止敶词臣无任攀恋永诀之至

　　诚斋集巻四十七
　　钦定四库全书
　　诚斋集巻四十八
　　宋　杨万里　撰
　　笺
　　代贺皇太子笺
　　恭审对越帝晖宅于储嫡行一而得三善遹骏元良之声重明以照四方丕承中正之吉恭惟皇太子殿下系隆禹子右序汤孙和恵通于神明仁孝闻于天下久问龙楼之寝肇新银榜之宫汉家杂霸之言是将奚取老氏养性之福以次有陈某缀以司存阻于班贺山辉海润方观乐舞之新秋实春华何俟宾僚之助
　　代贺皇太子冬节笺
　　土圭景至有融重日之光葭琯气浮丕应一阳之复宜鼎来于祉福以钟美于元良恭惟皇太子殿下仁孝日跻温文天粹东序舞籥咏礼乐之缉熈西学尚贤挹诗箴之儆戒俶临华始翕受邦休某縻以攸司隔于称庆仰惟子职钦承二圣之欢乐只时和奉上万年之寿
　　贺皇太子冬节笺
　　日在北陆占景至之重光帝临中坛均休成于亚献兼此叠双之祉集于明两之晖某中贺恭惟皇太子殿下天纵徇齐月将学问裒对阳生之复遵循邦庆之崇出则执圭赞多仪于五畴入而举玉介万寿于两宫诸福之祥如川方至某靖惟謏闻虞侍末光诏冬读而典书何裨周序铭日新而进徳愿诵汤盘
　　贺皇太子年节笺
　　颂栢叶于王正有开震治奉玉巵于慈禁式介寿祺肇允川长之元棐迪丽明之吉恭惟皇太子殿下在躬实叡立爱如春当献嵗之始和庆东朝之八帙尧年舜寿驩同二圣之重禹子汤孙见过三天之一稽诸载籍旷不前闻某自媿庸虚叨陪虞侍东风解冻莫窥少海之两涯春日载阳徒仰重轮之五色
　　谢皇太子颁赐诚斋二字笺
