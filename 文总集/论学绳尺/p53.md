<!-- { "loadSidebar": true } -->
　　人君不必逺有所慕【谓成帝不必逺法王者】逺有所慕则近有所遗【当以汉家之法为法逺慕王者则必忘了家法】似若无害也【接上文势不断】而君子不之取者【其不取法古之说者】以近者不足慕【以近之家法不足法】弃而逺求可也【法古】逺而无异于近【若古者之法无异于家法】则何必贵耳而贱目哉【何必重所闻而忽所见】而况天下之理得于所闻【古者之逺】不若得于所见之详【家法之近】且吾惟无所见则亦无所慕【反难】既获见矣【既见家法】踵之蹑之【追逐其后之意】惟恐其不彼若也【惟恐不如家法】奚暇他求哉【何必逺有所慕】此而不求【不求诸近】徒以古人已陈之迹而求闻其所未闻者【徒求诸逺】吾意其窃是名以夸天下也【徒窃法古之名以夸耀当世而已】其于治夫何益【何益于当世】王者之法如何吾意成帝问其所不当问【此问以王者之法不是】杜钦之荅又荅其所不当荅【彼荅以法天地亦不是】君臣胥失之　尝谓慕尧舜者不尧舜慕三代者不三代【不必逺有所慕意】居今而效古惑矣【足上意】彼尧舜三代非不足慕也【翻上文来辨难】吾刑罚不能清何有于画象【刑法志有虞氏之时画象于衣冠而民不犯】吾政事不能修何有于舞干【书大禹谟帝乃诞敷文德舞干羽于两阶】吾赋取无度敎养无术何贡助彻校庠序之异哉【孟子滕文公上夏后氏五十而贡殷人七十而助周人百畆而彻其实皆什一也又夏曰校殷曰序周曰庠学则三代共之皆所以明人伦也】故凡治效不古若皆慕古过也【不必逺有所慕】吾不能于今而能于古乎【既不能用家法何以法古】是故嘉唐虞者汉其治【前汉董仲舒传武帝制朕上嘉唐虞】辈尧舜者唐其俗【唐魏征传陛下居常逺辈尧舜】田非不井也而新自新【王莽簒汉更号曰新行井田之法】官非不周也而秦自秦【秦易封建之制而为郡县】孰知夫成康其称者循髙祖之法【汉景帝赞周云成康汉言文景美矣又梅福传文帝起于代谷循髙祖之法】而商周其德者守汉家之法度也【宣帝赞可谓侔德商宗周宣矣又元帝纪帝曰汉家自有制度本以伯王道杂之】彼冀其相若者【且据它人之见】亦以其不今于今则亦不古于古也【不能法今则不能法古】君天下者其可舍近而慕逺哉【应冒头逺近字】岂可畧所见而稽所闻哉【应冒头见闻字】伊尹告太甲周公告成王吾不知其几言也【引伊尹周公事为证】昧爽丕显之説【书伊训太甲既立不明云云伊尹乃言曰先王昧爽丕显坐以待旦】子惠困穷之説【同上先王子惠困穷民服厥命】懋敬厥德之説【尚书无逸篇周公作无逸云云自有先王惟时懋敬厥徳】克自抑畏之说【同上周公曰呜呼厥亦惟我周太王王季克自抑畏】一言一汤【伊尹告太甲注见上】一话一文【周公告成王注见上】伊周非不以尧舜望其君【伊尹周公非不欲太甲成王之慕古】正以人君不必逺有所慕也【应破题语】汤文殷周之尧舜也【语新】慕汤而汤慕文而文亦尧舜也【能法家法即是法古】奚必慕唐虞之尧舜也哉【应不必逺有所慕】呜呼成帝王者之法之诏【本文】杜钦天地之对【杜钦乃以法天地为对】有愧于伊周多矣【总上文谓杜钦不以家法为对不能如伊尹以汤而告太甲周公以文王而告成王】汉之天下【从汉初说来】髙祖以寛仁结之【后汉王昌传髙祖寛仁结于人心深矣】文景以恭俭固之【前武帝赞如武帝之雄材不改文景之恭俭】汉武以雄材恢拓之【见上句注】孝宣以综核震厉之【本纪孝宣信赏必罚综核名实】子子孙孙【谓汉世子孙当守家法】律令汉也爵禄汉也赋役汉也科制汉也兵农汉也【向上五件事无非汉之制度】成帝此慕此稽则此治矣【谓成帝能慕汉家之法稽汉家之法则如汉家之治矣】近之不考而逺访也【不用家法而法古】帝欲禹汤耶文武耶【法三代王者】身汉而治不汉帝慙且恧矣【谓成帝身在汉而治不如汉乃不用家法之故可以自愧矣】何禹汤文武问哉【何必问法王者】不刘不王不功不侯【外戚恩泽侯表汉兴云云誓曰非刘氏不王若有无功非上所置而侯者天下共诛之】此帝家法也【此成帝汉家之法】五侯茅土【王谭王商王立王根王逢时五人同日封世谓之五侯】诸舅秉轴【外家王凤等】何法哉【非王者之法】辍洗所听【前郦食其传沛公方踞床令两女洗食其长揖不拜曰足下欲诛无道秦不宜踞见长者于是沛公辍洗起衣延食其上坐】止辇所受【袁盎传文帝止辇受言】此帝家法也【此成帝汉家之法】章之死【京兆尹王章言凤专权章死诏狱】辅之罪【刘辅言不当立赵倢伃土系辅掖庭秘狱】汉法似不如此也【非王者之法】未明求衣【邹阳传文帝未明求衣】厉精为治【魏相传孝宣厉精为治】帝知之矣帝熟之矣【成帝亦知文帝宣帝之法】湛酒溺色日以夜继【成帝赞然湛于酒色赵氏内乱】帝谁法欤【非王者之法】帝而慕帝之家法【应前家法】虽不纯三代而汉之三代矣【语句精采】尚焉举所见之法而燕越之【所见之法家法也北燕南越言其相背也】而逺者之慕【王者之法】将谁欺欤【责成帝以上应冒头成帝问其所不当问】虽然帝之治固失矣【挨退成帝之失】吾犹冀杜钦之对有以开帝之汉也【又责杜钦此句是学吕东莱未尝少改苏武之汉句法】吾意钦以帝之所见为帝反覆言也【钦当以家法为帝告】今不是法而以法天地者为言【应冒头杜钦荅其所不当荅】呜呼何钦之所言不达时务耶【以下责杜钦】人君非甚庸亦必知所失矣【指成帝应上失字】岂待钦言耶【所以深责杜钦之对不切】钦而王陵也吾知必以非约对【王陵汉髙帝之臣髙帝欲立诸吕为王问陵陵曰髙帝刑白马而盟曰非刘氏而王者天下共击之今王吕氏非约也】况帝之时【成帝时】名号虽刘而柄实王也【刘氏汉姓时王凤专权】帝而问以汉法则权不王而汉不新【王莽簒汉改号曰新】帝不之问【不问汉法】帝惑于逺有所慕也【慕王者之法】钦不是对【不对以汉法】钦非愚也【钦非不知】钦凤党也【钦乃王凤之党】言则帝悟而凤斥矣【钦能以汉法为言则成帝知有汉而王凤必斥去矣】钦恐一言而帝以感悟此钦之所见钦肯是言耶【所以不肯言】髙宗俾率先王之训【书説命王庸作书以诰曰俾率先王迪我髙后】说告以先王时宪【说曰监于先王时宪】德宗庶几二祖之问【唐李绛传帝尝称太宗宗之盛朕欲庶几二祖之道德风烈】李绛对以合法祖宗【同上绛对曰陛下诚能尊道德逺佞邪云云如是可与祖宗合】钦非愚于此也【应前钦非愚也】言则帝悟而凤斥矣【应前全句】钦肯是言耶【亦应前】汉之不振吾始成之尤而终钦之尤【以王者为问为帝之罪不以汉法为对终以为钦之罪】










　　伤今思古格　此篇与陈傅良王者之法论同格
　　文帝思古名臣　　　　　　　　柯　适出处【前匈奴赞匈奴数背约边境屡被其害文帝赫然发愤遂躬戎服亲御鞍马驰射上林讲习战陈聚天下精兵军于广武顾问冯唐与论将帅喟然叹息思古名臣　又冯唐传帝问唐曰髙祛数为我言曰赵将李齐之贤战于钜鹿下吾每饮食意未尝不在钜鹿也唐曰齐尚不如廉颇李牧之为将上闻之乃拊髀曰嗟乎吾独不得廉颇李牧为将岂忧匈奴哉唐曰陛下虽有廉颇李牧不能用也上怒复问唐曰公何以知吾不能用颇牧唐对曰李牧之为赵将居边军市租皆自用飨士赏赐决于外故牧得尽其智能是以北逐单于破东胡灭澹林西抑秦南支韩魏臣闻魏尚为云中守军市租尽以给士卒是以匈奴逺避虏尝一入尚击之所杀甚众斩首捕虏上功幕府一言不相应文吏以法绳之陛下法太明赏太轻罚太重尚坐上功首虏差六级陛下下之吏削其爵由此言之虽得颇牧不能用也　以上乃文帝思古召臣事】
　　立说【文帝之时非无人才可用如魏尚之贤是帝得于所见者可用而不之用方且遐想异代廉颇李牧之为人岂非重所闻而忽所见哉此其所以乏将帅之才也　此就本出处意发明】
　　批云【推原题意曲当事情有余不尽之意见于言外】
