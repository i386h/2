<!-- { "loadSidebar": true } -->
　　亭亭鳯凰台【洙曰谢恵连诗亭亭映江月西京赋干云雾以上达状亭亭以迢迢师曰乃秦弄玉与萧史吹箫扵此所谓鳯凰台上忆吹箫是也端木曰亭亭髙貌】北对西康州【郑曰地理志河北郡后周改曰鳯州领同谷旧曰白石置广业郡西魏改曰同谷后周置康州大业初废唐地理成州同谷郡武徳元年以同谷置西康州贞观元年州废西魏槃头郡亦唐兴州之长举县也】西伯今寂寞鳯声亦悠悠【洙曰西伯文王也西伯时鳯鸣扵岐阳师曰文王七年受天命鳯鸣于岐岳而兴王道自文王既没鳯声亦息而不闻是诗寓意伤当世贤者不进盖鳯之为物有道则见无道则隠喻贤者出处之道】山峻路絶踪石林气髙浮安得万丈梯为君上上头恐有无母鶵饥寒日啾啾我能剖心出饮啄慰孤愁心以当竹实炯然忘外求血以当醴泉岂徒比清流所重王者瑞敢辞微命休【梦符曰春秋元命苞周成王时大治鳯凰来舞扵庭成王乃援琴而歌鳯凰翔兮于紫庭余何徳兮以感灵又瑞应图曰鳯王者之嘉瑞】补注【希曰尔雅释鳯郭云瑞应鸟鸡头蛇颈燕颔龟背鱼尾五彩色天老曰出扵东方君子之国翺翔四海之外见则天下大安宁】坐看防翮长举意八极周自天衔瑞图【一云图防】飞下十二楼【洙曰十洲记曰昆仑山有十二玉楼】图以奉【一作献】至尊【修可曰春秋元命苞黄帝逰元扈洛水之上注元扈石室也与大司马容光等临观鳯衔图置帝前帝拜受图】鳯以垂鸿猷【薖曰鸿猷大道也鳯乗鸿猷所以表大道】再光中兴业一洗苍生忧深衷正为此羣盗何淹留【师曰此甫所以感鳯而思见贤人以致治平之效也】
　　乾元中寓居同谷县作七首【乾元二年作】
　　【鲁曰同州县名】补注【鹤曰公乾元二年十二月至同谷以十二月入蜀寓居同谷才一月耳】
　　有客有客字子美【洙曰以其寓居故自称有客子美甫字也】白头乱发【一云短发】垂过耳嵗拾橡栗随狙公【洙曰按新史言甫居同谷县拾梠以自给皃女有至饿殍者梦符曰右按列子宋有狙公爱狙而养之先诳之曰与若芧朝三而暮四足乎众狙皆起而怒俄而曰与若芧朝四而暮三足乎众狙皆伏而喜注芧栗也】补注【鹤曰庄子狙公赋芧曰朝三暮四众狙皆怒疏曰芧橡子也似栗而小史谓云客秦州负薪采橡栗自给岂独在秦然也今殆至成亦然】天寒日暮山谷里中原无书归不得手脚冻皴皮肉死【郑曰皴七伦切皮细起也师曰甫自伤饥寒不得归乡悲风为生天为之与动况人乎】呜呼一歌兮歌巳哀悲风为我从天【一作东】来
　　其二
　　长镵长镵白木柄【郑曰镵锄衔切呉人云犁鐡説文鋭也】我生托子以为命黄精【一作黄独】无苗山雪盛【苏曰木栩贫居嘉阳常负镵采黄独一日雪盛不获黄精当作黄独往时儒者不解黄独改作黄精鲁直云以予攷之黄独是也本草赭魁注肉白皮黄也汉人蒸食之山东人呼为土芋江西人呼为土邜蒸食之类芋魁】补注【希曰诸本皆作黄精一本作黄独王内翰故云一作黄独本草芋条下云芋魁一名黄独山雪一本作山日芋得日防则其苗损而下实故公云无苗山日盛鹤曰本草云黄精久食轻身延年故河南嵗贡今公寓同谷巳是仲冬则山日无应云盛芋又巳收意只是采黄精亦犹拾橡栗也黄精是时无苗又值山雪之盛所以有子空归来之句若芋则种有定所不劳负镵入山矣】短衣数挽不掩胫【郑曰胡定切脚胫也洙曰戚叩角歌曰短布单衣不及其肘】此时与子空【一作同】归来男呻女吟四壁静【洙曰相如家居徒四壁立】呜呼二歌兮歌始放闾【一作邻】里为我色惆怅【洙曰首章天哀其穷次章人亦哀其穷矣师曰闾里尚为之惆怅况亲戚旧故乎】
　　其三
　　有弟有弟在逺方【一作各一方】三人各瘦何人强【洙曰后汉赵孝弟礼为贼所得将食之孝自缚请贼曰礼瘦不如孝肥贼感其意俱舍之】生别展转不相见【洙曰乐府他乡各异县展转不相见】胡尘暗天道路长【洙曰诗阻且长】道东飞驾鹅后鸧【郑曰驾古牙切鸟名七由切鸧七刚切洙曰扬雄传岂驾鹅之能捷鸧恶禽也鸧九头诗有在梁】补注【鹤曰楚辞谬谏畜鳬驾鹅鸡鹜满堂坛兮注畜养鹅鹜亲近小人满扵堂坛又大招鹍鸿羣晨杂鸧今公云喻史思明防东都也】安得送我置汝傍呜呼三歌兮歌三发汝归何处收兄骨【洙曰收一作取僖三十二年殽有二陵必死是间余收尔骨非时巳穷而巳而兄弟之亲亦莫知其存云】
　　其四
　　有妹有妹在钟离【鲁曰地理志濠州钟离郡】良人早殁诸孤痴长淮浪髙蛟龙怒十年不见来何时【一作迟】扁舟欲往箭满眼杳杳南国多旌旗呜呼四歌兮歌四奏林猿【一作竹林】为我啼清昼【洙曰猿非有情者而亦为之啼则穷可知矣苏曰旧作竹林后人改为林猿今本皆因之蔡绦云崇宁间有贡士同州来笼一禽大如雀色正青善鸣问其名此竹林鸟也少陵扵诗必纪其处以明风俗方物诏扵后人岂易改也师曰猿乃无知之物今为我啼盖哀伤之至也】
　　其五
　　四山多风溪水急寒雨飒飒枯树湿【一云树枝湿】黄蒿古城云不开白狐【一云狐】跳梁黄狐立【郑曰跳徒聊切跃也】我生胡为在穷谷中夜起坐万感集【洙曰谢灵运诗千念集日夜万感盈朝昏王康琚诗哀风中夜起】补注【希曰书中夜以兴陆士衡中夜叹息】呜呼五歌兮歌正长魂招不来归故乡【洙曰招魂曰魂兮归来师曰甫身虽寓同谷而魂梦未尝忘故乡可谓思乡之甚也】
　　其六
　　【苏曰六謌一篇为明皇作也明皇以至徳二年至自蜀居兴庆宫谓之南内明年改元乾元时持盈公主往来宫中李辅国常隂其隙间之故上元二年常迁西内】
　　南有龙兮在山湫【逸曰湫龙潭也】古木巃嵸枝相樛【郑曰巃卢红切嵸子红切洙曰刘安招隠士桂树生丛兮山之幽偃蹇连巻兮枝相樛山气巃嵸兮石嵳峩敏功曰樛乃枝曲下垂貌】木叶黄落龙正蛰【洙曰秋风辞草木黄落鴈南飞】蝮蛇东来水上逰【蝮芳福切洙曰招魂曰蝮蛇蓁蓁敏修曰龙蛰喻天子失势蝮蛇东来喻禄山従山东来】补注【希曰南有龙喻宗在南内木叶黄落龙正蛰喻宗防尘蝮蛇东来谓史思明陷魏州非喻禄山従山东来是时禄山死久矣】我行怪此安敢出拔剑欲斩且复休呜呼六歌兮歌思迟【思相吏切洙曰一作怨迟】溪壑为我回春姿【洙曰邹衍被防仰天而泣五月为之降霜则士之怨愤足以感通扵造物而然矣】
　　其七
　　男儿生不成名身已老三【一作十】年饥走荒山道补注【希曰三年饥走谓自天寳十五载避乱至今也】长安卿相多少年富贵应须致身早【师曰肃宗中兴所用皆后生晩进元勲旧徳如郭子仪尚见龃龉它可知也故云云】山中儒生旧相识但话防昔伤懐抱呜呼七歌兮悄终曲仰视皇天白日速【洙曰江文通诗青春速天机素秋驰白日伤时不我留也师曰云白日速盖伤日月逝矣嵗不我与所谓富贵不来年少去是也】
　　发同谷县【乾元二年作】
　　【郑曰同州县名师曰乾元二年甫寓同谷属同谷饥歉又自同谷入蜀此诗以下皆防道纪行】补注【鹤曰为同谷郡治同谷公以乾元二年十一月至不盈月遂行赵许成都府诗云公尝自注此诗云乾元二年十二月一日自陇右赴劒南不知据何本而云然水防渡诗云微月已没久则发扵一日或是】
　　贤有不黔突圣有不暖席【洙曰文子曰墨子无黔突孔子无暖席】补注【希曰淮南子务脩训曰孔子无黔席班固答宾戯曰孔席不暖墨突不黔二书虽异文而意皆圣贤之不安逸也】况我饥愚人焉能尚安宅【洙曰圣贤尚不免此吾岂能安宅乎】始来兹山中休驾喜【一作嘉】地僻奈何迫物累一嵗四行役【大临曰诗父曰嗟于季行役师曰一嵗之中凡四行役夏发华州十一月离秦州故诗云汉源十月交十一月至成州故云仲冬见虹霓十二月发同谷故云云】忡忡去絶境杳杳更逺适停惨【一作骖】龙潭云回首白崖石【一作虎崖】临岐别数子握手泪再滴【洙曰江淹诗罇酒送征人握手泪如霰】虽旧情深知【洙曰一云交情无旧深赵曰公扵同谷寓居未久葢多新交而惜别之情则如故旧之深逺】穷老多惨戚平生懒拙意偶值栖遁迹【洙曰郭景纯诗京华防侠客山林隠遁栖】去住与愿违【赵曰嵇康云事与愿违】却慙林间翮【洙曰陶潜迟迟出林翮苏曰裴咛法注不能如愿四海干戈未息出门无食仰见飞鸟顾子曰吾弗如此物羽翮饮栖出入自得长叹久之孝祥曰林间鸟尚得林憩而甫奔走无定居反有媿扵林间之翮乎】
　　木皮岭【乾元二年作】
　　补注【鹤曰岭在成州之西境入蜀忙道经此诗云季冬携童稚辛苦赴蜀门当是乾元二年十二月作】
　　首路栗亭西【洙曰首音狩谓命车向西行也】尚想鳯皇村【马曰依悒不忍去之意】补注【鹤曰栗亭鳯皇村皆在成州公尝赋鳯皇台诗云亭亭鳯皇台北对西康州地理志云同谷县置西康州则台与村在成州之北而栗亭在州东也】季冬携童【一作幼】稚辛苦赴蜀门【鲁曰即剑门也】南登木皮岭艰险不易论补注【鹤曰蜀在成州之南故曰南登】汗流被我体【洙曰喻蜀檄流汗相属大观曰汉史汗流洽背】祁寒为之暄【洙曰书冬祁寒】逺岫争辅佐千岩自崩奔【洙曰雪赋瞻山则千岩俱白谢灵运诗坼岸屡崩奔】始知五岳外别有【一作见】他山尊【赵曰张昶华山碑云山莫尊扵岳】仰干【一作看】塞大明俯入裂厚坤【师曰自逺岫争辅佐以下托意讥禄山不知君臣之义岫尚左右辅佐此山之尊千嵓为之崩奔如千官奔走以趋王事者也别有他山尊喻禄山僭称帝号大明君道也仰干塞大明言禄山自髙大干犯国纪而掩蔽扵君俯入裂厚坤言郡县之地为禄山所割据也】再闻虎豹鬬【洙曰刘安招隠士虎豹鬬兮熊罴咆苏曰徐庶见孔明曰虎豹再鬭必有一伤先生何法以格之孔明曰使三分即无鬭矣】屡局风水昏髙有废阁道【洙曰栈道也】摧折如短辕【短　云断】下有冬青林【洙曰今之梗柟也鲍曰木名经冬不凋今所在多有之】石上走长根西崖特秀发焕若灵芝繁润聚金碧气【洙曰蜀都赋金马驰光而絶影碧鸡倐忽而曜仪连珠金碧之嵓必辱鳯舞之使】清无沙土痕忆观昆仑图【一作墟】目击圃存【洙曰圃凉风在昆仑中见淮南子炎曰庄子目击而道存南史梁简文自扵圃讲老庄】补注【希曰昆仑第二级名曰圃周穆王驾八骏之乗升昆仑之宾扵西王母觞扵瑶池之上又神仙传曰昆仑一名圃一名积石瑶房一曰阆风室一曰华盖一曰天柱又楚辞天问昆仑县圃其尻安在注昆仑山名在西北元气所出其巅曰县圃县圃乃上通于天也】对此欲何适黙伤垂老魂
　　白沙渡【乾元二年作】
　　补注【鹤曰渡之水迳槃头郡东南合凤溪水水上乗蜀水扵广业郡者也又唐志云元和中节度使严砺自兴州长举县西流嘉陵江二百里通曹以馈成州戍兵诗作扵乾元二年十二月】
