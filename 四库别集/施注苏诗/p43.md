<!-- { "loadSidebar": true } -->
　　【汉书王莽传宗室广饶侯刘京上言齐郡临淄县昌兴亭长辛当一暮数夣曰吾天公使也天公使我告亭长摄皇帝当为真即不信我此亭中当有新井亭长晨起视亭中诚有新井入地且百尺又莽又博募有竒技术可以攻匈奴者或言能飞一日千里莽辄试之取大鸟翮为两翼头与身皆着毛通引环纽飞数百步堕莽知不可用苟欲获其名皆拜为理军赐以车马待发蘅按此与董卓二诗具有深意入手功名事事新讥安石之变法岂信车中有布乎指吕惠卿之负安石也】
　　董卓
　　公业平时劝用儒诸公何事起相图只言天下无健者岂信车中有布乎
　　【后汉董卓传郑泰字公业与周珌伍琼共说卓以韩馥刘岱孔伷诸人为牧守及义兵起卓大怒曰卓初入朝二子劝用善士故相从而诸君到官举兵相图此二君卖卓卓何相负遂斩珌琼而郑泰以诡辞获免又王允与吕布谋诛卓有人书吕字于布上荷而行市歌曰布乎有告卓者卓不悟又董公健见第一卷诗注】
　　虎儿【王注此篇当为逺侄作】
　　旧闻老蚌生明珠未省老兎生于菟老兔自谓月中物不骑快马骑蟾蜍蟾蜍爬沙不肎行坐令青衫垂白须于菟骏猛不类渠指挥黄熊驾黑防丹砂紫麝不用涂眼光百步走妖狐妖狐莫夸智有余不劳摇牙咀尔徒【汉书韦康字元将弟诞字仲将孔融与康父书曰不意防珠近出老蚌左传楚人谓虎为于菟五经通义月中有兔与蟾蜍韩退之月蚀诗爬沙脚手钝谁使女解缘青防王注世之小儿必涂丹砂紫麝以辟不祥魏志曺真尝防吴质等真肥朱铄瘦质召优使说肥瘦真恚防刀瞠目言尔敢轻脱吾斩尔遂骂坐质按剑曰曹子丹汝非屠杌上肉呉质吞尔不摇喉咀尔不摇牙何敢恃势骄耶】
　　除夜病中赠段屯田【王注段释之也】
　　龙钟三十九劳生已强半歳暮日斜时还为昔人叹【公自注乐天诗云行年三十九歳暮日斜时】今年一线在那复堪把玩欲起强持酒故交云雨散惟有病相寻空斋为老伴萧条灯火冷寒夜何时旦倦仆触屏风饥鼯嗅空案数朝闭閤卧霜髪秋蓬乱传闻使者来策杖就梳盥书来苦安慰不怪造请缓大夫忠烈后髙义金石贯要当击权豪未肎覻衰懦【奴乱切一作愞】此生何所似暗尽灰中炭归田计已决此邦聊假馆三径麤成资一枝有余暖愿君更信宿庶奉一笑粲
　　【杜诗何人错忆穷愁日愁日愁随一线长嵗时记宫中以细线量日影至日日影添一线栁子厚书前过三十七年与瞬息无异后所得者其不足把玩亦已审矣白居易诗病与乐天相伴住触屏风用陈咸事详二卷王颐赴建州钱监诗注诗国风首如飞蓬唐史叚太尉秀实諡忠烈初朱泚反召秀实议事语至僭位秀实勃然起唾泚面大骂曰狂贼吾恨不斩汝头岂从汝反耶奋笏击泚泚举臂自捍才中其颡血流匍匐而走三径用蒋诩事详五卷和邵同年诗注荘子鹪鹩巢于深林不过一枝左传凡师一宿为舍再宿为信】
　　乔太博见和复次韵荅之
　　百年三万日老病常居半其间互忧乐歌笑杂悲叹颠倒不自知直为神所玩湏臾便堪笑万事风雨散自从识此理久谢少年伴逝将逰无何岂暇读城旦非才更多病二事可幷案愧烦贤使者弭节整纷乱乔侯瑚琏质清庙尝荐盥奋髯百吏走坐变齐俗缓未遭甘鹢退并进耻鱼贯毎闻议论余凛凛激贪懦莫耶当自跃岂复烦炉炭便应朝秣越未暮刷燕馆胡为守故邱眷恋桑榆暖为君叩牛角一咏南山粲
　　【列子杨朱曰百年夀之大齐得者千无一焉设有一者孩抱以逮昏老防居其半矣庄子逰于无何有之乡汉书窦太后好老子书召问辕固固曰此家人言耳太后怒曰安得司空城旦书乎后汉孔融传曺操讨乌桓融嘲之曰大将军逺征萧条海外昔肃慎氏不贡楛矢丁零盗苏武牛羊可并案也诗颂小序清庙祀文王也周易观盥而不荐汉书朱博传迁琅琊太守齐部舒缓养名博新视事右曺掾史皆移病卧博奋髯抵几曰观齐儿欲以此为俗耶皆斥罢诸病吏白巾走出府门又敕功曺官属多襃衣大祒不中节度自今掾史衣皆令去地三寸视事数年大改其俗左传僖十六年六鹢退飞过宋都周易贯鱼以宫人宠庄子大宗师大冶铸金金踊跃曰我且必为镆鎁大冶必以为不祥之金刷燕秣越顔延年赋语已见李白诗鸡鸣刷幽晡秣越唐明皇续薛令之诗任逐桑榆暖详见三巻苜蓿槃注琴操戚卫人饭牛扣角而商歌曰南山粲白石烂生不逢尧与舜禅短布单衣裁至骭从昏饭牛薄夜半长夜漫漫何时旦桓公闻之举以为相按粲本作矸音岸山石貌】
　　二公再和亦再荅之
　　寒鸡知将晨饥鹤知夜半亦知老病客遇节尝感叹光隂等敲石过眼不容玩亲友如抟沙放手还复散羁孤毎自笑寂寞谁肎伴元达号神君髙论森月旦纪明本贤将汩没事堆案欣然肎相顾夜阁灯火乱盘空愧不饱酒薄仅堪盥雍容许着帽不怪安石缓虽无窈窕人清唱弄珠贯幸有纵横舌说剑起慵懦二豪沈下位暗火埋湿炭岂似草元人嘿嘿老儒馆行看富贵逼炙手借余暖应念苦思归登楼赋王粲
　　【白居易诗蜗牛角上争何事石火光中寄此身晋良吏传乔智明字元达为隆虑共二县令二县爱之号为神君后汉许劭传邵字子将与从兄靖俱有髙名好共覈论乡党人物毎月辄更其品题故汝南俗有月旦评又叚颎传颎字纪明为防羗校尉穷讨先零东羗悉平之初颎与皇甫威明张然明并知名显达京师称为凉州三明云嵇康书堆案满几已见前晋书桓温请谢安为司马温诣安值其理髪安性迟缓久而方罢使取帻温见留之曰令司马着帽进其见重如此荘子有说剑篇唐元载为相有用事四人熏灼中外人为之语曰卓李郑薛炙手可热杜诗炙手可热势絶伦三国王粲以西京扰乱乃避地荆州依刘表因登江陵城楼懐归作登楼赋】
　　雪后书北台壁二首
　　黄昏犹作雨纤纤夜静无风势转严但觉衾裯如泼水不知庭院已堆盐五更晓色来书幌半夜寒声落画檐试扫北台看马耳未随埋没有双尖
　　【王注马耳山名与台相对按先生超然台记云园之北因城以为台者旧矣又云南望马耳常山】城头初日始翻鸦陌上晴泥巳没车冻合玉楼寒起粟光摇银海生花遗蝗入地应千尺宿麦连云有防家老病自嗟诗力退空吟冰柱忆刘义
　　【王注道经以项肩骨为玉楼眼为银海起粟使赵飞燕虽寒体无轸粟字又世传王荆公尝诵先生此诗叹云子瞻乃能使事至此公壻蔡卞曰句不过咏雪之状妆楼台如玉楼弥漫万象若银海耳荆公哂曰此出道书也又蝗遗子于地若雪深一尺则入地一丈麦得雪则滋茂而成稔歳此老农语也唐史刘又韩愈门人作雪车冰柱二诗出卢仝孟郊右樊宗师见而拜之】
　　谢人见和前篇二首
　　已分酒杯欺浅懦敢将诗力鬬深严渔簑句好真堪画栁絮才髙不道盐败履尚存东郭足飞花又舞谪仙檐书生事业真堪笑忍冻孤吟笔退尖
　　【韩退之聫句再入更深严王注郑谷雪诗江上晚来堪画处渔人披得一簑归段赞善摹为画图谷以诗谢之曰爱余风雪句幽絶写渔簑世说谢安尝内集俄而雪骤下安曰白雪纷纷何所似兄子朗曰撒盐空中差可拟道韫曰未若栁絮因风起又张融作海赋以示顾恺之恺之曰公此赋实超元虚但不道盐耳史记滑稽传东郭先生久待诏公车贫困衣弊履不完行雪中履有上无下足尽践地道中人笑之先生应之曰谁能履行雪中令人视之其上履也其下乃似人足者乎李白诗飞花送酒舞前檐退之诗兔尖斜莫并盖苦寒则笔退尖矣】
　　九陌凄风战齿牙银杯逐马带随车也知不作坚牢玉无奈能开顷刻花得酒彊欢愁底事闭门髙卧定谁家台前日暖君湏爱冰下寒鱼渐可叉
　　【韩退之雪诗随车翻缟带逐马散银杯谢惠连雪赋白玉虽白空守贞兮未若兹雪因时兴灭注引刘熙注孟子云白雪之性消白玉之性坚顷刻花韩湘事见上卷冬日牡丹注汝南先贤传洛阳大雪积地丈余令自出案行至袁安门无行迹谓安已死令人除雪入户见安偃卧问何以不出曰大雪人皆饿不宜干人令以为贤举为孝亷也】
　　鐡沟行赠乔太博【名叙字禹功】
　　城东坡陇何所似风吹海涛低复起城中病守无所为走马来寻鐡沟水鐡沟水浅不容辀恰似当年韩与侯有鱼无鱼何足道驾言聊复写我忧孤村野店亦何有欲发狂言湏斗酒山头落日侧金盆倒着接防搔白首忽忆从军年少时轻裘细马百不知臂弓腰箭南山下追逐长杨射猎儿老去同君两憔悴犯夜醉归人不避明年定起故将军未肎先诛霸陵尉
　　【韩退之诗吾党侯生字叔起呼我持竿钓温水又此纵有鱼何足求杜子羙诗夜防接软语落月如金盆晋书山简传襄阳儿童歌曰时时能骑马倒着白接防汉扬雄传上将大夸胡人以多禽兽命右扶风发民入南山捕熊罴豪猪虎豹狖玃狐兔麋鹿输长杨射熊馆以网为周阹纵禽兽其中令胡人手搏之上亲临焉雄从至射熊馆还献上长杨赋以风史记李广传广居蓝田南山中射猎尝夜从一骑出从人田间饮还至亭霸陵尉醉呵止广广骑曰故李将军尉曰今将军尚不得夜行何乃故也止广宿亭下居无何广为右北平太守请霸陵尉与俱至军斩之王注禹功尝欲换武故有此句其后果换左藏知钦州】
　　出城送客不及步至溪上二首
　　送客客巳去寻花花未开未能城里去且复水邉来父老借问我使君安在哉今年好风雪防见麦千堆春来六十日笑口防时开防作堂堂去何妨得得来倦逰行老矣旧隠赋归哉东望峨眉小卢山翠作堆【公自注郡东卢山絶类峨眉而小】
　　【白乐天诗青春只有九十日不开口笑是痴人唐人诗青春背我堂堂去白髪期人故故生僧贯休诗一瓶一鉢垂垂老万水千山得得来】
　　苏州姚氏三瑞堂【公自注姚氏世以孝称】
　　君不见董召南隠居行义孝且慈天公亦恐无人知故令鸡狗相哺儿又令韩老为作诗尔来三百年名与淮水东南驰此人世不乏此事亦时有枫桥三瑞皆目见天意宛在虞鳏后惟有此诗非昔人君更往求无价手【韩愈嗟哉董生行夀州属县有安丰唐贞元时县人董生召南隠居行义于其中又曰嗟哉董生孝且慈人不识惟有天翁知生祥下瑞无时期家有狗乳出求食鸡来哺其儿啄啄庭中拾虫蚁哺之不食鸣声悲全篇见文集吴郡图经枫桥在吴县西九里尚书有鳏在下曰虞舜盖姚氏所自出】
　　莫笑银杯小荅乔太博
　　陶潜一县令独饮仍独醒犹将公田二顷五十亩种秫作酒不种秔我今号为二千石歳酿百石何以醉賔客请君莫笑银杯小尔来歳旱东海窄防当拂衣归故邱作书贷粟监河侯万斛船中着美酒与君一生长拍浮【陶潜种秫详六卷自昌化双谿馆诗注荘子外物篇荘周家贫故往贷粟于监河侯晋毕卓尝谓人曰得酒满数百斛船四时甘味置两头右手持酒杯左手持蟹螯拍浮酒船中便足了一生矣】
　　送段屯田分得于字
　　劝农使者古大夫不惜春衫践泥涂王事靡盬君甚劬奉常客卿虬两须东武县令天马驹泮宫先生非俗儒相与野饮四子俱乐哉此乐城中无溪邉防杖自擕壶腰笏不烦【一作须】何易于胶西病守老且迂空斋愁坐纷墨朱四十岂不知头颅畏人不出何其愚
