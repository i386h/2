<!-- { "loadSidebar": true } -->
　　王妣夫人姓杨氏农人祖敏皇太仆少卿交州都督金乡县公父晏湖州武康县令夫人始笄归于王考府君府君名重而禄薄家肥而身约仕至左辅尉中兵纪纲掾所与游者皆天下隽人贤士大夫【集作天人是】无攸遂劝以养之道备焉天寳四年先太保真孝公既孤夫人慈仁训育以文行绍续繇进士第授临清尉蓟县尉安禄山之乱也以大节闻履险违难崎岖色养灭迹人事以扁舟为家至德二年夫人弃孝养于杭州富阳县之行次时四方兵交岁大疫江东尤剧未克归祔此焉宁神先公号咷崩毁因中风湿痹痛【集作痼】外除拜御史著作郎皆以疾不只命大厯丁未德舆丁荼蓼贞元戊辰再集艰棘余生未冺积庆所钟因縁践履叨冒崇大以岁时之不易事物之多故乆未迁神心焉若摧言隂阳者利在夘酉元和五年岁直庚寅德舆忝太常卿以明年之吉襄事既具其年猥参宰执【集作政】礼不克就乃建宗庙以严蒸尝逮今十二嵗在丁酉德舆以校检吏部尚书理戎汉中拜章上请协用策启先公先太君寿堂于丹徒启夫人寿宫于富阳德【集作得字】七月壬寅祔王考府君兆域于东都伊阙县慈水之阳吉自杭抵洛凡二千五百里水陆安静诚信无遗天之佑也惟尊灵幽閟周一甲子罪在孱菲宜当诛殛而懿范遗训流光孕休闺门受祉施于孙子霜露怵惕如惔如酲又德舆之生也后不获逮事逖听令闻靡详万一故合姓之纪岁弃代之享年皆阙焉刻兹介石以永终古铭曰
　　惟王母之令德淑明柔克闺门延耀以引以翼王父安卑兮其道未光先公大节兮易名章章伊孤孙之防騃不获逮事庆灵流泽兮积累名器淛河汤汤輤车帷裳伊水之阳祔于幽堂万有千岁兮徽音不忘
　　独孤氏亡女墓志铭
　　元和十年岁在乙未冬十月二十一日戊午故秘书少监赠绛州刺史独孤郁妻天水权氏寝疾终于京师光福里呜呼吾之女也故哭而识之惟吾门代有懿徳至先君太保贞孝公以大节大行为人伦师表故钟庆于尔而又夭阏其嵗此吾所以不知夫天之所赋也初笄有行未尝逺父母兄弟考室周里常如归宁始绛州以褐衣纳采其后为侍臣史官更掌中外诏诰皆再命或三命十数年间便藩清近烜赫光大天下公议以宰政待之其后【集作于】闺门之佐君子供先祀嘻嘻申申有孝有仁乃者吾忝大任绛州居近侍而能婉约劳谦得六姻之和长信宫受册命之岁与母于内朝序位环佩之声相闻党族荣之人情礼意纎微矩度言内则者以为折中嚱夫绛州方强仕不淑尔又未练而殁年止三十一天之报施其何哉始称未亡也惧贻吾忧每敛慼容而为柔色然以沈哀攻中竟不能支悲夫初先舅宪公有重名于时绛州生而孤不得逮事傥冥冥有知将同穴而养于下耶抑智气在上归之于合【集作冥】莫耶吾不知也生子二人女一人长男前岁未成童而夭次曰晦生十年矣至性过人未期再丁荼蓼嗷号罔极晦世父右拾遗朗茹终鲜之痛抚之如不孤贞于策得明年六月六日壬寅祔葬于东都寿安县之某原宜琢墓石以永于后吾老矣岂以文为惧他人不知吾女之茂实故隠痛而铭曰
　　光未昼而湛晻兮植物方华以稿落兮懿吾女之淑令兮祔君子于防漠已乎已乎吾不知夫神理之有无相国右庶子崔公夫人河东县君栁氏祔葬墓
　　志铭　　　　　　　　　　前　人
　　贞元十有一年岁在乙亥三月丁丑故相国安平公夫人河东县君考终命于京师安仁里盖春秋若干其孤曰懿伯号侍輤裧以十月庚午返祔于河南某原安平公之旧封礼也夫人姓栁氏代为河汾右族齐周之际中书孝公虬司防景公庆以匪躬厚行为北朝名臣孝公生止戈后周洛州刺史洛州孙皇海州长史憬憬生皇伊阳县丞璿夫人之祖祢也夫人慿积厚之祉体柔嘉之姿既笄归于安平公公始以处士纳采至于佩相印三十年间内则彰闻尝以命妇宜家疏封于本郡又以中宫恤礼为位于内朝斋明以助祭慈惠以厚下褕翟五采副笄六珈幽闲必闻于法度侈汰不萌于心术盛德发于身而被于族姻不可详已始用和乐安于隐约终以淑均居于【集作于】显尊大君子之家肥道光其助矣既婴未亡之痛深惟出世之法受微言于顺禅师以莲华普门为方寸津筏宜其永锡眉寿而为大家今则已矣予一不知夫命也懿伯为左千牛脩身纯孝好学居丧得礼长女适农杨征【集作微】才半岁有共姜栢舟之誓明识令行伦于古人防女以衿褵来归共承宗事故于夫人之道得周知之懿伯以陵谷之不可以不识哀请论撰大凡以乾元元年合姓贞元二年受封安平公薨八年而夫人捐馆【集作归】其铭曰
　　于穆夫人徽柔淑温仪于法【集作徳】门蹈履内则六姻是式蔼然慈仁鱼轩煌煌佩玉锵锵威仪申申居贫且乐处贵逾约其道可尊不享天【集作大】年奄归下泉孰司陶钧哀此孝嗣茕然无恃诉于【集作于】苍旻东周故园宰树鲜原裳帷翻翻祔于幽穸刻是贞石厥声长存
　　义武军节度使支度营田易定观察处置等使检校司空同中书门下平章事赠太傅上谷郡王张公夫人谷氏墓志铭　　前　人
　　夫人姓谷氏魏郡昌乐人其先汉大司农永之后故义武军节度检校司空同中书门下平章事赠太傅上谷郡王张公之夫人也四代祖那律贞观中仕至谏议大夫文馆学士曾祖补衮左羽林军长史祖倚相秘书省正字佐【集作佑】兰锜以严禁旅详鲁鱼以考秘文犹未充其才则延耀于后考崇义天寳末以雄畧气敢从渔阳之师每建奇功亟摧强敌歴左武卫将军左金吾卫大将军累兼太仆殿中追赠特进懿是勲庆聚于夫人天资才明动合图史早以衿鞶之诫宜于钟鼎之门百两以纳采三月而助祭克洽中馈至于上公其于佐以纯诚规以策画超冠命妇之道叶赞守臣之劳者有焉建中元年疏附于魏郡三年徙封于邓国徽音法度列在命书贞元七年太傅薨于【集作于】理所嗣子今义武军节度易定等州观察处置等使工部尚书易州刺史兼御史大夫延德郡王茂昭能业其勤载延其赏克家禀训宣力抚封六官分职八命作牧虞潭荣养用厚人伦鲁侯燕喜方期寿考伯仲有裕称于北河曳裾于邸第者三持宪于牙门者一贞元十一年以防子银青光禄大夫光禄少卿驸马都尉茂宗既承筑馆之恩来俟执笄之庆方荣着代俄痛终堂以十二年二月丁夘寝疾殁于万年县安仁里享年四十九遗表以车服器用上献王人就第申吊赐绢三百疋布一百端此又恩礼之有加也尚书以其年冬十月甲戌得吉卜于京师少陵原不祔于太傅行古之道也生极井赋没有宠赙恩备终始以荣以哀申命司言之臣采其淑行用琢琬琰铭于墓门铭曰
　　鹊巢之德夫人之职辅于上谷啓是邓国淑愼温惠徽柔令色克大闺门施于燕翼万钟虽及九原俄即赋命有涯孝思罔极
　　卫国夫人李氏墓志铭　　　前　人
　　夫人姓李氏赵郡人前相国司空今戸部尚书燕国于公之室也曾祖仲恩皇蓝田县尉祖琳河南府参军考复司农丞三叶名器卑而婚亲族类为山东冠甲外曾王父裴丞相文献公左右宗为时才臣外王父吏部郎中赠刑部尚书综以文行着于清名舅族多贤与轩冕俱大中外积厚而生夫人兴元元年燕公以南宫郎冕而亲迎其后歴二千石九卿观风贞师焯【集作煇】耀大三公相印六职地征勤劳辅佐淑慎和乐鹊巢之均一樛木之逮下采苹之能循法度螽斯之子孙众多实备有焉晋令公侯夫人银印青绶佩水苍玉贞元三年夫人以外命妇封河内县君十九年以元侯内子进卫国夫人广大专静尚柔含德不言而徽音自逺不耀而仪刑可象钟郝之礼法为而不有姬嬴之地望有而不恃于六亲之中薰然以仁煦然如春推心以及物各得其所欲故燕公琴瑟友之钟鼓乐之克成妇顺以赞家道元和十年冬十二月甲辰寝疾薨于安仁里第享年若干不求医祷以顺性命虽知道之君子所难能焉明年春二月庚申祔先姑之茔于兴平县之某原礼也嗣子前太子左赞善大夫正秘书丞方某官季友某官某等永惟免于水火以至冠婚列在朝序率由慈廕自帷堂至于遣奠哀敬有加燕公以德舆于外族为表甥于中台为同列防然之痛俾志斯文公又命方等泣状往行始终详实故如其论次系之以铭铭曰
　　燕公之室是内则卫国攸宜淑明柔克环佩然蒸尝吉蠲家肥族睦二十二年如宾之敬循道之性不虑不图奄忽大病茂陵苍苍宰树隂堂幽宅于兹兮德耀不忘
　　前京兆府咸阳县丞权公故夫人清河张氏墓
　　志铭　　　　　　　　　　前　人
　　夫人姓张氏南阳人曾祖铉皇正议大夫恒州刺史祖重晖皇朝议大夫衡州刺史赠太常卿考伯禽皇银青光禄太夫将作少监兼通事舍人奕代以大夫二千石班宣教化而先公赞谒在帝左右兄慿又以卫尉少卿简王傅世其官故表仪风训家法延耀夫人承是吉禄生而懿美大厯十二年既笄归于天水权公公时为冯翊县尉其后薄登封赞咸阳徊翔于周秦甸圻【集无此二字】间皆用功次得调满岁食贫则嘻嘻于衡荜之下族属和而家事理抑夫人是赖资性温重闺门整峻每中外六姻有嘉防丧礼必羞必赴周旋法度女士宪焉而不得鸣珈佩玉大中馈命也贞元十八年夏四月暴婴疾疠终于京师新昌里春秋若干秋九月窆于某县某原从吉筮也支子某等充穷杖【集作抆】泣捧是圆石以下可不识命从祖兄子铭之其词曰
　　在汉七貂族之盛兮常山衡阳休有庆兮父兄仍代赞名命兮展彼夫人来合姓兮徽柔静专家道正兮生也有涯斯大病兮刍灵广栁掩泉迳兮刻此贞珉彰淑令兮















　　文苑英华卷九百六十七
　　钦定四库全书
　　文苑英华巻九百六十八　宋　李昉等　编妇人六
　　王使君夫人崔氏墓志一首
　　许县丞夫人韦氏墓志一首
　　何少府夫人卢氏墓志一首
　　李少府夫人卢氏墓志一首
　　栁赞府夫人权氏墓志一首
　　王侍郎太夫人刘氏墓志一首
　　裴府君夫人栁氏墓志一首
　　亡妻杨氏墓志一首
　　朝议大夫洋州刺史王君夫人博陵县君崔氏
　　祔葬墓志铭　　　　　　　权德舆
