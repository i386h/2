<!-- { "loadSidebar": true } -->
　　送邓州学训导柴君序

　　正统七年春大会天下举子较艺于南宫葢以千计而甲乙取之要之其才不甚相逺援例甲登进士乙为校官然则朝廷之意深矣郡邑之职岂不宜授何乃舍彼而授此殆以校官者人才之丰啬系焉耳然则由乙选而任斯职者盍亦思其所寄乎虽然师生之相与贵乎恩义兼尽也窃怪夫今之曰师曰弟子者往往不能相入而卒相悞焉况北方之士始也不知自奋必待师长教条之严诲诱之勤既久且坚乃克就业而人才之效可冀不然以涣散疎旷之心一旦而拘挛系絷于此必有不能堪者顾乃惑其志不以教育为乐而前日之规制弛然莫振由是弟子无执箕膺揲之愿而外慕是驰或成与否若越人视秦人之肥瘠矣甚至齾齾相浊惟利之射所谓恩义者不知为何物也十年之外师以无功黜士以业荒退岂非不相入而卒相悞之明验欤三衢柴君惟一浙之江山右族学有源委领乡荐而来遂登乙榜授邓庠司训予故邓庠生也闻其名接其容听其言喜甚且私为吾庠诸友贺而今而后矜式允有赖焉况邓之教官三人皆长者善开导诸生骎骎然有所造就君往主师席必能协心以教以育决滞为通易暗为明诸生虽少长不齐聪钝不一随其才引而进之期底于成不数年间吾庠士子将诜诜兴起掇巍科而跻膴仕君宁不快然于心乎宁不副朝廷之所寄乎所谓不相入而卒相悞者视此必报然大惭于君矣乡之宦友饯其行属予以文因书此赠之

　　咏易序

　　予观易经六十四卦三百八十四爻程朱大儒解之明矣后来诸儒又复推衍而详尽之使学者开巻了然于心目之间何其幸哉士之从事于易者可以不费辞说矣若乃有心于求异未必不流于附会穿凿之失明之不得秪取讥耳予以昏愚之资于程朱诸儒之言多不能领悟岂敢别有发明之志哉间取其一卦一爻之切于已者为诗以咏其义意庶或可以体而行之亦若先儒所谓如已有疑将决于筮而得之者虚心端意推之以事而反之于身以求其所以处此之实则于吉凶消长之理进退存亡之道将无所求而不得矣此予之志也其余卦爻之事泛而不切于已者不暇咏焉或曰易学贵尽其道而子遗之无乃不可乎予曰予咏易也非解易也解易者欲明易道不可以有遗咏易者欲体易道不可以不切或以为然曰咏之易而体之难不尽其难亦徒然耳予闻之竦然因録所咏之辞作序存之以为筌蹄云

　　咏毛诗序

　　近看诗经文公集传诸儒论说解释义理了然明白一时读诵自觉通畅过目之后随已亡失葢由不能虚心切已深潜谛玩常若匆忙急遽草畧看过摭其华不茹其实义理之所以然者率不可得是以多阅而好忘因叹气质昏杂一至于此今者欲矫迫切之弊畧效五言律体不恤声病但欲吟咏诗意徐索义理庶几可得万一于身心也辄用録之以验后日学之进否至若国风中男女淫奔之词亦不暇咏也

　　赠尚宝卿蹇公序

　　客问士由荫叙科目二者立身之难易予曰由荫叙者难由科目者易客惑焉且曰由荫叙者前人之泽受之而已夫何难由科目者自微而着百虑乃成夫何易今言若此则难其所易而易其所难也何见之异乎曰子之所言出身之谓也子问二者立身之难易吾以是告之则固难其难而易其易也夫前人起家功名若是其赫也爵禄若是其崇也遭遇若是其荣且幸也为子孙者之才之德虽与之等人犹以为弗及矣而况弗及者乎况违其训乎所谓实艺懿行人未必信纎瑕微累十手争指荫叙之立身如此信乎其难也若夫寒士之初也名在乡曲若是乎卑序联亲朋若是乎微身处羣众中若是乎寻且常也入于庠序之间虽无卓异之资稍能倍其功以力其学一旦名在甲科身居显要乡人荣之朋友誉之士林属望之往往名过其实矣科目之立身如此顾不易乎然则忽其难者终于难能知其难斯保其易也尚宝卿蹇君英故少师吏部尚书忠定公之子忠定歴事五朝职列三孤位冠百僚适当天下承平之日享福禄荣名者四十年士之立下风而仰余光者至今不衰惟君克世其家始用荫补尚宝司丞秩满以绩着进秩卿恂恂儒雅有忠定风其名位功烈骎骎乎嫓美于前所谓知其难而保其易者忠定之泽葢未艾也君之进秩乡之仕于朝者相率来请文以赠因述或人问答之语以告之

　　送道士韩守玄序

　　或问道士立名之义予应之曰不知也曰为学之道博而求之然后择焉一事不知儒者耻之吾子以为何如曰然吾固应之非正对也所以大子之问也夫士者事也从道为事故曰道士其义则是其人则非也曰立名之义既闻命矣敢问其道何如曰子盍观诸老氏不曰道之为务惟恍惟忽庄氏不曰至道之精窈窈冥冥至道之极昏昏黙黙韩子所谓道其所道者是已然则儒者之道同乎曰儒者之所谓道犹大路也天下之所共由者也其要不出乎君臣父子夫妇长幼朋友之间其教易知而易行也二子之所谓道则求之恍忽窈冥昏黙之中非吾之所道也有韩守玄者邓之簪缨家尝曰士固各有志耳吾族之仕者已有其人吾又孜孜惟禄是干不几于垄断之登乎遂絶意不求仕进入佑德观寄迹老子法中又曰昌黎吾祖也湘子吾宗也一则为儒一则为仙各造其极不能相通吾则尊祖而敬宗以老为名以儒为行所谓墨名而儒行者吾祖固尝许之矣予聆其言而嘉之葢有托而逃焉者也今年春请牒于礼部而归一日户侯张君率其乡人属文以赠予儒者徒也老氏之道未之学姑取或人之问者次其说以告方将质之守玄试听所以为业之详而守玄匆匆别去予亦绊于职务竟弗果云

　　古穰集巻六

　　●钦定四库全书

　　古穰集巻七

　　（明）李贤 撰

　　○序

　　送考功李先生致仕序

　　考功李先生年六旬有五以员外郎秩满在正统八年夏五月一日不谋于妻子不告于寮友独状老疾于冢宰决意请休冢宰方注意荐之乃欵接良久犹豫未允既三日不行先生乃惧留之果遂抗章纳禄辞极恳切命下亦不决属之吏部先生复白于冢宰至再至三犹弗许舆论纷然谓先生学醇望重况未及引年不可释选部郎中张君留之不获至于泣下迟命浃旬冢宰以先生之志终不可夺宜遂其髙为请于上允之内阁大臣闻之怅然谓适加品题若李某者非六卿之贰则方伯之长顾去已成矣食不下者竟日嗟夫先生果何修而得此哉葢其所存所行必有卓乎不可及者贤获从先生之后八年于兹其精微逺大虽未能识至于耳目所见闻贤悦之学而未能者尚可道也饮食之甘举世之所好也而先生珍味不嗜于口衣服之美举世之所尚也而先生縠绮不着于身干名附势众人之所蹈也而先生逺之髙位厚禄众人之所慕也而先生薄之其所好尚慕蹈独异乎世之人者何也葢先生之所好者淡薄所尚者俭素所蹈者恬退所慕者天爵惟古之人是同宜乎与世之人固有如圆凿方枘之难合然则难合如此宜见疎于人及其去也识与不识咸以为惜何欤于以见天理之在人心有不可得泯者或曰朝廷清明世道亨泰尊贤使能不靳爵赏虽逺方僻壤髙人端士自蔽于不耀之地者咸振衣兴起愿立于朝况先生以宏博之学正大之行居考课黜陟之地为士属望已久自宜迁秩崇髙揖让于公卿之间以佐化理今乃果于求去吾党之士未有所闻贤曰先生起自布衣登名进士歴官于兹三十余年今乃早图晩节以全始终其有补于士风不小子之云云奈何或乃怃然为间曰命我矣贤以门生辱先生雅爱不以形秽自鄙敬书此为别

　　送郭司训之任黄岩县学序

　　世尝说古之君子大过于人今之君子不及也又谓今之人无复有如古人者予窃疑焉以为人之常情慕逺而忽近喜传闻轻见知自古而然未必今之人尽不及古古之人尽过于今诵斯言于人无不以为然者已而静观世故大要以今之君子所存所行验之乎诗书所载则又大有不相似者翻思前日所然之言又甚惑而不可据孟子曰君子有三乐一则曰乐得天下英才而教育之葢古之君子诚以是为乐不诬也今之职斯乐者非校官乎然而天下之士出登仕途内则为公卿为大夫外则为藩臬为郡邑虽有大小之异莫不皆以为乐至于校官之授必有不怿然者均是务也古人以为乐今人以为不乐其所好尚若是其背驰也则今之人诚不类于古之人矣既而思之教育英才固为可乐茍在我者无教育之具纵得是职不能一朝乐也虽古之人能得是乐者无几使今之君子果有其具岂必下于古人之乐哉葢古之君子在春秋时惟孔子有其具得是乐战国时惟孟子有其具而乐未遂汉之董唐之韩具亦有而未能乐文中子似有其乐而具则未在宋惟周程张朱有其具得是乐而安定亦然在元北有许南有吴具与乐亦兼有之然则是乐也岂易得哉惟古之君子大过人者能之今之君子不及焉宜乎得是乐者寡矣郭君用辉常之无锡人自幼见乐于其师为学益富而未已又有得其可乐之具乃歌鹿鸣上春官遂登乙榜擢台之黄岩训导夫天之于人也不枉其才郭君既有可乐之具又得其职且黄岩之士学有源委可教可育者有其人焉非如徒有其具而不得其乐者此吾知郭君之乐将无愧于圣贤君子之乐矣考功李先生实出其地贤辱在门生谬为所知命序郭君之行敢以是告

　　鲁氏族谱序【案富珠哩原作孛术鲁故仲礼以鲁为氏】

　　太学生鲁仲礼持其族谱一编诣予告曰吾族本孛术鲁姓国初入版籍去孛术字先世歴有显人文章政事具载元史而家无谱系吾惧夫族属之无统也作鲁氏一谱然世代绵邈不能逺引乃断自讳德者为始歴子孙至震凡七世据可知也愿为我序之俾族人知所绍而后世知所述以不忘水木本源之义焉予闻而嘉之以谓江北故家子孙弗克世守先业非尽不肖也厄于兵燹故耳有或一遭是厄子孙流散随处家焉茫然不知世系所在相逢不异于途人孰知以是为念而能追考世次乎仲礼独惓惓于此其贤于人逺矣夫谱系之作岂徒然哉非欲矜眩阀阅夸示乡党也将以推本反始也将以辩昭穆叙亲疎睦宗族化乡人也由是而得尊祖敬宗之道焉岂非仁人孝子之用心欤古者人尚谱系之学家藏谱系之书是以天下之人贵贱有常而宗支不混奈何五季以来其书既散其学不传而此道于是乎荡然矣近世大夫间有能修举者多出于江南葢无兵燹之患故家子孙犹能世守其业而谱系固可举也今鲁氏出于内乡内乡江北之地也乃有七世之谱焉非子孙之贤孰能致之观其歴世簪组后先相望其曽大父文靖公翀文章政事擅名前朝仲礼尚思继述以振扬家声期无愧于文靖可也虽然本深则末茂源逺则流长理势之必然也仲礼为人淳雅好学异日必有光先世者吾是以知文靖之泽未艾也诗云子子孙孙勿替引之尚验之鲁氏之门是为序

　　送朱县丞之洛川序

