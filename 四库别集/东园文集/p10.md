<!-- { "loadSidebar": true } -->
　　归乐窝在邑西郊新河司训归乐翁致政时作也其地自大蜚山吞吐起伏而来尽于蓝溪之北岸窝去溪五七箭适夷旷幽蔚之处四山交互环抱若翠帷然窝惟筑土为扉横木为栋髙一丈又半广如之深倍之廉以石甃以砖塈以垩庋阎上有书数百巻琴一张棊一枰壁之下壶矢一具茶灶一所中有几几之上研墨纸笔各以位置窝之外有田数百亩有自耕作者有畋诸人而收其税者窝之后有园数十区平而腴泽者艺以桑麻蔬菜髙瘠斜坳者树松竹墙下植桑柘百果园之南稍东与其北之东隅有池二口南蓄水养鱼北杂种菱芡芰荷池畔多幽草畜黄鸡数十牡牝此归乐窝景物之大都也翁初出教于台自台而移于雷又移于新河今又移台雷新河之教以归教其四子而长子庭椿已著录邑庠矣每天朗气清翁冠竹箨冠服葛巾衣着芒履曳槁藜杖游于塍陇间童仆大小五六人有驱牛而耕者有荷锸而行者有伛偻蹊径间而芟草者有汲水者有担篮盒而饷者翁行而视视而立倦则班茵而坐客至隔篱而呼翁顾而笑笑而起迎客入窝中呼童引泉瀹茗烹鸡取鱼摘蔬果酌酒赋诗鼓琴弹碁击壶以为乐酒醉则携手散步于园池之上度麦陇穿竹径转过松林桑坞之下宾主两忘景物俱化不知人世间何乐如之此归乐窝之所名也虽然天下山川景物之美何限岂独一归乐窝但世之人多售身于轩冕老死而不知归间有归者犹营营驰逐不已虽山川景物日罗于前皆不知其为可乐以此翁观之奚翅天渊耶翁姓何名添字长益世居学宫之旁倡父老重兴卧龙桥者此人也因是窝故自号为归乐云
　　
　　屏山家庙记
　　
　　郑之受姓始于周宣王母弟友分封荥阳徙新郑卒谥桓公者天下诸郑之祖也梁陈间庄露淑三公结庐南山倡道于莆时号南湖三先生者莆阳诸郑之祖也后淑公徙仙游之巩桥又为仙游诸郑之祖至秘书郎元瑜公始迁于西乡屏山之阳地名上郑至今因之是秘书公实吾屛山郑之祖也入国朝有三秀公生今赠嘉议大夫南京戸部右侍郎清泉居士暨谦斋二人方在襁褓间遂以躱戸尺籍应天年三十六而卒戸外田园多为他人有所存者仅厅堂一所露柱交梁如官厅然盖时制所禁者用是幸免夫人陈氏孀携二孤以至成立故终清泉兄弟之世未能复旧宣德正统间先君子封翰林院检讨累赠嘉议大夫南京戸部右侍郎松庵府君始大恢拓田业屋宇右于乡邑旧之官厅改造为祠堂以奉先世神主松庵幼时清泉公携居宅柄别墅正统末宅柄居燹又复屏山谦斋之子诏赐寿官直庵处士者松庵从父弟也天顺间与其弟质庵稽田作室相为颉颃纪在吿中每谈及家庭故事曰汝祖清泉居士者吾伯父也吾父谦斋先逝吾方六岁未有知识清泉自宅柄恒日一至耕耘失候辄欲杖其僦业垣墙牲畜无不省阅视吾兄弟无异所生清泉殁汝父松庵与吾出入相随饮食相呼戸役差遣不相及视吾父无异同胞言讫辄流涕成化初松庵殁纪乃与伯兄介轩谋以官厅之祠奉始祖暨应祧有服末尽者之祖别立家庙于义聚堂之东堂五间中祀三秀清泉松庵两旁各两间以待松庵诸子若孙后来之昭穆也又两旁亦各两间为祭器衣服诸库阶下深三丈余阔十二丈通覆以屋为家众序立前为露台两旁植以茘子树台下为沼活水养鱼沼外为大门外亦植茘树东西翊以两庑后为影堂肖像先世之神于板壁横阔尽堂之两旁中为穿亭亭两旁为台以植花果经始于成化丁酉冬十月落成于又明年己亥十有二月割田五百亩以共祀事弘治丁巳春介轩之子钦应贡过南都谓家庙之建几二十年矣不有以记其事曷以垂训将来夫人道莫先于孝孝者何生事丧祭三者而已然不能生事而能丧祭未之有也盖人子之身父母之遗体也其耳目口鼻四肢百骸皆父母精神会合之中凝结而成者喘息呼吸气常相通故古者孝子于父母之在髙堂也朝甘暮旨以致其养兄友弟恭以乐其志父母有怒则下气怡色左右承顺务得其欢心而后已但见父母无有不是而务尽子职之当为焉父母既殁则朝夕哭奠几筵食时上食而极哀痛之心既塟而祔于家庙也则每晨旦望之谒拜岁时之祭荐而极追慕之诚夫父母不得长存故哀奠以代甘旨几筵不可长设故祭荐以代哭奠唯先有生事之孝然后可以奉几筵有哀奠然后可以奉家庙不然龛数虽备主椟虽设亦虚文而已近世人子孩提之时良心未丧犹知父子之恩及既婚娶之后异姓相离甘旨不必言也争财夺产兄弟仇敌必执已之是而怼父母之非使父母忿恨不释以如是之子而哭奠而祭荐其心果在于是乎以父母之亲且如是况祖宗之逺乎其父母之在几筵家庙亦安之乎故曰不能生事而能丧祭未之有也然则人欲立家庙者必自髙堂之甘旨始不幸而甘旨有所不逮则眉苏氏谱亭记有云凡在此者死必赴冠婚必吿少而孤老者字之贫而归富者收之其不然者族人共诮责也清泉松庵之遗德乃吾子孙之所以有今日者茍能行之亦父母殁后之甘旨也因诵之以为屏山子孙吿
　　
　　祭田记
　　
　　王制大夫士宗庙有田则祭无田则荐牲杀器皿衣服不备则不敢以祭是祭之不可无田也尚矣吾家先世自三秀公罹戎难田业多丧宣德正统间吾父封翰林检讨累赠南京戸部侍郎松庵府君始自奋发事产右于乡邑成化初松庵谢世吾兄弟又因松庵旧业而恢拓之乃籍常稔之田五百余亩岁入租谷五百余石以供烝尝松庵子孙轮递管收每年正旦四仲俗节除夜因事祭吿墓祭每晨夕朔朢酒果茶油香烛之费大率若干其余毎月会族与答应上官并子侄入学科贡婚嫁丧塟重事先世古亲礼节又其余逐年修理家庙郑林并正厅公众处所上世遗书器物又其余则同族之亲吉凶大事并亲戚闾里大灾患桥道倾圮量力而行其该管之人每年十二月初一日之会预造青皮簿将见收租谷某处顿若干某处顿若干实数与家长存照是日就开明年一年合行事目除祠墓祭荐常礼外其科贡婚嫁丧塟当年偶值者悉列于册以时举行其有未备逐月之会补议每年更要存留租谷三十石以酬管收者之劳又如甲年某房管收则着乙年某人监管彼此查对相同其簿计祭物务要明白清切与众同知不得挨前攒后别生弊端家长监管之人觉举定罚夫祭田本为祭享而设今吾家祭田又及科贡婚嫁族党等事者盖是田松庵府君所创之业也松庵平日轻财重礼乐善喜施故因祭享之余而旁及之所以成其志也其田亩租额祭物品数别刻碑阴
　　
　　郑林记
　　
　　人之所以为人其始也禀气于天受形于地形气合则生及其终也魂升于天魄降于地魂魄离则死故孝子于父母之在堂也愉色承颜乐其心不违其志朝暮甘旨左右就养使饮食起居各适其宜所以养其气而安其形也盖必欲父母形气保全长生不死然后有以尽其心焉不幸父母既殁则因其升天之魂立主于庙以栖妥之因其降地之魄则坎地为穴以掩藏之升者属阳庙立地上顺乎阳也降者属阴穴坎地中顺乎阴也魂栖于庙则昭明焄蒿洋洋如在虽离乎魄而实不散魄藏于穴则山川生气融结相乗虽离乎魂而实不朽故孝子既崇庙貌尤重坟茔其不忍死其亲之意宁有穷乎檀弓云塟者藏也欲人之不得见也塟于北方北首三代之达礼也孔子丧母颜氏与父叔梁纥合塟于防曰古者墓而不坟今丘也东西南北之人也不可以弗识于是封之崇四尺国朝墓制一品坟髙一丈八尺碑螭首二品一丈六尺三品一丈四尺碑首麒麟皆龟趺是厯代崇重坟茔之制所以重父母之遗体也吾家郑林在屏山世居之北坐子向午墓穴卜于宣德元年丙午今诰赠嘉议大夫南京戸部右侍郎清泉府君始殁时景泰辛未次兄邑庠生实斋殁甲戌始增辟三穴于两旁左一塟实斋虚右二为封翰林院检讨今累赠南京戸部右侍郎松庵府君暨封孺人今累赠淑人吴氏寿藏封为马鬛形髙七尺广二丈至成化丁亥纪在吿中松庵殁塟于新辟之右穴越十年丁酉吴淑人殁乃窆于松庵之左明年戊戌伯兄介轩殁又于两旁左右各辟四穴左近中一穴改迁三兄竹庄之柩窆焉虚左三穴以待竹庄之配傅氏暨五弟得月之夫妇也右之左二穴塟介轩与其配林氏虚右二穴则待纪暨累封淑人黄氏仍旧形髙倍之广倍其二皆琢石以固之初丁酉塟吴淑人时先期除地于墓南因山画势分为三层后为享堂五间皆石为柱后接墓阶前临露台扁曰终慕为子孙岁时祭享叙立之位前为仪门横列七间前有覆亭亭之前凿沼通桥旁植茘树又前为外门牌楼扁曰郑林郡守岳公季方来哭松庵时书也又前则神道祭田享堂两旁直出皆为从屋髙则书楼低则库房庖湢之所从屋两旁及茔域后山东西两冈杂植杉松竹木茶果不下数十万章苍翠蓊郁环荫拱抱四时不改朱子所谓主势之强风气之聚水土之深穴道之正程子所谓本根枝叶光润茂盛之说郑林其庶几乎虽然予尝读陈无已为徐甄君作思亭记于墓旁始云子孙登斯亭者望松梓丘陇则思其亲固为思亭喜矣继读至贤不肖异思视林木思以为材视榛棘思以为薪登丘陇思发其所藏又不能不为思亭之悲也夫郑林之喜不过如无已之所言郑林之悲似非尽于无已之所言而已也如今日吾家子孙内外长幼岁时叙立享堂之下者不下百人逺则三秀公陈夫人之遗体近则清泉公之遗体又近则松庵公之遗体同此魂气同此形魄其始实一人之身也及异姓相聚戸割门分能无为鸡豚细利而妯娌相诟乎能无为小忿外诱而操戈入室乎能无谇箒色锄而寸帛斗粟不兼容乎彼之所云丘陇之外物也此之所论父母之遗体也遗体一伤则父母祖宗之魂魄形气其能安乎故曰郑林之悲非尽于无已之所言而已也郑之孙子盍并思之
　　
　　焚黄记
　　
　　昔周公制礼春秋有事于祖庙则设其裳衣以授尸而象其生存后世帝王亦以追封冠服圭履之类悉藏于寝庙时享则陈之其尊祖敬宗之意至矣尽矣先儒于追赠之礼则择日出主奉诰勅宣读于前改题新御仍预誊文于黄吿毕焚之近世士大夫主题祠堂黄焚墓所又以粗恶练制衣炼米珠以为冠饰并黄焚之于礼两无所得纪窃恠焉前岁吾父封翰林院检讨松庵府君受诰加赠南京通政使司左通政吾母封孺人加赠恭人时已精制员领靴帽幷女袍翟冠同诰轴赍送于家令子侄如礼吿庙宣誊改题冠帽衣袍别以棹陈于主旁不墓不焚俗始异而终信之今纪以戸部侍郎考满叨恩追赠吾祖清泉府君吾父通政府君皆为南京戸部右侍郎祖妣谢氏柳氏妣恭人吴氏俱为淑人诰轴已领纪因乞恩祭扫亲奉还家并三品袍带二袭淑人冠袍三袭皆朝官命妇之所穿戴者已诣家庙行礼如仪兹录以示后世子孙俾将袍冠之类收封神库有事家庙出而陈之庶几礼义不失而孝思常存周公复起必从吾言矣
　　
　　一鹤记
　　
