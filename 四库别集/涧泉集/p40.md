<!-- { "loadSidebar": true } -->
　　予友王徳修筑室于其乡前临清溪背背长林羣峯骈罗风气佳甚又为一斋以待宾朋之晤语予过而爱之曰是斋得无名乎徳修曰吾老矣惟是顷游和靖先生之门见其以三畏名其堂者尝欲榜于吾之舍以无忘先生之训是斋尚何名子盍为我言之予曰我之不才盖亦蚤闻先生之绪余也吾子实从之稽山之下且送其终焉闻益广矣归于田间独善其身以自诲于子弟而予滥官于朝尚窃闲散之禄视子为甚愧其又奚言虽然昔吾夫子有云居以求其志者吾子殆庶几乎请以求志名则何如徳修曰古之为友者伯牙能琴子期善听也故知其志在髙山与流水子知吾之志安在今将何求予曰然非此之谓也吾夫子固尝俾弟子各言其志而子路亦闻夫子之志矣皆道其所欲为也惟居而求志夫子乃谓未见其人意盖有所深叹继言行义以达其道则志之所求者非道也欤夫道者果何事也夫子尝言曰士志于道而耻恶衣恶食者未足与议也又曰志于道据于徳依于仁游于艺逮其自谓则曰我非生而知之好古敏以求之者而孟子亦谓求则得之抑在兹乎自道之失其传也圣人正其心至于平天下者岐以为二死生动静莫识其源天地万物莫明其理举天下溺于虚无莽沆以为道况于富贵贫贱之间喜怒哀乐之际孰知所谓不可须臾离者千歳而下思夫子未见之人道其有在吾徒其可忘之后学之士期以语之则吾先生之教也【案此文是铭之序据题目当别有铭今阙】














