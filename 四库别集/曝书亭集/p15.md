<!-- { "loadSidebar": true } -->
　　潞河临发动晨飔惜别重歌折栁辞前席定来宣室召蹇驴仍借杜陵骑秋深准续登髙约月出应懐对酒时賔从玉山知不少相思定寄草堂诗
　　蓝秀才见示刘松年风雪运粮图
　　潞河十月橹声絶连樯如荠啼饥乌层檐炙背苦岑寂有客示我运粮图遥峰隐隐露积雪村原髙下纷盘纡千年老树风怒黒寒叶尽脱无纎枮人家左右仅茅屋傍有水碓临山厨秕穅旣伤力输税安有甔石存桑枢大车槛槛四黄犊疾驰下坂寻修涂嗟尔农人嵗已暮妇子不得相欢愉披图恍见南渡日北征甲士连戈殳当年诸将犹四出转粟未乏军中需同仇大义动畎亩输将岂畏胥吏呼始知绘事非漫与堪与无逸豳风俱古来工执艺事谏斯人画院良所无呜呼斯人画院良所无不见宋之君臣定和议笙歌晨夕游西湖
　　席上赠陆生三首
　　江东陆弟擅风流负笈今为万里游画取燕台山近逺黄云白雪一时愁
　　芳筵鲑菜故乡同刻烛藏钩漏未终闭户须为十日饮衔杯最爱百分空
　　风雪寒凝老树枝蟹螯深夜且同持前身定是周邦彦醉里能歌片玉词
　　梦砚歌为汪舍人【懋麟】作
　　我怪汪舍人卧疴嬾朝叅眼前富贵非所好惟于载籍偏沉酣无钱可籴太仓米僮仆入市心懐惭舍人舒膝方昼寝如虫食蓼翻知甘忽然梦入无人区广庭巨室何防防中罗石砚十有二一一就视烟云含鼍矶若坚龙尾滑洮河水玉徒防防讵若羚羊峡中质青花白叶波亭涵良璞得一亦已足十二尽取母乃贪觉来伏枕赋长句中心惆怅真难堪为语舍人且莫贪髙峡路吾能谙昔年着屐入岩穴亲斲山骨施斧錾黄金尽散要不惜一百八石岩前担自从轻舟发大庾篷牕一日摩挱三榜人潜窥窃其九余归见者争来挦眼看羙好尽已去何况梦寐侈空谭舍人翻然释惆怅留余浊酒开新壜紞如漏鼔犹未起起时月落天西南
　　王尚书挽诗八首
　　坤维初震后元老忽沦亡【九日地震越三日公没】已定春防计翻教夜壑藏把杯人未散恋阙意堪伤盛德今徂谢悲看大鸟翔
　　西掖存封事南天返使车位仍三独坐职半六尚书典礼真无忝论文尽不如最怜羣弟子入揖共欷歔九日龙潭防招寻自此休【公每嵗九日防客赋诗于黒龙谭】迟归因酒债垂死及山游【九月七日公扶病游万夀寺】别防何曽把【时余赴通州】诗篇总未酬重来清涙迸风急繐帷秋
　　京华留滞久恒苦出无车记忆惟公切过从聴我疎顿忘何日别急简旧时书剰有雷塘句临岐褉饮初【辛亥上已余从京师至扬州公以诗赠行】
　　墨自临池妙诗先过岭工换鵞何太苦刻烛未教终匹练题长遍联篇思转雄要知作者意肯与古人同别有新词丽樽前赋物华歌翻旧桃叶笛按小梅花檀板栁三变金荃温八叉江南肠防句回首向谁夸【公最赏余阻风湖口词】
　　含玉遗孤在招魂上客存天边丁令鹤梦里谢公墩笳吹将归路田庐何处村应同钟太傅丙舍寄诸孙已辍青门饯空怜白马留九京应万里百口但孤舟逝矣名须易伤哉涕莫收寄声缝掖贱休作帝京游
　　送龚孝亷【宜生】掌教涿州
　　图经雄涿鹿璧沼亚桥门锦里仙人水楼桑帝子村诗传颐尽解官冷道弥尊不逺房山麓相期泛竹根
　　九言题田员外【雯】秋泛图
　　田郎与我相识令十年新诗日下万舌争流传黄尘扑面三伏火云热每诵子作今我心爽然开轩示我秋泛图五丈鸭头画出宛似吴中船大通桥北官舍最湫隘箕筥斗斛囊橐羣喧阗他人对此束缚不得去田郎掉头一笑浮轻涟疎花防笼两岸渡头发蹇驴防躠百丈风中牵五里十里长亭短亭出千丝万丝杨枝栁枝眠当其快意何啻天上坐酒杯入手兴至吟尤颠庆丰牐口自有此渠水未知经过谁子曾洄沿仓曹题柱名姓不可数似子飞扬跌宕真无前长安酒人一时赋长句我亦对客防笔银光牋篷牕寂寞不妨添画我从子日日髙咏秋水篇
　　寄悬公
　　竹外绳桥渡口钟别来消息五春冬南湖虚有煮茶约下若防曽归櫂逢去鴈书成难问讯愁猿路险怯过从衰年愿得精庐近须卜横山第一峰





　　曝书亭集巻八
　　钦定四库全书
　　曝书亭集巻九
　　翰林院检讨朱彝尊撰
　　古今诗【八】
　　阏逢摄提格
　　春雪二首
　　腊去初无雪春来尽日飘披离侵栁陌取次及花朝入夜飞何急因风巻未消携钱思纵饮不用酒旗招客久催苍鬓师行冷铁衣渐看回鴈近只共早梅飞闗塞愁无极乡园信转稀空怜儿女在遥计放船归
　　送龚大之淮阳
　　潞河迟日送征骖禁雪初晴栁尚含一路青山到淮浦照人明月已江南
　　汪舍人【懋麟】以丁娘子布见赠赋寄
　　丁娘子尔何人织成细布光如银舍人笥中刚一疋赠我为衣御冬日感君恋恋情莫逾重之不异貂襜褕携归量幅二尺阔未数星纨与荃葛晒却浑如飞瀑悬看来只讶神云活为想鸣梭傍碧牕掺掺女手定无双浣时应值溅裙水漂处除非濯锦江长安城中盛衣马此物沈思六街寡剪作轻衫春更宜期君再醉天坛下天坛三月踏青时领边短鬓风吹丝试寻油壁香车路追逐红裈锦髻儿
　　寄高【层云】
　　万里归舟兴有余蜀姜召客鲙鲈鱼酒边可忆朱龄石深夜明灯勘羽书
　　王尚书【崇简】招同钱【澄之】毛【防建】陆【元辅】陈【祚明】严【绳孙】计【东】防集丰台药圃四首
　　上苑寻幽少东山载酒行发函初病起出郭始心清一老风流独羣贤少长并甘从布衣饮真得古人情水浅孤村外亭开万栁中流觞过上已巻幔已南风旅话江湖别幽期出处同接防共倒举手对山公山田围辋水左右出丰台是日孤亭坐繁花四面开蚁浮倾更满蝶舞去翻来即事多高咏天涯不易哉丽草攒缃蕊晴风卷綘云井华宜近汲衣桁忽斜曛兴自抽簪发人因赌墅分重过知不厌归骑且纷纷
　　送郑【培】南还
　　长安似尔客最久自别旧乡今八年五里亭边倾蓟酒一帆风末挂呉船承顔正好趋庭日生计须谋负郭田莫以故人归未遂卜居不与竹垞连
　　鸳鸯湖櫂歌一百首【有序】
　　甲寅嵗暮旅食潞河言归未遂爰忆土风成絶句百首语无诠次以其多言舟楫之事题曰鸳鸯湖櫂歌聊比竹枝浪陶沙之调冀同里诸君子见而和之云尔蟹舍渔村两岸平蔆花十里櫂歌声侬家放鹤洲前水夜半真如塔火明【宋朱希真避地嘉禾放鹤洲其园亭遗址也余伯贵阳守治别业于上真如塔峙其西】
　　沙头宿鹭傍船栖栁外惊乌隔岸啼为爱秋来好明月湖东不住住湖西
　　春城处处起呉歌夹岸疎帘影翠蛾一叶舟穿妆阁底倾脂河畔落花多【倾脂河在楞严寺东人家多跨水为阁】
　　宝带河连锦带斜精严寺古黯金沙墙隂一迳游人少开遍年年梓树花【宝带锦带俱水名精严寺多梓树】
　　西埏里接韭谿流一篑缾山古木秋惯是争枝鸟未宿夜深啼破月波楼【西埏里载干宝搜神在嘉兴县治西韭谿之水经其下缾山宋时酒务月波秀州酒名载张能臣天下名酒记楼系令狐挺所建宋人集题咏诗词甚多】
　　和韵　　　　　　　　　【嘉兴】谭吉【舟石】
　　苏小坟前水北流苕花梧叶满园秋月华不与高城隔飞上星湖第一楼
　　檇李亭荒蔓草存金陀坊冷寺钟昏湖天夜上高楼望月出东南白苎村【檇李亭址在金铭寺北宋岳珂为劝农使居金陀坊着金陀粹编寺南有楼名湖天海月】
　　和韵　　　　　　　　　　　谭吉
　　胥江不逺小山存犹有遗祠翠木昏挂席西风乘兴去白莲秋水夕阳村
　　百尺红楼四面牎石梁一道锁晴江自从湖有鸳鸯目水鸟飞来定自双
　　和韵　　　　　　　　　　　谭吉
　　水市花船一様牎龙渊学绣一条江凭谁移个龙渊塔学绣村边也作双
　　倅廨偏宜置酒过亭前花月至今多不知三影吟成后可载兠娘此地歌【陆游入蜀日记倅廨花月亭有小碑乃张先云破月来花弄影乐章云得句于此亭也张子野云往嵗呉兴守滕子京席上见小伎兠娘后十年再见于京口】
　　女墙官栁遍啼鸦小阁临风巻幔斜笑指孩儿桥下水雨晴漂出满城花【孩儿桥在天宁寺东石阑尽刻作孩儿载鲁应龙括异志】
　　樯燕樯乌绕楫师树头树底挽船丝村边处处围桑叶水上家家养鸭儿【乐府阿子歌注嘉兴人养鸭儿作此歌】
　　桃花新水涌呉艚十五渔娃橹自操网得钱塘一双鲤不知鱼腹有刀【钱塘杜子恭就人借刀其主求之曰当即相还耳既而刀主衍至嘉兴有鱼跃入船中破鱼腹得刀见搜神后记】
　　穆湖莲叶小于钱卧栁虽多不碍船两岸新苗才过雨夕阳沟水响谿田
　　和韵　　　　　　　　　　　谭吉
　　春来河蚬不论钱竹扇茶炉载满船沽得梅花三白酒轻衫醉卧紫荷田
　　金衣楚雀白鸡不住裴公岛上啼白马未嘶云屋外红船先度板桥西【裴岛即放鹤洲相传裴休别业】
　　隄外湖光隄内池露荷珠缀夜凉时阿谁月底修箫谱更按东堂旧日词【毛滂在秀州赋月波楼中秋词云露荷珠缀照见鸳鸯睡月底修箫谱乐府调名东堂滂集名也】
　　鸭馄饨小漉微盐雪后垆头酒价廉听説河鲀新入市蒌蒿荻笋急须拈【方回题竹杖诗跳上岸头须记取秀州门外鸭馄饨】
　　城北城南尽水乡红薇径外是回塘千家晓阁纱牎拓二月东风蕙草香
　　和韵　　　　　　　　　　　谭吉
　　江村复礼旧名乡竹作笆篱石作塘到处十家三酒店春波系缆岸花香
　　西水驿前津鼓声原田角角野鸡鸣薹心菜甲桃花里未到天明櫂入城【西水驿在城西桃花里人多种菜为业】
　　和韵　　　　　　　　　　　谭吉
　　楝子花踈过雨声扎山看火树头鸣邻船两桨买桑叶南抵余城北渚城
　　姑恶飞鸣触晓烟红蚕四月已三眠白花满把蒸成露紫葚盈筐不取钱【姑恶鸟名蚕月最多野蔷薇开白花田家篱落闲处处有之蒸成香露可以泽髪】
　　村中桑斧响初停溪上丛麻色渐青郡阁南风才几日荷花开满镜香亭【府城西北有麻溪镜香亭在慈恩寺南今废】
　　徐园青李核何纎未比僧庐味更甜听説西施曽一掐至今颗颗爪痕添【徐园李核小如豆丝悬其中僧庐谓净相寺产檇李毎颗有西施爪防】借袈桥上水松牌白石登登鴈齿阶曽记小时明月夜踏歌连臂竹邻街【竹邻里元陈秀民所居借袈桥在其东北】
　　谷水由来出水湖渚城壁塞总春芜战塲呉楚看犹在折防沙中定有无【水经注引呉记谷水出呉小湖迳由拳县渚城在今城北十五里水经注又云浙江又东迳柴辟南旧呉楚战地偹候于此故谓之辟塞】
　　金鱼院外即通津转粟千艘压水滨年少女墙随意望缝衣恰对柁楼人【舆地纪胜金鱼院在嘉兴县西北】
　　怀家亭馆相家湖雪艇风防近已芜犹有白苹香十里生来黄蚬蛤蜊麁【懐悦居相湖南辟栁庄有水亭名雪艇湖中产蚬甚肥】
　　学绣女儿行水浔遥看三塔小如鍼并头菡萏双飞翼记取挑丝色浅深【城西学绣里俗传西子入呉刺绣于此三塔龙渊寺前塔也】梅花小阁两重阶屈戍屏风六扇排不及张铜炉在地三冬长暖牡丹鞵【里有张鸣岐制铜为薰炉闻于时】
　　鹤湖东去水茫茫一面风泾接魏塘看取松江布帆至鲈鱼切玉劝郎尝【鹤湖在魏塘清风泾即白牛泾】
