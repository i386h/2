<!-- { "loadSidebar": true } -->
伯修寓近西长安门有小亭曰抱瓮伯修所自名也亭外多花木正西有大栢六株五六月时凉荫满阶暑气不得入每夕阳佳月透光如水风枝摇曳有若浪纹衣裳床几之类皆动梨花二株甚繁盛开时香雪满一庭隙地皆种蔬瓜棚藤架菘路韭畦宛似村庄小奴青泉负瓮白石注水日夜浇灌不休面貌若铁稍暇则相与宴息树下观其意殊乐之无所苦凡客之至斯亭者覩天枝叶之蓊郁乳雀之哺子野蛾之变代胥蝶之遗粉未尝不以为真老圃也而是时伯修方在讲筵先鸡而入每下直之时眼中芒生稍一假寐而中书催讲章者又已在门头胶枕上欲起不得儿童以热水拭面乃得醒看书如在雾中尝自笑以为不若青泉白石者之能有此圃也宏初入亭甚适既见兄劳顿心窃苦已而愀然曰此余师焦先生之旧居也当余初第时摄衣屏息伛偻门屏下与诸弟子门业于此者不知其几屐齿之迹犹在门限卷朱未燥而先生已为迁客羊肠路险吾末如何盖宏返覆于此而知伯修之寄意深词旨远也伯修殆将归矣 

文漪堂记 

余既僦居东直之房洁其厅右小室读书而以徐文长所书文漪堂三字扁其上或曰会稽水乡也今京师嚣尘张天白日茫昧而此堂中无尺波寸沼之积何取于涟漪而目之居士笑曰是未既水之实者也夫天下之物莫文于水突无而趋忽然而折天回云昏顷刻不知其几千里细则为罗縠旋则为虎眼注则为天绅立则为岳玊矫而为龙喷而为雾吸而为风怒而为霆疾徐舒蹙奔跃万状故天下之至奇至变者水也夫余水国人也少焉习于水犹水之也已而涉洞庭渡淮海绝震泽放舟严滩探奇五泄极江海之奇观尽大小之变态而后见天下之水无非文者既官京师闭门构思胷中浩浩若有所触前日所见澎湃之势渊□沦涟之象忽然现前然后取迁固甫白愈修洵轼诸公之编而读之而水之变恠无不毕陈于前者或束而为峡或回而为澜或鸣而为泉或放而为海或狂而为瀑或汇而为泽蜿蜒曲折无之非水故余所见之文皆水也今夫山高低秀冶非不文也而高者不能为卑顽者不能为媚是为死物水则不然故文心与水机一种而异形者也夫余之堂中所见无非渚江海日交于睫前而子不知子则陋矣余堂何病焉 

崇国寺游记 

时己亥之上已日也先是期伯修昭素升伯修禊西门外水边以风沙作遂止崇国寺而是日王章甫与三弟适会文于此酣笑竟日皆相视以为春来苐一醉也寺僧引观□少师像姿容潇洒双睛如电光之烁像赞盖本色衲子语少师自题也过番僧舍观曼殊诸大士变像蓝面猪首肥而矬遍身带人头有十六足骈生者所□□兵刃形状可骇僧言乌斯藏所供多此□因谈彼国风俗及道里险远之状大率乌斯藏诸国以中国冣下茶为国宝市物皆用之黄白金反滞不得行国无稻所食皆麦菽数十里一君如中国之郡邑然僻陋俭苦之乡也时伯修昭素以诘旦上直先去余等谈易至丙夜锋颖迭出几不欲归以从者夜寒待久不得已乃还 

良乡三教寺记 

庚子八月余以使事过良乡遅三弟中道不至寄居东关外偶同客步小石冈过塔湾村店四十余家墟烟尽处碧瓦参差路人曰三教寺也遂扣扉良久履声则则从内出一僧面癯而黝发寸余不剪对客语甚徤问之曰江夏僧体空也余因谓荒街绝侣飞埃蔽道马炉丁丁之声穷昼夜不绝喧嚣荒恶柰何庵此僧曰余本行脚老头陀自大燕来昼则挟册讲肆夜则墙间树下剪瓜无工何暇谋室忆往岁曾与数开士亦出此乡饥渴困乏风霰交至乃至求一盂□不得求一椽地暂止亦不得饥疮内逼寒鬼外虐酸苦之际此愿勃发僧自是乞得一笠地编茶棚半间以待十方衲子七八年间赖诸侍中大檀之力遂成精蓝壮参南询之侣至者如归官邮之使络绎于门汤茶之供无宁晷辘轳之声从鸣鸡达丙夜不休此小僧藉手诸檀信之惠以了行脚一念者也地之喧寂不暇计也余周视殿庑禅室僧廊备体而微凡丛林中所宜有者无不具因叹曰贤哉僧也使天下之为僧者皆如汝天下之为儒与道士者皆如汝郡邑之中剎宇相望贮廪以待饥空室以伺往来仁让相先贫富相助何至使凶年有沟壑之民有司持筹展转不及也今道士之纤啬不足论余儒者也一钱不与文曰俭德但惧伤惠不恤伤忍怀市井锥刀之心背先圣立人之教沟中乏□宁复挂念嗟乎余之媿汝多矣体空名某檀信名例书碑阴不具载 

入东林寺记 

江州半日程抵东林石路萦折然犹未当山足远公奥而庵之宗雷陶谢迭足而崖窦之虽微佳山水固已心折殿前藕池耘为稻畦数年前忽秀白莲一枝妄意六时堂中人当有来者此一时也茶竟听泉石上遇其泓则潄屿则坐不觉至西林时微雨山色为云所扃稍露半髻独下雉诸峦晴霞如彩光射澄湖冶波鳞鳞西望良久乃去 

云峯寺至天池寺记 

云峰寺而上道愈嶬青崖邃谷匝迭而行絮而粘屦者曰云幽咽而风弦者曰涧独石而梁一丝百尺下临千仞者曰锦涧桥缬红萦碧蜿蜒而导者曰九迭屏【 一名九旗峯】怒而兀忽如悍夫之□而相怖者曰铁船峯数里一息芟崖而亭之者五路山钦削杖而跻遇泉则卷叶以酌过试心石望竹林寺后户泉韵木响皆若梵呗乃拜亭尽梵剎出上霄诸峯障而立犹在天半佛庐甚华整覆以铁一溪涨绿冷然阶下稍定乃上文殊台俯盘鹰见背千顷一杯少焉云缕缕出石下缭松而过若茶烟之在技已乃为人物鸟兽状忽然匝地大地皆澎湃抚松坐石上碧落而下白云是亦幽奇变幻之极也走□山僧僧曰此恒也无足道 

佛手岩至竹林寺记 

越石阜度颠僊碑亭东下为佛手岩石参□而出如冻云之覆其溜为泉折而行壁愈峭洗苔观竹林寺额扣石长啸妄意其中有长眉皱肤其人者闻余啸而出庶几遇之揽其袂而去不可得既而笑曰罗汉可遇乮苍鹰家狗乃囓其血何必竹林寺前也余梦中屡感异景尝梦至一山纯玊峯棱棱如珂雪圣僧导余入小修□山壁直度不□亦不碍壁尽石匝空而城广愽严整遍镂调御菩萨像忽空中呼曰善才至貌可二十许又呼曰二童子至婴然两孺也又尝梦过村居三官塜者数峰历历如以翡翠堆栈成树皆滑碧无叶莹若青珊瑚趋而近见洞峯稍稍没余惊怪忽见一黄罗幕发之诸峰见一僧手梵夹坐谓余曰此清凉近境也盍偕往余踊跃驰呼二修俱道旁立长耳跨之驶将至洞圣僧坐飞凫出大如观鹤指余所跨者曰是亦能翔言既肉翅张忽数凤盘旋从洞口出光彩烁地若有俟者二修至逡廵欲上而雷声发于檐遂惊起噫余安知兹游之不为梦也并记之 

由舍身岩至文殊狮子岩记 

野性癖石每登山则首问巉岩几处骨几倍肤色何状行庄途数十步则倦而休遇山欹山钦转此至遇悬石飞壁下蹙无地毛发皆跃或至剌肤踬足而神愈王观者以为与性命衡殊无谓而余顾乐之退而追惟万仞一发之危辄酸骨至咋指以为戒而当局复跳梁不可制宿天池之再晨观舍身岩岩舌偃而出孤搴绝壑一旦遂冠诸岩而山中一少年僧稍觧意云其下有两岩石更遒旁僧遏之曰径迀且仄不受履余大笑趣之行从旧道折而下得支径剪萝跃涧中石扪绝壁更上下得文殊岩一壁皆怒石砰跃空出坐候泉熟试厓茶良久俯危磴更数盘得狮子岩石骨拗折颓放已出互相压而少逊避者遂为庵址铁船峰当其面紫锷凌厉兀然如悍士之相扑而见其骨及鬪困力敌不相下则皆危身却立摩牙裂髭而望大约三岩皆以纯骨及面峰峭削胜而狮子岩冣下下不极则石之怒不尽铁船之高不能凌舍身岩而上而乡子仰视其颠岩与奇适相值溪涧近则鸣悲激而石始活狮子岩皆据其胜是为天地之绝景君子之至于斯也或未之见也然路实不甚嶬游者既不索而山僧畏冠盖唯恐去之不速是以不显余何幸得之高僧徧融尝庵狮子下三年正其入悟之始每横一棒坐岩口行脚来则棒出之竟无酬其机者融公去石落址遂寒岩之左存小室梯而度然荒寂甚僧亦无从居者矣 

由天池踰含嶓岭至三峡涧记 

当余初趋江州时谪仙之飞瀑小苏之三峡涧已奔注吾胸如与阔友期将至测焉眄綦履之声喜其近而翻虞其滞方过琵琶亭问舆人三峡涧何在皆曰不闻山极于天池而已至东林则问东林僧僧曰闻之然在星郡问其道不如也忽天池书记僧来迎首举以问僧曰有路而削从含嶓岭达问其程曰可四十里问尝至否曰闻老僧言其略实未至也余笑曰尔导我游北山尽当挟尔去凡七日而穷其胜游竟挟客行历层峦面壁而上数息登含嶓之巅长江泛潋浊波一线嶓湖清彻如片照细见帆影湖中诸峦或如蚀翠或如砂斑之凸起圆苍所覆目与之际丝棼黍积尺吴寸楚少焉雾作长风卷湖而来心怖乃下石削而无级势若走坂不能自止山程三十里不当一长亭地山趾平乃与数步一迭错行阡陌间顷之至栖贤废址山中人指绿畴而坦者曰故殿基石涧汨汨流从径左折得玉渊潭涧水奔流而下展转与大石触方怒忽淂平石溜泻数十丈底规而末垂水淂尽泄其屡张屡折之气遂悍然不顾厉声疾趋而石斗迭忽落为潭水势不淂贴石则架空悬注斜飞十丈余而后坠虹奔电落响震山谷间潭面皆腻石稍纵足则溜其极无底观者皆目眩毛竖不敢久立公涧而迭数折得三峡桥桥坚致雄丽其下清崖可席相与酌泉而坐稍定沿溪行巨石巍恠或眠或立湍水撼之一涧皆咷号砰激屿毛沚草咸有怒态当其横触汹涌虽小奚亦瞋目伫视如与之鬪忽焉石逊涓然黛碧观者亦舒舒与与不知其气之平也余私以语客历试之良然乃大笑五老峰压迭而下瞰如与涧争遒一日之中耳穷于鸣泉目眩于幽碧舌燥于呌愕踵蹇于促曳是亦天下之至观也偕游者倦甚枕流水卧而暮色欲来以水溅之亦不起山僧设茗供一杯乃行 

开先寺至黄岩寺观瀑记 

