<!-- { "loadSidebar": true } -->
    ☆李歆
    ○对社中木鸠朔望秩酒判
    〈甲旅食於人，饮三爵行。见社中木鸠斗，严驾而去。因告主人谋杀。又景朝朔望，所由供秩，酒不如法。〉
    甲常寄食，同韩信之未遇；景朝朔望，拘孔光之暮年。王者优贤，仍存几杖之礼；主人爱客，遂陈觞酌之仪。三爵初行，未应醉止，上樽有阙，罪即司存。既而鸠斗社中，华佗於焉辞去；醴酒不设，穆生所以言归。非养老之恩有亏，乃起讼之徵斯验。害人无兆，本非谋杀之条；供秩乖仪，须遵阙养之律。罪归酒正，请送士师。诬告主人，应科反坐。
    ☆李杭
    ○对乐请置判悬判
    〈有州申百姓，皆好操缦，都不识雅章。以不能易俗，请置判悬，供释菜宾社之用，使人观习。省以为非所宜言，不为闻，欲科罪。诉云：“州将卤簿见著令文，且方古轩县为降已，其置之何过？”〉
    乐章修设，国风式备。延陵聘鲁，竟辩兴亡之徵；魏绛和戎，始受歌钟之赐。干舞有序，上下於是协和；金奏克谐，阴阳以之交泰。所以考性情之不忒，质鬼神之无疑。靖俗调人，比物适节。虽击石拊石，万物必谐於大雅；而不识不知，百姓尚迷於古奏。然而古今异制，沿袭匪常。皂荩朱轩，按国章而有著；奏振万，徵古礼而斯易。学操缦於雅曲，乃大辂之椎轮。感颂渐音，行当易俗。何必引轩判之制，操宾祭之仪。非所言焉，象刑之典宜及。古之制也，卤簿之例徒施。
    ☆李希定
    ○对丹书判
    〈甲以经多谬，乃自丹书碑使工镌刻，立於太学门外。其亲友（一作观友）摹写者日千馀人。两京尹以其聚众，笞之。诉称有故。〉
    去圣久远，微言将绝，人用其私，各安所见。阙文不及，大义已乖，非有独见之明，谁解僻儒之患？甲总六艺，研精百氏，纰缪必考，朱紫斯分。既祖述於鲁儒，升我堂矣！自光扬於汉策，职尔之由。竹简之书，且或朽蠹；金碑之字，道兹镌刻。魏文《典论》，起列鸿都；扬子《元经》，虚传麟阁。观者如堵，且闻纸贵。将万古而不刊，於千两而何有？京尹之罚，其或病诸。既无索於杜季，庶息威於甯越。
    ☆李农夫
    ○幽兰赋
    兰之猗猗，其香，遁世无闷，抱道深藏。不以无人，而遂废其芳，磅礴冰霜之际，虚徐萧艾之场。揭之扬之，於古有光；不采而佩，於兰无伤。岂膏黍之为用也，必焚必割？珠犀之毕通也，必剖必绝。虽佩玉而垂绅，亦吐甫而握。
    ☆李□卿
    ○京兆府献三足乌赋（以“平上去入，周而复始”为韵）
    杲杲灵乌，萃於神都，耀彼殊彩，呈兹异躯。披拂四气，翱翔九衢，耻祥鸾之止棘，慕仪凤之栖梧。瑞表孝纪，名标秘图，将有感而必集，岂独殷周与有虞？观其降自日域，戾於天府，音谐雅颂，动中规矩。颉颃其质，差池其羽，步芳草而三趾徐来，溯祥风而六翮微舞。珍奇莫测，观者如堵，谅兹禽之祯祥，告我皇之福祜。於是罗者既获，虞人是荐，贮以瑶筐，登於玉殿，凝睿想，迓神眄。孤飞砌上，似於□际而游，独立君前，疑乎日中而见。圣情不极，念兹莫黑，彼应感而至，我有道而得。狎以驯扰，安其栖息。夜啼玉垒，声虽入於舜聪；曙唤瑶阶，心岂知夫帝力？不然者，曷足以昭我皇之元化，表吾君之恭默。是知国将昌则降而为祥，政或缺则归彼扶桑，天道不昧，神心孔彰。岂有情在於斯乌？固灵应昭乎彼苍。（阙二字）之旨既集吾君之福祉，与天地而终始，傥不翦其毛羽，愿长飞乎帝里。
    ☆李令琛
    ○对书史百家策
    问：卦分江使，图演天文，文籍於是滥觞，书契以之抽绪。皇坟帝典，述纪言以联镳，五传六经，礼乐而齐骛。斯并悬诸日月，焕乎文章。至如诸子相腾，小说奔竞，有惭屑玉之化，无异杂铅之宝。请用於火，恐招傅奕之讥；将扇其风，复爽芟夷之义。二涂交战，一为解环。百两之篇，孰关其善？七分之术，孰著其能？谁求天下之书？谁决冢中之？识二简者何子？观四辙者何人？京兆耆旧之篇，起於何代？陈留神仙之传，创自何人？谁先孝子之图？谁首逸人之记？倘无谈於雕棘，将有荐於拔茅。
    对：日月经天，星辰助其明耀；江河纪地，畎浍资其广深。俱丽於乾纲，同归於坤轴。况六经既出，百子并骛，万卷五车，七略四部，组织仁义，琢磨道德。虽非全璧之珍，亦是连珠之宝。当有求书之官，远探禹穴，近闻汲冢之文，具修蠹简。或阴阳不谬，朱紫自分。仲任丛残之议，并非通论；稚川翡翠之喻，实得大方。岂重以芟夷，加之翦截，敢申直笔，以塞异端。则有百两之篇，张霸所善；七分之术，京房独精。陈农访天下之书，荀勖决冢中之策。识二简者束，观四辙者穆王。京兆耆旧之篇，创於光武；陈留神仙之传，起自阮苍。刘向修孝子之图，梁鸿首逸人之记。谨对。
    ☆李善感
    ○谏作奉天宫疏
    自古帝皇，莫不以登封告成为盛事。陛下封泰山，告太平，致群瑞，与三皇五帝比隆矣。数年不稔，饿殍相望，四夷交侵，兵甲岁驾。宜恭默思道，以禳灾谴。更广营宫室，劳役不休，天下莫不失望矣！
    ☆李孝言
    ○对私雇船渡人判
    〈洛水中桥破，绝往来渡。县令杨忠以为时属严寒，未可修造，遂私雇船舫，於津所渡人。百姓杜威等连状举忠将为干济。廉使以忠懦弱，不举职事，以邀名欲。科不伏。〉
    曲洛圭廛，交风鼎色，途开九达，城控八关。积溜澄□，王子吹笙之浦；惊湍落日，冯夷剖蚌之川。衣冠之所往来，商贾於焉交集。所以亘兹星柱，架此虹桥，疑海上之浮鼋，似天津之飞鹊。诚合因人启塞，随事修营，岂可使曲岸前崩？危梁中绝！惊波淼淼，却停流水之车，急浪悠悠，翻拥桃花之骑。杨忠莅斯剧县，辄树私恩，不遵十月之规，有损二周之化。造舟之义，自有公营，浮航之机，讵宜私雇？道桥有阙，懦弱可知。请依直指之科，以曲从之坐。
    ☆李仲雍
    ○对观生束判
    〈庚补观生，所学未就。其师同算生例，徵束。诉云：“盖伎术不可为例。必其抑纳，遣出几何？”师曰：“算之伎术。”生终不伏。〉
    仰乎天文，用察昭应，辨彼□物，以知休祥，矜术数以分官，列保章而命职。庚以幽微可尚，精妙希探，蹑梓慎之陈迹，采刘向之故书。补职观生，扣钟师业。银河宛转，瞻一水而初分；玉漏萧条，齐七政而宁察。业则未就，师何有言？且束自行，诲无倦矣！六艺有数，算其异欤？言生合有束，称算不同伎术，始和昭布，甲令明悬。请从多少之差，方定是非之理。生之不伏，愚亦谓然。
    ☆李灵光
    ○对学歌元宴判
    〈得景学歌元宴，多肉好之音。人告非时。〉
    圆首方足，戴天履地，禀阴阳生杀之气，有喜怒哀乐之心。舞所以节宣礼容，歌所以吟咏情性。故端木发问，岂尽师乙之节；薛谈学讴，未穷秦青之技。才有用舍，命有通塞。沧浪水清，不行南楚；白石山烂，遂感东齐。穷者或歌，道固难废。惟景所学，应有攸归。微妙之音，虽闻是习；贞俗之礼，亦复悬殊。悼彼元宴之辰，宜畅清都之奏。紫芝仙客，揭雅曲於重元；丹洞羽人，吹真声於倒景。聆彼肉好，奇殊骨间！既非庆□韶夏之作，又匪白雪阳春之调。暌彼嘉会，乖兹正声；人告非时，雅符通典。
    ☆李处仁
    ○虹藏不见赋（以“阴阳所陵，故结伏之”为韵）
    虹在东方，小雪而藏，贯日之形莫睹，弥天之象难详。居暧昧之中，光而不耀；入混茫之里，ウ然而彰。表天时而无失其候，顺寒暑而不愆於阳。眇望辽，穷览洲渚，邈不察其形容，何以知其处所？见飞梁之跨水，仿佛犹疑；望庆□之在天，依稀延伫。岂不以晦明有日，隐见有期，寒节方来，斯则潜虽伏矣！清明如到，终当出而见之。乎渥彩，蓄以雄姿，类成文隐雾之日。同衣锦裳之时。眇眇天末，悠悠□路，御座之祥不逢，美人之号难遇。冥蒙向晦，徒欲想其烂然；杳霭藏辉，孰能知其去故？宛得启闭之道，以明天地之心。怜弯环之挂空，犹隔层碧；思纡馀而饮井，当阻重阴。不测之状难状，无形之形罔寻。
    若夫风□尚惨，我则隐蔽而知藏；阳气未腾，我则炫耀而不结。亦有霞散成绮，云吐如缯，曷若拖轩之名，将顺时而出没；回馆之势，每应候而升陵，至哉终取贵於彩章，亦何惭於小畜？孕明於烟雾之际，谁辨辉光？混迹於沉埋之间，难呈纷郁。事同嘉Т，道叶攸伏，虹兮虹兮！何当洒其。
    ☆李子仞
    ○伤毙犬赋
    何仲尼之仁智，虽敝盖之不弃，悯畜犬之将死，恐肝脑以涂地。岂不以其守御之功多，恻隐之情至。况岁年驯养，倏忽非命！生而效能，死不因病。分以身首，委其陷，我诚拙於人谋，彼何伤於物性？虽无卫生之智，且有天然之识，出其门吠非其主，知其爱摇尾求食。传尺书而致远，逐狡兔而尽力，信聪慧之两兼，亦忠勇而何极。原夫万物莫不以智遇祸，以材丧身，象以其齿，龟以其神，蝉得美荫而忘己，鱼贪芳饵而挂纶。由此言之，庄周达者，老氏至人，吾将师之，养素全真。
    ○驯猿赋
    节彼南山，宛出人寰，天分翼轸，地界荆蛮。标奇峰於海上，置高岭於□间，千林蓊郁，万壑幽闲。蓄雾藏烟，信洪炉之造化；匪朝伊夕，即元猿之往还。尔其秉质元造，游心远峰，彻三声於谷静，藏万影於山重。联绵绿竹，牢落青松，其捷难纪，其居易容。不炫文章，轻雾中之隐豹；岂矜变化，贱□里之非熊。但恣乎任情之乐，宁知乎有智之凶？既而列卒笼山，张罗竟野，阵影开鹤，□光乱马。迫吴质之槛中，惊楚臣之箭下，既叹拙谋，还伤力寡。逾峰越嶂，宛辞岑寂之居，历暑离寒，就喧卑之舍。於是屈猛从絷，宛安顺游，顾步兰砌，因依蕙楼，标影之高下，挫人心之去留。载驰载驱，异追风之整辔。或惊或跃，同在水之衔钩。日潜馀巧，空长孤愁。悲夫！自贻伊戚，信美非珍。虽徘徊於厚养，终惆怅以劳神。夜庑幽阴，忆南陇之吟月；花朝明媚，想乔林之弄春。未属放之ê，且从飞雀之驯。已矣哉！乐以鼓，载鼷以车，固不如深林之栖息，穷谷之虚徐。谅物性之同此，希达人之鉴诸。
    ☆李纯甫
    ○华严原人论後序
