<!-- { "loadSidebar": true } -->
　　二年流落鼃鱼乡【厚国语范蠡谓王孙雄曰昔吾先君固周室之不成子也故濵于东海之陂鱼鼈之与处而鼃黾之与邻】朝来喜见麦吐芒东风摇波舞净緑【次公柳子厚诗麦芒际天摇碧波】初日露酣娇黄【次公谢灵运诗花上露犹】汪汪春泥已没膝剡剡秋谷初分秧谁言万里出无友见此二美喜欲狂三山屏拥僧舍小一谿雷转松阴凉【驹父白鹤故居图三山者大北山象头山白水山皆在水南一谿者即东江也在山之北】要令水力供臼磨与相地脉增隄防霏霏落雪看收麪隐隐叠鼓闻舂糠散流一啜云子白【次公汉武帝外传太上之药则有风实云子金精玉液】炊裂十字琼肌香【厚晋何曾性豪侈每燕见不食太官所设帝辄命取其食蒸饼上不拆作十字则不食也】岂惟牢九荐古味【束晳饼赋馒头薄持起搜牢九】要使真一流天浆诗成捧腹便絶倒【次公史记日者传司马季主捧腹大笑晋书卫玠谈道平子絶倒】书生説食真膏肓【次公左传晋侯病在膏之上肓之下】
　　与正辅游香积寺
　　越山少松竹常苦野火厄此峯独苍然感荷佛祖力茯苓无人采千歳化琥珀【厚本草注松脂入地千年为茯苓又千年为琥珀】幽光发中夜见者惟木客【次公木客广南山中有之葢野人与鬼之类也】我岂无长镵【縯杜诗长镵长镵白　木柄我生托子以为命】真赝苦难识【次公退之诗前计顿乖张居然见真赝】灵苖与毒草疑似在毫发把玩竟不食弃置长太息山僧类有道辛苦尝谷汲【厚前汉地理志虢桧之地土陿而险山居谷汲】我慙作机舂【次公传曰杵臼之智不及机舂】凿破混沌宂【縯庄子儵与忽相遇于混沌之地谋报混沌之徳曰人皆有七窍此独无有尝试凿之日凿一窍七日而混沌死】幽寻恐不继书板记歳月
　　次韵高要令刘湜峡山寺见寄【次公古谓之髙要郡有髙要峡焉】
　　新闻妙无多旧学闲可束犹当隐季主【縯司马季主卜于长安市】未遽逃梅福【厚梅福字子真为九江尉后逃入海上人见其为呉市门卒】空肠吐余思静似蚕缀蔟寸田结初果【次公寸田道家所谓丹田也】秀若铜生緑【厚本草生铜皆有青葢铜之精华也】荆棘扫诚尽梨枣忧不熟【縯真诰王夫人谓许长史曰交梨火枣是飞腾之药要使生于胷中今君胷中荆棘扫除未尽是以梨枣不生也】髙人寜铸金【次公刘向得鸿寳书言能铸金而不成也】下士乃服玉【厚抱朴子服玉当得于阗白玉赤松子服水玉得仙也】君看岭峤隘我欲巾笥蓄曾攀罗浮顶亦到朱明谷旋观真歴块【次公王褒云骏马之蹙犹厯块也】归卧甘破屋故人老犹仕世味薄如縠【子仁退之诗吾老世味薄】偶从越女笑【厚退之诗洪涛舂天禹穴幽越女一笑三年留】不怕蛮江浴惊闻尺书到喜有新诗辱应怜五管客【援庄子愿隐于齐肩髙于顶句赘指天上有五管也厚退之诗五管徧厯无贤侯】曾作八州督【厚晋书陶侃字士衡尝如厠见一人朱衣介帻敛袂曰君后当为公位至八州都督】骨销谗口铄【縯史记邹阳书众口铄金】胆破狱吏酷【厚南史王融矫诏立竟陵王子良太学生魏凖证成其事及融诛凖惧而死举体皆青时以为胆破】陇云不易寄【援陶景诗山中何所有陇上多白云只可自怡悦不堪持寄君】江月乃可掬【厚唐于良史春山夜月诗掬水月在手】遥知清逺寺不称空洞腹【縯晋王导尝指周顗腹曰此中何有答曰空洞无物然可容卿軰数百人】蹇驴步武碎短瑟弦柱促仰看泉落佩俯听石响毂千峰泻清驶一往无囘躅狂雷失晤语过电不容目要知僧长饥正坐山少肉【次公传灯録司马头陁自湖南来百丈谓之曰老僧欲住沩山可乎对曰沩山竒絶可聚千五百众然非和尚所住百丈云何谓也对云和尚是骨人彼是肉山设居之徒不盈千百矣】人间无南北蜗角空出缩仇池九十九【仇池有九十九泉余尝梦至有诗】嵩少三十六【子由近买田阳翟北望嵩少甚近】天人同一梦仙凡无两録陋邦真可老生理亦粗足便囘天熖长作照海烛【黄鲁直寄诗云莲花合里一寸烛牝马海中烧百川鲁直葢近有得也次公退之诗居然妄推让见谓天焰】
　　入寺
　　曳杖入寺门辑杖揖世尊【次公礼记孔子曳杖而歌】我是玉堂仙谪来海南村多生宿业尽一气中夜存【厚楚词一气孔神兮于中夜存】旦随老鵶起饥食扶桑暾光圆摩尼珠照曜玻瓈盆来从佛印可【厚维摩经言若能如是坐者佛所印可】稍觉魔忙奔闲看树转午坐到钟鸣昏收敛平生心耿耿聊自温
　　留题显圣寺
　　渺疎林集晩鸦孤村烟火梵王家幽人自种千头橘【縯李衡种橘于龙阳洲谓其子曰吾洲中有千头木奴】逺客来寻百结花【厚首楞严经阿难白佛言世尊比寳叠华缉续成中虽本一体如我思惟如来一绾得一结名若百结成终名百结若拙江南人谓丁香为百结】浮石已干霜后水焦坑闲试前茶秖疑归梦西南去翠竹江村绕白沙【次公杜诗白沙翠竹江村路相对柴门月色新】
　　留题仙都观
　　山前江水流浩浩山上苍苍松柏老舟中行客去纷纷古今换易如秋草空山楼观何峥嵘真人王逺阴长生【子仁王方平阴长生皆在此山学道得仙者】飞符御气朝百灵悟道不复诵黄庭龙车虎驾来下迎去如旋风抟紫清真人厌世不囘顾世间生死如朝暮学仙度世岂无人飡霞絶粒长辛苦安得独从逍遥君泠然乘风驾浮云超世无有我独行
　　过木枥观【子仁老泉诗序云许旌阳得道之所舟人不以相告既过至武寜县乃得其事县人云许旌阳棺椁犹在山上旌阳许迈也尝为旌阳县令】
　　石壁高千尺微踪逺欲无飞檐如劒寺【出剑门东望上寺宇髣髴可见】古柏似仙都许子尝髙遁行舟悔不迂斩蛟闻猛烈提劒想﨑岖【任许旌阳斩蛟于洪州即西江所经也】寂寞棺犹在修崇世已愚隐居人不识化去俗争吁洞府烟霞逺人间爪发枯飘飘乘倒景谁复顾遗躯
　　留题峡州甘泉寺【姜诗故居】
　　轻舟横江来吊古悲纯孝逶迤寻逺迹婉娈见遗貎清泉不可挹涸尽空石窖古人飘何之唯有风竹閙行行玩村落戸戸悬网罩民风坦和平开戸夜无钞丛林富笋茹平野絶虎豹嗟哉此乐乡无乃姜子教【任姜诗妻厐氏事母至孝妻奉顺尤谨后汲江水值风不时得还母渴诗责而遣之妻乃寄止邻舍昼夜纺绩市珍羞使邻母以意自遗姑久之姑怪问邻母邻母具对姑感惭呼归】
　　寄题清溪寺
　　口舌安足恃韩非死説难【縯太史公曰韩非作説难而卒死于説难】自知不可用鬼谷乃真奸遗书今未亡小数不足观【縯刘向七畧有鬼谷子书】仪秦固新学【縯苏秦张仪皆学于鬼谷子】见利不知患嗟时无桓文使彼二子颠死败无足怪夫子固使然君看巧更穷不若愚自安遗宫若有神颔首然吾言
　　双鳬观【在叶县】
　　王乔古仙子时出观人寰常为汉郎吏厌世去无还双鳬偶为戏聊以惊世顽不然神仙迹罗网安能攀【任后汉王乔有神术为叶令每朔望来朝明帝怪之令太史伺望辄有双鳬从东来罗之得双舄焉诏尚方审视乃前所赐履舄也】纷纷尘埃中铜印纡青纶【绶也】安知无隐者窃笑彼愚奸
　　题惠州灵惠院
　　直视无前气吐虹五湖三岛在胸中相逢莫怪不相揖只见山僧不见公
　　泗州僧伽塔
　　我昔南行舟系汴逆风三日沙吹面【次公杜诗步壑风吹面】舟人共劝祷灵塔香火未收旗脚转回头顷刻失长桥却到山未朝饭至人无心何厚薄我自怀私欣所便耕田欲雨刈欲晴去得顺风来者怨若使人人祷辄遂造物应须日千变我今身世两悠悠去无所逐来无恋得行固愿留不恶毎到有求神亦倦退之旧云三百尺澄观所营今已换【縯退之澄观诗火烧水转扫地空突兀便髙三百尺又云借问经营本何人道人澄观名籍人】不嫌俗士污丹梯一看云山绕淮甸【次公北山移文云请回俗士驾杜诗着处覔丹梯】
　　北寺悟空禅师塔【名齐安宣宗微时师知其非凡人无逸盐官图经安国寺在县西北六百五十步祥符元年改今额寺中有悟空塔塔前有古桧存焉】
　　已将世界等微尘空里浮花梦里身【援华严经如日翳人见空中花子仁圆觉经譬彼病目见空中花】岂为龙顔更分别【次公前汉髙祖为人隆准而龙顔】只应天眼识天人【次公邯郸淳见曹植曰真天人也】
　　游灵隐髙峰塔【肃之武林山记北髙峯在灵隠寺后山山有塔记云唐天寳中邑人建髙七级】
　　言游髙峯塔蓐食治野装【援韩信甞寄食南昌亭亭长妻厌之乃晨炊蓐食】火云秋未衰【师杜诗火云洗月露】及此初旦凉雾霏岩谷暗日出草木香嘉我同来人久便云水乡相劝小举足前路髙且长古松攀龙蛇怪石坐牛羊渐闻钟磬音飞鸟皆下翔入门空有无云海浩茫茫惟见聋道人老病时絶粮问年笑不答但指穴藜牀【厚管寜自越海归家贫常晏坐一藜牀积五十余年为学不倦牀上当膝处皆穿】心知不复来欲归更徬徨赠别留疋布今嵗天早霜
　　题西林壁【子仁庐山记旧名西林兴国中赐今额】
　　横看成岭侧成峯逺近髙低无一【一作总不】同不识庐山真面目只縁身在此山中
　　六和寺冲师闸山溪为水轩
　　欲放清溪自在流【子仁杜诗江流大自在】忍教氷雪落沙洲出山定被江潮涴能为山僧更少留
　　道者院池上作
　　下马逢佳客擕壶傍小池清风乱荷叶细雨出鱼儿【厚杜诗细雨鱼儿出微风燕子斜】井好能氷齿茶甘不上眉归涂更萧瑟真个解催诗【厚杜诗片云头上黒应是雨催诗】
　　吉祥寺僧求阁名
　　过眼荣枯电与风久长那得似花红上人宴坐观空阁观色观空色即空
　　南寺千佛阁
　　古邑居民半海涛师来构筑便能髙千金用尽身无事【次公李白诗千金防尽还复来】坐看香烟绕白亳
　　法惠寺横翠阁【子仁杭州图经法惠寺在天井巷吴越王钱氏建旧额兴庆寺治平二年改赐今额】
　　朝见吴山横暮见呉山从呉山故多态转侧为君容幽人起朱阁空洞更无物惟有千步冈东西作亷额春来故国归无期人言秋悲春更悲已泛平湖思濯锦更看横翠忆峨眉【次公濯锦成都濯锦江也峨眉嘉州峩眉山也】雕栏能得几时好不独凭栏人易老百年兴废更堪哀悬知草莽化池台游人寻我旧游处但覔呉山横处来
　　夀星院寒碧轩【敬夫图经钱塘灵隠天竺寺内夀星院晋天福八年建其亭馆有寒碧轩】
　　清风肃肃摇牕扉牕前脩竹一尺围纷纷苍雪落夏簟冉冉緑雾沾人衣【援杜诗无使霜露沾人衣】日髙山蝉抱叶响人静翠羽穿林飞道人絶粒对寒碧为问鹤骨何縁肥
　　西湖夀星院此君轩
　　卧听谡谡碎龙鳞俯看苍苍立玉身一舸鸱夷江海去【縯范蠡既破呉乃浮扁舟游江湖变姓名至齐号防夷子皮】尚余君子六千人【厚呉越相攻越王句践以其私君子六千人为中军】
　　常州太平寺法华院薝卜亭醉题
　　六花薝卜林间佛九节菖蒲石上仙【縯维摩经言如入薝卜林中唯嗅薝卜不嗅余香薝卜栀子花也其花六出韩众服菖蒲得仙须生石上一寸九节者】何似东坡铁拄杖一时惊散野狐禅
　　扶风天和寺
　　逺望若可爱朱栏碧瓦沟聊为一驻足且慰百回头水落见山石尘髙昏市楼临风莫长啸遗涕浩难收
　　山光寺回次芝上人韵
