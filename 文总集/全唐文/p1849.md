<!-- { "loadSidebar": true } -->
    悬象告祥，垂衣表圣。阴慝将作而潜灭，阳光当亏而更盛。羲和率职，徒降物以宵兴；尧舜临轩，方并明而晓映。上方以忧勤御极，哲承天。声教既昭乎下土，灾蚀因消於上元。景丽高云，已照临於物外；位移正寝，空警戒於事先。晓次箕中，时惟冬仲。天子夕惕而惭虑，太史先期而誓众。於是雾霁闲原，云归幽洞。圆规杲耀，发瑞彩於乌；爱景冲融，动和鸣於彩凤。是月唯朔，升轮自东。焕大社之晨气，照清朝之晓风。币奚假於词祝，鼓宁烦於奏工。遂使皆仰之人，既无虞乎薄蚀；惜阴之士，咸有望於再中。谅天听之自迩，信宸心之遂通。仰稽圣谟，遐考天则。运行虽由於黄道，感应自符於元德。辉华增焕，观光必达於幽阴；氛皆消，揆影无差於晷刻。道敷阳教，德叶炎精。麟效趾而不斗，葵向影而偕倾。观台登望之时，渐欣光被；史册退书之际，益讶文明。乃扬彩宫闱，增华廊庙。人动佳色，物含清照。若合璧之无瑕，比重轮而有耀。黄琬之巧言莫启，由此缄词；叔辄之妄叹无闻，从兹载笑。契元化，祯回太阳。躔次罔亏於顺晷，贞明以合於重光。固齐天而比德，垂永永於皇唐。
    ○大音希声赋（以“希则能大，物理之常”为韵）
    声本无形，感物而会。生彼寂寞，归乎静泰。含藏於金石之中，缄默於肺肠之外。喻春雷之不震，时至则兴；比洪钟之未撞，扣之斯大。静胜永合於人心，元同远符於天籁。大道冲漠，至音希微。叩於寂而音远，求於躁而道违。三年之鸟不鸣，惊人可异；五弦之琴载绝，知音盖稀。人生而静，物本无机。修以诚而上下交应，臻其极而禽兽咸归。遐想古风，缅穷太始。以彼声音之道，媲夫动静之理。方歌击壤，尧人式贵於心和；未梦钧天，赵简尚劳於倾耳。鼓能兴雨，钟亦候霜。冲用可齐於道性，善应方契於天常。兴公之赋欲成，已含金韵；夫子之宫未坏，犹闷乐章。无象无名，不知不识。守此虚淡，终乎妙极。岂逐物而感通，谅与时而消息。损之而益，潜运将契於天功；听之不闻，元化极符於帝则。幽元之旨，足以明徵。海内於焉而自正，天下无得以争能。由是广可喻於人，细可齐於物。声希者其响必大，声烦者其理斯屈。常呼万岁，维岳有时而降神；将异三人，点尔无心於鼓瑟。理归若讷，事契寡词。既不言以足教，必於声而可遗。存而不论，驰神於六合之外；语不如默，箝口於三缄之时。是各从其类也，吾将一以贯之。
    ○庆云抱日赋（以“云日晖映，精彩相耀”为韵）
    太阳之升兮，铄景气而澄氤氲。圣人之德兮，上蔚结而生庆云。外浮相焕，中映成文。郁郁昱昱，缤缤纷纷。粲兮若组绣之萦宝镜，翊兮若申甫之相明君。无心而生，应德而出。不曜青以千吕，能叶庆以扶日。缥缈蜿蜒，游龙相逐而不如；斐葳蕤，彩舒状而难匹。始流形於孤岳，终垂象於九围。丽碧霄以增媚，捧金乌而徐飞。感覆焘之仁，效灵表瑞；凭元黄之气，耀影含晖。夫天道无言，以物应圣。圣功不宰，物自效命。故有非烟非云，为祥为庆。附我元吉，彰我元盛。岂徒众彩错出，重轮交映者哉。且日者实也，象君而贞明；云者运也，应时而发生。就日而浮，若就君之朝聘；五色成象，告五方之和平。腾乎天假其阴骘，见於昼资厥炎精。懿乎煌煌烛空，煜煜呈彩。域中之目，无不仰观。天下之心，若有所待。何必苍梧称美，横汾是载者乎。夫变化倏忽，希夷混茫。理至则无幽不感，德盛则化妖为祥。焕厥霄极，亘於天光。彼丹甑玉烛，荚芝房。孰若此感化而见，五彩其相者焉。是知圣与冥通，理由感召。故我後之盛德，不求彰而自耀。
    ○加谥追尊改主重题议
    臣等伏寻旧典，栗主升之後，在礼无改造之文，亦无重加尊谥改题神主之例。求之旷古，无其文。周加太王、王季、文王之谥，但以德合王周，遂加王号，未闻改谥易主。且文物大备，礼法可称，最在两汉，并无其事。光武中兴都洛阳，遣大司马邓禹入关，奉高祖以下十一帝後神主，洛阳宗庙，盖神主不合新造故也。自魏、晋迄於周、隋，虽代有放恣之君，亦有知礼讲学之士，不闻加谥追尊，改主重题。书之史策，可以覆视。
    今议者惟引东晋重造郑太後神主事为证。伏以郑太後本琅琊王妃，薨後已琅琊邸庙。其後母以子贵，将升太庙。贺循请得造新主，改题皇後之号，备礼告，当时用之。伏以诸侯庙主，与天子庙主，长短不同。若以王妃八寸之主，上配至极，礼似不同。时谄神贪君之私，用此谬礼，改造神主，比量晋事，义绝非宜。且宣懿非穆宗之後，实武宗之母。以子之贵，已别庙，正为得礼，飨荐无亏。今若从祀至尊，题主称为太後，因子正得其宜。今若别造新主，题去太字，即是穆宗仙之後，臣下追致作殡之礼。渎乱正经，实惊有识。臣当时并列朝行，实知谬戾，以汉律擅论宗庙者，以大不敬论。又其时无诏下议，遂默塞不敢出言。
    今又欲重用东晋谬礼，秽圣朝大典，猥蒙下问，敢不尽言！臣谨按国朝前例，甚有明文。武德元年五月，备法驾於长安通义里旧庙，奉迎宣简公懿王景皇帝神主，升太庙。既言於旧庙奉迎，足明必奉旧主。其加谥追尊之礼，自古本无其事。自则天太後摄政之後累有之。自此之後，数用其礼，历检国史，并无改造重题之文。若故事有之，无不书於简册。臣等愚见，宜但告新谥於庙，而止其重题改造之文。开元初，太常卿韦纟舀以高宗庙题武後神主□天後圣帝武氏，纟舀奏请削去天後圣帝之号，别题云则天顺圣皇後武氏。诏从之。即不知其时削旧题耶，重造主耶？亦不知用何代典礼。礼之疑者，决在宸衷。以臣所见，但以新谥宝册告陵庙，正得其宜。改造重题，恐乖礼意。
    ☆卢商
    商字为臣，第进士，又中拔萃科。累官兵部侍郎。召拜中书侍郎同中书门下平章事，封范阳郡公。大中元年罢为武昌节度使，以疾解职。拜户部尚书卒。
    ○请增加盐额奏
    常州自开成元年七月二十六日敕，以茶务委州县。至年终所收，以溢额五千六百六十九贯，比类盐铁场院正额元数，加数倍已上。伏请增加正额。
    ☆卢钧
    钧字子和，范阳人，徙京兆蓝田。第进士，以拔萃补秘书正字。累拜山南东道节度使，兼领昭义军，进检校左仆射。宣宗立，改吏部尚书，封范阳郡公，守太子太师。大中十年同中书门下平章事，寻以检校司徒为东都留守。懿宗立，以太保致仕。卒年八十七，赠太保，谥曰元。
    ○岭南官吏请停吏部注拟奏
    伏以海峤择吏，与江淮不同。若非谙熟土风，即难搜求人瘼。且岭中往之弊是南选，今之弊是北资。臣辖管二十二州，唯韶、广州官僚，每年吏部选授，道途遐远，瘴疠交侵。选人若家事任持，身名真实，孰不自负，无繇肯来。更以俸入单微，每岁号为比远。若非下司贫弱令使，即是远处无能之流。比及到官，皆有积债。十中无一，肯识廉耻。臣任四年，备知情状。其潮州官吏，伏望特循往例，不令吏部注拟，且委本道求才。若摄官廉慎有闻，依前许观察使奏正。事堪经久，法可施行。
    ☆唐元度
    元度，开成中书官翰林待诏，权知沔王友。
    ○九经字样序表
    臣闻秦焚《诗》《书》，塞人视听；汉兴典籍，以广聪明。伏以龟鸟之文，去圣弥远，点画讹变，遂失本源。今陛下运契广虞，道从经籍。观人文以成俗，念为鸟迹之乖方。繇是遂微臣之上请，许於国学创立石经。仍令小臣覆，定字体，谬当刊校，誓尽所知。大历中，司业张参掇众字之谬，著为定体，号曰《五经文字》。专典学者，实有赖焉。臣今参详，颇有条贯。传写岁久，或失旧规。今删补冗漏，一以正之。又於五经文字本部之中，采其疑误旧未载者，撰成《新加九经字样》一卷，凡七十六部四百二十一文。其偏傍上下本部所无者，乃纂为杂辨部以统之。若体画全亏者，则引文以证解。於雅言执礼，诚愧大儒。而辨体观文，式遵小学。其声韵谨依开元文字，避以反言，但纽四声，定其音旨。今条目已举，刊削有成。愿竭愚衷，以资後学。当开成丁巳岁序谨上。
    ○奏九经字样状
    准太和七年十二月五日敕，覆定九经字体者。今所详覆，多依司业张参《五经文字》为准。其旧字样，岁月将久，点画参差，传写相承，渐致乖误。今并依字书，参详改正讫。诸经之中，别有疑阙，旧字样未载者，古今体异，隶变不同。如总据《说文》，即古体惊俗；若依近代文字，或传写乖讹。今与校勘官同商较是非，取其适中。纂录为《新加九经字样》一卷。或经典相承，与字义不同者，具引文以注解。今刊削有成，请附於《五经字样》之末，用证纰误。
    ○九经字样牒文
    右。国子监奏，得覆定石经字体官翰林待诏朝议郎权知沔王友上柱国赐绯鱼袋唐元度状，准大和漆年拾贰月伍日敕，覆定九经字体者。今所详覆。多依司业张参《五经文字》为准。其旧字样，岁月将久，点画参差，传写相承，渐致乖误。今并依字书，参详改正讫。诸经之中，别有疑阙，旧字样未载者，古今体异，隶变不同。如总据《说文》，即古体惊俗；若依近代文字，或传写乖讹。今与校勘官同商较是非，取其适中，纂录为《新加九经字样》壹卷。或经典相承，与字义不同者，具引文以注解。今刊削有成，请附於《五经字样》之末，用证纰误者。其字样谨随状进上，谨具如前。中书门下牒国子监牒，奉敕宜依，牒至准敕故牒。开成二年八月十二日牒。
    ○论十体书
    古文，黄帝史苍颉所造。颉首有四日，通於神明，观察众象，而为古文。暨嬴氏之代，法务径促，隶书是兴，古文殆绝。汉鲁恭王坏孔子旧宅，得《尚书》《论语》《孝经》，皆科斗文字是也。又河内女子坏老君屋，得古文二篇，乃《书》之《秦誓》《顾命》也。或绝尘之客，高蹈远游，深岩邃谷，丹经秘诀，往往遇之。今之所传，是其遗文也。
    大篆，周宣王太史史籀所造。始变古文，著《大篆》十五篇。秦焚《诗》《书》，惟《易》与此篇得全。遇王莽之乱，此为亡失。建武中曾获九篇，章帝王育为作解说，所不通者，十有二三。暨晋世此篇都废，今略传字体而已。
