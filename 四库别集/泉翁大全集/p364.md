<!-- { "loadSidebar": true } -->
　　掉臂安行更不疑，千秋遗叹未之思。即思仁在其中矣，不是他乡外至之。　论语或门人误记夫子斯仁至矣之言，恐人误以为由外而至也。因以正之。 
　　
　　忆旧寄戴亚卿酬麦饭荳粥厚意 
　　
　　雷轰七圣皆迷夜，傍险冲坭江大横。忽有画船装酒济，能忘安道十年情？ 
　　
　　能忘安道十年情？方刻新题光欲生。二叟生生如见访，水迎山送到增城。 
　　
　　辛亥元日作 
　　
　　我今行年八十六，生平自庆平为福。平时长在五中居，不管双轮闲往复。 
　　
　　贺周崦山中丞擢司寇二首 
　　
　　督府行空云一片，东西瞻望爱如云。一朝被召朝天去，雷雨中天天下闻。 
　　
　　中丞凝不动声色，仗钺东西广寇平。昨夜贯城光斗极，白云吟望得忘情。 
　　
　　刘郎莲峰子求予书，予援笔漫兴，飘然於东海之滨矣。 
　　
　　四海风光一片秋，刘郎家在海东头。祗应浮海乘桴去，尔合从予鲁仲由。 
　　
　　九月廿日白云遣兴二首 
　　
　　咄咄肩舆小北城，雨余山色眼俱明。小眉似为先生展，故遣寒花一路迎。 
　　
　　乌飞兔走尚牢笼，暑往寒来秋已穷。何妨去访□□伴，左拉安期右赤松。 
　　
　　送海阳李朝芳、盛子顺二生还乡 
　　
　　千里征文到五羊，风飘衫袖来双双。知君不止征文意，静坐天关一悟堂。 
　　
　　代简寄薛竹居 
　　
　　八十六年怀竹居，一真会后定何如？若知真处元无事，连此真名亦破除。 
　　
　　为黄肖甫进士寿亲六十一华诞 
　　
　　罗浮野人亦姓黄，黄君家接罗浮光。地仙八百从花甲，眼见貤恩又大郎。 
　　
　　为梁宪甫进士寿亲禄峰六十一华诞 
　　
　　已寿黄君又寿梁，增江寿星何煌煌。寿筵进士斑衣舞，光映长庚万丈长。 
　　
　　喜梁宪甫、黄肖甫从游白云 
　　
　　郭尾潭头我旧游，高原禄岭接潭头。两甫宪甫、肖甫白云供几杖，悄翁一笑破群忧。 
　　
　　时有冯甥仕卿同游白云，因为首尾吟以足其胜。 
　　
　　悄翁一笑破群忧，况有冯甥与共游。三生一派增江水，一幅青天无限秋。 
　　
　　寄题黎似斋辞廪学於天关 
　　
　　辞廪归来百揆前，人人皆道似神仙。践形又入天关学，广大高明却似天。 
　　
　　再赠李朝芳还潮阳兼简薛竹居连珠吟 
　　
　　主一何如念一中？念中便是适朋从。若言不著丝毫后，天理昭昭只大公。天理昭昭只大公，意中了了末由从。君看忘助皆无处，亥子之间即是中。 
　　
　　送清远黄一山大尹致政西归 
　　
　　成均侍我问茶陵，垂趐清州觉老成。西归不系莼鲈念，拜状乌台即欲行。 
　　
　　辛亥腊月十八日，初得上唐精舍之地於张氏。以上塘作上唐，盖有三唐焉：帝尧为上唐，李唐为中唐，若五代之唐，斯为下矣。偶得三绝，以纪其胜云。 
　　
　　白云洞口上唐村，似有唐尧旧俗存。凿井耕田忘帝力，十家鸡犬共篱门。 
　　
　　万青一色拥柴门，九曲六流同遶村。山水不知行客老，年年芳草游王孙。 
　　
　　马斛山如戏我前，双飞蝴蝶来青天。一曲泬漻人不和，自歌自拍安期肩。 
　　
　　上唐庄旧名盘龙山，村老云：「崔丞相有碑一通。」喜而赋此。 
　　
　　丞相龙山片石悬，偶来卜筑定前缘。云乡千里从徐孺，旷世相知五百年。 
　　
　　嘉东莞诗有序 
　　
　　　　　嘉东莞者何？东莞何怀云明府可嘉也。学政兼优，德立而政行焉，上下贤之。 
　　
　　沙贝风烟接莞天，政声藉藉到门前。不知卓鲁循良政，兼有风流水部贤。 
　　
　　已答赵大洲司成书，意有未尽，情见乎辞。 
　　
　　浩气人今贤大洲，请缨盍系单於头。天教远去深藏器，前席他年赞大猷。 
　　
　　元明洞里亦吾庐，喜共公来木石居。直须坐到江河满，不御流行自沛如。 
　　
　　苏门长啸意何如？叹息人间几丈夫。何处约君同槁坐？飞云嵿上天为徒。 
　　
　　题横江草堂有序 
　　
　　　　　横江者，吾嫡曾孙寿鲁外曾祖翁之堂也。堂临横江，因以为别号焉。横江翁天性纯朴，有葛天无怀之遗风。予昔韦布游居横江者几阅月，是以见横江翁如见横江焉，为之赋草堂云。 
　　
　　横江风景君昔游，一见横江消我愁。门对横江心似水，我歌浩浩万江秋。 
　　
　　修明诚书院完，各以鹅酒花红劳管工仓官唐永海、工房潘滔、耆老李权、张孔教口号。 
　　
　　凤凰鸣矣明诚开，土木群工翕子来。仓宰工房耆二老，殷懃合得酒鹅回。 
　　
　　赠周生阶自安福无仆而来 
　　
　　无仆无朋独自身，影行潭底月三人。舂粮千里求仁去，到了还归自己仁。 
　　
　　归自罗浮访望翁爱峰亭题壁 
　　
　　不用一字已升天见朱文公语，罗浮回首气如仙。榴皮小记回公迹，会与卢公结永年仙人卢敖以况望峰翁也。 
　　
　　贰尹杨亦泉送行恋恋，因念其旦旦勤事乎凤凰，士民称之，寓燕石作诗劳之。 
　　
　　送我迢迢鹤子铺名前，晴明二月中和天。凤凰山下殷懃意，尽道吾增二尹贤。 
　　
　　吴举人简斋，高士也。乃郎进甫应阳庠生相送数十里，赠之归呈其大人。 
　　
　　白面青巾拉马随，数程情义自相依。而翁高士髫年契，不受人间爵禄縻。 
　　
　　寄观善堂院长张春冈及诸生 
　　
　　观善堂中院长居，澄心中夜坐诸儒。试看坐到忘言处，定有文章耀八区二业合一也。 
　　
　　寄题卢民任玉泉别号 
　　
　　玉泉似与甘泉通，风味两泉何以同？及泉煮玉为甘旨，始见乾坤造化工。 
　　
　　送周生对阳归安福 
　　
　　飞云月底送周郎，心似月圆神似光。归对廓翁邹东廓也同翫月，中天普照一无方。 
　　
　　三皓与黎养真瑞鸾黄慎斋民准吴藤川纯 
　　
　　养真八十二慎斋八十一与藤川八十，三皓同时及我门。八十头颅事事真白沙先生诗句，老来赤子心还存。 
　　
　　吾增令尹盛剑崖自道少孤，感严东溪翁教载成之而无矜伐之意也。吾又感其教成剑崖以泽吾增也，为作诗寿之。 
　　
　　东溪溪上隐君平，济弱恩波及相城即增城也。。思报感恩生我等，我歌聊为寿先生。 
　　
　　寄题盛贤母贞妇诗有序 
　　
　　　　　贞节盛母王氏者，吾增明府剑崖之母也。以贞节奏闻。 
　　
　　堂堂贞节达天庭，小小诗篇何足称。尽道显扬今有子，立身行道是能谁？ 
　　
　　读何东莞怀云宜民政颂，而吾增邑尹盛剑崖行所无事，民无能名，同归於循良。诗兼赠之。 
　　
　　莞政宜民有颂声，增江无事民能名。两贤共有循良绩，他日观风一例评。 
　　
　　赠苏仁伯何於逵霍勉衷三进士之京二首 
　　
　　赠君六字风霆咒随处体认天理，更割罗浮一片云。肤寸不能生万汇，雷雨之动何欣欣！ 
　　
　　穗城三凤翀天起，五色文章光陆离。我爱丹心生羽翼，随君直到凤池西。 
　　
　　送刘安峰方伯考满之京二首 
　　
　　故人分辖薇垣省，能播香风十郡闻。我病山中无一事，朝朝犹解扫闲云。 
　　
　　外臣天贷巢由老，四岳欣逢尧舜仁。昨夜因公还作梦，梦随公去拜枫宸。 
　　
　　奉藩伯李一吾博笑四句一韵 
　　
　　天下一人惟一吾，一吾之外更无吾。反身自觅真吾看，万物乾坤一是吾。 
　　
　　承广西大巡东逵陈侍御下车之初，即致书来问。盖公学出於蒋道林，有渊源矣。以此正己格物而风俗化矣。小诗奉寄。 
　　
　　下车谁问百年人？定过桃源一问津蒋道林也。无侮老成有古训，扬清激浊道之神。 
　　
　　闻大巡王白?巡历新会以西，尽得人心，追想春间饥民之变，赖公筹策以定。今秋又旱矣，人心惶惶，怀之小诗奉寄。 
　　
　　去时饥莩变危机，拨乱微公人尽非。巡历以西东土怨，悲歌云汉望公归。 
　　
　　苏虚庵，相从三十年老友也。自海阳数千里来问长年之事，诗以送之。 
　　
　　踏月穿云路几千，扣关来问我长年。故人合是苏耽后，我道全归更问天。 
　　
　　郁林守邝和仲乃元博宪副之犹子，而吾友松溪程学士之徒也。谬称予为师祖，持松溪赠良守诗访天关，予喜其贤而赓之云。 
　　
　　金台金陵两都花，曾共松溪翫月华。郁林贤守开诗卷，三世斯文共一家。 
　　
　　黄孝子观英卖菜养母，四十不娶妻，恐妨母食。作诗表之。 
　　
　　鬻疏养母亦堪怜，曾有东湖识屦钱。四十不妻妨母养，险□啖鸭已忘天。 
　　
　　送衡阳何怀云迁应天府江宁令尹 
　　
　　天关白日送怀云，赤县神州声易闻。我欲乘云还岳去，凭公先报祝融君。 
　　
　　寄五川杨梦羽兵宪 
　　
　　五川流自一川清，一月光分五水明。了意悬知川上叟，从今不必读西铭。 
　　
　　寄文衡山内翰约同居南岳 
　　
　　谁人不说文衡山？闻说衡山开我颜。我有衡山旧精舍，相期月底共追扳。 
　　
　　赠王岱麓中丞送母夫人过岭 
　　
　　昔年分部共寅清，翰苑奇游抚上京。道旧未终随凤翥，白云翘首送君行。 
　　
　　赠增城学李东川迁大姚掌教 
　　
　　桂阳因忆何明府，临武明师迁大姚。舜日高悬万里照，沙溪曹太守也复起云南谣。 
　　
　　甘泉子成童时馆坡山白莲池东房。嘉靖甲寅夏，李氏右坡青霞父子邀饮於大钟之楼，旧迹变迁，惕焉感怀。 
　　
　　白莲池上觅仙踪有仙人脚迹。，曾听攒眉夜夜钟。七十年前灯火地，东寻无路白云封。 
　　
　　吴楚诸贤蒋道林因李鹑野附长子如川预致九十寿文，小诗总谢。 
　　
　　远大千言同祝寿，浑沦一体愧全归。盈亏独有真常在，永命同天共自祈。 
　　
　　晓枕怀徽州诸贤 
　　
　　良知天理孩提爱，皜皜须从暴濯寻。非圣厉阶谁自梗？慈湖长啸暮烟深。 
　　
　　与李三洲中丞遇於巷，喜不自胜。吾谓喜处即道，纪之。 
　　
　　青说从蓝青过蓝，三洲拜我得无惭？一朝巷遇三年念，天理沛然人莫参。 
　　
　　怀故司训姚子山诗书付族孙姚植之 
　　
　　怅想子山起一经，是谁帮济未成名？短檠初事人皆笑，宗伯先公独用情。 
　　
　　寄陈所素暨宅上诸亲 
　　
