<!-- { "loadSidebar": true } -->
　　右张守珪表奏突厥四万骑前月二十五日至能讫离山契丹湼礼等前后斩获俘馘数十万突厥可汗弃甲逃亡奚主李归国及平卢军将等追犇逐北计日殱灭更闻奏者伏以突厥新立轻事用兵彼之威众在于一举又两蕃与其结隙交构未深在于邉隅犹轸天筭陛下料其终始指授规模知其举种尽来本自无防劳师袭逺必合成擒使蕃骑先锋汉军坚壁坐观成败自战蛮夷今契丹才交突厥巳破计其奔北必至丧亡脱身获全亦举众皆弃北虏震慑从此气衰东胡保邉永不携贰寛徭罢柝自此可期斯皆圣徳逺覃皇威遐振事无遗防举不失图臣忝迹枢近亲承睿略抃跃之至倍百指情谨奏状陈贺以闻谨奏
　　御批
　　两蕃归我因用御邉北虏猖狂欲有亲率何则驰骋之骑突厥颇强弓矢之功契丹称劲彼强也歴逺巳弊此劲也袭近而摧势自不敌况违天意庙堂良筭亭障棱威故合而有成岂朕之独断所贺知
　　贺东北累防状
　　右今日刘思贤至奉宣圣防垂示臣等破贼所由兼见守珪表奏具承契丹累防伏以圣武所加制胜者无失天威不抗犯顺者自亡突厥负众背恩穷防逺袭两蕃懐徳誓死如归三军奉国从命如指遂使一战便尅巳闻杀伤无筭恸哭而奔则知主将必死且蛮夷相伐我则不劳壃有虞义亦奚失固知无愆信于漠北有人造于燕邮此实独断神谋事皆有预万全之防永静邉隅薄伐之师匪劳中夏凡在黎庶孰不欣跃臣等沗预枢近倍百恒情无任庆悦之至
　　御批
　　东归两蕃不孤含育北制强虏且知威信自相攻伐稍警邉陲屡有奔亡非无逆顺朕之早预故亦常图今乃归功得无同体
　　贺依圣料赤山比无贼及突厥要重人死状信安郡王祎承王忠嗣警因牒云赤山有贼
　　右先得前件牒云九月三日奚探见贼无数前至日臣等面奉圣防料此必安禄山所将之兵奚疑是贼便有此牒也臣等当时又奏突厥举国大来防有输失便云窃料此意恐其有谋陛下又云必应彼有要重人死所以即去今日幽州节度判官监察御史张晓至云今月十一日从幽州发来赤山元自无贼奚所见者正是安禄山下兵马又云契丹有蕃落人走来云突厥之兵马平章事第一人正所以狼狈即去在路毎日于帐衙前哭此并圣心悬照有如目撃臣等亲奉睿筭及此符同万里无差不胜惊喜无任踊跃之至仍望宣付史馆
　　御批
　　朕临御有年更事多矣天人之际先意后合此亦贼意可量非朕谋之必中将有可纪任付史馆
　　贺突厥小可汗必是伤死状
　　右牛仙童宣勑送前件契丹令问委曲者臣等借问突厥退散所由其伊吐于被擒将随五日因夜却走廻每日实见突厥诸将皆于衙帐前哭及整正面是实防此必是小可汗伤死若其不然不合如此审观伊吐于情状亦即不敢妄言必其不虚乃是天败比其归至本处固应更有余殃丑虏破亡必自此始也陛下圣徳无逺妖沴自销不劳师徒巳清朔漠臣等获奉庙筭不胜抃跃之至
　　贺圣料突厥必有亡征其兆今见状
　　右林拓隠宣勑示臣等张守珪云契丹妇女屈将从突厥出来知可汗死是实又云黄头突厥与黙啜突厥争言气兵马欲鬬惊军屈将然得走来者参验前后从突厥来者説事多同况此妇人尤为指实死既非谬天实诛之且诸蕃之中北虏为桀不待征战而自取殱夷此诚天助有道坐清妖祲陛下尝有圣料者知其必有亡征今云兵马自争其兆巳见伫听其败但只纳降亭障息兵将自此始不胜欣庆之至
　　贺盖嘉运破贼状
　　右髙力士宣奉勑示臣等王尚客奏状知盖嘉运至突厥施店宻城逢贼便闘多有杀获且防党大众见在邉城方拟经春图为邉患忽闻嘉运北入复有破伤必其惊忙当有携散皆是圣略先定万里悬同尚客所言合符前防臣等不胜庆跃之至
　　御批
　　方隅蹔警乃图其事不出意外且有杀伤虽复啸聚邉城故应知难而退鼎臣叅佐何独朕躬所贺知
　　贺贼苏禄遁走状
　　右髙力士宣勑示臣等曹待仙奏状知苏禄遁走入山出界者四镇悬逺比被侵逼将士用命虽有诛锄防徒尚多日有抄掠兵疲矢尽为弊亦深今自奔亡诚是震惧圣威无逺氛沴坐销又北庭救兵当时廽斾不费军廪事且无忧吐蕃纵实西行苏禄不得相应其败可必又无可忧邉鄙且宁不胜庆慰谨奉状陈贺以闻谨奏
　　御批
　　朕以信抚逺蕃故当顺以归命去顺为恶天何容之力屈计穷果自奔散卿等料其后事亦以当然所贺知
　　贺雪状
　　右伏以至徳惟勤亲耕以劝大礼云毕劳酒加欢圣感天从丰年雪应始降泽于千亩将有盈于万箱臣等忝陪近侍载深庆跃无任悦豫之至谨奉状陈贺以闻谨奏
　　御批
　　籍田劝农劳酒成礼此时降雪神人以和是頼台臣致兹嘉应
　　贺侍讲徧赐衣物状
　　右髙力士宣称陛下亲讲读毛诗徧赐侍讲陈希烈三品兼衣物等伏以睿思元通超然物表俯临天下必树风化既宏儒教考覈诗人爰托师资亲防讲读章句初毕赏锡有加明主用心孰不知劝臣等谬承任遇实愧经通圣业弥深防诚何补方思斆学以助明时无任悦豫之至
　　御批
　　汉家用儒倚以为相卿等辅佐朕亦论思侍讲説诗用符正道既至匡益特加章绶是先敦奨应防谋猷因斯行诸引进经术也所贺知
　　贺雨状
　　右伏以自春降泽粟麦已滋首夏再旬时雨稍晚陛下念深万姓恩覃庶狱将有事山川用达精意徳音才发甘霔滂流此诚圣感必通天应如答臣等忝居近侍倍百恒情无任抃跃之至谨奉状陈贺以闻谨奏
　　御批
　　过月不雨农事或□是用责躬兼令省狱卿即同体共达乃诚天且不违谷麦皆遂若事闗政令动必合符积乆寃抑亦宜踈理宜成朕懐也所贺知
　　贺雨晴状
　　右今月十日髙力士宣圣防以霖雨方滞有害稼穑之忧将亲祷上阳三日内不坐精意朝发而重隂夕霁乃数日巳来遂致开朗谁谓天逺其应甚速遂得麦秋有望蚕事且登则知至人无心与天地合契神功潜运岂隂阳不测伏惟陛下明徳自广兢业载懐所致休征必加谦慎天圣相合福致祥生日用不知年和在此臣等无能翊佐徒忝近宻毎有大猷承奉不暇无任欣戴庆跃之至
　　御批
　　雨以救旱忽至秋霖所虑害农弥深罪巳明灵肸蠁遂与开霁实因诚至非谓徳先时麦既登百谷有望亦卿等同体之效
　　贺雨状
　　右畿辅之间秋来少雨圣心有轸稼穑惟忧徳至于天庆自嘉节实有神应旋降甘雨使将枯之苖有同于再熟巳息之望不意于万人臣有限不获当时称庆无任悚踊之至
　　御批
　　时愆膏雨至于节日以此之故初无宴私虽遵所请忧乐相半乐通和气忧亦为隂因兹霈然若以诚应方収晚嵗有同再熟与卿同慰也
　　贺雪状
　　右伏以自冬少雪粟麦未滋嵗律向终农方近陛下黎庶在念忧济常深圣心精诚天意昭感孰云元逺不日有应遂得盈尺告祥动植霑洽丰年有望即事可期既表非常之祥实倍不任之喜不胜抃跃之至
　　御批
　　嵗律方穷乆无雨雪顷者信宿落而复収朕用责躬天实降鍳皓然竟夕将遍寰瀛固在卿等寛和所致也
　　贺祈雨有应状
　　右臣一昨面奉恩防縁秋稼有望时雨蹔□念及黎元见于顔色方躬自祈请诚勤夙夜上灵昭鍳嘉瑞必臻昨日申酉之间云物果应初含五色正覆于坛未及终宵更洒于城阙遂使炎埃宿润虐暑暂清实冀肤寸之资毕致普天之泽臣等多昧徒仰于成造苍生何幸每及于圣私无任欣戴抃跃之至仍望宣付史馆
　　御批
　　朕每念元元无忘夙夜顷来少雨是用精祈所见征祥果成其应岂朕之徳天实为之今则滂沱与卿等同慰请付史馆者依
　　贺太阳不亏状
　　右今月朔太史奏太阳不亏防诸家厯皆蚀十分巳上仍带蚀出者今日日出百司瞻仰光景无亏臣伏以日月之行值交必蚀筭数先定理无推移今之辰应蚀不蚀陛下闻日有变齐戒精诚外寛刑政内广仁恵圣徳日慎灾祥自弭若无表应何谓大明臣等不胜感庆之至
　　御批
　　一昨有司奏太阳当亏孰云交分亦繋休咎朕之薄徳是用责躬应蚀不蚀且符至愿昔汉家日蚀之变则举贤良招直諌盖思补过以名其咎也曷若勤于未兆预以图之招谏登贤以先天意当与卿等夙夜为心所请付史馆者依
　　贺祥云见状
　　右臣等伏见道门威仪司马秀表称今月十日夜陛下亲临同明殿道为宗庙苍生祈福有祥云见伏以圣徳以精至动天天意以肸蠁符圣其感甚速其应岂逺陛下圣敬之深勤恤所至虚心如答神道何言自表休期以介景福生人大頼天下幸甚臣等忝居近侍义百恒情谨奉状陈贺以闻
　　御批
　　朕钦籍元风缅懐道力上资宗庙下浸元元俾在潜通乃至昭覩愧畏相属曷用当之愿记史臣以彰降鍳岂朕所冝譲也所请者依
　　贺麦登状
　　右今日髙力士宣示臣等皇太子表以嘉麦有成陛下躬执劳事率先兆庶皇太子巳下继美圣功臣闻勤于稼穑必有来麰之庆着在春秋则非他谷之比伏惟陛下致敬宗庙属念黎元春秋顺时则千亩在御禁园测则万防皆丰况云立训天人降尊农务上灵昭徳巳闻瑞日增辉当暑不疲则有祥云自覆是彰敦本之化式旌造物之功人謡在兹天意可鍳且禹之尽力尧实用心史防美谈帝王为范未有休征神应若斯之盛者也以今况古千载未闻请付史官天下幸甚臣等叨荣近侍倍百恒情无任感戴抃跃之至
　　御批
　　朕亲耕千亩卿等佐之谓之勤农期于尽力故园苑种麦别殿筑场训子劝人因之表奏粢盛荐寝是契夙心云日告休昜致昭感欲书诸史防卿实史官任斟酌事冝耳
　　贺衢州进古铜器表
　　右伏见衢州所进瑞鱼铭等神物瓌竒形制纯古鱼为龙象既彰受命之元铭作乆文更表锡年之永河图旧事无以加之臣叶賛休明屡承福应忝惟拜庆倍百恒情伏望宣付史官传之不朽无任喜跃之至










　　曲江集巻十四
　　钦定四库全书
　　曲江集巻十五
　　唐　张九龄　撰
　　状
　　贺御制开元文字音义状
　　右今月日尹凤祥宣勅防示臣等圣制开元文字音义三十巻义微防逺文省理该表以训今存篆以徴古众释大备取证于前修片言旁通去嫌于翻字信文思之精一学术之明凖非圣心之善诱焉降情于豪素臣等忝居近侍再抃发防捧戴之诚实百恒品望令集贤院更写一本付外流行谨奉状陈贺以闻谨进
　　御批
　　象物成文以行代教传习寖逺疑误增多不制其失孰云端本稍变条流因之指授且以相示竟无可否岂用兹小学而归美乎余依所请
　　贺论三教状
　　右伏奉今日墨制召诸学士及道僧讲论三教同异臣闻好尚之论事踬于万方至极之宗理归于一贯非夫上圣孰要防伏惟陛下道契无为思该妙考六经之同异筌三教之幽赜将以降照羣疑敷化率土屏浮词于玊殿缉精义于金门一变儒风再扬道要凡百庶事罔不知归臣等幸侍轩墀亲承至训抃跃之极实倍常情望宣付史馆谨奉状陈贺以闻谨奏
　　御批
　　顷因节日会以万方畧举三教未暇尽理复兹一集求之精义不许游词用伏其心以惩习俗况会三归一初分渐理皆共贯使自求之卿等论道庙堂化原何逺事关风教任付史官
　　贺御注金刚经状
