<!-- { "loadSidebar": true } -->
　　臣伏见今月二十八日疏决在京系囚虽恩出一时然在外羣情皆云圣意以皇女生故赐庆泽恐非王者之令典也去年闰月己曽减降尚未半年复行此恩传称民之多幸则于国不幸再赦好人喑哑前世明君贤臣论此详矣虽成事不説臣愿朝廷戒之又闻多作金银犀象玉石琥珀玳瑁檀香等钱及铸金银为花果赐于臣下自宰相台谏皆受此赐臣谓陛下无益之赐无名之赏殆无甚于此若夸示奢丽臣以辅主为职奈何空受此赐曽无一言焉遂事不谏臣愿陛下戒之伏惟皇上开祐圣徳故后宫有多子之祥陛下当明谨政令深执恭俭以答上天之贶建无疆之基不宜乎姑息之恩以损政体出浮穴之费以隳俭徳臣虽鄙浅窃独惜此故敢触冒陈闻惟赐裁幸
　　上仁宗论水旱之本
　　臣伏见城中近日流民甚多皆扶老携幼无复生意问其所从来或云久旱耕种失业或云河溢田庐荡尽窃闻圣慈熌其如此多方救济此诚陛下为民父母之意足以感动羣心臣犹谓但可寛目前之急而己非救本之术也譬如良药疗病必先审其病源病源不除强食无益今百姓之病己可见矣父子兄弟不能相保鳏寡孤独不能自存强者流转弱者死亡所以致此者其源在水旱也所以致水旱者其本在阴阳不和也所以致阴阳不和者其端在人事不修也然则三公之职主和阴阳而议臣之任主明天人陛下何不责三公以其职使之陈阴阳不和之理询议臣以其学使之述天人相与之际参之圣心以观今日政事若陛下所委任皆己得人所施皆己应天则水旱者盖无妄之灾不足畏矣若天人之际少有不合岂得晏然坐视其病心知其源不思救之哉臣言似迂其理实切今羣臣为陛下谋者不过煮粥粜米名为救济其实亦欲欺聪明自解免而己非谋国之体也又今天气当暑反寒率多常风雨泽愆秋成不可必愿陛下速思所以救其本者召致和气无令圣心重増焦劳则天下幸甚
　　上仁宗论灾变宜使儒臣据经义以言
　　臣伏以圣主所甚畏事者莫如天所甚聴用者莫如民是故观天意于灾祥详民情于謡俗因灾祥以求治之得失原謡俗以知政之善否诚少留意则皆灿然矣前古贤圣之君莫不循此以导其下忠信之臣莫不缘此以讽其上上下相饬而自天祐之窃见朝廷每有吉应嘉瑞则公卿称贺至于灾异非常可怪之事则寂然莫有言者虽归美将顺臣子之常操而于戒儆吁俞理似未尽陛下复不自延问以求天意恐非所谓小心翼翼昭事上帝聿懐多福者也臣愚以为五经灾异之説最深最切凡四方所上奇物怪变妖孽沴疾有非常可疑者宜使儒学之臣据经义傅时事以言若其言是可当天意若其言非足以广圣聪如近日雨雪骤寒人有冻死者此亦灾变之一端矣惟聪明睿知深思逺虑顺时谨微不可不虑也臣忝近列愚不能通古今窃观前世商高宗周成王畏天威享福祚之益诚愿陛下留意于此臣不胜区区
　　上仁宗乞濶畧唐介之罪
　　臣伏闻陛下以殿中侍御史里行唐介言事狂狷责授春州别驾寻又闻陛下以春州险逺瘴疠之地怜其孤危将不生全改授英州此诚陛下圣徳厚恩容忍臣子万万无穷也臣窃观诗书所载帝王之君徳莫盛于知过仁莫大于好生名莫荣于聴谏陛下皆践之且唐介居下讪上至陷于戾而陛下察其本心以忠信为之故曰知过既责介身投之逺方而复忧其不全故曰好生当介初得罪之时中外震动以言为戒及闻徙还英州人人忻幸知陛下无意杀之忠义者更思竭尽故曰聴谏臣不胜幸甚闻伊尹戒商王曰有言逆于汝心必求诸道有言逊于汝志必求诸非道此商所以保乂四海格于皇天者也臣窃谓介之所言虽逆耳求之于道亦当有合者陛下幸寛全不诛矣若复濶畧其罪优游其身俾得省过追咎复齿朝列于以开广言路劝来者则盛徳无疆高视上古臣不胜犬马之心
　　上仁宗论狄青宣抚当置副使
　　臣闻朝廷以狄青宣抚荆湖经制盗贼而议不置副臣以为不便或曰置副而使中人为之臣又以为不便臣闻上古王者之遣使命将也必为之设介贰参佐非独司纪纲广谋策而已亦以谨大事备不然也今拥数万人之众连四路之师节制万里吉凶所系而单车临之孤拱独立猝有疾病不意之虞无所仗托莫相维持非计之得也狄青起于行伍而迁枢近天下诚未见其美方以盗贼之急拥兵而出故人人相望风采愿闻成功以得贞固干畧之臣参职共事设以中人为之必大失事望足以示陋非朝廷之光也臣故曰议不置副不便置副而使中人为之亦不便此臣所以拳拳也盖先事而言者常若迂濶后事而言者常若不及惟陛下留意刍荛谨重军旅之任
　　上仁宗请诸州各辟教官
　　臣伏见近敕更张贡举条约欲令四方游士各归其乡里而有司得以观行聴言絶滥进之此诚上近古制下适时宜然臣犹谓必欲人安其居皆有常心渐之于仁摩之于义化民成俗则莫若开庠序以收养之设师弟子以教诲之月攷时试以劝勉之教定俗成然后贤不肖立见而真伪不杂矣今州郡皆有学学皆有生徒而终患无师以教之但令掾曹领其事职既不専教用不明自古儒学之官不兼治民盖为此也臣欲乞州郡有学处聴长史各奏辟教授一员于前任判司簿尉中选有文行堪为人师者充仍令以四年为一任学理攷数官资俸禄同之掾曹则学有常师教有常业士子竞劝矣于朝廷长育人材之意诚未失也今欲游壮归乡而不为设学则无以收之设学而不为置师则无以率之置师而不立课试讲习之法则无以成之三者名存实亡则学者不归虽欲别贤不肖兴亷让崇乡党之化不可得矣惟陛下裁许
　　上仁宗论龙昌期学术乖僻
　　臣闻人主所谨一嚬一笑诚以众人所望视天下所仿效者也古者圣王之行赏也服物之章不可幸得府库之财不以滥予前日朝廷以龙昌期所著书下两制臣等观其穿凿臆説诡僻不经甚至毁訾周公疑误后学难以示逺乞下益州毁弃板本未闻朝廷卓然有所施行今忽加赐五品章服及绢百匹臣未知谁主为姧邪崇伪饰虚附下罔上以误陛下执政乂曽不能谨重政体顾畏公议苟慰藉人情卖弄国恩其失岂特嚬笑之间哉按昌期之书违古背道所谓言伪而辨学非而博是王制之不聴而诛者也陛下哀其衰老未便服少正夘之刑则幸矣又何赏之哉昔孔子作孝经以非圣人者无法乃比不孝之罪要君之罚而朝廷顾多昌期之毁周公臣所不晓也且陛下使臣等议之臣等不敢不尽忠既而弃其言焉岂以臣等为蔽贤而害能乎夫蔽贤而害能人臣之大罪也愿陛下因正臣等之罪而大表显昌期之书使天下皆服诵而习尚之则可以释谤于万世矣自非然者置臣等之言而不用纵昌期之妄而不诛乃反褒以命服厚以重币是非贸乱沮劝颠倒使迷国之计行于侧而非圣人之俗倡于下臣窃为陛下不取也书曰天命有徳五服五章哉夫章服固天所有而财力又民之所出也陛下奈何曲徇大臣之意而苟荣小人之身乎将使逺方寡见浅闻之民奔走于辨伪之学沈没于非圣人之论迷而不反非国家之利也伏乞追还诏书防天下之疑议毋使有识之士窥朝廷之浅深臣不胜拳拳
　　上仁宗论景灵宫不当建郭后影殿
　　臣所领礼院得御药公文称奉圣旨送画到景灵宫广好殿后建郭皇后影殿图子一本详定者其图子已别具状缴奏讫臣伏见近日京师木土之功靡耗国用其特深原其本因只为差内臣监修利于偷窃官物及讫功之后侥求恩赏以故多起事端务广兴作其甚则托以祖宗神御张皇事势近年以来如此兴造畧无虚嵗伏以景灵宫建自先朝以尊奉圣祖陛下又建真宗皇帝章懿太后神御殿于其间天下之人皆知陛下奉先广孝之意然则此宫乃陛下奉亲之所今乃欲以后宫已废未复之后建殿与先帝太后并列有渎神灵莫此之甚臣窃谓事决不出于圣意皆小人私与兴作有所侥求尔盖自前世帝王于宗庙之外别为庙享以追奉祖宗者则有之未闻有自追奉其妃后者也盖小人不识事体但苟一时之利不思损亏圣徳伏乞特赐寝罢以全典礼
　　上仁宗论孔宗愿袭文宣公
　　臣等谨按汉元帝初元元年以师孔霸为闗内侯食邑八百户号褒成君而霸上书求奉孔子祭祀元帝下诏曰其令师褒成君闗内侯霸以所食八百户祀孔子及霸卒子福嗣福卒子房嗣房卒子莽嗣皆称褒成君平帝元光二年始更以二千户封莽为褒成侯而追諡孔子曰褒成宣尼公以此观之则褒成者国也宣尼者諡也公侯者爵也褒成宣尼公者犹曰河间献王云尔盖推宣尼以为褒成祖非用褒成以为宣尼諡也唐世不深察此义以褒成为夫子之諡因疑霸等封褒成者皆袭其祖之旧耳故遂封夫子文宣王而爵其后文宣公攷校本末甚失事理因循承袭至今不改先帝既封泰山亲祀阙里又加文宣以至圣之号则人伦之极致盛徳之显名尽在此矣尤非其子孙臣庶所宜袭处而称之者也臣等以为无择议是可用其文宣王四十代孙孔宗愿伏乞改赐爵名若褒成奉圣之比上足以尊显先圣有不阶之势下不失优礼孔氏使得守继世之业改唐之失法汉之旧传曰必也正名乎又曰正稽古立事可以永年此类之谓也
　　上仁宗论折变当随土地之宜
　　臣闻圣王之处民也顺其性是故居山者不使居川居渚者不使居中原其取民也任其宜是故山虞不以鱼鼇为赋川衡不以材木为贡盖顺其性者知天者也任其宜者知地者也圣王之功不变天地是以其养易足其教易成其求易贡其取不匮今之时善言政者莫不欲富民欲富民而常患夺其财者由有司取之反其性而戾其宜于是或以谷为金或以刍为帛粺非精也而求之不舍民是以困穷是以流亡是以盗争朝廷岂不恤哉盖不得己也臣以为方今用度不足之时欲尽如古盖亦不可且敇有司毋责鱼鼈于山毋索材木于川则百姓亦庶防矣臣非敢虚言也臣所治州十县其五皆种种稑而有司乃使以糯与粳为赋一不如约吏当坐之若此者上则不顺于天下则不因于地中则不悦于人去圣王之功逺矣惟陛下哀怜之臣幸备职事以治民为职诏书问可以寛民者臣窃疑莫先于此夫赋税固自古有之臣愿敕诸转运使必不得己而变折其所有毋变其所无变其所可得毋变其所不可得则民疾不困矣
　　上仁宗论城古渭州有四不可
