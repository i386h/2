<!-- { "loadSidebar": true } -->
　　 杜兰卿，鄞县人。秉性幽洁，不爱时世妆，而露鬓云鬟，天然韶秀，真不愧以兰自字也。尝赴友人约，携素卿至姬家，眼波眉语，情甚相慕。素卿旁睨良久，举杯掷碎之，拂袖而起。余为敛容谢过，犹断红双脸，泣下沾襟。且曰：“侬不怨兰妹，怨薄幸郎。长向侬作假惺惺，恐亦不免为兰妹所寒心也。”此时余受揶揄几百词，无所自解。姬思衅所自开，几不胜情，逊词婉语，安劝一觞。余两人随而冰释。其得人欢心如此。有楹帖云：“好花品格惟君子，潦草因缘是美人。”不知谁氏题赠，盖实录也。 
　　王文香，鄞县人。肌肤玉雪，曼睩腾光。尤工度曲，善觞政。尝于席间歌［柳梢青］一阕，珠喉巧啭，簧舌轻调，云凝水噎，不觉令人意消。与冶仙、修月善。两君本莫逆交，往来游戏，寄兴扫眉。姬窃喜终身仰望，请将择于斯二者，久未遂。姬犹宛转娇啼，眷恋不置。余杂咏诗所云：“留待十年君未嫁，樊川定不负香盟。”指此。 
　　俞雪香，会稽人。白而晳，华而腴，从珠箔璅窗下望之，如对一座水晶屏风，令人心目俱炫。居鄮城月湖滨，往来多豪右辈。缠头尤积，富甲教坊中。齿稍长而丰韵嫣然，娥娥远立，在少年场中，俨有俯视一切之概。已亥秋，慕武林山水，偕士应试往游。有大腹贾招同杭妓赵湘云、张沁香辈十余人，步白堤，跨红桥，吊苏小墓，薄暮返涌金门，观者如堵。至今月夕花晨，西湖上客，犹往往乐道其事焉。 
　　沈桂，慈溪人。举止庄雅，饶有大家风。先是，偕同辈王五居勾章城，艳冶之名相颉颃，人以一时双玉目之。嗣王有所归，姬移居甬上陆莲卿校书家。凤窠秀簇，鸳牒欢谐，绾时髻，被金翠，罗绮芬芳，争妍献媚。入其室者，往往荡志迷魂也。性工愁，又善哭。家慈东文溪，盖与鲰生为同是长干人。每当西窗剪烛，共话深更，红袖青衫，盈盈相对。虽宋广平铁石心肠，亦将为梅花作赋焉。 

　　十洲春语（中） 
　　选韵 
　　其庄子之寓言邪？陶靖节之闲情邪？抑屈三闾纫绮撷芬，以寄其支离佹侘之意邪？恍兮，惚兮，作者不自知也。 

　　饮玉立词龛醉歌赠润卿 
　　獬荐不饮恶溪水，凤皇爱占青桐枝。 
　　玉潭春水静如练，微风偶激生澜漪。 
　　夙昔初遇君，君方垂髫时。 
　　射屏花软剪莺盼，袅镫气弱吹兰丝。 
　　苕娘名姓冠三曲，当筵未许端正窥。 
　　后闻琼树方盛丰，绮芒上薄高天虹。 
　　东南巨贾挟金币，隔帘颜色无由通。 
　　自惭叔夜多悲愤，敢冀怜才到红粉。 
　　登城遥望天末楼，但有长江去滚滚。 
　　长江不断千里流，男儿出门行九州岛。 
　　漫依花月度晨夕，坐令青鬓成白头。 
　　与君觌面况秦越，何当欢乐何当愁。 
　　七年三上燕京道，楚雨吴烟捩孤鸟。 
　　长卿踯躅归茂陵，封禅文谁卖残稿。 
　　狂名莫报公卿知，还借酣歌振潦倒。 
　　黄金消铄白日换，黛阁珠帘倏秋草。 
　　媚波（楼名）明渌浮香月（阁名），一枕疏灯梦痕窅。　　 
　　安能细撷断茧丝，更向红蚕寸心绕。 
　　去年八月还海城，流欃过海方用兵。 
　　海阴赤雹乱旗色，城头黄叶搀雨声。 
　　闭门只守杜陵屋，从军那得终生缨。 
　　横胸磊砢谁消得，眼见垂杨冻春色。 
　　连营祈静江月高，忽听晴空唳风笛。 
　　笛声远引风呕哑，薛涛门巷枇杷斜。 
　　玉钗影乱坐华烛，君抱箜篌向凄独。 
　　苦将宛转前溪词，翻出伤心大堤曲。 
　　相知不厌歌百回，有感难辞酒千斛。 
　　歌尽且弗唱，酒尽须重倾。 
　　不知携手转何许，低徊不语含远情。 
　　君生苎罗里，来住芙蓉洲。 
　　苎罗已断不可接，芙蓉零落谁能收。 
　　鸳鸯岂厌锦巢护，欲凭荒渚依闲鸥。 
　　为言沦落风尘苦，忏后愁心郁难语。 
　　银荷四灿翠樽举，夜夜紞如过三鼓。 
　　燕子已老桃花飞，看到菭根锈苍雨。 
　　时去不可留，事往空涕零。 
　　晴空摇曳动烟絮，力微堕水成浮萍。 
　　胡为江东声誉满天下，亦尔十年未换青衫青。 
　　吁嗟乎！ 
　　士为知己用，女为悦己容。 
　　恻恻两心在，怅怅安所从。 
　　不如君骖灵虬我文驷，披云长啸蓬莱峰。 
　　世间一切谁为有情物，行当逍遥相与游无踪。 

　　再赠润卿五首 
　　悔向筝琶索雅音，从知焦尾是名琴。 
　　窥阑月冷花仍热，匝院烟疏竹自深。 
　　娱客不凭脂粉习，待人能得友朋心。 
　　无端忆到秋娘曲，坐对凄然拥髻吟。 

　　青虬百尺古松柯，陡地缠绵施女萝。 
　　愧指皦心盟白日，愿倾痛泪泻黄河。 
　　潇潇暮雨愁同唱，黯黯春痕恐不多。 
　　那得波斯螺子黛，弯环替与补修蛾。 

　　黄金无计赎龙媒，燕市空悬郭隗台。 
　　形到淡忘翻似却，情当微至转相猜。 
　　为谁憔悴甘耽病，与我周旋苦费才。 
　　好自护持春后絮，莫教飘落溷尘埃。 

　　昙华天上玉麒麟，咀雪茹虹迥绝尘。 
　　欲想能超为佛种，繁华不滓是仙身。 
　　每缘别后频相忆，转使逢时未敢亲。 
　　除却锦屏三尺地，人间何处有阳春。 

　　五彩回牵绣户丝，肯将浅意了深危。 
　　会心每在无言表，含睐难禁欲醉时。 
　　偶溢浓情相喷薄，恐滋旁笑复矜持。 
　　氤氲别有炉山火，袅过重帘燕不知。 

　　寄怀润卿集西溪《吴门画舫录》句 
　　茶嫩灯清小洞房（梅卿），倩他浓绿护鸳鸯（曼叔）。 
　　美人何必都华屋（廉山），春色终须让海棠（地山）。 
　　似此国香才绝代（竹士），忍将愁绪对明妆（瑶冈）。 
　　生来艳福知多少（船山），欲听琵琶恐断肠（翼庵）。 

　　露眼烟眉四照明（竹士），许教平视到刘桢（山民）。 
　　花间旧事谁能说（莲跌），意外相逢定夙因（碧城）。 
　　曲涉嫌疑佯落莫（韵篁），转因离别倍关情（七夕生）。 
　　江州枨觞天涯恨（瑶冈），叶叶梧桐作雨声（小苑）。 

　　楚云湘雨护香芽（甘亭），冷巷何须种枇杷（静山）。 
　　欲证前尘如影事（秋史），每因迟暮惜芳华（碧城生）。 
　　贪征月府鸳鸳牒（韵篁），不唱当年玉树花（西溪）。 
　　我是闲愁忘不得（七夕生），生同燕子惯离家（竹士）。 

　　冷雨幽窗病起时（碧城生），润娘膝上坐题诗（鉴湖）。 
　　无端知己推红袖（七夕生），各有秋心上鬓丝（芷桥）。 
　　本是鬘华宜供佛（杯湖），不堪持赠只相思（韵箕）。 
　　十年闲却昆仑手（藉庵），薄幸休嗔杜牧之（竹士）。 

　　灵蕤篇赠金缕杜孏卿 
　　灵蕤匝叶舒琼影，晨露香霏玉魫冷。 
　　绝代佳人空谷姿，含愁独向横波静。 
　　载酒闲过杜曲家，画楼空际碧阑斜。 
　　韦娘眉黛秋娘鬓，湘浦神仙洋浦花。 
　　神仙绰约花姿缛，眉黛弯环鬓丝绿。 
　　云丝结麝挂笙囊，月睇回虹开镜褥。 
　　腻雨芳尘十锦塘，西冷华胄字温郎。 
　　六萌绣毂初迎薛，百琲明珠乍聘梁。 
　　妆台懒听笼鹦语，雁钿飘零问谁主。 
　　别种樱桃一桁花，竟同杨柳三春絮。 
　　娉婷帘底记初逢，两颊槟榔映酒红。 
　　细撷鸾翎挑烛泪，暗兜莲叶倚屏风。 
　　银河络角牵牛抱，更拜支机乞天巧。 
　　入掌真宜凤子轻，避羞犹似鸦鬟小。 
　　未容撒手赠将离，唾点难抛半臂衣。 
　　隐渚雏鸳娇并睡，向风乳燕怨孤飞。 
　　青琴生小洲南住，闻说扁舟欲归去。 
　　劫海频劳精卫魂，情天愿护芬陀树。 
　　萍缘絮果未分明，唱到鹍弦第四声。 
　　樊素何当依白傅，江东空自愧云英。 

　　评花小诗百一首 
　　寄自托耳，葱绮错纷。慰往惜今，荄枯互竞。以齿隶艳，寓讔辟谰。意婉而直，辞显而晦。其有春秋之微意乎？ 
　　 暖翠琵琶玉叵罗，十年曾记听清歌。 
　　贴屏一褶鸳鸯被，知有凉灯照断荷。（李苑君） 

　　过影珊珊有玉声，王家小奕早知名。 
　　背人慢唱罗敷曲，陌上春来雨不晴。（俞雪香） 

　　罗荐秋凉染碧埃，夕云不罨黍娥台。 
　　兰苕枯尽葳蕤叶，剩有啼蛄吊月来。（翡翠三） 

　　窣烟六褶藕丝裳，竞体旃檀递暗香。 
　　 十八胡笳翻怨拍，文姬有父是中郎。（洪翠卿） 

　　记从汉上别晨烟，怅绝云英玉臼缘。 
　　夜雨打池荷尽折，不留片叶护鸳眠。（洪小二） 

　　最宜簪菊一枝斜，石翠秋衣织凤花。 
　　应是老莲纨扇本，独含古媚扫凡华。（袁桂方） 

　　自扫杨花葬蝶裙，篝兰谁与夜深熏。 
　　眼看江水成秋色，吹到鱼鳞是断云。（白　蛇） 

　　轻烟散尽梦无多，六槅文疏抵绛河。 
　　知否周家红藕婢，至今能唱洞仙歌。（虞润卿） 

　　旧时帘幕只鹦眠，打桨东归已来年。 
　　闻道话儿亭畔柳，丰姿瘦似顾娟娟。（王莲清） 

　　天寒补屋苦牵萝，旧袂香痕已不多。 
　　嫁与东邻沈和甫，一生受用是清歌。（杨眉史） 

　　畅好灯初酒半时，十三筝柱笼红丝。 
　　湘花湘草飘零尽，留得残云护竹枝。（杜素芸） 

　　向人敛袂故矜持，春思偏从暗触知。 
　　掷与湘奁画眉笔，蘸花研露看填词。（朱蕙卿） 

　　玉髻珑璁插闹妆，苦随群艳斗容光。 
　　却输浑脱无闺气，抵过公孙舞剑娘。（王二姐） 

　　自是东邻掌上珠，不堪流落向穷途。 
　　莫提旧日桐花事，眼见么鸾养玉雏。（陆莲卿） 

　　十年香火了前因，天际茶山与佛邻。 
　　愿借青麻重庆石，细研小凤赠宫春。（谷雨茶） 

　　镜里花光惨不红，疏灯滋味问谁同。 
　　可怜一剪秋娘鬓，吹向飘萧落叶风。（钱桂卿） 

　　羞解罗襦搭画窗，玉虫遥夜媚银釭。 
　　阿谁手挽波斯女，醉里看陈大体双。（王兰芳） 

　　锁山寒绿照深卮，记得高筵坐酒时。 
　　绕屋春杨都吹尽，夜鸟犹觅旧栖枝。（洋　兰） 

　　十二兰房七宝台，奇花卅六洞天开。 
　　灜壶海上三神秀，翠羽金支斗胜来。（夜蝙蝠　檀香果　玉胡蝶） 

　　监酒司枰事事宜，笑翻新论语蛾眉。 
　　太冲著作惊天下，只逊安仁玉样姿。（陈梅卿） 

　　无双国色楚莲香，细撷烟丝织藕裳。 
