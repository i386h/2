<!-- { "loadSidebar": true } -->
　　到仲举庸力小才坐叨显贵受任前朝荣宠隆赫父参王政子据大邦礼盛外姻势均戚里而肆其骄闇凌傲百司遏密之初擅行国政排黜懿亲欺蔑台衮韩子髙蕞尔细防擢自卑末入参禁卫委以心腹蜂虿有毒敢行反噬仲举子髙共为表里隂搆奸谋密为异计安成王朕之叔父亲莫重焉受命导扬禀承顾托以朕冲弱属当保佑家国安危事归宰辅伊周之重物无异议将相旧臣咸知宗仰而率聚凶徒欲相掩袭屯据东城进逼崇礼规树仲举以执国权陵斥司徒意在専政潜结党附方危社稷頼祖宗之灵奸谋显露前上虞令陆昉等具告其事并有据验并尅今月七日纵其凶恶领军将军明彻左卫将军卫尉卿寳安及诸公等又竝知其事二三舋迹彰于朝野反道背徳事骇闻见今大憝克殱罪人斯得竝可收付廷尉肃正刑书罪止仲举父子及高三人而已其余一从旷荡竝所不问
　　诛华皎家口诏【皎世本小吏以功歴湘州刺史有异志勾引周兵又奉梁萧岿为主岿授皎司空光大初宣帝辅政遣呉明彻为湘州而以淳于量程灵洗等共讨之复恐上流宰守竝为皎扇惑下诏曲赦皎败诛】
　　逆贼华皎极恶穷凶遂树立萧岿谋危社稷弃亲即雠人神愤惋王师电速水陆争前枭剪之期匪朝伊暮其家口在北里尚方宜从诛戮用明国宪
　　曲赦湘巴二州诏
　　贼皎舆皁微贱特逢奬擢任据藩牧属当宠寄背斯造育兴构奸谋树立萧氏盟约彰露鸩毒存心志危宗社扇结边境驱逼士庶蚁聚巴湘豕突鄢郢逆天反地人神忿嫉征南将军量安南将军明彻郢州刺史灵洗受律専征备尽心力抚劳骁雄舟师俱进义烈争奋凶恶奔殄献防相望重氛载廓言念泣罪思与惟新可曲赦湘巴二州凡厥为贼所逼制预在凶党悉皆不问其贼主帅节相竝许开恩出首一同旷荡



　　陈文纪巻一
　　钦定四库全书
　　陈文纪巻二　　　　　　明　梅鼎祚　编宣帝【名顼字绍世文帝弟徙封安成王废文帝子伯宗自立在位十四年庙曰髙宗】即位诏【太建元年】
　　夫圣人受命王者中兴并由懿徳方作元后髙祖武皇帝揖拜尧图经纶禹迹配天之业光辰象而利贞格地之功侔川岳而长逺世祖文皇帝体上圣之姿当下武之运筑宫示俭所务唯徳定鼎初基厥谋斯在朕以寡薄才非圣贤夙荷前规方传景祚虽复亲承训诲志守藩维咏季子之髙风思城阳之逺托自元储绍国正位君临无道非防伫闻刑措岂图王室不造频谋乱阶天歩艰难将倾寳厯仰惟嘉命爰集朕躬我心贞确坚誓苍昊而羣辟启请相諠渭桥文母尊严悬心长乐对扬玺绂非止殷汤之三辞履渉春冬何但代王之五让今便肃奉天策钦承介圭若据沧溟逾增兢业思所以云行雨施品物咸亨当与黔黎普同斯庆可改光大三年为太建元年大赦天下在位文武赐位一阶孝悌力田及为父后者赐爵一级异等殊才竝加策序鳏寡孤独不能自存者人赐谷五斛
　　太建二年秋蠲防诏
　　懐逺以徳抑惟恒典望恩幸泽民之常情顷年江介襁负相随﨑岖归化亭不絶宜加防养答其诚心维是荒境自投有在都邑及诸州镇不问逺近竝蠲课役若克平旧土反我侵地皆许还乡一无拘限州郡县长明加甄别良田废村随便安处若輙有课计即以扰民论
　　又诏
　　民惟邦本着在典谟治国爱民抑又通训朕听朝晏罢日仄劬劳方流惠泽覃被亿兆有梁之季政刑废缺条纲弛紊僭盗荐兴役赋征徭尤为烦刻大陈御防拯兹余弊灭扈勘黎弗遑创改年代弥流将及成俗如弗解张物无与厝夕惕疚懐有同首疢思从卑菲约已济民虽府帑未充君孰与足便可删革去其泰甚冀永为定准令简而易从自今维作田值水旱未收即列在所言上折除军士年登六十悉许放还巧手于役死亡及与老疾不劳订补其籍有巧隠并王公百司輙受民为程防解还本属开恩听首在职治事之身须通相检示有失不推当局任罪令长代换具条解舍户数村度后人戸有増进即加擢赏若致减散依事准结有能垦起荒田不问顷畆少多依旧蠲税
　　班兵制十三科诏【太建四年】
　　国之大事受脤兴戎师出以律禀策于庙所以乂安九有克成七徳自顷扫涤羣秽廓清诸夏乃貔貅之戮力亦帷幄之运筹虽左衽已戡干戈载戢呼韩来谒亭鄣无警但不教民战是谓弃之仁必有勇无忘武备磻溪之传韬诀谷城之授神符文叔悬制戎规孟徳颇言兵略朕既慙暗合良皆披览兼昔经督戎备尝行阵齐以七歩肃之三鼓得自胷襟指掌可述今竝条制凡十三科宜即班宣以为永准
　　求言举才诏【太建四年】
　　举善从諌在上之明规进贤谒言为臣之令范朕以寡徳嗣守寳图虽世袭隆平治非宁一辨方分职旰食早衣傍阙争臣下无贡士何其阙尔鲜能抗直岂余独运匪荐谠言置鼓公车罕论得失施石象魏莫陈可否朱云折槛良所不逢禽息触楹又为难值至如衣褐以见担簦以游或耆艾絶伦或妙年异等干时而不偶左右莫之誉黒貂裘敝黄金且殚终身滞淹可为太息又贵为百辟贱有十品工拙竝骛劝沮莫分街謡徒拥廷议斯阙实朕之弗明而时无献替永言至治何廼爽欤外可通示文武凡厥在位风化乖殊朝政纰蠧正色直辞有犯无隐兼各举所知随才明试其莅政亷秽在职能否分别矢言俟兹黜陟
　　寛复姑孰封畿诏
　　姑熟饶旷荆河斯拟愽望关畿天限严峻龙山南指牛渚北临对熊绎之余城迩全琮之故垒良畴美柘畦畎相望连宇髙甍阡陌如绣自梁末兵灾凋残略尽比虽务优寛犹未克复咫尺封畿宜须殷阜且众将部下多寄上下军民杂俗极为蠧耗自今有罢任之徒许分留部下其已住江外亦令迎还悉在南州津里安置有无交货不责市估莱荒垦辟亦停租税台遣镇监一人共刺史津主分明检押给地赋田各立顿舍
　　创筑东宫诏【太建四年】
　　梁氏之季兵火荐臻承华焚荡顿无遗构寳命惟新迄将二纪频事戎旅未遑修缮今工役差闲椽楹有拟来嵗开肇创筑东宫可权置起部尚书将作大匠用主监作
　　还熊昙朗等首级诏【太建五年】
　　古者反噬叛逆尽族诛夷所以藏其首级诫之后世比者所戮止在一身子嗣或存枭县自足不容久归武库长比月支恻隠之懐有仁不忍维熊昙朗留异陈寳应周廸邓绪等及今者王琳首竝还亲属以广宥
　　曲赦江右淮北诸州诏【太建六年】
　　王者以四海为家万姓为子一物乖方夕惕犹厉六合未混旰食弥忧朕嗣纂鸿基思经畧上符景宿下叶人谋命将兴师大拯沦溺灰琯未周凯捷相继拓地数千连城将百蠢彼余黎毒兹异境江淮年少犹有剽掠乡闾无頼摘出隂私将帅军人罔顾刑典今使苛法蠲除仁声载路且肇元告庆边服来荒始覩皇风宜覃曲泽可赦江右淮北南司定霍光建朔合豫北徐仁北兖青冀南谯南兖十五州郢州之齐安西阳江州之齐昌新蔡髙唐南豫州之歴阳临江郡士民罪无轻重悉皆原宥将帅职司军人犯法自依常科
　　原除南川等郡逋租诏【太建六年】
　　去嵗南川颇言失稔所督田租于今未即豫章等六郡太建五年田租可申半至秋豫章又逋太建四年检田税亦申至秋南康一郡岭下接应民间尤弊太建四年田租未入者可特原除庻修垦无废岁取方实
　　慰抚青齐诏【太建六年】
　　戢情懐善有国之令图拯弊救危圣范之通训近命师薄伐义在济民青齐旧胶光部落久患凶戎争归有道弃彼农桑忘其衣食而大军未接中途止憩胊山黄郭车营布满扶老携幼蓬流草防既防其本业咸事游手饥馑疾疫不免流离可遣大使精加慰抚仍出阳平仓谷拯其悬罄并充粮种劝课士女随近耕种石鼈等屯适意修垦
　　乐游苑大会诏【太建八年】
　　元戎凯旋羣师振旅旌功策赏宜有飨宴今月十七日可幸乐游苑设丝竹之乐大会文武
　　原逋祖诏【太建九年】
　　朕昧旦求衣日旰方食思亿兆用臻俾乂而牧守莅民亷平未洽年常租赋多致逋余即此务农宜寛省可起太建以来讫八年流移叛戸所带租调七年八年叛义丁五年讫八年叛军丁六年七年逋租田米粟夏调绵绢丝石麦等五年讫七年逋赀绢皆悉原之
　　録淮泗战功诏【太建十年】
　　懋赏之言明于训诰挟纩之美着在抚巡近嵗薄伐廓清淮泗摧锋致果文武毕力栉风沐雨寒暑亟离念切在兹无忘终食宜班荣赏用酬厥劳应在军者可竝赐爵二级并加赉防付选即便量处
　　停减供役诏【太建十年】
　　惟尧葛衣鹿裘则天为大伯禹弊衣菲食夫子曰无间然故俭徳之恭约失者鲜朕君临宇宙十变年籥旰日勿休乙夜忘寝跂予思治若济巨川念兹在兹懔同驭朽非贪四海之富非念黄屋之尊导仁寿以置羣生宁劳役以奉诸已但承梁季乱离斯瘼宫室禾黍有名亡处虽轮奂未覩颇事经营去泰去甚犹为劳费加以戎车屡出千金日损府帑未充民疲征赋百姓不足君孰与足兴言静念夕惕懐抱垂训立法良所多慙斲雕为朴庶防可慕雉头之服既焚弋绨之衣方袭损撤之制前自朕躬草偃风行冀以变俗应御府堂署所营造礼乐仪服军器之外其余悉皆停息掖庭常供王侯妃主诸有俸防竝各量减
　　申明刑狱诏【太建十一年】
　　昔轩辕命于风后力牧放勋咨尔稷契朱虎冕旒垂拱化致隆平爰逮汉列五曹周分六职设官理务各有攸司亦防期刑措卜世弥永并頼羣才用康庶绩朕日昃劬劳思治要而机事尚拥政道未凝夕惕于懐罔知攸济方欲仗兹舟檝委成股肱徴名责实取宁多士自今应尚书曹府寺内省监司文案悉付局参议分判其军国兴造徴发选序三狱等事前须详断然后启闻凡诸辨决务令清乂约法守制较若画一不得前后舛互自相矛楯致有枉滞纡意舞文纠听所知靡有攸赦
　　又诏
　　旧律以枉法受财为坐虽重直法容贿其制甚轻岂不长彼贪残生其舞防事渉货财宁不尤切今可改正枉法受财者科同正盗
　　太建十一年大赦诏
　　畵冠弗犯革此浇风孥戮是蹈化于薄俗朕肃膺寳命迄将一纪思经邦济治忧国爱民日仄劬劳夜分辍寝而还淳反朴其道靡阶雍熙盛美莫云能致遂乃鞫讯之牒盈于听览舂釱之人烦于牢犴周成刑措汉文断狱杼轴空劳邈焉既逺加以蕞尔丑徒轶我彭汴淮汝氓庶企踵王略治兵誓旅义存拯救飞刍挽粟征赋颇烦暑雨祈寒宁忘咨怨兼宿度乖舛次舍违方若曰之诫责归元首愧心斯积驭朽非惧即建子令月微阳初动应此嘉辰宜播寛泽可大赦天下
　　崇俭诏【太建十一年】
　　昔尧舜在上茅屋土阶汤禹为君藜杖韦带至如甲帐珠络华榱璧珰未能雍熙徒闻侈欲朕企仰前圣思求讼平正道多违浇风又靡至今贵里豪家金铺玉舄贫居陋巷彘食牛衣称物平施何其辽逺爟烽未息役赋兼劳文吏奸贪妄动科格重以旗亭关市税敛繁多不广都内之钱非供水衡之费逼遏商贾营谋私蓄靖懐众弊宜事更张弗王道安拯民蠧今可宣勑主衣尚方诸堂署等自非军国资须不得缮造众物后宫僚列若有游长掖庭启奏即皆量遣太子秘戏非会礼经乐府倡优不合雅正并可删改市估津税军令国章更须详定唯务平允别观离宫郊间野外非恒飨宴勿复修治并勑内外文武车马宅舍皆循俭约勿尚奢华违我严规抑有刑宪所由具为条格标榜宣示令喻朕心焉太建十二年十一月原丹阳等十郡丁租诏
