<!-- { "loadSidebar": true } -->
　　余顷嵗数往来江西饱闻閤皂之胜每以不能一往逰焉为恨今观苍玉诗卷则亦不待身到脚厯而小院回廊风篁雪竹已了了在眼中矣轩中主人读书弹琴终日逰居寝卧其间而不知嵗月之逝其乐讵可量耶况今桂山先生已往遗墨益可贵重陈君其葆蔵之庆元乙卯七月二十八日鸿庆外史朱熹书
　　跋武侯像赞
　　乾道丁亥嵗予逰长沙见张敬夫书室有武侯画像甚古云是刘丈子驹家蔵唐阎立本笔因谓敬夫盍为之赞敬夫欣然口占立就语简意到闻者叹服以为非深知武侯心事者不能道也王兄齐贤因摹本而属敬夫手题其上后二十九年齐贤诸子出以视予俯仰畴昔如昨日事而三君子皆不可见矣为之太息记其下方庆元乙卯秋八月丁丑新安朱熹仲晦父
　　跋魏元履墓表
　　元履之葬熹实铭之而刻石纳圹中矣其曰事有系安危治乱之机者则曾觌召还之命也时觌势方盛熹窃过忧恐贻异时丘陇之祸故不欲察察言之而敬夫复表其墓亦放此意故常私念使吾亡友尽言之忠不白于后世其咎乃繇于我每窃愧焉其后淳熙改元之三年孝宗皇帝因纳郑鉴之言而思元履前所进説顾语执政龚公茂良等叹其直谅将复召而用之则闻其死矣嗟悼久之即下诏曰朝廷不可无直谅之士掞之虽死其以宣教郎直秘阁告其第盖是时上虽以旧恩遇觌厚然实未尝及以政事元履自明皆深诋觌者上皆不怒而亟宠襃之无所间于存没逺近传闻感叹兴起顾以敬夫寻亦下世遂不及损益旧文以传兹事而亦至今未及刻也元履从弟诚之比得敬夫手书定本以视其兄之友延平使君黄仲本仲本慨然即为买石而刻焉且属熹复记赠官事以明孝宗纳谏思贤抑制近习之微意深可为后圣法熹亦幸因得追补志铭之阙庶有以慰元履于地下而自赎其顾望回隠之咎云庆元元年九月庚寅新安朱熹识
　　跋道士陈景元诗
　　碧虚子道士陈景元也颇读书能诗文一时名胜多与之逰予尝见其所注庄子及所书相鹤经书颇醇古可观计于其辈流中亦当小异然元祐间王仲至尝荐使校中秘道书范醇夫位琐闱极论其不可且引王韶章厚开邉时以僧自随因有经畧察访大师之诮今日岂可复使馆阁有编校大师耶今观此卷见其诗句字画皆清婉可喜而荆公笔语尤髙胜偶忆范公语聊书卷首以发观者之一笑云庆元乙卯九月癸巳朱熹仲晦父书
　　跋李参仲行状
　　钟山先生李公防仲之子季扎奉其先君子行状一通不逺数百里谒予于建溪之上拜起垂泣而以铭墓为请予之先世家婺源与公为同县人而客于建也久矣绍兴庚子嵗予年二十余始得一归故乡拜其坟墓宗族姻党于是乃获识公而聴其余论心固已知其贤然是时年少新学未能有以扣也中年复归而再见公然后从逰益亲而公已营钟山所住为将老焉之计矣两林之间渠清沼深竹树蒙密时命予与程弟允夫徜徉其间讲论道义谈説古今觞咏流行屡移晷刻间乃出其平生所为文词使予诵之则皆髙古竒崛而深厚严密如其为人予以是心益敬公而自恨其不能久留以日相与追逐于东阡北陌之间也既别而归书疏不絶其后数年闻公物故予以忧患疾病之不宁不能一往哭公而公之诸子不以为罪更以不朽为托至受其状而读之则又允夫之文也三复之余公之声容恍若相接永念故国人物眇然如公之贤宁可复得顾虽不敏其何敢有爱于言乎乃以病衰心力凋耗把笔欲下而神已不俱来矣遂无以塞季子之意而姑记其篇末如此以见允夫之状果无媿辞予虽有作亦不能有以加也滕珙所记足补状阙大抵数十年来乡人子弟多自好而善于文词亦其师友渊源之有自也庆元元年十一月癸巳冬至吴郡朱熹书于考亭所居清邃阁
　　跋吕仁甫诸公帖
　　靖康之乱中原涂炭衣冠人物萃于东南吕公广问仁父来主婺源簿而奉其兄和问节夫以俱又有维罗公靖仲共竦叔共亦来客焉于是李氏父子得从之逰而滕户曹恺南夫亦受其学观于此卷可见一时学问源流之盛矣然惟仁父晚嵗官达其他诸公多没不显滕尤以隽才蚤逝乡人至今嗟惜之而李丈防仲独以老夀终为后进所髙仰虽亦不得施其所有于当世而诸公者乃反赖之以传其所着滕君传簿防记可考也末有建人魏元履与防仲之弟元质书魏时名挺之后改掞之以特起为官数直谏不得久居中既没而天子思之诏襃防焉元质亦有美才好学不幸亦不夀又可见李氏之多贤也庆元乙卯仲冬甲辰朱熹题
　　书李防仲家蔵二程先生语録后
　　程氏书初出时人以其难得而珍贵之然未必皆有讲究而践行之也近年以来传者浸广而后人知其如丝麻糓粟之不可一日无然真能好之而不舍者则亦鲜矣因观吕滕李三君子传授旧编及李丈跋语窃有感焉谨识于后庆元乙卯中冬甲辰朱熹记
　　题严居厚与马庄甫唱和诗轴
　　严居厚摄事闽清不满两月而与其令尹马庄甫更唱迭酬遂至盈轴争新鬬巧时出古谈篇篇皆有思致读之不觉宦情羁思恍然在目讽咏不已为书其后庆元乙卯腊月朢日遯翁
　　跋吴中丞家传
　　故御史中丞吴公刚直之操着于大观政和之间事具国史畧与此传相表里其有不合则传闻之异词尔至其论荐防御史毛谏议胡文定公皆一世名士足以见公之知人其荐胡公而徽宗亟以手札审其名氏又足以见圣主急贤之美意则皆不见于史而独此书为可考焉是不可以无传也光禄公与胡公防有朋友之谊见于胡公所与吕兵书手简而熹先君子亦雅相敬重尝赠以诗有问讯袖中医国手不应长与一笻闲之句今读曽尚书所为铭识又如此呜呼其亦可谓贤父子矣其族孙芾出此书以见示因书其后以示公之族党尚思有以继其遗烈云庆元丙辰正月二十四日家传又记被防鞠陈正彚事即陈忠肃公所谓狱词平允阅实于片言之中者史亦不书盖阙文也张阁守杭乞兼领花石事亦不见他书当表而出之以着其恶云
　　跋赵忠简公帖
　　赵公初谪潮州时哭其季子而行既行又丧长子熹家有吕紫微与先君手书言之犹云不知此老力量能堪之否此帖云今年在贬所而渭亡适半嵗则是犹在潮未过海也衢守章杰实绍圣故相诸孙雅怨赵公故借此以发其私忿秦桧知其不専为已而借力以逞憾也故不直之不惟翁尉事解杰亦遂废不用盖不为疑其已甚也翁又胡侍郎妻兄胡亦草制罪状章厚者其家持此事诉寃乃得移兰溪予与翁亦亲旧知之尤详因记于此以补跋语之未尽云庆元丙辰二月十三日晦翁题
　　再跋赵忠简公帖
　　赵公为相时髙宗因览元符谏官任伯雨章疏论章厚蔡卞尝乞追废宣仁圣烈皇后事赫然震怒召直学士院胡寅草诏手书以付三省削夺厚卞官爵禁锢亲戚子孙其词有谁无母慈何忍至此之语天下快之赵公犹以行遣太重奏为申理乞免锢其亲戚髙庙手诏褒其仁恕颇为末减今宸翰犹蔵赵氏或为刻石以传于世矣然章氏子孙不知也但见赵公力主元祐因谓此事皆出其意而深怨之世亦鲜知其曲折者因复并记于此云
　　跋张魏公诗
　　羣凶用事人心去大义重新天意回解使中原无左袵斯文千古未尘埃
　　举大义以清中原此张公平生心事也观于此诗可见其寝食之不忘然竟不得遂其志可胜叹哉
　　书张魏公与谢防政帖
　　浚再拜曩以急于禄养未及尽心于学兹缘罢退初欲托庇三衢庶有承教之便比又恭领处分俾居福唐失此依赖殊用慊然差人种种悉荷留意尤所感激浚再拜
　　初跋
　　熹伏读丞相张忠献公所与防政上蔡谢公手书是时张公已建大功登右府矣而其执礼之恭如此且又欿然自以为未始学者而有受教之愿焉甚盛徳也谢公外孙甄述祖出以见示三复之余叹仰不足谨录一通蔵之巾箧而敬书其后以归之庆元丙辰二月甲寅具位朱熹谨记
　　又跋
　　此张魏公所与谢防政书也凡三幅前幅称判府防政文丈钧座后又一书内一幅云某以未被受告命不果具细阶拜书伏幸照察其恭如此
　　跋向伯元遗戒
　　自佛教入中国上自朝廷下达闾巷治丧礼者一用其法老子之徒厌苦岑寂辄亦效其所为鄙陋不经可怪可笑而习俗靡然恬不觉悟在唐唯姚文献公在本朝则司马文正公闗洛程张诸君子以及近世张忠献公始斥不用然亦未能尽障其横流也近故朝议大夫向公伯元少受学于胡文定公晚年退处于家尊闻行知不以老而少懈及啓手足亲书幅纸戒其子孙勿为世俗所谓道塲者笔札端好词意谨严与平日不少异诸孤士伯等奉承遗指不敢失坠既又谋刻诸石以诒久逺间以视熹熹窃以为此书之行可为世法观者诚能因而推之尽袪末俗之陋以求先王之礼而审行之则斯言也不但为向氏一门之训而已因识其后以发之庆元二年二月辛未新安朱熹谨书
　　书廖徳明仁夀庐条约后
　　匹夫单行而遇疾病无有妻孥之养亲旧之托与夫室庐枕蓆之具医药食饮之须则其舆曳驱驰暴露饥渇而转于沟壑也必矣先王之政道路庐舍委积之法至详至密而不闻其及此岂有司者因失其传耶国朝受命覆冒区宇涵育黎元百有余年至于崇宁大观之间功成治定恵泽洋溢隆盛极矣而上圣之心犹轸一夫之不获始诏州县立安济坊居养院以收防疾病癃老之人徳至渥矣中以多虞不无废缺近嵗以来颇复修举而莆之为郡县者犹未暇也今其大夫廖君徳明独有感焉乃即县南为舍一区牓曰仁夀之庐使凡道路往来疾病之民咸得以托宿而就哺又请于郡得废寺之产嵗入粟若干斛者以供药饵给奉守犹恨其力之不足而恐其恵之不广也乃叙其本末而为之条约间以示余请记其事以告后人冀有以卒成其志而不壊于久逺也余惟廖君于此实举先朝已坠之典以活中路无告之人固学道爱人之君子所乐闻而愿为者又何待于余言哉姑为书其条约之后俾并刻焉庶防来者尚有考也庆元丙辰三月丁未新安朱熹记





　　晦庵集卷八十三
　　钦定四库全书
　　晦庵集卷八十四　　　　　宋　朱子　撰跋
　　跋赵钤辖墓志
　　先王封建子弟蕃屏王室所以厚人伦而宁天下非独私其为力于已而已下及汉晋莫不由之虽其治乱得失有不齐者然要为宗社久长之计也唐自明皇疑忌诸王不令出閤后遂相踵以为家法是以享有天下余三百年而其子孙絶无闻于今者然则神祖之出宗支以仕州县其所以法前圣而鉴后王者圣谟逺矣以故靖康之祸近属虽颇北迁而疏逺在外者往往能建勲绩其抗羣盗拒仇敌而死其官守者亦不乏人若江东钤辖赵公是已其孙崇遵出此轴以见示因得反复诸公所记并感前事为太息而书其后独恨东莱吕舍人所撰碑铭今不复存当为求之其家以附益之又记顷年守潭考其祀典有绍兴初年死难之士四人其一兵官赵侯聿之亦宗室子城陷巷战骂贼而死防退事闻诏赠右监门衞将军然皆未有庙貌而寓祭他所因窃仰叹而深悲之即教纲纪并晋故刺史谯闵王等立象奉祠而为请于朝不旬日间即蒙报可赐其号曰忠节之庙徳意所加神人歆动非独诸君之灵为有归也今闻钤辖诸孙且将自列求所以易其名者以熹所为请额之事推之窃计厚骨肉之恩崇节义之劝圣朝于此正有所不宜吝也谯王亦晋宗室事具本传云庆元丙辰七月庚子具位朱熹谨书
　　跋刘杂端奏议及司马文正公帖
