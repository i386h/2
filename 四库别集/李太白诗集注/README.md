<!-- { "loadSidebar": true } -->

李太白诗集注

清 钱塘王琦撰


草堂集序  〈李阳氷撰〉
李白字太白陇西成纪人凉武昭王暠九世孙蝉聨珪组世为显著中叶非罪谪居条支易姓与名然自穷蝉至舜五世为庶累世不大曜亦可叹焉神龙之始逃归于蜀复指李树而生伯阳惊姜之夕长庚入梦故生而名白以太白字之世称太白之精得之矣不读非圣之书耻为郑卫之作故其言多似天仙之辞凡所著述言多讽兴自三代以来风骚之后驰驱屈宋鞭挞扬马千载独歩唯公一人故王公趋风列岳结轨羣贤翕习如鸟归鳯卢黄门云陈拾遗横制颓波天下质文翕然一变至今朝诗体尚有梁陈宫掖之风至公大变扫地并尽今古文集遏而不行唯公文章横被六合可谓力敌造化欤天寳中皇祖下诏征就金马降辇歩迎如见绮皓以七寳床赐食御手调羮以饭之谓曰卿是布衣名为朕知非素蓄道义何以及此置于金銮殿出入翰林中问以国政潜草诏诰人无知者丑正同列害能成谤格言不入帝用疏之公乃浪迹纵酒以自昏秽咏歌之际屡称东山又与贺知章崔宗之等自为八仙之游谓公谪仙人朝列赋谪仙之歌凡数百首多言公之不得意天子知其不可留乃赐金归之遂就从祖陈留采访大使彦允请北海髙天师授道箓于齐州紫极宫将东归蓬莱仍羽人驾丹丘耳阳氷试弦歌于当涂心非所好公遐不弃我乗扁舟而相顾临当挂冠公又疾亟草藁万卷手集未修枕上授简俾予为序论关雎之义始媿卜商明春秋之辞终惭杜预自中原有事公避地八年当时著述十丧其九今所存者皆得之他人焉时寳应元年十一月乙酉也

李翰林别集序  〈乐史撰〉
李翰林歌诗李阳冰纂为草堂集十卷史又别收歌诗十卷与草堂集互有得失因校勘排为二十卷号曰李翰林集今于三馆中得李白赋序表赞书颂等亦排为十卷号曰李翰林别集翰林在唐天寳中贺秘监闻于明皇帝召见金銮殿降步辇迎如见绮皓草和蕃书思若悬河帝嘉之七寳方丈赐食于前御手调羹于是置之金銮殿出入翰林中其诸事迹草堂集序范传正撰新墓碑亦略而详矣史又撰李白传一卷事又稍周然有三事近方得之开元中禁中初重木芍药即今牡丹也得四本红紫浅红通白者上因移植于兴庆池东沈香亭前会花方繁开上乘照夜车太真妃以步辇从诏选梨园弟子中尤者得乐一十六色李龟年以歌擅一时之名手捧檀板押众乐前将欲歌之上曰赏名花对妃子焉用旧乐辞焉遽命龟年持金花笺宣赐翰林供奉李白立进清平调辞三章白欣然承诏旨由若宿酲未解因援笔赋之其一曰云想衣裳花想容春风拂槛露华浓若非羣玉山头见会向瑶台月下逢其二曰一枝红艳露凝香云雨巫山枉断肠借问汉宫谁得似可邻飞燕倚新妆其三曰名花倾国两相欢长得君王带笑看解释春风无限恨沈香亭北倚阑干龟年以歌辞进上命棃园子弟略约调抚丝竹遂促龟年以歌之太真妃持颇棃七寳杯酌西凉州蒲萄酒笑领歌辞意甚厚上因调玉笛以倚曲每曲偏将换则迟其声以媚之太真妃饮罢敛绣巾重拜上自是顾李翰林尤异于诸学士会高力士终以脱靴为深耻异日太真妃重吟前辞力士曰始以妃子怨李白深入骨髓何翻拳拳如是邪太真妃因惊曰何翰林学士能辱人如斯力士曰以飞燕指妃子贱之甚矣太真妃颇深然之上尝三欲命李白官卒为宫中所捍而止白尝有知鉴客并州识汾阳王郭子仪于行伍间为脱其刑责而奬重之及翰林坐永王之事汾阳功成请以官爵赎翰林上许之因而免诛翰林之知人如此汾阳之报徳如彼白之从弟令问常目白曰兄心肝五脏皆锦绣邪不然何开口成文挥翰雾散尔传中漏此三事今书于序中白有歌云吟诗作赋北牕里万言不及一杯水葢叹乎有其时而无其位呜呼以翰林之才名遇玄宗之知见而乃飘零如是宋中丞荐于圣真云一命不沾四海称屈得非命欤白居易赠刘禹锡诗云诗称国手徒为尔命压人头不奈何斯言不虚矣凡百有位无自轻焉撰集之次聊存梗槩而巳时在绕溜州中咸平元年三月三日


凤尾竹客手录李太白诗集注卷一
钱塘王琦撰

大鹏赋并序
[庄子北冥有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云是鸟也海运则将徙于南冥南冥者天池也齐谐者志怪者也谐之言曰鹏之徙于南冥也水击三千里抟扶揺而上者九万里去以六月息者也汤之问棘也是已穷髪之北有冥海者天池也有鱼焉其广数千里未有知其修者其名为鲲有鸟焉其名为鹏背若泰山翼若垂天之云搏扶揺羊角而上者九万里絶云气负青天然后图南且适南冥也斥鷃笑之曰彼且奚适也我腾跃而上不过数仞而下翱翔蓬蒿之间此亦飞之至也而彼且奚适也此小大之辩也]
余昔于江陵见天台司马子微谓余有仙风道骨可与神逰八极之表因着大鹏遇希有鸟赋以自广此赋已传于世往往人间见之悔其少作未穷宏达之旨中年弃之及读晋书覩阮宣子大鹏赞鄙心陋之遂更记忆多将旧本不同今复存手集岂敢传诸作者庶可示之子弟而已其辞曰
[唐时江陵郡即荆州也隶山南东道大唐新语司马承祯字子微隠于天台山自号白云子有服饵之术则天中宗朝频征不起睿宗雅尚道教稍加尊异承祯方赴召无何苦辞归乃赐宝琴花帔以遣之淮南子廓四方拆八极髙诱注八极八方之极也神异经昆仑山有大鸟名曰希有南向张左翼覆东王公右翼覆西王母背上小处无羽一万九千里西王母岁登翼上之东王公也其鸟铭曰有鸟希有緑赤煌煌不鸣不食东覆东王公西覆西王母王母欲东登之自通阴阳相须唯会益工杨修答临淄侯笺修家子云老不晓事强着一书悔其少作晋书阮修字宣子尝作大鹏赞曰苍苍大鹏诞自北溟假精灵鳞神化以生如云之翼如山之形海运水击扶摇上征翕然层举背负太清志存天地不屑雷霆鷽鸠仰笑尺鷃所轻超然髙逝莫知其情韵会将与也]
南华老仙发天机于漆园吐峥嵘之髙论开浩荡之竒言征至怪于齐谐谈北溟之有鱼吾不知其几千里其名曰鲲化成大鹏质凝胚浑脱鬐鬛于海岛张羽毛于天门刷渤澥之春流晞扶桑之朝暾燀赫乎宇宙凭陵乎昆仑一鼓一舞烟朦沙昏五岳为之震荡百川为之崩奔
[唐书天宝元年诏封庄子为南华真人史记庄子者蒙人也名周尝为蒙漆园吏其学无所不阚然其要本归于老子之言故其著书十余万言大抵率寓言也正义曰括地志云漆园故城在曹州寃句县北十七里庄周为漆园吏即此按其城古属蒙县陆徳明庄子音义齐谐人姓名郭璞江赋类胚浑之未凝李善注胚胎浑混尚未凝结木华海赋巨鳞挿云鬐鬛刺天李善注鬐鱼背上鬛也増韵凡鱼龙颔旁小鬐皆曰鬛司马相如子虚赋浮渤澥颜师古曰渤澥海别枝也司马贞曰案齐都赋海旁曰渤断水曰澥也淮南子日出于旸谷浴于咸池拂于扶桑是谓是明楚词暾将出兮东方照吾槛兮扶桑王逸注谓日始出东方其容暾暾而盛貌东方有扶桑之木其髙万仞日下浴于汤谷上拂其扶桑爰始而登照耀四方牛弘乐府扶桑上朝暾萧士赟曰燀赫旧作烜赫荘子曰惊扬而奋鬐白波若山海水震荡声侔鬼神燀赫千里世本作烜字由传冩者作炟字之误人不能解遂作烜字今厘正之初学记四方上下谓之宇往古来今谓之宙或谓天地为宇宙左传凭陵我城郭杜预注凭迫也博物志地部之位起形髙大者有昆仑山广万里髙万一千里神物之所生圣人仙人之所集也出五色云气五色流水其泉南流入中国名曰河也其山中应于天最居中八十城布绕之中国东南隅居其一分说苑五岳泰山东岳也霍山南岳也华山西岳也常山北岳也嵩山中岳也诗小雅百川沸腾谢灵运诗岓岸屡崩奔吕向注水激其岸崩颓而奔波也峥嵘音撑横胚音坯澥音蟹暾音吞燀音阐平声]
尔乃蹶厚地掲太清亘层霄突重溟激三千以崛起向九万而迅征背嶪太山之崔嵬翼举长云之纵横左逥右旋倏阴忽明厯汗漫以天矫羾阊阖之峥嵘簸鸿蒙扇雷霆斗转而天动山揺而海倾怒无所抟雄无所争固可想象其势髣髴其形
[形髙诱淮南子注太清元气之清者也抱朴子上升四十里名曰太清太清之中其气甚刚霄近天云气天有九重故曰层霄孙绰天台山赋或倒影于重溟李善注重溟海也韵会勃起曰崛起天台山赋落五界而迅征吕向注迅疾也尔雅石戴土谓之崔嵬淮南子徙倚于汗漫之宇髙诱注汗漫无生形形生元气之本神也故卢敖见若士者言曰吾与汗漫期于九垓之上是也郭璞江赋吸翠霞而夭矫扬雄甘泉赋登掾栾而羾天门苏林注羾至也淮南子排阊阖钥天门髙诱注阊阖始升天之门也夭矫飞腾貌峥嵘髙峻貌庄子云将东逰过扶摇之野而适遭鸿蒙陆徳明音义鸿蒙自然元气也一云海上气也崛音掘羾音贡]
足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南图运逸翰以傍击鼓奔飙而长驱烛龙衔光以照物列缺施鞭而启途块视三山杯观五湖其动也神应其行也道俱任公见之而罢钓有穷不敢以弯弧莫不投竿失镞仰之长吁
[春秋元命苞虹蜺者阴阳之精雄曰虹雌曰蜺初学记凡虹双出色鲜盛者为雄雄曰虹暗者为雌雌曰蜺木华海赋翔雾连轩长波涾拖张铣注连轩飞貌李周翰注涾拖延长貌张协七命翕忽挥霍云逥风列刘良注并飞走乱急也王肃家语注天地四方谓之六合郭璞客傲蔼若邓林之会逸翰翰鸟羽也奔飙风疾也山海经西北海之外赤水之北有章尾山有神人面蛇身而赤直目正乗其暝乃晦其视乃明不食不寝不息风雨是谒是烛九阴是为烛龙郭璞注离骚曰日安不到烛龙何曜诗含神雾曰天不足西北无有阴阳消息故有龙衔精以往照天门中云谢惠连雪赋若烛龙衔耀照昆山扬雄羽猎赋霹雳列缺吐火施鞭应邵曰霹雳雷也列缺天隙电光也史记海中有三神山名曰蓬莱方丈瀛洲仙人居之初学记周官扬州其浸五湖案张勃吴録五湖者太湖之别名以其周行五百余里故以五湖为名又虞翻云太湖有五道别谓之五湖或说以太湖射贵湖上湖洮湖滆湖为五湖按国语吴越战于五湖直在笠泽一湖中战耳则知或说非也鹖冠子至人不遗动与道俱庄子任公子为大钩巨缁五十犗以为饵蹲乎会稽投竿东海旦旦而钓期年不得鱼已而大鱼食之牵巨钩錎没而下骛扬而奋鬛白波若山海水震荡声侔鬼神燀赫千里任公子得若鱼离而腊之自制河以东苍梧以北莫不厌若鱼者史记正义帝王纪云帝羿有穷氏未闻其姓何先帝喾以上世掌射正至喾赐以彤弓素矢封之于锄为帝司射厯虞夏羿学射于吉甫其臂长故以善射闻飙音标弧音胡]
尔其雄姿壮观坱轧河汉上摩苍苍下覆漫漫盘古开天而直视羲和倚日以旁叹缤纷乎八荒之间掩映乎四海之半当胸臆之掩昼若混茫之未判忽腾覆以逥转则霞廓而雾散
