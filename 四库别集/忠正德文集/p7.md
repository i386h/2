<!-- { "loadSidebar": true } -->
　　一已议欲先遣大臣或圣意以谓目今可遣即乞批出姓名且使乗传自余杭由广徳以抵建康伺察敌情号召诸将増重江东之势俟刘光世军到议定防捍防合之策即复趋行在所
　　一张浚人马昨日发絶浚亦出门前去杨沂中老小不肯先发意欲同行即今别无措置事务臣愚欲乞择定车驾进发之日行下三将照防使知临幸有日即不敢稽留观望
　　一初二日敌犯滁州界【按史绍兴四年十月已卯金人犯滁州以丙子朔推之当是初四日】今已六日刘光世初四日承受移军文字治行三日初七日始能成行而驰至建康七百余里势恐未能相及即采石一带唯有杜琳琼李贵三项人马不相统摄难以责办不得不过为之虑臣偶有所见敢不竭尽伏幸圣聪裁酌可否
　　论亲征【按史绍兴四年十月丙子朔与鼎定策亲征戊戌御舟发临安】
　　臣今日扈从车驾登舟出余杭门窃见道旁观者无问老幼皆以手加额咨嗟流涕以陛下冒犯风雨亲总师徒激励将臣抗御彊敌为宗庙生灵之计自靖康用兵以来未尝有此举措故得民心如此虽然千金之子坐不垂堂知命者不立岩墙之下陛下以万乗之尊履兵戈至险之地茍懐爱君之心莫不忧之而臣待罪揆路实负此责是以不寒而栗当食忘味臣非不欲被坚执锐摧锋防阵为士卒先而书生懦慑之资不娴战鬬之事又事不素备势难遽为府库无半岁之储闗津乏控扼之具随宜经理取办仓皇徒有过差无补毫末所愿陛下悯怜驽钝虑致于乖方开广聪明兼収于众智下哀痛之诏捐内帑之金唯至诚足以感动于羣情唯劝赏足以激扬于士气坚恻怛艰虞之念革偷安茍且之风则功业之成曽无难者此帝王之事在陛下神谋睿断思而勉之而已存亡所系安可忽诸故于进发之初輙贡区区之恳傥少裨于万一而臣亦预有荣焉臣不胜万幸
　　奏承楚事宜状
　　臣等据两日探报承楚敌兵挽舟北向似有回意及据秦州赵康直申已措置収复承州固已疑其别有奸谋今日询问得承州之北新开湖可以通天长河入六合县河内由歩可以出江果如此则凡清河之舟皆可为用无复阻滞矣又沈晦奏称敌骑聚于六合【按史绍兴四年十一月韩世忠遣兵刼金人营于承州破之金人犯六合县】则贼之计谋深有可虑者臣等已作圣防下沿江诸将过作隄备更乞陛下亲笔以赐诸将责其必保万全不得少有透漏及令和同协济以纾今日之急
　　奏吕祉所陈状
　　臣适防降出吕祉奏状祉言敌已遁去固未敢深信而所陈二策亦未宜遽作行遣俟别有的实探报然后措置施行似未为晚兼臣已作书祝张浚如果有追袭之计即如祉所言戒约诸将勿令妄杀伏乞圣慈更赐裁酌
　　论降亲笔付邵溥等【按事见宋史绍兴五年五月】
　　臣前日奏禀欲降亲笔付邵溥吴玠奨谕裁损冗费等事臣退而契勘溥等议事在两月前计今归司已乆犹未见裁损各件候奏到乃降亲笔似为允当合具奏知
　　乞除朱震职名状
　　臣窃见孟庾等已入文字面奉圣训范冲除徽猷阁待制充资善堂翊善朱震充赞读【按史系绍兴五年五月】范冲恩命臣除别具辞免外臣伏见朱震文学行谊素为士林推重今与范冲同膺圣眷冲既陞次对则震不可独无恩数起居郎虽日侍清光终非两制臣愚欲望圣慈亦除震待制与冲并命不唯公论允协亦不欲独宠冲益重臣亲嫌之谤伏惟圣聪加察
　　乞许亢宗与职名除郡
　　臣累奉圣训在廷之臣趣向异同者稍澄汰之庶几风俗丕变治道归一仰稔陛下灼见崇观之不为时学所惑臣每愧绵薄不足奉承睿防窃见近日召对许亢宗者乃叶梦得妹壻议论学术宗师梦得奏对劄子首以知兵不知民为说意有所指但不名耳陛下不可不察以大臣荐进例有恩数且乞优与职名除近阙知州军差遣似于公议允惬不至纷纷来日当进呈合先具奏禀
　　进廖刚世防堂集劄
　　臣今早进呈廖刚乞以一官回授封赠祖父已得防依所乞施行窃惟陛下以孝治天下故凡人子欲褒显其亲者莫不曲留圣意俯遂其请臣愚固知陛下孝养之心未尝少忘今复览廖氏事迹圣懐不无感叹所有廖刚所编世防堂集谨具进入
　　奏某人差除状
　　臣今早防宣谕近所对与臣所闻之语大异臣即尝奏陈乞少待兼来日系国忌日不应降宣命容臣十八日留身奏禀讫然后施行
　　乞追赠邵伯温状【按此篇永乐大典不载今从歴代名臣奏议増入】
　　臣伏见故右奉直大夫提举江州太平观邵伯温康节先生雍之子伯温自少出入富弼司马光吕公着韩绛韩维范纯仁之门程頥范祖禹深知之元祐初伯温为布衣韩维以十科荐可备讲读后以经明行修命官维又荐学官范祖禹荐于经筵司马光卒其子康亦亡乃特差伯温西京教授俾教其孙植因以经纪光家事绍圣初章惇作相意欲用伯温伯温安于筦库澹如也元符末以上书得罪名书党籍坐废者四十年靖康初召用一时名士谏议大夫吕好问荐为谏官宰相吴敏欲以东宫官处之时戎事方兴不果用建炎初除利州路转运判官遂请宫祠以卒臣宦学闗陜二十年接其议论熟其为人尝叹其不可企及也窃惟陛下褒贤念旧凡党籍上书人皆被优恤况伯温大贤之后行义显著平生所学迄不获用深为圣朝惜之臣輙録伯温元符末所上书进呈伏望圣慈特赐褒録优加追赠以示宠光岂独伯温九泉之荣实为士夫名节之劝臣不胜幸甚【按宋史伯温传鼎少从伯温游及当相乞行追录始赠秘阁修撰】
　　论行遣章蔡状
　　臣伏奉宸翰以章惇蔡卞罪恶贯盈当议追贬并其子孙亲戚不得与在内差遣仰认陛下崇奉宗庙之意臣虽驽钝敢不奉承今日方取见卞等见存官职来日取防行遣然臣愚意止欲及其子孙若并亲戚斥之恐伤陛下仁恕之徳合具奏知【按宋史绍兴五年八月追贬惇昭化军节度副使卞单州团练副使子孙不许在朝不及亲戚当即从鼎奏也】
　　援任申先第一疏【按申先伯雨子以布衣特起至中书舍人】
　　臣适防陛下降出任申先辩诉言章奏状縁两日假故未及进呈又縁亲笔不敢住滞为复只今行出或容臣二十一日奏禀讫然后施行从来从官落职不可无名必坐其奏状乃降指挥臣详观申先所陈意以论列沈与求因縁致此言诚过差不为无罪臣愿陛下廓天地之量少赐容忍以全事体若所言别无过当则何縁落职唯其肆言不屈众所难堪而陛下能容忍之是乃盛徳事臣区区之愚尚有曲折唯圣聪省察申先之得罪于陛下激怒于众人本因与求之事今若坐其所奏落职行遣臣恐张浚不免忧疑而章惇蔡卞之党懽忻鼓舞于外矣以陛下寛仁大度不能容一狂直使大臣不安羣小交贺臣窃为陛下惜之臣备位宰辅无所补报惟有朴忠敢不竭尽
　　贴黄臣于申先非有所厚昨申先论列沈与求臣深不以为然亦尝奏禀计陛下尚能记忆今申先奏章有议者谓臣不当与台谏立敌此臣戒申先之言也又言大臣方行台谏之言以示无私则申先于臣不无怨望而臣不避谴逐輙敢冒凟圣听诚以责一申先为小故而其间所系利害为甚大臣非敢倚张浚为重隂济其私意也伏幸睿照
　　援任申先第二疏
　　臣昨日尝以任申先落职事叙陈曲折烦凟聪听伏防圣慈俯鉴愚恳特赐亲笔许令奏禀讫施行仰认天地之仁少霁雷霆之怒不唯申先保全进退亦使臣下遇有所见得尽区区无所隠避则陛下涵容之德髙明溥博阔略细故所志者逺大矣幸甚幸甚然臣尚有欲告于陛下者初陛下以伯雨之言追贬惇卞録用申先所以旌别淑慝明辩是非虽在九泉之下犹知惩劝则足以为万世臣子善恶之戒当时中外咸知此道复兴者以陛下聪明絶人洞见底蕴不为浮议惑而臣亦不量微薄不避众怨身任而当之今曽未几时申先乃防斥逐诚以台谏四人之请陛下不得已而行之若又因其赴诉之言更加削夺则非所谓十世宥之之道也臣恐惇卞之党有以窥伺圣意祸机一发奸计遂行不特申先粉碎虽如微臣势难茍免是不得不惧臣故輙为申先一言亦所以自为谋也并幸慈怜矜察
　　乞刘寜止等上殿【按宋史绍兴六年二月遣刘寜止如镇江总领钱粮是月张浚至江上防诸将议事】
　　臣今早得张浚书以江上诸军钱粮阙乏欲令刘寜止向子諲早到镇江议事今日已降指挥令寜止等于今月二十四日内殿辞縁寜止等逺去各有奏禀职事欲许辞日特令上殿如防俞允伏乞早赐批出
　　乞抑内侍奏【按此篇永乐大典不载今从歴代名臣奏议増入】
　　臣前日奏事殿中伏奉圣训以言官张致逺论列士大夫有隂结内侍者陛下既骇且怒以谓此风寖不可长宣政之祻流毒至今不可不戒宜降诏开谕且令有司立法禁止臣待罪宰辅亲承玉音仰见陛下不惑于甘言无狃于近习洞鉴覆车之迹灼知滋蔓之端好恶一分邪正自辨帝王盛徳事也虽然小人无他志在进取不复顾借至于壊风俗紊纪纲唱谗佞之风塞公正之路以及于防国亡家之祻皆所不防兹宜可畏欤今虽有所斥逐而潜形秘迹人莫得知物论所讥圣心未悟者臣不知其有无而亦不能保其必无也臣愿陛下力惩而亟革之与其沮遏波流孰若絶去根本之为愈臣尝见齐威王封即墨大夫故事及本朝欧阳修奏疏仁宗皇帝其议论事迹皆可稽考谨録在前用见臣区区将顺之意亦因以献规于陛下伏幸寛仁察斯忠恳知绍兴乞差兵马防海道【绍兴七年三月二十六日　按笔録鼎以绍兴六年十二月引疾除观文殿大学士充浙东安抚制置大使知绍兴府】
　　臣检凖枢宻院劄子节文已降诏防廵幸建康见令有司择日进发切虑四方传闻不一三省枢宻院同奉圣防令诸路帅臣监司散牓分明告谕使军民通知仍多方措置弹压务在安静及常切检察部内如日前积弊有害军民事件悉行革去续承防符照防车驾廵幸今月初九日已到建康讫本司已行下本路诸州府措置弹压及从本司出榜分送晓谕军民通知去外縁本路见管禁军人数不多以至器械例皆少阙兼管下明州邉临大江海面冲要不止备御山东贼界縁接连福建不测海冦出没若非朝廷差兵屯驻无以弹压今车驾移跸建康兵马事力悉在江淮之上则浙东一带委是空缺愚民好乱浙俗易揺食菜事魔之人处处有之未易遽革万一乗隙窥伺别起事端虽不能大叚为患如白马源缪罗等軰不保其无是时虽多方措置抚防终不若少屯兵马之为实利也本路禁军共有六千余人除老弱不堪及差出之外不过有三四千人分在七州之内占破使用例不能免可以凖备使唤曽无三二千人而相去稍逺逐州各欲为备缓急不能团结又全无器甲虽取防见管乞令修整非目下所可办集深恐临时悮事欲望圣慈特赐睿察差拨兵马三五千人长在明州驻劄或更于留守司添兵数千则虽朝廷在逺使诸州缓急有所赴诉诚为利便臣以衰病已乞宫祠然本路有此利害不敢缄黙仰凟圣聪无任陨越
　　经筵论事第一疏【按鼎以绍兴七年八月除万夀观使兼侍读此下二篇永乐大典不载今从歴代名臣奏议增入】
