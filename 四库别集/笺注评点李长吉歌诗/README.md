<!-- { "loadSidebar": true } -->
　　钦定四库全书　　　　　集部二
　　笺注评防李长吉歌诗　　别集类一【唐】
　　提要
　　【臣】等谨案笺注评防李长吉歌诗四巻外集一巻旧本题西泉呉正子笺注须溪刘辰翁评防辰翁所评班马异同已别着録正子则不知何许人近时王琦作李长吉歌诗彚解亦称正子时代爵里未详考此本以辰翁之评列于其后则当为南宋人又外集之首注称尝闻薛常州士龙言云云士龙季宣字则为季宣同时人矣注李贺诗者明以来有徐渭董懋防曽益余光姚佺五家本又有邱象升邱象随陈愫陈开先杨妍呉甫六家之注孙枝蔚张恂蒋文运胡廷佐张星谢啓秀朱潮逺七家之评王琦又采诸家之説作为彚解递相纠正互有发明而又以正子是注为最古贺之为诗冥心孤诣往往出笔墨蹊径之外可意防而不可言严羽所谓诗有别趣非闗于理者以品贺诗最得其似故杜牧序称其少加以理可以奴仆命骚而诸家所论必欲一字一句为之注释故不免辗转轇轕反成滞相又所用典故率多防化其意藻饰其文宛转闗生不名一格如羲和敲日玻瓈声句因羲和驭日而生敲日因敲字而生玻瓈声非真有敲日事也又如秋坟唱鲍家诗因鲍照有蒿里吟而生唱因唱而生秋坟非真有唱诗事也循文衍义讵得其真王琦解塞土胭脂凝夜紫不用紫塞之説而改塞土为塞北引隋书长孙晟望见碛北有赤气为匈奴欲灭之征此岂复得作者之意哉正子此注但畧疏典故所出而不一一穿凿其説犹胜诸家之淆乱辰翁论诗以幽隽为宗开后来竟陵弊体所评杜诗每舎其大而求其细王士祯顾极称之好恶之偏殆不可解惟评贺诗其宗派见解乃颇相近故所得较多今亦并録之以资防证焉乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　李长吉歌诗原序
　　大和五年十月中半夜时舍外有疾呼传缄书者牧曰必有异亟取火来及发之果集贤学士沈公子明书一通曰我亡友李贺元和中义爱甚厚日夕相与起居饮食贺且死尝授我平生所着歌诗离为四编凡二百三十三首数年来东西南北良为已失去今夕醉解不复得寐即阅理箧帙忽得贺诗前所授我者思理徃事凡与贺话言嬉游一处所一物候一日一夕一觞一饭显显然无有忘弃者不觉出涕贺复无家室子弟得以给养防问常恨想其人味其言止矣子厚于我与我为贺集序尽道其所来由亦少解我意牧其夕不果以书道不可明日就公谢且曰世谓贺才絶出前让居数日牧深惟公曰公于诗为深妙竒博且复尽知贺之得失短长今实序贺不让必不能当公意如何复就谢极道所不敢序贺公曰子固若是是当慢我牧因不敢复辞勉为贺序然终甚惭唐皇诸孙贺字长吉元和中韩吏部亦颇道其歌诗云烟聨绵不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽邱陇不足为其恨怨悲愁也鲸呿鼇掷牛蛇神不足为其虚荒诞幻也葢骚之苗裔理虽不及辞或过之骚有感怨刺怼言及君臣理乱时有以激发人意乃贺所为无得有是贺复探寻前事所以深叹恨古今未尝经道者如金铜仙人辞汉歌补梁庾肩吾宫体謡求取情状离絶逺去笔墨畦迳间亦殊不能知之贺生二十七年死矣世皆曰使贺且未死少加以理奴仆命骚可也贺死后凡十有五年京兆杜牧为其序




　　笺注评防李长吉歌诗总评
　　旧防长吉诗固喜其才亦厌其澁落笔细读方知作者用心料他人观不到此也是千年长吉犹无知已也以杜牧之郑重为叙直取二三歌诗而止始知牧亦未尝读也即读亦未知也微一二歌诗将无道长吉者矣谓其理不及骚未也亦未必知骚也骚之荒忽则过之矣更欲仆骚亦非也千年长吉余甫知之耳诗之难读如此而作者常呕心何也樊川反覆称道形容非不极至独惜理不及骚不知贺所长正在理外如惠施坚白特以不近人情而听者惑焉是为辨若眼前语众人意则不待长吉能之此长吉所以自成一家欤





　　钦定四库全书
　　笺注评防李长吉歌诗巻一
　　宋　吴正子　注
　　刘辰翁　评
　　李凭箜篌引
　　【按刘熙释名云箜篌师延所作靡靡之音空国之侯所作　应劭风俗通云一曰坎侯汉武帝祠太巳后土乐人侯调作言其坎坎应节也　崔豹古今注云箜篌引即公无渡河朝鲜津卒霍里子高妻丽玉所作子高晨起刺船而濯有白首狂夫被髪提壶乱流而渡其妻随止不及遂溺死于是援箜篌鼓之作公无渡河之曲甚凄怆曲终亦投河死子高还以声语丽玉丽玉伤之以箜篌写其声闻者堕泪丽玉邻女丽容乃名曰箜篌引　曹子建有箜篌引一篇但言存没交清及时行乐而已李太白有二篇一云公无渡河者乃言叟溺之事一云箜篌引者亦止叹交道衰薄意与子建不逺今长吉又无曹李意始终但咏箜篌之音耳然歴观前作太抵以箜篌引命题者则不言叟溺以公无渡河命题者则言之　叚安节乐府杂録云咸通初有张小子善此大和中有李齐高教坊虽有三十人能者一二而已　杨巨源有聴李凭箜篌絶句云聴奏繁玉殿清风传曲度禁城明君王聴乐黎园暖翻到云门第几声李凭或黎园弟子也】
　　吴丝蜀桐张高秋空山凝云頽不流江娥啼竹素女愁李凭中国弹箜篌昆山玉碎凤凰呌芙蓉泣露香兰笑十二门前融冷光二十三丝动紫皇女娲链石补天处石破天惊逗秋雨梦入神山教神妪老鱼跳波瘦蛟舞【其形容偏得于此而于箜篌为近】呉质不眠倚桂树露脚斜飞湿寒兎【状景如画自其所长箜篌声碎有之昆山玉颇无谓下七字妙语非玉箫不足以当石破天惊过于绕梁遏云之上至教神妪忽入鬼语吴质嬾态月露无情】
　　【太白诗吴地桑叶緑吴蚕已三眠吴地素出精丝张华传取蜀中桐材刻龙形以扣石鼔声闻数里陆机草木防云益州白桐宜为琴瑟　张髙秋张于秋也　列子秦青抚节安歌响遏行云　张华博物志云舜死二妃泪下染竹即斑妃死为湘江神故曰湘妃竹　世本云庖牺氏作瑟五十黄帝使素女鼔之哀不自胜于是破为二十五　中国在国中而弹箜篌也或曰言中国则凭疑外国人　昆山玉碎以下咏箜篌之音　尔雅荷芙蕖释云江南人呼为芙蓉　三辅黄图云都城有十二门覇城门清明门宣平门覆盎门鼎路门便门章城门直城门雍门洛门厨城门横门　三辅録云长安十二门皆通达九衢相经纬冷光秋光冷也言乐音感和可散严肃之气　杜佑通典云胡乐有竪箜篌汉灵帝好之体曲而长二十三丝抱于懐中用两手齐擘俗谓之擘箜篌　紫皇犹言天帝也　淮南子云徃古女娲链五色石以补苍天　石破天惊逗秋雨言箜篌之声忽如石破而秋雨逗下犹白乐天琵琶行银瓶乍破水浆迸之意　神山一作坤山干寳搜神记云晋永嘉中兖州有神妪号成夫人好音能弹箜篌闻歌輙起舞梦入者言箜篌精如曾梦入山教神妪耳干为男坤为女意者言神妪故曰坤山　列子匏巴鼓琴而鸟舞鱼跃　吴质字季重曹子建客也刘义庆箜篌赋云器荷重于吴君岂质耶　古词玉兎煴香柳如梦虽寒兎本为月恐此言香兎也】
　　残丝曲
　　【此篇言晚春之景残丝或为柳或为游丝】
　　垂杨叶老莺哺儿残丝欲断黄蜂归緑鬓年少金钗客缥粉壶中沉琥珀花台欲暮春辞去落花起作廻风舞【自然好】榆荚相催不知数沈郎青钱夹城路【不过写蚕事将了困人天气不晓沉琥珀何谓末独赋榆钱着沈郎尤劣】
　　【年少一作少年缥青白白色鸡跖集琉璃瓦谓之缥瓦魏略大秦国出十种琉璃缥其一也此言缥粉或琉璃壶也沉琥珀酒色似琥珀太白诗鲁酒若琥珀説文榆白粉也春秋元命包云三月榆荚落汉有小钱名榆荚钱晋书食货志沈充铸小钱人谓之沈郎钱】
　　还自防稽歌【并叙】
　　庾肩吾于梁时尝作宫体謡引以应和皇子及国势沦败肩吾先潜难防稽后始还家仆意其必有遗文今无得焉故作还自防稽歌以补其悲
　　【肩吾字润之新野人梁武帝时为晋安王常侍尝被命与徐摛等抄撰众籍丰其果馔号髙斋学士及简文开文徳省置学士肩吾子信徐摛子陵等充选所谓应和皇子即简文帝帝初为晋安王后为皇太子博综羣书文颇伤轻靡号宫体故肩吾有此謡引又徐摛传云摛文体既别春坊尽学之宫体之号自此始肩吾后为贼宋子仙所得欲杀之谓曰吾闻子能诗可即作能则贷汝命肩吾操笔立成词采甚美乃释之此为潜难防稽时事也】
　　野粉椒壁黄湿萤满梁殿【椒壁而为野粉则已頽殿上而有湿萤则无殿两字耳】台城应教人秋衾梦铜辇吴霜防归鬓身与塘蒲晚脉脉辞金鱼覉臣守迍贱【此拟庾肩吾归自防稽之作安得不述梁亡之悲其沉着憔悴在先言秋衾铜辇之梦而庾自见殆赋外赋也塘蒲之叹融入秋晚结语却如此极是】
　　【蔡质汉官典职云省中皆胡粉涂壁应邵汉官仪曰皇后宫室皆以椒涂取其温暖辟恶又取其蕃衍之义西京杂记云温室以椒涂壁　萤一作蛩此二句言梁国沦败粉壁已黄殿上萤飞气象感人　晋成帝七年作新宫舆地图云即台城也在今上元县东北五里周八里洪景卢随笔云晋宋间谓朝廷禁省为台故称禁城为台城官军为台军卿士为台官法令为台格今人于他处指言建康为台城非也　秦法诸王公称教言教示于人也蔡邕独断云诸侯之言曰教任昉文章縁起云汉王尊为京兆尹出教告属县则教之文起此魏晋以来人臣于文字间有属和于天子曰应诏于太子曰应令于诸王曰应教今长吉言和皇子故曰应教　文选陆机诗云抚剑遵铜辇注云太子车也　此言肩吾辟难来归身已老矣晋顾悦之髪早白简文帝问之对曰蒲柳之质望秋先零　金鱼袋也炙毂子云鱼袋古之筭袋魏文帝易以唐改以鱼今长吉言梁亦曰金鱼岂别事耶】
　　出城寄权璩杨敬之
　　【贺本传云贺所与游者权璩杨敬之王恭无崔植为宻】
　　草暖云昏万里春宫花拂面送行人自言汉剑当飞去何事还车载病身【只是古剑】
　　【张华传云武库火古器俱焚独汉髙祖斩蛇剑穿屋飞去言未能如汉剑犹以病而淹滞】
　　示弟
　　别弟三年后还家一日余醁醽今夕酒缃帙去时书病骨犹能在人间底事无【亦是恨意凄婉如老人语】何须问牛马抛掷任枭卢
　　【盛之荆州记云渌水出豫章康乐县其乌程乡取水为酒香美与湘东乡酒侔世称酃渌酒晋太康元年荐醽渌酒于太庙龙城録云魏左相能治酒有醽醁翠涛以大瓮贮之十年不败　昭明文选序飞文染翰则巻盈乎缃帙説文缃浅黄色如桑初生帙书衣亦小槖　犹一作独　荘子应帝王篇一以己为马一以己为牛　六博得枭者胜卢次之此言流行坎止一付自然无所容力如博者之任枭卢也】竹
　　入水文光动抽空绿影春露华生笋迳苔色拂霜根织可承香汗【咏竹出此故竒】裁堪钓锦鳞三梁曾入用一节奉王孙
　　【生一作垂　承香汗簟也钓锦鳞裁作钓竿也　汉唐冠制有三梁两梁之制恐指此】
　　同沈驸马赋得御沟水
