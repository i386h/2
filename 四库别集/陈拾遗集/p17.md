<!-- { "loadSidebar": true } -->
　　臣伏见陛下忧劳天下百姓恐不得所又发明诏将降九道大使巡察天下诸州兼申黜陟以求人瘼甚大恵也天下百姓幸甚臣窃以为美矣未尽善也何以言之陛下所以降明使岂非欲令天下黎元众庶知陛下夙兴夜寐忧勤念之邪欲天下贤良忠孝知陛下夙兴夜寐思任用之邪欲使天下奸人暴吏亦知陛下夙兴夜寐务欲除之邪陛下圣意必若以此而发使乎则臣愚昧见陛下之使有未尽善也若愚臣所谓使者皆先当雅合时望为众人所推仁爱足以存恤孤惸贤明足以进防幽滞刚直足以不避彊御明智足以照察奸非然后使天下奸人畏其明而不敢为恶也天下彊御惮其直不敢为过也天下英竒慕其徳而乐为之用也天下孤寡頼其仁而欣戴其恩也夫如是然后可以论出使故輶轩未动于京师天下翕然皆巳知矣今陛下使犹未出朝廷行路市井之人皆以为非任朝廷有识者亦不称之夫天子之使未出魏阙朝廷之人皆以轻之何况天下之众哉夫欲黜陟求瘼岂可得也陛下所以有此失者在不选人亦轻此使非天下之大任故陛下遂大失至于此也宰相复以为常但奉诏而行之茍以出使为名不求任使之实故使愈出而天下愈弊使弥多而天下弥不寜其故何哉是朝廷轻其任也轻其任则不择人不择人则其使非实其使非实则黜陟不明刑罚不中朋党者进贞直者退徒使天下百姓修饰道路送徃迎来无益于圣教尔臣久为百姓实委知之陛下欲令天下黎庶知陛下夙兴夜寐忧勤政化不可得也故臣以陛下大失在于此也夫欲正其末者必先端其本清其流者必先洁其源自然之符也国家兹弊亦巳久矣今陛下若不重选此使贵得其人天下黎元必以为陛下尚行寻常之政不能革此弊也则贤人必不出贪吏必得志惸独必哀吟天下百姓无荷頼于陛下此使也臣不胜有愿愿陛下与宰相更妙选朝廷百官使有威重名节为众人所推者陛下因大朝日亲御正殿集百寮公卿设礼仪以使者之礼见之于是告以出使之意殷勤儆诫无敢或遂授以旌节而发遣之先自京师而访豺狼然后揽辔登车以清天下若如是臣必知陛下圣教不旬月之间天下家见而户习也昔尧舜氏不下席而天下理者盖黜陟幽明能折中尔今陛下方开中兴之化建万代之功天下瞻望兾见圣政此之一使是陛下为政之大端也谚曰欲知其人观其所使不可不慎也若陛下必知不可得其人则不如不出使出使烦数无益于化但劳天下之人是犹烹小鲜而数挠之尔伏惟陛下察照
　　牧宰
　　臣伏惟陛下当今所共理天下欲致太平者岂非宰相与诸州刺史县令邪陛下若重此而理天下乎臣见天下理也若陛下轻此而理天下乎臣见天下不得理也何者宰相陛下之腹心刺史县令陛下之手足未有无腹心手足而能独理者也臣窃观当今宰相巳畧得其人矣独刺史县令陛下犹甚轻之未见得其人是以腹心虽安而手足犹病而天下至今所以未有大利尔臣窃惟刺史县令之职实陛下政教之首也陛下布徳泽下明诏将示天下百姓必待刺史县令为陛下谨宣之故得其人则百姓家见而户闻不得其人但委弃有司而挂墙壁尔陛下欲使家兴礼让吏朂清勤不重选刺史县令将何道以致之邪愚臣窃见陛下未有舟檝而欲济河河不可济也臣比在草茅为百姓久矣刺史县令之化臣实委知国之兴衰莫不在此职也何者一州得贤明刺史以至公循良为政者则千万家頼其福若得贪暴刺史以徇私苛虐为政者千万家受其祸矣夫一州祸福且如此况天下之众岂得胜道哉故臣以为陛下政化之首国之兴衰在此职者也臣伏见陛下忧勤政理欲安天下百姓无使疾苦然犹未以刺史县令为念何可得哉臣何知陛下未以刺史县令为念窃见吏部选人补一县令如补一县尉尔但以资次攷第从官游歴即补之不论贤良徳行可以化人而防擢见用者纵吏部侍郎时有知此弊而欲超越用人则天下小人嚣然相谤矣所以然者习于常而有惊怪也所以天下庸流莫不能得为县令庸流一杂贤不肖莫分但以为县令庸流资次为选不以才能任职所以天下凌迟百姓无由知陛下圣徳勤劳夙夜之念但以愁怨以为天子之令遣如此也自有国来此弊最深而未能除也岂不甚【甚下一有可惜二字】哉昔汉宣帝有言曰朕之所共理天下者岂非良二千石乎故宣帝之时能委任矣伏愿陛下与宰相深知妙选以救正此弊使天下之人稍得以安臣有计然甚鄙近未能着于书愿陛下兴念与明宰相图之以安天下幸甚幸甚
　　人机
　　臣闻天下有危机祸福因之而生机静则有福机动则有祸天下百姓是也夫百姓安则乐其生不安则轻其死轻其死则无所不至也故曰人不可使穷穷之则奸宄生人不可数动动之则灾变起奸宄不息灾变日兴叛逆乘衅天下乱矣当今天下百姓虽未穷困军旅之弊不得安者向五六年矣夫妻不得相保父子不得相养自剑以南爰至河陇秦凉之间山东则有青徐曹汴河北则有沧瀛恒赵莫不或被饥荒或遭水旱兵役转输疾疫死亡流离分散十至四五可谓不安矣幸得陛下以仁圣之恩悯其失业所在边境有兵战之役一切且停遂使穷困之人尚得与妻子相见父兄相保各复其业获以救穷人心稍安殆半年矣天下可谓幸甚愚臣窃贺陛下得天下之机能宻静之非陛下至圣大明不能如此也愚臣今所以为陛下更论天下之危机者恐将相有贪夷狄之利又説陛下以广地彊武为威谋动甲兵以事边塞陛下或未知天下有危机万一听之臣惧机失祸搆则天下有不可奈何也诗不云乎人亦劳止汔可小康恵此中国以绥四方故臣愿陛下埀衣裳修文徳去刑罚劝农桑以息天下之人务与之共安然后使遐荒蛮夷自知中国有圣人重译而入贡愚臣窃以为当今天下之大计也伏惟陛下念之近者隋炀帝不知天下有危机自以为威徳广大欲建万代之业动天下之众殚万人之力兵役相仍转输不絶北讨戎貊东伐辽人于是天下百姓穷困人不堪命机动祸搆遂丧天下此是不知天下有危机而信贪佞之臣兾收夷狄之利卒以灭亡者也隋氏之失可以殷鉴岂不大哉伏惟陛下察之国家所伐吐蕃有大失防中国之众半天下受其弊然遂事不諌当复何言陛下不以臣愚刍荛可采一赐召臣至玉陛得以口论天下幸甚臣子昻言臣本下愚未知大体今月十六日特奉恩勑赐臣纸笔遣于中书言天下利害天之降命敢不对扬而孤负圣恩万一无补死罪死罪谨率愚见封进以闻尘听玉阶伏阙累息臣子昻诚惶诚恐顿首顿首谨言
　　上西蕃边州安危事【三条】
　　臣闻圣人制事贵于未乱所以用成功光济天下大业臣伏见国家顷以北蕃九姓亡叛有诏出师讨之田扬名发金山道十姓诸兵自西边入臣闻十姓君长奉诏之日若报私讐莫不为国家克翦凶丑遂数年之内自率兵马二万余骑经途六月自食私粮诚是国家威徳早申蕃戎得効忠赤今者军事巳毕情愿入朝国家乃以其不奉玺书妄破回纥部落责其专擅不许入朝便于凉州发遣各还蕃部臣愚见窃为国家危之深恐此等自兹成隙何以言之国家所以制有十姓者本为九姓大归服圣朝十姓微弱势不能动故所以委命臣妾为国忠良今者九姓叛亡北蕃丧乱君长无主莫知所归回纥金水又被残破碛北诸姓已非国家所有今欲犄角亡叛谁将边疆惟倚金山诸蕃尚【本传作共】为形势有司不察此理乃以田扬名妄破回纥之罪坐及十姓诸豪拒而遣还不许朝觐臣愚以为非善御戎狄制于未乱之长策也夫蕃戎之性人面兽心亲之则顺疑之则乱盖易动难安古所莫制也今阻其善意逆其欢心古人所谓放虎遗患不可不察自臣昨于甘州日见金山军首领拟入朝者自蕃中至已负其功见燕军汉兵不多颇有骄色察其志意所望殊高与其言宴又词多不顺今更不许入朝谒疑以罪与回纥部落复为大讐此则内无国家亲信之恩外有回纥报讐之患懐不自安鸟骇狼顾亡叛沙漠则河西诸蕃恐非国家所有且夷狄相攻中国之福今回纥巳破既徃难追十姓无罪不宜自絶今若妄破回纥有司止罪扬名在于蕃情足以为慰十姓首领国家理合羁縻许其入朝实为得计今北蕃既失虏不自安庙胜之策良恐未尔事既机速伏乞早为图之
　　臣伏见今年五月勑以同城权置安北府此地逼碛南口是制匈奴要冲国家守边实得上策臣在府日窃见碛北归降突厥巳有五千余帐后之来者道路相望又甘州先有降户四十余帐奉勑亦令同城安置碛北丧乱先被饥荒涂炭之余无所依仰国家开安北府招纳归降诚是圣恩洪流覆育戎狄然臣窃见突厥者莫非伤残羸饿并无人色有羊马者百无一二然其所以携防扶老逺来归降实将以国家绥懐必有赈赡冀望恩覆获以安存故其来者日以益众然同城先无储畜虽有降附皆未复矜蕃落嗷嗷不免饥饿所以时有刼掠自相屠戮君长既不能相制以此盗亦稍多甘州顷者抄窃尤甚今安北府见有官羊及牛六千头口兵粮粟麦万有余硕安北初置庶事草创孤城兵少未定威懐国家不赡恤来降之徒空委此府安抚臣恐降者日众盗者日多戎情桀黠必为祸乱夫人情莫不以乘生为急今不以此粟麦不以此羊牛大为其饵而不救其死人无生路安得不为羣盗乎羣盗一兴则安北府城必无全理府城一壊则甘凉已北恐非国家所有后为边患祸未可量是乃国家故诱其为乱便其为贼非谓绥怀经逺之长策也且碛北诸蕃今见大乱乱而思理生人大情国家既开绥抚之恩广置安北之府将理其乱者以慰喻诸蕃取乱存亡可谓圣图逺矣然时则为得事则未行何者国家来不能懐去不能制空竭国用为患于边取乱之策有失于此况夷狄代有其雄与中国抗行自古所病倘令今有勃起遂雄于边招集遗散收强抚弱臣恐丧乱之众必有景从此亦国家之大机不可轻而失也机事不宻则必害成圣人之至诫今北蕃未定降者未安国家不早为良图恐坐而生变乞得命奏指陈其利害边境幸甚幸甚
