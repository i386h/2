<!-- { "loadSidebar": true } -->
    夫人安定梁氏，文伯之妻，君子以为知礼；孟轲之母，良史称其能贤：齐德茂於昭涂，合期於荧。有子怀贞，斧藻诗礼，佩践义方，承家有馥，芝兰如也。历官右司员外郎太子舍人，而罹事徙居，复归旧土。芦露於三纪，无斧冠之行；违桑梓於十载，还守青门之田：勤孝在乎追远，丰感思乎备物。武陵公之茔域，今顺陵柏城之内也，山园有禁，奉瞻靡及。粤以圣历二年岁次月朔，别卜宅於咸阳县肺浮原合葬焉。公孝友纯深。风标峻起，门无杂客，家有严君。而佐郡为邦，宏风迈德，执法不挠，去邪勿疑：仲由之政事，叔向之遗直，岂称论之典有阙，范则之容将坠？仰惟代姻。恭承哀托，郭有道之故事，无丑蔡邕；赵文子之将游，永怀随会。寓词楹石，式题贤垄。其铭曰：
    大哉乾元，我族资始。有国伊魏，曰天之子。皇羲姓风，帝姬氏水。创业垂统，郁乎旧史。崇德象贤，允也重轨。贞涵玉性，润结璇源。武公之子，平王之孙。川流长直，光气熊浑。孝深柏颡，义重荆。白比节，黄金敌言。行实刚简，游无谄黩。学妙神教，书能鬼哭。避彼屯运，盘桓空。四海有王，一旦明目。佩此芳草，迁於乔木。亦既从政，淑问克宣。秉心如水，临事如弦。历宰四邑，高芬属天。元僚两郡，汪化流泉。江河秦蜀，嘉声在焉。三光西没，百川东度。天道运回，人随代故。倏忽三纪，悲凉千露。帝葬桥山，傍ヂ祖墓。天断旧域，地开新路。路即咸阳，阡惟京兆。坤气云矗，长冈龙抱。掩铜人，茔留石鸟。尘歇径灭，山飞海少。篆刻扬名，亭亭华表。
    ●卷二百三十三
    ☆张说（十三）
    ○兵部尚书代国公赠少保郭公行状
    公名震，字元振，本太原阳曲人也，大父任相州汤阴令，因居於魏。公少倜傥，廓落有大志，仪观雄杰，身长七尺，美须髯。十六入太学，与薛稷、赵彦昭同业。时有家仆至，寄钱四百千以为学粮，忽有一人，服叩门云：“五世未葬，棺柩各在一方，今欲齐举大事，苦乏资用。闻君家信至，颇能相济否？”不问姓名，以车载去，一无所留，深为赵、薛所诮。公怡然曰：“济彼大事，亦何诮焉？”
    十八擢进士第，其年判入高等，时辈皆以校书正字为荣，公独请外官，授梓州通泉尉，至县，落拓不拘小节，尝铸钱，掠良人财，以济四方，海内同声合气，有至千万者。则天闻其名，驿徵引见，语至夜，甚奇之。问蜀川之迹，对而不隐令录旧文，上《古剑歌》，其词曰：“君不见，昆吾铁冶飞炎烟，红光紫气俱赫然。良工煅炼凡几日，铸得宝剑名龙泉。龙泉颜色如霜雪，良工咨嗟叹奇绝。琉璃玉匣吐莲花，错镂金环生明月。正逢天下无风尘，幸且用防君子身。精光黯黯青蛇色，文章片片绿龟鳞。非直结交游侠子，亦曾亲近英雄人。那知中路遭弃捐，零落漂沦古狱边。虽则沈埋无所用，犹能夜夜气冲天。”则天览而佳之，令写数十本，遍赐学士李峤、阎朝隐等。遂授右武卫胄曹右控鹤内供奉，寻迁奉宸监丞。
    属吐蕃请和亲，令报命至境上，与替普相见，宣国威命。责其翻覆，长揖不拜，目视之，替普曰：“汉使多矣，无如公之诚信。”远近疆界，立谈悉定，因遗金数十斤而还，公悉以进上，奏言：“揣彼上下之情，人倦其隶役久矣，咸愿早和，大将论钦陵不争四镇，独不欲耳。但国家每岁不绝其使，而钦陵常不禀命自然，彼蕃之人，怨钦陵日深，望国恩日甚。设欲广举兵徒，难矣，斯反之微旨也，必可使其上下俱怀猜阻矣。”则天甚然之。无何，吐蕃君臣果相疑贰，遂诛钦陵，弟替婆及其兄子莽布支并来降，公声名籍甚。授御史，加朝散大夫，迁主客郎中。
    吐蕃与突厥连和，大入西河，破数十城，围逼凉州，节度出城战没，蹂禾稼斗米万钱。则天方御洛城门宴，凉州使至，因辍乐，拜公为凉州都督兼陇右诸军大使，调秦中五万人，号二十万，以赴河西。公至凉州，吐蕃素闻威名，相谓曰：“我替普犹惧，吾辈何可敌乎？”相率而去，公收合馀众，缮修城壁，施法令，屯田一年而复，公之功也。公以凉州西拒吐蕃，北有突厥，久示其弱，未扬天威，因徵陇右兵马一百二十万，号二百万集於湟州，营幕千里，举烽号令。时宗楚客为相，素与公不协，令人告变，则天惶惧，计无所出。狄仁杰、魏元忠、韦安石、李峤、宋、姚崇、赵彦昭、韦嗣立、张说二十五人抗表请保，如公有异国，并请身死籍没，则天由是稍安。兵既大集，人又知教，分兵十道齐进，过青海，几至替普牙帐。替普屈膝请和，献马三千匹，金三万斤，牛羊不可胜数。公大张军威，受其蕃礼而还。既伏西戎，震威北狄，突厥献马二千匹，所获凉州人士，皆放归塞上。从此方镇肃清，蕃落畏慕，令行禁止，道不拾遗，凡所规模制作，率为後法。河西陇右十馀处，置生祠堂，立碑颂德，阎立均等为其文。
    寻有诏许入朝，公素无第宅，寄居友人之舍，候鼓入朝。忽有人马前送状，开缄前人已去，状中惟有物数，而无姓名，便於树下获骡马二十馀匹，帛三千匹。公曰：“岂非太学请葬之士乎？”因以买宅居止，薛稷、赵彦昭闻之，皆嗟叹良久。景龙年中，宗楚客、韦处讷等潜结朋党，憎功害能，授公骁骑大将军兼安西大都护四镇经略使金山道大总管。时乌质勒久恃众倨傲，不屈朝廷，纵兵远掠，道路不通。公以众寡不敌，难以力制，因率麾下数十骑，径入部落。乌质勒大出兵卫出迎，望见公威容端毅，风鬣若神，不觉屈膝，因而下拜。公宣国威命，抗声与语，自朝至暮，雪深尺馀，竟不移足，质勒频拜伏。语毕归帐，相去二十馀里，质勒久立雪中，仓卒疾发，是夜暴卒。其嗣子娑葛集诸将曰：“汉使杀我君父，今须复雠。”大举兵众将追杀。公闻质勒死，迟明，素服来吊，道路相逢，兵围数匝。娑葛见公忽来，未之敢逼，但言卫护汉使。公至其帐下，大哭流涕，因抚定其嗣，蕃人大喜。留数十日，助其葬事，娑葛献马三千匹，牛羊十馀万，移居千里，西域无事，道路肃清。诸蕃闻之，遣使归降者十馀国。时人语之曰：“郭元振诡杀乌质勒。”知娑葛与阙啜有衅，奏请移於瓜州，制从之。会中书令宗楚客受金，遂寝其事，公具以状闻。楚客恃势嘱请，召公将陷之，公不从，又奏请斩楚客，清蕃落。时韦庶人窃弄国权，中宗竟不之省也。
    初，安西南有毒河源，远在葱岭西北河岸百步，人畜踏之者辄死。公威振西域，所向无不从者，因念图经。知其源，率兵三万人，历于阗、康居、大食等十馀国。所过之国，令供资粮，仍署其国王为左右总管，率兵前进。北至葱岭，牙帐前十二国王兵百馀万。其河源上有大树，高千馀尺，垂阴数顷，大军至日，有黄龙绕树，以口吐毒气而拒官军，三军悉睹焉。公手书操檄文，令左拾遗张宣抗声读之毕，黄龙解树而下，公率诸军诛之，数日方倒，聚而焚焉。河源且绝，数十里内悉为良田，在安西十馀年，四镇宁静。韦庶人知政，屡徵不至，因下伪诏，令侍御史吕守素、中丞冯家宾相继巡边，欲将害之。未及，皆为娑葛等诸蕃劫杀之。
    睿宗即位，徵拜太仆卿，敕至之日，举家进发。安西士庶，诸蕃酋长，号哭数百里，或面截耳，抗表请留，因绐之而後即路。其至玉门关也。去凉州八百里，河西诸州百姓蕃部落，闻公之至，贫者扌壶浆，富者设供帐，联绵七百里不绝。公旌节下玉门关，百姓望之，宛转叫呼，声动岩，自朝至暮，传呼至凉州。凉州城中男女在衢路，并歌舞出城，咸言我父至矣，通夜城门不受禁制。都督司马逸客闻之。谓公近矣，陈兵出迎，会候骑至，云始入玉门关，都督嗟叹良久，且状闻。至京，同中书门下三品，加银青光禄大夫，迁兵部尚书，封馆陶县男，依旧知政事。寻转吏部尚书，知选举。嘱请不行，大收草泽，睿宗屡下诏褒美。後默啜大寇边，拜刑部尚书，充朔方道行军大总管，筑丰安、定远等城，以拒贼路。寻加金紫光禄大夫，再迁兵部尚书知政事，仍旧元帅。
    会太平公主窦怀贞潜结凶党，谋废皇帝，睿宗犹豫不决，诸相皆阿谀顺旨，惟公廷争不受诏。及举兵诛窦怀贞等，宫城大乱，睿宗步出肃章门观变，诸相皆窜外省，公独登奉天门楼躬侍。睿宗闻东宫兵至，将欲投於楼下，公亲扶圣躬，敦劝止。及上即位，宿中书十四日，独知政事。因下诏曰：“大臣立事，夷险不易；良相朝，安危所系。兵部尚书同中书门下三品上柱国馆陶县开国伯元振，伟才生代，宏量匡时，经纶文武，今之王佐；出入将相，古之人杰。夙侍宸，畴咨庙堂，思致尧、舜，以期管、乐。朕往在储闱，洎登宝位，每观其仗义感激，愿制凶邪，立诚慷慨，密陈宏益：尔其至矣，朕实嘉之。顷者枭獍兴谋，戈作衅，太上皇帝既命朕除讨，元振又驰奉宸极，始则赍予为弼，终则宁朕问安，可谓格於皇天，贯於白日。元恶既翦，庶物惟新，昌言是图，朕岂忘旧？宜开井邑，永誓山河，可进封代国公，赐实封四百户，物一千段，子五品官。”
    寻兼御史大夫天下行军大元帅，是岁，大徵兵众，阅武骊山，兵一百万，号三百万，并奉公节度。是日三令之後，上将亲鼓，公虑有大变，因略行礼。上大怒，引坐纛下，紫微令张说犯鳞而谏，上曰：“元振有保护之功，宜舍军法流新州。”未至，属开元元年册尊号，赦曰：“元振往立大功，保护於朕，顷因阅武，颇失军容，责情放逐，将收後效。可饶州司马。”未至，卒於道，时年五十八。有集二十二卷。文章有逸气，为世所重。
    公少负气纵横，遣意磊落，作尉巴蜀，不修名检，及登朝受任，屡使遐方，霜明烈心，玉立贞节。言行忠正，居取俭约，饬体杂於皇王，致君期于尧舜。公务之暇，手不释卷，虽子弟家人，未尝见其喜怒。前後上事切谏得失十数道，俱焚其藁草，不以语人，故朝廷莫知也。睿宗尝曰：“元振正直齐於宋，政理逾於姚崇，其英谋宏亮过之矣。”旧於宣阳里居二十馀年，不至诸院马厩。每朝回，对二亲言笑，归室俨如也，不问家事。与狄仁杰、朱敬则、魏元忠、李峤、韦安石、赵彦昭、韦嗣立、薛稷、张说等为忘言之友。事父母以孝闻，父爱，授济州刺史，後以为相，奏请解职，授银青光禄大夫济州刺史致仕。公殁後，二亲犹在，自我唐受命，宰臣有二亲者，惟公而已。
    ○吊国殇文
