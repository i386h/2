<!-- { "loadSidebar": true } -->
　　
　　日余困薖轴上书方乞骸感君纒绵意报君缱绻懐北风荡征尘昼暝十二街我以为兄弟焉知虎与豺青镜光不亏浮尘焉见霾韶年负竒蓄胜际未讵涯椹衫黄金带紫盖白鼻騧楚逰诚云乐和郢况不乖
　　
　　袁母劳夫人六十
　　
　　吾友袁汝南英英瑚琏器晩达仍坎轲才髙遽倾弃少寛黔娄槖未毕向平累七女仅一儿右军遘全异矫矫劳夫人为之代终事婚嫁悉以偿庐产毋中废诲子必义方不迁隃孟氏头角俄崭然箕裘当有继雅闻甲子周轩冕光照地桑榆蔼余照松栢绵晩翠道韫无报客贤声自吴会
　　
　　故将军何维圣自维扬来礼昙师毕即出新编见示斐然之感遂成四韵赠之
　　
　　何逊在扬州轻舠访娄浒骠骑雅佞佛将军不好武旃檀袅犹馥牟尼烱还吐毋使罔象求留之媚灵腑
　　
　　送顾吏部迁山东臬副并托访于鳞冡
　　
　　顾荣江左彦藻翰复超絶一辞笠泽云十倡钟山雪水镜含春温氷壶朗秋月时烦巨源启遂佐东秦臬褰帷风泱泱摇笔霜列冽旧游三十年约畧为子说上有华不注下有和郢骨微言犹若新与山斗■〈山截〉嵲吾子虽异时同调必心恱倘表郑公乡千古偕不灭
　　
　　余登第日一接故大叅瓯东公二十年而遇公伯子思尧君为赋曲池草堂诗又十七年而君之子季舆来谒出新诗一编云将有逺逰且乞数言之赠感旧怀贤情见乎辞
　　
　　早识叅知公矫矫一世师东序悬钟镛西清列敦彝及乎觏象贤宛然慨风仪奈何同阿閦一见忽失之接汝通家刺诵汝幼妇辞旧感热中膓新好溢须眉别业创湖涘有无余曲池答言九州岛慕焉系一壑私伊子论交日是我挫名时敢夸大父行勿言丈人知
　　
　　赠慧永叅五台毕复礼落伽过访有赠
　　
　　上人宗门秀双瞳剪秋碧夕踢沩山缾晨操赵州锡插汉清凉台截溟补陀石一见不再见欲得无可得吾意且暂归法堂草三尺
　　
　　封户部大夫次泉李徳润先生其先自闗中徙豪卫京师遂为京师人补博士弟子通经术有声而不获第有子今仪部君早达以其官封先生不色喜惟杜门读书缮性而已仪部用直言获谴先生不色忧旋被召迁今官迎先生养先生亦不色喜其夷然泊然者如故也弇州生闻之曰先生其有道者欤选部魏子曰子以先生有道者则子之言徧天下而乃啬于有道者何也辞弗获已为古风一章歌以寿之
　　
　　函右表地灵天京萃人杰英英李夫子徙豪自先喆三藉方朔余七工枚生发鸿都艺良就鹿鸣歌中咽束书怜肮脏抚腹笑豁达慷慨舍頖宫栖迟瞻魏阙伏枥虽已乖有驹早汗血粉署郎地官氷壶镜秋月一登考功最遂叅大夫末紫诰标义方乌纱冒宣髪闾里前为寿雅非公所恱君恩固沈深汝职何琐屑维时上台拆望治羣志切虽更覆餗鼎未监摧庄辙桃李丛要津狐鼠窜深穴寒素多失职膏腴转轩掲御史一有陈幞被谢朝谒维时雷霆下臣才理其说夫苟利社稷焉能避鈇钺天听不为开物情转成郁槐简拖緑衫引慝谢亲闼公为喜加餐汝志吾弗夺畴拥黄屋尊谁伏青蒲热堂堂中兴代鸣鳯何寥阔既同臧洪日宁辞道州罚御魅夫岂遥无官自足活天心在仁直阴翳俄朗豁宣室既生还绛灌亦心折金陵佳丽地建礼鹓鸾列试问三釜隆胡殊菽水啜拄笏龙江霞曳杖鸡阜雪有时指鳯游翛然羡髙洁气养神自王意澹精不汩父道师友兼君徳天地埓我称万年觞盖言不磨灭
　　
　　二瑞篇为靖江朱生颂其令陈君也陈君自台出为靖江有异政而感甘露嘉麦之瑞故颂也
　　
　　皇灵大动变鼎席乃频移天泽不自秘屯膏布宏施江介有神君卓鲁受良规欲观驯雉化稍戢神羊威湛湛秋夜零瀼瀼露未晞承之烱如玉味之甘如饴大地春风来来牟亦吐竒同颕表一心共穂昭两岐昔闻上元令清心感恩滋复闻渔阳守异政假灵祗赫赫我仁君斯瑞乃兼之祝君寿无疆恵我乐不支
　　
　　兰谷辞为沈子赋也
　　
　　菀菀谷中兰习习微风吹馨香自相媚焉用傍人知陋彼灵均子九畹广见滋被以大国名贡之白玉墀违性离故土虽贵非所怡欲识幽人贞请听兰谷辞
　　
　　李本宁兄过访挟客曰来君者其名相如其字不疑与谈而悟则吾贞吉先生也喜而赋长篇赠之
　　
　　本宁别燕中十见秋草白忽通应门刺使我倒双舄鸦鬓犹未苍虬髯顿成赤寒暄未及展已进所携客轻褣乍飘扬朱辅吐温晳晔然一顾盻光彩暎萝薜姓疑护儿后名自长卿得稍停见隆凖薆语通促膝始悟自陶徙翻称范少伯纵复紫可怜宁夺南离色不戴逺游冠却杖逺逰策黄鹄摩天来肯作樊笼翮剥枣温浊醪展歌恣欢噱床头挂君画袖中出君迹神交复会面数载今一夕却顾斗柄间参商当不隔勿问王孙归所愁闗尹识
　　
　　赠别陈从训时余且入山矣
　　
　　少年不见值晩合便成离以我絶弦际逢君纳履时初听有心磬旋展无声诗云雾勿轻堕风流犹在兹还闻金鳌背差堪笙鹤期
　　
　　俞山人公临卜筑阳羡赋寄一首
　　
　　京洛饶贤贵吴会富华腴虽复堪身筴要非中所愉仰希上皇风俯卜静者庐荆渚无浊流阳羡有幽区山自离墨来溪由罨画舒以兹畊蚕业不复废诗书春问茶女茶秋逐渔父渔朝饥拾野穂晩供剪畦蔬蓬累故何滞鷃适当更余窃从柴桑叟相为咏移居毋使车马知令汝苍苔疎
　　
　　曽舜征令长洲有古循吏声实而台抨当调作此送之
　　
　　伊余窜草莽忽忽末景驰闾井有公言贤令将解龟忠恕佩家训三省日孜孜云何贝锦繁致此投杼疑圆魄丽中霄纎云来翳之回光或不瞩真体乃无亏膏雨乗春布沮洳称不宜宁为流潦故悔此天泽施即墨非吾恨中牟竟而师追諐内逾宻委运外自夷但使素丝存宁受墨子悲勿以黄绶屈遽咏陶生辞泰二苟朋亡知当未遐遗赠子幽谷兰一佩三纫之清芬幸无故行当被条飔
　　
　　张助甫中丞自夏州遣信问存侑以三月俸曰为米汁费报谢一章
　　
　　上元之来夕有鸿自征羌中丞三月俸使者万里粮上言识区区下言结不忘书穷递角见朱提烂生光氷雪满衡荆蔼然自春阳日来不饮酒酒家无鹔鹴亦复不噉肉屠门毋责偿蹲鸱足饱饥悬鹑有余裳念欲返君嘉友道非所当西寺充檀越东邻佐贫丧南陌饭苾刍北渚成徒杠以此无住施为君彼岸梁窃聆叔则言载佩原思章吾儒亦云云毋使亷恵伤
　　
　　寿九房三仲季之母范六十
　　
　　昔我伯父行魁然乡耆宿生平恃豪举晩始虞嗣续络秀来为偏熊罴瑞相属鼎立丈夫子遶膝皆峙玉伯仁故亭亭阿奴不碌碌季春寿筵开琅玕纷触目始歌三妇艳继以将雏曲但夸河东鳯何论羁栖鹄不学西邻女幽兰媚空谷
　　
　　成化乙酉世大父郎中公捷留省遂破吾族天荒今年复为乙酉而犹子士骃入太学应试恰与大父同庚赋此期之
　　
　　昔岁乙在酉伯祖尚书郎只手探月胁一枝破天荒遂令素士族重唤乌衣王冠冕蝉连来一百二十霜桑梓有余晖兰桂无不芳汝生在庚申雅与伯祖当昔阻上水滩今来顺风樯汝父游成均不能掩夜光诸生皆避席祭酒为下堂汝兄歌鹿鸣矫矫千人场余祥发麟趾胜事征鴈行努力崇明徳淮水日汤汤
　　
　　元瑞计偕过吴入访弇中留饮有赠
　　
　　日予欲无言吟咏亦随废塞耳空谷中足音胡然至之子匪俗欢夙昔申末契掩闗二载余日与黄巻对卤莽一世眸宰落千古事圣主御明堂汝乃随计吏应门故所习踉跄手其刺一见肝胆披软语若相媚中厨出旨酒亦复饶异味鸾刀缕黄颔雕盘饤朱柿秋色在芙蓉客醒主已醉四坐且勿惊见有此人未但诵子虚篇何待杨得意
　　
　　寿旧幕僚宜兴吴君六十
　　
　　我建襄汉牙君叅芙蓉幕皎镜壶中氷昻藏鸡羣鹤摄邑贻邑思辞官鲜官槖摆脱墨绶荣经营寝丘薄溪山相暎带心迹双寂寞十味茗笋新两收鱼鸟乐素封亦何道红友时斟酌地僻日似年身闲梦不恶念予嗣嘉遯所愧名未削逺信勤柿栗饱飱慰藜藿甲子君一周精神逈如昨窃致三叟言用为千秋药长作武陵人桃花任开落
　　
　　题鳯凰集图为陈徳清应召
　　
　　鳯凰出丹穴万羽相因依今者集君庭孤骞以徘徊匪为听箫韶毋乃揽徳辉阿阁丽层霄雄鸣应朝晖肯学颍川守终贻鹖雀讥
　　
　　送喻隠云先生归常徳
　　
　　余学道七年矣而未有所得今年冬常徳喻先生自建昌来自言拜南岳王薛二仙人之秘余受而行之不三日而证竒妙种种不可殚述去今而往唯有无思无为勿忘勿助而已先生别矣余无以报先生愿先生韬光隠迹必择志士仁人而后授之异日云軿霓罕间不令猥杂致罡风吹堕可也
　　
　　清微大赤天徃徃多阙职欲铸人间人去充蕋珠伯昙师诞先登余乃甘旧谪七载犹滞滛三环同弃掷幸逢喻少君喜气满大宅银海湛澄波玉池潄灵液倾盖若古欢披襟庆新得自云少无赖陆博恣酒色行尸鲜生望立骨怆期迫偶从衡岳归乍迷襄城迹道逢二仙长不饮亦不食揖我雾露中栖我石崖侧蹲鸱餧我饥苍藓分我席夜分仍见怜软语相慰藉玄牝岂异门谷神有真的一气皎指南众星皆拱北始若晋阳甲祛除靖肘腋继如时雨师九有咸荡涤铁鼓以次开金轮长不息坎离本天媾任督宁二脉九宫渐充盈百体各轻适何必守庚申然后蠲死籍余意了不疑三宿而自获方欣顺风拜忽杳凌空舄邂逅成暌违仓皇悸心魄叶叶云四起亭亭鹤一只宛宛武陵红迢迢洞庭碧君担日月行遗余天地塞前因已小露后果莫轻悉大道故不私元机帝深惜
　　
　　栢溪翁写竹妙得彭城墨派而不轻为人作以故传世颇鲜此纸仅以数枝寓意耳而姿态溢出乃子尚书公刻之石摹本示余不胜仰止敬题于后
　　
　　子猷爱此君不能一传神谁为传神者峭蒨得其真前有文湖州后有王舎人沈翁天机活不借丹青色尽吸淇澳秋缩入文园墨披梢鳯尾振写箨龙鳞坼兴来两三枝势若一万尺翁乗葛溪杖转叩湘君宅零落吉光裘片羽千金直幸有鳯沼儿摹之于乐石石能使竹寿竹能救石顽遂令风云气长留天地间羹墙莫深慕徒益泪痕斑
　　
　　挽七十六翁少和盛先生古体一章
　　
　　秦人刺扁生曹公僇华氏念非遘凶残此曹会不死盛翁擅秘方且复精名理肘有青囊书舌余上池水出竒不为恒所治人立起手诊贫儿腕巷停富客轨义声冠当时颠癖亦尔尔昨岁冬仲朔冲寒过吾里宗戚若而辈赖翁锡余齿华筵簇髙张郑声奏绮靡翁去不复顾自抱琵琶妓风流一朝尽有药它人饵七十六年春花飞逐湍驶犹举逸少云乐死胜二子为悰虽不同伤生亦如此惜哉三仙翁制命不在己
　　
　　咏碧莲花花初正碧久之则纯白矣
　　
　　苞蕋色正碧碧如碧瑶冠舒英渐纯白白胜白玉盘双成妆甫毕西母宴将阑醉驭群鹤苦雪翎尽摧残
　　
　　送印上人朝五台
　　
　　僧朝五台去毛孔皆文殊及乎五台返文殊为有无清凉即烦恼欲界是仙都吾爱仰山弟从他来意孤
　　
　　谭道人自豫章来致宗良王孙诗一编为订而序之复成兹章示宗良
　　
　　客从西江来鲤鱼衔双结鱼腹了不腥兰芬中自发王孙天潢秀兴词何勃郁奔腾失前辈摆脱谢时杰调古意必新才工理非别力回彭蠡澜欲表匡庐截四顾无当心徘徊取真恱敬礼昔杳然玄宴本虚劣笑此垂尽躯为君千秋设
　　
