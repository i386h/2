<!-- { "loadSidebar": true } -->
　　考工记可补冬官之阙乎曰周官三百六十多以士为之若记之所云直百工焉尔矣夫玉府有工有贾而巾车弁师追师屦人之属府史胥徒而外咸有工以执事亦犹大府典丝典妇功庖人羊人马质之各有其贾也贾不与士齿工顾可充司空之官乎典丝则颁丝矣掌皮则颁皮革矣藳人则掌六弓八矢四弩矣是则涷丝者工也而颁丝外内者考工者也函鲍韗韦裘者工也以式法颁皮革者考工者也刮摩攻木以为弓矢者工也而受财于职金以赍其工书其等乘其事试其工弩者考工者也以是推之则记之所载三十工郑氏以为司空之官非矣新昌黄氏度作周礼说置考工记不解至临川俞氏廷椿复古编谓司空之属分寄于五官同安丘氏畅其防取五官所属归于冬官六属适各得六十着为周礼定本昔人皆言冬官阙一篇盖读此而宛如全书焉繇汉迄唐说经者义虽纷纶徃徃存其疑而不改逮宋元诸君子生千载之后一旦厘正其文若朱子之孝经大学蔡氏之武成金氏之洪范蔡氏之襍卦传呉氏之礼记以及俞氏丘氏之周礼皆自信而不惑后学者莫敢议其非虽然无数君子之学识苟好竒穿凿则或失之僣或失之诬殆亦难乎免矣丘氏名葵字吉甫隐居海屿自号钓矶翁盖宋人而不仕于元者书成时年八十余可谓老而笃学者也
　　读礼通考序
　　礼有五丧祭重矣曲台之记石渠之论议于丧礼尤详焉晋人崇尚庄老宜其自放礼法之外而于丧礼变除假宁之同异独龂龂辨难若杜预卫瓘袁准孔伦陈铨刘逵贺循环济蔡谟刘德明葛洪孔衍之徒均有撰述宋齐以降言凶礼者不乏自唐徙五礼之名置凶礼第五于时许敬宗李义甫上显庆新礼以为凶礼非臣子所宜言去国恤一篇自是天子凶礼遂阙宜栁宗元以不学讪之也迨宋讲学日繁而言礼者寡于凶事少专书朱子家礼盛行于民间而世之儒者于国恤不复措意其仅存可稽者杜氏通典马氏通考已焉呜呼慎终追逺之义辍而不讲斯民德之日归于薄矣刑部尚书昆山徐公居母忧读丧礼撰通考一书再朞而成寻于休沐之暇浏览载籍又增益之凡一百二十巻摭采之博而择之精考据之详而执之要此天壤间必不可少之书也当
　　孝庄太皇太后崩公时由礼部侍郎迁都察院左都御史仍直史馆自初丧及啓殡礼无纤钜
　　天子惟公是咨公斟酌古今之宜附中使入奏悉中条理盖公于是书黙识于心宜其折衷靡不当上结主知诚稽古之效矣公归田后开雕是书彞尊因劝公并修吉军宾嘉四礼庶成完书公喜剧即编定体例分授诸子方事排纂而公逝又二年先以刋完丧礼行世彞尊夙承公命作序至是乃书其大畧若全书纲要公发凡举例已详言之后之览者可以见公用力之勤也已
　　陆氏春秋三书序
　　唐丹阳主簿赵州啖助考春秋三传短长撰集传复摄纲条为统例助卒其子异裒録遗稾于是门人洋州刺史河东赵匡损益之而给事中陆淳师事匡纂防其文为春秋集传纂例十巻又撰集注春秋二十巻微防三巻辨疑七巻集注自元已亡而纂例及辨疑微防三书延祐中从集贤学士曲出之请锓板江西行省魏晋以前说春秋者创通大义而已有所未通则没而不说又或自乱其义自杜元凯以例释左氏其说有正例变例非例之分别为五体以寻经传之微防言春秋者宗之然犹畧而未该至三子书出例乃大备庶乎丝麻冠履之不紊其有功于春秋甚大淳为韦执谊所援得侍讲东宫栁子厚因执弟子礼归安朱临序是书谓子厚文章宗匠以韩退之之贤犹不肯髙以为师独肯执弟子礼于陆氏以此推陆氏之学要之子厚之师陆氏特出于党人一时附和正未足以是为轻重也然唐人所尚者诗赋徃徃未暇究明经义陆氏独能传习其师说通圣人之书于后世其贤有过人者当其时蔡广成以易施士匄以诗仲子陵袁彞韦彤韦茝以礼强蒙以论语皆自名其学以显于时今其书俱不传惟三子书仅存钱唐龚主事蘅圃刻而传之功不在曲出下矣
　　春秋权衡序
　　孔子之作春秋拨乱世反诸正其好恶一出于平而已非若后世史臣有所激于中借史以泄其忿也顾说春秋者徃徃未得圣人之意烦其例苛致其文予者十一诛讥者十九夫有所攘也盖有尊也有所贬也盖有褒也今欲尊周而动着王室之非礼欲诛乱臣贼子而先责贤者备亡不越竟即责以弑君不尝药则罪以弑父是圣人恶恶之辞长而善善之辞反短比之申不害卫鞅韩非而有甚焉者矣我故于说春秋者义无多取见有刻深之文戾乎孔子之防未尝不疾首张目焉及得宋刘仲原父春秋权衡读之凡三传有害于义者旁引曲证必权其轻重而别其非是以待读者之自悟可谓善学春秋者也原三家之传虽或未得其平由于尊圣人之过求圣人之心不得遂纷纶同异者有之要其所主皆二百四十年之事若胡安国之传出言无不纯理无不正然其文则孔子之文其事则类指南渡君臣得失斯盖因述以寓作者矣近乃舍三传而列之学官久之取士者并舍经而专主乎传是何异学易者之仅知操钱而卜也呜呼三传胡氏孰赢孰缩经与传之孰轻孰重安得起仲原父立而相其平准也与
　　春秋意林序
　　徃予与高念祖同舟至天津念祖书簏中携刘仲原父春秋权衡意林凡一十九巻宋刻甚工时岁在甲辰七月暑未退挥汗读之舟中未暇抄録也既而念祖留京师二书为有力者所得予在大同闻之颇以为憾越五年颍州刘考功公防相遇济南揖罢亟语予以获权衡为喜问以意林则无之又五年求之清苑陈参议祺公遂以权衡抄本贻予复从宛平孙侍郎耳伯所抄得意林然后二书悉为吾有原父在当日声誉与庐陵欧阳子相上下暨弟贡父并以经术闻其说春秋尤长二书之外有春秋传一十五巻予获之书贾舟中又有说例二巻文权二卷惜乎不能尽得也予感是书自舟中读后几不复遇求之十年乃始得焉而予之为客不自知其已老矣南还之日念祖无恙尚期共读之兼以二书闻之考功亦足以豪已乎甲寅十一月书
　　涪陵崔氏春秋本例序
　　涪陵崔子方彦直自称西畴居士尝与苏黄诸君子游知滁州日曾子开曾为作记刻石醉翁亭侧其说春秋有经解十二巻本例二十巻建炎中江端友请下湖州取所着春秋传储秘书省于是其孙若上之于朝今其解不可得见惟本例独存序之曰以例说春秋自汉儒始曰牒例郑众刘寔也曰諡例何休也曰释例颍容杜预也曰条例荀爽刘陶崔灵恩也曰经例方范也曰传例范甯也曰诡例呉略也曰略例刘献之也曰通例韩滉陆希声胡安国毕良史也曰统例啖助丁副朱临也曰纂例陆淳李应龙戚崇僧也曰总例韦表微成元孙明复周希孟叶梦得呉澂也曰凡例李瑾曾元生也曰说例刘敞也曰忘例冯正符也曰演例刘熙也曰义例赵瞻陈知柔也曰刋例张思伯也曰明例王晳王日休敬铉也曰新例陈德宁也曰门例王镃王炫也曰地例余嚞也曰防例胡箕也曰断例范氏也曰异同例李氏也曰显微例程迥也曰类例石公孺周敬孙也曰序例家铉翁也曰括例林尧叟也曰义例呉迂也而梁之简文帝齐晋安王子懋皆有例苑孙立节有例论张大亨有例宗刘渊有例义刁氏有例序绳之以例而义益纷纶矣彦直之论谓圣人之书编年以为体举时以为名著日月以为例春秋固有例也而日月之例盖其本乃列一十六门而皆以日月时例之亦一家之言云尔
　　春秋地名考序
　　九丘之书逸矣伯禹伯益之所名夷坚之所志周公之所録其着在六经者莫若禹贡诗春秋言禹贡者则有若挚虞之畿服经孟先之图程大昌之论易祓之广纪言诗者则有若范处义王应麟之地理考言春秋者则有若京相璠之土地名杨湜郑樵之谱张洽之表外如严彭祖之图专纪盟防则围伐灭取土地之见遗者多矣罗泌专纪国名则郡县之失载者又多矣然则说春秋者必兼包乎郡国土地之目而后可无憾焉试迹其地名有见于经者有见于传者有并见于经传者顾其文蔑以为昧纪以为杞滑以为郎柽以为朾偃以为缨崇以为栁铁以为粟以陆浑为贲浑以厥憗为屈银以臯鼬为浩油以祲祥为侵羊若是者不可悉数也邾也谓之邾娄贯也谓之贯泽訾娄也谓之丛安甫也谓之鞌沙也谓之沙泽一郕也或以为成或以谓盛一郦也或以为犂或以谓丽一盂也或以为霍或以为雩一虢也或以为郭或以为漷一艾也或以为鄗或以为蒿貍脤谓之貍轸或又曰蜃也蚡泉谓之濆泉或又曰贲也郪丘谓之犀丘或又曰菑丘又曰师丘也其在当时传者已滋异同繁省之不一而况乎百世之下壤地之离合名号之废置升降乃欲通习而考证之刋落丛谬不其难哉地名考一十四巻吾乡徐处士善所辑予受而读之爱其考迹疆理多所厘正简矣而能周博矣而有要无异聚米画地振衣而挈其领也原春秋之作孔子既取百二十国宝书笔削之而又述职方以辅春秋之不及则学乎春秋非惟义疏序例大夫之辞公子之谱皆宜究图而土地之名补方志之疏舛尤其要焉者若经之有纬书之有正必有摄也予老矣恒媿经义无所发明序其书窃比北宫司马诸子获附见于春秋之传焉
　　五经翼序
　　古之仕焉而已者归敎其乡里尊之曰先生亲之曰父师王者养之则曰国老乞言合语载诸惇史授数而论说之若传记所称老彭老聃皆殷周之国老而迟任周任之言殆即惇史之文也汉之时伏胜张苍辕固博士江翁胡母生杜子春之徒多以耆耋敎授弟子盖圣人之道莫备乎经学者必老成人是师庶学有统而道有归然守一家之说足以自信不足以析疑惟众说毕陈纷纶之极而至一者始见故反约之功贵夫博学而详说之也吏部侍郎宛平孙先生年八十矣好学不倦集汉以来诸儒五经序义分为二十巻名曰五经翼给事中余杭严公镂板行之先生凡五致书命予为序予惟经学之不明非一日矣自汉迄唐各以意说散而无纪其弊至于背畔贵有以约之此宋儒传注所为作也今则士守绳尺无事博稽至问以笺疏茫然自失则贵有以广之先生是书所为述也当万厯中周藩宗正灌甫藏书八万余巻至黄河水决遗籍尽亡初先生知祥符县事时从其孙永之借钞诸经义后又益以秘阁流传诸书故多世所未见者予不学未能发明五经之蕴因述先生之老而好学无媿于古之致仕者以为当世法俾读其书若见惇史且及其采辑所从来盖厯数十年而始成洵匪易矣严公亦与予善其勤学下士相等事三老者必有五更告于先生者必及君子然则舍严公其谁也
　　授经图序
