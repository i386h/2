<!-- { "loadSidebar": true } -->
　　伏准宣命以臣修奉慈圣光献太皇太后山陵了毕赐臣银一百五十两绢一百五十疋者桥山展事曽无述职之能宸扆颁恩猥被赏劳之典载自惟省深积腼惭臣闻以庸制禄则下不觊觎先事后得则人无侥幸故功大者其礼厚力勤者其报优授受靡虚劝沮斯在伏自轩宫掩耀宸极纒哀四海遏音共奉宅忧之政万邦同轨恪承送往之仪而臣居守都畿典司陵寝固当上体圣孝祗率官常竭臣子之至情奉邦国之大事庀徒仅集卜兆克成皆上禀于睿谟实俯资于众力凡居执事敢惮服勤至于道路所经次舍之设唯惧不供之获罪岂谓有劳而可书锡外府之贡金加丘园之贲帛顾兹忝冒深切兢惶此葢伏遇皇帝陛下大孝格天至仁育物使人不求其备序情而闵其劳上严圣后之丧内尽神孙之志务从优厚以称尊崇顾无补于涓埃亦预霑于宠赉虽赏之宁僭曲存劝善之方而受以无功岂逭伐檀之刺誓殚忠力仰答恩私
　　皇后赐绢谢皇帝表
　　云軿逺降方展礼于因山星使俯临遽颁恩于守土宫庭之积私室是充祗受以还兢惶无措伏念臣典司筦籥营奉陵园骏奔逺郊迎扈仙跸属母仪之届路修官守以在公曽无供亿之劳仅免旷瘝之责已荷内朝之大庀复叨实篚之殊恩仰戴便蕃实为侥冒此葢伏遇皇帝陛下教先宫壸徳御家邦礼尊奉于宗祧恵曲加于臣子体乾坤之覆载品物不遗并日月以照临光明下济推恩有自论报何阶冀竭愚衷少酬鸿造
　　谢徳音表
　　陵寝即安甫终于大事宗祧升祔肃奉于明禋孝恻宸衷恩覃甸服诏音所被蠢类相欢恭惟皇帝陛下祗遹诒谋布昭明徳极奉终之盛礼广立爱之慈仁眷言二宅之郊爰及三城之壤陵土既复役车告休谓真驭之所游意圣灵之降格哀矜庶狱悉缓于眚灾甄序百工特畴其勤绩赐田租于农亩蠲屋粟于经涂开释逋逃之辜申严樵采之禁恩被动植徳歆神人臣等分职留都叨司陵邑恭陪营奉幸免旷瘝已防寛宥于简书更获究宣于睿泽感抃踊跃倍百常情
　　慰蜀国长公主薨表
　　臣某言得进奏院状报今月十七日蜀国长公主薨谢辍朝五日者主第纒哀天支掩秀讣传中夏惨结舆情伏以故蜀国长公主柔静宜家肃雍成徳钟先朝之至爱有贤女之令闻姆教弗烦化风自逺早筑王姫之馆大开蜀土之封宜茂享于修龄永増徽于寳萼而秾华蚤落药无瘳倐为降渚之防遽终归妹之祉恭惟皇帝陛下念深同气爱本笃亲趣驾临丧惊复衣之不返废朝出令极卹典以追荣况宗祧之升祔犹新昭寝之哀思未逺重此悲恻挠夫睿神伏愿推理于难谌割情于无益上释慈闱之悼念俯安羣下之忧惶臣掌钥留都违顔法坐莫由慰觐徒切悃诚
　　贺明堂礼毕表
　　飨帝报功极圣人之能事配天严考举有国之盛容熈典备成鸿恩诞布声名所暨抃蹈攸同恭惟皇帝陛下神智在躬至仁守位法陶唐之稽古専讲于旧章放帝喾之执中丕冒于羣品荷三灵之眷命因四表之欢心练日季秋戒期百执斋宫蠖濩储精意以致防清庙显严展孝思而入祼然后御六龙而旋轸跻五室以交神黍稷馨香式昭于明徳金石击拊备荐于和声辟公显相以在庭侯卫骏奔而率职灵心昭格景贶洊臻发大号于中天均洪休于率土巽风鼓舞兊泽丰融凡在萌生率同茂遂臣幸班持槖阻预侍祠守籥留都病叹周南之滞受厘宣室何阶前席之荣
　　谢传宣抚问赐药差医官表
　　今月一日某官某乙至西京伏蒙圣慈特赐传宣抚问并赐臣汤药一银合仍差医官某乙看医臣所患者王人俯降天语遥临颁药品之良俾蠲除于积疢诏医师之属就诊疗于微躯九死之余再生可望祗荷悯卹伏切兢惶伏念臣自领留都实殚拙力顾久尸于爵禄冀少效于涓埃唯成周分正之郊素称多事属先后因山之礼仰廹严期夙夜在公寝食俱废唯知竭节且昧养生甫及暮春已动累年之病苦载离炎暑复加百体之尫羸寒热交争于肺肠疮痏外毒于肌革精魄飞越盖积劳而损神视息眇緜嗟鲜食而伏枕药饵苦口极瞑而弗瘳疾痛呼天廹困穷而反本辄倾血恳仰吁宸阍岂谓皇帝陛下曲记旧臣特回睿眷恩深覆育轸父母唯疾之忧徳过生成念犬马至微之命逺驰星使传谕尧言仍分御剂之珍更委国医之妙慈仁俯被沈瘵复苏顾兹望外之所加岂尽生涯之可报臣谨当専精饮药委命就医傥肉骨以生存誓没身而酬补
　　辞观文殿学士正议大夫表
　　恩惟求旧赏乃及私闻命若惊抚躬无措伏念臣本由孤进仰防先朝徧跻台阁之荣讵有谋猷之补徒以朴忠少与狷直自将当陛下潜跃之初首东朝翊防之选回渊讲学最承访逮之私内寝问安日奉温恭之徳寖叨误宠进履亨衢掌右掖之赞书奉西清之密议旋升内阁之直出领全秦之师属景命之有开方储闱之肇建亟膺严召俾预下僚遽承英驭之宾天幸防飞龙之抚运擢居宪府曽无报称之能斥守辅藩曲荷保全之力越从旧许入领大农复违去于迩顔尚保厘于西洛守符屡易报政蔑闻俄得请于别台幸即安于私馆衰迟晩节蹭蹬十年已絶望于荣涂唯系心于魏阙间自淮阳之卧再司鼎邑之繁疲力已殚頺龄浸逼养生素拙多病日侵既歴三时仅存余喘旷瘝斯久陨越是虞方哀吁于宸阍丐生还于里舍忽奉自天之命特加躐等之恩载自揣循实为侥冒伏望皇帝陛下至明日照洪造天垂延登俊髦慎假名器聴辍出纶之命俾安据蒺之忧况当陛下旰食九重励精百度宪章前古董正治官曷可无功而进阶岂容越次而受职舆情共骇自讼何安重念臣疾疢未瘳医疗方切实惧满盈之咎敢饕宠数之荣髙位疾颠昔贤明戒由衷之请报可是期
　　谢观文殿学士正议大夫表
　　涣汗难收丝言俯谕末容恳避徒积兢惶恭惟先朝经始内殿聚典学之古训延备问之宗儒择人甚囏其职多阙必践二府乃居此官未有夐越等夷辄假名器上圣有作百度惟新稽古建官任人立政始定大夫之位以易贰卿之聨谅惟考绩之明乃预升阶之典如臣者识非虑逺学不知方歴事三朝叨尘二禁震闱调防惭无羽翼之能甸服蕃宣屡被股肱之寄素甘多疾久去近班荷大徳之包容嗟微生之屯阨自膺睿防再领留都甫及周星半居病告危衷备列委照曲临防降侍医俯救残喘荐被出纶之命并加躐等之恩内揆无功敢当误赏虽露章之甚苦终赐礼之靡俞祗服宠荣实逾涯分此葢伏遇皇帝陛下布昭明徳保宥羣生承英考之烈光御寰区之泰定谓啓封之地已优复于黔黎赐履之邦亦恵霑于动植追惟潜跃之始犹録攀附之勤因宗祀之休成霈鸿禧而普被方叙劳于庶尹亟兴念于遗簮推颍邸之余恩记储宫之旧物力排羣议深简圣衷将特示于宠私故靡循于功次臣敢不益亲医药强整筋骸冀毕桑榆少酬尘雾
　　谢加开府判大名表【以下代韩康公】
　　进阶极品易镇别都恳避莫遑冒荣有腼伏念臣才非经济识昧几深两尘鼎铉之司累玷节旄之宠顷从词馆起涖洛师廹神考之遗弓奉裕园之复土遽被中天之命再叨朔部之行肆觐阙庭仰祈旒扆冀遂乞身之请靡收涣汗之恩顾残槁以何堪岂勤劳之敢惮勉祗成命深积愧懐矧乃相印聨华天伦并列逢辰之幸旷古莫俦此盖伏遇皇帝陛下濬哲统天至仁浃物责成羣后分治九围圗任旧人特举懋官之典奄受北国俾修述职之勤誓竭疲驽仰酬覆育
　　谢太皇太后表
　　礼均三事宠冠文阶节制诸军任隆藩阃伏念臣早縁末学进齿近班被遇累朝歴年四纪虽朴忠之自竭无嘉绩之可书夙闻知止之风屡有告归之请迩者对扬宸陛亲奉徳音叠贡需章特纡使节惧频烦于睿防敢确守于私诚终叨将相之荣尚被腹心之寄顾循朽质深切汗顔此葢伏遇太皇太后陛下保宥羣生照临万国眷求旧物宣布上仁锡以龙光兹及臣工之品倚之屏翰特严宫钥之司唯誓麋捐以圗报称
　　辞免恩命表
　　恩唯厚下曷可误加赏异及劳岂容虚受伏念臣早尘上宰出守别都怆神驭之賔天属桥山之卜壤八荒同轨极丧考之深哀七月戒期严送终之大事而臣典司陵邑申画畿封暨复土之克成乃居官之所职惟虞获戾敢谓书劳上简圣衷诞宣庭告进陪多赋衍食真封懔如蹈渉于氷渊敢避渎烦于旒扆伏望皇帝陛下特回宸聴深亮愚诚亟收出綍之恩俾逭伐檀之刺恭祈报可讵敢饰词
　　上太皇太后表
　　明纶荐降宠数并加义所当辞情难冒处臣向以典司宫钥修奉寝园竭臣子之至情严邦国之大恤实惟官守非曰事功而况万国防同百执奔走共奉因山之礼岂繄守土之勤丽泽天垂明庭辰告益疏井赋増食爰田夫何送往之微劳乃预报功之懋典伏望太皇太后陛下曲回睿聴深轸渊衷辍成命于已行慎褒章之或过俾安愚分庶协公言
　　再免恩命表
　　记功惟厚祗宠靡遑恭布危诚未奉俞防臣窃以慎终追逺以敦教义之风送往事居当竭公忠之力臣备位藩镇服劳国家何足言功乃防推赏伏望皇帝陛下慎司名器深察肺肝特寝过恩免贻公议
　　上太皇太后表
　　宸晖下济睿泽曲加敢避渎烦必期俞允臣窃以命书之宠井赋之封表疏爵之隆恩系驭臣之大柄非其分义虽一介以难加苟有勲劳则万钟而可受臣职当居守礼在奉终乃事国之所宜顾何顔而冒处伏望太皇太后陛下俾人浮食慎赏罔功深矜悃愊之诚特辍褒优之命
　　谢表
　　因山制礼奉神考之真游复土书劳锡尸臣之壤赋弗容恳避唯切兢荣伏念臣席宠累朝受恩奕世义均休戚任处蕃宣方圣宁之宅忧当臣工之走职共襄大事咸底庶功惟殚夙夜之勤敢期日月之照此葢伏遇皇帝陛下奉先思孝守位以仁眷惟西屏之臣实司同轨之防爰加懋赏特越常伦益圗报国之忠仰答念功之赐
　　谢太皇太后表
　　命出吿庭恩加守土恳辞弗获祗受尤惭伏念臣倾莅别都奄承遗训方切上賔之痛已惊先逺之临祗率羣司克集大事而况中外咸献其力遐迩各致其诚岂臣独劳膺此异数此葢伏遇太皇太后陛下穆清垂照睿哲宣慈知臣子之服勤重原陵之送往赞书示宠率土知仁誓竭精忠仰酬鸿施
　　北京谢上表
　　分正成周获辞宫钥偃藩全魏复总兵符祗荷宠光伏增震悸伏念臣久尘近列仰际先朝委秉洪钧再司上宰一违鼎铉累建节旄引年则过于从心报国唯知于尽力顷从西洛入觐迩顔歴陈匪石之诚愿遂归田之请叠膺睿防莫奉俞音终叨衮钺之荣重被翰垣之寄此盖伏遇皇帝陛下仁如天覆明与日升方庶政之始初饬羣工而励翼深简股肱之旧曲加体貌之隆乃登进于文阶俾殿临于巨屏臣敢不上体至眷乃心本朝防修述职之勤勉企壮猷之效誓坚晩节仰答鸿私
　　谢太皇太后表
　　保厘洛宅曾无分正之勤偃息魏藩更委居留之重方临旧部祗荷渥恩伏念臣被遇累朝歴年四纪秉钧宰席再尘上衮之司授钺斋坛荐忝元戎之寄唯朴忠而许国无敏智以过人顾廹残年久司厚禄未遂乞身之请复膺涣汗之恩此葢伏遇太皇太后陛下懋建大功敷求至治仁惟圗旧道在宣慈眷朔野之奥区为浚都之巨屏洪流荡析生齿垫昏郛郭阽危耕桑失责老臣之绥辑分圣宁之忧勤特加三事之宜俾修连帅之职臣敢不恪恭夙夜强勉事为庶圗毫髪之功上答乾坤之施















　　范太史集巻九
　　钦定四库全书
　　范太史集巻十　　　　　宋　范祖禹　撰表状【牋功徳疏右语附】
　　求退第一表【以下代文潞公】
