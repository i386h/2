<!-- { "loadSidebar": true } -->
　　客有以武爵镇徽城者，属承平日乆，邉陲警絶，优游文翰，遂倡诗盟，应者景从。月集羣彦分题彚什，凡与盟者，其诗皆可观也。夫徽，朱子之邦也。朱子道徳浑成，发言为诗，卓卓超絶。遗风余响，乆而弥存。今其邦之士，故多能诗者。

　　余尝评诗，自洙泗删后，汉魏以下作者送兴㈠，间有调高意逺，终未足嫓美三代。自《感兴》诸诗一出，融畅天人，权衡经史，以性命奥学寓于音节韵度中，较之《古诗十九首》、陈拾遗《感遇》，理致悠深，气格苍古，直可追逐风雅，是又诗之一助也。故善诗者一本于心，充积汪洋，遇物发机，吐辞成声，则骨干伟杰，神采焕扬，不假雕组自中矩矱。若夫求工于绮靡纎巧之余，受窘于拘挛掇拾之际，余窃病焉。况是盟也，因诗为会，叙坐以齿，笾豆有差，兴其孝弟揖让，俾之即吟咏以和性情，幽穷得以纾其欝，荣逹得以约于正，会六义㈡之旨归，岂止争一句一韵之竒也哉。然古之将帅，或樽爼折冲，或敦说诗礼，或雅歌投壶，或手不释巻，卒以勲烈显。今也必能横槊赋诗，飞勇气于勍敌，破曹刘之垒。惜余不得与于斯盟也。山长王逹善假道姑孰，过余求记，为述其槩云。

　　旁批：㈠作者送兴，送字讹，当作迭。

　　㈡六义，《诗经大序》：“故诗有六义焉：一曰风，二曰赋，三曰比，四曰兴，五曰雅，六曰颂”。

　　

　　槎溪记

　　当涂城东有地曰博望，其山以横望名。汉张骞封博望侯，班史载其穷河源，使絶域，以侈孝武，威徳逺被。世传其有乘槎事㈠，故今博望有溪名曰槎溪。博望右族为袁氏，族之长为瑞甫，遂以槎溪自号。治产勤俭，好礼尚义，寿八十有三矣。按槎与查同，増木为楂，字画㈡曰邪斫木也，又曰水中浮木也，而木之老无枝叶者亦曰槎牙。自有张骞乘槎之说，而王子年《拾遗记》谓尧时有巨查浮四海，十二年周天，名贯月槎，又名挂星槎，羽仙栖息其上。张华《博物志》谓天河与海通，居海上者浮槎到天河，得织女支机石。严君平以为客星犯斗牛者，即此。夫自舟楫之制兴，虽浩渺湍激，隔絶不通，安坐而可济。未尝资槎乘载以逹逺，槎之不为世用可知。张骞穷河源，以为出于阗、葱岭，乃不知出自星宿海，恶覩所谓河源㈢者哉。则乘槎不足据矣。

　　王子年、张华亦不过驰骋神怪，后世文人诗家多引其事，以致清高旷逺之思。而欲潇散于物外，余意其非实然也，瑞甫之槎溪当有以异乎是。且槎之为物，不用于世者也，老且坚之木也。浮水而不沈，触风而不覆者也。先生遯迹林壑，澹静恬退，弗求知于时，托意于槎，岂非示不用于世乎？年既大耋，神完而气充全，其所得之天，愈乆益固，岂非老且坚者乎？辟屋而居，斥田而食，利其嗣人，遗之以安，而弗遗之以危，又岂有沈覆之患乎？然其才艺可用，而曰不用于世者，先生谦抑也。其老且坚而不沈溺者，人皆期之也。先生备一槎之美，逍遥于溪上，其徳如泉之有本，其寿如川之方至，其积善之泽方演而未艾，曽何慕乘槎之空谈也哉。

　　旁批：㈠乘槎，《荆楚岁时记》：“汉武帝令张鶱使大夏寻河源。乘槎经月而至一处，见城郭如官府。室内有一女织。又见一丈夫牵牛饮河。鶱问曰此是何处？答曰可问严君平。织女取榰机石与鶱。而还后至蜀问君平。君平曰某年月日，客星犯牛女。所得榰机石，为东朔所识”。

　　㈡字画，画字讹。当作字书。

　　㈢河源，星宿海正在河源处，陶氏误。

　　

　　东溪记

　　水之行地，南莫大于江，北莫大于河。江出岷山，经楚入吴，以注于海。河经昆仑之墟，势为九折，长亘中国，其源皆发乎西。岂西为金方，水乃金之所生与？若纪氏所谓溪者，则来于东者也。姑孰左汇三大泽，周数百里，跨三州之境，宣歙诸水，浩汗下趋与之合，自东而驰，遂成巨川，名曰姑溪，色清而势驶，萦回屈旋，环缭郡城，西入大江。昔贤李端叔㈠尝以姑溪为号，其钓鱼之台在白苎山西南别麓。矶石苍峭，雄峙溪阳，纪慕乎此，乃号东溪。其为意也，不特取溪之来于东也。

　　夫东主春，生天地大徳，在乎生物，故元气流运，充满六合，无往弗存，东之为义广矣。纪业卫生诸书，知神圣工巧之秘，善疗治，尝为医官，声着淮汴间。其于象纬、龙穴、卜筮之学罔不究心，尤以医称。盖将推东生之意，求无愧于是溪也。况水生天一㈡，为五才之始，与覆载相为无穷。君子托以喻道，随其所在，各有取焉，岂专发源于西者哉。嗟乎，水之为源，肇自涓滴，至于寻丈，混混而流，昼夜不竭，其势至于不可御。茍能澡虑以澄其源，涤徳以浚其流，则生意及物，盎然春和，于是东溪之实具在吾心，演而弗已，孰能测其所至耶。

　　旁批：㈠李端叔，李之仪，字端叔，自号姑溪居士、姑溪老农，北宋词人。

　　㈡水生天一，《尚书大传五行传》：“天一生水”。

　　

　　●钦定四库全书陶学士集卷十七（明）陶安 撰

　　

　　○记

　　重修蛾眉亭记

　　出大江而山曰采石，昔人因其山川雄丽，亭絶壁上，以尽登览之美。前直东西二梁山，夹江对峙，修妩靓好，宛宛如蛾眉。遂以名亭，亦东南之竒观也。岁乆弗治，栋宇垣墉，日就于敝。经歴伊苏君来赞理太平郡府，暇日临视，叹曰：“不葺奚称”？遂请于太守鳬山贾公，慨然发己资，倡谋修营，应者翕从。未几，焕焉华饰，翚飞丽空，视昔有加。

　　夫采石为地当南北之冲，风帆浪楫，缤纷朝夕。使客之往来，贾货之繁萃，又有文儒韵士遨逰题咏。观其波涛渺弥，吐呑乎呉楚。烟云杳霭，出没乎淮甸。一视千里，洞无所翳。虽穷峦剰涧，僻在遐隠，莫不贡灵输秀于轩楹之下。况前贤于此逰观，俯仰高风隽烈，有闗世道之兴废。炳炳遗迹，昭著古今，令人兴懐而不能已。君能留意于此，非特尽登览之美，亦不冺前贤之迹也。

　　君字明之，官承事郎，刚直明爽，才志有为。尝议于长贰，均徭役，审刑名，兴学校之教，刬仓库之弊，公田佃者或至贫乏，不征其逋，人甚便之。治工斯亭，特余事耳。两蛾有知，寜不展舒其颦，溢欢颜于江云之表也。余相知有素，因众之请，纪文于石，并书其善以劝来者。

　　

　　逰龙鸣山记

　　逰之胜者，适其时，可乐也。得其地，尤可乐也。而所逰又皆佳士，则所以宣其和，舒其欝，畅其心，而发其文者，盖乐焉而不失乎正也。

　　至元丙子二月甲午，厚斋严君治酒殽，拉予逰龙鸣山，即无想山也。时春霁既乆，风日暄丽，耆英少俊，序齿而行，鼓吹前导。从蓝溪东南行五六里，两山峙如双阙，相距百步，绵亘东趍，中夹石田，田右小路随两山势，深窅曲折，行三四里，隘不宜田，仅可为路。又数里，山益竒峻，轻岚暖霭，微袭襟帽，山外崇峯复嶂，杳无穷极。少焉，峭壁对立，状若华表。松杉万章夹路。北转，涧多石底，云深树茂，繁卉被岩，鸟声清碎，似非人间世。僧舍雄丽，榜曰禅寂。门外独松古秀，大连数抱，修篁干霄，森列门内。寺长老出，迎客延坐。后堂扁曰白云深处。其西有听松轩。又西即韩熈载读书堂遗址，所植桧犹存。其北有甘露室。又北上为招云亭。气象空旷，攅峯玉立，视向所歴羣山，低俯其顶矣。遂蹑蹬至潮音岩，怪石异态百出。同逰者疲于跻攀，于是止焉。予以未登絶顶为快，与三二友决意直上。地势斗峻，褰裳援萝，履苍莽中。上有天池沆瀁，其水下飞潮音岩，引以给庖。其西絶顶，巨石雄坦，可坐数十人，渺焉四顾，心目豁然。其东絶顶视西又高，倦不欲登，还饮白云深处。于时暖气薫席，蒸焉如夏，凄焉如秋，栗焉如冬。觥筹无筭，谈笑甚欢，虽从者、乐工，各适其意。酒既，长老引客看花，徐行登环翠阁。已而与长老别，出寺门行几一里，众以兴未尽，席地坐，分韵赋诗者乆之，诗成而归。

　　斯逰也，适其时而得其地，信足乐矣。但溧之为州，非通都要路，兼是山隠于邃奥，故无前贤题咏，及当代名笔发其幽潜，予故表而出之。呜呼，乐而不失乎正者，浴沂风雩也。兰亭之会，乃或感慨悲戚。今同逰者心平气易，发言为诗，皆有可观，其亦乐之正者与。遂记兹逰之胜，使无想山得以着于世云。

　　

　　腾云楼记

　　腾云楼者，薛镇东北陈氏家居之楼也。楼成有年而未颜㈠。其主人裕之遣子良噐请名于予，遂以腾云命焉。楼之后，横望诸峯，苍翠绵聮。前矗灵墟，若青山白苎之胜，皆蔚然遥拱。左则炼丹溪，丹阳湖，又有武山圆丽，是为山川奥区。夫山川之气腾而上浮，油然成云，以泽下土。化工玄黙，神运无方，莫云若也。薛镇在当涂东，其地高燥，畎畆势割。陵阜陂池寡潴，必俟滂沛时降，始克耕垦耰艺，否则坐待赤立，故虽恒雨不能为灾。每夏秋之交，苗耨发荣，炎旸弥旬，旋见色稿。其人惶闵，引颈仰望。一或云腾于空，相视喜跃，既雨，则嘉谷丰穰可跂而待。今斯楼也，高爽畅朗，林树葱欝，晨霏暮霭，皆足怡心娯神。然尤乐于腾云者，当夫凭栏四顾，则田畴畇畇，纵横连属，不独山川景象资眺览之美，实以天地妙用在乎山川之气焉。况裕之藏书其上，孳孳为淑后计，长子字君杰，克家者也。次即良噐，字君用，从余受业。若殷其学殖，将见用于时，有悠然出岫之意，由是从龙而驰翔也。遂作腾云楼记。

　　旁批：㈠颜，旧谓题楼居斋舍名曰颜。

　　

　　听雨轩记

　　物有自然之音，众人闻而以为常，知者闻而以为乐。雨之有声，莫不闻也，惟兄弟共处，则听之而适其心。盖雨之声出于天，兄弟之乐亦出于天，不有此乐者，不知此声也。韦苏州有“风雨对床㈠”之句，眉山苏氏兄弟读而感懐，为听雨之约㈡。既而游宦异涂，离阔忧沮，晚年飘泊，艰于会合，雨声不复共听，遗憾终身。故刘后村评其能为此言，非能践此言也。

　　分阳罗氏，昭諌㈢裔也。兄弟四人，早孤。立志慕学，务承先业。长君举领郡史禄，弃归。次君明，次君焕，皆善治产。又次君礼，掌行台词牒。方羣居时，友爱敦笃。衣同椸，食同案，扁其轩曰听雨。莳花植竹，为怡集之所。君礼之寓升也，择交慎行，愿直明坦，士类嘉之。求余记其听雨轩。

