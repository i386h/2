<!-- { "loadSidebar": true } -->
　　前甘泉令龚君讳鉴字龄上又字硕果一字明水浙之杭州府钱塘县人也康熙之季杭才彦最盛而杭二堇浦与君为尤堇浦负奇气踔厉风发君沉毅精实各有所造余时初出游于诸才彦皆相善而所最心知亦莫如二人顾不十年间交友先后连茹成进士登三馆而君以拔萃入成均为禄养计就选人籍世宗宪皇帝见而才之时新析扬之江都为甘泉以君任之邗沟故脂膏之地吏罕得以节操自持者君下车卓然自矢有故侍郞子旧尝馆君于京至是以里人入谒有所属而君拒之又有同城官为制府所昵令之伺察属吏者方有挟而请而君又拒之又有巨室延飮先期自都转运使太守以下皆固要君同往而君又拒之于是大江南北盛传甘泉令不近人情而君益自刻苦终岁无一丝一粟足称长物县有邵伯埭者受高宝诸湖之水地卑下君谓当于农隙时运土筑高埂沿堤为防以徐议沟洫堤上卽植桑以兴蚕事其西界地高浃旬不雨田卽龟裂宜每一里为水塘以蓄之如是则境内高下之田俱无患大吏韪之然不能行而邵伯埭下有芒稻河闸泄水尤要雍正癸丑大水泛溢君冐雨亲至其地呼闸官泄之闸官以盐漕为言不可会河堤制府嵇公以视河至君直陈之厉声呵闸官嵇公动色卽启闸且斥闸官不职立逐去又用君言定以盐漕二船过湖需水不过六尺若过六尺卽启闸无得以盐漕借口实多蓄水为民田患自是闸水疏通然君终以筑埂开塘二事未得施行为憾有望于大吏之后来者耿耿为予言之自君莅任每岁晏则江都之鳏寡孤独多来入甘泉部中以君有以恤之也世宗晩习禅悦浮屠辈颇以此自放恣杭之西湖圣因寺僧明慧者前在内廷法会中恩宠亚于元信及出住湖上干求遍于大江南北一日以书币关白于君君杖其使而遣之其时制府亦君子人也顾骤闻之不能不愕眙颇咎君良久叹曰强项令应如此矣吾媿之而其事竟流传上闻世宗召明慧还京锢不许复出当是时甘泉令之吏声雄于天下凡君居官皆以实心行实政其事甚多至今甘泉人能道之余不悉述述其大者于是报政以最入京今上召见欲久试之复还任先后凡六年而以外艰去中州抚军尹君故扬守也雅与君善闻君无以为葬而招之欲使之主大梁书院事得以修脯助葬君不自得骤发心疾思归不得君时年四十有六又神明素强不料其以是竟不起初君丧偶不再娶及其以艰归也告于殡宫之前曰本为寒士典敝裘以何妨有类枯禅剔残灯而独旦斋厨寂静旅馆萧条囊莫名乎一钱坟未封乎三板幽冥相感应其谅其无他窘乏千端亦祗还夫故我闻者哀之君于经学最湛深能摘先儒之误顾皆未有成书其所成者毛诗疏说八卷乃以簿书之暇得之其报政至京尝以示予曰犹不至以风尘吏为君所笑者赖有此也索余序之予逡巡未及而君死矣古文卓然可传顾多散失幸存者曰龚甘泉集特十一耳君之卒二子皆幼以故志幽之文未及备其从弟铎为之行略一篇又十年其二子相继为诸生始流涕请堇浦与予各为文以表之壬寅癸卯间予寓杭去君居不远昕夕相过从每说经或不合大声争之惊其邻舍儿或相赏亦复絶倒相与醵钱百十文觅鱼酒为乐今君之墓木已拱而余亦顚毛种种矣曾大父以庭大父煜父茂增娶汪氏子二长谦次邃女一壻柴景高葬于某乡之某原其铭曰

　　其学其仕均未竟其志而忽然以逝宿草且十年乃克铭其阡是予之愆

　　○杭州海防草塘通判辛浦鲍君墓志铭

　　乾隆十三年闰七月十有八日予在杭病甚有急足以辛浦书至者展视之则弥留语也其书曰日来一病竟入膏盲从此化为异物长辞左右可为叹息一生偃蹇豪无可录祗操履粗堪自信吟咏聊以自娱而今已矣寂寞身后幸惟先生怜而念之伏枕哀祈泫然絶笔时予方进药不禁失声哭连日病为之剧稍差念友朋垂殁之托不可以疾故令其耿耿犹视于地下乃稍取其大略而次之辛浦姓鲍氏讳鉁字西冈世籍云中今为奉天正红旗人佐命大学士承先之曾孙其三世传见国史有列于勋籍辛浦年二十卽知浙江之长兴县几十年以病去官寻再知长兴亦几十年其考最者累矣而不得迁最后大府以便宜擢之为盐运嘉松分司通判而部议又格之于是三知长兴葢其筮仕在圣祖仁皇帝四十六年歴三世至今上之七年犹在长兴大府至者皆为称屈乃稍移之知嘉兴又移之海宁寻擢为草塘通判草塘在浙中倅厅之最贫者也以故辛浦竟得之辛浦之为吏不名一钱而未尝噭噭以廉自见其任事尤精密而未尝以干力先人其接物和平无忤而其中有介乎不可夺者所以一官拓落终身不得有力者之仗庇而辛浦未尝怨也彭城李敏达公之督浙中也治尚综核百城畏之而辛浦之癖在赋诗每日升堂理讼狱毕诸胥吏见其搓手注目神采如有所得辄私相语曰老子诗魔至矣须臾取故牍尾题之殆遍故其生平无日无诗彭城一日谓湖守曰长兴令日赋诗吾且列之弹事矣湖守免冠谢董率不谨曰当令改过而恕之退而戒辛浦曰独不为百口计乎于是辛浦黾勉束笔庋砚者三日谓其客曰下官忍不可忍矣惟大吏之所以罪之赋诗如故然辛浦百事修举部民雅诵之彭城徐察之而不复怒也漕使常侍郞履坦改抚浙中问于天门唐内翰赤子曰浙之属吏有足语风雅者否曰莫有过于长兴令者矣且其人非但辞客巳也故辛浦虽旅见其礼殊絶于羣吏或留语移日然辛浦落落穆穆未尝以此自昵累以才谞不胜烦重为辞侍郞尝语之曰少需之吾当荐君为方面辛浦终泊然每入谒所言不出于诗文及侍郞有事于进奉属吏争任之以是卒招物议天子遣大臣莅其狱属吏坐之株连者累累而辛浦高枕自如始共叹其为不可及尤好士长兴诸生王豫者通经工诗古文词贫甚辛浦虽刻苦时时周之豫以牵染之祸逮入京辛浦为之经理其家其卒也又为之雕其集葢辛浦虽交游满天下然其心知之契甚落落及其投分也则必笃于始终之谊类如此辛浦之诗宗法新城丰赡流丽自然合度随手脱稾卽自书之以付雕工或曰更无待于论定耶辛浦笑且叹曰吾老矣而无子漫为之亦漫存之耳或曰是定可以免长吉中表之累者也所著诗集四十卷别有道腴堂文稾亚谷丛书诸集并行于世病作遽上笺乞身于大府不许了然知必死部署身后事无一不整整卽其贻予诀别之书已櫽括生平予文莫能有所增益也呜呼昔人淸眞澹荡之目如吾辛浦者其庶乎辛浦以贻予书之次日卽卒享年五十有九安人某氏以其从子某为后初辛浦在日欲卜葬于杭之南山曰他日湖社诸君雅集当酹我墓今缘其雅意窆之灵隐因贮遗集于寺中而予为之铭其词曰

　　嗟秋来之沉困兮拟冥心以断文字之缘胡力疾而破戒兮神伤于息壤之言故人之铭无媿词兮长护君魂魄以绵绵

　　○赵谷林诔

　　世宗宪皇帝修征车故事诏开大科以充三馆之选时临川李公方退闲谓予曰大江南北人才大率君所熟知试为我数之予因援笔奏记四十余人各列所长甲精于经乙通于史丙工于古文或诗或骈偶之学临川喟然叹曰使庙堂复前代通榜之列君亦奚惭退之哉一日过予斋头见有别集一卷曰谁所为也予曰卽前所称仁和赵君者也临川把玩良久袖之以归不阅月而今上特起为戸部三库侍郞其于予所称四十余人多所展转地道而谷林则自荐之未几谷林之弟意林又被选一时以为盘洲厚斋之家风也临川左降谷林兄弟召试于廷报罢而予亦去官临川犹欲挽谷林共修三礼谷林念其太孺人年高谢归然窃谓以谷林之才必尚有所以发其伏枥之气者而不谓其连蹇十年竟以病死谷林太孺人朱氏山阴忠定公爕元曾孙女也其所自出为祁氏忠敏公外孙女也壬寅癸卯之间忠敏子班孙以故国事谪沈阳少妇家居朱氏以太孺人侍之因抚为女谷林之尊人东白先生亲迎实在梅里犹及见旷园东书堂之籖轴及举谷林兄弟时时以外家之风流勉之不二十年谷林露抄雪购小山堂插架之盛遂与代兴为吾浙河东西文献大宗同学之士雨聚笠宵续灯读书其家谷林解衣推食以鼓舞之自予洊丁荼苦饥火交驱学殖日以芜落近更重以健忘之病尝语诸朋好愿自改汝南之目退列于九等之下中而谷林语其长君一淸谓执友中所当严事者莫如堇浦与予陈同甫曰吕伯恭旣死谁为知我予初哭谷林诗谓其内行之醇备问学之渊懿而深悲其遭遇之厄穷是固不仅以交情也然卽以吾二人之交情又岂世俗之所可同年而语哉山阴金小郯诗人也穷老无子慈水老友郑义门谓曰生于我乎养死于我乎殡小郯已安之矣俄而辞之远行谷林遇之江上问将何之曰之楚曰八十老人盛暑为二千里之行非情也因留之止其家半年而病医之药之死则殓之呼其从子而归其榇以葬之义门闻小郯之卒也为之恸及闻谷林之竟其后事也为之流涕君讳昱二十字功千谷林其五十字也先世宋宗子居绍兴之上处迁杭已五世曾大父燮英大父鹤皆以从兄尚书贵累赠至吏部侍郞父汝旭官象山敎谕所谓东白先生者也配陈氏子二一淸式淸而一淸能昌君之学女五孙七葬于某乡之某原得年五十有九所著有爱日堂集十六卷一淸请予诔其墓义无所辞年来临川老病未知能如水心之于滕窚为文以传之否也乃为诔曰

　　嗟乎谷林轶羣之学华国之才天实为之其命不谐有子不死有文不朽在尔旷然浮云何有而我思旧闻篴苍凉南华堂下不减山阳三十六鸥自来自去皋复不归故人延伫（三十六鸥谷林亭名也取姜白石诗中语）

　　○右赞善峚山宋君墓志铭

