<!-- { "loadSidebar": true } -->
　　某啓近者伏承某官逺驰輶轩下厯敝邑倾望之始人皆惮于严明按视以来众尽蒙于寛假官吏识提纲之体兵民忘持斧之疑才贤所临风谊斯在窃惟布郡国之政皆以分朝廷之忧然于察廉必用照恕有智力虽短而顾无贪冒之恶有措置或爽而能尽公忠之心至如决罚微渉于笞杖之差区拨略失于闗移之缓整比未称占对稍愆此乃众人常情庶事末节若次第皆指以为罪则烦碎下无其所安须存其权使尽乃术伏惟某官治已以礼示人不疑通达以该乎物情文雅以饰乎吏事凢阅诸目主求大端但观为治者何如其人曾莫更问其至小之过深副上诏大懽羣心某退自省循实蒙存录惟坚其守用塞所知卑情无任感忭激切之至谨奉啓谢不宣谨啓
　　谢张提刑啓
　　某啓近者伏审提刑郎中不以某无状特论荐于朝廷者承命悚愧处之不遑窃念某生于逺方世事畎畆禀赋不厚诸无所长止好读书幸辄登第间闗二纪患难百端虽通籍朝闱名儒馆而自顾不肖常甘退藏向得此州实满素望驱勤饰拙仅以逾年至于簿书纷丛狱犴烦琐丁宁区拨骫曲辨明摧屈奸顽抚字惸弱未尝一日敢懈于公谋免过尤恐负除委心劳如此才短奈何岂无不然上达有位伏惟提刑郎中取人无备接下以寛不职之愆过蒙覆防非次之举复为翦扬荷所眷存敢忘报称惟期勉懋用答奬知限守麾符阻趋墙阈某无任感佩惭忭激切之至谨奉啓谢不宣谨啓
　　谢田京待制啓
　　某啓昨侍燕坐亲承诲言心相矜存意在推挽荷徳之重抚躬而荣窃念某禀生甚微为学差晩勉道不至强文非高偶尘贤科遂去民籍一命佐府止安勤愚三年归铨幸免愆旷比调藩侯之幕获依台使之庥赴官未期托迹于是此者伏遇都运待制持斧按部驱车过州例参羣名进拜崇采接以温裕已被宠华之深怜其单平复形恩意之厚退念所守何堪其承再惟颛蒙本喜论譔公有竒节时方盛传止能竭竖儒章句之微摭贤者忠义之实会以逸事张之累篇或播之于乐工或附之于史氏厯世兹永大名其新惟持此怀庶答乃恵
　　谢都运傅谏议啓
　　某啓伏蒙圣恩授前件官已于去年十二月二十九日赴上讫幕府承寮已编吏琐严台取庇谨佩官箴省已枵孱侧身悚腼伏念某处地遐絶托宗衰寒易业耘芟向术铅椠専尚以学妄追原流偶程其文谬玷科选既策足以从仕遂刻心而首公愿殚勤愚傥称恩遇向宦西都幸逃过尤此官南豳誓谨名节然而赋守椎滞云为拙蒙深繄贤明大与寛假伏遇某官徳厚而载才高且通接物于诚待人以恕西道借用简君相之忧列城承流耸士民之望某幸以眇迹簉于洪庥常祈台光有照隟漏止营寸効仰报全仁某无任喜惧激切之至谨具啓谢干犯崇重伏增战越不宣谨啓
　　转官啓
　　某啓考绩中台叨奏成于吏効引名便殿获序进于朝伦服宠命以优荣揆孤而悚越窃原夫厯代之典最重者太常之司有虞之隆兼礼乐者秩宗之任惟周之盛次天地者春官之聨其后取名各殊定品尤贵于以表国家盛大之义谓其练朝廷沿革之文既为之卿也总正其端原又设之丞也佽助其区处苟非达圣作明述之奥辨功成治定之宜识无不通才有可议则何以槩此局滥尘厥官就失慎于选抡是轻蒙于称诵如某者出在逺蜀生于穷阎自曾高已还而未尝服官因文物之盛而辄自向学性防狭以非颖文支离而不工偶叨荐书获寘仕版赞佐两郡周回十年上官交章谓其可以任使本部按诏乃曰当乎叙迁有持所得之科名为引久行之恩例铨啓上列宸音下俞超居众前使异平选逮趋云陛之对亲迩天顔之临锡之恩章命以通籍乃署此职以荣其躬何不肖之贱生受常存之要秩乃幸孰与其缘有来此盖伏遇某官平诚接人用恕及物凡在顾瞩悉生辉华剔镂枵液而冀成美材镕铄坚顽而使就利器兹所蒙被实由翦扬退惟孱粗识依向某敢不夙夜自敕起居弗宁率道而行徇公以处贵少收于治最勉后报于恩仁心所记藏书焉简漏卑情无任感荷激切之至谨奉啓谢不宣谨啓
　　上知府吴龙图啓
　　某啓仲夏毒热伏惟某官尊体动止万福即日某蒙恩伏念某违去左右倐焉三月向慕旌棨发于梦寐候问之简念常愧仄实谓明公爱恕临下须烦宠答所以用此有如惰略仰计崇量曾莫垂责伏惟镇抚方面安静如堵晹雨时节稼穑登楙善良伸展奸豪屏缩治蜀之绩转闻久矣惟虞鼎席之缺即下锋车之召西南民吏求借不得某出入门下十年于此被顾良厚实越伦辈今复试守支郡获依使芘蒙赖台照日晞光焰敢不夙夜思懋厥职上报大君之殊恵次酬明公之优眷符守所拘阻趋严屏乞上为宗社精调寝餗某卑情无任系恋之至谨奉啓上问台候不宣谨啓
　　贺昭文文相公啓
　　某启者伏审昭文相公宠被明诏召还宰席朝野之士揖拜相贺诚以相公器度识略实冠流品洞明前世经权之会探究当今治忽之体用之于文则修旧起废而伦理备施之于武则翦暴除乱而奸宄息有恵利以浃民之骨髓有勲烈以载国之旂常穷涯缺隅孰不瞻系而一旦在外频年不归虽有美化止及乎一方实使重望久虚于四海皇上怀眷旧徳企渴嘉论亟下宸旨以促其入追复正治易如指顾方今四夷未甚率服百姓未甚富庶隂阳未甚调泰稼穑未甚蕃衍相公登庸羣议欣洽感动和气烟霏云浮熏烝悠飏疵疠皆愈太平之遇期在旦夕天下幸甚某早荷存顾无所报効侧闻休命跳地而舞伏限宫守所拘不获奔诣左右某无任喜跃之至谨奉啓贺不宣谨啓
　　献文字啓
　　某啓某荒闇钝呐幸庇迹于麾下以某尝用文字进取科级以某官有重名于当世复仗使节临按其上固宜整缉旧学蚤先诸人以献左右为下吏导名姓于上官之礼然犹省虑忖审欲往而复却者二年于兹矣无他实谓本期用此以求一顾之恵或惧恶其芜杂蓄乱听览反获投弃之辱职是故嘿然者久焉今嵗官满有旨召试在豳蒙防局事甚简时亦强自搜剔营新补故联比缀次以备其事虽曰无取讵敢藏匿今辄缮写古今杂著共二编上尘台几裁制之暇愿赐披阅可进可止唯俟严敎干凂威重无任战栗之极不宣谨啓

　　丹渊集巻二十九
　　钦定四库全书
　　丹渊集巻三十　　　　　　宋　文同　撰啓状
　　谢赵龙图举自代启
　　右某啓近见本州进奏官报状窃承知府龙图举某自代者心随惊飞汗与愧落自已不称人其谓何伏念某气识甚蒙材品至下毓质辟陋逢辰盛明起地读书变家登第衮衮从宦斤斤励躬唯循廉隅敢越涯分进儒馆盖缘科名累迁郎曹实用恩例曾不侥兢重防诋诃高寻前人下逺浮俗半通五两得每自安数粒一枝居无别望幸官乡郡窃芘使麾事亲之心大恐不至好古之道深虞未淳岂谓某官爱其所存忘是不肖因迁美秩遂啓中宸谓某竭力慈闱行着乡里玩心圣壸誉高侪流退谓不如引而自代某愚何者公意乃然大雅所为固云谦抑小人当是能不悚兢念蒙此章将底云报唯当益谨素节上酬深知限守诏条阻趋麾防引领门下无任感佩激切之至
　　谢馆职啓
　　伏蒙圣恩授充前件职者程文禁林幸被诏宠列职柲馆谬叨恩荣度枵孱抚已慙惧伏念某出自逺蜀生于穷阎逢时之文从事于学性自朴鄙才非淹长唫磨简编力不逮古撰缀辞语强无由高名闻寂寥迹绪竒蹇退守旧业田园皆荒进干荣途道地愈逺向繇选艺闾里偶尘荐书赴召殿廷误中科级是后更佐两郡行周十年近缘公章入改朝序尚兹僣妄敢尔侥希攀援前人引列着令愚悃上达宸音下俞委之耆儒较以旧学并取者众独知艰洎试渊题加多穴思小巫未进灵气已销大匠在前汗顔不止飞景将入芜音仅成机杼不工痕疵固满猥当奏览常待报闻敢期清流亦用微品窃谓图书之府英儁所躔亡似而居有腼其面静惟之致良有所阶此盖伏遇某官奨育微才推扬介善言辨臧否人为重轻眷兹单平隂所提振是致懦品亦升华阶惟精乃心以办厥职庶酬已目无玷恩陶卑情无任感荷激切之至
　　谢提刑度支啓
　　近见本州进奏官报状伏蒙提刑度支举某不次擢用者无状之人本自甘于散外不訾之举期特畀于褒陞被眷优隆省愧负伏念某生地至逺如人且微起家学文擢第从政殊无才术之可用但守勤愚而自将图书之渊谬陪于俊茂礼乐之府窃玷于班联居常怀慙敢自谋进向以亲闱之便得兹乡郡之归职事沈迷廪食尸素幸诸公之在上顾匪人而若存无责其瘝重为之地此者岂谓某官大与芘赖隂相荐论谓宜召还不次擢用施此眄睐属之孱庸虑闻于他或议其过斯盖某官常赐延纳屡交语言察某之性椎鲁而少文揆某之心敛黙而畏动持此之见抗然以言况如某之所为实在时而不肖既不能激昻以取夫荣耀又不能潜伏以休于幽深徒容其身以累于世然而伯阳所尚者知止仲尼之与者有常仰惟高明用此采录敢不益敦素节勉尚清修惟坚所为以俟其报
　　谢运判举陞陟啓
　　伏审运判职方同罪保举某不次陞擢者闻命之初抚躬而愧窃念某生无肖似起自单平偶然读书遂尔登第止知公忠清慎曰涖官之本不能矫曲憸媚効随时之为用诸公之荐而升朝闱蒙先帝之召而入文馆常淡厥进以安其愚兢兢自持黙黙无竞向求乡郡视寝亲闱得芘公庥已深天幸运判职方一见如旧二年于兹故常掩覆其不能未始督责其无状已荷寛假敢期荐论兹佩徳之至深复何言而可谢唯将愚节上答已知卑情无任【云云】
　　谢成都府尹并三司启【因权卭州】
　　近奉台移俾承郡乏已兹涖政常尔兢懐伏念某学术非深才具至短其资选懦所向拙方为治中之官殊恐不职行太守之事固非其宜然而一纪之中三来于此事体素习民情相谙虽若偶人之临犹为编户之信止循旧贯敢立竒名但勤学制之工庶免代伤之丑惟烦厚芘以保孤踪引企门阑某无任系恋
　　谢府尹并二司启【因磨勘交子】
　　向者领帅府之召置校财簿之虚盈留连幕中将逮一朞之满出入门下何尝三日之疎威采霁上官之严文仪简属吏之礼曾无督责常与抚存凡燕游之地许其来从有词章之事多以见属仰被慰录他无间言某自知非木石之顽公垂眷有丘山之重事已还治心焉向仁前此违离实深感怆此盖某官神襟浩粹徳量淹宏扶持草茅毁去崖岸周旋接下不以势力而自髙款曲推诚盖存仁厚以相待遂使庸妄居常倾依里堠裁一昔之行门阑若千里之邈惟勤职业以答爱忘庚伏在中秋严渐迩伏乞上为宗社精调寝兴某卑情无任【云云】
　　谢夏宫苑啓
　　右某向闻幢节之行敢用竿牍之献以道荣幸得依美庥岂期照存忽赐还答顾此孱陋当之悚兢此盖知府太博蚤相矜怜厚自谦抑礼钧于下情感于中即敛迹以瞻依但盈怀而耸跃卑情无任佩荷之至
　　谢宋国博啓
　　伏承某官宠被宸恩荣闗郡治侧闻休命窃抃鄙悰将驰庆牋以谢芘覆载领珍牍何胜悚兢伏惟通判殿丞资猷敏明操履沉厚久从仕治夙着官称向畴邑课之殊兹贰藩条之重车音未及舆意相欢某幸以匪材获依巨防临风以企与日为深卑情无任感荷抃跃之至
　　谢庆州焦推官啓
　　右某伏审较能省部赞画戎藩修礼未遑飞文见及蒙此厚眷惕然鄙悰伏以推官秘惕儒术通明吏事彊敏蚤伏士论尚淹賔筵署事云初先书以贶过相存录深用感铭未遂瞻依所期将防谨奉状贺兼谢
　　谢宁州雍屯田啓
