<!-- { "loadSidebar": true } -->
　　寓内之交何梅臣者，咸曰贮一龙阳君于琉璃屏中，令梅臣摸索可得其心矣。然而事有不尽然者。露花夕月，犹销南国之魂；玉蝶画梅，未醒西楼之梦。焉有翡翠横肩，援琴合膝，而能兀焉自立者也。武林金小品者，媚挹掌珠，诗裁薄幸，长支鸡骨，身弱反飘。名著谱中，多恨风流无主；神飞区外，谁言湖色可怜？有探之者，咄嗟而已。秦楼住吹箫之侣，时号刘卿；六桥放采莲之舟，自呼小品。偶从片石，窃窥鹿苑霞花；岂意何郎，已发中元真诰。计隐初阳，不干一事；息心丹枕，薄彼三秋。澹泊以明得意，即椎髻而前；守约以示无求，当凄清逾乐。何期西风铩大鹏之翮，郎有乖张；而南山习比翼之飞，伊无损异。广陵涛横泼湖湄，耳食神仙可就；野狐子纠棼暗室，口称儿女何常。赂其里戚，兼赂从事，驱彼戎车，且驱茵褥。固诡奇而曲致，耐色变而难摇。虽夺之金夫，而射之石虎，肠坚过男子，志洁拟秋霜。岂知杀人之毁屡来，则投抒者至；而售璞之泣逾乱，则孽心潜萌。令好修之女，怨士德之不长；而铄金之奸，快计成之能徙。沉冤霜同于六月，轻薄恨积于三年。藉非俞生有舌，则玉之自焚也；向令吴子无肠，将璧之终碎乎！踵小品而起者，南屏有当垆之文君，金陵与真州，有爱才之小玉。况又有不尽知者乎？何龙阳之能牢笼梅臣也？嘲分红袖，香映青楼。 


　　徐郎小传　明　延陵吴从先　撰 

　　自天上降石麒麟，而徐家儿郎，相者多取骨胜，若转英异之骨，而白面疑若平叔者，则今日之徐芳是。芳固吴儿，父以负奔白门，因依常侍为命。常侍从来以声歌为生平乐，以紫绔当锦队，遂置芳于屏后五色衣充部。芳独惊其艳压诸儿，无不似飘风之叶者。好事辈亦因其艳，争艳之，谁谓海棠之无香也？仙郎五如，常互为媸妍笑，无定情于午夜。令余从紫毡毹窥之，神乎影乎，不可端倪；为笑为嚬，几易面目。歌舞之场，情态固多变，而此则于情态外自为情态，不可知也，矧可度也。夫态至于不可知，不可度，即鬼神亦不必究，且曰白面儿乎！彼自且不能知，不能度，安得不令诸儿步趋其韵乎？仙郎五如，又何必求定情乎？余正作前鱼论，而忽得此节，固知若辈之锺情者，正在泣中之乞怜而酿无穷之情与态也。噫，石麟其灰乎？天何不惜而漫为此锡乎？虽然，天下事尽如戏场小儿，若辈则又戏中作戏矣，又何论哉！ 


　　顿子真小传　明　延陵吴从先　撰 

　　顿子真，名淑，行五，秦淮女子。时秦淮顿氏，典教坊，故多女子充乐部。脂粉剩水，可腻桃叶之波，锦队花间，五色重影焉。观乐者多物色小五，名遂独艳。然素心自照，不愿以色事人。惟寤寐才士，曰长沙妓遇少游，不难以身殉也。相士二年而得邹生，谓邹生为定情矣，谋赎蛾眉，自以金藉。邹固浪于锦琵琶队中，贻知己羞，致教坊辱子真者不置。反而求之，不得于心，乃以死偿，遂投之池阁以自溺。闻者怜而吊之，为情死之惨，曲中至奇。呜呼！噫嘻，此快事也。屈原死忠，曹娥死孝，子真死痴。夫人得其情则生，不得其情则死。至于情死，情而性，痴而真，死忠死孝同念也。青楼女郎纷于情，而子真以惟一，非不以情死，而子真必思而终。千古一情安得不以二情者所敌，故一死不独愧纷于情者，而二情者不知何以生，子真之情自得也，故足快也。呜呼！水国有春龙女为俪，菱花开镜，荇带牵衣，不为青泥之莲花，则为飘风之萍梗，濯锦鸳鸯，又不堪相对以往也。因以悲喜两念纪之短言，若其微曲，有词人诸传在，予不赘。 



　　妓虎传　明　延陵吴从先　撰 

　　邺下以文章哮吼人，人目之为绣虎；散关以气力呼吸人，人目之为痴虎。千古豪名，史册着异。有刘秦生者，注名秦淮，私尝曰：“金陵风流，六艳六烬，不愿久居此。当在山水间，与清风明月博一笑耳。”遂流寓虎林，居秦楼焉。不事膏沐，不雕帏幕，率意任情，或啸歌，或瞑目坐，或狂跳，或亲击棹中流，或居山顶茆棘中，浪飞鹏逝，不易踪迹也。美少年昵就者，见清谭锋立，辄戢景去矣。惟江都遗民，诗才酒兴，称敌手也。一时洽应者，武林有何仙郎、王晋公、卓左车，平湖有俞僧密，稍未见屈。 
　　时虎林虎逸出，行人敛迹，秦生独以得闻虎啸为快，移居葛岭之巅，就大树密筱中，始洋洋意得也。一日折柬诸名胜，施供具，一淆覆醢，块色非常。客相觑，秦生一手举箸，一手持杯，大叫：“食虎肉”。客众胆落，而秦生己食尽矣。适潘子木自新安至，仙郎觞之秦生之居。秦生席大树下，树有五色蔷薇，罗缠树末，青条倒飞，花片风吐，铺叙几案，粲如列锦。秦生辄满席置杯，命行酒，约客各识花色，以花浸为政。于是子木尽欢，日以继夜，曰：生平第一豪饮也。“ 
　　客岁游姑苏，有生某，来自淮上，慕秦生之风而谒之。秦生亦当意，置酒高会如平原。然秦生已知某为所亲来，行李贳酒，不辨即往。秦生一日祖道而遣，某辞以他故。秦生呵之曰：“丈夫作儿女态耶，亟去，毋恋我。”某以为卖己也，强行焉。及去，而探其箧，凡所供用，靡不毕具。某心德之，盟诸独已。比所亲以二十万缗赠，某遑遽持至，酬秦生。秦生意其必报，分其半，悉召平日知己，及有诗酒才者偕集，豪呼痛饮，碎千金而立赠之，潜归虎林，囊无储物。 
　　嗟乎！古今人情，见富贵则狎昵之，贫穷不挤，亦已厚矣。乃能挥金不顾，不以貌取，赤帻自岸，旁若无人，真有吞吐之胸次。其绣虎耶，痴虎耶。宁野目之曰：“妓虎”。 


　　香本纪（有序）　明　延陵吴从先　辑 

　　〖若夫使君劳南陌之车，烟云遍野；韩寿醒东楼之梦，薄幸弥天。遂使异种沉沦于绝域，仙踪遗老于飞岩。无论目所未经，良亦耳不期食。夐哉谱帙，冤矣芳魂。近番逸典，偶蠹残书，扬其高风，流之青翰。蓄唵叭而若珍，亵檀丸以称富者，或能访于殊方，俾得征之外史。作本纪。〗 
　　减阳山，有神农鞭药处。山上紫阳观中，有千年龙脑，叶圆而背白，无花实，香在树心中。断其树，膏流出，作坎以承之，清香为百药之祖。西方林罗短咤国，有羯布罗香，干如松株叶异，温时无香，干后折之，状如云母，色如冰雪，亦名龙脑。 
　　燕昭王二年，波戈国贡茶芜香，焚之，着衣则弥月不绝，浸地则土石皆香，着朽木腐草皆郁茂。以熏枯骨，则肌肉立生。 
　　齐桓公伐山戎，得闻遐草，带者耳聪，香如桂，茎如兰。 
　　汉文帝聘灵芸，道侧烧石叶香。其石重叠如银母，善辟恶疾，腹题国所进。 
　　芸香草，死可复生，实于衣书辟蠹。汉种之于兰台石。 
　　汉武帝常夕望东边有云起，俄见双白鹄集台上，化为幼女，舞于台，握凤管之箫，抚落霞之琴，歌青吴春波之曲。帝开暗海玄落之席，散明天发日之香，香出胥池寒国。有发日树，日从云出，云来掩日。风吹树枝，即拂云，闬日光。 
　　武帝息延凉室，梦李夫人授帝蘅芜香。帝惊起，香起着衣枕间，历月不歇，帝改为遗芳梦。 
　　兜木香，烧之去恶气，除疾疫，武帝时兜渠国献。如大豆，涂门上，香闻百里。关中大疫，烧此香则止，死者皆起。 
　　园客，济阴人，种五色香草。服其实，忽有五色蛾集，客荐之以布，生华蚕。蚕食香草，得茧一百二十枚，大如瓮。有一女自来助缫，每一茧缫六七日。缫绝，女与客俱仙。 
　　昭帝元始元年，穿地植芰荷，一茎四叶，实如圆珠，可以饰佩，葳蕤芳馥，彻十余里。宫人嚼之，口中香透脉理，名曰含香。 
　　元封中起方山像，烧天下异香，有沉光、精祗、明庭、金磾、涂魂。帝张青檀之灯，青檀有膏如淳漆，削置器中，以蜡和之，香然数里。 
　　光和元年，波七国献神精香，即荃蘪，一名春芜。一根百条，皮如丝，织成为春芜布，握一片，满室皆香。妇人带之，终身芬馥。 
　　飞燕浴五蕴七香汤，合德浴豆蔻汤。成帝谓后不如婕妤，后乃燎百蕴香。 
　　孙亮作琉璃屏风，甚莹彻。每于月夕，与爱姬朝沫、丽居、洛珍、洁华，四人同坐，外望之如无隔。合四气香，凡经幸处，香气沾衣，历年弥盛，百浣不歇，因名百濯香。月氐国使者献香，曰东风入律、百旬不休、青云干吕、连月不散。意中国有好道之君，故搜奇蕴异而贡神香，乘沉牛以济弱渊，今十三年矣。香能起夭残之疾，下生之神药也。即聚窟州返魂树，其形如枫，其叶香闻数百里。伐其根心于玉釜中煮汁，更火煎之，如黑饴，可令丸。一名惊精，一名振灵，一名返生，一名人鸟精，一名却死。人即有瘗者，闻其香亦活。 
　　龙涎香，苏门答次国西去一昼夜，有龙涎屿，独峙南巫里洋之内，浮滟海面，波激云腾。每至春，群龙交戏于上，而涎遗。国人驾独木舟，伺龙出，没而采之。其涎初若脂胶，黑黄色，颇有鱼腥气。久而成块，焚之清香。 
　　唐太宗问高州首领冯盎云：“卿去沉香远近。”盎曰：“左右皆香树，然其生者无香，惟朽者香耳。” 
　　麝，形似獐而小，其香在阴前皮内，别有膜裹之，春分取其生者佳。唐郑注赴职河中，姬妾骑百余，皆带麝，气逆人鼻数里，所过路瓜尽死。一蒂不收，名为瓜恶香。 
　　紫木香，即桂香之美者，一名仁兰，一名金杠，一名麝香草。出苍梧、桂林二郡。今吴中有草，色如红蓝而甚芳。 
　　婆斯国馥齐香，皮青色薄，而极光净，叶如阿魏，每三叶生于条端，无花实。八月伐之，至腊月更抽新条，极滋茂。七月断其枝，有黄汁，其状如蜜。入缶，香气透彻，且治病。 
　　无石子，出波斯国。叶如桃而长，三月开花，白色，花心微红，子如弹丸。 
　　紫钏树，真腊国出。条枝郁茂，叶如橘，冬不凋，花白色，无实。天大雨雾，沾其树，枝条即出紫钏。 
　　都夷，如枣核，食一片则历月不饥，以粒如粟米许，投水中，俄而满大盂。 
　　降真香，出黔南，又生大秦国，又生南海山中。主天行时气，宅舍怪异，并烧悉验。《神仙传》云：“烧之引鹤降。” 
　　藿香树生千岁，根本甚大，伐之四五年，木皆朽败，惟中节坚固，芬香独存。 
　　万岁枣木香，出三佛齐，树类丝瓜，冬取根晒干者香。 
　　安息，树如苦楝，大而直，叶类羊桃而长，中心有脂作香。又树脂其形色类核桃瓤，不宜干烧，然能发众香，故人取以和香。 
　　艾纳，松皮上藓衣也。合诸香烧之，其烟团聚，青白可爱。 
