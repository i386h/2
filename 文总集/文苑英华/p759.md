<!-- { "loadSidebar": true } -->
　　请置屯田表一首　　　论废楚州营田表一首请修义仓表一首
　　论莱州置监牧及和市牛羊奴婢表一首
　　论西川讨贼表【宪宗】　　　　　元　稹【元和初】
　　臣某言伏见贼辟有不庭之罪陛下尚覆露以待之此诚陛下罪已泣辜之仁也微臣又何足以识之哉然臣闻之天之所以爲天者以其能化物也物之性不一故天之道有和煦震曜之异焉始其生也董【集作动】之于【集作以非】幽伏被之以春阳扇之以仁风润之以膏雨则百果草木之柔者顺者油然而生矣及夫勾曲角觡坚本顽心凝者滞者幽者蛰者扇之以和煦而不出润之以膏雨而不滋则必迅之以雷霆曜之以威赫然后顽滞之心改幽蛰之气宣岂天之道仁于彼而厉于此乎化与不化之异也是以蚩尤之作乱黄帝铸五兵以杀絶之共工之行恶虞舜掲五刑以放死之岂不欲梦华胥舞干羽而跻之于仁寿哉盖不可化也及夫舞干而适至因垒而来归此又物之可化者也岂黄帝虞舜文王之德有优劣哉盖蚩尤共工与苖人崇人之罪有深浅也今陛下法天之德与物爲春凡在生成孰不柔茂而蕞尔微丑天将弃之寘蟊贼于其心假蝼蚁以爲聚忠臣孝子思得食其肉而快其心久矣陛下犹耸之以名爵导之以训诰崇之以宠章而不至假之以旌钺而益骄戕贼我忠贞损汚我仁义人人不胜其愤有司不忍其威是以违陛下匿瑕含垢之仁顺皇天震曜杀戮之罪【集作用】此诚天下人人快愤激忠之日也陛下犹思因垒以降之舞干以化之善则善矣其如天下之愤何其如天下之愤何臣愿陛下可有司之奏法皇天之威与公卿大臣议斩叛吊人之师以快天下人人之愤天下幸甚微臣无任恳悃嫉恶之至谨诣东上閤门奉表以闻
　　论讨西戎表　　　　　　　前　人
　　臣某言臣某月日蒙恩顾问窃见陛下患戎之意深矣自贞元已来国家所以甘亿兆之费于塞下盖以犬戎有侵轶之患而邉人思守御之利也然而河湟之地日削田莱之业日空塞下之人日亡戎狄之心日炽若此无【集作非】他不得备戎【集作之】之术也且臣闻之君之命帅帅之命将将之使卒犹心之使臂臂之使指然后敌可擒而军可制也今之屯戍者则不然众其城堡异其师长获一马则图功虏一戎则告捷至于屠县道掠方人则曰使之【集无此二字】力弱不足以应敌援寡不足以摧凶茍谨闭缮完不失其守者则朝廷议赐【集作赏】之不给又孰肯摧锋刄冒殊死而出入于系虏哉此又非他众分力散而责帅之刑无所加也而又加之以爲农者不教战屯聚者不兼农冦至则卒伍被甲而乗城野人空拳以应敌此又耕种之术不脩而屯聚之兵【集作方】太逸也今夫邠岐汧陇之地皆后稷公刘之所理也土冝植物人务稼穑陛下诚能使本道节制广于荒隙大建屯田塞下诸军除使令防守之外一切出之于野限之名田复其租入然后因其阡陌制之闾井由【集作因】其卒伍树之师长固其塍堑以备不虞犬戎适至则有连阡接畛之兵戎骑才归则复耰锄获耨之事若此则曩时之聚食者尽归爲服勤之农矣前此之系虏者尽化爲守御之兵矣不三五年间塞下有相因之粟邉人无侵轶之虞陛下又董之以良帅威之以必刑则彼之戎陛下将署其君长征其牛羊奴虏以擒之可也蝼蚁以攘之可也又何必询王恢使苏武用晁错访娄敬而后复河湟称即叙哉此御【集作备】戎之大畧也方今犹有急于此者臣敢冒昧殊死而言之臣闻善奕棊者将刼其棊必固其羸是以敌可杀而地不危今庸蜀有犬吠之惊南蛮无贡赋【集作絶贡诚】之路陛下又辍邉将以统问罪之师脱或蜂虿相守尚稽天讨兵连不觧绵夏渉秋则犬戎乗衅启心之日也陛下其图之愚臣无任恳欵忧惶之至谨诣东上閤门奉表以闻
　　代裴度论淮西事冝表　　　韦嗣立
　　臣某言臣伏以方岳之任职主分忧茍事渉安危利深社稷词得専逹臣敢备言是用轻冒上闻伏惟少纾仅逾数月朝廷未议所伐臣恐日长奸谋彼将胶固士心必希徼幸防利滋蔓事则难图当其人情尚摇足以观衅臣自闻少阳权主留务众未甚宁昨知少诚之子诱扇其军又以诛戮天其或者勦絶奸类大振皇纲陛下得不上顺天心乗时废置而又谋之迟久臣窃爲陛下惜之何则夫以少诚怙兵偷安二十余载恩惠自己人知素懐众之所懐必厚其【一无此字】子弟其势以分臣度具闻不与者半所以人心持两至有动摇以斯观之或未尽附少阳又以新杀其子必有疑众之心今若及未宁出于不意择四方节制之臣可爲其帅者使驰而入之移少阳于他镇以待之彼得【一作被待得】所安必効顺承而无固众之志则其党自离心矣因其所离而制其命何求而不克哉易所谓见几而作不俟终日然以方布大信不冝隠情若先命中贵他日奉明诏将告易位以诚谕之从而后行事可以济臣乂度当今节制可以处淮西任者莫若河中节度使王锷寛厚慎重练识军情必能恱慰羣心镇抚疑党若将移锷于淮西而俾【一无俾字】与少阳不逺矣朝廷立【一无此字】迁授之权而内足以除奸蠧之本使少阳感恩以効命王锷推诚以莅众是淮西絶继代之业朝廷存贷之徳亦将以息河北狐防之势示去逆效顺之利自然风靡以承化从此不希于茍得矣斯事体大伏惟陛下行之议者以为少阳兵戎贼臣曽居叛党若将易处于闗辅之地宠任以兵戎之权何异夫朝四暮三而终不离其数是不然也夫根深者难防源长者难絶彼盘结众根其人久矣我能絶之使安植施于他以变其所庸非至计乎且事不先渐化之道而欲顿归于大政亦难矣方今征承宗以名闻于天下者岂不恃众违命邀爵乎若使少阳复而行之则其罪均矣不可独赦则必分师以讨之当淮楚灾旱之余征赋耗竭之日是使苍生兴流亡之叹甲兵无暂息之时上以伤陛下子育之心下以竭邦赋资用之费得不审慎其举而保其成筭哉伏以国家艰难已来河北戎臣窃据州郡父殁子代兄终弟及皆朝廷稽缓其事不时即谋使生人之心率以沿习爲患久矣陛下神略独断超冠百王事当其机冝以时革臣不胜诚恳悃欵之至代韩仆射谏伐淮西表　　　张　述
　　臣某言某月日中使某至伏奉手诏兼宣圣防以淮西事体令臣谬窃藩隅每慙叨忝职惟承命恩深陨越【一作恩不越人】陛下特迂宸聪议及凡品累从听之徳慙启圣之才感恩徘徊难酬宠遇敢不罄陈愚瞽窃备篘荛伏以少阳男元济不取圣裁擅理戎务国有常典罪必当诛或恐淮西一使曽经反侧众情所裁觊自偷安元济此时求免无路陛下式遏爲心死冦【一无此二字】固合深除剪灭猥蒙询访无有冦能不死势必万全天讨淹留众心前却则干戈难弭杀戮滋深陛下爱人之心异殷汤释网之意伏愿与辅弼信臣朝廷硕德平章利害以取厥中使兆庶安生四方防福实天下幸甚岂惟臣一方臣所部兵马排比有序但思报国恭候指挥伏惟赐鉴微词俯察愚恳轻陈睿烈惭惧伏深云云
　　代王仆射谏伐淮西表　　　　王　计
　　臣某言中使至奉诏兼宣口勅以彰义军节度使吴少阳不起所疾谢明时圣情追念藩臣良深轸悼少阳男元济不待朝防自领军戎陛下尚念旧勲特颁诏命冀其追悔未即加兵以臣谬列方隅俯赐宣示丝纶逺降天使荐临祗奉睿谋仰荷泽亮臣微贱素无识知猥防恩私访以去就其于利害臣所难言以臣旋观诚在天断伏以陛下内有辅弼外有勲贤资庙筭可以叶宸衷审政议可以正天下如臣庸备位藩屏爲将非卫霍之俦在朝无绛灌之烈徒以虚承重寄茍窃明时每荷宠光载懐兢惕岂敢轻尘圣听以冒天威彷徨靡宁进退维谷臣有愚恳思欲上逹况承天问敢不奏陈伏惟陛下光有万方子育兆庶安危所系实在陛下忠于陛下者则献弭兵之谋谄于陛下者则献用兵之计臣性本専直心愿竭忠茍狥群情是惑宸听臣若劝陛下韬兵匿甲则淮西受赐又虑多士横议微臣以臣私情有何阿党二途之内伏俟圣裁臣于藩阃之中名位最下虽陈鄙见岂副天心其有不载表章附李诚义闻奏伏希造俯赐明鉴限守戎律不获陈露阙庭
　　代淄青谏伐淮西表　　　　陆行俭
　　臣某言臣闻忠以事君则正其词所以诚臣也诏以事君则伪其辞所以防臣也臣以多幸生逢昭代受方隅之重寄借【一作窃】日月之余辉荷宠益深杀身难报而心尚謇直志无囬邪茍利国家敢无隐一昨中使李诚义衔命逺降军中防以淮西事宜俯赐宣示跪捧宸谕枉受德音仰荷自天之恩下访列藩之将恭承圣问思露下情刍荛之言虑有尘黩诚义廻日已附表奏闻虽词达于上而诚欵动天彷徨辕门惧获罪戾伏以尧舜在上伊臯立朝陛下谋及宰臣询于卿士并以弼谐帝道匡賛皇猷在臣何知岂冝献计然臣拥旄嵗久受国恩深造未酧赤诚空竭得申犬马之志敢逃汤镬之诛仰天誓心白日所鉴伏以陛下君临万国子育兆人覆载所均无逺不至溥天之下孰非王土率土之濵孰非王臣永言雨露之泽岂隔遐迩之人今少阳云亡子在疚赏未追于后嗣兵已纒于四郊然则一方之人岂非陛下声教所加盍示懐柔俾霑恩信窃料中外日献章防来陈所见以惑上心夫爲奸邪者则愿师旅荐兴秉忠诚者则愿干戈再戢群情不一岂叶大中伏望圣明烛幽宸鉴及逺诚冝辨邪正于众口防可否于万几择善而行从谏则圣如臣愚直谬窃宠不敢以息兵沮【一作阻】议今所上表贵以直书非敢私于淮西诚愿安于宇宙不然者恐烦圣上之虑有费天府之财不惟涂炭一方诚亦忧危四海尽忠于国者犹自销难不忠于国者因此生祸国之理乱实所攸系伏冀陛下以好生之德降以推恩之典使死者获媿于幽壤生者尽节于圣朝凡在臣子孰不幸甚陈露愚恳轻冒天威周章失容进退无据臣限以戎阃不获陈露阙庭无任忧惶陨越之至
　　宰相谏罢讨伐请不幸奉天表
　　钱　珝
