<!-- { "loadSidebar": true } -->
　　高阳公为八里铺长城获怨于王岵云此自因翁台大议起不待言也岵云修怨高阳而借马茅为题此其心事路人所知亦不待言也两人俱当对簿茅以中途患病未到马则久系囹圄屡经审问矣原参项款俱无踪影而当事者必欲深入明知其无实迹只要强坐总之岵云余毒所螫朝士堕其云雾未易骤解耳昨大司寇忽过敝寓问马世龙事弟不能作违心语直头直脑陈马帅有功无罪之状兼述岵云报怨高阳借手茅马之详且谓再创河东奄有河西实高阳用翁台之议而马帅奉以周旋四年闲无一事不从三人手中过今督师公见在军中何不以马帅事问之而必据无影之参疏强求硬坐乎司寇云亦为马帅屡审欲定其罪又无实迹已作字问督师公求他实实写来弟踊跃许之曰如此则事迹自有卷案功罪自可明白以前之功罪得明则以后之边事可做非小关系也司寇意似稍动而未知其字已彻视否夫马帅之事即高阳事而高阳旧日之事即翁台今日之事且高阳与马帅旧日所行之事又皆翁台旧日所同功一体之事曩者高阳钱粮事举国之诬谤得翁台一疏而立明则今日马帅事非借翁台片言谁为雪其冤者司寇忽发请教之意此天不欲使马帅终苦覆盆高阳复堕坑堑而使乞灵于补天之手然马帅在辽四载岂能一一尽得人意则今日乘危下石难保无人持公道以全大体全在翁台主张耳司寇字或未及茅而回札不妨带雪数语此自关边计非直交情也 

　　○与袁自如书 

　　前书已发而马使持翁台回户部咨来展读数过可胜感服适蔡兄在座细为商搉岵云陷马原所以陷高阳则欲为高阳只在雪马马帅初到问官尽欲深入因迩来长安公论渐明人情归向高阳争有东山起谢之思故于马之狱渐宽而请教于翁台盖明知马帅之事即高阳事而翁台前为钱粮出疏以雪高阳事属一体必相呼应政欲借翁台之语以为雪马地耳翁台大咨情理曲尽而有疑者柳河原系哨将接难民已经高阳奏过今云欲渡河斩级似宜再酌恐深文者借为难端通珰一段似可略宽盖马在罪中禁受不起翁台之语尤禁受不起也咨中有此二段马便难脱高阳便不得干净弟与蔡兄愚见如此又闻蔡兄述翁台千里相念之意故有所疑不敢不明质于翁台亦所以报知己也唯台裁 

　　○与袁自如书 

　　大咨再至是沧渊救命符为人须为彻于寅翁见古谊然岂从一武弁起见哉国之大事在戎而即戎之患莫大于局外掣肘脑后算帐冷尽豪杰任事之心今藉寅翁力为疆场効力人争些地步有益庙社岂曰小补蔡兄无能其肝胆寅翁所重其潦落寅翁所怜今有字往候并致高阳相公书盖海内声气能有几人临风东望可任依依 

　　○与倪鸿宝书 

　　不肖于田闲读大疏恨不即日见之乃抵都踰时而未获一晤犹以为造谒每值公由预约庶可相值方拟约期忽罹阴阳之患先苦感冒大汗而解随苦红痢一昼夜二十余次困惫莫支今虽略愈自忖病弱万不能据鞍比能据鞍台驾出春明矣是终无繇一睹芝眉也夫以台台千载人不肖生同时又同居一城之中竟迁延迟久自虚其田闲想见之愿岂不陋哉拟于薄暮雇小轿便衣造访未知台台与其进否 

　　○与沈彦威书 

　　弟以同门为编氓眞属奇遇而半年来不敢轻通寸楮以溷清严非独引分宁直避嫌实以老公祖一临易水宇下二十城总无不平之事即怀爱助之心无可借题耳而居恒以未効一得于知己之前不无宝山空回之恨今乃幸有可借以裨高深者得诸地方士民之口闻见极确关系吏治最大急为老公祖陈之新安胡令士栋近未列荐不知何故上谷吏治固称多贤据实而论如新安之征粮平收粘重纳姓名于壁仍令领回者有几如新安之问理惟愿和息不事赎锾者有几如新安之买办一照市价不苦行户者有几如新安之供应上官不用富户件件自办者有几如新安之箝束佐贰不生事严戢衙役不下乡者有几且征收即平而合封不无微羡即以本地之物用之本地如战马之买解谁似新安于发价七两之外官自补足而民不扰辽饷之米豆谁似新安绝不佥派令殷实吏就天津买运而民不知如静修祠之重修先以分赀为倡如仇孝子之给绢帛米肉月以为常孰非以新安财做新安事哉至于钱粮则清积年之飞洒于苇产则厘豪猾之蚕食不无一家之怨实闻满路之欢而迎春悉裁陋规船税悉罢征榷娼优不敢入境樗蒲俱已潜踪又未易更仆数者若不论资格惟核治状上谷二十城当以新安为第一而近乃不得与荐此异事也以如是官而不得荐必有中伤之者盖胡令即得千万人之心而未必不失一二人之心其千万人之知感虽出公道而未能操殿最之权其一二人之隐恨虽出私情而或能参异同之议此于吏治关系不小察吏安民系老公祖之事想于按台复命必力为推毂而此时新安令颇闻有去志新安民恐失其慈母即弟密迩邻壤熟闻舆论亦愕然若有失惴惴然恐事之再误也故据以入告聊自付于高深之一助而更为风劝有司勿以爱民为覆辙相率为剥民之事盖共以剥肤之灾求救于菩提心霹雳手非徒为邑令抱不平也 

　　○与梁大朐书 

　　不肖于世事百不知好独闻海内贤豪则心倾神往恨不置身于其侧即贤豪未必我知而无言之地日相周旋曩从刘陇州昌运闻眞正英雄之概近有王中翰锺庞来自戍所剧谈塞下威名令人色飞而拂衣于逆祠上梁之日尤仰云霄之一羽银笔既述不禁说项介其傍者不知其为神交且疑为素交也顷蔡兄无能自言得交于翁台且言翁台屈指论才偶及不肖孔北海固知世闲有刘备耶一笑蔡兄再往遂不能自抑其亲近英雄之想径通姓名愿备药笼之一味督师事宜三册即以侑缄翁台当事榆关此册亦此地当收之文献也我辈意气相期有事直以相告盖高阳公再辟河西气吞河东中遭奸阻大用未竟而王岵云修隙藉参马茅以陷高阳此其心事路人所知也茅病中途马当对簿迩来长安公论渐明大司寇始知马罪之不可强坐又知罪马之即以罪高阳而欲借袁督师之语以为雪马地因借雪马以为高阳地则回咨只就其所问而开解之此案便结所全甚大然马帅当事四年任怨不浅今在袁督师之傍者能保无修小嫌昧大体之人乎一有杂言且乱人意袁督师固命世豪杰而左右其闲使勿惑异说以全大体惟翁台是赖笔所不悉蔡兄有口翁台天下有心人亦不待其词之毕矣 

　　○与董邃初书 

　　敝乡何幸得藉绣斧为甘霖弟何幸得称年台为公祖闻命后两及门俱值公出嗣图积诚而贱足剧痛不能履地凭童为几倚筇为足将一月矣昨闻新邑令谒老公祖领钧语为地方筹米豆事顿令病骨欲苏此一事关系畿民性命老公祖一念及此生民之幸亦社稷之福也弟即以病不获面谈愿以芹议备采择然非自恃朴肠素彻于道眼亦不敢深谈至此 
