<!-- { "loadSidebar": true } -->
　　伏审乆侍清光进承新渥左垣记事益高雨露之司右掖代言并下风雷之令定知简防所载灿于典谟并传何幸斯文有光今日窃以言动必分于记録赏罚每形于训词载尧舜之都俞以轨范百世摹商周之盘诰以鼓舞万方粤从嗣圣之重华罕见杰才之兼任间有膺于殊简迄果賛于烦机卓为廊庙之阶夐出搢绅之表恭惟左史中书舎人昭回毓粹峻极储精贤闗早冠于羣儒册府乆聨于诸俊逮聨从槖俞契宸旒果序陟于螭阶更兼荣于凤阁待赤墀而操直笔法遵孔孟之谨严对紫薇而草尺书辞类汉家之深厚天将大任道可前知某早际阶符輙登墙仭谋猷告内方观功业之隆才俊满前自愧言词之拙
　　贺赵左史启　　　　　　　　洪仁仲
　　大君有命眷求载笔之臣左史记言爰约系年之法得贤俱要惟众同欢恭惟某官学探古初识观物表懿文大肆追作者之风流中道不回得正臣之议论早际昌辰之吉出叅俊轨之游惟时防牍之官特异庙堂之选宣精柱下仰邻北极之尊濡翰螭头肃对紫宸之仗陪一徳论思之秘贻三长笔削之规不有深切着明之辞孰示出入起居之戒庶因躬览防汉家金石之藏当俾方来见黄帝盘盂之作某乆瞻盛徳方托余光自縻符竹之间阻庆门墙之下劝善惩恶既收鈆椠之功经体賛元即助丹青之化
　　贺胡左史启　　　　　　　　石守道
　　伏审妙选振廷直除史掖司存雨露乆摄侍于清光渥照乾坤果特承于新命搢绅交颂简册可传窃以圣人无为南面恭已大君有命左史记言仰模北极柱下之躔逺陋西都禁中之録天顔咫尺爰卓冠于螭坳云歩梯阶盖例迁于凤阁实基大任庸俾真能恭惟左史舍人学造圣传文追古作宰属尝俾于万务台端更肃于百僚逮复簉于朝聨宜益坚于主眷辨文武之昭穆既列九卿载尧舜之都俞遂跻二史凛凛佚狐之笔飘飘班马之香姑用谨于直书即进颛于宻命某猥縻烦使逖赖余辉莫陪賔客之趋曷胜寤寐之喜
　　贺蒋右史启【代】　　　　　　　熊子复
　　伏审光膺宸简进践禁涂聨雨露之近司既书君举布风雷之大号更代王言邮置初传荐绅交庆窃以言动必垂于史防赏罚每形于训词尧舜都俞炳于万世商周盘诰鼓于四方非并授于真贤曷追踪于盛美恭惟右史中书舎人受才杰异造理精防文陛奏书擢鼎科于早嵗容台议礼亚棘位于明时果隆嗣圣之知亟正侍臣之选右言注记得孔氏之谨严内史除书同汉家之深厚某尚拘原隰莫造门墙献纳论思方茂济时之业弥缝辅相更恢经世之图
　　史馆
　　贺秦太师修徽史成启　　　　李汉老
　　褒表殊勋诞敷显防二公化峻迁左棘之崇当轴处中益重上台之望钧陶所暨鼓舞攸同窃以纪徳昭功必垂信史立言范世实赖元儒永惟徽庙之纂承仰继裕陵之垂创巍巍其盛既咸五以登三永永之传宜袭六而为七若稽钜典必属昌时伏惟某官道妙机先识通意表文极商周之灏噩论兼稷契之忠嘉陈洪范九畴已协天人之际作春秋一蓺更颛笔削之能众作赖其提纲疑论由其折衷文武之道在方防益焕先猷孝弟之至通神明脗合上意属成书之奏御宜异数之扬廷纬帝典而敷文华岂独比良于迁董振天声而恢境宇行将摅愤于高文某蒙眷滋深闻风欣忭魏相条汉兴之事益彰先帝之功太史仕元封之间敢起周南之叹欣跃所至敷深奚殚
　　贺丞相修国史成启　　　　　熊子复
　　伏审惇史成书纪先朝之懿绩徽章锡命答上帝之殊勲清庙有光岩廊増重窃以方防有文武之政敢遏佚于前人春秋无游夏之词皆折衷于夫子洪惟徽庙祗述裕陵号令发施雷风鼔舞于万物徳业盛大日月临照于四方治盖咸五而登三文将袭六而为七若时钜典自我真儒恭惟平章仆射相公功大格天才高经世文章入相弥纶允合于上心典谋作经粉泽更资于大手裁定有叙勒成不刋兹奉寳储遂申华渥灏灏噩噩既叅云汉之章赫赫岩岩益峻台阶之望是为希旷孰与等伦某幸托化钧欣承命册注心潭府莫陪下客之趋屏迹衡门聊附逺方之贺
　　贺钱大叅提玉牒监修国史启　黄伯渊
　　伏审穆宰清朝提纲钜典钧衡虚位登庸已断于上心粉泽成书述作先资于大手载颁涣号益耸岩瞻窃以帝胄乆而益繁史例多而贵约周王孙子绵百世之本支鲁国春秋着一字之褒贬惟圣代并修于大册必宰臣兼搃于羣贤若赵文起以宗卿而纂昭穆之序于祥符如吕文靖以故相而董笔削之权于庆厯是昭殊眷岂限彛章今当轴尚阙于冢司故提领特资于良辅恭惟叅政知院才高命世识逺济天敦大裕和济忠懿鼎彛之美雄深防健増文禧翰墨之光早陈契稷之猷荐被勋华之眷賛经纶于帝席运开辟于机廷匃奴之运直百年既息边隅之警汉家之统接千嵗用昭简册之传果膺注倚之隆式副縂裁之重金匮玉版将勒成于一经衮衣绣裳即宠登于三事
　　贺孔舎人修史启　　　　　　吕伯恭
　　伏审给礼中堂文成顷刻拜嘉西掖望重缙绅岂专儒者之逢辰所嘉正人之得路若乃有唐故事两汉旧仪迨至元丰举行官制刺取六典董正庶工孰非誉髦此为妙选峩冠柱下常亲咫尺之顔濡笔螭头自是起居之注然所誉者其有所试有徳者宜乎有言职懋三长功收四立故非老于文学安能窥其藩篱某官才藻谈天声名隠地采之公论简在帝心语言独妙于君房润色终更于东里岂谓邅回三纪奔走四方玉石俱焚同惊烈火雪霜大摰独保嵗寒必谓此生永絶江湖之上岂期晚嵗复陪歩武之游人矜文子之同升自叹冯唐之已老玉堂视草行膺明主之临观金鼎调元终起苍生之素望未容庆谒先辱珍函愧佩之私书言罔尽
　　贺王舎人兼史院启　　　　　李汉老
　　命播朝昕恩隆接昼凤阁目舎人之様快覩黄麻史官重宰相之权兼提直笔时有得贤之庆士歆稽古之荣伏惟某官乐奏九韶玉辉千仭韪词行逺屈宋甘作于衙官广誉离伦曹陆羞称于童子茂摅贤业连中儒科代言已妙于一题通国皆期于三字久徘翔而难进防搃揽而彚征海中有蓬瀛作英躔之领袖李下无蹊径振公道于铨衡方四禁之简材为九重而起草焕星日文章之丽鼔雷风号令之传思若涌泉言如出綍虞夏之书浑浑耳可以齐驰伊望之业凛凛乎行将有立某自睽符采屡变律筩三人同行有我师当攀逸轨千里之外曰甸服幸借末光
　　贺盛屯田兼史馆启　　　　　滕子昭
　　四方上计实领于南宫三署为郎逺从于西汉主文书起草者盖出于妙选掌戸口恳田者素号于剧曹自非籍甚声猷娴练故实述平乐之词赋飘飘逰天地之间挺京兆之容仪堂堂出风尘之外即何以更司容礼趋走赤墀之途典校鸿都笔削素臣之传钦闻成命允谓当仁员外学士学殖坚深神锋耀颖擅东南之美驰誉无双登贤能之书对防第一自翰飞于云路谅冠映于朝伦职佐地官颇版图之增美经中博士亦绵蕝之居多矧复膺汗简之排修奉和銮之逰豫陪外庭之高议次藏室之遗编气葢羣英吞云梦者八九辩摧异学服稷下之千人人莫敢当无出其右汝南品格固首出于月评天禄职司亦久次于官牒爰膺妙简尤谓美迁麟台仍草于国书雉省共评于事典上应列宿葢悬象之着明藏之名山乃立言而不朽职业甚重公论攸归某侧听风声用清心目顾忻愉之所集辱牋简之俯临荷眷奬之殊深岂引渝之既能
　　贺晁司谏兼史馆启　　　　　洪景伯
　　光奉圣恩荣加宠命伏惟庆慰窃以周有司谏之职所以名官唐设大夫之阶因而命服处诤臣七人之任超散官五品之荣仍兼史阁之资实耸士林之观司谏学士瑰琦迈俗纯粹蕴中负王佐之伟材擅人伦之嘉誉至诚遇物固璞玉以浑金余力为文必摛锦而布绣自决科于丹陛便随牒于四方主父欲厌于宦逰贾谊始闻于召对职司直笔削青简以惟勤班奉内朝服皂衣而已久果上书于阙下旋对防于禁中三道既成推平津于第一万乘斯览喜相如之同时遂诏有司亟迁好爵华衮之职俾効于弥缝名山之书再加于论次既临轩而廷见仍赐服以褒崇朱绂被躬式将旌徳嘉鱼发咏用庆得贤固将大树风声克扬职业三进及霤一言兴邦更张蹇谔之名便歴訏谟之任岂但文石之上为鸳鹭之羽仪兰台之中正鲁鱼之伪谬顾惟祝望实异等伦
　　学官
　　贺路祭酒启　　　　　　　　邵泽民
　　显膺纶綍进掌成均当大典之聿全宜宠光之弥渥允协士林之望蔚为儒者之荣恭惟某官命世上贤斯民先觉学术窥天人之奥文辞摛圭璧之华早为神圣之知屡易师儒之任矧朝廷之所务以学校而为先令具法严化行俗美丁宁重复炳成书于日星诘屈聱牙追得意于盘诰惟时伟望主盟斯文多士取正于表仪四方愿识其风采沚莪泮茆咸歌乐育之恩师辟柴愚亦造庶几之域某覊单牢落龌龊庸愚降才不逮于中人缮性未捐于俗学重念三川之隠放尝膺二后之招徕丘园贲玉帛之光家世负箕裘之责方面墙之为病兹拾芥于何功
　　贺严司业启　　　　　　　　赵徳荘
　　畴咨中宸典颁成均教学为先葢京师诸夏之根本诲人不倦惟儒官四海之渊源清议攸归舆情胥抃恭惟某官禀资浑厚体道精深迪知九徳之纯言斯可法贯穿六经之奥传所未闻比防册府之书旋订容台之礼讨论故典聿观四部之新显设寝仪不待百年之久乃眷贤闗之重载惟隽望之求时方君子之大来天俾斯文之未防矧当汉室桥门之盛久虚周官师氏之尊崇化厉贤将启太平之兆回心向道固非俗吏之能伫承正助之临嗣有得舆之庆某论交独晚伏芘方深仰喜阳公告诸生之忠孝居惭蜀守除弟子之更繇莫陪賔贺之庆徒结神驰之念
　　宰掾【检正　左司　右司】
　　贺陈检正启　　　　　　　　熊子复
　　伏审简在宸衷序迁宰属虽西清邃宻少稽禁路之登而北省几防实预化源之出邮传四达颂叹一新窃以三公在朝宰士独叅于造命六卿分职都司第督于成规官仪虽号于接连主眷已知于殊絶天将大任道不虚行恭惟检正学自家传才不世出毫端扛百斛之鼎胸次容万顷之陂蚤结隆知既纠违于右府比膺迅召遂董正于左曹特疏龙检之恩首列凤池之属攷熙寕设职之意覈务既专禅宰相代工之谋简僚斯重伫颁宠渥越正从班某逖仰英符踈闻明制光华闽峤顾已幸于续貂腾踏天衢窃尚希于附骥
　　贺虞检正启　　　　　　　　熊子复
　　伏审擢自左曹跻于北省覈中台之纲纪久简清衷禆上衮之经纶进膺华膴有识交颂不谋同辞窃以熙宁创制之新丞相简僚之重谓都公分听皆六聨治式之已成而宰士通知实二省机政之攸出故此序升之渥卓为柄用之阶恭惟检正奥学家传懿文古作量渊乎而莫测节凛然而自将早陪朱邸之游旋列紫枢之属使轺一去蓬瀛通羣玉之班召节再来角亢冠列宿之位果符舆望亟被峻除方将督期防而检史奸纠愆违而禆国是嗣膺制绂平陟从涂某佩徳方新賛善实倍杜陵转拙晚期尧舜之逢枚臯忍穷少待严徐之奋
　　贺傅左司启　　　　　　　　熊子复
