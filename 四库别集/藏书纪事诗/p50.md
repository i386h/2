<!-- { "loadSidebar": true } -->
鲍廷博《庶斋老学丛谈跋》：“右《老学丛谈》，楷书精整，出自钱塘汪西亭氏，吾友郁君潜亭所贻也。”又附记：“郁  君名礼，字佩先，潜亭其自号也，钱塘诸生。家世素封，储书充牣，潜亭又增益所未备，成钜观焉。时小山堂赵氏藏书业已散佚，所余残帙，尚多异本，君悉力购之。家在城东，去厉征君樊榭山房不一里，传录其秘册尤多。征君殁，其家出所著《辽史拾遗》手稿，君以四十金购焉。中间缺五十纸，百计求之不得。一日，余步至青云街，见拾字僧肩废纸两巨簏，检视之，皆厉氏所弃，征君平日掌录《辽史》遗事在焉。亟市以归，纷如乱丝，一一为之整理，适符所缺，若有鬼物阴相之者，事亦奇矣。君恂恂儒雅，尤与予昵，无三日不相过，过必挟书而来，借书以去，虽寒暑风雨，不为少间。藏书东啸轩，轩额董香光所书，庭前古桂二树，相传明万历间所植，交柯接叶，清阴覆檐。室中牙签万轴，都成碧色。君冯几校录，晨夕不休，经其庭，阒如也。花时每招余信宿其中，香炉茗椀，婆娑竟日，更深月上，两人徘徊花影下，仿佛东坡与张怀民承天寺之游。自予移家乌戍，遂无复有此乐矣。君弃世不数年，邺架曹仓，渐就零落，主人避客，尘榻空悬，想惟旧时明月流光碧树间耳。”

严诚《九月朔日郁佩先招集东啸轩看桂分韵得轩字》：“连蜷青桂树，凉影满东轩。半亩势疑压，三秋香始繁。”

 

三○四、姚瑚古香  姚虎臣

飚轮石火百年身，遗蜕空悲古逸民。

不见苍梧二姚返，蹇修我欲托灵均。

《皕宋楼藏书志》：“《古逸民先生集》，鲍以文手跋曰：‘是集藏书家未有蓄之者，吾友钱塘姚君古香，得之亲串乱帙中，好事者因争传录。未几古香暴卒，使先一年，此书无从踪迹矣。古香名瑚，藏书多秘册，与予交最善，卒时年止三十余。嘉庆甲戌六月，通介叟，时年八十有七。’”

《士礼居藏书题跋记》：“《梅花百咏》，传本绝少，此本出杭人姚虎臣家，陈仲鱼为余购者。今虎臣已故，仲鱼亦旋旧里，好古之友，无一二人，谁为之助余发愤邪？”

 

三○五、孔继涵补孟

恍有金丝孔壁闻，青棂积雨润苔纹。

牙签已溢章丘笥，何论琳琅金薤文。

翁文纲《孔君墓志铭》：“君讳继涵，字体生，一字补孟，号葓谷，曲阜人，至圣六十九世孙。乾隆辛卯进士，官户部主事。告归养母，殁年四十五。君雅志稽古，于天文、地志、经学、字义、算数之书，无不博综。官京师七年，所手校者数千百帙。集汉、唐以来金石刻千余种，悉考核其事，与经义史志相比附。遇藏书家罕传之本，必校勘付锓，以广其传。所著名《红榈书屋集》。”又《过葓谷斋同观石鼓文旧拓本》：“积雨青棂润，苔花似古文。我来循孔壁，不屑较秦斤。”自注：“青棂，葓谷斋名。”又《送孔葓谷农部请养归曲阜》：“敏捷钞书手，优闲奉母身，归当仍壮岁，行及小阳春。《日下编》初藏，章丘笥更新。牙签精点勘，勿笑北方人。”自注：“朱竹垞云：‘李中簏所储书，签帙点勘甚精。北方学者，能得斯趣，殆无多人。’今葓谷钞藏之富，已过中簏矣。”昌炽案：“余在岭峤，见郋亭侍郎所得宋元人集，如周紫芝《太仓稊米集》、陈基《夷白集》凡数十种，皆微波榭钞本。葓谷先生以朱笔点校，间有跋语，知覃溪之言为不虚也。”

 

三○六、程晋芳鱼门

儤直承明旧有庐，移家新赁厂东居。

红桥花事休相忆，日日摊钱问故书。

袁枚《翰林院编修程君墓志铭》：“君名晋芳，字鱼门，一字蕺园。祖居新安，治盐于淮。父迁益，生子三人，长原衡，季述先，君其仲也。乾隆初，两淮殷富，程氏尤豪侈，多蓄声色狗马。君独好儒，罄其赀购书五万卷，招致方闻缀学之士，与共讨论。癸未，天子南巡，召试第一，赐中书舍人，再举进士。未几，开四库馆，君为纂修，授翰林院编修。死年六十七。先嗣子瀚，后生子溧。”昌炽案：《馆选录》：“程晋芳，乾隆辛卯进士。”

翁方纲《程先生墓志铭》：“君有《桂宦书目》若干卷，桂宦者，君读书室名。家素饶于财，自少至壮，积书三万余卷。中年以后家落，而书亦稍散失矣。然其豪气犹不减其家全盛时。君讳晋芳，初名廷鐄。”

《藤阴杂记》：“厂东门内一宅，相传王渔洋曾寓。近程鱼门移居，以诗寄袁太史枚，有‘势家歇马评珍玩，冷客摊钱问故书’之句。”

顾宗泰《怀师友诗程蕺园》一首云：“春日看花淮浦舟，红桥禊饮又句留。多君终遂平生愿，得入承明掌校雠。”

 

三○七、陆时化润之  金元功

铜雀葳蕤锁二乔，各携写韵降文箫。

范张钩党今除籍，好问东仓第几桥。

王昶《国子监生陆君润之墓志铭》：“君讳时化，号听松，润之，字也，太仓州人。国子监学生。祖毅，康熙戊辰进士，官陕西道监察御史。父恬，太学生。君嗜法书名画，精鉴别，尝集生平所见数百种，记其纸绢，详其行款，识者比之退谷、江村两《销夏录》。又聚书万卷，购善本而手校雠之，以贻其后裔。乾隆四十四年病殁，年六十有六。子一，愚卿，克承其家。”又云：“予昔读常熟毛清传，称清以孝弟力田起家，有干识。储书数万卷，甲于东南，是以子晋举而刻之，迄今汲古阁书盈天下，而晋三子咸著文誉。今君熹藏图籍书画，愚卿广收博贮，不减于子晋，且以淑其三子。视毛氏之祖孙，何其前后同揆欤！”

严可均《书明刻太平御览后》：“张天如先生曾孙语余曰：‘先高祖有宋刻本《御览》千卷，先曾祖分授二女作嫁装，各得五百卷。今但问陆愿吾可以就校。愿吾即先祖姑之孙，陆时化字润之号听松之子。住太仓州西门内大桥东石皮弄口路北。’”

《士礼居藏书题跋记》：“《耕学斋诗集》十二卷，曹洁躬藏本。适书友以东仓陆时化手钞唐宋元明人集求售，内有是集，留之校对一过。”

《前尘梦影录》：“先君秉铎娄东在道光初元。其时翠华轩陆氏收藏未尽散失，香来茂才以其曾祖时化家刻《所见书画录》为贽。”

《铁琴铜剑楼书目》：“《道德宝章》有陆润之‘啸云轩’朱记。”又：“《国策》，太仓陆氏藏本，卷首有‘润之所藏’朱记。《楚词》，旧为太仓陆氏藏书，卷首有‘陆时化印’、‘听松老人’二朱记。又《陈伯玉集》，有‘金元功藏书记’、‘深柳读书’二朱记。”昌炽案：元功亦太仓人，士礼居著录《新定续志》即其旧藏。《持静斋书目》：《艾轩集》有“金元功藏书记”、“金氏南楼书籍”二印，其他印识见于各家题跋者尚多，其藏弆之富可知。附见于此。

 

三○八、陆烜子章  沈采虹屏

晏坐花南水北亭，文园销渴为虹屏。

人参价贵逾珠琲，好为神农补本经。

《两浙輶轩录》：“陆烜字子章，一字梅谷，又号巢云子，平湖人。徐熊飞曰：‘先生弱冠受知于诸城窦少宰，后弃诸生，隐居胥山邱为里。作《巢云子传》见志。沈文恪公主敷文讲席，抚军属其采录遗书，乃引先生为助，校勘甚精。’”

《东湖丛记》：“梅谷刊《奇晋斋丛书》，收藏甚富。尝见书估携来中统本《史记》，后有梅谷跋，侍儿虹屏书，有‘梅谷掌书画史沈采虹屏’印记。又晏公《类要》，后有虹屏跋云：‘晁氏《郡斋读书志》谓六十五卷，焦氏《经籍志》谓八十卷，而此仅三十七卷。然其中有公四世孙袤补阙，至《历代杂录》止，盖已为足本矣。《曾南丰集》有此书序，爰录冠首。时乾隆辛丑四月十二立夏日。是岁闰五月，春事未阑，海棠、绣球、木笔、紫荆、蔷薇花尚繁盛。新妆初毕，御砑绫夹衣，晏坐花南水北亭，啜镜溪新茗书。’真藏书家韵事也。”

《梅谷随笔》：“凡治定书，必用雌黄，其色久而不渝。余尝见李献吉评《杜诗》、钱牧翁手批《元遗山集》，皆手泽如新。修补古书，浆黏中必入白芨，则岁久不脱。近购得宋余靖《武溪集》、赵璘《因话录》、施彦执《北窗炙輠》，皆汲古阁物，装订极精致，而于破损接尾处皆脱。盖不用白芨之故，亦藏书家所当知也。”又梅谷《人参谱序》：“余得怔忡疾，医者曰：非人参为可。顾近日辽参贵逾珠琲，贫家安所得此！因遍览书几百种，披阅手钞，稍加论列，不十日，谱成而病若失。乾隆丙戌重阳前一日。”

 

三○九、吴翊凤伊仲

槐市尘封有敝庐，半生饱食武昌鱼。

归来嚄唶摩昏眼，充栋云烟付太虚。

《道光苏州府志》：“吴翊凤字伊仲，诸生，于学无所不窥，卒年七十八。中岁应湖南巡抚姜晟之聘，继主浏阳南台书院。”昌炽案：枚庵，乾隆三十一年曹宗师岁试，入吴县学，见《三邑诸生谱》。

戴延年《抟沙录》：“枚庵名翊凤，吴县人。酷嗜异书，无力购致，往往从人借得，露钞雪纂，目为之眚。”又《秋灯丛话》：“梅葊贫而工诗，间留心设色。余赠诗云：‘儿童报道晨烟断，余事青山换米来。’盖实录也。老屋一椽，仅蔽风雨，所居干将里。”

吴寿旸《赠梅庵诗》：“槐市幽栖比鹤巢，高风几为俗情淆。”自注：“先生居吴之槐树街。”

《拜经楼藏书题跋记》：“伊仲本休宁商山人，侨居吴郡。家贫而好书，与朱文游为莫逆交，手钞秘册极多。予至金阊，必为留连日夕，得佳本辄互相传录。后应姜度香中丞之辟，挈家入楚，邮筒不接者十载，闻其书亦皆散失矣。”

王芑孙《题吴枚庵明经借书图》诗：“君昔富搜罗，藏家所争诧。偶食武昌鱼，倏然皆羽化。晚归空四壁，往梦付嚄唶。虽无千金市，幸可一瓻藉。久亡忆之类，骤得喜如乍。昏灯摩老眼，积渐仍满架。图成应自哂，兹身亦传舍。”

黄丕烈《洞天清禄集跋》：“枚庵久客楚中，旧藏书籍寄贮亲友所者，半皆散逸。”又《文房四谱跋》：“枚庵久而不归，故亲友无忌惮而为此也。”

《爱日精庐藏书志》：“《游记续编》有鲍以文跋曰：‘枚庵书法秀逸，手书秘册，几及千卷，今之钱罄室也。一旦化为烟云，其归也盖有大难为怀者矣。’”昌炽案：枚庵子号晋斋，见士礼居《沈下贤文集跋》。其藏书印一曰“枚庵流览所及”，一曰“吴翊凤家藏文苑”。

 

三一○、吴骞槎客 子寿旸虞臣 孙之淳鲈乡

侄昂驹醒圆 春煦子撰

为慕一厘藏百宋，更移十架皮千元。

生儿即以周官字，俾守楹书比孝辕。

