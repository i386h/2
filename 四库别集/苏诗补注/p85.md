<!-- { "loadSidebar": true } -->
　　氷蚕不知寒火防不知暑知闲见闲地已觉非闲侣君看东坡翁懒散谁比数形骸堕醉梦生事委尘土蚤眠不见灯晩食或欺【一作欹】午卧看盗取氊坐视麦漂雨语希舌颊强行少腰脚偻五年黄州城不蹋黄州鼓人言我闲客置此闲处所问闲作何味如眼不自睹颇讶徐孝亷得闲能几许介子愿奉使翁归备文武应缘不耐闲名字挂庭宇我诗为闲作更得不闲语君如汗血驹转盻畧燕楚莫嫌銮辂重终胜盐车苦
　　闲轩【淮海集闲轩记云建安之北有山与州治相直曰北山山之南有涧涧之南有横阜背山面阜有屋数十楹则东海徐君大正燕居之地也名曰闲轩君少举进士便马善射慷慨有气畧而欲就闲旷处幽隐分猿狖之居厠麋鹿之逰窃为君不取也】
　　附参寥作【参寥集题云寄题徐徳之先生闲轩】
　　建安自古多俊髦徐子磊落尤其豪论兵説劒走湖海身勤事左无所遭绿林五校已屠脍黒衣三卫羞徒劳归来故山便卜筑脱弃万事轻鸿毛横前涧水潄哀玉傍舍老枥藏飞猱山蔬何用羡粱肉鹤氅未必输青袍追云弄月有真趣慎勿轻语传儿曹
　　附陈后山作
　　倦游梁楚爱吾庐去寄山林孰与娱想见杖藜临过鸟更能赤手缚于莬君宁平世轻三釡我亦东原有一区拟买婵娟作归计可无堆玉斗量珠蒜山松林中可卜居余欲僦其地地属金山故作此诗与金山元长老
　　魏王大瓠无人识种成何啻实五石不辞破作两大尊只忧水浅江湖窄我材濩落本无【一作无所】用虚名惊世终何益东方先生好自誉伯夷【宋刻本作孟贲】子路并为一杜陵布衣老且愚信口自比契与稷暮年欲学栁下惠嗜好酸咸不相入金山也是不覊人蚤嵗闻名晩相得我醉而嬉欲僊去旁人笑倒山谓实问我此生何所归笑指浮休百年宅蒜山幸有闲田地招此无家一房客蒜山【元和郡县志蒜山在丹徒县西临江壁絶晋安帝时海贼孙恩率众登山宋武帝击破之即此太平寰宇记以为马蒜山】闲田地【白居易诗月中幸有闲田地】无家客【张籍诗爱养无家客多传得力方】
　　王中【一作仲】父哀辞【并引】
　　仁宗朝以制策登科者十五人轼忝冐时尚有富彦国张安道钱子飞吴长文夏公酉【一作西】陈令举钱醇老王中父并轼与家弟辙九【当作十】人存焉其后十有五年哭中父于密州作诗吊之则子飞长文令举殁矣又八年轼自黄州量移汝海与中父之子沇之相遇于京口相持而泣则十五人者独三人存耳葢安道及轼与家弟而已呜乎悲夫乃复次前韵以遗沇之时沇之亦以辠谪家于钱塘云
　　生刍不独比前人束藳端能废谢鲲子达想无身后念吾衰不复梦中论巳知毅豹为均死未识荆凡定孰存堪笑东坡痴钝老区区犹记刻舟痕
　　制防登科【宋史选举志制科以待才杰试秘阁预选然后对制防入等然后加恩赐第视进士尤美虽状元及第犹应制科然不常置士由是科进者亦甚鲜其法先上艺业于有司有司先校之乃试秘阁合格天子乃亲防之其后制科视进士之期须近臣论荐乃许应举】九人【富弼字彦国张方平字安道钱明逸字子飞夏噩字公酉陈舜俞字令举钱藻字醇老吴奎字长文王介字中父合先生兄弟共十人序中九字讹当作十】沇之辠谪【施氏原注中父名介常山人事见中父挽词注子沇之字彦鲁少从王介甫学彦鲁之得罪因太学生虞蕃上书付御史舒亶何正臣治其狱逾年方决追逮徧四方彦鲁时在国子直讲颍州团练推官坐受太学生章公弼请嘱补上舍不以实除名故云束藳端能废谢鲲先生作中父挽词有他时京口寻遗迹宿草犹应有泪痕之句则中父葢塟于润州而与其子复相遇于此也此叚新刻删去今补録】
　　附子由作【栾城集题云过王介同年墓】
　　平生使气坐生风徐扣方知学有功应奉读书无复忘虞翻忤物自甘穷埋根射策久弥奋投老为邦悍莫攻坟木未须惊巳拱少年我亦作衰翁【自注昔与中父同登制科仆年最少今已老矣】
　　蔡景繁官舍小阁
　　使君不独东南美典刑尚记先君子戏嘲王叟短辕车肯为徐郎书纸尾三年弭节江湖上千首放懐风月里手开西【一作东】阁坐虚明目净东溪照清泚素琴浊酒容一榻落霞孤鹜供千里大舫何时系门栁小诗屡欲书窗纸文昌新构满鹓鸾都邑正喧收杞梓相逢一醉岂有命南来寂寞君归矣
　　先君子【施氏原注蔡承禧之父元导字濬仲自少以文章见知于苏仪甫翰林留处门舘使与其子丞相子容同习六科景祐五年以茂材异等召试秘阁时如格者众遂不得与廷防后与景繁同中嘉祐二年进士第终南劒推官此叚新刻删去今补録】
　　十一月十【一本无十字】三日与几先自竹西来访庆老不见独与君卿供奉蟾知客东阁道话久之【公自注惠州追録】
　　巻巻长廊走黄叶席帘垂地香烟歇主人待来终不来火红销尽灰如雪
　　几先【杜介字几先扬州人注详后】
　　邵伯梵行寺山茶
　　山茶相对阿【一作本】谁栽细雨无人我独来説似与君【一作渠】君【一作渠】不防【一作见】烂红如火雪中开
　　邵伯梵行寺【名胜志邵伯湖在江都县北四十五里东为艾湖西为白茒湖旧有斗门桥官河水涸则引湖水以济漕运上有邵伯镇有梵行寺院】
　　慎按以上二首施氏原本不载新刻载续补下巻据外集乃离黄州以后作今移编
　　髙邮陈直躬处士画雁二首
　　野雁见人时未起意先改君从何处看得此无人态无乃槁木形人禽两自在北风振枯苇微雪落璀璀惨澹云水昏晶荧沙砾碎弋人怅何慕一举江海
　　陈直躬【邓椿画继陈直躬髙邮人坡公有题所画雁二诗而晁无咎集中有和苏翰林题李甲画二首乃用此韵不知何也】
　　【慎按李甲字景元华亭人见米元章画史中本集有题李景元画七絶补之葢讹以陈直躬为李甲也】
　　众禽事纷争野雁独闲洁徐行意自得俯仰若有节我衰寄江湖老伴杂鵞鸭作书问陈子晓景画苕霅依依聚圆沙稍稍动斜月先鸣独鼓翅吹乱芦花雪
　　圆沙【杜甫诗宿鹭起圆沙】
　　附晁补之次韵二首
　　画写物外形要物形不改诗传画外意贵有画中态我今岂见画观诗雁真在尚想髙邮间湖寒沙璀璀氷霜已凌厉藻荇良琐碎衡阳何处中沚若烟海
　　萧条新湖秋霜落洲渚洁莲垂兰杜死菖蒲见深节惨淡沙砾姿清波侣羣鸭往时吴兴守看画忆苕霅为仪尚不汚孤髙比云月闻在雪堂时满堂惟画雪
　　和王斿二首【公自注斿平甫子】
　　异时长怪谪僊人舌有风雷笔有神闻道【一作见説】骑鲸游汗漫忆尝【一作曽】扪虱话悲辛气吞余子无全目诗到诸郎尚絶伦白髪故交空掩巻泪河东注问苍旻
　　谪僊人【谓平甫也东都事畧王安国字平甫自丱角未尝从人受学操笔为文语皆惊人临川集中平甫墓志云于书无所不该于词无所不工举茂才异等神宗即位召试赐进士及第官止大理寺丞年止四十七方囘瀛奎律髓注云平甫有校理集六十巻而诗占二十九巻东坡谓异时长怪谪僊人云云其推重如此○施氏原注平甫与东坡交自负其甘露寺诗平地风烟飞白鸟半山云木巻苍藤坡应之曰精神全在巻字但恨飞字不称耳平甫请易之坡遂易以翻字平甫叹服子斿字元龙笃学好义有父风元祐中东坡上奏理平甫之寃乞考斿行实而録用之大观间为提防京西刑狱此叚补注新刻本删去今补録】骑鲸扪虱【诗话总龟东坡诗龙骧万斛不敢过渔舟一叶从掀舞又云见説骑鲸游汗漫忆曽扪虱话悲辛以鲸为虱对以龙骧为渔舟对大小气焰之不等其意若玩世秀杰之气终不可没】诸郎【临川集平甫二子旊斿皆嶷嶷有立任渊陈后山诗注旊字元钧斿字元龙按实録元符元年九月看详诉理所言宣徳郎王斿于元祐中进状称先臣寃抑罪名未除不幸不得出于兹时诏斿罢江宁府粮料旊罢京东运判差监衡州酒税秦少游集有送王元龙赴泗州粮料院诗任注以为江寜者讹】
　　嫋嫋春风送度闗娟娟霜月照生还迟留嵗暮江淮上来往君家伯仲间未厌氷滩吼新洛且看松雪媚南山野梅官栁何时动飞葢长桥待子闲
　　伯仲间【施氏原注谓东坡过金陵与介甫相唱和故诗云来往君家伯仲间予考平甫之殁在熈宁十年王斿乃介甫犹子岂得称伯仲诗中所云只是説元钧元龙兄弟耳施注一叚虽经新刻本删去而旧本所有故为辨正】新洛【宋史元丰二年四月命宋用臣导洛通汴以代漕渠谓之清汴】南山【在泗州即都梁山注详本巻】
　　次韵张琬【一本作畹】
　　新落霜余两岸隆尘埃举袂识西风临淮自古多名【一作奇】士樽酒相连【一作逢又作从】乐寓公半日偷闲歌啸里百年暗尽往来中知君不向穷愁老尚有清诗气吐虹临淮【元和郡县志秦泗水郡汉沛郡元鼎中改临淮郡唐武徳中为泗州】
　　【慎按泗州所属别有临淮县诗中专指泗州非县也施氏原注讹】
　　次韵王定国南迁囘见寄
　　土晕铜花蚀秋水要须悍石相砻砥十年氷蘖战膏粱万里烟波濯纨绮归来诗思转清激百丈空潭数鲂鲤逝将桂浦撷兰荪不记槐堂收劒履却思庾岭今何在更説彭城真梦耳【公自注来诗述彭城旧游】君知先竭是甘井我愿得全如苦李妄心不复九回肠至道终当三洗髓广陵阳羡何足较【公自注余买田阳羡来诗以为不如广陵】只有无何真我里乐全老子今禅伯【公自注张安道也定国其壻】掣电机锋不容拟心通岂复问云何印可聊须答如是相逢为我话留滞桃花春涨孤舟起
　　王定国南迁回【宋史王巩从苏轼游轼得罪巩亦窜宾州数嵗而还豪气不少挫后歴宗正丞以跌宕傲世故终不显淮海集定国以元丰二年谪宾州七年放归】印可【维摩经能如是宴坐者佛所印可】
　　赠梁道人
　　采药壶公处处过笑看金狄手摩挲老人大父识君久造物【一作化】小儿如子何寒尽山中无歴日雨斜江上一【一作有】渔蓑神僊防短多官府未厌人间醉踏歌
　　雍秀才画草虫八物
　　促织
　　月丛号耿耿露叶泣漙漙夜长不自暖那忧公子寒雍秀才【画继雍秀才不知何许人坡有咏所画草虫诗诗意每一物讥当时用事者一人如升髙不知回竟作黏壁枯以比介甫初来花争妍忽去鬼无迹以比章惇今诗画皆刋石流传于世】促织【尔雅释虫蟋蟀蛬注云促织也陆玑草木虫鱼疏幽州谓之趋织语曰趋织鸣嬾妇惊】
　　蝉
　　蜕形浊汚中羽翼便翾好秋来间何濶已抱寒茎槁
　　虾蟇
　　睅目知谁瞑皤腹空自胀慎勿困蜈蚣饥蛇不汝放蜈蚣蛇【本草虾蟇畏蛇而制蜈蚣故关尹子曰即且食蛇蛇食鼃鼃食即且】
　　羌蜋
　　洪钟起暗室飘瓦落空庭谁言转丸手能作殷牀【一作雷】声
　　天水牛
　　两角徒自长空飞不服箱为牛竟何事利吻穴枯桑天水牛【尔雅蠰齧桑也郭璞注状似天牛长角喜齧桑树作孔入其中据此则天牛与齧桑各自一种今诗中竟以天水牛为齧桑矣又按本草天牛一名天水牛又名八角儿头有黒角如八字陈藏器本草云蛴螬所化】
　　蝎虎
　　跂跂有足蛇胍胍无角龙为虎君勿笑食尽虿尾虫虿尾虫【许氏説文蝎虿尾虫也长尾为虿短尾为蝎】
　　蜗牛
