<!-- { "loadSidebar": true } -->
　　嘉祐五年京师大疫四月乙亥圣俞得疾卧城东汴阳坊明日朝之贤士大夫徃问疾者驺呼属路不絶城东之人市者废行者不得徃来咸惊顾相语曰兹坊所居大人谁耶何致客之多也居八日癸未圣俞卒于是贤士大夫又走吊哭如前日益多而其尤亲且旧者相与聚而谋其后事自丞相以下皆有以赙防其家粤六月甲申其孤増载其柩南归以明年正月丁丑葬于宣城双羊山圣俞字也其名尧臣姓梅氏宣州宣城人也自其家世颇能诗而从父询以仕显至圣俞遂以诗闻自武夫贵戚童儿野叟皆能道其名字虽妄愚人不能知诗义者直曰此世所贵也吾能得之用以自矜故求者日踵门而圣俞诗遂行天下其初喜为清丽闲肆平淡乆则涵演深逺间亦琢剥以出怪巧然气完力余益老以劲其应于人者多故辞非一体至于他文章皆可喜非如唐诸子号诗人者僻固而狭陋也圣俞为人仁厚乐易未尝忤于物至其穷愁感愤有所骂讥笑谑一发于诗然用以为驩而不怨怼可谓君子者也初在河南王文康公见其文叹曰二百年无此作矣其后大臣屡荐宜在馆阁尝一召试赐进士出身余辄不报嘉祐元年翰林学士赵槩等十余人列言于朝曰梅尧臣经行修明愿得留与国子诸生讲论道徳作为雅颂以歌咏圣化乃得国子监直讲三年冬祫于太庙御史中丞韩绛言天子且亲祠当更制乐章以荐祖考惟梅尧臣为宜亦不报圣俞初以从父防补太庙斋郎歴桐城河南河阳三县主簿以徳兴县令知建徳县又知襄城县监湖州监税签署忠武镇安两军节度判官监永济仓国子监直讲累官至尚书都官贠外郎尝奏其所撰唐载二十六巻多补正旧史阙谬乃命编修唐书书成未奏而卒享年五十有九曽祖讳超祖讳邈皆不仕父讳让太子中舍致仕赠职方郎中母曰僊游县太君束氏又曰清河县太君张氏初娶谢氏封南阳县君再娶刁氏封渤海县君改恩平县君子男五人曰増曰墀曰坰曰児一早卒女二人长适太庙斋郎薛通次尚幼圣俞学长于毛氏诗为小传二十巻其文集四十巻注孙子十三篇余尝论其诗曰世谓诗人少达而多穷盖非诗能穷人殆穷者而后工也圣俞以为知言铭曰
　　不戚其穷不困其鸣不踬于艰不履于倾养其和平以发厥声震越浑锽众听以惊以扬其清以播其英以成其名以告诸防
　　感二子　　　　　　　　　　　欧阳脩
　　黄河一千年一清岐山凤鸟不再鸣自从苏梅二子死天地寂然收雷声百虫坏户不启蛰万木逢春不发萌岂无百鸟解言语喧啾终日无人听二子精思极搜抉天地鬼神无遁情及其放笔骋豪俊笔下万物生光荣古人谓此覻天巧命短疑为天公憎昔时李杜争横行麒麟凤凰世所惊二物非能致太平须时太平然后生开元天宝物盛极自此中原疲战争英雄白骨化黄土富贵何止浮云轻惟有文章烂日星气凌山岳常峥嵘贤愚自古皆共尽突兀空留后世名【苏谓舜钦也】
　　哀挽诗　　　　　　　　　　　欧阳脩
　　昔逢诗老伊水头青衫白马渡伊流滩声八节响石楼坐中辞气凌清秋一饮百琖不言休酒酣思逸语更遒河南丞相称贤侯后车日载梅与邹我年最少力方优明珠白璧相报投诗成希深拥鼻讴师鲁巻舌藏戈矛三十年间如转眸屈指十九归山丘凋零所余身百忧晩登玉墀侍珠旒诗老虀盐太学愁乖离会合谓无由此会天幸非人谋颔须已白齿根浮子年加我貎则不欢犹可强闲屡偷不觉岁月成淹留文章落笔动九州釡甑过午无饙馏良时易失不早收箧椟瓦砾遗琳璆荐贤转石古所尤此事有职非吾羞命也难知理莫求名声赫赫掩诸幽翩然素旐归一舟送子有泪流如沟
　　又　　　　　　　　　　　　　王安石
　　诗行于世先春秋国风变衰始栢舟文辞感激多所忧律吕尚可谐鸣球先王泽竭士已偷纷纷作者始可羞其声与节急以浮真人当天施再流笃生梅公应时求颂歌文武功业优经竒纬丽散九州众皆少锐老则不翁独辛苦不能休惜无来者人名遒贵人怜公青两眸吹嘘可使髙岑楼坐令隐约不见收空能乞钱助饙馏疑此有物司诸幽栖栖孔孟葬鲁邹后始卓落称轲丘圣贤与命相楯矛势欲强达仍无由诗人况又多穷愁李杜亦不为公侯公窥穷厄以身投坎轲坐老当谁尤吁嗟岂即非善谋虎豹虽死皮终留飘然载防下隂沟粉书轴幅悬无旒髙堂万里哀白头东望使我商声讴
　　又
　　我得圣俞诗于身亦何有名字托文编他年知不朽我得圣俞诗于身果何如留为子孙宝胜有千金珠
　　谒墓诗　　　　　　　　　　　　滕珂
　　百年诗老卧空山犹忆当时语带酸赢得儿童唤夫子可怜名位祗都官手编新史唐文备骨立残碑汉籕漫落日牛羊上丘陇草埋翁仲独峩冠
　　宛陵城南栢山寺行到西厢见旧祠人物欲观嘉祐老铭文空有醉翁辞银章粉墨谁舒巻金薤琳琅自陆离每见河豚起春岸永怀风致细哦诗
　　又　　　　　　　　　　　　　文天祥
　　沧沧宛水阳郁郁都官坟乔松拱道周縁茔茁芳荪古时北邙叹白杨邈游魂大雅独不坠脩名照乾坤再拜坟上土躧履揖诸孙握手慨以慷而有典型存渥洼生骐骝荆山产屿璠悠哉清渭流眷言葆其源
　　又　　　　　　　　　　　　　　张经
　　欧公去已乆谁为栢山愁白髪诗千首苍烟土一丘诸孙时拜扫过客独迟留寂寞僧窓晚春溪水自流
　　又　　　　　　　　　　　　　　卢挚
　　一上髙斋忆谢公云间江树有无中诗家政有都官宅肠断荒山落叶风
　　又　　　　　　　　　　　　　靳汝弼
　　宋有梅夫子灵凤朝阳鸣文章炳星日当时照东京欧阳期并辔朋辈俱名卿事业何显著满腹储太平思之不得见但恨迟我生陵谷变迁后薄宦来宣城儒素蔼乡里云仍亦贤英幸因休澣日下马拜荒茔栢山得其髙双溪得其清二者能永乆延公千古名
　　又　　　　　　　　　　　　　　刘瑀
　　昔闻夫子名今始拜其墓栢山寺古碑断横三尺荒坟俨如故稻沟流水声且哀老树号风悲更怒诗仙已去二百载坏垣空走狸与呜呼更奠一杯酒澘然回首西山暮
　　又　　　　　　　　　　　　　阮麟翁
　　嘉祐微言絶重经二百年残诗留断石荒垅入平田山鹤夜应怨河豚春又鲜邦人说夫子寒食寺门前
　　祭宛陵先生文
　　维淳祐二年歳在壬寅某月某日朔朝散大夫显谟阁待制知宁国军府事兼管内劝农营田使王遂等谨以清酌庶羞之奠致祭于
　　故都官梅公宛陵先生之墓惟宋文章曰欧与苏有梅夫子欧苏之徒在汉去诞于唐弃谀八百余年扫去朽枯如斵元气变化百殊庆歴之盛上跨周虞颠倒奔走溢浚之都空余翰墨一世楷模相厥寒泉在彼坤隅文气贯天落日平芜遂生虽晩此意中孚肃肃官僚陈其啜餔斯人逺矣不可呌呼文犹未坠其在兹乎尚飨维咸淳六年歳在庚午三月某日知宁国军府事文天祥谨以清酌庶羞之奠致祭于
　　先贤尚书都官宛陵先生梅公之墓而言曰大江西东实倡古文西则欧阳东则先生上追韩孟下啓苏曽先生在天斯文有灵仆生也晚实在欧乡天子有命来守公邦感时改火爰荐苾芳尚飨
　　又　　　　　　　　　　　　　文天祥
　　视我庐陵夫子欧阳彰韩瘅昆孕苏育黄公于其间以诗名世葩韩搴芳肩苏挹袂故醉翁于公之徳则曰衣冠儒者也于公之诗则曰英华而雅者也翁既与韩而终始公亦与翁而上下公仕于何如鮎上竹生遇昭陵官同郑谷使诗遂穷人则三百篇之作者将其身之俱不淑
　　又　　　　　　　　　　　　　刘朔斋
　　呜呼名位之不可兼得也乆矣然得位者荣身一时得名者流芳千载以公之文学行义虽仕不称德而自嘉祐至今逾二百年矣天下之言诗人者必曰圣俞国人之诵所尊敬者必曰宛陵先生是则天之所以厚公者固在此而不在彼也震孙少尝窃诵公之诗今幸守公之邦式公之墓悲其亭之乆废而烝尝无所乃即故址而改作焉表以石刻缭以垣墙而封植其宰木迨兹考成乃率僚寀酾酒一酹庶几怀贤尚徳之意精爽如在尚歆顾之
　　题干越亭送君石秘校诗后　　　　阎复
　　南昌一尉老西都文采风流接圣俞诗好见称欧永叔书工不减蔡君谟洞庭鴈过风生苇干越峰青斗戞湖细读粉笺当日咏终篇无字不骊珠
　　又　　　　　　　　　　　　　张斯立
　　宛陵梅夫子才名冠当世欧苏与并驱时称天下士哲人去已乆手泽见英气可慕不可攀悠悠千古意行义鲁臧孙流芳垂后裔今遇叔章君箕裘元不坠
　　又　　　　　　　　　　　　　　贡奎
　　诗还二百年来作身死三千里外官知巳若论欧永叔退之犹自愧郊寒
　　又　　　　　　　　　　　　　张伯淳
　　圣俞先生宣城里经行脩明教胄子不特诗名满世间纪载精详继前史当时晦叔诵其文曰二百年未有此先生泰山北斗然管窥蠡测难为言我从闻孙见手泽定知家学有根源茧纸可腐石可泐世美自有不朽存
　　又　　　　　　　　　　　　　刘必大
　　先生文章在青史先生勲名掲白日谁谓二百有余年得见两诗亲翰笔花笺松煤色尚鲜元祐伟人如再出名器时来或可求家瑶世传难可必叔章持此上天朝横斗髙风低少室
　　又　　　　　　　　　　　　　王士熈
　　宛水留荒宅空山老栢株诗名唐正体经法汉先儒贤裔今重见髙风古亦无郎官为直讲遗説辩精麤
　　又　　　　　　　　　　　　　汪泽民
　　宋代文章梅与欧荐贤何不致公侯宛陵诗老名千载嘉祐郎官閟一丘调写心声谐宝瑟书存手泽粲银钩曽经干越琵琶尾愁絶西风鴈过秋
　　跋前二诗　　　　　　　　　　苟宗道
　　拜观宛陵梅先生手书寄题干越亭送君石秘校尉河内之作诗律谨严楷法庄重盖天禀仁厚乐易发见于心声心画自有不能掩者欧阳公谓气完力余益老以劲斯二章足以当之矣
　　又　　　　　　　　　　　　　　宋渤
　　前辈文章字画无不楷谨精密者正若平生大节余尝见昌黎韩公福先寺下题名欧阳文忠公集古跋尾司马文正公日歴东坡论语解易说皆起草时册子虽旁注细书一一端正可读至圈改行间悉可见其先后用意处今观梅屯田公自书诗两章校其同时诸人若一轨辙又用笔作方阔法李西台蔡端明然
　　又　　　　　　　　　　　　　　陈俨
　　宛陵公去世二百余年今观遗墨二诗犹旦暮遇之也或以为平淡或以为枯槁惟具眼能识之惟公生而卒以诗穷死然世愈逺而愈増重虽与日月争光可也视当时烜赫者溘然泯黙不复知为何人相去盖有间矣亦可谓一世之屈百世之信者欤寥寥遗响子其嗣之
　　又　　　　　　　　　　　　　　李倜
　　樊宗师苦心琢句非韩公不能见知于世梅都官之于欧阳公亦然何异世而同轨也耶仍孙奕芳持公干越亭并送君石秘校二诗出示亦可想见其风度矣咨藏之勿坠
　　又　　　　　　　　　　　　　元明善
　　梅宛陵负一代诗名欧阳公吃吃推重想当日课一首用心亦苦矣妙墨二纸髣髴得其劲气愈信欧公为知人
　　又　　　　　　　　　　　　　张与材
　　圣俞诗名为欧苏所重后之人不容复议矣独翰墨见于世者少其八世孙叔章能珤藏之今观其笔意潇散有髙人逸士风度此岂汲汲于声利者心画正尔岂特坐诗穷耶
