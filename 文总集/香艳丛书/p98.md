<!-- { "loadSidebar": true } -->
　　紫丝头也。大叶中一丛紫丝细细是也。枝条高，绿叶疏而柔。 
　　簇红丝 
　　红丝头也。大叶中一簇红丝细细是也。枝叶并同紫者。 

　　下之下 
　　效殷妆 
　　小矮多叶也。与紫高多叶一同，而枝条低随燥湿而出，有三头者，双头者，鞍子者，银丝者，俱同根，而土地肥瘠之异者也。 
　　会三英 
　　三头聚一萼而开。 
　　合欢芳 
　　双头并蒂而开，一朵相背也。 
　　拟绣鞯 
　　鞍子也。两边垂下，如所乘鞍状，地绝肥而生。 
　　银含棱 
　　银绿也。叶端一棱白色。 

　　新收八品 
　　御叙黄 
　　黄色浅而叶疏，叶差深，散出于叶间。其叶端色又微碧，高广类黄楼子也。此种宜升绝品。 
　　黄楼子 
　　盛者五七层，间以金线，其香尤甚。 
　　袁黄冠子 
　　宛如髻子，间以金线，色比鲍黄。 
　　峡石黄冠子 
　　如金线冠子，其色深如鲍黄。 
　　鲍黄冠子 
　　大抵与大旋心同，而叶差不旋，色类鹅黄。 
　　杨花冠子 
　　多叶白心，色黄渐拂浅红，至叶端则色深红，间以金线。 
　　湖缬 
　　红色深浅相杂，类湖缬。 
　　黾池红 
　　开须并萼或三头者，大抵花类软条也。 

　　花经　宋　张翊　撰 

　　翊好学多思致，世本长安，因乱南来。尝戏造《花经》，以九品九命，升降次第之，时服其尤当。 
　　一品九命： 
　　兰、牡丹、■梅、酴醾、紫风流（睡香异名）。 
　　二品八命： 
　　琼花、蕙、岩桂、茉莉、含笑。 
　　三品七命： 
　　芍药、莲、檐葡、丁香、碧桃、垂丝海棠、千叶桃。 
　　四品六命： 
　　菊、杏、辛夷、豆寇、后庭、忘忧、樱桃、林檎、梅。 
　　五品五命： 
　　杨花、月红、梨花、千叶李、桃花、石榴 。 
　　六品四命： 
　　聚八仙、金沙、宝相、紫薇、凌霄、海棠。 
　　七品三命： 
　　散花、真珠、粉团、郁李、蔷薇、米囊、木瓜、山茶、迎春、玟瑰、金灯、木笔、金凤、夜合、踯躅、金钱、锦带、石蝉。 
　　八品二命： 
　　杜鹃、大清、滴露、刺桐、木兰、鸡冠、锦被堆 。 
　　九品一命： 
　　芙蓉、牵牛、木槿、葵、胡葵、鼓子、石竹、金莲。 

　　〖注：■，虫+葛，là，同蜡。〗 
 
　　花九锡　唐　罗虬　撰 

　　花九锡，亦须兰蕙梅莲辈，乃可披襟。若芙蓉、踯躅、望仙、山木、野草，直惟阿耳，尚锡之云乎！ 
　　重顶帷（障风）、金剪刀（剪折）、甘泉（浸）、玉缸（贮）、雕文台座（安置） 画图 、翻曲、美醑（赏）、新诗（咏） 。 

　　附：韩熙载《五宜说》： 
　　对花焚香，有风味相和，其妙不可言者。 
　　木犀宜龙脑、酴醿宜沉水、兰宜四绝、含笑宜麝、檐葡宜檀 。 
　　附：陈仲醇《花宠幸》： 
　　梅芬傲雪，偏饶吟魂。 杏芷娇春，最怜妆镜。梨花带雨，青闺断肠。 荷气临风，红颜露齿。海棠桃李，争艳绮席。 牡丹芍药，乍迎歌扇。芳桂一枝，足开笑语。 幽兰盈把，堪赠仳离。以此引类连情，境趣多合。 
　　附：袁中郎《花沐浴》： 
　　浴梅宜隐士。 浴海棠宜韵致客。浴牡丹、芍药宜靓妆妙女。 浴榴宜艳色婢。 浴木穉宜清慧儿。 浴莲宜道士。 浴菊宜好古而奇者。 浴腊梅宜清瘦僧。 


　　瑶台片玉（甲种）　明　施绍莘子野　着　东海黄公　辑 

　　甲种?上编 
　　合镜词?和暗生作（有序） 
　　暗生有章，台人得之甚艰。向日曾相与赋问，桃瞥见诸词，何其悲凄怨慕。今以折桂手作偷花汉，了不烦昆仑老奴黄衣客之力。而残灯侧，小窗畔，竟有向人话旧矣。此时之乐，恍惚梦境，无怪乎暗生亟被之管弦也。篷窗夜雨，伸茧属和。聊识暗生一时盛事，且见吾辈亦有出头日如此。 
　　［南商调?金索挂梧桐 ］ 
　　安排锦绣窝，修订鸳鸯谱。莫话欢娱，且话当初苦。记尊前一诺，初转秋波，却不道花命艰辛受折磨。郎奔驰京国东西路，妾死守空闺日月梭。从头数，星星记得怎模糊。真个是怨处恩多，恨处情多，今证了恩情果。 
　　［前腔］ 
　　曾记爱里过，也向愁中坐。越是分离，越把心肠锁。沙家事若何，付南柯。不嫁三郎头不梳。宁使做吞酸忍楚痴儿女，决不似抛冷趋炎歹丈夫。非闲可，历遭情劫忒多魔。到如今欢处悲多，却又是悲处欢多，搅乱了相搀和。 
　　［前腔 ］ 
　　怎车干恩爱河，推不动相思磨。袄庙烧完，渐近蓝桥路，今朝出纲罗。到凤凰窠，争气潘郎成就奴。羞惭了搬唆诽谤销金口，涂抹了长短方圆画饼图。从今呵，刀山变做软衾窝。真个是悲处欢多，况更是欢处欢多，把欢字浑身裹。 
　　［前腔］ 
　　郎登折桂科，妾有奔琴路。就天样高墙，怎隔得伊和我。滔天浪不波，渡银河。眷属团头住大罗。从前苦楚将欢娱补，把此后欢娱，做曲子歌。擎杯贺，人间花事等荣枯。我也曾，欢处悲多，悲处欢多，可合撰悲欢谱。 
　　言言真至，字字儆策。情根艳种，绣口锦心。何其幽微曲折如是也。（沈德生） 
　　暗生此番情案，须作一传，使后之观者，知其辛苦万状，方知此词字字信史。（顾淡止） 

　　梦花词（有序跋） 
　　偶叩花房，忽成春梦。情知得鹿之非真，聊且书蕉而作记。盖将镌之巫云片石，而藏诸南柯郡楼也。 
　　［南商调?梧桐树 ］ 
　　屏山锦绣开，衾枕温香在。了却因缘，还却鸳鸯债。奇逢命里该，也是娘拖带。今夜灯前，心事才明白。盟山一座填情海。 
　　［东瓯令］ 
　　星前祝，月底猜，月底星前今半载。花颠柳横多尴尬，毕竟有前程在。脸边情泪一时揩，竟稳取贴香腮。 
　　［大圣乐］ 
　　婚姻事天自安排，战心兵今奏凯。非干色胆天来大，氤氲使，遣教来。好向奇花队里争先采，只是分浅卑人怕未该。鸳鸯两字喜从来，撩草自今端楷。 
　　［解三醒］ 
　　从此后花潇月洒，从此后瑟静琴谐。从此后药炉经卷偿花债，从此后给酒缝裳试慧才。从此后风帏雪案亲描黛，从此后香几灯窗看绣鞋。重思揣，恍一似当年惊喜，梦里人来。 
　　［尾文］ 
　　贫无长物把风流买，但笔底奇葩将艳史裁，且将就，休嫌嫁秀才。 
　　予初非好色，直是多情，每为怜花，时生痴梦。但柳絮随风，从来未曾结果。而桃源问渡，于今忽地成仙。花谱初修，且喜名题绣榜，书仙下谪，多应天配词人。水云一旦化成胶，真称遇合，山海千秋坚似铁，无限高深。自知骨相烟霞穷措大，岂应有此？或云心肠锦绣工句字，焉可无言？乃畹翻声兰永新铸妆台业镜。虽然过眼成花，千红万紫，毕竟至人无梦。一觉三生，才醒来，脂粉丛中，已插入龙华会里矣。（自跋 ） 
　　从来文人借花事作文章，每每吹影镂尘，而要非本色。好如子野此词，曲写柔情，刺心入骨。及观其序跋，夫岂流连惑溺者哉！人谓子野为堕花业，予将谓子野为证花果。（眉公跋 ） 
　　予读古人词，虽名家如陈大声、梁少白，亦不过明衍恬瞻而已，未必字字刻画，句句尖艳，如子野者。每读此篇，令人意中冉冉如风花之舞。（存人评） 

　　舟居旅怀（有跋） 
　　［南仙吕入双调?惜奴娇］ 
　　飘泊寒塘，叹人生何苦别离如是。鸳鸯字轻拆，好如儿戏。曾记，宝鸭同宵，宝瑟同朝，宝笙同醉。今日独自在蓼花汀，空想雾鬟云佩。 
　　［前腔］ 
　　如痴，镇日凭栏不曾离。一片雨山烟水，闲心计数，遍鸦凶鹊喜。伤悲，灯盏几昏，香字几温，风窗几碎。判死，就做道铁心肠，怕也难堪此矣。 
　　［斗宝蟾］ 
　　当归，蛙角蝇头，把心花意芷，等闲栓住。想楼前杨柳，湿烟铺地。应是香炉冷翠帏，腮珠湿绣衣。可怜，伊你敢是薄命佳人，我岂认薄情夫婿。 
　　［前腔 ］ 
　　无谓，舍玉抛香，把取凉休却，画眉荒废。问风流底事，一身客寄。迢递，江岸远望迷，清宵梦当归。猛惊回，只有剩枕单衾，人隔际天烟水。 
　　［锦衣香］ 
　　别离愁，难回避。别时言，心牢记。况有针线亲拈，巧裁亲制。口脂犹是污征衣，怎教伴我草店寒鸡启窗儿，一望大江西。平芜如地，眼看人归去。只身偏滞，秋山似剑，割人肠碎。 
　　［浆水令 ］ 
　　上灯花浑如猜谜，酒消愁终难疗医。便宜，讨尽一双眉，秋风透衣，宿雨沿堤。无滋味，增瞌睡，清清闷把牙儿抵。浑如在，浑如在烟中梦里。争飞出，争飞出这愁围。 
　　［尾文］ 
　　香罗一幅封回去，上写断肠诗句，四边多是泪痕湮处。 
　　予有钓舡曰“随庵”，辛酉文战，溯大江，抵金陵，遂舟居不复假馆。每到山水胜处，便刺篙休焉。山有面背隐现，水有曲折平远。两涯烟柳，有高低疏密，乃船之去就斜横，可以随缘选胜，诡遇征奇。时天又阴晴不定，山雨欲来，风月如扫，朝霞夕照，水面通红，新雁寒鸦，点散影没，更随时触目之奇观也。独伊人之思，有不能为情之甚耳，因为长歌以纪之。他日重游，此情味当犹在江山烟雨间也。（自跋） 
　　辛酉之役，予与子野盘桓于“随庵”者十余日。山水风月，相与领略，俱人生未有之乐。时见子野多作诗词，绝不了试事。予戏曰：“此行何为乎来哉？”子野笑曰：“子见昔年闱牍乎？如某某者，亦峨然进贤，则吾与尔正恐富贵来逼人耳。烟景召人，心气皆旺。且撇却眼前花，了理千秋业，可乎？”已而与予皆铩羽而归。一番辛劳竟成灰飞，而子野情言至今犹然在牍，灯下较雠细阅，真堪字字不朽，乃知吾辈终不当以彼易此也。（韩巨卿） 
　　言情宛转绸缪，填词苍劲遒逸。情种词仙一人占断矣。（朱君深） 

　　赠石城董夜来（有序跋） 
　　余落魄风尘，销沉壮志。秋波浩荡，感岸上之愁苹。宿雨连绵，梦江南之芳芷。盖悲哉之气多感，而黯然之魂易惊。柔情缥缈，能无伊人之思？奇福难销，孰是东家之子？偶寻花圃，忽睹仙妃。问姓则双成是其前生，询名则夜来乃其再世。年同碧玉，婷婷之致可知。骨抵轻云，袅袅之容何限。有心人谁能堪此，多情种未免流连。乃寄艳于词葩，聊纪情于梦蝶。 
　　［南仙吕?月儿云 ］ 
