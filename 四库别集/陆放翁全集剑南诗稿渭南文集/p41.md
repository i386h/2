<!-- { "loadSidebar": true } -->
寂寂，瘴云不动昼昏昏。此生相见应无日，且置青愁近一樽。
幽居戏咏
清泉绕屋竹连墙，回首微官意已忘。小瓮带泥收洛笋，细鳞穿柳买河鲂。黄旗万里无
侯骨，红烛千锺有酒肠。欲起九原谁可友，兰亭修禊晋诸王。
幽事
萧然四壁野人家，幽事还堪对客夸。快日明窗闲试墨，寒泉古鼎自煎茶。桐凋无复吟
风叶， 老犹残泣露花。万里封侯真已矣，只将高枕作生涯。
诗集卷十七一百五十五首
初冬杂题六首
勋业文章意已阑，暮年不足是看山。江南寺寺楼堪倚，安得身如杜牧闲。
又
莫嫌风雨作新寒，一树青枫已半丹。身在范宽图昼里，小楼西角剩凭阑。
又
风横云低雨脚斜，一枝柔橹暮咿哑。昏昏醉卧知何处，推起船篷忽到家。
又
五斗安能解醉酲，瞢腾睡眼怯窗明。策勋赖有春芽在，卧听山童转蚁声。
又
荒郊寒雨晚凄凄，四壁穿颓旋补泥。物我元须各安稳，自苫牛屋纤鸡栖。
又
风雨声豪入梦中，不知身世寄孤蓬。狐裘毡帽如龙马，天汉西南小益东。
闭户
屏居无一事，闭户常经旬。勿云草舍陋，爱此油窗新。三日不作诗，幽禽语撩人。尺
素杂行草，往檄江梅春。
十月四日夜记梦
四客联辔来，我醉久不知。倒衣出迎客，愧谢前致辞。客意极疏豁，大笑轩须眉。礼
岂为我设，度外以相期。衮衮吐雄辩，泠泠诵新诗。共言携酒壶，埽地临前墀。意气相顾
喜，忽如少年时。老鸡不解事，唤觉空嗟咨。涉世四十年，贤隽常追随。尔来风俗坏，动
脚堕险巇。森然义府刀，谁为叔度陂。起作四客篇，捕影吾其痴。
西路口山店
日薄霜清十月天，马蹄声里送流年。店当古路三叉处，山似孤云两角边。淹泊自悲穷
不醒，衰残更著病相缠。榆关瀚海知何在，目送飞鸿入暮烟。
题海首座侠客像
赵魏胡尘千丈黄，遗民膏血饱豺狼。功名不遣斯人了，无奈和戎白面郎。
送绰侄住庵吴兴山中二首
一杯淡粥不烹蔬，自占云根结草庐。非佛非心犹坐断，定知不看夹山书。
又
湖海相从十日留，颇哀老子鬓惊秋。目光犹射车牛背，不用殷勤举话头。
冬夜与溥庵主说川食戏作
唐安薏米白如玉，汉嘉栮脯美胜肉。大巢初生蚕正浴，小巢渐老麦米熟。龙鹤作羹香
出釜，木鱼瀹葅子盈腹。未论索眊与饣赞饭，最爱红糟并缹粥。东来坐阅七寒暑，未尝举箸
忘吾蜀。何时一饱与子同，更煎土茗浮甘菊。
仗锡平老自都城回见访索怡云堂诗
东华软尘飞扑帽，黄金络马人看好。渠侬胸中谁得知，畏祸忧谗鬓先老。举世输与平
元衡，青山白云过一生。出门曳杖便千里，白云不约常同行。敲门剥啄云没履，剧谈未竟
还东去。到山分我一片云，并遗春风吹好句。
野饮
青山千载老英雄，浊酒三杯失厄穷。访古颓垣荒堑里，觅交屠狗卖浆中。平堤渐放春
芜绿，细浪遥翻夕照红。已把残年付天地，骑牛吹笛伴村童。
樊江观梅
莫笑山翁老据鞍，探梅今夕到江千。半滩流水浸残月，一夜清霜催晓寒。倚醉更教重
秉烛，怕寒元自怯凭栏。谁知携客芳华日，曾费缠头锦百端。
山亭观梅
与梅岁岁有幽期，忘却如今两鬓丝。乘淡月时和雪看，属刂苍苔地带花移。先春瘦损应
多恨，静夜香来更一奇。醉倒栏边君勿笑，明朝红萼缀空枝。
射的山观梅二首
射的山前雨垫巾，篱边初见一枝新。照溪尽洗骄春意，倚竹真成绝代人。餐玉元知非
火食，化衣应笑走京尘。即今画史无名手，试把清诗当写真。
又
凌厉冰霜节愈坚，人间乃有此癯仙。坐收国士无双价，独立东皇太一前。此去幽寻应
尽日，向来别恨动经年。花中竟是谁流辈，欲许芳兰恐未然。
别梅
竹篱数掩傍鱼矶，万点梅花掠地飞。正喜巡檐来索笑，已悲临水送将归。影横月处愁
空绝，子满枝时事更非。自古情锺在吾辈，尊前莫怪泪沾衣。
忆梅
护惜常愁满树开，况无一片在苍苔。眼高懒为凡花醉，肠断惊闻暮角哀。写向素绡时
拂拭，移来幽圃自栽培。论心竟是明年事，输与酴酉縻在酒杯。
新晴午枕初起信笔
闭户日陶然，晴窗春已妍。华胥梦中国，龙汉劫初年。浩浩尘扬海，茫茫杵倚天。何
妨驾孤鹤，小憩华山前。
乙巳早春
故故啼莺傍曲廊，飞飞戏蝶度横塘。病来对酒心虽怯，老去逢花眼尚狂。床拥琴书供
枕籍，帘通风月索平章。一丘一壑从来事，起就功名未苦忙。
小雨
细细湿春光，霏霏破夕阳。卧闻惊倦枕，起看入虚堂。映叶莺犹啭，争泥燕正忙。闲
愁无遣处，谁与共飞觞。
南癑遇大风雨
叹息谁如造物雄，故将意气压衰翁。千群铁马云屯野，百尺金蛇电掣空。身羡渔蓑鸣
急雨，心怜鸦阵困狂风。世间变态谁能测，归路斜阳十里红。
春晚至山中因访陈道人
一春衰病集残骸，太息流尘覆酒杯。僧钵始知莼菜老，佛瓶初见杏花开。 溪小雨成
幽讨，松院斜阳又独来。不为爱闲从野叟，年来万事学低摧。
小隐
小隐在江干，茆庐亦易安。庖厨供白小，篱落蔓黄团。蹭蹬冯唐老，飘零范叔寒。世
情从迫隘，醉眼觉天宽。
春兴
万事不关身，翛然一幅巾。虽非爱酒伴，犹是别花人。领略琴书意，扫空车马尘。东
阡与南陌，随处梦残春。
曾仲躬见过适遇予出留小诗而去次韵二首
地僻元无俗客来，蓬门只欲为君开。山横翠黛供诗本，麦卷黄云足酒材。
又
数树山花草舍东，想公系马落残红。那知老子耶溪上，正泛朝南暮北风。
睡起
风约飞花满曲廊，萧然无客共焚香。瓮醅力重初投枕，鼻鼾声豪已撼床。栩栩梦游心
自适，昏昏起坐日方长。静凭一几吾何恨，笑杀穿帘燕子忙。
病起
山村病起帽围宽，春尽江南尚薄寒。志士凄凉闲处老，名花零落雨中看。断香漠漠便
支枕，芳草离离悔倚阑。收拾吟笺停酒碗，年来触事动忧端。
山居戏题二首
海山缥渺扃云扃，扫地焚香悦性灵。嫩白半瓯尝日铸，硬黄一卷学兰亭。衰颜冉冉临
清镜，华发萧萧倚素屏。尊酒不空身见在，莫争天上少微星。
又
病起清羸不自持，年光都上鬓边丝。昏昏雨细梅黄后，漫漫秧青水满时。曲几方床娱
永日，矮冠高屐骇群儿。客来莫笑狂颠甚，此处那容世俗知。
芒种后经旬无日不雨偶得长句
芒种初过雨及时，纱厨睡起角中欹。痴云不散常遮塔，野水无声自入池。绿树晚凉鸠
语闹，画梁昼寂燕归迟。闲身自喜浑无事，衣覆熏笼独诵诗。
久雨喜晴十韵
一雨二十日，颓墙屋茆烂。扶杖出门行，四顾水氵弥漫。村迥鸠争巢，村昏鸡失旦。荒
庭蛙黾豪，空庑萤火乱。蠹鱼败书编，萍草黏户半。清风忽东来，一剪两脚断。天青日杲
杲，河白星灿灿。车辙寻旧途，船步出新岸。稍喜泥潦乾，破噰得炊爨。贱贫固多忧，长
歌寄吾叹。
盆池
人生何处不儿嬉，一世元知孰是非。汲井埋盆凿苔破，敲针作钓得鱼归。萧萧菰叶风
声细，袅袅花雨点稀。并舍老翁能喜事，为添拳石象苔矶。
月中过蜻蜓浦
天光水色合为一，舟出西城犹落日。一规忽见寒璧升，万顷坐叹溶银溢。哀哀姑恶诉
何苦，熠熠萤火光自失。苇低时见小蜓过，水响遥知大鱼出。铜壶玉酒我径醉，短发垂肩
蓬不栉。缓篙溯月勿遽行，坐待湘妃鼓瑶瑟。
六峰项里看采杨梅连日留山中
绿阴翳翳连山市，丹实累累照路隅。未爱满盘堆火齐，先惊探颔得骊珠。斜簪宝髻看
游舫，细织筠笼入上都。醉里自矜豪气在，欲乘风露摘千株。
雨中自项里夜至新塘舍舟步归二首
桦炬如椽点不明，还家潦水与阶平。一杯浊酒颓然睡，恍似金牛夜下程。
又
天如漆黑泥没踝，老健犹能踸踔归。枭枭炉香支枕看，终年只合掩柴扉。
夜听竹间雨声
解酲不用酒，听雨神自清。治疾不用药，听雨体自轻。我居万竹间，萧瑟送此声。焚
香倚蒲团，袖手坐三更。人苦不自觉，忿欲投隙生。起歃檐间雨，更与此君盟。
泛三江海浦
鳌负三山碧海秋，龙骧万斛放翁游。少舒我辈胸中气，一扫群儿分外愁。醉斩长鲸倚
天剑，笑凌骇浪济川舟。悠然高咏平生事，龌龊宁能老故丘。
独酌有怀南郑
忆从嶓冢涉南沮，笳鼓声酣醉胆粗。投笔书生古来有，从军乐事世间无。秋风逐虎花
叱拨，夜雪射熊金仆姑。白首功名元未晚，笑人四十叹头颅。
秋日泛镜中憩千秋观
病起重来理钓丝，扁舟迨及素秋时。旧交犹有青山在，幽趣唯应白鸟知。冉冉年光行
老矣，茫茫世路欲何之。秦皇酒榼苔封遍，虚负霜螯左手持。
秋夕虹桥舟中偶赋
解缆初离小市门，放篙冲破一溪云。露萤合散自成阵，水鸟飞鸣如觅群。枫落荷疏秋
渐老，河倾斗转夜将分。书生老负功名志，醉里长歌强一欣。
秋思
一径苔侵四壁空，北窗支枕听秋钟。故人去后登楼怯，白发多来览镜慵。狂忆射麋穷
楚泽，闲思钓雪泛吴松。相如病渴年来剧，酿酒倾家畏不供。
自嘲
穷途久矣叹吾衰，双鬓新添几缕丝。身是在家狂道士，心如退院病禅师。极知勾漏求
丹药，不及衡阳卖漉篱。习气若为除未尽，小轩风月又成诗。
丰年行
秋风萧萧秋日薄，筑场获稻方竭作。志士虽怀晚岁悲，农家自足丰年乐。拨醅白酒唤
邻曲，啄黍黄鸡初束缚。长鱼出网健欲飞，新兔卧盘肥可臛。躬耕辛苦四十年，一饱岂非
天所酢。书生识字亦聊尔，莫作扬雄老投阁。
秋夜泊舟亭山下
逢水逢山到处留，可怜身世寄孤舟。一汀露渔村晚，十里荷花野店秋。羽檄未闻传
塞外，金椎先报系衙头。煌煌太白高千丈，那得功名取次休。
初秋山中作
万里西风吹幅巾，即今真个是闲人。堆盘菱熟燕脂角，藉藻鲈新淡墨鳞。姥岭蹇驴寻
雪径，娥江孤艇击烟津。飘然乐事真当勉，远付十年无此身。
秋夜读书有感
久病畏长夏，枕簟如炮焚。扶持赖药物，俯仰秋已分。清夜炷炉香，袅袅起孤云。灵
府豁蒙滞，旧学资钅且耘。言念总角初，操瓢极艰勤。诸老颇赏识，谓可与斯文。沉痼幸针
石，轮囷劳斧斤。可怜四十年，薄陋负所闻。白首犹著书，逝将献吾君。太官荐玉食，野
人徒美芹。
晚凉登山亭
庭空叶飞秋，村迥鸠唤雨。新凉入市褐，老子颠欲舞。凭高望稽山，秀色溢天宇。一
镜三百里，水落分别浦。凄凉吊禹穴，秦汉未为古。世俗谁与归，吾其老农圃。
夜步
市人莫笑雪蒙头，北陌南阡信脚游。风递钟声云外寺，水摇灯影酒家楼。鹤归辽海逾
千岁，枫落吴江又一秋。却掩船扉耿无寐，半窗落月照清愁。
感秋
秋堂露气清，萧爽入毛骨。葛裯耿无寐，坐待山月没。湿萤飞不起，熠熠依衰草。劲
风西北号，落叶纷可埽。老生忄皆岁月，烈士志功名。登临送将去，非复儿女情。悬知青海
