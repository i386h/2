<!-- { "loadSidebar": true } -->
　　
　　昙鸾大师纪
　　
　　昙阳仙师之示化也顾女史分谕众若曰而曹今者知我去乎而不知我来我昙鸾菩萨也所以来者为度而曹尔盖化之一月而余始读宣律公所譔髙僧传悉其事节采之师传中已又于莲宗乐邦诸集及它传加悉之乃草鸾公纪鸾公者一曰峦公不详其姓字阀系雁门人也家去五台百里而遥文殊之道场在焉诸灵怪种种然不恒现现必以縁縁必以深浅为巨细而公年未志学郄侣穷探备觏宏胜遽皈心释门决筴削染精陶内典傍及二乘属五凉奠平大集经至自天竺翻译虽备窔奥难解公慨然思为注故以启初地湛精腐毫毕锐继晷铅椠甫毕膏肓示隙乃暂尔辍功行访医药至汾州泰陵故墟入城东门忽覩天裂寳气郁浡交光相罗六欲阶位烱列森峙俄而复合灵腑若濯沈痾顿愈将返精兰追绎故绪忽自疑曰是身危脆迁改刹那年不待人道将安傅吾姑缉吾身以为道槖乎而是时梁有陶隠居者宪章农岐兼综籛素方之内外翕然推养生主公将谒而受术焉以梁之大通中渡江叩台城通刺称北国僧某请见典客意其为间武帝览刺咲曰此岂为间者引入重云殿改复道曰千迷试之殿中设髙坐上安几拂而身被袈裟冒纳帽傍憩小绳床以待公直上殿左右顾无人遂登坐执拂竖性义而三命帝曰大檀越安在今畧已标叙能相质不帝乃却纳帽数关徃复旌辙甫交思蓄余勇顾谓公曰葳蕤至矣暂还以需诘旦公遂孑然孤出所经诘曲二十余门了无误者帝骇曰此千迷道从官犹难之如何不假典客而自无误及明即诏公入对太极殿降阶握手优以师宾示瑕攻坚迭备敌主既各畅本懐徐问公所繇集公曰本师西竺而忧东岱欲从陶隠居问方术延此色身以受布萨耳帝曰隠居坐啸朱明非可屈者为传致公书即得报曰去月耳闻音声今晨眼受文字将由顶礼深积故使真应来仪正尔整拂藤蒲具陈花水端襟倾思伫聆警锡也公遂至隠居所欣然叹晩尽以仙方十巻将赠返渡浙江值阳侯之警贾浪七日行旅都断公信屧江浒有鲍郎子庙者入而致情且许为新宇貌神即示相如少年子拱揖听命斯须飐息公安行抵岸报命梁帝帝许如约鼎饰即晨拜表北首既抵魏境拟卜名麓依止修饵行届洛中以所受方请于三藏流支唾地曰胡轻相儗也而所不死得少时不死耳死即轮回三有矣出十六观经授之曰是真不死方也夫不生者长生非不死者不死以修此而超生死故也公曰善遂颛西方观且以授迪学人流布郡邑多所开济魏帝闻而嘉重之号曰神鸾下敕令住并州大刹晩节四摩汾之壁谷玄中时时徃介山阴别构阿练千众羯磨咸取则焉所称鸾公岩是也时有僧达者亦以大通中南游志公覩而识之以见梁武至是法席骈盛芳讯肆驰武帝时时北面和南且谓鸾达二公肉身菩萨悔不昔留三事供养庶几铭石之赞达磨矣公神宇髙逺识情宏达机锋所触前无衡抗调心炼气对病识縁尝着调气论隋著作郎王邵注之又撰浄土十二偈续龙树偈及安乐集十二巻魏兴和四年即梁武之大同八年也于汾之平遥山寺持诵次忽有梵比丘轩然而入曰吾龙树也以汝坚浄土心聊相证耳言已倐灭公乃示微恙乆之大期将至悉集弟子广示罪福勉之精进训励繁苦令齐声唱阿弥陀佛公敛视竚听俄尔奄然俗腊六十有七寻有音声人部自西振空而来幡花幢盖缤纷云表■〈柂，冉代也〉檀艾蒳勃郁庭院守令具状上闻特勅塟于泰陵文谷立碑纪行焉后八十七年而有僧道绰事道绰者并之汾水人也少便服膺公教安居玄中摩娑遗碑讲授浄业既得藴空以真观二年四月八日浴佛毕会众告逝忽覩五色云气中公乘七寳船俯命绰曰汝净土堂成但余业未尽少迟岁年耳诸化佛菩萨后先翼公者不可胜计绰后开九帙而终语见绰公传嗟乎净土者不退转地也公化之八十七年而先诸佛菩萨命绰公其阶级不浅矣更九百五十四年而却为昙阳子用童女托体宰官得灵真之度而始证欲界果者何也菩萨行化众生不辞舍尊就卑以示出入之无间观自在之所以达磨僧伽文殊普贤之所以寒山拾得弥勒之所以传大士也顺逆方便不辞出入三氏以明大道之无二儒童光净之所以洙济迦叶之所以苦县也学者奈何显岐而交相嫉也宣公传谓公得流支语则取陶先生方而烬之此亦偏门语耳夫既取陶先生方而烬之后胡以着调气论也且夫宣之所谓对病识縁者何能亡相矛盾也陶先生之礼鄮县阿育塔而表胜力菩萨縁然不废蓬莱都水鸾公之谢陶先生方而受十六观然不废朱真君弟子昙阳子表女身仅二十三而化然不废三教师呜呼真大叅同哉
　　
　　纪丘长春及僧
　　
　　余少尝阅陆文量所著菽园杂记谓元太祖以宫嫔赐丘长春逼使污之长春乃自刃其势以誓得不污京师人至秋九月合道俗为素馔以祀白阉九会此宪庙时语也余游京师絶不闻举此会徧考七真谱传甘源録及风云庆会磻溪集诸书皆无之又长春应元祖聘年已七十有六不应有此事而于白云观所塑像王太史所惠图验之独长春俨然一老中涓积余疑者十余年而不可解近阅丘公弟子尹清和诸君语録乃始叅考得其详而记之尹谓公自苦志炼磨后遇二死魔一自浄身几死一为飞石扑折三胁肢几死又谓公自揣福慧命相俱不能如丹阳长真诸公以十年炼心而犹未得浄每夜辄束草履行山巅徃返者几二十徧以祛睡魔五十日而后心死觉真性常明莹然如水晶塔一日凡念忽起痛哭自誓乆之赴长安统军斋一夕而三漏复痛哭自誓坚固逾于昔寻道经天魔为飞石所中折胁肢以是叅伍公净身事诚有之当在赴统军斋夕后也公又谓重阳真人诸弟子独马丹阳最长最先得凡二岁加半而得谭长春五岁加半而得刘长生七岁而半而得已最少最为重阳所属意而最晩得踰二十年而得之寻复夺之又乆而始复得之所谓夺者当亦谓统军斋夕事也僧中亦有一人曰光仪光仪者故宗室琅琊王子也天后朝王以从越王贞起义法至族光仪仅八岁逃遇圣僧为披削导之至一伽蓝遂为僧十八而琅琊之寃白有诏推求得光仪传诣扶风李使君女甫笄见而悦其美乗李出多将侍婢逼淫之光仪度不可已诡谓女曰乆秽请就浴而后寝处既浴闭关操削发刀顾持其势曰为尔此根而受欲逼除之何难即刃而投诸地闷絶乃苏既入都力辞王爵为僧于终南山法兴寺大展道价提奬劝诱道俗弟子恒百千人至开元末枕肱右胁而寂将葬状貌若生异香芬馥彩云覆輀车不散白鹤数百嘹唳空中或谓世尊勒束黄门不男者不得入道又玄敎亦云阳根一絶人理总废从何处修验彼二君子者何以哉不知心境既彻性真常湛固自有离形而超悟者况莲花寳台悉现化男之机（阙）王弟生获转根之报神化感应固自照灼不可思议也故曰纯觉遗身斯为第一旨哉
　　
　　纪王孝子世民事
　　
　　王世民者金华之武义诸生也父曰某业南亩自给愿而弱与族子之悍者醉狎而口语相失也族子倚之墙筑其胁伤困卧且死抚世民曰死柰何时世民犹在稚也泣曰直之官不则死之父曰不然直之官必检检则骨析我是重僇我也且若彼钱神何汝孱有汝母胡以死哉父死而诸宗人之长者以好会请捐族子之腴五十亩偿世民曰以为若死生资不则吾曹力能屈若也世民饮泣而见母以父之遗命告母曰秘之其姑受田而塟汝父世民既受田复白母曰家幸给饘粥毋食雠遗也田之入以共赋役外手籍其数市金而封之扄固之岁以为常世民自是口不及父时事而昼夜读书入试有司补博士弟子以至婚娶举一孺子教弱弟使亦有成立而其于族子以兄礼礼之亡间毎有召宴则亦徃饮食谈咲如恒时然归必识其数曰脯菜若干浆粥酰酱若干为镪几何族子意世民且忘之即母亦意且忘之冀共养没齿而已然世民毎岁旦即谒家祠之父主前而以两筳篿卜之不吉则掩泣而退至辛巳卜得吉乃走冶工所铸一利刃已厌其薄不任弃之复为刚斧镌姓名于背而匣焉日伺族子所之一日族子之它山之姻家饮大醉童子掖而归至无人所世民前揖曰兄何自醉若此族子曰吾饮已氏甚乐也弟何之世民指其傍山僻凹曰母老矣先陇陿不受归而兹山有当于青乌子书者兄试为我铨之族子盖素挟称其术者也世民谓童子而迟我山之址而吾掖兄上既上袖斧而挥之中项踣族子呼謈曰杀我耶世民哭曰畴令若死吾父吾腐心者十年矣而今得反之若姑徃吾亦随若矣族子不能对再斧其胁立死嚢其首而下俄童子寻声至世民叱曰吾所以不偕汝上者恐邂逅伤汝报而家吾身赴狱矣归致首于家祠之父主前曰幸不辱也拜辞其母曰弟今壮可养有孙不鬼馁矣疾趋至县令所出袖中牍诵而授之且出其藏金如干曰此雠亩所出也又出其它镪如干曰此饮雠费也愿并亩悉以还之令诘曰死者不汝兄耶世民恚曰彼雠也杀父安得兄之且囚所以来偿死耳非蕲脱死也于是世民之母来请代曰妾所使也其弟亦来代曰某实为之兄不与也世民曰手刃雠者世民也能抚世民孤者母也代世民养母者弟也何代为令义之俾浮系于丽谯之上饮食之具其事以请监司檄它邑令某与令会勘它邑令谓世民所杀族子殴世民父死者也法殴从父死者斩世民杀应斩之人当减徒然法必检父尸而后狱可成检有日矣世民闻之自谯投而下败面折肢乆之乃苏叹曰吾为父复雠事已毕偿死法也且吾徃者独不能闻之官惧暴我父骨以牵率至今今乃为我而暴我父骨也吾杜吾口矣自是絶不食令使其所厚力强之不应积十日翛然而逝它邑令愧逃去御史闻而嗟赏乆之下邑令为祠世民令请以世民所归田金为材费御史曰雠金也而资之以祠孝子安乎乃议发他赎锾嗟乎报雠快心事耳即使烈男子能之然未有纯恒不息因时处中从容之死如世民者其在伦常不亦中行之圣乎哉即尧孔所称奚让焉友人曹昌先自金华归谈其事时漏下三刻微灯忽明毛骨为悚退而绎其事欲为作一传而质之曹不能举其父与雠二令及弟名母何氏聊纪其畧以待异日
　　
　　书鸡鹤事
　　
　　余恒以未明起礼诵而虞不获时童子买一鸡犹稚乆之始能啼然不为置敌偶不辨其能鬬与否也园丁以一驯鹤至步中庭饮食自如鸡始自匿不敢近已就食焉而稍亲已又若有竞者鸡倐起搏鹤鹤喙其冠而举之数掷乃下冠血涔涔流矣鸡复奋翼起髙与鹤齐然不能突其喙而入鹤复喙鸡翼而举之又数掷不下童子为解之鸡尚竦身自淬砺也已复前则为鹤所蹈而数喙其翅羽离披散坠童子惧其遂毙也抱而去息之它所浃晨鹤复食庭中鸡匿身松柏间忽从后奄至趣其后距鹤惊不暇反顾而走则追逐之走愈急逐愈劲匿跳入水中乃已又明日园丁复以鹤之雄至谓其戾足以刺五尺童子者鸡复持击前鹤法击之则败遁愈甚自是鹤匿林左右探伺计惟有走而已嗟夫鹤之形髙五倍于鸡其大三倍之其力四倍之鸡不以不相当故逆自沮鬬而不以伤故退却从容以完其气多方以图其间掩其所不备攻其所不能顾破其胆使不复振夫岂真悍勇趫敢哉厥亦有胆智焉季路之所以饰而冠也彼二鹤者但植立毋缩一喙足以逆十距无难也计不出此而不羞走者何也汝独不忧夫摩空之鵰俯而尽汝技汝不血肉乎哉为我语山司徒曰嵇延祖孱且败矣
　　
　　纪汉昭烈关张诸葛画壁神趣事
　　
