<!-- { "loadSidebar": true } -->
　　六一岩【余与子初同邵武李师耼祖道姑苏徐武靖国零陵蒋湋彦囘长老永明由澹岩穿后冈攀援藤萝穷览胜事樵不到处得此岩穴遂以六人一时同见名之而以六人一时同见分韵有作乃若年穷气象妙与人防则惟出此岩而外瞩与入澹岩而内盼者心自喻焉不可以言罄也得同字崇宁四年十二月十九日】
　　造物有所待巉岩从此通千峯豁前障万象欻来同涤览进江水啸晴生虎风谁知不朽事成在笑谈中
　　喜长老永文方自外归
　　荆棘丛中自在人不知何处是埃尘岩前逢着笑絶倒也似炎荒金色身
　　文长老云山有训狐鸣即客至夜来鸣更异常
　　我入山来亦偶然初无消息与人传训狐缘底潜知得隔夜飞鸣报老禅
　　自淡山过暗岩
　　淡中有味味真味暗里有明明更明不是同来三大士有谁能识此时情
　　观真珠花留戏陈莹中
　　古观无人花自开真珠颗颗映莓苔留教合浦居士看何似海边新蚌胎
　　示法轮长老景齐
　　问碑碑已化为尘却得同生庚子人聊把此心论此事颇疑前日是前身云间岣嵝峯回礼庭下娑罗花献春更欲纵横见端的夜来飞雨洗金轮
　　示云谿长老文庆
　　与师应有縁相见便欣然径出牧牛室共扪垂雨天一真谁境界万物自山川放手无余事归来汨碖眠
　　示方广长老从誉
　　五百阿师何处来天堂初不隔天台灵泉飞作人间雨法皷腾为山下雷对现此身谁髣髴上方重阁正崔嵬只应永刦观空眼总向峯前欢喜开
　　题誉老无住阁
　　不二门开刹海中十方世界本来同四威仪竟无所着千手眼应如是通弥勒当年曾示现善才于此悉参同而今我亦逢师处聊击栏杆问祖风
　　自方广冐雨过高台示德澜长老
　　云烟犹暝晓杖屦已高台眼向不危去景从无外来巧将新水墨洒出旧尘埃携得还天北晴时濶展开
　　定林长老首座自合浦来以此示之
　　已入高楼见弥勒却寻旧路礼文殊谁知垢腻衲衣内总是摩尼无价珠
　　示万夀长老道琮
　　万夀阁中逢故人万年松下偶穿云凭将五分真香爇长对南山祝圣君
　　示衡岳寺善果庵道成庵主
　　游了诸山问了禅却来庵里坐安然何如一瓣焚香去飞作祥云徧九天
　　示胜业寺长老有余
　　韶阳一曲有谁知拍手相逢笑几时偶向悦亭杉外立元来传在最高枝
　　八桂苍苍湘水南师乡我客饱曾谙五年不见今年见犹得寒炉一夜谈
　　过洞庭风作
　　洞庭波靣忽如雷万斛楼船舞一桮为报冯夷莫相吓尽曽经着暴风来
　　次韵答八十三外翁见招
　　乃翁心事别璧月到寒塘欹枕三竿日横经一炷香尚思同燕麈还欲对胡床行矣拏舟去金钟亦自将
　　招俞清老并简康远禅师
　　腰钱骑鹤上扬州妄想空来事事休惟有三竿风月在待君同理钓鱼舟
　　欲知何处是生缘问取维摩室内天渠若口钳无答语竹西坚卧许安全
　　石塔迢迢两闰余潜知骨痩夺松枯烦君为把公凭判同过江来伴老夫
　　诗送晦叔先生
　　先生带花六十年青春不老花长妍金杯停手便索去一片闲云飞上天
　　知是初平几代孙双携日月弄乾坤人间有眼谁窥得笑出常州西郭门
　　疾卧防为万鬼隣金丹一粒遇高真此身从此无他事长作升平击壤人
　　一别相逢复防时东西南北酒盈巵天机深远犹须决莫便飞腾不我期
　　万里来归荷圣恩焚香趺坐欲无言羣仙若问谁堪度为説心到本元
　　寄和庵主
　　自从衡岳得高风南北东西久未逢惟有旃檀知此意为传消息到中峯
　　简俞子恭
　　东郭名园步可过病余犹以路为多何当畧彴通新径日日从君击壤歌
　　戯简钱济明
　　雨雪相仍势未休御寒惟酒胜重裘谁知旱久犹干涸不见玉泉东向流
　　又
　　载酒无如君最频年来縁底断音尘只应咫尺谯门住也学兵厨不送人
　　就舜谐觅石
　　数峯寂寂卧苍苔醉眼何曽略为开乞与茅檐淡相对要令云雨出山来
　　智岸将往钱塘索妙乐庵诗勉此为句
　　向来杨处士今作岸禅师懒散元非我熈怡竟有谁长应心似水不复口如碑此处真安稳何人妙得知
　　呈明远
　　尔来无酒可沾唇只恐傍人恠独醒自笑金已当了惠然谁复遣银瓶
　　枢侄以诗来次韵示之
　　酷爱日长萤可聚几人如古惜分隂胷中万顷清凉地莫遣俗尘乘间侵
　　读书
　　谁能也学读书痴园圃三年忘了窥却恐主人如泄栁谩携藜杖去何之
　　挽词
　　崇仁县君魏氏挽词
　　出自髙明盛归从望族贤崇仁膺帝命积善信家传翌翌才三世防防忽九泉空余可铭事追继采蘩篇猎猎霜郊路铭旌卷朔风堂前萱尚北门外水犹东貌入丹青冷恩留祭享丰乡人仰闺范方看子孙隆
　　故通直强君挽词
　　白发将年往青衫甫宦游从来四方志曾未一分酬幕府残机画闾门失好修惟余旧秦月寂寂照新丘金丹犹在鼎马鬛已成封梦断飞云鹤春归绕墓松韦编元自若藜杖竟谁从赖有承家子流光得所钟
　　龙图胡公挽词
　　华屋初成后安车未用时谁知五朝旧俄与九原期徳映文恭显名防修简垂凄凉独心事无复尽施为正尔逢千载何为不百年龙图虚旧阁马鬛启新阡方寸留天鉴清规入世传韦平向来盛端属子孙贤知已如公少还乡特地亲分携能防日闻语歘惊人永念恩常在深慙报未伸从横泪交下空洒朔风频
　　胡公郡君李氏挽词
　　先别人间去由来天意微初心在偕老此日遽同归镜掩孤鸾舞津藏双劒飞空存锦囊诰依旧照霞衣正是家肥日香奁晓不开侍儿犹扇枕良药已停杯苹老残初荐萱闲冷旧栽只应有余庆从此亘云来
　　故通仕孙公挽词
　　少微星忽坠畴昔梦初圆乡社崇新祭书帷掩旧编亭依金斗固儿戏彩衣偏踵续谁为传吁嗟髙士贤君子不可见先生无复遭凶传俄一旦吉养谩三刀德与诸郎远门将驷马髙伤心独南陌松桧朔风号
　　故成纪李季侔挽词
　　命也端难诘时乎竟莫来门庭方白昼冠带掩黄埃万卷虚料理千金废剸裁遵承子将显犹得慰泉台师门深往好姻党厚新情正尔追谈笑那知隔死生松风传挽铎垄月照铭旌莫预东郊送悲凉空此诚
　　故文安郡君刘氏挽词
　　鹫峯成记别聊现大家身瞬目超尘劫随方得本真忘忧残旧草供祭冷初苹独有闺门泪澘然冬复春愿力坚如母翛然亦坐忘羞兰虚孝养偕老误荣光浄域端何许遗经只自香它年盛追赠犹得贲余芳
　　故承议季公挽词
　　卓荦豪英内如公逈不羣胷中妙庄老笔下蔼机云勲业知谁覩声名只自闻空余柏庄柏弥望拱髙坟甫毕荣亲愿归休不计年心尘竟远善积子皆贤万事残初梦千龄掩逝川登门独无路追感倍凄然
　　亡友皇甫民望挽词
　　八行宜髙选胡为不享年乡闾推往躅几席积【子赐切】遗编俛仰成千古凄凉到九原须知天报在有子共称贤超然遗象数非古亦非今过我每终日惟君同此心絶编犹可续折角竟难寻已矣无由作髙山空自琴
　　阎求仁太博挽词
　　东国论交处于今马鬛归江山愁欲变冠劒歘成非事业知谁覩声名只自飞苍苍不容问落日掩晴晖踵门寒日后留语竟黄昏能得几日别遽为千古魂根尘元自了生死更何言独有人间泪随风落九原
　　强评事挽词
　　池亭春未改宰木已鸣风夙负三吴望今隣万鬼中潜光虽不耀遗泽定难穷它日髙门泪犹知驷马通不为明世得已矣旧山川青眼谁樽爼黄金自简编乡闾今昔异门户子孙贤我独从君晩追惟更惨然
　　闾丘大夫挽词
　　鸳鸾纷集日松桧掩新茔持节空诸路分符谩列城闽山余旧峻淮水漾前清地下虽难作功名凛似生营邱何处是不复问归期世事三吴冷风霜八月悲生平虽爵禄身后只书诗恩报嗟无及初心折涕洟















　　道乡集巻十四
　　钦定四库全书
　　道乡集巻十五　　　　　宋　邹浩　撰
　　制
　　吏部尚书除节度使制【系试中书舍人】
　　四方在御资文武以成功八柄是严必勲劳而懋赏眷此筑坛之拜实居分阃之雄厥有真贤来膺异数用诹刚日敷告治廷具官某学贯古今气全刚大洞万微于忽挺一节于初终是为君子之儒出偶圣人之作践扬中外绵歴岁时逮入长于天官益推隆于人望审乎甄抜既比迹于山涛肃以公方更同风于毛玠是用畴其底续宠以陟明授兹六纛之仪董我三军之政于戯黩武无烈虽盛德之不为忘战必危亦前修之深戒朕方跻民于富夀尔其体国而经营庶防夷夏之安永绍祖宗之盛服我休命勉图肤公
　　中书舍人除翰林学士制
　　学士视草禁中虽以翰墨为选然论思献纳宻賛事几其所以副予简求者葢在文章之外矣号为内相自昔以然久难其人今以命汝具官某志修而行笃学博而才高自昭于时无所比附夙稽羣议进直掖垣作为深厚之词鼓助中和之化玉堂虚位莫尔宜居断自朕心亟此褒擢夫自唐以来居是职者多矣淑慝具在可按而知其以汝自信于心而既効于事者鉴前人而扩焉朕不汝忘尚有异宠
　　戒百官修职业勿事朋比诏【系试中书舍人】
　　朕自临御以来夙兴夜寐思所以遵奉先烈而成天下之务者无竞于得人故训廸厥官布列中外且冀人皆正直有如文王之时绩用咸熈无愧舜帝之盛然而求之在位考之舆言其奉公守义者不加多隳职朋奸者不加少以方前古朕甚恧焉岂朕戒之用休者未尽其道欤董之用威者未尽其法欤抑士大夫狃于前日之习腼然安之未易遽革邪经不云乎示之以好恶而民知禁夫好恶者人主心术之动也既以晓然示天下矣民且知禁而况士大夫乎继自今往其各务正乃心饬乃职上以成政事下以成风俗副朕所以期汝之意高爵厚禄朕亦有以待汝而不遗也否有常刑朕曷敢赦郑绅可东头供奉官依旧阁门祗候制
　　勅具官某朕临御以来未尝私爵禄以为恩而祥发宫闱袭予庆事推隆异数厥有旧章躐进五官并为尔宠尔其饬已务称毋使清议得以疵焉则朕惟汝嘉
　　陈彦诚父绎特赠右正议大夫制
　　勅朕纉隆圣绪泽沛万方凡厥幽明率从褒陟具官某故父具官某早以才学蔚为豪英中外践更誉问休洽当熈宁有为之日受神考特达之知扬于禁林致位华显奄其沦逝积有嵗年惟善庆之所钟服义方而是似式膺贲典越进文阶虽漠之游閴难穷于视听而宠灵之异宜不昧于钦承享我恩荣用光泉壤
　　蕃官巴令渇等转官制
　　勅具官某等尔以忠勇奋然身先冐敌摧锋达于朕听第功应赏宠进尔官勉对恩荣益圗报効
　　蕃官包厚转官制
　　勅具官尔以忠勇所至身先折馘摧锋数有成绩懋推恩典宠进六官仍狥尔求就迁廵警益图来効以对休光
　　蕃官侯师正转官制
　　勅具官某尔奋身行阵折馘以闻应予赏科用进尔秩尚思报称以广后功
　　孟胜转三班借职制
　　勅具官某尔父以忠济勇数有战功回厥宠迁用陞尔秩勉从训令相与致身尚有官荣待尔自効
　　朱绂除给事中制
