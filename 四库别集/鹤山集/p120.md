<!-- { "loadSidebar": true } -->
　　上践祚之元年杨公子谟与蜀士五人咸被时招公自嘉定八年累疏乞身书祠官之考考满不复以请间二三嵗朝廷必时其满而申命焉扵是卧家十有一年矣闻诏辞不就士为公出处谋者不一今屯田郎度君正移书强起公公扵屈伸之分察之已审固谢焉二年九月寝疾遂致其仕己夘属纩年七十有四先是公扵县之南山筑室聚友号云山书院尝曰我死则葬扵是山至是孤仁举卜日维四年十二月庚申食则今绍定元年也乃以书谂某曰维我先君子经徳履道克纯厥终海内知心宜莫子若幽宫之铭敢以烦执事某执书泣曰今复有杨公邪士不幸而不生扵三代之前师异指殊无所统壹其亦幸而生扵国朝诸儒之后理明义精有所据依虽然抑又有甚不幸者焉隂阳鬼神之赜性命道徳之奥与夫为人为己成已成物之理先儒之讲析既精后学之诵说滋广士习其读玩为常谈甚者托之以饬词辩假之以猎声利反以为学术之累有如明辩而笃行纯徳表里令名始终人无知愚皆曰浩斋先生者则走也虽藐焉罪疚宁敢以他为辞谨为叙而铭之杨氏世居华隂僊谷至唐太保汉公之曽孙庭辉入蜀为普安令后居潼川五季时有为银青光禄大夫潼川讨击使者徙飞乌生鲁珣鲁珣生延秀延秀生惟广惟广生士达士达生南重南重生裕裕生四子男其仲曰知章该累举恩不复仕自号云山老人累赠至通议大夫妣同郡何氏以淳熙庆夀恩封太孺人累赠至令人公字伯昌自幼孝友端慤能诵书属文通泉王晋卿教授诸生为第五等公时年十六受学旬嵗已辈行髙等既冠有大虑周程子诸书虽传扵蜀扵时未广通议游广汉得张宣公之学以授公且诲之曰欲造圣门先从此入若造深养熟内外合一治已治人之道备矣公朝夕究图凝然一室往往逾月不出户自是黙识圣贤下学上达之序动静语嘿不违乎诚淳熈四年以词赋举扵转运司防父卒七年就外省试文靖胡公得其文以为有格君气象置诸优等入对大问方阜陵鋭意扵治发策数十条公对略曰帝王躬行之实莫大扵学学者政事之本也虽然欲极乎学之用不可不求其要何谓要行之以至诚要之以不息是也大学之道自正心诚意以至乎平天下中庸之道自尊贤以至扵来逺人皆不外乎至诚之格言臣不知陛下之躬行果诚与抑未欤臣试以天人之应而卜陛下之诚则知容有未至也又曰臣闻之道路谓陛下左右近习之人虽无显然害治之迹而谄谀欺矫实繁有徒故凡求扵速售者率造宦寺之门珠玉锦绣以充苞苴络绎扵道而陛下有所不知此非细患也孝宗嘉其直擢寘甲科盖自乡举至是三试皆第八人歴绵州广安军教授调崇庆府録事参军茶马司改辟干办公事未报堂差成都府教授以举主改通直郎知隆庆府晋城县通判成都府权发遣黎州兼管内安抚司公事勅差四川类省试院考试官召赴行在除尚书吏部郎中迁军器监仍兼郎宣差御试详定官迁大理少卿主管右治狱累请补外除直华文阁成都府路提防刑狱公事兼提举常平等事凡再兼知嘉定府又累请归田进直徽猷阁凡再任主管建宁府武夷山冲佑观差知隆州辞不就直显谟阁主管绍兴府千秋鸿禧观提举亳州明道宫召赴行在控辞未报乞守中大夫飞乌县男致仕诏除秘阁修撰公始职教二郡皆以义理训迪诸生成都学官盖四蜀之士咸在公之余论渐被滋广在晋城纯用诗书不杂他术为诸邑最嵗旱捐县帑之赢为民代输者几万缗李公壁除兵部侍郎举公自代公未尝有书尺之数数成都帅守谢公源明绳下苛急幕府惮之公扵事无巨细劈析是非虽逢盛怒率为公屈后尝语人曰吾几失杨公碉门蕃部冦边宣抚司辟公之黎务以恩信覊縻且撙节浮费与边民代输二年又请扵朝降缗钱厚储峙广土丁省戍卒増义勇患士子闻见寡陋休沐即学宫诲之士咸知趋乡逆曦僭叛诸蛮将俟衅而动边民皇皇公誓以死守饬家人毋轻去以为民望移书方伯监司起义讨贼愿调禁军义勇为先驱戍将张燧将所部五百欲为乱士不从号呼诣郡燧策马随至公麾郡卒缚燧归扵制置司以张昙次补士俯伏听命未几逆党董鎭至成都陵逼蜀帅分遣禆将雷珂径至郡交昙所领军祸且不测防安定寨谍羌出没公即遣珂军二百乗边以携其党而令义勇军还郡以张声势贼气顿索曦寻遣校王安国犒军安国持郡吏欲以留令诛之公义形扵色安国不敢动文移迁延以底贼平人以是服公应变之略云主四川类省试事兼监试事公以取文之要五校士之目七示同事者大要先义理而后文采虚心从众而不断以己见且专以论策定去取公故为防检官及是典领咸谓得人蜀帅杨公辅遂以五要七目闻上且刻诸试院寻即院拜召命控辞不获秩满去郡郡人象而祠之申诏趣发入对便殿首论权臣误国叛将干纪陛下不动声色诛此二孽如戮狐兎而臣愚犹有忧者鉴遄往之已事开惟新之令图在陛下审处而己其二论皇太子既正储宫之位宜使亲正人授正学王者之学果何学也大学之所谓正心中庸之所谓谨独是也惟辅导得人而后有所受三乞招填黎州土军分番上寨嵗循旧比给缗籴粟以备缓急典铨二年不徒例之拘必权其资望而予夺之吏道无壅因转对请扵淮上荆襄闗表汉中空闲之地招募军民杂耕以省饷运节滥赐捐内帑以充籴缗以収楮币严责州郡实常平之储归广恵仓元蓄以备凶歉罢军兴一切科敛之法复师旅饥荒之地以纾民力又曰民之困苦极矣不可以其屡经兵荒而不离夫易失者人心难谌者天意修人事以符天意其要在养民除军器监寻复兼侍左郎官轮对申言权臣叛将之弊如初对次论学术乃国家之夀脉公论乃天下之元气所以扶持皇极主张国是者必归诸此更化以来众正之路方启而羣枉之门渐开善类虽进而忠鲠之士有相继引去者矣奸党虽斥而夤縁势要有抆拭叙用者矣夫君子小人如薫莸之不可同器今顾欲调停参用之几何不为君子之仇而基国家之祸欤始公奏陈先帝蹙頞颔首者久之权幸侧目公谓同列纵以此得罪其甘如荠乃力请补外朝廷不欲以言罪人进介卿以留之棘寺有坐伪告者株连甚众公酌情为三等奏闻决遣事连钜阉郑氏兄弟乃移文内侍省索粥告之赃小人由是益怨在寺仅半年而去公自念非达贤无以报国防免朝辞遂荐蜀士四十余人扵当路公之规模识量盖若此世论方隘不足以知公也过家上冢歴所部郡邑屏厨传广谘访奨静退抑躁竞既抵所治絶请托却馈赂审彰瘅一道徳肃然向风嘉为边郡公为筑堡寨结士丁嵗给衣装春秋阅习焉刑狱司旧有备边库自比嵗利店之扰储蓄几尽公节缩冗费补还其半又上诸朝乞给缗钱为新丁衣廪之储拨还常平免役寛剰等钱为水旱不测之备恩収耄疾之人毋得注狱官县尉被命兼权嘉定府嘉之中鎭寨控扼虚恨之境自北二既诛之后虚恨疑不受犒十余年公遣吏往沈黎市所説谕虚恨酋领如约诣寨寨将马槱利其犒赏擅杀数人公怒缚槱下吏窜徙之廵按属部剖决滞讼惟成都以制阃所治典臬者例不敢孰何公曰是之不究何以厉余乃随事平决新繁民曲防蕰利嵗与新都相雠讼公临视度其地多寡聚石为象鼻堰口以均水利两邑便之嘉定守洪偲报罢公再兼府事偲窃用府缗公督还其半黥窜其嬖吏以其状上之一郡称快然自是得请以去不复出矣即云山书院讲授后进吉月月半诵论孟中庸大学语或至旰听之者各充然有得呜呼自井田封建坏君师之职分不明六经之道千数百年几为未试之书国朝自周程张氏及近世朱张吕氏相与扶持绵延斯道复明扵是百数十年间往往有闻见而作者然而依世则废道违俗则危殆吏浮湛州县出入里闾以其所独得私淑党类则国人化之而仁逊子弟从之而忠孝乃犹有所行其志况如公之寛和质实发扵精神动扵气貌能使人鄙吝销释至扵阅事久而烛理明视精粗表里真知其为一公私义利实见其为异故虽即温爱泛而检履金石仪观山河世所谓可悦可慕者一无以动其心焉又不知观而善闻而兴者复几人也未尝有所著述惟欲使人精体实践以造扵得故其遗文仅有浩斋退藁若干卷尤笃扵伦类塾居必属其亲族昆弟聘士而教之从弟子谔自幼受学登庆元五年进士第甫调官而卒终身念之以上宗祀恩官其子仁任登仕郎族之孤孽不能自立者为办丧葬婚聘乡邑尝有旱劝分赈粜不遗余力取勾龙氏封恭人先四年卒加赠令人子八人四男传孙绵孙蚤夭仁端尝与賔贡终儒林郎小溪县丞先一年卒仁举再举扵乡今从事郎顺庆府团练判官四女长适从事郎新井县令何叔丁次适奉议郎知平泉县费灋先十年卒次适儒林郎签书普州军事判官冯仲季女有盲疾未嫁孙男义质以致仕恩当补官外孙男女各二人铭曰
　　血气之知哗世取妍嵗月慆迈志随气迁卓哉杨公植基盛年騑騑翼翼陟巘自原知行互发华皓益坚虽挠弗夺虽诱弗挻云山之颠巽后丙前有郁者仟公归其全
　　朝奉郎新知卭州何君墓志铭
