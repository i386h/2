<!-- { "loadSidebar": true } -->
　　君家家学陋相如宜与诸儒论石渠古纸无多且分我自应给札奏新书
　　郭熙秋山平逺二首
　　目尽孤鸿落照边遥知风雨不同川此间有句无人识送与襄阳孟浩然
　　木落骚人巳怨秋不堪平逺发诗愁要看万壑争流处他日终烦顾虎头
　　附子由次韵二首
　　乱山无尽水无边田舍渔家共一川行徧江南识天巧临窗开巻两茫然
　　断云斜日不胜秋付与骚人满目愁父老如今亦才思一蓑风雨钓槎头
　　获章二十韵
　　青唐【别本作云讹】有逋冦白首巳穷妖窃据临洮郡潜通讲渚桥庙谋周召虎边帅汉班超坚垒千兵破连航一炬烧擒奸从窟穴奏捷上烟霄诡异人图像欢娯路载謡干诛非一事伐叛自先朝取道经陵寝前期告庙祧西来闻防日面缚见今朝二圣临云陛千官溢海潮载囚车轣辘失主马萧条横拜如蹲犬胡装尚衣貂理卿辞具服译长舌初调缓死恩殊厚求生尾屡摇慈仁逢太母寛厚戴唐尧赤手真擒虎和羮未赐枭藁街虚授首东市偶全腰困兽何须杀遗雏或可招威声西振夏武节北通辽帝道有强弱天时或长消羌情防报复军胜忌矜骄慎重关西将奇功勿再要
　　获鬼章【宋史哲宗本纪元祐二年四月鬼章子结咓龊防洮东八月岷州将种谊复洮州执鬼章青宜结百官称贺又西蕃传邈川首领阿里骨迫鬼章窃据洮州鬼章者大酋也桀黠有智谋数为边患神宗屡诏王韶欲生致之至是与夏人解仇为援筑洮州居之刘舜卿遣种谊破其城生擒之以为陪戎校尉】青唐【东都事畧真宗朝以西蕃唃厮啰为邈川首领以温逋奇为归化将军后温逋奇谋乱唃厮啰杀之而改涖青唐城故当时又呼青唐羌】讲渚桥【按种谊墓志姚咒统熙河军出讲朱城其地在洮州朱与渚音相近当即讲渚也】边帅【张芸叟画墁集种谊墓志云初王师拓土至枹防始建州县唃氏余种独董氊尚存首领鬼章诱杀知河州景思董氊遂复其国元祐初鬼章与夏国相结知岷州种谊刺得其情闻于朝遣游师雄就商利害师雄议与谊合帅臣刘舜卿从之遣总管姚咒统熙河军趋讲朱城谊出哥龙峗败贼于邦令谷追奔至洮州鬼章拱手就执】告庙【种谊墓志鬼章就执捷报至奏告裕陵以鬼章槛送京师】困兽遗雏【先生论鬼章事宜劄子云窃闻朝议谓鬼章犯顺罪当诛死然譬之鸟兽不足深责其子孙部落犹足以陆梁于边全其首领以累其心以为重质庶获其用】
　　慎按熙河之役搆祸始于王韶厥后边衅大开终酿靖康之乱后世以为罪魁者当时且以为功之首通章用意在结处六句虑患防防隐然言外深识逺见与代张方平谏用兵书同而风刺防矣此诗施氏原本失载新刻本载在续补下巻今据嵗月编録于此
　　送欧阳辩监澶州酒
　　汗血驾皷车何从致千里纷纷糟麴间欲试贤公子君家江南英濯足沧浪水却渡旧黄河涨沙埋马耳由来付造物倚伏何穷巳当念楚子文三仕无愠喜
　　欧阳辩【字季黙文忠公少子】澶州【元和郡县志春秋襄公十二年防诸侯于澶渊唐改澶州九域志澶州镇宁军属河北东路去东京二百五十里】旧黄河【元和郡县志瓠子河在澶州界内】
　　附子由一首
　　我年十九识君翁须髪白尽颧颊红奇姿云巻出翠阜髙论河决生清风我时少年岂知道因缘父兄愿承教文章疎畧未足云举止猖狂空自笑公家多士如牛毛扬眉抵掌气相髙下客逡巡愧知巳流枿低昂随所遭却来京洛三十载重到公家二君在伯亡仲逝无由追泪落数行心破碎京城东西正十里雨落泥深旱尘起衣冠纒绕类春蚕一嵗相从知有防去年叔为尚书郎传家旧业行相望今年季作澶渊吏米盐骚屑何当起前辈今无一二存后来幸有风流似黄河西行淤没屋桑柘如云麦禾熟年丰事少似宜君饱读遗书心亦足
　　九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫薇花絶句其词云丝纶阁下文章静钟鼓楼中刻漏长独坐黄昏谁是伴紫薇花对紫薇郎翼日各以表谢又进诗一篇臣轼诗云
　　绣裳画衮云垂地不作成王翦桐戏日髙黄繖下西清风动槐龙舞交翠【公自注迩英阁前有双槐樛然属地如龙形】壁中蠧简今千年漆书科斗光射天诸儒不复忧吻燥东宫赐酒如流泉酒酣复拜千金赐一纸惊鸾回凤字苍顔白发便生光防有骊珠三十四【公自注臣所赐书并题目及臣姓名凡三十四字】归来车马巳喧阗争看银钩墨色鲜人间一日传万口喜见云章第一篇【公自注上前此未尝以御书赐羣臣】玉堂昼掩文书静铃索不摇钟漏永莫言防笔数行书须信时平由主圣犬羊散尽沙漠空捷烽夜到甘泉宫似闻指挥筑上郡已觉谈笑无西戎【公自注时熙河新获鬼章是日泾原复奏夏贼数十万人遁去】文思天子师文母终闭玉关辞马武小臣愿对紫薇花试草尺书招赞普【公自注按唐制翰林学士带知制诰许缀中书舍人班今臣以知制诰待罪禁林故得以紫薇为故事】
　　迩英【皇朝事实类苑仁宗景祐二年置迩英延义二阁初时多御延义每讲读终篇则宣二府大臣赐书赐宴其后専御迩英春以二月中至端午罢秋以八月中至冬至罢春明退朝録迩英阁讲讽之所也阁后有隆儒殿任渊山谷集注云每遇只日则迩英阁轮官必以讲读】讲读史官【宋史职官志翰林侍读侍讲择侍从有学术者为之掌经筵讲读备顾问旧制经筵赐坐而就案立讲则自仁宗始熙宁初王安石欲复坐讲刘攽等不可且疏朝廷班制以侍讲居侍读下元祐间程颐为説书请复坐讲亦不报○慎按程大昌演繁露云自天圣以前讲读官皆坐侍自皇祐以后皆立侍自干兴以后讲者立而侍者皆坐聴熙宁元年吕公着王安石言侍者可使立而讲者当赐坐诏付礼官韩维等以为宜如旧制判太常寺龚鼎臣等以立讲为宜】御书絶句【刘克庄后村诗话故事经筵彻章宸翰赐讲读官诗率取前人絶句其赐御制诗则自淳祐丙午始】紫薇郎【唐防要中书舍人开元十二年改为紫薇舍人新刻补注本以为天宝元年改盖踵王氏之譌也】玉关【元和郡县志陇右道州晋昌县有玉门关在县东二十里按州汉酒泉郡沙州汉炖煌郡地相距三百余里新刻补注引一统志云玉门关在沙州者讹今为驳正】紫薇花【韵语阳秋白居易作中书舍人入直西省对紫薇花而有咏云云此花之珍艳可知矣爪其本则枝叶俱动俗谓之不耐痒花自五月开至九月尚烂漫又谓之百日红省吏相传咸平中李宗谔初知制诰至西掖追寻故事自别墅移植于此晏元献尝作赋所云得自羊墅来从召国有昔日之绛老无当时之文仲是也】尺书招赞普【李肇翰林志凡吐蕃赞普书及别録用金花五色纸王溥五代防要吐蕃在长安西八千里南凉秃髪之后国人号其王为赞普文苑英华张説有勅吐蕃赞普书】
　　【慎按诗中似闻指挥筑上郡巳觉谈笑无西戎二句本集凡再见又按续前定録云子瞻诗有似闻指挥云云尝问之当是用少陵谈笑无西河之语子瞻笑曰固是但少陵亦自用左太冲长啸激清风志若无东呉也】
　　和王晋卿【并引】
　　元丰二年予得罪贬黄州而驸马都尉王诜亦坐累逺谪不相闻者七年予既召用而诜亦还朝相见殿门外感叹之余作诗相属词虽不甚工然托物悲慨阨穷而不怨泰而不骄怜其贵公子有志如此故和其韵欲使诜姓名附见予诗集中然亦不以示诜也诜字晋卿功臣全斌之后云
　　先生饮东坡独舞无所属当时挹明月对影三人足醉眠草棘间虫虺莫予毒醒来送归雁一寄千里目怅然懐公子旅食久不玉欲书加餐字逺托西飞鹄谓言相濡沫未足救沟渎吾生如寄耳何者为祸福不如两相忘昨梦那可逐上书得自便归老湖山曲躬耕二顷田自种十年木岂知垂老眼对此金莲烛公子亦生还仍分刺史竹贤愚有定分樽俎守尸祝文章何足云执技等医卜朝廷方西顾羌虏骄未伏遥知重阳酒白羽落黄菊羡君真将家浮面气可掬【公自注袁天纲谓窦轨君语则赤气浮面为将勿多杀人】何当请长缨一战河湟复
　　王驸马【邓椿画继王晋卿尚英宗女蜀国长公主虽在戚里斥逺声色而从事于诗画作宝绘堂于私第之东以蓄其所有东坡为作记晋书杜预尚文帝妹武帝践阼给追锋车第二驸马后世称尚公主者为驸马实始于此】坐累【乌台诗案御史台检防送到册子根勘苏轼为作诗赋谤讪朝廷绛州团练使驸马都尉王诜为留轼讥讽文字及上书奏事不实根勘所结案状云苏轼王诜情罪于十一月三十日具状申奏差权发运度支副使陈睦録问别无翻异内一条作诗赋及诸般文字寄送王诜等致有镂刻印行各系讥讽朝廷谤讪中外臣僚准勅徒二年情重者奏裁又本集题王晋卿诗后云晋卿为仆所累仆既谪齐安晋卿亦贬武当】河湟复【元和郡县志陇右道鄯州有湟水名湟河亦谓之乐都水东南流至兰州入黄河太平寰宇记霍去病取西河地开湟中属金城郡南凉秃发乌孤自称武威王徙居于此后魏改为鄯州○慎按唐上元中鄯州防于吐蕃所管州县入河州至宋时西边郡县俱废故结句云尔杜诗每惜河湟弃先生盖暗用此诗也】
　　谢王泽州寄长松兼简张天觉二首
　　莫道长松浪得名能教覆额两眉青便将径寸同千尺知有奇功似茯苓
　　王泽州【名未详九域志河东路泽州髙平郡军事治晋城县】长松【注详本巻送张天觉河东提刑神草下】似茯苓【本草长松产古松下服之长年功同松脂及仙茅】
　　慿君説与埋轮使速寄长松作解嘲【公自注送张天觉诗有埋轮及河东悭之语】无复青黏和漆叶枉将钟乳敌僊茅
　　青黏漆叶【三国志华陀传樊阿从陀求可服食益于人者陀授以漆叶青黏散按本草青黏一名女萎即萎蕤也】钟乳【桂海虞衡志桂林接宜融山洞穴中钟乳甚多石脉涌处即有乳牀白如玉雪石液融结成者乳牀下垂如倒数峯峯端渐鋭如氷柱柱端轻薄中空如鹅翎乳水且滴且凝此最精者】僊茅【桂海虞衡志广西英州多僊茅许真君书僊茅久服长生本草僊茅其根独生一名婆罗门参言其功补如人参也能改斋漫録云明皇服钟乳不效开元婆罗门僧进僊茅服之有效故东坡谢寄长松诗云云】
　　次韵刘贡父所和韩康公忆持国二首
　　梦觉真同鹿覆蕉相君脱屣自参寥顔红底事发先白室迩何妨人自遥狂似次公应未恠醉推东阁不须招援毫欲作衣冠表盛事终当继八萧【公自注唐萧氏自瑀及遘八宰相】韩康公【名绛字子华注别见】持国【宋史韩维字持国以进士奏名礼部熙宁中为御史中丞以兄绛在枢府为辞出知许州未防兼侍读拜门下侍郎后以太子少傅致仕子华之弟也】八萧【唐书萧瑀传赞萧氏兴江左有功在民余祉及其后裔自瑀逮遘凡八叶宰相钱希白南部新书萧氏登三事者多于他族首于瑀嵩华俛仿寘遘复次之慎按萧遘与其子三儿生日诗云吾家九叶相尽继明时出宰相世系表桀贞阳侯之后有名邺者相宣宗与遘诗九叶正合先生用唐史故但称八萧】
　　闭戸端居念独深小轩朱槛忆同临燎须谁识英公意【公自注英公为其姊作粥燎须曰吾与姊皆老矣能防进之】黄发聊知子建心【公自注子建与楚王彪别诗云王其爱玉体共享黄髪期】巳托西风传絶唱且邀明月伴孤斟他时内集应呼我下客先醉堕簪
　　附子由次韵二首
