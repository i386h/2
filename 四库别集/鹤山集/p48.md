<!-- { "loadSidebar": true } -->
　　目前所急者经理残破诸郡如夷陵守汪元显不知何人方有奏事之命疑是朝廷委曲周旋不使之来否若奏事而后来则五六月后方到任恐缓不及事措置失时已具公申矣徳安守已多端访问从别宋才参谋得一人曰刘显徳尝守邓州于安知地利人情极熟亦有事力可以为防守贼至有以待之行府已一面令星驰前去续具辟牍以闻何緫卿忽移疾在告未晓其意已移书勉之或云尝与王旻忤今赵大使方来究诘张帅元简诛陈马奴事惧相及耳未知果否若是则当开心见诚以待之无他虑也枣阳当及时修复已趣襄阃出师而令别参谋调遣见屯汉川人马以防合迎遏共图勦逐别丈已从吉或正除湖漕兼鄂亦一説也前尝禀胡棿守郢事盖得诸佥论郢当用武人如大洪山张顺之类谓胡棿不得郢人之心而荆门之人却甚望之若移之守荆门而朱荆门为湖北仓以旌其守城之功亦是一説林仓乆病废事故耳凡此不敢具公申并乞钧慈详酌其可而行
　　左丞相
　　得鄂渚何緫卿别参谋书襄阃已移治荆门事势大异已具奏闻外某虽结局既办尚随宜区处欲以别参谋为京湖制副江海假以襄阳令急往措置盖万一襄城为贼所据则闗系不小也然皆未敢輙行赵帅同李虎王福诸军必来江陵为后图本当劾赵帅败事今未欲便上且劄令再自督励将士以功赎过余更俟探报的实又续有禀
　　别参谋
　　某洊领三帖备知襄事之详非参谋与何緫卿随宜区处则此一方之民何所倚刘虎留之甚是昨日行府亦已劄下前降指挥更不施行正与二丈之意暗合赵胜刘显徳张夀等悉如来谕施行昨晩奏牍已上随州已助十万郢亦当助五万荆门五万并于薛督干钱内支自緫所或制司措置发去行府无人可遣也
　　左丞相
　　襄事竟至此赵帅虽能斩旻以谢一城之民躬冒矢石率先将士以殱贼众然弃城之辠于督府不容无一辞已径上劾章若施行之轻重则更自朝廷处分惟是某控辞与自劾之疏却乞丞相力为敷奏或因此罢免则丞相生全之大造也今日之事尚有天幸李虎王福本援上游前襄阳变作之夕无此两军则北军谁实制之赵胜刘虎尚留鄂渚前数日来郢复汉军之郊无此两军则一方之命亦无所托今赵胜守汉川刘虎守汉口别参谋何緫卿告急只得从浮光辍万文胜一军速趋汉阳文胜自光至郢自郢回光如李虎诸军皆道江南此人独提军北行后发先至忠勇可尚回光未久今又自光趋汉阳劳亦甚矣已劄王光州郡钱支犒又与别摘精鋭付之又照便宜指挥为转一官予一金带虽自知専輙然势亦棘已奏上不容待报也
　　赵大使
　　某比得诸处报状知二十一日之变及领使司公申益闻其详幸而殱渠之后尽戮余党亦一快也第百年生聚一夕而烬方费经理行府正结局忽得此报暂留数日以俟事定连日郢复汉阳鄂告急江面震动只得随宜区处妄意欲乘此时将南北军分明告谕析为二处庶几不相猜疑兹以榜文纳呈又作两差劄欲委官前去开晓就作措置而难其人须得北人素信之人方可谕意如夏刺史黄防御二人不知便以此委之如何盖恐尚书方倚之为用此间不欲径差若得此两人肯行则事无不济更在髙明决择或试与説定方书填劄子也或径自书填付之或两人中差一人又差一南人偕行或台意别差一两人无不可者北军区处既定则凡北人之无所归者皆可以并为一屯长在汉北为国家屏蔽亦两利也
　　别参谋
　　汉东移治之事督府难于聴从其言万一民情一动奔溃四出更不可御则守臣将士因而弃去必曰此督府之令也此闗系甚不轻有如珂里则是军民自弃去官吏诛之不能禁非官司实使之盖民之老弱一动则民亦动民动则军亦动军动则官吏谁与为守此亦参谋所当深思随宜区处然亦不可出令使民不得般移而为冦所戮如沙市之事也
　　赵大使
　　岘首事体数日间不甚的实某虽已为去客正自不能忘情伏想执事食息念之不置也昨亦尝数遣人侦探似闻有刘廷美者能率所部占守且曽勦逐残寇发踪调用之力必有所自若果有此等人讵容不加旌异督府虽用便宜指挥转官陞差少慰其心至如扶持区处成始善终则惟执事是望有如龙学世济忠赤似此等布置当不待賛成其审能集事望赐垂报径从使司上之朝廷庶有以见后图实功也
　　游侍郎
　　督府之建谓之无益则调遣将士应副钱物区处事几上流诸郡甚赖之谓之有益则固无赫赫之功也世衰俗薄任事者多疵毁而全躯保妻子者吹毛求疵令人无复斯世之志只有速归以茍全性命又虑无茍全之地耳今秋冬虏必大入而诸边帅阃摇兀未定此时正是招军聚粮劝耕设险之时而无人任责蜀事尤可寒心此天实为之也
　　左丞相
　　或谓未暇议复襄何可遽置不问襄若不守则随信郢复荆门皆溃矣郢距襄二百四十里水陆俱便且那得重兵于郢见可而进万一贼据襄之上流知郢有人必不敢顺流而下其次则竟陵当守州据湖而至沙县临汉系第二重把截处若欲保固荆襄江面则此二郡当守计庙谟必熟讲及此
　　安緫领
　　某自二月五日方抵九江就近应援光黄未及趋荆鄂已被序迁入奏之命命下之数日适襄阳为王旻北军作乱逐赵大使虽幸有李虎带淮东军来援襄因得诛叛而赵不可留襄亦焚荡一空遂退保江陵以此朝廷又欲留督某凡六拜疏仅得结局指挥非是辞难盖已差史嵩之子申来鄂则和战异议事多窒碍矣某非是主战者目前如招军聚粮修城固圉之计何可恃和而弛故只得速退以听庙论区处只愿早归山间以避世纷又不知何处可避也
　　丁制置
　　近日失襄之后督府虽能募士复樊城而襄为北人所据江陵亦多北人随赵帅来如夏全黄国弼之类情伪皆未可知比遣别宋才代赵然此一交割甚非易事领事后又未知作何区处难哉难哉史子申已到九江近地亦遣人往倴盏处而识者滋以为忧今幸江南无北人恐置司鄂渚自此又引北人而南也人情大恟惧深恐激出内变又虑和好成而北来人无置身之地则有侯景之虑此亦事之所必有可为寒心谍报多言敌人今嵗来寇只在七月间又必先冦蜀又二太子者分重兵西向未知蜀之受任诸贤何以待之乆无所闻矣
　　李大着【心传】
　　此时在内在外皆不可为只有闲退为是或难之曰此时虽闲何处着身则答之曰譬如一人徒手一人荷担而猝然遇盗则徒手者不轻于荷担者乎或曰两人均于一死则又答曰徒手者必后死大抵自失襄后西而均房光化不可复东而随信不可守近而枣安为盗所有逺而光黄亦复凛凛荆鄂遂为剧边矣今虽召赵而以别宋才代之其利害又在乎新故之交而后来忧端则又在乎史子申到后和议欲成未成间也未成固有鞑患已成则非特一侯景耳
　　京湖别制置
　　今和好之説诚非得已某不敢效他人执一偏之説以害成第和好若成则旧管新收之北人得无侯景反侧之虑此当先事致思此説也髙明以为如何又如史洽以浮光杀降之旧而守钟离孟璟前月念三日杀北人于信阳而赵帅乃引北人来江陵史帅方遣人至倴盏寻盟而赵淮东乃提兵至宿永宋与北人争地事虽为有因而自外观之待鞑则和战异议待降附则疑信两涂于此之时受任者亦难乎其处史帅既主和而置司鄂渚其势必引北人南来刘廷美既复樊城而襄阳乃北人据之方筑庐酿酒以待权皇帝之来则虽守樊而无益凡此皆大监开府之初所当汲汲留意
　　左相
　　襄阳捷书今有奏申状缴至朝廷或恐别大监已自径达矣襄樊既复则京西江北诸郡遂可渐次经理此皆朝廷处置得宜之效不胜賛庆然尚有过虑者则刘廷美兄弟能以义行于一方一号召间便能得数万人此时岂易得者前督府赏功超躐方惧以専輙贻谴继闻朝廷又特畀廷美训武遥刺近来二十年间奏报之速处分之明无如此者宜乎将士军民踊跃用命也江海亦不易得而置之荆门今鋭然趋襄气象一新妄意欲乞大丞相力与主持専委别帅任责区处盖江刘诸人与之情实相孚或能始终此段则为益不小也
　　知安吉州蒋左史【重珍】
　　敌之谋蜀也先破秦巩次降诸蕃【西蕃古氐羌在阶文龙徼外】异时彼自诸闗入犹经歴闗外五州然后可至洋汉沔至利犹有栈阁险阻今若取道西蕃径抵文龙竟上则绵汉内郡指日受兵而成都已在掌股中矣邓艾由此捣蜀犹是缒崖攀木今伐山通道已久又多造大斧所至斫开可容骑卒又创石泉军一路径抵绵竹【汉州外县距成都百余里】七八月后无非掩袭冲突之日若问大钧则茫昧不可测知若论人谋则民屈财殚将庸师少决不可支蜀既若此则由金房径至襄郢荆峡由防万顺大江而下无不如意于是时也诸路危急急报日至而淮西一路独有使币往来是犹人之一身肩背腹心俱溃裂而养一指一臂以望其茍活不待知者利害固晓然矣















　　鹤山集巻三十一
　　钦定四库全书
　　鹤山集巻三十二　　　　宋　魏了翁　撰书
　　上建康留守叶侍郎【适】书
　　某卭之鄙人也生长寒乡幼尝有志于学网罗经传涉猎书记往往能以诵説词章悦人耳目侈然谓如是足矣少长而稍闻先生长者之训知圣贤之学在于求仁格物居敬精义以明吾性分之所固有者耳则怃然以失瞿然以兴于是俛焉以求其志不幸而贫贱迫之科举累之而志始挠溺一行作吏则益不能以纯固矣年二十六来为学官始获接四方之士而取师友焉职分既専始获肆力于学渐习既久时有新得明年为馆职始获尽见中秘书取帝王所以继天立极及圣贤明徳止善之要研习体察而又即夫河南诸子所以讲学次第以推原寻流而后知夫天地间有可爱可求者莫不有之而某之生也有年乃独懵不知觉方以弱质浅中藐然于利禄之蹊所得亡几而所丧自滋日往月流迷不知复则将骎骎为小人之归矣因惟圣人之学十五而志逮三十而立某今也行年二十有九矣圣人生知安行固未可以闚仿万一而独不可知所师慕以为求端用力之标准乎于是乞归田以师立名其所居齐拟求一语为志侍郎方以道学正宗倡明后进几有以警诲之俾得以循是而思所以立焉不胜幸甚
　　上李参政【璧】论蜀事【丁卯二月二十七日】
