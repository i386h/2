<!-- { "loadSidebar": true } -->
    既而离宫雾辟，遥横地乳之山；别馆星开，上戴天眉之宿。甘泉避暑，方陪万乘之游；景福追凉，更扈六龙之驾。不谓灾缠雾露，积膏盲。丹凝慈，召名医而接轸；紫霄流渥，下珍药而相望。玉釜徒煎，竟乏长生之术；金丹莫就，终无驻寿之期。咸亨元年八月二日，崩于九成宫之山第，春秋九十有二。圣上以身齐霄极，礼阙晨昏，恋隔九重，望长筵而下泣；心驰五起，瞻厚褥而衔悲。大帝虑不胜哀，秘慈凶问，苴筵欲对，仍流不次之恩；{艹}服将临，更下非常之泽。仍改封卫国夫人，以谕圣上之忧悬也。后疾将大渐，时落高舂，雅志无昏，神情不挠。影随灯灭，自此长辞；魂逐香销，终无返。以为合葬非古，礼贵从宜，将追罔极之慈，愿在先茔之侧。圣上奉遵遗旨无忝徽音，割同穴之芳规，就循孩之懿躅。即以其年庚午闰九月辛丑朔廿一日辛酉，迁座于雍州咸阳县之洪渎原郑恭王旧茔之左，礼也。尔其郊原央，林薄阡眠，秦地关河，迥接宝难之野；汉家坟垅，平依金狄之川。松贾森沈，何年乌住？风烟萧索，几代人亡？于是凝恨九天，废朝三日。空山露泣，痛结飞行；旷野云愁，悲缠草树。
    下制赠鲁国太夫人，谥曰忠烈。仍令司刑太常伯卢承庆摄同文正卿充监护大使，右肃机皇甫公义等为副，赐东园秘器，每事官供，务从优厚，仍令西台侍郎道国公戴至德持节吊祭，京官文武九品以上，及诸亲命妇，并赴宅吊哭。仍送至渭桥，葬事并依王礼，给班剑四十人，羽葆鼓吹仪仗，送至墓所往还，官为立碑，亲纡御札。圣上因心转切，锡类方宏，希申莫大之怀，冀展饰终之请。乌坟欲列，思增茅土之仪；鹤陇将崇，愿广山河之誓。遂得五云飞彩，坠仙液于松茔。十日回光，被增辉于蒿里。下制赠太原郡王妃，馀并如故，所司备礼册命，大帝亲御横门，开轩悲哭。紫宸哀痛，黄屋凄凉，天地为之寝光，烟□由其辍色。圣上以幽明永隔，屺岵长辞，终无再见之因，镇结千秋之恨。奔曦已远，荐霜堇而无年；逝水难追，馈冰鱼而未日。又以严规早坠，远卜厝于乡坟；慈荫重倾，近陪亲于京陇。陵茔眇隔，长悬两地之悲；关塞遥分，每切百身之痛。遂命大使备法物，自昊陵迎魂归于顺陵焉。游冠远降，坠舄遥迁，方移沛邑之魂，更启桥山之域。白□朝起，乍伴龙盾；明月宵悬，时低蜃卫。
    文明元年，圣上临朝。其年九月，追尊先妃曰魏王妃，食邑一万户，封加满五千户，改咸阳园寝曰顺义陵，大名天启，奥壤星分？古树捎云。近对黑龙之水；荒坟映月，傍邻丹凤之城。徽号既崇，园陵载广。属以图书河洛，龟负凤衔，窗闼方圆，云攒雾矫。合宫重屋，既布政而严；玉辇金舆，且巡河而拜洛。永昌元年，追尊先妃曰忠孝太后，既而讴歌允集，狱讼知归，天垂革命之符地涌受终之。元锡禹，还逢揖让之年；黑玉归商，即启休明之运。九茎仙草，依汉殿而抽芳；五色祥□，绕轩宫而布彩。下从人望，上应天心，乘宝位于通三，建瑶图得一。黄琮苍璧，祀地郊天，复庙重檐，宗文祖武。鸿名肇创，光凤阃于幽泉；茂礼将加，饰鸾闱于长夜。天授元年，追尊曰孝明高皇后，陵曰顺陵。复以祥分贝叶，瑞演龙花，金容开十地之图，玉相告三空之识。龙轩黯黯，俄为兜率之天；凤阙，忽似须弥之座。金轮既转，玉镜方悬，式诠无上之文，载显崇亲之义。长寿二年，后位之上，又加无上二字，寻又下制，斧陵曰望凤台。东京故事，西汉遗尘，封树空存，追崇未广。岂若宸襟镇结，长怀露序之哀；睿念恒缠，永结霜之慕。遥瞻凤野，式建嘉名；远望鹑郊，长悬美称。
    且夫功成翼赞，尚画□台；擅勋庸，犹题麟阁。况乎亻见天茂德，贯月殊祯，垂母则於寰区，导嫔风于邦国。岂可使炎凉暗积，陵潜移，惟栽舞鹤之松，不刻盘龙之石？圣上凝怀万化，长想千龄，恐地轴之西回，惧天关之北转。方图琬玉，式降丝纶，永嗟仙鹤之歌，用固灵龟之卜。微臣攀辉日树，沐润星潢，荣忝绿车，职兼青史。奉先追远，恒积慕于丹诚；相质披文，忽承恩于紫诰。是用恭抽弱思，敬述洪猷，屑瓦徒勤，生金丑妙。挥毫夺魄，陈万一而宁穷；伏纸惊魂，辞再三而不获。逡巡拜首，作词云：
    邈矣上古，悠哉厥初，天回紫府，地转黄舆。阴阳荡薄，日月居诸。灵龟负识，宝凤衔书。（其一）
    六位既陈，三才立。帝皇郁起，后妃更袭。蛟电遥凝，虹星下入。渭疏派，涂山是葺。（其二）
    明明高后，奕奕辉光。白环代郁，丹毂家昌。灵基岳峻，曾派河长。扪天集祉，裕後开祥。（其三）
    爰自生育，早彰尊贵。月出星流，青龙翠气。金屋是贮，玉衣方萃。燕卵非奇，难珠宁异。（其四）
    芝兰吐叶，桃李开花。黄云白气，夜月朝霞。贤明自负，仁孝无加。曾霄降药，秘箧飞沙。（其五）
    聪悟天资，惠才神与。河汉灵匹，潇湘帝女。笔动鸾回，弘调鹤舞。涤想金地，（阙一字）心宝聚。（其六）
    仙容婉婉，艳质峨峨。星纪耻出，月媛羞过。椒花入颂，柳絮萦歌。词峰秀岳，学海驰波。（其七）
    鲂鲤成诗，凤凰开兆。琴瑟既合，室家斯绍。两鹤齐飞，双龙并绕。德行方肃，言容是昭。（其八）
    九围母则，六合嫔风。恩流海内，化被区中。银环晓上，金佩夜中。祥开梓阙，位冠椒宫。（其九）
    习礼明诗，披图阅史。汉朝马邓，周年任姒。阴化聿宣，坤仪载理。贯月腾瑞，惊雷送祉。（其一十）
    高舂忽坠，上寿俄骞。金丹不熟，玉釜徒煎。黄泉九地，白日三天。六宫恨积，万国哀缠。（其一十一）
    寂寞邱陇，凄凉原隰。毕地难追，终天靡及。薤露晨清，秋霜降急。伏纸衔悲，挥毫洒泣。怨圣贤之同尽，感昏明之递袭。纪盛德于丰碑，冀神猷兮永立。（其一十二）
    ☆毛杰
    杰一名钦，又号□梦子，荆州长林县人。
    ○与卢藏用书
    月日，□梦子毛杰谨致书于卢公足下：杰闻君所贵者道也，所好者才也，故才高则披襟而论翰墨，道狎则言事而致谈笑。何必难鸣狗盗，始资侥幸之能；箪食瓢饮，不顾清虚之用？自公立名休代，博物多能，帝曰尔谐，擢为近侍。所以从容禁省，出入琐闱，忠弼在躬，优柔荐及。杰时在草莽，运厄穷愁，思折俎而无因，嗟扫门而不逮。岂知群邪遘逆，联声嗷嗷，紫夺我朱，远诣恶土。赖公神色自若，心行不逾，饵芝术以养闲，坐烟篁而收思。杰梁鸿远旅，闵仲未归，留连德音，徘徊失路。互乡童子，当愿接於宣尼；苏门先生，竟未言於阮籍。公於杰者如彼，仆於公者若此。百年朝夕，何事惜於交游？四海兄弟，何必轻於行路？贾生不云乎：“达人大观，物无不可，小智自私，贱彼贵我。”况公披衣高尚，习静闲局，世事都捐，尤精道意，岂有自私而已无大观者哉？倘能怜云奖无知，ê张良小子，说鸿之偈，遗黄石之书；虚往实归，г雾露之微润，褒多益寡，落邱山之一毫：则知足下之眷深焉，小人之庆毕矣。
    ☆贺兰敏之
    敏之，武后姊韩国夫人子也。武后既诛惟良怀运，以敏之为其父士嗣，累拜左侍极兰台太史，袭爵周国公，改姓武氏。敏之挟爱佻横，多过失，后暴其恶，流雷州，中道以马缰自缢死。
    ○僧道拜君亲议
    窃以牺皇至颐，金人靡兆於龟文；轩后韫灵，紫气未敷於鸟迹。泪刘庄精感，托神想於东流；尹喜翘诚，睹物色於西迈。由是龙宫梵化，洒慈润於大千；澹泊凝真，冲寂宏於内。虽复远标天构，气淑无为，体均具相，功深济度，莫不禀宸极以存其法（事如端尹府议中弹），资遗体以受其灵。岂有超俗涂而轻法主，洁其已而忽所生？忠孝一亏，二教何寄？今若资忠贞以凝道，移孝行而修诫，则福足以显元门，忠孝用光臣子。假或恭敬被於群品，据理尚有可通，况唯拜伏君亲，未审於何不可（事如秘阁局议中弹）请准明诏，致拜为允。谨议。
    ☆张易之
    易之，左仆射行成族子。幼以门荫累迁尚乘奉御，武后临朝，为司卫少卿，圣历二年置控鹤府，以易之为监，寻加麟台监，封恒国公。武后卧疾长生院，易之引支党谋为不轨，左台御史中丞宋请按摄当斩，后不许。神龙元年，张柬之、崔元率羽林兵入迎仙院诛之。
    ○秋日宴石淙序
    夫瀛洲渤，瞻地际而无穷；昆邱阆风，望天涯而不极。岂若阳城石淙，山水名区，观其峰（阙二字）竖岩。环绕青翠，掩日韬霞，辟银榜於丛{山佥}。敞瑶台於洞[
G57]。悬崖削壁，自然风雨之乡；复涧回潭，即是雷霆之府。则知阴阳同功而穿凿，独此标奇；造化﹃力而雕镌，居然孤绝。平临襄野，童儿牧马之场，斜瞰茨山，野老休牛之地。可以兮登践，可以兮栖迟。群公松竹其心，芝兰其性，罄忠而事明主，投分而接神交。虽迹混市朝，而心游江海。或班超燕颔，荣封万里之侯；或叔夜龙章，声振五铝之锻。或十居外、一居内，季成子而佐文侯；或笔则笔、削则削，鲁孔某而刊大易。或涕唾流沫，湿蔡生之颐；或飒洒须眉，举羊公之折臂。或长安鬻铁，而位掌兵机；或文昌握兰，而荣分星署。亦有银床贵宠，为座上之颜回；亦有金穴懿亲，作关西之孔子。是知鸟有凤而鱼有鲲，翥垂天之羽毛，耸横波之鳞甲，并汾水扈游之暇，柏梁侍奉之余。披雾睹天，思逢乐广；弹琴命酌，愿值刘伶。大开文酒之娱，都会琳琅之客。将辞繁杂，适莽苍而邀欢；已造虚无，陟峥嵘而抒意。
