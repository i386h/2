<!-- { "loadSidebar": true } -->
    昔与之子，江湖觏止。伯仲怡怡，含章致美。丽则拔俗，清言会理。策名东堂，交辟知已。始宾岐阳，爰佐景通。四名安卑，虚怀蹈中。朝多荐延，方俟至公。才则有裕，命胡不融？自展嘉姻才逾半岁。索居大半，书札相继。北自，南遵白帝。巴峡溯沿，风波迢递。反驾京毂，遄婴病疠。旬朔之间，奄然下世。自古哲贤，或非大年。吁嗟嘉言！今亦已焉。敫々孤嗣，穷诉彼天。旧箧遗草，深交绝弦。室有才淑，含酸昼哭。灵而就路，遗允在腹，冀协熊罴，次昌嗣续。波奔涂潦，凄凄风烛，顾女弟以增欷，想斯人之不复。白马素车，寒原夏屋。奠觞雪涕，逆此瞑目。尚飨！
    ○祭独孤台州文
    维贞元二十年岁次甲申十一月戊申朔，礼部侍郎权德舆，谨以清酌庶羞之奠，敬祭於故台州刺史独孤七丈之灵。
    洪范五福，古人所贵。伏惟道枢德机，函泳交鬯。解龟隐几，宴息东吴。啬神而去物累，观化以顺天理。终始贞吉，归全返真，不登期颐者，十数岁而已。可谓康宁而寿，以至考终命，宏修政事，遵职居部。溯淌氵制河，四为二千石，朱︶畅毂，所至洽平。率诚理身，以化封内，可谓攸好德，其所以异者，富於义而远於利，以禄秩姻族，以清白遗子孙。故即远之日，青衤炎才具。孤嗣藐然，以赙布襄事，蹈道如是，君子以为难。介弟宪公，挺此文德。含章炳然，与三代同风。先门友善，义比金石。犹子秀茂，申以婚姻。引进琢磨，居为雅器。永怀感悦，冀奉话言。女子有行，得奉门训。竟迫道途之阻，未申供养之礼。用此叹恸，结於中肠，而车东来，大遂斯启。柔嘉清涤，用寄单诚。尚飨！
    ○祭张工部文
    维贞元二十一年岁次乙酉七月戊辰朔四日辛未，礼部侍郎权德舆，谨遣男璩，以清酌庶羞之奠，敬祭於故工部侍郎兼御史大夫礼部尚书张二十九丈之灵。
    士君子之所以畅其业者，文也学也；士君子之所以植其本者，正也忠也。绰绰工部，实由於斯。起於逢掖，乃执简记。章明义类，振起贬。博物洽闻，时称良史。可不谓文乎？诞章成式，变礼疑议，稽合於古，节适於中，群士属目，一言以决。可不谓学乎？处燎原盗泉之中，不焚不氵需，终然违难，皎洁贞厉，狺狺权幸恶厥中立，一罹谗铄，遂去清近，秘邱十年，不得自足。可不谓行已之正乎？出疆专对，照耀原隰，天覆之内无远近，君命之下无险夷，再叶翟土，乃和戎索，畅威灵於大荒之外，启手足於野幕之下。可不谓事君之忠乎？年才逾耳顺，官止贰起部，于兄之量，二者皆屈，彼大耋大僚孰宜之哉？顷陪禁掖，俄接仁里，觞酒歌诗，清言善谑。靡日而间，弥年以欢，一瞬之闲，奄成今古。以此思哀，如何可忘？跌伤左足，未任趾步。鼓吹临门，涕Д如雨。平生风味，今日永诀。伏枕口占，寄怀斯文。尚飨。
    ○祭贾魏公文
    维永贞元年岁次乙酉十月景申朔二十三日戊午，朝散大夫守尚书户部侍郎云骑尉权德舆，谨以清酌庶羞之奠，敬祭於故司空相国赠太傅魏国贾公之灵。
    覆载之间，肖形必化。惟令德淑问，与天壤俱存。伏惟以含一之量，叶休嘉之运。四征授律，勋在盟府。二揆居中，勤宣宰政。注意体国，ム公是图。始自黄绶，至於元衮。率由坦夷，以极光大。浩若溟海，熙如春台，归全之日，朝野相吊。穷雕戈金铉之宠，可以言贵；过悬车贰膳之年，可以言寿。中和博大之度，可以言君子；知命顺化之理，可以言至人。三朝告老，科不得请，法赙吊祠，礼加常数。鄙薄无似，辱公之知。奖进切靡刂，逮兹一纪。获居里，亟践堂奥。拔俗之韵，忘年之欢。疑在视听，忽成今古。呜呼魏公！可胜恸耶？洁此觞豆，猷於冥漠。仿佛风采，公其降灵。尚飨！
    ○祭唐舍人文
    维元和元年岁次景戌正月景寅朔十九日甲申，户部侍郎权德舆，谨以清酌时羞之奠，敬祭於故礼部郎中知制诰唐君之灵。
    呜呼文编！行茂才全。弱冠知名，时推隽贤。含章振藻，金石在悬。缘情放言，采组相鲜。忆昔淮湖，与君觏止。忘形合志，造适通理。瓜步邗沟，吴山楚水。芝兰之室，三十年矣。君自左史，进居台郎。予叨礼官，亦忝周行。熙春至止，休沐相将。才盍簪於上国，俄出守於遐方。盛山云安，风水迢递。屈此二郡，俄然半世。文章焕发，书札相继。辛酸苦言，款曲嘉惠。顾我忝旷，愧君沦滞。屡封荐章，辄以人废。每与公范，交修宿契。不进不止，中心自誓。大君继明，元凯持衡。方开宣室，以待贾生。裁成训命，所谓文柄。诏君居之，士友相庆。迟迟征轩，来自荆门。凡我同人，载劳梦魂。屈指继日，俟君西垣。不及百里，俄归九原。呜呼文编！此痛难言。寿堂野土，一别终古。平昔风姿，杳无处所。樽酒簋贰，涕零如雨。冥漠之间，神其听否？尚飨！
    ○祭崔士曹文
    维元和八年岁次癸巳二月朔日，礼部尚书权某云云，故京兆府士曹崔君之灵。
    呜呼！相门令嗣，被服大义。青衿肄业，黑衣入侍。赞佐征师，参荣台寺。职列京掾，年才强仕。谓登公朝，稍进名器。层云未翥，迅翼俄坠。惟先穆公，左官江干。一言营道，二姓交欢。信郡觏止，君初角。扬都会合，甫过幼学。自至京毂，相传博约。永言旧知，敢忘先托。常曰系援，内惟菲薄。缺然深哀，犹负前诺。力命乖戾，英华销铄。方驰康庄，已叹冥漠。长女未笄，幼男孩提。披披灵衣，敫々孀妻。缑原大墓，祖载东。瞻言体魄，归此壤树。顾我室人，沈疴积年。四支半废，双足不前。常痛终鲜，况兹归全。气息才属，形神忄然。哭不为位，哀不成礼。卧床宛转，如刀集体。衤炎青晓发，铭旌前启。魂无不之，歆此牢醴。尚飨！
    ○祭杜岐公文
    维元和八年岁次癸巳三月甲寅朔二十八日辛巳，礼部尚书权德舆，谨以清酌庶羞之奠，敬祭於故太保赠太傅岐国公之灵。
    伏惟体温厚之气，协体和之运，五常用仁，九德在宽。六朝扬历，三后公相。契作司徒，居太保。致位遂志，晏闲显尊。极人伦之寿宠，备君上之恩礼。《传》曰：“行道有福”，《诗》曰：“求福不回”，考祥视履，惟公是已。至若徜徉化元，保合太和，扶道嘉会，将明利泽。渐渍於生民，而隐於视听者，可胜道哉！早辱招辟，仕才初命。顷沐鸿休，职联大任。周旋惠爱，三十佘年。公府闳议，郊居盛集，沧溟沃日之量，清庙礼神之器。四教五福，明哲始终。话言风采，疑在梦想。变化纠纷，何右胜论？常日宾榻，今兹灵位；常日欢言，今兹声泪；常日精爽，今兹魂气；常日鸣驺，今兹骑吹。永去昭代，言归厚地。平生一樽，拜奠欷。尚飨！
    ○祭子婿独孤少监文
    维元和十年岁次乙未四月壬寅朔六日丁未，外舅太常卿权某，敬以清酌时羞之奠，致祭於故秘书少监赠绛州刺史独孤郎之灵。
    噫嘻大钧，生死。寿夭纷纶，古人罕言。岂造化流形，不与其全？或一气滑，偶然而然。嗟我子婿，时之令德。自诚而明，必协於极。前殿大对，谏垣正色。中台有声，东观以直。训辞温雅，视草宥密。当时之选，必居第一。玉立然，古之渊骞。抗词犯颜，勇若诸贲。立不易方，即之也温。道乃前定，实安於仁。时惟宪公，先友是敦。既以声子之旧，复兹戴侯之亲。欢言戾止，十五年矣。始遇弱冠，今才强仕，会朝方驾，居室同里。爱我以德，忠言在耳，劳绩尽瘁，疾婴腠理。乞身上言，移亚外史，谢绝人寰，屏居田。冀此宴闲，百疴就痊。神理暧昧，晦明缠绵。勿药难徵，驱车言旋。吁嗟风烛，纠纟墨倚伏。涉路犹理，入门而复。亲宾恒化，里行哭，如何斯人，奄忽不淑。物情所望，必至宰匠。惟君知臣，注意寅亮。时因靡刂切，然後交鬯。动於险中，终不委让。彻瑟之辰，万情百身。孤孀嗷号，所不忍闻。念以蒙稚，孝思天至。礼逾成人，哀感异类。昔谓福善，今疑报施。臧孙有後，惟此可冀。翻翻素旌，东指鼎成。鲜原夜壑，密印刍灵。缌衰已除，服纪太轻。如何此礼，不称予情？薤歌楚挽，一往不返。哲兄襄事，茹痛终鲜。送尔冥漠，顾予衰蹇。悲哀所锺，贤达未免。寓形必化，何早何晚？虽以怀终，不能自遣。泪尽弥苦，魂交可展。奠兹一觞，临诀先远。尚飨！
    ○祭孙男法延师文
    维元和十二年岁次丁酉五月庚申朔十三日壬申，翁翁婆婆以乳果之奠，致祭於九岁孙男法延师之灵。
    尔之敏悟，尔之孝爱，才至龀齿，已能知书。倦息犹在於文字，嬉游不离於砚席。其姿状有外祖河南之风，懿兹夙成，必谓致远。疾疡所遘，翳祷无瘳，竟罹夭枉，痛切心骨。况自二岁，三哭殇孙，逝者日远，存者无几。吾以衰年多病，支体不随。尔父在京，不见其绝。痛尔椟，归遵畏涂。今日哀怀，尤倍常理。顷者求拔苦海，依归度门，故於敛袭，率以缁褐。今之祖奠，靡设膻腥，苦痛之深，遣割不去。临路长痛，呜呼奈何！
    ○祭外姑河东县君文
    维贞元十一年岁次乙亥十月朔日，子婿起居舍人知制诰权某，谨以清酌庶羞之奠，敬祭於外姑故河东县君之灵。
    伏惟承积德之庆，禀醇仁之性，嫔於盛门，播此淑行。恭闻幼仪，以及结衤离，居然绸直，不待姆师。朝尊相府，家荣命妇，琴瑟和声，珩璜节度。执谦处约，不改其素。专静是宏，纷华靡务。四德日滋，六姻是宜。睦亲以诚，抚下以慈。内则之礼，《采蘩》之诗，夙夜无违，如春熙熙。道备移天，哀缠昼哭，闺门之训，断织是勖。期於荣养，以俟丰禄。方庆彩衣，遽惊丧服。顾惟鄙人，辱奉嘉姻，十年之间，情以理亲。顷岁违阻，遐方食贫。残生未灭，慰训相循。俄忝周行，来归帝里。驱车遄迈，尽室至止。举觞为寿，侍坐以齿。令节游娱，温颜燕喜。浮生如幻，寝疾未几。遽此全归，难徵神理。栾栾棘人，泣奉涂刍。翩翩素旌，东指洛都。征途在目，官局所拘。含姜国门，拜奠路隅。仁爱如昨，幽明忽殊。托词写哀，庶达泉垆。尚飨！
    ○祭杨校书夫人文
