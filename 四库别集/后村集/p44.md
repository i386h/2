<!-- { "loadSidebar": true } -->
　　中军谋元帅瞻牙纛之初临皇华遣使臣属轺车之再驾将交驩于大阃爰盛启于初筵恭惟某官清节致身丹心事主为谏官御史开陈累百奏之多于君子小人终始无一言之误善类隂受其赐明主深知其忠及拜琐扉垂登廊庙乃露章而勇去虽天语而莫留玈矢彤弓寄専征于方伯腰刀帕首纷来谒之小侯教条清明鼓角驩亮龙户马人之相庆蛮烟瘴雨之一空鶢鶋去而蚌回方共覩亷平之化凤凰仪而兽舞行人赓喜起之歌我某官幸甚登门加之通谱弹冠魏阙旧陪簮盍之余揽辔周原新托履封之内乆矣云泥之悬絶适兹岭海之重逢召鼔吏以挝岑牟命佳人而戛鸣瑟反坫为两君之好聊永今宵衮衣以上公而归无忘此日某等俯陈芜语上启玉顔
　　帝城一别隔天涯邂逅辕门此建牙应是近臣来侍从顿令逺使有光华他人岂得如同姓王事由来本一家却怕酒醒归诏下賸烧银烛照梅花
　　宴吉倅王实之乐语
　　瀛洲学士为江乡半刺之行句曲山人惜亲友中年之别将秣马膏车而去矣乃杀鸡为黍以留之恭惟某官志节日烈而霜严文章水涌而山出声名蚤着不数黄香之无双科目小低犹压杜牧之第五元化孕此五百年之间气同辈立于九万里之下风每以直道而事人未尝曲学以阿世朱云折槛诸公惭请劔之言阳子哭廷千载壮裂麻之语一叶身轻何去之逺六丁尽力而挽不回有谪仙人骏马名姬豪放之风无杜陵老残杯冷炙悲辛之态仲卿妻安牛女之俭超宗子真鳯毛之竒下而一障上而公卿防应入手征以谏官许以宰相尚且掉头拥通徳而著书命便了而沽酒丽人歌陶秀实邮亭之曲好事绘韩熈载夜宴之图贺客盈门劝展骥而为别驾长官分席叹无蟹而有监州想像醉翁澹庵之劲节髙风收拾平园诚斋之残篇防藁觉此行之不恶然小住而亦佳方今图面一新号召四出加璧而延故老将行申公之言前席而访逐臣必奉贾生之对岂容州佐屡屈天仙况头防乃吾乡两相之迭为而鼻祖云异日二郎之必做闭门而投车辖莫惜尽欢笼街而筑沙隄伫看大拜风云之防期月犹迟我崇禧吏部少同受业于河汾晩共寻盟于洛社辞暴公子之绣斧未敢披襟聴白司马之琵琶何须掩袂素防鲍叔之知已讵忍卜商之离羣肯顾茅堂不嫌草具南辕北辙车轮惯见于别离东主西宾翰墨未妨于游戏俯陈下里仰献初筵
　　去国还山忽十期看人着尽几枰棋碧鸡金马非吾事白鹭青猿欠子诗鲁国两生肯行否海滨二老莫来迟暮云春树嗟脩阻得句从今举向谁
　　上梁文
　　慈济殿上梁文
　　儿郎伟丛祠草创合众力而莫成寳殿翚飞不崇朝而立就大矣神君之福力卓哉太守之规模英显忠惠侯道嫓松乔术侔卢扁虽一旦蜕蝉而去方剂失传然千年化鹤而归神灵如在南通梅惠北暨福泉处处幡华家家香火眷言莆壤宻介宝邻夏有痒春有痟茍精祈而必应尸而祝黍而稷亦报礼之宜然爰相近郊载规新庙为山一篑之才覆作舍三年而未成非遇伟人孰圗佳话我知郡某官视民苦乐如已戚休谓隆古泰和之时疕疡间有而至人游息之地疵疠必无损樽节之余财建显严之閟宇乌纱羽氅炯落月之照梁孔盖翠衿乗回风而弭节非侈一时之轮奂永为千古之瞻依读本草者证神农宁不谓医师之祖见甘棠而思召伯安敢防牧守之贤遂为短歌助举修栋
　　儿郎伟抛梁东海色微茫户牖中待取逺山供笔架从头细纪活人功
　　儿郎伟抛梁西乌石冈邉有旧栖个里神通随处现丹瓢药笈不须携
　　儿郎伟抛梁南突兀方壶锁翠岚卖药市中人不识壶公却恐是同参
　　儿郎伟抛梁北使君此去朝京国祠傍古树即甘棠留教父老它年忆
　　儿郎伟抛梁上纷纷芗币祈灵贶炯然一片活人心此是神君无尽藏
　　儿郎伟抛梁下涧苹堪撷茅堪借向来不作荤酒縁至今羞入鸡豚社
　　伏愿上梁之后民无夭阏神有凭依漆叶青防普授衞生之诀黄蕉丹茘常歌侑飨之诗
　　建阳县西斋上梁文
　　【绍兴甲寅温陵储用创东偏淳熈癸夘三山黄谦创西偏】
　　储令之高楼百尺焕若更新黄侯之老屋三间凛然将压曽是翚飞之观出于辙涸之余西斋主人少慕纷华晩趋平实有农拾穂荐书丰稔之祥无吏诟租常负催科之殿幸而鹾舟相尾沸鼎稍凉乃即西偏别规便座屏廷中之械索陈几上之图书蓺菊盈坡种花成径虽非子贱聊自托于鸣琴傥有澹台又何妨于入室然节用爱人未之能尽顾劳民奉已宁免有惭庶退食在公之余思反躬补过之义提短檠照细字老矣安能命巾车掉舟归哉未晚乃为巴唱以相梓人
　　抛梁东缥缈阑干在半空收拾半生湖海气行藏都付倚楼中
　　抛梁西稽首文公有旧栖云谷已无人识路泉荒木老暮猿啼
　　抛梁南白首铢铢较米盐却笑晋人无检束唾壶麈尾事清谈
　　抛梁北北山翁肯留真迹跨凌颉籒掩斯氷自有苍生无此笔
　　抛梁上日拟安车来就养青山尽处白云飞千回百匝凭髙望
　　抛梁下弦诵琅琅喧子舍未应当食叹无鱼且可劬书如嗜炙
　　伏愿上梁之后茍有茍完爰居爰处户无夜闭帘有昼垂我思古人去常如于至日后之君子当有感于斯文
　　徐潭草堂上梁文
　　儿郎伟伏以作蚕茧以自纒何时而竟营菟裘而将老此事已迟爰相近郊旋开别墅后村居士忤当权而乆斥逢更化之时招下帷生缓而迂莫仰裨于顾问中书君老而秃终不任于使令呼来虚霑绫饼餤之恩归去未有土馒头之地空苏学士竹筒之积镪得徐先辈草堂之遗基所谓乐哉斯丘岂必怀乎故宇方桓司马石椁则甚陋视杨王孙躶则已奢凹凸势殊经营而为台沼绸缪力尽拮据以有室家驱出寝内散花之人延入门前问字之客香芹羮鲜鲫脍享贫者之八珍长柄麈短辕车备闲人之九锡免范蔡扼吭而夺与嵇阮把臂而游命乃在天死便埋我暮年穷巷何妨廷尉之张罗它日荒阡不愿曹瞒之酒遂为巴唱以相郢斥儿郎伟抛梁东梦觉东华杲日红却忆细旃开巻处迩英今在九霄中
　　儿郎伟抛梁西西掖西昆有旧栖谁道相如堪视草寄声太乙莫然藜
　　儿郎伟抛梁南王谢争墩未免贪门外钓矶今属我先生只唤作徐潭
　　儿郎伟抛梁北塞垣未得新消息欲随飞将去防秋白发老翁难荷防
　　儿郎伟抛梁上絶顶古榕髙十丈飞来众鸟有依栖挽致万牛无力量
　　儿郎伟抛梁下一曲清溪带茅舍薄命休嗟夺鳯池寛恩尚许同鸥社
　　伏愿上梁之后息念弹冠终身扇枕肩负季路之米手种邵平之观书之眼复明登山之力常健于斯歌于斯哭勿违前哲之言全而生全而归不辱先人之训
　　杂启
　　答汤伯纪论四六
　　伏承枉教过许俪文深惟空疎不称提奬以至切磋之论尤明爱助之心念昔宦游猥尘宾佐当挿羽流星之交至多据鞍横槊而立成盖率然供记室之求非以此为名家之制亦有偶诵文而着价未识面而露章以幕僚而施诸府公以门生而用之座主呼君房以足下既难学子陵之髙斥桓公为老兵安敢效孟嘉之醉故于酬答之际未免抑扬其辞然而博观陈编颇见前辈于頔健将退之拟所作于商周严武麤才子美方其贤于顔贾或以为窥涛海而悸栗或以为系雪山之重轻若乃庐陵之于文僖眉山之于安道皆以游从之旧每形推许之间曷尝为文字之瑕疵适足见风流之笃厚顾如执事方负轶才小欲骋落霞孤鹜之词大欲秉检玉泥金之笔务为髙简恐为卖菜之嘲尽黜铅华似匪粲花之体诚愿于俊壮雄深之外加委宛曲折之功出之无穷读者不骇大惭谓之大好毎观旧作而忸怩小人可以小知乌覩斯文之钜丽方将广吾子之意聊亦发老生所懐斐然有云谅之而已
　　回汤仲能抚属
　　光奉賛书辱参婉画我公始至方招温石之流此士肯来径处邹枚之右辄修短记往先驱恭惟某官性极髙明行尤峻洁羣谢诸王之外诚家世之鲜俦二苏三孔以来复弟兄之竞爽顷被大使出防陪京方观要路之登忽勇急流之退虽入山避谤几不调者十年然饮水著书亦足传于千载兹盖调于琴瑟果来赴于弓旌侧闻公朝属意人物方将命议郎而草新奏遣掌故而访遗书何况元侯已召还于北阙岂容雅士尚留滞于周南某华发渐多壮心都尽昔弃真如于苦李今留颇似于系匏方喜盛心竟成交臂嵇康性嬾烦见索于报书司马才髙惜不观于授简
　　回京尹
　　某恭审妙选名卿兼行大尹权尊任宠固先弹压之威物贵币轻尤赖变通之术除书初播舆望交归某深喜微踪宻依巨庇首尝捧刺继辱贻笺问马及牛共仰神明之见骑驴冲节窃欣礼数之寛
　　回游提刑入国门
　　某恭审显膺严召趣觐清光龙沕九渊昔批鳞而引去凤翔千仞今览徳以来仪端士进为舆人相庆某服膺已久识面未谐仰李渤如景星行将快覩挹濓溪之霁月愿聴雅言
　　回马揖投赠
　　居洛去官二十年不记班荆之雅自郢及我九百里忽防委剌之勤信哉竒男子之为念此旧长官之老伏惟某人乡推秀孝家有父师大宜防石室之书续成史记小亦给尚方之札使赋上林何挟才之尤髙而行路之甚左客车都甚富明珠拱璧之投田舍萧然阙白饭青刍之礼又縁衰病全废应酬体羸不任于衣冠臂痛乆疎于笔砚止子路宿莫陪长者之雅言送李愿归空羡幽人之独住
　　回涵头郑监镇
　　为农去国林间方力于灌园有客过门松下忽惊于喝道出明珠于袖里饰防木于沟中恭惟某官秀禀天台名传谷口善言善行亲从前辈以讲明古貌古心不入时人之嗜好寥落三家之聚沈冥一世之豪微而蛮触之争大则虞芮之讼纷纷求决往往质成书判流行极东聊摄西姑尤之境规模布置真右扶风左冯翊之才然君子之道中庸顾本朝之法严宻姑平一闗即辂九迁某乆去阙庭茍安田里未尝射虎不烦霸陵尉之诃间或骑驴幸免华隂令之诘不图髦士恵顾秃翁歌诗人伐木之章奉贤者班荆之语傍观荣甚内省阙然署门而谢交情自惭废退隔年而还诗债尚恕耄荒
　　回杜制置送御书
　　某伏领台翰宠赐所刻宸翰二轴仰惟圣天子眷礼之隆固为鲜俪然非大元帅功名之盛讵足以当坐令雪案萤牕之间恍如奎躔虹气之属光芒发越闻见传夸某首诵睿谟窥光武十行之妙徐观跋语叹孔明二表之忠既盥手以宝藏敬叩头而推谢
　　谢黄慥制机恵文藁
　　某顷因行役辱贶巨编及归道于樵川遂满装于渔艇岂谓篙师失手水怪垂涎斗气顿收莫测延平之劔化夜光下烛始惊合浦之珠还然某藻思乆衰匵藏惟谨吟离骚于泽畔方抱幽忧诵子虚于上前愧无气力姑凭恶札少见谢忱
　　太夫人生日回张知军
　　累世通家晚窃左符之庇小人有母适当初度之辰辱熊轼之临门惊骊珠之出袖铿鍧古调奬饰衰宗恭惟某官才擅风骚治先教化谓锡类乃邦君之盛举而荣亲亦人子之至情竹里行厨非儿童之惯见花间艳曲俄士女之竞传居然改千里之观瞻何止示一门之光宠某方遵慈训共归緜上之耕第愧俚音莫和郢中之唱
　　太夫人生日回张知军
