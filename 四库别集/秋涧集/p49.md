<!-- { "loadSidebar": true } -->
　　雪拥天山六月寒冷云西北是长安行人马上扬鞭喜犹胜南荒作热官
　　侯敬甫四题同西溪赋
　　昊天报徳诗人感号慕终身大舜心举世靡然衰俗里一家追逺见来深【永思亭】
　　怡怡和气满春台天显曾忘鞠子哀説似升堂兴起客功夫原自孝思来【友于堂】
　　徳积于身报自丰君家培植见深功友于堂下防珠树渐与三槐气象同【种徳堂】
　　纷纷万变一心微止水能澄见是非客去妙观尤有得满帘春日静朝晖【清心堂】
　　防唐申王画马圗
　　内府曽观铁笔骢又于此纸得真龙却疑决电奔虹异不到少陵题品中
　　题刘平妻胡氏杀虎圗
　　兽猛其如义烈何挥刀峻絶鲁阳戈哀哀哭絶东山妇恨入秋空泪谩多
　　重阳前三日同文季长毕茂先酌七贤祠下
　　满眼青山落帽风七贤祠下一樽同云烟顾盼来能防白髪相防总老翁
　　莲社圗
　　莫怪渊明从逺公鬓丝禅榻偶相同谈空説有知多少都在龙眠意匠中
　　二教风盛永嘉后来诸子更纷拏渊明兴在东篱菊独泛秋香亦自佳
　　一诞相夸陷洛郊流传江左到滔滔杖藜首见渊明傲画里龙眠意最髙
　　赠唐县李县尹
　　按部次尧封教官石云卿来访因话县东有前鄞尹李君年六十四虽武人性喜学己卯夏自浙东归载羣书满家将遗之子孙以酬夙志吁可尚也余闻之喜而不寐明日元旦跃马来观出经史子集及未见书七钜箱凡千有余帙富覧间偶得是诗以赠传谓十室之邑必有忠信者李君其人也君讳忠字彦徳县人为蔡国公将
　　【阙】
　　来向王充阅异书
　　田间炬草照西东正是农家一嵗丰不谓两椽茒屋底白头还得爱书翁【唐之农家然束草于刈获田间视其所偃以卜秋成元旦日】
　　庚辰嵗唐县元日
　　尧封今嵗遇新年欲访遗风已然愿效老人三献祝至元天子夀如天
　　吾皇仁圣迈唐虞寛大恩颁嵗首书正拟乘风开浊浪忽随疏网漏凡鱼
　　宣和珍禽圗
　　紫烟阿阁凤连巢瑶圃飞翔下绛霄踏散木犀花上露翠襟丹喙不胜娇
　　和唐邑教官石云卿见赠诗韵
　　自笑铅刀效至刚梦中挥棰走羣狼东皇若假春风便放使诸山草木香【已夘除夜次唐邑梦登一城有数狼前行以尺棰挥之四散避走又见一豹无首前窜】
　　完州道中
　　使符按部喜同分首自行唐入保垠谁着分司王老子杏花香里过今春【是年同出廵按官韩君羙梁韩二签事大使王西溪】
　　过蔡国公第宅
　　南衙路断归时贵东第堂空设繐帷钜室显知神鬼瞰一箪顔巷未为悲
　　庚辰嵗人日前一日书梦中所见
　　碧树翻香满洞春一声长笛隔花闻似嫌燕语莺吟碎暖喷宫音遏梦云
　　题木兰庙
　　庙牓曰孝烈将军在今完州城东北隅至元庚辰正月十日来谒土人称昔木兰战此得功故庙有熈寜间知军事河南钱景初题记并所刻乐府古辞
　　春风奏凯入眀光不愿曹郎归故乡今日西山见遗庙蕙兰根异死犹香
　　迷离扑朔杂雌雄万里持戈此建功因见汉家征戍重尽兴闾左尚秦风
　　登完州城楼州是古北平又曰永平即汉曲逆县地故城在今州东廿五里即髙祖云余行天下见户口伙繁独此县与洛阳尔故城西南有大埌土俗相传谓陈平墓【土人称墓曰埌】
　　汉家山东二百州当时繁伙此为尤朝来指顾城楼上斜日荒烟草树稠
　　望郎山有懐郝陵州
　　太行鼇掀东入海鼓鬛髙撑霄汉间一自诗仙黄壤隔风云空鎻碧峰间
　　张九元帅哀辞【并序】
　　不肖与公既昧平生哀诔有述似渉无从然闻公幼登诗礼长识风云雄畧英姿为时名将始徇江淮厥绩已着及平二王隽功独髙夀年未遐天遽夺去故作是诗于以为国哀而寓天下之所共惜也辞曰
　　瘴海波澄战血红归朝无防病笼东异时惇史论书法当与将军死事同
　　盛説将军礼度寛讣闻中外不胜酸可能秋月台前照便作悲风易水寒
　　英姿防爽战酣来梦里神交一噱开弓劒永随秋草没春风吹恨上金台
　　一曲铙歌变八哀扶桑宿雾若为开我虽不识将军面苦听鼙声惜将材
　　蔡国髙勲上将坛九郎又领俊功还遽教零落蛟龙匣千丈神光失斗间
　　曲中有悮时为顾特见巴丘蕴借姿不似九郎横槊里笑驱风月入新诗
　　堂堂万里常山阵首尾横穿海道空淩屋未圗元帅像乐歌先奏二王功
　　前日长歌入汉闗今年埋恨九重泉应怜一段江山秀再到人间又防年
　　劒骑前头掲认旗风飘笳鼓入云悲眼中部曲浑依旧不似楼船入海时
　　标柱纪功超汉将临江观阵惜竒才更怜一片金陵月冷送哀声万里来
　　风吹大树日萧萧雄畧无由覩嫖姚暴骨莽如天似暗不容勲伐盖东辽
　　风翻素缦天为惨栁拂朱旗露易干鸡水不供门客泪郎山空倚防衣寒
　　水邉台榭月邉楼虎逝彪亡共一丘羽扇冷随秋月暗铭旗髙飏竹烟愁
　　保下春夜
　　金台池馆锦屏围烟栁风荷荡碧漪景物纵疎犹可爱画船春水放灯时
　　谚语新年百草灵燕遗禳禬鬬多能就中两地风光盛东府风鸢保下灯
　　题抱阳山张燕公读书堂【在完州东北廿里】
　　富贵功名恐等闲丈夫临事节为难挺然不附奸臣请似觉功夫出北山
　　书龛髙倚抱阳云万壑天葩发异芬莫讶相君潜伏久东封西祀要鸿文
　　淩阁勲名焕日星豹藏于此贮精英江山万古风云笔未觉前贤畏后生
　　赠孤月老
　　明月灵台到炯如清光元叱众星殊岂知影落千山底以徳防来永不孤
　　携笻偶入賛公房照眼骊珠夜有光临水起亭他日事为渠题作墨君堂【谓观苏黄二公手简真迹者数幅】
　　祝香保定文庙
　　泮宫弦诵育多才视作寻常事可哀羣吏近霑訚侃色正縁文庙讲书来
　　游张将军山林
　　至元十七年二月朔同苟嘉甫尚文蔚游保城东张将军山林置酒松台因话郝奉使朱家州事
　　亭圮台倾老树欹夕阳淡淡鸟飞迟一樽细话朱州事天道幽冥未易知
　　防雪谷早行圗
　　壶口山深石径开六花一夕浥浮埃披圗忆得经行事夜半盘车下岭来
　　题武遂朱君挽章后【讳和字信之】
　　簿领微劳到赞襄政圗真见此心良更将一片西湖水波及奎郎见不亡【吏业出身子公奎字君璋】
　　新安道中
　　长陂极目麦青青总是当年鴈防汀二十四桥春水外野人指示望鹅亭
　　官舍即事
　　酴醿燕雪栁垂丝帘映虚庭淑景移八尺风漪紫藤滑清和天气未暄时
　　题节妇卢氏铭后
　　节妇坟台博陆南九原不化是真心俨然一片松隂石只与西山共古今
　　祁阳道中
　　莺啼花落已无春四月田家更可人雨后老农催种谷风前红袖采桑频
　　行人不为送春忙一雨千林草木香马上緑隂三百里直防春种到祁阳
　　一春劝课厯郊墟路入祁阳气转愉夹道锦韀州太守隔林红袖赵罗敷
　　题孝感圣姑庙壁
　　分司巡厯滞农官来祷灵坛为嵗寒一炷寳烟神意畅祥颷吹下凤云冠
　　仙去清溪事渺茫女工留在故园桑春风苹满汀州緑吹作淩波歩袜香
　　卒嵗谁能不制衣为蚕来祷圣姑祠何当云叶翻防处门外山桑緑满枝
　　题董左丞坟林
　　大树萧萧緑满林苍烟埋没石麟深兔葵难道无情物犹学将军捧日心
　　南海扬旍开百越北风漏网有奔鲵多应夺去怱怱叹斜日宫中聴鼓鼙
　　董相坟林南董里九门东下槀城西千年孝继忠传业万字丰碑防御题
　　眀皇私语圗
　　人老逢秋百感催夜深私语自为媒祗知海岳情縁在不道生离有马嵬
　　盈盈一水隔双星不似行云侍锦屏欢乐防时忧思集碧梧秋雨待君聴
　　秋满骊山有所思海棠红盛鬓华滋细思夜半银屏语总是三郎嫌媚辞
　　戯题堦前玉簪
　　露影幽香湿画帘美人睡起未全忺只疑冷坠搔头玉月暗云阶欲悮拈
　　题郭都水若思祖行实卷后公善推歩算数隠徳君子也【邢台】
　　天元章防到机星厯推来一理齐襄国至今传异事门前鹓水亦曾西
　　龙冈拱木秋风老燕处犹懐隐徳尊皇极不穷身后数青云今见起家孙
　　镇阳新居
　　行马门施拥豹幢徳威端称使君堂不应花影潭心月昨夜分光照客床【一作緑水堂前月緑水海子园堂名】
　　嵇侍中祠【在汤隂县西门外二里】
　　八王云扰乱中华义士何辜掩战沙懐恵懦庸犹晋祚争教移鼎入牛家
　　侍中精爽有无间霜叶犹疑血防殷一节见危能授命陆机回视恐慙顔
　　沙河道中
　　昨夜清霜比雪寒凋残羣木栁宜先朝来信马沙河道一一风前翠影圎
　　西门豹祠【在丰乐镇束南一里】
　　古人办事笑谈中常爱西门禁暴功邂逅马迁称善史不应排比滑稽雄
　　光武庙【在柏乡城北十八里寰宇记云其地名坛亭乃帝即位之地也】
　　云台袍铠凤花红一体君臣祭祀同前日洛都城外望野烟无地认南宫
　　铜柱文渊上将功云台英烈尽争雄可能祗为椒房戚不在龙姿姚耿中
　　滏阳道中
　　累累遗冢覆圜瓴半是髙齐与魏陵千古是非同一尽簒攘终为路人憎
　　邯郸吕仙翁祠
　　邸饭犹炊一枕回繁华能防暗兴哀仙翁祠下无穷客不道都从梦里来
　　题杜郎中二子字説卷后
　　燕客仪容云表鳯绍宗英秀掌中珠故家正有新诗句不到徐卿第二雏
　　于公慎狱起髙门积徳而昌见后昆正似紫峰遗泽逺青衫逺有读书孙
　　题刘大用画草虫手卷
　　蠢动翾飞自一天眼中风露发清寒笔端正有坡仙乐莫作宣和艺本防
　　东坡墨戱出新意八咏复见河阳刘梦到草堂风露里碧花篱落侯虫秋
　　格物先须论致知古人圗史发幽竒多君梦到周南国绘出豳风七月诗
　　阙题
　　清风澄治畧无私蚁聚蜂喧任一时正要至诚相推与不须临事渉多疑
　　宣和寳石圗
　　烟云万态焕金书染出湖光照座隅不道汉家规制久泰山磐石是基圗
　　岳庙谢雪偶题【至元十六年十二月廿四】
　　岧嶤觚爵动云霞惨淡隂灵黒帝家恒岳所临风雨好不须飞石示雄夸
　　野老题诗语最工表余精祷与神通炉烟散处云生野祝板喧时雪满空
　　偶得二絶寄府尹史子华
　　离离残雪防山郊麦垅埋深不见苗春在草根泉脉底淡黄先到緑杨梢
　　人説中山有父风久从眉宇得冲融灯前近阅虞芮案转见公明簿领中【谓牧羊北议劄等事】
　　曲阳道中
　　软红沙路栁条风雪拥阳陂见煦融细绕嘉山三面过唐河东北望尧封
　　癸未年二月九日雪
　　东皇且莫认来真开拆花封占好春一夜雪花深数寸肯教桃李露精神
　　防日轻隂雨气氲冻残花栁望春温不知一夜丰隆意散作银花药麦根
　　去冬寒沍过常年节近春分尚凛然蓦地云开风日好暖于南国卖饧天
　　大都即事
　　一资半级到铢分往往超迁越等伦除日岂徒伤道念饥寒常有防千人
　　薪如束桂米量珠二月中旬冻未苏笑杀九迁金马客半年僵卧听除书
　　创行敢效木求鱼例进难于上坂车防取一阳潜九地春来葭管气舒徐
　　燕都万夀宫有梅一株毎嵗移置窨中逮春仲方发藏今年得花满枝虽氷姿的皪香色彷佛终强顔也戏题二絶以自况
