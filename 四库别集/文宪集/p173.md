<!-- { "loadSidebar": true } -->
　　傅同虚像赞
　　将求子于外兮则链精于三田欲索君于内兮则游神乎八天是皆窥见夫粗迹而未能畅逹其真髙岑兮谷绵白鹤舞兮蹁蹮岂非长跨于洞庭之野吹琼管而招飞僊者耶
　　宜春夏都事遗像赞【以忠字尚之】
　　其才孔良其气则刚沉潜乎仁义之府擩哜乎礼乐之塲穷春秋而寓衮斧法菽粟以为辞章使之专城而居则可以攀次公之黄使之入直銮坡则可追文成之张胡为乎低囘下列莫展一长托使车以遐覧竟仙游于五羊岂诎于人者难知而信于天者不亾后千百年刚风郁滂当见骑麒麟而下大荒者耶
　　英处士方公遗像
　　予学子方孝孺英处士之诸孙也持处士像来请赞赞曰
　　振骚雅于江南混渔樵于玉笥谏垣天近虽屡形州牧之童牛衣夜寒终不夺烟霞之志凛然亢直之风可折谄谀之气遵真曜之遗则造英之私諡唯其畜厚而发所以继隆而传炽绅笏蝉联勲庸赫着蔓延闽浙之间莫匪云原之裔敢申赞辞式昭瞻企
　　王宗普像赞
　　以子为贵介公子耶何其神清气和无绮纨之态也以子为仙翁释氏耶何其与时俯仰游乎方之内也以子为诗人韵士耶何其清竒劲直讷然而谦退也然则果何为者耶盖迹混乎三者之中而心游乎埃之外此吾尝谓空同子以古之人而处乎今之世也
　　危云林像赞
　　文继虞欧之盛位居廊庙之尊天下誉之而不为喜众人毁之而若无闻此公所以为大雅之君子传百世而存长者乎
　　王指挥像赞
　　真人龙兴山川降精杖劒来从莫非豪英维时王公实将家子虎吼鹰扬万夫披靡成功锡爵遂镇一方弛其武威佩玉冠裳何以观之有英其像益懋厥勋配古良将
　　苏都事伯防像赞【子由后平仲父】
　　才足以行志智足以成事也茍尽施于时必有大过于人而得位以行者仅出其一二也年齿之高林泉之趣皆公之所宜有固天报善人之所致也惟有子之甚贤以文鸣于治世足以继絶学于前人扬休闻于不坠也此吾尝私为之善诵长公之言拟公于晁氏之君成而知其无愧也
　　自题画像赞
　　广陵孙生貌予真人皆失笑谓无不似者因题其右辞曰
　　似柔而强如愚而明辨驳百氏寤寐羣经千载之长一世之短前武俨然吾敢不践
　　又
　　吾心与天地同大吾性与圣贤同贵奈之何随于曲学局乎文艺忘其真实之归溺此浮华之丽颠隮于得防之涂莅惑于是非之际纵滥厠于大方曾不离夫小智静言思之几欲霣涕奋自今以为始日载惕而再厉有如升岳者当极于崇颠辟若改火者须资夫新燧期融通于髙朗誓薅治其芜秽用致知为进学之方借持敬为涵养之地续坠绪之茫茫昭遗经之晰晰虽任重道逺必笃行而深诣庶几七尺之躯不负两间之愧尔其勉旃以终厥志
　　越国夫人练氏像赞【有序】
　　天地之大德曰生夫生者乃天地之心虽阴阳之所运行有开阖惨舒之不齐然天地之心生生而弗息者恒循环于无穷有如硕果不食则其生道已具其中俟时发荣挺然而莫之遏矣时至五代用兵争强屠戮逮乎鸡犬是天下极乱之时盖无复人道有能于其间不为气运之所变迁而一念之仁有以契夫生生不息之心则其感召之速所以敷遗于后人者其泽曷有既哉闽之练夫人讳寯建州刺史章公仔钧之妻也生而肉发深沉而端毅终日或不一笑言且知识有絶人者时闽王命公屯兵浦城之西岩南唐卢将军帅师来侵我公遣二校请师于州失期将斩之夫人劝曰时危民未靖公奈何斩壮士公悟不问二校逸入南唐皆为大将一则金陵边镐一则上元王建封也保大三年二月南唐遣江西抚安使查文徴伐闽取建州镐为行军招讨建封为先锋桥道使夺其险要已而建封焚外郛八月甲子克之公殁已久独夫人犹存二校遣使者持金帛遗夫人并以一白旗授之曰吾且屠城夫人宜植旗于门吾已戒士卒勿犯矣夫人反其金帛并旗弗受曰君幸思旧德愿全此城必欲屠之吾家与众俱死耳不能独生也二校感其言遂止夫人之子一十五人孙六十八人多跻显仕而其后人绳绳相继位宰执登法从厯卿监佩守令之章者殆百余人呜呼何其盛哉非夫人有以契夫天地生生不息之心则其施报之厚未必若此之至也原夫人之心浑廓昭融不限封域视一城之生聚不翅如一家真有所谓仁者之量殃庆以类大易之旨也夫人之后其有不蕃昌者乎其有不绚著者乎昧者不知天之未定谓为善无足倚是则天之生生之道絶矣夫奚可哉夫人二十世孙存道以遗像求予赞予既质诸传记以序夫人之事而复为之赞曰
　　懿彼夫人生于七闽肉髪有伦静毅而庄动循厥常女士之良笄而有归建州之妻其德与齐建州桓桓旗旐繙繙以扼建闗将固我城必集我兵移书以徴二校言旋何期之愆絶首以悬夫人曰吁乾坤创夷壮士勿诛逸之使奔遂为唐臣建斾而军争城以攻火旗昼红陷其四封二校有云使鬼为人夫人之仁曷其报之曷槖我私曷授我旗旗植于家有突而哗我剑之加夫人曰吁是城卒屠我生何为有众若林昔而斧碪今而讴吟夫人之亾其魄已藏其泽愈滂传紫袭龟雾滃云迷被于今兹遗像俨然万目斯瞻曷取则焉
　　黄氐三寿图【浦阳合溪人】
　　资善
　　身安而家裕者人之所欲也藏智不用而厚重有余者天之所福也君有以契乎天故不求而自足也超乎宠辱离乎毁誉而游乎物表此人之所难能而君之所独也
　　资深
　　智足以烛理而加之好学敏足以莅事而本于无私事长不以和乐胜礼驭下不以慈惠伤威行乎家庭春温而秋肃着乎言行方矩而圆规斯学者之所难能茍谓之笃行君子其孰以为非耶
　　资文
　　人知其外之伟而不知其内之美知其才之丰而不知其行之崇是盖质而不二和而有礼介而能通者也
　　龙马赞【有序】
　　西南夷自昔出良马而产于罗鬼国者尤良或云罗鬼疑即古之鬼方其地有养龙阬在两山之中渟奫深开阖灵气而蛟龙实藏其下当春日始和物情酣鬯夷人立栁阬畔择牝马之贞者系之已而云雾晦防咫尺不能辨色类有物蜿蜒上与马接盖龙云逮天色开霁视马傍之沙有龙迹者则与龙遇谨其刍菣而节宣之暨产必获龙驹焉粤若洪武四年六月壬寅夏国主明升以全蜀降献良马凡十而其一色正白乃得之于阬者身长十有一尺首高九尺足之髙比首而杀其二尺有肉隠起项下约厚五分广三寸余贯膺络腹至尾闾而止精彩明晃振鬛一鸣万马为之辟易韀勒不可近近輙作人立而吼上谓天既生此英物必有神以司之亲撰祝策诏有司以牲牢祀于马祖然后勅典牧副使臣高敬囊沙四百斤压之人跨囊上使其游行苑中久之性渐柔驯适八月癸巳上将行夕月之礼于清凉山坛上于是乘之而出如蹑云而驰一尘弗惊皇情恱豫赐其名为飞越峯复命御用监直长臣马晋臣绘其真形藏焉臣濓稽诸载籍汉之元鼎中有神马出渥洼水中马之生于水者尚矣养龙之说虽相传于夷人要当可徴不诬也肆惟皇上以大德而位大寳日之所出日之所没无不梯山航海献贽奉琛迩者独角之犀来自九真食火之鸡贡于三佛齐之境其他佹形僪状借借纷纷且不一而足而况兹水产之龙马乎周书有云不寳逺物则逺人格所寳惟贤则迩人安皇上宵衣旰食日怀保于小民岩穴之士搜罗殆尽将图治安如黄虞时其遐荒殊裔珍毓竒产未尝有心求之所以荣光休气洋溢中国仁声义闻充洽八表而龙媒之异自致于天闲十二之中揆之于书前圣后圣盖同一轨辙也其视贰师之遣黩武穷兵以索诸大宛者果为何如哉臣濂以文字为职业际兹盛美不敢黙而无言谨述赞辞一首以贻诸后世赞曰
　　天驷荧蛟龙升灵澄神马生祥飇瑞霭昼杳冥天一翕聚通精灵龙胡盈鳬臆轻竹披耳镜悬睛花雪卷毛光照夜汗沟有血霞流頳振鬛鸣万马惊闪流电逐飞星九霄彷佛从龙行但闻潇潇风雨声三川平八极宁真龙媒献龙廷出入天门驾龙軿太霞五彩蒲瑶京皇风清皇道贞皇威明茫茫堪舆内孰敢不来庭陋彼汉将军空围贰师城乃知天子在树德不必连年徒用兵
　　墨鞠图赞
　　建安苏照为学子黄叔旸作墨鞠图侑之以竹石岂以其气节之相同欤禁林散吏宋濂为造赞曰
　　我本中黄铁为肝肠精神外章不自知形貌之黝欤緑竹猗猗白石瑳瑳贞而匪阿斯为月下之友欤万色齐防洞容物情虽暗而明岂陶令沉昏而托之酒欤
　　陈方都督像赞
　　桓桓俊英矫矫虎臣心雄万夫才佚三军爵列崇阶功在盟府图像云台流芳千古
　　李徴君像赞
　　嗜义亲贤以道自娯懿哉若人君子之儒
　　虎林处士赞
　　虎林处士王君年逾七十而视听如少壮时其孙监察御史骥从予受经者久间来请赞赞曰
　　素发埀埀中心熙熙俭勤作肥家之本严厉为驭众之基好施之仁久而弥笃嫉恶之气老而不衰吹凤笙于明月之夜飞羽觞于百花之时大布寛衣容与委蛇不知谬称虎林处士知之者以为琼台之神仙乎
　　华严经赞【有序】
　　上人幻灭严持梵行欲求无上真如之道尝自念言华严大经实中天调御第一时所谈一乘顿教化为尊胜欲爇松为煤入以香药捣和成剂以书此经而彼松煤者假物所就具黑暗相有染白法欲煆汞为丹承以空露研润如法以书此经而彼汞丹者炫燿可观能育人自非助道者欲推赤金素银亷薄如纸复粉为泥以书此经而彼金若银虽曰重寳外尘为体初不自内以是思惟身外诸物若胜若劣若非胜非劣若一若多若非一非多皆不足以称此殊利继我一身内而心膂肺肝外而毛发肤爪资血以生资血以成资血以长资血以至壮老暨死是则诸血众生甚爱如梵摩尼一滴之微莫肯舍者我今誓发愿于世尊前以所难舍而作佛事从十指端刺出鲜丹盛于清净器中养以温火澄去白液取其真纯蘸以霜毫志心缮冩满八十巻尊阁益寿禅居昔者乐法比丘当无物时欲闻佛语了不能得乃信婆罗门言以皮为纸以骨为华以血为墨愿书一偈况今千百妙颂十万正文不止于一纵捐躯命以报佛思无足为异于血何吝唯愿法界有情或见或闻证入杂华藏海证入杂华藏海已即得六根清净得六根清净已即得自性清净得自性清净已即得四天下微尘刹土中一切众生皆悉清净无相居士未出母胎母梦异僧手冩是经来谓母曰吾乃求明延寿宜假一室以终此巻母梦觉已居士即生今逢胜因顿忆前事于是亲五分妙香香云轮囷结为寳网编覆经上乃复合爪向佛散华作礼而称賛曰
