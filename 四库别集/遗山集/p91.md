<!-- { "loadSidebar": true } -->
　　恒府天壤闲大都会，在今为长乐宫之汤沐邑，且乾龙潜跃之渊也。自文统绍开，俊造骈集，七八年之闲，鹤书特征与凤尾诺之所招致，他郡国为尤多。乃七月甲申，漕司从事河东高鸣雄飞被贤王之教，当来传北上。声光四驰，欢动州里。佥谓高子春秋鼎盛，卓然以问学为业，真积力久，故胸中之言多六《经》、百氏、《史》、《汉》、陈、范之书、司马氏、范氏《通鉴》、《唐鉴》之学，六朝、唐以来之篇什，驰骋上下，絫百数万言，往往见于成诵。文章翰墨，宜在茂异之科。古所谓立谈可以敬双璧、一日可以致九迁者，在此行矣。高，晋产也。仆以犬马之齿之故，谬为之一言。天家包举六合，臣属万国，立武事以兼文备，由草创而为润色。延见故老，网罗豪隽，必当考古昔之理乱，论治道之先后，察生民之休戚，观风俗之媺恶；以成长之业，以建久安之势。金城千里，太山而四维之，顾岂汲汲于文章翰墨之用，糜羔雁而敝玄纁乎？且夫人臣以纳忠为难，人君以宽听尽下为尤难。盖义则古今之体同，而情则天渊之路绝。逄、干之游未远，伊、管之辨易穷；谀臣嫉立仗之鸣，说家惧撄鳞之怒；况乎裹三月，被发九阍；事重而言轻，威尊而命贱；虽复愤泉秋沸、冤霜天零，思欲片辞自明，胡可得已？乃今首登瀛之选，接曳裾之游；使者牵车，太官挏酒；主好善而忘势，士见义而得为。陆太中之诗书，叔孙奉常之典礼，贾长沙之经济，魏相国之谋谟，有怀不摅，生才奚用？是则为吾高子者，亦岂轻负所学，弃以为双璧之甘饵、九迁之捷迳乎？谚有之：“见卵而求时夜，谓之蚤计；椎牛飨客，会其已食，谓之后期。”智无后期，亦无蚤计。行矣吾子！今正是时，请赋《南山有台》，劝为之驾云。壬子秋二十有七日，新兴元某引。

　　寒食灵泉宴集序

　　出天平北门三十里而近，是为凤山之东麓，有寺曰灵泉。阻以绝涧，荫以深樾，重冈复岭，回合蔽映。夏秋之交，湍流喷薄，殷勤溪谷。寺已废于兵，而石楼之典刑故在。僧扉禅室，闲见层出。南望坡陀，小山如几案闲物。岩花错绣，群莺下上，云光金碧，林烟彩翠，阴晴朝暮，万景岔集。盖辋川之乡社，而桃源氏之别业也。昭阳荐岁，维莫之春，诸君以仆燕路言归、东藩应聘，困鞍马风沙之役，渝树林水鸟之盟，千里相思，一杯为寿。扬雄献赋，自诧雕虫之工；许氾求田，乃为元龙所讳。尊前见在，身外何穷？释尘累而玩物华，厌嚣湫而乐闲旷。卬须我友，天与之时；兵厨之良酝踵来，京、洛之名讴自献。谈谑闲作，块磊一空；倒蔗有佳境之余，食芹无此时之美。一之为甚，觉今是而昨非；四者难并，苦夜长而昼短。谪仙所谓酒尽花柳，赏穷江山者，于是乎张本。不有兰亭绝唱，留故事以传之，其在白云老兄，负古人者多矣！五言古诗任用韵，共九首，以《寒食灵泉宴集》命篇，而某为之序。诸公可共和之。

　　德华、周卿、德昭、英孺、文伯、元某；

　　期而不至者：圣与、子中；

　　不期而至者：德谦、梦符。

　　太原昭禅师语录引

　　慈明与琅邪觉皆法兄弟，共扶临济一枝。慈明而下十余世，得玄冥顗禅师；琅邪而下亦十余世，得虚明享禅师。玄冥风岸孤峻，无所许可，宁绝嗣而不传；虚明急于接纳，故子孙满天下，又皆称其家。加慈云、海清、凉相、罗汉、汴与、法王、昭公，皆是也。屏山为虚明作墓志，以为二公传与不传虽异，而其道并行不相悖也。正大初，予在史馆，昭公属予，求书屏山所作铭于礼部闲闲公。公初以目疾为辞，予请之坚，公因问：“法王皆来，有何言句？”时昭公方为虚明作塔于法王之朝台，有偈云：“以塔为身，以铃为舌；万仞冈头，横说竖说。”予为公举似。公欣然曰：“铭安在？我当为书之。”盖师家父子，为时贤所称如此。岁丁酉八月，予自大名还太原，师之徒蔚某，出师语录求作序引。吾家微之有言：“若佛法，师当为予说，而予不当为师说。”故略以数语遗之。太原元某引。

　　皓和尚颂序

　　岁甲寅秋七月，余自清凉还太原，会乾明志公出其法兄弟万寿皓和尚颂古百则语，诿余题端。余往在南都，侍闲闲赵公、礼部杨公、屏山李先生燕谈，每及青州以来诸禅老，皆谓万松老人号称辨材无碍，当世无有能当之者。承平时已有染衣学士之目，故凡出其门者，望而知其为名父之子。虽东林隆高出十百辈，而皓于是中犹为上首。其语言三昧，盖不必置论。予独记屏山语云：“东坡、山谷俱尝以翰墨作佛事，而山谷为祖师禅，东坡为文字禅。”且道“皓和尚百则语，附之东坡欤？山谷欤？”予亦尝赠嵩山隽侍者学诗云：“诗为禅客添花锦，禅是诗家切玉刀。”皓和尚添花锦欤？切玉刀欤？予皆不能知。所可知者，读一则语未竟，觉冰壶先生风味，津津然出齿颊闲，当是此老少年作举子时，结习未尽尔。志公试以此语问阿师，当发一笑。中元日，遗山居士元某引。

　　伤寒会要引

　　往予在京师，闻镇人李杲明之有国医之目，而未之识也。壬辰之兵，明之与予同出汴梁，于聊城、于东平，与之游者六年。于今然后得其所以为国医者为详。盖明之世以赀雄乡里，诸父读书喜宾客，所居竹里，名士日造其门。明之幼岁好医药。时易州人张元素以医名燕、赵闲，明之捐千金从之学，不数年尽传其业。家既富厚，无事于技，操有余以自重，人不敢以医名之。大夫士或病其资高謇，少所降屈，非危急之疾、有不得已焉者，则亦未始谒之也。大概其学，如伤寒、气、疽、眼目病为尤长。伤寒则著《会要》三十余万言。其说曰：“伤寒家有经禁、时禁、病禁，此三禁者，学医者人知之，然亦顾所以用之为何如耳。”《会要》推明仲景、朱奉议、张元素以来备矣，见证得药，见药识证，以类相从，指掌皆在仓猝之际。虽使粗工用之，荡然如载司南以适四方、而无问津之惑。其用心博矣！于他病也以古方为胶柱，本乎七方十剂之说，所取之学，特以意增损之。一剂之出，愈于托密友而役孝子，他人盖不能也。北京人王善甫为京兆酒官，病小便不利、目睛凸出、腹胀如鼓、膝以上坚硬欲裂、饮食且不下。甘淡渗泄之药皆不效。明之来，谓众医言：“疾深矣！非精思不能处。我归而思之。’夜参半，忽揽衣而起曰：“吾得之矣！《内经》有之：‘膀胱者津液之府，必气化乃出焉。’渠辈已用渗泄之药矣，而病益甚，是气不化也。《启玄子》云：‘无阳者，阴无以生；无阴者，阳无以化。’甘淡渗泄皆阳药，独阳无阴，欲化得乎？”明日以群阴之剂投，不再服而愈。西台掾萧君瑞，二月中病伤寒发热，医以白虎投之，病者面黑如墨，本证逐不复见，脉沉细，小便不禁。明之初不知用何药也，及诊之，曰：“此立夏以前误用白虎之过。得无以投白虎邪？白虎大寒，非行经之药，止能寒腑脏；不善用之，则伤寒本病隐曲于经络之闲。或更以大热之药救之，以苦阴邪，则它证必起，非所以救白虎也。有温药之升阳行经者，吾用之。”有难者云：“白虎大寒，非大热何以救？君之治奈何？”明之曰：“病隐于经络闲，阳大升则经不行，经行而本证见矣。本证又何难焉？”果如其言而愈。魏邦彦之夫人，目暴生，从下而上，其色绿，肿痛不可忍。明之云：“从下而上，病从阳明来也。绿非五色之正，殆肺与肾合而为病邪？”乃就画工家以墨调腻粉，合而成色，谛视之曰：“与色同矣，肺肾为病无疑矣！”乃泻肺肾之邪，而以入阳明之药为之使。既效矣，而他日病复作者三，其所从来之经，与色各异。乃复以意消息之曰：“诸脉皆属于目，脉病则目从之，此必经络不调。经不调则目病未已也。”问之果然。因如所论而治之，疾遂不作。冯内翰叔献之侄栎，年十五六，病伤寒，目赤而顿渴，脉七八至。医欲以承气下之。已煮药，而明之适从外来。冯告之当用承气，明之切脉，大骇曰：“几杀此儿！《内经》有言：‘在脉，诸数为热，诸迟为寒。’今脉八九至，是热极也。而《会要大论》云：‘病有脉从而病反者，何也？脉至而从，桉之不鼓，诸阳皆然；此传而为阴证矣！趣持姜附来，吾当以热因寒用法处之。”药未就而病者爪甲变。顿服者八两，汗寻出而愈。陕帅郭巨济病偏枯，二指著足底不能伸。迎明之京师。明之至，以长针刺委中，深至骨而不知痛，出血二三升，其色如墨。又且谬刺之。如是者六七，服药三月，病良愈。裴择之夫人病寒热，月事不至者数年，已喘嗽矣。医者率以蛤蜊、桂、附之等投之。明之曰：“不然。夫病阴，为阳所搏，温剂大过，故无益反害。投以寒血之药，则经行矣。”已而果然。宣德侯经历之家人，病崩漏，医莫能效。明之切脉，且以纸疏其证，多至四十余种。为药疗之，明日而二十四证减；前后五六日，良愈。侯厚谢而去。明之设施皆此类也。戊戌之夏，予将还太原，其子执中持所谓《会要》者来，求为序引。乃以如上事冠诸篇，使学者知明之之笔于书，其已试之效盖如此云。闰月望日，河东元某书于范尊师之正一宫。

　　元氏集验方序

　　予家旧所藏多医书，往往出于先世手泽。丧乱以来，宝惜固护，与身存亡，故卷帙独存。壬寅冬，闲居州里，因录予所亲验者为一编，目之曰《集验方》。付搏、拊辈，使传之，且告之曰：“吾元氏由靖康迄今，父祖昆弟仕宦南北者，又且百年，官无一麾之寄，而室乏百金之业；其所得者，此数十方而已，可不贵哉！”十二月吉日，书于读书山之东龛。

　　周氏卫生方序

　　定襄周侯梦卿，弱冠从其兄户籍判官器之作举子。遭罹兵乱，投迹戎行，屡以战多取千户封，佩金符。然其举子习气故在也。中年以来，颇以医药卜筮为事。孤虚壬遁、风角鸟占，俱号精备。军旅问病患疮，猝为之投剂。救疗既广，遂为专门之业。以夏课缀葺之勤，而移之芝、术、、桂之下，好事者有秘方可责目前之效者，必来告之。岁月既久，浸成卷帙，凡若干卷，若干首，以《周氏卫生方》目之。予以世契之故，得传录焉。窃谓医药大事也，古人以药犹兵。然兵，杀人之器，善用之者能以杀人者生人，不善用之则反以生人者杀人。世之君子，留意于性命之学者，良有旨哉！予于周侯，不独美其已试之功与兼爱之心，又以见其角逐风尘之际，虽有独埽千军之勇，果非乐于战斗，以人命为轻者。故为道所以然者，冠诸篇。遗山元某引。

　　李氏脾胃论序新补据《金文最》

