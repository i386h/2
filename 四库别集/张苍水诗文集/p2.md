<!-- { "loadSidebar": true } -->
　　旌旗垓下亦堪翻，战士其如忆故园；纵向江东收烬去，应无子弟到中原。
　　○枞阳谣二首（己亥）
　　八尺风帆百丈牵，枞阳湖里去如烟；江南米价秋来长，喜杀桐艚卖稻船。
　　沿湖下网荡湖船，网内纤鳞锦样鲜；灯火湖边儿女笑，鱼秧种得不须田。
　　○黄湓谣二首（己亥）
　　妾家生小住黄湓，乱挽乌云铲着褌；九月鱼腥湖上熟，自摇兰桨过前村。
　　黄湓贾客百金装，湓口长年醉索郎；闻说江干烽火急，停桡一曲「古襄阳」。
　　○新安溪行（己亥）
　　曲曲溪流面面山，青峰千折水千湾；山亭拥雾遥疑塔，水碓舂云巧作关。越榜下滩双桨疾，吴盐到界一帆闲。却看两岸枫林晚，似送离愁照客颜！
　　○寄宿石塘庵，与居人道定西侯往事（己亥）
　　汉腊谁留十五年，琴亡岛屿尚苍然；野人偏爱甘棠树，义士犹吟「华屋篇」。海有浮鸥怜后死，村无眠犊忆前贤。请看缑岭今宵月，可得将军勒马还！
　　○生还四首（己亥）
　　落魄须眉在，招魂部曲稀。生还非众望，死战有谁归！蹈险身谋拙，包羞心事违。江东父老见，一一问重围。
　　痛定悲畴昔，江皋望阵云。飞熊先失律，骑虎竟孤军。卤莽焚舟计，虺隤汗马勳。至今频扼腕，野哭不堪闻！
　　本以扬旌去，胡为弃甲旋！名城空绣错，故老尽株连。百折终何补，千秋倘复怜！亦知收烬易，萧索愧金钱。
　　奔北谁能殿，图南我亦迷；翻令百步笑，未得一枝栖。孤岛摇烽燧，登坛恃鼓鼙。风云蹉跌后，无计展霜蹄！
　　○海滨居民闻予生还，咸为手额；且以壶浆相饷。余自惭无似，何以得此于舆情也（己亥）
　　虚名浪说逐群雄，垂翅何心得楚弓。每把金鱼羞父老，岂应竹马笑儿童！衣冠不改秦时俗，鸡黍相遗晋代风。正觉渔樵多厚道，不将白眼看途穷。
　　○仆还（己亥）
　　仆贞良不易，旅琐更为难。已任辞鞲去，还同恋栈看。敝帷原有待，堕履未应拚；自是无银鹿，犹胜形影单。
　　○月夜，同陈文生过黄粹伯留酌（己亥）
　　为妒秋容爱晚行，明河如练月初更。当关忽报双筇过，入座先惊一榻横。此夜冰壶堪濯魄，谁家纨扇独关情！风流笑杀黄山谷，厨传居然阮步兵。
　　○赠陈文生侍御返命闽峤（己亥）
　　益部今何似，孤悬一使星。满思匡汉室，虚拟乞秦庭。鹤立孤臣泪，龙潜旧主灵。倡予还和汝，天梦倘然醒。
　　恨别还如昔，忧危较独多。孤槎偏局蹐，故节已蹉跎。羽翼犹吾否？须眉奈尔何！南阳雄虽在，努力向滹沱！
　　○苦饥（己亥）
　　登彼三神山，慨焉思遐举。芦荻风萧萧，白石不可煮。绝粒固所宜，踌躇伤徒侣。骧首视乌鸢，青天吓腐鼠。不念山中人，缾罄亦罍耻，岂乏稻粱谋，卑栖因铩羽。安得有蕨薇，疗饥待明主！
　　○庖焚（己亥）
　　已自伤余烬，何劳厨传灾！早应防厝火，空复冀燃灰。鼎俎浑轻掷，盘盂且尽隤。明朝添菜色，那得爨烟开！
　　○萍踪同邱含山感赋（己亥）
　　萧瑟干戈事，浮踪已似萍。半床留破席，一室欠疏棂。霜月窥人白，渔灯入夜青。天涯知己在，犹自叹零丁！
　　〔人物考略〕
　　邱含山：名子章，一字梅仙；浙江鄞县人。九岁，即援笔成文。寻为诸生，而卒不得一第。及鲁王监国，以荐，授中书舍人。江上师溃，从亡入舟山，复从至厦门。已而转辗迁徙，难一二记。最后，教授东洞庭山中。归则年已七十矣，未几卒于家（「鄞县志」有传）。
　　○送邱含山还长亭山房（己亥）
　　投老犹垂橐，忘归未拂衣。江山双泪迸，家国寸心违。作客悲王粲，为郎忆紫薇。入林还怅望，吾道已全非（邱旧任中书舍人）！
　　○得姚兴公书，以「舫音集」见寄（法号独耀公）（己亥）
　　何处纤鳞至，琼云落满函？虎溪闻卓锡，鹭岛忆归帆。诗律随人老，禅锋已不凡；惭予尘梦在，兀兀趁征衫。
　　救世嗟无具，为僧亦自嘉。只愁新旧雨，总属暮朝霞。枫落江烟淡，梅横溪月斜。何时双舄下，相对饭胡麻！
　　○卜居（己亥）
　　荒洲小筑笑焚余，结构新茆再卜居。性僻故贪鸥鹭侣，地偏犹偪虎狼墟。寒芦瑟瑟秋张乐，宿火荧荧夜读书。正忆普天方左衽，此身那得混樵渔！
　　○溪行二首（己亥）
　　扶筇到处见山晴，峰色溪光次第迎；满径莓苔人语静，画眉宛转两三声。
　　小立寒林意独醒，清泉石窦自泠泠；拨云更望前溪去，树底飞来一片青。
　　○岛居八首（己亥）
　　天地劳何甚，空山足息机；玄黄悲鼎沸，苍莽看帆飞。误世芙蓉剑，撩人薜荔衣；迷途知未远，还复卧凫矶？
　　岛事几沧桑，何劳更辨亡！人能扶日毂，我且挟云囊。傲骨甘鸥鹭，雄心怯虎狼。诛茅还辟土，海外有封疆。
　　古贤多大隐，岂必尽攀龙！所惜辜三辅，其如碍两雄。计疏凭铸错，道废漫书空！仰止羊裘客，千秋一冥鸿。
　　山中仍逐鹿，却喜小雄雌。蜑户供新错，蜃楼献秘嬉。凿坏聊偃蹇，拜石故支离。试问门前雀，何如翟尉时？
　　阊阖不可极，投荒「小有天」。行藏疑橘叟，变化媿梅仙。野火渔镫外，樵风雁字前。到来生百感，太息理诗篇。
　　浮槎非我好，恋恋为衣冠。豫让桥应近，田横岛正宽。芦中长磬折，圯上独盘桓。虽未成嘉遁，人呼管幼安。
　　十洲曾卜筑，师过化为薪；荆棘任公宅，蓬蒿夸父津。老麖避客去，旧犬逐人亲。不忍乖初服，茅檐又日新。
　　鸠工严部勒，治屋亦犹兵；据水轩辕法，依山壁垒横。短垣缭却月，中溜贯长庚。只此扶桑国，居然细柳营。
　　○索居岛上，童子折梅来献，喜而有赋；限「十三元」二首（己亥）
　　芳信天涯谁过存？一枝瞥见慰离魂。寄来庾岭应无驿，疑到罗浮别有村。仙史轻华宜淡墨，故人萧散足清尊。巡檐为弄阳春曲，羌笛何须恼故园！
　　绝岛凝寒气未温，忽传春信到蓬门。苍寒犹带烟霞韵，素魄时留冰雪痕。欲探陇头愁远树，却看墙角喜孤根。疏枝冷蕊仍堪把，何逊扬州且莫论！
　　○赋得「相逢俱是岁寒人」（己亥）
　　相逢俱是岁寒人，迟暮偏惊摇落辰。鸿雁接天关塞影，渔樵满地雪霜身。论交四海惭兄弟，抗迹千秋泣鬼神。此日炎趋应不少，道旁裘马正纷纶。
　　○立春用杜韵（己亥）
　　腊残海峤悬桃日，正是山家爆竹时。寂寞两京寒玉琯，萧疏双鬓点银丝。干戈回首成都梦，杖履随身那免悲！不饮也应春酒笑，强邀石冻助新诗。
　　○己亥除夕
　　湖海椒觞十五星，故园咫尺却扬舲。流年与日相将去，归梦兼愁总未醒。腊鼓何如鼙鼓急，闽船犹并越船停。春来消息茫无据，起把菱花仔细听。
　　○庚子元旦驻师林门（庚子）
　　中华正朔古相传，永历于今十四年。玉几南荒新日月（闻乘舆播迁缅甸），金戈北道旧山川。春来水逐桃花长，老去人憎柏叶先。犹幸此身仍健在，拟随斗柄独回天。
　　○庚子新正二日，坐雨岛上（庚子）
　　才望晴云布岁朝，渐来仙峤雨潇潇。山烟缭绕苍堪滴，海气馍糊白欲飘。拨闷屠苏随意醉，滞寒榾柮逐时烧。故人天际谁相问，总为春风尚寂寥。
　　○游小嶴草庵（庚子）
　　春郊弥望尽苍烟，选胜还探「小有天」。笋乱新篁饶玉版，花迷野菜似金钿。客来渐与山麋狎，僧去惟留海鹤眠。堪笑阮生几两屐，桃源总在万峰前。
　　○得朱子成书（庚子）
　　书来惜分手，正忆皖城秋。入海仍精卫，还山尚蒯缑；参差非恨事，仓卒少良谋。异日传「心史」，孤忠冀见收！
　　○寒山（庚子）
　　寒山一息影，岐路总忘机。敢望充藜藿，其如断蕨薇！徘徊贪有发，惆怅赋无衣。此地兼烽火，孤踪何所依！
　　○闻监国鲁王以盗警奔金门所（庚子）
　　挥泪东南信，初闻群盗狂；扁舟哀望帝，匹马类康王。流彘终何限，依斟倘不妨！只今谋税驾，天地已沧桑。
　　○赠张书绅还钱塘（庚子）
　　归棹萧然入虎林，论兵十载怆知音！千金散尽仍弹铗，四海交空且碎琴。户牖阴谋天地忌，夷门奇计古今深。风尘何处躬耕好，垂老还为梁父吟！
　　○上巳书怀（庚子）
　　九月春光强半空，今朝禊事媚东风。乱红过雨应千点，新绿含烟自一丛。曲水无觞娱岛上，远山似笏拱帘中。子规岁岁啼成血，不道劳人太转蓬。
　　○春晚（庚子）
　　芳洲春晚遍蘼芜，一抹烟光挂绿图。好乌弄晴声剧腻，野花吹暖气流苏。中年豪举还多少，来日往游定有无！可惜艳阳闲谢却，只应吾道在江湖。
　　○重过桃渚（在台州临海县）（庚子）
　　一棹天台依旧迷，重来秋爽足攀跻；苔衣糁糁髯偏美，石磴鳞鳞齿未齐。梦到赤城霞气近，感深沧海水声低。临流空作桃花想，愧杀仙源是武溪。
　　○复屯林门（庚子）
　　十年兵甲满沧洲，此日回戈又上游。人去鹿场仍旧迹，秋高蟹脯足晨羞。空山饿犬声如豹，失路穷黎状似鸠。自笑经营何太拙，误将岛屿作并州！
　　○中秋有怀（庚子）
　　去年拾桂英山里，今夕浮槎涨海东；关塞每怜鸿雁影，江湖应怅鲤鱼风。金飙玉露原无异，跃马乘舟已不同。明月当前人在侧，持螯把醆莫辞从！
　　○步韵和曹云霖「浯岛秋怀」二首（庚子）
　　荒烟残烧越王台，忆昔雄图今倍哀。丹叶三秋何事老，翠华六诏几时回？才从鹭岛怀人远，忽得鱼书对客开。诗律迩来知渐细，高吟低唱且徘徊。
　　天长地阔总伤秋，闽峤寒云路更悠。戴汉节旄空自脱，沼吴薪胆向谁谋！百年形胜留天堑，一望风烟达帝沟。堪笑鱼龙还寂寂，祗应陵树锁江流。
　　○秋夜舟中听雨（庚子）
　　不尽萧萧意，还从子夜生；草枯沙碛气，木落洞庭声。攲枕闻疏密，敲篷辨浊清。浑疑刁斗静，铁骑暗纵横。
　　○新河口雨泊二首（庚子）
　　一水真衣带，金行报几签。回飙何震荡，飞沫更廉纤。啮岸潮声壮，胶舟风势严。丛祠堪蔽雨，分旅向山尖。
　　四时冬不用，况乃问舟程。自与泅人伍，还令飓母轻。枯槎粘水骨，虚枕挂鱼睛。珍重阳侯意，毋劳费送迎！
　　○愁泊（庚子）
　　萧风苦雨逐潮来，惨淡危舟倍足哀。身比伛偻长似曲，心疑混沌不知开。海翁蜃蛤还相饷，山鬼揶揄且莫猜！往事分明堪击筑，浮生那得数衔杯！
　　○长鲸行（庚子）
