<!-- { "loadSidebar": true } -->
　　南岳处士吴君行状
　　君讳翌字晦叔世为建寜府建阳县忠孝里人曽祖恻祖深父从周皆不仕君早孤逾冠游学衡山师事五峯胡先生闻其所论学问之方一以明理修身为要遂捐科举之学曰此不足为吾事也先生既没又与先生之从弟广仲从子伯逢门人张敬夫游既诵其所闻于先生者而又上稽前古圣贤之言中览前世儒先之论下引四方朋友之説参伍辨订去短集长其左右出入虽不専主于一家然其大要以胡氏所传为宗也其为人忠信明决通微晓事教抚诸弟曲有恩意与人交表里殚竭心所不安告语切至而不失其和以是朋友多赖其益而乐亲之虽或不能从而亦不厌其言之尽也衡山人叶公贤君为人妻以其女君因教其子定使知所趋又见之敬夫而俾受学焉定以是为修士乡防称之张氏门人在衡湘者甚众亦无不往来从君参决其所疑者长沙故有岳麓书院国初时郡人周式为山长教授数百人后更变乱院废而山长罢五峯方辞秦氏礼命时尝请为之不报乾道初帅守建安刘公珙始复立焉犹虚山长不置至是转运副使九江萧侯之敏始以礼聘君请为之君曰侯之意则美矣然此吾先师之所不得为者岂可以否徳忝之哉卒辞不能萧侯亦髙其义不强致也时君方买田筑室于衡山之下有竹林水沼之胜因取程夫子澄浊求清之语牓之曰澄斋日与宾客从容其间讲道读书间出诗篇以咏歌其所志葢翛然有以自乐然不数月而病不起矣淳熈四年八月三日也享年四十有九君娶叶氏生一男曰傅才六嵗一女亦尚防君既没叶夫人以君遗命请于其父使弟定与君之外弟游霖游彰等以九月三日塟君衡山之东海桥之原于是君之外弟游彬居故里逾月而后闻君之丧泣而言于熹曰吴兄之终彬独以逺不得奔走其塟今将状兄之行而请文于桂州张先生以表于墓愿吾子之文之也熹与晦叔有朋友之谊不可以辞乃论其行事始终大者如此以备采择然敬夫与晦叔学同师居同郡其游久于熹所以知之必将有深于此者请并列而具刻焉谨状






　　晦庵集卷九十七
　　钦定四库全书
　　晦庵集卷九十八　　　　　宋　朱子　撰行状
　　朝奉大夫直秘阁主管建寜府武夷山冲佑观傅公行状
　　本贯孟州济源县
　　曽祖君俞故任通直郎知京兆府奉天县事赠正奉大夫曽祖妣张氏赠硕人
　　祖裕之故任朝议大夫主管南京鸿庆宫济源县开国男食邑三百户祖妣钱氏封恭人
　　父察故任朝散郎尚书吏部员外郎赠徽猷阁待制累赠少师諡忠肃妣赵氏封清源郡太夫人赠秦国夫人
