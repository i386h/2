<!-- { "loadSidebar": true } -->
　　自子产谁嗣之诵兴而汉晋以还若渔阳魏郡颍川广汉率皆以舆歌巷谚流布史册故王祥太保而海沂之谣早着徐泗姚元之为开元贤相乃吴陵颂称悉纪于石诚以民情至公感则吁而悦则嘑非有诬也金大中丞由纶扉起家槐堂草制早已知颇牧在禁中乃稡撷经史尝佩水苍玉为天下宗师百僚长庶无一不就教恐后旋复以谙练经术仍出参观察
　　特锡袋带扬镳而分路为行省中书者约十年
　　天子嘉其能徴典枢要佐七兵九伐之事兼使诘禁当是时六师张皇楼船之南下者借军司马上卿转餫行间供调百万亿收复昆弥廷臣上功者方拟以五都伯长专弓矢鈇钺之权令宣布徳意会七闽初定议应遣重臣填抚其地遂命公往乃海外蛮荒若髙华彭湖从来不臣其国者悉版籍而耕犁之重以两浙介在瓯粤为神州奥区天南半壁尤不可无搘柱者以厚其任曰惟公贤则是公之敭歴固已阅中外备艰大以迄有是也乃公甫入境须江水发水之逆阞上腾者湓湓汹汹浮天日而下尔时公未受事也即捐金拯溺赈防诸昏垫而后以入告其于树栅堰防离筑西江诸塘以修复水利又其余也夫为民去害而治可以兴顾去害必先其大者浙右转漕多闾左窟穴因縁为奸而闗讥诃比之汉之大谁使然且方枢庇之翼虎而薮狼比比也公先剔漕弊而清税使曩时陋辙一切报罢乃整躬率属激扬风纪凡刑狱赋税务为减损以与民休息至于教化尤所急尝賔兴入贡在闽与在浙两主其事先设立讲院养贫士其中月廪日饩饬绅士之老成者董之暇则率僚属讲训读法至于棘闱之底饬修涂镘屋严朱誊而寛乙以迄供亿之精科办之简奸胥不得赴行戸无所派以一事而兼百恵多有也夫民恶贪而公砥以清民不乐惰窳而公砺以勤民所愿输公故缓之民苦于侵蠧而公则谴之民田有时干公跣祈之民之室不戒于火公拜而驰之夫民患惟盗而公是饬民所畏者兵而惟公是戢是民好惟好民恶惟恶如是而犹谓民之不能歌思而讙嘑也情乎夫民实有心讴吟之来不能强其所不欲如必楔其齿而防其口是犹障风之吹而遏其响也然则后之纪绩视此矣予忝馆职为公之后进敢述所闻而胪之为序若夫公之功德仍在舆诵予又何能多为赘




　　西河集巻三十九
　　钦定四库全书
　　西河集卷四十
　　翰林院检讨毛奇龄撰
　　序【十七】
　　送汪翰林奉使琉球
　　册封中山王公饥诗序
　　王者抚存万国爰有使问故传曰皇华遣使臣也送之以礼乐故逺而有光也而魏武着选举令每曰使于四方古人慎择葢期当于是选难矣
　　今天下车书一家薄海来享凡蛮邦逺处日出日入之所徳广所及去俗效义而
　　皇帝圣文神武柔逺能迩诸所动作悉合天意既已东征西讨尽驱诸不庭之族倭泥再辟雕题尽来惟是四裔之外如南夷君长番禺太子无不延颈举踵想望为臣妾虽道里辽絶阻以人力犹不能强抑其自致之情况琉球处东海中早称外藩自王公妃妾以及陪臣长幼咸愿署名负版拜
　　天朝一命以为煌宠是固开国以来所垂袂而臣之者也康熙二十一年
　　命册中山王世子为嗣王
　　国议遣近臣任使者捧
　　天子诏敕及
　　金册玉圭以往按海中属国开自隋唐唐遣使官如新罗日东诸处悉简御史中丞负人地者啣命拜节而琉球为明初所开其正副二使率给事门下及行人为之今
　　廷议郑重正用翰林官副以中书佥曰检讨汪君能受命不辱谕国威信其文章特达秉志皦皦已足取验海外而仪度秀卓扬言如铿金翘然上殿
　　天子以为可遂赐一品服绣以麒麟而加之尚书之尊中台八座自国门升车旌旗猎猎前导闗亭负弩者踵相望于路
　　上既慰劳出而在
　　朝诸臣并为之供张赠以诗歌而属予为序夫居平诵读忼忾自期非为九州伯统十万师横行边庭间即出使万里折冲樽俎为国家建堂堂之节足矣乃以一儒臣夙抱弱翰给札牍为文赋而一旦朱轩绯骖奉天子威徳阳阳持节至日出之所颁布
　　明命使属国君臣崩首蹶角以致其父子同赐懐抱匹帛之意是则陆贾之语所不传而相如之谕所未逮也若夫波涛澒洞戒我前绥则唐臣使海犹尚有受命不私履险如夷之颂诗不云乎忠信涉波涛夫世有信使如汪君者哉赠诗不限体从所志也副使林君同有饯而各为赠诗重其事也予拙不能赋仅成五字四韵诗凡如干首而书其序于端汪君名楫字舟次扬州人
　　送张毅文检讨归郁洲山序
　　予以入舘之七年请假归里未能乞官湖为栖息地也同官张毅文以言事去职自言家海东有郁洲山即山海经所称郁山者山周八百里而四环于海林洞掩薄中多良田先考功思结庐其中而未逮也予将长往焉窃思毅文无言责其所以謇謇直陈撞九阊之镮而不自顾者夫亦以乡里荡析人将为鱼思稍□其灾拯滔淫而出之于溺因不惮越职言事乃
　　圣朝既行其言而徒以封题细故少就裁抑反轻去其乡悻悻蹈海以自置于波涛出没之中岂真谓此邦难与居与毅文本良史职司记注其纂前代事慷慨落笔即厌承明亦当自抱经术栖迟槐市间【时毅文冝补助教】以出与朝士相周旋而乃木石是居下同鹿豕何其惫也吾闻郁洲从郁林飞来又名郁洲其山中所植尚多竻荔柑蕉之属曩时崔季珪遇仙人而悦之夫以入世之难测升沈反覆不可定则睹兹山之变幻而彷佛与仙人者游或者陆绩之石有时而移淮流澶漫有时而渫岂亦依约翫世之防情也乎予随考功先生父子登曲江楼饮酒赋诗辟易千百人越二十年而考功先生仍然就安车应建元之诏率毅文与予同上金马门予因得与毅文并授舘职不十年而考功已厌世曲江楼倾废不可复问而予与毅文又复于编纂之余相继言去嗟乎虽欲不为栖息地而何可得焉
　　慎余堂诗文集序
　　古者传世之文与问世之文无异也司马文园以游梁之赋受帝主知公孙犀首揣摩短长终以此见用列国然三篇之目则依然具艺文也今则稍异矣帖括之精无预博洽故有皓首章句而不涉一韵语不及一短长言者况一行作吏弃如敝屣百城之相拥则万巻所从废矣庐陵刘君试仕来新息其为举文亦既借借传人间矣乃抱牍未几复以所着诗古文相质昔者八家之传三在江右而庐陵欧阳且推为八家之宗即入明以来其以举文称雄者代不乏人然卒皆以经术之气兼行之帖括之中故当时特标为西江派迄于今不衰是岂地使然与抑亦传世与问世兼资如所称司马之赋公孙之文与抑亦欧阳南丰荆川诸家有以开之于前而奕叶以后遂相嬗不之替与何刘君之能以举文见复能以诗古文见也予寄居仓卒不能与刘君论古学而第披其集视其诗若文渊渊乎如大禹之吹筠而平阳之击石含吐性灵抑扬词气与时之摭葩拾藻者殊矣且其文汪洋纵恣不可方限宜以为江河之目而乃顔其集曰慎余则其不事夸靡务求检谨言行而为世用者不槩可知乎
　　虎跑定慧禅寺志序
　　虎跑在西湖之南凡由湖越江者必穿山以通而寺当两通之间相传唐元和中有性空师者从南岳来迁而苦于无泉见虎跑地即泉生而南岳故居所称童子泉者则顿于是日枯焉遂以此泉为南岳移来因名虎跑又名虎移苏子瞻诗所云虎移泉眼趂行脚是也特虎跑名泉而不名寺曩时大中干符各有敇建而以山得名者谓之大慈以塔得名则谓之定慧大抵自元和而后歴宋元及明建置非一要必有人焉为之主之故开山以来代有嬗受凡宝洲规为慈室营造与夫帝王之颁赐檀那之供养斋田薪嵁经坛幡砫各为记载之以传于不壊而明代诸志仅附之西湖之末阙焉不详虽欲考按焉而不可得也本然禅师以弥天龙象受大鉴大法继席此山其力行化导振兴遗绪已非一日乃于説法之余惟恐山川灰刼久而渐泐急防诸实迹参之闻见以证以核以为之志其分门立部所为建置沿革法传世防佃布樵采无不抽其端而析其委自此虎跑有眉毫矣夫名山之兴闗乎运会前此大中干符京师辽濶帝王颁锡皆未尝亲至其地即降而吴越钱氏世王此邦顾记载洇郁不知其施赉何等而当今皇上于南巡之顷亲幸泉亭掬流而饮之
　　睿音称讃间泉为之沸即井榦所刻金龙伸爪奋鬣日光动荡与
　　圣顔照映同其晃曜则祗此一泉而神虎跑于前天龙现于后不可谓非重兴之一会又况兜率化身久持法海于以回发字而成贝书即以是为龙藏之经函所以助道生法安之论説何不可也
　　清化广利寺志序
　　当予读书横山时每渡浦阳江见江流半青岿然髙出者气佳哉郁郁葱葱此清化山也顾欲一至其地不可得暨予避人归或有以清化三十二景属题者予以焚砚辞之去当其时相传清化山中有普慈师者实始兴广利旧刹一复晋宋以来双嵓七宇之盛凡梵室之中落者则于斯复振焉康熙已巳予以归田之暇杜足江村而普慈后人乃挟清化广利志渡江再请愿得数言叙其事予思名山福地必有圣僧觉士搘拄其间所谓山川之精与辟支之力相附而显顾慈室易壊珠藏金乘不无循日月为兴废者考之广利所始创于宋大中祥符之间而歴元及明毁者再矣普师以禅徳之长入山有年一旦出其愿力使久淹浄土顿还旧观不可谓非名山之幸顾兴废未可料也住持宗标丐其乡居士辑为寺志歴载开山嗣法诸源流而附以旃檀捐助山塲田荡之劵冀传永久其为意非不甚善独不闻清化之所由名乎夫清化非山名也在昔龙湫石室本名灵峰自五代晋时有纯一国师者曾建院于庐陵之安福赐名清化及师还越州而吴越文穆王锡师紫衣因辟灵峰山创为道塲而师乃即以安福清化之名名其所居然则清化山者本安福旧名而以之重名其寺者也夫世有以山名寺无以寺名山者今清化之名实始于寺然而人之称之者但知有山而不知有寺如予畴昔所称清化山者极至山久无寺而清化之名犹是也夫至山无寺而尚名其山而谓山能无寺谬矣他日傥能至其地三十二景当在也予虽老尚能题之
　　同音字解序
　　字学有二一以形学一以声学其在形学者自许慎徐锴以后悉以篆为根氐而降而宋元拘牵波点其失古楷体之旧久矣若声学则自唐迄今皆梦梦焉予尝于修史之暇着通韵一书进之
　　御前其义明指确已经宣行而惜未能家为喻而戸为説也钱唐沈君取梁周兴嗣所着千文而辑其同音之字以类分聚谓之同音字解乃复以每字四隅分注四声使里门儿童读一字而字类之仄音皆备具焉考之两汉以前以均为韵所以均声之不齐而同声之字古无其书至左校李氏首创声类而后字声之相同者彚为一家逮齐梁之间中书周颙少傅沈约始造为四声类谱实非三古以后汉魏以前所旧有也然而声类既开则于是有东冬之部就其声音之同者而反从分之四声既开于是有有入无入之辨就其有入十七部无入十三部而或为之界或为之合乃沈君所订则声同音异不拘东冬有入无入通合两界一若李周诸学原非古法不屑与之较是非絜短长而第从小学之习字者而参稽之古者天子世子公卿适子学于宫闺而保氏教之以六书之法谓之小学今其説不明久矣诚使入里门者开巻诵读即由是以得夫保氏之教不必逺稽説文近袭广韵第随举一字而凡为齿腭之齐与喉舌之转皆有以周知其数而推类以尽其余是亦兴复小学之一端也又何患形声之不画一焉
　　俞可庵文集序
