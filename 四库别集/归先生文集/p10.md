<!-- { "loadSidebar": true } -->
　　某自少应举连蹇不遇常恨生当太平之盛徒抱无穷之志而年往岁徂茕然无所向往时张文隐公知之时时称之于人张公垂殁以不能荐达为恨然某尝侍于公间闻公论当世之士独亟称明公谓不惟于文章绝出他时为国家建弘业者终有赖焉某之乡人在明公门下者亦颇言鄙人姓名为明公之所垂记虽以文隐公之故然士固有相知者则有不待付授言语相属而相契合者矣会明公忤时宰屏居西蜀者十余年某始获举进士在京师思明公而不可见徒念岷峨之高江水之长怅然而叹幸与明公生同时而顾无由一见以为今世则巳矣徒若读书而慕古人于百世之下夫古之人往矣而以为能知我者何也盖以某之知之而知古人之生于今必能知我也明公之知之则且同时矣而不淂一见犹若异世然此某之所叹恨也既而为吏越中明公始复登朝及入觐以为可以得见矣而明公又以南迈某时尚在京师一日　天子忽出手诏还眀公于朝是时海内之士试都下者四五千人皆叹　天子之明圣能知人如此某又私自喜道之将行也文隐公之知人不谬也某之羁穷得所依归也当是时官程迫促又不能迎拜明公于马首昨春自越还遇瞿文懿公于乡言入朝时与明公尝以鄙人为荐有惑于流言者从中毁之瞿公因言今世荐士之难吾与赵公知子深矣力足以　荐士矣尚格而不行语毕黯然不乐者久之夫瞿公乡里游从之旧耳目日相接固宜其不能忘明公在万里之外偶知于数十年之前其不忘而汲汲如此求之于古未有其比也兹以入贺来闻京师人皆道眀公数相荐引之语乃益自感伤以为百世之下士之不遇而闻眀公之于某如此亦当有感慨而悲泣者矣今以某数十年之向慕一旦得见令人不复徒念岷峩之高江水之长矣此生幸甚苐以日月逾迈若弗云来自顾其中枵然无可以为世用者而州郡之职又非其所任孔子曰居则曰不吾知也如或知尔则何以哉某于今日益恐有负于眀公之知进退惶悸伏惟眀公有以处之又窃谓君子之所以无求于世者有二盖不知我者不当以求既不知我矣强求之未有能知也知求之而无益故不求也知我者不必以求既知我矣无待于求之苟待于求之则非知也故不必求也夫然则眀公巳知之矣某今所以复有言者以往年为吏差知自爱亦自谓能使鳏寡孤独不失其所顾不惟劳効不得上闻而乃令■〈目奄〉蔽殁世而不见使后之欲为循良者以为戒何以厚天下风俗而返汉代长者之风此尤可痛也人才之在世有难言者以小才而议大谋必厚訾以邪人而察庄士必重诬如使贾谊董仲舒陆贽之徒生于今之世必不能与时文薄伎争长矣汲黯郑当时之治郡必以无能见罢矣恶直丑正群飞剌天屈子之直行而受谤荀卿之大儒而逃谗萧望之之经师而拘持必不免矣巧捷者自进长厚者自诎寡浅者自升崇竑者自晦此章荦奇伟之士所以不见于世而天下之所以忧乏才者以此兹者　天子特以眀公为相复改任铨部诏旨皆从中出天下想望丰采士莫不鼓舞踊跃自矜奋明公必有以把握天下之大机与二三元老经纶密勿同心一德凡所施为注措上以仰荅　圣天子之知下以慰天下士大夫生民之望若古之巫咸傅说回斡元化昭揭日月光辅中兴流声名于史策时者难淂而易失遭时际会亦何容易某自度巳无用于世而区区所见如此畧为明公陈之非为一身之进退也若身之进退则在明公而巳矣若使狸搏牛使虎搏鼠固所不可至谓怜其无用姑使之苟一日之禄如先王之世所以处侏儒戚施聋瞽之人者亦非某之所安也君子伸于知巳而诎于不知巳是以冐渎而忘其僣越焉 

　　归先生文集卷之四 

　　●归先生文集卷之五 

　　吴郡归有光着 
　　门人王执礼校 

　　制诰（奏疏附） 

　　◆制诰（奏疏附） 

　　先任太子太保礼部尚书文渊阁大学士张治赐谥文毅诰文 
　　谕祭赠资政大夫南京礼部尚书裴爵并配赠夫人杨氏封太夫人郜氏文 
　　谕祭提督福建等处军务都察院右佥都御史涂泽民文 
　　谕祭山西廵抚都察院右副都御史毛鹏文 
　　谕祭原任南京兵部右侍郎刘畿文 
　　封朝鲜国王妃朴氏诰文 
　　奏疏 

　　○先任太子太保礼部尚书文渊阁大学士张治赐谥文毅诰文 

　　制曰朕于国家之事凡臣下有所建白苟有可采咸赐施行寔以付之公议而不槐焉故太子太保礼部尚书文渊阁大学士张治孕灵湘汉际会风云擢抡魁于鸿渐之辰获利见于龙飞之岁遂官翰苑事我先皇帝三十余年往殿南都以长六卿寻被召还置之丞弼忠诚直亮庶几有为而弗永其年然隆恩厚恤君臣之义可谓有终始矣间于媢嫉之臣易名未当顷有言者朕下之礼官考论其世以尔词尚理要制作浑雄心存世务议论慷慨考文章以知人如陆贽之识韩愈因公正而发愤若汲黯之斥张汤引以同升悉为今日之宰辅与之异趣实乃当时之大奸是以朝廷服其节槩天下想其风采昔我先正良用怀思不有嘉名曷称舆论是用谥尔文毅盖公议久而后定非乐于有所改亦必归于是而后已也尔其不昧尚克享此 

　　○谕祭赠资政大夫南京礼部尚书裴爵并配赠夫人杨氏封太夫人郜氏文 

　　维尔性含淳质家承素风有子为文学之臣进位膺秩宗之命赠封荐被伉俪偕荣考其积絫之原寔由善德之致再稽令式悯恤宜厚于厥终爰轸疏闻宠数特申于并锡贲兹新竁祭以共牢尚其冥灵歆此嘉飨 

　　○谕祭提督福建等处军务都察院右佥都御史涂泽民文 

　　惟尔蚤占科名历跻通显屡经任使积效贤劳自顷粤寇稽诛蔓延三省生民受毒征发连年为我中国之忧贻朕南顾之虑尔当阃寄畏此简书恊谋进兵共成掎角鲸鲵就殄岭海渐清方兹念功遽闻奄逝岂以山川之险遂犯雾露之危朕用恻然遣官谕祭灵其如在尚克歆承 

　　○谕祭山西廵抚都察院右副都御史毛鹏文 

　　惟尔初由俊造荐服仕官遗惠爱于桐乡肃纪法于栢府超升太仆寻陟中丞属猃狁之匪茹乃朔方之攸寄斩首捕虏捷音屡闻缮塞保城劳绩可纪方申移阃之命亟上飬痾之章未究厥施奄罹大疾疆场多故朕用拊髀人才寔难予所哀念特遣谕祭以慰幽魂尔若有知其克歆此 

　　○谕祭原任南京兵部右侍郎刘畿文 

　　惟尔世族名家接武科第清涂华辙荐历寺台昔从内庭曾董紫宫之役晚抚全浙永宁沧海之波显有誉闻方深委寄兰撩桂栋最劳绩于考工鹤列鱼书上卤获于幕府恩貤嗣子位正陪卿在告飬痾奄忽长逝用锡祭葬以厚厥终灵其有知尚克歆服 

　　○封朝鲜国王妃朴氏诰文 

　　制曰我祖宗诞膺天命统御万方睠惟东藩恪修方贡奕世休飨恩赉有加朕嗣守丕基率遵先典乃国君继祚既遣使以疏封肆妇爵从夫复并隆其命数尔朝鲜国王李昖妻朴氏出自元宗夙闲方训爰膺妙选作配名邦方嗣位免丧之时恊令居燕誉之吉适览来表良副伫怀特封尔为朝鲜国王妃于戏宜尔室家系一国之风化共承祭祀衍百代之云仍无隳令仪以迓多福钦哉 

　　○奏疏 

　　进香疏 
　　奉慰疏 
　　乞改调疏 
　　乞致仕疏 

　　•进香疏 

　　某官某等谨奏为　大丧礼事仰惟　大行皇帝宫车远驭奄弃万方四海之内含气之属靡不哀慕况如臣等荷恩深重其于悲恋尤倍恒情谨备降香一炷具本专差某官赍进谨以奏闻 

　　•奉慰疏 

　　奏为奉慰事某年月日接到　大行皇帝遗诏以某年月日龙驭上宾普天同慕攀号靡及仰惟　皇帝陛下圣孝天性方当谅闇之时哀慕至切臣等不胜悲怆无以为情伏念　大行皇帝受天明命缵绍丕图覆露群生四十五年享国长久近古罕比又以　圣人为之子临命之日为天下得人朝不改署市不易肆海内晏然　大行皇帝在天之灵殆无遗憾矣天下神器帝王大统　陛下膺兹付托之重伏乞仰遵　遗诏节哀忍性爱精育神以系华夏蛮貊之望为天地神人之主绵　国家亿万年无疆之历所以荅扬光训永世克孝实在于此臣等瞻恋阙廷不胜大愿 

　　•乞改调疏 

　　为乞恩改调以图报効事臣于嘉靖四十四年会试中式蒙　先皇帝收录赐臣同进士出身除授浙江湖州府长兴县知县自以平生受　国家飬育之恩亦欲少竭涓埃以图报称于万一念百里之寄实非容易臣谨守　教条悉意抚循妄谓今天下生民元气耗矣宜专务休飬之不当厉蠭锐事刻核以取目前之快也然泥古而不通于时务信心而不达乎人情功効蔑闻罪过山积幸荷　圣明不加罪谴曲赐保全于隆庆二年六月十八日升臣顺德府通判终以驽蹇不任驱策黾勉在官虚糜廪禄审巳量力甘自退废又自念髫齓厉志白首不衰方　国家收录人才之日臣不忍自弃于造化生成之外兹因入贺万寿圣节得望　阙廷　君父在上臣子敢不控诉愚悃伏望　勑下吏部改臣国子监一官俾臣以五经训诲学者匡鼎虽贫读书不废于宦学桓荣巳老专门自许于师传忖臣之力足以任之俾于未死之年少尽平生之志亦以见　圣世之无弃才也臣无任■〈忄貇〉悃屏营之至 

　　•乞致仕疏 

　　某官某奏为乞　恩致仕事臣于嘉靖四十五年蒙恩赐同进士出身除授某官隆庆二年四月内　朝觐回任今蒙升授某官于某月日领到吏部文凭一道即离任至原籍某府某县不意痰火忽作延医调治未痊见今病势侵寻不能前迈伏乞　圣恩容臣休致念臣髫齓励志白首不衰仅获第于九科叨食禄者二载涓埃未竭覆载难酬及其未死之年敢忘图报之志成汉二史作唐一经或能发挥盛德传示来世 

　　归先生文集卷之五 

　　●归先生文集卷之六 

　　吴郡归有光着 
　　门人王执礼校 

　　策问 

　　◆策问 

　　策问二十六道 

　　○策问二十六道 

　　问自昔帝王立极垂统为后世计如禹有典则汤有风愆文武有谟烈其子孙能敬承之故夏商皆飨国长世周过其历至于八百年汉唐而下盖莫能比隆焉我　太祖高皇帝受天明命诞受多方在御日久万几之暇躬亲著述睿思玄览自身心以至于天下国家无一事不有垂教而祖训一书为　圣子神孙虑尤谆悉矣其大经大法世世遵守昭如日月固不待赞述也乃若微言至论为今日　圣天子之绎思者可得而详言之欤我　世宗肃皇帝凭几之言告戒深切　皇上孝思罔极遵承末命改元一　诏风行雷动乃至荒陬绝徼含齿戴发之民靡不拭目以观德化伏读　诏旨称郊社等礼各稽祖宗旧典斟酌改正有以仰窥　圣天子法祖之盛心矣　诏条所列固首奉　皇考之教中间与　皇祖之训相符契者亦可述其槩欤夫臣子为君父陈烈祖之训盖忠爱之至也即有大美而弗彰何以仰荅鸿庥于万一乎诸士子具悉以对将为尔闻于当宁 

