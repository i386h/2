<!-- { "loadSidebar": true } -->
　　我穿髙安过萍乡七十二渡绕羊肠【一本此下有二句云去时撷茗春风香归来秧稻春日长髙安属筠川萍乡属袁州羊肠见前注山谷书萍乡县廰壁曰庭坚杭荆江畧洞庭渉脩水径七十二渡出万载来宜春省伯氏元明于萍乡按元明时为萍乡令】水邉林下逢衲子南北东西古道场【苏子由筠州圣夀院法堂记曰洞山有价黄檗有运真如有愚九峯有防五峯有观高安虽小邦而五道埸在焉前汉书南粤传曰南北东西数千里】五峯秀出云上中有寳坊如侧掌【文选张景阳七命曰峣榭迎风秀出中天李善注引国语曰秀出于众列子曰化人之宫出云之上寳坊见前注老杜诗秦川对酒平如掌此变其语用之】去与青山作主人不负法昌老禅将【倚遇禅师三十年单丁住法昌山法昌在洪州分宁之北事具洪觉范僧寳传法华经曰佛赐战魔贤圣诸将以禅定觧脱无漏根力诸佛之财】栽松种竹是家风莫嫌斗絶无来徃【僧寳传又载南禅师至止遇方栽松南公曰小院子栽许多松作麽遇曰临济道底南公指石曰这里何不栽遇曰功不浪施南公曰也知无下手处遇却指石上松曰从甚麽处得来南公大笑曰苍天苍天汉书匈奴传曰匈奴有斗入汉地直张掖郡注云斗絶也后汉书窦融传曰河西斗絶在羌胡中五峯高峻故云尔】但得螺蛳呑大象从来羙酒无深巷【法昌有法身颂云螺蛳呑大象石虎咬蕃马惊起叚家龙踏落云屋瓦古语曰羙酒无曲巷言酒之羙者虽在深僻之地人必就沽五峯虽险絶但觧法昌宗防何患不为人之所知哉】
　　新喻道中寄元明用觞字韵
　　中年畏病不举酒孤负东来数百觞唤客煎茶山店逺看人秧稻午风凉【晋书顾荣传曰惟酒可以忘忧但无如作病何文选李陵书曰孤负陵心区区之意欧阳公诗快哉天下乐一釂宜百觞杜诗野店引山泉乐天诗泥秧水畦稻】但知家里俱无恙不用书来细作行【别本云不用书来细作行想李炳文极相肯也○风俗通曰恙毒虫也喜伤人古人草居露宿故相劳问必曰无恙老杜诗来书细作行按后汉书循吏传序曰光武以手迹赐方国皆一札十行细书成文】一百八盘携手上至今犹梦绕羊肠【一百八盘路谓元明相送黔中时乐天诗梦寻来路绕羊肠羊肠见前注】








　　山谷内集诗注巻十六
　　钦定四库全书
　　山谷内集诗注巻十七　　宋　黄庭坚　撰
　　任　渊　注
　　拜刘凝之画像
　　弃官清頴尾买田落星湾【陈舜俞庐山记云刘涣字凝之筠州人天圣八年擢进士第居官有直气不屑辄弃去卜居落星渚甞乗黄犊往来庐山中张文潜水玉堂记云凝之年五十余为頴上令即致仕归隠于庐山年八十一卒清頴尾见前注寰宇记云落星石在江州庐山东周迥一百五步髙丈许图经云昔有星坠水化为石当彭蠡湾中俗呼为落星湾】身在菰蒲中名满天地间【建康寳録云殷礼与张温使蜀诸葛亮见而叹曰江东菰芦中生此竒才谢灵运诗菰蒲冐清浅老杜诗诗巻长留天地间】谁能四十年保此清静退【老子曰保此道者不欲盈汉书扬雄解嘲曰爰清爰静游神之庭文选卢子谅序曰用安静退】往来涧谷中神光射牛背【见首句注晋书玉衍引王导共载而去曰吾目光乃在牛背上矣】
　　追和东坡壶中九华【并序】
　　湖口人李正臣蓄异石九峯东坡先生名曰壶中九华并为作诗后八年自海外归湖口石已为好事者所取乃和前篇以为笑寔建中靖国元年四月十六日明年当崇宁之元五月二十日庭坚系舟湖口李正臣持此诗来石既不可复见东玻亦下世矣感叹不足因次前韵
　　有人夜半持山去顿觉浮岚暖翠空【庄子曰藏舟于壑藏山于泽谓之固矣然而夜半有力者负之而走昧者不知也下句谓失此石之清寒遂觉瘴岚暖气浮动于太虚耳捭苍曰岚山风也摭言载赵嘏诗云何必青楼倚翠空】试问安排华屋处何如零落乱云中【曹子建诗曰生存华屋处零落归山邱此借用其字】能囘赵璧人安在已入南柯梦不通【史记蔺相如传度秦王负约不偿城使从者怀其璧从间道亡归璧于赵南柯见前注谓东坡已死此段陈迹遂成幻境不可复追寻也】赖有霜钟难席巻袖椎来聴响玲珑【晋书石勒载记曰頼有此耳霜钟谓石镗山也水经曰彭蠡之口有石钟山焉东坡作石钟山记唐李渤记曰得双石于潭上扣而聆之南声函胡北音清越□止响腾余韵自歇山海经曰丰山有钟九耳霜降则鸣此用其字汉书贾谊过秦论曰有席巻天下之心史记信陵君传朱袖四十斤铁椎扬雄甘泉赋曰何氏玲珑】
　　罢姑熟寄元明用觞字韵【通典曰当涂县即晋姑熟城按当涂今为太平州】
　　追随富贵劳牵尾准拟田园略滥觞【上句言世人用力于富贵之地如曳牛尾徙自苦也文选曹子建诗冠葢相追随俗本劳或作荣非是太经勤首曰劳牵不于其鼻于尾弊范望注曰牵牛不于鼻而于尾故劳弊老杜诗春来准拟开懐久汉书汲黯传隠于田圃滥觞见前注】本与江鸥成保社聊随海燕度炎凉【南越志曰江鸥一名海鸥保社谓保伍同社传灯録典化存奨禅师传克宾曰我不入汝保社海燕以言去来无定梁吴均咏燕诗曰一燕海上来一燕髙堂息老杜双燕诗应同避燥湿且复过炎凉】未栽姑熟桃李径郤入江西鸿鴈行别后常同千里月书来莫寄九囘肠【江西谓洪州山谷乡里谢庄月赋隔千里兮共明月司马迁书曰肠一日而九回】
　　次苏子瞻和李太白浔阳紫极宫感秋诗韵追怀太白子瞻【元丰二年东坡自黄移汝往筠州见子由过江州道士胡洞微示以太白诗石本葢其师卓玘之所刻因和其韵且云玉芝一名琼田草洞徼种之七八年矣】
　　不见两谪仙长怀倚脩竹【唐书李白传贺知章叹曰子谪仙人也两谪仙谓苏李老杜诗曰暮倚脩竹南史云防稽山有人姓蔡不知名时人谓之谪仙】行绕紫极宫明珠得盈掬【老杜诗道州手札适复至纸长要自三过读盈把那湏沧海珠入怀本倚昆山玉礼记曰受珠玉者以掬诗曰不盈一掬】平生人欲杀耿介受命独【老杜无李白消息诗曰世人皆欲杀吾意独怜才离骚曰彼尧舜之耿介兮既遵道而得路荘子曰爱命于地惟松柏独也在冬夏青青受命于天惟舜独也正山谷跋东坡和陶诗云子瞻谪岭南时宰欲杀之亦此意也】往者如可作抱被来同宿【礼记檀弓赵文子曰死者如可作也吾谁与归注云作起也退之送殷侑序曰抱被入直乐天诗官曹冷似水谁肯来同宿】砥柱阅頽波不疑更何卜【刘禹锡诗世道剧頽波我心如砥柱其详见前注诗意谓苏李介持自信也按楚辞屈原卜居曰往见太卜郑詹尹曰余有所疑愿因先生决之寜昻昻若千里之驹乎将泛泛若水中之凫乎与波上下偷以全吾躯乎詹尹谢曰用君之意龟防诚不能知事此诗用其意左传□廉云卜以决疑不疑何卜此诗用其语王维归山歌亦云聊解印兮相从何詹尹兮可卜】但观草木秋叶落根自复【草木秋见前注老子曰万物并行吾以观其复夫物芸芸各归其根归根曰静静曰复命唐人诗梧桐叶落满庭隂古诗云一叶落知天下秋】我病二十年大斗久不复【山谷作发愿文戒酒肉葢元丰甲子嵗至崇寜壬午几二十年行苇诗曰曾孙维主酒醴维醹酌以大斗以祈黄耉注云大斗长三尺正义谓从大麓挹之于尊用此勺隋书天文志曰天市垣斗五星在宦者南仰则天下斗斛不平覆则岚穰此借用以言挹酒而注之则当覆斗久不饮故斗不覆也】因之酌苏李蟹肥社醅熟【别本注云予以病不能食暂开酒肉故云○文选江文通拟休上人云桂水日千里因之平生怀林逋诗水痕初落蟹螯肥李商隠诗旗高社酒香按世説毕茂世云一手持蟹螯一手持酒杯拍浮酒池中便足了一生山谷此诗原有跋云子瞻诗所记胡道士玉芝一名琼田草者俗号其叶为唐婆镜叶底开花故号羞天花以予攷之其实本草之鬼臼也嵗生一臼如黄精而坚瘐满十二嵗可为药就土中生根取一臼勿令大本知也煮麫如饆馄皮里一臼吞之数日不饥啗三臼可辟縠也黄龙山老僧多采而防食令人体臞而神王今方家所用鬼臼乃鬼灯檠耳如蜀人用鬼箭但用一草根不知何物也镇阳赵州间道旁丛生三羽者真鬼箭俗医川药如此而青古方不治病可胜叹哉因论玉芝故并记之以遗胡道士道士胡君洞□卓君□之弟子卓君之时欲崇饰宫观而俗绿薄规模甚逺而不成就反胡君而官殿崇成便斋曲房松竹荟蔚观其轩窻开塞宜冬而惬夏智虑通物者也又好文多艺能治宾客具至者防归此东坡先生所以每至而留连者欤】
　　琼芝轩
　　卓僊在时养琼芝深根固蒂活人命憧憧来问此何草但告渠是唐婆镜【老子云深根固蒂易成卦之九四曰憧憧往来朋从尔思王弼云憧憧往来不絶貌诗意谓俗人闻此草能使人长生未必信之但以凡草告之可也】
　　龟殻轩
　　紫极宫中三百楹道人独藏一神屋开轩纳息星月明时有白云来侔宿【本草龟殻一名神屋史记龟策传曰龟能行气导引太白紫极官诗曰白云南山来就我檐下宿退之诗月明侔宿玉堂空】
　　秋声轩
　　谁居空闲扇橐籥情与无情并时作【庄子曰风起地方一西一东有上傍偟就嘘吸是孰居无事而披拂是老子曰天地之间其犹橐籥手又曰万物并作吾以观其复法界观颂曰情与无情共一体】是声皆自根极来更莫辛勤问南郭【传灯録镜清问僧门外什麽声曰雨滴声师曰众生颠倒建己逐物此诗用其意庄子缮性篇曰不当时命而大穷乎天下则深根寕极而待大宗师篇真人之息以踵郭象注曰乃在根本中来齐物论曰南郭子綦隠几而坐顔成子游立侍乎前子綦曰汝闻人籁而未闻地籁汝闻地籁而未闻天籁夫子游曰敢问其方云云】
　　戏效禅月作逺公咏【并序】
　　逺法师居卢山下持律精苦过中不受蜜汤而作诗换酒饮陶彭泽送客无贵贱不过虎溪而与陆道士行过虎溪数百步大笑而别故禅月作诗云爱陶长官醉兀兀送陆道士行迟迟买酒过溪皆破戒斯何人斯师如斯故效之【禅目师名贯休其诗见于集中陈舜俞庐山记曰逺师送陶元亮陆偕静不觉过虎溪因相与大笑今世传三笑图葢起于此】
　　邀陶渊明把酒椀送陆脩静送虎溪胷次九流清似镜人间万事醉如泥【陈舜俞卢山记曰简寂观宋陆先生之隐居也隠居名脩静明帝召至阙设崇卢馆通仙堂以待之仍防儒释之士讲道于庄严佛寺九流见前注东坡诗曰道人胷中水镜清后汉周泽时人语曰一日不斋醉如泥】
　　跋子瞻和陶诗【东坡和陶渊明诗凡一百有九篇追和古人自东坡始】
　　子瞻谪岭南时宰欲杀之饱吃恵州饭细和渊明诗【东坡知扬州初和渊明饮酒诗二十首归田□居以下皆谪□州后所作东坡以绍圣元年安置恵州时章惇为宰相老杜歌曰但使残年饱吃饭只愿无事长相见】彭泽千载人东坡百世士出处虽不同风味乃相似【唐人张旭有帖云贺八清鉴风流千载人也孟子曰伯夷桞下□奋乎百世之上百世之下闻者莫不兴起山谷作王持字説曰世无千嵗之人安得千嵗之士葢其徳可以经盛衰云耳易曰君子之道或出或处或黙或语二人同心其利断金同心之言其臭如兰子由作和陶集序亦曰区区之迹葢未足以论士也】
