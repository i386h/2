<!-- { "loadSidebar": true } -->
　　维岳降神，光气熊熊。笃生伟人，殿我家邦。暨我高阳，如龙如虎。仗钺视师，两有文武。遵永六城，复我故初。崇关击柝，神都屹如。公如凤麟，不抟不鸷。斋其躬心，以救殄瘁。国有大故，我肩我扌耆。国有大疑，我则解Δ。楚师横溃，乱流而东。公手抚摩，如扰儿童。伟矣硕儒，褒衣大冠。召云致雨，试手沛然。堂堂高阳，与公相望。大厦两楹，去一则崩。三才失位，九婴刺天。捐生殉节，与国后先。天门荡，爰策其马。元气磅礴，来归帝所。帝锡汝命，彤弓素。刑天相柳，莫我敢承。星戈照日，云罕从风。同车报命，二祖列宗。乃考新宫，乃配清庙。于豆于登，工祝致告。孝孙在位，庸鼓有攵。神之至止，入户叹息。旧史明见，作为颂诗。后千百年，尚右飨之。



　　●有学集卷三十五
　　○神道碑
　　【和州鲁氏先茔神道碑铭】
　　余以馀年颓景讨论史事，蕉园之藏，竹简之籍，州次部居，爰有端绪。祝融作虐，荡无馀烬。仰天而哭之，自此绝意于纂述矣。和阳司马公以先世事状策命见视，乃喟然而叹曰：“嗟乎！劫灰尽而昆明开，川流没而碣石在，于斯时也，观斯编也，岂非三百年天球琬琰犹在人间，而宿老遗民所乐为铺陈厉者与！”乃按而叙之曰：鲁氏，濠之钟离人，高皇帝龙兴，自滁入和，福二兄弟四人从军，功多不受爵，散居全椒、和阳，而福二居和之鸡笼乡。福二生文，天顺间以笃行征文，生知。知生资，资生昆，昆生四子，其季则教授公也。
　　公讳思问，字汝祥。少孤，为诸生，摄衣冠之学宫，缓步闾巷风谡，谡出缝间，合卺之夕，犹张灯夜读，夫妇相庄，师弟子如也。壮岁授徒讲诵如大师，颂礼甚严，肃于夏楚。八试琐院，岁贡，授沛县训导，七载升仪真教谕。公教授弟子所得束羊，分给从子及甥，不名一钱。为学官敦名行，崇教条，恤孤寒，育才俊，计口食，奉贫逾于诸生。时在沛张给事贞观，以谏国本里居，公敬事之，危坐抗论，不少引屈，曰吾师儒道如是也。在仪真鹾使，保请通族谱，公力谢却曰：“吾岂以侍中貂易青青子衿也。”久之，迁鲁府教授，遂致仕。归家，居二十馀年，以六德淑乡里，以四教课子孙，褒衣大带，渥颜秀眉，儿童妇女咸指目为人瑞，没而士类师尊之，皆曰乡先生可祭于社者也。
　　公与其元配张内行淳备，齐眉一德，享年皆八十馀。天启间，先后考终，葬于某地之某阡。子二人：长一惠，字和之，授官把总；次一连，字逸少，例贡任崇仁县主簿。司马公名可藻，则崇仁之子也。盖教授公没后十有三年，而和阳有乙亥之变。先是流贼躏滁焚巢，司马请以族行，不可，则奉其父母僦居南都，甫告行而城陷，把总公角巾布袍立城东塘水中，贼泅而执之，胁以刃，不屈。诃曰：好硬老子！取砖击破头额，推没水而死。把总之长子诸生可为，字尧父，守峨眉墩城，贼登陴执之，不出一语，贼怒刃乱下，终不一语而死。妻王氏亦死池水中。而崇仁二女，长适章，携六岁女及一婢投舍旁草屋焚死。次适王，贻书数千言诀别父母，解袜带束颈一扼而死。和城之陷也，死者二十万人，鲁氏为烈。鲁氏死者百馀人，教授公一门为烈。教授公训戒子姓。每称引古语：豹死留皮，人死留名。斯其芳风流尘，顾不远与！
　　崇仁公少颖异，博学，善名理，通老、庄家言。其为人经奇倜扬，困资地佐邑，非其好也，然不以薄宦少自假易。焚枯食淡，斋厨萧然。爬搔民瘼，戴星出入。闻讣，归，不复出。申酉之交，辟兵浙西山中，思家念国，怫郁盘牙。时登崔嵬北望恸哭。抵家旬日，病，犹自力端坐而逝。弥留之际，循其发而语曰：“此种种者，幸留以下见先人，可以瞑矣。”丙戌岁之五月也。享年六十有九。权厝于教授公墓旁，须大葬焉。司马既对休命，光贲泉壤，言告旧史，俾书隧道之碑。余惟鲁氏福二兄弟当龙兴之日，攀鳞附爪，助大业，知止善息。归耕终老，有馀不尽，五世其昌。教授公劬躬焘后，启佑司马为晋士稚、为宋伯纪，箕裘之美，侔于带砺，积厚流光，斯已信矣。自窦甫出于纶，方胙顾汲汲焉。申宠命，阐先德，发皇幽潜，惟恐不及者。凡以述草昧之绪业，著丰芑之盛事，于飙回雾塞之后，廑昭融鸿朗之思，用以标表权舆，萌达兆魄，其用意良远，非苟然而已也。余为粗述梗概，窃比古人先茔昭德之例叙已，执笔而深思，呒然而不自舍也。盖有征焉，亦有望焉云耳。系之铭曰：
　　真人龙兴定江浒，集师和阳耀神武。丰沛云从有四鲁，植发如竿气成虎。定鼎功成解行伍，卷甲韬戈投四弩。长楫归田筑场圃，周家丰镐汉杜。家世城南近尺五，五世其昌绾纶组。文章玉杯器簋，矩规重式章甫。没祀瞽宗列豆俎，义成风绳尔祖。赤眉黄犊敢余侮？烈火清流利刀斧。骨拒骸撑激顽腐，崇仁华颠发垂缕。阖棺全归岂牖下，桓桓司马微管侣。邕管崎岖扈城旅，指日云心赤苦。手捧天章下北户，漆书金管堂斧。重泉长夜皎日午，丹诚晃朗白骨舞。还视周原正，金碗珠衣尚尘土。拜命有神心亦怃，日车瞳若木吐。岷江滥觞岂能柱，南山有石比石鼓。如椽大笔天可补，旧史载笔匪夸诩，篆刻丰碑诏终古。
　　【新乡张府君合葬神道碑】
　　新乡张府君讳某，字含惺。先世家庐太山洪洞下，永乐中徙卫辉府新乡县之送佛村。世有隐德，七传而生江，江生行高，行高生登，登生四子，府君其长男也。天启丁卯，以明经贡大庭，授太康儒学训导，升武陟教谕。崇祯戊寅之岁，擢真定府通判，投劾致仕，以子司马公贵，封文林郎、兵科都给事中。辛巳岁十月十三日卒于家，享年七十有一。先娶李赠孺人，继王，累赠太孺人，生四子，叔即司马公缙彦也。又继胡，封太孺人。府君卒逾月，葬于某地之阡。越八年戊子，司马公奉胡孺人柩，偕二母合于公，排缵事状，俾谦益书隧道之碑。
　　按状：府君身伟干倜傥，负大节。为文章师法三苏，不以为工。长垣李司马化龙督学中州，叹异之，曰：“此河雒伟人也。”累踬锁院，为文学掌故，不以广文官冷少自假易。寇大举，薄太康，长吏物故，腰刀褶，率士民登城，炮车如雷，目不一瞬，寇被创引去。署邑篆，察奸摘伏，老吏抱牍请署，手目掉眩。郑庶人尉卒杀武陟民于市，有司莫敢问。公力诤之，上官矫尾厉角，词辨导涌，抵罪论死，庶人推胸顿足无一难也。司马举进士，授涧令，延问，寇垒千里，亲朋掩泪相向，府君太呼曰：“车驱之王事靡监，岂儿女子执手刺刺时乎！”司马以翰林简讨改兵垣，府君曰：“若勉之，以七尺奉圣主，吾戴头归矣。”而为德于乡。大饥，出粟活万人，先帝手诏旌之。晚年循墙视影，三命滋益共常，大署其室曰“心吾”，因以为号，其学问得力如此。公三娶皆有妇德，王孺人裙布织，相夫课子，时人以为母师。而乱之方殷也，司马出万死一生，唱义杀贼，壁垒孤悬，烽火四接，胡孺人携弱妇稚孙间行万里，间关匍匐，孺人之丕报府君，可谓复生不悔矣。
　　呜呼！士君子积学厉行，轮结，而发闻于其子者多矣。生有纶绋之宠，没有堂斧之封，琬琰之录载在国史，金石之文征诸家乘，此其常也。如府君者，高明显融未竟于生前，板荡流离降割于身后，陈根未宿，家室焚如。鸱栖集于墓门，训狐叫号于封树。迨乎风尘甫息，道路载夷，司马乃得以收召魂魄，苏息创夷，妥侑先灵，修合兆域。于是乎佳城郁然，松楸滋茂，夜台之伉俪执手慰劳，乡里之妇孺扪泪相告。德厚流光，岂可诬哉！
　　司马忠诚纯孝，蕴义生风。为人臣子，可以无憾。其为合葬事略，痛愤苞塞情事盘互。弘演之剖肝未纳，申胥之泣血犹渍。读其词者，犹为之蜇鼻裂吻，不忍终篇，而况于亲为之者乎！古今忠臣孝子遘此者，与有几？古今丰碑贞珉大书深刻文章之放是者，与有几？谦益固辞不获请，回翔踯躅，辍简阁笔者数四，谨为援据事状，扬榷梗概，而系之以铭曰：
　　惟岳降神自中嵩，张星自昔居河东。文昌一宿应天中，张仲孝友今则公。亡书十箧罗心胸，墓门老表识骏雄。儒冠连蹇道则丰，抠衣升堂为礼颂。甲胄千橹枝临冲，长蛇封豕犹蠛蠓。铅刀一割无留踪，束书归卧诛蒿蓬。收贮元气还昊穹，有子祉美帝简崇。横流沧海誓奋庸，天崩地坼降鞠凶。移山填海心力穷，乘海贸易梯航通。玄堂石阙加新封，礼成望拜金粟风。血流渍染啼鹃红，带剑上垄谁则恫？百年臣子罔极同，丹书银管旌玄宫。史失求野惭瞽蒙，朴学敢夸ひ工。谁哉庾辞麦鞠穷？南山有石深刻。杞天虞日鉴厥衷，金销石泐征无终。
　　【明故贵州永宁州吏目封行人司行人赠吏部稽勋清吏司主事李公墓碑】
　　李公讳尚德，字子昭，其先唐西平王晟也。西平第七子宪观察江西，宪子游刺袁州，始去长安，家江西。入明朝，徙居吉水谷村者，曰唐。自南唐迄今九百馀岁，二十五传而生公。曾祖学录公衍。祖县令公楷，举乡书，三为令，有异政。从罗文恭讲学，学者称株山先生。父都事公时学，试策入等，选忠义中卫经历，升四川都司都事。公生隆庆戊午，卒天启丁卯六月，得年七十。其葬之岁为戊辰，为崇祯元年。以行人司行人封公，以吏部稽勋主事赠公者，今兵部侍郎元鼎也。
