<!-- { "loadSidebar": true } -->
　　岩岫崚嶒洞壑竒悬藤古木半迷离冷泉亭子清溪上谁识源头混混时
　　惠泉
　　寒云覆树昔年经【甲子观惠泉在十月】再品山泉到此亭春水一犂农事足喜看膏雨徧郊坰
　　春晴舟中作
　　野水漫漫野岸长防行嫩柳带斜阳不知春色来多少但觉飞花处处香
　　克鲁伦河上流雨后草生
　　晚从岸曲驻前旌雨歇行营草怒生一望青青河上色平芜共听马嘶声
　　班师次拖陵
　　战马初闲甲士欢挥戈早已破楼兰弥天星斗销兵气照彻邉山五月寒
　　南口
　　銮舆歴逺度龙城已近郊圻一日程时雨润来山翠重更添髙下小溪声
　　登鸡鸣山
　　鸟道盘空近塞垣羊河如带绕山根停銮欲览沿边势石上藤萝手自扪
　　山行
　　古木荒山落叶稀寒流防曲漾斜晖马蹄行遍龙堆路总是金汤戸外扉
　　晓寒念将士
　　长河冻结朔风攒带甲横戈未即安每见霜华侵晓月最怜将士不胜寒
　　经喀尔沁
　　古木苍山路不穷霜林飒防响秋风临流驻跸归营晚坐看旌门落照红
　　菜畦
　　东南农事已春深菜陇花开满地金独爱小民勤力作马头堪慰省方心
　　支硎山
　　龙池东北古支硎石室寒泉句可听【支遁诗云石室可蔽身寒泉濯温手】想得雨余悬瀑布飞流界破数青
　　江行
　　风帆来徃乱江流楼舻纵横拍浪浮只在艄工持柁稳曽将为政喻操舟
　　春行
　　爱此融融养育多平原髙下识恩波虽然迅速春难住四季何尝离太和
　　未开新荷
　　清和将尽未端阳时雨催擎珠防凉不染淤泥防净植虽无花气叶先香














　　皇清文頴巻首六
　　钦定四库全书
　　皇清文頴巻首七
　　世宗宪皇帝御制文
　　论
　　怨不在大亦不在小惠不惠懋不懋论
　　圣人以仁民爱物为心自无敛怨之理以大公至正为道亦无避怨之方敛怨者咈百姓以从已之欲者也避怨者违道以干百姓之誉者也夫已之欲必不可从而百姓之誉亦不可干何也天下之人心不同则含怨之情亦异善者之所不怨者必恶者之所怨恶者之所不怨者必善者之所怨是以为人君者不在乎权怨端之大小以为重轻而在乎辨所怨之是非以为避就惟问我之所行惠与不惠懋与不懋而已吾果惠而顺于理果懋而勤于事则在已者信无可怨兆庶之广即中有怨之之人而无可怨之实则虽怨犹不怨也不能如是则不怨犹怨也实心爱民之君臣常任怨而有所不恤即如子产古之贤臣也为政之初百姓怨之迨及三年百姓颂之同一子产也同一民情也同一子产之政也而先后之间民情迥异如此然则为政者惟凖于理而已何所用其取舎哉












　　序
　　大清防典序
　　自昔书契肇兴百官以治是知上古之代虽风气朴畧始制文字必垂典宪以昭诫有位用能允厘百工咸熈庶绩观虞书舜命九官具载训辞宏纲毕举则其节目之详于简册者可想而知也爰歴夏殷至周大备孔子言周监于二代又言殷因夏礼周因殷礼所损益可知周礼一书葢承唐虞夏殷之绪而加以文武制作之隆上绍古先下开来叶自是厥后汉唐宋眀膺运享祚者莫不着之章程布在方策设官分职犹师虞周之成宪焉我
　　太祖髙皇帝受
　　天景命经纶草昧
　　太宗文皇帝肇基王迹创制显庸
　　世祖章皇帝混一寰瀛礼眀乐备至我
　　皇考圣祖仁皇帝载定太平功隆业茂是则我朝之兴四圣相承兼唐虞之勲华综豊镐之谟烈巍乎成功焕乎文章之并盛者也康熙二十三年
　　圣祖仁皇帝勅命阁臣纂修大清防典起于崇德元年迄于康熙二十五年大经大猷咸胪编载
　　圣祖仁皇帝厯数绵长又阅三纪敬勤愈至法制増修宪古宜今至精至备可谓规型之尽善仪典之大成而散在巻牍未及彚辑以蒇全书朕缵承寳位体
　　皇考之心以为心法
　　皇考之政以为政其有因时制宜更加裁定者无非继志述事之意绍闻衣德之思爰允礼臣蒋廷锡所请命阁臣开馆纂修自康熈二十六年至雍正五年所定各部院衙门礼仪条例悉行检阅照衙门分类编辑凡经九载篇帙告竣于是
　　圣祖仁皇帝临御六十余年立纲陈纪之端命官敷政之要首末完具灿然如日星之炳照与虞书周礼并垂不刋夫制度之有损益随时以处中之道也书曰惟精惟一允执厥中易曰变通者趋时也中无定体动惟厥时斯
　　圣祖仁皇帝所以干健日新为万世立极也朕兢兢业业永怀绍庭陟降之义尔在廷臣工能恪遵而时绎之上之可以程功次亦不失为寡过然其所以行之者必本于至诚非徒缘饰虚文奉行故事以为尽职也其交相懋勉忠勤不懈以赞襄我国家悠久无疆之泰运追迈二帝三王之盛朕于兹有厚望焉








　　书经传说彚纂序
　　朕思六经皆治世之书而帝王之大经大法昭垂万古者惟尚书为最备葢自继天立极精一执中二帝三王之心法逓相授受而治法亦因之以传今观书所载成天平地经国造邦建官立教礼乐兵刑之纲大用与夫赓飏都俞之休风嘉谟嘉猷之陈告凡所为永膺天命而致时雍协和之效者虽相去数千年尚可于方防中想见其钦眀寅畏之衷敷布经纶之迹后之君臣得奉为模楷以追踪于唐虞三代之隆讵不于书是赖哉我
　　皇考圣祖仁皇帝圣学渊深治功逺存于中者二帝三王之心发于外者二帝三王之治而稽古好学于典谟训诰之篇沉潜研究融防贯通初
　　命讲官分日进讲着有解义一编颁示海内复
　　指授儒臣荟萃汉唐宋元眀诸家之说参考折中亲加正定广大悉偹于地理山川援今据古靡不精核为书经传说彚纂凡二十有四巻兹値刋校告竣与易诗春秋诸经次第传布敬制序文勒之巻首夫后世之天下唐虞三代之天下也而治法之垂为典章心法之原于性命者先后同揆百世之圣君贤辅未能易也故为君者必思比德于尧舜禹汤文武而后无忝乎为君为臣者必思嫓休于臯防伊傅周召而后无忝乎为臣朕夙夜兢兢冀克守主敬存诚之道以遂觐光扬烈之怀尤冀卿尹百执事共体元首股肱之谊殚协恭励翼之忱寅亮天工諴和民志俾薄海内外永底乂安于以逺宗圣哲而仰承
　　皇考尊崇经学啓牖万世之盛心顾不羙欤是为序





　　诗经传说彚纂序
　　朕惟诗之为教所以成孝敬厚人伦羙教化移风俗其用逺矣自说诗者各以其学行世释解纷纭而经防渐晦朱子起而正之集传一书参考众说探求古始独得精意而先王之诗教借之以眀国家列在学官着之功令家有其书人人传习四始六义晓然知所宗尚我皇考圣祖仁皇帝右文稽古表章圣经
　　御纂周易折中既一以本义为正于春秋诗经复命儒臣次第纂辑皆以朱子之说为宗故是书首列集传而采汉唐以来诸儒讲解训释之与传合者存之其义异而理长者别为附录折中同异间出已见乙夜披览
　　亲加正定书成凡若干巻名曰诗经传说彚纂朕惟诗三百篇先王所以眀劝惩而行黜陟葢治世之大经而后世文人学士乃以风云月露之辞自托风雅学经者又溺于训诂辞章之陋习乌在其能眀先王之道也我皇考指授儒臣勒为是编期以阐先王垂教之意与孔子删诗之防学于是者有得于兴观羣怨之微而深眀于事父事君之道从政专对无所不能则经学之实用着而所谓用之乡人用之邦国以化成天下者亦于是乎行焉刋校既竣敬述
　　圣意序之简端










　　圣祖仁皇帝庭训格言序
　　钦惟
　　皇考圣祖仁皇帝性秉生安道参化育临御悠久宇宙清宁六十载
　　圣徳神功超越万古凡为史臣所记注黎献所覩闻者固已备编于
　　实録
　　寳训珍藏于金匮琅函矞矞皇皇盛矣大矣朕曩者偕诸昆弟侍奉
　　宫庭亲承
　　色笑每当视膳问安之暇
　　天顔怡恱每切
　　恩勤提命谆详钜细悉举其大者如对越
　　天
　　祖之精诚侍飬
　　两宫之纯孝主敬存诚之奥义任人敷政之宏猷愼刑重谷之深仁行师治河之上略图书经史礼乐文章之渊博天象地舆歴律歩算之精深以及治内治外飬性飬身射御方药诸家百氏之论说莫不随时示训遇事立言字字切于身心语语垂为模范葢由我
　　皇考质本生知而加以好学圣由天纵而益以多能举天地间万事万物之理融防贯通以其得之于心者宣为至教视聼言动悉合经常饮食起居咸成矩度而圣慈笃摰啓廸周详涵育薫陶循循善诱朕四十年来祗聆黙识夙夜凛遵仰荷缵承益图继述追思畴日天伦之乐缅怀叮咛告戒之言既歴歴以在心尚洋洋其盈耳谨与诚亲王允祉等记录各条萃防成编恭名为庭训格言于戏
　　圣谟逺包涵无际以今所纪揆昔所闻仅存什一于千百阙略甚多实深愧悚然而是编也文辞精要意防深长茍能引伸而扩充之则片语能含众义只字可括千言虽巻帙简约而格致诚正修齐治平之道罔弗兼该尧舜禹汤文武周孔之传一以贯之矣爰奉秘书夀之琬琰以昭垂于亿万世书曰监于先王成宪其永无愆诗曰诒厥孙谋以燕翼子朂哉后嗣恪循
　　祖训念兹罔斁受益靡穷世世子孙尚其永久敬承哉谨序











　　圣谕广训序
　　书曰每嵗孟春遒人以木铎狥于路记曰司徒修六礼以节民性眀七教以兴民德此皆以敦本崇实之道为牖民觉世之模法莫良焉意莫厚焉我
　　圣祖仁皇帝久道化成徳洋恩普仁育万物义正万民六十年来宵衣旰食祗期薄海内外兴仁讲让革薄从忠共成亲逊之风永享升平之治故
　　特颁上谕十六条晓谕八旂及直省兵民人等自纲常名教之际以至于耕桑作息之间本末精粗公私钜细凡民情之所习皆
　　睿虑之所周视尔编氓诚如赤子
　　圣有谟训眀徴定保万世守之莫能易也朕纉承大统临御兆人以
　　圣祖之心为心以
　　圣祖之政为政夙夜黾勉率由旧章惟恐小民遵信奉行久而或怠用申诰诫以示提撕谨将
　　上谕十六条寻绎其义推衍其文共得万言名曰圣谕广训旁徴逺引徃复周详意取显眀语多直朴无非奉
　　先志以啓后人使羣黎百姓家喻而戸晓也愿尔兵民等仰体
　　圣祖正德厚生之至意勿视为条教号令之虚文共勉为谨身节用之庶人尽除夫浮薄嚣凌之陋习则风俗醇厚家室和平在朝廷德化乐观其成尔后嗣子孙并受其福积善之家必有余庆其理岂或爽哉







　　数理精蕴序
　　粤稽前古尧有羲和之咨舜有后防之命周有商髙之访逮及厯代史书莫不志律厯备数度用以敬天授民格神和人行于邦国而周于乡闾典至重也我
　　皇考圣祖仁皇帝生知好学天纵多能万几之暇留心律厯算法积数十年博考繁赜搜抉奥微参伍错综一以贯之爰
　　指授庄亲王等率同词臣于大内防飬斋编纂每日进呈
