<!-- { "loadSidebar": true } -->
　　裴子自城来得足下一书明日又于崔大处【崔大名羣字敦诗】得足下陜州所留书翫而复之不能自休寻知足下不得留仆又为考官所辱【官一作功】欲致一书开足下【开或作闻】并自舒其所怀含意连辞将发复已卒不能成就其说及得足下二书凡仆之所欲进于左右者足下皆以自得之【或无以字　今按以巳通晋宋人书帖多用以字】仆虽欲重累其辞谅无居足下之意外者故絶意不为【虽欲或作虽复或无之意二字】行自念方当逺去潜深伏隩与时世不相闻【行或作亦当或作将隩或作奥或无世字今按行疑当作复】虽足下之思我无所窥寻其声光故不得不
　　有书为别非复有所感发也仆少好学问自五经之外百氏之书未有闻而不求得而不观者然其所志惟在其意义所归至于礼乐之名数隂阳土地星辰方药之书【或无方药二字】未尝一得其门户虽今之仕进者不要此道然古之人未有不通此而能为大贤君子者【子下或有事字者下或有也字】仆虽庸愚毎读书辄用自愧今幸不为时所用无朝夕役役之劳将试学焉力不足而后止犹将愈于汲汲于时俗之所争【一作事】既不得而怨天尤人者此吾今之志也【此句或无今字】惧足下以吾退归因谓我不复能自彊不息【或无我字】故因书奉晓冀足下知吾之退未始不为进而众人之进未始不为退也【或无两之字】既货马即求船东下二事皆不过后月十日有相问者为我谢焉【月十日或只作旬字或无我字此下或有愈再拜字】
　　答崔立之书【立之字斯立贞元四年进士唐进士礼部既登第后吏部试之中其程度然后命之官公贞元八年第进士至是三试吏部不售斯立以书勉之而公以书答之也】
　　斯立足下仆见险不能止动不得时颠顿狼狈失其所操持困不知变以至辱于再三君子小人之所悯笑天下之所背而驰者也【或无也字】足下犹复以为可教贬损道德乃至手笔以问之扳援古昔【扳音攀援于元切】辞义髙逺且进且劝足下之于故旧之道得矣【之于上或无之字得下或有之字】虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也【或无之字】不能默黙聊复自明【自明或作明白】仆始年十六七时未知人事读圣人之书以为人之仕者皆为人耳非有利乎已也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试赋诗策等以相示【赋诗或作诗赋】仆以为可无学而能因诣州县求举有司者好恶出于其心【司下或无者字】四举而后有成亦未即得仕闻吏部有以博学宏词选者人尤谓之才且得美仕就求其术或出所试文章亦礼部之类私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退自取所试读之乃类于俳优者之辞【退下或有因字类于或作类乎】顔忸怩而心不宁者数月【忸音衂怩女夷切】既已为之则欲有所成就【所成或无此二字或无所字】书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚愧焉夫所谓博学者岂今之所谓者乎夫所谓宏辞者岂今之所谓者乎诚使古之豪杰之士若屈原孟轲司马迁相如扬雄之徒进于是选必知其怀慙乃不自进而已耳【或无相如二字】设使与夫今之善进取者竞于防昧之中【或无进者二字】仆必知其辱焉然彼五子者且使生于今之世【五或作数生或作出】其道虽不显于天下其自负何如哉肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛养穷孤【具或作完穷孤或作孤穷】其大得盖欲以同吾之所乐于人耳其他可否自计已熟诚不待人而后知今足下乃复比之献玉者以为必竢工人之剖【工人或作良工】然后见知于天下虽两刖足不为病【卞和献玉刖足事是韩非子刖足下或有而字】且无使勍者再克【或作刖下同　勍渠京切】诚足下相勉之意厚也然仕进者岂舍此而无门哉足下谓我必待是而后进者尤非相悉之辞也【后进或作后振尤非或作非尤非是】仆之玉固未尝献而足固未尝刖足下无为为我戚戚也【或无足下字或无复出为字或并无二为字非是】方今天下风俗尚有未及于古者边境尚有被申执兵者【境或作地或无境字】主上不得怡而宰相以为忧仆虽不贤亦且潜究其得失【或无其字】致之乎吾相荐之乎吾君上希卿大夫之位下犹取一障而乘之【见西汉武帝时匈奴求和亲博士狄山语】若都不可得犹将耕于寛闲之野钓于寂寞之濵求国家之遗事考贤人哲士之终始【终上或有所字】作唐之一经垂之于无穷诛奸谀于既死发潜德之幽光二者将必有一可足下以为仆之玉凡几献而足凡几刖也又所谓勍者果谁哉再克之刑信如何也【刑或作形】士固信于知已微足下无以发吾之狂言【信或作伸吾下或无之字】愈再拜
　　答李翊书【翊或作翺非也贞元十八年陆傪佐主司权德舆于礼部公以李翊荐于傪用是其年登第此书其十七年所作欤吕居仁云退之此书最见其为文养气妙处】
　　六月二十六日【或无此六字】愈白李生足下生之书辞甚髙而其问何下而恭也【而恭或作之恭非是】能如是谁不欲告生以其道道德之归也有日矣况其外之文乎【外或作余非是】抑愈所谓望孔子之门墙而不入于其宫者焉足以知是且非邪【者下或有也字焉或作乌】虽然不可不为生言之生所谓立言者是也【或无者字】生所为者与所期者甚似而几矣抑不知生之志蕲胜于人而取于人邪【取于人或无于字下一语同】将蕲至于古之立言者邪蕲胜于人而取于人则固胜于人而可取于人矣将蕲至于古之立言者【下或有邪字非是】则无望其速成无诱于势利养其根而竢其实加其膏而希其光根之茂者其实遂膏之沃者其光晔仁义之人其言蔼如也抑又有难言者愈之所为不自知其至犹未也虽然学之二十余年矣【余年或作年余】始者非三代两汉之书不敢观【两或作秦】非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戛戛乎其难哉其观于人【下或有也字】不知其非笑之为非笑也如是者亦有年犹不改然后识古书之正伪与虽正而不至焉者昭昭然白黑分矣而务去之乃徐有得也当其取于心而注于手也汩汩然来矣【汩音聿】其观于人也笑之则以为喜誉之则以为忧以其犹有人之说者存也【二则字下或并有心字】如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉【后或作后】虽然不可以不养也行之乎仁义之途游之乎诗书之源无迷其途无絶其源【或作府无絶其源亦作无虚其府】终吾身而已矣气水也言浮物也水大而物之浮者大小毕浮气之与言犹是也气盛则言之短长与声之髙下者皆宜虽如是其敢自谓几于成乎虽几于成其用于人也奚取焉虽然待用于人者其肖于器邪用与舍属诸人【或无邪字而有则时用焉四字或并有邪字】君子则不然处心有道行已有方用则施诸人【施或作垂】舍则传诸其徒垂诸文而为后世法如是者其亦足乐乎其无足乐也【或作乎】有志乎古者希矣【古下或有人字】志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之愈白【樊汝霖云自三代以还陵夷至于江左斯文梫地唐兴贞观开元之盛终莫能起至贞元末而公出于是以六经之文为诸儒唱其观于人也笑之则心以为喜者大声不入于里耳而不笑不足以为道此公所以喜若人人皆见而说之而誉之斯亦浅矣此所以为忧李汉所谓时人始而惊中而笑且排先生益坚终而翕然以定者其此之谓乎王荆公乃云力去陈言夸末俗可怜无补费精神好诋之过也汩汩然来矣浩乎其沛然者皇甫持正谕业所云韩吏部之文如长江秋注千里一道老苏上欧阳书亦云韩子之文如长江大河浑浩流转者是也】
　　重答翊书【答下或有李字】
　　愈白李生生之自道其志可也其所疑于我者非也人之来者虽其心异于生其于我也皆有意焉君子之于人无不欲其入于善【入杭本作人非是】宁有不可告而告之孰有可进而不进也言辞之不酬礼貌之不答虽孔子不得行于互乡宜乎余之不为也【方从三本无于字非是余或作愈】茍来者吾斯进之而已矣乌待其礼逾而情过乎虽然生之志求知于我邪求益于我邪其思广圣人之道邪其欲善其身而使人不可及邪【其思上或有求字及邪或作及也】其何汲汲于知而求待之殊也贤不肖固有分矣生其急乎其所自立而无患乎人不已知未尝闻有响大而声微者也况愈之于生恳恳邪属有腹疾无聊不果自书【属下或无有字不下或无果字】愈白
　　代张籍与李浙东书【或作浙东观察李中丞或注巽字元和五年八月以巽兼御史中丞充浙东观察使张籍时为太常寺太祝病眼京师公于是为之代书】
