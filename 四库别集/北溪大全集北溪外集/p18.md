<!-- { "loadSidebar": true } -->
　　粤自羲皇作易首辟浑沦神农皇帝相与继天立极而宗统之传有自来矣尧舜禹汤文武更相授受中天地爲三纲五常之主臯陶伊传周召又相与辅相跻天下文明之治孔子不得行道之位乃集羣圣之法作六经爲万世师而囘参伋轲实得之上下数千年无二说也轲之后失其传荀与扬既不识大本董子又见道不分明间有文中子粗知明德新民之爲务矣而又不知至善之所出韩子知道之大用流行于天下矣而又不知全体具于吾身盖千四百余年昏昏冥冥醉生梦死直至我宋之兴明圣相承太平日久天地真元之气复会于是濂溪先生与河南二程先生卓然以先知先觉之资相继而出濂溪不由师传独得于天妙建图书抽关啓钥上与羲皇之易相表里而下以振孔孟不传之坠绪所谓再辟浑沦二程亲受其旨又从而光大之故天理之微人伦之着事物之众鬼神之幽与凡造道入德之方脩己治人之术莫不粲有条理使斯世之英才志士得以探讨服行而不失攸归河洛之间斯文洋洋与洙泗并闻而知者有朱文公又即其微言遗旨益精明而莹白之上以达羣圣之心下以统百家而会于一盖所谓集诸儒之大成嗣周程之嫡统而粹乎洙泗濂洛之渊源者也有如求道过高者宗师佛学凌蔑经典以爲明心见性不必读书而荡学者于空无之境立论过卑者又崇奬汉唐比附三代以爲经世济物不必脩德而陷学者于功利之域至是一觝排辨正之皆表里暴白无得以乱吾道惑人心学者欲学圣人而攷论师友渊源必当以是爲迷涂之指南庶乎有所取正而不差矣苟或舍是而他求则茫无定凖终不可得其门而入既不由是门而入而曰吾能真有得乎圣人心传之正万万无是理也
　　用功节目
　　道之浩浩何处下手圣门用功节目其大要亦不过曰致知力行而己致者推之而至其极之谓致其知者所以明万理于心而使之无所疑也力者勉焉而不敢怠之谓力其行者所以复万善于己而使之无不备也知不致则真是真非无以辨其行将何所适从必有错认人欲作天理而不自觉者矣行不力则虽精义入神亦徒爲空言而盛德至善竟何有于我哉此大学明明德之功必以格物致知爲先而诚意正心脩身继其后中庸择善固执之目必自夫博学审问慎思明辨而笃行之而颜子称夫子循循之诱亦惟在于博我以文约我以礼而己无他说也然二者亦非截然判先后爲二事如车两轮如鸟两翼实相闗系葢亦交进而互相发也故知之明则行愈达而行之力则所知又益精矣其所以爲致知力行之地者必以敬爲主敬者主一无适之谓所以提省此心使之常惺惺乃心合乎道而圣学所以贯动静彻终始之功也能敬则中有所主而大本清明由是而致知则心与理相涵而无颠冥之患由是而力行则身与事相安而亦不复有扞格之病矣虽然人性均善均可与适道而鲜有能从事于斯者由于有二病一则病于安常习故而不能奋然立志以求自振二则病于偏执私主而不能豁然虚心以求实见盖必如孟子以舜爲法于天下而我犹未免于乡人者爲忧思期如舜而后己然后爲能立志必如颜子以能问于不能以多问于寡有若无实若虚然后爲能虚其心既能立志而不肯自弃又能虚心而不敢自是然后圣门用功节目循序而进日有惟新之益其于升堂入室一惟吾所欲而无所阻矣此又学者所当深自警也
　　读书次序
　　书所以载道固不可不读而圣贤所以垂训者不一又自有先后缓急之序而不容以躐进程子曰大学孔氏之遗书而初学入德之门也于今可见古人爲学次第者独赖此篇之存而论孟次之学者必由是而学焉则庶乎其不差矣盖大学者古之大人所以爲学之法也其大要惟曰明明德曰新民曰止于至善三者而己于三者之中又分而爲格物致知诚意正心脩身以至齐家治国平天下者凡八条大抵规模广大而本末不遗节目详明而始终不紊实羣经之纲领而学者所当最先讲明者也其次则论语二十篇皆圣师言行之要所萃于是而学焉则有以爲操存涵养之实又其次则孟子七篇皆醇醇乎仁义王道之谈于是而学焉则有以爲体验充广之端至于中庸一书则圣门传授心法程子以爲其味无穷善读者玩索而有得焉则终身用之有不能尽者矣然其爲言大概上达之意多而下学之意少非初学所可骤语又必大学论孟之既通然后可以及乎此而始有以的知其皆爲实学无可疑也盖不先诸大学则无以提挈纲领而尽论孟之精微不参诸论孟则无以发挥蕴奥而极中庸之归趣若不会其极于中庸则又何以建立天下之大本而经纶天下之大经哉是则欲求道者诚不可不急于读四书而读四书之法无过求无巧凿无旁搜无曲引亦惟平心以玩其指归而切己以察其实用而己尔果能于是四者融会贯通而理义昭明胸襟洒落则在我有权衡尺度由是而进诸经与凡读天下之书论天下之事皆莫不冰融冻解而轻重长短截然一定自不复有锱铢分寸之差矣呜呼至是而后可与言王佐事业而致开物成务之功用也欤
　　似道之辨
　　或曰今世所谓老佛之道与圣贤之道何如曰似道而非道也盖老氏之道以无爲宗其要归事清净令学者修真炼气以复婴儿诚爲反人理之常世固有脱事物游方外以事其学者然其说未甚炽固不待论若佛氏之教则充盈乎中华入人骨髓自王公大人至野夫贱深闺妇女无不倾心信向之而其所以爲说者大概有二一则下谈死生罪福之说以诳愚众然非明识者莫能决一则上谈性命道德之说以惑高明亦非常情所易辨也夫死生无二理能原其始而知所以生则反其终而知所以死矣盖无极之真二五之精妙合而凝乾道成男坤道成女二气交感化生万物此天地所以生人物之始也人得是至精之气而生气尽则死得是至真之理所赋其存也顺吾事则其没也安死而无愧始终生死如此而己自未生之前是理气爲天地间公共之物非我所得与既凝而生之后始爲我所主而有万化之妙及气尽而死则理亦随之一付之大化又非我所能专有而常存不防于冥漠之间也今佛者曰未生之前所谓我者固己具既死之后所谓我者未尝亡所以轮回生生于千万亿劫而无有穷己则是形溃而反于原既屈之气有复爲方伸之理与造化消息辟阖之情殊不相合且谓天堂地狱明证昭昭则是天地间别有一种不虚不实之田地可以载其境别有一种不虚不实之砖瓦材木可以结其居与万物有无虚实之性又不相符况其爲福可以祷而得为罪可以赂而免则是所以主宰乎幽隂者尤爲私意之甚抑非福善祸淫大公至正神明之道也观乎此则死生罪福之説真是真非了然愚者可以不必惑而明智者亦可以自决矣夫未有天地之先只自然之理而己有是理则有是气有动之理则动而生阳有静之理则静而生隂隂阳动静流行化育其自然之理从而赋予于物者爲命人得是所赋之理以生而具于心者爲性理不外乎气理与气合而爲心之灵凡有血气均也而人通物塞通则理与气融塞则理爲物隔今就人者言之心之虚灵知觉一而己其所以爲虚灵知觉由形气而发者以形气爲主而谓之人心由理义而发者以理义爲主而谓之道心若目能视耳能听口能言四肢能动饥思食渴思饮冬思裘夏思葛等类其所发皆本于形气之私而人心之谓也非礼勿视而视必思明非礼勿听而听必思聪非礼勿言而言必思忠非礼勿动而动必思义食必以礼而无流歠饮必有节而不及乱寒不敢袭暑毋褰裳等类其所发皆原于理义之正而道心之谓也二者固有脉络粲然于方寸之间而不相乱然人心易危而不安道心至隐微而难见以尧舜禹相传犹致其精于二者之间而一守夫道心之本自告子以生言性则己指气爲理而不复有别矣今佛者以作用是性以蠢动含灵皆有佛性运水搬柴无非妙用专指人心之虚灵知觉者而作弄之明此爲明心而不复知其爲形气之心见此爲见性而不复知性之爲理悟此爲悟道而不复别出道心之妙乃至甘苦食淡停思絶想严防痛抑坚持力制或有用功至于心如秋月碧潭清洁者遂交赞以爲造到业儒者见之自顾有秽净之殊反爲之歆慕舍己学以从之而不思圣门传授心法固自有克己爲仁莹净之境与所谓江汉之濯秋阳之暴及如光风霁月者皆其胸中辉光洁白之时乃此心纯是天理之公而絶无一毫人欲之私之谓若彼之所谓月潭清洁云者特不过万理俱空而百念不生尔是固相似而实不同也心之体所具者惟万理彼以理爲障碍而悉欲空之则所存者特形气之知觉尔此最是至精至微第一节差错处至于无君臣父子等大伦乃其后截人事粗迹之悖缪至显处其爲理之发端实自大原中己絶之心本是活物如何使之絶念不生所谓念者惟有正不正耳必欲絶之不生须死而后能假如至此之境果无邪心但其不合正理是乃所以爲邪而非豁然大公之体也程子以爲佛家有个觉之理可以敬以直内矣而无义以方外然所直内者亦非是正谓此也观乎此则性命道德之说真是真非了然高明者可以不必惑而常情亦可以能辨矣而近世儒者乃有窃其形气之灵者以爲道心屏去道问学一节工夫屹然自立一家专使人终日黙坐以求之稍有意见则证印以爲大悟谓真有得乎羣圣千古不传之秘意气洋洋不复自觉其爲非故凡圣门高明广大底境界更不复覩而精微严密等工夫更不复从事良亦可哀也哉呜呼有志于学者其戒之谨之
　　似学之辨
