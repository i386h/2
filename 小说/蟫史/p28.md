<!-- { "loadSidebar": true } -->
    季孙谓杜承慕炜曰：“鲜妖成擒，丧胆，二君能招之来降否？”两人答曰：“某等受职无尺寸之功，正求自效，敢畏郦生之烹乎？”即辞去，炜谓承曰：“青苗居沮洳中，毒瘴五十里，风穴夜嘘，肠脑闷绝，恶蟆杀人，不啻刀矢。若循北山而东行，多驯苗村落，依林箐以居，滋生牧放，盍绕此间乎？”承曰：“不走瘴乡，仍行疟地，犹为彼善于此也。”遂由北东行，秋已尽矣，村苗咸裸体出入。过一神祠入视之，神像为蟹形，两侍者毛面执孤矢，跪而听鞫者，一抱冰，一握炭，皆披发。额曰：“日中徙市。”联曰：“可以疗饥犹有谷，不曾病热总无肠。”承笑曰：“蟹即为已疟神，吾得子璋髑髅之句，亦可横行斯境矣。”

    出祠，逢一苗若候客者，拱手言曰：“客非上国之簪缨乎？主人遣仆迎十里许，乃始遇之矣。”询之，云：“姓麻，主人隐于别墅，将延客归款耳。”炜私语承曰：“斯人貌凡而神不扬，词鄙而色尚谄，无贤主人可知也。得毋浼我，愿辞之。”承曰：“我之不洁也久矣，所谓行其庭不见其人者，亦自有道，我果珠玉，彼将自惭，况以苗人交接我，正宜诵法圣人何陋之意也。”麻先行，承、炜随之去。日将夕矣，始露小茅屋，自下梯而上，主人发卷然，扶杖迎客，坐而致叩，曰：“苍姓，号痴老人，家世在齐，随东海贩夫田鼻中，鬻鲍鱼来湖南，所居如绳里，因书生过舍，悦其不律。含咀不释，书生怒，拔剑逐吾。吾始知书生必以兵戈乱天下，附神骥奔走，曳其尾以栖，入茅舍避迹，今四山多战场，不敢出村落。日讨子孙而训以翁翁之业，门客麻，颇契斯理矣。今名贤来止，将邀二三热肠之士，尽兴清谈，借以献酒食耳。”炜以炎不能忍，请于老人曰：“挥汗如雨，乞解行衣。”老人曰：“茅舍中有热客，无冷官也。衣何妨尽解耶，吾所著薄纱比于蝉翼，诚不耐上客之征袍矣。”承曰：“军中衣冷，且欲装绵，山中人裸裎可逐，气候固殊耶！”未几，两少年进，为老人子大郎二郎，曰：“牛马两祭酒，苟丈人皆来，侍上客饮。酒馔已陈板屋中，请肃客。”老人起，延两人入，内置二席，谓曰：“上客宴此家人食器，勿列板屋下，馨味纷触，为不恭也。”初，两人鼻观殊难为情，至是始稍适，并谢主人。适三侍饮者偕至，牛祭酒名不眠，马祭酒名不食。躯特雄伟，过于诸人，黄疥而跳脱者，为苟丈人名瘠。各就坐，酒浮瓮蛆，肴多越宿味，两人各攒其眉。老人曰：“客饮不欢，吾父子过也。”命大郎二郎，跪而献饮。老人与各送一脔。承曰：“酒力不逮，食仓既盈，请辞矣！”牛不眠曰：“吾村人好吟，请赋今日之会，相得也。幸无相戏，戏则虐，必累酒德。”炜曰：“吾武人不解讽咏，则奈何？”曰：“我亦正坐此，天下事固多捉刀人也。与诗人游，多能诗者，岂无分润耶。”杜承曰：“吾先赋之。”坐人以次继咏：

    客子入门虫薨薨，（杜）

    主人有此未可憎。（苍）

    青齐故宫实云，（大郎）

    白璧一点今羞称。（牛）

    泊乎寡营非所能，（马）

    为名为利徒何蒸？（苟）

    庑下食客思飞腾，（牛麻代）

    五侯鲭馁肉败陵。（杜）

    敢在下风其馨升，（杜代慕）

    渴胡不饮空如渑。（苍）

    腐儒鸣谦于豆登，（苟）

    饮庖牺血吾犹曾。（牛）

    马头分甘岂无恒，（马）

    倘畏肉食踞执冰。（二郎）

    牛祭酒大声曰：“止、止！二郎慢客矣。”因问承何所进取，答曰：“夫虫难语冰，而犬或吠日，吾辈所事，怀冰心而就日气，祭酒之类，见冰而无以为死，见日而亦无以为生也。何以折衷乎？”牛马皆怒曰：“子哂我无知，一嘬之威，犹能贯革；板屋之内，敢相角耶？”苟亦言曰：“彼谓有心之谈，岂知无胃之味，苍老延此恶客，未可憎而可憎也。”炜亦挺剑起曰：“吾虽不知书，此殆交乱四国之徒也。”承抚掌曰：“何为不然！”痴老人以目视大郎二郎，将逐客去。麻谏曰：“客诚狂，若逼使发难，不利此一村也。”乃相与作蝇之声，两人倦而寝，天明得热疾，各为谵语。承复吟曰：

    鳆鱼美味感良朋，急起如厕楼上层。

    身心并焚孰能与？为姜戎氏歌青蝇。

    炜大笑曰：“顷见螂转粪，为祭酒丈人也。”两人相扶起，乃卧厕上，其下诸秽不可名状。幸未大嚼，而呕哕恶沥，热疾顿消，旁一麻蝇集不去。恍然曰：“其麻乎？”离厕出，杳无村落。盖蝇营之域，逐臭之乡云。两人复走百里，望青苗营如画，尚不知鲜妖被擒，阅苗目跳舞，酌酒俚唱为乐。巡逻者执两人去，略无怯意。见曰：“青苗气尽矣，尚不痛椰子死，而吃椰子酒耶？”命释两人，询以鲜帅未死，何得妄为此言。两人大笑不即答。青苗众皆侧耳目以伺，麾去之：

    将军顷刻作猪嚎，道士分明借火逃。

    不畏铜牌欺羽扇，可怜玉□抵金刀；

    厕间披发灾旋降，坐上求毡兴不高。

    羯鼓为君频解秽，肠无余热是真豪。

    柳猗氏诠曰：

    理语臭腐则虫生焉。若井中无书而指之为奇，碑下无物而目之为怪，穿凿之理，蚩尤之不为尤，织女之不欲织；附会之理，有本相而忽迷，隔中州而思瞩。鹘突之理，骨何故而名锁？金何为而能点？支离之理，精言之则穿凿者有则，附会者入神，鹘突为昭融，支离为脱落，而不然者臭腐矣。水陆之产，足供餍饫，其最珍者，非腥即膻，暑月经宿，人皆掩鼻，而集腥附膻之物，过而大嚼，无不得肉而快意焉。史氏慨之，传麻也。

    麻本蝇之一种，为苗之一类，以名蝇，知苗民之集腥附膻，同于蝇也。

    矜狷介之人，有不屑为酒肉言欢者，麻所窃笑矣。诗曰：“民之失德，乾糇以愆。”自有麻氏之筵而老悭之道废。

    尚豪华之士，若惟恐其豆觞无地者，麻不足忧矣。诗曰：“纵我不住，子宁不来。”自登麻氏之厕而争坐之说穷。

    向龌龊小夫而高谈名教，是人之开筵以待也。向洁齐善士而曲致恩私，是之开筵以待人也。

    夫彼以为肥甘，吾视如粪秽，麻氏虽有筵，无如此筵外之高人何矣？彼方靳常餐，吾已求盛馔，麻氏即无筵，又无如此筵中之躁人何矣？故厕上之烹，以待不肖，而饥渴不择饮食者，所遭之时耳。

    今人肆筵设席，而或于妓馆优亭，权贵之阍房，胥徒之戚舍，虽非厕上，臭味略同，若而人者，谱于麻氏，其大小宗远近可知也。

    古者治庖厨以待宾客，燕亭既成，雅歌遂作。苟踉跄入坐，而牛马其饮，鸡凫其食，几何不同于厕上嘉宾。麻氏结客，思饮食之而不以礼，云开筵也，忘乎厕间矣，不亦痴乎？

 卷之十　　葛琵琶壁间行刺

   

    见其发秃，每思参政鱼头；笑则唇翻，遂谓公孙虿尾。不信相公之虱，腹最轮□；徒闻主簿之虫，背俱芒刺。

    承、炜言曰：“王所恃者鲜帅也，不闻噩王之师乎？能布雷阵，击遁汉营砭针二师，非特土蚓之擒水族，土牛之□军门，依傍邪宗，刻画诡技也。然而臂不能保乃逃其身，鲜帅遍体摧残，而身尚桎梏，则诛无所逃也。王其访之？”骇且惧曰：“鲜帅虽未还，其法绝地通天，孰得而拘囚之，一困至此。”两人笑曰：“王徒信心不过，不屑阙疑，恐汉营无能者，何不与屡败来奔之亲家计之？”知其诮噩，且侵已也。适噩出，揖两人曰：“吾舅分手，弃之如遗。公主曷归，不我恤矣！”承洒泪曰：“以待大王之归汉耳，吾妹肯事他人哉！”噩亦泣，平日性善疑，至是叹曰：“亲家夫人，为亲家归汉；吾之大帅，为亲家死汉，归者义不忍忘，则死者冤无可诉矣。伤哉！”噩曰：“亲家不忍于其将，而谓吾忍于其妻乎？”惭甚，转讪笑曰：“子女为人所戮，曾未一图报，而恋恋于出奔之妇人，信乎愚不可及！”噩曰：“国破家亡，非愚不至此，不识亲家能无恙耶？杀人用兽，虽猛何为，大帅所树之风声，不过尔尔，想时事亦可知矣。”怒曰：“吾家国尚存，无惑乎人之以败亡骄我，竟使同尽，亦非归汉之夫不先妻者，所可同轨而并驱也。夫穷蹙来归。诚重以乐王之请，吾自念吾女，因痛其夫，至亲家之情，则无如虎视山庄，争而不让之故事耳，忍相容乎？”噩大愤，苗人有试马者，取其鞭跃而上，出帐外曰：“走死不合投无道之亲。”拱手送曰：“逃生宁徒作丧家之狗？”承炜劝曰：“混茫之世，半是空花；蛮触之场，谁为乐土。大王去兹适彼，未审定居，由昔视今，都遭奇困，方当寄之辕下，喘以图安；何复行于淖中，号而及难。”噩曰：“舅谓弥天著焰，有翼难飞；裂地成涛，无鳞不没。然吾盱衡已久，窜徙何常。誓将托迹黄公，殉居官之五瘴；倾心黑子，甘受苦以三途。由是而之焉。不知其死所，实为世快，不令卿悲。”

    遂策马径去。不十里，道逢乐般，各下马。般问：“何往？”噩告以“将投黄苗蚺王，如不相纳，则投黑苗王耳。”般曰：“王固无成，不留大王以自固，鲜椰子果堪恃耶？”噩曰：“鲜已就擒，立待毙，王何必更通青黑之好？”般曰：“彼如是其待至戚也，吾固将报之。”噩挥泪自投黄苗，般返青苗营。见承炜笑曰：“两君将以败噩之道败耶？”两人曰：“噩王见吾等而过悲，主人遽有责言，遂致拂衣去。或迁其怒，当榜我两人，愿君策救也。先是待命三日，未呼入，恐目前且不测矣。”

