<!-- { "loadSidebar": true } -->
　　始余闻季宏父名于相知闲行高而学博能文翰善谈论下至博弈亦绝人远甚及来京师始识之温厚谦冲殆过所闻其问学愈叩而愈无穷与人交愈久而愈不厌自赵黄山王黄华诸公皆屈己尊礼之又与其婿陕西东路转运使庞铸才卿有冰玉之誉观其为人与所交游其家世可知矣季宏又尝语其兄隽能诗洎山东诗人王颐养道为唱和友独恨晚生不及陪奉其先大夫杖屦意必有名儒巨公发其事业第未之见也一日季宏怅然曰先大夫之才之行不减古人乡先生张晦尝志其墓矣崇庆二年公奕任太常丞命子壻庞铸状其行求翰林学士承旨前礼部尚书张文正公为之碑文未成秋八月公奕改签山东东路按察司事无何中原受兵大河之北莽为盗区銮舆巡幸陪都百官奔走扈从既而文正公洎庞铸相次下世求遗文于其家俱无有也公奕亦遭益都之丧乱孑身渡河生平所藏书扫地无余公奕不幸早孤族中老人又皆物故是以无能道先君行事者姑以旧闻粗记什一恐遂泯灭无传惟是窀穸之事所以托不朽者惟子是任敢以为请某与季宏同寮也其敢以不敏辞谨次而铭之公史氏讳良臣字舜卿其先洛阳人石晋郑王之后曾大临祖士元皆隐德不仕父渊徙大名乡人称善人力教公读书后以公贵赠儒林郎母太夫人蒋氏魏之甲族也儒林君既殁躬教以义方公亦卓然自立文学富赡大名李釜名臣之冑馆置公于门下年二十四登宣和六年第调主成安簿俄丁太夫人忧哀毁过礼会宋灭皇朝抚定河朔安抚司辟举监北京内东仓迁冀州南宫令泾州观察推官德顺州节度掌书记京兆泾阳令河南新安令沧洲节度判官后厯清丰濮阳大名三县令耀州三白渠规措以长子公隽之亡也寻医东归世宗即位复为南乐平阴二县令潞州观察判官年六十九卒于官大定八年八月也先娶大名俞氏一男曰公隽妙龄秀发有声场屋间诗笔绝妙年二十八无禄早逝再娶德顺毛氏亲卫大夫惠州团练使纬之女贤而有家法二男公彪公奕四女适毛瑊贾锡任祚梁僎公彪武节将军淇上埽巡河公奕大中大夫翰林修撰公在新安时李成帅河南豪纵不法上下莫敢忤其意一日人持府檄及囊封至县封有河南印章及成手迹曰府主须金如囊封之重县吏股栗惟命是从公独笑之命启其封吏皆叩头曰事若实则吏死无为也公卒令开之果尽石也其诈乃得居平阴日县豪民王八十者持吏短长为一邑之害小不如意阴以法中之县官熟视不敢谁何公至召之庭中训以义理遂感泣改节卒为善人晚节居潞州上党一愚民以财雄一方率数村之民几千人迎西齐王以赛秋社仪卫之物颇僭制度利其财者构成其罪县狱具闻于州州将亦武弁有觊觎之心欲尽诛之公独慷慨别白其事州将不能夺竟全千人之命公仕宦四十余年陆沈下僚心安气和无不遇之叹及其亡也夫人毛氏护丧归葬于大名县先茔之侧礼也累官至中散大夫以子贵赠少中大夫开国伯在乡里颜色怡然似不能言者及临事毅然有执其孝友之诚葢天性然自太夫人之亡家有二寡姊事之如母其月入之廪尽以二姊主之夫人不与也与二兄居聚族三百指衣食之如一其用荫也先其侄公明其仁于亲族乃如此是宜铭铭曰 
　　沇之水出为济经浊河不变其泚公之仕当宋之季流离乱朝清而不滓如卓密县遇建武则起名闻天下乃一令耳才德如彼位止如此不亡者存必在其子孙 

　　○张左丞碑 

　　大定明昌闲朝廷清明天下无事上方留意稽古礼文之事于是御史大夫清献张公厘正国朝仪礼成一代大典润色太平皇矣唐矣然犹削牍大小九十余奏若谏田猎巡幸节财用慎法令明德运之非古辨正统之无定议提刑不可罢者三章救监察姬端修不可治罪者累奏其余随事证谏殆旡虚日其言明且清正而通虽魏郑公展尽底蕴陆宣公不负所学未能远过也其长子翰林学士承旨文正以高文大册佑佐章宗泰和南征书诏旁午独当大半以至函贼臣之首献犒军之赏量增岁币易叔以伯虽圣谋经略授之成算葢亦有内相之助焉公其仲子也崇庆二年公任谏议东海侯将复召用胡沙虎参议军事公奏言胡沙虎为人远近之人户知之前知大兴府事专任私意枉害良民蔑视省部以示强梁媚结近习以图称誉及为山西将帅持师无律民数被害徒能取蔚州官帑杀涞水县令而已一朝遇敌自变量十骑先遁朝廷踰年废而不用众庶莫不喜悦今若复用惟恐蠹国害民更甚前日一将之用安危系焉既寝而不用矣至宁元年夏六月公又奏言朝廷欲起旧臣俾为元帅请以近事明之内剌之为留守袅剌之为元帅非不老且旧也而不能全辽东之败一文士一剧贼而能保山西于屡战人材能否不问新旧明矣譬之治病一医不效必更求医多方疗之今止用前日之败将御前日之勍敌求其成功亦难矣且胡沙虎为人残忍其相貌凶悖利害之机况有大于此者书奏不从至八月二十四日胡沙虎以兵围宫禁果有杀逆之祸信哉不明乎春秋之义者前有谗而不见后有贼而不知春秋书翚帅师削其公子以不义强君着履霜之渐是以及锺巫之祸也胡沙虎跋扈专制葢有渐矣哀哉然而知之非难言之难言之非难听之又其难也言之于未然之前则不信言之于已然之后则无及此天下所以多公先见之明而公亦不忍天下之被其祸也及至乎宣宗即位公又首奏言乞正赏刑以顺人心乃者羣臣言东海侯不当立郑阳石古乃死之非义此诚有违经旨不合人心春秋之法国君虽立不以正但尝与邻国会盟列为诸侯所以正君臣之分也东海在位六年矣为臣子者岂容他议胡沙虎躬行杀逆当此之时郑阳石古乃领步兵五百赴援力战而死忠义显然今反以为邪党恐非公议宜先褒显优赠官爵以劝忠义此赏之所宜先也胡沙虎虽有援立之功然聚兵专命侵夺主威皆非人臣所为况以臣弒君不可以训昔宋徐羡之傅亮弒营阳王立文帝文帝下诏暴羡之等罪诛之以迎奉之诚免其妻子徙之建安今胡沙虎虽死罪名未正宜令有司暴其罪恶除名削爵籍没家产妻子虽合缘坐乞依宋文故事免其妻子徙之远方此刑之不可不正也上以方安反侧未遑也事虽未行公之所言正也春秋鲁隐公不书即位摄也及其薨不书葬君弒而臣不讨以为无臣子正其罪可也桓公杀公子纠召忽死之孔子不以加贬况即位踰年得成为君者乎死之宜矣传曰公家之利知无不为忠也送往事居耦俱无猜贞也公知无不言可不谓忠乎引经据正可不谓贞乎此予所以铭公而不愧也公讳某字信夫莒州日照人世业载清献公文正公碑第进士公之任谏诤也宣宗命尚书省集百官议卫绍王名称先是胡沙虎谤于庙堂宜降为庶人公与兄行简引昌邑海西故事宜降为王胡沙虎衔之不屑也又劾内族讹可以军败乞问状及补外引见言左参政奥屯牙哥饰诈不忠临事惨刻党胡沙虎乞赐罢其在泾也上封事言贼犯镇戎女鲁欢怯敌不救朝廷遣使臣赏边功多受银马馈遗非朝廷体举鄜帅合荅可任大帅自是权贵侧目矣其余随事证救多此之类初公参大政也适高琪揽权丑正恶不附己者衣冠之士动遭窘辱公引太平旧制力抵其非及其大定剌旨省掾等不得参注吏员上为动容会同列激之由是补外任及上即位驿召起授尚书左丞首言先帝初即位诏天下刑不上大夫治以廉耻丞相高琪奏定职官犯罪的决百余条乞依旧制或谓公首蒙圣主擢用虽有所建明多不契上旨何也窃谓此乃吾君之所以圣也昔汉明帝听断精明而章帝济以宽厚明帝不失为明君而章~帝亦称至孝其与霍光之辅昭帝相去远矣方西北鄙用兵高琪奏行一切之政权也及圣主即位公奏罢之宜矣然宰相藏诸用使斯人由而不知而吾君亦昭昭然务为新政之观人耳目哉圣主之德天也天何言哉伏观圣主即位以来未尝命一诏狱辱一朝士则公之所奏已略施行矣何更为哉既谢事与今致政左丞侯公日以碁酒自适然忧国之心时形于辞色以正大八年二月八日薨享年六十有九是月葬于开封县仁寿乡西原夫人刘氏封郡公夫人先公卒子节筦箸仕筴未仕俱早卒箬前尚书省掾小德尚幼女长适李肯构早卒次适袭封衍圣公孔元措次适白水令敬铉孙仁达仁荣仁表公性纯正无城府每奏事 
　　上前旁人为动色公处之坦如也初游嵩少目之曰吾意欲主此山果终于此异哉公三职转运按察使厯户礼部贰剌开通镇泾邠鄜所至有声不书姑录其立朝大节亦不能殚也铭曰 
　　杨踵赐彪石传建庆奕世载德维公景行何以治身曰诚与敬何以事君曰忠与正进退由义得失委命公自筮仕勇于敢为利害必闻夷险不辞上前论事洞达无疑观者缩颈公独色怡王氏世权禄山逆相公折其萌九龄刘向孙弘饰诈梁冀跋扈公斥其非汲黯李固徐傅既诛巡远未旌公于此时请正赏刑身虽在外心在帝室惓惓纳忠以匡时失帝曰畴咨汝复相予君房人相奏宽大书悬车告老只僮匹马二老相从绿野林下一日不见死生遂分璧水明月嵩山白云神耶仙耶则不可知有不没者视予此碑 

　　○故叶令刘君遗爱碑 

　　吾友翰林修撰王君从之有言君子有惠政而无异政史传循吏而不传能吏吾尝诵云耳如吾叶令刘君既有惠政又以才干称可不谓全乎君讳从益字云卿蔚之浑源人南山翁之冑也第进士任监察御史日知无不言与当途者辨曲直以罪去天子怜其才起为叶令下车修学讲义耸善抑恶一之曰励而教之二之曰惠而安之奸吏恶少望风革面君曰未也事有大于此者叶剧邑也路当要冲岁入七万余石自扰攘之后户减三之一田不毛者千七百顷而赋仍旧可乎请于大司农减二万石民赖以济流亡自归者数千家未几被召百姓诣省请留不果授应奉翰林文字踰月以疾卒遗民闻之以端午罢酒乐为位而哭越明年使李道人来乞铭呜呼非君之才之美之惠曷能使民既去而挽留既殁而不忘继之以泣也哉乃为词以招之命曰悼骚以慰父老之思其词曰 
　　皇天赋予若人兮锺南山之粹灵纷吾既有此淑质兮又申之以修能撷六艺之英华兮袭六桂之芳馨峩予冠之豸如兮胡独罹此谪也飞予舄之鳬如兮胡遽去此邑也兰秀而摧兮玉贞而折也猗才之富兮胡寿之啬也噫嘻将骑箕尾上比列星乎抑乘白鹤下顾遗民乎将为景星凤皇以瑞斯世乎抑为祥风甘雨以济斯人乎维此叶邑君之桐乡魂兮归来无去故乡些 
　　复铭其墓曰 
　　维南山翁之曾孙以刚直闻百未一见槁死空坟二子祁郁既秀而文将大其门耶噫 

　　○广平郡王完颜公碑 

