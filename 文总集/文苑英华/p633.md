<!-- { "loadSidebar": true } -->
　　郊禘有常春秋匪懈人神足以叶秘礼物于焉致和荐黍惟馨征茅有典为酒为醴将见供于鬯人或废或存具生文于甲令至如气交殷臭法变周因始有袭于焚萧竟将申于酌郁灌以香草陈于卣罇备一献之登歌知百神之受职固当所习宁越礼经况乎祀典有崇太常攸掌制经具陈斯品着令元削此条光禄不供自觉缾之罄矣籍田为喻谁云井有人焉旧章无替于执文王典岂新于改作三覆华省徒且慙于有司再览太常实未乖于彛典
　　同前　　　　　　　　　　权寅献
　　五帝殊功不相袭乐三王异俗岂同常礼是以因事立制则制施而下从量时署官乃官修而人理茍有其阙谁执其且祭天飨神太常攸主郁夫酒正光禄是司率彼旧章博士诸供而有裕顾瞻新职匠人久废而何慿夫以诚敬无文精灵不测若昭之以明德听之以和声则涧谿沼沚之毛可羞宗庙潢污行潦之水堪荐鬼神且亏季兰之诚何必郁金之草况国家光膺骏命克享天心合昭穆以洁精下神祗而诚感酌至之酒七庙孔脩奏无声之乐六宗攸序所以郁鬯之礼见遗而不行金草之司有文而且阙省司含香推妙起草称工酌一人之心是言沿废引三推之令遽比兼供籍田既不供牺牲造酒何烦供郁鬯礼虽见着令式空存请从祠部之言无听太常之执
　　同前
　　国家大礼毕具无文咸秩声名赫乎上古享献周于百神每穷谿涧之毛谁爽粢盛之备太常宗庙攸奉禘祫爰司张君理窟之才王肃儒宗之望请供鬯酒拟实卣罇允得事宜雅符恒典光禄以无匠不造又用靡草为辞有司以沿革不同兼引籍田特比牺牲不废爱礼斯深郁鬯莫供司存何劣且鬯人之职须预其材【疑】醸金草之芳酌充蔓茅之既灌何得不供所务輙替彛章光禄拒之于前祠部送之于后事均齐楚得失【疑】而两兼理同臧谷亡羊而一揆况国礼明着安可阙如咸请推穷方结刑宪
　　太庙登歌判
　　冬享太庙登歌击拊大管不作法司科管者词云皷转不奏有所由
　　对　　　　　　　　　　　边承斐【一作裴】
　　蒸尝有仪霜露是感必先金石之序以降神祗之福故洁粢丰盛年和登也博硕肥腯人力存焉使三献克终九成斯辨堂上堂下咨乐正而为节载拊载击播颂声而有伦大管或亏小转【一作皷避讳】攸阙既齐楚以引过奚韶頀以合雅宜寘法司以应伏慝
　　造祢判
　　丙以饴盐造祢或责以苦盐有阙
　　对　　　　　　　　　　　田仪晊
　　防稽祀典类造之礼攸陈缅睇齐筵俎奠之仪当洁丙丽名宗伯展事盐人白黒孔脩错形饴而在列纁判【一作则】备考鹾苦而斯乖虽德之惟馨亦或罔吐而物有奠具谓何获厘大事阙供小惩非逭
　　荐新判
　　春日荐新乙不送盐
　　对
　　苍龙正宿朱鸟方春山梅早花沼萍新叶尝新传于楚俗先荐表于周年采苹奠诚式遵于南涧进樱追逺首在于西京至若类兽之盐唯调和于醯醢闿阳之荐恐有隔于蒸尝请凖恒科以惩其慢
　　扫道判
　　甲主郊道当汜扫反道甲脩故而除无所改昜所由科之不伏
　　对
　　经途九轨列以城国通庄四防逹彼川梁广直如有文侯之拥篲脩平若砥见伯也之执殳非据蒺藜将树桃李无使障塞用絶艰虞嵗祀不除时飨不理甲掌惟郊道侯承司祭防者辍哭田烛是为百神以宗方陈明水之荐三条是务式崇新土之宜类筑傅岩固将遵于大制殊开京兆亦何更于前名茍杂榛芜足歆苹藻诚为献力匪曰犯刑且汜扫理在恭严反道义非变易何必改作方设兴功脩故而除足奉防诚之节弃核而按永通按狱之明
　　祀玉判
　　甲掌六器不依方色所由加罪诉称玉人阙供
　　对　　　　　　　　　　　顾　健
　　国有五礼甲主六器或钦若天地或防奉庙祧将以降神祗辨方色则必临之以庄敬守之以丰洁使旧章攸叙靡物不精甲忝曰司存宜其祗肃徒尸此职曽不是省六宗有祀已坠虞章三礼何知载周典所由加罪亦谓金铭【一作金名非】勿言文过餙非方推玉人有阙若惩求有志【一作至】自可预论既临时有乖欲何逃责阙供之罪定罪非遥未知祠祀所须为复陈设所犯待知本坐庶论如律
　　牺牲判
　　太常申称充人养供大祀牺牲不如法致瘦损
　　对
　　精灵不测有上下之神祗敬诚无文有春秋之禴祀若昭之以明德听之以和声则涧谿沼沚之毛可一脩于宗庙苹蘩蕴藻之菜可一荐于鬼神若无肃敬之心而有滛昏之祀则卜郊非祀国史由其致讥斋戒不严天皇于是流谴充人早霑明化忝曰司存职三牺之纯养供六牲之蕃物固调其豢刍之食洁其文綉之衣岂容不整羽毛曾无博硕致令瘦损须寘科条



　　文苑英华巻五百十七
　　钦定四库全书
　　文苑英华卷五百十八　　宋　李昉等　编祭祀三
　　封君诸侯大夫门十九道
　　封君祭判三道　　　　诸侯祭判一道
　　大夫祭判五道　　　　三命判四道
　　家庙失祭判一道　　　牢祭有违判五道封君祭判
　　乙祖是始封君祭以不毛所司将为失礼不伏
　　对
　　封植之规盛自三代享祭之设编诸五礼故存欲其贵梁竦发劳人之言没忧其祀若敖兴馁而之叹乙祖幸攀日月视列山川堂构不贻于谋孙庙食遂亏于厥祖乃云可荐孰致其严洪业不享其牲牷明懐谁歆其黍稷所司重从周之训紏以常刑愚者昧反鲁之言尚多纷讼彼不爱礼奚能舍诸须寘恒辜雅符通议
　　同前
　　礼经三百列爵五等食采地以居荣封茅土以建号代不絶祀人其舍诸乙以孙谋瞻言祖德精意以享展如在之仪利用建侯思【一作乃】不复之始询诸家祭酌彼周官荐羞之容无闻于肥腯不毛之事有异于粢盛且物贵缘情犹言礼不下庶而乙非妄作何妨俭而合礼既能师古奚事惊愚所司告言颇为漏畧大易自宜窒讼春秋宁贷有词
　　同前　　　　　　　　　　张　鼎
　　百王率由礼建方社六服咸若寄切维城列玉瑞以推尊锡圭田以表德缓分四色爵配五等开国称孤彼既光于祖业列筵设奠此何昧于家声言念庀牲空慙掩豆虽展敬于如在果见嗤于不毛葬以大夫礼既隔于问子爵为侯氏祭岂及于谋孙亲牵之用颇乖受脤之名应缺自须闻义能徙何不以欲从人
　　诸侯祭判
　　私庙三室将置新主家老毁檐主人讼之所由以非礼免之
　　对　　　　　　　　　　　阎伯与
　　毁庙迁主告终称嗣父昭子穆将顺从时之典易檐改涂恐坠思先之戚仪虽仍旧礼则谋新初致孝以观德终因心而崇敬嵗聿云暮祭则有伦守宗祏之威仪率由殷奠考新宫之成式防奉外除所谓斯人未明古道讼彼家老自贻不臧
　　大夫祭判
　　有五品祭寝不祭庙馔用索牛御史劾于寝则已陋于馔则已泰诉云礼令无违
　　对
　　礼有九命闻之典秩爵惟五品存乎令制以禄飨亲追崇孝敬之道以贤致位周旋名器之间从事于斯无宜失坠执礼以动何所遅廻然则吾从大夫之后祭中寝而非爽奉守先王之典用太牢而为过今则无庙予欲何之索而致牲古亦详矣宪臣按法操持【一作柄】特深诉者执词情理可据
　　同前　　　　　　　　　　刘升同
　　国政通班书崇明祀朝则齿爵载分于羔雁祭必毛牲取类于豺獭惟彼五品荐于四时笾豆聿脩履濡霜而或惕寝门是祭因扫地而致诚克恭行苇之酌或备采苹之奠虽夫子立言且云宁俭而圣人行礼必贵从宜恭已习常情称偪下因心逹孝事则由属避马申威出汉台而有问索牛是劾抚周礼而犹疑馔取于丰祭从于薄过如不及吾恐失之必存着甲之令【一作命】请恕先庚之罚
　　同前　　　　　　　　　　斐士淹
　　命分九等以庸制爵礼有五经莫重于祭先王所以致理孝子为能飨亲乃如之人兹率厥典敬无忘于如在道有孚于不黩黍稷惟馨笾豆有楚哀乐相半必覩僾然之容轩裳已登非复伤哉之叹且礼或丰杀法从沿革无庙于寝在今令而则然求牲而馔征古训而奚失嗟夫御史所劾恐伤曽孙是宜
　　同前　　　　　　　　　　张　鼎
　　庙者曰貌死者曰归神人异业敬则如在牲牷必备祭而勿黩秩有五品荣加三命诚乃锡类孝能尊先春露既濡増怵惕之感秋霜已降发凄之心虽欲飨亲孰为知礼祭于寝也自合刲羊祀诸庙焉方闻用犊庖丁展事虽则无全邹人将入如何不问令无立庙理归于寝祭设庶人之位荐以大夫之牲索而用之非其古也苹繁可重岂烦介葛之牺黍稷非馨宁展蒸尝之礼精意以飨神其吐诸礼虽征于曲台罪自招于石室欲加之罪其无辞乎
　　同前
　　人生最灵魂变为物仪陈祭礼祀分物类品第有差等威是列秩牵朱绶虽登命于大夫庙阙丹楹未为能于孝子祭寝非约用牛是泰俭以偪下已闻晏子之节礼而僣上更知管仲之罪兰台陔履虽陈膳栢署弹违竟持霜古训是则今令未裁且祭寝祭庙既有秩而分求牛索牛岂无故而杀劾而是诫诚窒惕而有孚诉者非辜终屦校而无咎
　　三命判
　　乙仕登三命举以特牲祀以少牢人吿其僣加于举礼也
　　对
　　孝自天经礼为人纪事有动于神理迹无昧于生成乙则大夫位登右职庶极四时之享以符三命之贵饮食防乐特牲备举珪璧严奠少牢是加用诚信以敷心资丰洁而致荐是实【一作寳】其训何纠其违征之于前固不可罚
　　同前　　　　　　　　　　顔真卿
　　侑食以乐执恭展礼以辨等威以明贵贱乙以筮仕防名清朝从大夫之后既登三命循先人之祭有事十伦已而铿锵具举和平不爽苾芬承祀胡考之寜举特且叶于礼经加牢永亏于祀典人吿其僣罔知攸伏【一作徒】
　　同前　　　　　　　　　　卢先之
　　易陈殷荐书列禋宗于昭考祀作乐崇德况春氷风泮河滨有獭祭之鱼秋叶霜凋山林有豺祭之兽防物尚尔【一作具】生灵【一作尔灵】伊何且国有十伦仕登三命尊卑式序威仪孔昭车服以庸祀享宁僣矧惟举礼无乃用心凡举特牲者克从其祀少牢者实符于班失或归于讼人礼不黩于君子为之过矣其在兹乎
　　同前　　　　　　　　　　马　防
　　圣人成能设位待仕君子脩业考行入官等威有伦名器不假【一作紊】乙爵登宠命位列周行举善有存乎礼物敬享无亏于丰杀既感霜露不忘豺獭是以用禴于焉展牲信以大夫之礼能行孝子之志缘祀而加诚不违于旧典或人妄告固未适于时宜虽二簋之可享岂少牢之为僣此其礼欤固无尤矣【一作焉】
　　家庙失祭判
　　为大夫家庙初成将享之夕牲死人吿其违礼甲称本牲
　　对
　　宗庙为先是营宫室牺赋为次则备牲牷甲运偶光华【一作先举】羽成仪餙必复其始遂见称家利渉大川爰假有庙一昭一穆伫列蒸尝经之营之旋终黝垩详夫典礼崇彼祔仪方有闻于容声何不务于丰洁且始养为畜卜日曰牲未就质明之期忽毙致斋之夕万化先徃宁俟刲刳三庙便陈实忘严敬用过乎俭诚不在斯事神则难深宜舍此祭器不鬻明君子之虽贫牲毙则埋乃先王之制礼靡寻典训茍务所懐纵匪若敖之忧终近晏婴之隘祭则受福义必阙如刑以正邪孽何可逭以本牲而文过岂精意而为心实昧惟馨宜惩彼黩
　　牢祭有违判
