<!-- { "loadSidebar": true } -->
    伏承博士七郎自到彼州，顿痊旧疾，无妨步履，不废起居。某顷在东郡，久陪文会，尝叹美疹，滞此全材。今则拜庆之初，累岁之拘挛顿释；承欢之始，一朝而跪起如常。理绝言诠，道符神用。且相如渴，不闻中愈；士安Φ疾，乃欲自裁。爰在前贤，亦有沈痼。岂若此蹒跚就路，伛偻言归。念彼良方，始忧病在骨髓；徵诸大《易》，终闻蹇利西南。此皆四丈德契诚明，七郎行敦孝敬，才当抚觐，并愈疲羸。某素受恩私，不任贺。
    ●卷七百七十五
    ☆李商隐（五）
    ○上座主李相公状
    伏见恩制，相公以五月十九日登庸。清庙降灵，苍生受福，动植之内，欢呼毕同。某下情不任忭贺踊跃之至。相公禀润咸池，承光太极，业传殷相，族预同盟，为群生之司南，作九流之华盖。自顷文场鞠旅，册府扬镳。坐奋英词，折班马之方驾；入陈嘉话，纳晁董之降旗。百家无抗礼之人，六艺绝措词之士。
    一昨秋官分宠，风宪兼司，克扬典刑，肃整严裁。重以潞潜逆孽，帝命遄征。贲赫之告变虽来，蒯彻之说词未已，人怀顾望，师有逗留。相公敛笏忘家，单车就路，明宣朝旨，密授兵机，谋穷《遁甲》之精，辩得《钤经》之要。遽使戎臣释位，谋士资忠，凶渠计尽而就诛，逆当死前而知悔。太行九折，复连洛宅之封疆；启圣千门，更降明皇之叹息。宁闻伐善，愈恐书勋。鲁司寇三日之间，戮正卯於两观之下；汉司隶一旬之内，取张朔於合柱之中。并罪得匹夫，功非方面，苟将拟议，良匪同途。而又代朔旧戎，沙陲小梗，既谋元帅，果在贤王。相公复以全谋，副司戎重。远扬威画，寻以怀柔。笺函屡献於懿宗，毡亟征於内府。虽西京哲辅，例有重封；东晋元僚，率多兼领。亦罕有下必中，投刃皆虚。旷百代以求人，谁一日而争长？今果允扶下武，显践中枢，赞光宅之大猷，调复古之元气。
    往者傅岩伫相，唯升版筑之夫；渭水载占，正获竿缗之叟。又岂若相公，本枝分庆，出自（疑）流辉，袭康叔之亲贤，禀太邱之道德。萧何家谍，不闻代有鼎司；邓禹外门，讵是族传宰匠？苟非君子之泽，宁光史氏之书。伫见扶休期，修明盛礼。南鹣东鲽，徒颁飨帝之羞；鲁甸梁山，待瘗事天之检。
    某尝因薄伎，猥奉深知，麟角何成，牛心早啖。及兹沈滞，获荫燮调，瞻绛帐以增怀，望台星而兴叹。昔吴公荐贾，非宜铨管之司；孔子铸颜，未是陶钧之力。比谊恩重，方渊感深。嗟睹奥以未期，但濡毫而抒恳。崔氏之乃心紫阙，陈生之思入京城。千古揆怀，一时均虑，临风托使，指景依人。柱础成润於兴云，辙鲋何阶於泛海。下情无任忭贺踊跃攀恋感激之至。
    ○上汉南李相公状
    不审近日尊体何似？彼州是号奥区，又称胜概。羊叔子之事业，方为用武之邦；庾元规之风流，更是徵文之地。人强而寿，气厚且深。伏计戎律既贞，诏条尽举，岘山同峻，汉水俱清。远想亭皋，如飞木叶。柳宫务间，莲幕才多。杜镇南鲁史之馀，山太守习池之宴，非留车允，即送范云。歌郢中绕雪之妍，舞江上弄珠之态，乐而不极，欢且无荒。况彼亲邻，又其令季。当时钧轴，已相推於弟瘦兄肥；此日藩方，复共庆於家齐国理。外威诸夏，内屏明廷。昔晋室簪缨，宋朝人物，谢万已称富贵，孟昶寻处威权。而安石东山，尚为匹士；彦重白屋，犹是布衣。未有鸿雁成行，接翼，入共锵金鸣玉，出联大邑高封，拥甲多逾万人，列土尽方千里，政同鲁、卫，地则冉康，方将禀庆於高庙之灵，谁敢不忠於大君之侧！某爰初筮仕，即奉光尘，接班固於兰台，陪束皙於东观。悲欢三纪，契阔四朝，算存殁之途，数吊庆之问，永惟庇赖，独在高明。而方限山川，远违门馆，向风慕义，镂骨铭心。傥蒙识以後凋，知其不谄，敢以尊主安人之誓，远承左提右挈之恩。下情无任瞻望攀恋之至。
    ○上李太尉状
    伏奉别纸荣示，伏承以所撰武宗一朝册书诰命并奏议等一十五轴，编次已成，爰命庸虚，俾之序引。捧缄汗下，揣已魂飞。久自安排，方见仿佛。作《春秋》而救乱，由有素臣；删《风》《雅》以刺时，宁遗《小序》？式蒙善诱，安敢固辞。伏惟武宗皇帝英断无疑，睿姿不测，绿畴缉美，瑞鼎刊规。太尉妙简宸襟，式光洪祚，有大手笔，居第一功。在古有夙构之疑，食时之敏。片辞相炫，小道可嗤，将以拟人，固不同日。荣示中所引国朝文字，实炳儒林。然其间有行实非优，附会成累，终衰凤德，或露圭瑕。岂若世显华宗，代光相座，洁随武之家事，纂邓傅之门风。庙战之权，风行於万里；国俭之礼，日闻於四方。言不失诬，事皆传信。固合藏於中禁，付在有司，居微诰说命之间，为帝典皇坟之式。某更祈旬月，庶立纪纲，先深鄙陋之惭，已望优容之德。甘瓜苦蒂，必兴叹於墨子；羔裘豹袖，足贻刺於《诗》人。荷戴之馀，兢惕又积，伏惟特赐照察。
    ○上河中郑尚书状
    不审近日尊体何如？尚书居敬行简，自诚而明，践履华资，彰灼休问。顷者廉居察俗，露冕临人。当分陕水旱之馀，控二京舟车之会。空悬竹使，不坐棠阴。闭ト而四民自安，移书而百城向化。爰归司会，是总抡材。且去四总、八达之谣，鄙拔十得五之少。不容私谒，大辟公途，论辩有光，訾相无失。蔡廓之不署纸尾，王惠之莫发书封，欲以亻疑人，实在异日。固合便登台座，光赞帝谟。盖以德水名都，条山巨镇，北控并、代，东接周、韩，作皇都之股肱，拥朔方之兵甲。是以劳大旆，惠此一方，浃以仁声，先之和气。昔何武之扬州入辅，黄霸自颍川登庸，今古一时，贤哲相望。侧聆後命，是亦非遥。某早获趋承，常深奖眷，末由谒，无任驰诚。
    ○上许昌李尚书状
    伏承旌幢，寻达忠武。二十五翁尚书克有懿德，允叶休期，式扬屏之功，尝在重难之地。顷者河桥作镇，当街亭失律之初；上谷受符，值卿子丧元之後。折简之诰，单车继来，致伊О之邦，服我平明之化。况兹间岁，亟立殊勋，虏帐夷妖，壶关伐叛，旁资巨拔，遥藉声言。十万横行，樊哙长思破敌；三千有勇，仲由且使知方。实兼文武之全才，以处亲贤之重寄。今者灵台偃伯，衢室归尊。永言台铉之司，合属间、平之允。岂令岁序，久滞藩维？颍水云清，许田斯辟，汝南古多贤士，维扬旧号劲兵。政令既明，欢娱多有。投壶雅宴，祭遵岂以为妨；望月登楼，庾亮应不浅。载怀往岁，屡奉初筵。今则贫病相仍，起居未卜。远思邹马，方陪密雪之游；遐望荀陈，尚阻德星之会。瞻望恩顾，不任下情。
    ○上许昌李尚书状
    王十二郎、十三郎扶引灵筵，兼侍从郡君，今年八月至东洛讫。声尘永已，门馆依然。仲宣非女婿之才，昔惭刘氏；安仁当国士之遇，今感戴侯。仰计交情，良深轸悼。下情不任感恸之至。
    ○上李尚书状
    昨者伏蒙恩造，重有沾赐，兼假长行人乘等，以今月十日到上都讫。既获安居，便从常调。成兹志愿，皆自知怜。伏以无褐无车，古人屡有；馈飧受馆，诸侯不常。皆才可持危扶颠，辩或离坚合异。尚有历七十国而不遇其主，旷五百岁而方希一贤。道之难行，运不常会，苟至於此，知如之何？某始在弱龄，志惟绝俗，每北窗风至，东皋暮归。彭泽无弦，不从繁手；汉阴抱瓮，宁取机心？岩桂长寒，岭云镇在，誓将适此，实欲终焉。其後以婚嫁相萦，弟兄未立，阳货有迷邦之诮，王华生处世之心。靡顾《移文》，言从初服。
    幸李公之阍者，不拒孔融；读蔡氏之家书，未归王粲。粗闻六蔽，聊玩九流，行与时违，言将俗背。方朔虽强於自举，匡衡竟中於丙科。驾鼓未休，抢榆而止。然窃观古昔之事，遐听上下之交，有合自一言，奖因片善，不以齿序，不以位骄，想见其人，可与为友。近古以降，斯风顿微，处贵有隔品之严，於道绝忘形之契。中间柳澹年犹乳抱，李北海因与结交；裴逖迹困泥涂，王右丞常所前席。时之不可，人以为悲，愚虽甚微，颇向斯义。自顷升名贡籍，厕足人流，未尝辄慕权豪，切求绍介，用胁肩谄笑，以竞媚取容。袁生之门，但联有雪；墨子之突，曾是无烟。每虞三揖之轻，略以千钧自重。
    阁下念先市骨，志在采葑，引以从游，寄之风兴。玳筵高敞，画舸徐牵，分越加笾，事殊设醴，怜贾生之少，恕祢衡之狂。此际举觞而恨异漏卮，对案而惭非巨壑。谢家东土，延宾而别待车公；王令临邛，为客而先言犬子。彼之荣重，殊谓寂寥。伏闻声尘，已移弦晦。隋王朱邸，方同故掾之心；燕地黄金，更落他人之手。追攀未及，结恋无任，瞻望门墙，若在霄汉。伏惟始终识察。
    ○上汉南卢尚书状
    某顷以声迹幽沈，音辉悬邈，空灭许都之刺，竟乖梁苑之游，於服义而徒深，顾归仁而尚阻。今幸假涂奥壤，赴召遐蕃，越贾生赋之乡，过王子登楼之地。岂期此际，获奉馀恩，而又询刘、苑之世亲，问栾、之官族，优其通旧，降以清谈。言念古人，重难兄事。季布始拜於袁盎，萧何近下於周昌，将用比方，彼有寥落。徒迫於役，尝抱沈疴，空思韦曜之荣，莫及孔融之酒。遂不得仰沾美禄，一中圣人，歌山简倒载之欢，暗定国益明之量。草戚上道，徘徊乐乡，况蒙卫以武夫，假之骏马。前腾郢路，却望汉皋，俯缘逐逐之姿，翻阻迟迟之恋。封笺写邈，下笔难休。尚书三兄镇静上游，仪刑群後，平南让勇，征北推能。固当已注宸襟，即归台席。夫岁星降气，嵩岳生神，苟鼎饪之可逃，则天爵而何寄？伏惟特以苍生为虑也。某材诚漏薄，志实辛勤，九考匪迁，三冬益苦。引锥刺股，虽谢於昔时；用瓜镇心，不惭於前辈。倘得返身湖岭，归道门墙，粗依鸣益之馀，以奉陶之赐。则尚可濡毫抒艺，杀竹贡能，记录咎繇之谟，注解傅岩之命。庶於此日，不後他人。伏惟始终识察。
    ○上易定李尚书状
