<!-- { "loadSidebar": true } -->
　　却说恒范与子商议，子曰：“车驾在外，不如南出。”范曰：“然。”乃上马至平昌门，城门已闭，把门将乃桓范旧吏司蕃也，范袖中取出一竹版，曰：“太后有诏，可即开门。”司蕃曰：“请诏验之。”范叱之曰：“汝是吾故吏，何敢如此！”蕃只得开门放之。范出的城外，唤司蕃曰：“太傅造反，汝可速随吾去，却才假诏也。”蕃大惊，急纵步追之不上而回。人报知司马懿。懿大惊曰：“‘智囊’往矣！如之奈何？”蒋济曰：“‘驽马恋栈豆’，必不能用也。”懿曰：“然。”又召许允、陈泰曰：“汝可去见曹爽，说太傅别无他事，只是削汝兄弟兵权而已。”许、陈二人去了。又召殿中校尉尹大目至，令蒋济作书，与目持去见爽。懿分付曰：“知汝与曹爽契厚，可领此任。汝见曹爽，说吾与蒋济指洛水为誓，只因兵权之事，别无他故。”尹大目依令而去。

　　却说曹爽正飞鹰走犬之际，忽报城内有变，太傅有表。爽大惊，几乎落马。黄门官捧表，跪于天子之前。爽接表拆封，令近臣读之。表曰：

　　征西大都督、太傅臣司马懿，诚惶诚恐，顿首谨表：臣昔从辽东还，先帝诏陛下与秦王及臣等秦王乃曹询也升御床，把臣臂，深以后事为念。臣言“太祖、高祖亦嘱臣以后事，此自陛下所见，无所忧苦；万一有不如意，臣当死以奉明诏”。黄门令董箕并才人侍疾等，皆所闻之。今大将军曹爽背弃顾命，败乱国典；内则僭拟，外专威权；破坏诸营，尽据禁兵；群官要职皆置所亲，殿中宿卫、历世旧人皆复斥出，欲置新人以树私计，根据槃互，纵恣日甚。外既如此，又以黄门张当为都监，专共交关；看察至尊，伺候神器；离间二宫，伤害骨肉；天下汹汹，人皆危惧。且陛下但为寄坐，岂得久安？此非先帝诏陛下及臣升御床之本意也。臣虽朽迈，敢忘往言？昔赵高极意，秦氏以灭；吕、霍早断，汉祚永世。此乃陛下之大鉴，臣受命之时也。太尉臣济、尚书令臣孚等，皆以爽为有无君之心，兄弟不宜典兵宿卫，奏永宁宫。皇太后令，敕臣如奏施行。臣辄敕主者及黄门令，罢爽、羲、训吏兵，以侯就第，不得逗留以稽车驾；敢有稽留，便以军法从事。臣辄力疾将兵屯于洛水浮桥，伺察非常。谨表上闻，伏干圣听。

　　魏幼主曹芳听毕，乃与曹爽曰：“太傅之言是也，卿如何裁处？”爽手足失措，回顾二弟曰：“如之奈何？”曹羲曰：“劣弟亦曾谏兄，兄执迷不听，致有今日之祸。司马懿谲诈无比，孔明尚不能及，何况我兄弟乎？不如自缚见之，以免一死。”

　　言未毕，忽参军辛敞、司马鲁芝到。爽急问之，二人告曰：“城中把得铁桶相似，太傅引兵屯于洛水浮桥，只为将军权重，别无他事。”正言间，司农桓范骤马而至。范与爽曰：“大事已变，将军何不请天子幸许都，调外兵以讨司马懿耶？”爽曰：“吾等全家皆在城中，岂可投他处而求援也？”范曰：“主公自幼读书，岂不知世事兴废乎？今主公宅舍，金碧交辉，倘落他人之手，再欲贫贱，安能复得者也？且匹夫持质一人，尚欲望活！今主公与天子相随，号令天下，谁敢不应？何故反投死地也？”爽听之不能决断，但涕泣而已。范又曰：“主公别营，近在阙南；洛阳典农，治在城外。若一呼之，即来赴投。今去许都不过半宿，城中粮草足用几载，军中所忧者惟粮草而已。大司马之印，某将在此。主公何不急行也，迟则休矣！”爽曰：“多官勿太催逼，待吾细细思之。”少顷，侍中许允、尚书令陈泰至。二人告曰：“太傅只为将军权重，要削去兵权，别无他事。将军可早归城，惟免官而已。”爽默然不语。又只见殿中校尉尹大目到，爽方问曰：“太傅指洛水为誓，并无他意。指因将军威权太重。有蒋太尉书在此。将军可削去兵权，早回相府。若不如此，何日安宁也？”爽方信之，以为良言。桓范又告曰：“事极矣，休听外言而就死地也！” 

　　是夜，曹爽不能施设，乃拔剑在手，嗟叹寻思；自黄昏只流泪到晓，兄弟三人决疑不定。桓范又入帐催之曰：“主公思虑一昼夜，何为不能决乎？”爽掷剑而叹曰：“我不起兵，愿不作官，但为富家翁足矣！”范听了，大哭出帐曰：“曹子丹鬼怪之人也。汝兄弟三人真豚犊耳！何期今日灭其族乎！”痛哭不已。许允、陈泰令爽先纳印绶与司马懿。爽令将印送去。主簿杨综扯住印绶而哭曰：“主公今日舍兵权自缚去降，不免东市受斩也！”爽叱之曰：“太傅必不肯失信负我！”于是曹爽将印绶与陈、许二人，先赍与司马懿。众军见无将印，尽皆四散。爽手下只有数骑官僚。到浮桥时，懿传令，教曹爽兄弟三人且回私宅；余者发监，听候敕旨。爽等入城时，并无一人侍从。桓范至浮桥边，懿在马上以鞭指之曰：“桓大夫何故如此？”范低头不语，惭愧入城。益曰：“天子明诏，复吾旧职矣！”桓范并不回顾。于是司马懿请驾拔营入洛阳已毕。

　　却说曹爽兄弟三人回家之后，懿用大锁锁门，令居民八百人绕护其宅，起四座高楼以望之。爽心中忧闷，挽弹弓于后园中打雀，忽听的楼上小民唱曰：“故大将军东南行！”爽与弟言之，弟曰：“此乃戏语，不足道哉。目今乏粮，兄可作书以上太傅，求些度用。”爽从之，遂作书一封，递出，令守门人持与太傅。懿拆封视之。书曰：

　　贱子曹爽百拜书奉太傅尊前：窃念爽哀惶恐怖，无状招祸，合受屠灭。前遣家人迎粮，于今末返，数月乏粮，万望宽洪，当烦见饷，以继旦夕。

　　司马懿览毕，遂遣人送粮，仍答书一封，运至曹爽府内。

　　爽得其贿，忻然而喜，爽拆封视之。其书曰：

　　初不知乏粮，甚怀踧躇。今致米一百斛，并肉脯、盐豉、大豆相送，幸乞笑留。

　　曹爽大喜曰：“司马懿本无杀我之心也！“遂不为疑。

　　原来司马韶先将黄门张当捉下狱中问罪。当曰：“非我一人，更有何晏、邓飏、李胜、毕轨、丁谧等五人同谋篡逆。”懿取了张当供词，却捉何晏等勘问明白，皆称三月间欲反。懿用长枷钉了。有司蕃告称：“桓范矫诏出城，口称太傅谋反。”懿曰：“诬人反情，抵罪反坐！”亦将桓范等皆下狱，然后押曹爽兄弟三人并一干人犯皆斩于市曹，灭其三族。其家产财物尽抄没入库，容其女还家。后人有待曰：

　　弩马但能思栈豆，不图千里去程途。可怜曹爽愚兄弟，同把山河付晋都。

　　又诗曰：

　　曹爽浑如井底蛙，痴心恣意享荣华。不知身死钢刀下，犹自贪图作富家。

　　却说司马懿斩了曹爽等辈，太尉蒋济曰：“尚有鲁芝、辛敞斩关夺门而出，杨综夺印不与，皆可斩之。”懿曰：“彼各为其主，乃忠义之臣也。”遂复各人旧职。辛敞叹曰：“吾若不问于姐，失其大义矣！”后史官有诗赞辛宪英曰：

　　为臣事主当存义，赴难临危合尽忠。辛氏宪英曾劝弟，故令千载播高风。

　　司马懿饶了辛敞等，仍出榜晓谕：“但有曹爽门下一应人等，尽皆免死。有官者照旧复职。军民各安家业。”因此内外安然，皆无谣语。何、邓二人死于非命，果应管辂之言。后人有诗赞管辂曰：

　　传得圣贤真妙诀，平原管辂相通神。“鬼幽”“鬼躁”分何、邓，未丧先知是死人。

　　却说魏主曹芳封司马懿为丞相，加九锡。懿谦辞不受。芳不准辞，令父子三人同领国事，二子各受重权。司马懿谢恩回家，懿忽然想起：“曹爽全家虽诛，尚有夏侯玄守备雍州等处，系爽亲族，倘思骨肉之情，骤然作乱，如何提备？必当处置。”即下诏遣使，往雍州取征西大将军夏侯玄赴洛阳议事。玄乃曹爽外弟。此时夏侯霸正在雍州把守隘口，听知司马懿取夏侯玄玄乃霸之侄，霸大骇惊惧，心中忧疑，慌引兵三千出城哨探。未知其意如何，且听下回分解。 

姜维大战牛头山一犯中原
　　却说司马懿灭了曹爽等众，出榜晓谕朝中官员及洛阳人民知道，说曹爽专权谋反，因此戮之，众皆安心无疑。司马懿只忧曹氏、夏侯氏这两枝宗党，日夜不安，令人取征西将军夏侯玄赴洛阳议事。玄叔夏侯霸听知大惊，便引本部三千兵造反。有镇守雍州刺史郭淮，听知夏侯霸反，即率本部兵来与夏侯霸交战。淮出马大骂曰：“汝既是大魏皇族，天子又不曾亏汝，何故背反耶？”霸亦骂曰：“吾祖父于国家多建勤劳，今司马懿何等匹夫，灭吾兄曹爽等弟兄，夷其三族；却乃父子三人掌握朝纲，又来取吾，必有逆心篡位。吾仗义讨贼，汝赶来，何也？”淮大怒，挺枪骤马，直取夏侯霸。霸挥刀纵马而迎。战不十合，淮败走，霸随后赶来。忽听的后军呐喊，霸急回马时，陈泰引兵杀来。郭淮复回，两路夹攻。霸大败而走，折兵太半；寻思无计，遂投汉中来降后主。

　　有人报与姜维，维心不信，令人体访得实，方教入城。拜见已毕，霸哭告前事。维曰：“昔日微子去周，成万古之名。汝若匡扶汉室，有何不可？”遂设宴相待。维就席问曰：“今司马懿父子掌握重权，复有征战之志乎？”霸曰：“老贼父子始立家业，岂肯征战耶？虽他父子无有征伐之心，但朝中新出二人，正在妙龄之际，若领兵马，实吴、蜀之大患耳。”维问：“何人也？”霸告曰：“一人见为秘书郎，乃颍川长社人也，姓钟，名会，字士季，太傅钟繇之子。蒋济一见，便称奇才，非常人也。司马懿与之谈论，亦称王佐之才。又一人，见为掾吏，乃义阳人也，姓邓，名艾，字士载。幼年失父，素有大志，但见高山大泽，辄窥度指画，何处可以屯兵，何处可以积粮，何处可以进兵，何处可以埋伏。人皆笑之，司马懿见而奇之，遂用他在身边，共度军机。此二人久后进兵，深可畏也。将军当以记之。”维笑曰：“量此孺子何足道哉！”霸曰：“某忠言耳，将军勿疑。”

