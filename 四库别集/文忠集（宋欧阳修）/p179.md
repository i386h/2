<!-- { "loadSidebar": true } -->
　　礼乐之制盛于三代而大备于周三代之兴皆数百年而周最久始武王周公修太平之业画天下以为九服上自天子至于【一作于】庶人皆有法度方其郊祀天地开明堂以防诸侯其车旗服器文章烂然何其盛哉【一作也】及幽厉之乱周室衰微其后诸侯渐大然齐桓赐胙而拜晋文不敢必请隧以礼维持又二百余年礼之功亦大矣下更战国礼乐殆絶汉兴礼出淹中后戴诸儒共为补缀得百余篇三郑王肃之徒皆精其学而説或不同夫礼极天地朝廷宗庙凡人之大伦可谓广矣虽二【一作百】家殊説岂不博哉自汉以来沿革之制有司之传着于书者可以览焉
　　乐类
　　三代礼乐自周之末其失【一作亡】已多又经秦世灭学之暴然书及论语孝经得藏孔氏【一作子】之家易以卜筮不禁而诗本讽诵不専在于竹帛人得口以传之故独礼之于六经其亡最甚而乐又有声器尤易为壊失及汉兴考求典籍而乐最缺【一作阙】絶学者不能自立遂并其説于礼家书为五经流别为六艺夫乐所以达天地之和而饬化万物要之感格人神象见功徳记曰五帝殊时不相沿乐所以王者有因时制作之盛何必区区求古遗缺【一作阙】至于律吕钟石圣人之法虽更万世可以考也自汉以来乐之沿革惟见史官之志其书不备隋唐所录今着其存者云
　　春秋类
　　昔周法壊而诸侯乱平王以后不复雅而下同列国吴楚徐夷并僭称王天下之人不禀周命久矣孔子生其【一作于】末世欲推明王道以扶【一作捄】周乃聘诸侯极陈君臣之理【一作礼】诸侯无能用者退而归鲁即其旧史考诸行事加以王法正其是非凡其所书一用周礼为春秋十二篇以示后世后世学者传习既久其説遂殊公羊髙谷梁赤左丘明邹氏夹氏分为五家邹夹最微自汉世已废而三家盛行当汉之时易与论语分为三诗分为四礼分为二及学者散亡仅存其一而余家皆废独春秋三传并行至今初孔子大修六经之文独于春秋欲以礼法绳诸侯故其辞尤谨约而义微隠学者不能极其説故三家之传于圣人之防各有得焉太史公曰为人君者不可不知春秋岂非王者之法具在乎
　　论语类
　　论语者葢孔子相与弟子时人讲问应答之言也孔子卒羣弟子论次其言而撰之汉兴传者三家鲁人传之谓之鲁论齐人传之谓之齐论而齐论増问王知道二篇今文无之出于孔子壁中者则曰古论有两子张是三家者篇第先后皆所不同考今之次即所谓鲁论者也
　　小学类
　　古者敎学之法八嵗而入小学以习六甲四方书数之艺至于成童而后授经儒者究极天地人神事物之理无所不通故其学有次第而后大成焉尔雅出于汉世正名命物讲説者资之于是有训诂之学文字之兴随世转易务趋便省久后乃或亡其本【七字一作者或去其本】三苍之説始志字法而许慎作説文于是有偏傍之学五声异律清浊相生而孙炎始作字音于是有音韵之学篆古文为体各异秦汉以来学者务极其能于是有字书之学先儒之立学其初为法未始不详而明而后世犹或讹失【二字一作失之】故虽小学不可阙焉
　　正史类
　　昔孔子删书上断尧典下讫秦誓着为百篇观其尧舜之际君臣相与吁俞和谐于朝而天下治三代已下约束赏罚而民莫敢违考其典诰誓命之文纯深简质丁宁委曲为体不同周衰史废春秋所书尤谨宻矣非惟史有详略抑由时君功徳薄厚异世而殊文哉自司马氏上采黄帝迄于汉武始成史记之一家由汉以来千有余嵗其君臣善恶之迹史氏详焉虽其文质不同要其治乱兴废之本可以考焉
　　编年类
　　昔春秋之后继以战国诸侯交【一作皆】乱而史氏废失防书所载纪次不完司马迁始为纪传表志之体网罗千载驰骋其文其后史官悉用其法春秋之义书元最谨一时无事犹空书其首月以谓四时不具则不足成年所以上尊天纪【二字一作时纪】下正人事自晋荀悦为汉纪始复编年之体学徒称之后世作者皆与正史并行云
　　实録类
　　实录起于唐世自髙祖至于【一作于】武宗其后兵盗相交史不暇录而贾纬始作补录十或得其二三五代之际尤多故矣天下乖隔号令并出传记之士【一作事】讹谬尤多幸而中国之君实录粗备其盛衰善恶之迹较然而著者不可冺矣
　　杂史类
　　周礼天子诸侯皆有史官晋之乘楚之梼杌考其纪事为法不同至于周衰七国交侵各尊其主是非多异寻亦磨【一作靡】灭其存无几若乃史官失职畏怯回隠则游谈处士亦必各记其説以伸所懐然自司马迁之多闻当其作史记必上采帝系世本旁及战国荀卿所录以成其书则诸家之説可不备存乎
　　伪史类
　　周室之季吴楚可谓彊矣而仲尼脩春秋书荆以狄之虽其屡进不过子爵所以抑黜僭乱而使后世知惧三代之弊也乱极于七雄并主汉之弊也乱极于三国魏晋之弊也乱极于永嘉以来隋唐之弊也乱极于五代【一又有五代字】之际天下分为十三四而私窃名号者七国及大宋受命王师四征其系累负质请死不暇九服遂归于有徳歴考前世僭窃之邦虽【一有甚字】因时苟偷自彊一方然卒归于【二字一作于】祸败故录于【一作于】篇以为贼乱之戒云
　　职官类
　　尧舜三代建官名数不同而周之六官备矣然汉唐之兴皆因秦隋官号而损益之足以致治兴化由此而言在【一作存】乎举职勤【一无此字】事代公治物【一字作工】一而已至于车服印绶爵秩俸廪因时为制着于有司【一冇焉字】书曰无旷庶官又曰允厘百工夫百官象物奉职恭位此虞舜【一有之字】所以端拱无为而化成天下可不重哉
　　仪注类
　　昔汉诸儒得古礼十七篇以为仪礼而大射之篇独曰仪葢射主于容升降揖让不可以失记曰礼之末节有司掌之凡为天下国家者莫不讲乎三代之制其采章文物邦国之典存乎礼官秦汉以来世有损益至于【一作于】车旗服器有司所记遗文故事凡可录者皆附于【一作于】史官云
　　刑法类
　　刑者圣人所以爱民之具也其禁暴止杀之意必本乎至仁然而执梃刃刑人而不疑者审得其当也故法家之説务原人情极其真伪必使有司不得铢寸轻重出入则其为书不得不备厯世之治因时制法縁民之情损益不常故凡法令之要皆着于篇
　　地理类
　　昔禹去水害定民居而别九州之名记之禹贡及周之兴画为九畿而宅其中内建五等之封外抚四荒之表职方之述备矣及其衰也诸侯并争【二字一作兼并】并【一作争】吞削夺秦汉以来郡国州县【一作邦国郡县】废兴治乱割裂分属更易不常至于日月所照要荒附叛山川风俗五方不同行师用兵顺民施政考于图谍可以览焉
　　氏族类
　　昔黄帝之子二十五人得姓命氏由其徳之薄厚自尧舜夏商周之先皆同出于黄帝而姓氏不同其后世封为诸侯者或以国为姓至于【一作于】公子公孙官邑谥族遂因而命氏其源流次序帝系世本言之甚详秦汉以来官邑谥族不自别而为姓又无赐族之礼至于近世迁徙不常则其得姓之因与夫祖宗世次人伦之记尤不可以不考焉
　　嵗时类
　　传曰民生在勤勤则不匮故尧舜南面而治考星之中以授人时秋成春作教民无失周礼六官亦因天地四时分其典职然则天时者圣人之所重也自夏有小正周公始作时训日星气节七十二凡国家之政生民之业皆取则焉孔子曰吾不如老圃至于山翁野夫耕桑树艺四时之説其可遗哉
　　传记类
　　古者史官其书有法大事书之策小事载之简牍至于风俗之旧耆老所传遗言逸行【一作迹】史不及书则传记之説或有取焉然自六经之文诸家异学説或不同况乎幽人处士闻见各异或详一时之所得或发史官之所讳参求考质可以备多闻焉
　　儒家类
　　仲尼之业垂之六经其道闳博君人治物百王之用微是无以为法故自孟轲扬雄荀况【一作卿】之徒又驾其説扶而大【一作本】之厯世诸子转相祖述自名一家异端其言或破碎于大道然计其作者之意要之孔氏不有殊焉
　　道家类
　　道家者流本清虚去健羡泊然自守故曰我无为而民自化我好静而民自正虽圣人南面之术【一作治】不可易也至或不究其本弃去仁义而归之自然以因循为用则儒者病之【一有云字】
　　法家类
　　法家者流以法绳天下使一本于其术商君申韩之徒乃推而大之挟其説以干世主收取功名至其尊君抑臣辨职分辅礼制于王治不为无益然或狃细苛持刻深【一作深刻】不可不察者也
　　名家类
　　名家者流所以辨覈名实流别【一作源流】等威使上下之分不相逾也仲尼有云必也正名乎言为政之大本不可不正者也
　　墨家类
　　墨家者流其言贵俭兼爱尊贤右鬼非命上【一作尚】同此墨家之所行也孟子之时墨与杨其道塞路轲以墨子之术俭而难遵兼爱而不知亲防故辞而辟之然其彊本啬用之説有足取焉
　　纵横家类
　　春秋之际王政不明而诸侯交乱谈説之士出于其间各挟其术以干时君其因时适【一作遇】变当权事而制宜有足取焉
　　杂家类
　　杂家者流取儒墨名法合而兼之其言贯穿众説无所不通然亦有补于治理【一作道】不可废焉【一作也】
　　农家类
　　农家者流衣食之本【一作大】原也四民之业其次曰农稷播百谷勤劳天下功炳后世着见书史孟子聘列国陈王道未始不究【一作论】耕桑之勤汉兴劭农勉人为之着令今集其树艺之説庶取法焉
　　小説类
　　书曰狂夫之言圣人择焉又曰询于刍荛是小説之不可废也古者惧下情之壅于上闻故每嵗孟春以木铎徇于路采其风謡而观之至于俚言巷语亦足取也今特列而存之
　　兵家类
　　周礼夏官司马掌军戎以九伐之法正邦国书之洪范八曰师易之系辞取诸睽此兵之所由始也汤武之时胜以仁义春秋战国出竒狃变其术无穷自田齐始着司马之法汉兴张韩之徒序次其书武帝之世杨仆又捃摭之谓之纪奏孝成命任宏乃以权谋形势隂阳技巧析为四种繇是兵家之文既修列矣然而司马之法本之礼让后世莫行焉惟孙武之书法术大详考今之列非特四种又杂以卜筮刑政之説存诸篇云















　　文忠集卷一百二十四
　　钦定四库全书
　　文忠集卷一百二十五
　　宋　欧阳修　撰
　　于役志
　　景祐三年丙子歳五月九日丙戌希文出知饶州戊子送希文饮于祥源之东园
　　壬辰安道贬筠州
　　甲午师鲁贬郢州
　　乙未安道东行不及送余与君贶追之不克还过君谟家遂召移之公期道滋景纯夜饮
　　丁酉与损之送师鲁于固子桥西兴教寺余留宿明日道卿损之公期君贶君谟武平源叔仲辉皆来防饮晩乃归余贬夷陵
　　已亥夜过邃卿家话别邃卿病也
　　庚子夜饮君贶家防者公期君谟武平秀才范镇道滋饮妇家不来
　　辛丑舟次宋门夜至公期家饮防者君谟君贶景纯穆之道滋饮妇家不来
　　壬寅出东水门泊舟不得岸水激舟横于河几败家人惊走登岸而避遂泊亭子下损之来奕棋饮酒暮乃归
