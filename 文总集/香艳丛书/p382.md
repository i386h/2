<!-- { "loadSidebar": true } -->
　　且夫移孝作忠，理无二致。齐家治国，教本同原。是故朗玉致亲奉檄，虽屈资郎，其议骆马湖之租地也，吴省庵观察叹为能持大局，能识大体。其论淮南北之盐策也，钱子寿都转称为公辅之器，王佐之才。其佐理真州水利，暨捦治枭盗也，曾宾谷节使顾谓王篑山观察曰：“如陈丞者，可谓材兼文武矣。”相国孙寄圃先生，既以国士无双待之。河帅黎勤襄公，又以天下奇才目之。连衔入告，屡荷恩纶。始谕缉捕勤能，继谕始终奋勉。一介书生，传家忠孝，而果受特知若此。圣经所谓治民必获乎上者，非即诚身明善，顺亲信友之所推暨哉。《书》有之云：“王道本乎人情”，夫非人情者有二，不为至愚陋，即为大奸慝。彼为过情逾礼之说者，既不乐成人之美，而其自待，亦正复不厚。是非公论所在，余不欲默尔而息也。爰走笔书于简末，以告后之读是编者。 　　 
　　道光甲申孟冬沈秉钰跋于吴中怀云亭。 　　 

　　紫湘主人哀词即题朗玉司马自撰《香畹楼忆语》、《梦玉词》后 　　（仪征）阮亨（梅叔） 　　翠墨檀郎苦费才，桂旗兰旐渡江来。 
　　可怜香畹楼前月，还照凄凉玉镜台。 

　　香名贤孝说全家，嬴得慈闱泪似麻。 
　　雪碗冰桃灵座供，西池开出断肠花。 

　　曾识羞兰咏絮来，梨云仙梦返瑶台。 
　　佩环留得珊珊影，应种香坟万树梅。 

　　传家忠孝挹清芬，紫玉成烟艳紫云。 
　　重见湘烟编小录，楚天瑶瑟吊湘君。（《湘烟录》为明凌忠介公所辑，裔孙鸣喈重刊，乞云台兄为撰弁言。今司马以忆语小传暨自着梦玉词刊成一编，云台兄题曰《湘烟小录》，此于金荃奁史之间，又添一重翰墨缘矣。） 
　　 
　　香畹楼主人哀词　　（太原女史）辛丝（瑟婵 ）　　 
　　扫眉才子是名姝，骨应相知艳应图。 
　　云海仙山长恨传，金堂兰室莫愁糊。 
　　捣衣砧杵怜中妇，盘石箜篌忆小姑。 
　　何处潜英少君石，余香紫帐浥蘅芜。 　　 

　　芜城新秋惊闻畹君妹金陵之讣，寄此奉挽并慰朗玉弟吴中　　（ 岭南女史）黄之淑（耕畹）　　记从官阁见瑶华，玉镜新妆丽晓霞。 
　　画出蛾眉二分月，簪来蝉鬓六朝花。 
　　蘼芜隋苑迟春燕，杨柳苏台隔暮鸦。 
　　江北江南成小别，经年消息望天涯。 　　 

　　岂料长离逝女床，琼枝消息断金堂。 
　　紫钗入梦银镫暗，钿篴回波水槛凉。 
　　翦爪心坚来世约，招魂诗爇返生香。 
　　玉箫再见寻常事，好念高堂两鬓霜。 　　 

　　奉题朗玉弟《香畹楼忆语》后　　（ 溧阳）宋鐄（北台） 　　 
　　经世才名杜牧之，焚香跌坐写乌丝。 
　　梨云影事分明在，一卷凄凉《梦玉词》。 　　 
　　捧檄关河雪满裾，朝云珍重数行书。 
　　影梅庵里论前事，忠孝文章恐不如。 　　 
　　一家眷属同仙佛，妙语都从慧业成。 
　　留得千秋佳话在，优昙小现已长生。 　　 

　　奉挽紫湘主人即慰朗玉兄悼怀　　（元和）蒋志凝（澹怀） 　　 
　　上苍浪天下泉壑，佳侠含光宅冥漠。 
　　神仙眷属兰蕙丛，一点蛾眉月吹落。 
　　瑶姬沦谪颜如霞，作媵名阀仪柔嘉。 
　　药炉经卷不驻影，展如之媛悲舜华。 
　　金闺夫婿才奇俊，凤靡鸾吪毕生恨。 
　　锦瑟华年去莫追，玉箫再世缘难问。 
　　忉利光音■⑵妙鬟，银河耿耿佩珊珊。 
　　婵娟自有千秋在，可奈情天补石难。 　　 

　　紫湘主人仙逝金陵行馆，兹当归旐，制此奉挽以摅朗玉弟怆情　　（南城）陶焜午（香泉）　　【梁州新郎】 
　　湘波千尺，湘花一迳，摹出伤心人影。竹风梧雨，几番凄切。曾听见说归帆催去，急骑飞来，总是无憀境。问新词谁唱断肠声？吹送瑶天紫凤笙。秋萧瑟，人孤另，可怜宵记照花枝并。思郑重，忒分明。 
　　【前腔】 
　　一丸螺墨，一瓯新茗，博得兰闺心肯。香君去后，几人能饮？香名只有河东末路，小宛中年，一样怜才症。记红桥同听玉箫声，宠柳娇花列画屏。蓝桥约，黄姑聘。笑他家错守温郎镜。千载遇，一时情。 
　　【前腔（换头）】 
　　伴幽兰素影娉婷，照明蟾一天凄警。佳人不寿，天公原算多情。况有高堂爱笃，夫婿缘深，大妇生同命。趁黄杨先厄，足了平生，到七夕秋河别恨成。冬郎惫，秋娘病甚。杨枝婀娜红绡靘。调锦瑟，怨湘灵。 　　 
　　【节节高】 
　　荧荧曙后星，梦郎醒，算他生未卜今生定。朝云诔，络秀名。看宜称鸾笺，留得檀奴咏。鸳情更向莲台证，落叶哀蝉不须听，红牙代谱相思令。 　　 
　　【尾声】 
　　因缘不隔人天信，把一炷名香祷玉京。还指仗此去江神，保护悄魂影。 　　 

　　读朗玉弟《湘烟小录》，缀成韵语代写哀思　　（吴县）叶廷官（苕生） 　　 
　　紫玉西风遽化烟，霜禽情海恨难填。 
　　谁知香草灵均感，诗谶先成十载前。 　 
　 
　　定情本事最风华，传遍青溪姊妹家。 
　　醉倚玉梅听俊语，可人夫婿是秦嘉。 
　　 
　　烟江催放木兰舟，到及芜城正晚秋。 
　　一树琼花摹艳影，美人端合住扬州。 
　　 
　　澹扫修蛾月二分，孤芳哪用异香熏。 
　　筿园春宴归来后，叠损泥金簇蝶裙。 　 
　 
　　寒衣针线及秋忙，小队弓刀送玉郎。 
　　风雪天涯能报国，几曾翠黛怨凝妆。 　 
　 
　　问疾晨昏侍祖庭，斋心祷佛乞延龄。 
　　千秋贤孝多名媛，至性尤难是小星。 　 
　 
　　寒闺大妇病缠绵，药裹深宵手自煎。 
　　甘作东风桃李代，心香一瓣祝瑶天。 　 
　 
　　翦蝶殷勤寄故乡，翩翩自喜胜鸳鸯。 
　　哪知易醒梨云梦，双宿双飞命不长。 
　　 
　　愿佐兰闺奉老亲，报郎岂在侍征轮。 
　　绿窗记取殷勤语，要觅清娱作替人。 　 
　 
　　春秋小病学维摩，骨瘦香桃冷翠蛾。 
　　蕉萃檀奴相伴处，玉箫凄咽洞仙歌。 
　　 
　　归省亲闱强自宽，人天从此路漫漫。 
　　石头城下无情水，送过明妆送玉棺。 
　　 
　　玉女投壶紫电辉，房栊永夜侍萱帏。 
　　晨怜病榻闻雷际，梦囊还思化鹤归。 　　 

　　粉盝脂奁浥泪痕，汝楼深锁月黄昏。 
　　盈盈素旐空江外，缥缈先归倩女魂。 　 
　 
　　江国新凉雨又风，待郎来已掩残红。 
　　更无通替能相见，落叶哀蝉一哭中。 
　　 
　　愁见苏台拂柳丝，歌离吊梦早秋时。 
　　双鬟掩泪瑶笙咽，怕唱凄凉《梦玉词》。 
　　 
　　妆台爱听雨潇潇，更玩凉蟾倚绮寮。 
　　此后弦秋孤馆夜，翦镫何忍种芭蕉。 　 
　 
　　昨岁吴门画舫回，虎山清梵暮云开。 
　　前身香界司花史，环佩还依古佛来。 　 
　 
　　香畹楼头月自明，萧郎孤影坐残更。 
　　一编写就伤心史，便抵奇香爇返生。 　 
　 
　　玉色瑶情绝妙词，江南词客吊蛾眉。 
　　哀言别创千秋例，二老文章大妇诗。 
　　 
　　秋榭微波冷翠屏，归舟重泊短长亭。 
　　银笺拈出伤心句，远笛哀秋可耐听。（朗玉《归舟纪事》诗云： 
　　繐帐银镫暗画纱，香魂犹幸共天涯。 
　　伤心五月初三夜，曾访兰陵孝女花。 
又《虎山即目》诗云： 
　　亲拓罗屏拂暗尘，劳卿替我侍重亲。 
　　昨宵香碗楼前月，恨少凭阑拥髻人。 

　　荒寮谁拾紫蘅香，鹤涧酸风起白杨。 
　　红泪纸灰飞茜雪，乞卿残茗醉真娘。 
哀艳凄戾，不忍卒读。附记于此，以补忆语之缺。） 
　　 
　　奉慰朗玉弟即题《香畹楼忆语》后　　（太仓）顾睎元（意秋） 　　 
　　闻指星桥订会期，如何小别即长离？ 
　　魂销梨苑停云夜，梦断兰陵听雨时。 　　 
　　遗挂珊珊人似玉，回肠曲曲鬓将丝。 
　　鸾笺赢得伤心语，胜勒梅花墓上碑。 　　 

　　仲兄书来，知朗玉兄有清娱之悼，谱寄《解连环》一阕以抒哀思　（长洲）王嘉禄（井叔） 　　渡江桃叶，顿伤心，望断一（作去）眉残月。料夜深水榭，新秋对明镜无言，素娥初别。绿（作去）闪流萤，悄凝想，画罗衣褶。更红衾浸水，翠烛（作上）飘烟，抱（作去）影凄绝。　　丁帘暮潮恨咽，问丁娘十（作去）索，前事休说。记倚阑同玩双星，正竹（作去）插瓜分，露凉时节，一（作去）霎人间，但怨指银河痕灭。定空房暗尘坠响，梦疑绣屟。 　　 

　　朗玉兄自京江舟次，邮示近作悼香畹楼主人，《台城路》词四阕，绵缠往复，悱恻芬芳，读之使人心骨俱当与《饮水》诸作，并有千古。紫君得此，可以无憾。爰依原调，再题二解，寄以奉慰　　（长州）王嘉禄（井叔） 　　 
　　板桥谁分丝丝柳，重来但牵秋怨。柱雁凋金，屏蛾坠粉，总作今生肠断，罗帱夜短。恨潇碧如烟，梦啼难唤。不耐红鹦，画帘风悄尚催卷。　　红楼空记送别，甚楼高在望，人竟天远。玉冷消肌，珠枯莹睫，莫是郎归犹盼？兰舟又返，料怯怯香魂，背镫寻遍。欲认愁痕，海绡清泪浅。 　　最消魂事无过别，人天况成长恨。琐屑眠餐，殷勤冷暖，一种伤心谁问，寻思更忍。尽子夜欢闻，变歌凄紧。暝写蚕眠，翠笺重叠（作去）怨难尽。　　空江孤梦易醒，正红闺采伴，频寄芳訉。月瘦琴心，烟寒镜约，莫遣华年愁损。归帆盼准，好同话相思，夜偿秋闰。更与铭香，彩鸾传韵本。 　　 

　　题朗玉司马所撰《香畹楼忆语》后即寄汪允庄女甥　　（钱塘）张袭（裘尗） 　　 
　　一夕罡风怅落花，檀奴挥泪哭天涯。 
　　香销兰畹吴宫月，梦冷枫林楚岫霞。 　　 
　　碧汉残星愁驾鹊，白门疏柳怨啼鸦。 
　　真灵位业知谁是，翠水西头萼绿华。 　　 

　　传来忆语护灵芸，却扇曾看月二分。 
　　南国愁过桃叶渡，西湖待筑菊香坟。 　　 
　　尘封钿盒抛银甲，烛暗罗帷冷画裙。 
　　多病枕书怜谢女，断肠新咏吊朝云。 　　 

