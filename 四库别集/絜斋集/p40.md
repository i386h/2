<!-- { "loadSidebar": true } -->
某之先叔父常徳通守之末弟也以徳行经学师表后进里中俊秀多从之游戴君徳甫亦受业焉徳甫讳日宣自少嗜学未尝一日废书乡先生李公若讷胡公仲皋俱耆儒宿望徳甫师事所蓄富矣而自视阙然复请益于我叔父叔父屡称之呜呼师道之尊其学者之司命欤学而无师犹不学也汉儒虽不逮古而师资之益犹汲汲焉故司马谈学天官于唐都受易于杨何习道论于黄子夏侯胜既从始昌受尚书又师事简卿又请业欧阳氏萧望之始事后苍复事白竒又从夏侯胜问论语礼服所学皆非一师宜其讲习之精见闻之广也然则徳甫之求师至于再三其亦笃于问学者欤吾乡之士习经术者惟书最众三年大比无虑数百人以名贡者纔一而止徳甫得之可谓难能矣而试南宫辄不利徳甫曰吾岂可以小不售怠吾逺业益奋励读书而努力为善徳甫性寛平不设防畛遇人无贵贱老少敬之如一小有过差痛自惩艾以观过名其斋盖有意于切已之学世居庆元之奉化曽祖垕祖藴父光世蚤失所怙奉母刘氏谨甚该恩者再始封太孺人后赐冠帔诸儒荣之嘉定元年以累举特恩受迪功郎台州僊居县主簿官虽卑平生所藴自是少伸矣六年十二月四日以疾终享年七十有七士之穷达固有定分而才徳如徳甫良可惜也配汤氏有妇徳先十五年卒葬于程墺九年闰七月壬寅诸孤葬君于忠义乡傅屿之原从先茔也乃迁程墺之藏以合焉子三人度庶皆业进士亮蚤亡女四人其壻曰舒铸蒋处厚舒铉袁守孙男二人兴祖显祖孙女九人适舒鍧承节郎赵汝棅舒锱汤叔全戴义路李灏余未行徳甫清俭而笃义嫁亲族孤女之贫者数人乡人有疾馈之药有垂死而活者掩骼埋胔加惠既殁旧庐颇宏敞使令辈不戒于火一夕灰烬敝屋数间居之自如余尝访焉不见其有愠色其徳量又如此度等请铭不敢辞铭曰猗嗟良朋如古三益师我叔父合堂同席旧好之笃迄今不忘勒铭幽宫厥徳有光 

从仕郎汪君墓志铭 

君讳伋字及甫其先自歙徙明明升府遂为庆元奉化人家于双溪之上非通都也持家谨恪不自表暴非干誉之士也而名声日出蔼然芬芳取重于士大夫下至闾里细民亦称之曰君子人也迨其殁皆痛伤之人心爱敬如此岂易得哉培其根浚其源所由来者逺矣曽祖讳康世妣徐氏祖讳邦式高州助教妣孺人陈氏父讳汝贤常州録事参军妣安人张氏君自为儿时识趣已不凡长益严重有植立之志宜州通守舒公之未第也已有盛名録参公器之妻以女君与之款密薫染浸灌新益有加美质増长遂因舒公而熟闻四方师友学问操履之详故太学録沈公严毅不苟合君勤勤请益以得亲炙为幸又从将作监杨公讲立身之要一话一言服膺无斁夫以君之志操而周旋于明师畏友之间进而不止谁能御之故虽生长巨室而食饮被服与寒素无异遵规矩履绳约不溺于骄侈之习而非啬于财者义所当为勇决不靳其于族属也高年者敬馈之匮乏者周恤之可教者奬拔之或资以修脯勉使从学或毕其嫁娶或助其丧葬里有重费则以为己任更新县学材良工坚有助风教建石梁于双溪新既壊于南江续惠政于归湖建炎十年中兴兴大役费缗钱殆数百万岁租减价而粜凶年捐廪赈饥代输口赋关征以寛民旅仁心孚洽闻风起敬士之过其里者必求见焉大学曰仁者以财发身其斯之谓欤淳熙中乡士大夫列其行义于朝补迪功郎该思陵庆寿恩循修职郎调汉阳尉不赴绍兴四年郡太守表荐其材超转从事郎请祠监南岳庙自是不复调矣虽恬于仕进居官之美不克着见行乎闺门者是亦为政也事亲惟谨年垂六十愉色养母慕若婴孺承其志意而敬行之凡轻财乐施皆庭闱意也不尚峻急而家人惮之如侍严师不事苛细而家政有条疾徐得所尤急于教子以身率之鸡鸣而起盥颒诵书有程点勘讹舛手自亲之心所未安质之同志笔其格言大训朝夕对之勉自警策至老而不倦以故诸子皆知务学又尝遣其长子受业于永嘉其志念深矣雅意林壑幅巾藜杖逍遥自适时以棊酒自随款故人隐士之庐谭论竟日精神不衰既属疾知不可为语人曰吾将逝矣胸中了无一事正巾整冠有问者必拱而对至属纩亦拱临死生之变而泰定如此寔嘉定十一年十月七日也享年七十一娶王氏先三年卒葬于邑之松林乡安住山子男三人龙友尝偕漕计龙纪龙允女四人长适甥袁邦度次适迪功郎景陵尉郑次申次适承事郎长兴丞谢奕修次适迪功郎前于潜尉陈祖开孙男一介孙女一君殁之次年诸孤来见泣且言曰龙友等将以十有二月壬午奉先君之丧启先妣之窆以合葬焉敢以徳铭为请余虽老且钝然四十年交游之久知之深矣奚可以辞于是勉从之铭曰汪氏一门乡评所宗都漕种徳久而愈丰伟欤及甫前规是蹈造次不忘可谓克孝猗欤渥欤及甫之泽咨尔后人续次血脉 

朝奉郎王君墓志铭 

庆元初余备数成均与国子监书库官王君为僚未几余以罪去国后九年王君卒又十有六年君之二子见余中都具言徃者权奸用事一时士大夫靡然趋之先君未尝一造其门遂大与之忤书库终更例迁学官次则掌故而先君独否义不苟求卒从外补状其行者虽知贤而奸臣犹存不敢登载今岁月已深恐遂湮没重念先君虽屈于当时犹可伸于后敢以墓铭为请君之中表司农寺丞楼君伯仲称道其美亦然呜呼此人之大节也于此不挠其余可占矣遂敬诺之而未及作今奉祠里居乃克为之君讳中行字知复曽祖讳直臣故朝议大夫赠金紫光禄大夫妣夫人时氏陈氏祖讳俣故[阙]部尚书赠光禄大夫妣夫人黄氏宋氏考讳逺国子司业妣宜人张氏其先大名府人三槐丞相之近族也五世祖修撰徙居宛丘尚书复寓余姚至今家焉尚书以刚正为时宰所忌司业流落北方间关来归俱有盛名于世以故门户赫奕海内推仰君蚤岁颕悟不羣熟诸经史居亲旁时时黙诵数百千言以尚书遗恩补官调迪功郎婺州武义县主簿将上以司业持节闽中逺于膝下易四明之慈溪又迟次两载夫筮仕之始孰不以资考为急而君独不然恬于进取天性则然矣黠吏豪宗邑之巨蠧也君始为簿领吏试以事观其所为精明烛奸痛绳以法莫不惊服巨室或凭仗势要故不输赋令末如之何郡檄君代之惩其最甚者以儆其余不一月输者毕集复被檄塞海堤之决父老争言堤所以圮蛟啮实使然先祭之乃可君弗听笼巨石舟夹而投之众力齐举堤复坚壮尝摄理掾时皇子魏王出镇四明君阅狱囚百余辈多连坐者有司疑焉久系不决君曰皇子作牧疑则纵舍岂复效俗吏屑屑苛细耶即日白而释之长史舍人莫公济喜曰名父之子固自不凡丁司业忧既祥监打套局丁宜人忧服除充书库官出为湖北提刑司干办公事澧之慈利有诉杀人祭鬼者君取其案反复推究且访其土俗咸以为设此祭者必以两目手足先登于俎而此狱所验目及手足无不具者言于宪曰是岂可遽加以法乎时人服其精察改宣教郎知严州建徳县君通练明敏事之至前者是非立决严于驭吏如为主簿时视民如子听讼导之使言务尽其情征科取之有制不求余羡而差役则尽公无私且深念其劳常左右之饮食之外不买一物漆蜜土产也亲故有请者皆辞之不得已则委曲他人概以时价徳政流行人人感悦转通直郎秩满趋朝偶属疾致其事转奉议郎嘉定三年八月三日卒明年正月二日葬于余姚县鳯栖山双林之原司业公之墓侧享年五十有三娶曽氏礼部侍郎几之孙女大理卿逢之女也封孺人二子大临通直郎知建康府江寜县叔达迪功郎新监常州籴纳仓女先卒孙筌后君以长升朝累赠朝奉郎君资禀既髙而力学不怠又周旋于名父贤妇翁之间涵养薫陶培本浚源日厚月深其之官慈溪也司业作诗送之有曰惟畏实过寡惟勤无功亏既至官即厅事为堂请名于妇翁翁因以勤畏名之君于是刻诗堂上朝夕观省且终其身遵而行之小有过差必自咎曰吾亲所以诲我者何如而我若是也司业既捐馆舍躬率其妇奉母夫人谨甚喜交贤士大夫议论人物深取夫笃厚平实表里无异者楼宣献公姊婿也相期保全名节故皆无所附丽宪属职卑而地逺人皆为不平恬然自若方以得访湖湘山水为喜迨夫归自建徳学省旧同僚有执政者二人皆喜其至欲寘诸朝列而君则死矣虽死而名存所获不既多矣乎语曰不知命无以为君子凡升沈得丧莫不有命君博于记览引笔行墨不劳苦思而清雄赡蔚一第易得尔而不过乎三登礼部宦涂龃龉又不得大见施设岂非命乎余姚临大江飞桥久壊司业欲为而不果君克承先志发藏镪九千缗复新之徃来其上如履坦途遂为久长之利推此心也何事不集而止于此伤哉惜哉呜呼兹余所以不能自已也铭曰中州之俗醇厚而直故家流传遗风未息三槐之王源委深长余波所渐典刑不忘悼末习之浮薄踵前修之忠笃一官虽卑名则不辱双林之藏过者必肃 

陈承奉墓志铭 

公讳邦臣字季良姓陈氏庆元鄞人也曽祖全祖孜考公权妣孙氏李氏娶林氏先公四十六年卒长子从从事郎徽州录事参军次徽衢徕衍女六人杨叔信林鹓汪应祥鲍纬蒋绎楼浗其壻也孙驹骏骧驎骐弥寿弥坚孙女适纪枢沈昱朱铨余二人未行曽孙女二人绍熙四年该慈福庆寿恩封承务郎是岁皇上登极转承奉郎开禧二年正月戊子卒寿八十有五明年十月己未葬于奉化县溪口新建之原公天资孝谨奉继母如实生己人不见其有先后之间敬顺皇考意倡率诸弟厉志为学故宗丞张公逊乡之贤大夫也方未第时居与之邻辈行相若同师承同出处有交相浸灌磨砻之益中岁进取稍怠还桃源故居勤俭葺理伏腊仅足而能厚于宗族凡孤苦无依者悉抚教之随其能而任以事季弟早亡以其产均给诸弟纎介无取胷次寛平未尝面指人过事或纷至处之无难舒徐排解无不适当喜服金石药多蓄之有以疾告者与之不靳年益高耳目聪明饮啖如壮岁步武轻便其保养固自有道抑诚心实徳黙相之者至矣平生所履可书者众而教子有法尤为人所称道既朝多训饬之又择明师俾之受业从师事国博杨先生学有源流擢进士第尉玉山甚有能名为纠掾受知郡太守无问细巨委以参订家庭义方之教不既信矣乎两被恩宠闾里歆艶亦足以自慰矣葬有日从泣请铭姻家之谊不可以辞乃述其大槩而系之曰其徳不耀其贤可纪天报以福亦既丰只命服耋耄蕃蕃孙子凡今之人如公鲜矣 

武翼大夫沈君墓志铭 

