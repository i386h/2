<!-- { "loadSidebar": true } -->
　　满腹书何用谋身事竟非中堂亲尚在私室子畴依人去惊沤没秋来愁鴈飞它时风雨夕相忆泪霑衣
　　月下
　　晩来暑退坐前墀嫋嫋南薫动翠微便欲乗风游汗漫白云顶上翫清辉
　　送谢叔光
　　青阳迫残腊寒色满江干我有采薪疾君方行路难来无十日欵去作一程寛翌晚解鞍罢亲庭足笑欢归括苍和杨嗣之吏部烟雨楼韵四首
　　谁发天悭得胜游佳名收拾更无留郑防祁岳今谁是为扫阴沈万壑秋
　　几重绿树暗罗纨多少空蒙远近山物色聨翩吟不断使君佳句玉连环
　　絶唱从前恨未多骚人墨客浪经过直须吏部杨夫子始奈楼中烟雨何
　　宴坐帘旌卷翠微朝昏万变发新姿锦囊莫怕岚霏湿帯取风光入鳯池
　　噉笋
　　自从孤竹夷齐死清节何人萃一门惟有此君无俗韵至今风味属诸孙
　　赴饮席家人供新衣
　　劝我着新衣深辞老不宜如今百事懒不比舞雩时
　　桞
　　森森万木势峥嵘千尺孤标更上征惟有桞丝低拂路腰支憔悴为多情
　　曩备员宫属令防画箑覔诗字以金书
　　时颁便靣覔新诗巧画花枝作好题多谢东皇不嫌弃亲将仙手冩金泥
　　林钦之主簿挽章
　　敬读铭镌语遥知磊落胷义襟如郭震豪气似元龙万里摧车轴三春折涧松天虽不可问余庆后人钟
　　寄韩判院南涧常伯之子
　　每思南涧一凄然不见风骚二十年子厚犹能记先友审言且喜有家传蜩螗声乱无遗响山水人亡有絶弦海内可能无法眼直须叅取祖师禅
　　庚申度夏自适
　　透脱逍遥逰外远离烦恼浊中夜夜满怀明月时时入梦清风
　　戏题
　　乐天妙语过鸡林平处犹为治世音豁达如今唯李老不妨风月自闲吟【庆歴中京师有民自号豁达李老好吟诗词多鄙俚一时贵人戏语多及之】
　　闺怨
　　别恨迢迢千里余天涯何处覔音书花间羞见双双蝶水上愁寻六六鱼
　　暑退喜秋
　　頽龄厌浊暑瘦骨便清秋蓐收方囘镳灏气横九州老鹤生精神孤松郁飕飗如饮寒露浆贮以青瑶瓯既蠲膏肓疾复洗热恼忧斟酌楚人赋并作商声讴
　　暑退
　　归卧林间十二春心安日日是良辰家居佛界清凉国人住仙宫自在身无事入山寻阮客有时击壤助尧民虽无高行追先隐毕究田园乐亦真
　　歌丰年
　　稔歳非常歳时时雾雨并陂塘留夜月涧谷防秋声卧裌惊宵冷披纱怯晓清水泉俱自足阡陌更无争荷锸疏余浸腰鎌候小晴秫材寒眼富酒兴老涎生便觉糟床注还欣庾粟盈新君钟瑞庆旧俗迓升平赛社鸡豚具迎神笳皷鸣支离徒受粟一饱愧斯氓
　　人送岩桂二首
　　七月浊暑气氤氲天香忽堕明月轮一枝先入西风手洗我三伏胷中尘
　　香馥清晨可疗饥饱人胜食斋房芝便好架巢枝上宿不愁无酒只愁诗
　　渔舎
　　渔舎时时须一到水光山色净相亲玉肌花貎不须替自有阳台行雨人
　　咏菊
　　菊禀金天精劲气凌风霜水流山下潭饮者寿命长泛我杯中物染我诗句香所以陶徴君爱之不忍忘
　　秋来得雨
　　夜来一畨雨青我一席蔬洗甑炊香秔何必食有鱼便可酿新秫唧唧鸣斋厨且以乐残年此外不愿余
　　忆仲子
　　吟哦五字有规模妙处时时亦起予送老百年将付汝岂知顔路请吾车
　　报国如乖愿归耕宁买田此欧阳公酬杜正献告老后诗也前辈名公亦有买田诗句盖寓归耕意尔岂真若今士夫为多田翁耶
　　出仕虽无补归耕宁买田聊将报明主庶不媿前贤
　　哭仲子
　　一日死生隔平生父子休暮龄逢逆境老泪湿清秋浪急珠沉海天昏壑失舟烟霄落雕鹗天廏防骅骝万里车轴折百年江汉流吾生今已矣世事付悠悠
　　邸报京丞相薨背
　　丞相今朝薨相位衣冠赠典一畨新作场好梦归乡去仰羡无非梦里人
　　暇日叹日月之逾迈念吾生之几何感而成章
　　宻移不自觉猛省却堪惊红顔去不返白髪来无情刼秦气何用袒汉力莫争求胜竟无术陶然任此生
　　致政张教授晚而买妾有女戏赠
　　隐君无妇几经时暮景鳏居却未宜且喜中郎新有女岂容白傅老无儿闺中不着玉川婢天下应传京兆眉无计去陪汤饼客花卿有子待歌诗
　　赏海棠
　　海棠初破萼红艳欲无春小挿依霜鬓花应恕老人
　　谕亡子
　　死固汝可怜生亦我所爱生死两相缪吾将解其防余有仲子之戚九日亲故携酒访我于梅山之上因咏昔人诗人情皆向菊天意欲摧兰之句不觉凄然有感遂易一字足成篇
　　九日上梅山愁心卒未安人情皆向菊天意独摧兰管女不及嫁莱衣空自寒牛山多感慨把酒泪阑干
　　野意
　　谢安髙卧向东山白傅分司雒水湾賔朋歌舞欢娱处只在山光水色间
　　陈右司挽诗
　　麟经絶学冠名儒科甲巍峩压隽途两作星郎归省户五持玉节佩州符义仓睦族前贤少犹子推恩举世无忝窃亲邻违一奠不堪老涕落寒须
　　书寿穴中石寿星背四言
　　彼石何人云是寿者作镇斯宫孰分真假以幻对幻有同儿嬉他日啓扄问尔是谁
　　老馋
　　八十血气衰交累身口故喜读奉亲书窃诵老饕赋烹餁付家人甘防輙复具烂软既适宜调芼亦合度儿女各贡勤桮羮走童孺邻里重交情时时分果茹兴来一举觞直到醉乡路此乐兾百年此腹恐相负
　　晚起喜晴
　　老翁喜晴色屋角候晨曦圆影才明隙方晖已鍳帷呼童聊拥褐得火即舒眉盥栉浑无事看山就小诗
　　感物
　　今年叶底已藏花来岁还抽后歳芽代谢乗除无了日须将定力看浮华
　　甲辰歳进诗一编孝宗许其清新翌旦宣谕宰执召试再赋一首
　　午漏奏新诗昕朝召节飞若非梁武帝谁识谢晖
　　罨菜
　　梅山罨菜胜羮藜恠见賔筵玉筯齐大似雪堂真一酒絶胜金谷韭蓱齑【以罨菜喻酒此东坡茘子比江瑶也】
　　忧患中作
　　吉防既同域忧喜亦同途万缘互起灭谁能久欢娯欢娯既不久悲恨常与俱唯有嵇阮辈乃能脱囚拘一醉了生死岂复念区区小儿玩造物造物亦戏渠举世忧其忧放浪乐有余
　　虞察院生日
　　新开弦管召天和喜气悠扬际海涯向晓金蕉称寿处欢声更满使君家
　　二
　　自辍清班素望崇凛然争仰栢台风大奸钜猾宜深屏且避当年御史騘
　　三
　　向来施设局苕川荒政方劳问计然今日雄藩得长袖请君着眼看囘旋
　　四
　　雨旸时若赖君侯万室欢呼庆有秋不论高原并下隰民间稌黍一时收
　　五
　　今年旱火欲烧空尽是忱诚黙祷功尊酒豚蹄亦何用使君心自与天通
　　六
　　使君决遣烈秋霜不许乌衣立坐傍一吏持毫供防染向来鴈鹜不成行
　　七
　　鉏纇除荒政若神俗安民靖絶纷纭清宵不见犬吠盗绿野更无羊败羣
　　八
　　下车好语敬书绅诚意区区只为民今歳年丰米狼戾更须通变惠斯人
　　九
　　天诏飞传速置邮双溪门外促行舟橙黄橘绿风光好并看西湖十里秋
　　十
　　文章近古追前辈政事方今絶后尘聊佩左符犹未称好归黄阁试经纶











　　梅山续藁巻十一
　　钦定四库全书
　　梅山续藁卷十二　　　　宋　姜特立　撰
　　伤老
　　老翁足力弱踉蹡如小儿须杖乃能行动步忧欹危髪秃生细毛正似出胎时忽复长儿齿辅车两相依还童既无术衰谢乃其宜载念天地间八十者几希如我真幸民何必暗伤悲且饮北海酒自吟东老诗
　　喜败箧中得旧诗
　　十首诗篇久弃遗偶翻故箧有光辉恰如建鼓求亡子一日门前忽自归
　　风色
　　风色作呉霜山中草木黄冷烟笼碧瓦露叶徧寒塘
　　对花戏作
　　八十衰翁歳月高可怜老气尚觕豪春来纵被花相恼半是无心半搭猱【出小説】
　　追感三朝遭遇今如一梦
　　本是蓬筚姿偶作帝王客日日上金门时时分玉食自忘身世贱不觉仙凡隔几多贤逹人饥寒卧空泽余垂老于居之西偏营小堂面对南山一峯卓然榜曰如山盖取诗人意也
　　一峯高挿丙丁间南极星光伴我闲不向仙君乞如愿只从造物覔如山
　　菘苣初冬稍茂喜而有作
　　紫苣生春荑助我作汤饼黄菘养土膏氷壶添隽永凡物贵适口何必须九鼎况我藜藿肠万钱惭食顷
　　再赋如山
　　小堂草草屋三间暇日徜徉养寿闲掲榜如山还自笑何人不老似青山
　　肉莱菔【字从俗】
　　玉食旧防宁作我藜羮故态未忘吾烂莱菔甜如蜜细防猪臕滑似酥
　　又赋如山
　　如山堂上好登临罗列堂前紫翠岑万古烟霞供坐啸四时风月伴闲吟海鸥心性沧洲远野鹿精神草树深却笑井蛙并辙鲋只知缺甃与蹄涔
　　怀古
　　古来一代文章事自有风骚翰墨臣今日苏门四君子异时邺下七诗人
　　月
　　万古长空月亏盈不计年魄生蟾共没光满蛤同圆
　　春物
　　一春天富贵万象物光华遥想西湖上风流卖酒家
　　和王粹中
　　非农非吏本同尘胷次何时不是春戸外松筠随意好山中风景逐时新择乡幸喜仁为里省已深惭徳有邻事契姻聨非一日向来俱是异邦人
　　长至后
　　迟迟昼景转庭除似觉今朝化日舒印篆旋添香晷刻绣牀暗积线工夫
　　刘益之判院挽章
　　倾盖如今五十春中间还得缀华姻单于万里同哀使马援一乡称善人告老已能官及子颁恩更喜爵荣亲佳城一闭成千古无复传觞酒入唇
　　潘夫人挽章
　　登堂曾拜太夫人秀伟端方逈不羣为子求官因白屋有孙擢第自青云身兼富寿人应少眼见曾世罕闻已被荣封犹未已更看褒赠贲新坟
　　拾遗诗
　　过行在宿詹塘
　　三十年间倦路岐今朝犹自羡轻肥敝舆冲雨方行役朴论干时未息机日暮肠枵聊命酒夜寒衾薄旋牵衣一防三径何时遂且待相如驷马归
　　遇雪
　　艰难要经歴勿为居所移方兹冒雪行有愧在家时杯酒全无力春寒易着肌谁能念此老团坐有痴儿
　　留题雪峯
　　雪峯未到意先猜只恐氷崖冻不开多谢天公怜倦客故将暖律入踈梅龙湫惨淡惊神物象纬峥嵘逼斗魁顾我区区亦何者扶藤能为此山来
　　代陈公实上通守王刚父四首
　　我识通川守人才世所稀金陵传正印叶县悟圆机国论曾三接边城且一麾从今雌甲子洗眼看雄飞戍解淮山月波平瀚海秋主忧销北顾賔宴接南楼自愧成村叟无因接胜流铃斋听客鴈应念稻粱谋淮上津程远山阴信息稀有尘生晓甑无帛剪寒机稚子莫垂泣故人今把麾歳阑归意速目断鴈南飞洗甲通盟后同庚缓带秋边声寒卧皷海色静明楼冉冉歳云莫栖栖诗者流不才同社栎一饱愧身谋
　　和雪诗
　　恠见司寒着意浓巧裁六出羡天工乌翻树拂梨花月鹭起沙平玉篆风势合深连云渚北光寒淡抹粉墙东梁园赋就惊先手末至相如敢擅雄
　　通守田太尉生辰二首
　　犀庭渊角凛英姿褒鄂凌烟想画时建武堂深闲缓带筹边楼逈静哦诗曾乗神骥叅天仗还挿宫花赐寳巵今日北门方借重九重久已结深知
　　呉头楚尾几名邦公以循良逹舜廊未把勲庸齐冦邓直将教化继龚黄蠧蠲前政人云乐最上诸司议曰臧只恐周庐赖弹压芝泥趣召觐清光
　　昭君
