<!-- { "loadSidebar": true } -->
　　西洛耆英啸傲三台之府南宗冷宦依栖数仞之墙先上日以通名望下风而起敬窃以先逹之于后进世族之于素门势分固殊投合亦寡惟元城之在宋问业有徒与了翁之居淮及门者众而况三朝元老之嫡嗣一代人物之宗师稍有知识皆思归向恭惟某官文章奎璧徳望华嵩忠孝通于神眀出处关于世运故国谓有乔木称到于今后人犹爱甘棠何况其子方春秋之鼎盛歴中外以游扬郎省陞华风采耀呜珂之列金庭出使笑谈防完璧之归持麾把节于湘中易地建台于江右仁心抚字山林野史之屡书隂徳平反道路口碑之交诵开十连之帅阃屹百粤之长城惠行而龙户驩呼威肃而鲸波恬静奈外地去天之逺而浮云蔽日之眀一壑来归六丁莫挽葢韩吕家传之清白素所服膺而金张势焰之薫蒸耻于炙手劲草当疾风而不改寒花于晚节以尤香种树山中白傅倡风流于九老植槐庭下晋公付事业于二郎傲睨轩裳追随觞咏胜事园林清时钟鼓如许清闲上天将相平地神仙孰为轻重此固衣冠之羡慕其如旒冕之简懐欲副岩瞻行膺枋用伏念某癖惟嗜古様不入时对防广廷徒有空臆尽言之直校文列陛乃罹疾声大呼之谗比求宗邸之冷官随得翘材之化笔未能适道敢好为师幸大州本父母之邦而年家忝子弟之列诱掖之以药其失推挽之以玉于成既有耆徳以依归庶免生徒之嘲讪薫和染教期为王孙公子之范模举滞防淹全赖察父哲兄之提挈
　　上陈招讨使啓
　　龙门髙峻屡容寒畯之攀跻麟序荒凉复受使华之容察岂造物怜其困踬使末路有此遭逢敬饬墨卿晋干籖帅恭惟某官清融氷柱峻埒斗杓古灵夫子之文孙学问有本北山先生之嫡嗣名节传家方当杲日未东之时已有伊吾以北之志披肝许国掉舌筹边雪夜貂裘慷慨办太原之檄风声鹤唳笑谈却淮甸之兵草木知其威名雠冦问其年貎属者鼪鼯之为梗羣然鸿鴈之离居嗟懦俗之脂韦仗元戎之鈇钺毅然以身任朝廷责誓不以贼遗君父忧卯受命辰即行有崇文之勇决申上奏寅报可从充国之便宜南州严保障之雄西帅习号令之素如医王之治废疾半剂而苏如国手之救危枰一着即活凯奏纷纶而载路夀祠突兀以连云上甚念功就畀以绣衣之命时方谋帅复假之茸纛之权兵刑之脉络相通台府之风棱益壮所以寛宵衣之顾虑岂徒夸昼锦之荧煌如闻边头交驰露布知取胜而不知持胜易纳降而不易处降安保今日饥鹰之来归不如曩时猛兽之反噬金亡可待鞑势方张当趣公入觐之期要佐宋中兴之烈济时方畧已优南渡之诸贤葢世功名要了北方之大事伏念某老之将至鋭者已磨一罹语穽以来三阅嵗筩之久仕不得志宜追誓墓之风贫能驱人至草问钧之赋无力可营于热属抗顔甘就于冷官若何免越雪之嘲所恃有苏天之庇腐儒无用宜束髙阁以待太平来事可为当磨石崖而颂大业
　　上西外宗使啓
　　弭节西台正仰长庚之次舍司文南邸获分太乙之光辉敬饬墨卿晋干籖帅恭惟某官清凌沆瀣和毓钧倪学问工夫穷伊洛横渠儒先之秘出处气节有庆歴元祐君子之风早从文屋以防勋旋歴宦途而恬进春风鳬舄清闲鸣单父之琴夜雪貂裘慷慨办太原之檄耻皇皇于人爵甘落落于权门徧试民庸不留朝迹舂陵监郡平分濓溪霁月之华炎岭拜州肯受石门贪泉之污实政纪山林之野史隂功溢道路之口碑嘉名已録于御屏褒诏分司于仙籍昔逺今近上方注意以用功内重外轻公亦何心于择地然而风涛如此人物眇然卫社稷则无如朱虚之精忠尊朝廷则孰过李勉之徳量所谓通国之望正在同姓之卿难兄法从之旧氊好为出色宗相登庸之传鉢重见调元伏念某様不入时癖惟嗜古一第十六年之久歴官余三考之书帝城风月之无邉方来赞诺宦海波涛之叵测啧有繁言然浸润之由来皆踈狂之自取天子临轩以防寒畯从臣簪笔以主文衡众皆阿意以曲从已独执方而不变或校短抡长于程尺之下未免有之谓大声疾呼于廷陛之前亦何至此一归蓬荜三易葛裘肆求宗邸之冷官随得翘材之化笔所谓寒儒活计者此耳其为炎官热属者笑之学殖久荒冒犯为师之戒心茅滋塞殊无事长之能顷襆被以东归拟抠衣而北靣久覉逆旅莫候前驱襟期虽企于门墙名实未孚于左右惟告戒之以药其失而提撕之以玉于成敬薫心香愿假邻烛近而皇甫逺而居易既次第以搜求北曰石洪南曰温生敢觊觎于罗致
　　上宗使啓
　　敛袵诗坛乆剽古锦囊之誉横经宗校获依青藜杖之光敬饬墨卿晋干籖帅恭惟某官道探圣赜气防天和学问工夫穷西洛横渠儒先之秘出处气节有庆歴元祐君子之风鼔琴著书以自娯焚香读骚而有味游嬉翰墨咳唾珠玑舂容正始之典刑洒落晩唐之标致以此饰吏其诸异人壮县蜚声棠防清风之未改京畿主画蓉池緑水之犹香遄入缀于周行得预闻于国计使其少贬立要路之津以何难惟不茍同辞光范之门而径去人叹横舟于野渡公惟砥柱于中流稽阁题舆问讯笼鹅之沼丰湖剖竹啸歌白鹤之岩嘉名上录于御屏优诏分司于仙籍清节足以亷贪而起懦厚徳足以雅俗而镇浮司舶则氷蘖以自持领郡则茧丝之不急岂特武穆文昭之裔屹岩维城抑令召父杜母之謡驩然载路惟是举国之望正在同姓之卿首揆久虚已入金瓯之柬记修名不朽留为玉牒之芬芳伏念某様不入时癖惟嗜古一第十六年之久歴官余三考之书帝城风月之无边方思赞画宦海波涛之叵测啧有繁言然浸润之由来皆踈彺之自取天子临轩而防寒畯从臣簮笔以主文衡众皆阿意以曲从已独执方而不变或校短抡长于程尺之下未免有之谓大声疾呼于庭陛之前亦何至此一归蓬荜三易葛裘肆求宗邸之冷官随得翘材之化笔所谓寒儒活计者此耳其为炎官热属者笑之顾才踈无事长之能而学浅犯为师之戒幸偕棣萼聫南宫进士之名况在松防识东阁郎君之贵爱以及所不爱中也养其不中正有望于儒宗庶息嘲于士友收名定价甞防大戊子之知嘘枯吹生自贺雌甲辰之遇
　　与冯监务啓
　　堂堂人杰肯思关市之征碌碌书生谬董宗庠之教均为聫事敢不通名恭惟某官阀阅云霄襟懐湖海韬谋神授不泥孙呉之兵书议论风生更有孔桑之心计来司筦库见谓亷平商咸愿于出涂市自无于二价所乐不在乎此其志有大者焉好度玉关赴可乗之机防径标铜柱垂不朽之功名如某其人亦甚不武行赴冷官之戍得交当代之豪市立之平书立之师莫非王事文为之经武为之纬倘契襟期
　　上郑漕启
　　矫首计台蔼五色庆云之瑞抗顔宗校依一道福星之辉敬饬墨卿晋干籖帅恭惟某官学到圣处气涵天和文献犹存籍甚南坊之大郑经纶未了付之东阁之郎君方在盛年已负逺畧三仕为令锦每制而愈鲜千里监州舆一题而增重入司奏邸遄贰理庭神中有医国方舌底出冰人语不为枉寻直尺而屈甘请髙牙大纛而行剖竹两藩棠防婆娑而笼画司泉九路李蹊拍塞以酣春召以潜郎迫于热地使其道之少贬顾何官之不为去矣莫留重歌今袴迨其再入即复旧氊芳菲菲兮弥章道落落乎难合虽以此起诸贤之爱敬然亦能来羣儿之中伤晚节自是而益香物论翕然而归重七闽善地属有弄兵之虞一札起家来任登车之寄防勲摘运将指转输足食而又足兵易节而不易地褰惟问俗出只手以活民揽辔澄清炯双眸而察吏甚盛之举不一能言之类皆知惟是国事日新善类星散如公徳望宜还簮笔之班结上眷知行喜履声之近伏念某癖惟嗜古様不入时待问广廷徒有空臆尽言之对校文列陛乃罹疾声大呼之谗一从沙汰而归三阅嵗华之久朅来倚席寒甚无氊静惟外邱之冷官实皇华之末属见闻甚浅易招雪日之嘲名实未孚凛有风霜之惧比因假道幸甚登门误防倒屣之迎宛似抠衣之旧谅俯怜于气类必力赐于提撕持一瓣香愿定价墙屏之下有三品笔觊叨名香案之前
　　与刘舶启
　　琛台作属至烦万人敌之才朱邸司文徒抱一巻书之拙均为聫事敢不通名恭惟某官江左世家山西将种龙韬勇畧不求纸上之孙呉燕颔雄姿殆类禁中之颇牧才当八靣志在四方乃不卑于小官尤克勤于细物清闲筦库歌红槽滴酒之诗盘礴相卿赋蒻叶褁盐之句暂屈斋坛之重望来为寳舶之英寮视象牙蚌贝之珍与瓦石等约龙户乌樯之至若符印然要之所乐不存焉抑亦有大于此者国方多事边正飞尘行振旅于玉闗遄标功于铜柱纪燕然浯溪之石要与天齐贡东鞮北女之珍以充庭实壮图未艾来事可为如某其人见谓不武亦有清中原之志所憾才踈不图为冷宦之游得交人杰傥不鄙緑衣之懦必预闻素畧之长焰焰北方当快观于露布区区南物何足污于图书
　　与聂监舶启
　　射防宸庭曾作龙门之客横经宗校获交鳯穴之雏巧哉其逢喜而不寐恭惟某官云霄阀阅冰雪丰标篝灯读有味书下笔作惊人语名父之子名子之父经训金籝难兄之弟难弟之兄堦庭玉树絶唱冠江西之社一鸣空冀北之羣露厥頴于仕逵雷其声于当路收敛凌霄之歩徜徉佐舶之游视象牙蚌贝之珍与瓦石等约龙户乌樯之至若符印然吝出纳于有司克勤劳于细物琛台借重蜚英青剡之章瑶阙催班润色紫荷之槖有如某者见谓斐然妄庸谬窃于时名迂濶不谐于世用壮而诺仕端如鮎鱼之上竿老矣无能见谓鬬鸡之已木朅来倚席寒甚无氊若何免诸生嘲所恃有契家在西清学士怅未亲函丈之前东阁郎君幸可话襟期之地
　　阙题
　　金科肄业讲眀台阁之宪章玉牒繙书习熟祖宗之典故以此饰吏其诸异人恭惟某官方从栖枳以防勋不惮披荆而逺戍屈司筦见谓亷平商愿出涂肯析秋毫而言利市不贰价更乐田宅之寛徴如闻当路诸公争出荐贤好语毋轻刀笔一代宗臣甞为之趣觐阙庭四辈召命将至矣某平生迂濶薄宦﨑岖不能为桔橰俯仰以随人所以如枘凿方员之寡偶朅来冷宦得缀英寮一閧立平一巻立师莫非王事同气相求同声相应倘契襟期【按此篇原本误与前篇连作一篇起处阙题中间恭惟某官下脱数语谨注明】
　　与晋江郑宰啓
　　茂宰名髙庭有飞鳬之舄宗庠宦冷堂无系马之阶以判袂之年多而盍簮之日近跃然而喜巧哉其逢恭惟某官天分穹窿月评芳美议礼之家如聚讼断以片言天子之学曰辟雍蔼其芳誉巍科得隽大器晩成宦谱愈出而愈竒学力随试而随效入仕九年而脱七选班笋其华去家三舍而宰一同栽花最便琴呜风而有韵锦濯水而愈鲜今士夫厌汤镬之焦熬相顾瑟缩贤令尹试霜铏于肯綮了无留难至使乡邦亦师县谱西山来为牧守爱听歌东观正要人材行锵劒履有如某者见谓斐然妄庸谬窃于时名迂濶不谐于世用壮而诺仕端如鮎鱼之上竿老矣无能见谓鬬鸡之已木朅来倚席寒甚无氊若何免诸徒嘲所恃有伟人在同乡同仕行将托契以通家大邑大官先喜庇身之有地
　　与都长侯官簿启
