<!-- { "loadSidebar": true } -->
　　徴士刘虬献书于衡岳赠以古人之服以度外之礼【善日萧子显齐书曰何防字子晳庐江人也隐居东篱门卞望之墓侧豫章王命驾造门防后门逃去竟陵王子良闻之曰豫章王命尚不屈非吾所议遗防嵇叔夜酒杯徐景山酒鎗以通意虞孝敬髙士传曰何防常蹑草屩时乗柴车萧子显齐书又曰刘虬字虚豫南阳人也豫章王为荆州牧辟虬为别驾遗书礼请虬修牋荅不应命子良致书通意虬荅书后以江陵沙洲去人逺乃徙居之魏志曰太祖赐毛玠素屏风素凭几曰君有古人之风故赐以古人之服干宝晋纪何曽谓太祖曰阮籍如此何以训世太祖曰度外人也冝共容之　济曰何防皆当时贤人隐居者蹑步也履草鞋也钟阿钟山也竟陵王遗何防嵇叔夜酒杯除景山酒鎗故云古人之服谓服用之物也豫章王为荆州牧辟刘虬虬以书荅不应辟故云献书也衡山虬所居也自衡山作书以献于王后豫章王命竟陵王作书与虬致以殊礼徴士谓徳髙徴而不就皆曰征士也】屈以好士之风申其趋王之意【善曰战国防曰先生王升造门欲见于齐宣王宣王使谒者迎入王升曰升趋见王为好势王趋见升为好士于王何如使者复还报宣王曰先生徐之寡人请从宣王因趋而迎之于门】乃知大春屈已五王君大降节【善本有于字】宪后致之有由也【五臣本无也字　善曰范后汉书井丹字大春扶风人建武末沛王辅等五王居北宫皆好賔客更遣请丹不能致信阳侯隂就光烈皇后弟也以外戚贵盛乃诡五王求钱千万约能致丹别使人要刼之丹不得已既至就故为设麦饭葱菜之食丹推去之曰以君侯能供甘防故来相过何其薄乎更致盛馔乃食东观汉记曰荀恁字君大鴈门人也永平中骠骑将军东平宪王苍辟恁署祭酒敬礼焉后朝防上戯之曰先帝徴君不奉骠骑辟反来何也对曰先帝秉徳惠下臣故不来骠骑将军执法检下臣故不敢不来　良曰宪后即献王也致之有由言虽隐逸致而用之必有所由也】其卉木之竒泉石之美公所制山居四时序言之已详【向曰言山居四时有所序述之文】文皇帝养徳东朝同符作者【善曰萧子显齐书曰文惠太子懋字云乔世祖长子昭业即皇帝位追尊为文皇帝山涛啓事曰保傅不可不高天下之选羊祜秉徳义克已复礼东宫少事养徳而已论衡曰治国之道一曰养徳养徳者养名髙上之人亦能敬贤礼记曰作者之谓圣述者之谓明明圣者述作之谓也　铣曰谓文帝未即位时养徳于东宫也同符契于作者之列有所述焉】爰造九言实该百行【善曰竟陵王集有皇太子九言言徳言贤言亲言善言静言昭言真言节言义孔臧与从弟书曰学者所以饰百行也　翰曰文皇帝着九言之书一曰言徳二曰言亲三曰言贤四曰言真五曰言善六曰言静七曰言昭八曰言节九曰言义此书实可以通人之百行也该通也】遵【善本作导守】衿褵【离】于未萌申炯【古永】戒于兹日【善曰衿褵施衿结褵也仪礼曰女嫁母施衿结帨曰勉之敬之毛诗曰亲结其褵九十其仪毛苌曰褵妇人之帏也幽通赋曰既讯尔以吉象又申之以炯戒　向曰遵法也褵帯也炯明也言书之可为法则佩于衿帯以慎未萌又可申为明戒行于今世也】非直旦暮千载故乃万世一时也命公注解【善曰庄子曰万世之后而一遇大圣知其解者是旦暮遇之也竟陵王集有皇太子九言注解　铣曰谓九言非但朝暮见之如千载之遇亦万世已去有此一时之美故命竟陵王注解】卫将军王俭缀而序之【善曰竟陵王集云卫将军王俭为九言序賛】山宇初构超然独往【善曰淮南王庄子略要曰江海之士山谷之人也轻天下细万物而独往者也司马彪注曰独往自然不复顾世济曰谓上依林九言之序也傍岩所构屋宇也】顾而言曰死者可归谁与入室尚想前良俾若神对【善曰国语曰赵文子与叔誉观乎九原曰死者若可作吾谁与归思赋曰尚前良之遗风王隐晋书刘琨曰神爽忽然若已之侍对也　良曰顾山中屋宇而言也死者可归谓自古贤圣既死矣可复生乎言不可也谁与入室谓无贤圣与共入此室则想前贤良之人欲画之于室使若魂神与我相对也】乃命画工图之轩牖既而缅属贤英旁思才淑【善曰贾逵国语注曰缅思貌　翰曰缅逺也淑美也】匹妇之操亦有取焉【向曰列女亦图画也】有客游梁朝者从容而进【铣曰梁朝谓梁孝王好贤今假设有客游梁朝者以发后词】曰未见好徳愚窃惑焉即命刋削投杖不暇【善曰论语孔子曰吾未见好徳如好色者礼记曰子夏丧其子而丧其明弟子吊之子夏曰天乎予之无罪曽子怒曰丧尔亲使民未有闻丧尔子丧尔明汝何无罪子夏投其杖而拜之　济曰言画列女似好色不好徳而游梁之客讥之云愚窃惑焉竟陵闻过将迁即命使除削列女之图也曽子言子夏之过子夏投杖而拜之悟过也言竟陵王知过投杖不暇言急而忘投也投弃也杖谓所拄之杖】公以为出言自口騄不追听受一谬差以千里【善曰邓析书曰一言而非驷马不能追一言而急驷马不能及易干凿度曰正其本而万物理失之毫厘差之千里　翰曰骥騄良马也听受人言恐有一失差于千里谓去于所言逺也】所【五臣本作乃】造箴铭积成巻轴门阶户席寓物垂训【善曰李尤集序曰尤好为铭讃门阶户席莫不有家语南宫敬叔曰孔子作春秋垂训后嗣向曰谓门阶户席言作箴寄情于物垂示于人所训戒也】先是震于外寝匠者以为不祥将加治葺公曰此天谴也无所改修以记吾过且令戒【五臣本作诫】惧不怠【善曰左氏传曰震夷伯庙罪之吊屈原曰逢时不祥杜预左氏传注曰葺覆也左氏传曰晋侯求介之推不获以緜上为之田曰以志吾过且旌善人　翰曰震谓霹也外寝外屋也匠者谓占祸福也治葺谓修治也谴谓遣告其有罪也怠慢也言人劝修所震之室公将记过且为诫惧也】从谏如顺流虚已若不足【善曰王命论曰从谏如顺流庄子曰人能虚已以游于世其孰能害之老子曰太白若辱广徳若不足良曰虚其已心以受人言常受之不足也】至于言穷药石若味滋防【善曰左氏传曰孟孙卒臧孙入哭甚哀曰孟孙之恶我药石也　铣曰受人药石之言若味滋美之味也药石谓忠言益于人如药石之除疾】信必由中貌无外悦【善曰左氏传曰周郑交恶君子曰信不由中质无益也　济曰中谓中心也言信人忠言实由中心也凡受人忠言者则外貌虽悦而中心实怒故此无外悦者真性悦也】贵而好礼怡寄典坟【善曰论语子曰未若贫而乐富而好礼者也左氏传楚子曰左史倚相读三坟五典　向曰怡乐也】虽牵以物役孜孜无怠【善曰孙卿子曰是谓以已为物役　尚书曰禹曰予思日孜孜又曰无怠无荒　翰曰物役谓从王亊也孜孜勤貌谓虽役从王事勤而好道无懈怠也】乃撰四部要略净住子【善曰净住序云遗教经云波罗提木义是汝大师若住于世无异我也又云波罗提木义住则我法住波罗提木义灭则我法灭是故众僧于望晦再説禁戒谓之布萨外国云萨此云净住亦名长养亦名增进所谓净住身口意身絜意如戒而住故曰净住子者绍继为义以沙门净身口七支不起诸恶长养増进菩提善根如是修习成佛无差则能绍续三世佛种是佛之子故云净住子　向曰又撰集四部书以甲乙丙丁次之述略佛教以为子史之书净住子谓佛教也】并勒成一家悬诸曰月【善曰汉书曰太史公书序略以拾遗补阙成一家言雄方言曰雄以此篇目烦示其成者张伯松伯松曰是悬诸日月不刋之书也　铣曰此言书传之后世如日月悬于天永不朽也】洙泗之风阐迦维之化【善曰礼记曽子谓子夏曰吾与汝事夫子于洙泗之间郑曰洙泗鲁水名也瑞应经曰菩萨下当世作佛生天竺迦维罗卫国　良曰洙泗水名孔子讲教之处迦维佛国名言能大孔子之风阐释迦之化也】大渐弥留话言盈耳黜殡之请至诚恳恻【善曰尚书曰疾大渐惟几病日臻既弥留说文曰话防合善言也论语子曰师摰之始闗雎之乱洋洋乎盈耳哉韩诗外传曰昔卫大夫史鱼病且死谓其子曰我数言蘧伯玉之贤而不能进弥子瑕不肖而不能退死不当居丧正堂殡我于室足矣卫君问其故子以父言闻君召蘧伯玉而贵之弥子瑕退之徙殡于正堂成礼而后去生以身谏死以尸谏　翰曰卫大夫史鱼病将卒同善注是为黜殡也言竟陵将死此请亦懃恳而恻痛】岂古人所谓立言于世没而不朽者欤易名之典请遵前烈谨状【善曰左氏传曰穆叔如晋范宣子逆之问焉曰古人有言曰死而不朽何谓也穆叔对曰豹闻之太上有立徳其次有立功其次有立言虽久不废此之谓不朽也礼记曰公叔文子卒其子戌请谥于君曰日月有时将矣请所以易其名者　济曰言岂古人所谓立言不朽者欤盖易名立諡典请遵奉古人之盛烈】
　　吊文
　　吊屈原文一首【并序】
　　贾谊
　　谊为长沙王太傅既【五臣本无既】以谪去意不自得【善曰韦昭曰谪谴也字林曰丈厄切　良曰谪责也言谊非罪被责出于长沙逺国也意不自得谓不得志也】及渡湘水为赋以吊屈原屈原楚贤臣也被谗放逐作离骚赋其终篇曰已矣哉国无人兮莫我知也遂自投汨罗而死【向曰汨罗水名】谊追伤之因以【善本无以字】自喻其辞曰【善曰应劭风俗通曰贾谊与邓通俱侍中同位数廷讥之因是文帝迁为长沙太传及渡湘水投吊书曰阘葺尊显佞谀得志以哀屈原离谗邪之咎亦因自伤为邓通等所愬也】
