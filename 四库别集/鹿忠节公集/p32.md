<!-- { "loadSidebar": true } -->
　　某何人而忽有清通之拟极知老公祖提携至意乃某不顾而东老公祖又不以为相负而益施衮褒也下询关事敢不详对盖关事承大坏之后不容不着手又恐以着手者犯手为忧方大赖相公密用脱胎换骨法更张有渐而耳目不惊初到虑军民之杂处而成万厦复教火器月余而铳炮命中者八千人江将军不胜任以马世龙代之尤世禄王世钦左右之关外置五营为前部标下置五营为后部总之左右前后中为五军军各五营营各三千澄汰营将以新硎易之按营分派各为教演相公时坐营中较行赏罚或命某辈分视之气象觉为一新马帅实知兵其进而借箸相公皆中窾此是大得力处使台省让一年不谈东事则相公之猷为有成眞可恃以无恐此系社稷福耳八月廿后十三山有事关上一日数惊相公静以镇之而密为备至冬杪乃探得其弃广宁去据河为守是时贪功者欲饰恢复名相公不为动治兵自若兵阴道也从前失着在以阳用之某日侍相公略窥其用意矣具茨兄闻室人之病借差回看某与相公望其速来乃迁延过岁遂堕长安云雾中近飞书告急于某相公已飞书援之矣敝县籽粒事蒙老公祖留意人非木石当为桑土孑遗世世衔结所谕中官取旨如寄鄙意亦及此傥再勾出别话愈煞风景愚意只求本府县肯为善处不可与中官争执也盖恩诏折征八场所同其因司香之奏而反汗者独雍靖一场耳求折之数不过百余金此以岁索于茕茕之贫民则夺之命若官府肯于存解诸条按其缓急之数求其可腾那者合凑补之固易易者未有为百里司命而难于百金之措处岁岁迫穷民转沟壑也然非老公祖命之谁为奉行者承老公祖推赤之置无嫌无忌与老公祖商之非敢谓必有当也贱体比相见时加瘦所未减者精神耳近因药饵效浅托四体于按摩者似觉有益未知日久何如感老公祖远念知非套语故以状对 

　　○答张蓬元书 

　　前闻台台以少宰起驰告韦弁大家手额为世道称庆非从旧知起见不谓此情遂达钧听蒙翰教先加并得读答谢稿一字一拊心一读一击节因叹刦数之力足以驱人心而人心之力还足以傲刦数每见刦数尽处必有眞正豪杰濒危而不殆以为重开草昧之资则人心莫非天意台台之有今日盖天所留也至于某之不才加以善病谬蒙新命苦无辞例而欲趋朝又病未能也且台翰所称救时一人政为白眼赖功者所构而波及其同事之人不独若马若茅见当对簿即贱名亦闻屡在物色以有解之者而暂止不知解者为谁所称爱我而非知我盖迂僻之性何尝梦绕春明傥终见抨适获我心台台知我岂以为不然 

　　○与王中讱书 

　　昨承辱顾不敢自安与不知所报之情即言下不能自致而老父母已无不宽谅今亦不敢重絮盖对眞父母天性流行自觉一着世语而即赘因叹世法锢人拔山之力所不能破而老父母谈笑破之即拥肿如某亦迫现其生来面目与鸢鱼同飞跃于法界之宽故知江河不返之说非通论也拜领高先生佳刻当于无人处自为展玩拙稿请教 

　　○与王中讱书 

　　某羁绁行闲不遑问家并不遑顾其所自生未得闻先大母之病而祇闻讣且以遗嘱故而不得以时闻从军荡子君亲两误尚可视息天地闲哉惟是惠徼先侍御之灵而屈台旌价重敝庐光生荒陇借以略减为人子孙者之辠过则愚父子实有厚幸尔某即非人不敢忘其所自生敢忘台爱哉儿麟来省病病幸小愈扬鞭东指大敌在前政喜不以裹革之身了儿女之手中也促其归侍家君因布谢悃 

　　○答王中讱书 

　　日前儿麟至关门得拜读老父母函教所为提诲者至矣感切不肖燕巢幕府侧聆枢辅规模次第原非局外人所能窥则浮言亦何足怪独谓国事至此而旁观者犹从意见门户两端鼓弄风涛轻言天下事轻论天下人良可浩叹顷者关台公祖亲阅情形亦爽然慨风闻之诬今车营之制已成进取之资亦备直须机会何如耳不肖比以催请军需一至都下日仆仆诸当事之前领项自怜笔舌俱敝月余事竣星驰赴关咫尺家园未遑便省窃比古人过门之义然数椽茅屋五亩秫田托在仁侯覆露之下魂梦亦可无牵也但得东事早平便当投绂归来长为咏歌雅化之民足矣邑志未成原属缺事幸老父母雅念及此鼓吹之力深哉范舍亲处既承台命当即转致车营图说附览屡辱明贶殊乏琼瑶之报良自怍也宂次裁谢不尽欲言 

　　○答王中讱书 

　　河干一别不能为情之甚屈指计程花飞可到而复忆临别之语三月垂尽盻盻南鸿忽接手札如从云坠庄诵传观生气满堂且佳咏扇头清风白雪老父母之得于山水者深矣怪来诗思清人骨门对寒流雪满山知言哉夫登临之际吐纳万灵独不宜挟俗客而老父母乃使河干一别搀入想中则明与山水对暗有故人陪即病夫脚线山阴之兴成虚而神往神来固不以天堑隔也独自愧病骨一具腐肠几回每咏多病已■〈扌弃〉人共弃为我写生老父母何所见而收于兰谱则偏驳之嗜好不可以理解古豪杰往往有之岂其然耶杜生昆季并辱国士之知居恒摩厉惧玷门墙区区病未即死强颜其闲时出冷语耸之温念遍及敢不一一传致舍亲孙启泰政在斋头阿馨文气日旺此时学台未到府案尚悬也前委亟思代斲仲春感寒几至委顿头目岑岑者四五十日近略愈而一为抽思辄苦眩晕然万不敢误六月期惟笔软墨薄或反以湮太母之徽烈耳此时政晕若坐舟车而三复老父母千里倡和之指何忍虚此一番勉为二章还用前韵从眩晕中出病见乎辞固知珠玉之章源源而至业制锦囊待之矣如以病中伊吾为能引玉则何敢 

　　○与雷邑尊书 

　　春初拜别忽焉春暮萍踪虽寄长安而瞻依无异侍左右也兹有启者敝县籽粒地薄粮重逃亡接踵苦累包纳所不忍言不肖曾效郑侠之绘图藉毕冲阳父母转达于直指遂得闻于上减半折征十年以来民不苦包纳而粮易完官不苦催科而职易称申文未泯恩诏犹新不待言也乃昨接二父母一字谓地有漏粮当责首报且疑不肖被人簧惑反复读之殊为难解夫折征已踰十年前官如何不闻异议而今一旦忽生别端且王中讱父母定征收之清数此天启六年事彼时粮衙如果包赔有年胡不一言其苦耶且混言钱粮之亏欠岂地短于额耶抑银短于额耶夫地与银俱有原额在可按籍而稽也或某场地少或某场银少祇当就某场而问之不宜泛开出首之门滋无穷之扰也据所称韦家营首地六顷遂欲徧例各场夫此六顷亦甚可疑尚未详其本末就使六场为当时漏报之地亦浮于原额之外此项钱粮何所着落安得混以为补本衙之赔数也二父母到任曾几何时恐在山鬼伎俩中反疑不肖被人簧惑不知二十年来筹划烂熟者谁也二父母曾查当时文卷诏书与孔道之碑文否二父母示威于两江村地方疑寒家有此地故借折征以为利耶事与人各有本末耳目难掩使不肖有私任二父母举发毫不敢避如必以三十板为常数夹棒为常刑逼令首报严刑之下何求不得然二父母断不忍为此不过在左右者佯为孝顺之言而令二父母做不安静之事盖曩议折征时粮衙父母即听左右之人有不相亮之意今或其人犹在欤此事之本末老父母所知也不肖为人之本末亦老父母所知也不肖此时实未被人簧惑万望老父母婉谕此意于二父母使事体寝变乱之端地方受安静之福千家祝老父母世世公卿也籽粒地银清数一册附览 

　　○与王涵一书 

　　恭惟老公祖照临易水某无必然之画仰佐高深殊愧故人之谊则姑以未必然之见妄言之老公祖姑妄听之可乎昨闻辽饷加派六厘勋戚籽粒一例加派窃有疑焉盖辽饷方今第一急需必料其力能办纳者而后加之庶不至临时而有误条鞭地之加派固其所也籽粒地可一例加乎他处籽粒地某不能知敝县籽粒地之必不能同条鞭地办纳某则知之深矣盖敝县籽粒地洼鹻不堪佃户苦累逃亡贻累于地着地着相继为逃亡年年为不完之额势穷理极毕冲阳父母绘图以请王立宇公祖会稿具题泰昌元年奉恩诏减征者也夫以其力不能完旧额而减之今议加焉可乎旧额每亩三分减至一分八厘五毫则所减止一分一厘五毫耳今骤加六厘不几复未减之数乎自减征十年以来即死者不复生而逃者且渐返今复业之席未暖加征之令忽颁魂惊于伤弓色变于谈虎恐未减以前之景象复见于今矣辽饷何等急需而责办于必不能应之处乎本府称照万历四十六年籽粒地同条鞭地一例加派之例而敝县籽粒自减征以来实未尝加派不知其它也犹忆当时直指使者亦有此议毕冲阳父母有说以应之曾以申文稿见示今具在也盖议辽饷至于无地可加而议及籽粒此策之善者也特不必加派耳何也此地勋戚为主佃户纳银当辽饷急需薄海内外无不缩衣减食以充军兴勋戚体国当倍细民则议及勋戚籽粒便当就所纳数内扣算六厘以充辽饷此理之至顺者也谚有之曰要得有要不得无贫莫贫于佃户富莫富于勋戚今此六厘扣算于岁额之内使勋戚少分是问有处要也若加派于岁额之外使穷户多纳是问无处要也此二者相去远矣夫当是时而暂借六厘以纾国难勋戚之清夜亦有以自安穷民以赋之不加而易办辽饷以民之能办而易完一举而三善具焉则勋戚庄田应于各爵数内扣除即五军营牧地应解易州户部备边者亦于该解数内扣除毕冲阳之申文具在是在老公祖再为主持耳或谓此于国于民诚为两利特于勋戚似名美而实薄然佃户以不加派得安其居则六厘之外岁入不缺不至为竭泽之渔况事平即止此六厘依然在乎王立宇公祖会题减征稿毕冲阳父母为加派申文稿并敝县乡绅公揭稿总钞呈览老公祖一寓目焉知此地之以如是减征也则于今日之议加必有恻然为之所者矣等此籽粒也等此六厘也酌理审势却窾自见易加派为扣算一转移闲而国充急需之饷民免逃亡之苦并为勋戚培不涸之仓万代瞻仰端在于斯矣病废之人言无忌讳亦感老公祖之待以故人也故陈闻见以备采择临楮屏营 

　　○与王涵一书 

　　某再细味明文户部之责成本府至矣责成之急为辽饷也但得完其所坐之数不问其出何项也本府既议以籽粒地抵之则就籽粒额数内扣算六厘以足户部责成之数仍申说无地可加只得加于勋戚所占地内而此地又力不能加只得扣于勋戚所得数内亦为辽饷紧急不得不尔知会户部使户部藉手以从事当是时户部但得本府之完辽饷足矣岂其过恤勋戚之私而掣扣算之肘哉天下事势有缓急题目有公私辽饷之需急也勋戚之奉缓也为辽饷有题目为辽饷因而为穷民更有题目为勋戚无题目为勋戚因而厉穷民且并误国事更无题目天幸老公祖在地方辨公私酌缓急以开上谷之蒙气国计幸甚民生幸甚 

　　○与张溶吾书 

