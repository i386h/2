<!-- { "loadSidebar": true } -->
　　公讳宣字绍和一字应召号静斋姓刘氏其先南康人也在南唐有讳适者仕至工部尚书生君造以吉州推官留家安福谷木坑故今为安福人君造生璞南唐进士至宋三世补太学上舍时人因称三舍刘氏公生七岁而孤遭家多故能自力于学不随同辈嬉戏从故礼部侍郎李公克述习春秋精勤不懈父戍卢龙而没躬往代之虽处行伍中不废读书其志必欲以科第自显时麻城邹公来学以都御史巡抚其地阅其业大惊待以殊礼景泰庚午应试京闱邹公送之郭外举酒祝曰汝此行必取解首否则无相见也众窃笑之是岁故少詹事刘文恭公主试得公文巻竒之置第一如邹公言明年会试礼部髙等遂登进士第授翰林庶吉士壬申授编修丙子修一统志成升修撰天顺甲申宪宗嗣位充经筵讲官成化丁亥九载秩满升右春坊右谕徳修英宗实録成再升右庶子庚寅擢南京太常寺少卿寺事多废公建言十三事皆见采纳丙申丁内艰壬寅改除进本寺卿掌国子祭酒事公为师待诸生甚厚而差遣必公考校必明无不恱服者琉球国遣子弟就学公举旧制令所司给其日用之费他日其子弟奉白金一觔为束修公力却之已而复以其半为奉事闻于朝及得旨乃受丙午召为吏部右侍郎丁未夏旱奉命祀北岳地镇弘治戊申今上嗣位再进左侍郎公以渐衰求闲始拜南京工部尚书知公者乃惜其去公欣然以行至则会计出纳革絶侵渔未几财用顿积而推举属官以激劝其下人人皆为率职盖岁余以病不起辛亥七月十日也享年六十有七公少罹贫苦在卢龙时游学京师每徒歩往返为寒暑所中輙疾死道上逾时始苏尝建言御邉四事其后有己巳之变果如所料及冦薄京城从禆将守备天津多所补益军中有诱归及欲妻以女者皆不从其穷时已不茍如此惟耿介疾恶是是非非不狥于人尤好面折人过晚乃务为优容善论事引援证据听者忘倦多知国朝典故每事能悉举无遗故尚书姚公为吏部时以庆成宴坐位未定询及公为言旧制至今以为式至功臣世系述其源委歴歴如指掌若山川险易虽逺在数千里外皆能指画不差人服其该博平居事母至孝迎养于京每旦趋朝必先问安遇一美味必手自奉进兄没抚其孤女嫁之如己出事再从寡嫂及遇族人皆有恩意族有争讼者开导以理使各释然以去诸子教之甚严与其配王淑人必揖而后食居家自奉至薄食不重味一衣至四十年盖其俭素又如此读书务求精熟为文章必以理胜不喜作新竒语有冲澹集藏于家祖讳某父讳某并赠南京太常寺卿妣并赠淑人三子长秉常国子生秉善邑庠生秉监女四人论曰公卿起诸生一旦富贵遂忘其故而为骄侈之习者比比如刘公禄位已崇所持犹寒士虽古人何以加之且士非困穷不能自立所谓贫贱忧戚庸玉汝于成也公之志甚大力甚坚惜未得专乎其位而尽展之故其事业之所立者止此然其名则岂有久而不传者哉予与公有斯文契因书此以贻其子俾藏之为家传云 

　　○祭文 

　　祭湖广佥事张公 

　　湖广按察司佥事张公惟公少时负俗之累奋发于心黾勉于事绩学精专莫之或先乡榜甲科遂尔连连列职中朝官阶斯转继跻外台仕路益显虽则显矣如忤物何奉身而退其乐则多公身虽屈公名则完公志不遂公心则安母氏髙年幸供子职孝养期终疾疹俄亟嗟我与公岂直同年既忝乡闾复结姻■〈女连〉闻公之丧哀痛倍百繋官于朝欲往弗克聊驰一觞惟写我心魂如有知为我来歆尚飨 

　　祭某淑人母子文 

　　祭某淑人母子之灵曰言言髙堂有此女师静专其徳慎淑其仪身安享乎晚福子显庸乎明时谓非修内行而获阴报岂荣寿若是乎兼之缅怀昨岁登堂献巵指瑶池以为酒仿南山而赋诗恍寿颜之在目曽陈迹之遽违夫何倚伏之不常哀乐之难期望婺星而光灭怅萱草之色蒌惟苫块之哀重致伤生之可悲视畴昔而不若抚二柩以累累设茵鼎而孰奉置盘珥其何施念子道莫大乎送死顾家祸何縁而重罹曰惟不死惟孝与慈帝有谕祭之文史有表阡之词棘心寒泉可慰在兹呜呼尚飨 

　　荷诰封三代祭祖文 

　　某荷诰封三代祭祖某仰承先训屡荷圣恩载锡赠典始以七品赠父封母既迁五品恩随以加后官侍郎继职宗伯重蒙恩加及二代兹者宫保秩满又得推恩伏蒙制下褒及三代赠曾祖考光禄大夫柱国太子太保礼部尚书文渊阁大学士曾祖妣为一品夫人而祖考妣考妣及先妻之赠典亦如之给诰之诏方颁而加秩之命遽下今升某为少保兼太子太保户部尚书武英殿大学士一月之内兼此二荣是皆祖宗余庆所及谨附祝文用伸昭告以亡室赠一品夫人某氏祔食尚飨 

　　祭长姊孺人文 

　　祭长姊孺人之灵曰与某同母实惟六人惟姊居长性行尤淳爰自笄年归于故族妇道克持孝敬殊笃良人游学内助日劬忽焉中道赍志寡居仆耕于田婢织于室衣食能谋家业无失况初失子几絶其宗终焉嗣续置妾之功抚育其孤庶见成立白首髙堂伤感抱疾自与别违岁时屡歴繋官縻禄怀思戚戚忽闻讣来哀痛切激骨肉存亡永永叹息煮粥无能挥涕沾臆敬遣儿辈奠以酒食尊灵犹存洋洋来格尚飨 

　　谦斋文録巻三 


　　●钦定四库全书 

　　谦斋文録巻四 

　　（明）徐溥 撰 

　　○碑铭 

　　故南京礼部尚书谥文僖黎公神道碑铭 

　　弘治辛亥南京礼部尚书黎公以疾乞致仕诏可仍赐诰命归明年以建储恩进阶资德大夫正治上卿四月十八日竟以疾卒享年七十讣至命有司谕祭及营塟事谥文僖其孤民表诣阙谢恩他日奉公门人李学士宾之状拜请神道碑铭予与公同朝且同官已乆义不得辞乃据状而书之公讳淳字太朴号朴庵世居岳之华容本杨姓曾祖元勲出继姑氏后从黎姓祖士祯父斌寜县丞有德政并赠资善大夫南京礼部尚书祖妣徐氏妣元氏王氏并赠夫人公少苦问学从父宦逰与兄资深相师友天顺丁丑英宗复位之岁也举进士第一授翰林修撰预修大明一统志癸未同考礼部会试成化乙酉宪宗即位充经筵讲官丙戌迁左春坊左谕徳丁亥修英宗实録成进左庶子甲午考顺天府乡试丁酉修资治通鉴纲目成迁詹事府少詹事兼翰林侍读今上正储位日侍讲读戊戌擢礼部右侍郎丙午改南京吏部丁未满九载迁左侍郎加正二品俸弘治戊申始擢南京工部尚书寻改礼部又三年以疾致仕而卒公性耿介寡合尤好直言居官屡除弊事初入翰林有言被谪者即以书抵当道请救其人当道者虽不能用然心实重之考乡试时有试巻竒甚后场不类疑有弊勾稽墨巻果得誊録生截巻状按其事而取是巻为解首则名士马中锡也人皆称服甞见天下乡试録多舛缪或犯国讳擿奏数十条下礼部翰林院议治考试提调官罪且申定格例行之至今及在礼部故事内批出翌日承行者必陛陈补奏疏以防奸伪除授寖广有讽令勿奏者执不可讽者色沮久之竟停奏在部不受私馈不行请属尤慎形迹事渉矫托辄穷本末必暴白乃已闻人有玷行虽所甚爱必摧抑不曲为庇覆下至胥隶亦畏惮不敢犯素俭朴患乡俗好侈躬自裁抑昏塟饮宴之礼人多视以为则重伦尚节痛违禄飬极严庙祀兄嫂卒其孤民献及女皆幼育为己子遇二季沾沧无间言甞归省至临清适山东按察副使董国器妻死而董使未还特使人舁其柩以归太常卿余孟享卒家贫倡乡宦合赙赠俾襄丧事乡吏邓录寓银数十両后禄死藏所寓物候其子长乃还之所居黄洋渡积潦病渉捐私帑筑堤四十丈民甚利焉严于教子不假辞色至训诸生日亹亹不倦登科甲仕中外者相接踵下逮胥吏有向学者辄优给役后亦多成名云平生好著述有龙峯集若干巻及辑国家诸试録合六百四十巻藏于家配金氏赠夫人先卒子男六人民牧进士民表户部主事民衷民安国子生民俊民信女四适荆州府学生张孟瑄次适乡生程鹗三适县学生罗熺四幼孙男二循纪循章女一以卒之明年某月某日塟于黄湖山之原金夫人祔铭曰洞庭汇泽其流洋洋公实楚产挺拔不常昔起乡荐世遇英皇对策大廷万言成章乃赐及第裒然前行出入清秩翰林春坊危言正色耻和其光治朝简任官惟俊良匪籍铨曺孰为较量冢宰之亚谓公克当秉公荐举贤路不妨仰视孤凤倐焉南翔人则不容在公何伤宗伯掌礼名位益扬召命将下歩履不强乞身归田旋以云亡二品既贵七袠亦长朝廷眷念恩被幽堂科第克绍诸子其芳集集门人青云颉颃公其逝矣有光于丧爰伐贞石树之墓傍刻此铭诗永昭不忘 

　　故南京吏部尚书进阶荣禄大夫致仕赠太子太保谥文肃王公神道碑铭 

