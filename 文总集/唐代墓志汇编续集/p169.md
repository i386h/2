<!-- { "loadSidebar": true } -->
唐故通议大夫使持节都督潭州诸军事守潭州刺史兼御史中丞充湖南都团练观察处置等使赐紫金鱼袋赠陕州大都督东平吕府君墓志铭并序孤子将仕郎前守集贤殿秘书郎温撰孤子乡贡进士恭书先府君讳渭，字君□，其先炎帝之胤也。周已上保姓受封，倬乎国史；汉以下支分派引，焕正宗谍。至晋永宁二州牧潜，生河东太守宅，子孙因家，我承其俊，世以儒行，为郡清族。曾府君讳顼，以器能显，皇朝历济州□□参军，驯致易俟，道□命欺。祖府君讳崇嗣，以经术闻，授秘书郎，不就。保胜乐全，物为我弃。考府君讳延之，越州刺史、浙□东道节度使。肃宗注意，超授金钺，有太师之道，上佐不登；迳桓公之时，霸勋未集。蕴灵储粹，启我先公。公弱冠举进士高第，归宁浙上，遇越州府君以家政去职。杜相国鸿渐代领其镇，表授公左金吾卫兵曹参军，充节度掌书记。是岁越州府君捐馆旧部。公以继太夫人在堂，而归路阻寇，从权寓殡，违难安亲，展转江淮间数岁。兵部尚书薛义训平山越□浙东，又辟公为节度巡官，假婺州永康令。既下车，收奸吏杜Г，州将阎伯左右受赂，乘驿来救，公先置法而後视符，连境风生，独相贺。俄以薛氏政乱，解印济江。杭州刺史相里造业文求友，清榻邀路，以团练判官为公淹留之名。居岁余，御史大夫李公涵领浙江西道，表授公大理评事、允观察支使。田承嗣以魏州叛，李公奉诏宣抚两□，□英洛府，独以公从慰。公反侧感激，义勇筹策，简札悉出於公。使还，李大夫即真，公授监察御史，转殿中侍御史。今上嗣统，权臣长备，以李公为太子少傅，官名抵李氏家讳。公据礼法，抗表极言，出谕其势能，不宜退斥。上特嘉纳，擢拜尚书司门员外郎，赐绯鱼袋。同府崔河图时为谏议大夫，深怀鬼嫉，密□诬构，贬歙州司马。地富山水，方造心期，浩然不愎以得失为念。无何，移楚州司马，陈司徒少游留署淮南节度参谋，寻表授检校礼部员外郎，充观察判官，改考功郎中，兼侍御史，赐绯鱼袋，职如故。或从征讨，或总留事，宏规旷度，为重三军。府罢，除舒州刺史。广耕织，促婚嫁，均赋敛，和灾患，著於版令，号曰社条，到於今赖之。贞元初，徵拜朝散大夫、行尚书吏部员外郎。大兵初解，调集云委，混天下真伪，责戍南曹。公处之四年，芒刃如新，笙簧不作。迁驾部郎中、知制诰。满岁，拜中书舍人，加中大夫。参练机务，易简之政行；典司宸翰，誓命之文信。丁继太夫人艰，去官洛下，会阴阳通岁，龟筮叶志，公躬启浙东府君於越州，命长男温奉先太夫人於魏州，殊壤同归，称家卒事。时方多故，人以为难。服阕，除太子右庶子，加通议大大。虽宫职久废，而官次愈悖俄迁尚书礼部侍郎。凡三典举。时有斥光华、奖沉翳、扬寒士、抑贵胄，以为行古；而鼓锺於官世济其美者，沦胥不伸，公允执厥中，必求诸实，显晦兼遂，朝野无遗。当时翕然有台辅之望。封已者计行，出为潭州刺史兼御史中丞，赐紫金鱼袋，充湖南都团练观察使。损益在舒之理，以从其风俗，不五月而报政。吴少诚怙乱许蔡，庙堂议计，羽徼徵兵，湖南以偏远不及。公慨然曰：豫坚举长沙子弟破董卓，阳人以律而行，何用非卒？即日奏发勤王之师，旌艨竟湖，□□知役。道州刺吏许子良、永州刺史阳履奸＊巨万，以货藩罪。公凛然曰：占之澄清者，有才闻先声，委印绶而去，不惮强御，邀金蛇以奏。吾负朝廷，坐淹岁月。即日请下按吏之书。擒扌扇如风，政不为暴。公夙尚清静，久怀止足，累表辞官，舣舟待命。不图□┲疾，以十六年七月一日薨於镇，享年六十有六。皇上震悼，废朝一日。诏曰：方图进律，亦议徵还，英华未擢，□魄则降，可赠陕州大都督、赙布帛二百段、米粟二百石。夫人河东郡君柳氏，先公七日，相次弃养。孤子恭，柴毁迁护，次於岳阳；孤子温，□□再星，至自京邑，縻肝碎首，殒越无告。以其年十二月八日，与恭等护奉先公、先夫人帷裳归於洛阳邙山清风原之大茔，礼也。呜呼痛哉！公行事本末，盖天下知，谨附於官业之後矣。男女姻族，皆门内事，谨备於夫人之志矣。其余则非小子所宜拟议。然其所闻，不敢不识。温之幼，获闻於继王母曰：汝父事汝先王父，唯疾之念。思汝先祖妣，□则□流。养吾四十年，吾每不知其非己之出也。由是得我公不匮之孝。温之长，获闻於诸姑曰：吾兄悼吾三弟，每拜一官，恤然若不忍擅其荣；抚吾姊妹，忽在他方，然若无与乐其生。由是得我公因心之友。温之始学，又获闻於从外兄故右补阙、翰林学士梁肃曰：吾舅之□作，必根於六经，必顾於百行，不以文害意，不以华丧实，霈乎王公大人之言。温於以见我公文术之不可及。温之始既冠，获闻於先友今中书侍郎平章事齐公抗曰：予尝学於知人者，卿家君当大备而秀，神有余而清，色和而端，通□而约，此盛德之表，真□国宗臣。所不知者命耳。於以见我公德容之不可□。温之始筮仕，获闻於先友，今兵部郎中杨公凭曰：予尝求於全德者，卿家君事君必□□，进则造时而言无所隐，与人吏必难合，合则持刃来，向不复疑。己先人未尝喜，人疏己未尝怒。□曰能之，吾不信也。然後知我公忠恕信让之至於此。主土二千里，领民十万户，而□氏旧宅，终在嚣尘。武侯薄田，不长尺寸，庀具之日，家无藏金。然後知我公恭俭洁白之至於此。是宜邦国之所急，神明之所持，而不跻眉寿，不被公衮，苍生泣望，遐绝湘潭，长号诉天，血尽无应。呜呼痛哉！公先茔碑志，皆自撰述，常戒後代，必无假人，欲以传庆善於信词，儆文学之荒芜。孤子温适奉前训，泣为铭曰：
大风泱泱，启昌承姜，西迁其昌，我祖承之。汉河浑浑，贯於纯坤，□筮龙门，先公膺之。令仪令色，好是正直，秉心宣力，元后称之。宜宰宜公，翊登时雍，降福不□，□人怜之。邙丘之南，松阙有严，子孙所瞻，继序其弘之。
（录自《洛阳出土历代墓志辑绳》）
№贞元０６１
【盖】
失。
【志文】
（右行）
大唐故朝议郎行大理评事上柱国西河宋府君墓志铭并序徵事郎前守左骁卫兵曹参军程沈撰公讳顺，字察，西河人也。昔殷之宗，宋之先，公即其裔焉。曾祖樽，中大夫、使持节光州诸军事、守光州刺史、上柱国；每郡守有阙，属邑之务，政必在公，令出始行，俗皆丕变，物获其所，吏不忍欺，抚爱被於百城，美化渐於四境。
又转抚州刺史。曾未期岁，累迁邻王府长史。所谓奖善政也。生承务郎、守徐州司士参军讳光，挺风云之资，兼文武之用，大名盛位，家谍存焉。公即徐州□□□□诏前烈，不陨遗业，有君子之道，遇文明之朝。位於朝议郎、上□□□□大理评事。乘洁白独立之规，辅圣朝国泰之□□□□□□益恭，保道全身，职无废事。方将大用，降福生人，而运极□□□□□厉，以贞元十六年五月十七日终於河南府河南县修善里□□，春秋五十四。呜呼哀哉！公外和而宽，申谨而信，执谦以自牧，处□□□□。故所合无不同，所言无不合。优游木雁之际，卷舒行藏之间，□□敦於行先，素履形於身後。婚弘农杨氏。父萱，朝散大夫、兖州别驾。
生男三、女三人。长曰师贞，前太常寺协律郎。文而□，孝而敬，□齿共贯，云谁与俦。次曰师俭，以王府之荫，补太庙斋郎；且国之大事，莫大於宗祀；祀之大节，莫大於肃恭。临大礼，奉大响，恪成谟□，未尝废事。宗臣礼官靡不嘉赏。
季曰师仲，幼而好学，谨而怀惠，年未弱冠，名显於时。长女适前左监门卫兵曹参军阎迁。次女小女，幼年向□，□岁出家。以贞元十七年岁次辛巳二月癸巳朔四日景申奉窆於河南郡河南县毕闺乡西原，礼也。雄岗郁盘，秀岭前拱，贤大夫也，宜其此居。刻铭泉扃，以永终古。铭曰：
天降地腾，二气，中有至和，发为仁人。生务令绩，事往德存，进退行藏，与道为邻。炅天茫茫，云山垒垒，灵兮归於泉下，玄堂洞乎蒿里。呜呼哀哉千万代！一片青石遗芳。
（录自《洛阳出土历代墓志辑绳》）
№贞元０６２
【盖】
无。
【志文】
疑是贞元十七年辛巳，待考。
沙州报恩寺故大德禅和尚金霞迁神志铭并序夫报应有量，三身由示涅盘；生灭不恒，四类岂无迁变。盖幻化之促速，非覆之不仁。厥有桑门颖秀金霞上人，俗姓刘，其先洛阳人也。或因官避地，届三苗之乡。其母初孕，不食荤膻，及生此男，与众殊异。三年囱台，戏则聚沙；八岁龀齿，不乐长发。仅十岁，从师学业；才十七，舍俗披缁。读则目下五行，阅乃心通九部。弱冠进具戒。於凝梨下听南山钞。壮年厌文字，依洪和尚处悟栖神业，舍彼鱼筌、取其心樱千池水月，盖是只轮；万象参罗，皆从方寸。心既不趁，境上偷生，障云豁开，邪山自圻，返求赤水，乃得玄珠。一契於怀，三十余载，秉律则龙堆独步，修空乃雁塔星条，慕义加云，趋风若事，声高率可，名亚澄、兰。一自传灯，万炬孔炽，陟坛讲授，弟子盈门。将谓化浃长年，宁期寿命短折。青春遘疾，朱夏勿瘳，肠非至席，头靡就枕，盥漱之后，酌饮不通，策励自强，节操弥固。嘱咐既毕，端然座亡。时辛巳岁龙集大荒骆四月廿八日，终於报恩情舍，春秋五十有七。于戏！至人晦迹，杳然何之？于时云物徘徊，皆带愁色，哀声动地，酸感尘心。五月一日，葬於南沙阳开渠南原之礼也。於是弟子像照等泪尽心血，哭音不哀，追想芳猷，愿刊他石。蒙虽不亻妄，式昭厥休。铭曰：
达士兴物兮不为凝滞，迁神净方兮有若蝉蜕。彼美吾师兮尘网莫拘，化俗未尽兮今也则无。丘垄寂寂兮晨钟不发，原野青青兮晓露曦珠。蕃中辛巳岁五月一日葬於南沙阳开渠北原之礼也。吊守墓弟子承恩诸孝子。擗踊下头巾，荒迷不顾身；茹茶何足苦，衔蓼未为辛。两目恒流涕，双眉镇作；唯余林，朝夕助啼人。
前沙州法曹参军琳述。
（据巴黎国民图书馆藏敦煌卷子Ｐ3677号录）
№贞元０６３
【盖】
失。
【志文】
