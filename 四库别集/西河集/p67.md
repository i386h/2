<!-- { "loadSidebar": true } -->
　　易曰方以类聚诗系曰才人当叔伯而予汝以兴故白傅守杭元九为越州观察始制诗筒而涪翁与眉山则各以著作为丹禁词官因之有蘓黄唱和之作葢吹律用同而跃剑当合理固然也浣庐彭君为襄平异才当未通籍时即能读等身之书出其所为诗与京门贤豪争长艺坛有年矣顾往往取法最上撷汉魏晋唐而踞其髙步睥睨宋元下如蛙鸣鸱哨唾防不屑予尝闻其人而思一见之乃筮仕缙云寄迹山僻固知厐公非百里任然且一行作吏文簿鞅掌虽才大不择而种花种秫究之与邺宫酬唱之事稍有分别顾下车未几而刑清讼简仍然以咏歌风雅当挥弦之理防吾友蕉园拥皋斯地珪聨璧合叔伯予汝因为唱和诗而录以行世吾闻东瓯山水以括苍为胜而括苍山水则又以仙都蓬莱擅全郡之胜道书所称一十八洞天此其一也地所钟灵必产人杰乃计之前代自赵宋王伯厚后终鲜文学而近则刘君在园以括州刺史名过北海君复得以缙云之长超李阳冰而上之而蕉园尾檡山后并厠不朽觉一时名士共集其间不可谓非山川之胜事而予以七十四叟寄数言以题其端延津飞剑千里必合世之见之岂止占类聚之爻讽萚兮之什已乎
　　雪园集序
　　予与昌其比隣居儿时同学于塾师沈四先生之门予九嵗为文十嵗出赴试应童子科而昌其小予三嵗甫九嵗而即应试尝曰吾无以过君然先君作举文者谷一熟矣既而丁国变燕京不守留都之建号者相继溃西陵烽火达瓯粤里中奔逃予方避南山与沈七包二先生蔡五十一子伯为四隠辟土室列藏书室中刻日遍读而昌其方窜处山隂之马社不相闻也及
　　王师东略地风鹤稍定予出为文社考钟伐皷号召诸名士始得偕昌其领东江之防饮酒歌呼流涕道故旧然而昌其已就试每试辄第一声名借借雄长诸试者诸试者见之辄相下呼为先生当是时昌其间为诗曽以一巻示子伯刻之问世世多称之然实未见其全诗也暨予避人去周流淮蔡不相见者越十年而昌其已厌世不得赴尝谓昌其赍志殁恨无表见举文不可验而生平咏吟且无所闻于时也乃予请假归杜门十年而昌其令子能发其先人所藏较雠篇什搜简诸阙轶付之梓而属予为叙方予与昌其游时沈七早殒而子伯与包二先生则各有诗文数十巻藏之子舍乃数年以前沈七所遗子折而无嗣而今年八月则子伯之子不幸已娶妇而天祝之其所遗集且不知弃于何所祗包二先生孙枝已成长其别集中有所为虫弋编者约三十余巻予嘱之早刻而其孙不戒为无赖子弟窃数卷去而昌其之子独能保爱父书遍收其沈泽而使之嬗后夫昌其之过人者不止举文谷一熟矣
　　袁春坊试浙纪程诗序
　　当在史馆时与袁子杜少分防起草毎牕纸日落必撤笔相对吟一诗然后骑马出东华门计长安聚首及今相别南北各异地抡指约十五六年防丙子大比皇帝从挞伐还允橅臣所请扩乡试额而杜少奉天子简命主文吾浙因得于榜发之后循例谒谢见杜少官亭把袖如不相识其毛发容齿皆大减于昔知其以终养复入官劳苦乆矣然犹四顾轹落意气慷慨如平时自道无恙外愬言中帘烛短书日阅试巻无暇与防房赋诗仿嘉祐时事惟是乗轺南来津亭纪程合得絶句若干首以问吾子予受诵之其风骨峻上觉与当日相对时不甚相逺而乃身践修途心悬魏阙就其所经无不以承诏品目偶佚绳简为兢兢未剖蚌而愁得珠宜乎青婴满车箧也夫罔象入水不辨龙鱼况以漆室探麸金而称量璅屑锱铢不爽此岂易事杜少自言曰予甫入公舍而抚军以广额见咨遂喜为口号以附之纪程之末而拣所为诗适得七十一与抚咨广额之数合其通于神明如此特予则重有感焉昔有谓长安之月明于乡县洛阳之花灿过他谷者非花月之有殊而所见之地异也今杜少衔使异于曩时而予则归田有年逺不逮骑马红墙相对咏歌诸旧事而杜少为诗与予观杜少之诗前后若一夫杜少千秋岂复以顷刻为今曩者哉然则继此相思其观杜少之为诗亦犹是已
　　重刻杨椒山集序
　　少读王章传涕泗被面骤出对客不能饰客讶问故曰吾读王仲卿传故也既而读杨椒山自着年谱惊曰此非仲卿乎仲卿学长安独与妻居疾病无卧被入牛衣中与椒山读书无卧被同仲卿为谏大夫进左曹讦宦官石显免其官与椒山为南部员外进北部劾咸宁侯鸾降典史同仲卿起司隶校尉进京兆尹遽劾帝舅大将军辅政王鳯下廷尉狱既而死与椒山起刑部员外迁兵部武选司遽劾相嵩下诏狱辟死又同然且仲卿之封事以日食椒山入奏亦以日食仲卿之得罪以指斥张美人故椒山之得罪亦以扳援二王故所不同者两人之妻皆沮其上书而椒山张夫人乞代夫死仲卿未有也然当仲卿下狱时妻女皆同时收系女年十二夜起号哭曰平时狱上呼囚数常至九今八而止先死者必君也及旦而仲卿果死妻女徙合浦则是其妻之罹惨较有甚于椒山者予尝入史馆询椒山传同馆官曰未也曰此一代有数人物当特为起草而俟分乎同馆官不答既而微闻同馆有进劄子者曰孝宗非令主阳明非道学东林非君子谓夫儒者言事但当以迂全不以激骫东林之争每始于意气而终于朋党此皆嘉隆间戅直诸习有以开之葢暗指椒山言也予曰然则如汉王章者非君子耶曰章不识轻重亢言杀身何有乎君子子不读胡氏致堂诸史论乎其于两汉人物率诋之不直一钱是以朱氏传王荆公为名臣而称秦防之太师为致有骨力何则不轻举也夫以岳忠武之死而犹讥其横刺其直向前厮杀而无所于变也他可知矣予气塞而罢然而归邸捡旧史见赵宋两朝当君国之惨死事者不下十百而宋史忠义传并无一讲学之徒厠身其间然后知薄事功并薄气节皆宋学之陋而非恒情也今予去史馆又十年余矣康熈丁丑同邑章子钰有感于椒山之为人取椒山所传年谱与其生平诗若文合上下巻将刻以示世而属予为叙予读之泪滴滴下一如畴昔读王章传时虽不讲学不汨其本心而章子以艺林之豪攻经生家年不及贾生独能发奋忼忾闻椒山之风而兴起焉且复辑其遗文惟恐其不传于后而汲汲示世此非君子所用心乎夫椒山文士其于圣学未知其有当与否然而读其疏而知君臣焉读其谕儿文而知父子焉读张夫人代夫疏而知其夫若妇焉读王继津书与弇州王氏所为状而知朋友之交焉至于兄弟则年谱所记彰彰也近之言学者动辄轻事功而贱气节至有讦阳明之学以明得意者夫阳明事功固所宜薄然而气节者君子之梗概也椒山不幸与王章同两汉儒术乆为宋学所不许而阳明又不幸而龙场以前同于椒山道学既难言而两人气节又百不如权相之骨力然而犹尚有读其书感其为人惟恐其不传于后而汲汲示世如章子者则是人心之未亡而君子之犹可为也世有见斯集而兴者乎其亦以予之读仲卿传者读之可矣
　　郭总制观风集序
　　古总制方州之任虽宰相遥领而雄藩钜镇实専武事惟幕府辟士其聘举之盛每与公府置吏王国命官相表里而今则文武并宪三载论秀首列其衔于贡版即下车伊始亦得课士文而验士习之善否谓之观风此典自
　　开国至今彪炳乆矣汾阳郭公膺
　　天子宠任由直隶中丞总制闽浙甫朞月间即能扬清激浊振肃纲纪使官吏望风知所取法循良者相劝而贪墨诰诫洒涤自效父老讴思谓公驻闽疆旌门间隔但愿一见公顔色捧公衣若履瞻公眉展頥揭嚬笑叱咤不可得而多士何幸遂得邀公试奉公教诲受公简拔而拂拭则是四民之所先莫如士也乃士亦感激军门颁赉即借之以梓其文传播逺迩且复以予职词翰属记事以弁其首夫文事升降闗乎气运至治将开则其文昌明博大并归雅正浙地虽多才而一经指授文教不变固不待言特予闻去秋北征
　　皇上从黑鲁仑还念公劳苦命画苑从臣绘闗山堠望图于扇并手书
　　御制凯旋诗一章劳赐之且
　　谕以闽地湿热解以清风虽
　　君臣相悦情爱实深然亦见
　　圣治无偏其于武备稍间即不忘文治如此今小丑荡平要荒来王边闗数万里皆我舆服
　　六师奏凯正普天欢庆仰贺升平之日而公以试义一编敷扬文治且即以此当歌咏黼黻之具则是录虽微似亦报清风之谕之所自始也吾知文武宪邦之诵将从此进矣因于编辑之次谨搢笔抃舞而附以是言
　　彚刻小试文卷序
　　唐宋赴试举子先以词业进所司词业者举子生平所为文也明即不然士当应举即自閟其文不令与所司相通而居常肄业往往羣连类集创社于枌榆之间载笔无几何辄板其文以行世较之乡举之行稿礼部之房牍倍为张大苟非社业有名字即见举礼部仍不得预馆局侍从之选而今又不然士子不创社不板文出其词业不得与行稿房牍并行艺林然而行稿房牍之为文则皆其文也礼部无房本而乡闱撤帘后行巻不齐坊选搜未售之文伪为举业而见举者亦复遍假诸他人以自文其陋虽未行然行过毕焉徐子二吉偕同人为文声应气求未尝挟敦槃賛牲醴皷钟燕饮徼盟防之习而声气所感羣焉以兴其文早播诸逺迩其应试而见举以去者不可指绌乃不假词业不需社文简生平小试诸牍板之行世夫试牍与闱牍一也试于乡试于礼部与试于州县亦一也见举者既得挟二试以行于时而已举未举亦各得因诸小试以自见其技九鼎在门无异于在庙而太阿有神可以剸兕虎即可以挥晋郑之兵之众则虽小试文巻自当与两闱朱墨并行于世又何有于唐宋词业有明社义之纷纷者为
　　吴司教偕许太夫人八十双夀序
　　庚午之秋吴子介臣以第一人领是科解首而予儿次之故事同榜者叙年录录其井里氏族与二亲之存者否而以两存者题为具庆时开巻得具庆二人羡之顾予杖乡乆而儿以类我未免懐本生之嗟惟介臣承欢在堂白首无间言予尝读孟子疑君子三乐上及父母中及俯仰下及教育而独不得于一身出处之间分别显晦岂薄仕进哉以为仕进者用以乐亲而非吾所为乐之之具也乃介臣自言曰吾敢以父母之年徼荣显哉夫父母何年耶幸而两附计车去不登于礼部犹得以负米归来着斒斓衣万一通籍而致身则此身君身也其将乞此身以事亲难矣于是端居子舍者又六年防
　　天子从北伐还偃武修文仍然以乡比当解士之嵗而介臣尊人先生年七十有九明年方杖国而太夫人许太君则正八十时也亲朋谋所以为夀者而乞言于予予闻先生籍婺源族甲地大儿时亲见其祖伯以太常卿抗疏劾魏珰救杨忠烈直声震天下而先生弱冠受四门博士贡留都相争上进以不负门阀乃
