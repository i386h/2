<!-- { "loadSidebar": true } -->
　　侧闻荣拜比部固喜大贤之登朝而私恨下邦之失恃也古者刑者民之司命执事既以公平之心明察之智司泉人之命而人人得其所以生则其为比部也固不习而已能且可以益大其施非止昔日之局于一郡而已也甚幸甚辛不肖受事东土以来几及一岁碌碌无补于教化不足为执事言之也余暑谢尽轻寒来归想惟吉人所居明神茂相惟愿益加頥防以副下情
　　与陈栋塘
　　夏间遣人至泉迎致室人东来曾附啓门下不知公之以觐贺行也想不得于记室矣日者于邮筒中传至公所贻翰教忽若从天而至长跪展缄读之再四公之惓惓于不肖欲有其成而忧其不至诚所谓道谊之爱也自闻教以来益用讲求体察于此心颇有独觉其进者未有敢妄以语人又未得一见门下质其可否固当俟他日也使节往来于齐之疆而仆皆不能遣一介之役于境上罪也何言然公之待仆固不以此区区者为敬慢也临楮瞻切不胜耿耿
　　与袁永之
　　往从屠文升处得见君所为十懐四悼诗足称作者矣今之为诗者何止千百人且各以自矜然实不得谓之作所谓作者盖出于我而无所縁于人者也故予谓君之十四首者当之矣黄德兆处寄至连珠一册受而读之诚不让于古人岂君之自誉哉梦逰岱宗歌亦从可泉公处取观之此等题目予固谓必待君之大手笔然窃妄议此歌犹似为题目所伏矣以此见太山诗之难赋而余之琐蔑其敢复有意于此题耶太山尚未之登即登亦不能有言也闻令子已青青者衿游于庠序亦足喜也君之内政曾有主之者否此乃义之所宜急圗既除服矣而弗议此则非予之所能知也闻泉公曾再遣人至呉否然余皆不及知故久未得问足下非为简也衡山先生王禄之君均乞为致意横塘新居所作必富尽録以惠我并懐悼十四首俱欲得之千万勿惜纸墨向在留都曾以绢托寿承转请衡山公冩南江圗幸为我一促成见寄莫大之惠也病体不佳宦况不足秽闻耳也不具
　　与许龙石
　　先生问学行谊为一时儒宗末学未能遽窥惟是绪余之发为词翰者长篇短章巨轴小册所谓锵金石而谐韶濩骞鸾鳯而攫龙蛇者足以惊动逺迩垂示今后仆亦时时得从士夫之逰窃见一二焉以愿见之切固欲无介绍而求通不揆见接与否而冐昧以进也况于长者盛德不遗晩陋辱以书先有阶可达乎事之不闻而身之多病因循不早其迹甚慢惟先生鉴其心而于迹略焉则继此尚敢有请也临书向往不任区区
　　与陈约之
　　得读湖广录其二十篇之中词致瓌竒文彩伟丽者数篇盖超然而不同虽微吾子晓谕之予固亦能识其为名笔也是使秦汉之士复生授之以简使为之亦若此而已而余私心所不足于子者惟第二问防指斥宋儒殊失其真且诬其书以为读之令人瞀而不可信是子于此数子之书未尝潜心以读之也夫学未到彼则于其言宜未能知既未之知则其不信也亦宜但不宜以已之不信而遂斥立言者之非耳吾子材髙意广卓越时流愿稍自挹损尽心于宋人之学则其所就又当如何如予之不敏固知无所动于吾子之听而抑其高志惟反求自得之日则其趣识自当不同耳便中幸有以教我
　　与邱集斋
　　病中得读手教豁然开浣不觉疴之去于体也仆所与君书本出仓卒口占全无伦次且多直致之情岂可令他人见之以重予之不德也承教谆谆大意皆勉仆以圣贤之学欲其和以接物谦以持身朋友之谊无以加矣然仆窃窥尊意犹似未察予心之所处而循今时之流议也敖惰乖戾皆凶德也仆虽不肖然自稍知为学数年于此矣岂其谬迷已甚必欲蹈小人之凶德耶盖孔子言和而不同易以谦为德之柄然则谦岂足恭苟悦之为而和乃合污同流之行耶夫和有所不同而谦必可以自持若必欲徇今人之耳目谐世俗之口而以为谦与和吾恐其得罪于圣贤也且仆日夜自检括其身往往徇人以非礼之恭而回心以从众之所行而不敢矫之者不胜其多也中怀恐惧正患君子者责其不能秉礼由义不谓尚以不恭不和烦君之教诏也久之君当自知仆诚不敢为过甚之行也惟是学术踈浅工夫卤莽志不足以起信而迹易至于招尤此则仆之所当益加体察修身以俟他日万一之成而副吾兄惓惓尽规之谊者也近见管给諌夺俸之防料兄亦在其中薄禄见削知无以堪然犹无他谴是倚上艺也感慰感慰仆迩逼疾患尚未能出兀坐一室与圗书相对虽节序更新块然无征防宴饮之娱亦自有一叚趣味也临楮向往良不可任















　　遵岩集巻二十一
　　钦定四库全书
　　遵岩集巻二十二
　　明　王慎中　撰
　　书
　　与郑海亭
　　吾子所与于蕙川人书因后书见示始往取而得之向遣人候于时未见此书故不及唁防子之戚也人生遭此直是东门吴乃能不悲吾辈自有性情焉有顽然不痛者耶要当以理命自胜勿为所累乃不失正此际最是工夫勿云常情细事也向闻应常州已考绩入都曾因朝觐人便寓书问之如子所示则书莫由致矣有欧巡抚便新识应常州士之相得固非苟然取人与取于人皆必有道今人但言受知于人者之难而不知知人者之尤为不易且如吾子为政受毁固多然使彼毁者数辈尽变而誉子亦不足为子重吾辈须认得此意端的始能不夺所守而滛于俗喜怒哀乐中节为达道而又有闻誉不喜闻毁不惧之説无乃近于木石其心而非情耶彼以为其毁我者固不足惧而誉我者固不足喜如使贤者誉之毁之亦岂有不喜不惧者哉善者好之不善者恶之非但观人君子自考良亦若此吾子以为何如予近来读易补见圣人之用追念昔者所处所履何以免于灾戾大抵干震之卦必多危辞虽干六爻亦不言吉至于用九言其所以用刚之法然后称吉徳已龙矣亢则有悔干徤知险坤顺知阻此何等作用而其归只在吉人躁人之词多寡此与老子知雄守雌大辨若讷之防何异但圣人无私心而老氏一意自私其身所以为不同耳易之告人未有不正而得吉亨者而亦多贞凶贞厉之词是凶厉亦正之所不免也夫过刚则不吉多言不免于险阻而守正亦有凶且厉此所以为易之道一也吾辈处世固不宜必有亨且吉之心而亦自有免于凶厉之道每每以此意自检括颇能不以世故累心但恐信道不笃旧习未除终不免于补耳子去无锡想亦不久时过必行亦易之道也李生黼者仆未详其行然能潜心讲究有稽古之长与虚诞浮薄之士作字写画者大不同也今之所谓富贵贫贱者何必其人之材徳足以当之直有幸不幸岂为士夫者皆足以致富贵而此生独以不肖宜贫贱哉不必深议之也应常州为此生刻二礼集觧向曾许以作序未就也应君见寄一部已为人取去子到毘陵能为予寄一二部来尤望仆病尚纒绵不能脱然去体第为薄禄羁此不赀之躯岂有行志及物之效哉子居彼中颇与人接宜详得仆过失以相告晓而第以二三好言见慰何也子以为此便足以塞朋游之责乎非予之所望于子也相见未审何时临书耿耿
　　与欧阳南野
　　自公晋位列卿同朝为学者始有主盟天下方想见此道大明而公复以忧去位不知少湖与双江松谿三公在朝倡明和集尚能不替公之盛否也窃见一时士风吏治多封已而病民先身而后君岂彛性使然亦由学问道缺本心不明故处义不精而易为放失也觉民救时其道在公或处或出皆有以系天下之重此海内之公言非吾党之私颂也某闲居以来虽不敢自荒于嬉少有所用其心然夹杂姑息其为不明不精又有甚者无由置身公侧日闻开发以去蔽警懦恐卒无所成矣公亦有以悯而教之与向往之诚非书可尽
　　与李克斋
　　俞都阃人来得闻广中有交州之警度其事埶不过叛将衅臣不得志于其国逃在海中未有所附而剽掠为冦耳想无大志异谋广中兵力未为单弱既有诸公筹之在上而俞子为将临敌制变自有所长当即就底平也每观当今时势极为明盛安平之候而闽浙有海上之师湖蜀有平苗之役广中又有此警亦似纷纷然者平陂往复亦世界大分限常使小有戒畏不为无益于盛平而诸公往往有可仗之才自是世道之隆即如武臣中有俞志辅其人何但一障一陴之用其勇略不在近时西南名将何卿沈希仪之下而洁已拊下则有古名将之风矣以此推之何得便谓今时无人也此中海上成功颇为竒伟柯迁之君硕画妙策有此绩效信吾辈之美谈然夷人深怨未保永憺华威不萌报复之念否此亦有可虑也弟春来病意稍疎若从此以后益无病则精力尚有可勉学问之事又更妄有所冀于修明之益也老母病已全复得以娱侍想通家之契欲知也余不能一一亮之而已
　　与朱镇山
　　自邹鲁以后天下言道徳学问所出而以其地之盛为名者曰濓洛闗闽盖千百年之间能以地系于学问以名者仅四而已而吾闽与焉岂不盛哉近日此道寖微士者以学为讳乃有一二大贤间世挺出倡明斯道在江浙交广吴防之间皆彬彬然盛而闽中未有兴者仆辈忝先一日之达少有所闻而诚心实行不足以发之其愧负不假言而司化民成俗之柄之君子亦岂能无责乎赖公之来身任此责闽士其必有兴矣若濓水出道州周元公实终定居于匡庐遂以道州之濓名其所居莲花下之溪则道徳学问之倡固在江西也公江西人也来为闽督学使者衍元公之传以与闽士共学教学相长师弟子交与以有成濓闽之盛今日再见之公岂能无乐诸生安得不勉哉仆以此言讲于朋友之间信者固寡而公所覈取诸生之中亦多有不疑仆之言者至于吾弟敬中尤知领略然观其家庭请益之顷语以文字之要则色喜而心喻其于性命之微言犹未能笃信而勇为岂末艺可悦而淡乎至道无味可嗜耶兹往侍得闻公大道之要吾知其所悦必有在此而不在彼者他日将诸生与吾弟之归从而扣其所闻于门下者以私淑焉实大幸也临楮向往不尽
　　与应儆庵
　　昔人论朝廷方隅之缓急比于腹心手足如公之重不使居中宰制崇护腹心而膺方隅手足之寄宜天下所垂望也然手足有疾未闻腹心得以晏然无事则公今日所受之托岂可谓非天下之急哉自岭南开府设大臣经略以来名臣相望而事业俊伟勲名可纪莫如韩苏州王阳明公变化运用之妙固在精神难以按图求骏然规画措置亦必有迹或可讲求见之施行未必无所助于经略之一二也近闻郑韶州有不得于职拂衣去郡此公最为不欺其心能自信其所守者官虽蹭蹬而其人品固同年中之贤者公在彼而不能伸一老同年之志窃以为公有责矣不独同年之私也岭南为郡才力或有出韶州上者自守不变未必有加之者公在彼而使贤守不得终其治又恐天下有以归责于公也今时耳目重官位忽人品便谓一僻郡老守欲去则去何足深置论不知古人重事体往往有一小吏贱僚之去就而系于政俗之得失者亦不敢轻岂可随时耳目不以为意也弟废人也不宜妄言唯于公可一发其妄耳非公亦不能谅其愚也冬来岭外气候弥佳伏审道躬有相余不一
　　与罗念庵
