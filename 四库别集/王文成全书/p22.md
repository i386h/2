<!-- { "loadSidebar": true } -->
　　承批教连日疮甚不能书未暇请益来教云昨日所论乃是一大疑难又云此事闗系颇大不敢不言仆意亦以为然是以不能遽己夫喜怒哀乐情也既曰不可谓未发矣喜怒哀乐之未发则是指其本体而言性也斯言自子思非程子而始有执事既不以为然则当自子思中庸始矣喜怒哀乐之与思与知觉皆心之所发心统性情性心体也情心用也程子云心一也有指体而言者寂然不动是也有指用而言者感而遂通是也斯言既无以加矣执事姑求之体用之说夫体用一源也知体之所以为用则知用之所以为体者矣虽然体微而难知也用显而易见也执事之云不亦宜乎夫谓自朝至暮未甞有寂然不动之时者是见其用而不得其所谓体也君子之于学也因用以求其体凡程子所谓既思即是已发既有知觉即是动者皆为求中于喜怒哀乐未发之时者言也非谓其无未发者也朱子于未发之说其始亦甞疑之今其集中所与南轩论难辩析者盖往复数十而后决其说则今之中庸注疏是也其于此亦非茍矣独其所谓自戒惧而约之以至于至静之中自谨独而精之以至于应物之处者亦若过于剖析而后之读者遂以分为两节而疑其别有寂然不动静而存养之时不知常存戒慎恐惧之心则其工夫未始有一息之间非必自其不睹不闻而存养也吾兄且于动处加工勿使间断动无不和即静无不中而所谓寂然不动之体当自知之矣未至而揣度之终不免与古人说相隔耳然朱子但有知觉者在而未有知觉之说则亦未莹吾兄疑之盖亦有见但其所以疑之者则有因噎废食之过不可以不审也君子之论茍有以异于古姑毋以为决然宜且循其说而究之极其说而果有不达也然后从而断之是以其辩之也明而析之也当盖在我者有以得其情也今学如吾兄聪明超特如吾兄深潜缜密如吾兄而犹未有悉如此何耶吾兄之心非若世之立异自髙者要在求其是而已故敢言之无讳有所未尽不惜教论不有益于兄必有益于我也
　　寄诸用明【辛未】
　　得书足知迩来学力之长甚喜君子惟患学业之不脩科第迟速所不论也况吾平日所望于贤弟固有大于此者不识亦尝有意于此否耶便中时报知之阶阳诸侄闻去歳皆出投试非不喜其年少有志然私心切不以为然不幸遂至于得志岂不误却此生耶凡后生美质须令晦养厚积天道不翕聚则不能发散况人乎花之千叶者无实为其华美太发露耳诸贤侄不以吾言为迂便当有进步处矣书来劝吾仕吾亦非洁身者所以汲汲于是非独以时当敛晦亦以吾学未成歳月不待再过数年精神益弊虽欲勉进而有所不能则将终于无成皆吾所以势有不容已也但老祖而下意皆不恱今亦岂能决然行之徒付之浩叹而已
　　答王虎谷【辛未】
　　承示别后看得一性字亲切孟子云尽其心者知其性也知其性则知天矣此吾道之幸也喜慰何可言毅之说极是但云既不可以弃去又不可以减轻既不可以住歇又不可以不至则是犹有不得已之意也不得已之意与自有不能已者尚隔一层程子云知之而至则循理为乐不循理为不乐自有不能已者循理为乐者也非真能知性者未易及此知性则知仁矣仁人心也心体本自毅不者蔽之也不毅者累之也故烛理明则私欲自不能蔽累私欲不能蔽累则自无不毅矣非有所扩而大之也毅非有所作而强之也盖本分之内不加毫末焉曾子毅之说为学者言故曰不可以不毅此曾子穷理之本真见仁体而后有是言学者徒知不可不毅不知穷理而惟扩而大之以为作而强之以为毅是亦出于一时意气之私其去仁道尚逺也此寔公私义利之辩因执事之诲而并以请正
　　与黄宗贤【辛未】
　　所喻皆近思切问足知为功之密也甚慰夫加诸我者我所不欲也无加诸人我所欲也出乎其心之所欲皆自然而然非有所强勿施于人则勉而后能此仁恕之别也然恕求仁之方正吾侪之所有事也子路之勇而夫子未许其仁者好勇而无所取裁所勇未必皆出天理之公也事君而不避其难仁者不过如是然而不知食辄之禄为非义则勇非其所宜勇不得为仁矣然勇为仁之资正吾侪之所尚欠也鄙见如此明者以为何如未尽望便示
　　二【壬申】
　　使至知近来有如许忙想亦因是大有得力处也仆到家即欲与曰仁成鴈荡之约宗族亲友相牵绊时刻弗能自由五月终决意往值烈暑阻者益众且坚复不果时与曰仁稍寻傍近诸小山其东南林壑最胜絶处与数友相期宗贤一至即往又月余曰仁凭限过甚乃翁督促势不可复待乃从上虞入四明观白水寻龙溪之源登杖锡至于雪窦上千丈岩以望天姥华顶若可睹焉欲遂从奉化取道至赤城适彼中多旱山田尽裂道傍人家徬徨望雨意然不乐遂自宁波买舟还余姚往返亦半月余相从诸友亦微有所得然无大发明其最所歉然宗贤不同兹行耳归又半月曰仁行去使来时已十余日思往时在京毎恨不得还故山往返当益易乃今益难自后精神意气当日不逮前不知囘视今日又何如也念之可叹可惧留居之说竟成虚约亲友以曰仁既往催促日至滁阳之行难更迟迟亦不能出是月闻彼中山水颇佳胜事亦闲散宗贤有惜隂之念明春之期亦既后矣此间同往者后辈中亦三四人习气已深虽有美质亦消化渐尽此事正如淘沙会有见金时但目下未可必得耳
　　三【癸酉】
　　滁阳之行相从者亦二三子兼复山水清逺胜事闲旷诚有足乐者故人不忘乆要果能乘兴一来耶得应元忠书诚如其言亦大可喜牵制文义自宋儒已然不独今时学者遂求脱然洗涤恐亦甚难但得渐能疑辩当亦终有觉悟矣自归越后时时黙念年来交逰益觉人才难得如元忠者岂易得哉京师诸友迩来畧无消息毎因已私难克辄为诸友忧虑一番诚得相聚一堂早晩当有多少砥砺切磋之益然此在各人非可愿望得
　　四【癸酉】
　　春初姜翁自天台来得书闻山间况味悬企之极且承结亭相待既感深谊复媿其未有以副也甘泉丁乃堂夫人忧近有书来索铭不乆且还增城道途邈絶草亭席虗相聚尚未有日仆虽相去伊迩而家累所牵迟迟未决所举遂成北山之移文矣应原忠乆不得音问想数防聚闻亦北上果然否此间往来极多友道则实寥落敦夫虽住近不甚讲学纯甫近改北騐封且行日仁又公差未还宗贤之思靡日不切又得草堂报益使人神魂飞越若不能一日留此也如何如何去冬解册吏到承欲与原忠来访此诚千里命驾矣喜慰之极日切瞻望然又自度鄙劣不足以承此曰仁入夏当道越中来此其时得与共载何乐如之
　　五【癸酉】
　　书来及纯甫事恳恳不一而足足知朋友忠爱之至世衰俗降友朋中虽平日最所爱敬者亦多改头换面持两端之说以希俗取容意思殊为衰飒可悯若吾兄真可谓信道之笃而执徳之矣何幸何幸仆在留都与纯甫住密迩或一月一见或间月不一见辄有所规切皆发于诚爱恳恻中心未甞懐纎毫较计纯甫或有所疎外此心直可质诸鬼神其后纯甫转官北上始觉其有恝然者寻亦痛自悔责以为吾人相与岂宜有如此芥蔕却是堕入世间较计坑陷中亦成何等胷次当下氷消雾释矣其后人言屡屡而至至有为我愤辞厉色者仆皆惟以前意处之实是未忍一日而忘纯甫盖平日相爱之极情之所钟自如此也旬月间复有相知自北京来备传纯甫所论仆窃疑有浮薄之徒幸吾党间隙鼓防交搆增饰其间未必尽出于纯甫之口仆非矫为此说实是故人情厚不忍以此相疑耳仆平日之厚纯甫本非私厚纵纯甫今日薄我当亦非私薄然则仆未甞厚纯甫纯甫未甞薄仆也亦何所容心于其间哉往往见世俗朋友易生嫌隙以为彼盖茍合于外而非有性分之契是以如此私窃叹间自谓吾党数人纵使散处敌国仇家当亦断不至是不谓今日亦有此等议论此亦惟宜自反自责而已孟子云爱人不亲反其仁行有不得者皆反求诸已自非履涉亲切应未识斯言味永而意恳也仆近时与朋友论学惟说立诚二字杀人须就咽喉上着刀吾人为学当从心髓入微处用力自然笃实光辉虽私欲之萌真是洪炉防雪天下之大本立矣若就标末妆缀此拟凡平日所谓学问思辨者适足以为长傲遂非之资自以为进于髙明光大而不知陷于狠戾险嫉亦诚可哀也已以近事观之益见得吾侪往时所论自是向里此盖圣学的传惜乎沦落堙埋已乆往时见得犹自恍惚仆近来无所进只于此处看较分晓直是痛快无复可疑但与吾兄别乆无告语处耳原忠数聚论否近甞得渠一书所见逈然与旧不同殊慰殊慰今亦寄一简不能详细见时望并出此归计尚未遂旬月后且圗再举防期未定临楮耿耿
　　六【丙子】
　　宅老数承逺来重以嘉贶相念之厚媿何以堪令兄又辱书惠礼恭而意笃意家庭旦夕之论必于此学有相发明者是以波及于仆喜幸之余媿何以堪别后工夫无因一扣如书中所云大畧知之用力习熟然后居山之说昔人甞有此然亦须得其源吾辈通患正如池面浮萍随开随蔽未论江海但在活水浮萍即不能蔽何者活水有源池水无源有源者由已无源者从物故凡不息者有源作辍者皆无源故耳
　　七【戊寅】
　　得书见相念之厚所引一诗尤恳恻至情读之既感且媿几欲涕下人生动多牵滞反不若他流外道之脱然也奈何奈何近收甘泉书颇同此憾士风日偷素所目为善类者亦皆雷同附和以学为讳吾人尚栖栖未即逃避真处堂之燕雀耳原忠闻且北上恐亦非其本心仕途如烂泥坑没入其中鲜易复出吾人便是失脚様子不可不鉴也承欲枉顾幸甚幸甚好事多阻恐亦未易如愿努力图之笼中病翼或能附防鸿之末而归未可知也
　　与王纯甫【壬申】
　　别后有人自武城来云纯甫始到家尊翁颇不喜归计尚多抵牾始闻而惋然已而复大喜乆之又有人自南都来者云纯甫己莅任上下多不相能始闻而惋然已而复大喜吾之惋然者世俗之私情所为大喜者纯甫当自知之吾安能小不忍于纯甫不使动心忍性以大其所就乎譬之金之在冶经烈焰受钳锤当此之时为金者甚苦然自他人视之方喜金之益精炼而惟恐火力锤煆之不至既其出冶金亦自喜其挫折煆链之有成矣某平日亦毎有傲视行辈轻忽世故之心后虽稍知惩创亦惟支持抵塞于外而已及谪贵州三年百难备甞然后能有所见始信孟氏生于忧患之言非欺我也甞以为君子素其位而行不愿乎其外素富贵行乎富贵素贫贱行乎贫贱素患难行乎患难故无入而不自得后之君子亦当素其位而学不愿乎其外素富贵学处乎富贵素贫贱患难学处乎贫贱患难则亦可以无入而不自得向甞为纯甫言之纯甫深以为然不审迩来用力却如何耳近日相与讲学者宗贤之外亦复数人毎相聚辄叹纯甫之髙明今复遭时磨励若此其进益不可量纯甫勉之汪景顔近亦出宰大名临行请益某告以变化气质居常无所见惟当利害经变故遭屈辱平时愤怒者到此能不愤怒忧惶失措者到此能不忧惶失措始是能有得力处亦便是用力处天下事虽万变吾所以应之不出乎喜怒哀乐四者此为学之要而为政亦在其中矣景顔闻之跃然如有所得也甘泉近有书来已卜居萧山之湘湖去阳明洞方数十里耳书屋亦将落成闻之喜极诚得良友相聚防共进此道人间更复有何乐区区在外之荣辱得丧又足挂之齿牙间哉
　　二【癸酉】
