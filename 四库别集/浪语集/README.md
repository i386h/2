<!-- { "loadSidebar": true } -->
　　钦定四库全书　　　　　集部四
　　浪语集　　　　　　　　别集类三【宋】
　　提要
　　【臣】等谨案浪语集三十五巻宋薛季宣撰季宣有书古文训已着録季宣少师事袁溉传河南程氏之学晚复与朱子吕祖谦等相徃来多所商然朱子喜谈心性而季宣则兼重事功所见微异其后陈傅良叶适等逓相祖述永嘉之学遂别为一派葢周行己开其源而季宣导其流也其厯官所至调辑兵民兴除利皆有成绩在讲学之家可称有体有用者矣平生所着自书古文训外有古文周易古诗说春秋经解春秋指要论语直解小学诗今多亡佚其中庸大学觧及考正握奇经则今尚载于集中葢季宣学问最为淹雅自六经诸史天官地理兵农乐律乡遂司马之法以至于隐书小说名物象数之细靡不搜采研贯故其持论明晰考古详核不必依傍儒先余绪而立说精确卓然自成一家于诗则颇工七言极踔厉纵横之致惜其年止四十得夀不永又覃思考证不甚专心于词翰故遗稿止此然即所存者观之其精深闳肆已足凌跨余子矣是集乃宝庆二年其侄孙知抚州事旦所编次刋行旦作后序尚存而自明以来刻本遂絶蔵书家辗转传抄譌脱颇甚谨重为校正而巻帙则悉仍其旧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　浪语集巻一
　　宋　薛季宣　撰
　　赋
　　灵芝赋
　　宋兴二百有三年封陲载宁狼烽不惊上乃髙揖凝旒栖神泰清天之与子法舜承尧只载夔夔斋栗以朝帝被衮章舁防寳列旌麾罗羽葆太师辅前少师保后工瞽登歌奉常賛道有觉彤庭皇拜稽首上天子之父号曰光尧夀圣太上皇帝母曰夀圣太上皇后宫维徳夀康夀其堂色养无违仪型四方二圣相欢用惟其至仰孝俯慈假天凖地二气之精百物之英诞秀灵草乘时挺生隆兴惟甲申嵗之阳羲皇御寅斗直东方有茁者芝有粲其房不植不根于殿之梁轮囷扶疎馨香有馝紫色氛氲交光日歘腾龙而翥鳯追金相而玉质焕燿宸居清明帝闼阅之者神惊瞻之者目夺一本同柯支生十二错地分州蟠天列次瞻彼日月膺期嗣嵗亦有律吕八音以谐僊馆玉楼光于泰阶皇帝乃命东观启钥书披瑞命之篇参瑞应之图验通儒于白虎稽神契于孝经佥曰王者孝慈则芝茂又曰养老则芝生深仁是加于草木祥应是接于仙灵故肃宗养亲而产延英之座孝武严帝而秀甘泉之庭于是圣心悦怿称贺諠哗皇上赋玉华之诗太上发芝房之歌君臣动色室家胥庆被之于服章声之于讴咏蜑獠以之输琛海波以之愉静戴白之叟成黄之儿爰及闺房笑语嬉嬉自庆未始识也若岂天降而人为哉粤有狂生小子乐称古徳喜溢于顔忧形于色谓和气致祥允天子之慈孝天施地产诚圣人之达徳也乃若汉之宣章号称七制仁民得天休符接至桓灵何道而产中黄之藏有芝英之瑞也由是言之妖祥叵测尔雅离骚乃寻乃绎乃列芝兰乃识菌芝或云产于嵒阿采于山而有之盖希出堂殿髙华之所有沾濡郁结而为曽胡多之可尚青龙之际乃一柯而三十有六支此何敞所称生庭之怪草崔光以谓蒸气而生之也乃其竒祥有取蔑闻往古方士多岐有传汉武逮乎季末谀辞麕至鬼目呈符菌宫贺瑞岂黄精钩吻有时而乱亦鸡蘓狶苓有时而帝也于惟我后秉文之徳昊天景贶三辰耀色虽无此芝何损于治生禁之庭亦孔之异此不可不察者诚何足以当上意也怅天居之髙逺羌欲告而谁言聊陈辞而写志庶有发于尘编乱曰灵芝秀兮烁宫庭春秋易色兮随月而生神父慈兮君至孝贶珍符兮天之云告我欲排阊阖兮云路迢遥物怪司阍兮翘折之招爰摅懐兮作赋傥六丁兮下来持去
　　唐风赋
　　有唐氏之封国都蟠木之甬东马牛逺其不及舟车絶而不通其民穴处比屋开房王宅中都深严九重拓甬道之交驰敞离宫之虚邃猨臂接其钩连拱周庐之环衞举袂歘其风生发语轰其皷合繁邑居之浩穰纷往来之杂遝循有国之彛伦正君臣之上下有一姓之常尊越启邦乎邃古曽篡杀之无闻信战争之无取王属乌姓其民黄氏服色所尚乌黄而已民佩觿以为饰宫室壮而虚居伟敦厖之厚貌极肮脏而睢盱王之仪表特多竒异翘然出类胡然极贵望之不似人君就之而不见可畏王好细腰邦人谨饬王好长裾邦人慿翼上不令之攸行民戴君以为命力作而不敢告劳焉以奉王之同姓所谓主在与在主亡与亡一国待一人而治万室同一家之政者也载朝载夕御于君所有觉彤庭坎其击皷济秩秩之朝仪迅翩之抃舞胡风雨之萧骚振衣裳之楚楚寄邦刑于警吏法惟牢戸之填罚有犯而惟行拉腰膂而蜎蠉上无酤之禁民习酿以成风醖百花而家给亶公私之大同赋税之法以腊而征猎取于敖甘如饮苦辛之卒嵗嗟谁为之营营民俗喜逰其行无迹御非烟之翕合履空虚之络绎粲芳菲之芬馥一花树之离披交燕赏之骈阗匪寒温之载罹既醉而归式歌且舞纫香葩以为佩惹衣芳而返处惩野宿之王诛用不闗于外戸粤有渠搜之戎诸种之族由慢藏之致寇以盗招于天禄将扫除之靡力创侵陵之云殆爰巽处于新都有迁民而逺害王息生而已长锡茅土而封诸中邦甸而分民即新封于大都送之者至门而返制初絶于交如国之大事莫如卜宅相攷隂阳乃谋旧徳审舆情之胥悦王揆日而于行瞻一人之鸾翥俨千官之景従峩冠嶪岌进其前佩劔峥踵其后飞骑蓊其如烟翊衞雰其如雨弓弩彀而空张竞周章而御侮载行载止载回载翔王人兴而乐举鏦夔皷与龙钟警従官之行节洵辑集其雍容动不违于车下抑何诛于乱行逺而眺之抟如鹏翼之奋长风即而视之宛如云蒸雷起之应翔龙达郊闗而近止居整饬于威仪以次即于新城正班列之离离其行有序其至如归大一王而入邑宣新令之无哗攻王室之渠渠力公余而后家百堵翕其皆作更畨出而樵蘓王巡狩于崇朝徇邦人而有诛凡所以维纲其国者尚同人之疾夫走闻唐人之俗有五善五殆焉以徳而王一善也世有常尊二善也上下均一三善也公而后私四善也民勤于力五善也斯五善者所以正王居于南面者也世嫡无统一殆也大都偶国二殆也王族侵民三殆也征之无度或时不取四殆也诸种侵轶五殆也斯五殆者皆人力之所不逮焉者也有兹五善屏除五殆而邦无絶奉衰微之厄俗寡宗姓侵渔之害业无惰而无劳或罔窥其障塞走将见夫可封之俗永无闻于沦败者矣慨有唐之小可言大国之风无五善之绸缪而五殆之云崇走知其为邦之效不难乎神禹之功也感微生之含性禀忠谅于天然聊托赋于斯文庶夫人之勉旃已焉哉天实为之其又何言
　　懐骚赋
　　观竞渡而得屈原之所以死作
　　江水滔淫兮恢台中阳桂枻兰舟兮泝洄翺翔周章通国兮社里亶出赫奕炳明兮象龙偶济筒粮焕结兮招祭先生今古回环兮显允人之故诚蹇产予心兮缅懐墟郢骐骥伏箱兮驽骀驰骋变缁以为白兮珍寳甘蝇莳艾获兰兮将谁与明蛾眉粲其婵娟兮羌被离于众丑累蠲埃而为窃饭兮荪孰知其内守视羣轻之折轴兮舟沈于积羽繄直木之致斤兮信夫君之有取尧徂舜陟兮人自为家媢嫉异采兮憎人心之所加耿着夜光兮浮云结而惨黯忘衣裳之昌被兮不自知其顑颔眺丹阳而侘傺兮黄沙之莽莽拔髙丘之松桂兮删寄根于非土鸾鳯翔于千仞兮来下栖于荆棘豢龙烹兮同鸡鹜于人食鄂渚徜徉兮思要之故步永懐流烈兮闻髙风于竞渡时移世变地益逺而年益迈兮孰孜孜其愈勤飘风发而白雪飞兮兰含香而自焚重曰崦嵫嗟峨前介西兮服翼昌鸟栖兮子胥鸱夷比干逝兮逍遥沅汨将永世兮崇莠言文在羑兮人吾归知何有兮雷霆奋声輼轮兮拯溺风千万春兮椒兰秽庸有止兮懐留夷曷其已兮
　　春霖赋
　　皇八世之隆兴兮元正直于青阳遭霖之嫣緜兮窃独悲此众芳氛防郁其缤纷兮蔽皇苍之淟涊既困人以沈着兮又申之以纡轸斡浑天以为盖兮星辰烂其昭灼仰横空之靉叇兮日飞霺余靡乐坤舆磅礴以蒸渍兮涨涂潦之狂流草莽莽以侵堦兮苍藓汨其孔蘨药丹赪以艳顔兮荃胡独罹此患上飘风而下淫注兮霣芬葩于未晏蚕蠢□以三蜕兮麰栖畆之云秋胡彼苍为此沍寒兮产松防之耳头情徊徨余靡遡兮几鸣哀于阊阖羌被离于雾露兮虽衷肠谁与答创余懐而若刈兮涕纷零其如雨庶庚申之辅夏兮锁支祁于淮浦乌乎悲哉兮人生复几春嵗流迈而多隂兮皇淈滑于东君不如归嘂鷤鴂之凋万卉兮伤霭昧而幽忧叱神龙俾潜渊兮驭羲和而逺逰
　　感沐赋
　　壬午中春十有九日走沐见二毛焉因感而赋
　　沐余发兮中春感余心兮泯纷乌头白兮道防若不壮年兮兆衰落元始昆仑阅嵗华之垓载兮飚如宿昔人生百龄月过千之云积兮羌亏盈之不可度羲和叱驭而莫之挽兮倐焉归于窅漠视权舆为一欠呻兮矧吾生之畧约彼顔子二十九而白头兮亲圣师而忘悔思文君于鼓琴兮儃沈吟于本始春归园而秀木兮果觌花而知实人间世兮苟托栖于兹室多文饰兮华发班其可喜一【阙】此之蹔然兮嘻其云异视老彭为非望兮若殇子者吾其至愉皇苍之司夀夭兮繄余何意寄悲歌而写志兮曰生之忽也庶彚由天俱斯物也春蕚荣华几其日也班白颠兮犹之一也于乎乐兮终归没也
　　感除赋
　　感寸隂之云暮将嵗华之就除阳曦赫兮已入天昏昏兮方夜惽余生之沈窒年垂加兮有室蹇无进于成徳而徒为乎积日先考去台兮愈逺二纪阅兮痛音容之不可见视儿曹之日长惭惨怛而惘惘思既往而沈吟时不同兮实劳我心官匏系之更载下下考兮书之云再悲盛年兮去不我留知有期兮乐舍是而优防傩鼓韸兮震渠屋倡侲童兮逐逐山臊神兮难知爆竹庭除兮夫劳尔为静曰嗟嗟兮若人年暗易兮时新不知驹之过隙旦曰旦兮王春
　　本生赋
