<!-- { "loadSidebar": true } -->
　　半吐幽香特地竒正如官栁弄黄时放翁颇具寻梅眼可爱南枝爱北枝
　　又
　　江路云低糁玉尘暗香初探一枝新平生不喜凡桃李看了梅花睡过春
　　远兴
　　莫言人事足悲伤只为诗情合断肠窓槛雨晴湖灔灔郊墟烟重月茫茫梅花调苦愁三弄竹叶香清泥一觞闭户终年嗟局促不如新雁到衡湘
　　张功甫许见访以诗坚其约
　　零落汀苹露气清北窓昨夜已秋声书来屡有入东约坐上极思虚左迎激烈哦诗殷金石纵横落笔走蛟鲸吾曹此事期千载老眼相逢要惊










　　劎南诗稾卷十五
　　钦定四库全书
　　劎南诗稾巻十六
　　宋　陆防　撰
　　夜梦与数客观畵有八幅龙湫图特竒客请予作诗其上书数十字而觉不复能记明旦乃追补之亦髣髴梦中意也
　　高堂阅畵娱嘉宾巨幅小巻纵横陈其间一图最杰作命意落笔惊倒人竒峰峭立挿地轴飞瀑崩泻垂天绅寿藤老木幻荒怪深潭危栈愁鬼神忽然白昼起雷电始觉异物蟠奫沦隂云四兴诛老魃甘澍连夕苏疲民岂惟陂泽苖尽立已活亿万介与鳞文章与畵共一法腕力要可囘千钧锱铢不到便悬隔用意虽尽终苦辛君看此图凡几笔一一圜劲如秋莼乃知世间有絶艺天造草昧参经纶吾言未竟且复止发幽奥天公嗔
　　泛舟
　　女墙齾齾带斜晖短棹还从剡曲归木叶经霜浑欲尽人家近水自相依逢迎俗客言多忤顚沛穷途计易非雪里闭门殊不恶故貂虽弊胜无衣
　　夜闻大风感怀赋吴体
　　故都宫阙污羶腥原野久稽陈大刑未须校尉戍西域先要将军空朔庭意言挥戈可退日身乃读书方聚萤病起窓前髪如雪夜闻风声孤涕零
　　骨相
　　骨相元知薄功名敢自期病侵彊健日闲过圣明时形胜轮台地飞腾瀚海师江湖虽万里犹拟缀声诗
　　有感
　　书生事业絶堪悲横得虚名毁亦随怖惧几成牀下伏艰难何啻劎头炊贷监河粟元知误乞尉迟钱更觉痴已卜一庵鹅鼻谷【鹅鼻谷在秦望山秦刻石之所崖岭巉峻】可无芝术疗朝饥
　　又
　　读遍名山万巻藏残年肻受俗低昻正须啸咏风涛上未至悲辛酒防旁梦里功名谁复计闲中日月不胜长虚皇有诏君知否尽赐江湖作醉郷
　　城西晩眺
　　嫋嫋城笳咽荧荧渔火青霜凋两岸栁水浸一天星静看船归浦遥闻雁落汀倚阑幽兴极不敢恨飘零
　　苦寒
　　冻砚时能出苦吟浊醪亦复慰孤斟谁知氷雪凝严候自是乾坤爱育心疠鬼尽驱人意乐遗蝗一洗麦根深但嫌景短妨书课栖鸟纷纷又满林
　　夙兴
　　病后精神殊未减披衣每起待晨鸡爱书不厌如平壑戒酒新严似筑堤莫叹茅茨常局促犹胜簿领苦沈迷迎长渐近丹当熟已觉温温下彻脐
　　冬夜读书甚乐偶作短歌
　　衰病作书祟常恨无新功兔瓯供茗粥睡思一洗空郊居近城闉漏鼔传咚咚缃帙开烂漫牙籖纷疉重朱黄参笔墨照映灯花红鲁壁汲冡秘天遣慰困穷衮衣窥藻火宗庙听笙镛端居得至乐生世岂不逢藜羮冷未啜防褐忘严冬拜手谢造物不须黑头公
　　冬夜月下作
　　造物宁能困此翁浩歌庭下畣松风煌煌斗柄挿天北焰焰月轮生海东皂纛黄旗都防府峩冠长劎大明宫功名晩遂从来事白首江湖未叹穷
　　感愤
　　今皇神武是周宣谁赋南征北伐篇四海一家天厯数两河百郡宋山川诸公尚守和亲策志士虚捐少壮年京洛雪消春又动永昌陵上草芊芊
　　蓬户
　　蓬户真堪设爵罗岁时野老自相过人情静处看方见诗句穷来得最多枕上长歌时激烈樽前一笑且婆娑白头万事都经遍莫为悲伤损太和
　　行后园
　　霜风吹枯桑落叶干有声陂池日已涸沙水见底清人生非金石岁暮难为情安得天边鹄驾之以遐征
　　晓出遇猎徒有作
　　出门万瓦粲晨霜忽忆行军起裹创卖劎买牛身已老搴旗斩将梦犹狂竒才古有潜屠肆豪气今谁寓猎场狐兔草间何足问合防长箭射天狼
　　赠道侣
　　﨑岖世路久知难凖拟丹成玉链颜十载寻人遍岩宂一樽随处对溪山苏门昼寂闻舒啸函谷秋清度闗欲相招同此事疑君未办一生闲
　　六言
　　功名正恐不免冨贵酷非所须铁马未平边徼钓船且醉江湖
　　又
　　噉饭一箪不尽结庐环堵犹寛常得奉祠玉局不须草诏金銮
　　又
　　乌有翁边贳酒无何郷里寻花把定东风一笑今年别是生涯
　　又
　　壮岁京华羁旅暮年湖海清狂勿倚新知可乐笑中白刃如霜
　　作雪未成自湖中归寒甚饮酒作短歌
　　黑云垂到地飞霰如细砾我从湖上归散髪醉吹笛少年志功名目视无坚敌惨淡古战场往往身所歴宁知事大缪白首犹寂寂凄凉武侯表零落陈琳檄报主知何时誓死空愤激天高白日远有泪无处滴
　　题传神
　　盐车心愧渥洼姿邂逅风云妄自期齧雪岂无归汉日饭牛犹有相齐时君看防褐琴横膝谁许峩冠劒拄颐白髪萧萧虽惫矣时来或将镇边师【李英公平敌时已八十余】
　　闰月三夜舍西观新月
　　平生絶爱初三月况是平池浸玉钩老去人间朋旧少一樽谁与话清愁
　　独夜
　　城上长更续短更江平天迥雁方征灯明纸帐雪霜色火熟铜瓶风雨声浊酒未倾心已怯细书时读眼犹明萧然一室平生惯纛下何须拥万兵
　　晩出偏门
　　一段新愁带防酲半欹乌防策驴行村墟香动梅初破裘褐寒轻雪未成渡口人争红日晩沙边雁带碧烟横悠然又觅长堤路肠断城楼画角声
　　薏苡【蜀人谓其实为薏米唐安所出尤竒】
　　初游唐安饭薏米炊成不减雕胡美大如芡实白如玉滑欲流匙香满屋腹腴项脔不入盘况复飱酪夸甘酸东归思之未易得每以问人人不识呜呼竒材从古弃草菅君试求之篱落间
　　畣郑虞任检法见赠
　　卧龙山前秋雨晴郑子过我如夙昔照人睂宇寒巉巉悬知笔有千钧力镜湖岁暮霜叶空乃闻载酒同诸公归来湖山皆动色新诗一纸吹清风文章要须到屈宋万仞青霄下鸾凤区区圆美非絶伦弹丸之评方误人
　　舟中晓赋
　　小艇下沧浪吴歌特地长斜分半舱月满载一篷霜香甑炊菰白醇醪防蟹黄宦游元为口莫恨老江郷
　　野兴
　　玉门闗外何妨死饭颗山头不怕穷春瓮已成花欲动了无一事着胷中
　　又
　　猨臂将军老未衰气吞十万羽林儿南山射虎自堪乐何用封侯高帝时
　　月夜有感
　　炯炯氷轮升澹澹玉宇碧髙楼倾美酒一醉不容失陆生独何事闭户饱岑寂年来负风月岂止此一夕平生酒边身欲老每自惜夜防耿不寐浩歌出金石
　　落魄
　　落魄东吴莫笑侬今年要不负春风闲愁掷向乾坤外永日移来歌吹中酒浪欲争湖水绿花光却妒舞衫红公卿忧责如山重肻信人间有放翁
　　遣兴
　　壮年一箭落双雕野饷如今撷药苖寒与梅花同不睡闷寻鹦鹉説无憀乌丝防上诗初就緑绮声中酒半消老去可怜风味在未应山海混渔樵
　　湖村野兴
　　十里疎钟到野堂五更残月伴清霜已知无奈姮娥冷瘦损梅花更断肠
　　又
　　山色空蒙雨防微醉中不觉湿蓑衣何妨乞与丹靑本一棹横冲翠霭归
　　看镜
　　局促人间百不如每看清镜叹头颅醉来风月心虽在老去轩裳梦已无棋劫正忙停晩饷诗聨未稳畵寒炉椉除尚喜身强健六十登山不用扶
　　塞上
　　塞上今年有事宜将军承诏出全师精金错落八尺马刺绣鲜明五丈旗上谷飞狐传号令萧闗积石列城陴不应幕府无班固早晩燕然刻颂诗
　　舟过防稽山下因系舟游近村迨暮乃归
　　六十齿髪衰岁月如逝波秦王酒瓮边知复几经过欣然舍畵檝仄步扪青萝一径入幽谷四面闻樵歌白云忽破碎翠木相荡摩防防春塘满栁隂戏双鹅浮生百忧中此乐顾岂多日暮吾其归已恐烂斧柯
　　人日偶游民家小园有山茶方开
　　人日西郊路晨光射浅滩停桡喜萧散照影叹衰残社酒香浮瓮春蔬绿满盘山茶虽慰眼不似海云看【成都海云寺山茶花一树千苞特为繁丽】
　　过杜浦桥
　　桥外波如鸭头緑杯中酒作鹅儿黄山茶花下醉初醒却过西村看夕阳
　　又
　　桥北雨余春水生桥南日落暮山横问君对酒胡不乐听取菱歌烟外声
　　上元日昼卧
　　积雨连上元孤愁卧空馆防酲殊未解欲起意复嬾牀敷蛮氊稳被拥吴绫暖残香碧缕细软火红焰短虽云少睡眠聊喜屡展转昏昏忽已暮一笑呼茗椀
　　庄器之作招隐阁项平父诸人赋诗予亦继作
　　诸公共赋反招隐细字斜行肻见传语到淮南小山作人如江左永和年一窓萝月禁春瘦万壑松风撼昼眠我亦尚嫌林谷浅因君更拟斸云烟
　　春夜读书感怀
　　荒林枭独啸野水鹅羣鸣我坐蓬窓下畣以读书声悲哉白髪翁世事已饱更一身不自恤忧国涕纵横永怀天宝末李郭出治兵河北虽未下要是复两京三千同德士百万羽林营岁周一甲子不见边尘清贼酋实孱王贼将非人英如何失此时坐待奸雄生我死骨即朽靑史亦无名此诗倘不作丹心尚谁明
　　防能仁寺
　　小雨暗江城倦客寄僧榻孤灯如秋萤清夜自开阖遥怜萍青青厌听鼃閤閤窓明竟无寐卯酒倒残榼
　　寄题方伯謩远庵
　　方侯胷中负经济议论源源有根柢借令不用老山林尚欲著书垂万世百年苦短万世长荣利一时真聚蚋渠曹定自别肺肝今夕不为明旦计
　　雨中防石帆山下民家
　　老觉山行倦闲便水防幽雨泥看放鸭烟草听呼牛槃箸烦频劝窓扉喜小防余年竟何事髙枕送悠悠中夜雨霁月色入户起饮酒一杯作絶句
　　吹尽浮云天宇清城头叠鼓报三更平生无此一杯酒玉笥峯头看月生【玉笥峯在石帆之南】
　　赠石帆老人
　　地僻林深客到稀髙舂未起闭柴扉新松郁郁三千本密竹萧萧一尺围溪叟旋分菰米滑山童新采蕨芽肥因君更作长闲想麟阁云台竟是非
　　溪上醉吟
　　行行不知溪路深但怪素月生遥岑不辞醉袖拂花絮与子更醉青萝隂
　　囚山
　　垣屋叅差绿树边囚山光景饯华顚平川极目思秦地大泽浮空忆楚天刺虎射麋俱已矣举杯开劎忽凄然此生终遣英雄笑棘没铜驼六十年
　　小园
　　松菊仅三亩作园真强名驯禽惊不去熟果坠无声倦就盘陀坐闲拈楖栗行茅亭亦疎豁凭槛看春耕郷人或病予诗多道蜀中遨乐之盛适春日游镜湖共请赋山隂风物遂即杯酒间作四絶句却当持以夸西州故人也
　　嫩日轻云淡沲天扑灯过后卖花前便从水阁杭湖去卷起朱帘上畵船
　　又
　　舫子窓扉面面开金壶桃杏间尊罍东风忽送笙歌近一片楼台泛水来
　　又
　　湖波緑似鸭头深一日春晴直万金好事谁家鬭歌舞方舟齐榜出花隂
　　又
　　花光栁色满墙头病酒今朝嬾出游却就水亭开小宴绣帘银烛看归舟
　　病中
　　风雨暗江天幽窓起复眠忍穷安晩境防病压灾年客助修琴料僧分买药钱余生均逆旅未死且陶然
　　病起
　　开岁忽六十病余闲炷香春光向客淡夜漏为愁长已老鸡豚社永违鹓鹭行苍龙西角月孤梦堕微茫
　　小筑
　　小筑茅茨镜水滨天敎静处着闲身平原不复赋豪士甫里但思歌散人翠壁微泉时的皪衡门疉嶂晓嶙峋子虚误辱诸公赏万里轻鸥岂易驯
　　记梦
