<!-- { "loadSidebar": true } -->
　　水止矣静之其徐物鉴矣久而益虚既【一作且】无情于美恶又奚议夫亲踈委质由来所期乎上善同利忘筌已悟宁患乎至清无鱼若乃廻塘月皎【一作抱】髙岸环合泥滓湛而【一作然】自沉金沙烱其不杂同道德以虚而受异川泽唯污是纳有斐君子此焉明征气随浪【一作波】息心与源澄端形赴影如木从绳其表微也挂金镜而当昼其索隠也隔玉壶而见氷尔其色必洞澈【一作激】光无滉瀁不蒸蓊鬱之气不激潺湲之响百丈在目千仭指掌恶每自乎中见羙实非乎外奬鉴形之始方似以身观身得意之间乃同求象忘象观其下倒星汉上披烟云守其常而性将偶【一作道】合居其止【一作所】而物以羣分君鉴之以平心临下必简臣鉴之以【一作而】励节在邦必闻妍媸无形兮惟人所召物我兼进【一作遗】兮水无不【一作私】照亷士以之洗心【二字一作立诚】至人以之观妙岂比夫逝者如水敌若建瓴【一作流若激矢波如建瓴】不舍昼夜争输沧溟徒乖躁静之理莫辨真伪之形者哉邦家以道【一作邦国以贤】爲止水鉴有余裕羣形鳞集万景云附【一作众象景附】滥巾窃吹者十手所【一作共】指研精摭实者千载一遇夫如是姑自摄其威仪亦何忧而何惧　　凢一作皆集夲
　　第二【同前韵】　　　　　　　　张仲素
　　水可取鉴人能就诸将审已以征实必含形而内虚其止也静其清也徐方湛兮而皎镜异沔彼而沦胥符上善之心自多纳见无私之状临或踌躇资坎德之深矣谐至人之淡如当其晓日增鲜光风未度旣淸泠以爰止持烱戒以爲喻等滥觞之犹蓄何一杯之是措谅善恶之咸观必形影之自遇岂独无当五色空涵众文伊吉凶之肇起如动静之潜分俯而窥似神交之淡泊黙而察若灵化之絪緼且义叶养蒙道深观窍洞虚无以责有在清明而惟肖心不同也常称厚貌之疑鉴之精兮未若重泉之照辨妍媸而无失固洁着而爲妙斯所以田巴览之而独悲陆云观之而自笑若乃芳塘始啓白水初澄有美人兮方觌坐曲岸而情凝毫髪已分想沉姿而映藻清华不动见浮彩之生灵是知声有徃而必复者谓其响答水以止而能鉴者谓之冥合方取则于川渟孰混归于海纳此亦纪人事垂正经庻在观身而责影岂徒品物而流形今则万顷方临羣容在掌随方圆以见意在清通而赋象苟明鉴之不遗愿饬躬而是徃
　　第三【同前韵】　　　　　　　　王季友
　　鉴于水者不在于广大而【疑】在于澄渟奔流则崇山莫辨静息则纎芥必形故能任人伦之巨细随物色之丹青皆一鉴而洞逹若三光之出冥因见底之清成照胆之朗以无心而应物皆洁已而呈象如白日之辉辉无孤蓬之振荡凭虚之状信有姸而有媸阅实之明固无偏而无党若乃仙井旧渫华池旣潴中无浴鸟下絶防鱼疑金镜之湛寂若瑠璃之至虚当其来见威仪之酷似及其去无朕迹于沦胥向使潺湲不息喷薄长住将沃日而腾虹或因山而瀑布遭骇飇之歘起值潜虬之交骛虽有淸明之本质岂能使形影之相遇是知专而静可以居要明而动亦不能照斯大道之指归岂常情之感召得惩躁之爲诫知饰容之惟肖人观于水旣定而后详水鉴于人当止而爲妙照其羙也非所爱照其恶也非所憎不分明于有位不掩映于无朋谅可移性俾居于正直岂怀鉴貌独贵于清澄想夫烟雨初霁泥沙不杂明防皎练止若氷合忽形来而影见类声徃而响答在良贤而暂窥宜陋躯之愧纳今者贞清特异頴燿前闻虽万形之森列终一鉴而区分
　　止水赋【以清审洞澈涵容爲韵】　　　　刘　清
　　【开元五年登科记第十三刘廷玉至第十七刘凝无刘清名】
　　观乎太古之初乾坤定列有坎方一德之大成江河四渎之别注仙海以环流度星桥而靡竭立体清静舒光朗澈观五行以独举润万物而齐悦岂惟以善下之故长应流行抑亦能遇坎则止以竭爲平居荒野而不动合寒虚而自清昼则烟云乱出夜则星象罗生若乃湖称青草泽若云梦浅深潆【一作瀯】渟表里寒洞当朱阳之夏晩遇白露之秋仲紫闗之鸿鴈飞来緑浦之莲舟风送旣能止而利物所以归之者众亦有凰鳯之沼明月之潭每澄流于庭院常不注于东南蒙寮寀之玩洽浑琴酌而相防以逰以赏如液如涵若英贤之取则类贞咸之是湛届夫玉【一作宙】宇初晴风飇载寝笼碧天而似镜展红霞而若锦纳众影而不遗比羣情而特甚用使至人观之而心察智者乐之而情审逹士爱而欲临高节闻而愿饮复乃养龟鹤藏鱼龙恠石积明珠重虚以受物谦而克从有一人兮充赋每咨叹于涧松饰淸顔而自肃希止水而今逢则知无羙恶以毕鉴岂徒取乎矫容
　　第二【同前韵】　　　　　　　　王泠然
　　尝闻神心保正天道害盈漏巵添而复出欹器备而还倾岂若兹水居然可名旣混之而不浊又澄之而不清时止则止时行则行峻隄防则其源见塞开汲引则其道能亨安波不动与物无争如方圆之得性何宠辱之能惊故爲国者取象于止水使其政公平爲身者亦同于止水使其心至明至察可尚柔谦何禀思远道则一苇能航守贫居则一瓢可饮接下流则卑以自牧鉴羣物则寛而能审诚用之而舍之在去泰而去甚水之爲德也长水之爲功也众散成云雨畜作潭洞浮芥则傲吏措杯种则幽人抱瓮无朝夕之出纳有飞沉之狎弄徒观其深虚见底咫尺宜探千流并入万象皆涵摇树影于靑岸落山光于碧潭其仁可以济物其义可以激贪旣而壅之不流蒙则未决照春物而画屏相似映晴空而明镜无别雨来而圆防乱生风静而长波自防任天时以开闭随王泽而盈絶受涓滴而逾深处氷壶而更澈书云视水责影能见形容视人行事能知吉凶政烦则人扰水浊则鱼喁夫子欲精神而不惑俾荣利无系于心胸比浮云之于我观止水而爲容兀兮若枯木坐忘澹兮若虚舟见逢正道未远斯言可从傥不违【疑作遗】于射鲋希有便于登龙
　　如石投水赋【以仁义忠信公平能谏爲韵】　刘　辟
　　圣之求贤也详明水之受物也柔顺石遇柔而不阻臣俟明而必进汉祖兴兮昌言纳留侯辅兮皇威振喻石水以兴词配盐梅而称隽坚脆性异应广纳而来投尊卑礼殊致精诚而取信伊水爲体旣清而平犹君爲德既贞而明石岂自投假海纳之量臣非苟进由天听而察诚用率于有类将感于无情虚而受者其理逺含而容者其道行何幽邃之能间奚渺弥之足惊夫国之勃兴必多贤智继九臣之迹膺三杰之义焕发英藻呈龙章与鳯姿敬宣嘉猷谓岳生而天赐岂不由山有巨石水有通津忽击流以澎湃俄答响于奫沦虽源深流长乃入无不至而体柔处润则托有所因移他山之贞质依上善之全仁夫水石之奥防与君臣之等伦今天子端居穆淸时和海晏念投石之契爰求秉钧思箴阙之规载征骤谏由是如石之义啓投水之情通彼以诚应我亦符同悬天爵之荣获斯人瑞尊五岳之礼视乎上公恒啓沃以爲志方淸明而在躬比石固业钦贤纉功傥或水不周容石乃无由寓质君不虚己臣则曷能推忠可以垂诫训可以流德风则知圣既作兮政惟恒石既投兮贤必澄敢献良哉之咏愿扬羙于亷能
　　第二【以圣奬忠直从谏如流爲韵】　　　　卢　肇
　　石比臣心水犹君德诚见投而不阻如从諌而无极葢所以作仁圣思正直清逾万顷能容落落之姿操或一拳以透沉沉之色惟我圣后啓乎宸聦每以淡然之德能取尔之功言乎水也逾汉祖之虚受称乎石也遇留侯之尽忠是以王事竭诚羣臣报政具怀凿凿之羙允纳洋洋之圣君心润下已覃滂沛之恩臣志补天愿表坚贞之性故得朝廷肃穆上下交庆小伊傅以输忠配唐虞而比盛者也当其欲进嘉谋心怀隠忧思衮职而有补随諌鼓以来投于是咸趋丹陛若蹈洪流且推诚而上逹亦虚心而下求既乃契皇情承天奬介然允臻乎浃洽涣若尽纳其忠谠一言初进开龙顔而似激圆波万国皆闻入宸心而若流淸响乃知窥日月之光有亏必諌震雷霆之怒有諌必从虽磊落以难进乃广大而见容既无悔以无尤子产徒言于狎水那将恐而将惧韩非奚患于樱龙且夫琼瑶爲报而匪珍夜光处暗而多患未若我喻水于盛德比投于纳諌允当上善之求勿谓下流之讪遂用握金镜临玉除忠言得进以无隠圣虑每徴于徃初如是则祥符出惠泽舒将无事而无諌见寰瀛之晏如
　　第三【同前韵】　　　　　　　　白敏中
　　石明臣节水喻圣聪顺投既因于纳諌虚受必俟乎输忠从以谠言出清规而有中类夫贞节入碧浪以无穷爰自人谋式彰天奬言必在乎能发道奚疑于虚徃自怀从善闻蹇蹇于股肱何异临川运磷磷于指掌理既符于水石事且契于云龙伫啓心而是賛在虚已而能容石投水而诚资手敏臣佐君而讵得面从当手敏则水不伤淸匪面从则君能立政嘉献替而无爽幸遭逄而有庆致至坚于奥象以得贤受可转于清流因之啓圣所以垂衣广纳侧席深居言之者何尝率尔闻之者足以啓予攻玉之形随帝心之沃若补天之质应王泽之濡如既而流谤靡行沉几自得当持重而无挠冀临深而不惑逆于耳而顺于心黜其邪而褒其直用砺金于睿鉴涣汗潜通举韫玉于恩波津涯莫测于是宣教化罢畋逰开直道务旁求发挥谔谔之明节会合洋洋之圣谋石以贞坚本无疑于虚掷水惟柔顺安有阻于暗投夫然则臣心磊落而上逹君德汪洋而下流况乎舟楫之道大行不侮不慢药石之言尽入何忧何患当道泰而人悦固河清而海晏彼汉髙之用留侯未若吾皇之纳諌









　　文苑英华巻三十二
　　钦定四库全书
　　文苑英华巻三十三　　　宋　李昉等　编水二
　　观秋水赋一首　　　空水共澄鲜赋一首
　　水镜赋三首　　　　水木有本源赋一首
　　水轮赋一首　　　　曲水杯赋一首
　　沧浪濯缨赋一首　　水始氷赋一首
　　观秋水赋　　　　　　　　尹　程
　　采【疑作乗】秋日之逰豫纵竒观于长川惟秋水之清泚宗大壑而潺湲波浩荡而不极影澄澈而弥天波沉马色类真人之云度岸迷牛影疑织女之河边柳浸影而如卧萍随流而似牵鳬带藻而声澁鱼乱流而水圆晴霞晩铺如汉江之濯锦夜月初上若纎钩之映泉乃与断金之好连璧之友矜壮歳之红顔怯衰年之白首効淡水之宻契就河滨而置酒惜素节之凋荷叹严风之入柳况夫澄淡逶迤涵空冩浄符老君之上善同至人之不竞处下不辞其垢浊攻坚岂难乎流盛星光夜照如临剖蚌之珠菱影朝开似照盘龙之镜尔乃长波澒洞洪涛泛溢晴天浄而空鲜夏云临而峰出照邹忌之蕞貌鉴陆云之笑疾遂有感于庄篇托防言于拙笔
　　空水共澄鲜赋　　　　　　张嘉贞
　　空之爲象也本乎天水之爲德也本乎泉上善之人方其性真化之客爱其清虚而隐性含受而无偏因高下而临照故能共于澄鲜诚大明而尽善实和光如可怜尔其皎洁淸泚空色悬于水底分明昭旷水光积于空上玲玲珑珑晶晶液液托九霄如染翠澈千里而含碧防风共息含晴影而湛然两日俱生吊长辉而相射表里如一容象难寻含泳游鳞若回陵而上出聮翩度鸟疑戯沙之下沉爲当物将类于回覆爲是人自惑于闚临竟未能列于疑似分别于空水之又羙之逾美
　　水镜赋
