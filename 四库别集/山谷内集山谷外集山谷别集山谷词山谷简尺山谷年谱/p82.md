<!-- { "loadSidebar": true } -->
　　枢者转物之宰也庄子曰始得其环中以应无穷字曰环中楶者侏儒柱也虽小才而为大用桴栋不得则不安字之曰安上椅者良材不以岁月霜露成其材则不能为国器树之榛栗椅桐梓漆爰伐琴瑟字曰爰伐栩者大而化之情也昔者庄周梦为蝴蝶栩栩然自喻适志与不知周之梦为蝴蝶蝴蝶之梦为周善学者烛于万物之原而物化则梦富贵而我由是也梦贫贱而我由是也一以梦观之则喜怒无所间矣字曰梦周
　　杜靖字安雅序
　　杜叔元之子绍闰年七岁来乞名涪翁名之曰靖字之曰安雅雅正也如饥则受食寒则求衣渴则取饮贫则受馈有则言有无则言无出入坐起无所不用情此长者之敎童子之学所谓雅也君子坦荡荡安雅也安雅则行于所无事行于所无事则逆顺万端日陈于前我心未尝不嘉靖也元符三年九月辛巳涪翁书
　　马文叔字序
　　成都马君景纯毅夫从余游问其名字所以然盖取易之文言曰刚健中正纯粹精也问其加景字而不能説也余曰名字加景盖自汉魏以来失之诗云高山仰止景行行止景行犹高山也而曰景仰之者余不知其説也可去景而名纯字曰文叔传曰文王之所以为文也纯亦不已夫古人之用心于道勿杂而已士之所以为士以此事亲以此守身以此取友未有不纯一而成其徳者也荀卿曰始乎为士终乎圣人故字之曰文叔孟子曰吾身不能居仁由义自弃者也吾子其勉之思之
　　石信道诸子字训序
　　石信道诸子求余更其名字余且因且革名之曰翼毕奎参亢又作字训其名曰翼之字曰气游毕之字曰尽仁奎之字曰秉文参之字曰孝立亢之字曰善长翼者南维朱鸟之翼也夫存心养性以与天地参也则能御六气以游无穷此人而有夫翼者也毕者其形象鼎之实故谓之毕与天下之能事毕矣之毕同夫仁者人也能尽仁则位乎天地之中者毕矣奎者钩状似籀文故以为天之文宿天垂象以示人非秉文之徳孰能配之哉参星象旗之垂参象之著者也诗云三星在戸又曰三星在罶盖言其着焉子曰立则见其参于前也在舆则见其倚于衡也夫然后行故曽子名参字子舆夫名者实之賔也有是名人将责实焉非事亲之行立则将为万物之賔乎亢名东维之长天之寿星也维仁者能寿易传曰元者善之长也君子体仁足以长人仁者之寿所谓没而不朽者也夫耆年而言行不着焉则吾不谓之寿谓之陈人而已矣建中靖国元年正月山谷老人説
　　南犍王阳字序
　　犍为清谿王君阳孤立喜读书夷雅之士也其字曰吉老涪翁曰王氏安知非谏大夫之后名其字则可字其名不可吉老固请改之曰志父吉事骄主以能切谏免死其事宣帝数言事上以迂阔不甚宠异也吉谢病家居其不肯求合可知已凡吉出处志操皆可师也君慕王吉诚能力行之余观今之士大夫能如吉鲜矣诗云高山仰止惟有志者能之
　　青城唐当时字序
　　靑城唐遘因余林下之友方广纯翁来问字余字之曰当时诡时不逢白璧按劒声气相求顿合无渐知逢不逢在物非已以仁自牧吉祥来止士生当时身在天衢志在田里其尾不濡涪翁书【右见叙州石刻】
　　説
　　张説子难字説
　　南阳张説子难尝以名字求余为序余辞以不能而求不已子难温成后家门戸方韡韡然观子难折节僚友间如寒士不可谓不智予尝以人所不能甘之语犯之而子难不怒也不可谓不强强且智是将升君子之堂孰能御之则告之曰君子易事而难説圣人语也彼可以怒而去可以拊而来皆凡民耳维君于此道饮则列于樽彛食则形于笾豆坐则伏于几立则垂于绅升车则鸾和与之言张乐则钟鼓为之説颠倒风雨而守此道者犹晏然彼方胁肩求入献笑不情必且莫逃于水鉴之中虽然聋者妙于见秋毫之末而瞽者听微惟絶利一源耳不去害道之习者无自而入道甯成为少吏必陵其长吏为人上操下如束湿王肃方于事上而好下佞已在已则昧在人则昭此亦学士大夫之同病哉君子之待人也或不屑之敎诲细人之崄巇使我化而与之归故神兵经物而不疾甘鼠龁人而不知寇在外而关壮弱可不戒哉
　　李惴字相如説
　　蔺相如出于万死为赵却秦归而退让亷颇名重泰山鲁仲连谈笑而却秦军雄夸不逊故曰相如惴而不伤仲连伤而不惴相如为可学也
　　韦许字説
　　许而字邦任不甚中理辄奉字曰深道古人有大功于世者深于道者也不深于道而能追配古人未之有也自许以深于道古人之学也
　　吴开字子国闳字子家说
　　开字子国忠信孝悌积于身则天且开修于家而显于国矣闳字子家闳者高门也有父兄之庆而为善以成之遂有世家宜矣
　　黎远字子思说
　　龙水黎充字子美余同年进士黎与几之族子也以名触其远从祖之讳乞余更其名余名之曰远而字之曰子思而告之曰远儒家子也废书不读此志不远也出门从所乐而忘归此虑不远也耳目聪明而陆沈于此唯不思故也子思自今以始一事而三思可也崇宁四年九月初六日山谷老人叙
　　党涣字伯舟甫説
　　辱手诲勤恳审宴居奉寝膳安吉为慰贵字盖取诸易之涣卦巽为风为木故风行水上涣又曰利渉大川乘木有功也乘木渉川而有功者舟也故以舟为字伯者仲叔季别兄弟也父与甫同男子之通也如周之程伯休父樊仲山甫也如仲尼亦字仲尼父故人或称仲尼或称尼父也近世刘敞字仲原甫刘攽字叔贡父亦同此制恐欲悉故具之
　　张纯字常甫説
　　巴东张纯问字于涪翁字之曰常甫而告之曰五色成文而不乱之谓纯白则成白黑则成黑青则成青黄则成黄赤则成赤然后谓之五色成文君子之道何异于是为仁则成仁为义则成义在家则成子在国则成臣是为纯仁纯义纯孝纯忠夫能纯而不杂者何哉乆于其道故也故曰常甫
　　蔡相字次律説
　　蔡相问字焉涪翁説以戴氏礼记曰五声六律十二管还相为宫也字之曰次律次律请问其説涪翁曰礼之所论人者天地之德隂阳之交鬼神之防五行之秀气也盖言其性理也夫五声杂而成文律娶妻而吕生子岁十二月之情也旋相为宫方其用事而为是月之主宰也由君子观之十二月者所遭之变所遇之势不同也能即是律而为宫者吾性也因时御气而我不乖其和【一作氷】可谓能次律矣
　　黄彛字子舟説
　　宗弟彛字与迪其意取诗云民之秉彛好是懿徳以为名取书之兹迪彛敎以为字余更其字曰子舟盖取周官礼器六彛皆有舟云虽酒所以观徳故庙中之酒器谓之彛言凡在祀典者皆有常徳于酒者也虽酒善能溺人故六彛皆以舟为足言凡在祀典者皆不溺于酒者也先王之制器一以象徳一以示人可谓至敎矣惟子舟好徳秉彛晏然粹温饮酒数斗而不乱又常戒酒不极其量可谓能温克者也夫有而不规者踈之也无而置戒亲之也故子舟虽不溺于酒而余犹戒之云
　　周渊字防夫説
　　玉藻十有二旒前后防延延冕之覆也前后垂旒所防延也便事之衣多不加縁而深衣自领至祛无不縁者恶衣之浅也古之人谋事而不更盛衰则自悔日浅浅吾为丈夫也葢君子之度惟深而已惟深也故能通天下之志渊之能深也积水之极也君子能深也积学之致也故字曰防夫
　　书赠余莘老
　　余景中有子名曰天任年甫六岁成诵六经如流挑试无一不通者爱其举止似孙莘老因以莘老字之亦与其名叶也若其长大好学则自当追配古人老舅非敢期尔之浅元祐七年中秋日书于余氏青青轩
　　名春老説
　　元符改元之明年岁在单阏十二月二十二日实立春后五日温江杨仲頴夜得男乞名于涪翁涪翁名之曰春老盖其生直执徐之正月东风觧冻矣又仲頴太夫人在堂康彊而抱孙故并义而名之春之为气万物皆动而成文祝此儿怀文抱质禆尔大母眉寿而见其颀然在士君子之林也生后七日涪翁书
　　李彦囘字进徽説
　　南城李彦囘问曰朋友爱之敎之忘其鲰也字曰进徽坎井小丑未知南溟之量愿发其覆防得忘其形俦而学之黄某曰顔子以圣学者也防万物唯已是谓居天下之广居常为万物之宰是为立天下之正位无取无舍是为行天下之大道具此三者是谓闻道是谓大丈夫顔子既体是矣然而望孔子则尚微是何也譬如挽弓矢力两指譬如行逺凡十百里故曰吾见其进未见其止补天立极万世不朽圣人皆友之血气之心知唐死而虚来圣人皆孩之贩夫贩妇乞儿马毉力行致知睿圣以为师道不择人圣人不慢人吾子勉之彦囘曰我欲升堂入室未知其门向背请借一指以知道之指南曰穷于外者反于家穷于道者反于已求已以明已如砥如矢望道如咫出门而望人是谓攻乎异端播糠自眯
　　贺性父字説
　　贺不疑怀文抱质困于埸屋自更其名曰天成以求速化今年遂与南平计吏偕入于其行也问字于其游涪翁涪翁字之曰性父夫成之者天也能奉天徳以仁智处于万物之中而不忧不疑非我自性之者乎性父深思之【处于一　右皆作游于　家传】












　　山谷别集巻三
　　钦定四库全书
　　山谷别集巻四
　　宋　黄庭坚　撰
　　记
　　江陵府承天禅院塔记
　　绍圣二年余以史事得罪窜黔中道出江陵寓承天以补纫春服时住持僧智珠方彻旧僧伽浮图于地瓦木如山而嘱余曰成功之后愿乞文记之余笑曰作记不难顾成功为难耳后六年余防恩东归则七级浮图岿然立于云霄之上矣因问其縁珠曰此虽出于众力费以万缗鸠工于丁丑而落成于壬午其难者既成功矣其不难者敢乞之余曰诺谨按承天禅院僧伽浮图作于高氏在荆州时既坏而主者非其人枝撑以度岁月有知进者住持十八年守旧而智珠初问心法于清源竒道者而自闽中来则佐知进主院事道俗欣欣皆曰起废扶倾惟此道人能之于是六年作而新之者过半知进殁众归珠而不释此浮图遂崇成耳僧伽本起于旴眙于今宝祠徧天下其道化乃溢于异域何哉岂释氏所谓愿力普及者乎儒者常论一佛寺之费盖中民万家之产寔生民谷帛之蠧虽余亦谓之然然自余省事以来观天下财力屈竭之端国家无大军旅勤民丁赋之政则蝗旱水溢或疾疫连数十州此盖生人之共业盈虚有数非人力所能胜者邪然天下之善人少不善人常多王者之刑赏以治其外佛者之祸福以治其内则于世敎岂小补哉而儒者尝欲合而轧之是真何理哉因珠乞文记其化縁故并论其事智珠古田人有智略而无心与人无崖岸又不为翕翕热故乆而人益信之买石者邹永年篆额者黄乘作记者黄某立石者马城
　　成都府慈因忠报禅院经藏阁记
