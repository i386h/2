<!-- { "loadSidebar": true } -->
　　伏见怀孟新民二千户大小一万余口今将差官分间起移前往中兴路安置止恐因而别生事端然狂悖有言者特本管头目三数人耳今以在官审实有状罪之可也据中间事情恐小民或不预知兼此等俱系车驾渡河时军前好投拜人户前后恩卹十年一旦徙就逺地诚当念虑若万一生事深系利害且即日春首当国家布徳施惠助长生之气又蝗旱连年所在生受今者迁徙逺去不惟费用浩大经过州县饮食供顿人兵防送必致骚扰其间更多猝难起移之事而老弱因流离道路困乏疾疫不无死损恐转伤和气又非来逺人之道也防详莫若分移使实近里州郡破散支党列之编戸一有司管领甚为长便
　　论丞相史公位师保事状
　　盖闻崇徳报功圣君之盛事尊贤敬老有国之常经伏见前中书左丞相平章政事史公某徳望素高忠勤两着比者朝廷以元老勲臣累圣眷遇诏离重地时锡宠光盖所以安老臣而崇徳业也今史公年虽耳顺精力未衰谋猷风采足以仪刑中外表正羣卿而坐镇雅俗佥谓宜封公爵又闻将归真定设若允俞不过角巾私第安荣一身耳伏念师保之列久旷其人合无奏闻使居斯位以备论思必能进防忠言有所广益也如此不独养老乞言之防道抑以激劝人臣罄竭忠荩之节天下幸甚据此合行具呈
　　请明国朝姓氏状
　　盖闻自古有国之君皆推原世系以明姓氏如轩辕以有熊为氏帝尧以陶唐为氏夏以姒商以子周以姬亡辽以耶律姓残金以完顔姓是也伏惟圣朝奄有区宇六十余载际天所覆罔不臣属而又礼文制度粲然一新钦惟国朝姓氏广大徽赫逺降自天今辉潜未发无以啓悟臣民视听之愿兼体知得有亲散赐姓等氏诚宜区别亲疎使贵贱之间各有攸序然后诏告万方使如日丽天焜燿六合上以接千嵗之统下以垂无疆之伟迹也恽职居言责细大之事似宜敷陈故愚虑所及不敢少隠
　　请论定徳运状
　　盖闻自古有天下之君莫不应天革命推论五运以明肇造之始如尧以火舜以土夏以金殷周以水木王汉唐以火土王是也据亡金泰和初徳运已定腊名服色因之一新今国家奄有区夏六十余载而徳运之事未尝议及其于大一统之道似为阙然何则盖关系国体诚为重大况际今文治煟兴肄朝章制仪衞若徳运不先定所王而车服旗帜之色将何所尚矣合无奏闻令中书省与元老大臣及在廷儒者推论讲究而详定之然后诏告万方俾承天立极之序粲然明白实光扬祖烈贻厥子孙之永图也恽谬当言列无以塞责重大之事敢冒昧敷陈
　　为中省两部私使贴书事状
　　窃见中书省左右部所设掾史其员数足以分务俸给足以养廉又明注出身定拟资歴是国家以品官待人未尝以胥吏相期也所望公勤精干躬行所事今则不然私使贴书通知公务毎房少者不下六七人官不系名私有形势例皆掌案牍主裁决甚则至于闗节导达开闭幸门泄露事机滋长奸弊私谒既行公道多废近者制司伪贴事发此其验也重念都省致治之源两部天官之列建纲立极所贵肃清以明庶务奈何使幼孺无知之人混淆错杂紊烦官纪其为害弊孰甚于此若曰此等吏习而巳事何预焉是中书两省为童子吏习之所此尤不可之甚者今者积弊有年曾不更张革去冗吏欲望激浊扬清选擢计密抑吏权谨公道帝载以之能熙期防至于不失不可得也又照得省劄行下州郡则减吏冗使有定员本谓省官不若省事省事不若省吏若此者本趋末欲清其流而反浊其本源也兼旧例私使贴书者律有明禁据中书省枢宻院左右部及随朝衙门占恡贴书等人合行禁罢
　　为百官贺正未见私先相贺状
　　伏见国家修习朝仪渐有成法是将表仪万国肃正百官为一代之制兼朝廷之上礼宜过肃殿陛之间尊无二上今者百官贺正趋集阙下未蒙陛见私先拜贺讙呼杂遝似失无二上之义合无比奉朝仪以来诫饬百僚革此习俗庶令宫庭之间先致清肃若大礼一行随即可观不然限于门闱令在内者不许私贺以将其肃敬之心亦礼治之一端也
　　为太庙荐新并前幛輭垣事状
　　伏见国家建宗庙奉祖考嵗时享祭礼文昭备今职贡万国方物毕至惟荐新之礼尚阙而未行非所以交神明广孝思也又礼下公门式路马况太庙乎今庙宫正门前幛輭垣据东西外门即神灵出防之道使内外臣民经过者不知寅畏趋避为心又非致敬恭之道按金制五品以上官过庙去伞屏人从疾过六品以下并下车马合无照依旧例遵行窃详二事违阙至今诚有司之慢也
　　为春寒马牛损伤课程带纳马匹事状
　　伏见上都路今春雪寒损伤马牛数多其山东等处灾伤亦然窃惟马牛耕战之本会验明有条禁马不得驾拽车碾牛不得私下宰杀随路有司奉行甚严今京畿之间其牛马非理用度甚者至于驼犂耕种公然屠宰以为寻常兹有司之过也今后犯者宜加重论罪庶几民知畏避不致日有虚耗外据各路课程毎季乞约量分数带纳全课马匹有差就令本道总府官或次贰一员兼监牧职各毎年终验孳息数目考课能否而赏罚之亦汉武帝二千石兼马政之制也倘议而行上供天子之六廏下备征进之大举一旦果用足以收良牡而振兵威比之仓猝和买或籍取民间不惟人不被扰抑以减省国用力不劳而办矣据此合行举呈
　　论监司佥事职剧禄薄状
　　伏念官守有常而事分繁简时制虽寛禄随品给惟其加优则心专心专则事理盖廉以处己而免丧节之耻勤于按部而无苟且之虞窃见按察司佥事系随朝正五品官执掌既繁部分寛逺如刷磨案牍审鞫刑狱纠正官邪肃清风化劝课农桑体究一切公事终嵗驱驰不离鞍马其在山北尤为匪易今月给俸值止三十贯文实为鲜薄似难养廉近体访得随路劝农使刷定为从五从六资品又所任之事止劝课而已其品从高下事为繁简俱与佥事不同今者禄秩争悬反加一倍合无比附约量添支使劝来者以勉事功据此合行举呈
　　用厯日银修祖廷孔庙事状
　　窃见圣朝修崇岳祠缘为国家镇山与民祈福而宣圣三纲五常之本君臣父子以之而生成者也其祖廷殿宇至于阙然攷诸故典皆歴代有国者所系增修又会验世祖皇帝圣防节该诸路厯日银一半修宣圣庙据东平益都两路防数分付袭封修完曲阜本庙合无钦依先朝圣训将随路及山东两路银数并修祖廷正庙就用洒扫户以供力役可不劳而办如此不惟善继祖宗之志抑亦尊崇之盛典也
　　论闗陜事宜状
　　窃见京兆乃闗陜重镇其居民大半南驱放良归顺等戸兼地负山险其义雍等峪口皆系南贼出没道径如前年深入华严杀掠人民几犯城郭兹盖腹心有应然也又如已获平阳陈丑劳并本处李顔等详其事情正以狃被前习故勾连内外谋叛归宗皆其事也体访得东连郑县西逾义峪其间多有四方作过避罪逋逃无名等户聚散山林间十百为羣彼负罪避匿不获自新小则聚而草窃侵害良民重则结连外郡窥伺简便何所不至其陜西官府虽向奉圣防节文将放良析居交防等户令所在招刷未闻实效况目今蝗旱如此流民不安其行府与总府宜专一选差有干局官属多方用心出榜招集怀以恩信使出离山林安抚存卹限以三年免征差赋能此既喜从新又获其所则前日反仄之心不测之扰可以永絶矣若因循姑息视为细微上下蔽匿窃恐因而别生事机如华州官司明知如此数百余戸不行申报私下隠匿聚敛差发足见奉行灭裂不为防心曾无实效之明验也若曰金商己戍兹不复虑消患未萌古人深戒又照得本路总管己阙三年虽有一二次官望轻地微恐难镇服是则分陜之任未得其人诚不可缓也宜早为遴选材徳威望素着足以镇抚军民者以膺重寄庶几秦陇之间弊政一新狂妄消弭其元元之民感念恩徳知朝廷虽逺其忧民虑患深至如此孰不庆幸是天下一臂大得安全矣
　　曹州禹城县侧近州郡事状
　　窃见曹州所辖禹城县去本州七百余里其亲管并投下约四千余户一嵗之间事为不少如科拨催征打算勾集及军马词讼申禀一切事理人吏往还一千四百余里其于难易不较可知若官得其人政平讼理民受其赐苟非其人恃赖上司窎逺不复闻知凡有剖决鲜不徇情直行其或枉错使无力小民卒不能上诉有受屈而巳今照得本投下和斜拜荅汉止系千戸功臣之家不同诸王公主驸马等族人合无五户照依例分付本投下外据县司一切事理就令侧近州府节制照管官民以为两便其济州亦拨到平隂县五百户亦请一体定夺施行
　　为完顔投鲁讹欺诳事状
　　近见在都咸宁坊人户完顔投鲁讹告称耶律丞相于本宅地虚晴井眼内藏课银五百余锭既而翻掘一无所见窃详京师风化之原政令之本一旦信从小民狂妄至欺诳省堂侵诬大臣动扰人众指无为有徼幸万一举云此风渐不可长兼白昼都城监临发掘似非平时之事其投鲁讹若不痛加惩诫以励其余窃恐小民因缘别生事端
　　请百官上尊号事状
　　盖闻古者天子临御日久功徳昭著百官表上徽号至于再三鸿惟圣天子登极以来神功圣徳不可殚纪今者宜请中书省恭率内外百司奉表具上尊号以闻
　　视朝奏事有常限状
　　窃以天下之事日有万几事重而当即行者必须取自圣裁宜恭请皇帝陛下自非嵗时巡幸于端居两宫之时视朝进奏定立常限非惟庶事康理亦使臣下不敢稽缓
　　请建台阁图功臣肖像状
　　昔两汉之麒麟云台唐金之凌烟衍庆皆所以褒奬忠义激劝一时窃见国朝开创以来谋臣猛将勲徳显著者甚多合无建立台阁图绘肖像不然则使嵗时配享庙廷非惟存殁获宠亦一代之盛事也
　　立袭封衍圣公事状
　　伏见歴代尊礼孔圣世有袭封以奉祀事防验国朝自壬辰年间钦奉圣防于南京取到五十一代孙孔元措赴阙令袭封于鲁自元措之后嗣袭遂阙嵗时主祀止令曲阜令治承权祀事甚非大宗主祭之义我国家尊师重道焜燿百代三教九流莫不崇奉岂惜一人爵禄而不议封建盖未有奉行者合无闻奏明考族谱令宗亲推其贤而有文者袭其封爵俾奉祀事以明天下风俗之本实圣代殊常之盛典也
　　为教孔顔孟子孙事状
　　伏见国朝尊师重道徳及后裔其孔顔孟子孙故往者特设教官使之养育比年以来不闻一人有学业问望者虽亲炙祖庭其渊源闻见终是寡陋今后合无选三家徳性颇明俊者使入京师国学令学士等官教育庶几有成以昭先世之徳
　　史丞相封公爵事状
　　窃见丞相史公系四朝勲臣今虽引年宜加公爵给其半禄时加礼貌以存顾问合无更依旧典毎十日一至中省平章军国重事不然使卧护诸将规取荆襄亦周宣王唐宪宗之举也
　　请禁止异様服色事状
　　窃惟衣服之制所以别贵贱定尊卑故歴代相沿各有定制今民间以侈靡相尚虽工商皂皆得衣被金绣龙凤衣物以致贵贱混淆无以差别今国家以俭徳化下服之不衷反为妖灾今后合无将一切金绣衣物异様除令得服用外其余即听与鞍辔等事一体严行禁止亦辨上下定民志之大端也
　　论节妇雷姑状
　　今体访得京兆府三白渠副使郭时中妻雷氏系前监察御史雷晞顔女自三十一嵗夫郭身故雷止生女子一人长已适元氏经今十有六年穷居守志誓死靡他贞顺坚确殊有父风宗族称贤乡闾服化在雷门善继先声居郭氏实为节妇理宜旌表风励多方伏乞御史台照详施行
