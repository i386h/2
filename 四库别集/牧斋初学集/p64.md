<!-- { "loadSidebar": true } -->
    吴门王德操，居彩云桥南百步，错列，市嚣聒耳。入其门，蓬蒿荟翳，凝尘满席，人以为隐者之居也。三世不茹荤血，形削而神腴，望之者咸以为瞿仙道人。客至则焚香扫地，樵苏不爨，或苦吟分夜，或枯坐移日而已。德操好为诗，后先数百篇。一旦属其友程孟阳、朱云子汰去其什之九，而属余为其序。嗟乎！今之所谓江湖诗者，以邸报为腹笥，以除目为诗题，以宋人之阔匾为绍介，求其诗之不尘俗，何可得也？德操之为人反是，尘容俗状不能犯干其肠胃，其为诗，清新高雅，如鹤鸣而鸾啸也，不亦宜乎！余不能知德操之诗，而深知其为人，以为如德操者，居今之世能不为南宋之处士者也，为叙其诗如此。 

    （徐仲昭诗序） 
    江阴徐仲昭，以博雅攻诗，称于当世。余耳之十余年，而始识其人。骤而接之，言不出口，身不胜衣，抠衣登堂，居然老明经也。徐而叩其所有，温如裕如，愈出而愈不穷。已而诵其诗，雄健踔厉，如虬龙虎豹，攫蟠踞于行墨之间，欲与之角，而忽已决去。甚矣仲昭之多奇也！江阴之诗人，以王逢原吉为宗。原吉胜国遗民，高皇帝召见，以老放归，而官其子。其受国恩已深矣。然原吉尝为伪吴画策，令归元以拒淮。其诗于楚公之亡，吴门之破，再三咨嗟太息，不胜唇亡板荡之忧。戊申己酉之交，叹阮籍之狂，嗟陈琳之老，其词近诞，而其哀尤可悲也。人言犁眉公之在元，与石抹诸人，感慨赋诗，抚膺奋臂，迨佐命而后止。原吉亦犁眉之俦伍也，惜其老而不见庸耳。吾读仲昭诗，至于“谁斟大斗浇天醉，空望南箕泣地毛”，“东南天缺谁撑掌？前后潮推未到头”，“人想前生难忏业，天留后死亦怜才”，“心间塞马同弓影，睡熟晨鸡似木形”，回环吟咀，累忾叹，美其才，壮其志，而哀其不遇，以为有原吉之遗风焉。原吉老于布衣，好奇伟倜傥之画策，故其诗哀以思，激而不反。仲昭起于逢掖，有忧时闵己之志节，故其诗丽以则，感而多风。君子诵之而论其世也，其归则一而已矣。江阴故南唐建军之地，连海向江，筏舶万里。其人材多经奇桌诡，得江山淮、楚之风，原吉其尤也。仲昭之从弟曰霞客，独身徒步，周游四海，暮年穷流沙，登鸡足山而归。余尝叹霞客死，天下无奇士矣，乃今又得仲昭。仲昭、霞客之奇，孰最耶？抑各有其奇，未可轩轾耶？余庸人也，不足以知之，天下当有能定之者。 

    （蒋仲雄诗草序） 
    长洲蒋钺，字仲雄，布衣韦带，读书修行之士也。其于学无所不窥，其于诗不屑为今体征逐应酬，而喜为乐府古诗，托寄其感怀讽谕之旨。仲雄固不求人知，而世之知仲雄者或寡矣。昔韩退之在贞元、元和间，天下以为瑞人神士，朗出天外，不可梯接，而顾逊心于卢仝、刘叉。退之为河南令，玉川受屈恶少，买羊沽酒，以谢不敏。叉持退之金数斤去，曰：此谀墓中人得耳，不若与刘君为寿。此二子者，踔厉激昂，未尝俯首从退之游也。余读仝《月蚀》、叉《冰柱》《雪车》诗，俯仰太息，然后知二子之所存。呜呼！破屋半间，一奴长须，一婢赤脚，月蚀何与人事，而涕泗交下，额榻砂土中，称地下虮虱臣告帝天。谁为之而谁听之耶？《冰柱》之愿天子回造化生光华也；《雪车》之伤庙堂食禄不自惭，为斯民叹息也。此杀人无赖争语言不下者之为耶？今天下全盛，非唐之末季，自逆奄窃枋，奴寇交讧，所谓岁星主福德，官爵奉董、秦者，未可以勾股计。载白骨，运红粟，偏箱鹿角，委于戎夫者，遍四海皆是也。仲雄一老儒生，抱《兔园册》，盖亦仝所云殷十七之流。抱膝而吟，倚柱而叹，泛澜结忄骨，作为歌诗，其亦有二子之志乎？谚有之：阊门十万。言吴人能诗者之多也。以其志取之，则仲雄一人而已矣。余故徇其请而为之叙，不独以别仲雄之诗于吴，亦以叹世无退之，虽有卢仝、刘叉，亦将抑没而无闻于后，为可愧也。 

    （张┆度文集序） 
    甄胄之里，有友五人焉，曰文文起、姚孟长、周景文、张┆度、朱德升，皆以文行著称，卓然自拔于流俗者也。景文以忠死，不必以文著；德升固穷死，铲其文不著也；文起、孟长回翔馆阁，为文学侍从之臣，以文著者，固其职掌也。而其人皆已往矣。穷老未第，文与行岿然若鲁灵光，则惟┆度一人。┆度之知交，刻其集若干卷行于世，┆度请余为序。 
    余读文中子书，以为文士之行可见，鲍、江淹古之狂；吴筠、孔古之狷；而颜延之、王俭、任有君子之心焉。尝持是说以论文，上下古今，莫之能违也。┆度之为人，孝于亲，忠于君，友于友，其志洁，其行芳，斯文士之可见者也。述祖德，追先志，崔瑗之铭座，夏侯孝若之庭诰，言家风者归焉，故其文深以典。有高才而无贵仕，忧天闵人，未尝一饭释然也。侯喜之吊汴州，孙樵之记褒城，可以见志矣，故其文哀以思。党祸烦兴，友朋凋丧，不为谢翱之恸哭，而为成器之祭忠，瞻乌殄瘁之痛，填胸薄喉，格格不能吐者多矣。故其文婉而约，忧而惧。斯其君子之心乎？文乎！文乎！文中子必有取焉尔矣。昔吴均作《破镜赋》，颜之推以为凶逆之兽，为文宜避此名。而杜牧之称元、白之诗纤艳不逞，淫言语，冬寒夏热，入人肌骨，不可除去。盖文章之关于风教若此。今吾┆度之文，非仁人孝子之法言，则劳人志士之苦语，使读之者修然而思，矍然而作，其关于风教也，微且远矣。岂犹夫俪花斗叶，以词赋为能事者哉？世衰道丧，礼义灭熄，公卿大夫以名教为短垣，而自逾之，冥行倒植而莫之止也。余故于┆度之文，表而出之曰：此吾吴士之文，文中子所谓行之可见者也。表┆度之文，以具训于蒙士，且以愧世之公卿大夫。呜呼！斯亦余之《罪言》也夫。 

    （严印持《废翁诗稿》序） 
    有唐之季，余杭罗昭谏，不得志于场屋，老于幕府。至今吴、越间有罗隐秀才之目。及我明而余杭严调御字印持，亦以高才为诸生祭酒，穷困以死。吴、越间人惜之，亦曰今之罗隐也。印持有才子曰渡，排缵其诗若干首，而属余为序。 
    余观昭谏值唐季版荡之秋，往来吴、汴，慨然有金瓯玉井鹊飞龙起之感，俯仰霸王，傲睨藩镇，雀喧鸠聚，等于市廛，煮海平陈，付之一梦。何其壮也！然而十上不第，坎终身，叹辩士之空笼，惜云英之不嫁。诵其诗，至于“嫦娥老大应惆怆，泣倚苍苍桂一轮”，未尝不为之黯然神伤。印持之不遇，与昭谏同，而其穷有加焉。作为歌诗，往往原本性情，铺陈理道，讽谕以警世，而托寄以自广，若释然于功名身世之际。其所以异于昭谏者，何也？印持意识通广，中年参云栖老人，悟即心即佛之旨。所接席者，赤髭白足之侣；所堆案者，旁行四句之书。故将视宇宙如微尘，等劫运于风雨，而况于功名身世、梦幻泡影之间乎？士不可以不闻道，以印持之诗，亻疑于昭谏，其志之所存，有未可同日而语者。斯又未可以词章声病，为之等第也。印持诗晚多忧时叹世之言，余之被逮也。印持为诗伤之，戒心党祸，有林宗野哭之志焉。印持不自悲而为余悲，又不为余悲而为斯世悲也。盖印持闻道之后，其带性负气，不可遏捺如此。呜呼！此其所以为印持也欤！ 

    （《琴述》叙） 
    余读嵇叔夜《琴赋》，曰：非夫旷远者不能与之嬉游，非夫渊静者不能与之闲止，非夫放达者不能与之无吝，非夫至精者不能与之析理。叔夜精于琴德，拟诸其形容，可谓至于斯极者矣。及其临刑东市，顾视日景，索琴而弹之，曰：《广陵散》于今绝矣。就死，命也。其处死生之际，渊静放达，皆琴德也。叔夜殆可谓以琴解者也。孔子学琴于师襄，曰：丘得其为人，黯然而黑，几然而长。吾夫子盖于鼓琴见文王焉。当其有闲之时，有所穆然深思，有所怡然高望而远志，与叔夜之所称者何异？使叔夜游于洙、泗之间，弹琴咏歌，安知不在思、点之列乎？古之人追耆逐好，至于破冢发棺，据船堕水，极其所之，皆可以委死生、轻性命。玩此者为玩物，格此者为格物，齐此者为齐物。物之与志，器之与道，岂有两哉！余与武林严印持交，知其人博雅好古，能琴善书，奕居弟二品。印持殁后三年，其子子岸以《雷琴述》示余。观其慕之之专，购之之艰，得之之异，为之累欷三叹。若其微鉴识真，精研暗解，非叔夜一流人不能辨也。读斯述也，恍然见印持于闲房高轩、清夜朗月之中，空山雪飞，寒梅飘瞥，安知印持不乘彼白云、抱琴而来游乎？余不知琴，乃因《琴述》而知印持，且知印持于身后，如当吾世而再得一印持也。子岸属余为印持作传，余未及为，而先书此以复之。虽然，世有读琴述者，固已穆然深思而得其为人矣，又何必寻行数墨，件系其行事，而后曰此某人之传也哉？ 

    （《三严作朋集》序） 
    渊明《移居》诗云：“昔欲居南村，非为卜其宅。闻多素心人，乐与数晨夕。奇文共欣赏，疑义相与析。”每与长蘅诵此诗，辄掩卷叹息，因相约以二十年之中，粗了婚宦事，环山阻水，卜筑其中，招邀高人胜友，读书养性，老死不出，庶几渊明之诗所云。长蘅于里中敬事程孟阳、娄子柔，于武林好严印持、忍公兄弟，其所屈指为南村之友者，则诸君其人也。 
    今年忍公以《三严作朋集》寄示，则皆与其伯子印持、季子无敕家门酬和之诗。读未终卷，忾然太息者久之。因念余与长蘅诵渊明之诗，酒酣灯，诸言历历在耳，而长蘅之墓木已拱矣。所谓三严者，印持亦已即世，忍公、无敕皆杜门学道，如退院老僧，孟阳贫老，栖栖旅人，匏系不得归。而余以余生长物，误落尘网，如杜少陵所谓“岂知牙齿落，名忝荐贤中”，则尤可叹也。然而读《作朋》之集，则渊明南村晨夕之间，抗言在昔，赏奇文而析疑义者，三严兄弟间，盖诚有之。渊明之友，不能不取诸邻曲，若颜延年、殷景仁、庞通之流。而三严以兄弟作朋，不待栗里之卜，无俟只鸡之招，余与长蘅之所叹慕而不可得者，于三严之诗见之，斯不尤可羡矣乎？嗟乎！长蘅已矣！余方于舍后凿池种竹，诛茅作室，以待孟阳之归，纸窗竹屋，灯火青荧，咏三严之诗句，追长蘅之话言，不知其留连感叹当何如也！书之以诒忍公，俾为之叙。 

    （来氏伯仲家藏诗稿序） 
