<!-- { "loadSidebar": true } -->
　　廵按福建监察御史臣刘　谨题为遵例终飬少供子职事据延平府经历司呈承准本府照会据尤溪县申万历二年五月三十日准本县知县赵佑卿关称伏覩恩诏内款开一在京在外官员有以父母老疾愿告终飬者例候亲终起用钦此钦遵今照职系浙江金华府兰溪县人由举人隆庆二年正月内改调湖广郧阳府保康县知县闻丁父忧回籍守制服阕起复赴部复除今职隆庆六年五月十五日同母到任本图薄禄飬亲岂料母年衰迈体羸多疾屡滨危殆幸赖药饵得命归家即欲移文乞飬时以应朝在即恐涉心迹不明今蒙大计考察存留理当复任但念每年踰八十衰疾日増欲以迎飬深恐山路崎岖举趾实难欲遂弃官又恐出处不明擅离是惧原限五月初五日复任今已过期思念本县士民情同赤子实不忍舍尚欲强亲同临任所展转思筹顾以母老衰病肩无兄弟可托理宜终飬情难绝裾况职前任保康父尚无恙忽虽外艰抱恨罔极兹以母老衰疾日增倘暮年残喘一日不延则本职饮痛九死何赎是使忠孝两失之矣后日之悔复何可追且职年力尚强效忠有待母年近耊爱日无多仰异俯察心曲准赐遵例终养获遂乌私实为万幸等因备呈到臣批行分守武平道查报去后续据该道呈称备行延平府查得尤溪县知县赵佑卿于万历元年十月内将该县印信仓库钱粮申委县丞沈傅交代接管明白起程应朝事毕领到部文原限五月初五日复任今已过期未曾回任所据陈告终飬一节为照本官居官清谨素行端方伊母年踰八旬委难随任就飬本官志隆一本寔欲菽水承欢别无违碍相应准与终飬申报本道看得知县赵佑卿在任清勤官箴无玷今以母老疾惫有难随任愿吹终飬情出真切相应俯就以遂孝思等因呈详到臣该臣会同提督军务兼廵抚福建地方都察院右佥都御史刘议得知县赵佑卿才力尚可驰驱操履委属端谨兹因顺途过家见母老不能随任风烛难期别无以次人丁可托备情陈乞诚非得已且自该县准本官关到之文与部限相去未及一月既非枉道亦无规避已经道府勘议前来及查万暦元年内延平府同知吴宗尧因母老比照参议萧大亨事例请乞终养该臣题行吏部覆准今赵佑卿乞欲终飬查有前例似应俯从伏乞勑下吏部再加查议上请容令本官终养候亲终服满之日听原籍官司查明起用该县知县员缺另行铨补惟复别赐定夺缘系遵例终养少供子职事理为此具本谨题请旨 

　　○地震疏 

　　廵按福建监察御史臣刘　谨题为地震事万暦二年八月内臣驻札建宁府候代据福州府经历司呈承本府照会据本府阴阳学申据阴阳生林一麒呈称本年八月初四日未时初一刻地震有声如雷自东南方而来西北方而去申乞转达等因又据延平府经历司呈承本府照会据阴阳学正术饶春阳申称八月初四日未时正一刻地震自东南方起至西北方止有声若风屋瓦俱动未及半刻等因又据建宁府经历司呈承本府照会据阴阳学申据阴阳生詹佛生呈称八月初四日未时正四刻地震二分至申初初刻方息东北而来西南而去等因又据兴化府经历司呈承本府照会据阴阳学申据阴阳生康仕教呈称八月初四日未时正四刻地震从东南方如雷起至西北方止等因各备呈到臣该臣看得地道主静不宜震动今兹四府地方相连而震寔为异常此皆臣等奉职无状之所致也除通行各司道并有司军卫文正官员一体痛加修省外缘系地震事理为此具本谨具题知 

　　○荐举方面官员疏 

　　廵按福建监察御史臣刘　谨题为荐举方面官员以备擢用事照得本年当大察既毕之余正诸臣策励供职之日兹当复命未敢苛求谨以一二贤能昭著得于见闻之真者为陛下陈之访得福建布政司左布政使万思谦实言实行不激不随慎收支而羡积悉登于公案玉洁氷莹品搭觧而钻求顿息于寅缘风清弊绝学术素优于经济志行堪拟之古人分守福宁道左参政宋豫卿仪容俊伟器度宏深固封守而画郊圻允矣壶阳之保障核虚粮而平冤狱诚为一道之福星性若澄江止水之莹才有游刃转环之捷按察司廵视海道副使陶幼学心思细腻料理安详惩刁俗而仁明并见于敷施允惬士民之望议夹剿而兵食率先于规画颇多备御之劳持身则氷玉同莹临事则经权酌用分守武平道左参议张尚大诚悫存心安详莅政施为曲体乎民情甚得绥怀之体雅素益征于自律何惭节俭之风摄两道而秉宪不阿廉庶官而持衡不??八分守建宁道右参议徐时可镇定有为明作不扰留心民瘼则浮粮冗役裁豁多方纾策海防则简卒议储经画悉备忠信足孚乎神明端简益征于飬素分廵兴泉道右参议兼佥事乔懋敬性资沉毅才识通融谳狱情而冤沉具雪秉宪度不纵不苛督海防而料理居多竭心力以安以攘雅操益坚于岁久干城共仰于泉南以上六臣均之廉勤公谨所当荐扬内万思谦三年考满仍当遵例免其赴部照旧管事查给应得恩典乔懋敬升任虽属未久缘本官自本省加秩劳绩素着誉望久隆例得并荐者也伏乞勑下吏部再加查议如果臣言不谬将万思谦等循资擢用则贤能叙而地方有赖矣缘系荐举方面官员以备擢用事理为此具本专差承差李应桂谨题请旨 

　　○遵例举劾官员等疏 

　　廵按福建监察御史臣刘　谨题为遵例举劾有司官员以备劝惩事照得本年当大察既毕之余正诸臣回任策励供职之日兹当复命未敢苛求所有各官贤否得于查访之的者谨据实为陛下陈之访得福建运塩司运使周浩才猷敏捷识见精明革弊除奸持法严而威行城社通啇惠灶贿窦塞而寒怯贪回任岂止于千钧精实同于百炼邵武府知府赖嘉谟贞能范俗廉不干名本平易而敷施曲体乎民情雅有如伤之视干实事而政令不轻于更革自成画一之规安静可拟乎循良品局足称乎君子延平府知府林梓禀性端方禔身耿介刑罚省而里甲之节爱尤多闾阎侈颂驭吏严而问断之民情从恕威惠并行劲节不靡于颓风清操何惭于暮夜汀州府知府潘民模心术光明设施平易当奸宄窟穴之冲而意善调停民安盗息值地方凋残之后而心存节爱政简讼平仁恕既足宜民督饷亦能完逋泉州府知府姚光泮器度端庄施为详慎公听断而恕以求情仁厚已孚于阖境严勾稽而勤以集事淹留鲜见于公庭清标共仰于泉南游刃何难于割刻建宁府同知扬沂性资警敏器局庄严摘伏发奸法令每先于近习理烦治剧觧舒何惮乎勤劳淬励益笃于操持才力终堪于盘错汀州府推官刘玉成年青志锐识朗气温心如赤子何惭白日青天练若素官不异觧牛迎刃断狱则明恕并行持已则氷霜自励建宁府推官郭子章青年美质壮志纯心剖决如流声望已隆于辨狱关防最密清标更植于颓波文学与政事兼优操守与才力并茂漳州府推官尹瑾外若恂恂中多了了问断则惟明惟允刁顽难逞于得情监征则任怨任劳巨海何难于涉险表里如一华实相兼福州府推官杨茂先体貌修长才识明达折狱而不纵不苛民情称便议事而有条有理政体亦谙司理有声署篆无议晋江县知县曾士楚氷心鉴识豁度宏才事不扰而民不烦风清弊绝刚不吐而柔不茹吏畏民怀处烦剧而明断兼资觧宽髀而锋芒不露崇安县知县朱琏冲融雅度挥霍长才核虚粮而疾痛渐苏于疲里邑鲜流移惩奸慝而狐鼠潜踪于市阛威先豪横仕学俱优才守并茂浦城县知县詹全觉冲资洁行朗识清才德礼谕民而习俗之刁顽顿息已播仁风抚字催科而历年之逋饷俱完反成课最实心实政不竞不絿漳浦县知县房寰性资驯雅治行循良裁火耗而历年之夙弊顿厘奸诡潜踪于白日均黄册而人户之稽勾得实闾阎生色于来苏操持最洁问学亦优长乐县知县韩绍青年雅质锐志通才政体无事于更张而法令自一催科不假于鞭朴而完报独多厘弊足覩乎清风饰治更占乎邃飬同安县知县陈文才猷练达识见高明敷政则爱人节用里逓蒙苏息之恩问断则据法原情境内起质成之愿驭梗无事于操刀治剧有同于游刃候官县知县周裔先器度端庄性资凝定任凭真率犹余赤子之心刋落浮华雅有大羙之意冗费不科乎里甲问断亦尚于宽平以上诸臣均之廉勤公谨所当荐扬以备行取擢用之选内赖嘉谟林梓潘民模杨沂俱以三年考满仍当遵例免其赴部照旧管事查给应得恩典者也原任延平府推官今丁忧李一中心地光明才猷敏练公听断而出之以忠厚持果决而济之以宽和一僮一箧相从清风可掬不怨不尤自立器度足征风猷卓冠乎一时正直允孚于众口此一臣者虽去任稍久但其勘狱委无情弊投杼起于误疑况补任已及年余而丁忧去任较之升迁去任者尤为有间所当并荐以存公论以备起复擢用行取之选者也又访得漳州府同知殷　行多轻佻状类俳优衙门如市致关节之潜通听断磨棱曾一筹之莫展估修寨船则故纵衙役之侵冐者数百金无非是染指垂涎之计管抽啇税则通同吏书之分收者近千余两大类掩耳偷铃之愚常例则门子陈华余介代为过付倚为手足腹心饮宴则戏子嫦娥织女更相酬劝每至通宵达旦秽迹既已彰闻海上尤难展布此一臣者行年虽壮官守已亏所当照不谨例罢斥者也宁洋县知县柳　年龄衰暮精力销亡牌票出入于左右遂生指骗之媒库簿多寡于吏书莫识稽查之自词讼则泾渭不分小民何所控诉钱粮则菽麦不辨里甲尽肆侵渔况当新造之邑百度未兴兼以顽梗之民一事莫理此一臣者机心巳息倦翼应还所当照例致仕者也福清县知县许　纵□任性急誉喜功盖书院而义冢悉被其抛移给冠带而富民槩受其谢馈林十四奸媳郑氏致死而科罚数百岂尽因公俞省祭因与生员互讦而罚金五十军门赴告单海口之小税则讽民立碑以颂德擒一二之贼犯则盛彰文移以报功习仪而罚不到之里老节爱奚存祈嗣而杂陈市井之俳优体统安在此一臣者好动招尤沽名逐利似当重处但其历仕未久所当姑容降调以示惩创者也伏乞勑下吏部再加查议如果臣言不谬将周浩等分别上请庶劝戒明而吏治肃矣缘系遵例举劾有司官员以备劝惩事理为此具本谨题请旨 

　　○循例荐举官员等疏 

