<!-- { "loadSidebar": true } -->
　　七损八益之说始于轩岐前人辩之亦已明矣然的指不离乎易数且九为老阳六为老阴乃数之极极则不生惟变化耳八为少阴七为少阳少则生育生育之道交媾存乎其间故八交七七交八八交七是以女子之生也七月而齿七岁而龀二七而天癸至七七而天癸絶七交八是以男子之生也八月而齿八岁而龀二八而天癸至八八而天癸絶盖男子少阳得七数其根实在于八女子少阴得八数其根实在于七也 
　　四根三结之说者手与头并脑腹及足为十二经之根皆在于此四处始故曰四根也手之三阳结于头足之三阳结于足足之三阴结于脑腹手之三阴结于手盖手足各有三阴三阳必同结于一处故曰三结也又有一说手三阳一根也手三阴一根也足三阳一根也足三阴一根也岂非四根乎太阳为开阳明为阖少阳为枢阳之三结也太阴为开厥阴为阖少阴为枢阴之三结也是为四根三结矣 
　　天气通于鼻地气通于口鼻受气口受味天阳有余故鼻窍未尝闭地阴不足故口常闭必因言语饮食而方开也 
　　鼻通天气而疏豁是以动息往来无碍口通地气而吝啬是以纳食味而不出反此者病也 
　　天食人以五气五气由鼻入鼻通天气也地食人以五味五味由口入口通地气也 
　　天降五气地产五味然味之生也必质于五气五气化而皆澹雨露霜雪之类是也则凡五味之微者兼气存焉得天地之和也故酸入肝苦入心甘入脾辛入肺咸入肾皆言其微者也至若酸伤肝苦伤心甘伤脾辛伤肺咸伤肾皆言其甚者也 
　　人身之肝位在于右而脉胗却见左手脾位在于左而脉胗却见右手此亦阴阳互藏其宅之义也 
　　或问三魂七魄之说答曰此洛书九宫之位三居于东七居于西东为木主藏魂者肝也西为金主藏魄者肺也 
　　人受天地之气形以生而独异于禽兽虫鱼者由其得天地纯全故也天形圆而在上人之首能应之地形方而在下人之足能应之四时运于表四肢应之于外五行处于里五藏应之于内百骸莫不应之于天地阴阳是以人为万物之灵独异于禽兽虫鱼而可参乎天地也 
　　人之受气而生则先生鼻鼻通肺肺主气也男为阳阳生于子女为阴阴生于午荣卫之行子丑循胆肝午未循心小肠是以男子生鼻之后目即生焉目应肝胆女子生鼻之后舌即生焉舌应心小肠目现于体外阳之用也舌隠于体内阴之用也 
　　女子经脉色赤而乳汁色白白者金之色也金为气化之原乳为赋气之始是生养之根也 
　　肝沉而肺浮难经已详言之然肝为木少阳之象也肺为金少阴之象也阴金反居上阳木反居下者盖阴生于午在上而趋下阳生于子在下而趋上也是以肺处上而肝处下魂魄交互以往来心为太阳附于少阴肺肾为太阴邻于少阳肝故肺形朝前居阳分也肝形向后居阴分也况申酉金位在西南上寅卯木位在东北下也在上者浮在下者沉亦此义也 
　　人得五行之全故众体具众体具则无物不啖庶物得五行之偏故无纯体无纯体则刍者不豢豢者不刍食粒者不嗜肉嗜肉者不食粒 
　　人禀五行之全故五音备物不能得五行之全必有所偏受故因五音之发是以知其偏受且如巧舌之禽其为声也未尝能悉具必有所缺也听其所缺而后可以知其不全矣 
　　脉何为而生脉非气非血也茍非气血则脉安所附然脉者气血之所动也是以阳日则气先血后阴日则血先气后是以脉居于中可知矣盖脉者如水之澜澜因风与水遇而成不可以风与水为名也脉亦然然因气血而动不可以气与血为名也是故脉者犹澜为亲切也已 
　　人之手心抓而不痒人之足心抓之则痒者何也盖人手心通心气心属火喜动故不痒人足心通肾气肾属水喜静故痒 
　　河以北坎位也故其人多内实江以南离位也故其人多内虚内实者阳在内宜寒泻内虚者阴在内宜温补 
　　人之身随二气以相感冬之日坎用事阳在内喜嗜热物滋其阳也夏之日离用事阴在内喜嗜冷物益其阴也各从其类耳 
　　脾与胃俱属土土动则生不动则不能生凡■〈亩犬〉亩之土耕锄耘耨始堪播种乃能滋养不动则为荒土嘉榖岂能生殖乎是知脾胃亦必用动以养生目眶属脾土开眼则眶动动则脾应之而亦动又四肢属脾寤则能饮食夜寐则不能饮食若或夜而不寐亦不饮食矣人壮则能多食盖动用多也人老则少饮食缘动用少也胃受水榖为太仓须藉脾气之运而后腐熟水榖以化生气血知脾胃必相资当运动而为功也 
　　脉有七表八里九道计二十四见之于叔和脉诀而数脉独无所属盖数者阴阳气血皆有余脉道之太过而不得其中之谓真病脉也所见则为病随其阴阳上中下而察之又况病之为字从丙丙为火热是以十分病证常有七分热三分寒不然何以五脏六腑止言火而不言水耶 
　　男子之气始于子子在下起故男子气锺于外肾外肾者督任二脉之交也女子之气始于午午在上起故女子气锺于两乳两乳者肺肝之脉始终也 
　　或问五脏各有府观大肠小肠胃皆有上下出入之口而膀胱独有下出口而无上出口胆则有上出口而无下出口其义何也盖膀胱者肾之府其源在于阑门之傍津液下流膋膜之间渗入膀胱至满溢则泻出故无入口而有出口水走下又居下焦之下下焦主出而不主纳故也胆者肝之腑肝藏血血之精储畜于胆是以有上入口而无下出口也其味苦心血之本性亦子寄母室之义人生皆然也 
　　人之目上睫动下睫静为观卦之象有观见之义巽风动于上坤地静于下人之口下颏动上颏静为颐卦之象有颐养之义震雷动于下艮山止于上目居上上者动天气运于上也口居下下者动地气运于下也 
　　人之毛乃血之余三阳之毛皆显于首太阳之毛发也少阳之毛眉也阳明之毛须也太阳居上少气多血故发自幼即有而日能长少阳居中多气少血故眉自幼即有而不能长阳明居下多气多血故既壮始有而亦能长以是知缘血然也妇人无须者盖冲脉并阳明行月事以时去使阳明之血不能充不能充则血虚矣由血虚所以须不生也宦者伤其厥阴之络耗其阳明之血故无须也而天宦之人则阳明之血元不足也三阴之毛皆潜于体太阴指毛也少阴腋毛也皆多气少血故不能盛厥阴阴毛也厥阴少气多血而独能盛然三阴之毛幼皆无既壮而后始生也 
　　或问人身背为阳腹为阴何也曰此发天地之义也背在后以应北北子位阳生于子之象焉腹在前以应南南午位阴生于午之象焉 
　　针经曰人身之经络始出于云门终入于期门何也盖云门者肺金气之所发金气降故下循于臂手期门者肝木血之所归木血升故上循于脑膺金应秋降木应春升是以二经皆近于心侧分东西之义也 
　　难经一难问十二经独取寸口先辈注释亦已详备然经皆以太阳为首今脉候十二经却不关太阳为主何也夫天开于子地辟于丑人生于寅人气通于寅寅时于太阴之气始动其应在寸口寸口以候上部肺居五藏之上部独为五脏之华盖所以管领一身之气也 
　　人之生也托乎气血气血之所寓者在乎视听男子之生八月生齿女子之生七月生齿齿既生方能用视听何以知其然盖察其举动尔至斯时呼其名则顾之辩父母则识之逮于龀齿男子则八岁女子则七岁视听方审始能分长幼别善恶焉熟审则定而不能惑矣是以先王使之以入小学良有以也男至十六岁气盛则精通女至十四岁血盛则经行精气与经血皆盛可以营为事业输泻则为生育矣目司视主于血耳司听主于气视入目听入耳始也气血壮盛则视听用之不竭及乎八八六十四岁精气始耗七七四十九岁经血始衰耳目之聪明渐减少积日既久耳目气血之聪明皆涸涸尽则如朽株故人上寿之年虽无疾病亦死矣故曰视听太过则劳劳则耳目不能聪明由此而知视听多而气血损也又曰肝藏血肾纳气肝窍目肾窍耳视听久劳则肝肾气亏而不得其归矣 
　　五藏之所主心主臭肝主色脾主味肺主声肾主液肝之窍通于目故能视色脾之窍通于口故能知味肾之窍通于耳而耳能听音声者何也肺之窍通于鼻而鼻能嗅香臭者何也难经亦已尝言之矣乃以金生于己水生于申配之今思五行五气死中有生之义存焉夫耳为肾之窍属子阳金死于子而阴金生鼻为肺之窍属酉阳火死于酉而阴火生是以耳虽肾窍而能司听鼻虽肺窍而能司臭也心之窍通于舌虽心窍而津液生之则又心肾交媾水火既济阴阳升降之义存焉 
　　人身肺居上肝居下肺主气而应西金酉申故居上而气降下肝藏血而应东木寅卯故居下而血升上气血相交以为生也肺在上而朝于后人一鞠躬则肺俯而肝仰阴阳之义也 
　　人之身法乎天地最为清切且如天地以己午申酉居前在上故人之心肺处于前上亥子寅卯居后在下故人之肾肝处于后下也其它四肢百骸莫不法乎天地是以为万物之灵 

　　○庶物类 

　　春之花至残而飘零得敷畅之气焉秋之花至残而萎损得收敛之气焉 
　　或问木色本青而草木皆緑何也盖緑青黄之间色木非土不养故青依于黄而緑矣 
　　草木之花虽曰五色然独无黑色黑为水色母道也母但阴育于中故不现也 
　　鸟之咮方者趾方近于阴故夜不眠而能飞鸣鸟之咮尖者趾尖纯于阳故夜宿而不能飞鸣鸟咮尖而能夜飞鸣者色纯于阴也若鸦颈既白而不纯故夜不能飞鸣也水鸟禀于阴是以鹳鹤夜亦飞鸣 
　　鸡鹅鸭家畜不能飞其它野禽皆能飞或曰家畜皆卵内即生毛故不能飞野禽皆卵外生毛故能飞又曰家畜雌抱伏而雄不抱伏得阴炁多故不能飞野禽则雌雄皆抱伏故能飞也二说皆通 
　　凡卵皆白在外而黄在内及抱成形则黄变居外白变居内矣何以知其然观夫鸡鹅鸭在殻内生毛者俱黄毛其飞禽外生毛者身与吻俱黄可验此盖太极之前阴包阳太极之后阳包阴也 
　　鼠之前爪四指阴也后爪五指阳也故为阴阳之始终龟之前后爪亦同于鼠故为阴阳之大用或曰鼠前四后五四时五行也龟前五后四五湖四海也 
　　飞禽皆属阳故昼飞鸣而夜栖宿然乌独夜飞鸣者色黑属阴从其类也鹳鹤夜飞鸣者水鸟含阴从其性也然雁之为鸟古称为阳实阴鸟也释之曰凡鸟方咮骈趾皆阴而能夜食鹅鸭鳬鹜尽然但不能逺飞尔而雁生北方秋自北而南春自南而北盖歴七政所行以顺其情夫秋分已后循昴毕觜参之位春分已后循房心尾箕之位得乎右转之气实阴鸟而称阳亦犹十月纯阴而称阳月也 
　　走兽皆属阴故夜动而昼伏然独猿猴不分昼夜者缘食果实而居林栖树兼乎阳也牛马猪羊亦不分昼夜者家畜故也野者则否盖气盛为动气衰为伏动则健伏则怠 
　　飞禽为阳皆食果榖得天阳之气也走兽为阴皆食刍藁得地阴之气也故飞禽巢居走兽穴居 
　　水族乃阴中之阳何以知其然欤盖羽禽卵生者阳也水族亦多卵生刚在外之物皆阳者螺蚌龟鳖鰕蠏皆殻在外阳之气轻而虚鸟得阳气多故羽翎皆空管是以能髙飞鱼乃阴物而得阳气多故腹内生脬是以能浮跃鱼目昼夜不瞑因知其为阴物而得阳多者也 
　　蝉近阳依于木以阴而为声蝉则腹板鸣蛩近阴依于土以阳而为声蛩则背翅鸣蝉阳性和此息而彼作蛩阴性妬相遇必争斗 
