<!-- { "loadSidebar": true } -->
扶疾南归，杜门谢事，是以海内知己坐阙驰讯，而左右乃轸存之，钦服高义！窃闻圣门事业在止至善。至善者，良知之真纯而无杂也。是真纯无杂之体，常寂常感，常大公，常顺应，故无众寡，无大小，无逆顺，随所遇而安之。是之谓大行不加、穷居不损之学。山中静养，与惜阴同志时相切磋，亦颇悟得此味。古人所以箪瓢陋巷不改其乐，正为实见得是耳。吾兄以奥学劲节，当明天子四目四聪之任，所以为德为民，自有定筹。向题卷阿分咏卷以赠伯载兄，谨录一通求教。不激不随，大公而顺应之，乃是凤鸣朝阳之德。若从俗以靡，与急于一逞，皆杂以自私用智，非真纯之本体矣。汝中兄同志之隽，所得最深。若时相砥砺，同升中行，吾道之大庆也。合并未期，临风瞻跂。小诗并录清览，风便不靳鞭策之！
复王东石时祯
明水使者致教言，殊感诱引之勤。以多病所困，遂稽于奉复。吾兄静养日深，注述日富，多士日归，斯文之望也。敢不罄竭所闻，以求是正。
先师格致诚正之说，初闻于虔州。以旧习缠绕，未敢遂信。及质诸孔孟，渐觉有合处，然后敢信而绎之。盖圣门之论学，未有不行而可以为学者。故学之弗能，弗措其功。事父而未能也，则学之为父子焉；从兄而未能也，则学之为兄弟焉；先施而未能也，则学之为朋友焉。故曰，我学不厌而教不倦，又曰为之不厌，诲人不倦。为也者，为仁圣之道也；诲也者，诲以仁圣之道而欲其为之也。由此观之，则学之为知行合一也可知矣。圣门之论智，未有不行而可以为智者。故知斯二者而弗去，乃为知之实。而择乎中庸不能期月守者，则比于自投罟擭，不得为智。由此观之，则智之为知行合一也可知矣。忠信修辞一章，万为明尽。自其忠信之存于中谓之德，自其忠信之见于威仪言辞之谓业。德业犹形影，初未可岐而二之。知至至之，进德居业之始；知终终之，进德居业之成。以其始条理而言，故曰可与几，所谓智之事也；以其终条理而言，故曰可以存义，所谓圣之事也。知至知终者，知也。至之终之者，行也。始终条理，知行未尝离也。由此观之，则智之不可专以知言，圣之不可专以行言，其亦可知矣。孟子大成之譬，天以比三子之为小成也。小成之乐，亦必金以始之，玉以终之。若谓三子饶于对而略于智，则将谓乐之小成饶于玉而略于金。世宁有此节奏乎？乐之一字，必兼金玉；射之一矢，必兼巧力。有三子之玉，必有三子之金。有三子之力，必有三子之巧。特比诸孔子，有大小偏正之殊耳。以意逆志，是谓得之。此孟子读书之方也。《大学》古本，固未可必其为孔门之旧。然孔门他章例之，如克己复礼、修己以敬、出门使民、忠信笃敬，皆未尝先知后行也。曾子之自言，如仁以为己任、临深履薄、远暴慢鄙倍，则皆合知行而言之。由此观之，则《大学》之为完本而无阙传，其亦可知矣。
大抵先师之教与诸儒不同者，以求理于心现时彼求理于物也。求理于物，则以吾心之良知为未足，而必求诸外以增益之，故不免以探讨讲究为学，以测度想像为智。若求理于心，则良知之明，万物皆备。知善而充之，不善而遏之，如权之于轻重，度之于长短，无俟于揣摩而自得之矣。来教乃疑舍知而务行，不免毫厘千里之缪。此传之者未审也。其谓格致是明此心之天理，诚正修是体此心之天理，则已知天理之不在物矣。然格致诚正修，皆明德之功。明德如明镜，非用工摩擦，则自私用智之障，未必能去，而大公顺应之体未必能复。故明道先生曰，天理二字是自家体认出来。若未体而先明，是先求磨镜之方，未尝实用其功而悬料其明，明其可得乎？
病体尚未愈，不得抠趋请教，庐陵诸友约以七月既望会于青原，拟力疾买舟赴之。若得子敬同令侄本仁乘兴一来，相与切磋所得，以质诸高明，亦离索之大快也。近作数篇录上求教，伫望德音，慰其饥渴。
简湛甘泉先生
硕德重望，正宜启沃明主以柄国是，而复置诸南畿，岂天有意于南畿，使成人小子获终所依归乎？古人课君子之功，以安富尊荣与孝弟忠信同科，是或一道也。愿明公无秘华扁，以药来学，虽在疲癃，必俾全其天年，使万物一体之实学融液贯彻而无壅滞，此公之所祗承天休者也。
不肖之身分宜屏斥，乃至累堂尊僚友为之悚仄不宁。然赖师友平日之训，于行法俟命颇有依据，幸不至于手忙脚乱耳。近有友人劝令缄默以藏者，益答之曰：古人理会利害便是义理，今人理会义理犹是利害。须是吾辈自考自证，无一毫夹杂始得。故言足以兴非以干禄也，默足以容非以避祸也，此皆明哲之流行。时而措之，不可以人力加损。公素爱我者，其何以印证之？朱侍御质直而有志，幸加切磋，以光斯文。馀惟为宗社加爱！
答周顺之
孙友使归久，乃得来札。所论离索既久，困挫既甚，良知亦不能作主张，此诚吾辈通患。然既知得病痛，就可于此针砭，众议朋兴，此志自定，便是致良知手段。其间时事之难遂，仪文之难效，颓俗之难从，就良知精明处自有天然一定之则。可遂则遂，不可遂则止；可效则效，不可效则止；可从则从，不可从则止。真是鸢飞鱼跃，天机活泼，初无妨碍，初无拣择。所患者好名好利之私，一障其精明，则播糠眯目，天地为之易位矣。愿顺之更精察之。从亲于昏、处贫无怨二说皆得之，但须从良知本体上体认，庶免毫厘千里之差耳。
汝光敏而笃实，宜之文艺甚爽快，正好相与切磋，同升光大。时义数篇，觉得牵缠处多，且时与格式不合。此必顺之以为细故而略之。古人写字作文，皆是调习此心，故无大小，无敢慢。若以细故略之，亦涉于不敬矣。先师谓，狮子捉兔捉象比用全力。顺之留意焉。
简方时勉
就医钱塘，甚劳远来。多病所困，殊无相长之助。潘司教处复收轸问，感服感服。
敝邑惜阴之会举于各乡，而春秋胜日复合九邑及赣抚之士，会于青原，交砥互砺，甚有警发。乃知吾辈工夫，须有必为圣人之志，则精神命脉真纯不杂。而穿衣吃饭，步步皆实学。若比拟文艺，依凭言语，以博闻强记测度景象，终不免落入虚见矣。虚见者若门外而谈堂，堂下而谈室，虽百猜百中，终非真实。实见者，在门谈门，在堂谈堂，在室谈室。横说直说，皆是真实不诳语矣。时勉来札，语意犹有出入，犹是以闻见测度，非自得之功。其末谓昏弱之甚，习蔽日深，故摆脱不开，扩充不去。此却正好商量。以时勉之质，岂是昏弱？特以平日就文义言语上测度，故不免障蔽。须是从摆脱不开处著实摆脱，从扩充不去处著实扩充，务求自快于良知，而不肯因循以自诳，则动静自合机，内外自合原，人我自合体，有不待比拟想像而得之矣。圣门修己以安百姓之功，只是一敬字。果能实见敬字面目，即是性分，即是礼文，又何偏内偏外之患？若岐性分礼文而二之，则已不识敬，何以语圣学之中正乎？
甘泉南野诸公讲学南都，及时精进，以求实得，良机不可缓也。海内知己合并甚难，而书问往复动经岁月。是以直述所闻，以效切偲。有所未安，不靳详示。
复李谷平宪长
青原再会，同志四集。渴望长者一临，以匡翼之，而贵恙所阻。甚矣，嘉会之难也。令郎惠来，获奉至教。所以磨偏去蔽，宛然如面谈。感服感服！所谕知至至之、知终终之，孔门之学也。今日学术必无以异于此，此正平日所服膺，以为圣门开示要切之诀。一知行，贯德业，备始终，尽在此章。敢述所闻，以求正是。
夫德业非二物也。自忠信之存主谓之德，自忠信之运用言语威仪谓之业。知行非二功也。自主忠信之精明谓之知，自主忠信之真纯谓之行。始终非二截也。自忠信之入门谓之始，自忠信之成就谓之终。故笃恭之功，即其内省不疚之不息者也。笃行之功，即其学问思辨之不息者也。后儒乃以知至至之为致知，为进德，以知终终之为力行，为修业，将无失之支乎？知至知终者，知也。至之终之者，行也。始终条理，知行未尝离也。故知事亲从兄而弗去，乃为智之实。而择乎中庸，不能期月守，则比于自投罟擭，不知为智。此孔孟之学术也。学术异同，只是学者所行有偏正，故所见有偏正。道若大路然，非有二也，行路者自二之耳。慢骂毁斥之戒，在后生轻俊者亦诚有之。似此习气，只是好名求胜，非有真切为己之志，便不可以入忠信之道矣。然异同之间，亦当慎察。同于孔孟者不可以苟訾，异于孔孟者亦不可以苟狥。晦庵先生平日所尊信者二程也。洒扫应对本末之辨、穷理尽性至命之旨，毕竟未合于一，则将谓之毁斥二程，可乎？大学中庸或问，历取诸家异同而指摘正求不遗馀力，何也？道也者，天下之公道也，公言之而已。非以党同伐异，为一家之私言也。近跋大学古本，颇述此意。谨寓上求教，伫望药石，以起夙痼。
答林掌教朝相
彭显甫归，备道执事正身以率士，御盗以靖民。儒者作用，自与俗态不同。钦服钦服！所集大儒道统书，以表率诸士，务期变易士习，消除客气，各以圣贤自期待。且丁宁以自是自足、自暴自弃为戒。此非成己成物、自强不息之功何以及是？亟与崇福洞渊诸生传诵，以广嘉惠。第中间数处尚于鄙心未安，不敢不竭其愚以求正。
夫濂洛明道二先生，真得邹鲁不传之绪。来教以定性之篇为内外合一、动静两忘之学，虽圣人复起，不易斯言矣。而主静之说乃曰：“学者须先杜绝人事，闭门静坐，收敛身心，习静之后，随事精察，至于动静两忘，圣学其几乎？”则似以明道为成德者言，而濂溪乃为始学立法。是不察始学成德之无二项工夫矣。定之以仁义中正而主静，圣人之所以立人极也。君子修之，修此者也。小人悖之，悖此者也。其非先习静以至于动静两忘也，明矣。视听言动分为四箴，则虽欲其简要，亦自不可得。而来教又谓，“心有主宰，遇非礼则勿视勿听”，将无以非礼为在事事物物上求之乎？心有主宰便是敬，便是礼。心无主宰便是不敬，便是非礼。而又曰“主敬则能克己，克己则有主宰”，是何其兼搭而互和也。自其心有主宰，廓然大公而不杂于人，谓之天德；自其主宰之流行，物来顺应而不杂以霸，谓之王道。所谓大本达道、存神过化，皆是物也。而乃以定性一书为天德备，周礼一书为王道备，得无岐而二之乎？高明自远见示，而拳拳有枉顾之命，此其中或有不自安者。幸反覆切磋，以各申其情。古人云，不有益于彼，必有益于我，其正在今日乎？
五山潜斋，皆同道之望。而伯寅良采，邑之彦也。相与虚心求之，时以见教，至望至望。美中行挥汗奉启，暑雨不节，惟为道加爱。
简明鹿崖巨卿
