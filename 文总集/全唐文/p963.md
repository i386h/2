<!-- { "loadSidebar": true } -->
    齐轻车录事邹诞生，亦作《音义》三卷，音则微殊，义乃更略。尔後其学中废。贞观中，谏议大夫崇贤馆学士刘伯庄，达学宏才，钩深探赜，又作《音义》二十卷，比於徐、邹，音则具矣。残文错节，异音微义，虽知独善，不见旁通，欲使後人从何准的。贞讠叟闻陋识，颇事钻研，而家传是书，不敢失坠。初欲改更舛错，裨补疏遗，义有未通，兼重注述。然此书残缺虽多，实为古史，忽加穿凿，难允物情。今止探求异闻，采摭典故，解其所未解，申其所未申者，释文演注，又为述赞凡三十卷，号曰《史记索隐》。虽未敢藏之书府，亦欲以贻厥孙谋云。
    ○史记索隐後序
    夫太史公纪事，上始轩辕，下讫天汉，虽博采古文，及传记诸子，其间残缺盖多，或访搜异闻，以成其说，然其人好奇而词省，故事而文微，是以後之学者多所未究。其班氏之书，成於後汉，彪既依迁而述，所以条流更明，且又兼采众贤，群理毕备，故其旨富，其词文，是以近代诸儒，共所钻仰。其训诂盖亦多门，蔡谟集解之时，已有二十四家之说，所以於文无所滞，於理无所遗。而太史公之书，既上序轩黄，中述战国，或得之於名山坏宅，或取之以旧俗风谣，故其残文断句，难究详矣。然古今为注解者绝省，《音义》亦希。始後汉延笃，乃有《音义》一卷，又别有《音隐》五卷，不记作者何人，近代鲜有二家之本。宋中散大夫徐广，作《音义》一十卷，惟记诸本异同，於义少有解释。又中兵郎裴る，亦名家之子也，作《集解》注本，合为八十卷，见行於代。仍云亦有《音义》，前代久以散亡。南齐轻车录事邹诞生，亦撰《音义》三卷，音则尚奇，义则罕说。隋秘书监柳顾言尤善此史。刘伯庄云，其先人会徒彼公受业，或音解随而记录，凡三十卷。隋季散乱，遂失此书。伯庄以贞观之初，奉敕於宏文馆讲授，遂采邹、徐二说，兼记忆柳公音旨，遂作《音义》三十卷。音乃周备，义则更略，惜哉！古史微文，遂由数贤履实，故其学殆绝。前朝吏部侍郎许子儒亦作《注义》，不睹其书。崇文馆学士张嘉会，会独善此书，而无注义。贞少从张学，晚更研寻，初以残缺处多，兼鄙褚少孙诬谬，因愤发而补《史记》，遂兼注之，然其功殆半。乃自惟曰：“千载古史，良难纟由绎。”於是更撰《音义》，重作赞述，盖欲以剖盘根之错节，遵北辕於司南也。凡为三十卷，号曰《史记索隐》云。
    ○补史记序
    太史公，古之良史也，家承二正之业，人当五百之运，兼以代为史官，亲掌图籍，慨《春秋》之绝笔，伤旧典之阙文。遂乃错综古今，囊括记录，本皇王之遗事，采人臣之故实。爰自黄帝，迄於汉武，历载悠邈，旧章罕补。渔猎同穷於百氏，笔削乃成於一家，父作子述，其勤至矣。然其叙劝褒贬，颇称折衷，後之作者，咸取则焉。夫以首创者难为功因循者易为力，自《左氏》之後，未有体制，而司马公补立纪、传规模，别为书、表题目。观其本纪十二，象岁星之一周，八书有八篇，法天时之八节，十表放刚柔十日，三十世家比月有三旬，七十列传取悬车之暮齿，百三十篇象闰馀而成岁。其间礼乐刑政，君举必书，福善祸淫，用垂炯诫。事广而文局，词质而理畅，斯亦尽美矣。而有未尽善者，具如後论。虽意出当时，而义非经远，盖先史之未备，成後学之深疑。借如本纪叙五帝而阙三皇，世家载列国而有外戚，邾、许春秋次国，略而不书，张、吴敌国蕃王，抑而不载，并编录有阙，窃所未安。又列传所著，有管、晏及老子、韩非，管、晏乃齐之贤卿，即如其例，则吴之延陵、郑之子产、晋之叔向、卫之史鱼，盛德不阙，何为盖阙？伯阳清虚为教，韩子峻刻制法，静躁不同，德刑斯舛，今宜柱史共漆园同传，公子与商君并列，可不善欤？其中远近乖张，词义春，或篇章倒错，或赞论粗疏，盖由遭逢非罪，有所未暇，故十篇有录无书是也。然其纲络古今，叙述惩劝，异《左氏》之微婉，有《南史》之典实，所以扬雄、班固等咸称其有良史之才，盖信乎其然也。後褚少孙亦颇加补缀，然犹未能周备。贞业谢颛门，人非博古，而家传是学，颇事讨论，思欲续成先志，润色旧史。辄黜陟升降，降改定篇目，其有不备，并采诸典籍，以补阙遗。其百三十篇这之赞，记非周悉，并更申而述之，附於众篇之末。虽曰狂简，必有可观，其所改更，具条於後。至於徐广，惟略出《音训》，兼记异同，未能考是非，解释文句。其裴る实亦後进名家，博采群书，专取经传训释，以为集解，然则时有长，至於盘根错节，残缺纰缪，咸拱手而不言，斯未可为通学也。今辄按古今，仍以裴为本，兼自见愚管，重为之注，号曰小司马《史记》。然前朝颜师古，止注汉史，今并谓之颜氏《汉书》。贞虽位不逮颜公，既补史旧，兼下新意，亦何让焉。
    ☆李成裕
    成裕，开元二十九年官博州刺史。
    ○请刻梦真容敕旨奏
    奉闰四月二十一日敕，中书门下奏请宣示中外者。历观宝谋，会所未闻，侧捧瑶缄，不胜忄跃。臣谨按洛下闳《太初历》云：“後八百年历差一日，有圣人正之。”至陛下定历之年，正当八百，今又元元皇帝以圣明之代，来见真容，於梦寐之间，再陈灵应，称陛下庆流万叶，享祚无穷，则知圣历昌期，合符同契者久矣。虽缣缃已载，而苕琬未书，将何以对越神休，光昭睿德？臣之愚昧，敢以上闻，伏请於开元观具写纶言，勒於贞石，入仙宫而物睹，知圣祚之天长。如允臣所请，诸州亦望准此。
    ☆胡嘉隐
    嘉隐，开元中卫士，献《绳伎赋》，擢拜金吾（阙）曹参军。
    ☆绳伎赋
    律南吕兮仲之秋，帝张乐兮秦之楼。鼓舞令节，铿锵神州。万国会，百工休。俾乐司咸戢，绳伎独留。此圣人之新意也，与众其之，降赏成列，服也德之称，容兮已之悦。观八佾则罗袜生尘，{髟}两髦则麻衣如雪。结绳既举，彝伦攸序，杳若天险之难升，忽尔投足而复阻。来有匹，去无侣。空中玉步，望□髻之峨峨；日下风趋，见罗衣之楚楚。足容捷，貌容恭；鸟斯企，□相从。煜煜兮映朱楼之花萼，焕烂兮开甲帐之芙蓉。横竿却步，叠卵相重。缋人不能窥其影，谋士不能指其踪。既如阿阁之舞凤，又如天泉之跃龙。徘徊反覆，交观夺目。拥金骑，屯绣毂。高词论者族谈，多才艺者心服。既得擅场，其能未央。应鼓或跃，投绳或翔，婉娈兮弄玉之随萧史，仙妻之别刘纲，凌波不足奇其术，行雨未可比其方。然後知海之深则孤楂可泛，河之广则一苇能航。不奔明月，不赴高唐。食君之珍膳，衣君之裳。喜千秋之令节，愿献寿兮天长。於是众变格，行无力。欢百姓之心，倾四方之国。掌上失妙，宫中沮色。所宠者宠其回邪，所好者好其正直。视履不惧，柔嘉惟则。故知我者谓我从绳，不知我者谓我凭陵。绳有弛张，艺有废兴。用舍靡定，倚伏相仍。如临如履，何兢何喜？犹君之从谏则圣，伎之从绳则正。惟伎可以为制节，绳可以为黾镜。殷鉴之昧，在此而已。岂徒昭玩人丧德，岂徒悦彼姝者子？明后居高视卑，创物成规。此乃尧舜舜之用心，使吾人之载喜。庆赐必周，将顺其美。来娉婷，去轻盈。奇伎兮忽还天上而不可见，绳绳兮道这远兮不可名。
    ☆王延龄
    延龄，开元时人。
    ○秋宵读书赋
    独夜寥寥兮清我素襟，践艺城兮游遨书林，观先王之行道，见古人之同心。羲农之精微兮含阴吐阳，周孔之奥秘兮神入鬼出，有礼乐经邦之化，有德刑御人之术。虽兴风而致理，或因文以丧质，借如助筑於涧，垂钓在川。梦来而所象方得，繇启而其贶必甄，何风□之冥感，而君臣之道全。谟明弼谐，开物成务，仪在楚而何辱，隗得燕而何遇。起之来兮而长平不守，季之入兮而武关非固，将吉凶之由人，伊存亡之有数。若乃大夫西都之佳赏，公子南皮之胜瞩，将军之画阁天半，卫尉之凉台水曲。驰香车与宝马，眩纤罗及美玉，玉馔金觞暮不归，妙舞清歌断方续，何贵幸之斯甚？为欢娱以自足。士有窜江滨兮不用，首河梁兮永辞，长门幽绝恨欲死，掖庭一去还无期。黄鸟嘤嘤兮野花落，白露兮边草衰，此时但能登高而远望，孰云不肠断兮泪如丝。夫以总明正直，维神之假，有才无位，奚其为者？行莫过於颜、曾，文莫先於班、贾，空兢兢於人世，竟蹉跎於物下。能育其宝，则宜无屯，不与其命，何生此人？仗雄剑以激愤，一欲问夫苍，夜如何其夜以阑，闲琴牢落坐南端。流月兮素华满，银煜煜兮清光寒，於是开中轩，晒晴盼，天敞朗兮北斗何高，云依微兮南山可见。银河既已倾，玉窗又以明，哀鸿嗷嗷兮空际远，坠叶纷纷兮林外轻。已而群感互兴，众念相积，邻稚颜兮何暮，对流年以自惜。徒见其生也杨柳繁华为我春；不知其死也松松贾幽泉为我夕。何恃俊於祢衡，何恸穷於阮籍，幽兰无人兮终自芳，郭璞蒙垢兮岂不洁。黄绶从来兮非所愿，白□迤迤兮满山，自得长歌太平事，胡为扰扰风尘间。
    ○梦游仙庭赋
