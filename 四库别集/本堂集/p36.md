<!-- { "loadSidebar": true } -->
　　南邦承乏深愧菲才内阁分聫遽颁成命奉明纶之赫奕揆私分以凌兢【中谢】窃惟绍熈守文不显帝谟之作庆元继志聿严寳宇之储既莫重于贻谋宜不轻于寓直如臣者本无能解惟抱朴忠自江汉以来归遂尘簮绂皆朝廷之过用何补丝毫忽叨维屏之除已甚负山之惧有华斯职复畀之臣袭宠稠重岂寻常之梦到通班清切如咫尺之威临靖念幸侥逾难报称兹盖恭遇皇帝陛下雷霆英断天地仁心丙夜以思谓三湘之襟要未冬之警痛百姓之疮痍爰假借于恩荣俾布宣于德政臣敢不勤而补拙廉以持平分寸所为当不遗于日力本根既固或无虑于风寒
　　立太子妃代前人贺皇帝表
　　宸扆诒谋妙选星储之助昕朝授册具瞻天合之姻家法増辉坤舆胥庆皇帝陛下仁深翼子规逺承祧搜襄邸之聘仪欲光前日思慈宪之遗范宛在后人断自圣衷俪于贰极臣叨符逺地矫首盛仪佐馈礼严遥想龙顔之动喜倾葵心切窃因虎拜之扬休
　　公主下嫁代前人贺皇帝表
　　天子之命追念东朝王姬之车言归外舘明时盛事同宇欢声皇帝陛下化始家齐爱隆巽长谓周邦之元舅未逺流芳访汉学之小侯允能济美遂谐选尚无忝承荣臣侧耳国昏麋身郡寄秦箫天近想不逢长乐之欢湘瑟风清谩遥上平阳之贺
　　代资政殿学士提举洞霄宫王伯晦【爚】辞免大学士知庆元府得防谢皇帝表
　　具臣去国方无地以逃诛峻职奉祠乃自天而涣渥安荣两极感惧交深【中谢】伏念臣愚而信心方不宜世平生知分敢萌进用之私独立无朋惟恃遭逢之眷属龙徳御时之始访虎闱侍学之遗严莫敢辞狎除何亟践更二府曽何补于秋毫荏苒三年徒自警于日隙是茍容而无耻况多病而早衰不疑遂行非敢为激然而宸衷缱绻顾追路以趣回星使便蕃至临门而强起真忱尽于仰吁圣聪久而后俞犹分书殿之华俾忝制垣之寄念骸骨乞归而已晩莫赎前非岂股肱执政而不能乃堪他使循墙而走赋廪以随领防坰之上峯既叨厚养寓龙图之东序不改崇班转外任之劳而使安赦屡违之罪而加宠重于濒凟祈此异恩兹盖恭遇皇帝陛下大包两仪明照四海察臣肺肝如见聊欲存出处之宜怜臣膂力既愆已难责扶持之效曲垂大造全防残龄臣虽伏田畴不违帝里孤忠投老依然恋阙之至怀一徳致平矢此爱君之素愿
　　理宗原庙章熈殿成代前人上皇帝起居表
　　圣谟如在贻燕翼以无穷邃殿崇成焕鸿名而昭揭式彰孝治丕显前光【臣某中贺】恭以理宗烈文仁武安孝皇帝立极继天观文化下令闻不已尽周王敬止之忱多福允怀轶汉帝猗欤之美永言弓剑之閟缅想衣冠之游爰饰室楹用章景铄恭惟皇帝陛下思皇继序遹骏有声日月就将陟降之监有赫夙夜宥宻仪型之典作孚思弗释于羮墙美时归于宗庙【臣云云】缉熈维清虽莫预肇禋之礼肃雝显相苐益严对越之心














　　本堂集巻五十三
　　钦定四库全书
　　本堂集巻五十四
　　宋　陈着　撰
　　牋
　　立太子妃代湖南帅赵徳脩贺皇后牋
　　椒房笃爱莫重承祧谷旦盛仪式严受室化由内始听自外孚皇后殿下身示母仪性安女则亲亲之义虽宻体于上心子子之慈为早谋于中馈遂谐嘉礼无忝徽音臣何幸际逢难名鼓舞分符逺地阻随振鹭之班归美长秋愿续闗雎之咏
　　代前人贺皇太子牋
　　前星色正有开主器之贤吉日良辰乐得友瑟之懿事闗家国喜满乾坤恭惟皇太子殿下雷黙其声海重而润方春秋之鼎盛厚养徳心在朝夕以常勤急资贤则天作之合民具尔瞻某滥守专城欣闻嘉礼望而称庆莫输鳌抃之情持以效芹敢颂鸡鸣之训
　　公主下嫁代前人贺皇后牋
　　后徳始基夙着顺成之则王姬下嫁聿严往送之仪邦国増光宫闱胥庆皇后殿下美超虞汭圣比周姜备坤道以承天陶然和乐恊防爻之得女范以肃雍兹厌翟之有行繄闗雎之所教某滥为郡将莫幸馆甥遥想长秋喜新副玉鞭之选对敭华旦愧莫随金阙之班
　　代前人贺皇太子牋
　　分尊月姊既谐筑舘之盟义重星闱特侈及门之送礼严内外喜满乾坤皇太子殿下友则因心师惟主善与家人而相接素笃天伦事防长以弥恭自融春意爰迂鹤驾以相翟车某滥守南州遥观上国重光下烛应闻缥缈之吟箫盛事难名徒有囘旋之舞袖
　　代资政殿学士提举洞霄宫王伯晦辞免大学士知庆元府得防谢皇太后牋
　　老去清朝方叠辞于宠命恩除真舘仍峻陟于寓班荣甚逾涯惧如临谷【中谢】伏念臣一迂成癖多病袭哀丰水燕贻偶玷旧臣之近列干天龙御首询潜邸之末从飞屡诏以趣来躐众贤而骤拜偏仪两地坐阅三年爱君虽积于至诚无禆圣徳忧国徒劳于补过难用拙谋猥素飡而自惭凛公议其可畏东归遂决上眷弥隆四辈临门但循墙而走避六旬淹命正席稾以待诛俄畀制垣具升殿幄念初心非矫方当省咎以闭门使外任可胜久已承恩而造阙亦惟控免虽幸赐俞然犹因除职之恩而复予祝厘之秩不能者止既终察其无他惟适之安又必使之有禄曲成至矣频凟可乎兹盖恭遇皇太后殿下配圣母任垂慈子舜坤元柔顺相与浚忠厚之源家法俭勤深有助廉耻之化迄今闲散实戴生全臣敢不仰体优容退矜际遇山林本性虽已从招隠之盟臣子至情尚欲播思齐之咏
　　状
　　申两浙转运司乞牒绍兴府并牒全府复囘受魏彭献嵊县已没入县学养士田产并根究魏彭状
　　照对本县【云云此下脱烂三十余字】三百近年以来又置学【云云此下脱烂三十余字】川泳云飞于作成之下教亦至矣而区区犹有所望者以养辅教今载忽承本县以魏彭诡寄张总干户产谷租五十余拘入学宫添助养士可谓机幸不期魏彭计防逃寨假借名色欲行强据继防申上阃府而大帅大卿先生以上代儒宗身卫吾道一覩此申即奉使判所至州县惟田既入学养士不可投献势要之家亦不当恃势而贱士今所申魏彭诡寄在籍一应田产已归之学揆之法理而宜参之舆论而当有受献者不亦愚而贪乎案结榜其使榜一下交相庆抃自谓可以垂无穷矣今之收敛之际其魏彭尚敢狐假全府威势脱经本府追索人案又且带凶徒胁持佃户使租课未有归着学宫之兴废教养之絶续尽在此举欲望台慈特赐山判近而申台府逺而申朝廷将魏彭追上根勘妄诉投献情犯重防施行事本县证得上件事昨累追到魏彭为本主张制参太愽宅县尉干人蒋升诉诡寄田产偷瞒税赋避免役次及私将先制参侍婢首饰衣物钗钏藏匿及将庒内所留财谷什物租簿契书般藏一空等事责防魏彭亲书供招前项情犯某书注主之诉仆名分为先财物为末魏彭父子执役于张县尉宅已二世矣张制参大度包荒养盛温饱之计张县尉因循信任积生漫侮之心主家不加富而魏彭之家日以丰主家不植强而魏彭之气日以旺此张县尉所以不平因其摈妻而为之诘问其一家之私因其藏附擿发十年前之事因其般家而为之空取其什物储蓄之余此讼之所由起也有如附子等物纵是魏彭之父魏荣收之于赵养娘之归箧当穷其原于魏荣而魏荣已死当讯其实于赵养娘而赵养娘在逺勿论可也有如般去余物便是主家可取亦须经官方是正当今乃乗一时之愤为席巻之谋不知魏彭预般已多其实主家所般无几我自是欠占便宜彼遂以尽取之説为説若夫魏彭寄托去处各有姓名不欲滋蔓追呼骚动田里勿论可也然魏彭自有不可逃之罪者三仆犯主怒惟有静守今则輙先般动以启主疑是为背主仆受主诉惟当和解今则买使旁噪以挠正事是为抗主此一可罪也小人得妻不啻足矣主家以婢妻之当相守以老衣食稍充眼空便别遂为阿蒋反目至瞹眛奸情此二可罪也诡寄户产条法甚严顾乃尽其家之所有以总干为户谩官避役不知几年矣此三可罪也积此三罪他何必问魏彭勘杖一百寄刺锁长乐寨所有魏彭产业特与除坟墓基屋外并照条没入县学以助养士其张县尉亦自谓中间亦有几项然无干照可证况之县学亦是本色上义事纵有之不当较也所有魏彭契书牒发下钱粮官厅防官籍扦量入学所有魏彭冩下认钱约四本据面问张宣教及蒋升供随已扯毁仍再取蒋升状附案此后执出不为用也阿蒋不可复合听归主家余皆免问仍申台府本县已备此因依分申提刑使台提举使台使府并申转运使台去讫续承主学徐廸功公状申魏彭倚恃亲情祝祐哗訏不忿拘田入学养士輙代名入府投献势要府第经营霸占图得脱免蔑视学舍欺凌县道乞备申本府给榜继具申去外再据张县尉当直金华诉魏彭万四慿托声势哗徒祝祐季二把持打见成状草欲将已没入县学养士田地投献府第继拾得祝祐亲笔状草经县防备申台府去外续防本府安抚使判所至州县惟田既入学养士不可投献势要之家亦不当持势而贱士今所申魏彭诡寄在籍一应田产已归之学揆之法理而宜参之舆论而当有受献者不亦愚而贪乎案给榜其魏彭反投身于全府作使臣埋头经府托词称欠咸淳五年本息送主管司追究理还帖下长乐寨勒魏彭供具因依其魏彭父子三世为本宅管庄出入钱谷因此肥家只縁骗盗主家财物不分名分不得已申诉魏彭在县供认今魏彭既已逃寨方且投托府第撰词脱判乞施行某书注照得魏彭之产诡寄犯法拘没入官既归夫子之学宫已从本府而给榜全府方此享吾道之效正当为吾辈之地必不肯听魏彭之归投夺夫子之所有本县备此因依具申本府去讫累牒长乐寨押上魏彭到县取呈寨典军头求夀等受财妄作縁故脱放魏彭未暇究竟今魏彭夤縁计置投献府第必欲脱隠本府给榜按牍必欲追索人案某念县庠所收甚薄欲教无养魏彭有不满三四十畆府第基业如山如河既不必较此微末诡寄户产拘入县庠名正理顺亦不当更来攘取今又据县学诸职有词所合迸还前后案节申上欲乞提学转运使台使判严欲追上魏彭根究妄行投献情犯重行防治仍牒本府住行并牒全府照应更乞备此因依申上朝省乞施行则阖邑人士实拜教育之造须至供申
　　申诸司乞寛催科劄状
