<!-- { "loadSidebar": true } -->
    今天子垂恻隐之诏，建招抚之名，吴侍御若束身归朝，将吏等继踵向阙，纵海里与乌尚书、张金吾分封并位，受立功之赏，独不得与田怀谏命服趋朝，奉先人之家嗣乎？且张伯靖五溪之蛮隶耳，聚徒杀人，为恶甚大，圣上怜其愚，诏某招致之，而犹据戎行之右职，忝佐郡之清员，岂独於吴侍御洎淮西之将吏，而阻其自新之路哉！谚曰“天不可违”，又曰“时不可失”，书至之日，善自图之。如或违天失时，寝而不报，则王师进击於外，义士潜谋於中，身首之戮指期，肘腋之危坐见，异日为天下戮笑，而李义等成封侯之利，岂不大哀哉。
    戎事方殷，未获周尽，感念平昔，兴然动怀。
    ○上门下裴相公书
    通州司马元稹谨再拜献书相公阁下：昔者相公之掾洛也，稹获陪侍道途，不以妄庸，谘及章启，则固窃闻阁下以文皇敕起居郎书“居安思危”四字於笏上为至戒矣。今陛下当晋武平吴之後，阁下即周公东征而还，安孰甚焉，思岂可废。况今四邸并开，扫门之宾竞至；碣石馀，束身之款未坚。则阁下推食握发之意，何遽移之於高枕击钟之逸乎？
    且夫“得人则理”之谈，实老生之常语，至於切近，犹饥者欲食，不可恶熟俗而不言也。若稹之末学浅见，又安敢引喻古昔於阁下？独忆得近日故裴兵部之为人也，甄辨清净，号为名流。及其为相也，构致群材，栋梁榱桷，咸适其用，人颇隘之。至於激浊扬清，亦无所爱吝，是以秉政不累月，阁下自外僚为起居郎，韦相自巴州知制诰，张河南自邕幕为御史，李西川自饶州为杂端。密勿津梁之地，半得其人，如故韦简州勋及鹑，拔於疑碍、置之朝行者又十数，然後排异己之巨敌，引协心之至交，当时一二年间，几至於奸无蹊隧，而政有根本矣。及山东作，上以兵事咨之，则对以禁暴息人之外，不能有以佐震耀，是以樽俎之谋，不专於廊庙。荩廉善精微之士，素熟於心胸，而泛驾乘桴之才，未尝校量於左右也，比於阁下今日之雄材大略为短矣。然而即世之後，虽无李严、廖立之思，而十载之内，备将相、号名卿者，多其引拔。呜呼！方鲍叔之功，斯不细矣。昨者阁下方事淮、蔡，独当炉锤，内蕴深谋，外排群议，始以追韩信、拔吕蒙为急务，固非叔孙通荐儒之日也。今殊勋既建，王化方行，亦常念魏郑公守成之难，而三复文皇帝“思危”之诏乎？
    以愚揆之，欲人之不怨，莫若迁授之有常；欲人之竭诚，莫若援拯於焚溺。何谓有常而不怨？以省言之，由後行为前行；以台言之，自察院转殿院。苟不如是则怨矣，苟能如是何怨哉。何谓援拯而竭诚？某又不敢移之於他人，借如小生之庸且昧也，固不及班行之中辈，又敢自让於郎吏之末者乎？向使元和中一年为拾遗，二年为补阙，不三、四年为员外，又三、四年为正郎，则宰物者虽朝许之以纶诰，暮许之以专席，厚则厚矣，遽责其隳肝沥胆，同厮养之用力，亦难哉！及夫为计不良，困於沟渎者十年矣，苟有舒其胝挛、置之趋走者，又安敢爱气力、吝心髓於和扁耶？是犹龟鼍之有泉，乌鸟之有林，何尝愧於水、木；苟或絷而笼之，锁而槛之，其或放之、投之者，则必啁啾顾慕以报之，报其免於难也。今天下病沟渎、困笼槛，思阁下药之、养之、投之、放之者，岂特小生而已哉。
    且曩时之窒阁下及小生者，岂不以阁下疏有“居安思危”之字为抵忌，对上以河南县尉非贬官为说乎？向非裴兵部一二明之，则某终老於穷贱，固其宜也。傥阁下复三二年迟回於外任，则少阳邀望之际，固未得奉煌煌之命，以周知其巢穴矣。当元济讨除之始，又安能定已成之策於上前，排未亡之疑於众口哉！今天下能不有万一於阁下之才略，而犹足帖胁，私自怜爱其志力哉。况当今陛下在宥四海，与人为天，特降含垢弃瑕之书，且授随才任能之柄於阁下。阁下若能荡涤痕累，洞开嫌疑，弃仇如振尘，爱士如救馁，使恃才薄行者自赎於烦辱，以能见忌者骋力於通衢，上以副陛下咸与惟新之怀，次以广阁下好善救人之道，使千百年外，谓阁下与裴兵部为交相短长，亦足为贤相矣，未尽善也。且夫当陛下肇，临宇宙之初，与得天久照之後，愈光明矣，安有裴兵部拔群才於前则尽行，阁下拔群才於後则尽废？以阁下沐浴恩波之始，与徽猷克壮之秋，愈汪洋矣，又安有救裴寰之罪、换禹锡之官，则尽易，振天下之穷滞、行涣汗之条目则尽难？某虽至愚，未敢然也。
    某自十年遭罹多故，每欲发书朋旧，尚不敢尽陈其情，岂不知干宰相有不测之罪耶？熟自计之，与其瘴死蛮夷，自题不遇之榜，比夫尘秽尊重，伏危言之，刑无异也。聊因所善，缄献鄙诚，翘企刑书，不敢逃让。不宣，稹顿首。
    ○贺裴相公破淮西启
    某启：伏见当道节度使牒，伏承相公生擒吴元济，归斩阙下，功高振古，事绝称言，亿兆欢呼，天下幸甚。某闻，举世非之，而心不惑者，谓之明；群疑未亡，而计先定者，谓之智。日者天弃淮、蔡，畜为污潴，五十年间，三後垂顾。眇尔元济，继为凶妖，谓君命可逃，以父死为利。圣上以睿谟神，方议翦除，群下守见习闻，咸怀阻沮。公英猷独运，卓立不回，内排疑惑之词，外辑异同之旅，三军保任，一意诛锄。投石之卵虽危，拒轮之臂犹奋，赖阁下忠诚愤激，亲自拊巡，灵旗一临，馀电扫。此所谓俟周公而後淮夷服，得元凯而後吴寇平。凡在陶甄，孰不忻幸！况某早趋门馆，跃尤深。僻守遐荒，不获随例拜贺。无任踊跃徘徊之至。
    ○上兴元权尚书启
    某启：某闻周诸侯生桓文时，而不列於盟会，则夷狄之，以其微不能自达於盟主也。元和以来，贞元而下，阁下主文之盟，馀二十年矣。某亦盗语言於经籍，卒未能效互乡之进，甚自羞之。自陛下以环梁十六州之地授阁下，麾荩铁，元纛青旌，晨（一作泉）鱼符竹信，车朱左右︶，府置军司马，以上官属，刻节而总制之。则某实为环内之州司马，而又移族谒医，在阁下治所，私心欢欣，愿改前耻。然而吏通之初，有言通之州幽、阴、险、蒸、瘴之甚者，私又自怜其才命俱困，恐不能复脱於通。由是生心，悉所为文，留置友善，冀异日善恶不忘於朋类耳。筐箧之类，遂无遗馀。方创新词，以须供贽，不幸疮痍暴侵，手足沉废。恐一旦神弃其形，终不得自进於阁下，因用官通已来所作诗及常记忆者，共五十首，又文书中得《迁庙议》《移史官书》《戡难纪》，并在通时《叙诗》一章，次为卷轴，封用上献。尘黩尊重，帖伏回遑，谨以启陈不宣。谨启。
    ○上令狐相公诗启
    某启：某初不好文章，徒以仕无他歧，强由科试。及有罪谴弃之後，自以为废滞潦倒，不复以文字有闻於人矣。曾不知好事者抉摘刍芜，尘黩尊重。窃承相公特於廊庙间道某诗句，昨又面奉教约，令献旧文，战汗悚踊，惭忝无地。某始自御史府谪官於外，今十馀年矣，闲诞无事，遂用力於诗章，日益月滋，有诗向千馀首。其间感物寓意，可备蒙瞽之讽达者有之，词直气粗，罪戾是惧，固不敢陈露於人。唯杯酒光景间，屡为小碎篇章，以自吟畅，然以为律体卑痹，格力不扬，苟无姿态，则陷流俗，常欲得思深语近，韵律调新，属对无差，而风情自远，然而病未能也。江湘间多有新进小生，不知天下文有宗主，妄相仿效，而又从而失之，遂至於支离褊浅之词，皆目为元和诗体。某又与同门生白居易友善，居易雅能为诗，就中爱驱驾文字，穷极声韵，或为千言，或为五百言律诗，以相投寄，小生自审不能有以过之，往往戏排旧韵，别创新词，名为次韵相酬，荩欲以难相挑耳，江湘间为诗者复相仿效，力或不足，则至於颠倒语言，重复首尾，韵同意等，不异前篇，亦目为元和诗体。而司文者考变雅之由，往往归咎於稹。尝以为雕虫小事，不足以自明。始闻相公记忆，累旬以来，实惧粪土之墙，庇以大厦，使不摧坏，实为版筑者之娱。辄缮写古体歌诗一百首，百韵至两韵律诗一百首，合为五卷，奉启跪陈，或希构厦之馀，一赐观览，知小生於章句中栾栌榱桷之材，尽曾量度，则十馀年之回，不为无用矣。词旨琐劣，冒黩尊严，伏候刑书，不敢逃让。死罪死罪。
    ○与卫淮南石琴荐启
    叠石琴荐一（出当州龙璧滩下）。
    右件琴荐，躬往采获，稍以珍奇，特表殊形，自然古色。伏惟阁下禀夔旦之至德，蕴牙、旷之元踪，人文合宫徵之深，国器专瑚琏之重。艺深攫，将成玉烛之调，思叶歌谣，足助薰风之化。愿以顽璞，上奉徽音，（阙一字）响亮於五弦，应铿锵於六律。沉沦虽久，提拂未忘，傥垂不撤之恩，敢效弥坚之用。
    ○制诰自序
    制诰本於《书》。《书》之诰、命、训、誓，皆一时之约束也，自非训导职业，则必指言美恶，以明诛赏之意焉。是以读《说命》则知辅相之不易，读《胤征》则知废怠之可诛。秦汉以来，未之或改。近世以科试取士文章，司言者苟务元刂饰，不根事实，升之者美溢於词，而不知所以美之之谓；黜之者罪溢於纸，而不知所以罪之之来。而又拘以属对，以圆方，类之於赋、判者流。先王之约束，荩扫地矣。元和十五年，余始以祠部郎中知制诰，初约束不暇，及後累月，辄以古道干丞相，丞相信然之。又明年，召入禁林，专常内命。上好文，一日，从容议及此，上曰：“通事舍人不知书便其宜，宣赞之外无不可。”自是司言之臣，皆得追用古道，不从中覆。然而余所宣行者，文不能自足其意，率皆浅近，无以变例。追而序之，荩所以表明天子之复古，而张後来者之趣尚耳。
    ○文藁自叙
    刘歆云：“制不可削。”予以为有可得而削之者。贡谋猷，持嗜欲，君有之则誉归於上，臣专之则誉归於下，苟而存之，其攘也，非道也。经制度，明利害，区邪正，辨嫌惑，存之则事分著，去之则是非泯，苟而削之，其过也，非道也。
