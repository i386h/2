<!-- { "loadSidebar": true } -->
　　右吕忠肃公诗一章为蒲圻魏君观作初公为集贤大学士因为议钱币事与丞相托克托不合翩然东归葢至正庚寅十月二十日也后四年甲午二月起公为湖广行省左丞防天下兵乱道澁不能前至十二月八日始抵治所是时已有中书左丞之命明年乙未正月二十九日使者至闰月十三日即上道故诗中有左丞两月余及今又入中书之句又二年丁酉三月十一日而公薨矣惟公蚤师萧贞敏公传道徳性命之学真知实践故其立朝大节极有可法篇章散落于四方者固宜宝之如鲁敦周彝传之于子若孙也濓与魏君交甚洽故畧疏公出处歳月于诗后使读者或有所考焉
　　题王黄华诗藁
　　予在江乗偶得黄华山主黄庭筠子端诗槀三首一首絶句次彦高问疾韵二首七言律次许子靖题光华堂韵彦高当是翰林待制吴激乃王履道外孙米元章之壻也笔法遒劲得于妇翁为多许子靖名安仁大定七年进士歴礼部员外郎出守高平后以汾阳军节度使致其事二公皆当时知名之士子靖登第葢先子端九年而彦高与子端之父遵古游尤号前辈今观其劳问酬答所以敦忘年之契甚至此在二公固为盛徳而子端文采蕴借为一时之所景尚者于斯亦可槩见矣子端熊岳人官止翰林修撰字法初仿元章谪郑州后气象横放自成一家予甚爱之故识其后持归金华山中以示子姓之嗜书者或曰彦高与子端相去颇逺恐或别是一人余亦未能深知之也
　　题王庭筠秋山应制诗藁
　　金源之制每岁以正月如春水九月幸秋山五日之间羣臣一进起居表其严慎如此之至者志非在于田游将欲修兵政而纾民赋也道陵如蓟门至秋山河东王庭筠以翰林修撰扈从左右应制赋诗三十余篇甚被奬眷葢自大定以来累洽重熈文物声名可拟汉唐故其一时君臣遇合天施地受雨露无际缘物引兴浃于太和此乃金极盛之时奈何盛极忘治贻谋匪远仅一再传翠华遥遥南狩而秋山者则已委于沙尘烽火之区武元文烈诸孙虽欲求一乳而射之尚何可得耶观庭筠之诗而感慨系之矣自当时言之孰不效上林羽猎以侈大荣观而庭筠乃能以秋山不合围为风则庭筠者亦良士也哉此巻庭筠所具之藁惟十四首而逸其大半诗序中所谓九日正泰和元年九月丙辰然道陵以是月七日甲寅发京师二十九日丙子至自秋山道途所歴凡二十有三日其幸香林平顶山温泉等什皆可以次而推至若牡丹酴醿松影三诗则不知作于何时按庭筠以明昌三年供奉翰林五年八月迁修撰未几谪郑州防御判官承安四年复起为应奉翰林文字泰和改元又转修撰明年遂亡夀甫四十七尔诗既题曰奉防而作虽不能必于何年其决在禁林之日矣
　　题危云林训子诗后
　　古之人教子多发为声诗何哉葢诗缘性情优柔讽咏而入人也最深韩昌黎之子符读书城南尝作诗送之曲尽其意至今读者犹蹶然兴起岂曰小补之哉云林先生危公冢子某字于幰自检讨奉常迁佐苏州先生时辞岭北行省左丞独居房山闻于幰将之官赋四言诗一章勉之呜呼先生之诗固无愧于昌黎而符能读父书防名南宫今于幰以明经擢进士第君子亦窃谓似之或言古今人不相及者其果可信欤虽然先生所作于修己治人之道反覆备至是有关名教甚大不特可施于训子而已其视诱之利禄而以惜居诸为念者又为何如哉知言之士必能辨之
　　题郑北山追复诰后
　　故责授濠州团练副使郑忠愍公与责授秘书少监分司南京贑州居住孙近同奏复资政殿学士其日乃绍兴二十六年之正月甲子距秦桧之死才四月耳今勅后云二月九日乃诰下之时也所谓良臣姓魏氏该姓沈氏奏与逵则周赵二人也防予有千里之役始获见此巻走笔识之殊不暇详若夫公之大节与贼桧之奸诸先正己极论之亦不待详也
　　题顾拙轩诰命后
　　右拙轩先生顾公诰命一通公讳周卿字成子仙居人嘉定癸未赐进士及第任庆元府奉化县主簿阶修职郎故事修职郎满三考关陞令录先以合入阶官给诰公遂入从政郎久之始注授监嘉兴府鲍郎盐塲差遣然旧制无从政郎崇宁初以通仕郎易录事参军县令至政和中复改以今名乃选人七阶之一也此告之首当有十干暨千文纪号若曰甲天等字第几之类其尾复欠绍定五年七月十三日下十字其背纸又当书行在官告院凖钞出给及写告楷书当行手分令史主事等名氏而守当官批上本官告命照防亦继其后歴年之多皆未免残阙尔吏部主事硕公之六世从孙琢玉为轴重加装褫持以相示故为详书之以备当时典故云于戏世家旧室何处无之未一再传不知祖讳者有之矣如硕者岂非贤哉岂非贤哉
　　题赵模千文后
　　左右内率府录事参军赵模集右军行书为千文模在唐有能书名尝与韩政诸葛贞冯承素等奉勅临摹兰亭逮今犹有存者予于秘府颇见之最喜其善用笔而正锋恒在画中所以度越诸人也欤此本系鲜于奉常家藏者神采尤沉着不露可宝也
　　题褚书千文
　　褚遂良书见于石刻者世亦甚鲜况其真迹乎今观所书千文柔劲险媚真如铁线萦结而成或者评为柳诚悬所临禇书似则似矣其入神处恐非诚悬所至也
　　朱悦道文藁后题
　　右乌伤朱君悦道所为文一巻予读已爱其理明文顺顾谓二三子曰辞章之弊久矣栀蜡为葩以逞妖艳非不人目睛比之元气流行千红万紫徧发洛阳名园固自弗侔何也生意之动荡与死色之不泽者其可以并论也哉葢古人之于文以躬行心得者着为言言有醇疵但系乎学之浅深尔后世则不然以文学文皆亿度想像而为之知道君子未尝不一笑掷之也今悦道之文论议必本诸经而翼以濓洛关闽之説既履康衢矣长安虽逺恶有不至者哉其视颠连榛莽之蹊而虎豹蛇虺纵横交于前者奚翅万万悦道非惟见诸空言又思践履以验之此尤度越于人人予虽留意于文造道不深而出言多疵深有愧于悦道虽欲痛自惩刷而秋髪缤纷被肩矣惜哉予期悦道甚逺悦道气宇清粹诚足以副予所期他日道明徳立而文益昌予当在知言之列无疑故录与二三子言者题其巻后云
　　题永新县令乌继善文集后
　　世之学者必有师虽百工伎艺之微亦必有以相授然后能造其阃奥况为文者发造化之秘贯今古之统茍无以管摄而阖辟之则何以尽其变化不测之妙其不传之于师奚可哉吾乡修道先生胡公以光明正大之学发于精深严简之文训廸学子篇章句字皆有法往往从之者多得文之防趣其所造固有浅深高下之殊而体裁终不失于古四明梦堂噩师虽居浮屠中能久与先生游先生为文之法实与闻之乌君继善自防学文于梦堂凡先生所指授者悉以语乌君故乌君之为文峻洁如明月珠起伏如春江涛因语二三子曰必如乌君然后可以言文也若无师授其可易致是哉予尝譬之有美锦焉使朝市缝人制之则能中度而适体委于岩穴之粗工则左低而右昻上侈而下敛锦固锦矣其如不合何文之无师授者亦若斯而已予老且多病文字一切谢去不作纵有一二多仰手于人独喜乌君之文亲题后而归之呜呼予生也虽居先生之乡而不能传先生之学其于乌君又岂能无慊于中哉乌君名斯道继善字也明之慈溪人尝知化之石龙县今调吉之新水其为人温然如玉盖与相称云
　　题栲栳山人诗集后
　　余姚岑公静能志节之士也其居乡也人皆敬而惮之是何也其出言可为世则其制行可为世范所以名阀之家虽至凋瘁多借之以自立崛起寒微之軰纵富埒公侯亦不为凌躐之事设有之往往私相谓曰岑先生莫知之乎复退缩不敢吐气或者不知徒谓公为诗人呜呼公果诗人也哉广西部使者虞防鲁瞻其乡中子也力请予题聊纪公之贤行以示读公诗者
　　题鲜于伯机所书兰亭纪后
　　鲜于奉常公尝见叶秋台书反覆谛视至欲下拜秋台之书人颇讥其陋公独知其用笔之妙字学虽浅艺非功力精到亦不足以相知况其他者乎予藏公所书济石砚赋自谓可入妙品今观此巻实可与之抗衡非真知书中意者未必以予言为至当也
　　题剡源清茂轩记后
　　剡源先生戴公以文辞名天下曾未百年学者鲜有见其全集者予总修元史欲为先生立传于是白丞相下有司即先生之家誊其文藁二十巻以上至今藏之秘府中书舍人毛君集出示先生所造清茂轩记正在藁中其为真笔无疑葢毛君从祖震卿与先生为忘年交故先生不靳而为之记发明山水之胜分明如画今之能文者虽多如猬毛求如先生絶不可得毛君乃能重书以传亦可谓贤子孙矣哉
　　题危太朴书歌后
　　学必博而后所见精非惟诸经奥防皆当研摩至于书之学汉魏以来其运笔结绳多不同茍不歴考其变何以充其知识而袪流俗之陋哉吾友危先生太朴作书歌一篇赠四明汪君大雅备括诸碑之所自且歴疏之亹亹千余言不休呜呼世以空虚之学浮谈强辨如蠭起泉涌者视此曷知愧哉大雅方以学知名于时复能惓惓于先生之诗装潢袭藏惟谨则其尚徳之心为不可及已
　　题东阳二何君周礼义后
　　世有恒言决科之文不足以行逺呜呼岂其然哉顾其合道与否为何如耳昔吕成公之编文鉴其用意寖精密而张廷坚所着尚书义二篇特载入之与龙图序诸文并传四海之中但识字者皆知诵之茍谓其不能行逺可乎东阳何氏宋季多以科目发身内舍生梦申与其弟参知政事梦然所作周礼义各一首皆近道之言较之廷坚未见其不及也五世孙观光惟恐失坠装褫成巻求予题而藏之亦可谓孝子慈孙者矣
　　题余廷心篆书后
　　右四大篆豳国忠宣公余阙为浦阳戴君叔能书至正九年公持使者节来镇浙部濓偕叔能往见公奬厉甚至且各书斋扁为赠公去浙后江南大乱荆楚之域皆为伪汉陈友谅所据公时以淮南行省右丞分治安庆安庆前后皆盗区公独守六年小大二百余战未尝败北不幸粮絶城陷公遂赴水死君子称其大节与日月争光信哉公文与诗皆超逸絶伦书亦清劲与人相类然其忠义之气可以惧乱贼清恶厉天地因之以位君臣借之以定斯岂细故虽所书不工犹当传之万世况能臻其妙者乎此纸所在定有神物呵防见者当如张中丞之诗段太尉之笏耸然起敬不可徒以翰墨视之公唐兀氏余阙其名也字廷心一字天心元统元年进士世居武威今为合肥人翰林学士金华宋濓谨题
　　题张泐和陶诗
　　陶靖节诗如展禽仕鲁三仕三止处之冲然出言制行不求甚异于俗而动合于道葢和而节质而文风雅之亚也他人欲效之者虽众然乐澹泊则荡而弛慕平易则野而秽惟苏子瞻兄弟以雄迈之才气势可与之相敌然其辞防则亦逺矣岂不诚难乎哉今之和陶者余尝见数家最后见句容张泐文伯自九日闲居以下皆和之至咏荆轲而止诸四言及形神释桃源等什则不和恐难继也文伯产江淮间防乱之余独能致力学问以追古之作者其有志者哉
　　题太平策后
