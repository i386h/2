<!-- { "loadSidebar": true } -->
　　近代名臣之后有世秉纯白恪勤先训绵数百而弗坠者惟河东陈氏乎陈氏自宋太常少卿累赠金紫光禄大夫刑部尚书太子太保讳希亮起巴蜀以忠正刚直防大名嘉祐中七世至平阳提学公不少贬方是时中原袵兵且百余嵗师道乆废我元建国覃懐许文正公衡进而师于上保定刘徴君因退而师于下名贤遗老并列周行而公亦起为河东儒师学者始有所向方矣公讳庾字子京其先眉之青神人自太保居洛太保之孙慈州士曹挥迁临晋士曹之孙少中大夫国子监丞克基复徙猗顿公官平阳又家焉遂为河东人曽祖讳灏赠儒林郎祖即克基考讳仲谦昭勇大将军三白规措使骁骑尉颍川郡伯公少与赵定刘绘张澄同学号为四秀又与兄河东两路宣慰司参议赓弟东平劝农使膺齐名号为三鳯随亲宦青州崇庆壬申四方兵起携家还猗顿河东破乃西涉河客华隂二载河东平出闗居洛西十余嵗贞祐丙子兵大入转徙无常兴定庚辰隠卢氏山中元光正大再与贡再试春官不利去省亲于陕丁父艰九移解梁复有母之忧服除辟聘交至乃应平阳髙雄飞之招署郡教授日与髙第弟子源李兟之徒讲习问辩来学日众防中书令耶律铸奏置经籍所平阳命公校雠领所事世祖徴至六盘山与语大恱中统初以宣抚张徳辉荐授平阳路提举学校官进徳义树教化勉学戒惰风俗为之一变明年年六十八卒呜乎惟公之学沉潜贯穿先行后言其事亲也旦暮必盛服与兄弟妇姒序拜堂下问起居受训敕然后退居洛西日每佳辰令节具琴尊约亲友奉昭勇公升篮舆登女几山歴白马乌喙诸峯上龙门临八节滩徘徊嵩少访裴司空邵先生遗迹然后归及遭乱离父母继没犹执丧尽礼至兵冦相戒无犯其境其与人交必尽其道陵川刘昻霄太原元好问河中李献卿洛阳李微奉天杨奂虞乡麻革济南杜仁杰曹南商挺诸贤咸相友善而仁杰豪宕滑稽善骂独与公莫逆每谒升堂拜母或揖丘嫂索酒与客饮终始无戯言吏部尚书贾损之尝称为端雅君子早居汴翰林学士赵秉文杨云翼参知政事杨慥监察御史雷渊刘祖谦争相荐引莫能屈太原李汾者负材使气一日防相国寺语侵公公正色曰汉有董贾唐有韩栁宋有欧苏皆能上为国家重下为儒林表我軰幸遭盛明不能以道义相尚追踪前軰徒以文墨小技陵人将安用之李沮而退坐客大服故其教人也一本诸道徳仁义或问政曰以礼曰何谓礼曰临事以敬律身以义用人惟贤养民惟惠体风俗而施敎察过失而立防行之以寛柔简易之道辅之以中正裁制之宜谨之以进退赏罚之节故曰有礼政事得其施无礼政事失其施也或问政之大者曰政莫大于守法爱民任亷去奸曰刑可用乎曰恳恳用刑不如行恩孶孳求奸未若礼贤且民不见徳惟刑是闻公之政殆矣或问寡过曰行不归义皆过也反求诸义其庶乎问寡欲曰无过则欲自寡临终手书为学之要凡九篇以遗子孙公尝有马病腰医小愈或欲售之公不肯曰安用误人为后乡里见人憸薄輙曰君是不鬻马陈先生耶尝暮归得金钗玉珰道旁求主名三日不得潜瘗其所过乐安误碎逆旅主人器偿不受宻缄白金卧所而去及还主人曰是封银偿我者邻里传闻聚观叹息平居见贫乏不能自存孤孑不能昏嫁者必资给之一日语兄赓曰吾闻财多害身今丧乱若此而吾廪有余粟藏有余布不散不止与为他人守孰若分诸邻里郷党乎兄大喜立散之公之制行又如此人皆谓有太保之风信夫呜呼岂性当世之师百世之师也其所著书有经史要论三十卷三代治本五卷唐编年二十卷澹轩文集三十卷方为春秋解未成防卒娶王氏某州节度副使栋之女再娶杨氏卢氏令起之妺子男二元义解塩司判官元忠以学行闻孙男二造早世观今翰林脩撰同知制诰兼国史院编脩官为学有家法女一适麻怀祖曽孙男二仁寿同祖仁寿为参议后女一公以中统二年秋八月六日卒以至元二十有五年秋七月二十有五日归葬临晋北原疑山先茔以杨夫人祔延祐二年春二月观以予相知翰林乆请文刻墓铭曰
　　陈基姚虞爰啓于眉太保振迹廼邦畿拥旄秉钧世济弗隳聨辉竹帛坚贞并持蔼蔼平阳古学是师刚简易直孝友具宜河水之东洛水之西余风可想遗教足稽懐哉诸老邈矣当时五十五年追载此碑孝孙之思邦人之贻
　　故河东两路宣慰司防议陈公墓碑
　　防议陈公讳赓字子飏退居之十年至元十一年正月六日卒年八十五后十有五年秋七月二十有五日葬河中府疑山先茔以夫人张氏祔延祐二年夏从孙翰林脩撰观请为墓道文谨次其槩如左公之先唐广明中有讳琼者避黄巢乱自京兆万年举家入蜀居眉青神四传至宋太常少卿赠太子太保希亮与从子太子中允庸职方贠外郎知蜀州谕同登天圣五年进士第邑令张逸表其闾曰三俊世号三俊陈氏太保迁洛又四传至与义遂防大政为渡江名臣太保长嫡曰京东转运使忱京东生慈州士曹挥居临晋慈州生儒林郎灏儒林生金国子监丞克基居猗顿监丞生耀州三白渠规措使颍川郡伯仲谦颍川之子五人公为长与长弟平阳提举庾季弟东平劝农使膺齐名太原元好问号为三鳯故乂号三鳯陈氏公风仪秀整器量闳大言论必本于理喜怒不形于色时称长者公之仕在金以父泽起家监蓝田子午酒改陕塩塲管勾入国朝用解梁仪緫帅荐为帅府经歴辟解塩司判官张徳辉宣抚河东张仲一建行省皆署防议又以行省言授河东两路宣慰司防议金正大初偕弟庾入汴丞相髙汝砺専恣不道即伏阙上封事乞斩以谢天下不报又为书责諌议大夫陈规不早諌规入极言不听公长叹而去汝砺竟恚死歴事四大幕一摄宣抚事皆能推诚尽礼以事其上正身脩徳以化于下故奸宄屏息谤讟不兴而政以行方朝廷用兵西北日不暇给责平阳太原各输粟万斛公请出塩劵募民入粟民欢趋之顷之谢疾归解与沙门道优軰游每夏五入王官谷歴白石万固俯西岩寻吕纯阳故居登五老峯至秋乃还嵗以为常无少间金崇庆中河南乱奉二亲窜华隂还买田洛西治生产日置酒速客登山临水以乐其亲凡十余年正大中避乱于陕居颍川公丧哀毁柴立时防盗四起所向汹汹乃奉母间行入卢氏山中数与盗遇盗輙指善道使去竟免于难弟膺之防张夫人实乳哺之稍长随兄庾迁平阳及从军山东有子元凯未龀公复载至解教育之遂为名大夫居家戒子弟必以孝弟忠信遇乡党无少长必以和而不违于礼或步至其家相劳苦人人自以为亲已人有所缓急倾囊倒廪救之不爱也有所忿争不之邑而之公一言感动往往自谢去或愧悔终身壬辰之乱有沈千戸者捍公一门后百计求之不可得每嵗时率弟侄设位而祭之故公没之后闻道公姓名者必以手加额唏嘘不自胜公之学闳肆演迤以力行为本不棘棘章句不矜矜自道其为文雄健雅防务极其意有黙轩集二十卷坞西漫録十二卷嵩隠谈露五卷弊帚集十卷尤工行草书得笔外意公之游在洛西则贾某损之赵某庆之麻某平甫刘某光甫薛继先曼卿辛愿敬之赵元宜之和某献之在汴则赵秉文周臣杨慥叔玉麻九畴知防雷渊希顔李汾长源北渡则元好问裕之李献卿钦止杨奂焕然杨道叔能赵着光甫之属此其尤贤者呜呼士之生也徳岂不足尚耶才岂不足贵耶学岂不足明文岂不足工耶贤而不达自古已然逄而不然又乌足贤若公之神可与元气游名可与天地终又何乖逄之足计哉公之夫人张氏徳足以配君子先七年卒二子皆夭死从孙述为后又死今以观之子仁寿奉公祀三女长适金防知政事同华莭度使李仲脩之侄次适王次适冯皆大姓铭曰嗟嗟陈公河岳之英遭时多艰嵗靡遑寕扶老携防日与忧并洛西十年乃东入京京途悠悠谁秉国程昌言罔知有弗速倾薄言还归爰属皇明既佐戎幕亦抚鳏眷言頋之日月斯征孔子戒得老氏知足皎然羙人在彼空谷缅懐万端藏之一束惟仁吾居惟义吾毂惟孝惟弟吾帛吾粟贤必大用公独吝之众人愠之公独信之贤必有后公独靳之众人愤之公独顺之防防诸孙于以之春秋祭祀永言慎之
　　宜兴守王君墓志铭
　　大徳之末嵗凶民流东南逾甚死者无筭朝廷忧之议悬赏劝分余时幸陪末议深賛其成因窃念四方贤守宰岂独无分忧者乎后十年始知宜兴王使君之事使君名徳亮字仲明大父义自陈留避地范阳家焉父福倜傥好义以善役水为硙有名燕赵间遂少府俾提领涿州工匠与其配胡氏俱以寿终一男一女女为杨州塩塲管勾李钧妻男使君也自幼知奋发力学兼习象胥弱冠举为中书省断事官令史秩满授从仕郎北京宣慰司都事以材入为中书掾御史防举干廉陞承事郎再为北京宣慰司都事纳延之乱与宣慰使伊尔苏克俱受选任凡储偫械器城守斥堠细大悉以委之昼夜尽瘁者十旬无乏兴无败事乱既平有防进一阶当路格不下君无觖望诣铨得江西行省左右司员外郎终更迁承务郎辽阳行尚书省左右司贠外郎转承直郎常徳路緫管府判官未上改大都税课同提举期年课羡四千定迁承徳郎上都税课同提举不苛而集陞奉训大夫辽阳行中书省左右司郎中居三年进奉议大夫万亿寳源库提举寳源受天下转输众谓剧而公甚优以才宜抚字进阶奉政出牧宜兴自以未更民事勤心奉职孜孜在民值嵗荐饥公私葢藏咸竭道殣相枕藉至以妻子易一餐餐讫赴水死君忧形顔间身亲劝率皆感其诚于是得捐有济无之粟万石有竒以赈损贵就贱之粟六千以粜山谷羸困不能出者粥活之行视荒田谕冨者资饥者分耕之宜兴之菑遂瘳猛兽食人杀官军十三行旅殆絶君斋戒祷于山神即获二虎一豹飞蝗大集民大骇君尽诚禜之且设方略捕絶之稼以有秋以其暇出私帑市材佣工一新州之治宇民闻欢趋之堂室楼门翼然毕备凡典州六十四朔其所兴除不可计大要以利民为本代至而君已病矣既亟家人授简以家事请书君抵之不答天性和易轻财好施虽以文为害进然恒不乐每励其子以学问曰吏不可为为儒而贫抑又何恶苟弃吾训非王氏子孙也既葬之秋子宏以范阳郑守谦之述来请志墓宏之言曰先人出入省尸三十年嘉言善行多矣宏防不能知所知者宜兴之略耳余惟古循吏逺矣然有能一日勤其官子其民则语黙造次皆足以及人观使君之于宜兴庻防民之父母者欤况加以用心五六年之乆是宜彼之思不能忘此之情不能却也君凡四娶曰葛氏一女嫁奉议大夫冠州知州周郁曰刘氏一女嫁某官孔特立曰唐氏一男宏曰张氏一男弼一女幼君之寿六十有一没以皇庆元年十月庚午窆以延祐二年二月庚寅墓在范阳县礼让乡史家里初建新阡徙祖考序昭穆而葬焉铭曰
　　有羙王氏由宋而燕维肇其先弗徳孰延蓄之为渊演之为川懿尔史君厥施沛然曷以其善不以其年教一经相活千人封徳靡不报声随景从匪我期之大畀则丰尚力于训爰亢于宗涿鹿之野其固惟崇
　　许州大洪济寺益和尚塔铭
