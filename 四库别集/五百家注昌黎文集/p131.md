<!-- { "loadSidebar": true } -->
　　【樊曰本传具载公此表宪宗得表谓宰相曰昨得韩愈到潮州表因思其所谏佛骨事大是爱我我岂不知然愈为人臣不当言人主事佛乃年促也帝欲复用愈故先语及观宰相意皇甫镈恐其复用乃率先对曰愈终太疎狂且可量移一郡遂授袁州刺史欧阳文忠公云前世有名人当论事时感激不避诛死真若知义者及到贬所则戚戚怨嗟有不堪之穷愁形于文字虽韩文公不免此累或者又罪其以封禅谀帝皆非也汉杨恽见废报孙防宗书语渉讥讪遂坐腰斩雷霆之怒臣子所当知畏公之此表不为过矣】
　　臣某言臣以狂妄戅愚不识礼度上表陈佛骨事言渉不敬正名定罪万死犹轻陛下哀臣愚忠恕臣狂直谓臣言虽可罪心亦无他特屈刑章以臣为潮州刺史既免刑戮又获禄食圣恩大天地莫量破脑刳心岂足为谢臣某诚惶诚恐顿首顿首臣以今年正月十四日蒙恩除潮州刺史即日奔驰上道经渉岭海水陆万里以今月二十五日【孙曰三月已卯愈至潮州】到州上讫与官吏百姓等相见具言朝廷治平天子神圣威武慈仁子养亿兆人庶【祝曰十万曰亿十亿曰兆书纣有亿兆夷人】无有亲疎远迩虽在万里之外岭海之陬待之一如甸畿之间辇毂之下有善必闻有恶必见早朝晚罢兢兢业业惟恐四海之内天地之中一物不得其所故遣刺史面问百姓疾苦【面一作亲】茍有不便得以上陈国家宪章完具为治日久守令承奉诏条违犯者鲜虽在蛮荒无不安防闻臣所称圣德惟知鼓舞讙呼不劳施为坐以无事臣某诚惶诚恐顿首顿首臣所领州在广府极东界上去广府虽云才二千里然来往动皆经月过海口下恶水涛泷壮猛【孙曰南人名湍为泷○泷音双】难计程期风鳄鱼【其遇切鳄五各切】祸患不测州南近界【一作州之南境】涨海连天毒雾瘴氛日夕发作臣少多病年才五十发白齿落理不久长加以罪犯至重所处又极远恶忧惶慙悸死亡无日单立一身朝无亲党居蛮夷之地与魑魅为羣茍非陛下哀而念之谁肯为臣言者臣受性愚陋人事多所不通惟酷好学问文章未尝一日暂废实为时辈所见推许【一作表】臣于当时之文亦未有过人者至于论述陛下功德与诗书相表里作为歌诗荐之郊庙【樊曰谓元和圣德颂及平淮西碑之类】纪泰山之封镂白玉之牒铺张对天之闳休扬厉无前之伟迹编之乎诗书之策而无愧措之乎天地之间而无亏虽使古人复生【虽一作縦】臣亦未肯多让伏以大唐受命有天下四海之内莫不臣妾南北东西地各万里自天宝之后治政少懈文致未优武尅不刚嬖臣奸【嬖一作孽】蠧居棊处揺毒自防外顺内悖父死子代以祖继孙【一本继亦作以】如古诸侯自擅其地不贡不朝六七十年四圣传序以至陛下即位以来躬亲听断旋干转坤闗机阖开雷厉风飞日月清照天戈所麾莫不宁顺大宇之下生息理极高祖创制天下其功大矣而治未太平也太宗太平矣而大功所立咸在高祖之代非如陛下承天寳之后接因循之余六七十年之外赫然兴起南面指麾而致此巍巍治功也【巍下一有之字治功一作功治】宜定乐章以告神明东巡防山奏功皇天【补注范太史唐鉴曰终唐之世惟栁宗元以封禅为非以韩愈之贤犹劝宪宗则其余无足怪也】具着显庸明示得意【孙曰秦始皇二十六年登琅邪台立石颂秦德明得意】使永永万年【一作年代】服我成烈当此之时所谓千载一时不可逢之嘉防【不一作方】而臣负罪婴舋【祝曰舋隙罅又瑕也后汉欲乗舋并闗中○舋许慎切】自拘海岛戚戚嗟嗟日与死廹曽不得奏薄伎于从官之内御之间穷思毕精以赎罪过怀痛穷天死不闭目瞻望宸极魂神飞去【一作迭】伏惟皇帝陛下天地父母哀而怜之无任感恩恋阙慙惶恳廹之至谨附表陈谢以闻
　　贺册尊号表
　　【樊曰古者皇曰皇帝曰帝王曰王至秦始皇始兼皇帝之号汉哀帝始有圣刘太平之称唐高宗中宗遂有天皇应天之名而明皇遂称尊号曰开元圣文神武皇帝其后子孙因之以为故事范祖禹所谓使其臣子生而加谥于君人岂不悖哉者也】
　　臣某言臣伏闻宰相公卿百官【樊曰时宰相皇甫镈欲兼用孝德为号崔羣独以为有睿圣则孝德并见宪宗闻不乐乃以它事罢羣为湖南观察使】及闗辅百姓耆耋等【孙曰年八十曰耋】以陛下功崇德钜天成地平宜加号于殊常以昭示于来载陈请恳到【一作至】于再于三陛下仰稽干符【祝曰干符天文】俯顺人志乃以新秋首序令月吉辰发扬鸿休膺受显册【孙曰元和十四年七月羣臣上尊号曰元和圣文神武法天应道皇帝】天人合庆日月扬光环海之间含生之类欢忭踊跃【抃一作欣】以舞以歌臣某诚欢诚喜顿首顿首臣闻体仁以长人之谓元【孙曰易元者善之长又体仁足以长人一无以字一无人字】发而中节之谓和【孙曰礼喜怒哀乐未发谓之中发而皆中节谓之和】无所不通之谓圣妙而无方之谓神经纬天地之谓文【孙曰昭二十八年左氏之词】戡定祸乱之谓武先天不违之谓法天【孙曰易先天而天弗违】道济天下之谓应道【孙曰易道济天下故不过】伏惟元和圣文神武法天应道皇帝陛下子育亿兆视之如伤可谓体仁以长人矣喜怒以类【樊曰宣十七年左氏喜怒以类者鲜】刑赏不差可谓发而中节矣明照无私幽隠毕达可谓无所不通矣发号出令云行雨施可谓妙而无方矣三光顺轨草木遂长【一作字】可谓经纬天地矣除刬冦盗宇县清夷可谓戡定祸乱矣风雨以时祥瑞辐凑可谓先天而天不违矣国内无饥寒四夷皆朝贡可谓道济天下矣众美备具名实相当赫赫巍巍超今冠古方当讲议明堂辟雍之事【一无讲字一无议字】撰集防山梁父之仪【一无集字】搜三代之逸礼补百王之漏典【漏一作坠】时乗六龙肆觐东后【孙曰言将东封也】防臣幸生圣代触犯刑章假息海隅死亡无日瞻望震极心魂飞扬有永弃之悲无自新之望曽不得与鸟兽率舞蛮夷纵观为比衘酸抱痛且耻且慙无任感恩恋阙恳廹彷徨之至谨奉表陈贺以闻
　　袁州刺史谢上表
　　【一无刺史二字】
　　臣某言臣以去年正月上疏论佛骨事先朝恕臣愚直【樊曰宪宗以元和十五年正月崩穆宗即位故此谓宪宗为先朝】不加大罪自刑部侍郎贬授潮州刺史伏遇其年七月十三日恩赦【孙曰元和十四年七月上尊号大赦天下】至其年十月二十四日准例量移改授袁州刺史以今月八日到上讫【孙曰十五年正月至袁州】臣某诚欢诚喜顿首顿首伏以州小地狭赋税及时人安吏循闾里无事防臣惟当布陛下惟新之泽【孙曰诗周虽旧邦其命惟新以言穆宗即位也】守国家承平之规劝以耕桑使无怠惰而已臣以愚陋无堪累蒙朝廷奬用掌诰西掖【孙曰元和九年十二月公知制诰】司刑南宫【孙曰元和十二年十二日公为刑部侍郎】显荣频烦称效寂蔑又蒙赦其罪累【赦一作放】授以方州德重恩身防命贱无阶荅谢惟积慙惶无任感恩慙愓之至谨差军事副将郝防奉表陈谢以闻
　　贺皇帝即位表
　　【刘曰穆宗即皇帝位公在袁州以表贺】
　　臣某言伏闻皇帝陛下以闰正月三日防奉遗诏昭升大位【孙曰元和十五年闰正月穆宗　即位书昭升于上○一本作昭承】天地神祗永有依归华夏蛮貊永有承事神人交庆日月贞明【韩曰易日月之道贞明者也】臣某诚欢诚喜顿首顿首臣闻王者必为天所相为人所归上符天心下合人志然后奄有四海以君万邦伏惟皇帝陛下承列圣之丕绩当中兴之昌运爰自主鬯春宫【樊曰元和七年七月乙亥帝为皇太子○宫一作官似非】齿胄国家【孙曰礼行一物而三善得者唯世子而已其齿于学之谓也】孝友之美实形四方英伟之姿久动羣听及初嗣位遐迩莫不欢心爰降诏书老幼或至垂涕【一作泣】举用俊乂流窜奸邪【孙曰帝即位之日召翰林学士叚文昌杜元颖沈传师李肇侍读薛放丁公着对思政　殿并赐金紫丁未贬宰臣皇甫镈为崖州司户叅军】　虽虞舜之去四凶举十六相【樊曰浑敦穷竒杌饕餮四凶也苍舒隤敳戭大临尨降庭坚仲容叔达伯奋仲堪叔献季仲伯虎仲熊叔豹季貍十六相也见左传】不能过也天下翘首以望太平天下倾心以观至化臣某诚欢诚喜顿首顿首臣闻昔者尧舜以吁嗟君臣相戒以致至治周文王以忧勤日中不食以和万民故能泽流无穷名配日月伏惟皇帝陛下仪而像之以永多福【永一作求】天下幸甚天下幸甚防臣往因言事得罪先朝僻守远方【僻守一作守郡】拘限条制【制一作例】不获奔走称庆阙廷无任欣欢踊跃感恩恋阙之至谨奉表以闻
　　贺赦表
　　臣某言伏奉二月五日制书大赦天下【孙曰元和十五年正月穆宗即位二月大赦】常赦所不原者咸蒙除罪与之更始令得自新恩浃幽明庆溢寰海臣某诚欢诚喜顿首顿首臣闻王者必于嗣位之始降非常之恩所以象德乾坤同明日月伏惟皇帝陛下文思聪明圣神睿哲发号出令云行雨施惧刑政之或差怜鳏寡之重困知事久之滋虑法讹之益奸罪人悉原坠典咸举生恩既及于四海和气遂充于八纮臣某诚欢诚喜顿首顿首防臣往因论事获谴海隅【韩曰谓谪潮州】旋沐朝奬待罪山郡【韩曰谓徙袁州】未离贬窜之地忽逢旷荡之恩踊跃欣欢实倍常品限以官守不获随例称庆阙廷无任感恩恋阙之至谨奉表陈贺以闻
　　贺册皇太后表
　　【樊曰太后郭氏尚父子仪之孙附马都尉瞹之女宪宗之后穆宗之母也】
　　臣某言伏承闰正月二十七日皇太后光膺令典受册宫闱【孙曰元和十五年闰正月穆宗尊所生母郭贵妃为皇太后大中二年崩諡为懿安皇后】欢心始自于内朝孝理遂形于寰海臣某诚欢诚喜顿首顿首皇太后夙賛先皇弼成至化诞生明圣【孙曰正元十一年正月宪宗第三子恒生于大明宫别殿】缵继鸿休华胥实赞于轩图【孙曰帝王世纪华胥太昊母】文母有光于周道【孙曰文母太姒诗亦右文母】恭惟懿德克配前芳皇帝陛下出震承干【韩曰易帝出乎震】垂衣御极式展臣子之志以明教化之源礼命载崇华夷同庆臣待罪外郡不获随例称贺阙廷【贺一作庆】无任踊跃欢欣之至谨奉表陈贺以闻
　　贺庆云表
