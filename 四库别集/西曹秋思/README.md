<!-- { "loadSidebar": true } -->
西曹秋思　　
（明）黄道周、叶廷秀、董养河 着
　　记① 

　　辛巳之春，小子师吉，入侍燕京。适石斋黄夫子，为廷诤下锦衣，叶润山先生以疏白同坐，先大夫以宿好被织②。 

　　【校异】 

　　① 案孙抄本列此记于卷末，《四库提要》所据“庶吉士梁上国家藏本”也列此记于书尾。今案从内容和形式上看，似以列在卷首更为适宜。②宿好，孙抄本“宿”作“夙”。 

　　时天下忧疑①，君子仄足②。倪文正公在林下，投书于执政，有南北部复见今日之语。黄夫子闻之，谓先大夫及诸同事曰：“鸿宝之言过矣！东汉党人，遗恨千载。上乏明君，内多嬖幸，士君子徒相标榜是非于下，戮辱之惨，固其宜也。余直道不阿，知无不言，言无不尽，或以过激获罪，何有党名？窃笑近所谓东林、西林，日向予喋喋者耳③。” 

　　【校异】 

　　① 忧疑，孙抄本“忧”作“皆”。②君子仄足，孙抄本无“君子”二字，“仄”作“失”。③日向予喋喋者耳，孙抄本“耳”作“自”。 

　　以是羇栖西曹，吟咏土室。或书《孝经》以鬻食，或解《周易》以见志。彼此赓酬，互相戒勉。师吉侍侧服劳，黄夫子尝曰，孺子可教。故凡父师著述，皆手录而珍袭之。未几赐环，公道大眀，中外胥快。而倪文正公随起少司马，至都取西曹诸作，如经解，如雪草，一一较梓。曰非天王眀圣①，安有此耶？ 

　　【校异】 

　　① 天王，孙抄本“王”作“下”。 

　　时逆闯方炽，蹂躏秦晋，先大夫痛感厝薪①，三疏请缨，见阻蜀相。又以庚癸之嘑，监督九门粮草，朝夕拮据，劳瘁成疾。于癸未之秋，先诸先生弃世矣！迨北畿失守，金陵告陷，诸先生相继尽节，忠孝之气，洵塞于天地哉②！ 

　　【校异】 

　　① 痛感，孙抄本“痛”作“弥”。②洵塞于天地，孙抄本“洵”作“询”。 

　　因忆黄夫子督师出闽关，师吉偕伯氏嵩生饯之。黄夫子曰，予直此得报先皇帝于地下矣①！他不忍言矣，并可谢尔父矣。遂挥泪而别。 

　　【校异】 

　　① 直此，孙抄本“直”作“自”。 

　　嗣是伯氏披缁入山①，师吉作令赴越②。怆然数载之中，岸谷升沈，而先大夫又弃予五年所矣③。流离之下，箧笥无存，惟此《秋思》唱和一帙④，斤斤宝之，不忍释手。爰述始末，播诸同人，俾咸知西曹之事云。 

　　小子师吉，百拜谨志于惠之丰湖亭⑤。 

　　盱江后学万铣印角父书。 

　　【校异】 

　　① 披缁入山，孙抄本“山”作“坐”。②作令，孙抄本“作”作“忙”。③弃予，孙抄本“予”作“余”。④唱和，孙抄本“唱”作“倡”。⑤谨志，孙抄本“志”作“识”。 

　　西曹秋思 

　　上虞倪元璐鸿宝校阅 

　　濮州叶廷秀润山 

　　镇海黄道周石斋仝着 

　　晋安董养河汉桥① 

　　【校异】 

　　① 案孙抄本三人题名次序为：首董养河，叶廷秀居中，末黄道周。 

　　辛巳之秋，读易之余，静沃道趣。笔砚不去，辄蔚诗思。从石斋、汉桥二先生敲正①，遂完平韵三十章。载劳雅和，益惭前粃。兹书后先，以存本末。观者鉴之。 

　　廷秀识 

　　【校异】 

　　①石斋、汉桥，孙抄本二人先后互易作“汉桥、石斋”。 

　　一东 

　　润山 宁甘袖手不书空，流水深山静者同。渐拓疏怀秋色里，微敲新句月明中。傍檐片榻频惊雨，隔院双吹晚散风。世事滔滔何处砥，请君百折看川东。 

　　汉桥 浮云吹尽雁横空，影落长江笑我同。再阅燠凉双阙下，骤惊宠辱一年中。苍葭秋远承清露，仄柏峰孤试劲风①。惆怅无方辞缴弋，未须悔别旧墙东。 

　　石斋 虎谷蛟潭人影空②，棕团携得与谁同。破车已顿荒山下，短棹仍投虐浪中③。出袖琪花齐化石④，开帷蜡火各经风。茅莼握卜千金数⑤，何处安流沧海东。 

　　【校异】 

　　①仄柏峰孤，孙抄本“峰”字空阙。②人影空，孙抄本“人”作“入”。 ③短棹，孙抄本“棹”作“掉”。●虐浪，陈刻本“虐”作“雪”。④齐化石，陈刻本“石”作“口”。⑤千金数，陈刻本“金”作“无”。 

　　二冬 

　　润山 远树夕阳阳抹浓①，天南极目见云封。忆莼闷阻连朝雨，索米愁催落月钟。乡国何年消战皷，客途到处老秋容。余生剩有归欤意，欲买荒山听古松。 

　　汉桥 虽然云壑趣偏浓，踣马何关试蚁封。漫絷南冠悲夜柝②，还惊北阙误晨钟。蛟龙浪阔魂频度，兕虎风凄道自容。莫为陆沈相对泣，荒园犹有未凋松。 

　　石斋 最不宜看云树浓，况当隙照又云封。青天偶屑星榆泪③，白日仍催子夜钟④。半壁寒灰围客梦，一壶漏屋稳身容⑤。惊心户外伧儿语⑥，多少黄鹂失乱松。 

　　【校异】 

　　①阳抹浓，孙抄本“阳”作“一”。②悲夜柝，孙抄本“悲”作“愁”。③青天偶屑星榆泪，陈刻本“天”作“霜”，“屑”作“结”，“星榆”作“眀河”。④仍催，陈刻本二字作“频传”。⑤漏屋稳身容，陈刻本“屋”作“酒”，“身”作“心”。⑥惊心，陈刻本“心”作“身”。 

　　三江 

　　润山 更于离乱念家邦，客去林空鹤影双。岂畏风霜催鬓落，已观寒暑定心降。寻尝日半分僯火①，遮莫廉垂对草窗。挂壁苍苔闲不厌，暮凉犹倒酒三缸。 

　　汉桥 曾筑黄金动帝邦，报燕书读泪痕双。眼中骥足囚空老②，天上旄头扫未降。剥啄敲棋怜藓榻，错综诠易类芸窗。清宵韵侣无赊酒，坐看秋花蘸碧釭。 

　　石斋 雁集凫归各此邦，投罗舄履肯双双。未驯龙性知无赖③，已坠文城可遂降。判作候人辞赤芾，悔从雕管谢蓬窗。巢由屈贾同销处，一勺灯花倒暮釭④。 

　　【校异】 

　　①寻尝，孙抄本“尝”作“常”。②囚空老，孙抄本“囚”作“因”。③无赖，孙抄本“赖”作“懒”。④一勺灯花，孙抄本“勺”作“灼；又“花”作“光”。 

　　四支 

　　润山 闭户从知懒性宜，倦蝉唫老坠秋枝。何人重幕尊开好①，有客单襟睡起迟。语默初难学古象，衣冠今已累明时。新来作计惟寒俭，皎月撩窗动素思。 

　　汉桥 绋鹿冠猿两不宜，此身于世总骈枝。偷闲本恃消名蚤，蒙难空怜学道迟。竖鬼数经辞药后②，崩澜少记得壶时。于今履虎平平尔，鼻鼾如雷何所思。 

　　石斋 促刺话头儿女宜③，瘖蝉今已断枯枝④。不辞碧藕通身脆，莫说蟠桃结果迟。乌鸽掌中犹觅食⑤，猫狐眼里未移时⑥。甫田历历生骄莠，空对笠人诉所思。 

　　【校异】 

　　①尊开，孙抄本二字互乙作“开尊”。②辞药后，孙抄本“辞”作“乱”。③话头，陈刻本二字作“屏间”。④瘖蝉，陈刻本“瘖”作“喧”。⑤掌中，陈刻本“中”作“盘”。 ⑥眼里，陈刻本“里”作“镜”。 

　　五微 

　　润山 几载烟霞坐钓矶，风尘回首失荷衣。渡横野水潮初落，芜尽田园客未归。只有闲心翻梦趣，不因诠易漏天机。眼前何处迷途尽，入夜愁看萤火飞。 

　　汉桥 抛却鱼竿砺女矶，秋风谁为捣寒衣。嗟予无死三年望，问客何来他日归。松桂故山空扫迹，龙蛇大陆未藏机。累臣剩有忧天泪，六月严霜已昼飞。 

　　石斋 半砖堕甑亦渔矶①，何处沙滩不箬衣②。猿槛难衔银索去，燕窼犹贴破帆归③。百钱穆卜饶生计，两字眀符澹杀机。闻道西山六月雪，孤臣未敢问霜飞。 

　　【校异】 

　　①亦渔矶，陈刻本“亦”作“各”。②箬衣，陈刻本“箬”作“簔”。③破帆，陈刻本“破”作“布”。 

　　六鱼 

　　润山 岂因交绝往来疏，思逐归鸿落照余①。何处扁舟横荻月，有人欹枕梦鲈鱼。天涯尚见石堪语，乡国仍怜竹报书。阅到三时秋又老，素怀歴落意踌蹰。 

　　汉桥 凋桐如髪影疏疏，菙楚声残午睡余。惊矢固宜同孽雁，脱渊蚤是愧潜鱼。乐为晨夕相怜伴，忘在风滔未见书。久学养生经险尽，善刀藏岂待踟蹰。 

　　石斋 榆阴隔岁再疏疏，题鴂声残芳草余。化国久赊双梦蝶，仙方空禁一衣鱼。千春石鹢悬知我，四壁风霆倘护书②。闭眼支床生已老，为谁搔首更踟蹰。 

　　【校异】 

　　①归鸿，孙抄本“鸿”作“帆”。 ②风霆，孙抄本“霆”作“雷”。 

　　七虞 

　　润山 倦眼何须别智愚，冷心幸已澹荣枯。敢期明月还珠浦，独觅寒虹贮玉壶。观世总成真逆旅，爱才尚有旧奚奴。故乡剩得蓬门在，为倩僯人鏁住无。 

　　汉桥 蜗争龙战一何愚①，貂玉晨披骨夕枯②。达士信天分齿角，野夫满腹在爪壶。伏书女授吾期子，箕范王咨旧是奴。每忆古来忧患地，婆娑生意不能无。 

　　石斋 买车还马岂云愚，却为龟灵龟自枯③。刺棹何须频结佩，中流不合自捐壶。便从馆库烹鸭犬，莫向昆仑问宝奴。世道关天人事澹，锦场簇草几时无。 

　　【校异】 

　　①龙战，孙抄本“战”作“鬪”。②骨夕枯，孙抄本“夕”作“石”。③龟自枯，孙抄本“龟”字空阙。 

　　八齐 

　　润山 眼底往来途不迷，半窗亦似一枝栖。穷岩久见蛛封网，尘榻尝疑燕坠泥①。隔壁有人唫白苎，故园无路杖青藜。不堪薄暮蝇蚊乱，静里思深风月蹊。 

　　汉桥 鳞羽离披夕雾迷，棘圜何必异桐栖②。忠难动主水投石，学不如人马陷泥。无罪叜怀非白璧，放归予杖是枯藜。倦云此去深深闭，或许随僧过虎蹊。 

　　石斋 空泽今知老马迷，只因结足坐鸡栖。人将道眼安金屑，天与铅刀切玉泥。高士每逢新燹火，星寮错怪旧燃藜。遗乡小吏黄华绶，未用深深桃李蹊。 

　　【校异】 

　　①尝疑，孙抄本“尝”作“常”。②棘圜，孙抄本“圜”作“园”。 

　　九佳 

　　润山 昔人撒手百层崖，看到寻常事偶谐。道在实难随世诺，途穷幸不丧吾怀。凉风初试寒松节，野火仍留枯草荄。抽卷寻诗防累静，水云空阔自高斋。 

　　汉桥 绝物无能学断崖，放情时复托齐谐。身樱罗网纔思过，人在蒹葭岂易怀。论世寸心留雅颂，识花双眼定根荄①。懒将生事防生趣，九食三旬半是斋。 

　　石斋 伐檀人去久乖崖，梳草薙云汝未谐。鹜鸭栏中容绝足②，骊龙穴底失开怀③。已看日脚侵枯岸，不趁雷车问旧荄。石马铜驼能自在，小舠湾处即高斋④。 

　　【校异】 

