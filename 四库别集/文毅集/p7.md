<!-- { "loadSidebar": true } -->
　　倚剑且莫叹听歌行路难世途反覆多波澜焦原九折未为艰君不见汉谣斗粟歌未阑长门潇潇秋草残骨肉之间尚如此何况他人方寸间又不见绛侯身荣转系狱贾生空对长沙哭功成更觉小吏尊才髙宁避谗言逐所以赤松子逺避中林期谁能吴江上见笑鸱夷皮骊龙有珠在沧海劝君逆鳞无浪批子推介山下屈原湘水湄当时凿枘一不量至今憔悴令人悲行路难难为言沧浪一曲且归去长安大道横青天
　　采石吊李太白
　　吾闻学士真风流豪气直与元气侔金銮殿上拜天子叱呼宠幸如苍头贵妃捧砚恬不怪力士脱靴惭复羞平生落魄嬴得虚名留也曽椎碎黄鹤楼也曽踢翻鹦鹉洲也曽弃却五花马也曽不惜千金裘呼儿换取采石酒花间满泛黄金瓯醉来问明月月映金波流大呼阳侯出江海骑鲸直向北极游我来采石日已暮潮生牛渚聊舣舟白浪一江雪滚滚黄芦两岸风飕飕我欲起学士相与更唱酬恐惊水底鱼龙眠不得上天星斗散乱难为收草草留题吊学士学士不须笑吾俦磊落与尔同千秋
　　中秋不见月
　　吾闻广寒八万三千修月斧暗处生明缺处补不知七寳何以修合成孤光洞彻乾坤万万古三秋正中夜当午嫦娥韬光匿何所酒杯狼籍烛无辉天上人间隔风雨玉女莫乘鸾仙人休伐树天柱不可登虹桥在何处帝阍悠悠叫无路我欲斩蟾蜍驱玉兔坐令天宇絶纎尘世上青霄灿如故黄金为节玉为辂缥缈鸾车烂无数水晶帘外河汉横冰壶影里笙歌度云旗尽下飞元武青鸟啣书报王母但期嵗嵗奉宸游来看霓裳羽衣舞永乐中中秋开宴不见月上心不怿公口占风落梅一阕云姮娥面今夜圆下云帘不着羣臣见今宵倚阑不去眠看谁过广寒宫殿上览之欢甚为停杯以待夜午月复明上笑曰解学士真才子夺天手也命宫人满酌宣劝尽欢而罢此事家乘向未及载见郎瑛七修类稿中附録于此
　　月中丹桂歌
　　髙天桂树五千尺广寒宫中遮月色八月秋清桂吐花天香散乱神仙宅西湖吴叟乌角巾帝遣伐桂三千春终朝倚困倦无力婵娟兔笑嫦娥嗔我有开山新钺斧手持直上清虚府金桥银桥忽在前笑观霓裳羽衣舞一斫折枝柯二斫折婆娑三斫桂树月中倒四海不觉清光多太隂之君邀我见封章直奏通明殿玉皇亲赐天樵民留我天庭十日宴明日宴罢踏层云思量唯有斧随身袖中带得一枝出天下方知第一人
　　霁月楼
　　夜梦乗槎度斗牛直到黄姑天柱头嫦娥手把一轮镜邀我广寒宫里游广寒之宫九霄上玉宇琼楼屹相向白羽翠烟紫雾笼蛟龙盛住黄金榜天孙裁衣云锦香玉女织绮成文章左招南极益遐筭右攀北斗倾天浆一枝古桂隂婆娑吴刚持斧休蹉跎千载寒苍塞宇宙八埏举棹逢山河是时白帝行秋令天与初秋金气应金茎欲采露花宜银汉无声云气静我起问嫦娥员缺何太苦何不长教似玉盘一片团团照千古嫦娥笑我何太愚世间万物有盈亏不论春花何浓艳当时秋叶还凋衰四时寒暑迭来往百嵗光隂犹反掌顔囘好学陨青春彭祖千年亦黄壤问答未及竟铜壶催晓筹金盘半欹倒忽向天西流金鸡酬唱忽惊觉毛发立寒飕飕向来行乐皆如此身在清江霁月楼
　　元日作
　　喜鹊双飞鸣飞鸣报春晓元日红云上赤乌万国山河青未了我曹与世真竒逢年年此日朝飞龙几囘遥拜黄金阙几囘导驾乾清宫彩笺曽献平蛮颂莲炬斜辉宫锦红屡得升堂拜家庆防衣犹荷君王圣玉枕初疑凤翼飘金声忽响盘龙磬南隣修善颂佛经东家吾伊读书声读书诵经心总好同善同心歌太平
　　求志山房歌
　　云在山龙在渊云未霖养晦于隂壑龙未震蛰迹而蜿蜒所以古来隠居以求志长山大谷往往多才贤君不见孔明天下士志气凌苍天当年未受三顾宠躬耕只在南阳阡又不见鹿门有英杰别是人中仙耕云自得隠居志日令妻子耘其前我甞寄迹文江里独抱遗经究终始乱云堆土结松巢一片闲心彻秋水闲来却访朋江濵落花流水迷通津溪囘路转得幽胜深邃彷佛桃源春中有髙世徒隠居谢世棼身同鸥鹭侣盟与泉石亲不识季伦富不知原宪贫胸中万事等孤鹤独立瑶台百尺之上月色传其真冥观六合间湛照无纎尘我时一见之翛然清我神呼儿具酒鲙金鳞瑶琴古剑乌角巾自言足幽志不是甘隠沦酒酣壮气横秋旻为君起舞君莫嗔山房之下日云迈苍生有待山中人鞭起九云之潜蛰共驾万斛之飞云致身直入九重内要使皇图万亿茫无垠
　　送赵用哲赴举
　　凤飞五云里意欲周八极浩荡乗天风超遥纵八翼赵兄英妙行玉山青云羃防巫云间扪参附井弄明月挽汲平玉归伊顔深灌莽络罗美才子云相如安在哉何时破浪驾飞艇共看玉峡之水从天来
　　梦仙歌
　　明珠昨夜纷跳荡天风吹梦直上九天上银浦流云压锦衾露脚斜飞湿罗幌是时月姨捣药临丹炉霓裳曲奏皆仙徒泰阶欲升若无力玉童两两争相扶须臾丰隆阿香左右总来到驾风鞭霆飞过蓬莱岛不老时吞玉液霜长生饱食金光草周旋遍歴寰宇中九垓十极随飞翀安期羡门几同笑木公金母常相从手阅隂符与金纂往来玉房与琼馆或遇滕六巽二扇威不知寒或到旸谷扶桑行行不知暖觉来飞落洞庭壖犹呼我是云中仙潇湘极浦知何处云雨荒台空惘然呜呼人间亦自有真仙何必跨鹤凌云飞上天
　　听琴歌
　　君是洪都人文采何彬彬一生节操冰霜励十载交游湖海春有才不肯事生业往来惯作侯门客楼船海上钓金鳌车马门前攅绣轭行囊只载书与琴秋来冬去寻知音文弦弹出白鹤舞武弦调出苍龙吟一声小盘内明珠走未了梅花落地听无声云淡风轻天杳杳一声髙狂风大海翻波涛梧桐叶落敲牕响半空灵籁声嘈嘈一声缓松篁戛玉潇湘畔水声呜咽下寒川猿啸青萝夜将半初弦急切二弦迟鹤鸣华表风凄凄少陵无人谪仙死黄金难铸钟子期三弦四弦间徴羽美人帘下低低语清风明月不等闲白雪阳春奚足比五弦音韵谐宫商将军剑佩鸣锵锵游鱼跃波侧耳听五马仰秣思腾骧个中希声谁晓防伯牙志在千山外一似仙人蓬岛归云路天风响环佩琴中之乐乐孔多琴中之趣当如何琴调能使妻子合琴调能使君臣和琴兮琴兮有深意三尺枯桐托交契龙唇凤沼擅嘉名玉轸金徽富精缀君不见大舜弹五弦又不见孔子操杏坛大哉圣人去己乆天风漠漠难为攀方今圣徳开光耀九重屡下求贤诏正当携此造金门律应箫韶入廊庙
　　题山水
　　溪山有逸趣苍崖凌紫烟逺峰落天半中有飞来泉苍茫楼观出林杪丘园四顾居人少夕阳往往见渔樵古树隂隂乱啼鸟望中峰髙云锦张如此溪山犹故乡元坛观里三峰出白鹭洲边二水长碧梧翠竹连江岸菊潭秋屿花争乱好景偏宜白日游年华每被青春换寄语溪水如有情氤氲佳气常钟灵山中美酒置千斛待我归来寻旧盟
　　题双鹤图
　　翼轸白榆光随地化作长禽如老翁瑶池莲花雪中朶末叶微露丹砂红轩昂有意出尘表九万余里骞长风上天下天诉真宰朝食幽都暮琼海月中清唳露弹珠日下和鸣云散防或随天帝骖龙翔或驾羣仙翳凤凰翡翠巢髙混茫上皇皇四达无门傍溟渤昆仑所栖息天地侧身思咫尺吴都衞国两无情芳草含烟几迥碧鸡羣误落终昂昂闲情不语春风长羁栖岂为稻粱计且与髙士商行藏君不闻薛少保青田写真出天造一笔能将万壑开冰丸雪茧传皆好又不闻杜少陵大篇短章鬼神惊长禽自可千百嵗加之诗画何声名嗟哉二老世岂无何将军有双鹤图梅蕚横絶角井孤水出花开香欲刳竹石落落莓苔敷饮啄不受爱者呼麾之不去喜欲舞招之不来不可笯落落岂有轩车汚不饥不渴天为徒如此髙洁世所无如此髙洁世所无上帝何不唤取归清都
　　题松竹白鹤图
　　松夀千年龄竹苞四山植仙驭何方来偶此共栖息东游扶桑略西极下上九天仅咫尺时囘啄食向苍苔防见培风展轻翼松花雪落金粉香竹食贮以供鸾凰九臯一声彻云表怪此人立何昂藏临臯梦断洞箫谱但见赤壁山苍苍丹砂作顶耀朝日白玉为羽明元裳金芝瑶草尚厌饫肉食岂足充君肠清风徐来山月白起舞琪雪参差光乘轩肯受淇澳侮携琴羞与西山将天长地乆防松竹凤鸾备驾天门翔松为栋梁竹为簜羽衣常侍北斗傍北斗斟酌白玉壶南崖灿烂沧海枯万夀千年应瑞图
　　庐山揽秀图歌
　　昔年拄玉杖去看匡庐峰逺山如游龙半入青天中四顾无人独揽秀五老与我同舂容手弄石上琴目送天边鸿二仪自髙下吴楚分西东洪涛巨浪拍岸下波光上与银河通汲涧元猿弄晴影长松舞鹤号天风天风吹我不能立便欲起把十二青芙蓉弱流万里可飞越因之献上蓬莱宫羲娥倐忽遂成晚往往梦里寻仙踪如今不知何人抚此景树下一老与我襟裾同披图题诗要相赠气腾香雾秋蒙蒙子归烦语谢五老几时白酒再熟来相从
　　朝天歌送周长史考满
　　大夫益国之云仍髙曽累世家庐陵忆昨元季四海沸先亲避乱依锦城锦城从来山水好岷峨髙髙倚晴昊扶舆清淑钟伟人容斋先生得名早丰姿不与凡俗同秀眉大颡仍方瞳携书三载齿胄监折桂一日登蟾宫先皇召见延英阁除书逺逐辽东鹤练卒朝骑白鼻騧谈兵夜坐青油幕军中励志夸才雄飞书上奏明光宫万乗解顔双阙下千官囘首五云中讣音吹风动盈耳麻衣归卧青山里贾谊先防太守徴谢安仍为苍生起天门重叩瞻飞龙承恩来郡佐花封化雨三春桑柘緑东风九县桃花红公余扫榻看家谱静念故乡应在迩梦中听雨懐松楸马上看云敬桑梓去年入塞按边储将士百万随专车英风可继李北海令名不让侯尚书归来螺浦春光早种得棠隂花满道黄堂太守驰朱幡白发仙人拾瑶草又骑瘦马来文江巽楼下榻书满床我时得侍文章伯再瞻风采题凤凰别来相忆心如病闻道朝天思报政庞统元非百里才郭公自是中书令官船明日泛长河杨花飞雪南风多攀辕卧辙计无已挥毫写就朝天歌
　　送刘孟雍之官清漳
　　去年三月金门下爱子清姿最潇洒笑剪钟山五色云赠君自是知音者我时正买西江船君亦送我龙江边长淮无波碧于淀杨花落雪东风颠今年相逢春又暮之官复指清漳去罗衫红暎海榴天纱帽香生紫薇露一觞难尽别离情闽山楚水烟冥冥太平正好事绥抚若有人来烦寄声
　　为李士鼎赋南楼歌
　　昔年看遍江外山屐齿折尽今始还满身犹带云气湿双袖尚染莓苔斑归家却恨归不早景物无如城东好盘谷回环不易寻桃源幽防终窅窅故山日夕佳气浮水深流出东城头山光水色清掩映好处正在君家楼昼闲庭户无尘杂芝兰满砌天香发夕露浮霑处士衣清风为扫幽人榻池中水暖萍香时鲤鱼鳞甲光参差碧桃映日锦为树岸柳临风金作枝苍松拥葢鸣皓鹤清夜泠泠潄声作瑶琴抱取月中弹玉酒携来花下酌赏心与景不相违山水旦暮含清辉陶令遥闻即解印谢公到此欲忘归桐隂午巷辘轳响鸳鸯飞出荷花荡采山钓水恣幽寻停雨看云任疎爽丹枫离离蜀锦红脆蒲袅袅生清风朝从涧阿拾瑶草暮向水底搴芙蓉昨宵寒梅放新蕊朔风冻合城东水要知清兴逼人来置身疑在冰壶里积庆孙子多才贤城内幽室城外田四时乐事都不减中间好处君独偏楼中有书数千帙山光倒浸溪流急好将佳景赋新图墨花染透金壶汁便令下笔絶尘埃四面玲珑户开胸中自有凌云志明日韩公骑马来
　　赠写真萧士信
