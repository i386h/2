<!-- { "loadSidebar": true } -->
　　复张中丞延登【甲戌】
　　日读大疏激切详尽使圣主动色蠲恤之文下如流水仁言利信矣此后事宜亦惟畱神极虑求其万全大都海防之来必有内导巨浸之后必有大荒南顾维桑言之色变耳防祸蔓于秦豫当局者抚俱失其宜侏儒既饱金门之粟岂可竟置身于官守言责之外不得其职则去秋风一起定当为莼鲈归眺台光于两髙三竺之间也
　　与萧郡伯震
　　下里遂为鱼鼈非老公祖恤灾设竒平籴定乱则周余黎民靡有孑遗矣善后之计知无余筹谷虚下询弥见忧勤至意今日之事在民情以蠲赈为急剂而欲夺羽檄之资既恐不能得之于上在地利以筑塘为首功而计徴畚锸之费又恐不能得之于民诚为大难是在神明其用耳
　　与胡大行麒生【庚辰】
　　鹏奋以来吾道生色迹其致用方将彪炳千秋岂特为世间达官钜卿已耶不佞鬋髳最微臃肿已废而君国之念有不忍一日释者惟奉兰心窃欣榆意髙文精微特达一时无厹山居憿防读未见书并用鼓舞矣草率附谢
　　答萧令君琦【庚辰】
　　本不以一髙第动色吾韩若然而三立之事正以是为阶者立功不须言即改学究而静进取则立徳立言亦从此始也今民穷盗起急需良有司休养生息之防州诸蛮所窥天下多事鸡虫皆有跃马之心犊牛刀剑韩若当不让古人专美于前所谓金汤道存保障耳仆明农将母已毕余生乃歳且洊饥汹汹如处崩涛所谓先天下之忧而忧者非徒忧也将有所以救之者也然则山林之乐岂今日所敢轻言哉忽承使问感此梦寻衣带钱江望犹河汉耳附复不宣
　　与从兄三兰【元珙】
　　役旋知涖任之期揽辔澄清此其时矣夫绣衣整饬官方首以奨亷惩贪为义第豸台者百城之圭臬必先自处于洁清无欲之地而后可以激浊扬清转贪顽之固习且察吏亦非徒贪墨之谓也周官六计弊羣吏曰廉善曰亷能曰亷辨葢守令号称牧民其大要在于锄抑豪强字养小弱爬骚地方之利病钩稽胥史之巧猾舍此不能则或庸愞而托于朴诚防给而托于干办皆足以贻误民生兄试平心察之分别黑白贮之夹袋上之封事则风励所及其有益于吏治也多矣江右土瘠而俗淳足以兴起教化要使匡峯鄱渚间有以神慈颂者斯则儒者救世之防业不负所学耳
　　与仲弟献汝【元瓒】
　　近事如中使四出抚镇失人要皆可忧可叹之事欲哭则近于妇人徒有气塞耳同门黄石斋冯邺仙真皆鉄汉而吾容与其间鲜所表见然已蛙腹胀破可奈何哉外寄刘念老一札并奏稿二篇此老为当今第一人物弟可时徃请敎执弟子礼勿以其道学先生迂而逺之也
　　其二
　　白云亲舍有母之尸饔求归之心真如笼鸟欲出不能息也既泒承日讲初以不能归省为苦今思此真儒臣陈善责难之防矢当竭虑纳牗寜使触讳防谴必不敢依様从事昨泒讲省刑罚薄税敛数节正今日对针药石吾节取时事细为发挥而中堂发删发改坚拒而止平章如此真可笑叹吾自惟人臣致君无有大小但使乗时随事毕竭愚忱尽心之谓忠不欺之谓诚儒臣之业已効自是乞身归养斑衣取娱长为农夫岂有憾恨乎
　　其三
　　南雍已拟三月竟得北鳣舞膝在目忽复夺之中酒下第不足喻此情怀自政府以及亲知无不劝我迎养吾心大动不可遏止母亲之壮健朝绅莫不知之帝京上国母亲亦岂可少此观光弟幸为我预筹勿拘勿执当设身处地即如吾通籍十四年妻孥聚首而将母无闻天各一方过此以徃归计尚未可知吾口口节义反踈承欢以此惴恐梦寐不宁只此板舆非有艰难其诸一切但得母亲一个肯字吾自有安顿部署之法家中涂中总易易耳
　　其四
　　自五六歳时出就外傅即读四子五经之书所谓学也讲学者发挥其义理而已博学审问慎思明辨讲学之法也防而学壮而行讲学之功也祖孔孟而宗程朱学如是是亦足矣倘或以此为老生常谈而别寻议论雄锋鋭笔移日分夜以成书者约畧如襌灯语録正恐论语半部孟子一篇尚未能身体力行是其所讲者不过秀才家帖括伎俩耳弟辈试思吾言则知诵圣贤之言行圣贤之行弗于正路中又生岐路也
　　与浙中丞曁盐使者【辛巳】
　　辱承函教深钦海谷之诚老公祖揺山撼岳所至风清不能跻堂称贺惟望风雀踊而已窃有请者敝浙连歳竒荒而杭湖绍尤甚斗米至六百钱积殣相望此三百年所未有之灾不知前此两台曾绘圗以告否若犹未也则祖台今日之事矣当此度支告匮之日请蠲不得尚可缓征即仅缓征而徳音既章所司亦暂戢追呼之吏俾民得专力东作以待有秋或先得明谕徧告有司使知所重在民而不在赋在有司不过为吾民受一二月参罚耳古人矫诏发仓今即矫诏缓征何不可乎南北异势各从其极为言今日东南之势极矣极则必变不得以西北斗米一金人相食为比也万惟仁人亟圗之
　　与郑臬副瑄【辛巳】
　　顷防集各坊司赈诸生商防良久俱以官厰煮粥为甚便葢平籴则分毫无利即科余米给赈亦不过人米数升一二而尽耳惟煮粥则食惠既赢而延度又久救民喘而定民志莫善于此至于给米宜合算两县饥户照口均分今察山隂饥口仅一万八千防稽多至二万四千而米数乃照县中分非平也乞下郡邑亟行改正
　　与王郡伯孙兰【辛巳】
　　昨相率蛾叩蓬莱未获面展缕缕车骑过又失迎为歉也粥示一颁羣情大定矣惟闻官米用过一千五百石山隂又增饥口行商又求量寛如此则米愈少恐不能足五十日之数昨道台以为温米谷至便有接济倘不时至则奈何又各坊公私诸赈全得诸生之力徃来奔命亦既劳止矣至于粥厰尤为繁冀得温文鼓舞使之乐善不倦则士心益奋耳伏希台裁
　　其二
　　敬承徳意宻访得各学城居极贫诸生共九十余人法取精严汰之又汰矣义举仁声所不可失如银两未敷或以台米之先至者为之亦可也风似稍泄惧有陈乞者幸即出示定之大意云照得年荒救饥宜先救士本府确访得各学城居诸生某等共若干名中多才士好脩贫困特甚诚不忍其饥饿吾土地也特率僚属各捐微俸量行资助自四月至于七月分为三期毎期给银一两二钱五日前示至期齐赴府堂候本府亲自给防周之固可受也或有未尽以需续访惟不许诸生自言凡具呈陈乞者一概不准行在士之自处宜有体节耳今将各生姓名开列于后
　　与同年祁世培彪佳【辛巳】
　　米尽而大饥又至宜诸老之皇皇也弟适病疡不能遣步昨陈天若兄到榻前面商其条欵精详多可采行惟年翁广咨独断行之适见余武老公函甚妙诚得道台蚤回以通官籴禁私贩为两尽之谋所禁之地海口为急江干次之所以禁之之法以有济无害为主事固不容迟耳
　　与同郡司赈诸生【辛巳】
　　适闻彚齐送府之说在乡绅五位中已有龃龉者想不讹耳縂是此说大不通募助银米何能一时奔赴在本坊逐期给防尚可零延凑补或将粜入银两应手翻腾若欲一日取齐万不可得之数如此虽十年不得决防索我众于枯鱼之肆耳鄙意不如急发各坊开赈之示而以各坊现在之米先给之径以廿二日始事并谋之世培年兄立示为望
　　其二
　　别后夜热解衣取凉感风困甚今旦才汗出头犹岑岑也枕上见尊示不及报坊各归坊之议千圣不能易有何沸腾不可乎今必须彚齐送府均泒防给不知彚送何时得齐防给何时得及枵腹引领不可泄泄也凡议论之无弊者须见到即行至诸兄分任赈务倍极辛勤博施济众之举在今日行于一乡他日宰天下亦当如是想黾勉从事不敢告劳耳
　　其三
　　许时不晤风道俱堕也米价不减外馈不至贫富俱尽道馑日出虽或二麦将秋宁可恃乎无可奈何创为一命浮圗之防私意操约而功广无如此者城中行之半月微有条绪冀得遍之乡都台兄幸与同心细切谋之随方化导必有应者吾非圗福徳尽心焉尔已其详祈览册可得伏冀畱意
　　族议
　　照得米价日腾救荒无竒顷防县父母徳意勤赈欲令里各赈里年各管年因思本族饥户原已不少即具公书以族自赈族之说报之矣此有二说一则不欲使本族贫者受赈于他人二亦不欲使本族殷者报名于官府诚两防之防也然又恐我族殷户因此遂不关心今议除两宦户捐赈之外自三月初四为始至麦熟而止族中有田若干畆以上者各随田畆多少分等捐输半月二赈毎赈每口米五升或银二钱单到各自公平题认倘有吝抗者众共罚之仍以富户报官此白
　　与上虞周令君铨【壬午】
　　米价不减而土廪俱尽忧如之何比以归扫松楸小畱祖舍导宣徳意捐俸倡赈为里各管里年各管年之计惟是寒门兄弟以迁居防稽附甲无所归着而寒族又什八贫困堪充赈户者不过贱兄弟两门耳今议以本族自赈本族不敢以烦他人而凡他族之富贫相等者俱可仿而为之若其族之富多贫少者则责其兼赈他姓零处杂居不成姓族者则责诸其里之富户是在里长公虚确察庶不有辜鸠鹄耳又有啓者乱民抢掠一案先之以威严继之以寛大仇扳必塞牵累必禁可谓纵得宜之甚而比闻四乡尤有小骚者似由一二旧案偶稽结证而地棍因之以吓挟差役因之以索扰皆望台丈悉行湔除以示与民更始之意则怀徳而畏威者愈大条示宜亟章之庶使穷谷皆知而奸人无所容其鬼蜮耳
　　其二
　　顷者五都饥民数十人以富户失赈哀吁道台并告急于治某时闻道台微信其言有怒富户之色而老母五都人也治某乃急作调停私立劝册一本老母捐助三十金为倡传募诸家诸家固多好义册到便俱欣然随力捐赈不五日事竣而道台之牌始下治某身与其事斯为实録富户饥民诚两无可求者也台兄报缴之词亦惟盛奨富户乐施计不旋踵之义而曲原饥民归命语不择音之情斯为两平矣
　　与于太守頴【壬午】
　　海防颷发实敝郡有剥肤之虑上有龚次公可无患也惟是敝郡徃者每有无頼之徒其非挟货泛洋与倭为市即下海入防伙抄行刼归则仍是客耳甚有阳投名势家为仆而阴结大盗横行他邑吏不能问即其主亦不能知其为盗者凡此之实繁有徒今贼来未必非此为之向导即不然亦当乗机而起敝郡之籓篱惟定海使贼得越此而西则余姚之临山上虞之谢塘山防沥海三江之间处处皆贼所及孙恩之乱在弹指间也惟老公祖畱意






　　倪文贞集巻十九
　　钦定四库全书
　　倪文贞集巻二十【续编三】
　　明　倪元璐　撰
　　书牍
　　与杨机部【廷麟戊寅】
　　一别遂三周歳籥昔人云邈若坠雨翩犹秋蒂足徴此况矣投林以后惟有山中白云堪自怡恱而中外交閧每一念及辄如辘轳上睡醒梦俱牵恨不及见褒鄂雄姿开其眊矂也台兄以沉经博古之才而熟闻军旅之事主上破格用人授以賛画壮犹贞律正吾党立名阃外时矣惟是徃者兵气不扬将窳而卒惰先事既无守备之方临事徒有恇怯之习台兄当与督师奨帅三军鼓倡忠义使行间有先登効命之心而不徒夸缓带轻裘之度颇牧出自玉堂岂不足上慰拊髀之思乎昔裴中立请以昌黎为行军司马而栁宗元责其不承史职夫宗元固不知史职耳天文壁主圗书奎司武库二者相比如防之连故曰好以暇好以众整天下事固非肉食无墨之徒所能办也台兄运筹渊秘坐扫欃枪斯则不负吾君不负吾学者逺胜文章报国矣跂予望之仆将借以生色焉
　　与姜如农【采庚辰】
