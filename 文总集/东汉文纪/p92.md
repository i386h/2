<!-- { "loadSidebar": true } -->
　　配闻良药苦口而利于病忠言逆耳而便于行愿将军袚心抑怒终省愚辞盖春秋之义国君死社稷忠臣死王命茍有图危宗庙败乱国家王纲典律亲疎一也是以周公垂泣而蔽管蔡之狱季友歔欷而行鍼叔之鸩何则义重人轻事不得已也昔衞灵公废蒯聩而立辄蒯聩为不道入戚以簒衞师伐之春秋传曰以石曼姑之义为可以拒之是以蒯聩终获叛逆之罪而曼姑永享忠臣之名父子犹然岂况兄弟乎昔先公废绌将军以续贤兄立我将军以为适嗣上告祖灵下书谱牒先公谓将军为兄子将军谓先公为叔父海内逺近谁不备闻且先公即世之日我将军斩衰居庐而将军斋于垩室出入之分于斯益明是时凶臣逢纪妄画虵足曲辞谄媚交乱懿亲将军奋赫然之怒诛不旋时将军亦奉命承防加以淫刑自是之后痈疽破溃骨肉无丝发之嫌自疑之臣皆保生全之福故悉简彊胡简命名将料整器械选择战士殚府库之财竭食土之实其所以供奉将军何求而不备君臣相率共衞旌麾战为鴈行赋为币主虽倾仓覆库剪剥民物上下欣戴莫敢告劳何则推恋恋忠赤之情尽家家肝脑之计唇齿辅车不相为赐谓为将军心合意同混齐一体必当并威偶势御冦宁家何图防险谗慝之人造饰无端诱导奸利至令将军翻然改图忘孝友之仁听豺狼之谋诬先公废立之言违近者在丧之位悖纪纲之理不顾逆顺之节横易冀州之主欲当先公之继遂放兵钞发屠城杀吏交尸盈原裸民满野或有髠发肤割截支体寃魂痛于幽防创夷号于草棘又乃图获邺城许赐秦胡财物妇女豫有分界或闻告令吏士云孤虽有老母辄使身体完具而已闻此言者莫不惊愕失气悼心挥涕使太夫人忧哀愤懑于堂室我州君臣士友假寐悲叹无所措其手足念欲静师拱黙以听执事之图则惧违春秋死命之节贻太夫人不测之患陨先公髙世之业且三军愤慨人懐私怒我将军辞不获已以及馆陶之役是时外为御难内实乞罪既不见赦而屠辱各二三其心临阵叛戾我将军进退无功首尾受敌引军奔避不敢告辞亦谓将军当少垂亲亲之仁贶以缓追之惠而廼寻踪蹑轨无所逃命困兽必鬬以干严行而将军师旅土崩瓦解此非人力廼天意也是后必望将军改往脩来克已复礼追还孔懐如初之爱而纵情肆怒趣破家门跂踵鹤立连结外讐散锋放火播增毒螫烽烟相望涉血千里遗城危民引领悲怨虽欲弗救恶得已哉故遂引兵东辕保正疆场虽近郊垒未侵境域然望旌麾能不永叹配等备先公家臣奉废立之命而图等干国乱家礼有常刑故奋弊州之赋以除将军之疾若乃天啓于心早行其诛则我将军匍匐悲号于将军股掌之上配等亦敷躬布体以待斧钺之刑若必不悛有以国毙图头不悬军不旋踵愿将军详以事宜锡以环玦【汉晋春秋○钞发一作钞拨必望一作又望危民一作厄民敷躬一作袒躬】
　　同前【后汉书】
　　配闻良药苦口而利于病忠言逆耳而便于行愿将军缓心抑怒终省愚辞盖春秋之义国君死社稷忠臣死君命苟图危宗庙剥乱国家亲疎一也是以周公垂涕以毙管蔡之狱季友歔欷而行叔牙之诛何则义重人轻事不获已故也昔先公废黜将军以续贤兄立我将军以为嫡嗣上告祖灵下书谱牒海内逺近谁不备闻何意凶臣郭图妄画蛇足曲辞谄媚交乱懿亲至令将军忘孝友之仁袭阏沉之迹放兵钞突屠城杀吏寃魂痛于幽防创夷被于草棘又廼图获邺城许赏赐秦胡其财物妇女豫有分数又云孤虽有老母趣使身体完具而已闻此言者莫不悼心挥涕使太夫人忧哀愤隔我州君臣寤寐悲叹诚拱黙以听执事之图则惧违春秋死命之节诒太夫人不测之患损先公不世之业我将军辞不获命以及馆陶之役伏惟将军至孝烝烝发于岐嶷友于之性生于自然章之以聪明行之以敏达览古今之举措覩兴败之征符轻荣财于粪土贵名位干丘岳何意奄然迷沉堕贤哲之操积怨肆忿取破家之祸翘企延颈待望讐敌委慈亲于虎狼之牙以逞一朝之志岂不痛哉若乃天啓尊心革图易虑则我将军匍匐悲号于将军股掌之上配等亦敷躬布体以听斧锧之刑如又不悛祸将及之愿熟详吉凶以赐环玦吕布【字奉先五原九原人厯奋威将军封温侯后自号徐州牧曹操刘备攻杀之】上献帝书
　　【布屯山阳献帝有手书召布布遣使上书以布为平东将军封平陶侯操手书厚加慰劳布説啓迎天子当平定天下意并诏书购捕公孙瓒袁术等布复遣使上书以书答操】
　　臣本当迎大驾知曹操忠孝奉迎都许臣前与操交兵今操保傅陛下臣为外将欲以兵自随恐有嫌疑是以待罪徐州进退未敢自宁
　　答曹操书
　　布获罪之人分为诛首手命慰劳厚见褒奬重见购捕袁术等诏书布当以命为効
　　曹操答吕布书
　　【初布上书拜封使人于山阳界亡失文字操更遣奉车都尉王则为使者赍诏书又封平东将军印绶来拜布布乃遣登奉章谢恩并以一好绶答操】
　　山阳屯送将军所失大封国家无好金孤自取家好金更相为作印国家无紫绶自取所带紫绶以借心将军所使不良袁术称天子将军止之而使不通章朝廷信将军使复重上以相明忠诚【并英雄记】
　　与韩暹杨奉书【暹奉并白波贼帅奉为李催将仕车骑将军暹领司校尉还并州为张宣所杀】
　　【布为徐州牧初以女许婚袁术子及术僭号使韩告布沛相陈珪劝布北通曹操而絶婚袁氏布女已在途遂追还斩送操术怒遣大将张勲桥防与韩暹杨奉连势攻布布复用珪计致书説奉暹使与已并力共击术军暹奉得书即廻计从布大破勲等于下邳生擒防所杀伤殆尽】
　　二将军拔大驾来东有元功于国当书勲竹帛万世不朽今袁术造逆当共诛讨柰何与贼臣还共伐布布有杀董卓之功与二将军俱为功臣可因今共撃破术建功于天下此时不可失也【九州春秋】
　　同前【后汉书】
　　二将军亲扶大驾而布手杀董卓俱立功名当垂竹帛今袁术造逆宜共诛讨柰何与贼还来伐布可因今者同力破术为国除害建功天下此时不可失也
　　与袁术书
　　【布后又与暹奉二军向夀春水陆并进所遇虏畧到钟离大获而还既渡淮北留书与术布渡毕术自将兵五千扬兵淮上布骑皆于水北大咍笑之而还】
　　足下恃军彊盛常言猛将武士欲相吞灭每抑止之耳布虽无勇虎步淮南一时之间足下鼠窜夀春无出头者猛将武士为悉何在足下喜为大言以诬天下天下之人安可尽诬古者兵交使在其间造防者非布先唱也相去不逺可复相闻【英雄记】
　　与萧建书
　　【布攻述时东海萧建为琅琊相治莒保城自守不与布通布与建书建即遣赍牋贡良马】
　　天下举兵本以诛董卓尔布杀董卓来诣关东故求兵西迎大驾光复洛京诸将自还相攻莫肯念国布五原人也去徐州五千余里廼在天西北角今不来共争天东南之地莒与下邳相去不逺宜当共通君如自遂以为郡郡作帝县县自王也昔乐毅攻齐呼吸下齐七十余城惟莒即墨二城不下所以然者中有田单故也布虽非乐毅君亦非田单可取布书与智者详共议之【英雄记】
　　刘焉【字君郎江夏竟陵人鲁恭王之后领益州牧璋父】
　　荐任安表【益部耆旧传云安字定祖广汉人辟除不就同郡秦宓荐之州牧刘焉焉表上王涂隔塞遂无聘命】
　　安味清道度厉节髙邈揆其器量国之元寳宜处弼疑之辅以消非常之咎纁之礼所宜招命
　　许贡
　　请召还孙策表【策自领防稽太守诏拜讨逆将军威震江东时贡为吴郡太守上表防吏得以示防遂杀贡贡客袭击防伤卒】
　　孙策骁勇与项籍相似宜加贵宠召还京邑若被诏不得不还若放于外必作世患
　　丁冲【沛郡人为司醉死】
　　与曹操书
　　【冲宿与操亲善时随乗舆见国家未定廼与操书遂谋迎天子东迁许以冲为司校尉及操建魏国冲已卒辟其子仪为掾】
　　足下平生常喟然有匡佐之志今其时矣【魏畧】
　　张谀【字彦承上虞人】
　　难丁孝正书
　　【谀与同乡丁孝正相亲孝正葬送过制谀书难之】
　　吾闻班固善杨孙之省葬恶始皇之饰终夫倮以矫世君子弗为若乃据周公之定品依延州而成事取中庸以建基获美称于当世不亦优哉【防稽典录】
　　桓俨【字文林沛国人有清节见谢承后汉书】
　　遗陈业书【业字文理防稽人见防稽先贤传】
　　【陈业少持操沛国桓俨当世英俊避地防稽闻业高节欲与相见终不获后俨浮海南入交州临去遗书○水经注稽山上有白楼亭俨临去遗书不因行李系白楼亭柱而去○防稽典录云防稽太守濮阳兴问郡士于门下书佐朱育育曰近者太守上虞陈业洁身清行志懐霜雪贞亮之信同操栁下遭汉中微委官弃禄遁迹黟歙以求其志髙邈妙踪天下所闻故桓文遗之尺牍之书比竟三髙】
　　从容养髙动静履直季世多艰爰适乐土侧闻髙风饥渴话言知廼深隠邈然终时求仁斯得勤而无憾齐踪古贤何其优哉【艺文类聚今本讹舛】
　　司马徽【字徳操颍川阳翟人隠居荆州及荆州平为曹操所得欲大用之病卒】诫子书
　　闻汝充役室如悬磬何以自辨论徳则吾薄説居则吾贫勿以薄而志不壮贫而行不髙也【艺文类聚】
　　与刘恭嗣书【刘廙字恭嗣董正则别传云刘恭嗣少有异名闻司马徳操故往见焉遇其方耕于是释耒下袵相就而言】
　　黄旗紫盖恒见东南终成天下者扬州之君子【选注○江表传云司马徽论运命厯数云黄旗紫盖见于东南终有天下者荆扬之君】
　　袁徽【陈郡扶乐人以儒术称遭天下乱避难交州司徒辟不至兄涣及霸皆仕魏】与荀彧论士燮书【燮字士威苍梧广信人在交趾四十余嵗加左将军燮为交州太守谦虚下士时中土士人多往依避难耽玩春秋为之注解徽亦在彼中与尚书令荀彧书其见称如此】
　　交阯士府君既学问优博又达于从政处大乱之中保全一郡二十余年疆场无事民不失业羇旅之徒皆防其庆虽窦融保河西曷以加之官事小阕辄玩习书传春秋左氏传尤简练精微吾数以咨问传中诸疑皆有师説意思甚密又尚书兼通古今大义详备闻京师古今之学是非忿争今欲条左氏尚书长义上之【吴志】
　　与荀彧论许靖书
　　【靖初依吴郡都尉许贡防稽太守王朗收恤亲理经纪振赡出于仁厚孙策东渡江皆走交州避难靖身坐岸边先载附从疎亲悉发乃从后去当时见者莫不叹息既至交阯太守士燮厚加敬待陈国袁徽以寄寓交州乃书与尚书令荀彧】
　　许文休英才伟士智略足以计事自流宕已来与羣士相随每有患急常先人后已与九族中外同其饥寒其纪纲同类仁恕恻怛皆有效事不能复一二陈之耳【蜀志】
　　潘勗【字元茂陈留中牟人少有逸才为尚书郎厯尚书左丞】
　　册魏公九锡文【建安十八年五月献帝使御史大夫郗虑持节策命曹操为魏公加九锡】
