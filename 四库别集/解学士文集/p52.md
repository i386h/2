<!-- { "loadSidebar": true } -->
　　翰林编修朱君文冕方举进士来京师予识之稠人中容貌词气望而知其博学君子也后当廷对予为受卷官见君所对策浩然切于理于时百余人如君之文者甚少予又窃自嘉其识之稠人中者不谬旨既而君果登甲科为给事中于时翰林侍读学士高君逊志喜古文词数与予言君之文且曰吾之予乡曲也尝知之乎余叹曰先生知其文亦尝知其为人乎公曰何为不知之非斯人亦不能为斯文也又窃嘉知君者非特予一人也后与予同修国史擢今官朝夕共事者数年又居相迩也间尝与出游啇确古今甚有增益君饮酒未尝醉与余言未尝狎有闻焉不知者鲜矣而君歉然自以为未至也乃以博文斋记为请而谓予有增益之也嗟夫予少而读六经之说诸佛之传训诂未能博而归之于经也天文历数推步考验之法观变玩占之事礼乐制度得失之宜未能博而一之于道也日用动静听言处事之机未能博而归之至当也细而万物之理大而鬼神幽显之情外而异端之所言举未能博其书穷其所失而悉归之正也予日夜之所孜孜也盖以为学颜子以至孔子者必从事于斯初喜朱君之博学而未及问其所以学今因名斋之意益喜江乡之学源委固在而朱君之果与予同志也虽然近世有论知行者或谓先知而后行先行而后知皆不当有先后言要以知行兼进为务天之高地之厚星辰之远也岂有凭陵九宵颠倒溟渤而后能穷其所以然之故哉求之吾心有可以包天地之外而无不知也此颜子所以诵其德于夫子而必继之以约礼也不然几何其不汗漫希夷徒慱而终无所归宿如彼荒唐之徒欤此又予与君之所当勉也 

　　○周氏思诚斋记　 【甲申】 

　　或谓司马文正公之学曰诚自不妄语始可谓之能诚乎知其所谓不妄者果尽出于天理之公而无一毫人欲之私欤未可知也及观公平生有疑孟之作有论性之篇当国之际设施措置未能大有当乎人心者恐亦未能至于诚者也又谓荆国王文公之学曰诚与觉俱至是将入于异端者乎曰未然也其所谓觉者亦庶几诚明之意是其初亦未有不善者也故其平生凡事执而不变守而不易自信甚专安知其不以为自论甚切安知其不以为明则其所谓不妄者固不免于人欲之私而于天理之公有间矣是岂能至于诚者欤原二公之为无不同其立心无少异其贤否之誉虽不同其不能至于诚则一也患在择之不审而已矣故今之学者欲从事于斯也其可不审思之欤广信贵溪周旭鉴氏青年有羙质其志甚远乃以思诚斋记为请夫思者不可泛而不切善可执而不通不可□而无所主也思其至善之所在即其至善之所在所不妄语者皆天理之公所不妄动者自无一毫人欲之私矣书以为记旭鉴勉焉毋若二公之失焉且时之好名者能从事于斯或鲜矣旭鉴其不有可嘉也夫毋若好名者之从事焉 

　　○双清轩记　 【甲申】 

　　锦衣卫镇抚刘君即其舍开轩树松竹于前题其轩之扁曰双清而尝语予曰余嗜好澹泊而玩物适情因物感怀自励以崇德未尝役至于物也闻取松之穉弱者畚土而筑之培灌之未几而其枝干条达浓叶蓊郁苍翠之色承霜雪而愈鲜葳甤之影动日月而常清也余公退之暇对之如接佳宾如待益友忘其鄙吝消其胶扰如在千岩万壑之中清风飒然清响冷然吾心泰然亦莫为他嗜好之所移也既而思之属辞比事可以审几引物连类可以穷理将求夫是松之比未过于竹者也则又取而种之及其长也二物甚宜风雨之朝霜月之夕端人正士之相语以去就也廉夫节行之相朂以赴义也而晴日闲舒之际又如直清之朋相与共立于朝也余因二物之相树吾前也盖不敢有怠心是非惟二物者之相宜也而又甚与余相宜也刘君之言如比是不几于道欤然余闻寓于物者不留于物清于浊者不激其浊谢其浊必自持以为清其清可易而挠也留于物者其患尤甚也刘公宦达扬历中外抗情物表对松竹之顷嗜欲澹然一刘君也议论樽俎之间敷奏大廷之上公清直亮嗜欲澹然一刘君也高怀雅量又岂拘拘然系于兹轩之内也哉吾知君之深有得□兹道也君名某字某凤阳人尝官闽中至今闽人喜道君之清节非韦布士所能及云 

　　○赤城霞气轩记　 【甲申】 

　　轻穷约者而后能甘穷约轻富贵者而后能超富贵盖轻穷约则不为衣食之所累薄富贵则不为爵禄之所移皆轻在外者也重道德者而后知道德之懿重问学者而后知问学之宗重恬淡者而后知恬淡之趣重在内者也今观夏君廷简之名其读书之所曰赤城霞气轩也飬其清明重恬淡矣安居弦诵重学问矣隐显一致重道德矣历官二十年而存衣萧然妻子无不足之意非可谓能薄富贵而轻穷约者欤且夫以霞气之霏翔日光之隐映朝暮有异而赤城之山截然屹立玊石内膄光景外焕穷万世而不异也夏君之重在内轻在外者谓非有得于斯欤或曰自君之先祖爱赤城佳山水因徒居焉然君之家学其渊源不其远欤不然彼之学书者观云而感观惊沙而悟者其何足为君之比方也欤赤城之山其犹君也富贵穷约霞气之往来也哉曰君赤城之所锺是亦其台然也诗不云乎维岳降神生甫及申君尚考求以副之 

　　○龙潭曾氏莲竹轩记　 【甲申】 

　　庐陵曾氏避新莽之乱来自鲁国盖千余年而学士益初巽初兄弟以文学行谊名天下乡里儿童皆能道其姓字其家在龙潭自其父宋兵部侍郎东轩先生始分于吉水永丰之间其乡曰迁莺则自其先始在南唐登甲科时赐名也然龙潭之溪山环合九峯白覆连延其后如屏帷高陂曲涧绮错虹绕余尝谓其人与居相宜也巽初之曾孙棨间尝种竹于庭植莲于池开轩临之以自怡而请予记予扁之莲竹而本其家之故事而为记焉其家在宋宣和中有讳闵者与其弟民瞻并举进士其所植竹一本两竿莲二花共干而民瞻擢甲科至大官遂以双秀名亭二百年于此矣今子棨所植始秀荣甚其将复为祥为休趾羙前修有必至之理也但其暝色朝芳舒霞立玊亭亭静娟千红万绿或微颷之奏林忽殊祥之动目千娃万枝艳不绮縠群贤聚止味不梁肉狎昵之爱莫婴而真淑之情至是比之乱淫哇而溺汗渎者天壤悬隔昭昭矣故凡一世之声色有足乎人之观听者子棨必不能以此而易彼也虽然是二者一物也有嗜始必溺心惟观物可穷理易称震为龙为篬筤竹为蕃为旉艮于木为坚多节竹于龙颜也故其发荣滋长朝夕丈寻者与凡草木不同也出乎震齐乎巽成言乎艮震艮竹之始终故贯四时而不改柯易叶也巽为木为白离于木也为科土稿干为塞为金为木果巽莲木也根于金故已荣于巽华于离离色赤莲之花者其正色也金白莲之本白者其实与本同也科上稿者其为房蔤也的中意味苦离也性寒干也故其芳以洁刚柔合德也皆非草木之比也子棨观物而悟理穷则如竹之于冬日也使人以为难达则如莲之于夏日也使人皆悦之则庶几无累于物也若于其荣悴　落裁培倾覆为祥为不祥屑屑然场师圃人之为则又深为物之所累者吾知子棨之无是也 
　　右记一首予十年前所作子棨今为状元及苐同官翰林出其旧卷乃误数字因为重书之余文视旧作无分毫胜处至于书则点画之间微觉有异不知何也因并识焉 

　　○独秀山房记　 【甲申】 

　　鲁王府纪善王君可贞请予为作独秀山房记自述其事曰贞世家溧阳樊川之上逶迤其前如带然东滨洮湖不二三里而近西望三茅瓦屋诸山近一舍许樊川水北折而南至于遫江以达于震泽而傍皆入洮洮滨有山卑小地志所不载故老相传曰独秀亦不知其何所始也九世祖宫教君在宋开宝间居于此为堂曰平远复湖居士飬真苏公见于赋曰矣三百年而堂毁于兵先君子复其堂于故趾名曰远山亦以承先志也贞又即堂西偏营数椽为读书之室题其楣曰独秀山房盖先宫教公与先君子名堂之意皆三茅瓦屋金坛诸山而于独秀之卑也则无独焉贞则以为诸山之高不及数十仭周围不及八千里而近不出云雨兴宝藏以利世泽民聚篁灌木纷然杂植大者不足充栋梁小者亦不足为木?矣桷之用兹山直块然培塿而已宜郡志之所不载而贞独取以累己故以名其室而尚慊然于独秀之名实不相符也但尝读书之暇则携足弟友生步而涉其极焉下视平湖汀莎岸柳风帆出没烟波苍茫一览而尽得之又环视诸山云烟浩渺金碧交映浮岚爽气在我襟袖顾瞻徘徊而不能舍则先宫教与先君之乐又兼得之今而幸际　　盛时智术浅鲜奔走宦途窃禄无补将老而衰病及之又甚有似于兹山而且有终焉退休之志矣宜某拳拳于兹山不能忘者愿先生有以述之贞虽不足道庶以慰兹山之得名也可贞之所述如此是固足以传也谦虚止足之怀高明广大之意岂惟可贞足以自淑其身而已哉是固可推以训其子孙者也余不能加毫末于是备述之以为记焉 

　　○永丰睦冈罗氏松筠轩记　 【甲申】 

　　彦节罗氏之良也青年羙质善学而好文其事亲孝处兄悌好宗族蕃以睦其家永丰之睦冈十余世矣其绕屋多长松修竹因开轩扁曰松筠奉亲之暇弦诵其间甚自得也翰林修譔曾君子启与人有连请予为之记余谓其长松修竹皆彦节所种也抑固有之耶抑彦节于二物也其性之所好耶曰否二物之生固自然畅茂条达也轩楹之开偶然相值非因松竹以作轩也虽因松竹以名轩非有所溺于物也而亦未尝无所取于物也彦节以身为松筠轩主人以松筠为宾友庶有资以成其德也旨哉曾君之言乎松竹之无声也风雨激之萧萧飕飕非竿非瑟非若姬歌窈窕足以娱人也松竹之色苍苍谅谅非翠非采非若粉白黛绿妖艳足以移人也松竹之无香也雨温风和熏蒸芳烈非麝非兰非有奇异袭裾而通体足以悦人也笋甘花腻轻黄嫩白杂之蔬果之筵供于醉饱之后一赏而已足盖亦可有可无而不足以动人者也是二物者之声色味臭皆非世俗之所甚好也而亦未尝蔓生易长不择地而出如浮莒之当车飞蓬之塞路纷纷然与人相随也彦节之隐处似之名轩之义是固不能无取欤若其曰贯四时而不改柯易叶者是彦节之心有所同然者固非有取于外也 

　　○吴山书院记　 【甲申】 　　　苏州人 

