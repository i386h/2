<!-- { "loadSidebar": true } -->
　　隆兴二年闰十一月壬申许昌韩无咎以新番阳守来省太夫人于润方是时予为通判郡事与无咎别葢逾年矣相与道旧故问朋逰览观江山举酒相属甚乐明年改元乾道正月辛亥无咎以考功郎征念别有日乃益相与逰逰之日未尝不更相和荅道羣居之乐致离濶之思念人事之无常悼吾生之不留又丁宁相戒以穷达死生毋相忘之意其词多宛转深切读之动人呜呼风俗日壊朋友道士之相与如吾二人者亦鲜矣凡与无咎相従者六十日而歌诗合三十篇然此特其大略也或至于酒酣耳热落笔如风雨好事者従旁掣去日或流传乐府或见于僧窓驿壁恍然不复省识者葢又不可计也润当淮江之冲予老益厌事思自放于山巅水涯与世相忘而无咎又方用于朝其势未能遽合则今日之乐岂不甚可贵哉予文虽不足与无咎并传要不当以此废而不録也二月庚辰笠泽陆某务观序
　　送闗漕诗序
　　李固杜乔臧洪之死士以同死为荣范文正之贬士以不同贬为耻今著作之免归也御史以风闻言之天子以无心聴之与前事固大异而坐客赋诗或危之何也风俗异也某既列名众诗之次又承命作序二罪当并按矣乾道六年十二月七日笠泽陆某序
　　云安集序
　　济南治厯城汉故县也带泺水而表厯山其山川杂见于春秋孟子史记诸书舜之遗迹葢至于今可考士生其间多通儒名卿秀杰之士而以笔墨驰骛相髙往往多清丽雄放警絶之词与山川称若今防府连帅王公是已公自少时寓秘阁直晩由尚书郎长三院御史出牧于防实督硖中十五郡资忠厚故政令简心乐易故民夷亲乃因暇日登临瞩望徘徊太息吊丞相之遗词想拾遗之髙风醉墨淋漓放肆纵横实为一代杰作顾防虽号大府而荒絶瘴疠户口寡少曽不敌中州一下郡如某辈又以忧患留落九死之余才尽志衰欲强追逐公后而不可得向使公当承平时为并为雍为镇为定尽得四方贤士大夫以为賔客相与览其河闗之势以骋笔力则公众作森列岂特此而已哉虽然是犹未也必极公之文歌而荐郊庙典册而施朝廷然后曰宜今乃犹啸咏于荒山野水之濵追前世放逐羇旅之士而与之友虽小夫下吏或幸得之于虖是可叹欤公以乾道七年八月移牧永嘉行有日奉节令右从政郎普慈安离裒公在郡文章若干篇为云安集且属通判州事左承议郎山阴陆某为十月二十六日序
　　送范西叔序
　　乾道壬辰二月予道益昌始识范东叔后月余遂与东叔兄西叔为僚于宣威幕府又三月西叔以枢宻使荐趣召诣行在所二君皆中书侍郎荣公孙也昔荣公对制防于治平争诏狱于熙宁论河事邉事刑名赦令于元祐虽用舍或小异而要皆不合故用不极其材以没没又列党籍其门户为世排诋讳恶者几四十年又四十年而西叔兄弟始复奋发为蜀知名士世之论盛衰者谓人众胜天天定亦胜人予独鄙此説夫盛衰皆天也人何与焉天将祸人之国则小人得志而君子废其将福之也则君子见用而小人绌国有祸福而君子无屈伸彼区区者乃诚谓天与人以众寡疾徐为胜负岂不可悲也哉九月丁丑西叔始东下同舍相与临漾水置酒赋诗而属予为序夫吾曹之望于西叔所以继荣公者岂独爵位隆赫文辞行中朝而已哉虽然予与西叔皆党籍家也既以励西叔亦以自励且励吾东叔云
　　东楼集序
　　余少读地志至蜀汉巴僰辄怅然有逰厯山川揽观风俗之志私窃自怪以为异时或至其地以偿素心未可知也岁庚寅始泝硖至巴中闻竹枝之歌后再岁北逰山南慿髙望鄠万年诸山思一醉曲江渼陂之间其势无繇往往悲歌流涕又一岁客成都唐安又东至于汉嘉然后知昔者之感葢非适然也到汉嘉四十日以檄还成都都因索在笥得古律三十首欲出则不敢欲弃则不忍廼叙藏之乾道九年六月二十一日山隂陆某务观序
　　范待制诗集序
　　石湖居士范公待制敷文阁来帅成都兼制置成都潼川利防四道成都地大人众事已十倍他镇而四道大抵皆带蛮夷且北控秦陇所以临制捍防一失其宜皆足致变故于呼吸顾聁之间以是幕府率穷日夜力理文书应期防而故时巨公大人亦或不得少休及公之至也定规模信命令弛利惠农选将治兵未数月声震四境岁复大登幕府益无时公时从其属及四方之賔客饮酒赋诗公素以诗名一代故落纸墨未及燥士女万人已更传诵被之乐府歌或题冩素屏团扇更相赠遗葢自蜀置师守以来未有也或曰公之自桂林入蜀也舟车鞍马之间有诗百余篇号西征小集尤隽伟蜀人未有见者盍请于公以传屡请而公不可弥年乃仅得之于是相与刻之而属某为序淳熙三年上巳日朝奉郎成都府路安抚司叅议官兼四川制置使司防议官山阴陆某序
　　持老语録序
　　持禅师明州靳人世为士一旦弃髪防学佛得法于白牛卿初住余姚法性数年忽谢去越牧欲以雍熙邀致疑不就试一问之师欣然曰顾即得檄牧大喜师懐负包笠即曰徙步入院兼节如金石説法如雷霆虽从之逰者不过四五十辈而名震吴越尽交一世名卿贤大夫予先君防稽公知之最深予时甫数岁侍先君旁无旬月不知师至今想其抵掌笑语了然在目前夷粹真率真山林间人也后又徙居雪窦防圣二山年徳益髙如径石杲公辈皆以丈人行尊事之其灭也谈笑如平时葢以真率为佛事者邪得法弟子子询行光如寂广懃或出世説法或遁迹众中皆不幸早逝去而法扬用璋独在扬于是亦住防圣岿然为樷林耆宿璋老且病犹自力刻师语録且合辞属予为序师可谓有子矣予以先君故不敢辞淳熙六年五月二十五日山阴陆某序
　　师伯浑文集序
　　乾道癸巳予自成都适犍为识隠士师伯浑于眉山一见知其天下伟人予既行伯浑饯予于青衣江上酒酣浩歌声揺江山水鸟皆惊起伯浑饮至斗许予素不善饮亦不觉大醉夜且半舟始发去至平羌酒解得大轴于舟中则伯浑醉书纸穷墨燥如春龙奋蛰竒鬼搏人何其壮也后四年伯浑得疾不起子懐祖集伯浑文章移书走八千里乞余为序呜呼伯浑自少时名震秦属东被吴楚一时髙流皆尊慕之愿与交方宣抚使临邉图复中原制置使并防梁益兵民皆巨公大人闻伯浑名将闻于朝而卒为忌者所沮夫伯浑既决不肯仕即无沮者不过有司岁时奉栗帛牛酒劳问极则如孔徐复辈赐散人号书其事于史而已于伯浑何失得而忌已如此乡使伯浑出而事君为卿为公则忌者当益众排击沮挠当不遗力徙比景输左挍殆未可知安得如在眉山躬耕妇织放意山水优防以终天年邪则伯浑不遇未见可憾或曰伯浑之才气空海内无与比其文章英发钜丽歌之清庙刻之彛器然后为称今一不得施顾退而为山巅水涯娱忧纾悲之言岂不可憾哉予曰是则有命识者为时惜不为伯浑叹也淳熙某月某日山阴陆某序
　　晁伯咎诗集序
　　传宻居士东里晁公伯咎诗四百六十有一篇其孙教授君百谈集为四巻以授予请序巻首伯咎少以文学称自其诸父景迂具茨先生皆叹誉之诸公贵人亦往往闻其名顾党家不敢取靖康之元党禁解伯咎召为开封掾且显用矣阻兵不能造朝比乗舆过江中原方兵连不解士大夫多以甲兵钱谷进故家名流乃见谓不切事机伯咎落江湖者数年久之虽起乗传岭海复坐微文斥卒弃不用以死而伯咎傲倪忧患不少动心方扁舟往来吴松啸歌饮酒益放于诗其名章秀句传之士大夫皆以为有承平台阁之风葢晁氏自文元公以大手笔用于祥符天禧间方吾宋极盛时封泰山礼百神歌颂德业冶金伐金极文章翰墨之用汪洋渟滀五世百余年文献相望以及建炎绍兴公独殿其后又少时所交皆中州名胜讲习磨礲之益深矣是岂窭书生闻见局陋者敢望其涯哉伯咎学问赡博胷中恢疎勇于为义视死生祸福无如也至他文亦皆豪竒不独其诗可贵尚力求而尽传之伯咎讳公迈仕至某官淳熙七年十一月十七日山阴陆某序
　　长短句序
　　雅止之乐微乃有郑卫之音郑卫虽变然琴瑟笙磬犹在也及变而为燕之筑秦之缶胡部之琵琶箜篌则又郑卫之变矣风雅颂之后为骚为赋为曲为引为行为謡为歌千余年后乃有倚声制辞起于唐之季世则其变愈薄可胜叹哉予少时汨于世俗颇有所为晚而悔之然渔歌菱唱犹不能止今絶笔已数年念旧作终不可揜因书其首以识吾过淳熙己酉炊熟日放翁自序
　　徐大用乐府序
　　古乐府有东武吟鲍明逺辈所作皆名千载葢其山川气俗有以感发人意故骚人墨客得以驰骋上下与荆州邯郸巴东三峡之类森然并传至于今不泯也吾友徐大用家本东武呼吸食饮于邞淇之津葢有以相其轶思者故自少时文辞雄于东州比南归以政事议论显闻荐绅顾不肯轻出其文以沽世取富贵三十年犹屈治中别驾澹然莫测涯涘独于悲懽离合郊亭水驿鞍马舟楫间时出乐府辞赡蔚顿挫识者贵焉或取其数百篇将传于世大用复不可曰必放翁以为可传则几矣不然姑止予闻而叹曰温飞卿作南郷九阕髙胜不减梦得竹枝讫今无深赏音者予其敢自谓知君哉独感东武山川既堕风尘中而大用之才久伏不耀故为之一言绍兴五年三月庚寅笠泽陆某务观序
　　吕居仁集序
　　天下大川莫如河江其源皆来自蛮夷荒忽辽絶之域累数万里而后至中国以注于海今禹之遗书所谓岷积石者特记禹治水之迹耳非其源果止于是也故尔雅谓河出昆崘墟而传记又谓河上通天汉某至蜀穷江源则自蜀岷山以西皆岷山也地断壤絶不复可穷河江之源岂易知哉古之学者葢亦若是惟其上探虙羲唐虞以来有源有委不以逺絶不以难止故能卓然布之天下后世而无媿凡古之言者皆莫不然自汉以下虽不能如三代盛时亦庶几焉宋兴诸儒相望有出汉唐之上者迨建炎绍兴间承丧乱之余学术文辞犹不愧前辈如故紫微舍人东莱吕公者又其杰出者也公自少时既承家学心体而身履之几三十年仕愈踬学愈进因以其暇尽交天下名士其讲习探讨磨砻浸灌不极其源不止故其诗文汪洋闳肆兼备众体间出新意愈竒而愈浑厚震耀耳目而不失髙古一时学士宗焉晩节稍用于时在西掖尝兼直内庭草赵丞相鼎制力排和戎之议忤秦丞相桧秦公自草日厯载公制辞以为罪而天下益推公之正公平生所为诗既已孤行于世嗣孙祖平又尽裒他文凡若干首为若干巻而属某为序某自童子时读公诗文愿学焉稍长未能逺逰而公捐馆舍晩见曽文清公文清谓某君之诗渊源殆自吕紫微恨不一识面某于是尤以为恨则今得托名公集之首岂非幸欤庆元二年九月既望中大夫提举建宁府武夷山冲佑观山阴陆某谨序
　　佛照禅师语録序
　　拙庵禅师以佛法际遇孝宗皇帝问畣之语既刻金石传天下久矣晚庵居阿育王山中其徒相与尽裒五防所説法凡数万言为五巻遣侍者正球走山阴泽中请某作序某曰拙庵之道栋梁大法无语可也拙庵之语雷霆百世无録可也又何以序为哉然五防之外别有一防数万言之外别有一句是可録是不可録诸人试下语若也道得老农賛叹有分庆元三年九月壬子陆某谨序
　　赵秘阁文集序
