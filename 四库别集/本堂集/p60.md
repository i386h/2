<!-- { "loadSidebar": true } -->
　　某归栖山曲垂廿年杜门却归虽生犹死知心满天下水流云散非惟不暇问亦无从问月梁春树徒于梦寐中时耿耿耳某与尊执事可谓金石交而次子沆入初不审徳星所纒何野尺纸道旧不敢谩寄以听浮沈及其还家乃知八咏楼前如鲁灵光独存沆辱以通家子进之丈席间劳苦之饮食之餽赆而缱绻之而长书遗我别乆语苦三复间恍不知其今为何时身为何物尚有如此古道交情哉最喜尊年八十有三厯艰尝险之余仁气益晬夀履益坚掩闗养髙城居而有山林景象亦足以自乐其乐也皆非所尝计某亦已七十有九与虎狼猿狖争巉岩者数载今幸仅定而身兼数病日于牖下俟残息而已家有二百指累藜藿并日犹不足有不才子四既无田可畊未免以故书为业世道日漓且无售身糊口之地命也谁尤两山先生以斗南之望擅四海某虽受其叔父斛峯相公异知而未及一识面沆投身化冶过辱出手成就力所可到风舞而雷皷之不极不止某年事至此但知有沟壑在前安料其迫崦嵫而生意动儿辈忽有所托况获在诗书道义之门墙乎某平生志愿毕矣惟执事能知我心故言之不厌覼缕马裕翁仲伯谦之后如何言及此泪自防也徐子材必尚无恙欲作一书又未知其详或有邂逅时先为我道不能忘之意
　　答剡教赵实父【文炳】
　　某别来二十年外五云飞落穷檐如暍而雪渇而浆大梦而风霁月眀不知世之为何时身之在何处而有如此其快快宇宙有今古道义无穷通一当乎心百里对面非执事谁与昔之时谓得以志相谂步相逐鱼泳鸟飞上下四方也天不我与姑置勿道剡多贤今已晨星而晦斋黙翁应之亦已老矣所幸松柏照映嵗寒如铁斯文一脉絶续不能以发执事青春尚富其奚辞乡校之教放而推之天下衍而夀之百世皆自此始为今之计是亦隠而求其志未敢以为贺而喜则有非人所知者某辱晦斋知甚真犹记解县组时造其门话言深处至于销黯此刻直到今莫能嗣一聚晤筋力既衰江山又阻有极目而已应之二令嗣为学皆可敬比垂顾一畨庶与防应之相似闻黙翁著书甚多足为不朽传不负平生笑第无从参请惟有仰羡面次望皆为斥贱名道惓惓王东之不得其死斯人而有是哉翔父仰之又相继云亡言及痛泪滂下某今已八十有一是虽韲瓮债未足亦造物者固留以为不才欠死之罚一家二百指茍活无防未免听二子深沆窃稍于学校初心岂其然哉次二子洽溶漫蠧书既无力从师取友于逺某又耄不省宿学幸不狂惑而无所审辨亦委其为乡人耳不谂令兄正奏上登下炳者今无恙否侍次并致意为感某今以出入息寄危景答字不觉覼缕但乏纸不敌来施惟台慈其亮之
　　与韩君美经歴【居仁】
　　某裔于儒而空虚无诗书味家于山而衰病无松柏姿天地虽寛出门自碍食贫待尽而已乃者牵于乡曲之义扶耄入城客卧中古心相燠道义相忘一言一语皆是春风时雨欣欢接洽不自意下舂光景获见中州人物而于我如此也匆匆归舟飞鞍临饯且辱饤盘珍果以宠逺归此意何可忘哉近审趋觐有期里中人有数诗寓感激某因得以拙笔序其巻首媿甚芜斐必已沭一笑所欠者筋力不任杖无从手攀去辔耳或传书月暂青少迟其驱果尔则当何时问西程耶此去天气向暑珍重珍重平步则粉闱直上则花掖等而前皆劵内物某年事至此犹可及快晴但相望将千里万里奉顔色则必无福分俯纸怅怅
　　与白县丞【黾】
　　昨辱垂顾愧坐贫无以延欵过荷不鄙辱以拜降治中徳政记笔某非不知防下受福之自欲见发扬万一第年已八十有三旧学荒落不复为金石之文且山长黄丈已尝草就难于犯嫌自诡瑟缩辞逊乆之而台意如山不移衰耄凛凛承命段文昌为何如人岂敢与昌黎前碑争锋当自有公论在特恃锦覆以免取辱幸也匆匆上状
　　与象山髙宰【桂】
　　某耄矣无机縁不及揖紫芝眉宇而于道旁口碑谂卓鲁之实甚夙比承蜚书实获我心草草奉答计已彻览邑教舒竹西来备道雅意尤至衰病荒落之残息本虽于勉强瑟缩者乆终于重辞兹藁以呈深惧发扬不尽或髙眀自以为可则鸠匠择篆盖必得名世之笔肤潦尺纸凂竹西以凟
　　与秋仲实佥事【桂】
　　某何物一耄吹防沬于惊波之余托残晖于晞露之上与世情分隔也行台顿辔谁欺聴衡访枯根于无所先容致老马于人所放弃光风霁月间仁念恻恻火其灰肉其骨千金其敝帚江空嵗晩如此竒逢而某亲之谓当拱揖步趋朝夕左右津亭攀马神黯心折非流俗所能知惟是儿沆于赤城受提奨造就迄于善解儿洽身事绠之深翼之困者极矣而卒未能仰副钧陶命也追惟感激虽殒首结草不足报万一某今犹以奄奄气息据龟壳引蜗涎茍分寸隂以待天命区区此心姑曰有子若孙在兹儿沆身其家之责以行阮途輡冺黙而遣之或不能不累钧慈耳摧谢之忱疎怠之罪防防尺书何足以尽伏乞己任吾道为苍生计
　　与袁竹初【洪】
　　某自去春别后防潭邃而有嚚者之挠耿耿激激近谂归自古杭清风便到山中何一快也彼为何物所恃何人敢吠其主铃下之畜马前之走世积慿借以至温饱及其蹈不测之危机不忍即视以敝帷敝盖中物绠而出之万死之渊意谓殒身结草以图报谢顾螳螂之怒蚍蜉之撼至劳客滞于外者半载造物自公黒白以定而我辈自有所可寒心者凶狡滔天名分扫地闗系非小某等如章甫已敝不足以存屦恐萍韲荳粥之家皆奴辈仇噬所及甚可畏也不有执事谁塞其源扑其燎使之知有公道在乡里何事不借泰山力量此事若为一家实亦为一乡地此区区老懐忘其覼缕非固喋喋尘听莹也耄矣决不能入府尺纸为意
　　答州长官【罕察】求馆驿堂名书
　　某比诣凝香阁下过辱慈怜衰耄狎加温顾至于坐中分席花邉肆筵畧不自以势分相及使人感烈际遇梦亦起舞也而稽于状谢瑶缄飞坠倒置局蹐宠谕重修徳星堂成欲更名扁下问到荒疎之老仰仞谦抑既不敢辞辄取东坡鳯鸣驿记中语有曰四方之至者如归其家乐而忘去于其中摘二字曰至乐或予其可则当求名笔大书庶使登斯堂者敬其墨妙说其字义皆为之賛叹新功则相公之名与之俱逺矣僭越某卧暍未遑晋见伏望风禂笛簟冰碗蔗浆以葆日来之福
　　与周簿【信】
　　某回头揖别春又秋矣福纒在近时节瓣香岂不我思贫与病谋夏来无一日不伏枕至今出门一步如避汤火嗣是竟成疎濶飞鞍上乳峯自是初心欲一叅防亦坐不敏失于探问负欠奚及夜来得王甥书乃知龟日戒行鸾云同跨棠隂之留蔽芾笋班之上骞腾无计可留有心相逐老火如许穉金未凉既难于扶曳至马前一酌谩以一诗见意但侧耳除音使桐乡之民再归父母之懐则某亦自庆于末境之际逢也惟是四壁萧然不能撷一芹慁月掉愧极愧极
　　答剡教赵实父
　　某衰耄不禁秋暑珍洒西来中有濒风桂月毛骨为之爽快也蜚英教铎淑艾鸣珂企予望之自此升矣学记下示仰仞不外伏读三过乃知周礼尽在鲁当使四方学者共此一记谕及养防处书某又何能为役然雅意所欲姑笔片纸就纳或其领之以古道不至挥掷则已甚幸若曰能助涓尘恐非其力此外可委托者某固与世情隔来诸儿以问亦曰难乎其介以前也此意当自喻旋便草草修答
　　与张师道
　　某比儿深沆繇席间归来拜真翰劳苦耄境者至感激古道在云天上而精采灿灿皆玉堂风月何以称爱某恃厚予少恳某旧令剡溪得一贤士赵文炳家有源流文学茂异闻丁夘漕荐实附骥尾以是别头收第归而坐逺阙今而职乡教善满为进进计欲一晋谒恐无因见讶分羽言为先某夙敬其人敢以予洁请试薄叩之当有金石声或置之夹袋其庶乎干凟负罪
　　与台州史药房同知【孝祥】
　　某实先正先生门下人也势分隔虽不敢套叙然亦有旧不敢不自道先正先生以双旌一节临照江东某时赘漕幕辱异知飞剡笔贲终身既知有閤下之贤日欲立通家子弟以听教诲而宦鞅拘縻至瓮城方得拜揖光霁一再遂成乆别时殊人逺耿耿悠悠自谓问袵趾无复来日矣耕存忽从北来乃获细询之始谂箳篁与立马争驰于齐鲁之郊悁结若解而未快也今驱车为赤城重而不肖儿沆适忝台校末縁可谓天幸际逢其盛如满替还家不及迎先众人八拜父执之前而犹幸者解符未办兹方再进庶可诣丈席下抠趋是亦天与之机防某亦就得通几格敬以印再世之縁为之爵跃非常人比阁下以气局吞吐江湖以精神裁剪冰玉一笑语一黙画落人耳目便是一世寳百世传倘容儿沆面领而心防之则为第三世在龙门屐履间也此非某之所望仰度阁下亦必欲以此惠后进所以敢于屑屑天台景物为神仙窟宅人物多文词渊源阁下瀹之以先正之理学发之以三蘓之文气异时英伟森立必曰自大贤始
　　答郡庠戴教授【友】招饮书
　　某傃寒也无炙手心忍饥也无食肉相耄而入城唾者笑者总总独也青眼温煦若曰如老厐在左右垂死犹可矜恻风雨中一帖何其渠切虽欲辞不可者亭午当伏席下且叙且谢但宿为国器三速今且畧出闗即回儿子方当执经立雪亦辱宠呼过分过分更不拜谢诸同寅丈
　　与孔眀逺学正【昭孙】书
　　某禀到又一月舟邉销黯归而成梦未尝去左右不知书担何日出闗某近卧寒不动寸步攀违无从也次髙吟一篇愧不工且无寸芹为侑知我当亮我本欲叙数语却俟来年复为此来得以袖纳意有在也或文斾偶迟到春初恐可执手河梁然彼此行止亦自难必同寅诸丈须日日聚晤为某一一拜意自顾穷山寂寞安得常相与川云飞泳哉
　　答卞淮源书
　　某比者恭谂肃拥髙牙分镇大府精神夺日四窻星月之増光号令如山三岛风波之不动观听之下歌舞以心某幸民编非不知礼实縁衰老既不克拜迎前导又未克晋贺阶除谁欺髙眀乃于县尹面参顷垂及姓名受之殊宠益重不敏之罪靖思回顾何以报称当俟秋气稍清躬造于典谒氏既望开宥且乞予洁造化恢洪式防从欲某愿为嵗寒一枝之雪柏也干凟峻严下情岂胜战汗之至
　　与阮若山书
　　某山林衰耄残息犹续皆庆云纷郁之庇畴昔之嵗尝因丁宰修尺状谢宠问之及嗣是笔砚交寒且不敢屑凟清严遂坐旷域然瓣香未尝不望斗下先生以斯文自任皷春试之风开秋闱之地千里章逢九霄梯级其将有望矣特本邑力役事尚累洓水忧心幸而邑丞许君蒸然诗书之气欲以此为第一义尚赖大宗主曲成以了旧二尹所遗好事某虽不贫入等亦获在鸢飞鱼跃中也秋气稍深自当躬诣台墀一以偿叅承之愿一以谢纲维吾道之造干溷仭墙伏楮岂胜战栗之至
　　留上乗寺主僧如岳【松涧】
　　某薄宦于逺乆不致问曽大父墓依慈云以安感不容声古道场赖愿力以修以完賛不容语忽闻近为洪水后有外魔瓢笠飘然已在雪溪左右固足以见无贪恋心无住着相但某去能听师之去必欲挽而再来且与老松修竹清泉白日相与某亦山林人也逐禄非其时防即有归守坟墓之日却不妨送诗担出寺以别敢望渡口船囘勿使叠请或山门外他有为绠当相维以障塞之不必过虑并祈囦照
　　又
　　某日望渡口船回之报飞帖划来不谂寄锡犹在雪溪深处诺以近吉东还甚慰甚慰山林如旧钟鼓又新圜音有縁先陇有托无量功徳也山下小魔当随縁镇压彼亦何能为哉遣回茶榧多感但未有以回供畧此不他及











