<!-- { "loadSidebar": true } -->
　　仰山初见耽源所传六祖圆相即以焚之及其授法也则有黙论云门不许录语句而逺侍者以纸爲衣遂传于今以是论之非离文字语言非即文字语言可以求道也临川圆道人少游方有志学道一鉢经行诸方其孤征絶俗雪鸿戾天仰不可及而骨董中有此录小字薄纸画画精诚可以见其志也
　　题淳上人僧宝传
　　问如何是火性答曰热是火性问如何是水性答曰湿是水性问者欣然而有得水火之义尽于此矣又问何以谓之恕答曰如我之心以待人则恕矣又问何以谓之慎答曰心之一具德见于慎耳问者又欣然有得盖恕慎之理极于此矣此世间义理之论也义理者心之尘垢也其去佛道不翅如百亿天渊然昔者有问竹林如何是法身答曰法身无相又问如何是法眼答曰法眼无瑕爲道吾众中所失笑者冝矣近世邪师相与传授谓无有悟但直问直答谓之于法中不生异见纷然棊布名山称嗣祖沙门学者例无英气往往甘心屈伏每爲之流涕宣和四年九月二十七日夜爲众説参同契至本末须归宗尊卑用其语处曲折引譬以发明先圣之意使忱信而防敬者一洗其矫诬宗防之气而福唐太淳上人适出此编示予灯下爲书以付之淳能识宗则知尊卑之语不出义理之域而悟首山独坐无尊卑从上无一法与人爲太老婆饶舌矣
　　题其上人僧宝传
　　长沙益阳白鹿大禅师门弟子季芳福唐人纯静寡言笑年二十余侍其师宣和四年夏于湘西南台写此书三十巻写毕以示予予曰汝师出云盖西堂之门西堂爲临济九世之嫡孙而黄龙南公之眞子也【阙】家辩才丛林畏仰之汝能自勤自诵习此书玩味其防踪迹其行事继之以不休则古人岂难到哉如写而不读读而不味其意徒欲粉饰清兴于道何有
　　题范上人僧宝传
　　蚍蜉细字欲防斑病眼临防看亦难八十一人闲鼻孔那卢穿在一毫端且道有鼻孔从范上座穿只如怀禅师无鼻孔作麽生下手若也道得西川漏篮子一钱买三个若道不得南台门外是湘江
　　题端上人僧宝传
　　临川志端上人宣和四年夏于长沙之谷山谷山有众而领袖者鲁暗不通晓世事丛林以是凋落端律身益敬日诵经行道暇则写僧宝传同学劝经行他山要与之俱端辞以山水未暇观正以白业未办爲忧同学怒弃去端怡然勿恤也明年正月上澣日端袖此书来求题其后予告之曰一精想中十法界种子皆具随其所熏发而起譬之田有稻种借时雨以芽孽之十法界者六凡四圣谓也今端屏絶诸缘日唯录佛祖之语味佛祖之意则亦熏发佛乗之种与夫游谈无根疲精神于庄孟爲陈言腐説以欺无知者异矣然能穷究其所自使所言所履如传八十一人者则可谓出家知恩者子视端精紧板而声圆若可语此者聊及之端其勉之
　　题隆道人僧宝传
　　古之学者非有大过人者惟能博观约取知宗而用妙耳唐沙门道人通兼三藏而精于持律持律小乗之学也而宣不许人呼以爲大乗师枣柏长者力佛乗而未尝一语及单传心要方是时曹溪之説信于天下非敎乗之论所当杂宣公甘以小乗自居枣柏止以敎乗自志竟能爲百世师者知宗用妙而已禅宗学者自元丰以来师法大坏诸方以拨去文字爲禅以口耳受授爲妙耆年凋防晩辈猬毛而起服纨绮饭精妙施施然以处华屋爲荣高尻磬折王臣爲能以狙诈覊縻学者之貌而腹非之上下交相欺诳视其设心虽侩牛履狶之徒所耻爲而其人以爲得计于是佛祖之微言宗师之规范扫地而尽也予未尝不中夜而起喟然而流涕以谓列祖纲宗至于陵夷者非学者之罪乃师之罪也以茍认意识爲智证爲师者之门望见以轻慢之心萌矣非特然也又执已是而去取诸方贱目覩而尊信传説故不见至道之大全古人之大体因编五宗之训言诸老之行事爲之传必书其悟法之由必载其临终之异以讥口耳授受之徒谓之禅林僧宝传书成而九嶷道人道隆阅之一月而上口两月而娓娓成诵三月而能爲末学者举纽领夏于云盖闭门寝饭之外口诵而录之非诚着于学志存于道何能臻是哉然其爲人不甘爲哑羊苾刍混处疾之甚至于诟骂喜与有识博闻者游意所合则不问道俗千里从之呜呼丛林博闻者既不可人求之而哑羊苾刍动成阡陌隆虽口受吾文抱吾所集以游诸方亦安能忘诟骂之喙乎宣和二年秋得得自山中来出此编爲示予佳其好学爲书其本末以告未知隆者
　　题休上人僧宝传
　　泰山之鸟巢于木末九渊之鱼托于沙罅呜呼鱼鸟之微亦知附托于高深安有毁髪学道之徒而自弃于浅陋乎季休福唐人也而得业于湘上之南台其师太公与予爲兄弟行其熏烝见闻有自来矣初太遭横逆坐圜扉中百许日他法属皆畏詶酢之而休服勤不敢失礼逮其释余劝度之宣和四年正月也既受具陪众遂写此传除夕捧以来予佳其能自脱浅陋而趋高深爲题其末明年元日也明白庵题
　　题英大师僧宝传
　　老子曰爲学日益爲道日损者理之序也博观而约取厚积而薄施多识前言往行者日益之学也如春夏之水方增川浩然不可测其际思之又思之以至于无思如卤之在顶盖造形之极不可以数量情识得孔子晩乃悟曰天下何思何虑如秋冬之水缩廓然见其涯涘呜呼丛林法道之坏无如今日之甚非特学者之罪寔爲师者之罪也学者方防然无知而反诫之曰安用多知但饱食黙坐虽若甚要然亦去愚俗何逺予所录僧宝传先叙其悟道之缘又书其死生之际欲学者法前辈爲道之精而惠英大师年二十余生海上独挺然有志不肯碌碌而哑羊者固已憎之如十世雠矣手写此书擕以过予予佳其勤扶此心以自此趋无上佛果如顺风扬尘耳宣和四年十一月题
　　题所录诗
　　海南道人惠英字頴孺生十有二日而失母年七龄而为沙门二十岁从予游予所作语言徧丛林未尝收录而英编两巨帙为示既有媿于九祖欲焚去之又念英之好学为一笑而置之然流俗寡闻见少年嗜笔砚者不背数必腹非之以谓禅者不当以翰墨为急寜知龙胜诗流震旦【阙】　　首论【阙】动以亿万【阙】多为言哉英勉之老子言爲学日益爲道日损使其未尝学也何所损哉如川之増者学也水落石出者损也然未易与粥饭僧论此也
　　题佛鉴蓄文字禅
　　余幼孤知读书爲乐而不得其要落笔尝如人掣其肘又如瘖者之欲语而意窒舌大而浓笑者数数然年十六七从洞山云庵学出世法忽自信而不疑诵生书七千下笔千言跬歩可待也呜呼学道之益人未论其死生之际益其文字语言如此益可自信也今三十八年矣而见云庵平时亲爱之人佛鉴大师净因于湘中颓然相向俱老矣而故意特未老又出余少时诗句读之想见山林之旧游处诵白公诗曰手把杨枝临水坐闲思往事似前身
　　题弼上人所蓄诗
　　往时丛林老衲多以讲宗爲心呵衲子从事笔砚予游方时省息众中多习气抉磨不去时时作未忘情之语随作随弃如人高笑幸其不闻过庐山见弼上人出一巨轴读之茫然不可讳爲多言之戒昔殷浩喜作诗不甚工尝出示桓温温戏曰子勿犯吾傥见犯即出子诗示人弼上人不见恶愿勿传乃幸
　　题言上人所蓄诗
　　予幻梦人间游戏笔砚登高临逺时时爲未忘情之语旋踵羞悔汗下又自觉曰譬如候虫时鸟自鸣自己谁复收录宝山言上人乃编而爲帙读之大惊不复料理其讹正可爲多言之戒然佳言之好学虽鄙语如予者亦收之世有加予数十等之人其语言文字之妙能录藏以増益其智识又可知矣夫水发岷山其滥觞至楚国则万物至满则合之者众也善学者其能外此乎言公其勉之
　　题自诗寄幻住庵
　　渊明作训子诗可以想见其恺弟而杜子美乃曰有子贤与愚何其挂怀抱作闲情赋足以见其真而昭明太子曰白璧微瑕正在此耳痴人面前不可説梦岂子美昭明亦真痴耶予自居海上及南归寄意于一戏故语不复料理其当否今录数首以寄幻住庵主杜子美梁昭明犹未脱痴病幻住其能不痴耶
　　题自诗
　　予始非有意于工诗文夙习洗濯不去临高望逺未能忘情时时戏爲语言随作随毁不知好事者皆能录之南州琦上人处见巨编读之面热汗下然佳琦之好学虽语言之陋如防者亦不肯遗况工于诗者乎因出示輙题其末
　　题权巽中诗
　　世称唐文物特盛虽山林之士輙能以诗自鸣以余观之如双井茶品格虽妙然终令人咽酸冷耳巽中下笔豪特之气凌跨前辈有坡谷之渊源予见之未视名字輙能辩大率句法如徐季海之字字外出骨骨中藏棱读者当置轴防绎想见痩行清坐时也使巽中闻此语当以予爲知言
　　题自诗与隆上人
　　余少狂爲绮美不忘情之语年大来輙自鄙笑因不复作自长沙来归舍龙安山中无可作做学坐睡法饱饭靠椅口角流涎自喜以谓得其妙旁舍有道人隆公雅好予昔所病者时时过予终日而未尝倦问予昔所作尚能寻绎乎予引纸爲录此数篇以遗之而戏之曰昔达观禅师居京师士大夫相从者皆以能诗答话多之观笑曰解答诸方话能言五字诗二般俱好艺只是见钱迟隆公曰果尔吾不复耳坐客皆笑之隆字黙翁湘中清胜者也
　　题珠上人所蓄诗巻
　　予于文字未尝有意遇事而作多适然耳譬如枯株无故蒸出菌芝儿稚喜争攫取之而枯株无所损益宝峯珠上人湛堂公之高弟其爲人精敏能办事于佛事欲营之盖不知艰崄爲何等物在丛林中爲众推盖其气不受控勒日渉园夫李商老毎于人物特慎许可而赠珠以诗曰歕玉渥洼种者佳湛堂之有子也
　　题华光鉴湖图
　　予建中靖国游西湖航西兴游淛东以病不果甚以爲恨读东坡诗见山川之精神如儿稚对蜜知其甜今观鉴湖图如华光戏以蜜置舌书间耳涌师俄收之而去儿稚虽痴然亦知蜜不可如饭常食之也
　　题墨梅山水图
　　华光老人眼中阁烟雨胷次有丘壑故戏笔和墨即江湖云石之趣便足春色不可收畜也而此老人藏于耐寒冻枝头一时高韵哗于士林而其所蓄又其尤精选也以病举以付其子涌涌如获夜光照乗千里以书夸于予不有是父安得此子哉欧阳率更见索靖碑因留不去竟寝其下三昔文字画刻是中安得美味而嗜好有如此者予初大怪之及视涌之好尚率更要不足怪也
　　题墨梅
　　华光作此梅如西湖篱落间烟重雨昏时见便觉赵昌写生不足道也
　　题兰
　　无人自芳之态此老何从见之岂胷次有此风叶萧散乎
　　题公翼畜华光所画湘山树石
　　予习湘山者也日与树石爲伍华光画树石而不画我何哉公翼仕宦三十年而贫在我上簏中唯墨梅树石数轴其人品可以想见
　　题橘洲图
　　公翼爱橘洲而使华光图之予家于湘西开门则渔汀断岸不呼而登几案间盖湘西皆吾画笥书此以夸公翼云
　　题平沙逺水图五首
　　公翼诗云萧然野趣忽在手彷佛江南烟雨村此殆笔端能生烟云非胷次有江山何能作此语
　　又题公翼所畜
　　欧公尝语客曰坐而隠者不知岩石云泉之妙王公贵人图江山卧而披之盖荆山之人以玉抵鹊而秦乃割其十五城以求璧岂世以希见爲贵初无定情耶子生长山林而目不自观公翼贤士大夫也其希见而尽畜之宜矣
　　又宣上人所蓄
