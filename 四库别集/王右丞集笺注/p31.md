<!-- { "loadSidebar": true } -->
　　吴昆麓夫人，与余外族有葭莩之亲，偶携此卷见示，述其先得之管后宰门小火者。火者家有一铁枥门闩，或云漆布竹筒，摇之似有声。一日，为物所触，遂破堕三卷，此其一也。余初未深信，翻阅再三，不觉神王。因闭户焚香，屏绝他事，便觉神峰吐溜，春浦生烟，真若蚕之吐丝，虫之蚀木。至如粉缕曲折，毫腻浅深，皆有意致。信摩诘精神，与水墨相和，蒸成至宝。得此数月以来，每一念及，辄狂走入丈室，饱阅无声。出户见俗中纷纭，殊令人捉鼻也。真实居士记于南翰林院之寄乐亭。冯梦祯《题王右丞江山雪霁卷》
　　画家右丞，如书家右军，世不多见。余昔年于嘉兴项太学元汴所，见《雪江图》，都不皴擦，但有轮廓耳。及世所传摹本，若王叔明《剑阁图》，笔法类李中舍，疑非右丞画格。又余至长安，得赵大年临右丞《湖庄清夏图》，亦不细皴，稍似项氏所藏《雪江》卷，而窃意其未尽右丞之致。盖大家神品，必于皴法有奇，大年虽俊爽，不耐多皴，遂为无笔，此得右丞一体者也。最后复得郭忠恕《辋川》粉本，乃极细皴，相传真本在武林。既称摹写，当不甚远，然余所见者庸史本，故不足以定其画法矣。惟京师杨高邮州将处，有赵吴兴雪图小幅，颇用金粉，闲远清润，迥异常作，余一见定为学王维。或曰：“何以知是学维？”余应之曰：“凡诸皴法，自唐及宋，皆有门庭，如禅灯五家宗派，使人闻片语单词，可定其为何派儿孙。今文敏此图，行笔非僧繇，非思训，非洪谷，非关仝，乃知董巨李范，皆所不摄，非学维而何？”今年秋，闻广陵有王维《江山霁雪》一卷，为冯宫庶所收，亟令友人走武林索观，宫庶珍之，自谓如头目脑髓，以余有右丞画癖，勉应余请，清斋三日，始展阅一过，宛然吴兴小幅笔意也。余用是自喜，且右丞自云：“宿世谬词客，前身应画师。”余未尝得睹其迹，但以想心取之，果得与真肖合，岂前身曾入右丞之室，而亲览其盘礴之致，故结习不昧乃尔邪？庶子书云：“此卷是京师后宰门拆古屋，于折竿中得之，凡有三卷，皆唐宋书画也。”余又妄想彼二卷者，安知非右军迹，或虞、褚诸名公临晋帖邪？傥得合剑还珠，足办吾两事，岂造物妒完，聊畀余于此卷中消受清福邪？老子云：“同于道者，道亦乐得之。”余且珍之以俟。《容台集》
　　昔人评王右丞画，以为云峰石色，迥出天机，笔思纵横，参乎造化。余未之见也。往在京华，闻冯开之得一图于金陵，走使缄书借观，既至，凡三薰三沐，乃长跽开卷，经岁开之复索还，一似渔郎出桃花源，再往迷误，怅惘久之，不知何时重得路也。因想像为寒林远岫图。世有见右丞画者，或不至河汉。《画禅室随笔》
　　王右丞画，予从檇李项氏见《钓雪图》，盈尺而已，绝无皴法，最后得小幅，云赵吴兴所藏，颇类营邱，而高简过之。又于长安杨高邮所得《山居图》，则笔法类大年，有宣和题，然不如冯祭酒《江山雪霁图》，具有右丞妙趣。《画禅室随笔》
　　购得王摩诘《江山雪霁图》，装潢就。因怀书画友王越石。在金陵时，自九月至长至不雨，溪流皆涸，为之怅然。君舟何处贯虹月？吾室悄然凝席尘。买得辋川千岭雪，未经君眼照嶙峋。呼鸥远隔苍茫外，控鲤难逢汗漫人。一发枯流频怅望，五湖春浪几时新？李日华诗
　　王维《雪溪图》，李成《寒林子野图》，徐熙《柳穿鱼图》，皆宋府秘物，为吴中王氏藏本，并神品也。《清河书画舫》
　　摩诘《奕棋图》，在绢素上，卷首五大字，为李西涯公篆书，钤缝有政和宣和二方印。《雪溪图》，宋徽庙宸翰题签，此卷归程季白，入唐宋元宝绘册。《江山雪霁》卷，冯开之《快雪日记》云：吴昆麓得之管后宰门小火者，家有一铁枥门闩，摇之有声，一日破，堕三卷，此其一也。《双枕岁抄》作南京西华门守阍小内史张本，得以献太监安宗。此卷海内推为墨王，自有神物护持。珂玉先得临本，复见真本小簇山水《辋川图》。《珊瑚网》
　　蓬莱道山，人间风日不到，玉■金钥，典秘甚严，有平生畜眼未尝见者。天旋地转，散落委弃，故人李君祥得之，出以示余。其犀玉已被剔取，所幸画无恙耳。展玩之余，不觉涕泪阑干，盖叹是图之不遭也。请靳固之，以待异日万金之购云。蓬山道人刘诩题。《题王维雪溪图》
　　晓径沾衣湿，登台试屐危。乾坤增壮观，江海得深期。历乱瑶华吐，纷披玉树枝。精微谁与并？顾陆颇相宜。○碧树拥江扉，朱帘卷翠微。崇朝无客过，傍晚有渔归。岭耀梅重白，堤萦絮正飞。若留清夜赏，铅粉更光辉。吴仲圭《王右丞雪溪图》诗
　　中原王冠朝元台制干家，王摩诘横披《山水图》。广都宇文时中季蒙龙图家，王维《雪山图》。范荣公孙淑忠甫家，王维《雪竹图》。《画继》
　　范大珪字君锡，富郑公婿。同行相国寺，以七百金常卖处买得《雪图》，破碎甚古，如世所谓王维者。刘伯玉相值，笑问买何物，因众中展示。伯玉曰：“此谁笔?”余曰：“王维。”伯玉曰：“然，适行一遭不见，岂有所归乎？”余假范人持之，良久，并范不见。翌日去取，云已送西京背。同行梅子平大怒曰：“吾证也，可理于官，岂有此理！”余笑曰：“吾故人也。”因以赠之，今二十年矣，范卒已十年，不知所在。米芾《画史》
　　高公绘有唐蜀中画雪山，世以为王维也。米芾《画史》
　　林虞家有王维《雪图》六幅。米芾《画史》
　　《江干初雪图》真迹，藏李邦直家，唐蜡纸本。世传为王摩诘所作，末有元丰间王禹玉、蔡持正、韩玉汝、章子厚、王和甫、张邃明、安厚卿七人题诗。《石林诗话》
　　王维《江干雪意图》卷，藏王敬美家。又见梁伯龙示余大青绿狮子罗汉一轴，亦云右丞笔也。《眉公秘笈》
　　唐王右丞《万峰积雪图》卷，绢本，高九寸，长七尺，上有御府之印、内合同印、文渊阁印、奉华堂印、揭徯斯印，项子京天籁阁中物也。藏印俱备。○“城中十日暑如炙，头目眩花尘土塞。僧楼今日见此卷，雪意茫茫寒欲逼。古栟修柳枝袅矫，下有幽篁厕丛碧。隔溪胶艇不受呼，平地贯渚无人迹。西风翻鸦忽零乱，远雁迷云犹呖呖。笔疏墨淡精神在，收阅千年若完璧。宛然一段小江南，三远备全能事毕。维名依稀半未漶，老眼再摩初认得。所存只是天假借，名手当时重唐室。吴中人家宝古迹，自宋及元高尔直。若教见此风斯下，倒橐定应无吝啬。锦标内帑固自有，人间间出凤五色。老余尺素见雪渡，草树凌竞人跔蹐。仅有盈尺不尽意，何如此图长数尺。太邱孙子具法眼，凿壁收藏皆袭百。我将拙语敢印证，聊写心知并目识。右丞之笔，神妙非常，时代久远，见亦罕矣。余少于沙溪陈氏获观《雪渡图》，盈尺而已，今又于严氏阅此修卷，深幸老年击此于目。又题。”弘治壬戌中秋日沈周。○“古之高人逸士，往往喜弄笔作山水以自娱，然多写雪景者，盖欲假此以寄其孤高绝俗之意耳。若李成之《万山飞雪》，李唐之《雪山楼阁》，郭忠恕之《九峰雪霁》，王叔明之《剑阁》，沈石田之《关山积雪图》，皆种种臻妙，而予皆及见之，但恨未睹王维雪景何如耳。弘治乙卯春，偶于都下钱太常处，阅此《万峰积雪》卷，赏鉴竟日，觉寒气逼人，真摩诘平生得意笔也。始知李成辈皆宗摩诘，传为世宝。此卷不啻今之凤毛麟角矣。”枝山道人祝允明跋。○“诗中有画画有诗，摩诘落笔秀且奇。阎相吴生那足道，象外能将造化师。蓝田辋川仅临本，开元东塔迹已隳。山居图识宣和字，今藏御府人难窥。我居京师颇留意，日寻断帧收残碑。琉璃厂西得兹卷，败箧零乱萦蛛丝。长江峻岭互合沓，丛竹古树蔽睑城。山腰巍巍置层阁，桥根溅溅流水澌。西风凝寒雪意劲，一天黯淡彤云垂。斜行飞鸿失沙渚，犯冷孤客望酒旗。或棹扁舟或轻策，神理曲尽毫无遗。晴窗细观拭病目，小字漶漫书王维。石田沈翁跋长句，谓如彩凤辉朝曦。重装锦标紫鸾鹊，草堂珍秘怡老资。炎天往往布几案，满帘飞霰吹凉飔。右丞胸中自潇洒，汪汪如有千顷陂。松针石脉蕴灵异，雨晴寒暑随形施。东坡生平颇崛强，亦于维也无间辞。”江村高士奇题。《江村销夏录》
　　摩诘仙游五百年，画称雪渡未能传。只因曾入宣和府，珍重令人缀短篇。黄子久《王维雪渡图》诗
　　荣咨道字询之，收《雪猎图》，命为王维，不类张氏辟支佛。所画合掌像，林木类蜀人笔。雪山精好是唐物，维则未也。米芾《画史》
　　是卷雪景，山头皆衬金著色，法度森整，而笔墨清润，极为精工。心知为唐人之作，而卒未能定其名氏。旧有签题小李将军，纸最古而字画草率，因未之信。予购得之京师，间示知画者，以为当出王摩诘。予家所有王维《雪溪图》，并小幅《凤舟图》，与此皆不类。又曾见《辋川图》，与高士奕棋小幅，惟奕图用笔与此同，因题为王摩诘，而褫去旧签，见者同声以为摩诘无疑。闲居以来，校勘颇勤，遂定为李升《出峡图》云。《陆俨山集》
　　书画之妙，当以神会，难可以形求也。世观画者，多能指摘其间形象位置，彩色瑕疵而已，至于奥理冥造者，罕见其人。如彦远画评，言王维画物，多不问四时，如画花，往往以桃、杏、芙蓉、莲花同画一景，余家所藏摩诘画《袁安卧雪图》，有雪中芭蕉，此乃得心应手，意到便成，故造理入神，迥得天意，此难可与俗人论也。《梦溪笔谈》
　　王维作画雪中芭蕉，法眼观之，知其神情寄寓于物，俗论则讥以为不知寒暑。《冷斋夜话》
　　《笔谈》云：王维画如神，不拘四时，如雪中芭蕉。故惠洪云：雪里芭蕉失寒暑。题王维《雪中芭蕉图》，皆以芭蕉非雪中物。岭外如曲江，冬大雪，芭蕉自若，红蕉方开花，知前辈虽画史亦不苟。洪作诗时未到岭外，存中亦未知也。《猗觉寮杂记》
　　王维雪蕉，曾在清閟阁，杨廉夫题以短歌。《眉公秘笈》
　　京师杨太和家所藏唐晋以来名迹甚佳，有右丞画一帧，宋徽庙御题左方，笔势飘举，检《宣和画谱》，此为《山居图》，察其图中松针、石脉，无宋以后人法，定为摩诘无疑。向相传为大李将军，而拈出为辋川者，自余始。《画禅室随笔》
　　余见王右丞《山庄图》，又《雪霁捕鱼图》。山庄树叶皆如个字，其《雪斋枯树图》似郭熙，二卷无款，疑宋人临稿也。《眉公秘笈》
　　内府藏右丞《山居图》，笔法类大李，宋徽宗题曰：“危楼日蔓人千里，欹枕秋风雁一声。”高江村《苑西集》
