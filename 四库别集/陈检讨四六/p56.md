<!-- { "loadSidebar": true } -->
　　雕虫末技壮夫之所羞称【见璿玑赋】刻鹄防长髙人之所不録【马援诫兄子书刻鹄不成犹类鹜】而崧猥以一室居贫十年少贱豪门戬谷辄凭翰墨而兕觥【诗】贵客添筹聊饰文辞爲羔雁【老子沧海变桑田吾以一筹记之今筹满屋矣世説陈实子纪谌并著名世号三君每宰府辟召同时羔雁成羣丞椽交至当世荣之】紫丝步障半缀芜篇【晋书王恺作紫丝步障四十里石崇作锦步障五十里敌之】青琐华轩恒悬鄙作【见憺园赋】然而意所不期情难自展平流祝嘏专尚铺张薄俗祈年惟工颂祷语夫世德人人皆七叶双貂【见半茧赋】述彼家风户户悉一门千石【见归田赋】楼台起处无非阿阁之三休【尚书中候黄帝轩辕时鳯皇巢于阿阁贾子翟王使使者之楚楚王欲夸之飨客章台三休乃止于上史记由余本晋人相西戎戎使聘秦穆公示以宫室引之三休之台】甲第成时多是长廊之中宿【相如上林赋步櫩周流长途中宿注步櫩步廊也长途楼阁间陞道中宿乃至其上也】金虀玉鲙荐自蓬池【世説南人鱼鲙以细缕金橙拌之号爲金虀玉鲙隋炀帝所谓南方佳味也唐书学士初赐食悉曰蓬池鲙】冰兔霜蟾来从桂殿【庾信诗天香下桂殿】青琴擅舞矜十五之纎腰【相如上林赋青琴宓妃之徒絶殊离俗伏俨注青琴古神女也陆云诗雅步擢纎腰】绛树能弹讶一双之纎手【魏文帝与繁钦书今之善舞者莫妙于绛树清歌莫激于宋腊徐陵诗绛树新声最可怜】曽无故实但涉形容况复齿近期頥【礼百年曰期頥】雅多猜忌年逾不惑【论语】便学拘牵或当搦管以成文每虑转喉而触讳中山闻乐之对奚可施之歌舞之筵【见集生序】次公仰屋之谈何堪妄预宾徒之末【汉书平恩侯许伯入第盖寛饶仰屋视而叹曰富贵无常忽则易人如此传舎所阅多矣】乃有生申吉日【诗】翻爲骑省之悼亡【见渭仁序】揆览灵辰【离骚皇览揆余初度兮】猥作子山之思旧【见庵序】顾鄙人而授简【见璿玑赋】命下走以摛词【史记太史公牛马走萧望之传下走将归延陵之臯阮籍奏记辟书始下下走爲首西京赋走虽不敏注如言仆也】是则钦承旷达虽虑以奚辞【陆机文赋众虑而爲言】便纵清狂【见浙西序】遂放言而不顾者矣淮安阎再彭先生者吾友百诗徴士之府君也谱其州里则地入并汾【见雪持序】询厥门楣则望齐狐赵【左传晋公子重耳之从者狐偃赵衰颠颉魏武子司空季子注五人贤而有功者】椒偏善衍【诗】着籍关东乔亦能迁【诗】徙居淮右家近刘安城下代有神仙【汉书淮南王安炼丹丹成九日上升余药在鼎庭中鸡犬防之皆得飞升】宅连韩信桥头人多节概【淮安志城西韩信桥即信爲少年跨下所辱处】先生则幼嗜缥缃【见园次序】长躭铅椠【见尺牍序】侯子瑜居贫笃学暮即防柴【谢承后汉书侯瑾字子瑜佣作爲资暮防柴读书独处一室如对严宾作矫世论以讥切当世西河人敬其才不敢名之称爲侯君】髙文通处困攻文昼而漂麦【见悬圃序】子云之颇精笔札极似相如【甘泉赋成帝时有荐雄文似相如者上方郊祀甘泉泰畦汾隂后土以求继嗣召雄待诏承明之庭】君山之最富典坟何知猗顿【见少楹序】加以室有同心人能偕隐章台走马之暇张敞则闲事画眉【三辅故事张敞罢朝防走马章台街其地在长安旧城内庾信谢马启张敞画眉之暇直走章台并见少楹序】南山种荳之余杨恽则还听鼓瑟【见看奕赋】盖先生德配实惟丁太孺人云孺人以济阳人地竞羡簮缨【济南志济阳县周邿国名】敬礼门风兼长文藻【见憺园赋】周南秾矣传懿范于珩璜韩姞烂其播徽音于筐筥【诗】委禽以后【见贞女序】交推桓氏之少君【列女传汉鲍宣妻桓少君始归嫁赀甚厚宣不悦少君乃悉归侍御服饰更着短衣与宣共挽鹿车归乡里拜公姑毕提瓮出汲修行妇道】弋雁而还【诗】人说梁家之德曜【详刘太母序】若夫眉既能齐【见贞女序】齿尤相若弧悬尚左刚闻蓂荚之才周帨设从西复在茱萸之上浣【礼男子生悬桑弧蓬矢六以射天地四方又男子生设弧于门左女子设帨于门右蓂荚见璿玑赋按茱萸上浣九月初旬也】廷帏洗斚厐公则每展一年【高隠传厐德公襄阳人操冰鉴居岘山南后与妻偕隐鹿门采药不出】子姓承筐鲍母亦时逢九月【详叶母序】曾寒暑之几何乃家门之非昔卢家之金椀犹在人间【见琴怨序】嬴女之琼萧竟归天上【见艺圃序】先生则齿届六旬孺人已殁将三载斯时也庭萱不再篱菊犹存甫逢绛县之期正跻丹丘之祝【左传晋绛县人年长矣曰臣生之岁正月甲子朔四百有四十五甲子矣师旷曰七十三年矣注每一甲子该六十日楚词仍羽人于丹丘兮注丹丘昼夜长明之处海上神仙也】嗣君曰今无可待愿大人姑谋一日之欢先生曰事以如生讵阿奴竟忘畴昔之事【世説周顗周嵩并列贵位尝冬至置酒其母举觞赐三子曰伯仁志大而才小名重而识闇非自全之道嵩性抗直亦不容于世唯阿奴当在阿母目下耳注阿奴嵩弟谟小字也】必也重循往例还待来年畴能赠我须爲破末季之拘挛【潘岳西征赋陋吾人之拘挛】假以贻余母或蹈时流之剽袭庶其并提存没不令阃德之终湮极序生平窃兾老怀之暂慰乎于是祥琴乍鼔【见憺园赋】引满何伤【抱朴子于公引满一石而断狱益明汉书引满举白谈笑大】庄缶才歌【见井叔序】举桮亦得此所以数髙门之上客旧有三千【详刘太母序】问居士之头衔新标六一也【欧阳修传修终老颍之西湖自号六一居士谓集古一千巻藏书一万巻琴一张碁一局酒一壶鹤一只】斯一事也有诸美焉慨自庶姬骄蛊匹妇愚防名不絓于儒林【见憺庵序】性宁谙夫古籍以致冯敬通之僮奴头无钗泽郑康成之婢获人在泥中【见闺秀序】甚而惯诉杀牛【世説隋时牛性寛裕弟弼尝酗酒射杀驾车牛还宅妻迎谓曰叔射杀牛闻之曰作脯坐定其妻又言叔射杀牛是大异事言已知】惟忻射雉【见澹庵序】莫习苹蘩之节谁修翟茀之仪【诗】此则虽享同牢【见闺秀序】而旷如秦越【韩文如秦人视越人之肥瘠漠焉不加喜戚于其心】纵居一室而渺若山河【世説王濬冲经黄公酒罏曰自嵇阮既亡以来今日视此虽近邈若山河】何由恋德人已去而肠回【见素伯序】孰令怀贤迹虽遥而腹痛【详篇末易林痛彻心腹】今览所天之顾慕【见瑞木序】益知淑俪之幽贞敬颂孺人斯美一也且夫新妇有言士兼百行【世説许允妇乃阮卫尉女德如之妹也竒丑初适许许因谓曰妇有四德卿有其几妇曰新妇所乏惟容耳士有百行以德爲首君好色不好德何也允遂敬之】古人所朂人重五伦若使谷风召怨【诗】室家抱王郎天壤之悲【世説谢道韫既往王氏大薄凝之还谓太傅曰一门叔父则有阿大中郎羣从兄弟则有封胡遏末不意天壤之中乃有王郎按凝之羲之子也】皦日渝盟【诗】妻孥兴生世不谐之恨【应邵汉官仪周泽爲太常恒斋其妻怜其老疲病问之泽大怒以爲干斋谚曰居世不谐爲太常妻一岁三百六十日三百五十九日斋一日不斋醉如泥既作事复低迷】倘非守正宋何以结信于君【汉书宋威容羣臣莫及明帝姑湖阳公主新寡欲妻难斥言帝令公主坐屛后从容谓曰富易妻人情乎曰臣闻贫贱之交不可忘糟糠之妻不下堂顾谓主曰事不谐矣】若令亏恩呉起必至见疑于友【见井叔序】今也遗簮不弃足徴至性之纯故劒偏求用验天亲之笃【见牛叟序】即小可以知大观往可以察来敬颂先生斯美二也更有难焉凡爲子者堦前莱彩【见憺园赋】惟倾延夀之觞【汉郊祀志文帝时越人新垣平使人献玉杯刻曰人主延夀】园内潘舆【见憺园赋】徒借长生之枕【神仙传泰山父对汉武帝曰有道士教臣作神枕枕三十二窍其二十四窍应二十四气其八窍应八风臣行之转少生齿庾信长孙夫人铭无延夀之杯缺长生之枕】斟郦县菊泉之水自许承欢【见琴怨序】采葛洪丹井之砂相矜爱日【列仙传晋葛洪字稚川句容人著书号抱朴子性好仙术以勾漏多丹砂乃求爲勾漏令注勾漏山在容州普宁县古交趾地岩穴多勾曲穿漏故名礼孝子爱日】未有善体亲心曲全髙尚尝闻古语延年则惟畏贵人【见归田序】以况前贤曾晢则还生孝子【孟子】共传我友真得卿狂【见竹逸序】敬颂嗣君斯美三也于是侈陈三善贱子既操觚扬觯而前【操觚见悬圃序檀弓杜蒉扬觯】竞祝千春众宾爰拾级厯阶而上【记拾级聚足连步以上左传夹谷之防孔子厯阶而升】惜哉庑下已无昔年举案之人【见贞女序】幸矣樽中尚存昨日登髙之酒【见九日序】附注【魏武祭乔大尉文殂逝后不以斗酒只鸡相酧沃腹痛勿怪此平时嘻笑之言也】
　　夀徐徤庵先生序
