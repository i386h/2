<!-- { "loadSidebar": true } -->
　　乱后今相见秋深复逺行风尘爲客日【赵曰公言其遭战鬬之时旅泊于外】江海送君情晋室丹阳尹【洙曰温峤爲丹阳尹】公孙白帝城【洙曰公孙据白帝城师曰丹阳尹指元二适丹阳也白帝城甫自言客居夔州也】经过自爱惜取次莫论兵【洙曰元尝应孙吴科举】
　　章梓州水亭【洙曰时汉中王兼道士席谦在防同用荷字韵　广德元年作】补注【鹤曰鲁訔梁权道皆以爲在广德元年然是年春梓州是李使君夏方是章彞爲刺史诗云秋水席边多当是其秋作】
　　城晚通云雾亭深到芰荷吏人桥外少【苏曰尹伯吉爲丹阳令好饮语友人曰可同过桥饮彼处吏人少潘岳诗贪杯避吏人】秋水席边多近属淮王至【洙曰淮南王刘安以比汉中王】髙门蓟子过【蓟居例切洙曰家家迎蓟子以比席道士也赵曰后汉蓟子训有神异之术士大夫向慕之今公此句以尊章梓州之能致异人也】荆州爱山简吾醉亦长歌【洙曰山简习池事以比章梓州也赵曰以山简比章留后山简每出嬉游多之池上置酒辄醉时有童儿歌曰山公出何许毎至髙阳池日夕倒载归酩酊无所知公言吾醉亦长歌则效童儿之爲歌矣】
　　送陵州路使君之任【广德元年作】
　　补注【鹤曰幽燕通使者谓史朝义广德元年正月缢死而河北尽平诗又云秋天正摇落当是广德元年秋在梓州作陵州唐属东川】
　　王室比多难髙官皆武臣【洙曰时方急于赏功故武臣在髙位苏曰宋鍼近世兵戈扰扰而髙爵厚禄皆武官髙牙大饰金紫煌煌骇人耳目我辈头白作冷局官复何益哉】幽燕通使者【洙曰时安史之乱平而幽燕路通矣】岳牧用词人国待贤良急君当拔擢新佩刀成气象【洙曰晋书吕防爲刺史有佩刀相者曰以三公可服防乃赠别驾王祥曰茍非其人刀或爲害卿有公辅之量故相与也】行盖出风尘【赵曰时方吐蕃之乱而刺史之盖出风尘以往也】战伐乾坤破【洙曰在所残敝也】疮痍府库贫【洙曰军用匮乏急也】众寮宜洁白万役但平均【苏曰元兴曰今世事若此诸公宜洁正廉白不可学日前贪饕又王子敬万民徭役宜科使平均自无怨谤】霄汉瞻佳士【苏曰张景阳近数佳士致身在于霄汉之上赵曰指路君自此迁擢当在霄汉】泥涂任此身【赵曰公自言也】秋天正摇落回首大江滨
　　簿暮【广德元年作】
　　补注【鹤曰诗云髙秋心苦悲又云寒花隠乱草当是广德元年秋在阆州作是年公九月至阆矣】
　　江水最深地【洙曰此指蜀江】山云薄暮时寒花隠乱草【师曰寒花巳非其时甫自比衰年也】宿鸟择【洙曰一作探】深枝【赵曰左传鸟则择木木岂能择鸟师曰鸟志在奋飞宿鸟巳有栖息之地甫自比无飞腾之志也】旧国见何日髙秋心苦悲人生不再好鬓发白【洙曰一作自】成丝
　　东津送韦讽摄阆州録事【新添　广徳元年作】
　　补注【鹤曰东津在绵州打鱼歌云绵州江水之东津是也当是广德元年送辛员外暂至绵州时作梁权道编在寳应元年梓州诗内】
　　闻说江山好怜君吏隠兼宠行舟逺泛惜别酒频添推荐非承乏操持必去嫌他时如按县不得慢陶潜惠义寺送王少尹赴成都【分得峯字　新添广德元年春作】补注【鹤曰公尝陪李梓州四使君登惠义寺则寺在梓州今诗云骑马行春径当是广德元年春作】
　　苒苒谷中寺娟娟林表峯栏干上处逺结构坐来重骑马行春径衣冠起暮钟云门青寂寞此别惜相从
　　西山三首【广德元年作】
　　补注【鹤曰诗云雨雪闭松州当是广德元年十二月松州被围时作】
　　夷界荒山顶蕃州积雪边【洙曰成都记西山冬夏积雪】筑城依【洙曰一作连】白帝转粟上青天【洙曰白帝城在防州此西山诗而言筑城依白帝恐传者误矣赵曰两句通义公孙述自号白帝其所筑城在髙山上本曰白帝城今公言髙山上筑城依仿白帝所以转粟之难如上青天】补注【希曰白帝西方之帝也今筑城于西山之上言其髙可依于白帝故下曰转粟上青天非指公孙述城而言但假用其字耳防州白帝城在赤甲相近其山初不大髙岂西山所依仿者髙适疏谓今所界吐蕃城堡不过平戎巳西数城邈在穷山之巅垂于险絶之末运粮于束马之路坐甲于无人之乡故此云转粟如上天之难也】蜀将分旗鼓【赵曰以吐蕃陷松维保三州势迫近蜀故分旗鼓以御之】羌兵助【洙曰一作动】铠鋋【洙曰一作井泉】西南背和好杀气日相纒【赵曰以吐蕃背先帝时盟好而爲寇不巳】
　　辛苦三城戍长防万里秋【洙曰明皇还蜀后复分东西两川爲两节度西山列防秋三戍民罢于役髙适论之不听】烟尘侵火井雨雪闭松州【洙曰雪赋火井灭蜀都赋火井沉荧于幽泉髙焰飞煽于天垂赵曰火井虽在卭州大率是蜀地名言吐蕃迫蜀中也孙曰蜀志云火井在临卭】补注【鹤曰唐志虽云火井在卭州有火井县而九域志又云有火井在蓬州蓬与果巴州爲邻而卭与雅州爲邻雅去羁縻罗岩州不满三百里此当指卭而言松州与维州唐属西川自广德元年后吐蕃复置行州以首领爲刺史司马矣】风动将军幕【洙曰一云盖】天寒使者裘漫山贼营垒回首得无忧【洙曰漫山言贼垒之多也】
　　子弟犹深入【赵曰子弟言充兵之人也】闗城未解围蚕崖铁马瘦灌口米船稀【洙曰寰宇记蚕崖闗在永康军西北四十七里洙曰蚕崖灌口并西山隘口地名赵曰蚕崖在西山闗隘处灌口在今永康军战马不足充战而瘦米船以运多不继而稀此爲可忧矣程曰灌口山在永康军导江县李膺益州记云清水路西七里灌口古所谓天彭闗】补注【希曰唐志云彭州导江县有蚕崖闗寰宇记灌口山在西岭有天彭闗又云有灌口镇在彭州九陇县唐志蜀州有灌口府然则蚕崖灌口皆指彭州而言也】辩士安边策元戎决胜威【洙曰元戎元帅也史决胜千里】今朝乌鹊喜【洙曰西都杂记云干鹊噪而行人至】欲报凯歌归补注【希曰文选淮徐献防河兖凯归】
　　薄游【广德元年作】
　　补注【鹤曰诗云巴城添泪眼按唐志阆州绵州皆爲巴西郡公广德元年皆至两郡然至绵乃是春晚至阆乃是秋晚祭房公文乃是年九月二十三日此诗云病叶多先坠寒花只暂香当是在阆州作】
　　淅淅风生砌【洙曰谢惠连淅淅振条风】团团月隠墙【洙曰班媫妤团团似明月】遥空秋鴈灭半岭暮云长病叶多先坠寒花只暂香巴城添泪眼今夕复清光【赵曰公以薄游之无定见月而添泪也】









　　补注杜诗巻二十四
　　钦定四库全书
　　补注杜诗巻二十五　　　宋　黄希　原本
　　黄鹤　补注
　　送梓州李使君之任【鲁曰故陈拾遗射洪人也篇末有云　寳应元年作】补注【鹤曰按公广德元年有陪李使君泛江陪李梓州四使君登惠义又秋有章梓州橘亭水亭等诗及史云梓州刺史章彞爲严武召至成都杀之乃广德二年则李使君之任乃在寳应元年夏故诗云火云挥汗日山驿醒心泉是时公在绵州诗又云遇害陈公殒于今蜀道怜君行射洪县爲我一澘然则是公未访陈拾遗故宅及到陈拾遗学堂前作也公是年十一月洪至射有诗此二】
　　籍甚黄丞相能名自颍川【洙曰前汉循吏传黄覇爲頴川太守咸称神明治爲天下第一声名籍甚后爲丞相】近看除刺史【洙曰前汉景帝纪注凡言除除故官就新官也】还喜得吾贤五马何时到【洙曰古陌上罗敷行使君从南来五马立踟躇】双鱼防早传【赵曰嘱李使君早寄书也古乐府客从逺方来遗我双鲤鱼呼儿烹鲤鱼中有尺素书师曰昔王羲之守永嘉庭列五马此二句言使君几时到任早寄书达甫】老思笻竹杖冬要锦衾眠【洙曰一云笻竹柱汉张骞在大夏时见笻竹杖云贾人市之于身毒国汉朱宠爲太尉家贫布被帝闻之赐锦被赵曰公从李使君要此二物也笻竹蜀中所出蜀都赋云笻竹縁岭注云中实而髙节可以作杖锦衾虽是锦被而字出诗锦衾烂兮蜀中有锦故公及之】补注【希曰蜀记云汉张骞奉使寻河源得髙节竹植于卭山今縁岭皆是堪爲杖号曰卭竹杖古诗凛凛岁云暮蝼蛄多鸣悲凉风率已厉游子寒无衣锦衾遗洛浦同袍与我违此用其意也鹤曰戴恺之竹谱卭竹一名扶彦竹记云卭州多生笻竹俗谓之扶老竹又云出卭山】不作临岐恨【洙曰陈隂鉴送始兴王诗背飞伤客念临岐悯圣情】惟听举最先【洙曰京房举最当迁注以课最被举】火云挥汗日【洙曰淮南子旱云烟火生赵曰隋卢思道诗火云赫而四举史记云临溜挥汗如雨】山驿醒心泉遇害陈公殒【洙曰子昂后爲县令段简收系忧愤死狱中】于今蜀道怜君行射洪县爲我一澘然【洙曰射洪属梓州郑曰澘然涕流貌】
　　王阆州筵奉酬十一舅惜别之作【广德元年作】
　　补注【鹤曰诗云千崖秋气髙当是广德元年九月至阆州作时吐蕃党项与仆固怀恩之乱方殷故有羣盗尚如毛之句】
　　万壑树声满【洙曰顾恺之言千岩竞秀万壑争流】千崖秋气髙【洙曰宋玉曰悲哉秋之爲气也天髙而气清】浮舟出郡郭别酒寄江涛良防不复久此生何太劳穷愁但有骨羣盗尚如毛【洙曰穷愁而瘦极也羣盗尚多故如毛】吾舅惜分手使君寒赠袍【洙曰范睢见须贾贾曰范叔一寒如此乃取绨袍以赐之】沙头暮黄鹤失侣自【一作亦】哀号【赵曰自当以亦爲正言人别而哀黄鹤失侣亦然也】
　　阆州奉送二十四舅使自京赴任青城【新添】补注【鹤曰诗云闻道吾乔舄当是其舅爲青城宰青城蜀州之邑也又云涪江醉泛船广德元年作】
　　闻道王乔舄名因太史传如何碧鸡使把诏紫微天【定功曰王襃传曰方士言益州有金马碧鸡之寳可祭祀致也宣帝使襃往祀焉】秦岭愁回马涪江醉泛船【郑曰秦岭在秦川】补注【鹤曰唐志秦川有秦岭县贞观十七年省大中二年先收复权凤翔府三年来属涪江虽出合州而水经云涪江水东南合射江则梓阆皆可言也】青城漫汚杂吾舅意凄然
　　放船【广德元年秋作】
　　补注【鹤曰诗云送客苍溪县又云黄知橘柚来当是广德元年秋阆州作】
　　送客苍溪县【鲍曰唐志苍溪属阆州】补注【希曰苍溪唐属阆中旧史志云汉分宕渠置汉昌县属巴郡改汉昌爲苍溪九域志云州西北四十里】山寒雨不开直愁骑马滑故作泛舟回【赵曰孟浩然诗爲多山水乐频作泛舟行】青惜峯峦过黄知橘柚来【鲍曰言舟行湍移景物如画虽速而不言速也】江流翠自在坐稳兴悠哉
　　奉待严大夫【寳应元年作】
