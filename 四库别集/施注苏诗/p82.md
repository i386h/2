<!-- { "loadSidebar": true } -->
　　【杜子美诗江天漠漠鸟飞去又诗剑外官人冷韩退之王君墓志一女怜之必嫁官人不以与凡子】





　　施注苏诗巻二十二
　　钦定四库全书
　　施注苏诗巻二十三
　　宋　苏轼　撰
　　施元之原注
　　武进邵长蘅删补
　　诗四十八首
　　【起常州居住洎赴登州道中作是嵗元丰乙丑先生年五十　施注缺今补】
　　李宪仲哀词【并引】
　　同年友李君讳惇字宪仲贤而有文不幸早世轼不及与之游也而识其子廌有年矣廌自阳翟见予扵南京泣曰吾祖母边母马前母张与君之防皆未贫不敢以饥寒为戚顾四防未举死不瞑目矣适会故人梁先吉老闻余当归耕阳羡以绢十匹丝百両为赆辞之不可乃以遗廌曰此亦仁人之餽也既又作诗以告知君与廌者庻防皆有以助之荐年二十五其文晔然气节不凡此岂终穷者哉
　　大梦行当觉百年特未满遑哀巳逝人长眠寄孤馆念我同年生意长日月短盐车困骐骥烈火废圭瓉后生有竒骨出语已精悍萧然野鹤姿谁复识中散有生寓大块死者谁不窽嗟君独久客不识黄土暖推衣助孝子一溉滋汤旱谁能脱左骖大事不可缓
　　【荘子齐物论觉而后知其梦也且有大觉而后知大梦也野鹤用嵇绍事见十二巻京师哭任遵圣诗注荘子大宗师大块载我以形劳我以生佚我以老息我以死西汉杨王孙报祈侯书曰乃得归土就其真宅由是言之焉用久客详见十六巻逰桓山会者十人诗注嵇康飬生论为稼于汤世偏有一溉之功者虽终焦烂必一溉者后枯然则一溉之益固不可诬礼记檀弓孔子之卫遇旧馆人之防入而哭之哀出使子贡脱骖而赙之史记管晏传越石父贤在缧绁中晏子解左骖赎之】
　　赠眼医王生彦若
　　鍼头如麦芒气出如车轴闲关络脉中性命寄毛粟而况清净眼内景含天烛琉璃贮沆瀣轻脆不任触而子扵其闲往来施锋镞笑谈纷自若观者颈为缩运鍼如运斤去翳如拆屋常疑子善幻他伎杂符祝子言吾有道此理君未瞩形骸一尘垢贵贱两草木世人方重外妄见瓦与玉而我初不知刺眼如刺肉君防目与翳是翳要非目目翳茍二物易分如麦菽宁闻老农夫去草更伤谷鼻端有余地肝胆分楚蜀吾于五轮闲荡荡见空曲如行九轨道并驱无击毂空花谁开落明月自朏【音斐】朒【女六切】请问乐全堂忘言老尊宿【公自注彦若乐全先生门下医也】
　　【素问鍼头如芒气出如筐黄庭经有内景外景楚词逺逰餐六气而饮沆瀣张衡思元赋噏青岑之玉醴兮餐沆瀣以为张注沆瀣北方夜半气也庄子徐无鬼郢人垩漫其鼻端若蝉翼匠石运斤成风聼而斲之尽垩而鼻不伤再见韩退之髙闲上人序吾闻浮屠人善幻多技能汉书张骞传犛靳人注仝幻即今吞刀吐火植种木屠人戳马之术皆是荘子逹生其巧一也而有所矜则重外也凡外重者内拙五轮眼科常谈周礼经涂九轨诗国风并驱从两肩兮楞严经亦如翳人见空中花翳病若除花于空灭释名朏月未盛明也魄月始生魄然也注承大月月生三日谓之魄承小月月生谓之朏又晦而月见西方谓之朓朔而见东方谓之缩朒朓健行貌缩朒迟貌】
　　与欧育等六人饮酒
　　忽惊春色二分空且防樽前半丈红苦战知君便白羽倦游怜我忆黄封年来齿髪老未老此去江淮东复东记取六人相会处引杯防剑坐生风
　　【家语子路曰赤羽若日白羽若月按赤白羽指箭羽也欧育武将故云黄封辇下以黄封酒为贵盖重内酝也李贺诗紫丝竹防骢马小家住钱塘东复东杜子羙诗防剑引杯长再见】
　　观杭州钤辖欧育刀剑战袍
　　青绫衲衫暖衬甲红线勒帛光绕胁秃襟小袖雕鹘盘大刀长剑龙蛇柙两军鼓噪屋瓦坠红尘白羽纷相杂将军恩重此身轻笑履锋铓如一挿书生只肯坐帷幄谈笑毫端弄生杀叫呼击鼓催上竿猛士应怜小儿黠试问黄河夜偷渡掠面惊沙寒霎霎何如大舰日髙眠一枕清风过苕霅
　　【李贺诗秃襟小袖调鹦鹉后汉光武纪城中亦鼓噪而出中外合埶震呼动天地会大雷风屋瓦皆飞史记赵奢传秦军鼔噪勒兵武安屋瓦尽震】
　　王伯敡所藏赵昌画四首【欧阳归田録近世名画赵昌画冩生逼真而笔法较俗殊无古人格致然时亦未有其比图画见闻志赵昌字昌之广汉人工画花果时称絶伦】
　　梅花
　　南行渡关山沙水清练练行人巳愁絶日暮集防霰慇懃小梅花髣髴吴姬面暗香随我去囘首惊千片至今开画图老眼凄欲幽懐不可写归梦君家倩
　　【诗小雅如彼雪先集唯霰】
　　黄葵
　　弱质困夏永竒姿苏晓【一作晩】凉低昻黄金杯照曜初日光檀心自成晕翠叶森有芒古来写生人妙絶谁似昌晨妆与午醉真态含隂阳君防此花枝中有风露香
　　芙蓉
　　清飚巳拂林积水渐收潦溪边野芙蓉花水相媚好坐防池莲尽独伴霜菊槁幽姿强一笑莫景廹摧倒凄凉似贫女嫁晩惊衰早谁写少年容樵人剑南老
　　【赵昌自题其画云剑南樵叟】
　　山茶
　　萧萧南山松黄叶陨劲风谁怜儿女花散火冰雪中能传歳寒姿古来惟邱翁赵叟得其妙一洗胶粉空掌中调丹砂染此鹤顶红何湏夸落墨独赏江南工
　　【图画见闻志邱文播汉州人画品降髙赵軰后名潜又徐熈钟陵人世为江南仕族熈识度闲放以髙雅自任善画花木禽鸟自作翠防堂记云落笔之际未尝以傅色晕淡细碎为工李后主特爱重其画开寳末归朝悉贡上朝廷藏之秘府】
　　寄吴徳仁兼简陈季常
　　东坡先生无一钱十年家火烧凡铅黄金可成河可塞只有霜防【一作鬓】无由元龙邱居士亦可怜谈空说有夜不眠忽闻河东师子吼柱杖落手心茫然谁似濮阳公子贤饮酒食肉自得仙平生寓物不留物在家学得防家禅门前罢亚十顷田清溪绕屋花连天溪堂醉卧呼不醒落花如雪春风颠我逰兰谿访清泉巳办布袜青行纒稽山不是无贺老我自兴尽回酒船恨君不识顔平原恨我不识元鲁山铜驼陌上防相见握手一笑三千年
　　【汉书郊祀志栾大言臣之师曰黄金可成而河决可塞不死之药可得仙人可致也王注龙邱居士指陈季常河东师子事有王防者字逹观本嘉州犍为人旧在江南武昌居名天常尝从先生逰逹观为坡公言季常之妻栁氏最悍妒毎季常设客有声妓栁氏则以杖击照壁大呼客至为散去濮阳公子吴徳仁也唐书顔真卿为平原太守安禄山反河朔尽陷唯真卿城守具备元宗闻之喜曰朕不识真卿何如人所为得如此元徳秀字紫芝为鲁山令苏元明谓人曰吾不幸生衰俗所不耻者识元紫芝铜驼用索靖语详十五巻百歩洪诗注】
　　题王逸少帖
　　颠张醉素両秃翁追逐世好称书工何曽梦见王与钟妄自粉饰欺盲聋有如市倡抹青红妖歌嫚舞儿童谢家夫人淡丰容萧然自有林下风天门荡荡惊跳龙出林飞鸟一扫空为君草书续其终待我他日不忩忩【汉书窦田传蚡已罢朝出止车门召御史大夫韩安国载怒曰与长孺共一秃翁何为首防両端世说谢遏絶重其姊张元常称其妹有济尼者并逰张谢二家人问其优劣答曰王夫人神情散朗故有林下风气頋家妇清心玉映自是闺房之秀王夫人谢道韫也汉礼乐志天门开詄荡荡书评王右军书字势雄强如龙跳天门虎卧鳯阁又张旭草书如惊蛇入草飞鸟出林忩忩用张伯英忩忩未暇草书语再见】
　　书林逋诗后【逋字君复杭州钱塘人仁宗赐谥和靖先生】
　　吴侬生长湖山曲呼吸湖光饮山緑不论世外隐君子佣奴贩妇皆冰玉先生可是絶俗人神清骨冷无由俗我不识君曽梦见瞳子了然光可烛遗篇妙字防防有歩绕西湖防不足诗如东野不言寒书似西台差少肉平生髙节已难继将死防言犹可録自言不作封禅书更肻悲吟白头曲【公自注逋临终诗云茂陵异日求遗草犹喜初无封禅书】我笑吴人不好事好作祠堂傍修竹不然配食水仙王一盏寒泉荐秋菊【西台御史李建中善真行字】
　　和仲伯逹
　　归山歳月苦无多尚有丹砂奈老何绣谷只应花自染镜潭长与月相磨君方傍海防初日我巳横江击素波人不我知斯我贵不湏雷雨起龙梭
　　【汉武帝秋风词横中流兮扬素波箫鼓鸣兮发棹歌晋陶侃传侃少时渔于雷泽网得一织梭以挂于壁有顷雷自化为龙而去】
　　春日
　　鸣鸠乳燕寂无声日射西牕泼眼眀午醉醒来无一事只将春睡赏春晴
　　赠袁陟【袁陟字世弼豫章人自号遯翁有集十巻嘉祐间终秘书丞】
　　是身如虚空万物皆我储胡为强分别百金买田庐不见袁夫子神马载尻舆逰乎无何有一饭不愿余官湖为我池学舎为我居何以遗子孙此身自籧篨薫风暗杨栁秋水静芙蕖应观我知子不怪子知鱼
　　【荘子大宗师浸假而化予之尻以为轮以神为马予因而乗之岂更驾哉又防于无何有之乡栁子厚赠江华长老诗一饭不愿余跏趺便终夕后汉逸民传刘表谓厐公曰先生若居畎亩而不肻官禄何以遗子孙乎厐公曰世人皆遗之以危今独遗之以安唐韵籧篨籚防一曰麤竹席也知鱼用荘子语屡见】
　　苏子容母陈夫人挽词【名颂字子容元祐中为尚书左丞】
　　苏陈甥舅真冰玉正始风流起頽俗夫人髙节称其家凛凛寒松映修竹鸡鸣为善日日新八十三年如一晨岂惟室家宜夀母寔与朝廷生异人防躯狥国乃吾子三仕何曽知愠喜不湏拥笏彊垂鱼视我去来皆梦尔诵诗相挽真区区墓碑千字多遗余他年太史取家传知有班昭续汉书
　　【尔雅谓我舅者吾谓之甥晋书卫玠传玠妻父乐广有海内重名议者以为妇公冰清女壻玉润又王敦镇豫章长史谢鲲先雅重玠敦谓鲲曰昔王辅嗣吐金声于中朝此子复玉振于江表防言之绪絶而复续不意永嘉之末复闻正始之音何平若在当复絶倒又互见十三十五巻诗注诗鲁颂鲁侯燕喜令妻夀母韩退之曺成王碑王之遭诬在理念太妃老将惊而戚出则囚服就辨入则拥笏垂鱼后汉列女传班昭字恵班彪之女也兄固着汉书其八表及天文志未及竟而卒和帝诏昭就东观藏书阁踵而成之又汉书始出多未能通者同郡马融伏于阁下从昭受读】
　　归冝兴防题竹西寺三首【冝兴常州属县竹西寺在扬州杜牧诗谁知竹西路歌吹是扬州再见】
　　十年归梦寄西风此去真为田舍翁剰觅蜀冈新井水要防乡味过江东
　　【唐地理志扬州节度使杜亚自江都西循蜀冈之右引陂趋城按蜀冈有井陆羽品为第五泉相传与岷江相通故先生曰乡味江东指常州】
　　道人劝饮鸡苏水童子能煎莺粟汤暂借藤床与瓦枕莫教孤负竹风凉
　　【本草水苏紫苏假苏三种各异水苏一名鸡苏再见莺粟本草名罂子粟一名米囊子秋种冬生嫩苖作蔬甚佳其实形如酒罂中有细米极白可煮粥江东人呼千叶者为丽春花或谓是罂粟别种非也其花变态本自不常有白者红者紫者粉红者杏黄者半红半紫半白者艳丽可爱故曰丽春又曰赛牡丹曰锦被花详见防黙斋花谱】
　　此生已觉都无事今歳仍逢大有年山寺归来闻好语野花嗁鸟亦欣然
