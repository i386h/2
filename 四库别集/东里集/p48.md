<!-- { "loadSidebar": true } -->
　　圣人膺干符御九五溥帝泽肃皇度德化于万方明威令于率土盛矣哉治平之世超汉唐而跻防古也惟皇圣德同符舜禹功愈大而愈恭恒存戒于满假肆服外以安内兼脩文而讲武盖将奠斯民于袵席之安而寿宗社于磐石之固也于时寒霜既肃孟冬维叙百谷登场三农毕务顺上天之时令考圣王之典故将简阅于师徒而狩田之爰举也吉日丁丑式启鸾辂风伯警途云师先御左翼青龙右衞白虎前导后从丹鳯武千乘万骑猋驰电骛至夫天玺之东武冈之阳翠华于是而驻焉粤兹山之先夕焕幄殿其夙具风清泠兮淑穆月皎洁兮不雾直氐北之一星耿煌煌乎天乳旦而视之冈峦之表松栢之树已厌浥乎甘露矣轻若霜凝浓若雪积散若玉屑圆若珠缀霏柯糤条比比而是盖芳饴不足以儗其甘醍醐不足以喻其味于是六军惊异懽贺拜跽山呼谷譍天子万嵗天子于是更龙衮乘飞黄从造父御王良升髙眺远周览四方纷营队其整列森部伍之分张震笳鼓兮遏云凛戈防兮飞霜布储胥兮四合渺罝网兮弥望乃有上公彻侯材官骑士分驰方攘环驱迤靡追奔截翔曶霍迅驶于是金貍玉兎赤豹青兕麋鹿麖麂白鴈文雉仓惶怖慑气夺魄裭或跳踉而未巳或防茸其犹起矢不虚发一发五殪槊不虚掷应掷遄毙巧防妙中辟翕变态杀获生絷盖不可为数计矣天子既嘉雄武之士尤重三驱之义乃下诏止焉于是时也物不穷杀农不妨耕将悦骋志士乐获盈羣情快适咲懽沸腾天子于是命众澈营旋驾都城升金根之车锵鸾和之声揭日月之旗扬析羽之旌鸣铙叠鼓条畅铿鍧不亟不徐雍容安行歴东华登大廷御黼扆朝公卿文武济济介胄弁缨以及海外遐裔蕃王陪臣莫不舞蹈上寿同声一情皆以谓天子致勤武事笃在保民感至和之瑞而兆国家生民万亿年太平之庆也猗欤盛哉昔之子虚上林羽猎长杨驰骋浮词以夸诩弋猎之乐杀获之富游观之竒而其实无所取徴者彼安知圣皇至仁盛德上契乎天心天人恊和灵瑞骈应者乎臣职词苑躬覩嘉祥稽首陈赋继以诗章诗曰天子仁圣保康兆民民之允怀皇天维亲至和萃灵嘉祥骈臻介福穰穰天子圣仁又曰明明天子受福于天德威所被下竟八埏内固外顺宗社奠安圣子神孙于千万年
　　师古堂赋为朱仲智太守作
　　若有人兮钟金华之清淑帝相德而锡命兮莅侯邦于南服广仁智以为堂兮崇忠信以为基敷亷洁以为垣兮申礼防以为阶荃秉志之忠贞兮窃独恶夫颇僻逝僶俛不惮夫劳兮愿追武于前辙道往古之多岐兮世伥伥其孰智指墨氏以为仁兮谓杨朱以为义周公肇锡余凖绳兮仲尼又遗余以规矩视有莘以为正兮又顔渊以为度嗟纷纷其萧艾兮独是焉备乎众芳同重华之纯粹兮并三王之显明昭白日之荡荡兮相惟是其独贵也决勇往吾无狐疑兮又非远而难企也防显吾永蹈兮动与静而无违彼后世之防径兮固远引而去之先民又告余兮曰降无不全哲与愚既咸禀兮古与今亦同然虽明圣之迭兴兮焉能于此乎増益信由已而匪人兮予何遑遑而求索感申申其好言兮示攸行之先路终吾身以服膺兮愿不改乎此度重曰射惟羿之宗兮奕惟秋之因唐虞世其辽远兮道有在而弗泯泝从循之兮徴厥心以为则信充已而格民兮庻将徧为余之德
　　离譛赋【有序】
　　余读揭文安公所为幽忧赋为其友辩谤累数百言既恐不能白于前又恐不能信于后揭文安公真盛德哉今之被谤类是者未闻有一人如文安公者为之辩古今相去岂远耶非其知之者寡欤为赋以觧之
　　离譛毁之横发兮志沈郁而弗宣指厥行为滛僻兮余愤惋以代言惟弱操其好脩兮穆员冠而履方被赪霞以为衣兮揽素霓以为裳援古人之髙驾兮将驰骋乎云之路岂发轫犹未遥兮遽捐矩而改错袭仁智以自重兮乃承谤而逢尤肆腥膻其酷烈兮又何有乎杜蘅与江蓠相梧桐之挺特兮鳯凰翽而来止既鄙薄又不洁兮谓伯夷之所以纷谗口之嫉妬兮羌惟听而不味也固众人所一情兮谓夫人亦不异也彼自好犹弗珍兮实譛人乎奚疑曰忠贞不可忱兮何贪婪而又不惑言倡一而和百兮明智孰谅其允臧告曾参且杀人兮母犹忡惕而惶惶伤白黒之混一兮竟莫察乎其故旦怳怳以亘暮兮夕营营以连曙重曰世夣夣既不显兮又曷寃结而烦情上白日何皎皎兮庻几犹鉴乎中诚槩发辞其不兮揆于余又何有愆言申申以骋媚兮终不究而寤旃昔人有明训兮止谤曰无校旷来日其悠远兮庻秒忽兮犹觉
　　铭
　　清白堂铭【有序】
　　翰林学士兼右春坊右庻子建安杨公勉仁以清白名其燕处之堂谨先训也盖今天下之杨皆祖汉太尉太尉明圣贤之道以清白持其身卒为名臣千载而下之为臣者皆所取法矧出于其裔者乎公侍天子为词臣之首文学行义炳然有称于时而拳拳于先训如此盖君子不恃其所已能者而忘自进也余与公同宗同官请申为之铭且以自励云
　　浩浩杨宗肇于农累华载德繇太尉公太尉克明圣贤之道反诸其躬允践实蹈其蹈维何絶利循义维清维白弗湼弗滓笃时之行以贻厥家肆其臣节日星皦如后有君子是抚是师矧曰支裔敢背而驰猗嗟君子力学清履爰陟显融为天子使任重道远兢兢夕惕景范先德揭是清白川流匪防泛滥孰御维义维敬为德之据猗嗟君子永笃念哉匪直铭堂亦于我规
　　主善斋铭【有序】
　　呉中徐俌发身科目为安吉县学训导用志圣贤之学以主善名其丽泽之居盖非独以示学者又以自警云其寮之长郭彦铉先生吾友也间来求文遂为之铭曰生民之初受命于天仁义礼智罔不善焉气禀或下内昏外诱圣教爰兴俾初之究厥初伊何性善焉耳明之复之究极其至道匪一轨德靡常师吾奚适从惟善之归愽以求之约以操之惟善之宗无惑他岐精察允蹈复我明德悠久纯熟骎骎圣域猗徐俌氏钦仰圣谟煌煌主善以揭斋居臯比在中诜诜来觉精义所存兼资斆学惟诚克至惟敬弗渝朂哉无斁庻永终誉
　　芳洲春意堂铭为医士许景芳作
　　生意敷逹为时之春斯干之元而性之仁惟春之职以生以滋生生之机曷间四时粤古圣神体仁之大悯时下民沴气其害审道辩物垂范设教用蠲夭札用全寿考猗景芳甫眎民犹已闻疾而呻遄趋弗止考法于圣毫分靡忒惟民之宁岂曰予德本其仁心融而为春保合太和孰已孰人熙熙其春洽我芳洲林林其民芳洲同游猗景芳甫惟仁之施惟诚弗渝式笃念之
　　诗礼庭铭为衍圣公孔彦缙作
　　人之大端曰言与行有物有则匪学弗能其学伊何经训是服言以诗善行由礼淑人心物理六义备焉温柔敦厚诗教则然从事于斯慱达多识志端气和有言有德三千之仪秩秩其正维礼之教恭俭庄敬从事于斯天叙品节克明克执卓尔莫夺士焉为已学必自兹学焉弗懈圣贤可希肆昔圣师揭时闳轨示训于徒亦笃于子展也贤子黙识力行矧我来嗣敢忘率承明明圣祖陟降庭止惟诚惟敬弗忝圣裔
　　环秀书屋铭【有序】
　　永丰冯氏世武昌名族诗书簮绂代不乏承自伯纯甫始来永丰爱其山水之胜遂家焉有五丈夫子皆明秀知学其第四子敏举进士累官礼部仪制郎中陞绍兴知府将行以其家环秀书屋求余铭余在两京以乡郡故冯氏父子素往还为铭之以永示其后人铭曰吉有恩江六一故邦山明水清灵秀攸钟允笃冯公始来自鄂相土建宅秩秩斯作其植林林其屋渠渠有兄有弟有琴有书维兄与弟既翕且好琴以悦心书以进道矗乎九峯时出云雨黝乎龙潭亦出鲂鲤环屋有田嵗则恒秋处者乐志恬憺优优仕者行志曰予民福民将予德式光斯屋冯孙绳绳祗念尔初以承其居以嗣其书
　　箴
　　学箴【有序】
　　文渊阁大学士兼翰林学士建安杨先生仲子让将归先生作训子诗百五十言授之其根理也实其体事也切可为备矣让过余辞别出以见示以余父之执也又求一言嗟乎余复何言哉然让聪敏恭谦于求益之志不可已也为掇拾先生所弃余为学箴一首赠之其词曰
　　玉之成噐磨琢以治木之中材斵于工师君子之德匪学弗至为学有方主敬集义心为源本存养乎中静专纯一贯于始终五常百行有物有则究其当然以臻于极理欲之几善恶攸判省察克治隐防不间前言往行我求孶孶自古哲人谁非我师以朝以夕以思以蹈赋受匪殊克勤斯造防泉出山其流如带行而不息造海之大勉旃自彊履用吾诚以达于成以承所生









　　东里文集巻二十四
　　钦定四库全书
　　东里文集巻二十五　　　明　杨士竒　撰方外
　　送彭海云诗序
　　国家崇奬道德之教于天下郡邑皆置道官郡有纪邑有防皆取老氏之徒任之吾泰和自置道防以来凢再更代而至海云而皆和易清约端重雅素直而不肆愼而不矫此岂吾邑为老氏之徒则皆贤哉盖所资以治非其实有于已则无以服众而举其职是以推择而取之也自吾少时见海云处于乡恂恂温温退然如一无所有而先生长者皆爱重之至为道防自邑长贰以下皆称之曰良而邑之为老氏之徒皆心敬诚服趋其令不敢慢焉此非其本诸内者厚有以得之乎世之治其徒而不足以得其心敬诚服者要皆无诸内而徒饰其外焉耳况并其外不饰而望人之敬服于已哉于是海云有过人者矣海云之先君子吾杨氏出也今年被召来京师见余刻杨氏谱慼然指容斋府君语余曰是生我先大母者也忍靳一纸而不遗我哉其惇本重义恳恳不忘如此益非时人所及故因诸贤作诗以送其归也为序诸巻首
　　送释源济序
　　詹事府丞慈溪陆中善前为刑科左给事中余知其为人慈厚温雅明于治体尝以谓中善其用世之才而陆氏之秀乎间从中善闻其弟源济之为人于是知陆氏之秀非止中善而已中善之言曰吾弟聪敏过人有才具而性澹泊雅好佛氏之学闻邑中有喆师者通其道即屏去一切世俗之务而往师之既久又闻有祖芳禅师者其道益大又往师焉去年秋复走京师求见髙明闳愽者以増益所未至吾弟之志于其学可谓笃矣今将还故乡愿得一言赠之夫天下之事要其成在立志而已探骊珠于不测之渊能笃其志无弗得者而况于学乎况于佛氏之学者乎源济笃志于其学愈积而深造安得无所成也然既游乎方之外矣夫人聪明秀敏古今无异也古之为学专于一其成也皆有以及人故古之天下其治日常多也后之为学析为三至于可以及人则惟儒者之道焉耳而后之人聪明秀敏者其所为学不在于儒者常十倍为儒者之学又非皆能笃其志以要于成此天下之治所以常不逮于古也如使今之为学者皆思有以及人又皆能笃其志如源济何古人之治不可及哉源济虽游乎方之外而其所笃志今之儒者或不能及盖不独贤于佛氏之徒而已余因中善之言而有取于其志也故为之言若其戒行之纯学业之至人多知之无待余言而余亦无足以知而言之也
　　送释岱宗序
