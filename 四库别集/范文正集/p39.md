<!-- { "loadSidebar": true } -->
余尝览释敎大藏经究诸善之理见诸佛菩萨施广大慈悲力启利益方便门自天地山河细及昆虫草木种种善谕开悟迷徒奈何业结障蔽深高着恶昧善者多见性诚心者少故佛佛留训祖祖垂言以济羣生以成大愿所以随函类众圣之诠总为大藏凡四百八十函计五千四十八巻録而记之俾无流坠余庆厯初任知政事时西虏背惠侵扰边隅劳师困民以殄凶丑圣人爱民恤士命余宣抚河东沿边居民将士涂中寓宿保徳水谷之传舍偶于堂檐罅间得故经一巻名曰因果识见颂其字皆古隶书乃藏经所未録而世所希闻者也余颇异之启轴而观乃十六国大阿罗汉为摩拏罗多等诵佛说因果识见悟本成佛大法之颂也一尊七颂总一百一十二颂皆直指死生之源深陈心性之法开定慧真明之宗除烦恼障毒之苦济生戒杀诱善祛邪立渐法序四等功徳说顿敎陈不二法门分顿渐虽殊合利钝无异使羣魔三恶不起于心万法诸缘同归于善余一句一叹一颂一悟以至巻终胷臆豁然顿觉世縁大有所悟傥非世尊以六通万行圆明慧鉴之圣则无以至此方知尘世之中有无边圣法大藏之内有遗落宝文谨于府州承天寺命僧归依别録藏之厥后示诸讲说高僧通证耆达皆未见闻莫不钦信后于戊子岁有江陵老僧慧喆见访因话此颂诸圣秘密世所希闻喆传之于武陵僧普焕处寳之三十余年未逢别本余因求副本正其舛驳以示善知故直序其事以纪其因时戊子仲春髙平范仲淹序
赋林衡鉴序
人之心也发而为声声之出也形而为言声成文而音宣言成文而诗作圣人稽四始之正笔而为经考五声之和鼔以为乐是故言依声而成象诗依乐以宣心感干人神穆乎风俗昭昭六义赋实在焉及乎大醇即醨旁流斯激风雅条散故态屡迁律吕胍分新声间作而士衡名之体物聊举于一端子云语以雕虫盖尊其六籍降及近世尤尚斯文律体之兴盛于唐室贻于代者雅有存焉可歌可謡以条以贯或祖述王道或褒赞国风或研究物情或规戒人事焕然可警锵乎在闻国家取士之科縁于此道九等斯辨寸长必收其如好高者鄙而弗攻几有肴而不食务近者攻而弗至若以莛而撞钟作者几希有司大患虽炎炎其火玉石可分而滔滔者流泾渭难见曷尝求备且务广收故进者岂尽其才而退者愈惑于命临川者鲜克结网入林者谓可无虞士斯不勤文何以至撰述者既昧于向趣题品者复异其好尚绳墨不进曲直终非仲淹少游文场尝禀词律惜其未获窃以成名近因余闲载加研玩颇见规格敢告友朋其于句读声病有今礼部之式焉别析二十门以分其体势叙昔人之事者谓之叙事颂圣人之徳者谓之颂徳书圣贤之勲者谓之纪功陈邦国之体者谓之赞序缘古人之意者谓之缘情明虚无之理者谓之明道发挥源流者谓之祖述商榷指义者谓之论理指其物而咏者谓之咏物述其理而咏者谓之述咏类可以广者谓之引类事非有隠者谓之指事究精微者谓之析微取比象者谓之体物强名之体者谓之假象兼举其义者谓之旁喻叙其事而体者谓之叙体总其数而述者谓之总数兼明二物者谓之双闗词有不羁者谓之变态区而辩之律体大备然古今之作莫能尽见复当旅次无所检索聊取其可举者类之于门门各有序盍详其指古不足者以今人之作者附焉畧百余首以示一隅使自求之思过半矣虽不能贻人之巧亦庶几辩惑之端命之曰赋林衡鉴谓可权人之轻重辨已之妍媸也所举之赋多在唐人岂贵耳而贱目哉庶乎文人之作由有唐而复两汉由两汉而复三代斯文也既格乎雅颂之致斯乐也亦达乎韶夏之和臣子之心岂徒然耳若国家千载特见取人易方登孝廉举方正聘以伊尹之道策以仲舒之文求制礼作乐之才尚经天纬地之业于斯述也委而不论亦吾道之志欤时天圣五年正月日高平范仲淹序
窦谏议録
窦禹钧范阳人为左諌议大夫致仕诸子进士登第义风家法为一时标表冯道赠禹钧诗云燕山窦十郎敎子以义方灵椿一株老仙桂五枝芳人多传诵禹钧生五子长曰仪次曰俨侃偁僖仪至礼部尚书俨礼部侍郎皆为翰林学士侃左补阙偁左諌议大夫参知政事僖起居郎初父禹钧家甚丰年三十无子夜梦亡祖亡父聚谓之曰汝早修行缘汝无子又寿算不永禹钧唯诺禹钧为人素长者先家有仆者盗用过房廊钱二百千仆虑事觉有一女年十二三自写券系于臂上云永卖此女与本宅偿所负钱自是逺逃禹钧见女子券甚哀怜之实时焚券收留此女祝付妻曰养育此女及事日当求良匹嫁之及女筓以二百千择良匹得所归后旧仆闻之归感泣诉以前罪禹钧不问由是父子图禹钧像日夕供养晨兴祝寿公尝因元夕往延庆寺烧香像前忽于后殿阶侧拾得银二百两金三十两遂持归明旦侵晨诣寺守候失物主须臾见一人泣涕至公问所因其人具以实告曰父犯刑至大辟徧恳至亲贷得金银若干将赎父罪昨暮以一相知置酒酒昬忽失去今父罪巳不复赎矣公验其实遂与同归以旧物还之加以恻悯复有赠赂其同宗及外姻甚多贫困者有丧不能自举公为出金葬之由公葬者凡二十七丧亲戚故旧孤遗有女未能嫁者公为出金嫁之由公嫁者孤女凡二十八人故旧相知与公有一日之雅遇其窘困则必择其子弟可委以财者随多寡贷以金帛俾之兴贩自后由公而活族者数十家以至四方贤士赖公举火者不可胜数公毎量岁之所入除伏腊供给外皆以济人之急家惟素俭器无金玉之饰室无衣帛之妾于宅南构一书院四十间聚书数千巻礼文行之儒延置师席凡四方孤寒之士贫无供须者公咸为出之无问识不识有志于学者听其自至故其子见闻益博凡四方之士由公之门登贵显者前后接踵来拜公之门必命左右扶公坐受其礼及公之亡蒙恩深者有持心丧三年以报其遗徳先是公之亡祖亡父梦中告以无子及寿数不永后十年复梦其亡祖亡父告之曰汝三十年前实无子分又寿促我尝告汝今汝自数年以来名挂天曺阴府以汝有阴徳延算三纪赐五子各荣显仍以福寿而终死后当留洞天充真人位言讫复祝禹钧曰阴阳之理大抵不异善恶之报或发于见世或报于来世天网恢恢疎而不漏此无疑也禹钧愈积阴功年八十二沐浴别亲戚谈笑而卒五子八孙皆贵显于朝廷后之称敎子者必曰燕山窦十郎云
某祖与窦公故人祖尝録于书册以示子孙为法惜其不传天下故録以示好善者始见阴阳报应之理使恶者知所戒焉参知政事范仲淹述
○启
上张侍郎启某启
闻汉相出守遽彰集凤之仁蜀客寓言适起攀鸿之志是则感深者惠来而熟间希逺者景附以诚宜矧尝赫赫之瞻敢昧菁菁之乐恭惟留守侍郎崇宣古道茂冠人彝浚雅量于玉渊耀华勲于金册经纬抗鲁云之作论思倾丹石之衷仁助南熏下解吾民之愠道侔东易旁洗庶物之心由是仙贯日升天姿昼接皇坟帝典奉国府之咨询周纪汉纲振宪司之风议台霜载厉心水弥清故得穆穆顾懐师师属望参万微之景业升九序之康歌象先以清浄加人元崇以应变成务梓人之政大斵于周邦金鉴之功景锵于唐室翊宣帝问钦叙畴伦羲鼎载羮既观于烹养鲁巵在庙俄鍳于敧盈不尽君子之余乃起达人之观剧言黼扆牢让台衡天章开均逸之慈国论仰知荣之躅今则倚毘载重名敎荐登鸣玉北门实奉观书之座分珪南阙崇司受箓之都弥重国威益严庙寄萧侯闗内郁隆炎汉之基旦相陜东雅布崇周之化一人为之安抚四国为之承流莫不凝养粹灵惠绥美俗东阳之扇动揖清风武昌之楼静延明月仪刑乎仁寿之域啸歌乎逍遥之墟浩气载盈仁声允塞然而三辅之隩适贺带安庶邦之懐未忘高仰伫见日围迅命星驾严归兔苑风移爱甘棠而益茂龙池天近着温树之重芳浃丽泽于百灵蔼英声于亿载如某者艺疎芳润行愧直清蜉蝣之术未充蝘蜓之嘲奚解依经敏学耻读非圣之书约史徇名勉附青云之士实偶登三之盛获从旅百之先洽呦呦之鸣误膺于宸选循婉婉之书谬厕于宾荣讵兴沈后之嗟尚冀腾夷之遇伏遇留守侍郎燕金募秀蔡屣延才铎宣百世之文旌集四方之善逺者近者鼔之舞之某颙若望风惠然入国六经之敎郁郁成文三月之韶洋洋在耳而况某将趋列镇实附宏都弗违鸡犬之音密奉马牛之境小国之仰大国亹亹诚敦先知之觉后知循循岂倦窃效封人之请顾观魏相之威虽才异唐英未入晋公之幕而时同汉秀庶登梁孝之园如此则慕孤飞之云或为霖而有助效百年之干幸构厦以无遗迹预洪钧惠闻函夏某卑情无任俟恩激切知归之至
上大名府主王侍郎启
某启闻乐府宏开金石有发挥之望灵台峻立风云无隐晦之姿延羣奏以咸宣俯多祥而益辩其况当具瞻之际凝真览之明激扬驾说之音妍丑思皇之俊咸歌乐育熟议密藏恭惟知府侍郎声盈天湍道润金璧俨神锋而不耀藴寳器以难名禀自诚之徳之纯赋将圣之才之美明明诏下诸候修北海之书穆穆宾来天子得平津之策自是蹈扬仙室迁歴帝闱青简婉微谨周孔之垂法王书雅奥含虞夏之遗风故能辅翊天家参修皇极沃心必符于舜好论思岂止于曺随万化景彰诸华砥属一元是问属博阳之有忧六府既瞻异延平之不惧密辞岩座逊请藩庭周人讵有于流言鲁哲曾无于愠色今则屏临三辅岳镇万封辍妙算于庙中抗雅歌于阃外束兵之伍乐寿域以何长含哺之氓赏春台之不足伫见下从佥论上迪宸谋金堤启途黄枢正位大明礼乐不贻唐相之惭尽养圣贤更广周文之意神明百揆舞蹈万邦如某者善逺芝兰言疎黼黻静忘窥圃顾玉器之未成进异括囊愧金声之不振景高山而讵至腾夷路以何稽幸以亨会景炎贲捜寒俊方领矩歩入拜侍郎之庭载纚垂缨出预将军之幕当爪期之未及犹蓬累之斯行伏遇侍郎启辟圣门仪刑俊域实斯文之东道乃吾党之南车是兴请见之辞稍露盍归之志虽拳拳希圣曾无日月之阶而肃肃景贤当有神仙之叹庶乎韩宣此日得言在鲁之文吉甫异时愿上维嵩之颂冀亲黄阁永戴洪钧下情无任
贺胡侍郎致仕启
伏审侍郎进清崇之爵谐髙尚之风耆徳尊隆睿恩深厚荣映之下庆仰居多恭以侍郎诚明自天进退由道宣三徳于夙夜被四纪于龙光赫有华名密多阴施囏难险阻尽力乎三朝富贵崇高致身乎五福而乃起达人之观引大夫之年聪明不衰止足自处国家兴廉让之节疏涣汗之仁宠数优贤休声载路耀锦南国邑子荣太守之归挂冠东门都人蔼丈夫之叹为儒及此其乐何涯伏惟上为圣朝倍保崇重舜好清问方体貌于宿贤国有老成尚弥缝于显道某久荷钧録卑情无任荣观景仰之至
知杭州谢两地启
某启三月二十一日敕差知杭州军州事东南得请夙夕趋程地重寄优感深愧集窃念某生禀迂拙进当盛明述不臻于圣门迹久尘于荣路领出师之重任曽莫有功参论道之近司亦惟无状清光旋逺晦昧所宜爰假会藩即从便道过于桑梓见故老以相荣处兹江湖与嘉鱼而共乐允为天幸出自陶成兹盖集贤相公权衡以诚神明其照俾蒲桞之微质被霖雨之大私惟寅奉于官箴庶钦崇于钧造感惧激切依归之至
移蘓州谢两府启
