<!-- { "loadSidebar": true } -->
　　钦命招征直省宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为恭报出关日期、略陈军实情形、以慰圣怀事：臣自朝饯启行以来，三十六日矣。念魏阙，怦怔于心。所发去两浙士绅书十三封、江右书九封、徽州书八封，差官十三、四辈，皆未有回音，不知道途何以阻塞如此。凡臣自七月以来，宣布德音，联络贤豪者，已发去七十六书，皆浮沉不复，是臣所鳃鳃，困言之不信，卑呼之寡效也。臣亦以是远维圣驾，未敢扶轮。本月二十五日，始闻郊饯暂停羲驭，臣寝食始得稍安。二十六日，始发先锋游击陈雄飞、应士瑛、仲成治、王鼎及守备应天祥、张天宪等二营七百六十八名先出关。盖臣所治营法，以三百八十四名为度，因而两之，七百六十八名。凡在建安、建阳两次操演，画阵成图，指爻按象，一士一卒，无所逃固，非复昔之空冒滥竽比也。臣于平宁二郡，已募得三营一千一百五十二名。前所领赏号银及钦赐路费皆尽矣。正过建阳，臣侄子渊又带至二百名、侄孙黄堡又带至二百名，诸亲朋仗义者如商应椿、商为寀、蔡春溶、蔡春沣等又带至三百六十八名，合成二营七百六十八名。臣仰屋无措，赖三山诸臣私所捐助二千一百五十七两，支其月糈，无所复烦圣虑。即臣亦藉以溉釜，不至攒眉也。正发兵间，中书舍人魏榘斌所催臣乡子弟慕义者及臣侄子静所带兴化义勇及臣门人户部郎中丁忧张天维所募多寡不等，亦可至三营之数。臣屈指坐穷，赖建阳知县施鐻搜銕课税银及脚价二千一百九十三两，应其猝至，不虞匮乏。此皆圣德师被，大小效心，非云适有天幸也。此外慕义，犹有无穷，非招所来，非麾所去，度其才諝，亦不过一卒出门，费安家衣甲至三、四金，募二百人者费六、七百金，而意气精力垂竭矣。此外月糈不得不累司农。每卒月糈一两五钱，而将领饩赉、差役用费、任载脚价不与焉。臣卒三千六百人，月费四千五百，在安家衣甲之外。臣生平不持筹，不握算，于今六十年矣。亦誓不敢以此烦宵旰之虑。然臣为之而不言，言之而不实，则是臣以卤莽灭裂责报于田祖也。臣耕无一亩，屋无一椽，幸以是见悯于主上，见信于亲戚朋友；然不能以是见谅于犬豕豺狼。臣于八月二十九日发师方半，退屋后堂，适有人持一小书长四、五寸，封口已开，又无缄钉，问其来使，云：『是旧按臣陆青源书，皇上手拆』。臣错愕起立展玩，中有二语异诞殊常，云：『南都立主，臣当元勋』。臣惊惧欲死。然念此怪事，陆青源生平谨慎，何至有此？恐为钱谦益、张孙振所诳。因问此书何以上闻？使人云：『关上所送』。因诘天语云何？曰：『原书发还』。臣问：『汝今归未』？曰：『即去』。臣因潦草答之，附去告示二通，令归挂嘉兴府境。正出门间，臣思皇上既拆书，则书该还内库，臣亦当辨明，不宜遽答他书，遣人追之，则使人灭没，不复可迹。臣思宇宙白日有此奇事。遍问牙官云：『向来陆使的是何人』？众有识者，咸云：『是省中张库官管家，住三山已十余年矣。委非陆使』。臣惘然，恨急智之迟，阅人之少也。臣行素六十年，无险心酖语，为凶人所仇，无奇功异能，为要人所嫉，独持一片肝肠为高皇列宗与天下黎献相对白日耳。臣发书七十六封，宣布招徕，无一书回复。差役十三、四辈，无一辈逞还。即陆青源、曹广臣皆再书与之，未有至者。而独此一函达于黼座。所云浙西荡平，恢复四十城，主之明为真太子，皆市井无知，有如呓梦。陆青源虽年少动心，已谨于行谊，岂有通时不附张孙振，而乱后为其游说者？臣虽庸下，亦读书至老，遭逢陛下，鱼水相期，犹一月之内四疏乞归，何至以勋业微膻为狭邪所谤？至若子弟慕义勤王，虽天性使然，亦恐臣孤身只手陷于绝域，每一相见，涕泣涟如。当二十六日以前，溽暑未收，毒水四下，臣兵丁自延过宁，渴而谷饮，一队之间，病者恒八、九人。一日下操，臣侄子渊十队之士，呼半不起，遂捐去健将陈伯舆。念其雄略，十射九破，千筋之力，尽于盆水，四顾殣者，何能不哀！今稍稍平复，遂相对强颜劝臣出关。以为圣主必当觐陵，中原必当恢复，□□必不可事，忠孝必不可废。呜呼！此蝟蝟者亦臣子也，岂尽读书受朝廷之宠顾而摅虑若此？岂于□□有仇结饮痛而然乎？今朱、张、方、阮变态于浙东，益阳延津疑形于严歙，潞、惠两京已絷于□廷，王、金二贼盘踞于江右，在建诸臣不涤肠剖胸，誓同将卒，分胆共薪，而噏噏訿訿，望影射沙，择官而树，遇党而结，此其意欲何为者？陛下不屑为昭烈，臣亦不屑为孔明；陛下不屑为宋高，臣亦不屑为伯纪。取法不高，则庸佞狎来；视人太卑，则奸豪肆志。古今谗贼，偏中于高明；近代人才，沉沦于苟贱，陛下诚垂察焉。臣不胜悚栗，据实负罪，席藁以闻。 
　　·陈近状以慰圣怀疏（乙酉九月）
　　钦命招征直省便宜联络恢复南京江北等处地方少保兼太子太师吏兵二部尚书武英殿大学士臣黄道周谨奏为文治渐可招徕、□□久当自灭、略陈近状、以慰圣怀事：臣奉命无似，不能疾驱出关，以抵金陵，修谒寝庙；又不能枉道江右，以削除金贼，固我藩离。区区文告，覃布四方。自八月初六接徽州同知林贞书，始知大江上游已闻帝命。又三日，乃接部院金声书及宗藩华堞所惠教，乃知武冈、延津皆依大统，无有二心。及十八、九间杉关报人所传滤溪、罗川二王，皆能举义，控持出入。臣深服宗室之多贤，屏翰之有赖也。又闻马士英入海门将家，以鲁藩未叶，陈谦、方国安皆齎表入贺，臣伏枕兴叹，为之舒怀。张国维虽应鲁藩之辟，犹贻臣书，以真主为念。当时诏敕，不知何故邅回，并臣书使数十封皆无一报命？思之不得其故也。臣书使虽浮沉，度未甚危险。惟所差二把总去益阳王处，已近二十日，未有音耗；臣私忧之。陛下笃念敦亲，高皇启佑于上，必无纡永之辈，干我颜行。假令盆子起于新丰，苏茂距于广乐，朝廷虽有不杀之令，将军宜申狡疆之诛，要亦先彼□□，后此贪顽，宽之三宥，俟彼革心而已。刘宗周如銕石，不为万物所移，闻已特简，深为硕果之庆。惟祁彪佳拒□命自杀汨罗，见其从弟熊佳所与臣书，每对众述陛下当日初闻祁之信，挥涕潸然，沾湿御袖，未尝不嘘欷终日也。今宗周幸存而彪佳果尔成古今之贞碑，符天子之陨涕，其旌恤隆典，必敻异诸臣，不待臣为赘请。其从弟熊佳，初任南平，棠阴载道，近复唱义，保有江东，方此中兴之期，远师光武之宪，褒子康于密县，显朱邑于桐乡，想众喙所同然，不待臣词之毕也。臣正誊疏间，忽闻广东永宁及安义二藩又用汀州阎寇来攻江右诸州，众至四、五万，与罗川王及举人艾南英之师合战。不知此师果经朝请，抑与抚臣会同否？臣聋聩不能周知。然艾南英尝入臣门，素怀忠义，无所复疑；或可加南英风力职衔，俾之自奋，使江右诸藩无贰尔心。又金虏出牌，欲剿东乡，似因臣前有书至东乡与礼部侍郎谢德溥。德溥贞心劲骨，必非流贼之所能挟。然臣以是叹联络之难也。毁瓦不可复全，破叶不可复绵，奸邪之权术十倍于臣，盗贼之手眼又十倍于臣，而臣以至拙至朴应之，无一事不落人后。然臣终谓一诚可驭百诈，一拙可驭百巧，臣之闻见虽后数日，而及其知之则一也。又臣前所题林垐、林之蕃皆以御史还理旧疆，诚使浙西郡县，人怀孔迩，则临安恢复已十得六、七。臣行间无兵无饷，又安所用此二臣？惟张若化、游昌业二御史，皆合带兵前来接济，恐闻臣将放，又当解甲还山，或别解其前衔，则臣更无后劲，或可容二臣驰至军前，商诸寝食，或与抚州举人艾南英、江山举人王家望分道各出，以平浙右、江西，臣决不敢私之为药囊中物，以为长舌者所笑。臣阅物不多，闻见寡陋，想其所谈，皆帷幄之所厌闻，朝绅之所不道。然臣无知，不敢匿其胸臆，又吐露及此，前后不伦，惟陛下察其要紧，商略一二，成为防维，或为旌奖，或为陛授推取，臣权微术轻，惴惴覆餗，惟陛下布其恩义，生死衔结。为此具疏，约略以闻。
　　·审明先后缓急疏（乙酉九月）
