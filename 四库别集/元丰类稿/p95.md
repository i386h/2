<!-- { "loadSidebar": true } -->
　　知齐州，其治以疾奸急盗为本。曲堤周氏拥资雄里中，子高横纵，贼良民，污妇女，服器上僭，力能动权豪，州县吏莫敢诘，巩取置于法。章丘民聚党村落间，号“霸王社”，椎剽夺囚，无不如志。巩配三十一人，又属民为保伍，使讥察其出入，有盗则鸣鼓相援，每发辄得盗。有葛友者，名在捕中，一日，自出首。巩饮食冠裳之，假以骑从，辇所购金帛随之，夸徇四境。盗闻，多出自首。巩外视章显，实欲携贰其徒，使之不能复合也。自是外户不闭。

　　河北发民浚河，调及他路，齐当给夫二万。县初按籍三丁出夫一，巩括其隐漏，至于九而取一，省费数倍。又弛无名渡钱，为桥以济往来。徙传舍，自长清抵博州，以达于魏，凡省六驿，人皆以为利。

　　徙襄州、洪州。会江西岁大疫，巩命县镇亭传，悉储药待求。军民不能自养者，来食息宫舍，资其食饮衣衾之具，分医视诊，书其全失、多寡为殿最。师征安南，所过州为万人备。他吏暴诛亟敛，民不堪。巩先期区处猝集，师去，市里不知。

　　加直龙图阁、知福州。南剑将乐盗廖恩既赦罪出降，余众溃复合，阴相结附，旁连数州，尤桀者呼之不至，居人慑恐。巩以计罗致之，继自归者二百辈。福多佛寺，僧利其富饶，争欲为主守，赇请公行。巩俾其徒相推择，识诸籍，以次补之。授帖于府庭，却其私谢，以绝左右徼求之弊。福州无职田，岁鬻园蔬收其直，自入常三四十万。巩曰：“太守与民争利，可乎？”罢之。后至者亦不复取也。

　　徙明、亳、沧三州。

　　巩负才名，久外徙，世颇谓偃蹇不偶。一时后生辈锋出，巩视之泊如也。过阙，神宗召见，劳问甚宠，遂留判三班院。上疏议经费，帝曰：“巩以节用为理财之要，世之言理财者，未有及此。”帝以三朝两朝国史各自为书，将合而为一，加巩史馆修撰，专典之，不以大臣监总，既而不克成。会官制行，拜中书舍人。时自三省百职事，选授一新，除书日至十数，人人举其职，于训辞典约而尽。寻掌延安郡王笺奏。故事命翰林学士，至是特属之。甫数月，丁母艰去。又数月而卒，年六十五。

　　巩性孝友，父亡，奉继母益至，抚四弟、九妹于委废单弱之中，宦学婚嫁，一出其力。为文章，上下驰骋，愈出而愈工，本原《六经》，斟酌于司马迁、韩愈，一时工作文词者，鲜能过也。少与王安石游，安石声誉未振，巩道之于欧阳修，及安石得志，遂与之异。神宗尝问：“安石何如人？”对曰：“安石文学行义，不减扬雄，以吝故不及。”帝曰：“安石轻富贵，何吝也？”曰：“臣所谓吝者，谓其勇于有为，吝于改过耳。”帝然之。吕公著尝告神宗，以巩为人行义不如政事，政事不如文章，以是不大用云。

　　论曰：曾巩立言于欧阳修、王安石间，纡徐而不烦，简奥而不晦，卓然自成一家，可谓难矣。宋之中叶，文学法理，咸精其能，若刘氏、曾氏之家学，盖有两汉之风焉。

　　◎序跋

　　【南丰先生文集序】　宋·王震

　　南丰先生以文章名天下久矣。异时齿发壮，志气锐，其文章之剽鸷奔放，雄浑环伟，若三军之朝气，猛兽之抉怒，江湖之波涛，烟云之姿状，一何奇也。方是时，先生自负要似刘向，不知韩愈为何如尔。中间久外徙，世颇谓偃蹇不偶。一时后生辈锋出，先生泊如也。晚还朝廷，天下望用其学，而属新官制，遂掌书命。于是更置百官，旧舍人无在者。已试即入院，方除目填委，占纸肆书，初若不经意，午漏尽，授草院吏上马去。凡除郎御史数十人，所以本法意，原职守，而为之训敕者，人人不同，咸有新趣，而衍裕雅重，自成一家。予时方为尚书郎，掌待制吏部。一日得尽观，始知先生之学，虽老不衰，而大手笔自有人也。呜呼！先生用未极其学已矣，要之名与天壤相弊，不可诬也。客有得其新旧所著而裒录之者，予因书其篇首云。宋元丰八年季春三月朔日，中书舍人王震序。

　　【元丰类稿后序】　元·丁思敬

　　仆尝读舍人王公所著《南丰先生文集序》，喜其有波涛、烟云、三军朝气之语，足以摹写斯文之妙。及观紫阳夫子序公家谱，甚恨世之知公者浅，而后未敢以前言为可喜也。公先世亦鲁人，尝欲抽瓣香，修桑梓，敬而未能。大德壬寅春，假守是邦。既拜公墓，又获展拜祠下，摩挲石刻，知为魁枢千峰陈公名笔。至品藻曾、苏二公文，则独以金精玉良许曾文之正。信乎！曾文定之文价，至陈文定而后论定也。公余进学，官诸生访旧本，谓前邑令黄斗斋尝绣诸梓，后以兵毁。夫以先生文献之邦，而文竟无传，后守乌得辞其责。乃致书云仍留井公，得所刻善本，亟捐俸倡僚属及寓公、士友协力鸠工摹而新之，逾年而后成，其用心亦勤矣。后必有不汲汲于它务者，悯其勤而寿其传，斯无负雪楼先生品题云。大德甲辰良月，东平丁思敬拜手书于卷尾。

　　【重刊元丰类稿序】　明·姜洪

　　文章与气运之隆替相关，信不偶然也。宋兴，五星聚奎，文运大盛。然犹至于六七十年而后，欧阳公卓然以古文振起于天下。当是时，又有如苏老泉父子、王介甫、曾南丰诸贤相与和之，故能丕变五代之陋，上追西汉、先秦之古雅也，斯岂偶然哉？

　　南丰先生天资高，学力超诣，其所得宏博无津涯，所趋则约守而恕行之，其言之而为文，亦雄伟奔放，不可究极。要其归，则严谨醇正，推其所从来，实尝师友于欧公之门，而其所自负，则先正谓其要似刘向，不知韩愈氏为何如。於戏！先生所际如是，所学、所行如是，所从来、所抱负又如是，其文足以鸣世，而并称欧、苏、王、曾四大家，又岂偶然哉？

　　洪家食时，尝睹先生《元丰类稿》于邑之元氏，欲手钞之而未暇，及期则已为有力者所取去矣。其后宦游京师，阅馆阁，虽有此书目，而其帙皆留玩于他所。因又窃叹不独其文不偶然，虽读之亦不可偶得也。岁之四月，洪疾，得告南归。过宜兴，访友人邹大尹孟旭，宿留累日，为洪道其始得《类稿》写本于国子司业、毗陵赵公琬，谋刻之，继又得节镇南畿、工部左侍郎、庐陵周公忱示以官本，彼此参校，刻梓成矣，试为我序之。

　　洪曰：嗟夫！是书之行，亦岂偶然哉？有数存焉耳。盖唐自韩、柳至宋三百余年，始有欧、苏、王、曾出而继之。自宋欧、苏、王、曾至今大明，又三百余年矣，而我列圣诞布文命于四海，亦八十年，于兹所谓文运与气运正当会合，亨嘉之日也，得无名世者出以继欧、苏、王、曾欤？此先生之文所以始于周、赵二公而刻成于大尹，以盛行于世，而为世学者之楷模也，岂复有区区不得读斯文之叹哉？洪不能序斯文，亦有不待序而行者，独惟大尹之刻本，不为无补于世，无功于学者，不可使其无闻也，故忘其浅陋，为僭书此于篇端焉。

　　大尹名旦，孟旭字也，世为乐安故家，知砀山、宜兴二县事，所至多惠爱及民，而律已尤严，若大尹可谓贤也矣。时正统十二年岁舍丁卯夏五月辛亥，赐进士、翰林修撰、乐安姜洪序。

　　【重刊元丰类稿跋】　明·赵琬

　　昔南丰曾氏之文，与庐陵欧阳氏、眉山苏氏、临川王氏并称名家，而皆有集，板行于世。顾今欧、苏、王三集世有印本，独曾集散逸无传，近世士大夫家盖少得见其全集者。予钞录此本，藏之巾笥久矣，尝议重刻诸梓，与三集并传，而力不逮。比宜兴县尹、乐安邹旦孟旭考秩来京，访予太学，间论及曾文，而孟旭亦以世不多见为憾。予因出所藏以相示，孟旭阅之而喜曰：“宜广其传。”遂属其回任所梓刻焉。板成，征言以识其后。

　　嗟乎！曾氏之文，粲然如日星之丽天，而光耀不可掩焉者，固无俟乎予言。然后之君子不为古文则已，苟欲为之，要不可不取法于此，犹离娄、公输子之欲成方圆，而必以规矩也。孟旭尊崇先正，笃意斯文，而为此义举，其好善懿德，何可以不书哉？庸题末简以识其成云。正统十二年七月七日，毗陵后学赵琬识。

　　【重刻元丰类稿附录】　明·邹旦

　　闻刻南丰文集，喜而赋诗，以促其成。录似大尹邹侯乡契：

　　曾子文章世希有，水之江汉星之斗。吾闻先儒有此言，盛事至今传不朽。南丰刻本兵燹余，内阁所藏天下无。世儒欲见不可得，谁是世南行秘书？义兴茂宰江西彦，两度鸣琴宰花县。首捐官俸再刊行，要使流传天下遍。昼长公退亲校雠，良工铁笔重雕锼。更烦精鉴正亥豕，使有文光冲斗牛。知君此举非小补，书成速寄争先睹。名姓长留天地间，千古清风播于汝。

　　乡生大年稿呈。

　　右常州郡学司训、临川聂君大年闻予重刻《类稿》，以诗促其成。予爱其首称先辈，谓“曾子文章世希有，水之江汉星之斗”。以“江汉”喻先生之文，则其雄放闳深可知。继喻以“斗”，则其正大高明、芒寒丽天可见。夫以七字说尽先生文章之妙，可谓简约有法矣。孰不爱之乎？况司训此诗，亦通篇清丽，盖才子之杰作也。且欲予亲校雠，正亥豕，不致为谬，是又有益于予者也。书成，谨附于篇末云。

　　时正统丁卯夏六月望日，文林郎、知宜兴县事乐安邹旦谨识。

　　【元丰类稿序】　明·王一夔

　　昔濂溪周子曰：文以载道也，不深于道而文焉，艺焉而已。圣贤者，深于道者也。六经之文，所以载道也。为天地立心，为生民立极，为万世开太平也。必如是而后可以谓之文焉。第以文辞为能，而不深于道，虽奔放如迁、固，高古如柳、韩，沈着纵肆如欧、苏，亦不免周子“艺焉”之讥，尚得谓之文哉？若南丰曾先生之文，其庶几于道者欤！

　　先生讳巩，字子固，鲁国复圣公之裔，远祖徙吾江右之南丰邑。先生生而警敏，读书过目辄成诵，年十二即能文，日草数千言，多惊人语。甫冠游太学，欧阳并斋一见其文，即大奇之。登嘉进士第，历官外郡居多，最后始擢中书舍人。不逾年，丁内艰以卒。所至文章政事，卓卓为人所传诵欣慕。惜时不能大用，而徙昌其文。先生之文，虽未始六经之袭，而未尝不与六经合也。善乎！宋潜溪评先生之文，谓如姬、孔之徒复出于今世，信口所谈，无非三代礼乐，此可谓知先生之深者。彼三军、朝气、猛兽、江湖、烟云譬者，尚得谓之知先生哉？

