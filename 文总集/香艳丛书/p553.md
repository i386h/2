<!-- { "loadSidebar": true } -->
　　夫扬逸采于彤奁，则舞绣歌云，春生着手；缅瑰闻于紫曲，则酒龙诗虎，听到低头。矧以眉妩西家，苎萝样好；燕支南部，花草宫留。晴漪奁净，影尽生怜；海涌螺青，山还含笑。地钟佳丽，可稽风土外编；纪广冶游，为补水天闲话。则有溪名芍药，波荡狂香；兜号莲花，镜支中妇。小楼如画，杨柳能藏；双桨若飞，鸳鸯欲学。吹花嚼蕊，人识柳枝之门，骑鱼撇波，家肄桃根之揖。首不画鹢，茵俱设熊，帘额则悬珠招风，疏棂则碾水受月。靡不移春有槛，泊拣花深，遏云能歌，归迟雨暮。每当节临儿女，天开绮罗，水嬉绣野，妖侣褥川，倚棂旗以耀质，竦凫燕之轻躯。手玉混麈，眉烟连山，望之若仙，恍临沣浦，坐来虽近，疑逢洛滨。又况香回一洲，席芳十步，玉纤递云英之浆，柁楼出胡麻之饭。尊浮绿蚁，瑶斝再酬；脯擘青麟，雕盘屡荐。匿窗之眉语乍度，射覆之心字频盟。脆板敲红，啭枝莺近，深杯褪渌，映烛蛾弯。靡曼若此，宕往奚持？别有香能迷洞，羹不闭门，花下一关，抽簪可叩，柳边深巷，系马曾经。才搴珠箔，兰笑相迎；犹隔画帘，钗声遥辨。生成靥浅，只解拈花；竞学妆慵，有时拥髻。舞掌之腰尺五，生莲之步双弓。或指银筝比岁，或倚锦瑟量身。靡勿屏间拈豆，红映唇珠；阶下树萱，绿舒眉萼。箜篌常系，摴蒲不收。晨妆甫竟，卯酒旋中。鸭心驻懊，鹧斑袅云。昼静琼闺，茶呼鹦鹉；宵阑曲院，局乱猧儿。斯实调笑无虐，要是清游所期。至若荐荆台之枕席，琼闼同嬉；抱秦女之衾裯，玉楼深贮。真个消魂，一宵输意。投香有所，照春开屏。盈盈回抱，斜身倚帏。旦旦申盟，引臂替枕。衵藏媚蝶，梦定行云。枕铲神鸡，起仍踏日。乐未央哉，荡无度矣。于是庭栽栀子，咒出同心；笼畜迦陵，教呼并命。出则蜂蝶俱随，入则鲽鹣相矢。璧车联载，细马约驮。缠锦博欢，银河思卷。布金买笑，铜山欲移。迨夫珠甘论解，悔起迟来；香可名街，激成豪举。始怨鸩媒寡信，将疑鲗誓无灵。犹且飘烟抱月，争歌杨白，花来曳雪，牵云不放。陆郎骓逝，遂使映门柳亸，学回碧玉之腰；拂面花飞，替寄红绡之泪。斯固入天魔，媱舍不难，戒隳阿难，值色界情天，要使魂销地媪者也。友人西溪，文怜隐雾，翼息搏云，惜芳序之易阑，眷欢惊之多逝。烟花三月，重感羁栖，丝竹中年，政须陶写。爰以粲花之笔，抒其绘水之思。倡条冶叶，区别云严；小白长红，评泊惟允。纬以苦心，雨飞天女；挹其奇气，虹吐美人。加以部月皴烟，眉堪撰史；搓酥滴粉，口欲生香。温尉锦鞋，陈思罗袜，丽句闲登，吉光时见。张氏妆楼之记，陆家小名之录，并传可信，媲美无难。用以振批孤绪，洵足涤荡沉疴矣。仆则絮已沾泥，花从着袂，眉参深浅，泪渍衫青。蓬感飘摇，酒惊鬓绿，闲情偶作，性用持孤。愤幽忧绮语未除，旨岂慕阴淫案衍。庶几愁垒之降，是乡足老；敢谓倾城之悦，此中有人。以侧艳之时噞，致糠秕之见播。词稽淮海，我惭井水能歌；诗赌黄河，君定旗亭遍唱。若问一池春水，底事干卿？试参四壁秋波，会当悟尔。乙丑橘春，镜卿沈廷照序。 

　　序二 
　　花月新闻，水天闲话，烟花南部之录，胭脂北里之记，莫不副在缥缃，传诸苕玉。揆其用意，略有二端：东城父老，曾见开宝之繁华；南内王孙，犹有承平之故态。世易时移，哀来乐往。十二楼台，故钉已失；二八迭代，昔梦宛然。勾阑打野，亦入武林之遗事；瑶光夺婿，并载洛阳之伽蓝。意等梦华，流分野史。此其一也。其或才人失职，荡子中年，有离骚佚女之幽情，作醇酒妇人之生活，崎崟可笑，憔悴自伤。牧之豪宕，感杜秋而命篇；少陵老大，为公孙而陨涕。张泌无聊，妆楼辑记；龟蒙有托，侍儿录名。一宵璧月，遂有篇章；十里珠帘，任传薄幸。又其一也。非此寄托，不关劝惩，烟墨虽驱，风雅弗尚。西溪山人《吴门画舫录》者，时际昌明，地当饶乐。肥鱼大酒之场，纸醉金迷之窟。游闲公子，无忌知名；窈窕佳人，莫愁新字。谱集群芳，香称一国。为之暝写，恐异前闻。然而风花易散，茵溷堪怜，莲出青泥，心含净果。桃开露井，命短东风。倚风含雪，沈下贤之所低徊；抱月飘烟，李玉溪因而惆怅。当夫弦么管脆，玉泣珠啼，冠上钗飞，掌中鞋拓，灯红酒绿，钩弋拳开，枕昵帏低，淳于襦解，谓当乐死，誓比长生。及乎西曲车回，汝南鸡唱，满堂人散，百年歌残，乌啼昨夜之楼，莺啭谁家之树？青春已去，黄衫不来，变有欢闻，词传侬懊，维儿女之痴情，亦人天所动色。假兹鸳牒，聊记花牌，曼睩腾光，波澜在目，传红对镜，曲折为眉，亦怜才之盛心，言情之极致也。仆本恨人，臣原好色，媱坊魔席，亦或我闻，影事前尘，久征佛说，属引端之荒言，作忏余之绮语。若夫温歧少日，诗多侧艳；成式当年，词名播掿。老矣自惭，君无取尔已。嘉庆丙寅人日，频伽居士郭麟叙。 

　　序三 
　　此梅鼎祚《青泥莲花记》、余怀《板桥杂记》之续也。然而烟花之录，拾自隋遗；教坊之记，昉于唐作。一则见收于史，一则并附于经。似乎结想螓蛾，驰音桑濮，偶然陶写，何碍风雅？若夫仆者，绮语之债，已忏于心，缩屋之贞，可信于友。岂有乌蟾告迈，齿发兼凋，重参天女之禅，来对玉台之簿者乎？乃观是编，窃又不能无感焉。夫论黄土抟人之说，则贵贱何常？作飞花坠地之观，则茵溷立判。既已沉沦苦相，转辗情尘，脱泥絮其何因？拔火莲而莫得。红粉之梦，终付飘流；青楼之名，多逢薄幸。鸩媒徒告于佚女，鸳牒难谐于使者。甚至鄱阳暴谑，郭重食言，柳被风欺，蕉因雨卷。吁其悴矣，伤如之何！吴中者，佳丽之乡，游冶所习，管语丝哇之奏，眼花耳热之娱，每当桥畔行春，溪头消夏，一舟泛夕，单槛凭凉，几几乎诳渔子以迷花，荡姮娥而入月焉。然而富商豪佑，罕文字之谈；腻鼎腥砧，溷芗泽之美。自非词人刮目，名士倾衿，但唱懊侬，谁歌欢子？怜才之意，当不其然。夫委真性于空花，铄元神于虚牝，诚摄生所忧也。辱才人以厮养，蒙西子以不洁，又造物之憾也。爰乃抽徐陵之笔，书薛涛之笺。察眉黛之可怜，约钗光而使聚。莫不娭光眇视，冶服成温。虽艳溢烟毫，而义归鞶鉴。绮怀有托，雅什同登。本之美人香草之思，极乎烟波画船之趣。匪惟承平之盛，抑亦乐府之遗也。或谓佛贵净因，禅惩欲染，蹈兹口业，于意云何？不知帝释宫中，亦陈妓乐；华鬘天上，特开女市。吾请洞观究竟，广说人天，合游戏之文章，作幻泡之譬喻。当此风花易过，水月重来，亭坐可中，钟催夜半，所谓楞严十种，梵志一壶者，即色即空，我闻如是而已。嘉庆丙寅夏五月，香醉山南禅客吴锡麒撰。 

　　序四 
　　西溪山人，学殖瑰富，文采葩耀，握灵珠、怀抵鹊者有年矣。老称知希，邹叹暗投，骥骏未骤，鹏云犹戢。旅食吴会，为画舫之游，搅斯荃蘅，录其梗概。鸿惊凫没，传于毫素；目窕心与，验于下笔，亦情之所钟也夫。其玉箫两头，旗亭十里，罗袖藻野，脂香涨川，白日倾夕，继以朗月，笙歌发徽，二八迭奏。山人悲蕙草之飘歇，怜佳人之迟暮，雌黄托诸短翰，荣辱定其一言。叙丽色，则群芳春敷；罗妙伎，则繁俎绮错。江文通倡妇之作，寄其才思；白司马商女之吟，写其胸臆。至乃悯奢丽之敝化，抑流宕之邪心，伤淄蠧之易入，戒蔓露之为会，微文轻低，未尝不三致意焉，此足以观山人之用心矣。余以无文，省兹英玮，忝为序引，糠秕在前云尔。嘉庆十有一年正月，吴趋汪廷楷撰。 

　　序五 
　　藻野褥川之俗，单舟叠舸之乡，扇薄衫长，珠摇钏动，水明楼直，照影皆双。日里风中，吹香盈露，侠嘉夜含葰荴，回羞而送态，荡魄而悦魂。盖广微吴地之记，士衡昌门之讴，芳泽弗陈，覙缕未及矣。于是西溪山人，选练妍华，甄综众嫭，北里之志，妆楼之记，孙棨、张泌撰述重新，庄士非之，达者题焉。夫采唐秉蕳，并录輶轩，鸣瑟踞展，亦登地志，观政者于以别贞淫，采风者于焉寄惩劝。况乎感蕣英之易谢，道人因而悟禅；轸风絮之漂流，侨士缘兹慨世。或指为导欲，诃以荡情，过矣。仆王琨避面，略异拘方，散愁入室，颇能缮性，兹不辞而为之引者，亦以君非女闾之曹邱，蒙何妨为丽情之元晏乎？甘亭居士彭兆荪题。 

　　吴门画舫录 
　　吴门为东南一大都会，俗尚豪华，宾游络绎。宴客者多买棹虎邱，画舫笙歌，四时不绝。垂杨曲巷，绮阁深藏。银烛留髡，金觞劝客。遂得经过赵李，省识春风，或赏其色艺，或记彼新闻，或伤翠黛之漂沦，或作浪游之冰鉴。得小传一卷。 
　　杜凝馥，字宛兰，行三，居下塘。柔情绰态，一时有牡丹之目。性爱兰，碧箔银床，香盈一室，既对美人，复挹骚客，过者往往流连忘返。七夕生写同心兰册以寄意，灯青酒绿，固无宛兰不欢，即姬亦一日三秋，时招致生。然生尝谓余云：“芙蓉帐里，几度春宵，实未曾真个销魂。”是说也，余固疑之。但其厌弃繁华，自伤漂泊，研花楼上，默坐垂帘，或刺绣临窗，客来谢去。殆所期良远，不作雨后荷珠耶？工词曲，善琵琶，正如《羽衣》一曲，只宜天上，难得人间。岁甲子，秋风报罢，毷氉筵开，愿一聆雅奏，强而后可。宫移羽换，慨当以慷，儿女英雄，一齐俯首。昔江州司马，泪湿青衫，遂使商妇一篇，盛传千古。而声音之妙，沦落之感，古人未尝不同也。蒋君春瑶，摹家藏忆娘旧本，为《后簪花图》。忆娘名重当时，未必遂精此艺。顾忆娘以翰墨因缘，流传已久，今图与画册俱在，复得如前辈诸公表而出之，吾知卷中人，其将嗣绣谷春风而并永，而江南绝艺，亦且与浔阳争胜矣。妹新宫，弱不胜衣，能演剧，擅生旦，有尹子春之风。 
