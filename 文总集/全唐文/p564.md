<!-- { "loadSidebar": true } -->
    臣某言：伏奉今月二日制书，除臣忠武将军守右羽林将军。五色无主，如惊叶县之龙；千秋来归，似对辽门之鹤。中谢。臣闻为官择人，先辟之成务；陈力就列，古人之用心。臣家本关西，衣冠河曲，素业将坠，莫嗣英灵。朱轮载辉，谬承恩渥，未盈一纪，连刺九州：西凉本六部之枢，南荆九州之会。蒲藩关左之重镇，魏郡山东之奥区，宣城襟带於吴郊，许昌密迩於周室。每耻政逾期月，乏来暮之歌；候易星霜，无去思之咏。隼回复，日忝恩荣，熊轼往还，多惭道路。出居岳牧，负尸禄之讥；入计河都，待旷官之责。不意天私俯宥，睿奖曲成，擢之以心膂之官，赐之在爪牙之地。非常之泽，捧戴失图，天卫凝严，北军清切。风霜剑骑，顿元武之仙闱；龙鸟旌旗，环紫微之帝座。掌斯岩秘，必属亲贤，臣也何颜，敢膺殊宠？当今鸿接翼，文武周身，咸皆实已过名，位未充量。臣内求诸已，外愧妨贤，若使愚臣苟安於私怀，圣授不允於清议，陶钧虽广，无路自容，惧实由衷，让非饰迹。伏乞垂收涣汗更授环材，军司得人，臣谓报国。无任倾幸愧负之极，谨诣朝堂上表陈让以闻。
    ○为皇甫怀州让官表
    臣某言：伏奉今月一日制书，除臣使持节怀州诸军事守怀州刺史。成命俯临，兢魂自失，妨贤不退，无德而外，恩屡锡而知惭，禄弥高而转惧。中谢。臣闻国经选士，有一善而不遗；天爵与能，从九徵而可试。臣薄游宪府，累践礼闱，衣绣无执简之才，起草愧含香之列。移官望苑，日月其除，骖驾梁园，涓埃莫效。剖符南岘，既恧民谣，作镇西河，未宽人隐。二邦为政，抚熊轼而无功；八使回轩，同鹤鸣而有荐。遂谬沾束帛，猥赐褒扬，顿掩前瑕，更延今宠。山阳大郡，河内名区，桑竹映淇水之西，井田杂邙山之北：将何以润通京邑，化接神州？虽勉三载之勤，何补一年之借？封畿之要，历选称难，臣也胡颜，敢膺斯寄？伏乞再求遗王，更网潜珠，庶使贤才申共理之心，圣主得分忧之地。无任叨窃之至，谨诣朝堂奉表陈让以闻。臣所让人，别状封进。
    ○为田归道让殿中监表
    臣某言：伏奉今月二十二日制，除臣殿中监依旧押骑，特降鸿私，超加等数。足临鲸壑，未偕闻宠之忧；首鳌山，岂窬承恩之重？臣某中谢。臣闻欲成大厦，必寄於瑰材；将适远途，理归於骏足：未有阙公输之巧，辄事挥斤；无良乐之能，谬令市骨。臣艺术无取，名检莫闻，叨承任遇，遂阶通显。再趋武禁，诚恪未闻；三入文昌，涓埃莫效。剖符为郡，山东无勿翦之谣；握节和戎，北漠有不宾之虏。而制书涵育，猥锡褒扬，天造曲成，更延今授，臣知不可，清议难容。推贤让能，列圣之明范；量力审分，先觉之谠言。当今运属平，朝多俊，伏乞精求称职，以代不能，遂愚臣由衷之词，全圣王至公之道，授受无失，臣免妨贤。无任悚惧忝窃之至，谨诣朝堂奉表陈让以闻。臣所让人，别状封进。谨言。
    ○为梁王武三思妃让封表
    妾言：妾闻天与才多，地居外戚，理乖谦益，患在宠盈。妾亡夫三思，颇读圣贤之书，夙知止足之分。在先朝锡汉藩之社，位亚上台，陛下流渭阳之思，室嫔爱主。常恐官高禄厚，福极祸来，闺门之谈，颠覆存戒，但以愿施尘露之效，尚郁山林之游。讵谓吴楚指有宠为名，父子以无辜同枉，良以崇高取忌，退让未形，事虽噬脐，言犹在耳。妾夫埋黄壤，子夭青春，唯知哀诉神明，号泣天地。妾之残命，称曰未亡，更何心颜，享兹丰厚？况三思久谋谦退，人所未知，实恐士庶游谈，是非相半。既未能辨明高义，岂复忍贪吝馀资？虽则伯宗已亡，献诫者闻乎奸盗；尚冀黔娄宿意，见知者因乎寡妻。今坟土未乾，む帷犹设，妾所以废寝忘食，沥款披诚，未允前祈，更陈後请。伏愿俯矜贱妾，远念幽魂，收彼白茅之封，表其赤松之节，光陛下有任贤之德，明三思无冒宠之讥，妾之区区，意尽於此。无任感切之至，谨遣某诣朝堂上表以闻。再黩威严，伏深战越，妾死罪，谨言。
    ○为定王武攸暨请降王位表
    臣攸暨言：臣闻力微任重，无德者履之必危；功薄赏隆，有识者陋其非据。臣地因外戚，器实中庸，顾惭蓬艾之姿，谬忝葭莩之末。则天大圣皇后敦睦九族，崇念六姻，曲申犹子之情，爰垂降主之泽，礼优筑馆，恩洽锡，拔自堂侄之流，光以亲王之位。臣尝再沥诚恳，已蒙赐等诸昆，今陛下龙德嗣兴，鸿基绍复，群万物而改旦，宅千龄而配永。洛谶河图，允叶纯深之义；□行雨施，载流宽大恩。追奉先慈，将覃後命，外家诸子，降等犹誓於山河；主第增荣，在臣更超於等数。陛下虽渭阳情重，沁水恩多，凡是封册王公，终须宪章尧舜，以濯龙之戚，今方於五侯；缘驸马之姻，古未封於四履。私亲越礼，圣人之孝理载光；冒宠延灾，微臣之官谤斯久。又以班参禁内，秩比侍中，自非德迈应璩，识侔庆忌，将何以对扬顾问，规献文章？况臣位以恩外，宠非才进，无胫而至，凡姿於珠玉；无翼而飞，睿泽借其毛羽：未贻身谴，幸庇容光。臣亡兄攸宁，循荣增惧，以臣叨凫绎之贵，日夕魂兢；负鳌之恩，岁时力尽。属纩之夕，再受恳言，忧臣愚蒙，令臣退让。倘陛下俯遂勤请，照察冥心，纳臣揆分之言，置臣获全之地：去兹王号，降以公名，爰食封邑，同诸兄弟，赐改散职，即望参朝。实冀家福惟新，朝章咸序，天德更逾於造化，神理不责於满盈。臣无任恳款惧之至。
    ○第二表
    臣闻富贵者，易象谓之崇高；满盈者，至人诫其颠覆。臣在非次，久冒殊恩，所以辍寝思危，废食怀惧。嫌疑之极，载陈前表，备沥中诚之诉，实非外饰之词。而圣鉴未回，宠章仍旧，戴岳之重，何惮力疲？阽原之隍，日忧身坠。臣某中谢。臣虽学业惭敦史，而涂听前言：尸位者必会短期，冒荣者难为长守，岂有外戚尚主，异姓封王？男皆公侯，女食郡县，佩服五等，辉耀一门，汤沐山河，家逾万户，耕夫织妇，凡有几人？役彼有劳之人，供臣无亿之用，纵蒙圣心垂假，其如神理不容。自先后临朝，攀荣已久，圣皇纂极，沐泽惟新。自古迄今，如臣流辈，苟进者速祸，勇退者获全。且王者的以强弱枝。为藩作屏，封必李氏，无阙汉章。伏乞陛下降河渚之姻，感渭阳之族，赐臣躯命，永守蒸尝，得同昆季之流，望舍郡王之号。臣以日为岁，以荣为忧，希回三舍之光，允臣万死之请。无任冒之至。
    ○为东都僧等请留驾表
    臣僧某等言：臣伏见某日月敕，以今月十九日，将幸长安，东都道俗，不胜攀恋。伏惟应天皇帝陛下重兴灵命，再造黎元，域中怀三圣之恩，天下褒吾君之子。关西帝宅，渭北神皋，思切园茔，未谒长陵之树；贵为天子，不历咸阳之宫。宜应万乘巡游，展镐池之新庆；三秦故老，睹汉家之旧仪：率土喁喁，孰不欣跃？但以先后神寝，夏首方成；太子仙坟，秋中未毕，王主倍奉，更促工徒，虽力以子来，而颇妨农事。倘千官扈辇，同费太仓之粟，万国来庭，共索长安之米：将何给用，以济公私？且东都有河朔之饶，食江淮之利，九年之储已积，四方之赋攸均，诚宜宅幸三种，宽徭八水，稍登稔岁，方事归銮，以欲从人，孰不幸甚？则天皇后久成佛果，俯应轮王，冀发无边之巨愿，光有为之妙福，经始大像，年滋深，愧缁流之净财，念苍生之苦力，俯从群议，莫遂圣情。陛下孝感旁通，冲襟独断，追成先志，上合天人故得莲础未施，为停风雨，梅梁郁起，若有神明。施其力者万殊，莫分龙鬼；舍其财者千计，岂辨人？岌已□，程之匪日。实冀金舆近幸，玉辂亲临，礼如来之大身，毕先圣之遗旨，然後载诣京辅驰谒山陵，即付嘱无违，情礼兼极。无任恳款恋慕之至。
    ○为洛下诸僧请法事迎秀禅师表
    僧某等言：某闻住持真教，先凭帝力，导诱将来，远属能者。伏见月日敕，遣使迎玉泉寺僧道秀。陛下载宏佛事，梦寐她纤，语程指期，朝夕诣阙。此僧契无生至理，传东山妙法，开室岩居，年过九十，形彩日茂，宏益愈深。两京学徒，群方信士，不远千里，同赴五门，衣钹鱼颉於草堂，庐雁行於邱阜，云集雾委，虚往实归。隐三楚之穷林，继一佛而扬化，栖山好远，久在荆南；与国有缘，今还豫北。九江道俗，恋之如父母；三河士女，仰之犹山岳。谓宜缁徒野宿，法事郊迎，若使轻来赴都，遐迩失望。威仪俗尚，道秀所忘，崇敬异人，和众之愿。倘得焚香以遵法王，散花而入道场，则四部衔恩，万人生喜。无任恳款之至，谨诣阙奉表，请与都城徒众将法事往龙门迎道秀以闻。轻触天威，伏深战越。
    ○为文武百寮等请造神武颂碑表
    臣某等闻行至公者，莫先於发挥茂实；垂不朽者，不若於刊纪鸿名。伏惟应天神圣皇帝陛下一德披图，五精乘运，先天地而利用，依鬼神以制法，无思不服，有感必通。日者变起心膂，祸生肘腋，弄兵指阙，敢忘下济之恩；犯门斩关，遂激上灵之愤。陛下近幸元武，傍顾紫微，凤翔而枭獍失图，龙见而鲸鲵就戮。顺天翊圣皇后配乾积德，从帝居尊，佐莫大之英猷，参非常之妙略。亲纡宝思，式颂元猷，椒掖之文，久垂河汉；甘泉之石，已入京都。伏惟陛下卑奉圣躬，谦保神器，惜其国用，念彼人艰，有命且停，含灵失望。臣等容光寿域，窃位明朝，不蚕而衣，无裨尘露；不耕而食，有负灵。陛下寝有道之丰碑，臣等享无功之厚载，亭育虽广，何所自容？且天惠不可以阙书，神功不可以久寂，臣等请各减所俸，以勒殊休，庶同子来，成之匪日。无任光开垂裕之至。
    ○为长安马明府亡母请邑号状
