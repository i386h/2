<!-- { "loadSidebar": true } -->
    过午将审行宏福及仓粮〖帐〗（怅），乏绝户数，向衙里来。敕。廿五日。
    ○文帖
    卿及文、处俊、敬（玄），午前到九乾门来。敕。廿九日。
    ○平章事帖
    昨日令卿等平章事，遣作状报，何因不进？敕。六日。
    ○东都帖
    今遣〖弘〗往东都逐生气，敬〖玄〗已下宫臣及队仗至彼，听入於文思、章善等门，祇承启事、进食等物，并听。其文思门宿卫处，卿等共其相知检校。敕，更上一层楼须覆奏。廿六日。
    ○吊江叔帖
    不审夜来胸气何似，想当渐散。痢复断末？江叔所患，竟不痊除，奄然逝，闻问悲痛，哽咽何言。想叔同气之伤，故当难处，今故遣使往参，一一无委谘。
    ○怀让帖
    怀让患水边身肿，复利，形势极恶。耶耶意多恐不济，遗爱劳发大重，气候似少可。於豆卢亦似难差，伤念不可言。奴报其妇知也。
    按：《吊江叔》《怀让》两帖，《阁帖》收入太宗，宋黄伯思以为高宗，信是，今从之。
    ○晚间帖
    六尚书及尚书左右承、侍郎、殿中、将作、少府、司农等长官，今日晚间并唤向衙里来。敕至德。二日。（并《淳化阁帖》〖一〗）
    ●卷二
    ☆中宗皇帝
    事迹详《全唐文》十六。
    ○依旧给功臣家所食实封制
    功臣段志玄、屈突通、萧瑀、李靖、秦叔宝、长孙顺德、刘弘基、宇文士及、钱九陇、程知节、庞卿〖恽〗（挥），窦琮、苑君璋、李子孙、张平高、张公谨、梁洛仁、安修仁、秦行师、独孤彦云、苏定方、李安远、郑仁泰、杜君绰、李孟尝等二十六家，所食实封，并依旧给。（《册府》五百五）
    ○答权若讷手制
    卿资孝践忠，怀才蹈义，讨论今古，皆据典章，循览所陈，再三嘉尚。（《册府》〖四百八十〗）
    ○崇恩庙依旧享祭制
    武氏崇恩庙依旧享祭，仍置五品令、七品丞，昊、顺二陵署令丞如太庙。（《唐会要》二十一）
    ○禁节日进奉制
    自今应是诸节日及生日，并不得辄有进奉，又所在五月五日，非大功已上亲，不得辄相赠遗。（《唐会要》二十九）
    ○封户甚於征行敕
    应食封邑者一百四十馀家，应出封户凡五十四州，皆天下膏腴物产。其安乐、太平公主封久取富户，不在损免限。百姓著封户，甚於征行。（《册府》五百五）
    ○依例送户籍敕
    敕：诸籍应送省者，附当州庸调车送。若庸调不入京，雇脚运送。所须脚直，以官物充。诸州县籍手实计帐常留五比，省籍留九比，其远年依次除。皇宗祖庙难毁，其子孙皆於宗正附籍，自外悉依百姓例。（《册府》四百八十六）
    ○功赏依格式敕
    应酬功赏，须依格式。格式无交，然始比例。其制敕不言“自今以後永为常式”者，不得攀引为例。（《唐会要》三十九）
    ○禁擒捕鸟雀敕
    鸟雀昆虫之属，不得擒捕，以求赎生，犯者先决三十。宜令金吾及县市司严加禁断。（《唐会要》四十一）
    ○册立使不得差蕃官敕
    应差册立诸国使，并须选择汉官，不得差蕃官去。（《唐会要》五十九）
    ○京外递相移易敕
    内外之职，出入须均，更递往来，始闻政治。京官中有才干堪治人者，量与外官。外官中有清慎著称者，量与京职。（《唐会要》六十八）
    ○检校市事敕
    诸非州县之所，不得置市。其市当以午时击鼓二百下，而众大会。日入前七刻击钲三百下，散。其州县领务少处，不欲设钲鼓，听之。车驾行幸处，即於顿侧立市，官差一人权检校市事。其月，两京市诸行自有正铺者，不得地铺前更造偏铺，各听用寻常一样偏厢。诸行以滥物交易者没官，诸在市及人众中相惊动令扰乱者，杖八十。（《唐会要》八十六）
    ○答唐绍手敕
    乾陵每岁正旦、冬至、寒食遣外使去，二忌日遣内使去，其诸陵并依来表。（《唐会要》二十）
    ○诸陵供拟不得差派敕
    诸陵所使来往，宜令所司预料所须，送纳陵署。仍令署官检校，随事供拟，不得差百户私备支承。（《唐会要》二十一）
    ○定仗下奏事例敕
    仗下奏事人，宜对中书门下奏。若有秘密，未应扬露，及太史官，不在此限。（《唐会要》二十五）
    ○奏事先进状敕
    诸司谷奏大事，并向前三日录所奏状一本先进，令长官亲押，判官对仗面奏。其御史弹事，亦先进状。（同上）
    ○给诸门交鱼符敕
    宫殿门、皇城门、京城门、禁苑门，左右内外各给交鱼符一合，巡鱼符一合；左厢给开门鱼一合，右厢给闭门鱼一合。左符付监门掌，交番巡察，每夜并非时开闭，则用之。（《唐会要》三十）
    ○免乐籍人科徭敕
    太常乐鼓吹散乐音声人，并是诸色供奉，乃祭祀陈设、严警卤簿等用，须有矜恤，宜免征徭杂科。（《唐会要》三十三）
    ○优恤功臣子孙敕
    自宏道以前，经任相三年已上，及秦府、晋府寮佐四品已上，并食实封功臣，虽经罪责，不致破家。子孙无任京官者，特宜优与一官。英府、周府旧寮五品已上子孙，亦宜准此。（《唐会要》四十五）
    ○处分理诉敕
    诸色理诉，兼抑论内状，出付中书，应制敕处分者，留为商量。自馀并封本状，牒送所司处分。（《唐会要》五十四）
    ○定内宴供食例敕
    内宴王公日，尚食局进供客食於阁门，付品官将入。其局官等，非别敕唤，不得辄自下饮食。（《唐会要》六十五）
    ○员外官分判曹事敕
    内外员外官及检校、试官，宜令本司长官量闲剧取资历，请与旧人分判曹事，自外并不在判事之限。其长官、副贰官，不在此限。（《唐会要》六十七）
    ○巡警街铺敕
    诸街铺并令左右金吾中郎将自巡，仍各加果毅两人助巡队。（《唐会要》七十一）
    ○羽林飞骑厨食准国子监例敕
    左右羽林飞骑厨食，准国子监例，委军司自定，官典押当。（《唐会要》七十二）
    ○任满依本资选叙敕
    六品已上官，缘州县改入上中下，阶品与元授不同者，宜休旧任考满日，依本资选叙，不须改动者。（《唐会要》八十一）
    ○定女乐部数敕
    三品已上，听有女乐一部；五品已上，女乐不过三人，皆不得有钟磬。（《唐会要》三十四）
    ○准蕃人读书国子学敕
    吐蕃王及可汗子孙欲习学经业，宜附国子学读书。（《唐会要》三十六）
    ○答卢粲谏为武崇训造陵敕
    安乐公主与永泰无异，同穴之义，今古不殊。鲁王陵缘此特为陵制，不烦固执。（《唐会要》二十一）
    ○别库贮钱市物敕
    少府季别先出钱二千贯，别库贮。每别敕索物，库内无者，即令市进。皆须对主付值，不得且令供物，於後还钱。其钱兼以绢布丝绵充数，其祠进明衣及布，亦用此物充。（《唐会要》六十六）
    ☆睿宗皇帝
    事迹详《全唐文》十八。
    ○进状题时刻敕
    南衙、北门及诸门进状，及封状意见，及降墨敕，并于状上昼题时刻，夜题更筹。（《唐会要》二十六）
    ○禁诸节贺遗敕
    太子及诸王、公主、诸节贺遗，并宜禁断。惟降诞日及五月五日，任其进奉，仍不得广有营造，但进衣裳而已。诸亲及百官，一切不得进。（《唐会要》二十九）
    ○令史资劳敕
    内侍省令史资劳，宜同殿中省令史。其五局令史，同殿中省诸局。（《唐会要》六十五）
    ○部送太常所须粢盛敕
    太常寺所须粢盛，今总计料定。每年所司差纲一人，典二人，一时部送，不得更有零叠，亦不得辄差使催。（同上）
    ○常参官廊下设食敕
    左右厢南衙廊中食，每日常参官职事五品以上及员外郎，供一百盘、羊三口，馀赐中书门下供奉官及监察御史、太常博士。百官每日常供具三羊，六参日节日加羊一口。冬月量造汤饼及黍霍，夏月冷淘粉粥，其栗黄、文桃、梨、榴、湿柿等，择不堪供进者，亦供衙前食。若御内坐当参日，即於外廊设食，并给门下、中书，有馀赐供奉官六品以下，及在仗三卫主兵师、漏生、漏刻直官等食，不须回折。东宫衙前食，并准此。仍每坐日，职事五品以上赐食，供〖十盘，六参日供〗四日五盘，有馀赐左右春坊供奉官、詹事直。若非坐日，设三盘。诸节日应设食者，准料即造，不须奏闻。其断屠日，各於衙内设两口羊食。其六品以下於光禄食者，每正、冬、寒食三节，皆给饼、肉作节食。（同上）
    ○句覆两京四库彗敕
    两京四库书，每年正月据旧书闻奏，每三年比部勾覆。具官典及摄官替代之日，据数交领，如有欠少，即徵後人。（《唐会要》三十五）
    ○令百司寻览格令敕
    律公格式，为政之本，内外官人退食之暇，各宜寻览。仍以当司格令，书于厅事之壁，俯仰观瞻，使免遗忘。（《唐会要》三十九）
    ○御承天门楼赐食敕
    每御承天门楼，朝官应合食，并蕃客刮见，并令光禄崔旧例，於朝堂廊下赐食。其朝官食，回衙内食充。（《唐会要》六十五）
    ○押仗奏平安敕
    左右卫将军，纵非当上日，每日一人押仗。其左右金吾将军，亦一人押仗，奏平安。（《唐会要》七十一）
    ○勒还游客敕
    游客、官人子弟勒还本贯，十日外杖一百居停同罪。须觐问，即陈牒，给假发遣。（《唐会要》八十二）
    ☆元宗皇帝
    事迹详《全唐文》二十。
    ○命马怀素侍读制
    春卿人讲，道盛儒学；德琏赋诗，义均师友。光禄卿马怀素静专动直，资忠履信，词赋成於鼓吹，典坟富於泉海，绝韦励精，重席待问，岂止本仁祖义，行先王之道，故亦谦退谨密，多君子之风。朕於听政之馀，尝思稽古之对，俾迁近侍，润兹鸿业。可左散骑常侍，仍每日入朝侍读。（《册府》五百九十五）
    ○授嵩阳观道士崔泌太子洗马制
