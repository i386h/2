<!-- { "loadSidebar": true } -->
　　北方守令之才，几人得佀贤侯者，炳烈声光动朝野。金茎承露晓苍苍，玉树临风秋洒洒。惟茂恭与遂霸侯，也直欲蹑足青云攀逸驾。三年理剧割牛刀，生齿林林沾惠化。风回芹沼泛鳬鹥，水满稻田抽■〈禾罢〉稏。花村社皷林边挝，茅店酒旗烟外挂。啁啾丝管劝农归，杏花满街红扑马。五弦清响奏虞歌，三峡崩涛飜邺瓦。去年上计如帝京，袖拂天香五云下。竹马重迎郭伋来，和风欢謡腾苃舍。腾苃舍，扬休声，谈锋磊落肝胆倾。徃时辞家上策登辕门，竒气万丈横秋冥。六韬三畧常在手，擐甲上马忼慨践虏庭。黄金散众虎旅集，红旗渡海鲸涛平。只今太平不用武，狌鼯不鸣鸡犬鸣。况侯岂弟爱百姓，东郊西社歌丰登。邑有倅，弼厥能。幕有长，赞厥成。如此一时贤令佐，不若同气好弟兄。三花葳蕤月窟静，八牎窈窕氷壶清。嗟宵人，藉培育，骯■〈骨塟〉长躯但食粟。孔融岂计酒长空，郑老惟忧饭不足。负米归来气惨凄，风雪连天遮草屋。短衣破帽入新年，抱子檐前曝朝旭。喜随父老拜旌轩，生意昭苏回稿木。山之隈，水之曲，石径荒寒古苔绿。拾薪莫逐岭云还，脱巾时向松潭沐。侣鱼虾，友麋鹿，牛角挂书田里读。汉家史记满床头，卓鲁龚黄在心目。直湏为侯濡豪沐椠纪循良，留待班马诸公亲纂録。

　　琴堂曲为永清刘尹作

　　琴堂清，文窓窈窕云霞明，七弦弹出太古意。光风遶郭流，春声满天地，泛羽浮宫荡和气。惟侯之政亷而仁，敷鬯惠慈湔暴厉。惟公之心公而丕，擿发伏奸施恺悌。视民如伤民徳之，生意昭融一时写作琴中趣。堂上琴音，沉沉玄猿抱月啼空林；琴上弦声，渊渊老蛟卧雨吟寒泉。有时拂轸青松边，白云飞来清可怜。有时度曲香案侧，水沉欝欝飘晴烟。此琴不是相如之所蓄，此琴不是伯牙之所传，乃是当时子贱古遗物，置之兹堂今几年？县庭无事简书静，抱琴危坐心悠然。古风寥阔不可续侯也，直湏为奏周诗三百篇。世虽久乏知音者，时复鼔之聊以陶吾天。驰声海内永不朽，七闽山水万古増光妍。我欲学琴恨无縁，我欲买琴苦无钱。山空月白琴响絶，把桮长啸天风前。

　　送李希文典教东船里

　　送君行，君行直到东船里。风物幽回宛似江之南，土壤肥夷可艺稷黍。茫茫墟市隔林皋，寂寂衡茅荫溪水。天空鸥鸟闲，地古风俗媺。铿訇教铎振文声，子衿揖让春风里。我欲乘桴直上海之涯，鱼龙掀舞烟涛起。老翁晒网立船头，儿子义鱼傍船尾。滩声奏曲响琴窓，水风吹香堕书几。先生宴坐清可人，陶写神情舒四体。携壶觞，临沼沚，或开襟，或洗耳，或赋长歌咏古今，或掉扁舟弄清泚，世间万事岂足挂心旌？问此乐平生还有几？我欲诛茆结屋与君邻，我欲浮家泛宅学丹子。云水之间，栖迟之乐，可以忘歳年，不知老之将至矣！

　　石鼔歌

　　乾坤清淑之气，蜿蟺扶舆亘西极，化作岐山之阳石鼔十。六丁二酉铲断昆崘之瑶峯，缥缈云根堕穹碧。层崖秋碎方祗愁，大星宵陨圆灵泣。中虚不露疏凿文，太素犹涵混沌质。伟哉周家宣王中兴时，戈鋋彗云九县一。明堂受朝群后来，天威不违颜咫尺。岐阳之狩载阳国之灵，王气腾霄何赫奕！八鸾声戞秋风髙，九旗光动朝暾赤。歌车攻，咏吉日，张皇维，昭帝绩。泰山盘石之祚炳烈千万春，勒之贞珉古无匹。其形如鼔，不可扣之鸣。其体浑沦絶侣大造无痕迹。其字遒逸，宛是篆与科。其文古雅，髣髴周之什。吉甫歌，史籀笔，制作森严照岐邑。年多物化理则然，金字半灭无人识。老蛟摧裂野火焚，古墨淋漓苔雨蚀。青城学士昔在大德初，见之林下久叹息。入朝亟为丞相言，如此至寳何可以弃掷！大车彭彭挽致来孔庭，天地风云亦动色。我尝爱此十鼔文字竒，抚玩摩挲不知日之夕。荏苒光阴数十春，春风吹愁髪生白。近时再过石鼔旁，阶草蒙茸没双屐。细看字画转么么，徙倚回廊泪沾臆。东安邓尹弹琴青桂林，议论文章脱尘俗。平生好古如古人，直欲搜抉周秦之故实。里中更有朱先生，白首著书穷日力。寄书逺访石鼔文，细字满笺珠的皪。书中宛宛见髙情，识者见之争爱惜。乃知先生好古不减吾，邓侯吾徒委琐岂复如先生，喜新厌旧犹戏剧。吾友秦邮李希文，新来小篆亦杰出；夷门梁君子，宜苦学张颠之草书，电埽千军烂如拭。我生雅恨不能书，每见名家如有失。朱先生，古遗直，甚欲相从不可得。山中茅屋书满床，何时一到虚轩分半席。直湏和我石鼔歌，战退苏韩入坚壁。呜呼！古之作者徃往苦用心，岂惟杜预雅有春秋癖！今人无复见古人，徒劳纸上赏遗墨。鱼目滔滔久混珎，后来此鼔谁収拾？燕之石，等圭璧。荆之璞，同瓦砾。古风不返天茫茫，何如烂醉林皋卧苔石？

　　双节诗

　　明山清，鄞水碧，山水之间好田宅。宅前华表髙出青云端，金字双题灿星日。秋窓隔树霜灯明，白髪妇姑宵纺绩。水寒绩断心绪劳，门掩凄风抱儿泣。风吹儿声转飘扬，愁云压树坟草黄。夫君骨已化，青天杳茫茫。炳烈千古心，逈随白日悬穹苍。弓冶传家好孙子，丹桂满林吹古香。异哉一门两共姜，至今大江之南奕奕有炯光！我尝考古节妇为传记，积雨林扉散秋气，云开日出海霞飞，万丈朝晖射天地，无情沧海枯惟兹，节妇之节古难敝！我生也晚无复见古人，唐虞世逺虚歔欷。安得鞭丰霳，呌阊阖，笺皇穹，尽令薄海内外回淳风！

　　双鹤吟

　　若有太古之仙，乃在瀛洲之上，方壶之间。门前双鹤不知几歳月，雪飞风舞逈隔青云端，天空月白双影静，玉笙合奏瑶台寒，石坛暝踏松子落，林蹊晴啄苔花残。仙翁手执相鹤经一卷，逸思泛若孤云间，兴来引双鹤，笑入三茅山。三茅山中瑶草碧，九皋雨散春烟湿，鹤飞乱点层峰青，彩凤苍鸾往往与相识。价重不减双南金，质莹不弱双白璧，不慕懿公之华轩，不逐王乔之飞舄，不巢西湖处士之孤山，不憇黄州谪仙之赤壁。栖紫霞，护丹室，六翮棱层曝朝日。友茅君，呼木客，尽日听琴香案侧。山中之人问讯时相过，蝉聨飞遶羊公石。鹤之逝，风翩翩，遥空云落秋无邉。鹤之返，山娟娟，红尘不到芸窓前。恍如元方季方在颍谷，倐如陆机陆云来洛川，灿如同颖之禾敷秀唐叔壤，宛如王雎之鸟着美周南篇。薛公之鹤何其伙，赵抃之鹤何其偏！异哉两仙骨，不偏不伙全其天。问鹤往时托巢在何许？邈在辽海之东华表柱。问仙豢鹤到今凡几春？前五百年尝与令威一相遇。鹤飞来，向何所？不渡海之涯，不渉江之浦，直欲飞近天上神仙之官府。天门寥阔不可通，谁到十二琼楼最髙处？莫延伫！邓林之广岂无一枝之可栖，何为乎渉云霄，冒风雨，春去秋来恣轩翥？仙亦竟不留，鹤亦更不驻。山耶鹤耶笑我䠥𨇨扵风尘，相随直上青云去。

　　蝉嘒嘒

　　蝉嘒嘒，老树秋风暑初退。闺门忽起思妇悲，欹枕听之堕双泪。去年夫征淮水头，天明上马操戈矛。今年夫戍玉关塞，日夜囏危谁足頼？不如烂烂云锦机，织成回文制君衣。不如湛湛长江水，流恨随君千万里。白首会面知无难，愿君竭力军旅间。太平无事荷帝力，迟君归来慰家室。凿凿之石如妾心，空山絶磵秋嵚崟。青山之松如妾操，大雪严风不凋耗。石或可转松可摧，妾心万死不可回！

　　暇日与客出，忽大雨，仓皇无所避。顷之闻市中小屋呼曰晴，搴裳渉水就之，主人欣然相留。俄而阴云四豁，红日青霞，闪映可爱，但流潦如奔泉，平地成大河。时小儿六七，浮木为舟，作水嬉。因以木阁水际，度坂涂，踰数十举武，憇杨秘书曼卿先生家。将归，雨复大作，又憩僧舍。至晚，不可留也，乃归。明日赋其事，与客一笑。（时年二十四）

　　黒云如山白雨倾，神怪出没雷电惊。走避人家屋檐厎，平地成河断人行。此时惟我与一客，只恐水深归不得。疾风吹树如卷涛，城上飜飞堕枫叶。划然开霁天色寒，五凤楼阁青云端。河桥酒旗晒斜日，恨无千钱此盘桓。褰裳涉水泥到膝，仓皇不复辨南北。市人如蚁欢相呼，古濠积潦深三尺。秘书宅前芳树林，翠阴满地何萧森。主人爱客欲少住，鲜飙入阁开烦襟。出门复憩秋水寺，四顾徊徨雨如霔。天昏地黒蛟龙愁，我行如渡银河去。安得渥洼龙马驹，乗之白日朝帝居？只今汨没在泥涂，非痴非狂亦非愚。人生天地亦寄耳，晦明变化知何如？

　　度居庸

　　歳暮矣，风凄凄，车中行客胡不归？一车南，一车北，南来北去何时息？车行欲近关上头，鞭牛不前吁可愁。须臾推挽在平地，车中儿女欢且讴。短褐萧萧风雪里，山径荒寒多虎兕。呼儿取火供晚炊，瓦铛黍米和沙煑。黄昏露宿官道边，茅店鸡鸣载行李。殷勤起谢车中人，万岭千山多苦辛！严风吹霜皮肉死，一身只有筋骨存。安得筋骨化为山下土，填却千山万山无险阻，尽使行人免愁苦！

　　赠周掾

　　杨震辞金亷以公，释之审谳仁以忠。谁其佀之君卿氏，直与两贤齐髙风。周公善政乆颓敝，秦汉而来由吏治。煽威作福谁御之？如以蛟龙视蝼蚁。君昔试吏西曹时，以亷律身人是之。岂不知萧相曹侯称画一，当时皆自刀笔出？

　　上緫戎

　　大将军，出沙漠，万里河山尽开拓。马嘶紫塞霜草寒，鴈飞白海烟涛阔。旗拂戎帐空，箭穿鲁缟薄。虏其名王归，四面凯声作。功成献俘蒲萄宫，天青日白开鸿蒙。遂使楼烦林胡之遐壤，化为冠带，衍为提封。明年草青春色浓，征人解甲醉卧林花红。我恨不识赵充国，又恨不识塞上翁，拔剑起舞歌春风。

　　大雨喜晴奉赠岩樐贤尹兰庄广文凤台之行

　　昨日雨方休，今者复大作。蜚廉鼔槖震霄衢，渊客泣珠送溪阁。白海飞流紫塞空，银河倒浸青天阔。三闗遥，九源合。舟回谁复辨渚涯？郊行何处寻墟落？稻叶青起风幡幡，野田緑满水活活。吟卧听琮琤，樵归迷畧彴。蜗庐一片林烟昬，鸡塞千营毡帐薄。雄县城中百数家，东街西街平地成溪壑。瞻飞龙，听鸣鹤。吾独胡为久困泥涂中？何不乘风破浪从此以挥霍！破室灯昏仰见天，一夕九徙不得眠。大儿愁衾裂，小儿嫌履穿。芸窗外内滀潢潦，葵砌髙下奔清泉。虚牖风，颠乱舞，坏墙泥堕髙帽偏。衰翁避湿龟顶缩，穉子擎盖鸢肩旋。滂沱急■〈雨上汒下〉鸟鼠穴，纷霏乱点虫鱼篇。划然快覩好晴景，金台千仭青云端。埽棊局，挥酒钱，酒边舞影何蹁跹！何蹁跹！欲掀举花县芹堂，捧币函香觐鹤籞。丹心炯炯照皇穹，缥缈祥烟飘鹭渚。看君増秩赐金归，尽把鸿恩化作溥天之膏雨。


一山文集卷二

　　（元）李继本 撰

　　诗

　　○五言律

　　龎村

