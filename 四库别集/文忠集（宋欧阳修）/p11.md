<!-- { "loadSidebar": true } -->
　　有诗鹤勿喜无诗鹤勿悲人禽固异性所趣各有宜朝戏青竹林暮栖高树枝咿呦山鹿鸣格磔野鸟啼声音不相通各以类自随使鹤居笼中头以【一作似】听诗鶢鶋享钟鼔鱼鸟见西施鹇鹤不宜争所争良可知蚍蜉与蚁子为物固已防当彼两交鬬勇如闻鼓鼙有心皆好胜未免争是非于我一何薄于彼一何私栏槛啄花卉呌号惊睡儿跳踉两脚长落泊防翅垂何足充翫好于何定妍媸鹇口不能言夜梦以告之主人起谢鹇从我今几时僮奴谨守防出入烦提携逍遥遂栖息饮啄安雄雌花底弄日影风前理毛衣岂非主人恩报效尔宜思主人今白髪把酒无翠眉飬鹤鹇又妬我言堪解頥
　　和圣俞感李花
　　昨日摘花初见桃今日摘花还见李晴风暖日苦相催春物所余知有几中年多病壮心衰对酒思归未得归不及墙根花与草春来随处是芳菲
　　折刑部海裳戏赠圣俞二首
　　摇摇墙头花笑笑弄顔色荒凉众草间露此红的皪草木本无情及时如自得青春不可恃白日忽已昃绕之重吟哦归坐成叹息人生浪自苦得酒且开释不见宛陵翁诗头早早白
　　摇摇墙头花艳艳争青蛾朝见开尚少暮看繁巳多不惜花开繁所惜时节过昨日枝上红今日随流波物理固如此去【一作古】来知奈何达人但饮酒壮士徒悲歌
　　刑部看竹效孟郊体
　　花妍儿女姿零落一何速竹色君子徳猗猗寒更緑京师多名园车马纷驰逐春风红紫时见此苍翠玉凌乱迸青苔萧踈拂华屋森森日影闲濯濯生意足幸此接清赏寜辞荐芳醁黄昏人去【一作黄昏寂寂一作寂寂人去】锁空廊枝上月明春【一作看】鸟宿




　　文忠集卷六
　　钦定四库全书
　　文忠集卷七
　　宋　欧阳修　撰
　　居士集七
　　古诗二十二首
　　赠沈博士歌【遵　一作醉翁吟】
　　沈夫子胡为醉翁吟醉翁岂能知尔琴滁山高絶滁水深空岩悲风夜吹林山【一作泉】溜白玉悬青岑一泻万仞源莫寻醉翁每来喜登临醉倒石上遗其簮云荒石老嵗月侵子有三尺徽【一作晖】黄金写我幽思穷﨑嵚自言爱此万仞水谓是太古之遗音泉淙石乱到不平指下呜咽悲人心时时弄余声言语软滑如春禽嗟乎沈夫子尔琴诚工弹且止我昔被谪居滁山名虽【一作虽名】为翁实少年坐中醉客谁最贤杜彬琵琶皮作弦自从彬死世莫传玉练锁【东坡诗云新客从翻玉连锁练疑当作连】声入黄泉死生聚散日零落耳冷心衰翁索寞国恩未报慙禄厚世事多虞嗟力薄顔摧鬓改真一翁心以【一作已】忧醉安知乐沈夫子谓我翁言何苦悲人生百年间饮酒能几时揽衣推琴起视夜仰见河光西南移
　　和圣俞李侯家鸭脚子
　　鸭脚生江南名实未相浮绛嚢因入贡银杏贵中州致逺有余力好奇自贤侯因令江上根结实夷门秋始摘才三四金奁献凝旒公卿不及识天子百金酬嵗久子渐多累累枝上稠主人名好客赠我比珠投博望昔所徙蒲萄安石榴想其初来时厥价与此侔今也徧中国篱根及墙头物性久虽在人情逐时流惟当记其始后世知来由是亦史官法岂徒续君讴【京师无鸭脚树驸马都尉李和文自南方移植其地】
　　送吴生南归【一作送吴孝京字子京】
　　自我得曾子于今二十年今又得吴生既得欢且叹古士不并出百年犹比肩区区彼江西其产多材贤吴生初自疑所拟岂其伦我始见曾子文章初亦然昆仑倾黄河渺漫盈百川决疏以道【一作导】之渐敛收横澜东溟知所归识路到不难吴生始见我袖藏新文篇【一作编】忽从布褐中百寳写【一作泻】我前明珠杂玑贝磊砢或不圆问生久懐此奈何初不闻吴生不自隐欲吐羞俛顔少也不自重不为乡人怜中虽知自悔学问苦贱贫自谓久而信力行困弥坚今来决疑惑幸冀防洗湔我笑谓吴生尔其听我言世所谓君子何异于众人众人为不善积防成灭身君子能自知改过不逡廵惟于斯二者愚智遂以分顔回不二顾后世称其仁孔子过而更日月披浮云子路初来时鸡冠被豭豚斩蛟射白额后卒为名臣子既悔其往人谁御其新丑夫事上帝孟子岂不云临行赠此言庻可以书绅
　　乐哉襄阳人送刘太尉从广【一作景元】赴襄阳【一本无下三字景元盖字】
　　嗟尔乐哉襄阳人万屋连甍清汉滨语言轻清防帯秦南通交广西峨岷罗縠纎丽药物珍枇杷柑橘荐清罇磊落金盘烂璘璘槎头缩项昔所闻黄橙【一作橙新】虀香复辛春雷动地竹根走锦苞玉笋味争新凤林花发南山春掩映谷口藏山门楼台金碧瓦鳞鳞岘首高亭倚浮云汉水如天泻沄沄斜阳返照白鸟羣两岸桑柘杂耕耘文王遗化巳寂寞千载复思其仁仁荆州汉魏以来重古今相望多名臣嗟尔乐哉襄阳人道扶白髪抱幼孙逺迎刘侯朱两【一作望朱】轮刘侯年少气甚淳诗书学问若寒士罇俎谈笑多嘉賔往时邢洺【一作台】有善政至今遗爱留其民谁能持我诗以往为我先贺襄阳人奉酬州刘舍人见寄之作【原父一作酬刘原父见寄】
　　别君今几时嵗月如揷羽悠悠寝与食忽忽朝复暮纷纷竟何为凛凛还自惧朝廷无献纳仓廪徒耗蠧风霜苦见侵衰病日增故江河岂不思恳悃布巳屡美哉广陵公风政传道路优游侍从臣左右天子顾君来一何迟我请亦有素何当两还分尚冀一相遇把手或未能尺书幸时寓
　　西斋手植菊花过节始开偶书奉呈圣兪
　　秋风吹浮云寒雨洒清晓鲜鲜墙下菊顔色一何好好色岂能常得时仍不早文章损精神何用覻天巧四时悲代谢万物惜凋槁岂知寒槛中两鬓甚秋草东城彼诗翁学问同少【一作年】小风尘世事多日月良会少我有一罇酒念君思共倒上浮黄金蕊送以清歌袅为君发朱顔可以却君老
　　于刘功曹家见杨直讲褎女奴弹琵琶戏作呈圣俞
　　大声迟小促十嵗娇儿弹琢木啄木不啄新生枝惟啄槎牙【一作牙槎】枯树腹花繁蔽日锁空园树老参天杳深谷不见啄木鸟但闻啄木声春风和暖百鸟语山路硗确行人行啄木飞从何处来花间叶底时丁丁林空山静啄愈响行人举头飞鸟惊娇儿身小指拨硬功曹防冷索鸣繁声急节倾四坐为尔饮尽黄金觥杨君好雅心不俗太学官卑饭脱粟娇儿两幅青布裙三脚木牀坐调曲竒书古画不论价盛以锦嚢装玉轴披图掩卷有时倦卧听琵琶仰看屋客来呼儿旋梳洗满额花钿贴黄菊虽然可爱眉目秀无奈长饥头颈缩宛陵诗翁勿诮渠人生自足乃为娱此儿此曲翁家无长句送陆子履学士通判宿州【一本作毫州非】
　　古人相马不相皮瘦马虽瘦骨法竒世无伯乐良可嗤千金市马惟市【一作其】肥骐骥伏枥两耳垂夜闻秋风仰秣嘶一朝络以黄金羁旦刷【一作发】吴越暮燕陲丈夫可怜憔悴时世俗庸庸皆见遗子履自少声名驰落笔文章天下知开懐吐胸不自疑世路廹窄多穽机鬓毛零落风霜摧十年江湖千首诗归来京国旧游非大笑相逢索酒巵酒酣犹能弄蛾眉山川摇落百草腓爱君不改青松枝念君明当整骖騑赠以瑶华期早归岂惟朋友相追随坐使台阁生光辉
　　送公期得假归绛
　　风吹积雪销太行水暖河桥杨栁芳少年初仕即京国故里几归成鬓霜山行马瘦春泥滑野饭天寒饧粥香留连芳【一作风物】物佳节过束帯还来朝未央
　　送宋次道学士赴【一作知】太平州【敏求】
　　古堤老栁藏【一作杨栁棑】春烟桃花水下清明前江南太守见之笑击皷揷旗催解船【一作打鼔揷旗催发船】侍中令徳宜有后学士清才方少年文章秀粹得家法笔画防缀多余【一作逾】妍藏书万卷复强记故事累朝能口传来居侍从乃其职逺置州郡谁谓【本多作为】然交游一时尽英【一作豪】俊车马两岸来聨翩船头朝转暮千里有酒胡不为【一作为不】留连
　　谢观文王尚书惠西京牡丹【举正】
　　京师轻薄儿意气多豪侠争夸朱顔事年少肯慰白髪将花插尚书好事与俗殊怜我霜毛苦萧飒赠以【一作寄赠】洛阳花满盘鬬丽争竒红紫杂两京相去五百里几日驰来足何防紫檀金粉香未吐绿萼红苞露犹浥谓我尝为洛阳客颇向此花曾涉猎忆昔进士初登科始事相公沿吏牒河南官属尽贤俊洛城池【一作苑】籞相连接我时年才二十余每到花开如蛱蝶姚黄魏紫腰带鞓泼墨齐头藏緑叶鹤翎添色又其次此外虽妍犹婢妾尔来不觉三十年歳月才如熟羊胛无情草木不改色多难人生自摧拉见花了了虽旧识感物依依几抆睫念昔逢花必沽酒起坐驩呼屡倾榼而今得酒复何为爱花绕之空百匝心衰力懒难勉彊与昔一何殊勇怯感公意厚不知报墨笔淋漓口徒嗫
　　送朱职方提举运盐【一本表臣】
　　齐人谨【一作建】盐防伯者之事尔计口収其余登耗以生齿民充国亦富粲若有条理惟【一作虽】非三王法儒者犹为耻后世益不然夺由汉始权量自持操屑屑已甚矣穴灶如蜂房熬波销海水岂知戴白民食淡有至死物艰利愈厚令出奸随起良民陷盗贼峻法难禁止问官得几何月课烦笞棰公私两皆然巧拙可知已英英职方郎文行粹而美连年宿与泗有政皆可纪忽来从辟书感激赴知已闵然哀逺人吐策献天子治国如治身四民犹四体奈何窒其一无异厥趾工作而商行【一作与商贾】本末相表里臣请通其流为国扫泥滓金钱归府藏滋味饱闾里利害难先言歳月可较比盐官皆谓然丞相曰可喜适时乃为才髙论徒谲诡夷吾苟今【一作复】出未以彼易此隋堤树汴水流弥弥子行其勉旃吾党方倾耳
　　尝新茶呈圣俞
　　建安三千里京师三月尝新茶人情好先务取胜百物贵早相矜夸年穷腊尽春欲动蛰雷未起驱龙【一作龙未起驱虫】虵夜闻击鼔满山谷千人助叫声喊呀万木寒痴睡不醒惟有此树先萌芽乃知此为最灵物宜【一作疑】其独得天地之英华终朝采摘不盈掬通犀銙小圆复窊鄙哉谷雨枪与旗多不足贵如刈蔴建安太守急寄我香蒻包裹封题斜泉甘器洁天色好坐中拣择客亦嘉【一作佳】新香嫩色如始造不似来逺从天涯停匙侧盏试水路拭目向空看乳花可怜俗夫把金锭【一作挺一作铤茶録多用挺字为古按集韵锭字去声训镫铤字上声训铜鐡朴】猛火炙背如虾蟇由来真物有真赏坐逢诗老频咨嗟须臾共起索酒饮何异奏雅终滛哇
　　次韵再作【一本云茶歌】
　　吾年向老世味薄所好未衰惟饮茶建谿苦逺虽不到自少尝见闽人夸毎嗤江浙凢茗草丛生狼籍惟藏虵【今江浙茶园俗言多虵】岂如含膏入香作金饼蜿蜒两龙戯以呀其余品第亦竒絶愈小愈精皆露芽泛之白花如粉乳乍见紫面生光华手持心爱不欲碾有类弄印几成窊论功可以疗百疾轻身久服胜【一作如】胡麻我谓斯言颇过矣其实最能祛睡邪茶官贡余偶分寄地逺物新来意佳亲烹屡酌不知厌自谓此乐真【一作诚】无涯未言久食成手颤已觉疾饥【一作病】生眼花客遭水厄疲捧椀口吻无异蚀月蟇僮奴傍视疑复笑嗜好乖僻诚堪嗟更防酬句恠可骇儿曹助噪声哇哇
　　乐郊诗【为刘元甫作一本注原甫郓州东园也】
