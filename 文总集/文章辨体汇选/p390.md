<!-- { "loadSidebar": true } -->
　　某自少时伏读公为宗伯时所为举业式颁行天下者则已知当朝有沈龙江先生鋭意斯文以世教为已责既壮守其辙不敢变遂叨一售官中秘未数月而公膺天下之新命入赞大政为天下宰某私喜自语贤者固不负其位位宗伯也宗伯主文章风教即以文章风教为已责宰臣知天下政独不以天下政为已责乎而释之乎文章虽系世道污隆于天下之利病安危要不甚急若大政一失则所闗于天下甚大所闗于公之出处亦甚大自古大臣以礼进退始终其节不污者世多有之其去而复起而能厌人望者鲜矣其复起为天子之宰而能厌人望使无憾者则又鲜盖非独任大责重者之未易为力也亦以望方新则难塞一不如意而苛论我者倍常时始爰立之命下人曰上以人望用公有曰非也利其衰且弱不争事可以惟吾所欲为又有非之曰否果若此曷若无之之为愈也阁位阙不偹者乆矣果若此曷为独畀公盖以公忠勤可属又久居田间习知天下人情所苦乐行且视公所引当否为举罢及公之辞也人谓公必不来夫公尝谓上卿致政功立名成年七十余老矣复何求而来有应之曰然公功立名成又老矣复何求而来倘其来必不茍又有曰然来而茍不如不来有谓今天下有一事乃举世所共毒而上心所甚甘曩欲罢而不忍罢也公虽争必不听来何益有谓上久虚大位待公必有以异公且既尝欲罢之矣公争之或听其可以来嗟乎听与不听于公何所重轻独所谓争不争与争之力不力则天下之所为觇公而高下其议者尽在于是昔里革罟正也而断鲁公之罟屠蒯膳夫也而彻晋侯之膳张释之公交车令也追止太子梁王之车且劾治其大不敬状至使人主为屈已谢过而后得释郅郓门尉也死拒车驾毋得夜入所辖门至移从他门乃得入此皆卑官小吏能举其职卒光史籍令名无穷矧上此什伯者乎故职茍举矣虽以罟正膳夫公交车令门尉之官卑宠薄而犹为道行职茍不举虽贵为公相而犹为道不行也茍足以行其道虽以罟正膳夫公交车令门尉之官卑宠薄而人犹愿为之茍不足以行其道虽贵为公相而人犹耻之而不为若曰吾自有潜移黙夺之术无事乎悻悻决去就若小丈夫者之见则非庸愚所能知也某浅陋无知识惟习闻孔子所谓大臣以道事君之义谨拭目观公之所为惟公审所处幸甚

　　答鹿门先生【黄汝亨】

　　不肖时有师心之僻每怪世之经生家露才吊诡暗于文章宗匠之旨深悔曩者刻意之误而务思折衷于道其合不合所不敢遽信而明公今且题之以太羮玄酒黄锺大吕有贤子婿之托而宠之登坛盖不胜沾沾而亦不胜次且也已而三复所谕科场应试之文如走马泝流令人应接不暇此属决拾穿杨之策所以爱不肖而妨其过以为贤子婿虑者甚至然不肖有心不敢匿其烱烱一念以诳大贤惟明公垂听大都士之遇不遇有命而天之生才未尝无用人第枉其才而用之用之雕镌用之诡合其意气扬诩差亦胜于声伎狗马纨袴之习总之皆天壤浮游之物昔人所谓异趋均亡羊者殊可痛悼故窃谓父兄之所以教子弟者与先生之所以教门人当以醇静心体为第一义即次明白经术即次博秦汉间之粹而近道者与大苏之流畅程朱之真实而就其才之所近以自求其至得其时则驾不得其时则蓬蔂而行故子弟门人有邹鲁之行而卒未尝不收风云之略其罪在有司而不在学士其志虑专一可以成议拟而行变化而其父兄先生第日论其文之是不是不复责其有司之遇不遇如其是也乌能迁心易虑以揣摩不可知之有司如其非是谓之诡遇而他日居官为理亦多有不可踪迹而与草木俱腐贩者其始不可不慎如少陵所谓语不惊人死不休此词人之雄作欺漫一世语而子云之玄也亦子云之所谓寂寂寞寞于世俗人者耳岂道家之所贵哉而柰何以之自好且以尝试于名利之场者乎然欲醇静心体令如水止镜明非少离家系幽栖静室则不可欲明白经书义博覧古人之文而证其旨非良友观摩互生疑辨则不可决不敢以不经之文不类之友为俗师自误而遗门墙之玷也乞明公以广大心采末议而必行之而他有才子弟潜心斯文者即贫士亦为收之为千里道远之具不肖当慨然如命为王守溪为唐荆川为顾中江皆吾家药笼中物矣虽然藉以三子之文而出于诸生未遇者之手恐世亦未必有九方氏也仲尼不云乎狂者进取况既有来约为计良远明公勿以为迂勿以为不逊而熟计审处焉幸甚

　　文章辨体彚选巻二百四十六

　　●钦定四库全书

　　文章辨体彚选巻二百四十七

　　（明）贺复征 编

　　○书四十三

　　与谭友夏书【明锺惺】

　　曹始能清深之才也惜其居心稍杂根不甚刚凈是以近日诗文有浅率之病亦是名成后不交胜已之友不闻逆耳之言所致子夏曰我过矣我过矣我离羣而索居亦已久矣然其所谓浅率亦就我法及古法中见之其言我辈诗清新而未免有痕却是极深中微至之言从此公慧根中出有痕非他觉其清新者是也昔人有言其自为谋也则过其为先君谋也则忠曹公之谓矣弟近答友人书亦云我辈诗文到极无烟火处便是机锋此语甚深可思也痕亦不可强融惟起念起手时厚之一字可以救之如我辈数年前诗同一妙语妙想当其离心入手离手入眼时作者与读者有所落然于心目而今反觉味长有所跃然于心目而今反觉易尽者何故落然者以其深厚而跃然者以其新竒深厚者易久新竒者不易久也此有痕无痕之原也恐后之视今犹今之视昔耳此语对浅人则如说梦矣

　　与高孩之观察【锺惺】

　　向捧读回示辱谕以惺所评诗归反复于厚之一字而下笔多有未厚者此洞见深中之言非孩之先生不能为此语非弟亦不能为此语然而有说夫所谓反复于厚之一字者心知诗中实有此境也其下笔未能如此者则所谓知而未蹈期而未至望而未之见也何以言之诗至于厚而无余事矣然从古未有无灵心而能为诗者厚出于灵而灵者不即能厚弟尝谓古人诗有两泒难入手处有如元气大化声臭已絶此以平而厚者也古诗十九首苏李是也有如高岩峻壑岸壁无阶此以险而厚者也汉郊祀铙歌魏武帝乐府是也非不灵也厚之极灵不足以言之也然必保此灵心方可读书养气以求其厚若夫以顽冥不灵为厚又岂吾孩之所为厚哉曹能始谓弟与谭友夏诗清新而未免有痕又言诗归一书和盘托出未免有好尽之累夫所谓有痕与好尽正不厚之说也弟心服其言然和盘托出亦一片婆心婆舌为此顽冥不灵之人设至于痕则未可强融须由清新入厚以救之岂有舎其清新而即自谓无痕者哉若夫灵而近于厚惟吾孩之及闽蔡敬夫而已此则风气性灵所具非学之所至也何时得相聚一细论之

　　寄祈年【袁中道】

　　自到山中阅藏习静看山听泉不图为乐一至于斯已倾囊市得一峰将于其下建庵而老焉誓毕此生苦心参究了佛祖一大事因縁决不奔波红尘终日为人忙也汝年正少自当向学支持门戸使我得心安为世外闲人即汝至孝吾往时所以不长往者以汝二伯在友于至笃不能相舍耳今何时也匠人辍成风之巧伯子息流波之音立雪无影惆怅何言惟觉青山解语緑水知心伊蒲可以续命贝叶可以忘年暮春三月河渚暂归柴车可驾当一归来旋即入山不停晦朔何者吾赋性坦直不便忍嘿与世人久处必招愆尤不若寂居山中友麋鹿而侣梅鹤此其宜居山者一也又复操心不定朱紫随染近繁华即易入繁华迩清净即易归清净今繁华之习渐消清净之乐方新而青山在目縁与心会此其宜居山者二也兄弟俱阐无生大法而为世縁迫逼不得究竟今居山中一意理会一大事因縁必令微细流注荡然不存此其宜居山者三也骨肉受命悭薄惟尽捐嗜欲可望延年业縁在前未能尽却必居山中乃能扫除此其宜居山者四也生平爱读书但读书之趣须成一片俗客熟友数来嬲扰则入之不深得趣不固深山闭门可遂此乐此其宜居山者五也盖我之往山乃从千思万想中得来誓捐躯命以守此志且鳯凰不与凡鸟同羣麒麟不代凡驷伏枥大丈夫既不能为名世硕人洗荡乾坤即当居高山之顶目视云汉手扪星辰必不随羣逐队自取羞辱也因汝可与言故略及之

　　答须日华【袁中道】

　　不肖体中大已复原造物者赉以此生出戸看山闭门读书何所不乐想仁慈亦为欣畅也本拟歳晏一觐清光而寒氛尚重初愈之躯未敢犯之闻沉香亭已有次第冀以元夕前后来侍杖履一笑为乐有羊叔子自不可无邹润甫辈也病中检近年诗文多有遗失不得已寿之于梓已成二卷呈览余者诎于力一时未能卒业不肖谬谓本朝修词歴下诸公力捄后来凡近之习故于诗字字取则盛唐然愈严愈隘廹胁情境使不得畅穷而必变亦其势然先兄中郎矫之多抒其意中之所欲言而刋去套语间入俚易惟自秦中归始云我近来稍悟诗道今华嵩游草是也紧严深厚较徃作又一格矣天假以年进未可量前此诸撰原非税驾之所昔李邕书法谓学我者拙似我者死不肖于中郎之诗亦然总之本朝数百年来出两异人识力胆力逈超世外龙湖中郎非欤然龙湖之后不能复有龙湖亦不可复有龙湖也中郎之后不能复有中郎亦不可复有中郎也至于诗之一道未必有中郎之才之学之趣而轻效其颦似尤不可耳何者言之无文行而不远情虽无所不冩而亦有不必冩之情景虽无所不收而亦有不必收之景色泽神理贵乎相宣三日新妇与野战骄兵等一病也不知明公以为何如偶有臆见信笔书之不觉话长统容面晤不一

　　与张绍和【方应祥】

　　舟车草承惠佳叙所以发明文章之变化如披云霞光怪闪倐又如探渊海无所不有而恍惝不测吾兄自冩生平握笔之妙耳伯霖稍当一班弟何堪以其羊质忝冐虎皮哉所发明文章变化之妙三复于斯跃然使人有望三神山而冀飞举之心焉足下冶造之德不敢不膺佩也弟当今拙士之首也呕心斯艺以为宁左一日之遇必不肯佚千古之事与负寸心之知方夫年未满五十而蒲栁之质已凋伯霖从旁怜之遂以其甘易我之苦斯编所列悉伯霖槖钥而鼓舞之每篇之成浮白呌赏弟顾不能自信也徒改寸心而遇仝于左足下又过而许之天下岂有欺人张绍和哉毋亦怜其居常之苦故设此方便以拔济之犹我佛之度难陀耳此意弟又心感之矣五十之年头颅如此于古人失路之忾无不歴于今人得意之境无一有以为任吾顽梗而不受人制三寸不聿已尔即不为子云老不晓事宁甘学徐娘傅粉称娇矢将修吾初服以冯造物所寘耳足下肯又过而许之乎三年端居饮血读礼风霜冰雪刻露清秀征诸佳叙兄之转解于此道可知矣春夏之间遂可以惊人语来湖山无恙足供砥切也我企不浅唯亟图之

　　文章辨体彚选巻二百四十七

　　●钦定四库全书

　　文章辨体彚选巻二百四十八

　　（明）贺复征 编

　　○书四十四

　　答夏彛仲论文书【明艾南英】

