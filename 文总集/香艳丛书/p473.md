<!-- { "loadSidebar": true } -->
　　桂花作艇玉为堂，新打兰桡七尺长。一阵香风花里过，无人知是驾船娘。 
　　为郎扮作小渔婆，侬着青篷郎着蓑。郎自撑篙侬把舵，与郎照影到恒河。 
　　窗下无人私语时，对郎调戏笑郎痴。近来学作参禅诀，究竟何如总不知。 
　　东风昨夜梦天涯，晓起凭栏数落花。侬命也同花命薄，飘零一样是无家。 
　　绣帘风细袅晴丝，彩笔分填柳絮词。妾愿如丝郎似柳，便随风去莫相离。 
　　绿阴庭院锁青苔，红楼前年燕子来。春色不关人意绪，断肠莫问李宫裁。 
　　丝丝鬒发腻于油，一线红潮枕畔收。匿笑回身向郎抱，碧纱窗下共梳头。 
　　销金绣幔紫檀床，锦被浓熏百合香。多谢穿衣三尺镜，灯前夜夜照鸳鸯。 
　　冰雪聪明慧性存，绛珠仙草本灵根。外婆若问阿谁好，绝妙词原是外孙。 
　　瓣香新祝女先生，一卷唐诗口授成。好把社中添一座，甄家娘子亦风情。 
　　凹晶馆外桂初芬，紫蟹肥时酒半醺。不敢持螯郎会否，妾心亦似卓文君。 
　　金塘水满睡初酣，风雨无端折画栏。惊散鸳鸯无好梦，何人不怨赵堂官。 
　　香车百辆别乡关，碧海归宁有梦还。回首可怜歌舞地，一天风雪望家山。 
　　一朵鲜花色有香，纵然多刺亦何妨。不因摒挡抒才干，谁信雅巢出凤凰。 
　　寄语檀郎莫更痴，从今了却旧相思。洞房昨夜新人笑，正是颦儿死别时。 
　　瑶台怅望返云车，愁听鹦哥唤倒茶。何处朝云何处雨，绛珠宫里是奴家。 
　　高情枉自梦梨花，赦老风情也不差。三尺红绡人断送，阿爷真个误儿家。 
　　雏凤谁怜铩羽翎，十三学织便零丁。聘钱十万无人借，憔悴河边织女星。 
　　缁衣初换道家妆，薄命真成枉断肠。岁岁春花与秋月，可怜愁煞惜姑娘。 
　　转眼莺花委逝川，蓝田芜尽玉成烟。伤心林下人归去，庭院无人泣紫鹃。 
　　掌花人去泪空弹，花气犹含泪未干。不是茜纱罗一幅，肯教便益蒋琪官。 
　　梦入怡红往事空，伯劳飞燕各西东。金簪落井无寻处，更把何人换小红。 
　　绝可人怜是五儿，病中细与诉相思。海棠萎尽垂丝树，剩有章台柳一枝。 
　　明珠已碎镜埋尘，碧瓦成堆曲沼湮。一夜西风花落尽，伤心岂独贾迎春。 
　　访旧休招素女魂，不堪重问大观园。沁芳桥下桃花水，尽是情虫血泪痕。 
　　谁人辛苦未分明，翠被怜香夜夜情。便益风流傻大姐，一双呆眼看妖精。 
　　悼玉悲金也是疑，伤红惜翠总情痴。荣宁两府人多少，占得清名是石猊。 
　　诗成亦自笑余痴，镂血揉肠苦费思。谁把江郎传恨笔，为侬传遍竹枝词。 
　　红牙拍碎暗伤神，过眼莺花莫认真。推醒红楼酣睡客，回头便是急流津。 
 

　　红楼梦赋　清　萧山青士沈谦　着 

　　叙 
　　除是虫鱼，不解相思红豆；倘非木石，都知写恨乌丝。诵王建之宫词，未必终为情死；效徐陵之艳体，何尝遽作浪游。李学士之清狂，犹咏名花倾国；屈大夫之孤愤，亦云香草美人。而况假假真真，唤醒红楼噩梦；空空色色，幻成碧落奇缘。何妨借题以发挥，藉吐才人之块垒。于是描来仙境，比宋玉之寓言；话到闺游，写韩凭之变相。花魂葬送，红雨春归；诗社联吟，白棠秋老。品从鹿女，陆鸿渐之茶经；啼到猿公，张若虚之词格。赏雪则佳人割肉，兽炭云烘；乞梅则公子多情，雀裘霞映。侍儿妙手，灭针迹于无痕；贫女孤身，痛衣香之已尽。眠酣藉绿，衬合群芳；寿上怡红，邀来众艳。生怜薄命，怀故国以颦眉；事欲翻新，洗人间之俗耳。斗尖义之险韵，鹤瘦寒塘；绘闺阁之闲情，鱼肥秋溆。丹维白博，天上月共证素心；翠劚红韬，镜中缘只余灰劫。无花不幻，空归环佩之魂；有子能诗，聊继缥缃之业。儿此骈四俪六，妆成七宝之楼；是真寡二少双，种得三珠之树。而乃人口之脍炙未遍，贼氛之燔灼旋来。简汗方枯，不见标题之迹；璧完犹在，亦关文字之缘。爰付手民，重为寿世；凡诸心赏，莫笑痴人。 
　　光绪二年，太岁在柔兆困敦，清和上院山阴何镛桂笙氏，书于申江旅次。 

　　红楼梦赋二十首，嘉庆已巳年作。时则孩儿绷倒，纲官贡归。退鹢不飞，缩龙谁掇。破衫如叶，枯管无花。冯驩之歌，弹有三叠；荲父之布，坠欲再登。遂乃依砚为田，迁书就榻。屋梁落月，山顶望云。感友朋之萍逢，负妾子之鹤望。钟仪君子，犹操土音；庄舄鄙人，不忘乡语。荒凉徒伫，块独寡偕。悁结弥深，郁伊未释。爰假红楼梦阅之，以消长日。夫其莺花丛里，螺黛天边。星晚露初，晴朝雨夕。平台茗约，小院棋谈。披家庆之图，红裈锦髻；赴仙庭之会，檀板云璈。莲叶尝来，好添食谱；鹦哥唤起，都杂诗声。不料驹隙易过，萤光如闪。残花频落，僵柳难扶。子夜魂销，丁帘影寂。舞馆歌台之地，日月一瓢；脂奁粉礁之场，烟尘十斛。此又盛衰之理，古今同慨矣！于焉沁愁入纸，择雅阉题。乡写温柔，文成游戏。仿冬郎之体，伸秋士之悲；颦效西施，记同北里。浑忘绮忏，聊慰蓬栖。未尝不坦然自怡，悠然自解也。顾或谓琵琶曲苦，托恨事于赵家；蝴蝶梦酣，契寓言于庄叟。自来稗官小说，半皆佛门泡电、海市楼台，必欲铺藻摛文、寻声察影，毋乃作胶柱之鼓，契船之求也乎？况复侧艳不庄，牢愁益固。仲宜体弱，元子声雌。既唐突之可嫌，亦轻俗之见诮。窃恐侍郎试罢，未必降阶；伧父成时，适以覆瓮耳。然而枯鱼穷鸟，寓旨遥深；翠羽明珰，选词绮丽。借神仙眷属，结文字因缘。气愧凌云，原不期乎杨意；门迎倒屣，敢相赏于李溪。弄到偏弦，握余惭笔。因风屈体，难堪竹叶笑人；破梦吹香，却被梅花恼我。 
　　道光壬午中秋前十日，青士沈谦自叙于京寓之留香书垫（改名锡庚） 

　　红楼梦赋 
　　贾宝玉梦游太虚境赋 
　　有缘皆幻，无色不空。风愁月恨，都是梦中。恨不照秦皇之镜，然温峤之犀；早离海苦，莫问津迷。何须春怨秋怨，朝啼夜啼；泪弹珠落，眉锁山低。则有警幻仙姑，身寄清都，职司姻篆，薄命谁怜，钟情必录。国号众香，峰依群玉。会饮琼桨，界分金粟。登碧落兮千重，傍红墙兮一曲。笑此地情天孽海，岂有神仙；愿世间才子佳人，都成眷属。遂令云母屏前，水晶枕上，壳破蝉飞，香迷蝶放。境黑仍酣，云青无障。炯引双光。灵开十相。琼花瑶草，翻添妩媚之容；绿榭红亭，别构玲珑之样。于是手披旧册，目注新图。细摹诗谶，历访仙姝。玉容惨澹，墨迹模糊。石竟顽而不转，花未老而先癯。慧剑凭挥，好破城中烦恼；呆灯空对，终疑画里葫芦。尔乃烹羊脯，剖麟脂，调赤薤，劈班螭。酒酿群芳，万艳同杯之胜；茶煎宿露，千红一窟之奇。固宜觞飞鹦鹉，卮献玻璃；神移玉阙，心醉珠帷。况复飞琼鼓瑟，弄玉吹笙；江妃拊石，毛女弹筝。绛节记竿头之舞，霓裳流花底之声。灵香王妙想，雅奏董双成。朝云幕雨之期，行来一度；红粉青娥之局，话了三生。无何仙界难留，锦屏易晓。眼前好景俱空，梁上余音犹绕。人生行乐只如此，十二金钗都杳渺。不想红楼命名意，误煞少年又多少！ 
　　吹大法螺，击大法鼓，然大法炬。如来说法，真要唤醒一切，救度一切。（余霞轩） 

　　滴翠亭扑蝶赋 
　　杨柳阴中春色稀，饯春今日送春归。惟有痴情蝶不知，双双犹傍花间飞。昔之韩凭夫妇，谢逸诗篇。藤峡一枝之翠，云峰五色之烟。轻盈善舞。缥渺俱仙。墙高粉落，帘细须穿。莫不罗扇暗拂，彩衣频牵。认尔前生，鹤子花头之叶；添谁好样，宫人鬓上之钿。爰有淑女，小名宝钗。香闺旧伴，有约忘怀。欲访不果，相思无涯。寻春玉槛，转步苔阶。飞絮和烟光欲活，落花与云影俱埋。青描螺子黛，绿衬凤头鞋。则见栩栩玉腰，翩翩粉翅，顾影自怜，侧身偏媚。饱咂额红，斜撩眉翠。穿香径而仍回，拂锦茵而若坠。君何轻薄，梦迷庄叟之痴；侬也颠狂，会结唐宫之戏。遂乃绕雕甍，穿绣阁，卷珠帏，披晶箔。袖短罗香，鬓松云薄。势怯莺捎，魂防燕掠。径虽仄而草肥，心未慵而腕弱。路转峰回之处，架掩荼蘼；水流花谢之时，栏遮芍药。雁齿桥横，鱼鳞浪隔。香汗淋淋，春波脉脉。杏子衫轻，桃花扇窄。绿树阴浓。苍苔路僻。空盼仙衣，徒敲粉拍。步不稳兮难支，脸不羞兮亦赤。相逢遗帕之人，遁去窃香之客。歌曰：“南园草绿任飞回，定在山隈与水隈。空阔胸襟侬本色，梦魂不唱祝英台。”又曰：“滴翠亭边四望空，花枝冉冉隐墙东。春风无意透消息，惊煞推窗林小红。“ 
　　翩旋轩虚，飏曳粉拂，索纸剪来，未必有此栩栩欲活。（周文泉） 

　　葬花赋 
　　春雨春风，梦醒楼中。凭阑小立，满地残红。莫不芳心若醉，痴想俱空。依徊亭榭，惆怅帘栊。颦卿乃翻花谱，曳花裾，随花担，荷花锄。蔷薇露下，杨柳风初。愁谁似我，恨却关渠。柔情脉脉，孤影蘧蘧。红雨春归之后，绿阴午倦之余。与其影落芳尘，声随流水，幻类萍踪，香粘屐齿，高飞滴翠亭边，低逐怡红院里；何如贮以金囊，筑为玉垒，黄土云封，白杨烟起。美人句妙，都谙鹦鹉之啼；公子情痴，定撰芙蓉之诔。艳骨长埋，愁肠空绕。墓拜王嫱，坟邻苏小。鸳鸯冢成，酴醾事了。眼迷阶畔之苔，声断枝头之鸟。倩徐生而写影，红瘦绿肥；仿屈子以招魂，风残月晓。徒令梅兄失侣，菊婢垂头；蝶媒抱恨，蜂使含愁。荒凉三径，冷落一抔。草虽生而不宿，叶先病而如秋。落月杜鹃，长啼血泪；空梁燕子，徒吊画楼。吁嗟乎，柳絮填词之日，海棠结社之年，生涯诗酒，风致神仙。而乃洒相思之泪，完太虚之缘。波皆有恨，月不常圆。芳情缭绕，苦味缠绵。花容判雨，花骨埋烟。茜窗露冷，湘馆云眠。人生到此，能不凄然。诗曰：剩粉零香亦可怜，焚巾难补有情天。不知三尺孤坟影，葬得姑苏何处边。 
　　“红颜一春树，流年一掷梭”，如闻蓝采和踏歌。（陈石卿） 

　　海棠结社赋 
