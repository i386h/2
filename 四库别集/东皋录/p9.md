<!-- { "loadSidebar": true } -->
思本堂记

陇西李尚德更其居室髙明而爽垲既完矣题其堂曰思本而求文为记余乃为之言曰夫形生之初本一人之身也似续之传本一气之分也本之深者其末茂德之厚者其流逺此必然之理也盍亦观夫水与木乎木之苍然拔地而特立柯叶畅达凌风雨而伏光景弥乆而益大水之滔滔汨汨昼夜不止及其至也深广莫测何以能若是哉由有本而然也君子思其本益自修而衍其泽其有不兴者哉然其思也当自近者始近者吾亲之谓也吾之有身本于吾亲自吾亲至于吾祖逺而至乎髙曽之所自出又推之以及其宗族一人之身一气之分者则孝弟仁爱之心宁有已乎此思本之致也尚德好贤乐义方为朝廷任漕餫之寄事集而民弗扰暇则事亲教子克尽其道是堂之成岂无美名可为荣观者乎而汲汲焉以思本表之此其志盖可知矣岁时伏腊宗族宾客之集于斯堂也弦歌具陈笾豆在列长幼有序寿觞既举慈颜豫和献酬交错尽欢而退此天下之至乐而不恒有者也于斯时也能不以是自佚而惟祖德是念可谓善思其本者矣尚诫其子若孙世守其德以毋忘其名堂之意不亦伟乎诗云永言孝思孝思维则吾将于李氏见之

松雪窝记

余友亷独清以书来为儒林盛彦英求记其所谓松雪窝者余闻古人之居室也中正靖深冠婚宾祭之所在者曰堂髙明虚敞朋友讲习咏歌之所托者曰轩藏修曰斋宴私曰合游目曰观与夫廇寝奥窔之属皆所以违寒暑休四体适性情而已未闻以窝而名居者也释文者曰窝穴居也窃意若史汉匈奴传所谓区脱之类是已然彼为候望者设而非游息之所也惟昔邵子在洛自富郑公司马温公而下醵钱买宅以舍之乃自号曰安乐窝门生故人欲致其来者亦作行窝以要之凡十有二家考诸纪咏可见其为当时所慕如此则以窝名居自邵子始也邵子抱道足学逢时明康不诎其志深居简出玩心神明其令闻令望于今不衰儒者之表也夫古人一言一动足为后世法况其所履者乎是则彦英之为盖有所受者矣彦英吴之大家也世有隠德至彦英清操弥厉浮湛里俗不自表襮尝别称儒林耕叟一时文人若番昜周公遂昌郑公铁厓杨公皆喜与游而乐道之髙居荣观乃所固有皆斥弃不取而退托于寻丈之室三尺之几六尺之床頺乎其间颂诗读书求古人之志其可尚也夫余尝观其命名之意盖有在矣夫松者羣木之长也苍然髙寒阅岁时而不变雪者天下之至洁也一万象混垢浊而不污物之髙洁岂复有加于此哉君子仪其髙则卓然而能立鉴其洁则皭然而不滓盖假外以养其内者也彦英其亦有得于此否乎以此复于独清而书以为盛氏松雪窝记

于氏祠堂记

墓祭非古也其礼以义起者与礼縁于人情则夫墓者吾亲体魄之所在也于是焉求之孰不可哉虽然此犹为游方之内者言也吾徒宗出世之学当谕其亲于道生以志养残以道济使死而不亡者去沈塞而升髙明孝莫大于是矣吴江西鄙于氏有讳安者于今为五世祖有子六人其季为僧于妙智寺名益光受田二十畆于乌程之矫字圩既庵其上以修祀事其殁也则瘗骨焉至正间兵兴田为有司所夺庵亦毁仅存其竁宗子德桂房有孙僧曰致逺与从弟僧思义复建祠堂于族居之近立木主祀五世府君而下别割田以给之愿得记俾乆逺佛之教以孝为至道其慈仁所覃自吾亲至于途人之亲自吾世极于既往之世视之一也视之一宜无所不爱况一气之禅续者哉此吾徒所当尽心焉者二师可谓知所本矣夫为人子者孰无是心哉是则永乆非待乎记之有无也逺字复元业天台氏之学有文行世尝主天竺之永寿寺云

行春桥记

洪武戊午岁春三月重建行春桥成设大会以落之邦人士暨道俗会者数千人先是宋淳佑间径山淮海禅师实来行桥有文在石于是仍请今径山以中禅师行桥以修故事人谓相距百三十有余年犹一日也既事众请掲其概示诸来者按状洪武七年四月桥壊公私大沮计无所出盖桥当郡西南孔道又山水回合为吴中竒观据要领胜桥不可一日废也明年优婆塞正宗方事经始惧弗克终乃以属长洲僧善成成倾诚劝募寒暑匪懈由是人孚其化泉布粟米之施日至乃大鸠工发材悉撒而新之取石必坚佣工必良植枋必宻以深以为石湖乃具区之委至是束为澄渊湍流剽疾喜与石鬬弗若是不足以支乆也役且半会将作有大营缮尽括匠氏以去役几中止秀州人钱玄济素习桥事机智便巧并善砻斵泅深履险易甚平地来未朞月而遂以完告桥之修广制度一仍其旧而坚致过之见者惊喜以为天实有相之道焉夫桥梁有司之事也使谂于有司则必赋于民民将观望抵捂其能弗扰而集乎就令弗扰而集也则取具苦窳又可冀其坚乆耶佛以慈悲宏济利天下而桥梁居八福田之一鼓其善以劝而人乐趣之故无烦官厉民而卒溃于成也然岁丁连侵百贾腾踊劬躬尽悴犹阅三岁更三手而后成抑何其难也二三子之勤亦已至矣来者思其成之不易尚毋忘嗣葺以永其利哉可无述乎

青来轩记

扶风马彦英居具区东澨开轩而西乡颜曰青来取临川王文公诗语也公昔罢相居金陵筑室白下门外与杨徳逢为邻暇日过徳逢题其壁有两山排闼送青来之句至今隽永人口公因选唐诗尽得诸家体制其絶句力追唐人议者犹谓与唐人尚隔一关然其身处廊庙而丘壑之志始终不渝出语若与书生寒畯相角畧无绮纨华靡故态为世所取也宜哉吴以山水为国而松陵实据湖江之会垂虹截然界其左具区汪然注其右洞庭两山崒然起乎其间澄波万顷与相澒洞浮青淡緑震荡开合晓夕而百变大抵民居官舍胶葛下上于山光水影中不啻排闼之青护田之緑而已盖天下之壮观也今蕞尔之轩寄乎其上自非喜幽寻而乐胜选者孰能有是哉彦英遯世乐道好从贤者游将朝夕兹轩啸歌觞咏穷山水之乐诵临川之诗求古人与之友亦可尚也然吾尝闻善游者务内观毋徒弊弊然以徇其外也哉是为记

偃松轩记

广信赵君率初为吴丞观风具区之上语余曰吾读书处有松盘礴而偃蹇苍寒古色凛然有离人独立不可狎之状盖先世所植也吾爱之甚筑室其傍因题曰偃松轩子为我记之余尝谓寓意于物者物不能为吾累山川草木风云月露摩荡流峙往过来续皆足以乐吾情性之正而草木生植华茂尤易观感故君子取以自近而其趣则有不同者焉若屈原于兰蕙淮南于桂树王猷之竹陶潜之松菊皆乐之不厌形于咏歌此数子者岂留连于一草一木之微以玩其华也哉其兴寄之逺名言之妙未易与俗人言也况松之为物贯四时凌氷雪有受命不迁之操培养深而歴年乆明堂总章之材于是焉出君子之志拟诸形容得无似之乎此偃松所名轩也与尝闻广信山水之秀甲于江东世有文献君家其间自髙曽以来常雄于乡读书从政宜有原本其来吴当兵草甫定徭赋烦剧文移旁午君从容谈笑而曹务辄办累于物者能如是乎矧今仕优而学将见德周才全为世大用异时泽被生民功成名遂退休是轩以全夫寓物自得之乐余虽老矣尚期登君之轩抚君之松道旧故为一笑是为偃松轩记可乎君曰可遂退而书之

善庆庵记

佛之道本于无为而建立度门以施其教者必有其地是故丛林幢刹之盛遍于区夏而莫之天阏者也然窃观古今上下千数百年之间所以成壊废兴者则未尝不由乎人焉善庆庵在郡城之北六里湖泾之上始于宋绍兴年间古刻图牒皆轶而莫考其可见者元泰定丙寅有嗣芳师者实中兴之至正丁酉毁于兵癸夘主僧处林与其孙善来同心戮力不惮劳勚以起废为已任未几悉复其旧丙午又毁于兵片瓦尺椽无存者自是草葺以居国朝洪武十二年已未乃始大有营缮奉佛有堂栖僧有庐宾至有所门垣爨湢皆足称事灯香幡盖钟磬梵呗大抵视前有加焉望之郁然成一方之具体者矣林公别号茂苑晚年笃志于道若法华弥陀金刚般若诸经皆诵至一藏年八十余乃卒来号仲行功敏任事前后作兴其功居多故能有成也如此吾观善庆兴仆起灭于数十年间而终成于祖孙二人之手非偶然也况当是时所至宏法之场一废而不能复者有之而善庆浡兴于消靡陨获之余抑又可谓难矣所谓成壊废兴存乎人者岂虚也哉今仲行而下手度之孙三人曰普圆正宗绍隆皆谨厚好修善继其业者也后之来者皆以二人之心为心则善庆之传庸有已乎易传曰积善之家必有余庆斯言其有征矣

海萍记

天地之间物莫大于海莫小于萍以萍而寄于海犹泰华一尘太仓一粟耳然大亦一物也小亦一物也相与并居天地间孰知其为大孰知其为小将先海而后萍乎抑先萍而后海乎盖不可致诘也洎乎下上相摩物我相倾强弱相陵是非相乗而小大形焉小大既形则品类万殊虽巧厯莫能举其数矣博物者曰杨花入水化为萍是知萍物之化者也方其未化也随风东西飘摇浮游无所根蒂其既化也与波上下聚散开合靡有底止人之生也寓形宇内有异于是萍寄于海者乎死此生彼倐起忽灭千变万化未始有极有异于是萍梏于化者乎夫善观物者不物于物故能成其物齐小大一彼此惟有道者能之余友询无言以海萍自号而欲余为记余与无言佛者也试以吾言谂之盖尝闻之世间所谓极其大而无限量者虚空是也而我心之量复包虚空而有之虚空生我心犹一沤之生于海也沤灭而空亡则万有俱丧而况海与萍乎海与萍不可得而有子欲以自表而余复记之无乃不可乎虽然此理也有事焉无言深契道本妙体空有方将以幻修幻则是也庸何伤故为记之岂无闻海萍之名而寤者乎

桃源小隠记

昔晋人记桃源谓秦人避乱率妻子邑人来居此初无神仙之言也今武陵为内郡山川风物犹昔恶睹所谓桃源者盖当是时秦政虽虐而遐荒之域以逺而获免穷山浚谷犹可生聚民乐归之耕田凿井长子老身衣食无仰乎外遂絶不与世相接者尚多有之自晋以降利尽山泽寸地尺土无遗者顾安所得武陵之桃乎是故好事者相传以为仙云是后弗屑为世用者往往托此自表今遗迹犹可概见海虞山在琴川上游去北郭不能百步当其左胁有曰桃源洞者其亦昔人之遗也与而徐君彦宏之先陇在焉彦宏因筑室其傍题曰桃源小隠谒余为之记徐氏世为海虞望族自赠同知余姚州事讳岩起府君以来而家益大方其盛时一门衣冠文物室庐园池之胜甲于他族面山有堂曰致爽堂前花石森植一时名公卿与夫四方游士过从琴咏之乐殆无虚日家塾有师弦诵弗辍子弟就学者盖彬彬焉亦云盛矣至彦宏之身值世改物故家旧族无复存者而彦宏于其间消遥自得犹有异时承平故态方且尚友昔人而追其隠此其心无累于物而能与世上下其家教使然也问学之功可诬也哉彦宏既居桃源日有诗书讲习之乐山水鱼鸟之适澹然自足无求于世固无愧乎武陵之人然孰若举一世而桃源之故曰隠在我不在物昔人山林市朝之论不亦陋乎是则桃源之隠彦宏为之小又孰为之大哉余尝为致爽坐上之客今老矣获见其子孙之贤不失旧物故尚论其世而乐书之徐君名洪彦宏其字也

浮玉轩记

