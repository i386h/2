<!-- { "loadSidebar": true } -->
　　铨吏剧曹滥蒙超擢谈经防幄并荷殊私辞不获从愧无所措【中谢】臣闻圣人立言以埀教葢将为万世之传明主稽古以乂民必欲兼百王之治使孔孟之训愈乆而无替则文武之道何时而不行然而书虽存而迹已陈语有穷而意无尽非得通方之学曷明至当之归顾臣何人辱兹遴选此葢伏遇皇帝陛下舜智好问禹能不矜当国家多故之时脩祖宗暇日之事详延儒雅博考异同横槊赋诗不数建安之小技投戈讲艺独追光武之遗风岂惟资所得以正心固将推有余以济物夫何孤陋预获讲明得于手而应于心姑进轮人之义明于上而亲于下是为王者之师愿尊方册之圣贤益重寸隂于闲燕庻凭辨説仰助崇深
　　代廖用中谢除给事表
　　忧患摧伤偶存余息谗诬昭雪复玷近班丹墀方幸于朝趋琐闼已还于夕拜恩荣沓被感涕横流【中谢】臣闻忠邪无分则赏罚不足以惩劝因革失当则法度因之而废弛此自古立政任人之所由失与今日举偏救弊之所宜先必将大恊于舆情要在不违于公议傥失是非之实渐成朋比之私朝廷之谋偶有未周台諌之言或未暇及不有论驳孰防欺然而务阔畧者或昧于先几谨苛细者或伤于大体必得踈通之学乃明献替之宜如臣至愚涉道甚浅断断无技碌碌因人銮辂亲征身逺干戈之役凯歌遄返恩先将士之劳徒以经幄旧儒暮年乆废重烦眷奨特此超除此葢皇帝陛下尧大兼容舜明徧照尽屏异同之迹独收威福之权惇徳允元已见逺人之率服发号出令终期万国之咸休故于出纳之司特隆紏察之任自维白首复造黄扉实惭衰病之余尚缀清华之选回天有路所忧绵力之难胜填海何期独恃此心之不变
　　代廖用中尚书遗表
　　佚老山间已负捐躯之誓归全牖下敢忘报徳之心念平生遭遇之由荷累圣眷怜之厚正冠待尽雪涕明忠【中谢】臣振迹寒防逢辰休显越自泮雍之选浸膺台省之除遂缀从班稍尘要路记言柱史曾防直笔之称择吏铨曹又蔑得人之效以至锁闼论事防幄谈经并出误恩举非素望因求补郡继欲引年方驰谢事之章遽被还朝之诏迂愚无取乃承乏于中司嫌怨已深复升华于八座顾天地之赐极矣而蝼蚁之报缺然自取讥弹敢辞黜免尚聫内阁仍奉真祠终还已裭之官更允就闲之请防生何幸晚节知荣岂谓忧逐喜来病与衰防始经旬月已在膏肓马勃牛溲姑听医师之用舎鼠肝虫臂一随造物之推移观自性之本空岂残骸之可恋尚留余息请毕愚衷恭惟皇帝陛下孝弟通于神明忠信行乎蛮貊以上圣无以加之德成万世不可及之功固将恢帝王敦朴之风躬祖宗勤俭之实杜知谋而不用卷甲兵以深藏益懋基图大同夷夏然人情懈缓不生于艰棘之初而治道因循常起于宴安之后山霤穿石蚁穴溃堤实平世之所难防惟明主乃能察此所以三苖格舜伯益尝戒于无虞西旅宾周召保犹期于慎徳忽兹不务非臣所知愿扵既安且治之初纳此至愚甚陋之说此生已瞑迄无补于明时厚徳难忘徒有期于再世
　　代山先生杨侍郎遗表
　　生必有终未究捐躯之报死无可恋尚余忧国之忠辄布尽言仰渎髙听伏念臣奋迹寒苦涉世竒艰身已老而志始伸时可为而力不逮上皇采其虚誉骤寘讲筵渊圣谓为朴忠超除諌省乃縁多病亟请就闲方大驾之亲巡思旧人而共政召从祠馆擢贰冬恩荣并及于衰残筋力益难于强勉遽求解职庶免旷官继陈谢事之章始遂归田之恳一离行阙八易周星鱼鸟相亲虽获首丘之愿风尘横骛宁忘向日之诚杀身已负于初心泥古更寻于旧学窃谓淫辞之尚炽葢由正道之不明欲祛百世之疑当辨诸儒之失简编埀就老疾益侵属暮景之将沈岂颓波之可复前功已废空贻覆醤之讥厚徳难酬徒有献芹之意姑留残喘少毕愚衷伏愿皇帝陛下推尧舜孝弟之诚心遵祖宗勤俭之至徳事惟师古法必用中谛观世变之推移已騐人情之向背公忠是任奚朋党之足疑欺诞必诛岂谗邪之敢肆至于境土之未复与夫仇敌之尚骄非无百战之威当计万全之利葢功求成者常病于欲速而虑既善者尤戒于失时此自昔成败之机乃今日进退之决仰惟圣鉴俯察防诚尚怜忍死之无它肯信遗言之有补幽涂顿逺此生永隔于望云余习未忘后效犹期于结草
　　谢宫祠表
　　歴试无堪已招尤于公议得闲为幸犹窃食于真祠过大防寛感深涕陨【中谢】臣山林弃物蓬荜寒儒蚤从师友之磨礲粗识圣贤之奥窔以兹自信无复他求虽畎畆爱君尝讲致身之义然干戈卫社本无适用之才偶縁盛世之旁搜获预一时之严召骤加湔洗浸被驰驱谏垣不次之迁既防宠任经幄非常之选亦荷优除忠嘉无闻怨咎徒积迹其叨冒宁免撃排正赖矜怜只从罢免方切饥寒之虑复霑饩廪之优深惟速进之易颠尚幸小惩之致福此葢伏遇皇帝陛下聪明睿智恭俭慈仁收威福于指顾之间英豪毕集明是非于升黜之际党与潜消罄海内以归心宜敌人之丧胆大勲方集亘古所难而臣抱疾经年图报无所逺想功名之防毎懐尸素之羞此生巳迫于桑榆敢防初志朽质未先于犬马空有余忠但凭香火之勤莫賛乾坤之徳
　　再谢宫祠表
　　应诛而释乆逃寛典之公以老得闲更冒真祠之宠眷怜未替感戴难名【中谢】臣坎防孤踪摧颓暮境忠不足以自达而当諌垣越分之迁学不足以有明而任经幄非常之选因招怨怒迄致颠隮去国频年始虑饥寒之见迫资身无防重防红腐之均霑无地效劳拜防知幸兹葢皇帝陛下际天覆帱并日照临奄九有以宅师迩遐靡间奉三无而驭下邪正自分尚记衰残曲加矜恤此生已老犹余报徳之心后效无期敢怠捐躯之誓
　　代宰相辞免兼脩国史表
　　载笔之重择才为难傥非得人何以行逺葢自元祐而降宣和以前当国家内外无事之时承礼乐制作大备之后典章损益或縁好恶之私简册流传积有异同之论于今为患厥后何观方将补缀遗亡定正讹谬发前代光明之绪极一时笔削之功如臣琐材敢承斯责况此艰难之际独当委任之専讨论虽借于诸儒去取实关于偏见爱既深而智困才将尽而力穷岂敢辞劳固难勉力伏望圣慈察臣诚恳改命能臣傥亟见于新书亦何据于旧例
　　代宰相谢除兼脩国史表
　　燮调元化本非经济之才润色王猷更冒纂脩之宠属申旧例简在眷慈辞不获从愧无以谕【中谢】臣闻自昔二帝三王之事皆见于书当时列国诸侯之防亦各有史故春秋褒贬乃典谟之余意而太史纪传有笔削之遗风虽是非未必尽同然善恶终不可掩前脩己邈成法具存茍非其人孰堪兹事如臣甚陋遭世多虞方忧机务之繁复有文辞之责网罗遗逸岂无意于铺张领袖诸儒徒有慙于去取亦其志也非曰能之此葢皇帝陛下肩尧聪明躬舜孝友念累朝之大典将就斯编付直笔于近司益重其选臣惟天地造化固难形容乃若日月徃来亦可推步彼不自揆各徇其情未忘牛李之私过为歆向之论此而不察后必难明愿鉴已然精加核实亊将辞称敢同左氏之诬言与意防庻洗马迁之谤尚期讫事获荐成书
　　十二月上殿劄子
　　臣闻古人有言曰为治者不至多言顾力行如何耳夫言而不能行自古所病譬之欲之燕者北首而趋不舎朝夕虽有迟速终必至燕若坐而説燕亦何能至此傅説所以言行之维艰而孔子所以贵夫躬行也虽然知之者不如好之者好之者不如乐之者好而乐之所以行也而必先于知之则知其可已乎葢不知而必行譬之适燕而南辕纵复疾驰心幽并而足吴越必不至矣臣观墨子之道取茒茨土阶之俭悦手胼足胝之勤摩顶放踵利天下为之则其所行宜若与儒者无异矣然孟子辟之以为兼爱无父作于其心害于其事作于其事害于其政不可以训是岂儒者之所为乎故是尧舜而非桀纣儒墨之所同乃若尧舜之所以为尧舜墨固有所未知也未知尧舜而托于尧舜以行其私意此孟子所以正名其为邪说而辟之与由是言之行之维艰而知之亦未易也自王氏之学达于天下其徒尊之与孔子等动之以卓诡之行而矜之以华丽之文如以锦绣防覆陷穽悦而从之鲜不坠者行之六十余年其祸已见今可以改矣而人之所知初无以异于昔也方此之时欲使天下学者背邪以归正弃旧以图新非反其所知以知圣人其能一变而至于道乎孟子曰学则三代共之皆所以明人伦也又曰圣人人伦之至也又曰尧舜之道孝弟而已矣夫学所以明人伦而人伦之至不越孝弟此固王氏以为浅近而不足知者而不知同天人通我物合内外之道有在于是是之不知其何以行之哉今陛下躬尧舜之孝弟行之既乆至诚感神而逺人自格其效己着岂非有以深知之耶然陛下既知而行之亦当使天下皆知之知而行之者众则吾道不期而已至矣前年之诏谕天下学者当以孔孟为师是固然矣然王氏之説未即禁止朝野纷然莫知所适谓宜明示好恶一切罢黜使学者胶口不敢复道庻防各舎其故而天下之真知出矣臣不胜区区之心惟陛下裁察
　　又上殿劄子
　　臣伏见比年以来以宗室为添差场务官而使之厘务其为不可明矣而所在旧额监官外或加一二人已不胜其而其多有至于三四人者此非祖宗不刋之制也岂可不革且如州县税务嵗课自有租额亏则有罚増则有赏任其事者谁不愿増然所増之课已极而所取之数亦有定例初不以官少而加损亦不以官多而加益也而居是职者供须之物使令之人不从官给一切出于务中圆融异时官止一员稍或贪鄙已足以侵官而厉民况额外复有添员乎又况所添至于三四乎十羊九牧只益为累而内则转相仿效公肆侵欺外则挟官扰民仅同攘夺州县岂敢禁止商旅为之阻絶校其所得今不异昔此臣所谓不可不革者也事极于此非痛与裁处必不能尽去前臣愿自今场务官不复添差宗室使之厘务虽有例陈乞亦不当许所有见任及已差下者欲并改为不厘务官后来参部者或不愿待阙皆以宫庙处之仍于州县寄居所在限以员数如见行法不夺其禄使之足以自养不任以事使之得以寡过则亲亲之恩尽矣如臣言可采伏望睿防早赐改正施行
　　又上殿劄子
