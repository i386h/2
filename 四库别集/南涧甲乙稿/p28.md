<!-- { "loadSidebar": true } -->
　　某读诗至于我思古人实获我心未尝不叹于古人之难遇又读诗至于虽无老成人尚有典型然后知老成之亦足以为古人也盖士方穷时莫不有志于天下之事惟其求之当世而无以告语由是必思于古之人苟或当世而有以告语也则又何思于古之人哉然学者之弊常在于好古而不识其实则以为古之事不可行于今而今之人不能尽如古规规然守其説以取高于世俗是皆近于古而不切于用者也何也且上此而百世可以为古矣下此而百世岂不又以吾为古哉彼其説曰吾有取于古之人耳古之人有尧舜焉有桀纣焉不独有孔子而有盗跖焉则又可概取乎惟其取于能获我心则可谓云尔矣某之始学也固亦未免斯弊也得一言而信之以谓可行也行之而窒焉则慨然以为无复古人之事矣及其既长也以为古人既不可见得见老成者斯足矣顾其饥寒憔悴犹以上世之泽齿一命于州县然某之仕也始亦未尝求人之知而待其自知焉然而知之者无几也故屡厄于铨选之法毎更一官则一试于吏部葢人独试于始仕而某独三焉世莫不笑其迂也某之意葢有所不得已也窃尝深念闻閤下之风而足迹不至于门墙姓名未通于典谒閤下过听千里而召之意者将以察其貌而闻其言也夫以一命之贱而见于天子之从臣郡佐之卑而谒于连帅之大府其上下有等衰其礼貌有轻重是固未可以倾葢而谈更仆而语也閤下虽欲其言何自而闻之不然某试诵其所欲言者而閤下试听之可乎今天下之事某不知其缓急先后也十数年来用事者所以借口而谢天下不过息兵二字而已自息兵之外政事日以不修风俗日以大坏譬犹人之病醉昬昬扰扰肢体与向者同而举措与向者异固不可指言其状天下之人葢疾视而不敢言心语而不敢议也属者主上翻然感悟黜陟善恶区别邪正将以大新庶政之原虽三尺童子葢亦开口吐气以望天下之治今既数月矣圣意焦然于上羣议纷然于下设施之事若未有统者何哉诚不知中外谁可以任此者也夫必欲以一人之言而更一事以一事而下一令此不亦失之太繁而议之太过为之要者莫若先变天下之风俗夫天下之风俗皆起于士大夫智者陈其谋能者趋其事而人君与大臣总其成如此而不治者未之有也风俗既振则天下之事皆可以叙而施行欲兵而兵欲农而农欲富而富欲强而强如人之元气既充则外邪皆去百骸九窍怡然顺适而无不可者今也贤士大夫犹复相与退避畏缩以为吾未至于其任不当以先虑其事且古君子君有问焉其应如响及其得位而行无不如志是岂不先虑而获哉虽孔子孟子歴聘诸侯问政焉告之政问仁焉告之仁莫不尽其宜而适其当谓其不先虑吾不信也恭惟閤下声名著于华夷风采见于事业隠然徳望向之所谓古人今之所谓老成者也宜起而任此乆矣意者规模素定于胸中将亦兼收天下之人物以资异日之用而某者不自知其浅陋猥叙其平生以冒昧于万一之遇夫持方寸之木于大匠之门虽固不少此亦不可为无用惟閤下其亮焉所谓文虽多不能尽献往尝着三国论颇有意见閤下观之以为何如不宣
　　上张同知书
　　某闻之君子出而应世用其规模取舍必有素定于胸而人君之信贤莫大于进用之始葢规模取舍不有素定则动为世之所移进用之始不竭底蕴以告于上则后日不为人君之所尊信孟子之见梁王守仁义之説而不易也虽不用其道益尊商鞅之见孝公每下其説以取合焉宜其有不终之祸矣士生于世其以孟子为法而鞅为戒哉此在贤者所以欲观其进用之始也洪惟圣天子践阼举朝之臣不足以膺注想之重而必以征閤下为先手札而召亲降色词而问閤下所言其尽之也士复何憾万有一为思虑之所不及则天下之望何自而释哉自权臣之死太上皇帝更媺万化既七八年矣主上绍隆大统忧勤匪懈又数月矣捄天下之孰不曰人材闻一善则举之见一贤则招之百执事之位至无虚焉而天下之弊终以不去何哉有人材之名无实用也孟子有言不信仁贤则国空虚夫国之空虚非无仁贤也有而不能信是亦空虚尔矣今之人材有不得其言者矣有不得其职者矣有不得其地者矣徒欲人人聚之本朝以为观美譬之作室者闻天下之有良材不惜千金而市然犹露宿于野疾病者闻四方之有良药不惮千里而求然犹伏枕而卧曽不知所以用之也故大匠之用材不逾丈引而足以支大厦良医之用药不越铢两而足以已竒疾自古人材非天降地出特在用不用之间不可不察也夫一人之智不若众人之智一人之力不若众人之力也今诿事于人以一人为不足岂若合众智以图之合众力以举之哉合众人者非一人往使一人窥之又使一人待之也合众多之论定其当而使一人行焉则无不济矣日者閤下劝主上以诹访天下之事固求治之要也然天下之事有先后患在门庭则先治门庭患在腹心则先治腹心今日之患外患也外患既急要先治之于门庭而閤下特欲付之将帅而不问此某之所未谕也葢某尝指靖康而论矣当时更革号令无非朝廷美事惟御敌之防未能称是不过大臣将兵以救河东坚守京城以待四方勤王之师而已向使大臣果能用兵如周瑜陆逊四方勤王之师果可倚重如李郭葢未害也徒有其名而不知其不可用岂不上误社稷而下误生灵哉今固未至此然去嵗敌使兴慢侮之言议者皆曰可战矣非天相我则几至阽危而战卒不胜金主既殒两淮凋瘵已甚迩来先我致好议者皆曰可和矣使者一往而被辱再行而不受而和卒不成自和战之未遂也议者则曰可守矣若又如和战之谬岂不大可虑耶夫战则当有其备和则当有其谋守则当有其地非可伥然妄动以侥幸于万一也战既无备而和既无谋矣则所守果何地哉以骄将御惰兵而一二书生角无用之谈者半嵗往来而不决两淮之间未见其有控扼者也夫敌之强弱存亡葢不必问苟有以自固吾圉要当汰择将帅简练兵马度要害之地高城深池而必守焉见利勿动见疑勿惊而彼能越吾地为盗者人不信也日夜以图之假以数年吾之事力既振何往而不利然县官所少又不过曰财夫财非所虑也朝廷能一战而复中原虽仕者罢俸耕者辍食其谁敢怨惟其有无用之蠧但见其不足也今毎事不欲撙节而止务财赋之增儒士龌龊任用不快必使豪健之吏驰骋四出以网罗利源就令得人如王鉷杨慎矜裴延龄数辈当时非不号能自今观之有益唐室哉近者已用一二小臣措置酒坊于外不识主上何自而知其人也此弊一开异时百官有司皆可自他涂出矣上之宰相执政次则侍从之臣台諌一有论列无不罢斥内侍之微武臣之贱阅月逾时章四五上而仅免焉不识谁为主上谋之也庙堂之贤安可谦逊退托而不任此方主上富于春秋践阼未淹月举措一不得宜无正之者则习熟而行后将有难正者矣閤下勿谓本等之位有常职而不可言也天下之士望閤下者以彼不以此主上之待閤下亦异于他人矣閤下而不言谁当言者朝夕纳诲以辅台徳正閤下之事也闻之故老建中靖国初起范忠宣公于颍忠宣已自病不能视物慨然欲行其亲戚子弟固邀止之至肩舆伪游于园以为在道路忠宣悟而叹曰宰相吾为之矣夫复何求尔辈知其一未知其二主上新即位欲访治道以吾老臣言可信也使吾得见主上而一言胜于他人之百言矣忠宣之论正閤下今日比也诗不云乎徳輶如毛民鲜克举之我仪图之惟仲山甫举之爱莫助之衮职有阙惟仲山甫补之盖山甫之补衮在于能举其徳而人之爱山甫在于图徳而莫助閤下今山甫也凡某之言閤下或以为然则固某之幸以为不然其委而置之无俾某有好名之讥不宣
　　上贺防政书
