<!-- { "loadSidebar": true } -->
　　论曰陈铸之兴学校拯水患二者皆牧民首务也方公衮论事剀切立已公忠为韩魏公所称而官仅止于教授所藴百未一施惜哉林廸居官平易近民有古循吏风而拒蔡京不与之纳交其节概尤可尚也陈惟刚率众与逆贼锺相鏖战掩捕无遗其亦儒而知兵者乎陈师立作邑不容妖僧在其境内以惑众此儒者作用也吴珏髙其直以市战舰材木不以扰民此非诚心爱民者能之乎
　　
　　何诚列传论
　　
　　论曰何诚之治虹县以廉正之德施恺悌之政宜乎民思之不忘殓而葬之尸而祝之不啻孝子之事其亲也诗曰恺悌君子民之父母其斯之谓与
　　
　　林攒列传论
　　
　　论曰孔子谓孝弟之至通于神明光于四海无所不通予观林攒孝于其亲而有白乌甘露之祥及朝廷遣官验实而甘露再降白乌复翔集岂非所谓通于神明者乎朝廷既旌其闾而史册复传其事是不独光于四海而已虽与天壤俱敝可也世之昧者以为天道悠逺而恣肆妄行至于纲沦法斁而无所畏惮观此而不惕然湥省者尚可谓之人哉
　　
　　郑褒徐膺郭义重彭受黄希闵刘洵直吴禀列传论
　　
　　论曰郑褒恐其归过期而贻母之忧盖有合于孔子所谓父母在不逺游之意刘洵直感马周犬马之养无所施之言而悲恸益切盖有合于孔子称子路死事尽思之意故皆可以为孝也徐膺郭义重彭受吴禀之孝皆有所感召其亦贞元孝子林攒之徒欤
　　
　　郭道卿郭廷炜列传论
　　
　　论曰唐虞三代盛时人人君子比屋可封事亲尽孝特其常事耳去古既逺风俗渐漓至于耰锄德色箕箒谇语之俗兴乃有能孝于其亲者出于其间不犹喧啾百鸟羣而见孤凤凰哉此郭氏义重道卿廷炜所以荐被旌孝之典也然求之于世一邑之中得一人焉盖已罕矣况一门乎一门之中得一人焉亦已罕矣况三世乎又况如道卿兄弟争相逊以死而孝友兼尽则又旷古所罕见者也诗曰孝子不匮永锡尔类其郭氏之谓乎
　　
　　丘添德陈睿杰列传论
　　
　　论曰昔吾夫子告曽子曰身体髪肤受之父母不敢毁伤孝之始也曽子有疾召门弟子曰启予足启予手诗云战战兢兢如临深渊如履薄冰而今而后吾知免夫以是而观则丘添德陈睿杰刲股肉以疗亲疾宜非圣门之所尚也然窃尝思之人之恒情一芒刺入肤尚不可忍而急欲去之况以刀而刲股肉乎茍非其爱亲之心出于至诚而不能自己者盖未易能也而二子乃能行之而不恤其痛苦之切身则其一念之孝亦岂可少之哉予于僊游陈亨运傅孝明郭济三孝子传后已论之详矣考论人物者尚当合而观之兹不复赘
　　
　　李苾陈淮林长清林淮列传论
　　
　　论曰孔门之答问孝于子游则欲其能养而敬于子夏则欲其愉色婉容于孟懿子则欲其不背于理于孟武伯则欲其谨于守身是虽各因其材之髙下与其所失而告之要之圣门之学大槩不出乎庸言庸行之间而非有髙逺难行之事也况在孔门以孝称者莫过于曽子至论其所以为孝惟在于养志而其所以为养志者亦惟在于每食必有酒肉将彻必请所与问有余必曰有为能承顺父母之志而不忍伤之耳又岂有髙逺难行之事哉若李苾陈淮林长清林淮四君子之所以称孝者亦循庸行而尽其所当为者而已矣予惧学者骛于逺且难者而不求于近且易者故因论四君子之孝而并着之使有所警发焉
　　
　　陈亨运傅孝明郭济列传论
　　
　　论曰陈亨运庐墓傅孝明刲肝郭济刲股皆非圣贤中道不可以为训然窃思之人子之于亲天性至情当其危急存亡之时茍可以死亦所不辞遑恤其它耶若三子者之爱其亲皆出于至诚恻怛之意有足尚者况去古既逺民不兴行人子之事亲能如圣贤之无过不及斯其至矣若其不能则如三子者之行亦岂可使冺没而无闻哉予故録之以告夫世之为人子者使法其心不泥其迹可也
　　
　　黄廓列传论
　　
　　论曰黄廓事亲孝而芝产于庐或疑此理茫昧不可致诘予窃以为不然夫芝天地至和之气所生也孝弟为人之顺德德极其顺则气和矣由是天地之和应之而芝生焉亦自然之理也夫奚疑之有
　　
　　林藴列传论
　　
　　论曰君子之论人亦先观其大者而已矣忠孝人之大节也予观林藴切諌刘辟之反将就刑而毅然不屈后程权上四州板籍而军中拒命藴陈君臣大义谕之人人释然则其忠盛矣新唐书列藴于儒学传彭惠安又列藴于名臣志予考其论议而见其设施于斯二者皆足以当之然论其大者则未有过于忠者也予故取以冠于忠义之编云
　　
　　阮骏叶居申徐溉陈淬陈仲敏陈仲刚林冲之林郁林震林霆宋旅方喜蔡楙陈文龙陈瓒卓得庆列传论
　　
　　论曰宋自靖康之后天下多故吾莆诸先正有因方腊之乱躬冐矢石以御侮宁灭其身而不肯负其职守吾得二人焉曰叶居申宋旅有因金人入宼奉命拒战势穷力尽不屈以死吾得三人焉曰阮骏陈淬及淬之从子仲敏有因金酋王善入冦父子率兵拒战飞刀及其父而以身蔽刃死之吾得一人焉曰淬之子仲刚有因金兵犯阙奉使金国拘留十五六年不屈以死吾得一人焉曰林冲之有因贑贼窃发而率兵力战以死吾得一人焉曰蔡楙有因元兵南下相继守兴化军被执不屈而死吾得二人焉曰陈文龙陈瓒他如林郁卓得庆父子皆一时死难之士也唐太宗有曰疾风知劲草板荡识诚臣若诸先正岂非所谓诚臣乎其中若冲之文龙二公其所操守如金百錬而愈劲如水万折而必东则又旷古所不多见者也
　　
　　叶顗林师益陈吉老陈希造郭峣丘杞郑勲列传论
　　
　　论曰叶顗以臣节自励而视死如归郑勲为百姓死守而骂贼不屈林师益及其兄师舜弟师皋皆挺身死难而师益之绩效尤着陈吉老及其子希造皆许身报国而希造卒死于阵郭峣御贼而死于其职丘杞捍贼而死于其乡是皆一时忠义之士也若师益之论边防利害讥切时政吉老之争辨和议乞斥奸桧又其最优者乎苏文忠公有言平居无犯颜敢諌之士则临难必无仗节死义之臣师益之死义即前日之犯颜者也以吉老之敢諌使临患难之时又岂不能死义也耶
　　
　　薛奕薛安靖林子立陈自仁列传论
　　
　　论曰薛奕以武举第一人而死于王事可谓不负于其科矣林子立举兵勤王而死于难可谓不负于其君矣陈自仁尉永丰与其长捍御叛兵而力战以死其亦不负于其职者乎若奕之子安靖没于金而能杀守将举郡来归亦可谓不负其先烈者也
　　
　　林藻许稷黄璞徐寅黄滔翁承赞列传论
　　
　　论曰吾莆自郑露倡学厯二百余年至唐贞元间始有林藴林攒之忠孝既已论著于前其它以文行著名于载籍者若藴之父披举明经尝着无鬼论披子藻砺志力学举进士为莆首倡而许稷徐寅翁承赞及仲昭之始祖御史公相继起而和之其后族祖校书公又自福唐迁莆而居焉是亦莆人也按旧志称稷及寅皆文词精丽承赞及校书御史二公所著诸集俱载唐艺文志而御史公集至今尚存莆文章家推为初祖盖至是而莆之文物始渐盛然亦仅有此数人耳而吴司业源名公事述于寅则有所贬议于承赞则无所纪述是盖犹有所憾也孔子曰才难不其然乎
　　
　　吴世延方惟深徐铎徐师仁李揆林大鼐柯梦得赵庚夫余谦一列传论
　　
　　论曰吴世延见重于周元公则其为人可知矣方惟深之诗最为王安石所称而钱正老又谓其刚风劲气有足动人则诗盖其余事也徐铎以文章魁天下然其与蹇序辰编类章牍流毒元佑名臣忠义士为之一空是则文章不本于道德虽工奚益哉林大鼐之文盛为一时名公所称道然其擢用升迁之骤盖亦不能无可议也徐师仁文追古作李揆才堪翰苑余谦一文辞警切皆一时之杰然者也柯梦得诗学孟东野一生苦吟赵庚夫志业无所泄一寓于诗皆所谓穷而后工者乎
　　
　　黄方子列传论
　　
　　论曰方子之文行吴司业源于至正近记深贬议之然考其所摭方子之事以立议者与家谱所纪多不合且其事亦琐屑无大关系盖几于涤垢而索瘢也刘静修之诗曰记録纷纷已失真语言轻重在词臣若将字字论心术恐有无边受屈人其此类之谓乎
　　
　　朱文霆顾长卿列传论
　　
　　论曰朱文霆之文宋潜溪称其言醇而理彰及考其居官行事又多有可称者欧阳公有言文章可以润身政事足以及物文霆盖兼备之矣顾长卿之文虞伯生称其大不易得至其着辽金宋三史则帝辽而冦宋其志盖欲以希世而取宠也吴司业源谓其长于才而短于学与识者岂亦长者之言与
　　
　　方朴顾文黄谦吴稔王伟方熙李廷修周莹陈钺陈音吴希贤郑瑗列传论
　　
　　论曰吾莆自国初以来以文章著名者甚众盖已各因其所长类次于前诸编矣而此编所载自方朴至郑瑗十有二人则以其所尤长者在于文也虽然予尝因其文而论其世若朴之谨礼好善文之学问该博谦之忠于所事稔之隐居养母伟之为政仁厚熙之敏才高志廷修之多通强记莹之不拘世故钺之言行不茍音之耻拜权门希贤之才气竒迈瑗之淳静谦谨是其才学性行各有可称述者则其所谓文又岂独词章之工而已哉
　　
　　郑良士杨在尧列传论
　　
　　论曰郑良士诗文集见唐书艺文志而黄岩孙着僊溪志其诗文往往载在编中亦可见其为一时文章家也杨在尧登第在天佑中时僊游尚属清源郡而清源志载其有文集今不复见则其文与诗略无可考也姑因旧志存之以俟知者
　　
　　陈冲飞陈之亮列传论
　　
　　论曰陈冲飞经学该贯宜其才名见重于帅而不敢以属吏目之也陈之亮与臞轩为友则其人之贤可知矣后学宗而师之不亦宜乎
　　
　　郑庭芬谢洪陈清选方亚夫列传论
　　
　　论曰郑庭芬累试悉登髙选则其文之华赡雅正有足征矣谢洪早读父书居官为贤守所知有所不乐遂浩然引去是其所可称者又不独文之工而已也陈清选博学善持论则其诗文之清壮秀杰盖有所本矣方亚夫为文源流贾马有讽諌意是岂所谓风云月露无用之文哉
　　
　　吴兴列传论
　　
　　论曰礼能御大灾捍大患则祀之若兴者能为乡人兴利除害至于捐其躯而不恤推其功盖与方社田祖之神无以异也庙而祀之亘千万载而不忘不亦宜哉
　　
　　林从世李宏李富林国钧方佑列传论
　　
　　论曰林从世筑陂虽弗克成功然捐赀十万缗而无吝色非真有济人利物之心者能之乎李宏李富林国钧方佑皆有济人利物之实惠在人而宏木兰陂之惠又其最巨者也盖宏筑陂初成遂疏渠引水以遶壶山而南洋人悉享其利迨元延佑间总管张仲仪郭朶儿又相继即陂北岸开创万金斗门引陂水以溉郡东北延兴孝义仁德三里田而北洋人亦享其利是则万金斗门虽非宏创然亦不过因宏已成之利而分之尔要其归皆宏之功也唐韦丹为江西观察使筑堤捍江灌田万余顷至今朝廷命有司歳祭之夫丹食禄有官守不过用民力以兴民之利耳宏以他郡之民倾已赀为莆民兴不世之利其功视丹殆为过之虽前代有田给其子孙以奉宏之祭然厯世既乆人事不常而报功之典或几乎熄矣予窃以为有贤守令疏宏之功上请如丹之例歳有常典则庻乎有以慰宏之灵于地下而后世好义之士亦将有所感而兴也
　　
　　周志列传论
