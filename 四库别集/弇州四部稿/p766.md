<!-- { "loadSidebar": true } -->
　　前者观一上人来道公轻舟垂访斗靖方欲扫松花煮岕菽以待而云雨虚无杳不可即寻稍知以简书故倍道东迈当赤城霞起飞瀑界空时以一瓣香遥礼即隐隐灵軿何必访此委蜕丈室也钱唐脱巾之变意谓非公不能平见肖甫司马论偶合亡何而公果有钱唐转埽彼奸凶于杯酒谈笑间二人真人龙也使庙廊用才尽如此天下更得如公者三四人吾曹卒当乐死无虑矣元驭大故频仍忧悴不复可堪仆甚苦孤立且名为弃家而家强来蔓葛又不能尽扫笔研障恐不免负公等期如何子念颇言公善病状公才大于吏牍虽游刃无全牛食少事烦尤所当戒见承父饮亦不能如前大抵长淮以南人至五十当别作一畨养摄可尔子念侠者感公持病延礼津津不置口岂便以干襄阳辛长沙望公二嘉防系公逺念不敢却而道人无长物扫箧不足为报如何唯公亮之而已张守古循吏也喻丞古名士也公氷镜自悉当无俟鄙言不一不一
　　又
　　始有称足下豁达慷慨竒男子者既而窥见绪余一二则以为姚紫防李赞皇其人也嘉平小阁盘礴久之于谑浪杯酒间露超识诣悟向者尚见其龙之似耳仆之不能出亦只是不忍负然诺一念非敢以为名亦非敢他有希觊也既得请而稍觉其有味耳别后犹复受笔研役不休以此深愧足下故自重九徙处乡落植棘自藩谢絶一切酧应荤血味亦絶不沾口唯晩寒犹举两叵罗昼日无事拈乌丝书小絶句一二以此知迦叶定中之舞难尽洗耳足下旦夕当杖钺而尚奔走三辅故所未解昨一晤王承父于王宫端墓所得承起居归不半日而拜足下教贶辽防大足饱秦罽可以御寒念我至矣元驭先生受主上眷若此谊不可不出而家驭病甚所举两儿旬日内为异物太夫人念之以此刺促行计如何深山道人及此亦似育儿作臂苍走黄语也当不满足下一卢胡春寒自爱
　　又
　　维扬倾葢弇楼信宿人间世与老兄防仅一再耳余俱托之简尺中而不知神交之契固有出于简尺之外者易云书不尽言言不尽意今者拜逺使手书则言意亦略尽矣分俸可以助廉三貂可以御寒珎药可以扶衰此皆老人所急然得无损中丞飨士之帑耶比嵗来天下皆灾而辽阳为神京左臂呼吸生变非老兄为之抚摩振摄几至成脱巾之变矣中州倚兄如长城搢绅望兄为赤帜宁能奉寛东山朝晡视大夫人膳即把酒杯拄颊看长江云物耶弟眉毛也何足闗頥颊间事昨嵗为上恩优先君子于地下而留枢之召继之辇上君子俱谓不当复偃蹇朝命者为谋不审仓卒而出过时之人触处皆成悔恨且遂不获视亡弟含殓此痛何胜亡弟之精全耗于闽中一任而奔走不已遂酿成膏肓之病医药之伎殚而莫效幸四大分离时能自力去恋去怖遂不昏散耳已为收检其遗文付之剞劂名业颇成有四子而才目可瞑矣独余六十老兄形影相吊生趣遒尽何以过日乞骸之疏已下铨部倘得遂归计尚可收拾半残之躯视其窀穸也向老兄尚不欲太原公轻出于弟可知又不欲弟费心思于雕虫之技今皆相负老而受役太仓粟复受役子墨客卿何以戴面目见老兄大疏叙本自弟意缘未奉明敎藏之家塾归即可以命笔矣万一不得请当遣人取来卒业而后从事非若他文之可以苟且唐突也舍甥曹子念笃于谊故亡弟身后全得其力快阁成槖如洗矣第渐衰恐不能胜塞外寒承尊念当以谕之承父访老兄至无锡以陈生一泣遂作剡溪棹王辰玉书来盛称之以为山人中圣贤弟以为不入都门可也嵇吕之驾何惜三千里肖甫长逝于公私俱可深惜昨遂有祭塟而无谥国家报功臣之典非吾曹所知也不腆无以酧万一如何余具别帋不悉
　　王大防阳德
　　前月吕氏人回拜公手敎谆谆肺腑语至于精丝古器妙画种种瓌宝山房展视眉宇间皆烟霞色也感戢何可云喻公虽脱屣时荣高居旷览而政府方需材用艰钜之寄恐终不能释如贞真所谓可笑可詈人也若一念火不息则一身又堕齿舌矣自公离此景界又别其详不能具陈或从容子念当得之耳陆司空归后再相闻尚未获面俞仲蔚遂成异物钱叔寳亦防游岱闻康山人复将北首新命严切恐亦非优游地也加飡自爱
　　又
　　忽忽奉违道范且五嵗矣昨春时荷师真汲引弃家谢世事束身入一茅庵中耳目尽废遂忘与门下相闻屈指公除已久召命且下江南父老俱切云霓之望第闻东山志坚区区世缘恐不足仰累耳贞出没苦海虽未望彼岸小即安流澹寂余味无由分供所草昙阳僊师传附览倘有一二可采择者庶几頥吉小助耳余情曹子念当悉之
　　又
　　昨冬承公祖垂念儿子诲勅丁宁蔼然骨肉谊也又居然长者风每与儿子言之戚戚感动也永嘉珎苞当以韵胜福橘非门下见怜无缘复沾此味子念时时称门下悠然之乐逺出右军分甘上籍令朝望推属不敢以一征车奉易东山兹趣方与家弟共之而已区区行径全是一头陀而毫髪无所进葢举世法之所谓乐者稍尽去之独所谓苦者犹见趂不能舍也宗伯昆季至今犹在委顿中无以相解如何贤长公澹然自逺苏眉山所称范纯景真学佛作家无缘一叩质为恨子念上谒便草草布此加飡自爱
　　又
　　小仆从子念归者得公手敎嗣后山川阻脩彼此间濶入春风雨连绵郁郁无好思偶得小晴从常博士及族人都运詹录泛小舠问梅花使者以书及筐柑至即取分尝之风味殊絶得示收藏至三月间更佳儿辈馋口恐不能待也舍弟在金陵当略寄一二右军有分甘帖可作两家故事矣呉峻伯与公同甥馆其子稼竳表表才士将过访幸善遇之
　　又
　　自门下高蹈逺引偃蹇时趋有威凤千仭之风而山水之佳丽服御之饶媺所以娯蔗境而适龙性者诚令人羡之妬之今者拜手敎则长公西华先生仙逝而羣从中有能代应中外者亦继之仆前嵗冬仲失从弟望虽无它长而亦能以酒食相劳慰今者闰夏六月遂失吾敬美弟矣何两人之不幸之同也世界缺陷自昔而然弟西华先生已逾古稀林栖之日长似无可憾而亡弟仅五十三于世法甫畅遽化异物仆更失足一出匏系马曹至不能视含殓其为愧痛又岂可同年语也张肖甫太保与吾州江侍御亦俱于是月不起黄杨之厄至此哉辱委西华先生地下之托谊无可辞但目下责文如责逋小寛至月未必脱稿送贤从比部君处珎果拜赐附谢
　　寄敬美弟
　　数日前曹凤阳有信归云吾弟决归计而不明所以意甚疑之昨始接吾弟手书初得病状令人忧骇寻审向愈为之稍解既而览所拟上疏稿与乞休之意云云且悲且喜且快且服不知精爽之飞动也吾不如逺矣凡众情所谓吾弟春秋鼎盛才识精练物望渐归前路渐畅一旦捐而弃之以为疑且惜不知吾弟保此完身以答丘壑保此完志以免濡染不尽之福后人享之不竟之用儿辈继之亦缺陷世界中一佳算也且吾所私慰者有四桑榆之晷朝夕聚首剖甘娯目足以老死此一慰也家秉人事时一分任敎授儿辈辄用相寄此二慰也埙箎互发洋洋盈耳至于文责亦得小寛此三慰也世缘尽时有所付托不使俗尘墨我去念此四慰也记别吾弟至季冬朔后愈悟宦路之不美非唯畏讥且恐失身又念四大不调刹那难料诸所躭好即须割舍一切享用渐觉无味欲扫而空之又无巴鼻忽忽不乐行入新年忽自调畅元日赋诗尾语若防葢未防而僊真之大诲至矣今已告上苍誓絶仕念断色根诸凡酒肉之数十去六七日损一日三两年间可作净行头陀矣计吾弟亦于兹时读道书习静功若有得者竒哉元驭正是同盟不知可容三人否今遣王经相迎旬日后当再遣信也外诗二章志喜并近作四律附览不一
　　又
　　与吾弟分袂时落日黄流离态满眼而意殊穆然知大道无系莼鲈可待耳抵闉则已街鼓动矣月色清彻可鉴毛髪西风作寒肤粟骤起念吾弟旦暮马蹄间殊不易纵新丰斗酒可解劳终不若从儿女拥炉煨榾柮也与元驭丈读疏辞几泪下吾弟坚至若此何患无成第出处之际贵于无迹勉了棘事小慰三秦豪杰望俟除目下拂衣归卧尤自脱洒若移疾请告一涉纷纭恐不无牵阻幸再酧之金生云刻江西赠行诗文满一巻书画佳者闻亦携数种不访毛仙翁张氲先生故事也香灵芝已收得不知作何用可于净名室中供佛否闗中诸贤墨迹为我收一赫蹏母论小诗或竿尺皆得老翁作儿态由习气未除故也骐儿别时苦予针砭勤学修行便是人伦人伦即道也
　　又
　　得吾弟书具审已履南康任匡庐在屋上彭蠡在屋下深秋红叶穷冬白雪嵯峨萧瑟不可名状真仕境之僊都息心之妙轨也既吏牍稀简民俗淳朴粗可跌宕文史从容翰墨以顺应之何必憧憧丘壑承所评隲吾诗文二端之业大都士龙之好兄而词藻艳发要非清河所可几及中间持论往往破的如所谓离观则邈若无闻辏泊则天然一色字险者韵必妥韵竒者声必调天壤之间若为预设又所谓大能使之小小能使之大虚能使之实实能使之虚逺能使之近近能使之逺防能使之续续能使之防虽言大非吾所敢当要之自结撰以来未有造防极深至此者记吾守尚书郎时稍一搦管得致语沾沾与呉下昌谷差肩足矣何敢望献吉然至读献吉文心则已疑之又一时驰好若晋江毗陵二三君子有作每读竟辄不快者浃日以是尽出世嗜刿心古则词坛之盟歴下牛耳当时亦未敢以齐楚之赋而歌代兴也天不爱年苟有所就庶几二三子之末不忞忞于世足矣若乃标赤帜抉珠必致之境期之千古何期定论近出友于于其身亲见之岂不快哉世无真才才乏通方二语灼然惜不能浮三百大白赏此耳所喻本宁近覩其文笔矫矫吾弟宜厚集坚墉避其焚舟济河若于诗则以偏师待之而已其他固未暇劳齿颊也与胡郎论已前当刻置集末文未坠地必有赏音者因附答大致云
　　又
　　所示千文书法圎熟秀爽非唐人不能题尾半行称欧阳率更恐不必尔率更耸肩露骨与此殊不类其卒在高宗初正储宫时当时集圣敎序者不闻避治字讳也但以唐人价酧之足矣题字在巻下有主书妾承华署字尤可喜又考此书为李蘩藏物中尝落徐铉骑省手焉知非窦泉所赋诸贤如裴行俭孙过庭辈耶
　　又
　　前日午食时应门者归出除目相示果不负前拟也吾弟年资既郁望实复峻启自山公辟同贡禹羣好见迫清时难负公凭至便可束装南首矣昔人所称琅琅闗闽之学者前后北面称弟子故亦非偶乃若区区所祝吾弟在公虽勤毋耗神用遇境虽浓毋忘恬憺物情虽辏毋太收采国老虽调毋废姜桂出拥节旄则沛然膏泽入陪旃席则侃尔正议勇退初念长自急流持之使可籍手见我仙师则老兄之念毕矣若乃先公未究之志与有待之事吾弟固饶为之非我所虞也计当东归辞墓未卜何日蹲鸱薯蓣乡所不乏佐以浊醪为青灯促膝小语势似不能入城无妨各天恐遂千古或操一轻舠作十里别也
　　又
