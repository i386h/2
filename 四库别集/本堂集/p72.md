<!-- { "loadSidebar": true } -->
　　古道逺人心浮都善誉者几希闻有一焉则心识之不忘越之余姚呉君谊甫其人也间而其子埏曳衰袖状踵门曰埏不孝吾父死矣非得当世君子铭无以葬先与前忠介唐公震前太史黄公震为三友唐公既为先祖铭其墓黄公又为吾父表其义二公云亡惟先生在敢徼其所以敬请余审其父之震感其子之言奚辞焉乃书谊甫讳自然曾祖松年祖某父一之迪功郎君生于嘉定癸酉八月癸巳蚤从前中书髙公梦月游敏学多文淳佑己酉荐于漕上春官不利即退处自号雁峰隠人日与朋旧觞咏盘礴家世出粟赈乡井推而广之益力黄公于庾台上其事于朝立坊曰髙义丙子乡邻盗起只手扞卫境内赖之安嵗丁亥杭越民病贵籴空所积平其直先率之瘠捐以苏省府之録用儒流之状举人所歆艶君挥手谢去曰吾行吾志而已岂借此为捷径耶邑庠旧窄偪夫子殿亦未称若曰教化所自出因陋就简非所以尊本乃规乃度轮奂聿新浩废已出不计也前尚书王公应麟喜而记其事此皆生平大概君介直而出以谦和寛博而行以勇决事亲孝居家肃待宗族亲故乡防皆得其情耄而视聴聪明步履轻强他日燕坐笑语如常俄而翛然而逝其有得于夀终者如此时乙未十有二月癸亥也享年八十有三娶朱氏先八年卒子男二长垓前承信郎监吕城镇蚤卒埏女一适忠介公之子箎孙男三镛钥同祖女七长适前邵武守陈公焕之孙次许适史忠定越王之元孙晖孙余尚糿曾孙男三洧灏濬将以丙申十一月甲申奉柩附窆于凤亭乡双凤山祖坟之域铭曰有乡里焉惟已之视有子孙焉维心之寄维夀之丰造物之公岂其偶然一笑而终双山之原有崇其土过者式之是为髙义坊呉君之墓
　　应长卿墓志铭
　　花厓吾友应君长卿讳震伯所自号也世居鄞通逺之蜜岩曾祖琮祖中义父详之君早悟少依外家杜氏学长从西轩黄先生受诗深得本防眼空流辈谓科名可拾取试乃辄为异见者黜不自沮业所学益力间作花厓书院藏书五千巻延良师教子侄且将就恢拓之以来逺游规授其弟仲谨功未半仲谨死时艰乗之莫竟其成有识者望儒台闻其贤以耆儒聘嵗率多留乡校挥麈落笔中有溪光山色清动左右朋旧乐与之处每以别去为难家有来青馆濓爱轩巻勺亭抱瓮圃游息藏脩寒晴雨各适其所光景逢迎一有佳趣冩之于诗时无纵逸手抄及十四帙曰我死而敛当以附性直气盛不能佞人亦不喜人佞不欲负人亦决不为人负晚逢百罹隐约自全偃仰傲睨未尝为门外呌嚣且陨获乡曲亦赖以重平生康强不饵俄感寒疾戒家人勿祷非鬼一日早起下牀指所藏书嘱嘱垂泪诘旦而殁甲午十二月十五日也得年七十有五子男一文明孙男二在孙佳孙女三安娘胜无可无卜戊戌九月二十五日己酉举柩葬于桃源乡苏山之原从治命也文明衰绖踵门以铭请予以友谊不得辞乃为铭铭曰气扬扬其矫欲张兮孰使之黯焉以翕文源源其浩欲出兮孰使之无所于入性也有命兮惟遯之嘉命也有性兮奚坎之习夫既已于此乎有得兮庶几乎归全苏之岩峩峩兮尚花厓之可挹










　　本堂集巻九十一
　　钦定四库全书
　　本堂集巻九十二
　　宋　陈着　撰
　　胡应之墓志铭
　　剡素多贤余得友忠介唐公为深公死矣尚友其髙弟胡君应之今又死其子师纯乞铭其墓义不得以耄辞君讳泰来应之其字也世居越之剡溪曾祖某祖某父某君生于绍定戊子早悟卓立时忠介公古道自任师表后进君执经受业以明善诚身为本相与劘切又有毛君振王君涛屠君髙诸贤故所诣者粹事亲则笃学以养其志正家则自治为妻子先静黙谨重闻义则跃然以兴人皆赖之质直寡语心有所契生死患难如一平居若与世忘天下事于胸中自了了君之王姑适太师王卫公实生二子长某公以元老位辨章次华甫为时【阙】监司不以亲戚卑行视君欵宻敬信有法家拂士之益乡逹御史俞公折意气相求出流俗外国史黄公震见之曰古君子也逢人称道不离口里友倪【名阙】先父死贫而病无以葬君走京师主忠介公身任其办而后已盖所学非徒体而无用者比使其得志儒者之效当有白于世而一荐不第命也然立其在我推以与人于名教未为无补吾夫子所谓是亦为政其殆庶乎晚年及见师纯等克世其学山林菽水足以自乐识者急亲典刑相先礼聘避堂以舍既而病痹还家至丙申仲冬癸未终于正寝得年六十有七娶屠继呉子男三师纯师正师晦女一适某公从子楫孙男浚浦津明年仲春庚寅诸子奉柩葬于方山之诗庭铭曰学得之师信乎君子行脩之家行于乡里亦既荐名卒穷以死死而不忘子济其美我为之病呜呼无媿
　　江阴教授史君妻陆氏墓志铭
　　吾里史蒙卿景正端士也他日为其妻求墓铭辞至七八请益哀不觉为之三叹闗雎化逺内则安在间能自信力行彼流俗不讶则讪于是难其人今如氏而有克相其夫其可书也已氏讳徳正字适道曾祖恕将仕郎祖增迪功郎吉州吉水县尉赠朝议大夫父合朝议大夫将作监国史院编修官实録院检讨官其故尚书左丞楚国公佃之次子淮浙发运使赠少师自越之山阴徙鄞氏宜人林氏嫡出也童龀能读书了大义以名阀素风婉娩自则父母钟爱之心不与凡子独善坊子弟森秀景正早擢世科方议婚挟声利艶燿者搃搃手挥之去有以氏之女徳为言意独契既而请盟匠监公亦喜而曰可为吾徳婿矣嵗己巳归于史氏进而盥馈动中仪节见者咸许其知礼姑太硕人在堂适所则下气怡声以畅其敬凡所服非手出不敢慢奉姑以悦时姒妇髙氏为敏虑公家女夙以帅礼闻乐与氏相观为善亦益自饬厉四时洁蠲凡事必身先之毋敢敌偶从夫以正为顺朝暮摄衣必庄余二十载如一日御媵侍未尝片语丑诋闺闱自肃视诸子嫡庶无间慈爱之中诲督行焉延典刑士为师如事尊章愈久愈笃门多古道交曰是有益于吾夫若子者留连燕遇安而忘劳推而宗族而亲党及流离于此土地贫无以生死无以敛且葬不以力之有无先入其心必济而后已善藏其用以成其夫之贤于妇道得之矣中遭时艰僦隐东湖感疾归故里就毉勿瘳自知不可为语其夫曰不及终事吾姑吾母矣教诸子谨毋辱先语讫而殁庚寅八月二十九日也得年四十有一子男六壁孙□孙坒孙台孙垂孙延年延年生月不育女五伯拴适奉郎天台叶揆翁仲忱适金华潘世演次幼亡次二尚幼有故某嵗某月某日始克葬于阳台乡之穆岭呜呼氏与景正倡随之义可谓相宜永诀何时畧无儿女态唯以养姑与母与教子为嘱生前之心身后之遗有大于此者乎吾知其当有后矣铭曰维徳之懿维夫之视维夫之贤是信于外淑哉夫人生于名门嫔于君子独善之孙乐于相成亦孔之胡不偕老而短于夀而有以长夫又奚伤其安其藏山明水香
　　上梁文
　　建里域三石祠上梁文【甲申九月初一日戊子】
　　幽则有鬼神久托丛祠之奉易之以宫室盍新严毅之居大为规模永镇田里我三石庙灵感大王精气所防妙用无方茅渚以西桕溪以东提封疆而甚广茭塘之南石邱之北得形胜以独全仕宦者腾逹鞭靴农桑者登盈丝谷商贾之交易以货工技之四驰以能是皆阴借于扶持不可明言其信向载瞻庙宇多厯年华左拄右撑凛欲压羞毛之俎旁穿上漏几莫容丽牲之碑鸠集众谋正吉向天闗地轴新开之面势弥良月斧云斤巧斵之手段争进如斯飞如斯翼美哉奂美哉轮庶位貌之妥安免风雨之凌震今兹一举可以千秋灵皇皇兮既降【音红】本依人而来舍祭洋洋乎如在当饮福之充庭某等梓匠者流朋梁斯举辄陈善颂仰凟神聴抛梁东山捧羲轮上碧空此是阳和开动处嵩溪日日受仁风
　　抛梁西一水从来古剡溪清气分归书比屋余波流入稻千畦
　　抛梁南平野苍烟山翠岚景色絶佳分万状豁开门戸大包含
　　抛梁北万叠云峰屏拥屋坐收气脉做阴功安静和平无尽福
　　抛梁上栋宇轩明神气旺勅封次第下云霄慰满乡民翘首望
　　抛梁下一日数里枌榆社神歆堂上有肥牲灵应门前无过马
　　伏愿上梁之后铁柱擎天璇题绚日箫鼓春秋之燕享香烛朝夕之洁蠲和气薫蒸生意拍塞官府有条有理絶狐号防舞之嚣乡闾相友相扶同犬吠鸡鸣之乐代庆元府天宁寺起大殿上梁文【戊子三月二十八日】
　　三世如来变现金身虽无往着寔相十方去处兴崇寳殿是为供养道塲况此天宁甲于甬水兹重新于栋宇庶永镇于乡闗我佛来自西天化行南部莲花座上是处处放大光明蓬莱域中要人人善为知识堂头静慧大禅师十年卓锡再世开山大门庭只靠脊梁刼风不动好规模尽出心匠立地便成为焦土洗灰尘就法界展图画黄茅白苇转为一片之金砂碧瓦朱甍飞上半天之玉界何止丛林兴复旧观亦与檀家封培福田某等忝裔般流勤工【阙】双腾驾鸠众齐声
　　抛梁东观音坐处六鼇宫是中黄面老师父日日受他清净风
　　抛梁西四明山翠揖璇题岿然环阓中央起回首诸峰不觉低
　　抛梁南正对天台第一尖天濶风髙好光景大阿罗汉日来参
　　抛梁北坐占江南安乐国佛光直照五台山万里山河都受福
　　伏愿上梁之后诸魔不作四大皆安衣钵无私伽蓝证明而起舞钟鱼有气阇梨观聴以来归鼍效灵而饮食丰盈赑宣力而材料充溢随取随足了未了縁与常住佛常住僧圆就妙庄严之域以大法螺大法鼓賛扬众欢喜之功普报信人同归乐土
　　三石隄水疏
　　伏以庐居族处莫如三石之浩繁雨横风狂其奈一溪之冲突洪涛泊岸浊浪排空官途既已全亏民居犹其可虑何待患于日后当知害于目前倘非为吾鱼之先忧谁能必商羊之不舞是用大为隄障庶各保厥安全七八月间集几千工见几而作数百余家无一二恙不日而成请便挥毫告毋靳色谨疏
　　代天宁寺起大殿疏
　　报恩系四明甲刹平地上突起山林正殿坐三世如来半天里翚飞栋宇无奈刼风扇燎尽随烈熖归空数百年好介规模几时得复万般事在人手段有志竟成然次第发头又须同共出力辄持短疏遍叩髙门便应喜喜欢欢賛助不问多多少少信手抄题檀诺才上毫端屋图已挂眼底丹楹刻桷要化为宝梵天宫断础頽垣当变作金沙世界鸠工正浩龟吉非遥旧管取以重新众人不妨快覩以己财布施此第一大处因縁当面佛证明有无限福田利益【阙】本寺况清焦尘起造正殿规模广大费用浩繁全伏信人共成胜事者
　　代上乗寺主僧一乗修大殿疏
　　本院大佛殿年深屋老欲行修造全赖乐成胜事某伏以上乗院无多基业専靠众縁中央殿好个规模知更几代来者付日月于玩愒聴其为风雨之震凌上漏旁穿几莫容于金像东拄西撑岂不玷于寳坊如更茍偷尽见狼狈今将发头修造亦曾到底思量钟皷里百应百酬已难日给瓶鉢中一防一滴那得河成能无方外信心要做佛前胜事然使我不明以告则在人如何得知善果善因切勿当面蹉过大根大量要即开手抄题或倒槖金或捐廪粟便可以尺水起丈量何妨把众毛为一裘画栋朱甍将飞腾于天半丹楹刻桷当新美于日前庶无负布施之喜欢有不可思议之功徳古茂林改观诸檀家皆有晶光老阇梨报恩一粒饭亦须回向谨疏
　　代净慈寺修屋干泄董伯和抄助疏
