<!-- { "loadSidebar": true } -->
　　○祝令君枉顾山中同游居士兄树下居藏经合 

　　出郭言从鹿豕游行吟处处对清秋天高岚翠分诸峷雨过泉声乱众流倚槛珠林黄叶下翻经宝藏白云浮大千世界皆王土愿向君侯乞一丘 

　　○洪秘书正叔过山中赋赠 

　　青云奕世紫薇郎万里承恩出建章鸡黍不忘丘壑侣莺花犹恋水云乡还将雅咏翻红药剩有柔情结绿杨须趁春风阊阖晓好从报命入含香 

　　○汪侍御奉使还朝过予言别 

　　雨后村居暑气微扶疏树色隐朝晖忽传野外来骢马却讶林中对绣衣桑梓一樽欣觌晤云霄十载惜暌违遥遥夙夜将王命明发还歌四牡騑 

　　○闻曾人倩拜秘书却寄 

　　徙倚南楼璧月新燕山秋色远怀人黄金未售长门赋彩笔先生大内春合上青藜逢秘史省中红药伴词臣却思握手长安道两鬓空沾紫陌尘 

　　○秋日詹文学长卿偕陈少明枉顾山中 

　　万山秋色一孤村落日连镳远过存梦寐十年初下榻盘桓三径且开樽薄□自愧惟粗粝高卧还怜绝俗諠醉倚霜林望归鸟飞来片月照柴门 

　　○还山作 

　　误落风尘十载余一丘今喜遂闲居芰荷带露裁初服萝薜迎霜葺旧庐瓮畔不辞中圣酒案头堪拟绝交书皇唐尚矣称巢许山北山南且自如 

　　○詹文学文祥枉顾山中 

　　黯黯经旬雨乍开暖蒸日气已肥梅空山石径樵难到深树柴门客自来不惜杖头供绿蚁只愁屐齿破苍苔山阴旧有鹅羣在醉墨淋漓莫谩猜 

　　○春晚同德藏兄兆父泰仲诸弟登啸台 

　　芳草闲园一径深层台缥缈俯平林垆头自贳胡姬酒座上谁传郢客吟绕树莺啼春欲暮倚栏山色日初沉同来不浅登临兴杖屦追陪得赏心 

　　○题程尚卿晴篁斋尚卿为司马晴洲公宗伯篁墩公之后 

　　高斋澄霁雪苍苍旧是南宫白玉堂奕世清风连八座满帘晴日对三湘卫公雅咏淇园下尚父勋名渭水傍若向东南抡竹箭龙孙今已拂云长 

　　○夏日奉邀詹事兄转运弟集山居 

　　柴门幽寂傍沙汀最爱扶疏树绕庭石上谈玄俱入解花前浮白莫教醒关关好鸟如相和片片高云似欲停远志本来同小草相期勿负北山灵 

　　○范晦叔见过话旧 

　　燕台犹忆昔同游今日相看尽白头醉后自应忘尔汝狂来真可傲王侯知君贫甚元非病顾我愁多不为秋艺苑纷纷夸作者庖丁何处见全牛 

　　○开甫叔六十初度 

　　啸傲烟霞不可攀飘然何事寄人间历周花甲逢初度诀叩松乔得大还家住青溪连北阮人瞻紫气满南山琼浆剩喜樽中泛醉倚春风日解颜 

　　○詹文祥自楚还留宿斋中 

　　一亩幽栖曲水隈苍苔白石路无媒遥空冉冉孤云度薄暮辉辉片月开旧好重寻林下约新声独羡郢中才草堂一榻还堪卧十日留君醉莫回 

　　○独坐天风亭避暑 

　　独倚危栏百尺台天风常满四窓开青松送籁时倾耳绿茗浮香漫引杯心远不知人境隔山深时有鸟声来烟沉径冥暮钟急犹待岩前月里回 

　　○寄怀邓明府咸父 

　　骅骝几度集燕台不见黄金市骏回谩惜一官淹百里犹瞻列宿映三台云开赤舄飞应远风入瑶琴调故哀我自思君君见不徘徊云树步苍苔 

　　○许相公枉顾山中奉呈一首 

　　天上归来白发新烟霞随处笑歌频懒从黄合称元老喜向青山问故人自折松枝当尘尾满持竹叶坐花茵纵知颍水怀高蹈秪恐新蒲欲束轮 

　　○题程文学右文飞霞合 

　　高合岧嶤枕碧流飞霞掩映自春秋兴来染翰晴光动客至开樽紫气浮扫榻秪疑丹洞卧凭阑尚忆赤城游此中自是神仙宅莫问蓬莱十二楼 

　　○对雪答晦之侄 

　　寒酿同云风色催谁教滕六散花来溪山秪讶氷壶合天地真看玉宇开谢氏家庭俱解赋梁园宾客尽称才纷纷已副三农望喜剧呼儿覆酒杯 

　　○冬日闲居四首 

　　曾缀鹓班侍玉除乞身却喜混樵渔青毡旧业三冬足白首闲居一亩余林下萧条尘迹远天涯零落故交疏知心赖有寒宵月清照梅花独起予 

　　其二 

　　寒烟苍莾散郊原林竹翛翛可避喧闭户著书从满箧披帷步屧且窥园回思北阙双鸣佩不博南园一负暄笑向比邻呼浊酒醉舒白眼任乾坤 

　　其三 

　　穷年屏迹掩柴关万事浮云好是闲解印已辞彭泽里披裘不傍富春山夕阳林外寻僧往晴雪溪边引鹤还最喜寒流清彻骨几时洗耳向潺湲 

　　其四 

　　短褐披衣骭半遮自炊脱粟胜胡麻蔬青向日先舒甲梅白冲寒乍着花种玉却怜田有石烧金谩笑鼎无砂请看车马长安客垂首风尘老岁华 

　　○冬夜过清署似诸禅丈 

　　雪后溪山气更清珠林佛火夜还明苍茫觅境凭孤杖昏黑听镜入化城喜向空门观自在愿依凈土学无生深心五体俱投地还拟朝闻是证盟 

　　○恩公自金陵至信宿斋中临别赋赠 

　　精庐闻傍石城开池上青莲不染埃授简偶成高士会欵门忽报远公来一灯趺坐秋同榻几夜清谈月满台自是禅心忘去住分携何事重徘徊 

　　○送戴孝廉麟图计偕北上 

　　路入燕台万里程南宫通籍占羣英行瞻日月开金榜步拥风云起玉京九陌尘香看走马上林花暖听啼莺知君得意当年少早展弘猷佐圣明 

　　○送四弟兆甫北试 

　　彩笔光芒烛上台士龙原是不羣才深怀卞璧十年诎独抱隋珠五夜开步起青云临碣石身随紫气到蓬莱无忘棣萼遥相望早促泥金日下回 

　　○题程光禄长春堂 

　　名卉奇葩次第新坐间无日不芳辰和歌尽是郢中调谈笑偏多汉署人几树啼莺娇入槛一池流水暗通津幽栖那可忘金马但恐移文蹑后尘 

　　○忆别程民逸于荪谷道中民逸有诗见寄赋此答之 

　　芳荪谷口夕阳西邂逅垂杨手重携一别不过青鹫岭相望只隔紫云溪缄诗却怪因僧至离抱应愁对客题欲识比来憔悴色萧萧白发恶眉低 

　　○送五弟鸣谦游广陵 

　　江上轻帆纵胜游隋堤烟柳古扬州登临一歃中泠水行乐频乘西郭舟作赋清秋堪起色看云白昼自生愁青山老我思招隐明月吹箫莫久留 

　　○侯文学师之远访山中留宿话旧 

　　分携不觉鬓萧疏秋水遥临溪上居细雨樽前重剪烛小窓漏下尚翻书半生蹭蹬风尘里八口存亡饥馑余莫说青云朋辈在谁能天路借吹嘘 

　　○星楼诗寿戴文学汝文二首 

　　河汉清秋鹊影回高楼况复近蓬莱仙桥仰睹双星会寿域欣当七夕开宝箓已传青鸟使斑衣竞进紫霞杯愿言海岳齐遐筭亲见灵椿手自栽 

　　其二 

　　闻说高楼可摘星雕檐画栋拂青冥三冬隐几披缃缥五夜开帘对醁醽谩夸彩鸶凌月宇好招黄鹤下云屏年年七夕瞻灵匹瓜果相将喜乞灵 

　　○赠罗别驾 

　　监郡怜君傍海陬当年曾为御阳侯青天涛浪城头撼白日鼋鼍市上游砥柱重修神禹绩宣房初释汉皇忧济川事业何须数伫擢岩廊辅晚旒 

　　○秋日寄孝廉四弟兆甫 

　　秋水芙蓉映画船千山红树鴈鸿天梦回五夜空长枕目断双鱼寄短笺酒兴应添吟里癖道心顿进病中禅白头况复登高近相对茱萸只自怜 

　　○山中秋尽示诸儿 

　　山中忽忽报秋残农事西成卒岁安脱去葛巾思漉酒市来鱼菜共盘餐含饴谁解承颜易列鼎争知养志难灯火三冬如不废箪瓢菽水亦成欢 

　　○寄戴孔章 

　　分携又是来年期不尽停云重所思身作蠹鱼甘白首梦为蝴蝶傍乌皮谈空客去那留偈载酒人过几问奇可奈别来愁病少闭门风雨负花时 

　　○归鹤二首 【 有序】 

　　予石壁山中二鹤驯狎可爱一日乘风飞去其一抵西山而还其一飞渡瑶溪返宿龙宫寺后诘早予携孤鹤寻至朱光村招之飞鸣而返山行三里许直止旧山实有终焉之意宝剑复合良玉完赵实称胜事聊缀一言用纪颠末 
　　几年铩羽白云间饮啄逍遥不出山涧上引吭声自和花前试舞意俱闲风高忽尔离羣去露冷依然结伴还岂是稻粱恩故重幽栖同愿老柴关 

　　其二 

　　昂藏真自是胎仙最爱双栖伴草玄清梦几惊松上露高翔忽避竹间烟凌空岂欲乘轩去信宿犹疑带镞还何似西湖依处士一舠云水自年年 

　　○题苍松图寿仲成程姻家 

　　徂徕恍忽对屏间翠实苍枝似可攀偃盖长看参碧落盘根却喜托青山云深曾隐幽人迹径静堪怡处士颜双鹤高巢应可驾飞迎遥向紫溪湾 

　　○送祝令君入觐 

　　堂上琴声应铎鸣花封无处不春生试看疆理如蒲邑更听弦歌似武城百辟趋朝推茂绩九重题扆识高名化行礼乐真能事拟并夔龙列上卿 

　　○送藩幕弟用忠北上 

　　弧矢长怀万里游东风披拂向皇州莺花冉冉春三月裘马翩翩客五侯强仕参藩恩不薄清时遇主志能酬委蛇日醉莲花幕应念深闺赋白头 

　　○送詹吏部东图游西湖 

　　巫峡瞿塘观未足扁舟东下复探奇湖山风物皆供画花柳韶华尽入诗卧客烟霞忘痼疾狎人鱼鸟惬襟期也知此地堪逃世但恐征书下赤墀 

　　○司理朱公五世祖为武冈倅卒于官廉不能归遂葬其地司理公父为辰溪令与武冈接壤乃为修墓建祠司理公索海内名流赋咏以纪其事輙附此作 

　　武冈半刺擅循良旅丧囊垂不办装家隔潼川遥万里冢留楚壤近三湘新祠载勒贞珉重往迹争题彩笔光青间长留芳誉在千秋应羡似桐乡 

　　嘉树斋稿卷六终 



　　●嘉树斋稿卷七 

　　新安吴继茂叔承着 
　　男吴明春编校 

　　七言律（三） 
　　七言排律 
　　七言绝句 
　　六言绝句 

　　◆七言律（三） 

　　同顾愽士靖父任别驾山父李仲升汪永淑李长白集鸿胪侄仁伯素园得松字 
　　寄张比部鲁叟 
　　解祗后送诸大师还山 
　　程仲权过宿斋中话旧 
　　秋日吴愽士蔓之枉顾山居有赠赋答 
　　十月二日作 
　　楼居对雨二首 
　　春日荪谷访石公 
　　谢元益侄赠牡丹 
　　郑翰卿枉顾山中却赠 
　　雨后郑翰卿偕登石壁山 
　　林间同石公一公试本山新茶 
　　蒲别驾视篆海阳奉赠 
　　送金孝廉子鱼还吴 
　　奉送鲁令君子与擢计部北上四首 
　　送韦铭孝廉侄计偕北上 
　　秀公过访山中留宿清署 
　　奉陪顾侍御宴别水曲亭二首 
　　潘景升程仲权暨舍弟季和集蓝园夜归作 
　　病中对菊 
　　孙汉阳允执过访清署 
　　寄贵溪明府四弟兆父 
　　山中闲居寄汪大吕 
　　庭中白鹇 
　　寿程征君 

　　○同顾愽士靖父任别驾山父李仲升汪永淑李长白集鸿胪侄仁伯素园得松字 

　　空翠霏霏山色重水边花事到芙蓉何来吟眺偕康乐况是招邀得仲容秋圃烟霜余老桂晚风涛浪落高松人生佳会良非易遮莫清歌醉阿侬 

　　○寄张比部鲁叟 

