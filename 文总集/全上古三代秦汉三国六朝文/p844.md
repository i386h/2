<!-- { "loadSidebar": true } -->
　　诏书畴咨群司，延及连牧，旌贤仄陋，拔善幽遐。伏惟陛下，惠哲光宣，经纬明远，皇阶藻曜，风猷日升，而犹询衢室之令典，遵明台之睿训，降渊虑於管库，纡圣思乎版筑，故以道邈往载，德高前王。臣敢竭虚暗，祗承明旨。伏见前临沮令新野庾实，秉真履约，爱敬淳深。昔在母忧，毁瘠过礼，今罹父疚，泣血有闻。行成闺庭，孝著邻党，足以敦化率民，齐教轨俗。前征奉朝请武陵龚祈，恬和平简，贞洁纯素，潜居研志，耽情坟籍，亦足镇息颓竞，奖勖浮动。处士南郡师授，才学明敏，操介清，业均井渫，志固冰霜。臣往年辟为州祭酒，未行其志。若朝命远暨，玉帛遐臻，异人间出，何远之有？（《宋书·临川王道规传》。）
　　◇启事
　　恩旨赐臣犀镂竹节如意，目所未睹。（《御览》七百三。）
　　◇黄初妻赵罪议
　　案《周礼》，父母之仇，避之海外，虽遇市朝，斗不反兵。盖以莫大之冤，理不可夺，含戚枕戈，义许必报。至於亲戚为戮，骨肉相残，故道乖常宪，记无定准，求之法外，裁以人情。且礼有过失之宥，律无雠祖之文，况赵之纵暴，本由於酒，论心即实，事尽荒耄。岂得以荒耄之王母，等行路之深雠。臣谓此孙忍愧衔悲，不违子义，共天同域，无亏孝道。（《宋书·临川王道规传》。）
　　◎江夏王义恭
　　义恭，武帝子。景平末为冠军将军南豫州刺史，镇历阳。元嘉元年封江夏王，进抚军将军，寻授散骑常侍，都督荆、湘、雍、益、梁、宁、南北秦八州诸军事、荆州刺史，迁征北将军、开府仪同三司、南兖州刺史，镇广陵。进司空，征为侍中、司徒录尚书，领太子太傅。进太尉，领司徒，寻领国子祭酒。以虏寇出镇彭城，降号骠骑将军。寻领南兖州刺史，移镇盱眙。又改授大将军南徐州刺史。元凶弑立，进太保，领大宗师。孝武即位，授侍中太尉，录尚书、南徐徐二州刺史，假黄钺，进太傅，镇京口，征为扬州刺史，进位太宰，领司徒。大明中加领中书监兼尚书令。前废帝即位，除太尉录尚书事。永光元年，以谋废立遇害。明帝即位，追崇丞相，谥曰文献王，有集十五卷。
　　◇感春赋
　　听时禽之ミ音，信关关以嘤嘤，悲阳鸿之赴翔，怜春燕之入楹。天ㄙ暖而流云，日阴翳而沦精，风淑穆而吹兰，雨蒙蒙而洗茎，草承泽而擢秀，花顺气而飞馨。（《初学记》二。）
　　◇华林清暑殿赋
　　构御暑之清言，旁测景之西岑。列乔梧以蔽日，树长杨以结阴。醴泉涌於椒室，迅波经於兰庭。业芳芝以争馥，合百草以竞馨。饰丹坏以和璧，加疏以连城。至於朱明在运，郁夕嚣晨，寒堂凉结，清观风臻。览兹宇之灵纬，启圣情以寤神。岂宣曲之妄拟，焉甘泉之足陈。（《艺文类聚》六十二。）
　　◇桐树赋
　　伊梧桐之灵材，蔚竦林而擢秀，玄根通彻於幽泉，密叶垂蔼而增茂。挺修，荫朝阳，招飞鸾，鸣凤皇。甘露洒液於其茎，清风流薄乎其枝，丹霞赫奕於其上，白水浸润乎其陂。（《初学记》二十八。）
　　◇白马赋
　　惟皇有造，曰灵有秘，丽气擒精，底爱覃粹。八埏稽首以宾庭，九荒敛衽而纳贽，众车垂德以服箱，龙马宅仁而受辔。是以周称逾轮，汉则天驷，体自乾维，衍生坎位。伊赭白之为俊，超绝世而称骥。尔其为状也，竦身轻足，高颡露精，气猛声烈，步远视明，著献西宛，表德东京，价倾函夏，观竭都城。饰金钅之倏烁，扬玉銮之珑玲。发鸣镝於悬月，驱永埒垌。施四介以作好，耀二矛之重英。举旧闲而未俦，考前迅而较名。（《初学记》二十九。）
　　◇举才表
　　臣闻云和备乐，则繁会克谐，骅骝骖服，则致远斯效。陛下顺简夤化，文明在躬，玉衡既正，泰阶载一，而犹发虑英髦，垂情仄陋，幽谷空同，显著扬历。是以潜虬耸鳞，伫利见之期；翔凤弭翼，应来仪之感。
　　窃见南阳宗炳，操履闲远，思业贞纯，砥节丘园，息宾盛世，贫约而苦，内无改情，轩冕屡招，确尔不拔。若以蒲帛之聘，感以大伦之美，庶投竿释褐，翻然来仪，必能毗燮九官，宣赞百揆。尚书金部郎臣徐森之，臣府中直兵参军事臣王天宝，并局力允济，忠谅款诚。往年逆臣叛逸，华阳失守，森之全境宁民，绩章危棘。前者经略伊，元戎丧旅，天宝北勤河朔，东据营丘，勋勇既昭，心事兼竭，虽蒙褒叙，未尽才宜，并可授以边藩，展其志力。交辽邈，累丧藩将，政刑每阙，抚莅惟艰。南中远，风谣回隔，蛮獠狡窃，边氓荼炭，实须练实，以绥其难。谓森之可交州刺史，天宝可宁州刺史，庶足威怀荒表，肃清遐服。昔魏戊之贤，功存荐士，赵武之明，事彰管库。臣识愧前良，理谢先哲，率举所知，仰酬采访，退惧瞽言，无足甄奖。（《宋书·江夏王义恭传》，元嘉元年。）
　　◇上世祖劝进表
　　臣闻治乱无兆，倚伏相因，乾灵降祸，二凶极逆，深酷巨痛，终古未有。陛下忠孝自天，赫然电发，投袂泣血，四海顺轨，是以诸侯云赴，数均八百，义奋之旅，其会如林。神祚明德，有所底止，而冲居或跃，未登天祚，非所以严重宗社，绍延七百。昔张武抗辞，代王顺请，耿纯陈款，光武正位。况今罪逆无亲，恶盈衅满，阻兵安忍，戮善崇奸，履地戴天，毕命俄顷，宜早定尊号，以固社稷。景平之季，实惟乐推，王室之乱，天命有在，故抱拜兆於压璧，赤龙表於霄征。伏惟大明无私，远存家国七庙之灵，近哀黔首荼炭之切，时陟帝祚，永慰群心。臣负衅婴罚，偷生人壤，幸及宽政，待罪有司。敢以漏刻视息，披露肝胆。（《宋书·江夏王义恭传》。）
　　◇省录尚书表
　　臣闻天地设位，三极同序，皇王化则，九官咸事。时亮之绩，昭於《虞典》；论道之风，宣於周载。台辅之设，坐调阴阳，元凯之置，起百揆。所以栾铖矢言，侵官是诫，陈平抗辞，匪职罔答。汉承秦後，庶僚称改。爵因时变，任与世移，总录之制，本非旧体，列代相沿，兹仍未革。今皇家中造，事遵前文，宜宪章先代，证文古则，停省条录，以依昔典。使物竞思存，人怀勤壹，则名实靡愆，庸节必纪。臣谬典国重，虚荷崇位，兴替宜知，敢不输尽。（《宋书·江夏王义恭传》，孝建元年。）
　　◇谏亲征竟陵王诞表
　　诞素无才略，畜养又寡，自拒王命，士庶离散。城内乏粮，器械不足，徒赖免兵仓头三四百人，造次相附，恩怨夙结。臣始短虑，谓一旬可殄，而假息流迁，七十馀日。上将受律，群蕃岳峙，锐卒精旅，动以万计，大威所震，未有成功。臣虽凡怯，犹怀愤踊。陛下入翦封豕，出讨长蛇，兵不血刃，再兴七百。而蕞尔小丑，遂延晷漏，致皇赫斯怒，将动乘舆。此实臣下素食驽钝之责，行留百司，莫不仰惭俯愧。今盛暑被甲，日费千金，天威一麾，孰不幸甚。臣伏寻晋文王征淮南，淹师出二百日，方能制寇，今诞糇粮垂竭，背逆者多，庆之等转悟迟重之非，渐见乘机之利。且成旨频降，必应旦夕夷殄。愚又以广陵途近，人信易达，虽违江水，约示不难。且睹理者寡，暗塞者众，忽见云旗移次，京都既当祗悚，四方之志，必有未达。臣愚伏重思计，今宁不当计小丑，省生命，以安遐迩之情。又以长江险阔，风波难期，王者尚不乘危，况乃泛不测之水。昔魏文济江，遂有遗州之名，今虽先天不违，动干休庆，龙舟所幸，理必利涉，然居安虑危，不可不惧。私诚款款，冒启赤心，追用悚汗，不自宣尽。（《宋书·竟陵王诞传》。）
　　◇条制诸王府镇表
　　古先哲王，莫不广植周亲，以屏帝宇，诸侯受爵，亦愿永固邦家。至有管蔡梁燕，致祸周、汉，上乖显授之恩，下亡血食之业。夫善积庆深，宜享长久，而历代侯王，甚乎匹庶。岂异姓皆贤，宗室悉不贤。由生於深宫，不睹稼穑，左右近习，未值田苏，富贵骄奢，自往而至，聚毛折轴，遂乃危祸。汉之诸王，并置傅相，犹不得禁逆，七国连谋，实由强盛，晋氏列封，正足成永嘉之祸。尾大不掉，终古同疾，不有更张，则其源莫救。
　　日者庶人恃亲，殆倾王业。去岁西寇藉宠，几败皇基。不图襄楚，复生今衅，良以地胜兵勇，奖成凶恶。前事之不忘，後事之明兆。陛下大明绍祚，垂法万叶。臣年衰意塞，无所知解，忝皇族耆长，惭慨内深，思表管见，裨崇万一。窃谓诸王贵重，不应居边，至於华州优地，时可暂出。既以有州，不须置府。若位登三事，止乎长史掾属。若宜镇御，别差扌干城大将。若情乐冲虚，不宜逼以戎事。若舍文好武，尤宜禁塞。僚佐文学，足充话言，游梁之徒，一皆勿许。文武从镇，以时休止，妻子室累，不烦自随。百僚修诣，宜遵晋令，悉须宣令齐到，备列宾主之则。衡泌之士，亦无烦干候贵王。器甲於私，为用盖寡，自金银装刀剑战具之服，皆应输送还本。曲突徙薪，防之有素，庶善者无惧，恶者止奸。（《宋书·江夏王义恭传》，义恭常虑为世祖所疑，及海陵王休茂於襄阳为乱，乃上表。）
　　◇请封禅表
