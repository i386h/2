<!-- { "loadSidebar": true } -->
　　人马势逸不可当开图素练生风霜奇哉落笔如挽强谁其作者东丹王东楼西楼二千里乗秋出猎凌穷荒番部红靴鐡裲裆左射右射必叠双凿蹄骄马如风樯三花翦鬛纷怒张俊鹘初变为正鸧苍鹰塌翅随马缰雄狐狡兔皆遁藏射麋丽走且僵东丹昔日称人皇扶余开国邻扶桑秋冬射猎海东碛头鵞燕罢传浆跨海南归大梁苑时时梦忆穹庐乡往往丹青自逰戏寸缣尺素如琳琅宣和压架六千轴东丹九幅千金装艮岳灰飞玉匣散此图岂不闗兴亡蜡炬如椽照空廊雄谈剧饮累百觞东丹丹青逺擅场蹊田夺牛语堂堂令人千载悲同光
　　李渭清检讨以龙须二茎见赠来书云有风鬟雾鬓之态非火鬛朱鳞比也戏报长句
　　阿谁拔此苍龙须白如珂雪光骊珠风鬟雾鬓忆髣髴汜人愁态潇湘姝鲛室织丝冰万缕博山龙涎午方防龙皮之扇驱残暑紫拂龙髯胜挥麈梦入潇湘洞庭渚贝阙金堂见龙女乐奏还宫迎贵主钱唐破阵交风雨觉来一笑望秋空依旧痴龙卧相语
　　刘子端舍人惠琴鱼
　　琴溪水泱泱鲤鱼三尺长琴髙骑鲤撇波去至今溪水桃花香桃花香时临上已琴鱼忽徧琴溪水半寸难求鳞与鬐况从丙乙分肠尾由来风俗当园蔬水乡风味无时无居然逺致同茶笋不用门生议蟹防故人家傍琴溪渡渡口桃花几千树花时鱼美酒正熟好共琴溪结茆住
　　送彭古晋二首
　　玉露涂兰阶明河耿遥夕昨别宛陵人【耦长】复送华亭客渺渺九峰青茫茫五湖白秋风佳景时菰莼正堪摘故园隠君子夙抗嘉遯迹吴【六益】沈【友圣】既邱园董生【苍水】亦山泽问讯今何如予懐在三益
　　闻君逰蓬池访阮公啸台台上多悲风台下生蒿莱渌水扬洪波东逝不复回南有三亭冈寒芜望崔嵬一言夺相印应侯亦奇才当其置厠时何异诸舆儓君行大梁道览古纷徘徊埋照实至慎睚眦终祸胎且呼竹林人啜醨尽余杯
　　瞿山画松歌寄梅渊公
　　谁能画龙兼画松鳞而爪鬛行虚空谁能画松如画石石骨荦确松防茸韦銮董羽两奇絶眼中突兀瞿山翁瞿山翁所居乃在柏枧深山中此山上与黄山通轩辕鼎成上天去遗薪往往成虬龙翁时散髻坐颠顶兴酣泼墨浮空蒙孤根裂石不三尺倒饮万丈疑雄虹瞰临峥嵘下无地盘拏云雾回长风世人少见多所恠絶技岂必昭羣聋两峰对起何巃嵸瀑流直下当其冲辊雷喷雪不知数下与松势相撞舂抚松看瀑者谁子得非偓佺之属青羊公何时与翁结庐天都云海东松肪煮罢方两瞳更千万世无终穷
　　獒图为牧仲郎中赋
　　何人画此四尺獒目光防睒生寒毛重鋂系颈气何骜望之非猃非歇骄美鬈碧眼手自撡番部君长身带刀豪猪作鞾兽锦袍西旅底贡来周郊画师得非顾与曹赵盾往事悲夷臯君獒臣獒适相遭躇阶而走走且号逆踆絶颔抟以鏖弥明鬬死灵辄逃一獒世变心忉忉丹青妙手良可褒题诗龌龊非人豪为君一石倾春醪
　　张茂先宅
　　当年张壮武此地留空宅平生无髣髴何处寻遗迹流恨金墉城伤心洛阳陌风流陆浚仪曽容笑须帛
　　贾浪仙墓
　　遥望大房山苍苍但烟雾下有千年坟微茫辨封树照夜少鱼灯凌寒走狐兎落日青枫林是君独吟处王若水古木鸣禽图为宋子昭郎中作
　　古木幽篁乱疎萚下有棘枝聚寒雀枝头颗颗红瑚石畔菲菲芳杜若一雀振羽如欲飞一雀掉尾矜毛衣复有两雀目相瞲号作窃丹知是非鹧鸪临流宛相竝戢翼回头复交颈黄陵庙里花落时啼罢钩辀照双影髙堂置酒相徘徊眼中不数濠梁崔天清雪霁北风作多少苍鹰欲下来
　　傅青主徴君写荷竹见寄奉答兼怀戴枫仲
　　眼中突见筼筜谷露压烟啼万竿竹下有亭亭菡萏花大似凌波倦膏沐烟墨淋漓元气足老笔纵横破边幅卧逰真对两诗翁晋祠流水如碧玉
　　初拜国子祭酒释菜太学作
　　雍雍礼乐地肃肃堂庑深皑皑素雪零郁郁青松隂堂上钟簴悬壁中丝竹音末学愧承师抚躬实难任文学盛邹鲁流风感至今早入矍相圃夙侍缁帷林未能习礼器遂以玷华簮
　　圣朝敷文徳憬彼胥献琛岧嶤白虎观诸儒粲璆琳议郎悉承制更老多横襟低徊宫墙下如聴师襄琴
　　何处故乡思二首
　　北齐房君豹有山池在齐州自制诗云风沦歴城水月倚华山树时人以比康乐子在京师有故乡之思因取其语为诗云尔
　　何处故乡思风沦歴城水处处清瑶流时时白鸥起日暮浣纱人临流独徙倚
　　何处故乡思月倚华山树清辉河汉外散入平湖去不见谪仙人空山下风露
　　绘川书院诗二首为汤荆岘侍讲赋
　　大道滙邹鲁洙泗何洋洋邈矣二千载伊洛为巨防江汉有遗民卓为姚许倡至今百泉上源流深且长暧暧夏峯村郁郁通徳乡汤公起梁宋摄衣早升堂侧闻睢涣间五色多文章黼黻与华虫宗庙绘衣裳汝南多先贤邹鲁实颉颃中原昔戎马讲肆为鞠场起衰赖通人屹兹数仞墙乐职备中和诸生歌鹿鸣六籍列经纬诸史成宫商不才忝成均臯比坐傍徨倚席乆不讲士气何由昌愧彼巫医师糜粟空一囊
　　先生昔挂冠栖迟乐岩谷睠彼二三子望古企髙躅逶迤清川上搆此数椽屋三年侍承明梦想在林麓大道不终晦天中盛耆宿轘辕有耿介上蔡有张沐著书各满家众流滙川渎耿公实亷吏斋防甘杞菊张公赴徴车万里向巴蜀子防啼蚕丛冻云木何日成徳邻弦诵譬家塾予亦步屧来嵗晩共饘粥
　　题徐电发检讨画蟹
　　仄行与外骨并入考工记何如纨扇上善写招潮势草泥拥郭索两钳亦何利便欲左手持未劳门下议
　　湘水行送良辅宰零陵
　　阳朔二水湘与漓源同派别分条支湘水东来入南楚曲抱衡山经九疑九疑之山苍梧野斑斑泪竹英皇祠零陵郡古枕湘水潇江曲折来赴之自古骚人憔悴地九歌哀怨留其词亦有元和旧司马八愚感激传歌诗其文往往拟山海坐使荒徼増傀奇子今年少去为吏况有诗笔人所知黄溪山水胜鄠杜何必慨叹穷荒为此去浯溪止百里磨崕洗剔中兴碑元公作颂鲁公笔长与日月相昭垂经术縁饰固良可勿随流俗矜茧丝衣租食税尽赤子谁云南人鬼且禨捕蛇有説更三复军输尚急西南陲
　　赠许生
　　我来太学已八月长日坐卧石鼔旁松风洒然送蝉语一庭碧草生新凉嗟哉趩不可辨如箝在口谁能详安得邀君坐东序共穷史籀赓宣王
　　送汤荆岘侍讲使浙江
　　我爱西子湖夙昔梦见之湖光与山緑乐事输呉儿譬客谈江瑶未免思朶颐闻君往东南起舞掀两眉緑蒲十幅帆西风美满吹初下南徐州三山已丽崎行行过震泽万顷青玻璃夜航到临安髙枕殊未知新笋晩花过橘緑橙黄时湖水雄鸭头緑浄相差掩映湖上山影娥照清池钱塘八月潮诡异天下奇疾雷震百里蛟龙竞躨跜潮头坐灵胥重水汨后随三千彀强弩射潮胜雄师至今击西陵鐡幢髙以危酾酒临樟亭江海为东驰壮观今古无寄之于声诗歌送潞河船邮籖催画旗
　　吴江顾樵水写予平山旧诗摘星楼阁浮云里一傍危栏望楚江之句为图相寄雨中偶成一诗奉答兼寄茂伦定九
　　哦诗三十年往往在人口旗亭与乐府流传亦时有江淮好事多图画烦好手讵敢拟右丞家风映先后廿载走京尘颇已忘敝帚君复为此图毋乃太骈拇平山髙矗矗楚江清浏浏雁齿红栏桥鹅黄水杨栁风景故依然问是淮南否俛仰慨今昔少壮成皓首他时鲈乡亭相过索杯酒息壤犹在彼寄语雪滩叟
　　遂安毛贞女诗
　　新安水清泚水清石见底黄河水弥弥一石五斗泥水清复水浊女心空自知三日为君妇未识君容仪一月侍君疾不闻君履綦秋风响庭树夜夜哀羁雌髙楼切浮云直下忽若遗昭昭白日光奄与黄泉期手斲女贞木弦以寡女丝弹作处女吟千载有余悲
　　十一月十八日纪事
　　招摇方指子七日后长至五星如连珠贞符协天瑞詄荡天门开日射觚棱次公卿俨行列百寮咸备位云中露布下琅琅动天地十月日在未军府秉谘议雷动传滇城十万连步骑贝子坐武帐诸道师总萃将军拜祓社偏禆怒裂眦搜穴翦狐鼠然犀照魑魅天上舞钩梯地中鸣鼓吹不遑濡马褐况敢执象燧胆落钟讵闻约长髪竞系半年筑长围屏息门昼闭樵采路乆絶啖食到残骴鼫技悔已穷蚁援复何冀孺子一殊伪相五刑备自然天助顺岂曰吾得嵗昆明水清泠金马山屭赑妖氛一朝洗磨崖勒文字厘圭命召虎乗轩宠邴意六诏歌且舞给复置官吏皇哉
　　圣人徳涵育及动植手提三尺剑削平诸僣伪何以硎曰仁何以淬曰义所以八年中次第芟丑类师行不驿骚民居不憔悴自兹万斯年櫜弓兵不试敢告载笔臣着之大事记
　　戴氏鼎【为枫仲作】
　　昔在京师赋方鼎年少笔力回千钧焦山鼎图嵗在已江海起立鱼龙奔迩来衰谢二十载虽有意气无由振戴氏此鼎何处得势如恠兽狞以蹲平头负戴到蓬户四座动色谁敢扪云雷盘旋间饕餮斑斑古色疑周秦凹中尾鬛状天马縁尻鼯鼠拱且驯或云子午纪年月或如癸甲兼庚申或云干上艮在下天山为遯理则均着马履鼠古所训义云隂屈而阳伸制器尚象有深戒寡闻尠见徒纷纭大巧坐令倕龁指流俗岂辨饲与饙丹枫阁中尽奇古此鼎屹立何雄尊市邱鼎龋任嘲笑烹鸡何以羞明神不烦更问栁下季歴千万世存吾真【顺治己亥在京师为少传刘公赋方鼎康熈乙巳与西樵先生在焦山赋古鼎程邃穆倩为图】
　　多父敦【亦戴氏物】
　　昨日赋罢天马鼎今日复示古敦牟山川连日发光怪黄白下覆云油油此敦形制奇且古两耳三足穷雕锼上作饕餮下蚩尤细辨非簋非彞舟古人一物殚工巧用盛黍稷神所羞珠槃玉敦载盟府云以歃血亲诸侯流传千载歴尘刼却伴髙士山之幽昭余自昔称晋薮侯甲水作青瑶流丹枫孤阁踞其上朝霞暮霭临牕浮先生静坐观众妙图书万卷皆亲讐此鼎此敦置左右苍然古色来商周庭列九賔发缇幕令我一见生叹愀长安市儿寳康瓠金敦玉敦知何求什袭归去闭髙阁防有光气腾龙蚪【敦音对】
　　摩崖碑
　　有客新自湘江归登堂示我浯溪碑芒寒色正三百字忠义之气何淋漓白日行天破幽曀走避罔两潜神防忆昔天寳初丧乱渔阳突骑如飇驰二十四郡少义士平原太守独誓师平生不识顔真卿乃能一木支倾危清河年少气慷慨十嵗作质平卢儿中兴大业起灵武功成不死神扶持道州刺史昔漫叟振笔大放琼琚词请公磨崖书絶壁镌镵千仞青云梯蛮烟瘴雨不剥蚀万古照曜天南陲昨者剧贼乱滇海盗据衡永为根基太平祭告徧羣望山川一洗无磷缁宜有雄词继前代磨崖重刻浯溪湄
　　元祐党籍碑
　　天津桥上啼杜鹃耕父已见清泠渊宫中尧舜不可作厚陵社饭悲年年二惇二蔡秉国轴同文馆狱纷钩连衣冠相望走岭表一网尽矣嗟羣贤司空手籍元祐党【京自署司空尚书右仆射兼门下侍郎】大书深刻相磨镌彗星下扫文徳殿毁碑夜半何喧阗攸攸狒狒一儿戏可惜宋社成南迁潭州死骨尚有臭党人名字光中天西南荒徼八桂郡此碑千载人争传上云垂戒万万世其词何异诛共驩从来青蝇乱白黒三代遗直今如小人勿用易所戒崇宁偾辙无忘旃
　　秋杪独逰善果寺感怀亡友叶文敏公
　　秋怀憺无豫古寺聊经行乔木何苍然归鸟时一鸣雨乆林叶积人稀秋草生帛公吾夙好敷坐依南荣壁间
