<!-- { "loadSidebar": true } -->
　　说苑河间献王曰汤称学圣王之道者譬如曰焉静居独思譬如火焉夫舍学圣王之道若舍日之光何乃独思若火之明也可以见小耳未可用大知惟学问可以广明德慧也
　　某窃观仲虺诰成汤曰能自得师者王谓人莫已若者亡又曰好问则裕自用则小夫能自得师而又好问即所谓学帝王之道也谓人莫已若而又自用即所谓静居独思也成汤能学帝王之道是以德日新日日新又日新古今之理无不通幅员之广无不察如日丽天容光必照兹其所以为大欤不然以区区之思虑穷万变之交错耳目所及固可知矣耳目不及者何自而知譬诸火焉虽燎于原似若可畏然百里之外光熖已熄是故成汤之所不取也且明于大者或晦于小明于近者必晦于逺斯乃自然之理故日能照天地而不照蔀室夫既已照天地矣蔀室不必察也若乃灯烛之光施诸一室之内足照毫厘一室之外复何见哉夫惟以日喻圣王之学则其为功也大矣以火喻独居之思则其为明也小矣呜呼非成汤其孰能如此
　　五月六日
　　国语楚荘王使士亹傅太子葴辞曰臣不材无能益焉王曰頼子之善善之也对曰夫善在太子太子欲善善人将至若不欲善善则不用王卒使傅之
　　某闻储君以上智之资居明两之位其禀于天者固殊絶于人矣又得贤傅辅导之则德隆而愈髙善积而益崇其效岂浅哉抑尝考之经传其言傅太子之善者莫详于礼记莫备于国语若曰三王教世子必以礼乐乐所以修内礼所以修外礼乐交错于中发形于外是故其成也怿恭敬而温文又曰知为人子然后可以为人父知为人臣然后可以为人君知事人然后能使人此礼记之文也教之春秋知善恶之戒劝教之世系知昬明之废兴教之诗使穷道德之归教之礼使知上下之则教之乐所以涤邪而镇浮教之书所以睦族而比义此国语之文也备此二者太子之善着矣虽使旦奭保傅成王大要不出乎此彼区区楚国之臣又何加焉
　　五月二十七日
　　后汉明帝为皇太子桓荣为少傅荣以太子业成上疏谢曰臣幸得侍帷幄执经连年而智学浅短无以称益万分今皇太子以聪叡之姿通明经义观览古今储君副主莫能专精博学若此者也斯诚国家福祐天下幸甚臣师道已尽皆在太子谨使掾臣汜再拜归道太子报书曰荘以童防学道九载而训典不明无所晓识夫五经广大圣言幽逺非天下之至精岂能与于此况以不才敢承诲命昔之先师谢弟子者有矣上则通逹经防分明章句下则去家慕卿求谢师门今防下列不敢有辞愿君谨疾加餐重爱玉体
　　某闻三王之教世子必以礼乐春诵夏太师诏之所以传约道义浸润经术因先王之法言广元良之德性夫然后可以正天下之本耸神民之望去古既逺斯道罕传惟明帝谦恭好学孜孜不怠而桓荣竭诚归美庆国家之福祐上下相资追踪三代书之简防至今有荣焉仰惟殿下聪明精敏本于生知犹且日与诸儒讲明戴礼其议论所及多发挥前人之未至逮此终萹道固成矣昔唐郭瑜告太子曰安上治人莫大于礼非礼无以事天地之神非礼无以辨君臣之义某谓礼经虽多而其要寔在乎此敢以为献
　　月　日
　　三朝寳训建隆元年正月太祖幸国子监二月又幸因诏加修饰祠宇及塑绘先圣先贤先儒之像帝亲撰文宣王兖国公二賛三年六月以右谏议大夫崔颂判监事始聚生徒讲学帝诏中使以酒果赐之四年四月又幸
　　某恭惟太祖皇帝之有天下适当五代干戈扰攘四分五裂之后刘氏据河东李氏据江南孟氏据全蜀皆传袭浸久僣窃位号荆南髙氏两浙钱氏虽名称藩实非纯臣其他如李筠李重进之徒大率强藩悍将人懐向背自今观之当时练兵择将夷凶剪乱日不暇给矣乃于即位之月而幸国学修饰祠宇亲制先圣之賛虽前代太平极治持盈守成之君未必能汲汲皇皇如此其于先后缓急之序似若倒置窃尝深求其説然后窥圣意之万一盖五代所以扰攘分裂大乱不止者正以自唐之末君臣上下谓学校为无益指圣贤为迂濶视君如奕棋杀人如刈草礼义消亡风俗大壊故也今先示以崇儒重道之礼则人将知有尊君亲上之心人有尊君亲上之心则忠孝根于内暴乱弭于外销患冥冥莫见其迹积善在身不知其长僣伪所由削平华夷所由畏服而创业垂统所由亿万年无穷也昔舜舞干羽而苗格文王修德而崇降太祖规模真舜文之规模也哉
　　月　日
　　唐书王绩传绩兄通隋末大儒也聚徒河汾间仿古作六经又为中説以拟论语不为诸儒称道故书不显惟中説独传
　　某按王通生于隋开皇之四年而卒于大业之十三年其在河汾实能讲明五帝三王周公孔子之道学者从之然所著书毎比拟六经故为礼论二十五篇乐论二十篇以续礼经集书一百五十篇以续尚书采诗三百六十篇以续古诗为元经五十篇以续春秋賛易七十篇以续周易又为中説摹仿论语是皆以孔子自处而谓门人董常为顔子何其不知量也通之子曰福畤聚其书号王氏六经然皆无传惟中説独存今所谓文中子者是也通既有门弟子魏征等仕唐为宰相尝预脩隋书乃不为通立传意者通尝妄比圣人征既师事之若过有推尊必贻讥于后世稍损益之则是暴通之失是以畧而不载欤且韩愈在唐号为大儒距通之时不逺愈毎言荀况扬雄乃无一字及通至本朝太宗皇帝遂谓通有缺行故不得立传盖述而不作窃自比于老彭若圣与仁必曰则吾岂敢孔子之谦毎如此通实何人反僣圣作经辄自尊大宜乎太宗所不取韩愈所不道也惟五代旧唐书于王绩传末云通字仲淹隋大业中名儒号文中子自有传今既不传固无足据昨日防殿下俯询其由辄具言之
　　缴故事劄子
　　某昨日防殿下垂问隋王通不载列传有以见好古笃学识虑髙逺今因故事粗陈其説乞赐清览崔著作通鉴说共六十卷见写两本一欲奏御一以献殿下候了毕方敢陈纳昨日胡寅所着其学识议论文词三者尤更高逺极有补于治道所以先次禀闻伏乞令照
　　七月二十四日
　　唐书孙思邈传卢照隣问思邈养性之要答曰天有盈虚人有屯危不自谨不能济也故养性必先知自谨也谨以畏为本故士无畏则简仁义农无畏则堕稼穑工无畏则慢规矩商无畏则货不殖子无畏则忘孝父母无畏则废慈臣无畏则勲不立君无畏则乱不治是以太上畏道其次畏天其次畏物其次畏人其次畏身忧于身者不狥于人畏于已者不制于彼谨于小者不惧于大戒于近者不悔于逺知此则人事毕矣
　　某闻士农工商君臣父子贵贱流品虽殊至于修身养性皆本于是则一而已所谓畏者何也一饮食必思有节而嗜欲不敢纵一起居必思中度而怠惰不敢生喜怒弗过也宴安弗懐也如此则为士必成名为农必有秋为工必善其事为商必安其业推而上之为君必治为臣必忠为父必慈为子必孝又扩而充之则为圣为贤斯无难矣孙思邈在隋唐间虽名一艺寔兼于道观其论养生曰善言天者必质之于人善言人者亦本之于天故以四时五行配四支五藏极论寒暑徃来消长之理而终之以如临深渊如履薄氷其义盖深逺矣孟子曰天下之本在国国之本在家家之本在身身之重如此可不知所畏哉
　　八月五日
　　唐明皇开元元年十二月己亥禁乞寒胡戯以殊中国之仪也
　　某闻衣服有章然后可以辨贵贱礼乐有节然后可以致中和夫是之谓章身安可使厖竒乱之乎昔仲尼谓防管仲吾其被髪左袵矣而孟子亦云用夏变夷况京师者天子之都以风化下尤在所先故小雅咏彼都人士彼君子女凡五章皆取其衣服不贰从容有常而美其行归于周万民所望此所以为四方之极也明皇在开元初求治正切乃禁乞寒胡戯不使乱中国之仪殆知所慎矣倘能善始善终则禄山之乱何自而起也哉近者恭闻诏防禁止掉箆谓其颇近胡装盖得王制五载巡狩考正礼乐制度衣服之义而殿下识虑髙明又谓服饰音乐之近胡者皆当禁止此孔孟之意也小雅之防也开元故事夫何足道
　　八月二十七日
　　资治通鉴唐宪宗与宰相论自古帝王或勤劳庶政或端拱无为互有得失何为而可杜黄裳对曰王者上承天地宗庙下抚百姓四夷夙夜忧勤固不可自暇自逸然上下有分纪纲有序苟选天下贤才而委任之有功则赏有罪则刑选用以公赏刑以信则谁不尽力何求不获哉明主劳于求人而逸于任人此虞舜所以无为而治者也至于簿书狱市烦细之事各有司存非人主所宜亲也昔秦始皇以衡石程书魏明帝自按行尚书事隋文帝卫士传飱皆无补于当时取讥于后来其耳目形神非不勤且劳也所务非其道也夫人主患不推诚人臣患不竭忠苟上疑其下下欺其上将以求理不亦难乎上深然其言
　　某闻汉武帝防董仲舒曰虞舜防于岩廊之上垂拱无为而天下太平周文王日昃不暇食而宇内方治得非疑二君劳逸不同而治效同即今观宪宗之论全类武帝李绛之对不殊仲舒盖以舜继尧后因其辅佐故享任人之逸文王逢商之末天下耗乱贤者隠处故任求贤之劳帝王之道同条共贯特所遇之时异耳易地则皆然也虽然均是勤也文王不遑暇食特在乎咸和万民克俊有德而已至于庶狱庶谨付之有司未尝敢知彼秦始皇魏明帝隋文帝不能宅心于用贤举善而屑屑然敝精神于簿书故其勤虽同乎文王治乱则霄壌矣
　　十一月二十二日
　　唐书韦绶传穆宗为太子书依字辄去人曰上以此可天下事乌得全书耶
　　某闻晋元帝初践祚凡诸侯牋奏批之曰诺盖帝在藩国恭于事上谦于处已积习成性故当君临天下犹能安而行之晋室中兴于兹见矣唐穆宗幼年学书已知避君王所用之字谦恭如此天资可谓絶人倘又得端良谅直之士参侍左右开广聪明必将増光宪宗追述贞观岂特如晋元而已惜乎韦绶才识庸鄙不能以经义辅导太子乃数为俚言以取恱宪宗斥而逺之不亦宜乎
　　十二月四日
　　说苑齐景公出猎上山见虎下泽见蛇归召晏子而问之曰今日寡人出猎上山则见虎下泽则见蛇殆所谓不祥也晏子曰国有三不祥是不与焉夫有贤而不知一不祥知而不用二不祥用而不任三不祥也所谓不祥乃若此者也今上山见虎虎之室也下泽见蛇蛇之穴也如虎之室如蛇之穴而见之曷为不祥也
　　某谓此篇本晏子戒景公田猎之失然不欲正言姑因上山见虎下泽见蛇之问而以知贤用贤任贤为讽其意若曰山者虎之室也泽者蛇之穴也君不徃猎何由见之哉盖春秋之际人君鲜能以纳谏为事故其臣未免婉词以喻之厥后一变遂为战国之纵横上下无复以诚相与而谗谄面谀之风炽矣帝王盛世则不然主圣臣直语皆深切着明未尝迁就其说如益之戒禹曰儆戒无虞罔失法度罔逰于逸罔淫于乐任贤勿贰去邪勿疑禹之告舜曰无若丹朱傲惟慢游是好傲虐是作载之典谟何其盛也后之人君欲知帝王覇者之不同其亦考其君臣相告之意乎
　　十二月二十四日
　　唐明皇尝猎苑中或大张乐稍过差必视左右曰韩休知否已而疏辄至尝引鉴黙不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣直萧嵩毎启事必顺防我退而思天下不安寝韩休敷陈治道多讦直我退而思天下寝必安吾用休社稷计耳
