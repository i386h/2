<!-- { "loadSidebar": true } -->
　　郡伯李公以七闽重望守吾潮三昜载于兹既上天官最晋粤东副宪奉简书治兵事高凉行有日矣潮之总参戎暨和门诸将军相率诣余熙春丐言赠行余谓诸将军若武臣职兵事也公世以文章鼎贵尤雅重儒术日进诸章缝士讨论课艺意武略非所好欤然兹业以节钺称备兵使骎骎乎文武为宪而高虽淳土然居粤上流负山面海峒蛮叵测妖氛时警莅兹土者抚绥固急而练兵制胜尤万万不可缓在鲁颂献馘屈丑率在泮宫则武事正不外文教也公居恒尤留心武备一切军需以时给发无斯须逗留固知公起家以文而心所注存若身履行间与诸将军同抚摩也者诸将军岂不知公之文有源政有谱诸如严近侍而屏关说厘案牍而杜强御凡潮有牢不可破之例公屹屹然如山真卓乎有大臣之体洋洋纚纚在人口碑不复赘独兹行称治兵使职兵事也昔人有间杂事部署得宜识者遂谓其娴于兵乃公固有可以触类而扬厉者向者尝校艺文场前此固以寻常了局公谓真儒显相在此关头始进不正将来之谓何独精心营画区方董十邑令长暨二三执事僚友日夕将事如大军兴发部署队伍整焉不哗而三尺从事毫不可假贷人皆谓是试也数十年来仅有今日夫嘻是童子之试而公严事若此其肯以万人之命尝试于军而以人国幸也尝试比而论之夫非居然文事也哉其区方营画葢垒堡城守与战阵形势也董治令长与二三僚友日夕将事其部分将领也队伍整齐军之伍两伎击进退也三尺从事不少假则赏信罚必军之命脉系焉则即公文事而武略大槩可得而一一指数矣况公初下车首行伯格长法隐然兵农相资遗意一切抚摩其出自天性者然即历年以来饥馑洊臻而三军之感投醪而戴挟纩无有诽乎伍而哄乎市者宁独一切军需以时给发已耶葢保之若赤子其所繇来旧矣则毛举公之一节已知其饶于将略又何俟知之以当局也顾予不佞于兹益有感焉夫文武异施而原本则一独奈何今之谈经世者于文武离而二之阃外之寄一视文吏颐息而一二武弁亦俛焉惟文吏之高下手禀承则何怪乎登坛仗钺麾下喘喘然视若风霆雷雨一遇缓急不得当一臂也于国事又何赖焉公自莅任遇诸将军不一而足然皆臭味孚心腹置一以疆场起见而非文武起见即所谓将相调和则士豫附者何以加焉第高凉为公驻节地俭赋诎耳视者谓公名世朝廷何以此待公颇为公不满在熙春则谓主上神圣明见万里正其所以厚望公也高凉虽界在二广而南控交州实华夷门户岂称无事之国世庙初乱赖我潮翁襄敏公戡定神庙末乱赖闽戴中丞公戡定在翁则从高而扼其尾闾在戴则从高而梗其咽喉皆不世之伐也今交虽鸷伏矣万一鸱张如二庙时事公得无展其经纶以固门户将无铜柱再标而于闽于潮不有光乎余所云朝廷之厚望公者以此诸将军曰然敬书之以内公行李 

　　○贺郡司农咸陵李公考绩序 

　　尝稽古建官官之有判葢自宋始当其时惩五季弊分州将之权特设一倅以二郡政凡兵戎钱谷户口赋役刑狱教化可自裁决与守臣颉颃行事所部有善否得举刺以闻何隆重也今制郡国事一禀守臣潮州越五岭外而倅秩介丞与理之间所事几何建设有二司捕得以意谳盗侦者复躭躭虎视然司农格不行县祗以文告责成赋足不任受赏赋歉均任受罚似取充位而已昔张京兆谓仕僻处远郡胸臆约结有奇安施此语或有激乎其言非通论也夫士患无奇耳有奇则无事囊处有事颖出大事斧断小事刃解何处不可见奇余尝执是以旴衡当世则有得乎咸陵李公焉公产高皇帝汤沐地为蒙城世家昂姿岳立洪声钟鸣真千万中一伟丈夫也甫入潮而扶笻骑竹者惊谓丰采凝峻于民情不可近乃公自矢倅虽闲曹孰非命吏勤乎其职靡蠹不清靡猾不厘不自知其为倅也政行数月市廛不扰鸡犬不惊闾阎熙熙于于亦不知其有倅也会揭令匮当事者以揭岩邑特简公廉吏往公屏馈遗绝秤耗一以六谕谕民豪有假尸赖命株连一十七人公一讯立解邑为勒碑志思葢倅而令也者戊午海啸为古今异沴时守省行公上书诸大吏读者流涕代觐之役属百职事以公万里征途为持一钱资资斧公一切谢郄两袖清风简书不辱葢倅而守也者广济津梁岁榷金巨万公数委数辞不得已受事额以外不增额以内不损又察其无艺十数条国家以军兴算缗奈何与小民争此毫末为无如裁之便葢倅而司榷也者它倅在郡多以簿领鞅掌焉暇论士即论而面唯诺内揶揄其何以厌士心公自公之余青衿誉髦欲有所自见徘徊翔与于公庭公不难色笑与之弹射葢倅而师帅也者海氛不净至损将殒师防海者久不奉檄而来公以望代庖俄而诘兵俄而清伍俄而驾楼橹于蛟宫蜃窟之中而略无怖色三军吐舌暵公非常人日鲸鲵远遁境内得安枕卧又倅而司戎也者夫国家之用外吏与外吏之効用国家诚不越此数端而在汉神爵五凤间吏治最称得人然深文罔者鲜见思而好长厚者有遗奸兴学校者薄赡养而修田畴者略武备未见其能全也公以一倅而一一治办曾谓僻处远郡有奇不得施乎公真兼材哉善乎刘邵之志人物也曰偏至之材 【 以才自名】 兼材之人以德为目此岂先材而于德缓耶大都人而匪材则学问虽深作用弗究即慈祥隐抱设施终亦弗得宏也公所至擘画本之以明晣所至担负本之以沉毅宜其着绩岭海辙迹见思耳今当三年绩最御史中丞御史咸注上上考以质成乎天子属邑令潮阳朱君等荣其事而委言乎余余以病痛罢笔札数月而下邑令王君复督趣再四又不敢不勉以代舆人余惟董子有言绩者积也余庆言积善兴礼乐言积德累仁言积功公有百年之积亦有千年之积何也公家五千言曰慈曰俭曰不敢为天下先此之谓三宝也传之千年公之伯父登甲第不仕公之父赋南宫不仕洵不肯以科名先人而不妄笞一人不妄受一钱伯若父又拳拳乎公非宛然慈俭家法乎所从来远矣公奉百年庭训以其所为积者而为绩吾潮久道化成列城讴诵最牍上公交车当司徒课其钱谷宗伯问其学校司寇视其比详司马察其戎政总之太宰以定流品实自一倅嚆矢积而为若守若令若司榷若师帅若司戎之绩粤中称循良无两矣即自是而积之天下天下事且廓如也于是诸君辗然曰富哉子之言吾大夫也吾以告吾大夫 

　　城南书庄草卷之三 

　　●城南书庄草卷之四 

　　海阳林熙春志和甫着 

　　序 

　　◆序 

　　赠心南张翁暨配蔡宜人洊膺恩命序 
　　贺岳州府丞瞻淇周公擢南户部序 
　　贺罗先生荣膺緫宪奖予序 
　　封文林郎一山陈公以伯子揭阳令石潭先生考最锡典序 
　　贺邑侯石年沈父母述职序 
　　贺观察磵云陈公擢两浙参知序 
　　贺观察磵云陈公祖参知两淛序 
　　赠潮阳侯海轮王先生上计序 
　　摄政遗思序为程乡侯练石吴公述职贺 
　　贺海豊令八际董侯应觐奏最序 
　　贺邑侯震泽王公迁南缮部序 

　　○赠心南张翁暨配蔡宜人洊膺恩命序 

　　自高皇帝有万世功以开其后而为淳庞惇大之治然其最无如慎刑每岁夏称暑辄赐湔白它以第肆有隃秋聚百官虑之必亡枉乃听伏而五载复大推恩遣使者四出而钦恤之总之缓故纵之诛重悞入之辟令后世子孙无以一不辜而损至德功令揭日月矣今上久道化成修祖宗故事无斁而决岳之令无岁不停即下诸道秋官之长谆谆然暴沉滞悯蠢愚晰疑似视高皇帝约又阐扬而扩达之以故薄海内外汪洋湛濊昌明融炽而长发之祥独归官家乙巳年所震符洊瑞元孙笃生越明春上聚顺宁亲加恭僖徽号下慈圣皇太后朝野腾欢庙社用鬯礼乐明备天地为昭葢自国家来以慈闱而见曾孙仅有今日也一时两都文臣自三事而下得奉诏荣所生有差余姻友比部郎张某以文无害承恩加赠父心南翁承德郎曰奉直大夫加赠母蔡氏安人曰宜人五年之内王言两被而元辉复以使事将之墓所山川草木贲若色飞而诸与元辉知昵无不幸二尊人余庆未艾必欲余一言以纪盛事余惟尊莫尊于君父荣莫荣于丝纶而宠自天来又何藉乎草茅即草茅欲抒芹曝以扬休命而养疴有日矢口嗫嚅又焉敢以不文僇乃杨君仕迁洪君资旦赵君秩礼相继督责无已则请以诗为张氏诵诗述文武受命姬公成德更于思齐太任称焉故二南之化首之关睢而螽斯麟趾开八百年根本然又必以驺虞乱者仁爱之意念深也当其时刑措不用宇宙太和公卿大夫出则羔羊处则考盘而妇人女子亦相率为采苹采蘩是何其生逢盛世蔼若一家哉元辉固受诗大夫者亦已生逢盛世矣在功令方责之以缓故纵重悞入而元辉应之以宽厚在圣明方责之以暴沉滞悯蠢愚晣疑似而元辉则应之以明允自是使辙所至民自不冤即诗称驺虞何以加焉惟是上广关睢之化每以孝治天下然世有纡紫横金而不得徼一字之褒鸣锺列鼎而不得干半纶之荣者何可胜数乃五年之内元辉并两得之人皆谓元辉之贵二尊人而不知二尊人之自有贵者在也方大夫之谒天官得罗城也自谓柳虽瘴乡而刘蕡子厚孰非豪杰吾第安之即缮黉凿泮筑城浚濠有如其家而斤斤一介行李萧然又何逊乎羔羊及其致蜀命而赋初衣也谓伯虽通籍叔季亦汗血驹舍此不策胡曳裾王门为角巾归来庭训之暇时拉二三同志登山玩水诗酒自娱又何逊乎考盘而宜人之事大夫也出自名门终身布素而志和平于芣苢专宁一于鹊巢不自知为贵人妇亦不自知为贵人母也而馈祀殷勤又何逊乎苹蘩夫繇大夫而观则为臣鹄繇宜人而观则为壶范宜其位登膴要寿并期颐而顾有不然者天之所以大元辉也葢造物好谦而二尊人廉取之造物好生而元辉普施之一张一弛乘除之数也余曾读班氏书纪于公治狱多阴德欲□其闾以待子孙之兴若持左劵以取必于天而其子定国孙永果以丞相御史封侯即国家之名德巨卿亦多从比部起何也彼刑祥而其禧自集也大夫谢藩司理固以不用用之为祥而其遗在元辉元辉称名比部尤以善用用之为祥而其报在二尊人即今螽斯麟趾蝉联鹊起而元辉又动不遗亲视弟犹子如子内无私构外无私亩日与季元举守张仲孝友家法歌蓼莪而咏斯于不啻口出则元辉之所以显二尊者宁独慎刑而国家之所以宠嘉元辉者又岂一命再命已哉山致其高云雨斯兴水致其深蛟龙斯生人致其道义福禄斯归今上福张氏隆矣诗曰降尔遐福维日不足自今以往又元辉竭力操诚维日不足之时也 

　　○贺岳州府丞瞻淇周公擢南户部序 

