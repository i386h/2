<!-- { "loadSidebar": true } -->
　　却说庾亮被苏峻杀败，无处安身，乃引从人来浔阳，投奔友人温峤。
　　史说温峤，字太真，性敏捷，有识量，能属文，丰仪秀整，善于谈论，见者皆爱悦之。平北大将军刘琨，举为参军。元帝初镇江左，琨诚系王室，遣峤将命，既至引见，帝器而嘉焉。
　　于是时，江左草创，纲维未举，峤殊以为忧，及见王导共谈，欣然曰：“自有管夷吾，吾复何虑？”会琨死，荐峤为散骑常侍。温峤将奉命，辞母崔氏，崔氏以老固止之，峤绝裾而去。
　　其后母亡，峤阻乱不获归葬。由是固让不拜，苦请北归葬母，诏不许，峤不得已乃受。明帝即位，拜侍中，机密大谋，皆所参综，诏命文翰，亦悉预焉。咸和初，代应詹为江州刺史、持节、都督、平南将军，镇武昌，甚有惠政。在镇见王敦画像，言曰：“敦大逆，宜加斫棺之戮，受崔杼之刑。古人阉棺而定溢，《春秋》大居正，崇王父之命，未有受戮于天子而图形于群下。”命削去之。
　　先，娇与亮同为侍讲东宫，因为布衣之交。是时亮败，无处奔投，特来浔见温峤，曰：“苏峻与祖约谋叛，攻陷京师，建康倾覆，吾奉太后明诏，以卿为骠骑将军，命开府仪同三司，檄兴义兵，共讨逆骏。”峤闻之号恸曰：“汝今虽离建康，主上幼弱，倘被贼害，何有所凭？太后虽诏，为今之计，当以灭贼为急，吾未功而先拜官，何以示天下？吾不敢当！”言讫，因与庾亮相对悲泣，士人闻之者，莫不流涕。温峤素重亮，亮虽败奔至此，娇愈推奉，分兵给之。
　　三月，皇太后庾氏因庾亮违众议，首生厉阶，及为元帅，兵败身窜，恐祸及族，忧虑而崩。百官举哀葬之，谥曰“明穆皇后”。苏峻恐诸镇起兵，自率众南屯于湖，深虑后变。
第一六四回　亮峤推侃为盟主
　　夏五月，温峤将兴兵讨峻，而不知建康声闻。会范汪至，言二宫无事，而峻政令不一，贪暴纵横，虽强易弱，宜及时进讨。峤深纳之，庾亮辟范汪参军事。
　　次日，庾亮推峤为盟主，请兴义兵讨峻。峤不敢当，推及于亮，二人互相推让。当峤从弟温充曰：“今汝二公相推，不肯为之盟主，恐不敌峻也。吾闻征西大将军陶侃，位重兵强，宜共推之，可济大事。”于是二人从之，乃遣都护王愆期至荆州，推奉陶侃，称说：“温平南及庾公，推明公为盟主，同讨峻、约之事。”言讫，呈上书缄，侃拆观之，书曰：峻、约跋扈，欺天谋逆，入乱宫廷，鞭挞百官，贪暴纵横，人不忍言，朝野士民，岂乐其生哉！峤今集兵选马，欲为扫清帝室，恨力不及，未敢轻举。公乃仁者，忠义慨然，素为江左士望，请为盟主。望乞起兵同赴国难，共讨不义，如有驱使处，即当奉行。
　　侃见书，犹以先帝不预顾命为恨。答王愆期曰：“你见温平南，说吾疆场外将，不敢越局以兴大兵。”愆期领其言语，回报温峤，报说陶侃不肯起兵之事。庾亮闻之曰：“今主上有燃眉之急，社稷有倒悬之忧！彼不肯为，吾与卿当自兴兵，不然幼主何安耶？”峤曰：“既如此，吾一面使人请起兴兵，吾与公先行。”乃又吩咐使人见陶侃曰：“明公且守，仆当先行。”
　　使人得其语，行二日，参军毛宝闻之，入见峤曰：“闻公使诣陶侃，称自先行，大不可也。师克在和，不宜异同，假令可疑，尤当外示不觉，公可急遣人迫使改书，言必俱进，若不及，则更遣使可也。”峤始遣人星夜追回先书，改称与俱进。
　　于是侃得峤书，遣督护龚登率兵一万诣温峤，峤自率众七千人，与庾亮、龚登等起行。先使人列上书，陈峻、约罪状，移告各镇，共发讨峻。峤既登舟，泣涕谕众欲行。陶侃使人追龚登引众还镇，峤苦留之，又使王愆期去与侃书曰：行军有进而无退，可增而不可减，近已移檄远近，言于盟府，惟须仁公军至，便俱进耳！今乃返退还，疑惑远近，成败之由，将在于此。假令此州不守，则荆楚将来之危乃当甚于此州之今日！仁公进当为大晋之忠臣，参桓、文之业；退当以慈父之情，雪爱子之痛。且峻、约无道，人皆切齿，今之进讨，如石投卵，若复召还，是为败于几成者。遂谓仁公缓于讨贼，虽悔难追，愿公察之！
　　侃得书犹豫，愆期上言曰：“峻，豺狼也，如得遂志，公安有容身之地耶！依吾之言，明公火速自行，则诸镇同赴，大功可成。”于是侃感悟，即戎服登舟，起兵而行。时侃子瞻因与峻战死，家人收骸硷棺，送还荆州，是日到州，侃遂不顾，兼道而进。
第一六五回　郗鉴王舒赴国难
　　却说郗鉴，字道徽，高平人，少孤贫，博览经籍，躬耕垄亩，吟咏不倦，以儒雅著名。初，鉴值永嘉之乱，在乡里贫甚饥馁。其乡有黄长者，以鉴名德，传请供给之。时兄子迈、外甥周翼幼小，鉴常携之就食。黄长者曰：“今各自饥馑，吾以君贤，欲共相济耳！恐不能兼有所存。”于是鉴后独往食，食讫，以饭着两颊边，还家吐与二儿食，因此养得二人复存。后同过江，迈位至护军，翼位至剡县令。鉴投事元帝，帝遂以为广陵太守。
　　其时，鉴任广陵城，兵微粮少，逼近胡寇，人无固志，俱各散心。忽得檄书至，即流泣谓众曰：“今主上幼小，被苏贼叛逆，污乱朝廷，吾欲起兵，以死报国，汝等尽忠，同赴国难，不得推延。”于是将士争勇向前。因是遣将军夏侯长等间行，谓峤曰：“或闻贼欲挟天子东入会稽，当先立营垒，屯据要害，既防其越逸，又断其粮，然后清野坚壁以待贼。贼攻城不拔，攻野无掠，必自溃矣。”峤闻其计，深以为然。
　　五月，陶侃自将兵至浔阳。温峤同庾亮商议出兵，当诸将谓峤曰：“陶公此来，必诛庾公以谢天下，然后讨峻，庾公宜避之。”庾闻其言大惊，欲往别镇去。温峤止之曰：“不可！公宜负荆自责见侃，侃必不伤于公。今欲去，反搆成冤。”
　　于是亮用峤计，出迎诣侃拜谢，侃惊止曰：“庾元规乃拜陶士行耶！昔君侯修石头，以御老子，今日反求见府。”亮引咎自责曰：“主上遗诏，托辅司徒王导及中书令卞壶等，亲王大臣亲自所见，岂敢裁除？修筑石头，以防诸胡，岂疑于君？若有此意，天地不容。”言讫泪下。侃乃释然曰：“前言戏之耳！”因此温峤亦来相见会议。
　　次日，三人遂同起兵，直奔建康，共率精兵四万，旌旗七百余里。
　　峻知，恐建康不固，乃自姑孰还朝。次日入内，集百官谓曰：“今陶侃起兵，要劫天子，必伤百官；今建康兵甲未精，城郭不固，难以坚持，不如暂徙石头，候太平还都。”王导出曰：“建康虽则兵城未备，乃兴王之所，况太庙诸陵在尔，岂可一旦离之？石头虽固，宫省台司，全无可居，甚不可移。”
　　苏峻要徙，王导固争不从。峻曰：“吾意已决，逆令者斩！”
　　于是，百官不敢吐言，成帝哀泣从之。
　　次日，峻备车请帝升车。时大雨泥泞，刘超、钟雅步侍左右，峻给马与之，二人皆不肯乘，而慨慷悲哀，峻心恶之。
　　帝与群臣既至石头，峻以仓屋为帝宫室，与成帝居之，峻党日肆丑言。当超、雅与荀崧、华恒、虞潭等常侍不离帝侧。
　　值饥馑米贵，峻闻遗超，一无所受，缱绻朝夕，臣节愈恭，虽居困厄之中，犹启成帝授《孝经》、《论语》。
　　王导见峻逆众而劫上迁都，乃密令张闿以太后诏，谕三吴以起义兵。会稽内史王舒得太后诏，使督护庾冰将兵一万西渡浙江，前来讨峻，于是吴兴太守虞潭、吴国内史蔡谟、义兴太守顾众等，皆起兵应之。
　　虞潭之母孙氏，性聪敏，识鉴过人，忽闻各处起兵讨峻，谓潭曰：“主上受困于石头，汝当舍生取义，勿以吾老为念，速起兵讨峻。”言讫，乃遣家僮从军，鬻其环珮，以给军赀。
　　苏峻闻知大惊，忙遣部将管商等引兵五千拒之。
第一六六回　峤侃会兵讨苏峻
　　时峤、侃军至笳子浦，峤以南兵习水，峻军便步，传令军中将士不许上岸，有逆者死。
　　时苏峻遣人送米一万斛馈祖约，峤参军毛宝闻知，乃告其众曰：“兵法，军令有所不从，温公虽令将兵无得上岸，今贼送米与祖约拒吾，又无大将护卫，安可视其可击而不上岸击之耶？”言讫，乃引兵大喊上岸，往击取之。峻送米人忽见毛宝兵至，乃尽弃辎重粮食而逃，毛宝获之，以济三军。祖约由是饥乏。温峤录宝之功，乃表毛宝为泸江太守，陶侃亦表王舒、虞潭监浙东西军事，郗鉴都督扬州八郡军事，朝廷从之。于是郗鉴遂率众渡江，与峤、侃等会，舟师直诣石头。
　　苏峻望峤、侃、亮、鉴等兵大至，面有惧色。乃令其弟苏逸守城，自执兵五万出城屯住，以为犄角。
　　陶侃既大集各路军马，皆至石头，侃部将李相请筑白石垒，使人上岸守之。于时陶侃传令三军，筑垒于白石，使亮将兵一万守之。
　　苏峻屡遣人去攻白石垒，不克而退，苏峻心下大忧，急集诸将士商议，当参军匡孝曰：“今陶侃筑白石垒，甚得其宜，进可攻我，退可为居，虽得其计，然白石南寨，其将赵胤守之，势孤易攻克。今夜我引一军抄小路去取寨后，明公可使公子硕以攻其前，两下夹攻，则胤便成擒矣。若克南小寨，则白石垒即易破也。”苏峻然之。
　　至夜，匡孝率三千士卒，抄小路而去；峻使其子硕，率五千人去攻寨前。硕兵至半夜，鼓噪直进，胤慌忙披挂上马，正遇苏硕，两下交锋，不上数合，寨后匡孝兵已至，大放火。赵胤军人四下大乱，胤回马走四十里，喊声不绝。众军相杀，止有祖茂跟定王舒突围而走。背后匡孝赶来，胤回马又战十余合。
　　胤连放二矢，被孝闪过，胤又竭力放第三箭，用力太猛，折了弓与箭，弃弓纵马，穿林而走，去远。匡孝始放火烧其营寨，与苏硕鸣金收军而还。苏峻大喜，重赏诸人。
　　温峤见南寨有失，救之未及。于是，使王愆期领军船一百只、兵五千名出战。峻使匡孝来迎，与愆期交战，不上二十余合，愆期大败，损去军船三十只、水军千余人。
　　赵胤等失南寨，至晚见陶侃，侃甚忧之。侃将孔坦曰：“本不须召郗公，遂使东门无限。今宜遣还京口，虽晚犹胜也。”
　　侃然之，乃令郗鉴率众还据京口，立起大业、曲阿、凌亭三垒，以分峻兵之势，鉴从其计。峻果疑之，分兵去攻三垒。又使人持书命祖约攻之。祖约得书，使祖涣、桓抚率七千兵攻湓口。
　　涣、抚兵至，毛宝急令民兵三千人，与涣、抚交战。毛宝中矢流血，流髀彻鞍。宝忍痛急使人踏鞍拔矢，血流满鞍。又复出战，勇敢当先。于是士卒竭力一攻，涣、抚大败而走。毛宝追数十里，伤其众五千余人，方始收军还屯。
