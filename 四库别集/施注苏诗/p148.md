<!-- { "loadSidebar": true } -->
　　【相鹤经鹤者阳鸟也而游于隂百六十年大毛落茸毛生洁白如雪汉汲黯传守城深坚招之不来麾之不去荘子山木篇阳子之宋宿于逆旅逆旅人有妾二人其一人美其一人恶恶者贵而美者贱阳子问其故逆旅小子对曰其美者自美吾不知其美也其恶者自恶吾不知其恶也録异记魏焦先字孝然结草庐于河间号蜗牛庐呻吟其中后埜火烧之乃露袒寝雪中】
　　次韵张甥棠美述志【名宗奭】
　　仲子甘心织屦避万钟渊明不肎折腰为五斗一年鸿鴈识来往终日沐猴谁去取知甥诗意慕两君读书要在存心乆平生所谈性命奥长弃不忧金石朽我今巳习鹙子定犹复晨朝怖头走刳心先拟射毅名不作羊邹悲岘首云梯雨矢集无方我已中灰同墨守恐甥自是禹门鳞未可潜逃入吾薮琢磨晚觉孟光贤畏我放言时被肘甥能鉏我青门瓜正午时来休老手
　　【高士传陈仲字子终齐人适楚王欲以为相妻曰子织履以为食恬淡而无为乐在其中矣乃谢使者晋陶潜传潜叹曰吾不能为五斗米折腰拳拳事乡里小人史记説者曰人言楚人沐猴而冠耳果然项王闻之烹説者心经注舍利子即舍利佛此云鹙子于小乗十大弟子中智慧第一已得空定楞严经佛告富楼汝岂不闻室罗城中演若逹多忽于晨朝以镜照面爱镜中头眉目可见瞠责已头不见面目以为魑魅无状狂走晋羊祜登岘首语邹湛注见前墨子公输般为云梯之械将攻宋墨子见之乃觧带为城以堞为械九设攻城之机墨子九拒之公输般攻械尽而墨子守有余辛氏三秦记河津一名龙门大鱼集门下数千不得上上者为龙不上者鱼故云曝顋龙门晋载记祖约败降于石勒勒使让之曰卿逆极势穷方来归命吾朝岂逋逃之薮也説苑魏桓子肘韩康子康子履魏桓子蹑其踵肘足接于车上而智氏分矣青门用东陵侯召平事已见晋载记石勒与李阳邻居嵗常争麻池迭相欧击至是引阳臂笑曰孤往日厌卿老拳卿亦饱孤毒手】
　　补和陶诗二首
　　和东方有一士
　　缾居本近危甑坠知不完梦求亡楚弓笑觧适越冠忽然返自照识我本来顔归路在脚底殽潼失重闗屡从渊明游云山出毫端借君无物寓我非指弹岂惟舞独鹤便可蹑飞鸾还将岭茅瘴一洗月阙寒【公自注此东方一士正渊明也不知从之游者谁乎若了得此一叚我即渊明渊明即我也】
　　和刘柴桑
　　万劫互起灭百年一踟躇漂流四十年今乃言卜居且喜天壤间一席亦吾庐稍理兰桂丛尽平狐兔墟黄橼出旧枿紫茗抽新畬我本蚤衰人不谓老更劬邦君助畚锸邻里通有无竹屋从低深山自明疎一饱便终日高眠忘百须自笑四壁空无妻老相如







　　苏诗续补遗巻上
　　钦定四库全书
　　苏诗续补遗巻下
　　宋　苏　轼　撰
　　钱塘冯　景　补注
　　今体诗二百九十三首
　　过巴东县不泊闻颇有莱公遗迹
　　莱公昔未遇寂寞在巴东闻道山中树犹余手种松江山养豪俊礼数困英雄执版迎官长趋尘拜下风当年谁刺史应未识三公
　　【宋史寇凖传字平仲华州下邽人中第授大理评事知归州巴东大名府成安县毎期会赋役未尝辄出符移惟具乡里姓名揭县门百姓莫敢后期后为相封莱公荆州府志巴东汉巫县地梁信陵隋巴东有寇莱公祠祠中有二柏乃公作令时手植者民比之甘棠】
　　白帝庙
　　朔风催入峡惨惨去何之共指苍山路来朝白帝祠荒城秋草满古树野藤垂浩荡荆江逺凄凉蜀客悲迟囘问风俗涕泗闵兴衰故国依然在遗民岂复知一方称警跸万乗拥旌旗逺略初吞汉雄心岂在防崎岖来野庙闵黙愧常时破甑蒸山麦长歌唱竹枝荆邯真壮士吴柱本经师失计虽无及图王固已竒犹余帝王号皎皎在门楣
　　【寰宇记白帝山在防州府城东公孙述据蜀殿前井中尝有白龙出因自称白帝山亦以名后汉公孙述传字子阳扶风茂陵人更始之乱述据蜀郡恃其地险众附有自立志会有龙出其府殿中夜有光耀述以为符瑞因刻其掌文曰公孙帝建武元年四月遂自立为天子号成家色尚白建元龙兴平陵人荆邯见东方将平兵且西向说述发国内精兵令田戎据江陵令延岑出汉中定三辅如此海内震摇冀有大利述以问羣臣博士吴柱曰昔武王伐殷先观兵孟津八百诸侯不期同辞然犹还师以待天命未闻无左右之助而欲出师千里之外以广封疆者也邯曰今东帝无尺土之柄驱乌合之众跨马陷敌所向辄平不亟乗时与之分功而坐谈武王之说是效隗嚣欲为西伯也述然邯言而不能用后汉书孟敏贸甑堕地径去不顾郭林宗见而异之问其意曰甑已破矣视之何益】
　　戎州
　　乱山围古郡市易带羣蛮瘦岭春耕少孤城夜漏闲往时边有警征马去无还自顷方从化年来亦款闗颇能贪汉布但未脱金镮何足争强弱吾民尽玉顔
　　【叙州府志古僰国汉犍为郡梁隋曰戎州战国策由余闻之款闗请见汉书食货志大布次布弟布壮布中布差布厚布幼布么布小布是为布货十品铸作钱布皆用铜殽以连锡文质周郭放汉五铢钱云师古注布亦钱耳谓之布者言其分布流行也郭元振古剑歌瑠琉匣里吐莲花错镂金环映明月黄庭经却灭百邪玉链顔】
　　和鲁人孔周翰题诗二首【附孔周翰题诗云屈指从来十七年交亲零落一潸然婵娟再见中秋月依旧清辉照客眠】
　　壊壁题诗已五年故人风物两依然定知来嵗中秋月又照先生枕麴眠
　　【刘伶酒徳颂枕麴借糟再见】
　　更邀明月说明年记取孤吟孟浩然此去宦逰如传舎拣枝惊鹊几时眠
　　【史记司马相如传王吉曰长卿久宦游不遂而来过我汉葢寛饶传此如传舎所阅多矣详见上巻孟襄阳集序间游秘省秋月新霁诸英华赋诗作防浩然句曰微云淡河汉疎雨滴梧桐举坐嗟其清絶咸阁笔不复为继魏武短歌月明星希乌鹊南飞绕树三帀无枝可依】
　　获鬼章二十二韵【案先生谢御书诗自注云时熙河新获鬼章当在元祐之初】
　　青唐有逋寇白首已穷妖窃据临洮郡潜通讲渚桥庙谋周召虎邉帅汉班超坚垒千兵破连航一炬烧擒奸从窟穴奏防上烟霄诡异人图像驩娯路载謡干诛非一事伐叛自先朝取道经陵寝前期告庙祧西来闻几日面缚见今朝二圣临云陛千官溢海潮载囚车轣辘失主马萧条横拜如蹲犬胡装尚衣貂理卿辞具服译长舌初调缓死恩殊厚求生尾屡摇慈仁逄太母寛厚戴唐尧赤手真擒虎和羮未赐枭藁街虚授首东市偶全腰困兽何须杀遗雏或可招威声西振夏武节北通辽帝道有强弱天时或长消羌情防报复军胜忌矜骄慎重闗西将竒功勿再要
　　【宋史董氊传王韶既定熙河其首领青宜结鬼章宼河州踏白城帝命邉臣招来之熙宁十年以鬼章及阿里骨皆为刺史阿里骨传董毡病革召诸酋领至青唐谓曰吾一子已死惟阿里骨母甞事我我视之如子今将以种落付之诸酋聴命既嗣事遣使修贡元祐元年封宁塞郡公二年遂逼鬼章使率众拒洮州羌结药宻者使所部怯陵来告里骨执怯陵结药密惧携妻子南归鬼章又使其子结咓龊入宼八月鬼章就擒槛送京师寻赦之聴招其子以自赎元祐三年里骨奉表谢罪诏西河无复出兵许贡奉如故鬼章死诏焚付其骨左传防子面缚衔璧杜诗偷生惟一老伐叛已三朝又病马行失主错莫无晶光又毛暗萧条连雪霜汉司马迁传猛虎在深山百兽震恐及在槛穽之中摇尾而求食东观故事令郡国送枭五月五日为枭羮赐百官注以恶鸟故食之欲絶其类也三辅録长安城中有藁街陈汤斩郅支单于悬头于此史记鼂错衣朝衣斩东市檀弓是全要领以从先大夫于九亰也左传困兽犹鬬史记宋义谏项梁曰战胜而将骄卒惰者败】
　　光禄庵二首
　　文章恨不见文园礼乐方将访石泉何事庵中着光禄枉教闲处笔如椽
　　【史记司马相如传相如拜为孝文园令唐书田防岩频召不出髙宗幸嵩山亲至其门防岩野服出拜帝问先生比佳否对曰臣所谓泉石膏肓烟霞痼疾晋王珣传孝武时为仆射梦人以大笔如椽与之既觉语人曰此当有大手笔事俄而帝崩哀册諡议皆珣所草】
　　城中太守的何人林下先生非我身若向庵中觅光禄雪中履迹镜中真
　　【通典郡守秦官汉景帝中元二年更名郡守为太守】
　　过木枥观【老泉诗序云许旌阳得道之所舟人不以相告既过至武宁县乃得其事县人云许旌阳棺椁犹在山上旌阳许迈也尝为旌阳县令】
　　石壁髙千尺微踪逺欲无飞檐如剑寺【公自注出剑门东望上寺宇彷佛可见】古柏似仙都许子尝髙遁行舟悔不迂斩蛟闻猛烈提剑想﨑岖寂寞棺犹在脩崇世已愚隐居人不识化去俗争吁洞府烟霞逺人间爪发枯飘飘乗倒景谁复顾遗躯
　　【南昌府志许迈南昌人母梦金凤衔珠堕掌而生晋初为旌阳令得异人术周逰江湖悉斩蛟蜃除民害精修山中年一百三十六举家飞升倒景注见上巻】
　　观开西湖次吴左丞韵
　　伟人谋议不求多事定纷纷自唯阿尽放鱼还绿净肎容萧苇障前坡一朝羙事谁能纪百尺苍崖尚可磨天上列星当亦喜月明时下浴明【疑作清】波
　　【左传后之人求多于女将不女容焉道徳经唯之与阿相去几何汉武故事帝祀甘泉至渭桥有女子浴于渭乳长七尺上怪而问之女曰帝后第七车侍中知我所来时张寛在第七车对曰此星主祭祀者斋戒不严则女人星见案天星下浴人但以为先生偶作惊人语耳不知亦有出处】
　　荆州十首【庚子正月先生与子由侍老泉自荆州游大梁】
　　游人出三峡楚地尽平川北客随南贾吴樯闲蜀船江侵平野断风卷白沙旋欲问兴亡意重城自古坚【古今注城者盛也所以盛受民物也左传民保于城城保于徳博物志禹始作城强者攻弱者守敌者战唐书大河以北无坚城】
　　南方旧战国惨澹意犹存慷慨因刘表凄凉为屈原废城犹带井古姓聚成村亦解观形胜升平不敢论【周易改邑不改井韵注村聚落也】
　　楚地阔无邉苍茫万顷连耕牛未尝汗投种去如捐农事谁当劝民愚亦可怜平生事游惰那得怨凶年【左传提封万顷事物纪原后汉末以赵过为搜粟都尉始教民牛耕三犁共一牛一人将之实胜耒耜之利左传九扈为九农正注以九扈为九农之号各随其宜以教民事】
　　朱槛城东角髙王此望沙江山非一国烽火畏三巴战骨沦秋草危楼倚断霞百年豪杰尽扰扰见鱼鰕【五代髙从诲嗣为荆南节度使封渤海王改南平王晋髙祖立遣学士陶谷为生辰国信使从诲宴之望沙楼大陈战舰语谷曰吴蜀不賔久矣愿脩武备习水战以待师期谷还具道其语晋祖大喜又南汉与闽蜀皆称帝从诲所向称臣故公诗有江山非一国语江淹恨赋试望平原蔓草萦骨拱木敛魂】
　　沙头烟漠漠来往厌喧卑野市分麞閙官帆过渡迟游人多问卜伧叟尽携日暮江天静无人唱楚词【鲍眀逺舞鹤赋去帝乡之岑寂归人寰之喧卑史记三王不同四夷各异卜然各以决吉凶禇少孙续史南方老人用支牀足】
