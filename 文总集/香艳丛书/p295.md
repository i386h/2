<!-- { "loadSidebar": true } -->
　　吾叔刘渊材谓人曰：“平生死无恨，所恨者五事耳。”人问其故，渊材欲说，敛目不言，久之，曰：“吾论不入时听，恐尔曹轻易之。”问者力请，乃答曰：“第一恨鲥鱼多骨，二恨金橘太酸，三恨莼菜性冷，四恨海棠无香，五恨曾子固不能诗。”闻者大笑，渊材瞠目答曰：“诸子果轻易吾论也。” 
　　真宗御制后苑杂花十题，以海棠为首，近臣唱和。（《琐碎后录》） 
　　唐相贾耽着《百花谱》，以海棠为花中神仙。（同前） 
　　重叶海棠曰花命妇，又以多叶海棠为花戚里。（《牡丹荣辱志》） 
　　每岁冬至前后，正宜移掇窠子，随手使肥水浇，以盫过麻屑粪土，壅培根底，使之厚密。才到春暖，则枝叶自然大发，着花亦繁密矣。（《长春备用》） 
　　许昌薛能海棠诗，叙蜀海棠有闻，而诗无闻。（《花木录》） 
　　南海棠本性无异，惟枝多屈曲，数数有刺，如杜梨花，亦繁盛，开稍早。（同前） 
　　王介甫《梅》诗云：“少陵为尔牵诗兴，可是无心赋海棠。”杜默云：“倚风莫怨唐工部，后裔谁知不解诗。”曾不若东坡《柯丘海棠》长篇，冠古绝今，虽不指名老杜，而补亡之意，盖使来世自晓也。（《碧溪诗话》） 
　　“东风袅袅泛崇光，香雾霏霏月转廊。只恐夜深花睡去，更烧银烛照红妆。”先生常作大字如掌书，此诗似是晚年笔札，与集本不同者，袅袅作渺渺，霏霏作空蒙，故墨迹旧藏秦少师伯阳，后归林右司子长，今从墨迹。（吴兴沈氏注东坡诗） 
　　东坡谪居齐安时，以文章游戏三昧。齐安乐藉中李宜者，色艺不下他妓，他妓因燕席中有得诗曲，独宜以语讷，不能有所请，人皆咎之。坡将移临汝，于祖饯处，宜哀鸣力请。坡半酣笑谓之曰：“东坡居士文名久，何事无言及李宜。恰似西川杜工部，海棠虽好不吟诗。”（《诗话总龟》）。 
　　蜀潘炕有嬖妾解愁，姓赵氏。其母梦吞海棠花蕊而生，颇有国色，善为新声。（《外史梼杌》） 
　　黎举常云：欲令梅聘海棠，枨子臣樱桃，及以芥嫁笋，但恨时不同，然牡丹，酴醾，杨梅，枇杷尽为执友。（《云仙散录》） 
　　海棠花欲鲜而盛，于冬至日早，以糟水浇根下。（《琐碎录》） 
　　李赞皇《花木记》：“以海为名者，悉从海外来，如海棠之类是也。”海棠侯花谢，结子剪去，来年花盛而无叶。（同前） 
　　黄海棠，本性类海棠。青叶微圆而色深，光滑不相类。花半开，鹅黄色，盛开渐浅黄矣。（同前） 
　　海棠色红，以木瓜头接之，则色白。（《长乐志》） 
　　徐俭乐道，隐于药肆中。家植海棠，结巢其上，引杯倚木而饮。（《钳珠集》） 

　　诗上 
　　海棠　太宗御制 
　　每至春园独有名，天然与染半红深。 
　　芳菲占得歌台地，妖艳谁怜向日临？ 
　　莫道无情闲笑脸，任从折戴上冠簪。 
　　偏宜雨后看颜色，几处金杯为尔斟。 

　　海棠　真宗御制 
　　春律行将半，繁枝忽竞芳。 
　　霏霏含宿雾，灼灼艳朝阳。 
　　戏蝶栖轻蕊，游蜂逐远香。 
　　物华留赋咏，非独务雕章。 
　　又 
　　翠萼凌晨绽，清香逐处飘。 
　　高低临曲槛，红白间纤条。 
　　润比攒温玉，繁如簇绛绡。 
　　尽堪图画取，名笔在僧繇。 

　　会僚属赏海棠偶有题咏　光宗御制 
　　浓淡名花产蜀乡，半含风露浥新妆。 
　　娇娆不减旧时态，谁与丹青为发扬。 

　　观海棠有成 
　　东风用意施颜色，艳丽偏宜着雨时。 
　　朝咏暮吟看不足，羡他逸蝶宿深枝。 

　　唐薛许昌（能）海棠诗并序 
　　蜀海棠有闻，而诗无闻，杜工部子美于斯有之矣。得非兴象不出，殁而有怀。何天之厚余，获此遗遇，谨不敢让，用当其无。因赋五言一章，二十句。学陈梁之紫，妍汉物之朱。不以彼物择其功，不以陈言踵其趣。或其人之适此，有若韩宣子者，风雅尽在蜀矣。吾其庶几。又花植于府之古营，因刻贞石，以遗吾党，将来君子业诗者，苟未变于道无赋耳。咸通七年十二月二十三日叙。 
　　酷烈复离披，玄功莫我知。 
　　青苔浮落处，暮柳间开时。 
　　醉带游人插，连阴彼叟移。 
　　晨前清露湿，晏后恶风吹。 
　　香少传何计，妍多画半遗。 
　　岛苏连水脉，庭绽杂松枝。 
　　偶泛因沉砚，闲飘欲乱棋。 
　　绕山生玉垒，和郡遍坤维。 
　　负赏惭休饮，牵吟分失饥。 
　　明年因不见，留此赠巴儿。 
　　又七言 
　　四海应无蜀海棠，一时开处一城香。 
　　晴来使府低临槛，雨后人家散出墙。 
　　闲地细飘浮净藓，短亭深绽隔垂杨。 
　　从来看尽诗谁苦，不及欢游与画将。 

　　海棠　郑谷 
　　春风用意匀颜色，销得携觞与赋诗。 
　　浓丽最宜新着雨，娇娆全在欲开时。 
　　莫愁粉黛临窗懒，梁广丹青点笔迟。 
　　朝醉暮吟看不足，羡他蝴蝶宿深枝。 

　　蜀中赏海棠 
　　浓淡芳春满蜀乡，半随风雨断莺肠。 
　　洗花溪上空惆怅，子美无情为发扬。（杜工部旅蜀诗集中无海棠之题） 

　　擢第后入蜀经罗利路见海棠盛开偶题 
　　上国休夸红杏艳，沉溪自照绿苔矶。 
　　一枝低带流莺睡，数片狂和舞蝶飞。 
　　堪恨路长移不得，可无人与画将归？ 
　　手中巳有新春桂，多谢烟香更入衣。 

　　奉和真宗御制后苑杂花海棠　晏枢相殊 
　　太液波才绿，灵和絮未飘。 
　　霞文光启旦，珠琲密封条。 
　　积润涵仙露，浓英夺海绡。 
　　九阳资造化，天意属乔繇。 

　　同和　刘内翰筠 
　　日景烘初绽，鲜风惜未飘。 
　　蝶魂迷密径，莺语近新条。 
　　芳蕙熏宫锦，丹浆晕海绡。 
　　惟时奉宸唱，赓奉愧咎繇 。 

　　海棠　晏枢相殊 
　　轻盈千结乱樱藂，占得年芳近碧栊。 
　　逐处间匀高下萼，几番分破浅深红。 
　　烟晴始觉香缨绽，日极犹疑蜡蒂融。 
　　数夕朱栏未飘落，再三珍重石尤风。 
　　又 
　　杳霭何惊目，鲜妍欲荡魂。 
　　向人无限思，当昼不胜繁。 
　　浩露晴方浥，游蜂暖更暄。 
　　只应春有意，留赠子山园。 
　　又 
　　昔闻游客话芳菲，濯锦江头几万枝。 
　　纵使许昌诗笔健，可能终古绝妍辞。 
　　又 
　　濯锦江头树，移根药砌中。 
　　只应春有意，偏与半妆红。 

　　和枢密侍郎因看海棠忆禁苑此花最盛　晏枢相殊 
　　青琐曾留眄，珍藂宛未移。 
　　幸分霖雨润，犹见艳阳姿。　　 
　　移宅来朱槛，攀条忆绛蕤。 
　　能令人爱树，不独召南诗。 

　　又　郭待制稹 
　　朱栏明媚照横塘，芳树交加枕短墙。 
　　传得东君深意态，染成西蜀好风光。 
　　破红枝上仍施粉，繁翠阴中旋扑香。 
　　应为无诗怨工部，至今含泪作啼妆。 

　　又　石学士延年 
　　君看海棠格，群花品讵同。 
　　娇娆情自富，萧散艳非穷。 
　　旧谷斑吴苑，梅罗碎蜀宫。 
　　锦窠杯里影，绣叚隟前烘。 
　　心乱香无数，茎柔动满丛。 
　　意分巫峡雨，腰细汉台风。 
　　盛若霞藏日，鲜于血洒空。 
　　高低千点赤，深浅半开红。 
　　妆指朱才布，膏唇檀更融。 
　　色焦无可压，体瘦不成丰。 
　　枝重轻浮外，苞疏密闹中。 
　　难胜蜂不定，易人蝶能通。 

　　又　宋景文公 
　　蜀地海棠，繁媚有思，加腻干丰条，苒弱可爱，北方所未见。诸公作诗，流播西蜀。余素好玩，不能自默。然所道皆在前人陈迹中，如国风申章亦无愧云。 
　　蜀国天余煦，珍葩地所宜。 
　　浓芳不隐叶，并艳欲然枝。 
　　襞影分群萼，均霞点万蕤。 
　　回文锦成后，夹煎燎烘时。 
　　蜂蕊迎衔密，莺梢向坐危。 
　　浅深双绝态，啼笑两妍姿。 
　　绛节排烟竦，丹釭落带垂。 
　　童容干畏薄，便面到忧迟。 
　　媚日能徐照，暄风肯遽吹。（蜀少疾风故花愈盛） 
　　惜欢当腕晚，留恨付离披。 
　　丽极都无比，繁多仅自持。 
　　损香饶麝柏，照影欠瑶池。 
　　画要精侔色，歌须巧骋辞。 
　　举樽频语客，细摘玩芳期。 
　　和晏尚书海棠 
　　媚柯攒仄倚春晖，封植宁同北枳移。（花自西蜀流种而秾丽不变） 
　　台岭分霞争抱萼，蜀宫栽锦斗缠枝。 
　　不忧轻露蒙时润，正恨炎风猎处危。 
　　把酒凭栏堪并赏，莫容私恨为披离。 
　　海棠 
　　西域流根远，中都属赏偏。 
　　初无可并色，竟不许胜妍。 
　　薄暝霞烘烂，平明露濯鲜。 
　　长衾绣作地，密帐锦为天。（吴人语帟覆为帐天） 
　　浅影才欹槛，柯横欲照筵。 
　　愁心随落处，醉眼着繁边。 
　　的的夸妆靓，番番恃笑焉。 
　　何尝间兰媚，要是掩樱然。 
　　艳足非天誉，香轻且近传。 
　　所嗟名后出，遗载楚臣篇。 
　　又 
　　万萼霞干照曙空，向来心赏已多同。 
　　未如此日家园乐，数遍繁枝衮衮红。 

　　幕春月内署书阁前海棠花盛开率尔七言八韵寄长卿谏议　张泊 
　　去岁海棠花发日，曾将诗句咏芳妍。 
　　今来花发春依旧，君巳雄飞玉案前。 
　　骤隔清尘枢要地，独攀红蕊艳阳天。 
　　疏枝高映银台月，嫩叶低含倚阁烟。 
　　花落花开怀胜赏，春来春去感流年。 
　　清辞早缀巴人唱，妙翰犹缄蜀国笺。 
　　共仰壮图方赫耳，自嗟衰鬓转皤然。 
　　因凭莺蝶传消息，莫忘蓬莱有病仙。 

　　海棠　程琳 
　　海外移根灼灼奇，风情闲丽比应稀。 
　　晶荧宝萼排珠琲，旖旎芳丛簇绣帷。 
　　繁极只愁随暮雨，飘多何计驻春晖。 
　　烷花溪上年年意，露湿烟霞拂客衣。 

　　海棠　学士李定 
　　青帝行春性自专，精心知向海棠偏。 
　　不沾工部风骚力，犹占勾芒造化权。 
　　倚槛半开红朵密，绕池初应翠枝连。 
　　谁人与拔栽琼苑，看与花王斗后先。 

　　海棠　著作石扬休 
　　花工栽剪用功专，濯锦江头价最偏。 
　　酷爱几思凭画手，难题浑觉挫诗权。 
　　艳凝绛缬深深染，树认红绡密密连。 
　　因想当年武平一，枝枝眷赐侍臣先。 

　　海棠　直讲范镇 
