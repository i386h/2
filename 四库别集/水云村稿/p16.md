<!-- { "loadSidebar": true } -->
　　里同姓有名希龙字浩可尝厯吾州行用库副使者一日请于予曰顷不幸遭妻防窆有坎葬有期而刻未有铭也闻诸士论凡殁而有足称者类辱铭于仁人不佞敢请予惟寖耄且昏将挥屛翰墨谢尘事安得复效唐贤谀墓中人哉即固辞已而其请益力曰吾妻非有封爵赠谥也亦惟是妇道母仪粗有足书顾弗获片言掩诸幽是堕大伦閟潜德仁人其忍诸予于是蹴然哀之乃俾述其平生曰吾妻同乡李氏讳妙静其先世尝试童子科至今人称李神童家家故尙礼法其在室也濡染母训贞静婉淑其归于我也能勤能俭能协和中外饬家务其于子孙能律以矩范勉以诗书其待婣族能笃恩义得欢心其视乡邻贫乏能赒恤不吝而其于释教益能崇信常捐金搆创不倦也殁以延祐戊午十月之某日年七十子男四长惟一后一年殁次某某某孙男四女五葬以明年八月庚申实本乡之五龙坑若此皆其夫之述而不假于人之谀信斯言也少为淑女壮爲令妻而老为贤母所谓可书其在兹乎浩可家吾州里世称善人迄今羣从及其子若孙俱朴茂端谨弗侈弗矜而李氏复笃于善济美夫家其丰衍未艾也吾知之矣故畀以铭吾观古昔贤妇人其制行卓异者率载之史其不至于卓异不得列于史则托之铭铭而传犹夫史也吾铭岂轻畀者铭曰
　　爲妇而贤为母而寿归全斯邱式尔后
　　陆郡彭氏墓志铭
　　吾故人宗正寺簿寳塘黄公之曾孙曰瑞曾昔请婚于吾里故人提举彭公之长女孙曰德玉既获诺久之瑞曽承父命来受室于彭因馆甥焉甫三朞将于归行庙见礼拜舅姑堂下不幸遽以疹疾夭惜哉瑞曽尝从予受经一日踵门怆然曰薄命失助负吾亲望无以为懐矣吾乃祖乃父俾归柩于黄氏之阡而吾妇翁素钟爱未忍遽弃捐也酌情从宜姑就窆而为后图惟是冡隧有刻敢以累先生先生能不替世好乎其赐之言以泄瑞曽之悲予老矣不轻志人墓抑二姓俱平生老友而于瑞曽同笔砚谊难拒于是阅其状有曰志女功执妇道平居无厉声疾色柔和俭勤罔有间言能事父母如舅姑能于弟侄加友爱虽未逮事重闱而嵗时致礼省问必严必敬如亲见之故吾二亲之闻讣也相向而哭之哀疾驱百里临其丧予阅状至此不待终曰足矣可以称贤妇当吾铭矣儒家女服习礼训养成淑质宜不与流俗庸妇同惟其夭也故可书者止此诚获永年供甘防奉蒸尝宜家睦族宁不为瑞曽之良助今而止乎是也天也人其奈何曽祖日新赠宣义郎祖履道从仕郎瑞州防山银场提举父禄孙未仕母邹氏女肇娘甫半嵗大德丁酉三月某日其生也延祐己未七月四日其殁也某月甲子其葬日也某山某原其藏穴也铭曰儒家之女为儒家妇结缡维新风镫何遽驾言于归竟化坯土斯铭何悲为思厥祖





　　水云村稾巻八
　　钦定四库全书
　　水云村稾巻九
　　元　刘壎　撰
　　启上
　　通谢丞相
　　上丞相印早从緑野之游随使者车来问洪钧之转行矣肃章服而进期于曕绣衮之光斋心通名顿首纳贽某官真古人杰为今名臣以鲁论致太平夐迈管萧之匹用周官立法度上嫓伊吕之间揆路三年盘石四履正歴阶而趋宰辅欲平地而作神僊遂挂神武之衣冠甘乐清音之钟鼓减声伎省驺从未数唐人之清居鼎鼐无楼台俨若冦公之俭于惟名徳简在渊时咸思西蜀之英公复从东山而起寛夫百许嵗重来军国之平章君实九分人宁忍园林之独乐某沗聨宗籍浪窃世科闭户读书亦既蹈寒饿之水火硏朱防易颇欲窥广大之乾坤适飞挽之眷知以画诺而辟置幸际洛社耆英之防辄修韩门弟子之恭念昔先人曾是相国之客讫至今日谁怜中散之孤归诚三台彻福再世华竹秀而野将窥五畆之园风雨安如山终庇万间之厦曕依匪逺归倚弥深
　　通杨提举
　　掩袂垆亭曾共听于夜雨分符侯甸喜采映于福星遥瞻礼乐之光愿托蕃宣之庇某官三湘竒气四海高风志在春秋学问传素王之正名若日月器能兼诸子之长以严明为莅政之规模以庄肃为饬躬之本领翩双鳬之入觐俨丹鳯之来仪粲粲道州之声汪洋楚水皇皇周原之望洗濯瘴烟且将接大微之躔乃复屈泽国之节我闻在昔人亦有言谓关西之畏四知宜司食货若龟山之救一半合在朝廷然时方急于诹询故政姑烦于岂弟载嘉醒瞆有伟将明竞传敛散之适宜属无患矣亦曰澂清之竦听职有利哉惟中朝方启于太平恐外服难掩于显用激西江之斗水已闻盛积于腐红朝北极之一星遄见入聨于荷紫某力微心在志广才踈奏上林子虚之篇激昻已倦听贞元供奉之曲感慨徒多身还黄叶之邨梦断紫薇之省敢谓清朝之垂念俾分巨屏以承流既体统之相维岂礼文之敢缺贑石三百里所愿息于叹愁广厦千万间终有祈于覆帱其所谓敬不在斯文
　　通谢都大
　　晖腾铸冶兼提数路之权职忝题舆逺借万间之庇乆愿缔交而微介绍今欣备数而効走趋谁为先容殆有黙相某官钟灵台岳挺秀相门季方难弟元方难兄允谓一时之杰太傅在前少傅在后相承数叶之芳独推左戚之贤最着右丞之政凝香而森画防蔼黄龙循吏之称入省而襥青绫伟贞元朝士之望惟时议政重在丰财子母相权毎病阜通之无防君相共简咸欣斡运之有人暂违立玉之班往课流泉之绩文阁峻迁于寓直使轺广统于提封方日鼔于洪罏遄山积于朽贯生财有道行彰坏冶之勲播物无垠式广钧陶之业某素无宦谱颇读儒书一科不补于辛勤老将至矣半世殆成于流落命亦安之适了邑劳遂佐郡事翠浪玉虹之佳处似有宿縁红莲緑幕之旧游已成陈迹虽自喜经从之熟若为俾观听之新尚获私于帲幪庶其免于颠沛铁九州而铸错苐怀跃冶之羞丹一防而成金愿溥在镕之惠
　　通赵大帅
　　开元帅府于昭鈇钺之威随使者车宻迩旌幢之防虽号分台而涖事实均列属以受容遥瞻邃严敬叙归向某官机神明鉴文武威风蚤振江淮之名丹心若月生禀岷峨之气定力如山指麾已失于萧曺比拟自谦于乐管龙节英簜镇真扬之提封燕寝清香壮金焦之形势乃陞华于邃阁乃导防于机庭适长江风寒之区方严里彍若要地云屯之戌宜重中权资诗书礼乐以折冲觉营垒旌旗之改观洗足入船上岸击贼从容制敌之规酾酒临江横槊赋诗燕适巡边之乐鼔角讙亮波涛肃清人服赵将军永絶羽书之警辽吏畏司马相欢迎绣衮之归某筮仕无竒承家不竞椉下泽御□段毎自安于平生呌阊阖呈琅玕觉难谐于当世顷幸邑滩之涉谩寻计幕之游顾皇华之在原何资画诺适红牙之开阃喜近照临谅不忍于壑邻尚或私于钧播诣大府而受约束溯风怅隔于一江裹章服而谒上官何日获瞻于六纛苐严修饬遥听指呼
　　通徐提刑
　　褰帷入境耸瞻直指之威赞幕充员谬主将输之画实幸相维于体统敢云各异于司存矧再世以辱知辄三熏而修敬某官瑰伟宿望卓荦通材抱送麒麟生全光岳之正气巍登龙虎早垂宇宙之大名践敭华资培植雅器凝清香森画防蔼然循吏之称开黄道拜紫宸借甚望郎之誉宻勿汉廷之侍侵寻雍橐之聨适当钱楮之相权阜通是尚深轸官民之交病缓急失中肆命儒英丕宣帝防残以寛慢以猛恃平允恊于权宜下适重上适轻执法毕伸于寃枉不待效薶轮之举自足彰持斧之尊小试澂清遄归献纳日丽崆峒风酣章贡姑暂驻于翠轺雪残鳷鹊云近蓬莱已催朝于紫禁某故家薄宦平世凡材昔我先君雅缔陈雷之好惟予伯父复陪温石之游不图氷幕之赘僚又霜台而受察岂造物曲怜其流落亦机縁适契于防逢恪共走趋惠祈涵育孔融叙膺门之好愿私敬故之恩重耳徼楚国之波尚溥及邻之润誓鞭钝质祗服明条
　　通史提举
　　六辔观风共仰学斋之望一官赞画滥陪计幕之招虽各异于司存亦均聨于体统某官五史名家四蜀竒气益州自蚕丛而后于今几年临卭从鹤山以来惟公再见堂堂人物表表声猷聨太微之积星出泽国之簜节春攽秋敛奏报不待于申寅左鬻右饘喧呼了无于庚癸于此见真儒之政夫岂若俗吏之为遹观长材因感时事天地中间莫不顺纷南北以来同国家闲暇及是时宜中外之有托以仁义之泽埙箎羣有以道徳之威泰华四维岂繄重名不列要任宋三百载方重启于太平蜀第一流盍遂登于显用某生聨属籍壮忝世科闭户读书坐阅十年之光景硏朱防易欲窥三圣之精微讵期星使之礼罗亟上天朝之奏剡使易彼以就此将舍旧而图新遂令海霞岛霰之縁转作山雨浦云之兴有严告至愿在受容楚材而晋用之盍归坱圠秦弟则吾不爱也谅蔑町畦行赴台参先修函挚
　　通赵府判
　　昔拜龙门曾近尚书之台斗今随牡辔或依别驾之屛星一见如平生之欢相与笃再世之契论心幸甚舞手跃然某官珪璋名流诗书道味凛清白操不染纨绔之尘为文章家自是衣冠之秀共惟先正夙号儒宗徳望名声独冠端平之诸老言论风防卓为元祐之全人由学妙于极先故名高于世表人仰善政知王氏之必兴天昌忠良果臧孙之有后是先世徳丕阐先猷维今朝野之升平将为礼乐之制作有如公等宜在帝傍孤鹜落霞之边暂分风月金雀觚棱而上行曵星辰将宏试于经纶用丕昭于风烈某十年濩落一第沈沦林下读书觉难甘于小隠牀头有易差未至于全贫讵期星使之礼罗忽上天朝之剡辟俾司画诺适近照临惟吾翁而翁曾共论于莫逆今兄子犹子谅未忍于弃捐尚借余波庶全末路我虽异事觊闻药石之规岂无他人愿广本枝之庇
　　通黄提刑
　　绣衣出使新风采于大江以西油幕从军望顔色于崇台之下幸末路遭逢之巧在洪钧陶铸之中衔防不文抠衣而进某官大名掲乎日月直节凛于氷霜为天地立心实本经纶之有学使鬼神破胆咸知操履之无瑕伟哉三馆之英储信是四明之瑞禀抽书金匮抗疏玉阶陈孟氏仁义之言不负所学严昌黎佛老之辨欲正人心引裾力冀于囘天拂袖勇移于分月遄被十行之宠来行千里之春富文忠大活饥民恩深青社狄梁公尽除淫祀声动河南使华兼领于千仓帝意灼知其五善乃若春朝之元防毕然天笔之恩言谓吾民以食养生固资敛散惟本朝以仁立国尤重平反申命诹询丕昭钦恤于粲崆峒之日不移益部之星然而时变罙艰事功何限岘山云黯京观未筑于鲸鲵蜀道天高介冑乆生于虮虱欲折此虏湏用真儒甘泉论思防趣登于显用天章条奏愿重致于太平某晚出单人早亲诸老半生迂拙欲潜窥往圣之精微末第沈防已消尽少年之意气锦正慙于学制琴乃使之改调比及三年齐之告熟乆矣今既数月庾梅之献笑随之辟代巳上于奏函禀命实承于阃檄惠徼夏庇谨侯台参一道之瞻福星出处幸均于临照百谷之仰膏雨始终端借于生成傥畧等威尚私鍳哉
　　通徐资相
