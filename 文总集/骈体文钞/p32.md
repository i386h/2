<!-- { "loadSidebar": true } -->
反而推之，凡此诸费，必有所在。且夫禄赐谷帛，人主所以惠养吏民，而为之司命者也。若今有废，是夺其命矣。既得之而又失之，此生怨之府也。《周礼》大府掌九赋之财，以给九式之用。入有其分，出有其所，不相干乘而用各足。各足之后，乃以式贡之余，供王玩好。又上用财，必考于司会。今陛下所与共坐廊庙治天下者，非三司九列，则台阁近臣，皆腹心造膝，宜在无讳。若见丰省而不敢以告，从命奔走，惟恐不胜，是则具臣，非鲠辅也。昔李斯教秦二世曰：“为人主而不恣睢，命之曰天下桎桔。”二世用之，秦国以覆，斯亦灭族。是以史迁议其不正谏，而为世诫。

张士然为吴令谢询求为诸孙置守冢人表臣闻成汤革夏而封杞，武王入殷而建宋。春秋征伐，则晋修虞祀，燕祭齐庙。夫一国为一人兴，先贤为后愚废，诚仁圣所哀悼而不忍也。故三王敦继绝之德，春秋贵柔服之义。昔汉高受命，追存六国，凡诸绝祚，一时并祀。亲与项羽对争存亡；逮羽之死，临哭其丧。将以位尝侔尊，力尝均势；虽功夺其成，而恩与其败。且暴兴疾颠，礼之若旧，残戮之尸，乃以公葬。若使羽位承前绪，世有哲王，一朝力屈，全身从命，则楚庙不堕，有后可冀。

伏惟大晋应天顺民，武成止戈，西戎有即序之人，京邑开吴、蜀之馆，兴灭加乎万国，继绝接于百世。虽三五弘道，商、周称仁，洋洋之义，未足以喻。是以孙氏虽家失吴祚，而族蒙晋荣。子弟量才，比肩进取，怀金候服，佩青千里。当时受恩，多有过望。臣闻春雨润木，自叶流根；鸱鸮恤功，爱子及室。故天称罔极之恩，圣有绸缪之惠。追惟吴伪武烈皇帝，遭汉室之弱，值乱臣之强，首唱义兵，先众犯难，破董卓于阳人，济神器于甄井，威震群狡，名显往朝。桓王才武，弱冠承业，招百越之士，奋鹰扬之势，西赴许都，将迎幼主。虽元勋未终，然至忠已著。夫家积义勇之基，世传扶危之业，进为徇汉之臣，退为开吴之主，而蒸尝绝于三叶，园陵残于薪采，臣窃悼之。

伏见吴平之初，明诏追录先贤，欲封其墓，愚谓二君并宜应书。故举劳则力输先代，论德则惠存江南，正刑则罪非晋寇，从坐则异世已轻。若列先贤之数，蒙诏书之恩，裁加表异，以宠亡灵，则人望克厌，谁不曰宜？二君私奴，多在墓侧，今为平民。乞差五人蠲其徭役，使四时修护颓毁，埽除茔垄，永以为常。

傅季友为宋公求加赠刘前军表臣闻崇贤旌善，王教所先；念功简劳，义深追远。故司勋秉策，在勤必记，德之休明，没而弥著。故尚书左仆射前军将军臣穆之，爰自布衣，协佐义始，内竭谋猷，外勤庶政，密勿军国，心力俱尽。及登庸朝右，尹司京畿，敷赞百揆，翼新大猷。顷戎车远役，居中作捍，抚宁之勋，实洽朝野，识量局致，栋干之器。方宣赞盛化，缉隆圣世。志绩未究，远逃悼心。皇恩褒述，班同三事，荣哀既备，宠灵已泰。臣伏思寻：自义熙草创，艰患未弭，外虞既殷，内难亦荐，时屯世故，摩有宁岁。臣以寡劣，负荷国重，实赖穆之匡翼之勋，岂惟谠言嘉谋，溢于民听。若乃忠规密谟，潜虑帷幕，造膝诡辞，莫见其际，事隔于皇朝，功隐于视听者，不可胜记。所以陈力一纪，遂克有成，出征入辅，幸不辱命。微夫人之左右，未有宁济其事者矣。履谦居寡，守之弥固，每议及封爵，辄深自抑绝。所以勋高当年，而茅土未及，抚事永念，胡宁可昧。谓宜加赠正司，追甄土宇，俾忠贞之烈，不泯于身后；大赉所及，永秩于善人。臣契阔屯夷，旋观终始，金兰之分，义深情感。是以献其乃怀，布之朝听。所启上合，请付外详议。

傅季友为宋公至洛阳谒五陵表臣裕言：近振旅河湄，扬旍西迈，将届旧京，威怀司、雍。河流遄疾，道阻且长。加以伊、洛榛芜，津涂久废，伐木通径，淹引时月。始以今月十二日，次故洛水浮桥。山川无改，城阙为墟，宫庙隳顿，钟虡空列。观宇之余，鞠为禾黍，廛里萧条，鸡犬罕音。感旧永怀，痛心在目。以其月十五日奉谒五陵。坟茔幽沦，百年荒翳，天衢开泰，情礼获申，故老掩涕，三军凄感。瞻拜之日，愤慨交集。行河南太守毛修之等，既开翦荆棘，缮修毁垣，职司既备，蕃卫如旧。伏惟圣怀，远慕兼慰。不胜下情。谨遣传诏殿中中郎臣某，奉表以闻。

谢希逸上封禅仪注疏臣闻崇号建极，必观俗以树教；正位居体，必采世以立言。是以重代列圣，成由厥道。玄勋上烈，融章未分，鸣光委绪，歇而罔藏。若其显谥腾轨，则系缀声采，征略闻听。爰洎姬汉，风流尚存，遗芬余荣，绵映纪纬。虽年绝世祀，代革精华，可得腾金彩，奏玉润，镂迹以熏今，镌德以丽远。而四望埋禋歌之礼，日观弛修封之容，岂非神明之业难崇，功基之迹易泯。自兹以降，讫于季末，莫不欲英弘徽位，详固洪声。岂徒深默修文，渊幽驭世而已。谅以縢非虚奏，书匪妄埋，击雨恕神，淳荫复树。安得紫坛肃祗，竹宫载伫，散火投郊，流星奔座？宝纬初基，厌灵命历，德振弛维，功济沦象。玄浸纷流，华液幽润，规存永驭，思详树远。

太祖文皇帝以启遘泰运，景望震凝，采乐调风，集礼宣度。祖宗相映，轨迹重晖。圣上韫录蕃河，伫翔衡汉，金波掩照，华耀停明。运动时来，跃飞风举，澄氛海岱，开景中区。歇神还灵，颓天重耀。储正凝位于兼明，衮岳蕃华于元列。故以祥映昌基，系发篆素。重以班朝待典，饰令详仪，纂综沦芜，搜腾委逸。奏玉郊宫，禋珪玄畤，景集天庙，脉壤祥农。节至昕阳，川丘夙礼，纲威巡跸，表绥中甸。史流其咏，民挹其风。于是涵迹视阴，振声威响，历代之渠，沈□望内，安侯之长，贤王入侍。殊生诡气，奉俗还乡，羽族卉仪，怀音革状。边帛绝书，权光弛烛，天岱发灵，宗河开宝。崇丘沦鼎，振采泗渊，云皇王岳，摛藻□汉。并角即音，栖翔禁篽，衮甲霜味，翾舞川肆。荣泉流镜，后昭河源。故以波沸外关，云蒸内泽。若其雪趾青毳，玄文朱彩，日月郊甸，择木弄音。重以荣露腾轩，萧云掩阁，镐颖孳萌，移华渊禁。山舆伫衡，云鹣辣翼，海鲽泳流，江茅吐荫。校书之列，仰笔以饰辞；济代之蕃，献邑以待礼。岂非神勰气昌，物瑞云照，蒲轩龟轸，□泉淳芳！

大宰江夏王臣义恭，咀道遵英，栖奇丽古，该润图史，施详閟载。表以功懋往初，德耀炎昊，升文中岱，登牒天关，耀冠荣名，摛振声号。而道谦称首，礼以虚挹。将使玄祗缺观，幽瑞乖期，梁甫无盛德之容，介丘靡声闻之响。加穷泉之野，献八代之驷；交木之乡，奠绝金之楛。肃灵重表，珍符兼贶。伏惟陛下谟详渊载，衍属休章，依征圣灵，润色声业。诹辰稽古，肃齐警列，儒僚展采，礼官相仪。悬蕤动音，洪钟竦节，阳路整卫，正途清禁。于是绩环珮，端玉藻，鸣凤伫律，腾驾流文。间彩比象之容，昭明纪数之服，徽焯天阵，容藻神行，翠盖怀阴，羽华列照。乃诏联事掌祭，宾客赞仪，金支宿县，镛石润响。命五神以相列，辟九关以集灵，警卫兵而开云，先雨祗以洒路。霞凝生阙，烟起成宫，台冠丹光，坛浮素霭。尔乃临中坛，备盛礼，天降祥锡，寿固皇根，谷动神音，山传称响。然后辨年问老，陈诗观俗，归荐告神，奉遗清庙。光美之盛，彰乎万古，渊祥之烈，溢乎无穷。岂不盛欤！

臣等生接昌辰，肃懋明世，束教管闻，未足言道。且章志湮微。代往沦绝，拘采遗文，辩明训诂。□□□簉访邹鲁，草縢书堙玉之礼，具竦石绳金之仪，和芝润瑛，镌玺乾封。惧弗轨属上徽，燀当王则。谨奉仪注以闻。

谢希逸求贤表臣闻功照千里，非特烛车之珍；德柔邻国，岂徒秘璧之贵。故《诗》称殄悴，《誓》述荣怀，用能道臻无积，化至恭已。伏惟陛下膺庆集图，缔宇开县，夕爽选政，昃旦调风，采言厮舆，观谣仄远，斯实辰阶告乎，颂声方制。

臣窃惟隆陂所渐，治乱之由，何尝不兴资得才，替因失士。故楚书以善人为宝，《虞典》以则哲为难。进选之轨，既弛中代，登造之律，未阐当今。必欲崇本康务，庇民济俗，匪更惉懘，奚取九成？升历中阳，英贤起于徐沛；受箓白水，茂异出于荆宛。宁二都智之所产，七隩愚之所集？实遇与不遇，用与不用耳。今大道光亨，万务俟德，而九服之旷，九流之艰，提钧悬衡，委之选部。

一人之鉴易限，而天下之才难原。以易限之鉴，镜难原之才，使国罔遗授，野无滞器，其可得乎？

昔公叔与僎同升，管仲取臣于盗，赵文非亲士疏嗣，祁奚岂谄仇比子？茹茅以汇，作范前经，举尔所知，式昭往牒。且自古任荐，赏罚弘明。成子举三哲，而身致魏、辅；应侯任二士，而己捐秦相；臼季称冀缺，而畴以田采；张勃进陈汤，而坐以褫爵。此先事之盛准，亦后王之彝鉴。

如臣愚见，宜普命大臣，各举所知，以付尚书，依分铨用。若任得其才，举主延赏；有不称职，宜及其坐，重者免黜，轻者左迁。被举之身，加以禁锢，年数多少，随愆议制。若犯大辟，则任者刑论。又政平讼理，莫先亲民；亲民之要，实归守宰。故黄霸治颍川累稔，杜畿居河东历载，或就加恩秩，或入崇辉宠。今莅民之职，自非公私必应代换者，宜遵六年之制。进获章明庸情，退得民不动扰。

如此则下无浮议之愆，上靡弃能之累，考绩之风载泰，槱薪之歌克昌。

臣生属亨路，身渐鸿猷，遂得奉诏左右，陈愚于侧。敢露刍言，惧氛恒典。

萧子良言台使表（以朴语写俚事，而不失雅瞻，亦后来所无。）

前台使督逋切调，恒闻相望于道。及臣至郡，亦殊不疏。凡此辈使人，既非详慎勤顺，或贪险崎岖，要求此役。朝辞禁门，情态即异；暮宿村县，威福便行。但令朱鼓裁完，铍槊微具，顾眄左右，叱咤自专。摘宗断族，排轻斥重，胁遏津埭，恐喝传邮。破冈水逆，商旅半引，逼令到下，先过己船。浙江风猛，公私畏渡，脱舫在前，驱令俱发。呵蹙行民，固其常理，侮折守宰，出变无穷。既瞻郭望境，便飞下严符，但称行台，未显所督。先诃强寺，却摄群曹，开亭正榻，便振荆革。其次绛标寸纸，一日数至。征村切里，俄刻十催。四乡所召，莫辩枉直。孩老士庶，具令付狱。或尺布之逋，曲以当匹；百钱余税，且增为千。或诳应质作尚方，寄系东冶，万姓骇迫，人不自固。遂漂衣败力，竞致兼浆。值今夕酒谐肉饫，即许附申赦格；明日礼轻货薄，便复不入恩科。

