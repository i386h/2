<!-- { "loadSidebar": true } -->
武场重布席文士此分襟人世东西路秋天旦暮阴杯光摇弱草庭色下饥禽他日关中使无忘汴上音 

喜李生自京师归 

北极星齐入中原尔独归田园自松菊身世有庭闱鱼可一钱买花常四季飞感时台莫上恐湿贾生衣 

送柳仪宾进　圣节表 

万国生辰表天王北狩时鸡鸣元紫禁虎拜亦丹墀汉树霜枫古尧蓂露荚移无辞醉宫酒当是旧朝仪 

中秋别郑生 

别离谁独免此别是中秋尔上袁宏艇予登庾亮楼羽衣飘北槛渔笛起中流炯炯共明月那堪两地愁 

已卯元日内弟玑见过二首 

内弟元朝过柴门午一开柏尊吾足办椒颂尔须裁天地氷霜变江湖日月催鬂毛斑欲甚谁忍复春来 

二 汝今年四十而我八年多世路怜书剑生涯笑薜萝游将花并放醉拟鸟同歌莫问朝元日伤心是玉珂 

送戴氏 

两河飞雨尽万里不尘沙白马朝天容春风御柳花声名新上计袍笏旧传家谅有兰台擢应难舍伏伽 

寄毛监察 

江汉归鸿鴈乾坤罢虎狼薜萝吾故土骢马尔何乡岸树霜先赤篱花晚自黄向来杯酒地台柏但苍苍 

雪中郑生见访 

万户风花起吾门尔一开惊看破履迹笑指白须来驴为登桥熟船非访戴回今朝梁苑赋合试马卿才 

雪中苏生以诗见过 

楚楚眉山裔儒林羡白眉朅来白雪里惠我阳春词结绶终相庆投珠莫自悲长安马蹄疾是尔看花时 

春初大道观访苏生 

草生坛雪尽宛宛孤云辉怪尔黄庭罢双鹅不换归窻镫留夕照栏竹伴春晖安得频过此谈玄两不违 

寄陈浚 

借问垂双翅何时奋一飞黄金不易就黑发渐应稀山雪骑驴出江风卷钓归所嗟冠盖地独尔薜萝衣 

赠僧怀让越人也嗜酒其居有借树轩 

访旧来东社焚香对病禅素琴真与寂浊酒及通玄邻树当经牖春花落讲筵不逢支遁语谁解月中传 

逢郏王子 

相思汝水月相见帝城春紫逻云烟迥青门柳色新岂如题凤侣疑是好鹅宾醉即挥鞭别金龟报主人 

徐子过别因而留宿 

岂是陈蕃榻能淹孺子栖无言向春月难寐及晨鸡钩幔回春色梳头过鸟啼如何艳阳节与尔惜分携 

洪法寺遇乡僧 

烂熳春游处重来冬日凄松风犹故壑露叶巳新蹊废井浮阳出巍阡冻雾栖逢僧话乡曲寒望转萋迷 

送张生还金齿二首 

万里来何事三人此复过高秋鸿鴈下落木洞庭波岁月长途老风云后进多百蛮家更远自爱莫蹉跎 

二 大雅流重译殊方挺上才批鳞书几上塌翅首频回白发南荒路秋风北宋台三杯邂逅地为尔一徘徊 

送郑淳入闽 

江海发春涛南浮二月舠花行浙口盛云近武夷高土布离乡贵杉鸡诧客号延平津倘过珍閟匣中刀 

送王左史入觐 

帝里花应待王筵醴暂违舟从泰水上人是锦衣归日月瞻新衮风云壮旧畿辞朝君即返莫赋北山薇 

送侄竹赴京听除 

皇王宝历开汝上黄金台气色三光正人心万国来拜除将檄入辞谢柚香回幸会风云路行伸騕褭才 

送伍长垣赴　召二首 

君赴兰台召谁看此县花久知骢是马当许鹭随车日月新明主乾坤旧一家异时缣帛赏应首及孙伽 

二 要地征名尹新朝急俊臣班升玉笋晓台散紫兰春万水元趋海羣星自拱辰谁言大河上白首有垂纶 

寄熊御史塞上 

汉官持斧处天险惜离群塞口孤城断峯腰细涧分胡天秋更惨杀气暮还云定有忧边计缄驰达圣君 

秋日王子台上 

暑霁名王会台成上客过清秋疏草木落日上笙歌天地衔杯尽风云傍槛多圣明今御极谁复虑干戈 

酬钱子锡山之招 

南迁公约我北望我怀公阳羡春芽秀荆溪早稻红乘槎伍胥口采药洞庭东何日酬吾志江涛日夜风 

送王子如淞江 

宝剑寒无色苍然海上行异书探战伐高论动公卿何日为毛遂前身是贾生谁怜同学子章句独虚名 

晚过孟氏雷雨遽至会王子亦来二首 

王褒真畏友孟浩复多才下马云徐暮开尊雨骤来疾雷当户落惊电触檐回坐待明星出无疑晓漏催 

二 霁月出还没骄雷东复西千门萤火动六月候虫啼共是天涯客能忘雨后题吾诗催仗汝好放片云低 

僧园秋集同田生二首 

榴竹晴相媚秋光满给孤微风捎果重残暑入林无宝塔金杯映青天白鹤呼不须谈浩劫吾醉亦忘吾 

二 自笑红颜日僧今白首看秋风修竹过台殿碧梧残钟磬昏仍起壶觞醉不干塔层思尽上恐逼斗牛寒 

春日宴山泉王子之第同左田二子二首 

入殿笙箫合开筵锦绣围苑枝春竞发台日晚犹辉语燕窥吟管飞花坐舞衣二豪同酩酊与尔月中归 

二 巳恨韶华剧能孤烂熳游莺啼檐树换蝶戏槛花流宾客朝开苑笙歌晚入楼但看今会者孰与汉枚邹 

酬赠阁老刘公四首 

雷奋龙犹卧云俱鹤自闲一杯莘野月双屐谢公山贵客常辞避田夫数往还桂庭秋偃蹇公醉拉谁攀 

二 大号更嘉靖明公会古稀老惊诗律徤闲爱醉游归庭户罗花竹儿孙导彩衣向非千仞览那见太平辉 

三 寿席秋能半宾庭月故圆前身金粟佛今代玉堂仙兔巧元拱药龟灵岂筭年蝇头灯下字犹注紫霞编 

四 野绿情真逸山香望独高酒嫌裴相浅诗掩乐天豪公实当三老吾虚受二毛人遐室幸迩音惠莫言劳 

送田生读书上方寺三首 

嗜静甘违俗藏修合就僧绿移开径竹寒扫护窻藤殿阁秋阴下琴书爽气增不须匡氏壁常有玉莲灯 

二 寺压孤城断堂开积水围一僧当茗灶群鹭狎荷衣被酒时登塔持书晚坐矶鹤腾知容至嗟汝咏而归 

三 凉雨满庭户冷然松桂幽隔云清磬湿向夜一灯留萤火辉书幌乌啼上佛楼让多今古意先着宋春秋 

登钟楼答田秀才 

老足秋能徤朋游崄益豪眼当孤阁放身巳百层高霜壁摇朱木巳风檐落白蒿生平望东海一钓有连鳌 

别郑生 

白首还离别长途倍苦辛愤时惟按剑避世谩垂纶江海烟霜日乾坤去住身临河见双鴈杳杳向秋旻 

送白帅留守中都 

幕府开淮甸山河绕汉陵晓霜迎旆入王气及秋澄弩卧铜牙涩矛挕绿藓增黄金印如斗应有异时征 

再送白帅 

圣主下龙章将军入凤阳地盘淮海壮天拥汉陵长棨戟新开府威名古辟疆卜年元万世王道是金汤 

再送郑生 

闻君数日住使我百忧宽池馆杯觞易天涯故旧难久晴冬欲暖近水晚犹寒借取防身剑殷懃醉里看 

谭刘二子过赏牡丹二首 

载酒来朋远寻芳出郭遥遇花双盖住系柳一骢骄野席留香迥晴尊助艳娇谁言阑百宝吾有玉鸾箫 

二 学舞花将起矜歌鸟自来日筵随荫徙风袂入香闻李白昭阳调姚黄洛下杯古今君莫问且促醉轺回 

春日寄题崔学士后渠书屋七首 

草阁临何地花天想后渠傍墙应植柳俯岸几跳鱼好撰王褒颂休亲郭橐书改元新礼制侧席待相如 

二 石白云花荧湍青水叶香野情鸥鸟足纱帽世涂忘问字舩能过听莺客不妨无言浑是暇当有草玄忙 

三 鲍客春还邺崔渠遂盛传水溶漳岸日草碧魏城天径竹竿竿秀汀花朵朵鲜但无醒酒石物物胜平泉 

四 敞敞渠边屋辉辉座右铭竹琴晴愈静萝烛夜还青洹水明卿月陈家聚德星泥中虽近戏仆隶解谈经 

五 是否龟蒙鸭将无逸少鹅内官聊一戏道士敢烦过自坐莆矶饮谁攀桂棹歌绝弦知不易白眼向山河 

六 赋笔多崔瑗朋车愧吕安碧渠何日到云树一春看南果枇杷活西郊苜蓿宽觅君终系马舣棹是何滩 

七 且养岷山鸟休焚学士鱼穷通不在我水竹漫成居绿薜深藏屋丹花浅映渠几时朝圣主人拟治安书 

小园花发谭刘二君订游涉夏始至席上三首 

尚有春留赏无言客过迟砌红残芍药园绿半荼縻邂逅情真倍追随酒莫辞有怀君尽放得意是佳期 

二 缱绻杯侵夜迂徐月转庭醉寻松影立凉爱竹风听老去朋情恕年来世事经玉绳天历历谁识少微星 

三 涉夏榴能绽深更客尚游羣行逢树问独立为花留就月还移席呼儿重洗瓯醉眸横北斗曙角起城头 

送吕广文四川衡聘 

大省文衡重名师礼聘遥阁云寒暑旆栈月引星轺古帝蚕丛国今人驷马桥好将杨马辈攵取贡清朝 

赠孟监司赴任三首【孟尝知汶上县有寄我之作】 

南辍江湖棹东飞海岱旗勇辞知至性强起为名时气节聊城箭文章孔庙碑秋风立马地莫动季鹰思 

二 汶上篇仍在齐东节重过绕台新栢秀匝县旧花多海色摇行幰山云护咏窝谈天君一问稷下近如何 

三 麋鹿游山性蛟龙卧水心得云终一起食野不孤吟汝去观沧海予常慕孔林何时挈尊酒同蹑太山岑 

送谭子二首 

国谥逾年至王臣触暑行水花邀去节山鸟劝离觥久客交人广携家念土轻玉筵颁扇目应注使回名 

二 聚赏蜂初课分携燕巳雏泥惊落夏簟花忆倒春壶水路风旗进晴舩暑气无五云赤日外缥缈是皇都 

赠监察阻雨郊馆 

积雨淹征旆层城隔论文一尊真惜酒万里正横云京国骢谣属闽江道泒分美名吾实羡何处接高芬 

庭菊纷披有怀王喻二君子 

鴈急秋真晚园空菊自黄露团番有色风度不随香却忆初开日君来夜把觞忍今看烂熳独绕碧篱傍 

晚秋王喻二监察见过二首 

自种吾堂菊无人共把卮昨来三径雨忽与两骢期槛霁花逾爽林寒酒故随坐忘俱酩酊莫遣白衣知 

二 霜日来骢并晴杯泛菊频古今元逆旅天地几闲身鴈阵寒从急篱香晚自新豪吟不知夜圆月在高旻 

菊日任君见过 

菊筵开遇雨秋色转增孤冷翠元浮席流香故洒壶蕋沾卷袖摘径滑倩人扶莫谓无开霁斜阳酒重沽 

寄郑生二首 

故菊开谁对新醪怅尔违耳憎木叶下心与塞鸿归儿女催蓬鬓家园滞彩衣问君称庆暇何处采山薇 

二 节序仍黄菊乾坤更白头文章宁益世衣食暂宽忧遇客谁谈剑思君独倚楼远江寒细细似有北行舟 



【卷第二十六】 

