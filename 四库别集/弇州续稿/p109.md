<!-- { "loadSidebar": true } -->
　　余通家子马君故尝与余游见其刻深经术博综艺文意甚念之而不知其傍晓吏治后君困公交车久谒选得郴之桂东令桂东逺在数千里外而君满三载方奏最乃以他忤见台抨得调去夫以一邑令至三载而顾得调余殆无从识其竒及来白下过君所覩壁间刻石生祠记盖其邑之吏民追思君不已相与立祠祠之而属傍邑曾大理选纪其治行于石夫君之有徳于桂东其细至不可指数而大者乃在廉节恤下居官之始即能布条教为之齐其羯痍而以次爬搔痌苦而事为之经理均徭薄税平刑理寃民既小康而后导之礼让进诸生与讲经谊彬彬可观迹君之所以致桂东吏民之思者不过古循吏之常然他人不能行而君行之此桂东之吏民所以思而不已也君之得台抨也不以楚而以赣赣中丞尝布乡约于诸州邑而君以公委出报独缓故衔而亟抨之然不能用他吏议加君故仅得调不知中丞之所谓乡约者君已前行之矣余故人李临淮侯言恭时统禁兵为故都留守见君碑而慕称之以穹碑之搨不易也别作小隶刻横珉且为题其后以身不得备民社之寄为恨具羡乃马君属余序之余尝谓天下之公论不在上则在下世之治也上与下俱显及其衰也多晦于上而显于下今天下名为治平人主方综核名实而在上犹有晦者何也汉之时桐乡中牟之颂声固暄赫人耳目然其令皆去为贵公卿是以能着而且久而君仅孱然一吏部选人耳然则桂东之吏民其犹贤于桐乡中牟也耶斯民也三代之所以直道而行也吾安敢尽谓末世哉君既为吏部选人当更得邑窃为告曰毋忘所以为桂东者而已
　　
　　邹彦吉玄岳游稿序
　　
　　余昔癸酉之夏由京口抵武昌臬以一青雀受江山之胜颇寓之诗且有纪行一序又二载而为乙亥春叨郧襄节用间涉玄岳礼北门贵神则有一赋四记它古近体若而篇余赋颇时时落人口余蔑称也窃意自有宇宙来操觚之士江行者当以亿计陟玄岳者以万计寜无有二三臭味之同收之奚囊以泄其竒而托不朽乃逺则独一宋陆太中务观有江行杂録则自武昌而上走江陵道入峡而后止其述视余更详而玄岳之游近则有汪司马伯玉徐宗伯子言然皆有记而无赋是三君子之诗余未能尽覩之当亦称是盖癸酉之去丙戌改岁者十有三矣而余之戚执邹学宪彦吉始继焉彦吉江行有记玄岳有赋又俱有诗约略视余等而其宏丽轶荡备良史之规兼风雅之致非余所敢望也且彦吉之隃胜余者有四彦吉之游业三十余济胜之具充然而余其时犬马之齿长几三之一老矣才且尽矣一也彦吉一不中忌者意辄去不复顾葛巾野服作道人装而余不能不见束于缨弁二也彦吉过齐安往往为父老所物色膻慕而追趣之恐后其于余见而悚然去而漠然而已三也彦吉偕一道人行若支许之相遘诣往往发为意表语而余则无之四也夫岂独余务观之不能得玄岳游而子言伯玉之不能得江行彦吉固超余而兼三君子之长者有彦吉余及三君子故可废也余既欲自废余言彦吉何自而迫欲序之以余能彦吉知又能知江与玄岳故也
　　
　　徐司理表异録序
　　
　　表异録者松郡徐司理入为南度支郎郡人思之不忘相率肖其像而祠之且致祷焉而记之者大宗伯陆公山东按察使张君也称表异録者广西参政徐君也其称异者何以司理得之故异也当汉之东京碑记之类始盛行然往往以饰墓而着思于逝者未有感徳恵而着思于存者也有之自武都守李翕成阳令唐扶藁长蔡湛始然皆以郡守邑令长而得之为其才可以悉而恵可以専也都尉治中别驾之属鲜矣而况于司理则又鲜矣徐君之所以能独得之司理者何司理近上而逺下者也近上则易以通上之喜恚而难于悉下之欲恶易通上而难悉下是故上有浮旌而下无真感司理不惮披愫舒欵以求情于下情得矣奉而与台察持即盛气以加之持殿最以胁之而司理弗顾也虽君家有功无过是矣而司理又数视华亭篆其所以皆令长事其缓输均役平亭寃滞于下益近而于上益逺以故荐剡虽娄不废在事六载而仅入为郎郎又仅南度支嗟乎斯民也三道之所以直道而行也尸而祝之又记之序之宜也友人徐孟孺陈仲醇谓余实知司理集而更托序焉司理常从直指按部吾郡余故耳其善政缕缕假令吾郡有思司理者余且不辞序兹复何辞也虽然令司理入而佐铨曹治台琐赫赫者余所不敢许矣司理名民式由万厯庚辰进士福建之蒲城人不称今官者何其思以司理故也
　　
　　尹赵同声録序
　　
　　万厯戊子年秋八月宁国尹同守立甫池州赵司理仁甫同有事于棘闱属所治经数足其职在帘之外二公素性深于诗居闲无事相与酬倡五七言诗歌凡百六十篇溧阳潘令征复得而梓之问序于余二君子素与余善既彻棘各以其诗来贽咏之沨沨然音也余偶与潘令谈忆在宋庆厯丁酉欧阳文忍公永州知贡举而梅圣俞都官分校二人故石交欢甚相与酬倡多亦至百余篇而一时名士如王禹玉范景仁诸贤亦有和者至今以为雅谈然当时诸贤在帘之内故人得议其后谓以吟咏而夺其校阅之力今者二君子帘之外无害也诸诗歌才情多疏畅而俊丽不知于梅欧何如格似差胜之吾又闻欧阳公于其年鋭欲变其轻靡之习而归之大雅故刘几黜而曾子固苏子瞻兄弟进又有程伯淳者为理学百世宗今岁大宗伯亟上书亦欲变竒诡而为雅驯不知所登斥视庆歴何如其人士之称否何如吾不敢论论二君子之诗而已抑又闻之潘令之与休宁丁令元甫皆有诗诗皆佳不下禹玉景仁能用庆厯例附于后否今之天下名治平逾于庆厯而庙廊诸公能修韩范文富之业而振之其于文复又当返淳趣正之会而二君子又能以雍熙尔雅之音继美欧梅之后余恶可无述也序以归潘令
　　
　　弇州续稿巻五十二
　　

　　●钦定四库全书
　　
　　弇州续稿巻五十三
　　
　　（明）王世贞 撰
　　
　　○文部
　　
　　△序
　　
　　华孟达诗选序
　　
　　始余罢郧镇归而无锡华孟达以其文若诗来乞序余业已竒其志而逆其进之未已也始以巵语应之自是孟达数买舟过余则必以诗谒其诗亦必进如是者数年矣而得百八十余篇为体凡三大较五言古似韦苏州而时时上之七言古似髙达夫五言律似常建郎士元七言律似李颀絶句在大厯长庆中未易才也孟达之所构结以淡雅为体以和适为用其始非必皆自然淘洗之极归而若自然者也而至于才之所不能抑则间出而为竒警情之所不能御则一吐而为藻逸嗟乎诗如是足矣建安以来诗之为用少以故得自致其旨而阮公陶令之所由兴迨其季也用日以博而变日以不可穷于是乎青莲少陵之业就而天下以为正宗大家是乌可偏废哉当北地信阳时不废徐昌谷髙子业今者有济南当亦不废孟达也孟达以余同调必欲使之衷而信于世则所不敢虽然余闻之韦苏州在事而僧灵澈者为韦体数十章以贽而求合韦殊不之顾也已尽得其生平所著诗而后大喜曰子奈何强所学而从我我且几失子然则余之所以许孟达者其能不为余也哉余故尝进顾山甫于孟达知其合也试以属之
　　
　　战国策谭棷序
　　
　　战国策不知何人所述其地则自两周而终宋其人则自周安王而终秦始其事与文则杂出诸名卿游士之属太史公因其成资以编史记之十二而其书故隶汉秘阁刘向稍较定为三十三篇鲍彪合之为十巻彪复与髙诱各为之训故而吴师道衷焉其用至于今而犹有未晳者仁和张子文氏治铅椠之业者三世矣于它书自谓鸡肋而独此策不减杜征南即必证之古而反之心有一字不安不已也盖书成而诸杨扢之精者皆傅之名之曰战国策谭棷问序于不佞尝习诸儒先言天下之乱至于战国极矣王畿之大蚕食之使不能当一小郡而千八百之君并而为七其民日寻于干戈其俗有壮而无老有丧而无塟者十余世矣朝而六从暮而秦衡小则市官大乃市国力用于阳智用于阴巧之极至于易姓而人不知鸷毒之所发身灭而犹能快其恨即小有可称述者不过市魁盗侠之驵为仁义者耳今天下称极治至安敛手而承一帝者凡十余代阛阓诗书衿裾礼乐称唐虞服周孔盖不独齐鲁为然使老子居之尚犹以不获覩古为恨而安用此押阖揣摩之书为子文氏之治之繇皇考而上迨王父三世益精将无好其文辞而已夫文辞之益于时至浅尠也然而未可概论且诸儒先之所推谈理而雄者孰有过于孟子舆者哉其次则孙卿第令仪秦代厉犀首之徒鼓颊而谈天徳王道苟其自衷发之其快口当心将必有甚焉者幸而利害之工深入于中主之耳以显于一时不幸而与中主合出其恣睢簧鼓之技而贻讥于天下后世则非其才之罪也且夫叙事者之有战国策其于太史公昆季也左氏则匹敌也是三君子者而产于殷周之际当左右史之职兴衰治乱之所以然与皇王心迹之微必能委曲貌拟使人跃然而兴感何至寥寥迨今嗟乎此非诸儒先所遇晩耶诸收谈棷者左袒于兹策者也子文氏三世则又左袒于谈棷者也是故不辞而序之知我罪我我安与哉
　　
　　张孟孺诗稿序
　　
　　余故友孟孺之王父张将军于嘉靖间其人工为诗于官显至领阃寄已而与孟孺父今将军左虞善则其于诗益工而官稍滞滛中间仅一都纲漕艘万夫将而已今者孟孺且当代为将其诗虽不能如左虞巨丽然气清而调雅异时当有偏至之目或曰诗之不利人久矣即搢绅子不能以此博一得意除目乃而偻行苦吟于白刃之林能从中取万户侯乎哉且而父之显不及而王父也以诗故而之诗不及而父也将焉用诗苟其胜之则立覩而之滞滛也孟孺不顾曰吾且之东海从王先生而质焉见王先生再拜而请曰不谷世守臣也岂敢以诗遂废将虽然不谷之爱诗甚宁能以将废之先生幸教我夫余方冥心于蜩甲虫臂之表而何暇为子谋虽然吾之获识子王父于今三世矣坐吾语子子将而诗者也吾当语子将今夫谋者意也鱼丽鹳鹅弥缝率然者篇也前茅虑无中权后劲者格也龙渊湛卢溪子大黄粟马脂车组练余皇者材也萧萧马鸣悠悠斾旌者正也开阖变化莫可揣测者竒也如是而后成师成师而后可以言将之道也有不通于诗者也耶世不乏良将然少能以将为诗者若子之父良于诗矣似不能以诗为将也子如衷之则两显矣虽然子之所将者三千骑耳敢力深入亦足以逞独不覩夫韩淮阴之多多益善者乎遇之则靡矣练卒搜乗厚集以待子归而质之若父孟孺复拜曰谨受教请奉以行且以弁不腆之篇
　　
　　唐诗类苑序
　　
