<!-- { "loadSidebar": true } -->
　　今天子崇励急公，广开登进：各直省捐资保圉，例如三十万两加文，武乡试定额一名。时学道徐公干以海外一郡宜另核，得减半邀恩如例。代者裕公铎举见数十五万两先上之，乙卯贤书遂增其一。而文、武学额，仍视他州厅县加一次者每名以二千两为率，加永远者每名以万两为率。公之主岁，科闱也，既举行暂加之例，嗣辑续捐银数得四十八万余两，后奏增解额二名，永远学额二十一名；自来年岁试始，府学加九名，淡、台、凤、嘉各一，兰一、彰三：士交忭以颂。于其归也，取博罗县「骊光兆隽」事，榜语试堂曰「光增骊瑞」，若谓希世之祥由公快睹；其有大造于台也！

　　台自建学以来，黉鼓泮旗比隆内郡，惟乡举初仅一名，提帅张公云翼所奏也；时为康熙二十六年。至雍正十三年，抚军卢公焯始奏增其一。嘉庆十一年，制府阿公林保以台绅捍海功，后奏增其一。前后百六十余年，经文武大吏节次陈请，秋赋方及三人；而自乙卯至今，四年两增，遂臻倍数。在国家奖义从优，兼寓育才之意；而草茅进身有藉，益廑效忠之忱。躬际隆恩盛典，志乘未修，久将遂晦；放述之俟考者。

　　重修台湾道署记（代）

　　台受圣天子渐摩之化垂二百年，文物声明，渐臻醲懿；而潜萑伏莽，不免蘗芽其间。触察是邦者兼督学、陈臬之权，教以育其才，刑以诘其慝，其任重且繁；则其治事所，亦不容以苟且迁就。

　　癸亥岁，朝廷以戴逆稽诛，师久无功，欲更张振作之。时余需次会垣。蒙恩简授台澎兵备道，统军进剿。赖国家威灵，碧海澄波，玉山献瑞；至则驱貔虎以扫虫沙，歼渠犁穴，不数月而奏荡平。先是、岁、科二试格于寇氛，不得举；既班师，则于今春补行之。而道署因震灾倾圮，亦以上元日兴修。自春徂秋，克蒇厥事，不纡不迫，筑削度捄，循节之为美：其为制，不陋不华，暨茨丹雘，取固以为良。落成之日，余既念作者之难，而尤思居者之不易也。方余与贼鏖战淡，彰间，野次幕宿，枕戈待旦，纵有斐亭、澄台在前，亦岂能游目！今幸斯民安堵，为之长者得燕坐于此堂，则持盈保泰之道，宜何如图维者！昔人云「官如传舍」，实不尽然。王丞相之治杨州廨舍也，曰：『为次道治此』；蔡侍郎之修中书廨宇也，曰：『庶来者无劳』。此与黄冈竹楼「明年何处」之意大殊。而东坡先生宦辙所经，独多营造，其意似更有进。士大夫职在司民，一日木离篆，则一方之废修沿革皆所关心；况兹署弼教明刑，观瞻攸属，又不得以「弓戈甫戢、土木遽兴」为嫌矣。

　　是役也，需金径万；官帑不足，捐诸绅商，急公可尚也！而任劳任费，黄孝廉景琦之力为多；助之董役，则有禀生陈熙春，并附以示奖。

　　为台湾故道宪洪公毓琛请祀名宦禀末结语（甲子年）

　　结得放道宪洪，三瑞门高，九能才伟。十八士瀛洲入选，迭赋螭坳；廿余年宦海勤官，洊跻豸服。春游名播，仁风甘雨之途；宵肃令行，飞雪疾雷之将。民方卧辙，盗敢弄兵。凛凛三刀，誓断藤以平峡；森栋万灶，畴聚米而为山：遂至力罄实卮，忧深撒瑟。在床诵奋飞之句，百感丛心；骑箕当未捷之年，九原赍恨！若谕名臣。言行，堪附于北宋诸公；得邀祀典光荣，实慰此东瀛众望。

　　为台湾故道宪孔公昭慈请谥请专祠禀末结语（甲子年）

　　结得放道宪孔，望重西清，教承东鲁。渊源学正，家邻赐鲤之庭；端毅性成，世守举蛇之笏。初翱翔于薇省，旋扬历于花封。三异十奇，见称报最；重官累使，卓历荣阶：仰心镜之高怀，冀口碑之永祝。岂料匡人狼突，直逼敬休；管亥鸱张，敢围文举！与民除害，竟罹反噬之殃；为国捐躯，不泯如生之气！制哀辞者六属，吊英魄于九原。恩吁天朝，求读颜平原谥义；情殷海国，待瞻张忠定祠堂。

　　为台郡诸绅公同为吴道宪大廷留任禀

　　为爱深棠黍，共抒寅诚；言备刍荛，仰祈丙鉴事。

　　窃台郡重洋远隔，伏莽易滋；自癸丑之陷凤山暨壬戌之踞彰化，星霜十阅，兵燹两遭。费助军兴，靡金钱以无算；灾兼地震，怜玉石之不分！师劳而〈豸契〉貐始诛，民困而扈鸠有待：白擎时出，道途怀风鹤之虞；赤地空存，闾井多泽鸿之象。道宪吴，星轺初至，露冕维勤；为凋敝之区栽培元气，与疮痍之众扶植生机。计欲安良，必先除莠：摘伏发奸，鱼无漏网；歼渠散胁，虎不负隅。逋薮未清，行龚遂治齐之法；盗源既弭，用文翁化蜀之方。修学宫、开书院、化雨均沾；兴义塾、表节门、美风丕振。训士并训民，编一册；裕商与裕税，策两全。仓有余储，备青黄之不接；案无稽牍，期黑白之立分。至其金镜光垂，玉壶清澈：廉风僚属，无非瘗鹿悬鱼；弊剔丁胥，不待灌孤熏鼠。秀良怀德，桑下雉驯；顽梗畏威，溪中鳄徙。一年政举，已革面而洗心；数载教成，当沦肌而浃髓。岂料仰膏之日，迭闻引疾之言。抚字心劳，时形艰瘁；讴思口众，愿祝康强。况榆景尚赊，迥异释袚抽簪之岁；幸瓜期未届，窃怀解鞾断■〈革登〉之思。伏乞大公祖大人渥沛鸿慈，矜怜鲋辙：留京东子骏，作一路之福星；还临淮陈公，行三春之甘雨！庶使恩浓十郡，不令海外之向隅；从兹戴德二天，遥望辕前而引领！

　　祭洪润堂观察文

　　呜呼！云里彩幢，蓉城迎主；雨中丹旐，蒿里归真！思贾守于豫州，丹青追构；哭催君于井上，缟素群临。况那时际艰难，人怀恺悌！阳春有脚，冀分煦于宋械；朝露无情，竟溘先于莱柏：不尤悲深萝槿，涕切萑兰哉！

　　润堂大人之莅我台也，由蓬山而出宰，傃闽海以度航。东国名儒，到处文兴邹、鲁；西京循吏，于今最报龚、黄。自任端僚，暨膺牧守：除乱羊与害马，扬仁扇者周一星；致巢鹊及栖莺，转祥轮者袤千里。比闻瓜代，咸竭葵诚；冀攀楚北之辕，重返瀛东之旆！秩盈吴郡，挽邓侯而不留：盗起颍州，许寇君之复借。虽事逢其变。亦天假之缘矣。慨自雁衔初授，堂斧方张。睹弃甲之后来，民心风鹤；顾呼庚以谁诺，军势沸螗！近资而卮漏已空，远请而鞭长莫及。是即赵开调饷，计窘然眉；任从刘晏理财，势形棘手！公则罄资以给，殚力而图；斥合周蜂蜜之谋，釆文用羊毛之喻。斗令尹毁家纾难，公尔忘私：马侍中倾产赏功，蔼然流惠。苟济万军渴井，何嫌两袖清风！然而蚁穴未犁，山尚烦为聚米；狼烽犹警，窝终虑其销金。逢此百忧，招来二竖！诸葛相事繁食少，讵保长年；司马公病革语谆，胥关国计。民知此意，谋慰其心：输绢而恩报任城，奉香而寿祈束晰。顾铜梁铁遂，未获丰储；玉豉金盐，难疗忧疢！荔盘之月，莲甑是征；天实为之，人可赎否！

　　公明十奇之咏，传三瑞之风。鹿毂旬宣，来何迟而去何速？龙章褒锡，生也荣而没也哀！芳等樾荫同叨，芹忱敬献；望金扃而不见，托素奠以遥伸。松楮数行，拟徐州清德之颂；椒兰一酌，表桐邑奉尝之情。想他年吉协惠心，思其人犹爱树；冀此日灵昭折首，其将若拨麷。肸蠁来临，飶芬有格。尚享！  
　
