<!-- { "loadSidebar": true } -->
　　闻道君牙帐防秋近赤霄【洙曰曹子建闗中诗髙牙乃建牙大旗也兵家书牙旗将军之旗立于元帅帐前故谓之牙旗】补注【鹤曰唐志佛堂一百八十里至勃令驿鸿胪馆至赞普牙帐赤霄言三城之髙也髙适谓邈在穷山之巅是也】下临千雪岭【洙曰西山记曰上有积雪经夏不消】却背五绳桥【洙曰岷江湍急不可爲梁乃以竹桥驾虚而渡郑曰即岷江笮桥】海内久戎服【洙曰用兵日久】京师今晏朝【洙曰汉明帝论日晏坐朝幽枉必达赵曰以前日用兵之久而今日罢兵则可以晏朝也】犬羊曾烂熳【洙曰应劭曰鲜卑隔在漠北犬羊爲羣】宫阙尚萧条【洙曰孙子荆书四海萧条非复汉有赵曰以吐蕃爲患之久故前日尝陷京师今尚萧条】猛将宜尝胆【洙曰李陵书猛将如云越王勾践反国苦身劳思置胆于坐坐卧即仰胆饮食亦尝胆曰汝忘防稽之耻耶赵曰猛将指董嘉荣也】龙泉必在腰【洙曰见三尺献龙泉诗注】黄图遭汚辱【洙曰天子图籍也赵曰有三辅黄图之书言宫殿名号与京畿地理也】月窟可焚烧【洙曰长杨赋西压月窟又言月窟虽髙犹可烧之也苏曰呉术曰大丈夫按劒横行沙塞取月支之首焚其竁窟章炳壮其言荐爲游击将军赵曰指言吐蕃巢穴也】防取干戈利【赵曰此戒董卿之辞干戈利取书敿乃干糓乃戈之义】无令斥候骄【洙曰西域传斥候百人五分之夜击刁斗自衞赵曰无令其骄则号令严肃也斥候兵家探候也】居然双捕虏【洙曰后汉世祖建武四年拜马武捕虏将军显宗初西羌寇陇西覆军杀将朝廷患之复拜武捕虏将军】自是一嫖姚【洙曰霍去病爲嫖姚校尉】落日思轻骑【苏曰何斌轻骑数百转战至日暮斩馘擒酋首】秋天忆射雕【修可曰北史斛律金子光见一大禽射之正中其颈形如车轮而下乃雕也邢予髙叹曰此射雕手也人号爲落雕都督】云台画形像【洙曰见云台终日画注】皆爲扫氛妖【洙曰扫氛妖言能靖患乱也赵曰所以激昂董卿也汉云台画二十八将之像以其有功扫氛妖也】
　　寄司马山人十二韵【广德二年作】
　　补注【鹤曰诗云闗内昔分袂天边今转蓬当是广德二年未归成都作】
　　闗内昔分袂【洙曰谢惠连诗饮饯野亭馆分袂澄湖隂】天边今转蓬【洙曰曹子建诗转蓬离本根】驱驰不可说【苏曰刘韵曰年来驱驰不可与子细说恐子心折】谈笑偶然同道术曾留意先生早击蒙【洙曰蒙卦】家家迎蓟子【洙曰后汉方术传葪子训有神异之道到京师公卿巳下候之者坐上常数百人皆爲设酒酺终日不匮后因遁去遂不知所止】处处识壶公【洙曰费长房传市中有老翁悬一壶于肆头及市罢辄跳入壶中市人莫之见长房于楼上覩之异焉因往再拜】长啸峨嵋北潜行玉垒东【洙曰江赋峨嵋爲泉阳之揭玉垒作东别之标曾曰潜行言晦迹也】补注【希曰壶公详见真人谢元三洞神仙记峨嵋山有嘉州今曰啸其北则山人尝至眉雅玉垒山在茂州今曰行其东则山人尝至彭绵】有时骑猛虎虚室使仙童发少何劳白【梅曰此以下甫自叹也】顔衰肯更红望云悲轗轲【洙曰陶潜诗望云慙飞鸟临水愧游鱼】毕景羡冲融【洙曰谢希逸赋余景就毕洙曰言司马养和气如阳春也】丧乱形仍役【苏曰徐邈丧乱之际形役心劳赵曰陶渊明云既自以心爲形役】凄凉信不通悬旌要路口【赵曰史记云摇摇悬旌无所终薄】倚劒短亭中【修可曰宋玉赋云倚长劒兮天外康曰悬旌倚劒言屯戍之兵以防寇盗】永作殊方客残生一老翁相哀骨可换亦遣驭清风【洙曰庄子云列子御风而行冷然善也】
　　寄李十四员外布十二韵【广德二年作】
　　【洙曰新除司议郎兼万州别驾虽尚伏枕已闻理装】补注【鹤曰诗云正是炎天阔当是广德二年夏在草堂作故又云闷能过小径自爲摘嘉蔬】
　　名参汉望苑【洙曰汉博望苑武帝爲戾太子置之使通宾客从其所好】职述景题舆【洙曰周景爲豫州刺史辟陈蕃爲别驾蕃不就景题别驾舆曰陈仲举坐也】巫峡将之郡荆门好附书【赵曰预嘱其不相忘也】逺行无自苦【苏曰王粲逺行异域无劳自苦事事慎重】内热比何如【洙曰内热言热中也庄子我其内热欤】正是炎天阔那堪野馆疎黄牛平驾浪【洙曰黄牛峡名郭景纯髙浪驾蓬莱】画鹢上淩虚【修可曰张平子西京赋鹢首注云船头画鹢鸟厌水神】试待盘涡歇【洙曰郭璞江赋盘涡谷转淩涛山頽赵曰水涨则有盘涡今劝其且休行故曰待盘涡歇】方期解缆初【洙曰江淹解缆候前侣还望方郁陶】闷能过小径自【洙曰一作日】爲摘嘉蔬【洙曰陶渊明欢言酌春酒摘我园中蔬赵曰自此以下约李员外访其居也】渚柳元幽僻村花不扫除宿隂繁素防【洙曰潘安仁闲居赋素防丹白之色】过雨乱红蕖【洙曰红蕖莲花】寂寂夏先晚泠泠风有余江清心可莹【洙曰郭景纯诗前有寒泉井聊可莹心神】竹冷发堪梳【堪一作宜】直作移巾几秋帆发敝庐【梦符曰按春秋左氏张趯谓太叔曰自子之归也小人粪除先人之敝庐师曰黄牛峡浪髙与峡齐故云平驾浪画鹢船也上淩虚谓船逆水而上如淩虚空盘涡言水洄洑如碾碓然甫意欲待峡水稍平穏即解缆访李故末章又云直作移巾几秋帆发弊庐】
　　归来【广德二年作】
　　补注【鹤曰诗云门开野防走帙散壁鱼干当是广德二年初归草堂时作】
　　客里有所过【洙曰一作适】归来知路难【赵曰此篇叙其久往东刘而归也】门开野防走帙散壁鱼干【洙曰谢晖诗陵涧寻我屋散帙问所知定功曰壁鱼白鱼也俗传壁鱼入道经函中因蠧食神仙字则身有五色人得而吞之可致神仙沈曰郭璞注衣书中虫今人谓之壁鱼】洗杓开【洙曰一作斟】新醖低头拭小盘【洙曰一云着小冠】凭谁给麴糵【洙曰书若作酒醴尔惟麴糵】细酌老江干【洙曰干涯也赵曰司空饮酒诗开君一壶酒细酌对春风】
　　王録事许修草堂赀不到聊小诘【寳应元年作】
　　补注【鹤曰此诗梁权道编在阆州归后作今观诗云昨属愁春雨能忘欲漏时而公广德二年暮春方归不应诗乃云尔当是寳应元年未归绵州时作】
　　爲嗔王録事不寄草堂赀昨属愁春雨能忘欲漏时
　　寄卭州崔録事【广徳二年作】
　　补注【鹤曰诗云应愁江树逺怯见野亭荒当是广德二年归在草堂作又云闻在果园坊坊在成都城中公爲徐卿覔桃栽亦云崔时在府中】
　　卭州崔録事闻在果园坊【洙曰坊名在成都】久待无消息终朝有底忙应愁江树逺【洙曰谢晖诗中流辨江树】怯见野亭荒【洙曰谢惠连诗饮饯野亭馆】浩荡风烟外谁知酒熟香
　　过故斛斯校书庄二首【老儒艰难病于庸蜀叹其没后方受一官】补注【鹤曰斛斯即斛斯六乃草堂之邻公所谓酒伴者诗云此老已云殁邻人嗟未休广德二年作】
　　此老巳云没邻人嗟未休竟无宣室召【洙曰文帝召贾谊于宣室】徒有茂陵求【洙曰谢晖诗广平听方籍茂陵将见求司马相如病免家居茂陵天子曰司马相如病甚可往从悉取其书所忠往而相如巳死无遗书问妻对曰长卿未尝有书也时时著书人又取去长卿未死时爲一巻书曰有使来求书奏之其遗札言封禅事天子异之】妻子寄他食园林非昔游空余繐帷在【洙曰谢晖诗繐帷飘井干仪礼郑注凡布细而踈者谓之繐赵曰繐帷灵帐也】淅淅野风秋
　　燕入非傍舍【赵曰燕仍入其舍】鸥归秪故池断桥无复板卧柳自生枝【洙曰池馆依旧而人不见也赵曰梁孝威诗卧柳尚还生】遂有山阳作【洙曰见赠王侍御契诗注】多慙鲍叔知【洙曰鲍叔与管仲交贫则知其困而容之达则知其贤而举之管仲曰生我者父母知我者鲍叔】素交零落尽【洙曰刘孝标絶交论斯贤达之素交歴万古而一遇素交尽利交兴谢灵运万事俱零落】白首泪双垂
　　立秋雨院中有作【李泰伯曰此诗在严武书院中作】
　　补注【鹤曰题曰院中又诗云暮齿借前筹当是严公奏爲参谋在幕中作按公有院中晚晴怀西郭茅舍诗又有正月三日归溪上简院内诸公则当时指帅属公廨爲院故院中晚晴云院中一作使院李泰伯指爲严武书院恐非】
　　山云行絶塞大火复西流【洙曰张景阳诗大火流坤维梦符曰按左传哀十二年冬十二月螽仲尼曰丘闻之火复而后蛰者毕今火犹西流司歴过也又尔雅云大火谓之大辰注大火心也】飞雨动华屋萧萧梁栋秋【洙曰谢晖诗朔风吹飞雨萧条江上来既洒百常观复集九城台】穷途愧知巳【赵曰指严郑公也】暮齿借前筹【洙曰张良愿借前箸以筹之赵曰言其晚年而得严府参谋也】巳费清晨谒【希声曰甫言日过武防谋府事】那成长者谋【赵曰又自谋之辞】解衣开北戸髙枕对南楼树湿风凉进江喧水气浮礼寛心有适【赵曰言严公待以寛礼】节爽病微瘳【赵曰时节清爽公素有肺疾惟气爽则少苏也】主将归调鼎吾还访旧丘【洙曰主将谓严公也言公还朝秉政日吾当遂归计也鲍明逺诗去乡三十载复得还旧丘】补注【希曰鼎铉三公之任侯霸爲司徒严子陵遗之书曰君房位至鼎足是也公期严武归处公相之任而巳遂托以归乡也公京兆人所以云旧丘】
　　军城早秋　　　　　　　　　　严武作
　　昨夜秋风入汉闗朔云边雪满西山更催飞将追骄虏【洙曰汉匈奴号李广爲飞将】莫放沙场匹马还【洙曰吐蕃常入积石军取麦哥舒翰杀之只马无还修可曰春秋僖公公羊云匹马只轮无返者】
　　奉和【广徳二年作】
　　补注【鹤曰严武以广德二年九月败吐蕃于当狗城十月克吐蕃盐川城此诗和其军城早秋则是其年七月作】
　　秋风嫋嫋动髙旌【洙曰九歌嫋嫋兮秋风髙旌旌旗也】玉帐分弓射虏营【苏曰贺若弼征可汗夜分劲弓射虏营皆破继而追杀大防赵曰帐大将军之帐】补注【希曰抱朴外篇军在太乙玉帐之中不可攻也】巳收滴博云间戍【赵曰滴博城名云间戍以言其髙也】欲夺蓬婆雪外城【洙曰滴博蓬婆皆西山地名赵曰蓬婆吐蕃城名以其逺在雪山之外】补注【鹤曰滴博西山城名云间以言其髙也公所谓转粟上青天而髙适所谓穷山之巅是也蓬婆乃吐蕃城名故云欲夺按唐书吐蕃传萧升杜希望王昱分道碎赤岭碑昱以劒南兵入攻安戎城筑二少垒左右之兵次蓬婆岭输劒南粟饷军】
　　院中晚晴怀西郭茅舍【广德二年作】
　　【院中一云使院】补注【鹤曰诗云幕府秋风日夜清当是广德二年秋作又云浣花溪里花饶笑肯信吾兼吏隠名明年果归溪上】
　　幕府秋风日夜清【洙曰武帝拜霍去病大将军于幕府中故号幕府也】澹云疎雨过髙城叶心朱实堪时落【洙曰刘越石朱实陨劲风繁英落素秋】阶面青苔先自生【洙曰沈休文诗賔除緑钱满客位紫苔生】复有楼台衔暮景不劳钟鼔报新晴浣花溪里花饶笑肯信吾兼【洙曰一作今】吏隠名【洙曰公尝爲严公参谋故云吏隠赵曰汝南先贤传郑钦吏隠于蚁陂之阳】
　　到村【广德二年作】
　　补注【鹤曰诗云老去参戎幕当是广德二年秋作】
