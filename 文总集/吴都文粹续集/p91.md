<!-- { "loadSidebar": true } -->
　　治己酉秋九月甲戌予与客泛舟将遍游吴郡西诸山客曰虎邱之胜甲吴下且密迩阛阓游必自虎邱始予诺焉亭午至山下观憨憨泉泉为人投瓦砾塞之将泥不食从石旁上东山庙【即短簿祠】中厐然襍以土偶有老僧方闭闗坐穴中与语颇可听下东山北行登千人石旁有古木根出如蟠虬一本而为榦者三经清远道士放鹤磵磵涸灌莽生焉后人亭其上既而登五圣台僧供茗命前导西南行至一庵甚幽寂盖宋和靖书院旧址也怅惋乆之南行沿小溪复上千人石度石梁酌陆羽泉近庸僧屋其畔颇减清冽出观剑池左石刻虎邱剑池四大字是顔鲁公书上两厓壁立数仞势欲崩裂其隂多昔人题名众恐不能乆读遂登可中亭北有李阳氷篆生公讲台字分镌四石而亡其一众皆从故道下去时已逼暝予欲止宿客不可乃返乙亥乃泊虎邱午食出射渎大风西北来舟迟迟行繂屡断续西望天平岝防秦余杭诸山如龙游马逸应接不暇过浒墅入竹青塘而西日光反射影在山半霞彩绚烂丹青襍施工不能绘至通安桥已昏黒夜深抵友人朱氏宿丙子早食出朱墅北泛彭山堰午西风甚急遂由堰西北约五里至陈湖庄复五里由望湖桥南出游湖从曲港登新丰南山共坐苔石山人有牧羊者予问濒湖诸山始知高出邓尉者曰铜坑山亚铜坑曰安山牛城嘴居游湖北与安山对峙如两峡然而其西接太湖极北青霞一抹视洞庭两山尤远者无锡之九龙山也下山欢饮尽醉丁丑早雾翳翳布空中疑有变少焉日光曈昽众游兴勃发由谢庄西行复经游湖南过陆家港二里入西堰水益缓山益近冈岭稠叠横廻峭防呈技献巧殆不可状而浮图七级耸峰巅影落水中予笑曰此王摩诘得意笔也泊泰定桥登虎山里许至光福寺主僧闻客至出速入方丈山峙其前者名钵盂其左邓尉山也壁有元人聨句诗多剥落皆不着氏名其字书类王豫章有墨沼从窻隙窥之僧云传为顾野王研池殆或然也过斋堂读唐进士顾在镕诗刻遂上山坐浮图下浮图顶有巢鹳三见人嘠嘠作声众方欲酒僧谓七寳泉在邓尉东麓不三里而近共出登舟经东堰已半淤塞芦苇丛生其中视西堰少劣至则舍舟导山径行夹道多古梅长松入僧庵有双柿丹寔絫絫可爱上山行循竹间有亭憇焉其后即七寳泉泉生石间环甃以石形如满月深尺许掬饮甚甘僧接竹引之然不知发自何处且吊陆子之不能遭与兹泉之不遭也予索笔题名亭上暮还光福方丈戊寅至姚家河陆行数里游奉慈庵中故有养贤楼元季里儒徐良夫好客四方贤士多集楼上今亡独扁存堂背白山茶枇杷腊梅列植左右出僧欲导观山上泉不果三里至墓山从松篠间伛偻而上山多杨梅梅树湖水明灭树间众冉冉如空中行约一里入西塔院小饮晩院之僧具汤沐宿焉己夘自西而南四百步路多古梅皆螭蟠蛟结苍藓被之如鳞出大道东北千步有长松五株鹰巢其一又西北二百步度石梁上万佛阁南望太湖法华山横亘其中渔舟数十出没若鳬雁然而洞庭长沙叶余梅湾诸山隠隠在烟雾间诗思顿发自北而东二百歩有僧揖入小阁阁视万佛十才一二然所据地高出木杪山四面环之如玦景特竒僧饭客阁上仍出松花饼客作诗有不见太湖真面目眼前终恨法华山之句予不以为然乃作诗为法华讼寃西行可百步至僧房其扁曰天开画图见湖最多兼见小横山一抹由禅堂西南三百二十步有老僧房前美竹数百挺与松栢争长地洼然下众啸咏焉又西三百步经僧房六已日暮不及游还塔院宿庚辰僧陪客下山西行复经奉慈庵谒宋金紫光禄大夫黄某墓其傍有香火院僧尽出断碑五六横草莽间盖墓至是行四里至铜坑山其山一名铜井僧云高二百丈予与客取捷上由别道山多乱石且峻防行者多颠踣每一人踣众皆大笑至僧庵观所谓铜井已无水深可丈余上大石若将压者予令童子入井大呼声不得出如瓮中山顶多竒石可望见二百里羣山在其下小山浮湖中如杯人人大快以为平生竒观适山人送酒至遂剖橘作杯饮皆尽兴庵僧煮菜供午食循道至山半势亦斗峻皆掖以童子狼狈而下回视莫不心掉更庆以为无虞去铜坑东北三里谒宋章都官墓抵包河登舟复从西堰过泰定桥东北七里还朱氏宿辛巳朱氏东南三里至蜀山访王清献公孙晋索其旧藏出清献画像及孝感诗族谱阅之门内有塑像置壁脚亦云是清献公墙角塑像为尼相者清献母张夫人也晋言清献父死海上张氏年甫三十七抱清献入觐时清献生才三岁元主恐张氏二志命殿前祝发为比邱尼赐号无为大师往住吴中妙湛禅寺出门读草间碑碑凡三其一为大师塔铭邓文原撰午还朱氏壬午复经彭山堰行八九里舣舟又二里至秦余杭山夹道松如步障上六百步息足僧舍复二百三十步至大石下有泉二其一为云泉石错互若颏颔断腭从其后视之又若狻猊卬首尻下其前磐石如卧鼓可坐二三十人入云泉庵跻石级有古梅生石间东折石一股西跨类猛士跂足立人行其下又折而西凿石为阶旁设以防杌棿不可凭屋壁读李武选吴太史张子静史明古诸公聨句东行有巨石阁厓上欲堕又上得大石岩上俯下嵌中像开山像众小憇午酌庵之北楼日暮下山与诸客别是夕宿通安桥癸未入城盖自甲戌至癸未凡十日皆风日清美舟楫往还百数十里厯名山六小山二而诸客者皆衣冠详雅从容尊俎间莫不目饱意满充然有得而忘其疲其庆幸不既多乎遂次第笔之以贻同志
　　纪游　　　　　　　　　　朱存理
　　端阳前一日过西崦访朱叔英西崦旧游也叔英故人也叔英喜予至速予登其新堂拜尊人八十三翁顷具蒲觞为饮襍以山果溪鲜劝酬尽醉留别有诗云西崦重游日东城阔别时新堂陪杖几旧谱合宗支碧栁垂书幌红葵映酒巵烟消听欸乃风远送吾伊好古吾同志寻幽君有期归舟山色暝正是雨催诗予之来也为访吴中故家文献叔英不以为迂言王清献公家蜀山不二里家有藏谱乃为之假故有好古吾同志之句饮散登舟将数里至光福寻张雪槎雪槎与予论别将三十余载相见各惊皤然为询野王雪槎告以故吾张氏从顾姓今始复之矣尚不忘其初作推本堂有瓠翁首倡五言请予和之不及书即延入邓尉山后鳯冈之前一草亭中治鸡黍相欵读其所自为草亭记雪槎请留题予羡其老年有此行乐喜为之赋七言一章邓尉嵯峨万叠青鳯冈犹见地称灵梅林数亩开新径萝薜千寻辟广庭愽望古槎仍剡曲醉翁今记似兰亭岩花谷鸟供行乐日日春风不用扃晩同游光福寺寺僧普照及其徒晓谷出茗供引客入方丈观唐人诗刻野王墨沼是夕宿山中为赋诗云短防行行一里余松林过雨步徐徐半墨沼窥遗迹数仭峰望远墟石磴夏凉青荔合山扉昼掩绿蕉舒夕阳突兀浮图影送目长天罨画如再请作峰记未暇复也明日饭于塔下而别便道访官桥叶氏求观宋金紫公之谱主人宗佩甫犹子秉衡出示之且幸及观宋诰敕四道叶氏之居在雅宜山下沧湾修竹逶迤石径中而入登堂治具欢若平生亦为经宿之留明日别宗佩有诗野人夙昔抱幽期每爱官桥风景竒水竹当门朝爽处山云入座夕佳时雅宜望去无三里金紫传来是一支既醉不胜临别意从前应恨识荆迟慈溪钟正之昔有一日之雅适主賔塾乃得笑谈尊爼之间又可以为乐也日未晡过木渎登灵嵓山而返抵舍己廹暮篝灯澷书时戊辰岁也野航居士
　　清明后一日独游西山　　　　杨循吉
　　净揩双眼洗心肠领纳山光与水光到面春风未全暖离城野兴一何长青黄不接麦苗短红白间开花蕋香随处有茶堪接纳禅林三四远相望
　　将逰西山道中
　　竹轿晨登数里迂羣山膏沐迓吾徒树枝拂帽忽低首水影照人堪数须牛犊维门角如栗梅花塞路雪成珠白龙庙中一观憇祀罢野人方会酺
　　赴西山雨后溪行　　　　　　皇甫涍
　　泝艇看山去溪流行更深春城过雨色芳草入霞隂湖绕连云度风廻灌木吟今宵谁与晤慧远在东林
　　雨后舟行望大石诸山
　　暝游清溪上虹雨开西岑纎月照幽意虚舟鸣夜琴寥寥翠微静霭霭芳树深云径空如此弥年违素心
　　次韵天全公招游西山　　　　祝颢
　　征袍洗尽宦途尘喜荷招游引兴新物外追寻多胜事座中觞咏摠儒绅青山不厌重来客黄菊偏娱暮景人况有雄章传太史苍厓磨勒照千春
　　洞庭两山赋　　　　　　　　王鏊
　　楚之湖曰洞庭吴之山亦曰洞庭其以相埒邪将地脉有相通者邪郭景纯曰包山洞庭巴陵地道濳达旁通是未可知也而吾洞庭寔兼湖山之胜始山特为幽人韵士之所栖灵僊佛子之所宅至国朝名臣彻爵往往出焉岂湖山之秀磅礴郁积至是而后泄于人邪东冈子曰山川之秀寔生人才人才之出益显山川显之维何盖莫过于文两山者秘于古而显于今其寔有待子无用辞予曰然乃为之赋其词曰
