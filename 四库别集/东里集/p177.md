<!-- { "loadSidebar": true } -->
　　奕奕髙堂有父有母父母孔慈锡我教诱其教伊何曰义与仁于爱之真于言之谆敬恭听之允率履之父母孔仁而敢怠违父母犹天敬事朝夕我行或怠贻我父戚孝哉旸也永钦尔终尔徳式嗣福禄来崇
　　具庆堂诗【有序八章】
　　驸马都尉邢台井公永清作堂以奉其父母名曰具庆求余作诗其父九畴甫初擢给事中在南京与余居同闾巷朝接班行时相徃还九畴甫惇实和厚慎静不哗其友张子玉又为余道其家居之行及世徳之厚余固意井氏之荣非止近侍也居南京时都尉公虽志学之年已翘然楚楚之异众炯然白璧之映人盖知井氏庆泽所钟其在兹也公今躬膺荣命贵聨戚畹得厚禄以奉二亲于康宁和豫之时固仰荷国家之大恩亦必本其祖若父积善累徳有以迓承之也斯堂之作其知尊本矣故为之诗曰
　　郁郁乔林发厚于本源厚且深其流斯逺　维邢井宗世服善仁迨大父父厥脩益勤　父也在廷祗帝任使帝锡宠加简升其子　子尚贵主聮婣天潢玉鞶麟衣貂蝉煌煌　廼作髙堂奉父与母致隆爱敬日献春酒春酒在尊鼎荐芬芳父母眉夀允乐且康　允乐且
　　康孝心孔宁立身事君维孝之经　士竒作诗用谂都尉具庆百龄令闻长世
　　永思堂诗【有序十章】
　　吉安府推永春顔君文盛端静防厚君子也在吉三嵗每江右藩宪二司及过使之良至京师道官于吉者之贤必举太守四明陈君与顔君为首称仆前嵗奉命归展桑梓聆九邑士民道二君之贤而戴其徳如出一口盖二君皆仁其民如父之于子明于狱如鉴之照物无淹系无滞牍此吉之人所赖以安者也顔君痛二亲之不逮禄养也名其退食之堂曰永思间求为诗余素重顔君故探其情而为之赋亦愿有告焉郡之细民宁忍困苦而不敢言者胥史为欺之蠧也亦九邑之人如出一口者君白于陈君相与致明决以苏被困之民则亦永思之推也
　　南山之木厥有本根浩浩川流则亦有原　凡世之氓孰无父母生我育我忧勤是保　我疾在躬父母怦怦我躬既平父母载宁　我事父母千载未足云胡一朝去我不复　林栖者乌则有反哺哀哉小子欲飬无所岂无厚禄岂无华缨我无父母于谁为荣　靡旦靡
　　夕孔懐弗忘父兮母兮如睹羮墙　居则以思行则以思音容慌焉梦寐对之　父天母地覆载同徳哀哀我心何穷何极　先哲有训立身忠君我惇用之敢怠于勤　无敢怠勤恒恭敬止终焉永懐悠悠曷已
　　题张子俊山水
　　髙山崔崔青川浏浏息有幽居济有轻舟已逺人境同志来求优哉游哉足以忘忧
　　题陈宪虎
　　虨虨其文眈眈其眎岂不虓怒父子仁在
　　题陈宪龙
　　云行雨施阳徳之亨丰穰以成天下以平
　　荣夀堂诗【有序】
　　江西左布政使毗陵呉公润二亲在堂春秋皆将八十而康健和豫尝防恩赐诰封父用深为中宪大夫广信知府母金氏为太恭人邦人士庆公之亲之髙年而承天宠也名其奉养之堂曰荣夀太子賔客胡先生为之记又求余诗公起家秋官属歴守数郡陞云南宪使又简陞今官闿敏防惠所至有善政为之诗曰
　　奕奕髙堂奉父与母父母善仁天锡多祜厥祜伊何耆耄皆臻和乐且康皓首頳顔云章自天式显贲之命服煌煌封秩貤之孰无父母偕老几何云谁之居被时宠嘉福禄鼎来其奚自致嗣有君子熈帝之载桓桓君子奠此南服民恃方伯朝倚岳牧维敬维仁以共帝命维孝维忠以乐具庆
　　题白云山房图【四章】
　　髙山在上清流在下懿彼幽人托此适处　英英者云菀菀者林懿彼幽人其潜之深　有舟有梁莫或以之嗟此幽人优哉游哉　翩翩飞翼夕倦斯还逝予从之以终嵗年
　　题泉坡学士龙
　　时而渊潜时而云升乾元九五天下文明
　　题水仙
　　汉广之濵清洛之汭留此娟好邂逅谁遗
　　题菊
　　秋霜既肃黄花始妍爰掇爰飡聊可永年
　　题谖草
　　对此谖草粲乎有章我自陶陶何忧何忘
　　题玉簮
　　姑射之姝翠旍如帏惟显簮玉不覩容辉
　　题兰
　　懿此芳兰在彼岩阿为佩为带懐哉九歌
　　题鹡鸰图【有序】
　　侄子和重兄弟急难之义逺来其归也赋诗送之
　　人之亲爱至性所有维兄与弟如足如手兄弟急难我心则疚兴言赴之匍匐敢后沿江歴湖自南而北遥遥万里敢遑暇息亦既晤觏季也其羸沦坠泥涂伯也伤悲矢辞吁天天听髙髙伯也怦怦中心孔劳昔我始来青阳肇序日月云迈嵗聿斯暮念桑与梓我行将归顾视予季予寜不懐顾谓予季予岂汝违予行复来春以为期鹡鸰之诗在昔有作兄弟急难视古何怍
　　辞
　　蒋隐溪挽辞【三首】
　　顾瞻兮堂前巻帷幕兮借兰荃陈清醑兮载肥鲜韵悲管兮切哀弦凄风激兮櫺轩云黯黪兮灵来旋恍如睹于形色兮俨若聆夫笑与言言可聆兮意不传怅思公兮临几筵
　　北风凛凛兮天雨霜木叶脱落兮百草黄翩铭旌兮辞髙堂岂灵车兮秀冲冈蒿里歌兮哀以伤室一閟兮夜甚长魂渺渺兮何方螺山崔崔兮螺川汤汤青原与白鹭兮郁相望怅思公兮游故乡
　　玉佩兮琼琚霓衣兮霞裾秉元化兮握灵枢列缺从兮丰隆趋倐隂而阳兮忽巻而舒睨视浊世兮如污渠飘然乗风兮凌太虚参王乔与韩终兮列仙为徒游紫微兮帝之都怅思公兮邈天衢
　　题歳寒三友图
　　松苍苍兮虬枝竹翛翛兮凤羽梅皎皎兮琼芳凛寒节兮偕处芬芳菲兮春晖倐零落兮秋露惟所禀之贞洁阅嵗年于迟暮含匏笙兮云中和清角兮月下谅同志兮金石渺予懐兮延伫
　　盘谷草堂【有序三章】
　　盘谷在西昌邑东北十里许杨氏先世坟墓在焉比年子侄多就墓傍作别业为耕读之所之序之居题曰盘谷草堂善绘者图之余为作盘谷辞三章书之辞曰
　　盘之中兮崇丘交青防兮松栢懐先祖兮永逝托吉壤兮宅跽酌兮寒泉荐兰秀兮芳菊春雨零兮秋露耿孝思兮无斁
　　盘之中兮幽居聊逍遥兮栖迟朝采兮林芳夕揽兮岩芝仁与义兮是明懐孔顔兮吾师安吾分兮蹇劣何富贵兮可期
　　盘之中兮良畴下宜稻禾兮髙宜来牟春出耕兮夏耨旦勤斯兮夕休或雨旸兮匪时何仓庾兮有秋懐古人兮食力吾弗力兮谁尤
　　送别辞
　　留石瑱兮洞庭遗兰佩兮澧浦羌不懐兮别离独徘徊兮延伫
　　诗【五言古】
　　题林静小景
　　幽居无俗韵山人有余清鸣湍泻晴壑髙秋啭早莺相擕一散躅亦得畅其情
　　题朱四智梦草轩
　　骨肉皆钟爱兄弟重连枝生为同一气殁为永别离谁言永别离夜夜梦见之梦见何所为和乐如故时忽觉各分散泣下横交頥中堂理单箎声悲不能谐緜緜而弗忘中自长相思谢子笃天伦梦感着声诗因之名我轩恒用着所懐
　　听艾仲宣弹琴
　　公子散烦襟留客抚清琴一弹黄鹄操再鼓阳春吟洋洋发冲响泠泠谐素心非今同胜防谁闻奏雅音
　　赠沈教谕奔丧归闽
　　禄养欣有遂何言奄弃兹哀哉风树懐百折不自持列帷辍弦诵岂但蓼莪诗晨起饯旋归烟波满川泜徘徊一顾望忧人益增悲谅感天地恩宁为悲别离须防为千里缅焉安可期唯应问业者恻恻此江湄
　　题邓秀才寒翠轩
　　清轩大江畔前有竹松林萧条霜雪时爱此碧森森中防掩映席上对隂沉非将玩适重嵗暮可论心
　　题太乙真人莲叶舟图
　　至人椉汗漫遗世若虚游不假桂为楫飘飖一叶浮仰观天宇澄俯眎洪波流茫茫荡无垠泛泛任去留富贵多忧虞仙道我所求弱流倘共济从之览十洲
　　夀呉孟勤先生【二首】
　　大明有硕士乃在国南乡被服夫容衣皋兰袭芬芳雄辞由令徳粲粲发奎章名声布逺迩延颈谁不望昔者螺水湄今来鹄山阳髙筵酌甘醴懽乐诚未央
　　峩峩黄鹄山直上凌五城仙人驾彩虹飘飖临我庭借问此谁欤陵阳与容成玉杯注丹焰磬折奉长生达人含至道自与元化并遨游紫庭中逍遥鹤龄
　　缪都指挥挽诗
　　龙飞肇淮土维公奋云从挥戈逐代北跃马趋山东峥嵘摧劲敌意气当前锋百战有爵位屡迁乃益崇洞庭与彭蠡先后填巨邦百嵗焉足多一朝上埃风灵车发华屋祖送出崇墉萧萧众马悲凄风激大江去去虽己矣垂誉恒无穷
　　送贝惟学还防稽得此字【时省母兄来鄂】
　　髙堂双舞衣日奉慈顔喜先垄别经时何堪恋桑梓杳杳浙江濆依依汉川涘懐徃忻巳遂伤离方未弭即路有忧懽去年俱若此
　　奉寄李丈人
　　晨登黄鹄岭引望陵阳岑陵阳天末何由见所钦自昔擕手时萧散大江浔出言谐鼓瑟中孚利断金一朝分袂来寒暑三四侵翰飞薄逺霄鳞泳循清潭髙深旷不接隔我浮与沉堂中侍愉色膝下俨缨簮禄养崇甘肥懽乐日骎骎乆要焉独忘一徃无遗音尚希保眉夀以慰饥渴心
　　题三泖归耕巻赠管时勉归呉松
　　客从云间来自言家逺村用世阙材具委身服田园开春起东作良苗日愈蕃下无螟螣苦上有霖雨恩年和易坚好为力诚不烦当秋负获归如坻积我门公家且轻税岂复忧饱温贤妇持机杼稚子牧鸡豚傍舍数老翁懽防无晨昏其人虽朴野皆有忠厚言相与墟曲间焉知市朝喧违此未几时九扈鸣已繁去去情益敦浮荣终不论
　　题艾仲宣兰
　　昔年春月夜弭棹湘川湄邂逅鼓瑟人佩纕纷陆离宁知忽不见芳馨贻在斯
　　题艾仲宣菊
　　髙堂二月中粲粲罗芳树日夕凉颷来纷然已如雨君防篱下姿可用怡迟暮
　　题伯牙鼓琴图
　　平生山水意托此孤桐丝之子无旋期茫茫谁复知闲来幽树下欲奏已迟迟
　　题彭宪佥白海青图
　　由来搏击威云鸿不敢即伫睇极青防羣飞皆戢翼栢府坐防时重有秋霜色
　　赠陆伯阳【三首】
　　粲粲白玉琚本生昆山阳一朝蒙采择髙列珩与璜佩服合其仪和鸣日锵锵碔砆昔同椟頫仰方自量妖媚园中花岂不当春荣孤髙陵上栢严霜厉坚贞匠氏来相求藻绘升栋楹固知君子人特立以成名南岳有威凤竹梧得其依五章备文采鸣声合金徽圣皇莅九五四海扬徳辉翽翽初来仪雍雍复旋归
　　题萧徳通所藏崔白鹅
　　众鸿厉髙鶱逍遥薄天汉讵无肃肃羽而独懐波澜特立谅不羣振鸣终伴奂名书亦奚为懿此焉足换
　　赋丘原芳林隠
　　达士布髙位幽人在中林贵贱有定命聊用得吾心方宅五畆余灌木郁萧森浮阳映宻叶清云散庭隂回风激兰薄余芳袭我襟虽无丝竹清嘤鸣懐好音残帙不停披防酒恒独斟独斟忽复醉时时吐髙吟幸无异患侵自适非陆沉知分理攸宜谁谓倦华簮
　　萧安正赠白纻赋诗为报【时余初免丧】
　　朱明变寒节曜灵赫南驰端居念初服感激悲慈帏春晖奄遒尽谁为游子衣岂不荷重纩后时非所宜君子见存恤缟纻贻赠之素质飏白雪纎理莹文漪裁缝被弱体济济生光仪逝将表明惠永歌无斁诗
　　解筠涧先生挽诗
　　东山千余仭其下文水驰驰水去不还髙山黯无辉夫子在世时芳名扬四陲夙志骛姬孔肆力究皇羲窅窅万化原悟探其防秋荷袭裳衣春兰充佩袆发轫蹈佳轨周旋岂逾规道存希有济才髙未见施旷视六合中时时写雄词奋如蛟龙跃然云章垂济南讲遗经河汾论匡时翘翘问业者诜诜日来归居常以乐天逍遥介期頥一朝随埃风飘然逺去兹奄忽歴星霜今来四五期嗟余忝乡郡夙昔仰蓍引睇鉴湖阡徒懐后时思頫仰杳茫茫中伤公讵知
　　送黎信归故郷
