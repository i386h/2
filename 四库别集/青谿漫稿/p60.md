<!-- { "loadSidebar": true } -->
　　岳奉恩命来典南铨官于故乡实頼先世余庆所及不胜感慕但缘先人故居狭隘族处已繁乃营新第于兹以庇风雨窃惟以礼奉先是不可后谨遵法制首建祠堂用修祀事属兹膳完祭器亦偹爰卜吉日奉安神主伯考坦庵府君伯妣孺人沈氏亡妻赠夫人卢氏以次升祔谨以牲醴时羞恭伸奠献伏惟尊灵以妥以歆以佑我后人惟永无穷
　　祭徐州卫指挥使致仕蘓公文
　　惟公忠厚之资孝弟之行处已以诚交友以敬爰自京衞来莅彭城上悦下安蔼然政声甫尔六旬辞荣洁己未食之报以付诸子诸子克家有武有文惟公之教勉勉循循惟我与公姻党之旧公之处我契谊尤厚昔我南来公病始痊勉强欵留累日周旋别后几时遽以讣告感念交游岂胜哀悼方期献绩亲拜几筵奉命叅赞此意缺然我有菲辞已表公墓缄辞徃奠用表中愫
　　祭杭州祖茔文
　　仰惟体魄所托越在钱塘嗟我后人实承逺防道里悬隔防守乏人比闻封域之或有侵逼亦恐斧斤之或至震惊省咎益深瞻恋徒切忆自成化己丑之冬尝因乞恩归觐获遂展拜岁月逾迈盖三十三年顷司南铨图便省谒旋转叅赞奉召入朝展转蹉跎竟弗克遂每一兴念良疚于懐兹值仲弟工部郎中阜奉使于浙俾之修饬茔垣培植封树恭修奠献汛扫荒芜庶代亲行少伸情恳稽旷之罪将无所逃伏惟尊灵俯垂鍳察













　　青谿漫稿巻二十四
