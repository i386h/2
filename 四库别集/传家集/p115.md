<!-- { "loadSidebar": true } -->
　　兄讳某字周卿曽大父讳某大父讳某皆不仕父讳某以通毛诗屡应州举名升礼部及兄登朝累赠卫尉卿母某氏封某县太君司马氏累世聚居食口常不减数十卫尉府君为之长兄年十六卫尉即以家事委之衣食均赡宗族无间言卫尉得以优游自适十余年而终兄用从父太尉府君防补郊社斋郎太尉以家事非兄不能办未聴从宦后数年乃调逹州通川尉州有宣汉盐井距州千余里唯一谿仅通小舟可以往来守井吏恃其险逺大为奸利州遣兄往按之因为之区处利害凡再往返遂革其弊考满除华州司理参军州将骄贵数用私欲桡公法兄执不聴有幕僚性刚戾自将以下皆恶之共文致其罪俾兄鞫之幕僚复上书讼州官皆获罪唯兄不染于辞人以是益知其公平有骁骑十余卒犯罪谋亡去监押捕获之诬云共圗不轨欲杀之以求功赏州官信之谓兄必考掠取服兄不从据实鞫之皆止杖罪余囚负寃得直者甚众既而继母郭氏忧去官直寃者或炷香于顶臂以送之服除授解州闻喜尉用荐者迁大理寺丞知河中府猗氏县徙阆州新井县通判邓均二州先是房州竹山有金谿出金甚多山谷穷僻人迹罕至豪族专其利监司欲命官置场市之皆惮其险辞不行时兄年已逾六十奋曰利其禄而避其劳可乎遂往跻攀崖巘为之经画条目使公私俱利仍每月一按行凡嵗余乃还均州秩满徙知梁山军累官至驾部贠外郎年甫七十体力尚壮即求致仕诏补子广郊社斋郎广为虢州卢氏主簿迎兄之官以熙宁八年十二月戊子朔暴得疾已丑终于官舍年七十有三兄为人沈厚寛裕喜愠不形于外少时家贫有衣一笥夜遗火比家人觉狼狈救之笥衣已尽兄独卧不起家人尤之曰烧衣荡尽何心尚安卧耶兄曰衣已烧矣起视何益转枕复寝人皆服其度量子孙仆役有过徐训谕之不轻骂辱然当官公直能知小民情伪吏不敢以丝毫欺也虽练习律令而不为峭刻断狱必求厌人心摧抑彊猾扶卫愚弱所治职事皆有方略或素号繁剧者兄处之尝有余暇气色不动而众务修举廷中永昼寂无人声其下皆畏而爱之久犹见思从仕三十余年未尝有过然性恬静不自矜誉故人知之者亦鲜无所超越循常调终身兄亦不憾也其奉养俭素自为布衣至二千石饮啜服用未尝少异与郷人居和易简静故没之日闻者无不叹惜先娶纽氏早终再娶张氏解州助敎震之女柔静慈良宜于族姻封清河县君治平四年终于邓州年五十八子男四人曰齐曰庭曰广曰房庭虢州虢略尉女四人长适解人樊景让次适陕人张安仁次二人未嫁皆早夭齐等以熙宁九年二月壬寅奉兄及嫂之丧于夏川郷先茔之西南光以期日之廹不暇请于时之贤士大夫自为之铭曰
　　廓然有容頽然无争所莅之政不烦而成去久而人益思无求而人莫知年至归休始终无亏
　　赠都官郎中司马君墓志铭【嘉祐六年作】
　　君讳某其先出自晋安平献王自周隋之前家涑水之上至唐仕宦陵夷降在畎畆曽祖讳林祖讳政父讳炳累世同防食口甚众父兄以君孝谨自防以家事委之君昼夜服勤不遗余力专以稼穑畜牧致饶给不事竒衺末业所获悉以奉六亲有余则及乡人身无私焉年三十二以某年月日终某年月日于涑水南原先待制府君常叹曰自吾兄之亡而家始贫使天下之民皆若吾兄之为虽古至治之世何以尚诸惜其无位而才不大施也夫人李氏同里人年二十八而寡父母欲夺其志夫家尊章亦遣焉夫人自誓不许恶衣蔬食躬执勤苦敎畜二子咏里咏不幸早世里登进士第累迁尚书都官郎中歴典数州赠君官至尚书都官郎中夫人封永夀县太君夫人为人孝慈勤俭中外宗族慕仰其徳一无间言子为二千石极其荣养年八十二以某年月日终于京师某月日祔于君之墓光不及事君而事夫人久敢书闻见之实而系之以铭铭曰
　　士不得位善无所施勤俭于躬家道以肥宗族是赖郷党是师夀之少多命不可移有配有子后无弃基淑慝之效昭然不欺
　　苏骐骥墓碣铭【为器之作】
　　苏氏之先出自重黎忿生为周武王司寇封于温世为卿士或谓之温子春秋时苏子为狄所灭子孙以邑为氏歴世久逺散之四方在洛阳者秦厉代以口辨显战国世在杜陵者建为汉名将子武使匈奴中十九年不屈节在武功者绰仕宇文周以明法令为某官子威隋文帝佐命功臣至唐瓌父子为贤相此其章章尤著者也周衰温为晋邑汉属河内郡隋以河内为懐州维修武之族不弃其故土留懐州不去公其后焉公讳某字某曽大父某大父某皆不仕父某赠左司卫率公防慷慨有逺志自力读书不治家事宗族争笑且怒之曰汝世农家勤治耕桑以丰衣食汝忽弃业为书生穷馁无日矣公曽不顾为学益坚早防二亲哀毁过礼乡曲称之弱冠举三传科景徳中契丹南侵河北盗贼蠭起公于是尽散家财纠合郷曲子弟结以信义扞御群寇修武由是获全大将军某北征公踵军门上谒延入与语兵事大恱即奏偕行至中山防契丹围城甚急用公之防卒拒却之于是天子曰契丹犯塞河北士子躬被甲胄扞敌有功今天下贡举巳毕朕怜夫北方贤士大夫不得以时充贡其皆召试赐第公由是解褐补符离尉县多寇盗吏卒单弱公奨训率厉擒馘七十余人阖境清肃改河清主簿考满吏民羣诣转运使所请留诏聴更留成资而去迁遂州録事参军本道论荐召对擢为大理寺丞知大名县事寻除通判州事入朝迁太子中舍国家防前世故事分文武百官为二涂其迁次任使皆不相参涉有愿相移易者聴之以公素善武事加习边务遂改供备库副使知威胜军事继兴岚莫石凤蘷五州皆着声绩官歴东染院洛苑二副使其在蘷州兼防梓两路兵马都监提举诸州廵检兵甲贼盗事久之上表乞朝因言边防民政诸利害称旨迁右骐骥副使同提防湖南两浙刑狱公事年七十四以庆歴二年十月十三日终于长沙官舍公始虽以学术为文吏而性好勇有智略晚年夏寇苦边诸将多败北无功公闻之叹曰吾以布衣起家至方伯承两朝恩渥不可胜纪家近赵魏粗习兵略今狂虏骄慢侵扰疆场而吾老病不得荷戈前驱以报万一非命也夫然卒不得尽其志呜呼哀哉夫人张氏先公即世子四人师古果州团练判官师顔卫州司法参军梦臣获嘉县主簿季子师说及孙孝先曾孙叔元皆三班借职余孙若干人防未官公之在荆湖也梦臣为三班奉职以公高年多疾求告省侍朝廷以武吏求省侍无故事不许乞改文职归省方许之行及宛叶间闻防因号泣昼夜奔赴凡七日行千三百里近世宦逺方而没者子孙多焚其柩以烬归相习为常无讥诮者梦臣独奋曰为人子孙忍行此岂人心也哉自长沙数千里奉柩以归呜呼其信知义而断不与流俗者夫古人称善人者其身不耀必在子孙岂信然耶某年月日于某所先府君之兆夫人张氏祔光郷邑于公近又久承公之知故其于公之始终治行也于佗人为悉其诸子以碣文为请光何敢辞谨铭曰【铭阙】


　　传家集巻七十七
　　钦定四库全书
　　传家集巻七十八　　　　宋　司马光　撰志三
　　缙云县尉张君墓志铭
　　故翰林侍读学士张公有子曰某前公若干年卒殡楚州后若干年与公偕襄城时皇祐五年闰月甲申也其弟大理寺丞光以治行来求铭光获事侍读公为日久又与君之兄弟游今也不敢以愚陋辞而不为姑譔次其所闻纳诸圹云君字仲倩其世家郷党见于侍读公之碑君性嗜学年十五志节已皦皦出人有从母嫠居将从其女于保徳军子防不能自致君奋曰人母子单弱如此于以涉逺我独何心坐视之邪即白父母请送父母疑其尚少然闻其言甚恱即遣之君冒盛寒往返数千里曾不为劳人皆叹其仁而有立以防补太庙斋郎及长调缙云尉治有声迹县有滛祠曰五通人严事之嵗旱君徧祷群祀不及五通吏民以为请君不得已强往祷且卜之巫曰不吉必无雨比归雨大至君笑曰果然雨不雨非妖鬼事也而敢屡为变怪以惊愚民是不可不除即部吏卒焚灭其祠捽土偶人投江中嵗亦大熟官满归道病或请留传舍俟愈而行君曰吾官逺方不获侍亲之左右四年于此矣今幸归至舍见吾亲而死吾目瞑矣又何可留趣舟而前及楚州卒年二十八娶袁氏故諌议大夫炜之孙生二男絪试将作监主簿继太常寺太祝二女其防者早夭初侍读公有五子光知其三人焉而不及识君三人者皆甚才然犹自谓不如也侍读公没兄弟寓居汝颍间食口众无田宅以自给咸泣曰缙云在吾属岂忧此乎言其知力足赖而不遗其亲也呜呼使显于朝而老所施设岂若是而已哉铭曰
　　苑彼嘉禾炜炜其华实而未硕孰披之柯人之明果胡夀不遐思而悲者岂伊其家
　　大理寺丞厐之道墓志铭【嘉祐八年作】
　　庞之道名元鲁故相国頴公之元子妣曰嘉兴县君边氏其乡里世系见于頴公之志天圣中先君与頴公皆为群牧判官居相近光朝夕与之道游兄事之之道时尚防性明頴于文辞不待力学而自能读书初如不措意已尽得其精要前軰见之皆惊叹光年不相逺自视如土瓦之望珠玉頴公为广南东路转运使奏之道试秘书省校书郎及为知杂御史又奏守将作监主簿景祐五年光与之道同登进士第之道签书懐州判官事未几徙知河南县事县多豪贵家素号难治之道至绳案无所避豪贵为之敛手徙签书河中府判官事后数年光过河南问于野人曰庞君为治何如曰明而有断又问今宰曰不及庞君逺矣乃知野人最不可欺而论议甚公也頴公为鄜延经略安抚使奏之道书机宜文字时方用兵文书填委或中宵不得寐頴公入为枢宻副使欲奏其劳为之求升资之道辞曰将吏有功者愿大人悉奏之元鲁不足言也頴公喜而从之久之以大理寺丞监国子监书库庆歴七年五月戊寅以疾终年三十二殡于荐严佛舍之道事继母刘夫人抚畜诸弟始终无间言及没哭之皆哀不自胜终頴公之世亲友不敢语及之道语之頴公未尝不悲恸始光知之道敏于为学及过河南又得其为政焉其没也益知之道孝友之行深矣先娶孙氏故都官贠外郎道之女又娶张氏今吏部侍郎致仕存之女一女早卒遂无子嘉祐八年六月壬申弟先英迁之道之柩于雍丘頴公之墓侧袝以孙氏光为之铭曰
　　学施于治孝友兼美官不登朝没才壮齿如光何人荣禄及此噫才固不足言直命而已矣
　　右班殿直傅君墓志铭【皇祐五年作】
