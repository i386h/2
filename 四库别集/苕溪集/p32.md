<!-- { "loadSidebar": true } -->
　　勅朕惟自昔圣哲之王所以戡难定功敉宁方夏岂特神灵威武所变化莫敢侮予抑亦训诰誓命之恢洪不匿厥指故于简在文武之懿列于侍从之班未尝不当馈兴嗟想见其人而用以自助者也具官某噐周而用博学茂而辞雄早以重名偏仪要路粤自禁林之近旋居常伯之尊守道不回孤忠自信朕慨念典刑之老乂安湖海之游爰锡賛书并还旧物搃司戎之政令兼视草之雍容事絶前闻兹从近比庻几一举而美具焉颇牧在于禁中燕许擅其手笔惟尔得位惟朕有臣岂不休哉可
　　谭知柔除大理少卿
　　勅具官某朕哀矜庻狱明审用刑与其杀不辜宁失不经尔宜知之熟矣其亦识朕迁序劝功之意乎尔中外践更智识通敏俾贰廷尉益究厥能传曰刑者侀也侀者成也一成而不可变故君子尽心焉朕之训言于是乎在可
　　赵不退转右奉议郎【左廸功郎赵善时循资词同上】
　　勅具官某国家以三嵗之举网罗羣彦尔宗子之秀刻意艺文与寒畯等遂膺赐第朕心嘉焉躐进官聫以为尔宠抑以为尔曹之劝可
　　陈良能母李氏年九十以上特封太孺人
　　勅李氏朕敛时五福敷锡万方存劳百年被以恩礼尔积行闺壸克享上寿朕心嘉焉锡之命书以荣其老抑以为年髙徳卲者之劝可
　　吏部员外郎向宗厚通理知州资序合陞郎中
　　勑具官某尚书列曹于今为重非秩视郡守则皆员外置也尔出入中外多所践更砥节砺名休有誉处再居省户正位中郎益懋尔猷以称兹宠可
　　向宗厚除浙西提刑
　　勅具官某尔昔以尚书郎出刺浙右忠厚明察身正而令行民安而俗不偷朕因任羣才无间中外兹复命汝往司刑宪乘轺之宠仍异固封虽曰外台实在毂下尔毋以不得居中为恨焉益励厥修以俟宠擢可
　　京畿都转运使司属官李訚之等循转官资
　　勅具官某朕简求漕臣经理畿甸凡其僚属聼以名闻尔等获在选中以才自奋进官一等以宠其行尚勉之哉可
　　晁谦之除右司郎中陈正同除枢宻院检详
　　勅具官某中台万化之原右府本兵之地其属皆一时妙选而省观出纳以佐其长则有縂司其凡者焉尔谦之才髙识明见于屡试尔正同志行粹美克世其家夫邦国之政疆埸之事尔悉关决而罢行之其责重矣盍思所以称是哉可
　　贺允中吏部郎官刘景真仓部郎官姜师仲刑部郎官许忻吏部郎官陈膏工部郎官
　　勅具官某文昌郎吏分掌天下之事虽任有剧易位有等差而选用之艰尔等宜知之矣亦无所以致此与迁叙之意乎志节清厉如允中行义坚正如景真师仲忻已邃于闻誉膏也敏于吏能不如是朕不以轻授也诗曰靖共尔位好是正直尔等居其位则思所以称焉守此两言而已可
　　逄汝霖利州路运副徐天民广东运判赵不凡淮东提盐陈正由福建提举茶事
　　勅具官某郡邑之赋山泽之利以佐大农部使者縂其政令稽其出入多寡之数以吿于上赏勉而罚偷其事重矣尔等皆以才选分任一道轺车之出逺而有光其思所以称焉可
　　林待聘除中书舍人
　　勅代言之重自昔所难眷予复古之初将开右文之化与司名命允頼隽人具官某识茂而明学通以博顷更简防备见猷为岂惟优世叔之讨论抑亦妙君房之言语辍自柱史进居掖垣雍容清切之班焜耀宠灵之渥呜呼予欲徳意志虑追三盘五诰之风予欲号令文章新四方万里之聼摅尔素蕴毋羞前闻可
　　周纲除权吏部侍郎
　　勅自昔铨选有任人任法之殊非予夺不公则贤愚同滞得失相混未知孰贤惟我国朝循用唐制着为资格以为利人而病法孰若因旧而法存遴简官曹典司其事检察吏欺而已具官某蕴有用之学负能为之才凡所践更皆有可纪刃毎施于盘错操不易于风霜比自近藩入专宰属虽稍闻于论议殊未究于设施摄贰天官进班法从兹为异数庸示眷私服我训辞职思其称无使居中之誉减于治郡之时可
　　苏擕除太常少卿
　　勅具官某朕惟艰难以来制度多阙岂惟思得博洽之士搜补异闻而敷锡万方存劳百年被以祖宗旧典亦欲访之故家庻几文物之盛无所愧焉尔志行得于心诚学问由于世济更阅浸久论议有余往贰典台莫如尔可永懐先正凛然风烈之髙喜见后人尚有典刑之似勉修厥职以称简知可
　　利州路运副钩光祖落职放罢降一官
　　勅具官某尔为漕臣搃司金谷出纳之吝在所当先而法守荡然擅行货易成案来上朕何敢私褫职贬官以戒不敏可
　　汪藻磨勘转左太中大夫
　　勅虞舜三载考绩之法成周因之大计羣吏其详莫得闻焉后世遵用以为序进之典务适厥中而已具官某法从之懿为今老成声华絶于一时出处不愆于素履奉祠真秩阅日既多防课三铨进官一列虽非异数庸示不忘可
　　李唐孺除直徽猷阁陜西路运副陈古除直徽猷阁秦鳯等路提防刑狱鲜于翰除直秘阁永兴军路提刑
　　勅具官某秦陇之地暌隔生灵于今十稔朕惧夫刑政之纇有未尽更赋役之苛【阙】蠧尚在选任使者固将安之且寄朕耳目者也尔唐孺尔古尔翰材术之伟见于屡试分行一道省观风谣求利疚之所以然悉以上闻俾朕之徳泽得以下究兹非耳目之任所当为哉爰升延阁之华式重轺车之宠往其祗服益懋厥猷可四川转运副使陈逺猷除右文殿修撰张深除直徽猷阁并兼陜西路转运副使专管熙秦两路
　　勅具官某书殿延阁寓直之名所以劝功而懋徳授受之际朕不敢私以尔逺猷智识之明尔深声实之茂増隆寄委兹用序迁夫秦蜀之饶有无相足乖暌十稔始还其旧民物利疚两地惟均尔等所宜知也转输之任其为朕并任之取诸济而已尚勉之哉可
　　张焘权吏部尚书
　　勅天官位六卿之长尚书搃三铨之政资格既定古法寖亡而辨流品专予夺抑贪冒进贤能无所与焉朕思得端亮之臣冠于法从俾激浊扬清之防见于论议举措之间而百吏凛然向风知所畏慕则铨综之妙有不待法而存者顾不伟哉具官某宅心髙明飬气刚大文足以起俗习之陋学足以探圣经之微阅时艰难引义忼慨有言必尽遇事不辞念裨益之居多亦廻翔之既久摄居常伯兹用序迁尚体训辞益思砥砺惟尔得尽忠之誉则予有知人之明可






　　苕溪集卷四十五
　　钦定四库全书
　　苕溪集巻四十六　　　　宋　刘一止　撰外制
　　马纯江西运副
　　勅具官某大江以西地称沃壌赋租之入视他路为多而艰难以来使者数易鲜克胜其任者以尔逹练明敏智术甚优博识多闻论议衮衮兹用命尔往司漕计事无剧否惟才是须行尔所知则有余地尚勉之哉可
　　上殿鲜于参典改合入官
　　勅具官某朕燕见臣工访求民瘼虽隆寒盛暑不敢自暇庶几广览兼聴有禆治道尔以孤逺入对殿中论议详明有当朕意进更官秩是为异恩其励尔修以图称塞可
　　王利用成都府路提刑
　　勅具官某御史出领外台挈持宪纲以肃所部盖累朝故事示中外为一体也尔居三院分紏六曹守道不囘见谓称职夫刑辟不茍用也刑期无刑辟以止辟五礼之教存焉经不云乎士制百姓于刑之中以教祗徳其体兹训以图厥中可
　　王璧秘书省正字
　　勅具官某以言取人尚矣朕又网罗博洽能文之士习为典章复其科目以别异之尔在选中既阅嵗矣禁林发防酬对衮衮亦复可观夫道山藏书之府朕所以飬贤而待问尔往读未见之书増其所闻扬摧古今令可施用无自画焉可
　　李维浙东提刑除直秘阁
　　勅具官某朕于遣使授指未尝不训告烦悉而况刑狱之事乎汉景之诏曰狱人之大命死者不可复生言至切也尔学古入官为时望仰顾平昔讲论必有得朕心之所同者与其杀不辜宁失不经不易此言矣寓直中秘以宠尔行往其懋哉可
　　徐俯知信州
　　勅入闻机政参帷幄之筹出镇坤维居师帅之任我图旧徳兹锡赞书具官某道广器固才雄识敏文章至于刚大之气问学得于深湛之思粤自艰虞召还禁近屡罄谋猷之益旋登宥宻之司谢公实赖于同忧汲黯固优于补过浩然辞位乆矣奉祠观钟鼎犹山林岂特栖心于澹泊以翰墨为主客殆将卒嵗以优防惟是上饶号称名郡教条简肃足以绥彼逺民岩壑览观足以休其暇日往钦成命毋或留行可
　　曽几广西运副吕用中福建提举茶事
　　勅具官某闽峤去朝廷逺郡县之吏玩治病民视部使者能不能以为亷贪勤惰其来乆矣尔几文学志节出入数等尔用中识虑明审达于事情兹锡赞书分行一道耳目所及靡有逸遗使彼逺民不病于吏则为尔能转之勤摘山之秩尔等所能习闻也成法在焉勉之而已可
　　程克俊起居郎王鉌起居舍人
　　勅具官某朕设左右程史之职簪笔殿防言动必书实用自警非但率循故事而已选任之重异于庶官惟克俊鉌博物能言絶出伦类检由识耀克俊次迁蔽自朕心式昭宠遇勉之无斁将观尔能可
　　随龙庆国柔懿淑美保慈夫人吴氏上遗表特赠柔懿淑美端靖肃恭保慈夫人
　　勅朕隆恩念旧追往厚终眷惟慈保之勲敢后哀荣之典庆国某夫人吴氏婉嬺淑美端庄裕和行悉中于壸彛言不逾于内则仪型禁掖居有令名拥佑眇躬至登大寳念艰虞之方靖固康乐之是图庻安钟鼎之荣遽覔壑舟之逺愍章虽宠顾莫写于予悲素号有加冀益昭于尔徳惟光灵之未冺尚诚意之可通可
　　祝师龙太府寺丞
　　勅具官某太府之职出纳邦财丞于其间事任惟剧尔才能小异达于聴闻往服厥官以佐尔长可
　　故保慈夫人亲属孙女雍氏故男新妇陈氏并封孺人
　　勅某氏眷惟保慈之徳实佑朕躬奄其云亡中心是悼疏恩之典并及懿亲祗服宠休毋忘所自可
　　故保慈夫人本位官承节郎代手分苏练特与转两官
　　勅具官某眷惟保慈之徳实佑朕躬奄其云亡中心是悼疏恩之典下及储胥祗服宠休毋防所自可
　　范同除检正
　　勅具官某两禁腹心之地带辖万务赋于中台爰置属僚总司其出以尔同学问淹贯志行卓伟更阅既乆声称蔚然稽于羣言宜在兹选呜呼命令之出实艰厥初毫厘之差缪以寻丈尔居其位职思其称焉勉之毋忽可
　　朱松吏部郎官张宦司勲郎官喻汝砺驾部郎官
　　勅具官某中台总天下之政列属分曹序于左右既重其选旋以次迁将使明习宪章周知其故则朕储蓄待问不为无人惟松与宦一时之望汝砺召自遐服敷表可观兹锡赞书各事其事无使来效有愧朕言可
　　陈昱大理寺丞
　　勅具官某狱重事也人有智愚官有上下狱疑者谳至移廷尉则他无所控告矣今命尔往为之属以观厥能俾民自以为不寃则为称职可
　　杨迈知防州
　　勅具官某防居楚蜀之间控临三峡是为咽喉之地建牙分阃重于他邦尔迈敏识絶人通才识变更阅既乆誉称其实我图帅守佥曰汝宜绥靖兵民布宣惠泽汝之职也往其懋哉可
　　王次翁工部侍郎
　　勅宫室器械之政营田山泽之令名在冬官职存事典惟时卿贰选任匪轻具官某行称其言识根于学顷自柱史擢居掖垣谋猷卑郑国之讨论制作得汉家之深厚回翔既乆进秩是宜畴若予咨莫如汝可往钦成命无替厥终可
　　程克俊中书舍人
