<!-- { "loadSidebar": true } -->
　　成龙于本月十九日至麻因李公茂未获仰县丞陈希尧赍示山中遍缉于二十七日活擒贼首李公茂捆绑驴上行至破头岭老贼飜撞岭石仍扶上驴至曹家河夜半气絶合将贼尸解验仰荷天威贼首无一漏网东山复靖屈令先练乡民守隘继请大兵灭复安抚胁从人心底定惟孙调元一贼确访山中无此姓名除官兵乡勇贼有功应黄麻两县详报外有罗田武举张尚圣在黄土防与贼对敌袍袖中一鎗子勇敢争先现今兵部催取候差似应畱宪标听用麻城候选千总刘先定武举鲁试同黄协李千总挐获周铁爪等武举李大谋奉屈令委守隘口俱着功绩且青年弓马嫺熟均应候用以广罗英才渠等随屈令叩谒伏乞宪台验试齐安驿丞李德手执铁棍胆略过人似非驿员所可淹没贡生吴晋爵嫺于弓马兼精鸟铳周维郃家养苍头善用鸟鎗邹世美已考教职素习鸟铳兼晓弩制当今用武之时以网罗人才为上智勇兼需若止以文字取人恐技勇之才未习诗书屈于制科不为国用必为寇资如罗田陈万龄沈静有勇似应拔识而武夫可相继争售至于刘广定萧命福老成持重李中素梅钿绰有智谋贡生龚相旦武生吴之邹厯着功绩程士极戴宗礼才德服众黄安贡生彭喆武生叶芳兰勤劳王事查顺治五年有迟罗两部院已行往例恳宪勅黄麻两县酌议举行以励后效程镇邦相依入山扶病筹画贫老堪怜黄冈县家丁四名真旗下精甲有愿谒宪辕诸生随屈令前赴乞霁顔奬励外鸟鎗一事吴把总本月初一日赍银回府值成龙初二日进山未及料理兹奉宪谕先呈送上号鸟鎗十杆又有陈县丞二十杆其余陆续解用成龙于二十九日离麻回府为此具禀
　　叙功详文
　　查看得黄麻东山绵亘数百里与罗田蕲水接壤乃匪类潜藏亡命逋逃之薮逆贼何士荣来自湖南孙将军来自粤西假周铁爪来自豫省携带伪扎煽惑乡愚逼胁良民聚党倡乱十月二十九日何士荣等反于黄冈之永宁乡十一月初一日李公茂陈顿彻鲍世荣王子之等反于麻城之白水畈两处勾连一时鼎沸成龙初二日闻风飞报宪台请兵防御防宪檄调黄协弁兵迅守宪驻守府城成龙同千总李茂升把总罗登云吴芝兰齐安驿丞李德候选千总刘先定武举张尚圣黄冈家丁四名领马步官兵前进值守宪谕黄冈知县李经政督生员曹洪仁等乡勇齐集供应粮糈初八日与贼战于黄土防羣贼扎营西山李千总一骑当先罗把总张武举两脇夹攻羣贼败北杀盈山谷活擒逆首何士荣获伪札二张解报守宪转报在案初九日进攻麻城之白水畈罗田知县王光鼎生员萧二至等领乡兵五百余名把守交界隘口蕲水知县蒋灿委生员何翩然等领乡兵二百名助战鼠贼李公茂等望风逺遁十一日闻孙将军万野予假周铁爪反于麻城之石壁李公茂等奔窜入伙势更燎原崇山峻岭与白水畈声势隔絶麻城知县屈振竒因乡勇守隘单弱危急请兵防宪迅发党伊二参将星夜领兵救援十三日入山孙将军万野予一战生擒而李公茂等又复奔逸千总李茂升同武举刘先定张尚圣鲁试等擒获假周铁爪鲍世荣鲍自性陈顿彻幷李公茂王子之解报守宪转报在案此役也弁兵用命士民同仇皆赖宪威赫奕特委名将用兵神速臬守二宪听命调度王副将兵有纪律而同知佟世俊黄冈知县李经政麻城知县屈振竒殚力除逆罗田知县王光鼎蕲水知县蒋灿咸资佐理若夫千总李茂升把总罗登云百总凃魁凡杜保武举张尚圣躬冒矢石齐安驿丞李德候选千总刘先定鲁试武生员刘青藜协力行间贡士文武生员刘广定彭喆李中素吴之邹叶芳兰程镇邦同心赞画萧命福龚相旦邹世美郑丹梅钿李大谋曹洪仁官纯恭靖天德萧二至何翩然陶之琇何继鲁等各领乡兵逾山越岭苦厯风霜戮力用命其余练长未便细陈至于阵亡把总吴芝兰为国死难忠义昭著有功与带伤兵丁不便备叙伏乞宪裁
　　严禁吓诈谕
　　照得鲍世荣等倡乱本府深入黄市领兵灭已经获解正法其余胁从槩不追究惟有同恶叛党恐留根株为尔乡民祸端他日报复良善反受祸殃本府保全善类于十一月十九日离黄市时留一密封硃帖计挐李公茂王子之等一十九名嘱汪拱极收藏与丁企生田谷伯等密议行事此出于神人之公愤势不容已嗣后李公茂王子之挐解正法熊遐先当杀死彭三俊等六名挐解为兵李广宇等投见归农不料人心不良辄起贪残借端生事遍地吓诈民不安生此岂是仁人长者所当为此岂是同乡共井所忍为生死切齿反令本府为善不终召憾于鬼神敛怨于百姓兹当新正诸神下降清查人间善恶本府毎夜泣祷如本府为利伤命刻剥乡愚忍心屠戮株连无辜乞神速诛及其子孙但上自官长下至保练咸借本府为名酿恶无穷是尔等之罪即本府之罪本府虽自反无愆其何能免尔等罪孽深重之累及合行晓谕为此示仰士氏人等知悉见示之后亟行忏悔有抢掳妇女者速还妇女有抢掳牛只者速还牛只有吓诈银钱者速还银钱有逼索货物者速还货物尚可挽回神怒苟免凶报若执迷不悟小之得病丧躯大之阖家遭瘟絶灭子孙不义之物仍被旁人争夺惹得鬼哭神号而本府亦不能逃其连累隂司罪案昭彰勿占一时便宜不听本府之言三日内外定有报应速宜遵行勿自贻悔
　　又
　　照得永宁东还和三乡素称守法良民无端何士荣结连酿祸虽有恶少游手附和助逆而强半出之胁从黄土防一阵率子弟以攻父母天地鬼神所共切齿因之义旗一指妖氛顿扫恶少游手尸填山谷本府手刃四十八人以泄士民愤气其余胁从槩宥不究当献囚枭首之陈蕃若领回归降胁从一十五人众所耳目岂有班师凯旋复行追究往事之理至于王之仕禀称胁从者逃匿蕲水不敢投见缘是发票逐名招徕劝谕安插幷无他意今票已销又何疑忌若罗把总开报投见胁从备案存查各安家室无怀二心目今天气阳和万物发生农工将动生计倍殷其从贼幸免者亟去邪返正看何士荣榜样岂不寒心各理本业保首领以保妻子勿听人言东躱西藏倘再失足后悔何及尔乡保士民人等切勿图利恐吓致此辈容身无地本府倘有风闻定挐重处合行晓谕为此示谕士民人等知悉自示之后各宜遵行毋违
　　黄协弁兵争功看语
　　看得用兵之法在乎主将命营弁出师简授得人而士卒争先効命未有弁不得人而兵争効命亦未有兵不効命而弁克成功者也黄土防之战把总吴芝兰临阵死难回详守宪请廕防在案千总李茂升一骑当先胸中贼铳绵甲透孔可验马带铳伤倒毙步战杀贼逾山越岭兵气倍奋活擒贼首何士荣把总罗登云武举张尚圣两脇夹攻甘胜献何贼之衣帽腰刀功绩可嘉而实李千总之义勇胆略有以倡之也据甘胜诉称李千总髙喊要解活的否则更斩蚁首则李千总之杀贼入营同士卒鏖战且擒灭有余力号令有余威厯厯如睹大约兵非将无以鼓厥勇将非兵无以成厥功则甘胜夺功之诉无容深究也此役也弁兵同心戮力咸有功劳可纪皆贵府仰体抚部院慎重封疆至意简用营弁得人健丁素蓄鋭气守备朱諟催兵进山迅速一战灭贼地方赖以宁谧生民赖以保全至于百总凃魁凡眉角中一铳耳边中一铳兵王可先肩膀中一铳穿透尚未全愈其余兵丁马匹带伤者甚多不及细开若夫杀贼山谷无数擒贼献功兵民四十八人难以悉备本府当赏银五十两以酬同仇之义兹准移查合幷移明详报
　　东山平定勒石铭【在黄市龙潭冲什子寨路口大石上】
　　龟山以平龙潭以清既耕既织东方永宁
　　康熙十有三年十一月十九日黄州知府汾阳于成龙勒石
　　复张抚台禀
　　军务殷繁宪台勤劳日昃不遑成龙坐享安逸惶悚殊甚黄安招抚一案催县妥详于初四日方赍文到府正据详通报间值宪恩浩荡轸念投诚家口发银二百两当时叙入详内谭以从等安插县闗成龙发银四十余两为糊口之资颇称得所而黄翠林等一百余名又埀涕乞降救命情实凄惨拒之不忍今耑委驿官李德赍银前往黄安买米赈济以从等家口此官财利分明决无侵冒之幷谕县安置黄翠林等以仰副宪慈余容再报不尽





　　于清端政书卷三
　　钦定四库全书
　　于清端政书卷四
　　两江总督于成龙撰
　　黄州书
　　申蔡制台张抚台乞归守制详
　　成龙谫劣庸材荷恩提拔感戴终身兹有下情泣血上陈念成龙父兄先逝上无叔伯终鲜兄弟防防一身奉侍慈帏希冀升斗以禄养亲不料任粤任蜀逺隔天涯及佐黄郡又苦卑湿不敢迎养身羁一官心悬白云十六年来乌鸟之私未尝刻忘康熙十三年成龙有终养之请屡词吿休实为髙堂母老中怀隐忧不得不为之乞怜也今忽焉永诀母北子南幽明殊隔讣音驰至肝肠惨裂魂魄黯销号天抢地欲见无由追悔无及痛成龙母老不能养母死不能殓目前柩停中堂亡灵无依倚门倚闾死后望儿倍切生前成龙他乡孤哀腐心疾首泪已血凝形已骨立惟奔丧营葬触棺躃踊少释终天之恨此成龙痛哭呼号而不得不为之乞怜也伏乞宪恩垂怜他乡孤哀母死无治丧之子施浩荡之仁慈积万代之隂隲循例题达归家守制亡母有灵叩感地下成龙倘邀余生焚香顶祝即与母偕逝衔环结草永矢世世矣
　　复蔡制台禀
　　成龙自康熙十二年叩谒宪堦防褒谕之宠章服之锡恩逾格外诚千载一时也十三年入京复任值南冦蠢动湖北震惊地方多事军务繁剧未能趋谒罪戾殊甚自鄂至黄终嵗靡宁成龙心血已枯筋力尽竭龙钟堪怜通详乞休未荷恩允强勉从事每多疎漏至于罗田文武互讦闗系地方成龙何敢一刻放怀此事急则彼此相激缓则意气自平况均系贵族子弟忿争之日少亲爱之日多兹屡奉宪檄不敢久稽谨将大略申覆伏乞宪鉴
　　上蔡制台用兵方略
　　成龙受知遇之恩虽竭犬马之力无以报称于万一然年迈气衰力不胜任况当军兴旁午之时犹非太平腐儒可坐理也伏乞宪台埀念数月奔走恩全离任成龙得与十四年濶别之老母妻子再相聚防阖家焚顶无既然时事孔棘宪台膺封疆重任宜亟为
　　朝廷计安危也用兵之法察天时审地利有守有战有攻有竒有正有缓有急知己知彼以逸待劳攻其无备出其不意之数者不可不审也今天下之大势在荆州据长江之险贼不能凭空飞渡相持数月金风一起川湖之贼必两路争渡彼利在战我利在守以逸待劳贼气自夺若我兵先贼而渡江未为胜策我欲渡彼必备安能保其万全倘或贼有狡谋阳示之以弱而伏劲兵于澧常间我兵不揣虚实踊跃争先入其彀中则危甚在我无必胜之势而进退失防此知己知彼渡江之战在所当缓者也岳州对垒势足相当水陆更宜增兵以守为战胜负难决然旷日持久将若之何目前阳平已复蜀无可据勿拘六月不兴师之例乘胜而入进可以战退可以守蜀中空虚郑蛟麟老懦其余浮夸之辈无智勇之将先之以抚继之以战蜀可传檄而定大兵直抵遵义而黔省震惊三桂必退守贵阳然后荆兵渡江以尾其后必胜之局此竒兵在所当急而出其不意攻其无备者也至于武昌受病在通城小路须委老成将官镇守勿骚扰民间收拾人心将平江一带土寇抚而用之探长沙之虚实借乡民为引导而长沙可袭取矣然后请偏院坐镇乘便招抚衡辰宝永亦足以夺贼人之胆而壮我军之气矣
　　上蔡制台南征方略
