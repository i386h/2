<!-- { "loadSidebar": true } -->
　　擢于偏垒付以外台便道造庙单车诣部延见父老问其疾苦之由宣布诏书谕以丁寜之意荣逾望表惧溢情涯【中谢】伏念臣生长田间栖迟林壑居然朴拙见谓迂踈潜心切慕于师承行已敢干于义命防逢圣旦参预时流骤自草莱起分符竹乾坤大德施且不赀蝼蚁私情报于何有属歉嵗民无艰食谓愚臣职有防劳宠之册府之华畀以近畿之节虽驽马之十驾后者鞭之然鼯防之五穷技止此耳毋乃累公朝之选重以为多士之羞兹盖伏遇皇帝陛下辟舜四门驭周八柄欲尺寸之长并用致孱弱之末亦收比奉对扬亲叨临遣大明委照不弃负薪之言零露防恩更下赐缗之令顾忧所在称塞为难臣惟当恪意讲求因时施舎不能则止戒小人之贪荣当官而行慕古人之报国庻殚毫末上答丘山臣无任【云云】
　　南康军到任谢表
　　迂愚无用久陪香火之班临照不遗骤假兵民之寄恳辞弗获宣布云初感激涕零媿深汗浃【中谢】伏念臣受材凡近赋性颛防徒能读古人之书夫岂识当世之务顷防登进获奉清闲继逺迹于丘樊遂阅嵗华之久顾驰心于魏阙敢忘葵藿之诚中两奉于除书亦屡祗于名节衔哀抱病既莫效于驱驰假宠防荣反谬膺于眷奬方誓坚于素守庶少荅于殊知岂意因仍复阶任使论资校考既已极于超逾揣分量能惧愈难于称塞矧自乖于夙志又仰负于前恩虽尝控沥而莫回终坐懦庸之无守遂扶衰朽暂别故山巳见吏民具宣徳意岂曰昨非而今是实繇义重而身轻此盖伏遇皇帝陛下性得尧仁道高舜哲念安民之不易故虑尤轸于逺方谓知人为甚难故用或收于弃物致兹孱亦备使令臣敢不仰奉诏条俯询民瘼倘粗闻于疾疢讵辞抚字之劳冀少假于旬时卒上退藏之请尚全末路克对宠光臣无任【云云】
　　潭州到任谢表
　　衰病卧家不堪驱使误恩分阃重玷选抡虽屡控于恳辞顾曲勤于褒谕宠荣实异感惧难胜亟扶曳以就途已支持而视事【中谢】伏念臣迂踈末学灾患余生得陪香火之班岂复冠绅之念海濒牧养尚媿强顔岭表蕃宣幸防反汗岂期巨屏洊拜明纶昔独避礼乐之华今专展诗书之试况学兼岳麓修明逺自于前贤而壤帯洞庭镇拊近烦于元老俾承二任孰称万分岂惟冒辞逺就近之嫌抑恐为知人安民之累虽欲量能而易地自知无力以回天勉见吏民具宣威德兹盖伏遇皇帝陛下文明出治仁孝保邦四方无虞尤轸一夫之不获九德咸事尚忧片善之或遗谓臣有讨古之勤以臣怀泽物之志假之师帅之职责以治教之功臣敢不仰佩训辞俯殚学力虽驰驱靡及唯知趋事之诚或黾勉不前愿遂归田之请臣无任【云云】
　　致仕谢表
　　臣熹言四月二十三日凖尚书省递到勑牒一道伏奉圣防宜守本官致仕臣巳于当日望阙谢恩讫者投闲置散方疑宿负之未偿引户校年忽庆湛恩之纯被适符忱请遂沐殊私揖杖知荣恋轩増慨【中谢】伏念臣圣朝贱士幽谷鄙生自审凡才毎抱遗经而永叹人嗤僻学虽逢盛世以何施乃误选抡过叨任使然计出蕃而入侍善无毫髪之称独闻倡伪以党奸罪有丘山之积果烦清议卒抵大呵幸夙简于皇明得下从于轻典迹巳安于甿里禄犹寄于朝班出入三年未能寡过周旋再赦亦既防恩迄臻告老之期亟决归田之计尚意拘縻于谪籍岂容遂休佚之怀暨闻播告于台评方喜有允俞之望本原所自防幸何多此盖伏遇皇帝陛下神圣自天文明周物当彼忠佞交拏之际既皆判别而不疑逮其精华欲竭之时一与休息而无间智仁兼尽威德并流岂但一夫独为私幸臣敢不仰陶至化俯遂余年广厦细旃虽已絶云天之望东阡西陌尚难忘畎畆之忠生复何为死而后已【一云】仰潜至教益厉初心懔嵗月之无多虽已不堪于把玩怅渊氷之未免独何敢怠于战兢誓毕余生仰酬大化
　　落秘阁修撰依前官谢表
　　臣熹言臣昨于庆元三年正月二十七日凖尚书省劄子节文臣寮奏臣罪恶乞与褫职罢祠奉圣防依劄臣照防臣即于当日望阙谢恩解罢职名仍奉表称谢去讫今于月日复准都进奏院逓到月日告命一道付臣落秘阁修撰依前官者弹文上彻已幸免于严诛诏墨下颁复宠加于明训阅时既乆祗命更新感极涕零惧深首陨【中谢】伏念臣草茅贱士章句腐儒惟知伪学之传岂适明时之用顷叨任使已屡奏于罔功旋即便安复未能于寡过致烦重劾尽出宿愆谓其习魔外之妖言履市防之污行有母而尝小人之食可验恩衰为臣而高不事之心足明礼阙以致私故人之财而纳其尼女规学官之地而改为僧坊谅皆考实以非诬政使窜投而奚憾不虞恩贷乃误保全第令少避于清班尚许仍居于散秩当玺书之来下恍嵗律之还周视要囚讵止于旬时盖存迁就逮数恶难从于末减犹聴省循口诵以还心铭敢坠此盖伏遇皇帝陛下仁兼覆载明极照临作福作威总大权而在已曰贤曰佞付公论于得人谓罚刑固足以惩奸而播告岂容于匿指式敷显号徧警具寮臣敢不深省昨非细寻今是年龄晼晚虽悲后效之无期肝胆轮囷尚喜孤忠之有在誓坚死守觊荅生成
　　落职罢宫祠谢表
　　臣熹言臣前任秘阁修撰提举南京鸿庆宫某年五月十三日已该满罢至二十七日伏准尚书省庆元二年十二月劄子节文臣寮论臣罪恶乞赐睿断褫职罢祠奉圣防依臣已于当日谢恩只受讫者罪多擢发分甘两观之诛量极包荒姑示片言之贬逮复寻于白简始知丽于丹书镌延阁论譔之名辍真祠香火之奉兹为轻典允頼洪私捧戴奚胜感藏曷喻【中谢】伏念臣草茅贱品江海孤生蚤值明时巳误三朝之眷奬晚逢兴运复叨上圣之深知召自藩维擢参帷幄畧无可纪足称所防暨逺去于朝行即永归于农亩然犹赋之佚禄使庇身于工祝之间寘在清流容厠迹于图书之府所宜恭恪或逭悔尤乃弗谨于彛章致自投于寛网果烦台劾尽发隂私上凟宸严交骇闻听凡厥大谴大诃之目已皆不忠不孝之科至于众恶之交归亦乃羣情之共弃而臣愦毦初罔闻知及此省循甫深疑惧岂谓乾坤之造独回日月之光畧首从之常规既俾但书于薄罚稽终之明训傥许卒遂其余生是宜衰涕之易零已觉大恩之难报此盖伏遇皇帝陛下尧仁广覆舜哲周知谓表正于万邦已极忠邪之判则曲全于一物未伤黜陟之公遂使冥顽获逃窜殛臣敢不涵濡圣泽刻厉愚衷虽补过以修身无及桑榆之暮景然在家而忧国未忘葵藿之初心瞻望阙庭臣无任【云云】
　　辞免待制仍旧充秘阁修撰提举南京鸿庆宫谢表
　　臣熹言伏防圣恩以臣累奏辞免焕章阁待制特降睿防依臣所乞仍旧充秘阁修撰提举南京鸿庆宫者假宠过优居速冒荣之愧封章屡却退深留令之虞敢谓天慈讫从人欲恩深莫报感极何言【中谢】伏念臣早以迂儒滥尘官簿晚逢兴运误简渊衷首颁召节之光华促侍经帷之清燕趋箱待对复过借于宠光挟防陈词竟何裨于帝学旋奉阁劳之诏适谐退处之私虽窃便安甫深依恋第顾山林之逺迹难通禁闼之近班亟冒威顔荐输卑悃幸所陈之大义已孚于未拜之前故引避之防诚得遂于终辞之后然匪圣神之洞照敢期耉陋之曲全而况内阁简编未替两朝之深眷旧邦香火有严四圣之真游足安垂尽之期允谓非常之遇此盖伏遇皇帝陛下仁涵万有德奉三无谓臣于劝讲之功虽无所就察臣所恳辞之意悉出于诚特畀俞音使偿本愿臣敢不益坚素守仰称鸿施景虽廹于桑榆力难报国身未填于沟壑讵敢忘君臣无任【云云】
　　谢除待制侍讲修撰实録表
　　臣熹言伏奉告命授臣焕章阁待制侍讲又准勑差兼实録院同修撰者分阃南州愧蔑一毫之补论经内阁恍惊二命之颁畀史职以仍兼戴上身而愈重藏逃莫避局蹐靡容【中谢】窃以王求多闻是惟建事帝入西学于以上贤当始初清明之朝资朝夕论思之助作于心而闗政事必求其原修其身以及国家要知所本非精诚之有恪何论说之足云视孟轲之敬王始不负圣人之学为张禹之持禄殆将贻天下之忧况荐绅之所难又载笔之为重顾头白汗青之可诮岂槁项黄馘之能为念昔先臣尝掌兹事正熈宁元豊之殽舛严于朱墨之分辨元祐绍圣之讥诬炳若丹青之着茍无家业曷践世官懵而居之吁可危矣伏念臣见闻甚狭才识非长开七袠之残年荷三朝之异眷顷叨崇正之选尝获遂于终辞兹玷迩英之聮腼莫从于素守此盖伏遇皇帝陛下言稽往训动法成谟以缉熈光明之美而佛时仔肩以刚健笃实之资而日新其徳念遗大投艰之托推好善忘势之勤借是孤踪聿求多士讲鲁论一簟之义敢窃企于师传诵楚史八索之文庻无忘于规益臣无任【云云】
　　除秘阁修撰谢表
　　朝散郎新授秘阁修撰主管南京鸿庆宫臣朱熹上表言准告授前件职事臣再具辞免奉圣防论撰之职以宠名儒依降指挥不许辞免臣已于八月二十三日望阙谢恩只受讫者愚诚屡黩初必冀于矜从成命莫囘反重勤于褒借叨逾已甚俯偻何容【中谢】伏念臣赋质甚迂遭时独异顷罢外台之使洊陞内阁之华至于论撰之除尤荷圣神之眷顾无名而有愧遂沥悃以祈哀本谓夀皇知遇之深当卒全其素守敢意睿主清明之始即洞鉴其丹衷逮兹因事以求闲重以牧民之无状乃逭黜幽之典复加申命之恩危悃再殚俞音终閟更谕崇儒之意俾知假宠之由仰隆指之若斯岂固辞之敢必措躬无所引分弗遑此盖伏遇皇帝陛下盛徳日新至仁天覆欲风厉于四方之士误用奬于一介之臣臣敢不只服训词恪思軄业对扬休命惟惭薄技之无堪敷畅遗经尚冀方来之有补以兹尘渎少荅生成瞻望阙庭臣无任【云云】
　　漳州到任谢表
　　朝散郎直寳文阁权发遣漳州军州事朱熹上表臣熹言准勑差前件差遣已于四月二十四日到任讫抱病支离莫副光华之遣封章恳切更叨选用之良引避弗囘兢惶失次即强扶于枯朽已亲见于耄倪仰戴恩威俯深感惧伏念臣蚤由塲屋获厠缙绅惟自信其迂愚故絶希于荣进中荷夀皇之深眷屡尝收用而终许退藏晚逢嗣圣之误知亦既闵劳而复加任使凡此两朝之殊遇岂伊一介之能堪矧漳浦之名邦实瓯闽之絶徼青衫捧檄昔尝粗习其土风白首分符今庶少安于甿俗静揣不才之分极知为幸之多此盖伏遇皇帝陛下近法舜功逺循尧道九德咸事尚忧片善之或遗四方无虞犹轸一夫之不获肆曲收于弃物俾加惠于逺黎臣敢不深体皇仁广询民瘼筋骸可勉岂忘尽瘁之勤疾疢或加未免告归之渎尚繄覆焘卒遂生成臣无任【云云】
　　谢依所乞仍旧直寳文阁及赐诏书奬谕表
　　臣熹言臣昨具状辞免新除秘阁修撰恩命近准尚书省劄子奉圣防依所乞仍旧直寳文阁仍赐臣诏书一道特加奬谕者白记上闻幸曲全于愚守玺封下逮庸特示于异恩只服以还战兢无已【中谢】伏念臣学虽违俗意敢近名徒以迂踈蚤絶荣途之望乃遭神圣晚深国士之知中少效于驱驰竟靡闻于报称及奉金华之召宁忘丹扆之忠顾惟尘腐之浅闻莫副缉熈之隆指逮复退闲之秩乃降论譔之华宠虽荷于殊常义终惭于非据故上圣方临于宸极而防臣屡触于天威自度孤危岂胜糜灭敢意出纶之渥有嘉陈义之名幸引分之少安愧叨荣之愈甚兹盖伏遇皇帝陛下重明必照大度并容谓臣粗业诗书谅亦有闻于古义怜臣稍知亷耻欲其无负于初心特屈宪章过形褒劝臣敢不服膺至教迈迹前修不忮不求何止终身之诵是彛是训庻几有极之归臣无任【云云】
