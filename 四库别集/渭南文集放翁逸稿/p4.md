<!-- { "loadSidebar": true } -->
　　臣等恭覩陛下特发英防进讨京东以为恢复故彊牵制川陜之谋臣等获侍清光亲奉睿旨不胜欣抃然亦有惓惓之愚不敢隠默者窃见传闻之言多谓敌兵困于西北不复能保京东加之苛虐相承民不堪命王师若至可不劳而取若审如此说则吊伐之兵本不在众偏师出境百城自下不世之功何患不成万一未至尽如所传敌人尚敢旅拒遗民未能自拔则我师虽众功亦难必而宿师于外守备先虚我犹知出兵京东以牵制川陜彼独不知侵犯两淮荆襄以牵制京东邪为今之计莫若戒勑宣抚司以大兵及舟师十分之九固守江淮控扼要害为不可动之计以十分之一遴选骁勇有纪律之将使之更出迭入以奇制胜俟徐郓宋亳等处抚定之后两淮受敌处少然后渐次那大兵前进如此则进有辟国拓土之功退无劳师失备之患实天下至计也盖京东去敌都万里彼虽不能守未害其强两淮近在畿甸一城被围尺地陷没则朝廷之忧复如去歳此臣所以夙夜忧惧寝不能瞑而为陛下力陈其愚也且富家巨室未尝不欲利也然其徒欲贾于逺者率不肯以多赀付之其意以为山行海宿要不可保若倾囊而付一人或一有得失悔其可及哉此言虽小可以喻大愿陛下留神察焉臣等误蒙圣慈待罪枢筦攻守大计实任其责伏惟陛下照其愚忠臣等不胜幸甚取进止
　　上二府论事劄子【壬午六月五日】
　　某伏见大理寺奏北界蒙城县官邢珪罪状窃縁有司之议据其侵犯边城杀害义旅虽置极典未足当罪然既已具奏则当有特旨恐与有司之议不可同日而语何者有司谨守律令朝廷当防以大义故也按邢珪生于涿易非祖宗涵养之人仕于伪界非国家禄使之吏身有官守一旦危急力虽不及犹能死守虽懵于逆顺不知革面然春秋之义天下之善一也若遂诛之恐非所以劝天下之为人臣者奏陈之际傥为一言贷其草芥微命以示中国礼义实非小补又虑议者以谓张安国杀耿京事与此略同恐啓寛贷之路无以慰归附之人则某谓不然张安国中国人又尝受旗牓招安见利而动贼杀耿京反覆奸猾罪恶明白与珪实为不类兼邢珪所犯在未被大赦荡涤之前张安国所犯在已受旗牓招安之后伏乞钧察
　　上殿劄子三首【壬午十一月】
　　臣恭惟陛下天纵圣智生知文武御极之初内出大号所以加惠于海内甚渥犹以为未足也乃八月戊子寛恤之令继下至诚恻怛纎悉备具欢欣之声达于逺迩可谓盛矣然今既累月不知有司皆已推而致之民乎若犹未也是不免为空文而已无乃不可乎又有大不可者陛下初即大位乃信诏令以示人之时前日数十条或曰当置典宪或曰当议根治或曰当议显戮可谓丁宁切至赫然非常之英防也若复为官吏将帅一切翫习漫不加省一旦国家有急陛下诏令戒敕之语将何加此而欲使人捐肝脑以衞社稷乎周官冢宰以正月之吉始和布治于邦国都鄙垂象之法狥以木铎曰不用法者国有常刑正月周正今之十一月也正歳夏正今之正月也自十一月至正月若未甚久而申敕告戒俟以刑辟已如此其严今命下累月而有司或恬然不以为意臣窃惑之欲望圣慈以所下数十条者申谕中外使恪意奉行毋或失坠仍命谏官御史及外台之臣精加考覈取其尤沮格者与众弃之不惟圣泽速得下究亦使文武小大之臣耸然知诏令之不可慢如此实圣政之所当先也伏惟留神省察取进止
　　又
　　臣闻夏尚忠商尚质周尚文三者迭用非以为异因时制宜有不得不然者臣窃观太祖太宗之世法度典章广大简易律令可以禁奸无滋彰之患文移可以应务无丛委之君臣上下如家人父子论说径直诚意洞达所详者大所略者小事易举功易成其气象风俗人物议论至于今可考也太平既久日趋于文放而不还末流愈逺浮虚失实华藻害道虽号为粲然备具而文移书判増至数倍居官者穷日之力实不暇给猾吏奸人椉隙以逞其始也所详者小所略者大其极也并小者不复能详则一切卤莽聴吏之所为而已太上皇帝中兴大业当宁叹息思有以救之于是渐加订正以还其旧两省复通为一以革迃滞之风寺监几省其半以去支离之害简礼容删律令规模措置盖欲悉除繁文复从祖宗之质而后已有司奉承未能尽如本指此陛下今日所当力行不可缓也臣愚欲望圣慈明诏辅臣使帅其属因今六曹寺监百执事所掌讲求祖宗旧制以趋于广大简易之域繁碎重复无益实事者一皆省去使小大之臣咸有余力以察奸去蠧修举其职则太平之基自此立矣元祐中司马光请改三省职事一如昔日中书之制苏辙亦请收昔日三司之权悉归戸部则臣所谓因今所掌以求祖宗旧制诚不为难顾陛下力行何如尔干冒天聴伏深战栗取进止
　　又
　　臣窃观周自后稷公刘以来积徳深逺卜世长久为之子孙者宜皆取法焉然而独曰仪刑文王又曰仪式刑文王之典汉自髙祖创业其后嗣亦多贤君然史臣独曰汉言文景美矣至武帝之功烈犹以不遵文景之恭俭为恨唐三百年一祖三宗皆号盛世而太宗贞观政要之书独传寳以为大训元祐中学士范祖禹亦曰祖宗畏天爱民子孙皆当取法惟仁宗在位最久徳泽深厚结于天下诚能専法仁宗则成康之世不难致也呜呼祖禹之言天下之至言也迨我太上皇帝躬履艰难慨然下诏専法仁祖之政且窃闻燕闲惟考观仁祖政事是以于万斯年无疆惟休亦享仁祖垂拱之福可谓盛矣陛下绍休圣绪正当师太上専法仁祖之意申命迩英进读之臣日以寳训反覆敷绎以究微意仍命辅臣政事法度一以仁祖为法臣将见陛下福禄川至治效日见年谷屡丰四夷率服庆厯皇祐之盛复见于今虽遐方絶壤皆当梯航而至矣况中原故地其有不复者哉臣不胜至愿伏惟圣慈留神省察取进止
　　拟上殿劄子【壬午准备轮对防内禅遂不果上】
　　臣观小毖之诗见成王孜孜求助特在初载意其临天下之久阅义理之多则当默识独防虽无待于羣臣可也及考之书然后知其不然舜伐三苗年九十有三闻伯益一言则退而敷文徳舞干羽无一毫自用之意武王受贡獒年九十有一召公作训累数百言武王纳之不以为过呜呼为人臣而不以舜武王望其君者不恭其君也伏以陛下生知之圣度越百王稽古之学博极坟典歴试诸艰身济大业更事阅理多矣自公卿大臣皆陛下四十年教养所成况于小儒贱士见闻浅陋曽何足以仰清光备顾问哉然其所陈则未必无尺寸之长何者举吏部之籍搢绅之士几人其得见君父者几人白首州县而不得一望阙门者多矣则凡进见之人固宜夙夜殚思竭诚以幸千载之遇虽其间有论事梗野不达大体者究其设心亦愿际防犯威颜以徇俗舍富贵以取名臣窃谓无是理也欲望陛下昭然无置疑于圣心克己以来之虚心以受之不惮舍短而取长以求千虑之一得庶几下情得以毕达羣臣无伯益召公之贤陛下以舜武王之心为心则是圣徳巍巍过于舜武王矣如其屈万椉之尊躬日昃之劳顾于疎逺之言无大施用姑以天地之度容之而已是独言者一身之幸也干冒天威臣无任惶怖俟罪之至
　　上二府乞勿受庆云图劄子【癸未春】
　　伏覩尚书省劄子知阆州吕游问奏庆云见并图一轴奉圣旨降付编类圣政所仰见主上圣孝推美太上皇帝之心然窃闻太上皇帝建炎之初京东进芝草亲诏却之盛徳煌煌光映简册今乃以庆云见为圣政恐非太上皇帝之本意兼阆州所奏専以庆云见于普安郡及在主上即位前一日为受命之符谀佞牵合不识大体政与京东芝草相类若受而不却虽不报行其谁不知深恐自此草木之妖氛气之怪纬之说歌颂之文纷纷来上却之则自啓其端不却则遂将成俗欲望钧慈以太上皇帝却芝草故事委曲奏陈主上刚明英防必有以处此矣干冒钧严不胜恐怖之至
　　上二府论都邑劄子
　　某自顷奏记迨今累月自顾贱愚不肖无尺寸可以上补聪明而徒以无益之事上勤省阅实有罪焉故久不敢以姓名彻左右今者偶有拳拳之愚窃谓相公所宜闻者伏冀少留观览幸甚幸甚伏闻北人累书请和仰惟主上圣武相公威名震叠殊方足以致此而天下又方厌兵势且姑从之矣然某闻江左自吴以来未有舍建康他都者吴尝都武昌梁尝都荆渚南唐尝都洪州当时为计必以建康距江不逺故求深固之地然皆成而复毁居而复徙甚者遂至于败亡相公以为此何哉天造地设山川形势有不可易者也车驾驻跸临安出于权宜本非定都以形势则不固以餽饷则不便海道逼近凛然常有意外之忧至于谶纬俗语则固所不论也今一和之后盟誓已立动有拘碍虽欲营缮势将艰难某窃谓及今当与之约建康临安皆系驻跸之地北使朝聘或就建康或就临安如此则我得以闲暇之际建都立国而彼既素闻不自疑沮敌人欲借以为辞亦有不可者矣今不为后且噬脐至于都邑措置当有节目若相公以为然某且有以继进其说不一二年不拔之基立矣某智术浅短不足以议大计然受知之深不敢自以疎逺为疑干冒钧聴下情恐惧之至













　　渭南文集巻三
　　钦定四库全书
　　渭南文集巻四
　　宋　陆游　撰
　　上殿劄子
　　臣闻善观人之国者无他惟公道行与否尔书曰毋虐茕独而畏髙明诗曰柔亦不茹刚亦不吐此为国之要也若夫虐茕独畏髙明茹柔吐刚而能使天下治者自古未之有也朝廷之体责大臣宜详责小臣宜略郡县之政治大姓宜详治小民宜畧赋敛之事宜先富室征税之事宜覈大商是之谓至平是之谓至公行之一邑则一邑治行之一郡则一郡治行之天下而治不逮于古者万无是理也伏见朝廷顷因人言必显有功状乃畀职名行之数年而大臣近侍不得职者几人帅臣监司之加职者又比比而有至于铨曹格法所以厄小官者则未尝少弛张也庆典之行所及至广贴职以上例皆甄复虽阿附秦氏得罪者亦在焉至于常调孤逺固多久絓刑宪者今更赦令虽使皆得霑被铨法拘挛必不如是之旷荡也无乃责大吏反畧而责小臣反详乎郡县之吏不能自立观望揣摩惟强是畏豪右虽犯重辟官吏贪者黠者则公与之为市亷者懦者则又自营曰得无反为所害乎凡嫁旤平人诿罪僮奴者皆有司为之道地也凶年饥歳虽贫富俱病然富者利源至多贫者惟守田亩孰为当恤视郡县之庭鞭笞流血杻械被体者皆贫民也吴蜀万里闗征相望富商大贾先期遣人懐金钱以赂津吏大舸重载通行无苦终更小官造廷进士垂橐萧然赍粮有限而稽留苛暴略不之恤如是谓之平可乎谓之公可乎臣昧死伏望陛下推至平至公之道自朝廷始然后下诏戒敕四方而继之以诛赏不过歳月治效自见惟在陛下执之重如山岳坚若金石尔荀卿论辟国之说曰兼并易能也坚凝之难夫岂独兼并哉凡为政施行之甚易坚凝之甚难臣区区之言陛下或以为万有一可采焉敢并以坚凝为献取进止
　　又
