<!-- { "loadSidebar": true } -->







　　文苑英华卷四百九十三
　　钦定四库全书
　　文苑英华卷四百九十四　宋　李昉等　编帝王
　　歴代帝王为理一道　　纳諌一道
　　去谄佞一道　　　　　睦亲一道
　　养老一道　　　　　　御功臣之术一道辨兴亡之由一道　　　王泽流人心感一道君不行臣事一道
　　人之困穷由君之奢欲一道
　　歴代帝王为理【见四百八】　　呉师道
　　纳諌【上封章广视听】　　　　　　　白居易
　　问国家立諌诤之官开啓沃之路乆矣而謇谔者未尽其节谋猷者未竭其诚思欲取天下之耳目裨我视听尽天下之心智为我思谋政之壅蔽者决于中令之灭絶者通于外上无违德下无隠情何为何方得至于此又问先王立训唯諌是从然则厯代君臣有贤有否至若献替之际是非之间或【集作若】君过臣规固宜有言必纳如上得下失岂可从諌如流以是训人其义安在【自此至卷终并于白居易集凖备制科七十五门中摘取九篇其问荅皆白居易拟作】对
　　对臣闻天子之耳不能自聦合天下之耳听之而后聦也天子之目不能自明合天下之目视之而后明也天子之心不能自圣合天下之心思之而后圣也若天子唯以两耳听之两目视之一心思之则十歩之外不能闻也百歩之外不能见也殿廷之间不能知也而况四海之大万几之重【集作万枢之繁】者乎圣人知其然故立諌诤讽议之官开献替啓沃之道俾乎补察遗阙辅佐聡明犹惧其未也于是设敢諌之皷建进善之旌立诽谤之木工商得以流议士庶得以传言然后过日闻而徳日新矣是以古之圣王由此涂出焉臣又闻不弃死马之骨然后良骥可得至也不弃狂夫之言然后嘉谋可得闻也茍臣管见之中有可取者陛下取而行之茍臣刍言之中有可采者陛下采而用之则闻之者必曰如某之言如某之见犹且不弃况愈于某之徒欤则天下谋猷之士得不比肩而至乎天下謇谔之臣得不继踵而来乎故览其谋猷则天下之利病如悬之【集作于】握中矣纳其謇谔则朝廷之得失如措诸掌内矣所谓用天下之耳听之则无不聦也用天下之目视之则无不明也用天下之心思谋之则无不圣神也圣神啓于上聦明逹于下如此则何壅塞之有耶何灭絶之有耶臣又尝观歴代之人君有愚有贤举事非尽失也人臣者有能有否出言非尽得也然则先王勤勤恳恳劝从諌戒自用者又何哉岂不以自古以来君虽有得未有拒谏而理者也况其有失乎臣虽有失未有从諌而乱者也况其有得乎勤恳劝戒之义在于此矣伏惟陛下鉴之
　　去谄佞【从谠直】
　　问天地无私贤愚间生焉理乱有时邪正迭用焉然则理代岂遂无愚邪者耶将有而不任耶乱代岂遂无贤正者耶将有而不用耶思决所疑其征何验【集作可征其验】又问歴代之君无不知用贤则理用愚则乱从諌兴从佞亡也而取舍之际纷然自迷故诛放者多非小人宠用者鲜有君子至使衰亡危乱歴代相仍【集作望】岂臣之邪正惑其心乎将已之爱恶昏其鍳乎昏惑之由必有其故
　　对
　　对臣闻昏明不并兴邪正不两废盖贤者进则愚者退矣曲者用则直者隠矣亦犹昼夜相代寒暑相推必然之理也然则兴盛之代非无小人小人之道消不能见而为乱也昏衰之代非无君子君子之道消不能出而为理也故殷纣之末三仁在朝虞舜之初四防在位虽仁在朝不能用之所以丧天下速于旋踵也虽防在位卒能去之所以理天下易于覆掌也用舍兴亡之验唯明主能察焉然则歴代之主莫不知邦以贤盛以愚衰君以諌安以佞危然则犹前车覆而后车不诫者何也盖常人之情恱其从命逊志者恶其违已守道者又君子难进而易退况恶之乎小人易进而难退况恱之乎是则常主之待君子也必敬而疎其遇小人也必轻而狎狎则恩易下及疎则情难上通是以面从者日亲动则假虎威而自负也骨鲠者日疎言则犯龙鳞而必死也故政令日以坏邦家日以倾斯所以变盛为衰转安为危者矣是以明王知君子之守道也虽违于已引而进之知小人之徇惑也虽从于命推而逺之知谠言之为良药也虽逆于耳恕而容之知佞言之为美疢也虽逊于心忍而絶之故政令日以和邦家日以理斯所以变衰为盛转危为安者矣盛衰安危之効唯明主能鍳焉
　　问睦亲【选左用】
　　对
　　对臣闻南面而理天下自人道始也人道之始始于亲亲故尧之教也睦九族而平百姓文王之教也刑寡妻而御邦家斯可谓教之源理之本也今陛下诚欲推其恩广其爱使洽九族化流万人则宜乎先亲后疎自近及逺者也然则置其师傅闲之以教训选其贤能授之以官政或出为牧守或入为公卿如此则虽无三代封建之官而有三代翼戴之实也使棣华之咏协于内麟趾之风着于外所谓枝叶茂而本根可庇骨肉厚而家国自肥则天下之人相从而化矣故曰未有九族睦而万人叛者也未有九族离而万人和者也盖先王所以布六顺而化百姓敷五教而恊万邦者由此道素行故也
　　问养老【在使之夀富贵】
　　对
　　对臣闻昔者西伯善养老而天下归之【集作心】善养者非家至户见衣而食之也盖能为其立田里之制以安其业树畜养之产以厚其生使生有所养老有所终死有所送也近代之主以为老者非帛不暖非肉不饱而时颁其布帛肉粟之赐则为养老之道尽于是矣臣以为此小也非大徳也何则赐之以布帛仁则仁矣不若劝其桑麻之业使天下五十者可以衣帛矣赐之肉粟则矣不若教其鸡豚之畜使天下七十者可以食肉矣然后牧以仁贤慎其刑罚虽不与之年而老者得以夀矣不夺其力不扰其时虽不与之财而老者得以富矣使幼者事长少者敬老虽不与之爵而老者得以贵矣此三代盛王所以不遗年而兴孝者用此道也
　　问御功臣之术
　　对
　　对臣闻明王之御功臣也量其功而限之以爵审其罪而纠之以法限之以爵故爵加而知荣矣纠之以法故法行而知恩矣恩荣并加畏爱相济下无贰志上无疑心此明王所以念功劳而全君臣之道也若不限之以爵则无厌之心生矣虽极人臣之位而不知荣也若不纠之以法则不忌之心起矣虽竭人主之宠而不知恩也恩荣不知畏爱不立而望奉上之心尽念功之道全或恐难矣故传曰报者倦矣施者未厌此由爵无限而法不行使之然也惟陛下察之
　　辨兴亡之由【由善恶之积】
　　问万姓亲怨之由百王兴亡之渐将独系于人乎抑亦系于君乎
　　对
　　对臣观前代邦之兴由得人也邦之亡由失人也得其人失其人非一朝一夕之故其所由来者渐矣天地不能顿为寒暑必渐于春秋人君不能顿为兴亡必渐于善恶善不积不能勃然而兴恶不积不能忽焉而亡善与恶始系于君也兴与亡终系于人也何则君苟有善人必知之知之又知之其心归之归之又归之则载舟之水由是积焉君茍有不善【二字集作恶】人亦知之知之又知之其心去之去之又去之则覆舟之水由是积焉故曰至高而危者君也至愚而不可欺者人也圣人知其然故法上天不息之道以脩已法下地不动之徳以安人脩已者慎于中也栗然如履薄氷安人者敬其下也凛然如驭朽索犹惧其未也加以乐人之乐人亦乐其乐忧人之忧人亦忧其忧忧乐同于人敬慎着于已如是而不兴反是而不亡者自生人以来未之有也臣愚以为百王兴亡之渐在于此矣
　　问王泽流人心感【在恕已及物】
　　对
　　夫欲使王泽旁流人心大感则在陛下恕已及物而已夫恕已及物者无他以心度心以身观身推其所为以及天下者也故已欲安则念人之重扰也已欲夀则念人之嘉生也已欲逸则念人之惮劳也已欲富则念人之恶贫也已欲温饱则念人之冻馁也已欲声色则念人之怨旷也今陛下念其重扰则烦暴之吏退矣念其嘉生则苛酷之吏黜矣念其惮劳则土木之役息矣念其恶贫则服御之费省矣念其冻馁则布帛禾麦之税轻矣念其怨旷则妓乐嫔嫱之数减矣推而广之念一知十盖圣人之道也始则恕已以及人终则念人而反已故恕之又恕之则泽不得不流矣念之又念之则人心不得不感矣泽流心感而天下不太平者未之有也
　　问君不行臣事【委任宰相】
　　对
　　臣闻建官施令者君所执也率职知事者臣所奉也臣行君道则政専君行臣道则事乱専与乱其一也然则臣道者百职至众万事至繁诚非一人方寸所能尽也故王者但操其要择其人而已将在乎分务于羣司各令督责考课受成于宰相不以劳倦自婴然后谨殿最而赏罚焉审幽明而黜陟焉则万枢之要毕矣故失君道者虽多夕惕若厉之虑而彞伦未必叙也行臣事者虽多日昃不食之勤而庶绩未必凝也得其要逸而有终非其宜劳而无功故也臣又闻坐而论道三公之任也作而行之卿大夫之职也故陈平不知钱谷丙吉不问死伤者此有司之职非宰相之任也夫以宰相尚不可侵有司之职况人君可侵宰相之任乎可侵百执事之事乎臣又闻宰相之任者上代天工下执人柄羣职由之而理乱庶政由之而弛张君之心膂待宰相而啓沃君之耳目待宰相而聡明设其位不可一日无其人得其人不可一日无其宠疑则勿用用则勿疎然后能防合其心驯致其道盖先王所以端拱凝旒而天下大理者无他焉委务于有司也仰成于宰相也
　　人之困穷由君之奢欲
　　问近古以来君天下者皆患人之困而不知困之由皆欲人之安而不得安之术今欲转劳为逸用富易贫究困之由矫其失于既往求安之术致其利于将来审而行之以康天下
　　对
　　对臣闻近古以来君天下者皆患人之困而不知困之由皆欲人之安而不得安之术臣虽狂瞽然粗知之臣窃观前代人庶之贫困者由官吏之纵欲也官吏之纵欲者由君上之不能节俭也何则天下之人亿兆也君者一而已矣以亿兆之人奉其一君则君之居处虽极土木之工殚金玉之饰君之衣食虽穷海陆之珍处文彩之华君之耳目虽慆郑卫之音厌燕赵之色君之心体虽倦畋渔之乐疲辙迹之游犹未至扰于人伤于物何者以至多奉至少故也然则一纵一放而及于人者又何哉盖以君之命行于左右左右颁于方镇方镇布于州牧州牧逹于县宰县宰逹于乡吏乡吏传于村胥然后至于人焉自君至人等级若是所求既众所费滋多则君取其一而臣已取其百矣所谓上开一源下生百端者也岂直若是而已哉盖君好则臣为上行则下效故上茍好奢则天下贪暴之吏将肆心焉上苟好利则天下聚敛之臣将寘力焉雷动风行日引月长上益其侈下成其私其费尽出于人人亦何堪其此又为害十倍于前也夫如是则君之躁静为人劳逸之本君之奢俭为人贫冨之源故一节其情而下有以获其福一肆其欲而下有以罹其殃一出善言则天下之心同其喜一违善道则天下之心共其忧盖百姓之殃不在乎鬼神百姓之福不在乎天地在乎君之躁静奢俭而已矣是以圣王之脩身化下也宫室有制服食有度声色有节畋游有时不徇已情不穷已欲不殚人力不耗人财夫然故诚发乎心徳形乎身政加乎人化逹乎天下以此禁吏则贪欲之吏不得不亷矣以此牧人则贫困之人不得不安矣困之由安之术以臣所见其在兹乎





　　文苑英华卷四百九十四
　　钦定四库全书
　　文苑英华巻四百九十五　宋　李昉等　编任官
　　议庶官迁次迟速一道　革吏部之弊一道
