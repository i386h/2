<!-- { "loadSidebar": true } -->
　　怅望人间万事违私书幽梦约忘机荻花村里鱼标在【道源注鱼标以白水板为之挿于水际投饵其下鱼争聚焉渔人以笼罩罩之】石藓庭中鹿迹微幽径定擕僧共入寒塘好与月相依城中猘【吉器切】犬憎兰佩【左传国狗之瘈无不噬也杜预注瘈狂犬也今名猘犬李贺诗嗾犬唁唁相索索防掌偏宜佩兰客】莫损幽芳久不归
　　呉宫
　　龙槛沈沈水殿清禁门深揜断人声呉王宴罢满宫醉日暮水漂花出城
　　常娥
　　云母屏风烛影深【云母屏注见上巻】长河渐落晓星沉常娥应悔偷灵药碧海青天夜夜心
　　残花
　　残花啼露莫留春尖髪谁非怨别人若但揜闗劳独梦宝钗何日不生尘
　　天津西望【元和郡国志天津桥在河南县北四里隋大业元年造用大船连以銕锁南北夹起四楼唐贞观中更令石工絫方石为脚】
　　虏马崩腾忽一狂翠华无不到东方天津西望肠真断满眼秋波出苑墙
　　西亭
　　此夜西亭月正圆疎相伴宿风烟梧桐莫更翻清露孤鹤从来不得眠
　　忆住【一作匡】一师
　　无事经年别逺公【髙僧传慧逺本姓贾氏雁门楼烦人因秦乱来游于晋居庐阜三十余年化兼道俗】帝城钟晓忆西峰炉烟消尽寒灯晦童子开门雪满松
　　昨夜
　　不辞鶗鴂妬年芳但惜流尘暗烛房【刘铄诗堂上流尘生】昨夜西池凉露满桂花吹断月中香
　　海客
　　海客乗槎上紫氛【刘桢诗奋翅凌紫氛】星娥罢织一相闻只应不惮牵牛妬聊用支机石赠君【集林昔有人寻河源见妇人浣纱问之曰此天河也乃与一石而归问严君平君平曰此织女支机之石】
　　初食笋呈座中
　　嫩箨香苞初出林于陵论价重如金【齐乗于陵在长山县二十五里即陈仲子所居】皇都陆海应无数【汉书秦地有鄠杜竹林南山檀妬号陆海】忍剪凌云一寸【一作片】心
　　早起
　　风露澹清晨间独起人鸎花啼又笑毕竟是谁春
　　寄蜀客
　　君到临卭问酒垆近来还有长卿无金徽却是无情物不许文君忆故夫
　　行至金牛驿寄兴元渤海尚书【元和郡国志梁州金牛县武徳二年置取五丁力士石牛出金为名唐书兴元元年升汉中郡为兴元府山南西道治焉渤海尚书以义山所作状考之乃髙元裕也元裕防昌中为京兆尹大中初为刑部尚书但新旧史本传及除官制辞并云出为山南东道节度使非兴元也岂元裕自山南西道改东道而史失书乎俟再详】
　　楼上春云水底天五云章色破巴牋【道源注唐书韦陟使侍妾掌五采笺裁答授意陟惟署名自谓所书陟字若五朶云杜甫诗巴牋染翰光】诸生个个王恭柳【晋书王恭美姿仪人目之曰濯濯如春月柳】从事人人庾杲莲【注见前】六曲屏风江雨急【六曲屏注见上巻】九枝灯檠【去声】夜珠圆【王筠灯檠诗百花曜九枝】深惭走马金牛路骤和陈王白玉篇【白玉篇今子建集不载疑逸】
　　深树见一颗樱桃尚在
　　髙桃留晚实寻得小庭南矮堕緑云髻【古今注堕马髻今无复作者倭堕髻一云堕马之余形也古乐府头上倭堕髻】欹危红玉簪惜堪充凤食痛已被鸎含【注见上巻】越鸟夸香荔齐名亦未甘
　　细雨
　　帷飘白玉堂簟巻碧牙牀楚女当时意萧萧髪彩【一作影】凉
　　歌舞
　　遏云歌响清【列子薛谭学讴于秦青一日辞归青饯于郊衢抚节悲歌声振林木响遏行云】廻雪舞腰轻【廻雪注见前】只要君流盻君倾国自倾
　　海上
　　石桥东望海连天【始皇石桥事见上巻】徐福空来不得仙【仙传拾遗徐福字君房秦始皇时闻东海中祖洲上有不死之草生琼田中一名养神芝始皇乃遣福及童男女各三千人乗楼船入海寻祖洲不返】直遣麻姑与搔背【列仙传麻姑降蔡经家经见麻姑手似鸟爪心言背大痒时得此爪以爬背当佳也王方平知经心言使人牵经鞭之曰麻姑神人也汝何忽谓其爪可爬背乎但见鞭着经背亦不见有人持鞭者方平告经曰吾鞭不可妄得也】可能留命待桑田【桑田注见上巻】
　　魏侯第东北楼堂郢叔言别聊用书所见成篇
　　暗楼连夜阁不拟为黄昏未必断别泪何曽妨梦魂疑穿花逶迤【叶上声○説文逶迤衺去貌】渐近火温黁【奴昆切○皮日休桃花赋或温黁而可薰或矮媠而莫持】海底翻无水仙家却有邨锁香金屈戍【道源注梁简文诗织成屏风金屈戍李贺诗屈戍铜铺销阿甄辍耕録今人家户设铰名曰环钮即古金铺之遗意北方谓之屈戍】带酒玉昆仑【摭异记物之异者有龙脑香昆仑子记事珠宇文卓方执昆仑玉盏听左丞檀超髙谈不觉堕地按唐人小説多名奴子为昆仑玉昆仑乃玉刻人形作器玩耳】羽白风交扇冰清月映【一作印】盆旧欢尘自积新嵗电犹奔霞绮空留段【谢眺诗余霞散成绮】云峰不带根【云根注见上巻】念君千里舸江草漏灯防
　　白云夫旧居
　　平生误识白云夫再到仙檐忆酒垆墙外万株人絶迹夕阳惟照欲栖乌
　　同学彭道士参寥
　　莫羡仙家有上真【真诰列羽服之上真】仙家暂谪亦千春月中桂树髙多少试问西河斫树人【酉阳杂爼月中桂髙五百丈下有一人常研之树创随合人姓呉名刚西河人学仙有过谪令伐树】
　　到秋
　　扇风淅簟流离【一作漓○簟竹席流离簟文也鲁灵光殿赋流离烂漫济曰皆光色貌】万里南云滞所思【陆机赋指南云以寄钦】守到清秋还寂寞叶丹苔碧闭门时
　　华师
　　孤鹤不睡云无心衲衣笻杖来西林【西林注见上巻】院门昼锁廻廊静秋日当堦柿叶隂
　　华岳下题西王母庙
　　神仙有分岂闗情八马虚随落日行【谓穆王八骏】莫恨名姬中夜没【穆天子传天子游于河济盛君献女王为盛姬筑台砌之以玉天子西征至池之上乃奏乐三日终是日乐池盛姬亡天子嫔姬于谷丘之庙于乐池之南郡国志濮州璧玉台穆天子为盛姬所造也今旁地犹多珉石白居易李夫人诗君不见穆王三日哭重璧台前伤盛姬】君王犹自不长生
　　【按唐书武宗王才人善歌舞状纎颀颇类帝每畋苑中才人必从袍而骑佼服光侈观者莫知孰为帝也帝惑方士説欲饵药长生后寖不豫才人独忧之及大渐才人悉取所常贮散遗宫中审帝已崩即日经幄下义山此诗岂有感其事而发欤】
　　过华清内廐门
　　华清别馆闭黄昏碧草悠悠内廐门自是明时不巡幸至今青海有龙孙【青海马龙种也注详上巻】
　　乐游原【注见上巻】
　　万树鸣蝉隔岸虹乐游原上有西风羲和自趁【一作是】虞泉宿【广雅日御曰羲和淮南子日薄于虞泉是谓黄昏】不放斜阳更向东
　　赠荷花
　　世间花叶不相伦花入金盆叶作尘惟有緑荷红菡萏巻舒开合任天真此荷此叶常相映翠减红衰愁杀人丹丘【楚词仍羽人于丹丘兮留不死之旧乡拾遗记丹丘千年一烧至圣之君以为大瑞】
　　青女丁宁结夜霜羲和辛苦送朝阳丹丘万里无消息几对梧桐忆凤凰
　　房君瑚散【道源注陈藏器本草瑚生石嵓下刺刻之汁流如血以金投之为丸名金浆以玉投之为玉髓久服长生箧中方治七八歳小儿眼有麸翳未坚不可妄傅药宜防瑚散细研如粉每日少少防之三日立愈】
　　不见姮【一作常】娥影清秋守月轮月中闲杵臼桂子捣成尘【南部新书杭州灵隐山多桂寺僧云是月中种也至今中秋夜往往有子坠】
　　小桃园
　　竟日小桃园休寒亦未暄坐鸎当酒重送客出墙繁啼久艶粉薄舞多香雪翻犹怜未圆月先出照黄昏
　　嘲樱桃
　　朱实鸟含尽青楼人未归南园无限树独自叶如帏【陆机诗密叶成翠幄】
　　和张秀才落花有感
　　晴暖感余芳红苞杂绛房落时犹自舞扫后更闻香梦罢收罗荐【罗荐注见上巻】仙归玉箱【汉武内传武帝茂陵冡中先有一玉箱一玉杖是西胡康渠王所献真诰侍女皆青绫衣捧赤玉箱二枚青带束络之】廻肠九【一作久非】廻后犹有剰廻肠
　　代越公房妓嘲徐公主【古今诗话陈太子舎人徐徳言尚乐昌公主陈政衰徳言谓主曰以君之才容国亡必入豪家倘情縁未断犹期再见乃破一镜人执其半约他日以正月望日卖于都市及陈亡主果归杨素徳言访于都市有苍头卖半镜者大髙其价徳言引至旅邸言其故出半镜以合之仍题诗曰镜与人俱去镜归人未归无复姮娥影空留明月辉主得诗悲泣不食素知之召徳言至还其妻因命主赋诗口占曰今日何迁次新官对旧官笑啼俱不敢方信作人难】
　　笑啼俱不敢几欲是吞声遽遣离琴怨都由半镜明应防啼与笑微露浅深情
　　代贵公主
　　芳条得意红飘落忽西东分逐春风去风廻得故丛明朝金井【一作含新】露始看忆春风
　　凤
　　万里峰峦归路迷未判【拚同】容彩借山鸡【南越志曽城县多鵕防鵕防山鸡也光色鲜明五彩炫燿○言彩凤非山鸡之比】新春定有将雏乐【晋书乐志呉歌杂曲一曰凤将雏】阿阁华池两处栖【帝王世纪黄帝时凤皇巢于阿阁韩诗外传齐景公出弋昭华之池】
　　昭肃皇帝挽歌辞三首【唐书武宗防昌六年崩谥至道昭肃孝皇帝端陵】
　　九县怀雄武【后汉书九县飚囘】三灵仰睿文【三灵注见前】周王传叔父【唐书武宗讳瀍始封颍王开成五年立为皇太弟废太子成美为陈王】汉后重神君【汉郊祀志上求神君舎之上林中氏馆神君者长陵女子以乳死见神于先后宛若宛若祠之其室及上即位置祠内中闻其言不见其人云按通鉴防昌三年筑望仙观于禁中五年又筑望仙台于南郊故用此事】玉律朝惊露【后汉律厯志候气之法殿中用玉律十二惟二至乃候灵台用竹律六寸】金茎夜切云【金茎注见上巻楚词冠切云之崔嵬】笳箫凄欲断无复咏横汾【汉武秋风词泛楼船兮济汾河横中流兮扬素波】
　　玉塞惊宵析【出塞从玉门闗故曰玉塞王勃赋金山之防鹤玉塞之惊鸿唐书防昌三年正月河东节度使刘沔大破囘鹘于杀胡山迎太和公主以归故曰惊宵析】金桥罢举烽【按此语谓平刘稹之叛义山李卫公集序天井雄闗金桥故地跨揺河北倚胁山东适有军书果闻戎防可证金桥在上党呉融有金桥感事诗即此地也鼔吹注乃云洛阳桥名大误】始巢阿阁凤旋驾鼎湖龙【鼎湖龙注见前】门咽通神鼓【乐志凡天神之类皆以雷鼓地祗之类皆以灵鼔人鬼之类皆以路鼓】楼凝警夜钟【用景阳钟事】小臣观吉从犹误欲东封【陈后主诗愿上东封书】
