<!-- { "loadSidebar": true } -->
　　　　　　梅注：「有物于此，兮其状，屡化如神，功被天下，为万世文。礼乐以成，贵贱以分；养老长幼，待之而后存；名号不美，与暴为邻。功立而身废，事成而家败；弃其耆老，收其后世；人属所利，飞鸟所害。臣愚而不识，请占之五泰。五泰占之曰：此夫身女好而头马首者与？屡化而不寿者与？善壮而拙老者与？有父母而无牝牡者与？冬伏而夏游，食桑而吐丝，前乱而后治，夏生而恶暑，喜湿而恶雨。蛹以为母，蛾以为父，三俯三起，事乃大已。夫是之谓蚕理。」《蚕赋》见《荀子赋》篇。

　　　　　　《诠赋》篇：「观夫荀结隐语，事数自环。」《斟诠》：「案荀卿《蚕赋》一篇，内容几全以蚕之形态、生活、功能等描绘影射，可谓为谜语之滥觞。故彦和之论谜语，而有『已兆其体』之说也。」

　　　　　　游国恩《槁庵随笔》十一《隐》（《国文月刊》第四十期）：「先秦之世好『隐』，其可考者，齐楚为最盛。《韩非子难三》篇：『人有设桓公「隐」者，曰：「一难、二难、三难，何也？」桓公不能射，以告管仲。管仲对曰：「一难也，近优而远士；二难也，去其国而数之海；三难也，君老而晚置太子。」桓公曰：「善。」不择日而庙礼太子。或曰：管仲之射隐不得也。』《吕氏春秋审应览重言》篇：『荆庄王立，三年不听（政），而好「讔」。成公贾入谏。王曰：「不谷禁谏者，今子谏，何故？」对曰：「臣非敢谏也，愿与君王讔也。」王曰：「胡不设不谷矣？」对曰：「有鸟止于南方之阜，三年不动，将以定其志也；其不飞，将以长其羽翼也；其不鸣，将以览民则也。是鸟虽无飞，飞将冲天；虽无鸣，鸣将惊人。」「贾出矣，不谷知之矣。」明日，朝，所进者五人，所退者十人。群臣大说，荆国之众相贺也。』又云：『成公贾之讔也，贤于太宰嚭之说也。太宰嚭之说听乎夫差，而吴国为墟；成公贾之讔喻乎庄王，而荆国以霸。』按此事，《韩非子喻老》篇亦载之，而稍不同。《
喻老》云：『楚庄王莅政三年，无令发，无政为也。……不谷知之矣（详见前引梅注）。处半年，乃自听政。所废者十，所起者九，诛大臣五，举处士六，而邦大治。』《史记楚世家》又以谏庄王者为伍举事。《世家》云：『庄王即位三年，不出号令，日夜为乐。令国中曰：「有敢谏者，死无赦！」伍举曰：「愿有进隐。」曰：「……吾知之矣。」（见前引范注）』《新序杂事第二》篇又以谏者为士庆。《杂事第二》云：『庄王莅政，三年不治，而好「隐」戏。社稷危，国将亡。士庆再拜进曰隐（按「曰隐」二字倒）：「有大鸟来，止南山之阳，不蜚不鸣，不审其何故也？」王曰：「此鸟不飞，以长羽翼；不鸣，以观群臣之慝。是鸟虽不蜚，蜚必冲天；虽不鸣，鸣必惊人。」士庆稽首曰：「所愿闻矣。」王大悦士庆之问，而拜之以为令尹，授之相印。』其词并大同小异。惟其中所设之『隐』及射者之词，多为韵语，则『隐』之为体应尔。而《史记滑稽传》又以此为淳于髡说齐威王事，盖传闻之异也。又按《列女传楚处庄侄传》，处庄侄言『隐』事于顷襄王曰：『大鱼失水，有龙无尾，墙欲内崩，而王不视。』王曰『不知也。』对曰：『「大鱼失水」者，……而王不改也（详见前引范注）。』（按此与《韩非子难三》篇所述略同）亦并用韵语。又按《史记田敬仲完世家》载淳于髡见驺忌子曰：『
得全全昌，失全全亡。』驺忌子曰：『谨受令，请谨毋离前。』淳于髡曰：『豨膏棘轴，所以为滑也；然而不能运方穿。』驺忌子曰：『
谨受令，请谨事左右。』淳于髡曰：『弓胶昔干，所以为合也；然而不能傅合疏罅。』驺忌子曰：『谨受令，请谨自附于万民。』淳于髡曰：『狐裘虽弊，不可补以黄狗之皮。』驺忌子曰：『谨受令；请谨择君子，毋杂小人其间。』淳于髡曰：『大车不较，不能载其常任；琴瑟不较，不能成其五音。』驺忌子曰：『谨受令，请谨修法律而督奸吏。』淳于髡说毕，趋出至门，而面其仆曰：『是人者，吾语之微言五，其应若响之应声，是人必封不久矣。』所谓『微音』者，即『
隐』也，亦多用韵语。此等比喻，似为『连珠』体之所由仿。又按《
新序杂事第二》篇云：『齐有妇人，丑极无双，号曰无盐女。行年三十，无所容入，衒嫁不售，流弃莫执。于是拂拭短褐，自诣宣王，愿一见。谓谒者曰：「妾，齐之不售女也。闻君王之圣德，愿备后宫之扫除。顿首司马门外，唯王幸许之。」谒者以闻。于是宣王乃召而见之，谓曰：「亦有奇能乎？」无盐女对曰：「无有，直慕大王之美义耳。」王曰：「虽然，何喜？」良久曰：「窃尝喜隐。」王曰：「
隐，固寡人之所愿也。试一行之。」言未卒，忽然不见。宣王大惊，立发《隐书》而读之。退而惟之，又不能得。明日，复更召而问之，又不以「隐」对。但扬目衒齿，举手拊肘，曰：「殆哉！殆哉！」如此者四。』又按《国语晋语五》载范文子曰：『有秦客廋辞于朝，大夫莫之能对也，吾知三焉。』韦注云：『廋，隐也；谓以隐伏谲诡之言问于朝也。』是秦人亦喜『隐』也。此并秦以前『隐』语之可考者。至汉世东方朔之徒犹能为之。《汉书艺文志》有《隐书》十八篇，盖此类也。又其无『隐』之名，而有『隐』之实者，若麦鞠之喻（见宣十二年《左传》），庚癸之歌（见哀十三年《左传》），齐客海鱼之讽（见《战国策齐策一》），文仲羊裘之书（见《列女传臧孙母传》），殆难遍举。乃至庄周之寓言，屈原之《离骚》，荀卿之《赋》篇，下逮图谶歌括，童谣谜语，皆其流也。而我国文学中所谓比兴，所谓寄托，所谓婉而多讽，其树义陈辞莫不以『隐』为之体。『隐』之时义大矣哉！昔刘彦和已尝言之，而有未尽，故复考论之如此。」

至魏文、陈思、约而密之〔一〕；高贵乡公〔二〕，博举品物，虽有小巧，用乖远大〔三〕。

〔一〕　简约而精密。

〔二〕　黄注：「《晋阳秋》：高贵乡公神明爽俊，德音宣朗，景王曰：上何如主也？锺会对曰：才同陈思，武类太祖。景王曰：若如卿言，社稷之福也。」「高贵乡公」，曹髦，为曹丕之孙，其谜语不传。

〔三〕　「远大」，指上述隐语「兴治济身」、「弼违晓惑」的作用。

夫观古之为隐〔一〕，理周要务〔二〕，岂为童稚之戏谑，搏髀而抃笑哉〔三〕！

〔一〕　《校注》「『夫观』二字当乙。《诠赋》篇『观夫荀结隐语』，《史传》篇『观夫左氏缀事』，《比兴》篇『观夫兴之托谕』《
事类》……《才略》……并作『观夫』，可证。」

〔二〕　意谓寓理周至，切合时务。

〔三〕　意谓岂但引人拍股为乐，击掌助笑而已哉！

　　　　　　《校注》：「《史记李斯传》：『夫击瓮叩弹筝，搏髀而歌呼呜呜快耳目（《文选谏逐客书》无目字，是）者，真秦之声也。』此『搏髀』二字所本。（搏，犹拊也。……《乐府》篇亦有「拊髀雀跃」语。）」

　　　　　　《颜氏家训书证》篇：「《春秋说》以人十四心为德，《诗说》以二在天下为酉，《汉书》以货泉为白水真人，《新论》以金昆为银，《国志》以天上有口为吴，《晋书》以黄头小人为恭，《宋书》以召刀为邵，《参同契》以人负告为造。如此之类，盖术数谬语，假借依附，杂以戏笑耳。」

然文辞之有谐讔〔一〕，譬九流之有小说〔二〕。盖稗官所采〔三〕，以广视听〔四〕，若效而不已，则髡袒而入室〔五〕，旃孟之石交乎〔六〕！

〔一〕　《校证》：「汪本、畲本、张之象本、两京本、王惟俭本『
讔』作『隐』。」

〔二〕　黄注：「《汉艺文志》有儒家者流，道家者流，阴阳家者流，法家者流，名家者流，墨家者流，纵横家者流，杂家者流，农家者流，小说家者流。诸子十家，其可观者，九家而已。」

　　　　　　范注：「《汉书艺文志》列诸子十家，而云『其可观者，九家而已。』其一家即小说家也。小说家者流，盖出于稗官。《
补注》引沈钦韩曰：『《滑稽传》「东方朔博观外家之语」即传记小说也。《文选》注三十一引桓子《新论》曰：「小说家合丛残小语，近取譬谕以作短书，治身理家有可观之词。」』」

　　　　　　《校释》：「舍人此书所涉文体，封域至广，独不及小说。惟《诸子》篇有『《青史》曲缀以街谈』一语耳。《汉志艺文》，小说十五家，千三百九十篇，……窍论其实，固由文士之狡狯，亦乃赋家之旁枝，或广记异闻，供文家之采撷，或虚述逸事，资客座之谈谐，大抵出入子史之涂，兼揽诗赋之辔，恣意自游，最为轻利者也。有于滑稽谑戏之中，亦寓讽戒之意，尤与谐讔之文，沆瀣相通。舍人谓『文辞之有谐讔，譬九流之有小说』，虽非专论小说，而小说之体用，固已较然无爽，不得以罅漏讥之也。」

〔三〕　黄注：「《汉艺文志》：『小说家者流，盖出于稗官，街谈巷语，道听涂说之所造也。』如淳曰：王者欲知闾巷风俗，故立稗官，使称说之。师古曰：稗官，小官。《汉名臣奏》：唐林请省置吏，公卿大夫至都官稗官各减什三是也。」

〔四〕　使扩大视听范围，多知道些事理。

〔五〕　纪评：「『袒而』，疑作『朔之』。」范注：「纪说是。淳于髡、东方朔，滑稽之雄，故云然。」但从全篇所论来看，刘勰对东方朔没有好评，与此处文意不符。且自上文观之，朔与枚皋的谐语「
无所匡正」，惟旃、孟能「抑止昏暴」。是朔、皋同类，而朔不可与髡、旃、孟并列。《孟子公孙丑》：「虽袒裼裸裎于我侧。」「袒」，露臂。《考异》：「髡袒本《史记滑稽列传》中有罗襟尽解而言也。」

〔六〕　范注：「《史记苏秦列传》：『此所谓弃仇雠而得石交者也。』」「旃」指优旃，「孟」指优孟；「石交」是金石之交，即知心朋友。

　　　　　　《注订》：「按上言『入室』『石交』云者，以为谐隐一类，为文章末流，故言如九流之视小说也。其不宜升堂入室，以当金石之交，而与髡、朔、旃、孟为伍焉。盖典诰之体，固异于谐隐之流耳。」

　　　　　　第三段讲「隐」及其发展而为「谜」的意义，并评论历代作家作品的得失。

赞曰：古之嘲隐〔一〕，振危释惫〔二〕。虽有丝麻，无弃菅蒯〔三〕。会义适时〔四〕，颇益讽诫。空戏滑稽，德音大坏〔五〕。

〔一〕　「嘲隐」，指谐辞和隐语。

