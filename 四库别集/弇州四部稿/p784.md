<!-- { "loadSidebar": true } -->
　　自贞之先君子获从先太傅防毅公之后尘覆盆之烛则自先防毅公发之而不肖兄弟亦荷拂拭草莽以至今日仅于大事两陈些辞实不能効万一之报而自废岩穴木石与居于长者遂至沈简擢发何以数罪唯长者御清尘而不肖浊水或兾稍见寛耳迩过故里李兵使以先防毅公荣哀録见命为序贞虽椎无文敢不借手以报九京也唯是初至白下百冗猬集稍闲则颛借觚管以从事矣伏惟我翁入佐元枢督治方中进秩赐金未足上酧正位入坐若陟禽之继尹旦当在朝夕尚容专贺先此附候并布区区不宣
　　潘印川
　　昨者途次附复计已彻覧矣弟已于前月廿七日抵任卒卒人事兼有审録发防及竿牍之累寝溲无暇念之金陵仅三月而耳目之内风波万状魑魅魍魉纵横于青天白日之间老太见山人鸣寃否乃二三渠党所合成毒药欲以扶鲸而抑诚倾太原而疑吴县不尽一网不已也南垣两防反堕其计中南牀之论吴悟斋而波及二三老若处之则拨一蜂窠矣吾侪虽幸不及身寕复有毫髪宦味耶旦夕计有归耳适家间小僮徃视儿子有小衣装此间已具一马牌之济上倘老太得续与之大恵也病冗草次不一外亡弟志铭附覧并有薄侑炤纳为荷
　　温一斋
　　贞自叨佐留枢仅从邮便一通候于长者即辱教札饰奨逾涯荣于华衮重于璚瑶矣恭谂门下晋长中台仍领国储汉之初固有以御史大夫主计者昊天降割三吴之民无嵗盖鱼腹者一而魃妖者再矣沟凟之余所存何几今虽圣睠南注霈泽汪濊可以小苏目前而来嵗之计固不知所终也向者覩翁寛防之防故尼弗克上而仁人之心与经世之畧已识其大幸有以终恵之世贞衰驽待尽一壑不自意出又不自意迁惟是国恩未酧勉尔之任然度终无可以称塞者旦夕唯有乞骸骨耳雅斋公方壮胡以竟不起殊令人短气世途万变物情汹汹门下必有定见定力不佞请得承教焉不备
　　李大司防
　　自甲戍冬于清源一奉教贶旋有附报嗣后间者濶焉门下峻徳宏猷师表一代贞虽闇不晓事寕无秉彛景行之好同于众人特以岩穴下士于世无所比数不敢唐突尊严昨佐留枢又苦病戚相仍因循迄今门下之记室遂不敢通一帋良切皇悚惟是门下迈徳淑问逺肩咎繇力持巨珰剪其爪翼海内拭目以望风采今其人复用矣砥柱狂澜窃为大贤望之谳防人便聊此奉候兴居并抒下悃伏惟鍳亮
　　蹇司徒
　　不奉清问者一嵗余矣伏审台履健胜令问宣鬯二尊人万福为慰贞岩穴陈人掩关俟尽既不自意出又不自意迁中间以报政行至中途而返既获释车马烦怠之苦又不废先后赠録之典于私计便矣苐碌碌无补转负国恩中夜思之若负芒刺东南水旱之灾极矣周余黎民靡有孑遗主上赐贷赐赈湛恩汪濊目前似可小苏然献嵗之忧未已也三吴故翁四履之地也上以翁佐司徒是以翁恵吾三吴之人也惟朝夕为栗庵公一言之其造福不浅贞等之属望亦不浅去役匆匆不克覼缕伏惟炤亮
　　周中丞李侍御
　　谨启吾三吴之民自遘丁亥浲水之儆鱼鳖其居瓯脱其畴戊子一嵗之间饿莩塞途僵尸蔽川加以役疠为虐余黎之存者十不能二三至今年春赖我公祖爬搔宿赋而为之樽节民始有生气二麦稍收旦夕几一饱民始离菜色不意四五月间天复防割旱魃逞其凶威以成大旱此间三事大夫京兆令长祈请靡效赤地千里洿池圻裂眢井竭涸禾苖不及揷莳其所余种且尽稿死矣故乡来者不絶俱云彼地之旱尤甚虽以我公之精心为民昼夜露祷亦未响应已矣无可复望矣惟有飞章上报旱荒嗣后勘实续奏庶防圣主沛发好生之念庙廊诸公得以拱手将来倘如丁亥故事周余之民尚有孑遗计我公祖拳拳宗社苍生至念防已前发区区为桑梓请命情不容已惟兾亮原万恳
　　廵抚应天周中丞
　　世贞赖大庇奏绩至淮而有新命休沐过郡洁诚晋谒阍人见辞及娄浒而庖廪之恵至矣抵家拜饩币问存又拜贺仪及绰楔之贲感佩不可言念欲一造防门展谢并拟伸其区区而贱躯为劳暑积凌遂苦河鱼之疾左目忽方戢身医药未任舟车窃因一介以启事上尘而附申不腆之敬自不佞发留都还敝里诸道路所经由万口一辞以老公祖惓惓为周余之民请命于天而不得则又请命于天之子辞防恳恻言言肝腑闻按君继亦有勘防上矣二相在事于桑梓当无所不留意者苐恐更以桑梓之故见疑于上之左右及大司农防胡防尾有不能尽展其作用耳所赖老公祖与按君终始力持之今所赖者公帑及巨室耳公帑如洗巨室如扫必无所取赈即赈不得法徒滋奸胥中豪之槖何益之有闻太仓储粟尚可十年计唯有省兊运之粮全灾者免次灾者折二端而已织造可暂停否金花可半减否至于迩者抢米一事非饥民也盖打行恶少耳将来必以便宜枭示首恶一二其势立消不然未知所税驾也郡城睥睨可慿凌而上祸在剥肤如何如何竖儒偶有所闻不敢不以告若兵道之忧国忧民实心实政吾老公祖与按君相与咨询令防而行之又一州五邑之守令皆亷能吏也唯曲全而加鼓舞焉幸甚中秋后勉之留省便道晋谒尚容嗣布不宣



　　弇州续稿巻一百九十七
　　钦定四库全书
　　弇州续稿巻一百九十八
　　明　王世贞　撰
　　文部
　　书牍
　　荅吴明卿
　　在金陵接足下书剧称道友王君得叅同悟真之妙且云欲俨然临之及抵家而来教复云云知足下之倾倒于王至矣弟素不解度世家言自奉昙阳仙师法诲始谓天地大矣神仙于其中亦一事之小渉竒者要当有之于是颇亦好焉而十年以来所接见卓然称名家者亡虑数十若小道傍门却微微有所证而无益于大道然其道逾大则愈无实其说逾则愈无效其贬剥愈精则其受擿者愈幻而不可诘苏长公猪龙肉之辨政谓此也迩年道人灾朱青霞死叶仙死任少海死皆了无竒独阎希言死而无疾且不腐云仙中尉虽未死两目盲矣去死何几且仙师以弟与元驭世縁尚未断故不示以大道恐生泄慢弟至来春决恳乞骸骨归归则王君当过我与噱语而别亦未敢便伸外防之诺也弟以六月二日满四日出金陵十二日抵淮而有新命即移铨部以先大司马及先太夫人之诰命请而脱身归矣所以不亟乞骸骨而至来春者以上恩重不拟遽负之残嵗或亦有所为故也迩者九卿两疏皆弟具草虽俱留中而后一疏上似小有所悟今附去欲足下知我之不徒出也王行父集得足下一序便足不朽复何俟狗尾之续乎且其文秾厚深至感恩知己俱有之仆或不能然也刻手闻已有之若善书者即为作数行从章仲玉覔之初归感暑河鱼之疾颇防不复能手具草不一
　　又
　　麻城之价往有一书及薄物附报计当已彻记室不揣兹有恳亡弟太常敬美之殁忽逾期矣弟梓其诗甫毕工而从子骃騄辈继梓其文合之得六十余巻念此子甫成进士而遘先君子之大故于幽忧荼苦之余强自力为诗尝以荐之于鳞于鳞大赏异之称为小美自是始自爱益工诸体而傍及古文序记志传之类垂三十而大就辱足下及徐子与汪伯玉咸见收为友其后宦日益通逰道日益广与不佞忝有二王之目敬美业复工行楷其乞文而以书偕请者户屦恒满不似乃兄之防墓而已也所心仪虽于鳞然与之同调而异裁若用事冩致似小胜之盖七言近体为最矣古文辞尤长于记记尤长于逰诔赞则彬彬焉临殁治命以风素气谊托元驭相国名其藏伯玉碑其垅赵汝师司成别为之传而集叙则奉恳足下以足下方握千古文柄能使一言之华衮殆无足下若也唯弟深以为然故使骃騄等洁先篚之遗币而具集与弟所草状以请唯恵然而授之叙死者不朽死者之子孙亦不朽弟抵家忽忽逾一月为谳审事迫拟仲秋之抄履任承欲南走金陵相访木落之江山尽出即苦旱饥有薄俸可博长干酤不从儿辈乞残沥也服食求神仙多为药所误吟啸适意以竟天年相与共勉之不一
　　又
　　凡三得老兄书皆为王君而最后其人来矣其所谈是张紫阳薛道贤之遗绪而于陈上阳之说颇熟是弟初入靖所闻者不知其几矣盖其理实有其事亦实有而行之甚难故多变其辞而有借紫阳之说更驳紫阳者以为身中自有龙虎自有铅汞黄庭所称真人在已莫问隣是已然弟以为此就先天之未琢者而言若先天既琢不能不取之西隣苐此法不得真师口诀亲指毕竟亦影响而已盖行之败名次败家最后败身吾辈既忝衿裾无故聚羣少女而与道人尘聚必败名聚羣少女必丰其食用筑大厦居之环以髙垣闭以重门费且不赀必败家筑基不固临敌不审即紫阳亦知其危矣行之而不得流而为三峰采战必败身是故先师所以致恳于黄白男女之戒也此君面少神气似无所得骨相甚凢似无所成而以大言盖头小有不合则悻然作色不谦虚不沈静似无可受鍜链处兄但少读丹书少接方士故轻为所动耳弟则不能也拙诗奉酧具别纸不一
　　又
　　弟以八月廿六日至金陵卒卒酬应兼有谳囚发疏及作都下书甫一月拟小息肩而南牀之白简下矣其意以弟违例考满铨部违例见许俱属欺罔不知弟之始移咨乃以侍郎系迁官之俸非调官之俸且以荐起非由调除为问而吏部回咨则直引例内有偶遭诖误无玷公评者不据此例为荅且谬加饰许而弟始成行俱未尝有毫发欺罔也计兹时部已覆寝但弟不得不一辩明因而乞骸骨耳物忌太盛亦戒多取弟半嵗间一子登第一子廕録身忝八坐赠及尊慈取亦多矣盛亦过矣知止知足我犹龙公之训前者欲遂坚卧又恐非人臣之节故勉强来此拟献嵗即请告然已晚矣计唯有一归而已吴刘二子人来得兄数行则从子所遣求亡弟文集序人尚未达盖中途为盗所憎重遣之故迟耳王生所学陈上阳之长语于事实有而于势极难慎之慎之吴子欲求二妇墓表本非体念其意故应之此子状甚古苐钩棘牵缠太甚于鳞之所以不甚快人意者也左马先秦有是乎哉余不一
　　又
　　犹子之奴相归得手教及亡弟之集序已成诵之不觉悲感丛来覆涕至襟足下文章家董狐也亡弟之华衮重矣前一日而伯玉之墓碑至次日足下文亦至乃信范张元白生死之交故不诬也奴相言足下肤甚腴神甚王方治第太守衙斋右可以无击柝矣而数里之外湖庄为盗窥丧其资斧僮仆乃闻盗公然搆讼此何说也弟奏三载绩自奉上新例得部咨而后发横罹猘口虽事例已大明然复何心请金陵米已决归计矣故园未芜此身尚在何所不可独不能从王羽人演石杏林陈上阳伎俩兄言弟恶其简傲不深探其精微则误矣但望兄与之并驾翺翔云路弟亦不能顺风而拜称天师也张子文光便附此子文虽未成就却自汗血脉脉髆孔中出其抵掌谈笑一一类足下虽优孟不过也一笑
　　荅邢知吾
