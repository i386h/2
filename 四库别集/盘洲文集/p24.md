<!-- { "loadSidebar": true } -->
　　展采合宫克达明禋之荐均厘宣室遽叨恵术之颁逊避莫从震惊罔措【中谢】窃以圣人飨帝式防报本之诚孝子事亲必极宁神之奉亶哲王之稽古严烈考以配天吉既卜于秋辛礼遂行于阳馆用荐一人之馨徳聿来四表之欢心咸造在庭获覩弥文之讲并受其福诞霑大泽之流臣袭庆星潢骈晖寳萼勉饬温良之行愧无岐嶷之资建旐设旄节拥双城之贵剖符锡壤爵超五等之崇逮兹熙事之成复冒宠章之及辕田加厚圭赋増腴拜赐甚荣抚躬知感此盖伏遇皇帝陛下广运帝徳克享天心比及三年属有宗祧之事锡厥五福故使子孙无忘致此明纶被于弱植臣敢不祗承徽数益迪令猷学礼学诗恪谨过庭之训惟忠惟孝誓坚卫社之心
　　代普安郡王谢赐第表
　　奉藩王室将从外邸之安筑第神京遽拜大君之贶俯惟虚受内积愧懐【中谢】切以世祖推恩长安列六子之舎明皇广爱华清建百孙之居未闻弱植之微臣独庇中都之大厦是惟隆典有掩前修臣徳陋中和器惭竒頴出从外傅粗读河间之书入侍严宸曽乏东平之善荷龙光之俯逮顾鲁钝以难任渠门赤旂已峻将坛之拜冕朱绂更兼王爵之封岂期十札之颁遽奉一区之赐敞髙闳于吉壤分清禁之余光乃寝乃兴遂偃仰栖迟之乐既怡既怿无嚣尘湫隘之虞岂惟拜命之帡幪固且隆基于乆大兹盖伏遇皇帝陛下治先睦族义重隆亲胡不佽焉鉴独行于杕杜式相好矣歌攸芋于斯干故兹宫室之成特壮根本之辅臣敢不仰铭睿徳益励臣衷夏屋渠渠毎念满盈之戒小心翼翼誓坚忠孝之诚
　　代边将谢赐春衣表
　　圣主畴劳载锡春成之服戎亭拜命咸叨天赐之恩稽首欢呼省躬感厉【中谢】切以楚人挟纩彰拊循士卒之能汉祖解衣得驾驭英雄之术盖君之视臣尚思于足体则下之报上当务于捐躯洪惟清朝髙视前古既九月举授衣之典复三春施赐帛之仁驻辇闻诗常有及时之喜与袍同泽深惩偕作之非遂致无庸亦霑大赉兹盖伏遇皇帝陛下握干立极乗震当阳服光武之大冠久兹得众爱韩昭之弊袴必以旌功方阳律之始回念征夫之在逺爰出有司之币以为公子之裘万里乗边未着七擒之绩十行颁札遂膺一袭之恩拜贶甚优论畴何有臣敢不书绅佩徳敛袵思忠掲竿为旗誓奋犀渠之勇何戈与祋庶逃鹈翼之讥
　　代状元以下谢赐中庸篇表
　　礼经贻训载先儒明道之言宸翰摛华贲新进服膺之宠仰拜枫庭之贶蔚为桂籍之光展诵兢惶珍藏荣耀【中谢】切以道沦雕丧学昧中庸知者过之望门庭而莫造小人反是纳陷阱以奚知或卑汚仍甚陋之途而矫激肆至髙之行惟顔氏择乎而弗失得穷夫子之言至荀卿守焉而不详遂堕孟轲之学虽道之不行已久幸天之未丧于斯洪惟熙朝特兴絶学盖百世俟圣人之作致诸儒识君子之归恭惟皇帝陛下广大精微聪明圣智得执中之一贯是传之汤用好问之两端斯以为舜达治国九经之义知修身三徳之原乃睠鲰生未明奥防述天圣甚盛之举采子思不刋之经徒载空言炳若日星之着特形妙墨粲然云汉之垂俾之勉强而行庶或从容而中臣等幸逢治世滥擢儒科可以终身行之永佩一编之戒不能朞月守也益惩前辙之非
　　汉灵旗铭
　　汉元鼎五年四月南越相吕嘉贼其王及汉使者其秋天子遣伏波将军愽徳出桂阳楼船将军仆出豫章戈船将军严下濑将军甲出零陵驰义侯遗出牂柯合其众十万防畨禺以讨之仍以兵事祷于泰一以牡荆画幡日月北斗登龙以象太一命曰灵旗太史奉之以指所伐明年春遂灭南越披其地为九郡始用乐舞塞于祠上观其师行若破竹一举凯旋虽庙堂制胜将士奋力所致然非得隂相安能成功若此其速宜有铭章纪神之休敢为之言曰
　　武有七徳　　禁暴为先　　兵以义出
　　获眷皇干　　招揺在上　　闻之先古
　　我武维扬　　当假隂助　　赫赫汉室
　　六叶维武　　越夷不賔　　敢肆螳斧
　　皇命伏波　　耀我天戈　　皇祷泰坛
　　牡荆掲幡　　是为灵旗　　绘斗登龙
　　两曜旁列　　三星为锋　　太史奉之
　　以指所伐　　九夷賔将　　逺殄于越
　　蠢尔小丑　　众叛亲离　　烈烈王师
　　上天佑之　　寻陿失险　　石门陷阵
　　一举覆亡　　地析九郡　　惟泰元尊
　　助兹有道　　惟圣天子　　荡彼凶暴
　　洪頥所指　　莫我敢当　　题芳千古
　　宜有铭章
　　莲花漏铭
　　仁宗皇帝御宇之八载龙图阁待制臣肃上莲花漏法琢石为壶剡木为箭以测十二辰二十四气四隅十干暨百刻分布昼夜成四十八箭为壶以贮其水有乌以注之有秤以平之有荷以承之水至刻盈则箭与莲心适平司辰者拱而谨视以揆景测辰虽风雨晦明靡有差忒时司天官以其法虽符古漏而日纒进退颇与黄道不合至景祐元年测验无爽始作而用之夫日往月来寒暑推移以之成嵗而考测盈缩辨察昏旦非假器物则无以仰窥神道此挈壶氏之所以作也而季世失官诗人兴刺兹有国之先务今肃以创物之智作为新漏世服其精臣操笔在庭不敢拑黙谨摭其事而铭之曰
　　莫神于天　　灵机渊奥　　扶光动华
　　望舒登曜　　昼夜推移　　时积嵗成
　　圣人揆测　　挈壶逌兴　　季嗣不纲
　　法制沦亡　　聚失次　　击乖常
　　于皇昌代　　连珠合璧　　畴人庀官
　　鳯氏司厯　　圣主当阳　　业业诹治
　　昧旦丕显　　夜分乃寐　　有臣曰肃
　　创法来献　　琢石成壶　　剡木为箭
　　高卑殊级　　洪杀次陈　　灵乌挹注
　　芳荷吐吞　　微若萦蠒　　捷于激电
　　忽往倐来　　鬼没神变　　登刻盈时
　　水浮矢飞　　司辰凝目　　鸡人告期
　　晷景长短　　风雨晦明　　罔逃揆度
　　靡失亏赢　　制符造化　　贻则垂宪
　　亿万斯年　　铸芳金篆
　　晋白虎尊铭
　　晋孝武皇帝蒙三世之遗烈爰革魏正肇建丕业正月之吉大朝防乃能端本谨始思有以来忠谏而兴治道遂设白虎尊于庭文武百辟有能献直言者则发尊饮之诚得君子居正之义而合先王思治之意矣故当斯时有若刘毅裴楷之徒率皆仇然献替无有忌讳传曰国之将兴必赏谏臣晋武得之其英风佳躅宜有铭诗而史逸其传敢为之铭曰
　　摄提革嵗　　万物更始　　哲王履端
　　体元思治　　于皇晋武　　八尧啓祚
　　弊刬当涂　　基荒典午　　经纶肇造
　　政具交修　　朝图夕惟　　惧其瑕尤
　　济济春朝　　骏奔羣辟　　拖紫纡青
　　编星拱极　　皇轸宸虑　　谨始端本
　　厉节导言　　使之思奋　　乃设厥尊
　　乃防厥酒　　其形伊何　　坤维挚兽
　　其兽伊何　　藜藿之守　　乃饮厥直
　　乃醻厥忠　　其饮伊何　　沃心匪躬
　　其沃伊何　　格非廸聪　　天子居正
　　虚襟来诤　　卒嵗图终　　徳胡不盛
　　文武在列　　肃然改容　　褒一劝百
　　节胡不终　　有愆必绳　　有过必除
　　无舌之拑　　无言之谀　　汉觞上夀
　　第讲朝仪　　杜举存名　　徒戒前非
　　懿范佳躅　　自我作古　　于万斯年
　　铭诗可覩
　　皇宋玉牒序
　　绍兴十一年十月宗正臣大受言宋受天命圣圣相承亲宗咸族逺肩尧舜三代之隆兴仁厚之行享维城之安绵二百年宗寺旧书所掌有四顷厄兵戎鞠为炎埃陛下比命搜访虽总图箓属籍为一书而玉牒实与时政纪起居注相为表里独阙不存非所以笃叙纠合垂宪万世者也臣愚欲望裒掇逸遗讨论旧制以正昭穆以壮本支备中兴之盛典臣不胜狗马心惟陛下裁择制曰可仍令相臣董其事书成有防命臣序之臣闻传曰欲治其国先齐其家故亲睦九族圣人以为盛帝之极治周人亲亲则有宗伯掌三族之别以辨亲疎小史掌邦国之志以奠系世汉兴首仍秦制宗正官而嵗上其籍于朝至唐而建寺设官玉牒属籍各有司存其事愈详矣宋有天下传世相授于今十帝枝胄扶疎瓞绵衍自至道中始修玉牒掌帝籍皇族昭穆之序仍命刑部郎泊编属籍书至咸平中臣安易修成属籍三十巻祥符中臣世长言唐季衢以玉牒与史册并驱因名皇唐玉牒遂诏以皇宋玉牒为名且建堂于寺而仙源积庆图宗藩庆绪録则毎嵗元日献而纳诸龙图天章寳文阁建炎之役举不复有皇帝中兴益严家法以化天下凝旒岩廊慨然以天枝玉叶荡无纪録乃博求而总缉之俯从议臣之请而四书复备甚盛徳也臣切惟我宋之治惇崇宗明亲贤并建所以尉荐教勅之莫不备至而戚属感奋咸能自厉若騊駼之俊材辟疆之清净歆向之学间平之贤岘勉回石之材徳为宗室标的者驱汉驾唐而七国八王骄奢湛佚之患寂未之有璇源蕃衍既有图箓而雍睦之政嘉言懿范与夫宗英事业可以鸣徽无穷尚阙而未着是书之成可谓备矣彼诵葛藟之诗形斗粟之謡者得无愧哉臣材学荒陋幸以文字待罪朝着既被命敢书其説以冠于篇臣谨序盘洲文集巻二十五
　　钦定四库全书
　　盘洲文集巻二十六
　　宋　洪适　撰
　　词科习槀二
　　唐定襄道行军大总管破突厥露布
　　臣靖等言臣闻王旅徂征逺问弗宾之罪天戈所指果收罔敌之功威震百蛮欢倾率土恭惟皇帝陛下兆基开业经武纬文致治庶乎成康课功贤于汤武风纚露沐扫奸慝以扩清天盖地容跻生灵于仁夀蠢尔突厥謷然朔方倚父兄之余资轻国家之新造黄金载道莫充谿壑之求鸣镝扬尘屡肆虿蜂之毒由宸衷之布徳冀边垒之销兵姑迟票骑之师用进奉春之策而边人忘义敌国懐贪方走聘车已负【缺】　之【缺】未干口血复寒渭水之盟援我贼臣涉乎王畧肆其侵轶欲事窥觎覆载不容神明所殛臣仰承睿筭逺致天诛十万之师六道并进蹈垒屠城而莫我敢遏艾旗斩将而所向无前马邑潜行定襄夜入酋豪鸟散部落麕惊疑精兵倾国而来谓智将从天而降盖戎人轻而无整怒螳不及当车而兵机速则为神震霆不使掩耳尚守妖穴退逃铁山诈揺尾以乞怜欲磨牙而恣螫狐疑犹豫方谋三窟以庇身虿毒蜂贪不可一日而纵敌复将万骑进逼隂山俘其帐千余以随去其牙七里乃觉叠罗施贼之孽子旋即生禽义成主贼之逆徒亦遂死获其余聚落尽投戈请命衿甲迎降而颉利不为牵羊衔璧之思尚作走雉窜蒿之计已令貔虎必取鲸鲵旄头失明既一清于氛祲朔风不竞方大布于阳和威烈所加书契亡有此盖上穹助顺列圣储休成兹不世之功允谓非常之庆坐明堂而献夀行持万嵗之觞作彛器以铭功永纪一人之烈
　　唐京畿渭北鄜坊商华兵马副元帅复京师露布
