<!-- { "loadSidebar": true } -->
　　蟠龙寺【鳯翔府志蟠龙寺在郿县西南三十里】斜谷【元和郡县志郿县亦曰斜城城南当斜谷因为斜口郭允蹈蜀鉴斜口谷中褒水所流穴山架木以行长安志褒谷长四百七十里与斜同为一谷南口曰褒北口曰斜太平寰宇记郿县有斜谷路馆驿停废唐永贞元年重置】横槎【韦应物诗榆栁飘枯叶风雨倒横槎】突兀深殿【杜甫诗夜深殿突兀】板阁【太平寰宇记斜谷旧有栈阁二千九百八十九间板阁二千九百九十二间】山后连巴蜀【郭允蹈蜀鉴常璩谓蜀以褒斜为前门则南郑者蜀之扞蔽也南郑本古褒国自褒谷至鳯州界一百三十里始通斜谷在郿县今地名石门】
　　附子由和
　　谷口夜行不见月上下不辨山与谷前呼后应行相从山头谁家有遗烛蛩蛩深径马蹄响落落稀星着踈木行投野寺僧已眠叩门无人狗出缩号呼从者久嗔骂老僧下牀揉两目问知官吏冒夜来扫牀延客卧华屋釡中无羮甑实尽餽客满盎惟脱粟客来已逺睡忘觉僧起开堂劝晨粥自嗟奔走闵僧闲偶然来过何年复留诗满壁待重游但恐尘埃难再读
　　是日至下马碛憩于北山僧舍有阁曰懐贤南直斜谷西临五丈原诸葛孔明所从出师也【石刻云题合龙懐贤阁】
　　南望斜谷口三山如犬牙西观【石刻作临】五丈原郁曲【石刻作屈】如长蛇有【石刻作缅】懐诸葛公万骑出汉巴吏士寂如水萧萧闻马挝公才与曹丕岂止十倍加顾瞻三辅间势若风卷沙一朝【石刻作奈何】长星坠竟使蜀妇髽山僧岂知此一室老烟霞往事逐云散故山依渭斜客来空吊古清泪落悲笳
　　下马碛【九域志鳯翔岐山县在府东四十里有驿店马碛二镇】五丈原【蜀志建兴十二年诸葛亮悉大众由斜谷以流马运据武功五丈原长安志石桥山在岐山县南三十里渭水所迳其侧有五丈原诸葛屯兵处又十里即南山元和郡县志五丈原在郿县西南三十五里太平寰宇记引魏氏春秋云青龙二年诸葛出斜谷郭淮防其必登积石原遂先据之亮至不得上因屯渭南司马懿谓诸将曰亮若出武功依山东转是其勇也若西屯五丈原诸君无事矣亮果屯此原水经注引武侯与步隲书曰仆前军在五丈原原在武功西十里马冡在武功东十余里有髙势攻之不便是以留耳郭允蹈蜀鉴五丈原在武功故县今在鳯翔府郿县】长星坠【蜀志建安十二年八月亮卒于军中时年五十四裴松之注亮卒于郭氏坞宋书天文志诸葛亮伐魏屯于渭南有长星赤而芒角西南流投亮营占曰两军相当有大星流来走军上及堕军中皆破败征也名胜志五丈原西有落星村】故山依渭【水经注渭水迳武功县斜水自南注之北歴斜谷迳五丈原诸葛亮与步隲书云水出武功县亦谓之武功水名胜志渭水北去长安五十里发源鸟防山西自鄠县界流入】
　　攓云篇
　　余自城中还道中云气自山中来如羣马奔突以手掇开笼收其中归家云盈笼开而放之作攓云篇
　　物役防有时星言从髙驾道逢南山云歘吸如电过竟谁使令之衮衮从空下龙移相排拶凤舞或頺亚散为东郊雾冻作枯树稼或飞入吾车偪仄入肘胯抟取置笥中提携返茅舍开缄乃放之掣去仍变化云兮汝归山无使达官怕
　　攓云【庄子攓蓬而指之注音搴方言楚谓取曰攓亦读上声】排拶【韩愈雪诗崩腾相排拶龙凤交横飞】
　　慎按此诗及后一首施氏原本不载外集类编第三巻凤翔时作也今据此从续补上巻移编
　　妬佳月
　　狂云妬佳月怒飞千里黒佳月了不嗔曽何汚洁白爰有谪仙人举酒为三客今夕偶不见汍澜念风伯母烦风伯来彼也易灭没支頥少待之寒空净无迹粲粲黄金盘独照一天碧玉绳惨无辉玉露洗秋色浩瀚玻瓈琖和光入胸臆使我能永延约君为莫逆
　　三客【太白诗举酒邀明月对影成三人】
　　太白词【并引】
　　岐下频年大旱祷于太白山輙应故作迎送神辞一篇五章
　　雷阗阗山昼晦风振野神将驾载云防从玉蚪旱既甚蹷往救道阻修兮
　　旌旗翻疑有无日惨变神在涂飞赤篆诉阊阖走隂符行羽檄万灵集兮
　　风为幄云为盖满堂烂神既至纷醉饱锡以雨百川溢施沟渠歌且舞兮
　　骑裔裔车斑斑鼓箫悲神欲还轰振凯隠林谷执妖厉归献馘千里肃兮
　　神之来怅何晚山重复路幽逺神之去飘莫追徳未报民之思永万祀兮
　　太白神【唐书天寳八载太白山人李浑上言金星洞内有玉版石纪圣皇福夀之符命中丞王珙往求获之因御勤政楼大赦封太白山神为神应公栁宗元祠堂碑序雍州西南界于梁其山曰太白其地恒寒其人以为神故嵗水旱则祷之本集乞封太白山神状伏见当府太白山雄镇一方载在祀典按唐天寳八年封山神为神应公迨至皇朝始改封侯而加以济民之号自去嵗九月不雨徂冬及春父老咸谓此山旧有湫水祈祷必应择日斋戒既至之日大雨周饫起二麦于垂枯鬼神虽幽报答甚着若赠公爵实未为过】
　　慎按此五章施氏原本不载今从全集采出因地附编
　　扶风天和寺
　　逺望若可爱朱栏碧瓦沟聊为一驻足且慰百回头水落见山石尘髙昏市楼临风莫长啸遗响【别本作涕讹】浩难收
　　天和寺【扶风县志天和寺在城南凤翔志此诗石刻在扶风县南山马援祠中先生自题其后云癸夘九月十六日挈家来游遗涕石刻作遗响今改正又宋人陈雄题云天和寺在扶风县之南山苏公留诗于庭壁迄今二十年矣予承乏斯邑因暇日与绛防田愿子立洛阳赵卭胜翁同观爱其真墨之妙虑久而漫灭乃召方渠阎圭公仪就摸于石元丰癸亥六月二十三日终南陈雄仲武题】
　　慎按陈奕禧益州于役记云扶风南山取公诗首句有逺爱亭今此诗石刻尚存又按此诗施氏原本不载今据石刻考定年月编癸夘诗巻末
　　附子由次韵【栾城集题云次韵子瞻题扶风道中天和寺小亭】
　　客车来不息辙迹自成沟莫恠慵登寺犹宜常举头独游知忆弟望逺胜登楼处处题诗徧篇篇谁为收











　　苏诗补注巻四
　　钦定四库全书
　　苏诗补注巻五　　　翰林院编修查慎行撰古今体诗四十五首【起英宗治平元年甲辰合明年乙巳罢凤翔任还朝直史馆作】和子由记园中草木十首
　　煌煌帝王都赫赫走羣彦嗟汝独何为闭门观物变微物岂足观汝独观不倦牵牛与葵蓼采摘入诗巻吾闻东山傅置酒擕燕婉富贵未能忘声色聊自遣汝今又不然时节看蔓懐寳自足珍艺兰那计畹吾归于汝处慎勿嗟嵗晚
　　牵牛【陶景曰此药始出田野人牵牛谢药故名本草三月生苗作藤蔓绕篱墙髙二三丈炮炙论谓之草金铃酉阳杂俎谓之盆甑草近人隠其名为黒丑以丑属牛也】葵蓼【尔雅菺戎葵郭璞注今蜀葵也欧阳詹诗芭蕉一叶妖戎葵一花妍本草蓼有红白二种秋花经月】计畹【王逸离骚章句十二亩曰畹】
　　荒园无数亩草木动成林春阳一以敷妍丑各自矜蒲萄虽满架困倒不能任可怜病石榴花如破红襟葵花虽粲粲蒂浅不胜簪丛蓼晚可喜轻红随秋深物生感时节此理等废兴飘零不自由盛亦非汝能
　　葡萄【汉书作蒲桃张骞自西域归始得此种】石榴【博物志张骞使西域得涂林安石国榴种以归故名安石榴】
　　种柏待其成柏成人已老不如种丛篲春种秋可倒隂阳不择物羙恶随意造柏生何苦艰似亦费天巧天工巧有防肯尽为汝耗君看藜与藿生意常草草
　　篲【尔雅葥王彗郭璞注王帚也似藜其树可以为扫篲海东呼为落帚】
　　萱草虽微花孤秀能自防亭亭乱叶中一一劳心挿牵牛独何畏诘曲自牙蘖走寻荆与榛如有夙昔约南斋读书处乱翠晓如泼偏工贮秋雨嵗嵗壊篱落
　　萱【大观本草萱本作蘐郑樵通志谓萱草一名合欢者讹】
　　芦笋初似竹稍开叶如蒲方春节抱甲渐老根生须不爱当夏緑爱此及秋枯黄叶倒风雨白花摇江湖江湖不可到移植苦勤劬安得双野鸭飞来成画图
　　芦笋【尔雅葮芦菼薍其萌虇注云今江东呼芦笋虇音拳】
　　行乐惜芳晨秋风常苦早谁知念离别喜见秋老秋感霜霰茎叶飒已槁宦游归无时身若马系皁悲鸣念千里耿耿志空抱多忧竟何为使汝发缟
　　官舎有丛竹结根问囚防下为人所径土宻不容钉殷勤戒吏卒挿棘防中庭绕砌忽坟裂走鞭瘦竛竮我常擕枕簟来此防寒青日暮不能去卧听窗风泠
　　芎防生蜀道白芷来江南漂流到闗辅犹不失芳甘濯濯翠茎满愔愔清露涵及其未花实可以资筐篮秋节忽已老苦寒非所堪斸根取其实对此微物慙
　　芎防【大观本草芎防一名山鞠防出蜀中者名川芎】白芷【本草芷一名药许氏说文晋谓之防齐谓之楚谓之蓠生于下泽故有泽芬之名】
　　自我来闗辅南山得再游山中亦何有草木媚深幽菖蒲人不识生此乱石沟山髙霜雪苦苗叶不得抽下有千嵗根蹙缩如蟠虬长为鬼神守徳薄安敢偷
　　徳薄【法华经徳薄之人不种善根抱朴子仙药篇凡庸道士心不专精行秽徳薄是终不能得也】
　　野菊生秋涧芳心空自知无人惊嵗晚惟有暗蛩悲花开涧水上花落防水湄菊衰蛩亦蛰与汝嵗相期楚客方多感秋风咏江篱落英不满掬何以慰朝饥
　　慎按栾城集记园中所有止十首先生和诗刻本皆作十一首盖譌入纪梦一首耳今改正
　　附子由原作十首【自注云时在京师】
　　萱草朝始开呀然黄鹄觜仰吸日出光口中烂如绮纎纎吐须鬣冉冉随风哆朝阳未上轩粲粲幽闲女美人生山谷不解歌与舞君看野草花可以解忧悴
　　寒地竹不生虽生常若病斸根种幽砌开叶何以猛婵娟冰雪姿散乱风日影繁华见孤淡一个敌千顷令人忆江上森耸縁崖劲无风箨自飘策防鸣荒径
　　芦生井栏上萧骚大如竹移来种堂下何尔短局促茎青甲未解枯叶已可束芦根爱溪水余润长鲜緑强移性不遂灌水恼童仆晡日下西山汲者汗盈掬
　　堂后病石榴及时亦开花身病花不齐火渐已差芳心竟未已新蕚缀枯槎谁言石榴病乃久占年华邻家花最盛早发岂容遮残红巳零落婀娜子如
　　蒲桃不禁冬屈盘似无气春来乗盛阳覆架青绫被龙髯乱无数马乳垂至地初如早梅酸晚作酿酪味谁能酿为酒为尔架前醉满斗不与人凉州防时致
　　室幽来客稀尘土积不扫邻翁笑我拙教我种丛草经霜斫为篲不让秋竹好始生如一毛张王忽侵道鉏耰禁芟斸爱惜待枯槁有用皆勿轻吾师灌园老
　　吾兄客闗中果臝施吾宇兄虽未得还我岂如妇女呦呦感微物涕泗若零雨但爱果臝茎屈曲上墙堵朝见縁墙头暮已过墙去物生随年华还日何足数
　　牵牛非佳花走蔓入荒榛开花荒榛上不见细蔓身谁翦薄素纱浸之青蓝盆水浅浸不尽下余一寸银嗟尔脆弱草岂能凌霜晨物性有禀受安问秋与春
　　南园地性恶双柏不得长蓬麻春始生今已满一丈柏生嗟防年失意自凄怆有子压枝低已老非少壮尤柏柏已寃尤地亦恐忘两既无所尤髙枝防时放
　　葵花开已防结子压枝重长条困风雨倒卧枕丘垄忆初始放花岌岌旌节耸得时能防时狼藉成荒冗浮根不任雪采剥收遗种未忍焚枯茎积叠墙角拥
　　纪梦
