<!-- { "loadSidebar": true } -->
　　夫盈欲可损而未可绝有也。过用可节而未可谓无贵也。盖有讲言之具者，深列有形之故，盛称空无之美。形器之故有徵，空无之义难检，辩巧之文可悦，似象之言足惑，众听眩焉，溺其成说。虽颇有异此心者，辞不获济，屈于所狎，因谓虚无之理，诚不可盖。唱而有和，多往弗反，遂薄综世之务，贱功烈之用，高浮游之业，埤经实之贤。人情所殉，笃夫名利。于是文者衍其辞，讷者赞其旨，染其众也。是以立言藉于虚无，谓之玄妙；处官不亲所司，谓之雅远；奉身散其廉操，谓之旷达。故砥砺之风，弥以陵迟。放者因斯，或悖吉凶之礼，而忽容止之表，渎弃长幼之序，混漫贵贱之级。其甚者，至于裸裎，言笑亡宜，以不惜为弘，士行又亏矣。
　　老子既著五千之文，表摭秽杂之弊，甄举静一之义，有以令人释然自夷，合于《易》之《损》、《谦》、《艮》、《节》之旨。而静一守本，无虚无之谓也；《损》、《艮》之属，盖君子之一道，非《易》之所以为体守本无也。观老子之书虽博有所经，而云「有生于无」，以虚为主，偏立一家之辞，岂有以而然哉！人之既生，以保生为全，全之所阶，以顺感为务。若味道以亏业，则沈溺之衅兴；怀末以忘本，则天理之真灭。故动之所交，存亡之会也。夫有非有，于无非无；于无非无，于有非有。是以申纵播之累，而著贵无之文。将以绝所非之盈谬，存大善之中节，收流遁于既过，反澄正于胸怀。宜其以无为辞，而旨在全有，故其辞曰「以为文不足」。若斯，则是所寄之途，一方之言也。若谓至理信以无为宗，则偏而害当矣。先贤达识，以非所滞，示之深论。惟班固著难，未足折其情。孙卿、扬雄大体抑之，犹偏有所许。而虚无之言，日以广衍，众家扇起，各列其说。上及造化，下被万事，莫不贵无，所存佥同。情以众固，乃号凡有之理皆义之埤者，薄而鄙焉。辨论人伦及经明之业，遂易门肆。用矍然，申其所怀，而攻者盈集。或以为一时口言。有客幸过，咸见命著文，レ列虚无不允之徵。若未能每事释正，则无家之义弗可夺也。退而思之，虽君子宅情，无求于显，及其立言，在乎达旨而已。然去圣久远，异同纷纠，苟少有仿佛，可以崇济先典，扶明大业，有益于时，则惟患言之不能，焉得静默，及未举一隅，略示所存而已哉！
　　夫至无者无以能生，故始生者自生也。自生而必体有，则有遗而生亏矣。生以有为已分，则虚无是有之所谓遗者也。故养既化之有，非无用之所能全也；理既有之众，非无为之所能循也。心非事也，而制事必由于心，然不可以制事以非事，谓心为无也。匠非器也，而制器必须于匠，然不可以制器以非器，谓匠非有也。是以欲收重泉之鳞，非偃息之所能获也；陨高墉之禽，非静拱之所能捷也；审投弦饵之用，非无知之所能览也。由此而观，济有者皆有也，虚无奚益于已有之群生哉！（《晋书·裴传》）
　　鸟无胃肺，蛤无五脏，蛭以空中而生，蚕以无胃而育也。（《艺文类聚》九十七，《御览》八百二十五。）
　　◇贵无论
　　（《魏志·裴潜传》注，著《崇有》、《贵无》二论，以矫虚诞之弊，文辞精富，为世名论，文今佚。）
　　◇辨才论（未成而遇祸。）
　　◇女史箴
　　膏不厌鲜，水不厌清。玉不厌洁，兰不厌馨。尔形信直，影亦不曲。尔声信清，响亦不浊。绿衣虽多，无贵于色。邪径虽利，无尚于直。春华虽美，期于秋实。冰璧虽泽，期于见日。浴者振衣，沐者弹冠。人知正服，莫知行端。服美动目，行美动神。天道顺，常与吉人。（《艺文类聚》十五）
　　◎裴邈
　　邈字景声，从父弟。太傅东海王越以为从事中郎，假节、监中外营诸军事。（见《魏志·裴潜传》注。）
　　◇文身剑铭
　　器以利显，实以名举。长剑耿介，体文经武。陆断玄犀，水截轻羽。九功斯象，七德是辅。（《艺文类聚》六十，《初学记》二十二，《御览》三百四十四。）
　　◇文身刀铭
　　良金百炼，名工展巧。宝刀既成，穷理尽妙。文繁波回，流光灵照。在我皇世，戢而不耀。（《艺文类聚》六十，《御览》三百四十六。）
　　◎裴希声
　　希声，爵里未详。（疑与景声为昆弟行，姑附邈後。）
　　◇侍中嵇侯碑
　　夫君亲之重，非名教之谓也。爱敬出于自然，而忠孝之道毕矣。朴散真离，背生徇利，礼法之兴，于斯为薄。悲夫！晋弋阳子嵇绍，字延祖，资乾刚之纯粹，体中和之淑虚。少有清劭之风，长怀弘仁之度。加以通朗掩济，靡才不经；学为儒宗，庶绩光被。弱冠登朝，则敷文秘阁；晚节强仕，则纳言枢极。太安之初，权臣擅命。皇舆亲征，次于荡阴。六军奔攻，兵交御辇。绍俨然端冕正色，以捍锋刃，遂殒命于御侧。忠诚感人神，义声振四海。铭曰：
　　二仪肇建，君臣攸序。峨峨侍中，应期作辅。外播仁风，内举心膂。执慈弗勇，靡仁不武。见危授命，背生殉主。确乎其操，邈乎其崇。矫矫王臣，宪慈遗风。在亲成孝，于敬成忠。（《艺文类聚》四十八）
　　◎石苞
　　苞字仲容，渤海南皮人。仕魏，为景帝中护军司马。徙邺，典农中郎将，历东莱琅邪太守，迁徐州刺史，又迁奋武将军，假节、监青州诸军事。以平诸葛诞功拜镇东将军。封东光侯，寻代王基，都督扬州诸军事，陈留王时进征东大将军，迁骠骑将军。晋受禅，迁大司马，进封乐陵郡公，加侍中，拜司徒，泰始九年卒，谥曰武。
　　◇奏课农桑
　　州郡农桑未有赏罚之制，宜遣掾属循行，皆当均其土宜，举其殿最，然後黜陟焉。（《晋书·石苞传》）
　　◇功臣配享议
　　魏代功臣，宜归之陈留国，使修常祀，允合事理。（《通典》五十）
　　◇议贬庾纯
　　纯荣官忘亲，恶闻格言，不忠不孝，宜除名，削爵土。（《晋书·庾纯传》）
　　◇终制
　　延陵薄葬，孔子以为达礼；华元厚葬，《春秋》以为不臣，古之明义也。自今死亡者，皆敛以时服，不得兼重。又不得饭，为愚俗所为。又不得设床帐明器也。定窆之後，复土满坎，一不得起坟种树。昔王孙裸葬矫时，其子奉命，君子不讥。况于合礼典者邪？（《晋书·石苞传》）
　　◎石崇
　　崇字季伦，小名齐奴，苞第六子。除修武令，入为散骑郎，迁城阳太守。以伐吴功，封安阳乡侯，拜黄门郎，累迁散骑常侍、侍中。惠帝时出为南中郎将、荆州刺史，领南蛮校尉，加鹰扬将军，徵为大司农，免。寻拜太仆、出为征虏将军、假节、监徐州军事、镇下邳，免。寻拜卫尉，坐贾谧免。与欧阳建、潘岳等谋诛赵王伦，事觉遇害。有集六卷。
　　◇思归叹（并序，案，《文选》作「思归引」。）
　　余少有大志，夸迈流俗。弱冠登朝，历位二十五年。年五十，以事去官。晚节更乐放逸，笃好林薮，遂肥遁于河阳别业。其制宅也，却阻长堤，前临清渠。百木几于万株，流水周于舍下。有观阁池沼，多养鱼鸟。家素习技，颇有秦赵之声。出则以游目弋钩为事，入则有琴书之娱。又好服食咽气，志在不朽，傲然有凌云之操。复见牵羁，婆娑于九列，困于人间烦黩，常思归而永叹。寻览乐篇，有《思归引》，傥古人之情，有同于今。故制此曲。此曲有弦无歌，今为作歌辞，以述余怀。恨时无知音者，令造亲新声而播于丝竹也。（《文选》）
　　登城隅兮临长江，极望无涯兮思填胸。鱼氵氵爵兮鱼缤翻，泽雉游袅兮戏中园。秋风厉兮鸿燕征，蟋蟀嘈嘈兮晨夜鸣。落叶飘兮枯枝竦，百草零兮覆畦垅。时光逝兮年易尽，感彼岁暮兮怅自愍。廓羁旅兮，滞野都，愿御光风兮忽归徂。惟金石兮幽且清，林郁茂兮芳草盈。玄泉流兮萦丘阜，阁馆萧寥兮阴丛柳。吹长笛兮弹五弦，高歌凌云兮乐馀年。舒篇卷兮与圣谈，释冕投绂兮希彭聃。超逍遥兮绝尘埃，福亦不至兮祸不来。（《艺文类聚》二十八）
　　◇自理表
　　臣兄统以先父之恩，早被优遇，出入清显，历位尽勤。伏度圣心，有以垂察。近为扶风王骏横所诬谤，司隶中丞等飞笔重奏，劾案深文，累尘天听。臣兄弟，忧心如悸。骏戚属尊重，权要赫奕。内外有司，望风承旨。苟有所恶，易于投卵。自统枉劾以来，臣兄弟不敢一言稍自申理。戢舌钳口，惟须刑书。古人称「荣华于顺旨，枯槁于逆违」，诚哉斯言，于今信矣。是以虽董司直绳，不能不深其文，抱枉含谤，不得不输其理。幸赖陛下天听四达，灵鉴昭远，存先父勋德之重，察臣等勉励之志。中诏申料，罪谴澄雪。臣等刻肌碎首，未足上报。臣即以今月十四日，与兄统、浚等诣公车门拜表谢恩。伏度奏御之日，暂经天听。此月二十日，忽被兰台禁止符，以统蒙宥，恩出非常，臣晏然私门，曾不陈谢，复见弹奏，讪辱理尽。臣始闻此，惶惧狼狈，静而思之，固无怪也。苟尊势所驱，何所不至，望奉法之直绳，不可得也。臣以凡才，累荷显重，不能负载析薪，以答万分。一月之中，奏劾频加，曲之与直，非臣所计。所愧不能承奉戚属，自陷于此。不媚于灶，实愧王孙。《随巢子》称「明君之德，察情为上，察事次之。」所怀具经圣听，伏待罪黜，无所多言。（《晋书·石崇传》）
　　◇请徵扬州刺史何攀表
　　东南有兵气，不宜用远人。（《华阳国志》十一）
　　◇议奏封赏当依准旧事
　　陛下圣德光被，皇灵启祚，正位东宫，二十馀年，道化宣流，万国归心。今承洪基，此乃天授。至于班赏行爵，优于泰始革命之初。不安一也。吴会僭逆，几于百年，边境被其荼毒，朝廷为之旰食。先帝决独断之聪，奋神武之略，荡灭逋寇，易于摧枯。然谋臣猛将，犹有致思竭力之效。而今恩泽之封，优于灭吴之功。不安二也。上天眷，实在大晋，卜世之数，未知其纪。今之开制，当垂于後。若尊卑无差，有爵必进，数世之後，莫非公侯。不安三也。臣等敢冒陈闻。窃谓泰始之初，及平吴论功，制度名牒，皆悉具存。纵不能远遵古典，尚当依准旧事。（《晋书·石崇传》。元康初，杨骏辅政，大开封赏，多树党援，崇与散骑郎、蜀郡何攀共立议，奏于惠帝云云。弗纳。）
　　◇楚妃叹序
　　《楚妃叹》莫知其由。楚之贤妃，能立德垂名于後，唯楚妃焉，故叹咏之。（《初学记》十六）
　　◇琵琶引序（《艺文类聚》作「明君辞」。）
