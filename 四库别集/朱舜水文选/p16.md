<!-- { "loadSidebar": true } -->
　　及长，受业吏部左侍郎朱永佑，精研「六经」，特通「毛诗」。少抱经济之志，有识期以公辅。擢自南京松江府儒学学生，举恩贡生，考官吴钟峦贡札称为「开国来第一」。天启以降，政理废弛，国是日非；故绝志于仕进，而有高蹈之风。崇祯末，蒙征辟不就。弘光元年又征，即授重职。其荐出于荆国公方国安，而大学士马士英当国，征君不欲累于奸党，故辞不受。台省交章，劾其偃蹇，不奉朝命；征君星夜逃于舟山。时清兵渡江，天下靡然；薙发变服，征君恶之。乃浮于海，直来我邦；转抵交趾，复还舟山。监国鲁王驻跸舟山，文武诸臣交荐之；豫料其败，上疏固辞。凡蒙征辟，始自崇祯，前后十二，皆力辞焉。
　　监国九年，鲁王特敕征之，征君适在交趾，奉敕歔欷，欲往赴之。会安南国王檄取流寓识字之人，官差应以征君。国王召见，逼而使拜，征君长揖不拜。君臣大怒，将杀之。征君毫无沮丧，辨折弥厉；久而感其义烈，反相敬重。既而欲还舟山，谢恩陈情。闻其已陷，进退失据。于是熟察时势已去，不可复振，决意税驾。因往长崎，实我万治之二年也。流落海外几十五年，数至我邦，漂泊交趾、暹罗之间，艰苦万状。往而复返，盖志有为而事竟无成也。
　　其在长崎，贫不能支，门人安东守约折俸之半而养之。宽文五年，我水户侯梅里公闻其学植德望，厚礼而聘，征君慨然赴焉；待以宾师礼，遇甚隆。每引见谈论，依经守义，启沃备至。教授学者，亹亹不倦。虽老而疾，手不释卷。
　　天和二年四月十七日，卒于江户驹笼之第，享年八十有三，葬于常陆久慈郡大田乡瑞龙山下。梅里公谥曰「文恭先生」，彰其德也；亲题其墓曰「明征君」，成其志也。其在乡里，子男二人：大成、大咸；妻叶氏所出。女高，继室陈氏所出。皆先殁。
　　征君严毅刚直，动必以礼。学务适用，博而能约；为文典雅庄重，笔翰如流。平居不妄言笑，惟以邦雠未复为憾；切齿流涕，至老不衰。明室衣冠，始终如一。鲁王敕书，奉持随身，未尝示人；殁后始出，今犹见在。凡古今礼仪大典，皆能讲究，致其精详。至于宫室器用之制、农圃播殖之业，靡不通晓。如其遗文，则有集存焉。
　　●长崎祭舜水朱先生文张斐
　　登彼西山兮，蹈此东海；夷、齐千古兮，而有公在。公之不死兮，将有所待；公而既死兮，痛讵有艾！嗟予小子兮，有志未逮。独行寡和兮，群刺为怪；天乎知我兮，心则已惫。既穷域内兮，复之海外。初至国门兮，阍者以戒。忧从中来兮，谁与为解？异方之人兮，鬼神是赖；公其佑我兮，无即于殆！
　　●祭朱先生文（二）张斐
　　呜呼！中原陆沈，天倾地坼；狂澜一泻，九洲尽决。既胥溺而莫救，何大海之不可涉！奋一往而轻身，去故乡以永别；蹇孤踪而至止，檩纲常于无缺。况忠信之所孚，又此邦之多杰；咸俨师而敬友，复尊德而乐业。管宁渡辽而俗化，文翁入蜀而教洽。盖君子之所处，必有益于人国；唯我公之高躅，亦独遵夫前辙。苟吾道之可行，又何憾乎异域！
　　呜呼！吾独悲夫夏嗣之犹存、篡羿之未绝；讵斟鄩之遂无其人，遽寿命之忽焉而夺。甘夷饿而非难，辱箕奴而不屑。将忍死而有为，非逃此而苟活。竟夙志之无成，仅一身之归洁。目岂瞑而泪渍，心不灰而血结。国陨祚而长悲，家望祭而徒切；怅归魂于万里，渺惊波之难越！
　　呜呼！已焉哉。唯浩气之常存，塞中天而不灭。起后生之顽懦，励壮夫之名节。慨予生之独晚，慕前修之余烈。闻父老之遗言，心每伤而呜咽。跪陈辞以奠哀，灵飘缈其来接！
　　●祭朱先生文日本安东守约
　　维天和三年岁次癸亥，夏四月十有七日，门人安东守约谨以薄奠，敬祭于大恩师大明故征君鲁璵朱先生之灵：呜呼！先生秉仁仗义，特征不就，高尚其事；及胡入寇，屏迹四边。矫矫云鸿，不染腥羶。其在安南，国王将杀，守礼不屈，凛凛树节。吁我小生，无德无才，以先生来，为程、朱来；负笈趋拜，齿弟子列。诱掖谆恳，教爱亲切；稍解榘矱，许以知己。经史奥义，命面提耳；雨雪之晨、风月之夕。醉酒饱德，情意共适。呜呼先生！质性刚毅；以诚为本，一生不伪。德贯天人，学极古今；洙泗、伊洛，继统惟深。其接人也，容貌粹温；于和乐中，有恭敬存。其作文也，辞义典雅；顷刻成篇，足服班、马。猗嗟若人，邦家宝也！在崎多年，世无知者。水户上公，间世明君；道德文章，出类拔群。先生赴召，过我衡门；岂图此别，永为终天！既至武阳，礼待日隆；释奠云行，周道兴东。信道崇圣，百禄是宜；人道之美，何事如之！呜呼哀哉！天和二年、四月乙未，天不憗遗，溘乘云气；闻讣恸哭，绝而复苏。哲人云萎，吾道复孤。不侍汤药，不与窀穸；泣血号天，徒为毁瘠。奉别以往，忽十八祀；流光跳丸，复易年矢。追思昔游，不可再得。新树郁葱，听鹃怆恻！我有书笥，盈先生简；每一展开，哀慕无限。呜呼先生！知我望我。今也既逝，学殖云堕；有疑谁问？有过谁督？有事谁计？有怀谁告？先生之灵，上为列星；侑以燕词，监照我诚！呜呼哀哉！尚飨。
　　●朱舜水先生文集后序日本安积觉
　　栾共子曰：『民生于三，事之如一，父生之、师教之、君食之；惟其所在，则致死焉』。臣觉幼年得事文恭先生者，先生臣贞吉之志而义公之赐也。幸而长于清明之世，忝职糜禄，皆义公与龙作公渊容海涵之恩；敢不夙夜兢兢，以勖「在三」之义！
　　往年义公辑先生之遗文，蒐罗搜访殆无所遗；使安东守约序其篇首。而龙作公克缵先志，校雠检阅；既为之序，又命臣识于其后。乃拜稽首撰言曰：惟文恭先生文集二十八卷，合六百七十四首，皆先生年迈六十以至八十三岁二十余年间所作；而笔语、批评，不在此数。其间虽有上永历帝鲁王疏、祭王侍郎文，皆系海外文字；其在明室所作，一无存者：则其遗轶沦丧者不知几千百首，岂可不惜哉！倘使先生生于宁谧之世，得行其道而格君心之非，则天启、崇祯之政未必不复于天顺、弘治之隆！然而岂有遭遇我两君之宾接优崇、躬执馈酳之盛礼哉！又岂有纂辑遗文、亲加校阅之盛事哉！是则先生屈于明室而伸于本邦，其文章之流落不传者，良为可惜；而节义之炳彪磊落者，亘万世而不磨。此固天巧之默会；而道之得行与不行一存乎天，人何与焉！
　　盖先生天资豪迈，不以循行数墨为学，而以开物成务、经邦弘化为学；大而礼乐刑政之详、小而制度文物之备，靡不讲究淹贯。而其教人，未尝高谈性命、凭虚骜究，惟以孝弟忠信诱掖奖励。其所雅言，不离乎民生日用彝伦之间；本乎诚而主乎敬，发于言而征于行：涵育薰陶，亹亹不倦。务欲成就人才以为邦家之用，而以君义臣忠、父慈子孝、夫和妇顺、兄友弟恭而朋友敬信为天下之至文。故其为文典雅庄重，直自肺腑中流出，不肯蹈袭前人片言只字；而其机杼错综，未尝不与古之作者合辙连镳而并驱争先也。本之「四书」、「六经」而佐之以「左」、「国」、「子」、「吏」，意之所到，不期文而自文，如化工之随物赋形、布帛菽粟之不可一日而废；蔚然而光、锵然而鸣，其可不谓天下之至文哉！盖明末学者竞为尖新纤巧，心术既坏，风俗颓靡。世方以灵通为宗，斵丧淳朴，以祸社稷；而先生独为古学。世方以八股为工，缘饰制义，以邀利禄；而先生独为古文：圆柄方凿，绝不相入。而先生毅然不顾，自信笃而自期远，不为流俗之所泊；则其平日所养为何如哉！安南之役，白刃加颈而不挠；辽东之帽，丹旐在堂而不变；岂非明末全节之伟人耶哉？
　　曰：子之称扬先生至矣！胡为不在明室施之行事，而必待流离间关、几濒九死而才见之于空言乎？曰：世之不亮其心者，皆谓明室板荡，逋逃而来耳。其然，岂其然乎？
　　向使先生沾一命之禄而苟避其难以求生，则何所贵乎先生哉！先生既以道义自任，其岂不欲谋谟庙堂而尧、舜其君哉？时事不可为也。知其不可为而勉应其荐，最冒进也。当此之时，秉钧轴者马士英、阮大铖，皆权奸也；一应其荐，则与奸党相为朋比也，先生而肯为之乎？故力辞征辟，峻拒朝命；台省交章劾其偃蹇倨傲，祸将不测，于是星奔避匿于舟山。舟山守将不能辑睦，自相屠灭；而清兵渡江，南都弗守、闽广随陷。普天之下，莫不辫发臣虏，惟有航海可以行志。漂泊艰楚，百折不回，非为一身之计；而弢藏谨密，举世莫有知其志者。惟能熟读其文，忖度时势，然后可审其志之所在，而知非苟全性命于乱世者也。
　　或者又曰：先生温恭端悫，恂恂一儒者也；而子谓之豪迈，不亦过乎？曰：觉门人之下列而又在童稚之时，岂能望见其门墙而敢为之标榜乎！然当时惟见先生终年呕血，寥寥寡和；夏坐纱厨、冬拥脚鑪，踰七之老，卷不释手。去乡万里而竟不言及私亲，惟以恢复为念，未尝一刻少弛也。虽曰笃学力行之所致，非天资之豪迈，其孰能如此！先生未易以世之所谓儒者方之也。故其言曰：『处之危疑而弗能决、投之艰危而弗能胜，岂儒者哉』？又曰曰：『武夫悍将诋讥文人无用者，彼祗见迂儒小生、三村学究胶柱皷瑟，引喻失义者耳。若陆宣公、李长源、王文成、高文襄辈，图度虏情如指诸掌；虽健将累百，有能出其范围者哉？又安在悉索刀瘢箭痕哉！是欲为大将、名将，必当读书』。观其言，可以知其人矣。
　　惟我义公深知先生，不以抗礼为傲、不以尽言为忤；而先生亦感激知遇，以为迈魏文而驾荆庄：岂彼区区交戊得为比方。而能继其美者，亦惟我龙作公。是则先生虽亡，犹存之日。明于知时、审于处己，所谓天之逸民；而优游是邦以全其节者，岂偶然哉！臣虽不知天人之说，而迹其出处显晦征之于遗文，曰：天也、非人也；以俟后之知言者。
　　正德二年（壬辰）七月，门生安觉积百拜谨识。

