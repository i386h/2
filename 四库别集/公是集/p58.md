<!-- { "loadSidebar": true } -->
　　汉髙帝既诛项羽而哭之哀魏武帝平袁绍亦祭焉世或以二君匿怨矫情非也方天下畔秦刘项兄弟也及董卓之乱袁曹同盟也其艰难周旋祸福同之岂云虚哉及权就势成人怀图王之意还自相攻耳非有宿怨积仇必达大义者也既摧破其国非其初约虽功业归已而英心感动自然陨涕此乃所谓慷慨英雄之风也岂介介然幸已成而乐人祸哉且夫为天下除残则推之公义感旧抚往则均之私爱此明取天下非已欲破敌国非已怨也其髙怀卓荦有以效其为人固非龊龊者所能察也嗟夫如彼英杰之人尔犹未易得其意义况圣人乎哉
　　设侯公説辞【并序】
　　天下之辩士皆自以能排患释难亡使存危使安者也然而説有可以行有不可以行子贡説野人野人拒之此不可行者也夫以楚之强项羽之暴其甚于野人眀矣而侯生一语而太公以归其道奚出哉请试陈之
　　谓项王曰汉使陆贾请太公乎曰然然则楚与之乎曰否何以不与也曰汉急寡人常寛之危常存之汉得志辄欺寡人寡人不忍与并立乎天下是以不与也曰噫亦甚矣大王之厚于汉有天下必矣天下之归汉必矣楚之不得天下必矣天下之不归楚必矣何也臣请言之大王尝与汉临广武而军当是之时楚欲烹太公而汉不救彼知杀人之亲者不可以得志于天下而可以致天下之怨故不示楚以急也今何故而请之且大王何以不遂烹太公曰伯谓我为天下者不顾家烹之无益故不烹也曰诚如伯言者今汉之意其欲得其父者耶其外欲以得其父为请内实使楚害之而致天下之怨以灭楚耶夫豪杰并起以诛秦为事秦既破矣而战伐不息使百姓父子肝脑涂地至苦也楚与汉亦各有分地今汉去其地而与楚争彼自知智不若大王勇又不若大王故轻委其亲以邀怒众心曰凡所为天下汹汹者楚耳又出信使厚币使天下见之皆信汉用兵之不得已也则人人致死于楚矣故曰甚哉大王之厚于汉也故大王不如归太公眀与汉分天下而王之天下之人皆知大王之无负于汉也又知汉之有分地也彼虽欲欺其众复从事于楚众不为用虽强之不听是汉孤也大王之霸可以万全今大王益留太公汉亦益怒其众楚亦益怠汉亦益进愿大王熟计之且夫为天下者不顾家苟杀之无益则虽留之亦无益矣苟杀之足以益怨则留之亦足以益怨矣不识争天下者使天下怨我利也使天下怨彼利耶两者愿大王计之臣非敢为汉谋得太公也欲为楚谋取天下也臣之言用则汉无辞以用其众无名以行其诈而天下定矣
　　寓辩
　　刘子论疾辩士或曰刘子安得疾乎辩夫辩者排患难觧纷糅或立谈之间而致和平此虽孙武之师仲由之材贲育之勇不洎于此矣乃可喜也顾刘子未能耳何遽而疾之哉且夫秦破赵军长平进围邯郸之危若缀旒者诸侯畏秦而不敢救秦刦诸侯而不敢进也故驰辩之士深计而无所用多言而无所纳皆欲存赵而抑秦奉诸侯以闗中然而诸侯之兵不出于境彼亦智者之虑所未尽也及鲁仲连画新垣之策而秦兵退舍刘子诚能造意设辞为可以动诸侯之兵者则刘子于辩固易而可非之矣今刘子未能穷辩者之虑又焉能斥辩者之过刘子笑而应之曰夫邯郸之围诸侯莫救勇者不能进其断説者不能伸其意彼诸侯畏秦之势则固然又何足怪虽然诸侯未睹秦灭赵之患也今请説而出其兵子其为齐楚韩魏之王吾请説子遂説齐楚之王曰秦围邯郸邯郸且亡其大夫之谋曰诸以天下帝秦而赵国举臣于秦赵帝秦之使旦夕且行而臣窃为大王忧之夫赵入于秦则秦益强秦得其尊号而归必释赵而令诸侯秦赵合欢则赵有河南秦有山东秦因下兵崤谷伐其后帝已者赵亦出兵而佐之伐其后帝秦者如此则齐楚先危矣且夫齐楚之不伐于秦者以赵迩而齐楚逺也今赵先下秦秦必不外于赵矣而与之谋诸侯之事则齐楚必先伐矣秦贪其尊号而欲并天下兵不至郢临淄不肯止矣是齐楚疎赵而受其兵畏秦掇其患也何赵之智而齐楚之愚也且赵之帝秦社稷之故其计必果矣而秦有并天下之心其兆必从矣秦从赵请又责于诸侯则王能遂帝秦而臣于秦乎王曰不能曰然则王之不救赵亦过矣今日赵下明日兵必至齐楚齐楚天下之强国也秦必欲先其强者而后其弱者臣恐齐楚之病又甚于邯郸之围也王曰然则奈何曰今夫齐楚之地方数千里带甲数百万车数千两马数千驷万乗之国也而秦亦万乗之国也秦围邯郸而莫能救固畏之也俱据万乗之国而齐楚独臣于秦臣窃为大王羞之臣闻秦战长平民年十五者必赴焉秦王又爵民于河内以与赵战连时而不觧臣窃度之秦名胜赵其众固已困矣非十五者不可用其民固已竭矣王于此时以齐楚之强选将授兵因秦之敝以救邯郸臣见赵之寳器重赂必入于王而秦必以信使厚币以交王国不此之务而委兵以俟帝秦窃为大王不取也于是齐楚之王曰善吾又因见韩王而説之曰韩赵世世之与国也而秦天下之仇讐也秦围赵而韩不救者必以秦为强而赵为弱今赵自见其弱而诸侯莫救必请以国事秦而以帝帝秦秦得其帝已必纵赵而与之连谋以图诸侯赵之怨王也必深则必以兵伐韩而秦又出兵宜阳而责于韩曰何为后帝我是赵攻于北而秦攻于西也韩不割膏腴要郡以事于赵不北而委防以事于秦韩不得息是韩弃与国之好而要仇讐之祸也假使赵不帝秦秦不纵赵赵必折而入于秦矣亡赵以益秦于王何利哉齐楚救之我不救之是王独招患于是也且夫秦乆留赵而不去岂能无畏诸侯之救赵哉故宣言以刦诸侯而诸侯遂听之假如秦兵伐韩则韩能遂为之臣哉王必不欲为之臣则愿王之以兵救赵也王不救赵则秦赵之患必至矣愿王图之韩王曰诺已説韩则见魏王而説之曰臣闻魏遣晋鄙将二十万之众以救赵也怵于秦而止臣窃以王谋之过也夫秦人贪而多诈故竭国之兵以事邯郸邯郸未下而其兵亦困矣故恐诸侯之救赵也先宣言以刦之彼虽名强实惧王耳今王义止晋鄙之兵而不行是王之谋中秦之计也且夫以声威魏者秦也王犹畏之有如秦既胜赵以实伐魏则魏能臣于秦乎秦见魏弱必以魏为不能国非尽臣魏其兵固未可止也臣固以谓王之谋过也且救人而止其兵以观望成败使秦胜赵则秦之兵必至于魏矣使赵胜秦则赵之兵亦必至于魏矣而秦必反为赵之助也臣请言之昔者秦伐韩之修鱼而楚救不至韩之君臣谋曰秦欲伐楚久矣不若与秦和而伐楚则秦必听韩而舍韩矣且韩失于秦而取于楚也楚人闻之大恐命战车满道士卒满野而告于韩曰寡人将救韩也然卒不救韩韩大穷困请和于秦秦闻楚之先欲救韩也使将将兵伐楚至丹阳斩首八万而归夫当秦韩之相持楚兵不出故秦得胜韩既胜韩因而伐之其势然也故楚虽不救韩而秦兵犹至者秦贪而戾于事也向使楚兵救韩则秦必丧师而失众矣夫大王之兵为救赵虽未常与秦战然而赵已灭秦必移兵以临大王前日之楚是也臣故曰使秦胜赵则秦之兵必至于魏矣夫许而不与失其所以与怨而不絶失其所以怨今王之兵有救赵之名无救赵之实赵胜于秦则王何功于救也夫以无功之事招失许之怨故赵胜秦则赵之兵必至于魏矣而秦欲和赵故必反为之助也今王何不使晋鄙进兵以眀救赵秦久围赵势不能固彼畏王之威必引而去是王西抑强秦而北存孤赵天下之强图必请服弱国必入朝则王之王业成矣不务以此而务蹑楚之迹起秦之祸兴赵之怨甚为王不取也王曰善如此则五国必从从则邯郸必觧矣于是或者曰善今日乃知刘子天下之士也而辩固刘子之末也请谨事左右夫邯郸之围诸侯莫救辩士説者万端而兵莫肯出及鲁仲连谋之秦兵退焉公子无忌至遂败秦师秦师非不能勿惧鲁仲连也畏其説之当也非不能勿惧公子无忌也知其师久而敝也所以刘子深求当时之事托以利害之趣东引齐楚南动韩魏可谓至当之理必然之效也
　　谕客
