<!-- { "loadSidebar": true } -->
　　永庆招提墨数行嵗时风露每凄伤残骸岂久人间世故有情钟未可忘【王夷甫哭子情之所钟正在我辈】
　　江寜府园示元度
　　画船南北水遥通日暮幅巾篁竹中【羊祜賛成功弗居幅巾穷巷落落焉其有风飇者也】行过月防逢翠碧背人飞过子城东【杜诗双双瞻客上一一背人飞○韦苏州诗每到子城东路上忆君相逐入朝时】
　　金陵郡斋
　　谈经投老悠悠【公经术晚益深而云悠悠者谦光之谈也此诗作于熙寜七年秋时惠卿为政巳极力倾公虽经义亦多改定云○苏公子由云安石以宰相解经行之于世至春秋漫不能通则诋以为断烂朝报余谓以宰相解经五字似讥公操权势駈胁世俗以行其説然公诸经解妙实多韩持国辈终推之何可尽疵哉】为吏文书了即休深炷炉香【一作烟】闭斋阁卧聴檐雨防髙秋【杜诗雨防暮檐竹】
　　戏示蒋頴叔
　　扶衰南陌望长楸【曹子建诗鬬鸡东郊道走马长楸间】灯火如星满地流【韩诗骑火万星攒】但怪传呼杀风景岂知禅客夜相投【西清诗话云义山杂纂品目数十葢以文滑稽者其一曰杀风景谓清泉濯足花上晒裈背山起楼烧琴煮鹤对花啜茶松下喝道晏元献庆厯中罢相守颍以惠山泉日注从容赋诗曰稽山新茗緑如烟静挈都蓝煮惠泉未向人间杀风景更持醪醑对花前王荆公元丰末居金陵大漕蒋之奇夜谒公于蒋山驺呼甚都公取松下喝道语作此诗戏之自此杀风景之语颇着于世○頴叔好叅禅故以禅客戏之○公集有与蒋论禅一书今附于此阻阔未乆岂胜思渴承手笔访以所疑因得闻动止良以为慰如某所闻非神不能变而变以赴感特神足耳所谓性者若四大是也所谓无性者若如来藏是也虽无性而非断絶故曰一性所谓无性曰一性所谓无性则其实非有非无此可以意通难以言了也惟无性故能变若有性则火不可以为水水不可以为地地不可以为风矣长来短对动来静对此但令人勿着尔若了其语意则虽不着二边而着中边此亦是着故经曰不此岸不彼岸不中流长梵志一切去不变而佛告之以受与不受亦不受皆争论也若知应生旡所住心则但有所着皆在所诃虽不涉二边亦未出三句若无此过即在所可三十六对无所施也妙法莲华经説实相法然其所説亦行而巳故导师曰安立行净行无边行上行也其所以名芬陁利华取义甚多非但如今法师所释也佛説有性无非第一义谛若第一义谛有即是无无即是有以无有像计度言语起而佛不二法离一切计度言説谓之不二法亦是方便説耳此可防防难以言了也】
　　游城东示深之徳逢二首
　　欲牵淮舸共寻源【淮舸谓秦淮】且踏青青绕杏园【杏园未详在何处】忆我旧时光宅路依然桑栁映华繁
　　其二【一作丽泽门】
　　丽泽门西日未俄水明沙净巻纎罗【韩诗山净江空水见沙又江作青罗带】緑琼洲渚青瑶嶂【琼赤玉也今嫓緑而言岂谓草木红碧相间乎】付与诗工敢琢磨【诗工谓二子也】
　　示公佐
　　残生伤性老躭书年少东来复起予各据槁梧同不寐偶然闻雨落阶除【庄子天运篇傥然立于四虚之道倚乎槁梧而吟梁元帝读书事曰凭几据梧○栁诗髙树临清池风惊夜来雨余心适无事偶此成宾主】
　　示俞秀老二首
　　不见故人天际舟【谢晖诗天际识归舟】小亭残日更回头缲成白雪三千丈细草游云一片愁【李白诗白发三千丈縁愁似个长○别本片字作寸字言一寸愁能缲成白雪三千丈】
　　其二
　　君诗何似解人愁初日红蕖碧水流【鲍昭言谢灵运五言如初芙蓉自然可爱】未怕元刘妨独步【白乐天集予顷以元微之唱和颇多或在人口常戏防之云仆与足下二十年来为文友诗敌幸也亦不幸也吟咏情性播扬名声其适遗形其乐忘老幸也然江南士女语才子者多云元白以子之故使仆不得独步于吴越间亦不幸也今垂老复遇梦得得非重不幸耶】每思陶谢与同游【杜诗安得思如陶谢手令渠述作与同游】
　　示李时叔二首
　　知子鸣意在山一官聊复戏人间能为白下东南尉【唐张容诗一尉东南逺谁知此夜欢○白诗王夫子送君为一尉东南三千五百里】藜杖缁巾得徃还【杜诗杖藜长松隂作尉穷谷辟】
　　其二
　　千山访我几摧辀【刘琨诗骇驷摧双辀王维梵志体诗云何津不鼓棹何路不摧辀】清坐来防十日留势利白头何足道古人倾葢有绸缪【邹阳传语曰白头如新倾葢如故何则知与不知也○退之赠刘生诗乃独遇之尽绸缪】
　　示寳觉二首
　　火暖窗明粥一盂晨兴相对寂无鱼【言寂然无鱼鼓之声非冯驩弹铗事韩文子饭一孟子啜一觞】翛然迥出山林外别有禅天好净居【佛书四禅有净居天梁武帝有净居殿】
　　其二
　　重将壊色染衣裙【东坡文琏禅师曰吾衣以壊色食以瓦鉄龙脑鉢非法○四分律云着壊色衣有五利一顺圣威仪二离傲慢三不受尘垢四不生虮虱五触时柔輭易将护故】共卧钟山一坞云客舍黄粱今始熟【黄粱事巳见游土山注此略不同两存之异闻集道者吕翁经邯郸道上邸舍有少年卢生自款其贫困言讫思寐时主人方炊黄粱为馔翁乃探懐中枕以授生枕两端有二窍生梦中自窍入其家见其身富贵五十年老病而卒欠伸而悟顾吕翁在傍主人炊黄粱尚未熟】鸟残红柿昔曽分【鸟红杮落前沩山接与仰山仰山以水洗了却与沩山沩山曰子仆麽处得来仰山曰所是和尚道徳所感沩山曰汝也不得空即分半与仰山事见传灯録唐人诗松和巢鹤防果共野猿分】
　　仲元女孙
　　双鬟嬉戏我庭除争挽新花比绣襦【杜诗忆昔初小时小襦绣芳荪○韩诗娇痴婢子无性灵竞挽春衫来比并】亲结香缨知不久汝翁那更镊髭须【镊须见游土山注内则妇事舅姑衿缨注衿结也妇人有缨示系属也】
　　示永庆院秀老
　　禅房借枕得重欹陈迹翛然尚有诗嗟我与公皆老矣拂天松栢见栽时【太白胡僧歌此僧年纪那得知手种青松今十围贾岛诗飬雏成大鹤种子作髙松○记刘长卿诗有松萝长稚子风景逐新文亦此意】
　　示王铎主簿
　　君正忙时我正闲【卢纶诗花正浓时君正愁逢花只欲替花羞即此句法也】如何同得到钟山夷门二十年前事回首黄尘一梦间【史记魏公子賛吾常过大梁之垆问其所谓夷门夷门者城之东门也今为汴都】
　　戏城中故人
　　城郭山林路半分君家尘土我家云莫吹尘土来汚我【王导传元规尘汚人】我自有云持寄君【陶景诗见定林寺注】
　　戏赠段约之
　　竹柏相望数十楹【选诗峭蒨青葱间竹栢得其真】藕花多处复开亭如何更欲通南埭割我钟山一半青【建康志南康今上水闸也正对青溪闸段约之家有割青亭见建康志】
　　示俞处士
　　鲁山眉宇人不见【借元鲁山以比俞也鲁山名徳秀字紫芝尝为鲁山令房琯尝云见紫芝眉宇使人名利之心都尽】只有歌辞来向东【杜诗清渭无情极愁时独向东】借问楼前踏于蒍何如云卧唱松风【宗在东都酺五凤楼前命三百里县令刺史各以声乐集徃徃争为瓌丽时元令鲁山惟乐工十数人聨伏歌于蒍于于蒍于者徳秀所为歌也帝闻异之叹曰贤人之言哉诗言元犹为县令不及俞之自如也○杜诗云卧衣裳冷○陶景喜松风】
　　懐张唐公
　　直谅多为世所排【唐公仕仁宗时能守其职数与俗忤如谥钱惟演为文墨帝谕易之辞愈直卒不能夺为淮南转运使三司责诸道余财淮南独上金九钱三司使怒诋之甚瓌以赋数民贫为对草刘沆赠官制意言沆特乡里豪举以附防至将相沆子瑾诉于朝极其丑诋出知黄州后立为瑾其判吏部时调其子不应法降一官公诗所称为世排者指此类也】有怀长向我前开暮年惆怅谁知此南陌东阡独徃来【顔师古注汉书曰阡陌田间道也南北曰阡东西曰陌葢秦商鞅所开也今云南陌东阡亦互言之耳】
　　懐金陵三首
　　覆舟山下龙光寺武湖畔五龙堂想见旧时游厯处烟云渺渺水茫茫【覆舟山在城北七里东际青溪北临武湖状如覆舟因以为名按舆地志在乐游苑内宋元嘉中改名真武山以其临武湖故也髙祖举兵讨桓使卞范之屯覆舟山西义军进至山东髙祖躬先士卒以奔之范之诸军大败陈髙祖时齐兵逾钟山髙祖众军分顿乐游苑东及覆舟山北断其冲要齐军至武湖西北幕府山南将据北郊坛众军自覆舟东移郊坛北与齐人相对纵兵大战即此地○武湖周回四十里宋以舟师京都记云从北湖望钟山似宫亭湖望庐岳也沈约登覆舟山诗云南瞻储胥馆北眺昆明池即此湖也又建康志武湖亦曰后湖在城北二里东西有沟流入秦淮深七尺灌田一百顷按建康实録吴寳鼎二年开城北渠引后湖水流入新宫巡绕殿堂晋元帝太兴三年始创北湖筑长隄以壅北山之水东自覆舟山西至宣武城六里余宋元嘉中有黒龙见因改武湖立三神山于湖中春秋祠之南史元嘉二十三年文帝筑北隄立武湖乐游苑欲起三山湖中何尚之固谏乃止岂当时谏止之后复立耶故李白诗亦云空余后湖月波上对三山孝武大明中大阅水军于湖因号昆明池而俗亦呼为饮马塘又于湖侧作大窦通水入华林园故台中诸沟水常萦回不息建平王景素举兵萧道成出屯武湖梁嗣微等引齐兵至武湖侯景举兵引武湖水以灌防城是也宋朝天禧四年改曰放生池其后稍废为田○许坚诗一水茫茫岂有涯春风时节万株花】
　　其二
　　烟云渺渺水茫茫缭绕芜城一带长【宋鲍昭有芜城赋指广陵故城也城乃吴王濞所筑】蒿目黄尘忧世事追思陈迹故难忘【荘子骈拇篇今世之仁人蒿目而忧世之患注以可尚之迹蒿今有患而遂忧之此为陷人于难而后拯之也○婴于世故而思旧游也兰亭序俛仰之间已为陈迹】
　　其三
　　追思陈迹故难忘翠木苍藤水一方【诗彼汾一方刘禹锡诗一方明月可中庭】闻説精庐今更好【姜肱传盗就精庐求见注精庐即精舍】好随残汴理归艎【隋炀帝开汴渠达江都公时在京师故欲顺流理归艎○唐李翺为来南録云自淮沿流至于髙邮乃泝至于江孟子所谓决汝汉排淮泗而注之江则淮泗固尝入江矣此乃禹之旧迹熙寜中曽遣使按圗求之故道宛然终不能复据此则归艎之句及淮而止耳不能径出江也】
　　离升州作
　　残菊冥冥风更吹雨如梅子欲黄时【杜诗四月熟黄梅】相防握手总无语愁满眼前心自知【张籍诗失意还独语多愁祗自知又乐天吊元相诗相防掩泪都无语别有伤心事岂知又多病多愁心自知】
　　望淮口
　　白烟弥漫接天涯黯黯长空一道斜【陆防诗分明似个屏风上飞起防防一道斜】有似钱塘江上望晚潮初落见平沙【张籍宿江店诗闲寻泊船处潮落见平沙○唐昭度诗长忆钱塘江上望酒楼人散雨千丝】
　　入步望扬州【步属真州即魏太武入冦驻军之地也】
