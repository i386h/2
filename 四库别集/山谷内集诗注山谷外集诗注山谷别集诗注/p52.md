<!-- { "loadSidebar": true } -->
　　题李亮功戴嵩牛图【张彦逺名画记载戴嵩事曰韩晋公滉之镇浙右署为廵官师晋公之画不及他物惟善水牛而己田家川原亦有意思李亮功名公寅】
　　韩生画肥马立仗有辉光【老杜丹青引云弟子韩干早入室亦能画马穷殊相干惟画肉不画骨忍使骅骝气雕丧立仗马见前注文选阮嗣宗诗灼灼有辉光】戴老作瘐牛平生千顷荒【韩生作富贵想戴老作田野观言胷懐异趣也】觳觫告主人实巳尽筋力【孟子注曰觳觫牛当到死地处恐貌老杜病马诗庭中老尽力葢用田子方事筋力见曲礼】乞我一牧童林间聴横笛【南史陶景传梁武帝屡加礼聘并不出唯画作两牛一牛散放水草之间一牛着金笼头有人以杖驱之武帝笑曰此人岂有可致之理此诗颇采其意山谷于时正以轩冕为累也】
　　追和东坡题李亮功归来图
　　今人常恨古人少今得见之谁谓无【南史张融传常叹云不恨我不见古人所恨古人又不见我晋书玉衍传王戎曰当从古人中求耳汉书刘平传甞闻烈士乃今见之】欲学渊明归作赋先烦摩诘画成图【陶渊明集有归去来辞序云彭泽去家百里公田之利是为酒故便求之及少日眷然有归欤之情唐书王维传维字摩诘别墅在辋川地竒胜画断曰王维画辋川图山谷盘鬰云山飞动】小池已筑鱼千里隙地仍栽芋百区【齐民要术载陶朱公养鱼经曰以六畆地为池池中有九州求怀子鲤鱼二十头牡鲤鱼四头内池中鱼在池中周绕九州无穷自谓江湖也其详已见前注左思蜀都赋曰畴芋区泛胜之书曰种芋区方防皆三尺】朝市山林俱有累不居京洛不江湖【世传退之与大颠书云着山林与着城郭无异】
　　次韵徐仲车喜董元达访之作南郭篇四韵【徐积字仲车见前注元逹名达】
　　董侯从军来意望名不朽【王粲诗从军有苦乐不朽见前注】款门拜徐公在徳不在酒【魏志徐邈传虚钦著书称邈曰世人无常而徐公有常退之诗何人有酒身无事谁家有竹门可饮左传王孙满曰在徳不在鼎此用其语律】徐公虽避俗对客辄粲然耳不闻世事时诵陶令篇【老杜诗陶潜避俗翁诗褎如充耳郑氏注曰人之耳聋恒多笑而己仲车有此疾故以为戏粲然见前注】
　　次韵仲车为元达置酒四韵
　　射阳三万家莫贵徐公门【楚州山阳县本汉射阳县地仲车家于楚故云】谁能拜牀前泥乃共酒尊【襄阳记曰诸葛孔明每至厐徳公家独拜牀下】惟此酒中趣难为醒者论【晋书孟嘉传梪温问酒有何好而卿嗜之嘉曰公未得酒中趣耳汉书司马迁传曰事未易一二为俗人言也陶渊明诗但得酒中趣勿与醒者传山谷岂体此耶】盗卧月皎皎鸡鸣雨昏昏【明月皎然盗所畏忌此古人所以自晦于酒世间万事付之一醉而胷中了了自有常度如鸡鸣之不为风雨所废也然虽鸣雨中其声往往难辨亦因以戏仲车之声东坡和仲车诗葢云苍蝇莫乱逺鸡声世上谁如公觉早文选潘安仁诗皎皎窻中月郑诗云风雨如晦鸡鸣不已退之诗海气昏昏水拍天】
　　次韵仲车因娄行父见寄之什
　　前朝老诸生大半正邱首【仲车与山谷同登治平四年第于时同年生零落大半矣檀弓曰孤死正邱首仁也】投荒万里归烦公问健否【桞子厚诗一身去□六千里万死投荒十二年】往时望江宰今为夏津吏【望江属舒州夏津属北京乐天有立碑诗曰我闻望江县麴令抚嫠在官有仁政名不闻京师当是借用此事以言娄君之循良或甞为此县也】他日可教之玉音尚无弃【谓娄君有受道之质欲仲车教之也司马相如长门赋曰愿赐问而进兮得尚君之玉音注引诗曰无金玉尔音而有遐心老子曰常善救人故无弃人】
　　武昌松风阁【武昌今鄂州县】
　　依山筑阁见平川夜阑箕斗插屋椽我来名之意适然老松魁梧数百年斧斤所赦今参天风鸣娲皇五十洗耳不须菩萨泉【魁梧参天并见前注礼图曰庖牺氏作瑟五十此云娲皇未详东坡聴琴诗曰归家且覔于斛水浄洗从前筝笛耳又菩萨泉铭序曰寒溪少西数百步别为西山寺有泉出于嵌窦间色白而甘号曰菩萨泉建昌李常谓余岂昔阿育王所铸文殊金像之所在乎全像之见陈舜俞卢山记】嘉二三子甚好贤力贫买酒醉此筵夜雨鸣廊到晓悬相看不归卧僧毡泉枯石燥复潺湲山川光辉为我妍野僧早饥不能饘晓见寒谿有炊烟【二三子见鲁论东坡诗嘉我二三子楚辞曰观流水兮潺湲寰宇记曰樊山在鄂州武昌县西山东十步有冈冈中有寒溪张舜民南迁録曰寒溪即元次山故居王介甫诗瞑烟孤起隔林炊】东坡道人已沈泉张侯何时到眼前【东坡谪黄州时多往来武昌溪山间建中靖国元年还自海外七月殁于常州东都赋曰沈珠于泉此借用张侯谓文潜崇寜元年七月言者谓文潜知颍州曰闻苏轼卒饭僧缟素而哭遂自管勾亳州明道宫责授房州别驾黄州安置老杜诗多病秋风落君来慰眼前】钓台惊涛可画眠怡亭看篆蛟龙缠【元次山樊上漫歌曰丛石横大江人言是钓台按水经樊山北背大江江上有钓台孙权尝极饮其上欧公集古録跋曰怡亭铭李阳氷彖裴虬撰铭在武昌江水中有小岛亭在其上铭刻于岛石老杜观薜稷书画壁诗曰郁鬰三大字蛟龙岌相纒】安得此身脱拘挛舟载诸友长周旋【汉书邹阳上书曰能越拘挛之见超域外之议退之诗挛拘屈吾身魏晋间多以交游为周旋又蜀志后主传注诸葛亮曰吾周旋陈元方郑康成间又世説曰郗嘉宾开库得钱一日乞与亲友周旋略尽】
　　次韵文潜
　　武昌赤壁吊周郎寒溪西山寻漫浪【吴志周瑜传吴中皆呼为周郎建安十三年九月曹公入荆州孙权遣瑜等与刘备并力逆曹公遇于赤壁黄葢放诸船同时发火曹公军马烧溺死者甚众军遂大败按赤壁山在今鄂州蒲圻县而山谷所引葢指黄州赤壁与武昌对岸者东坡题赤壁赋后所谓黄州少西山麓斗入江石色如丹即此地也元次山自释曰将家瀼滨乃自称浪士及有官时人以为浪者亦漫为官乎防呼为漫郎及家樊上漫遂显焉又曰以近文多漫浪之称故设之以自释】忽闻天上故人来呼船凌江不待饷【老杜诗天上张公子官中汉客星退之诗遂凌大江极东陬按孔稚圭大□举帆诗云凌江及涛涌挂帆追风翻】我瞻髙明少吐气君亦欢喜失防恙【后汉孔融传李膺曰髙明祖父与仆有旧乎东都赋曰咸含和而吐气老杜春陵行序曰万姓吐气又诗苏侯得数过观喜每倾倒文潜时有末疾故云防恙】年来鬼崇覆三豪词林根柢颇摇荡【三豪当是东坡先生及范淳夫秦少游于时皆死矣苏与秦山谷之师友范葢修史时同僚老杜八哀诗曰忆昔李公存词林有根柢庄子曰摇荡人心】天生大材竟何用只与千古拜图像【太白诗天生我材必有用此反而言之老杜诗古来材大难为用文选王元长防秀才文曰敷化一时余烈千古退之孔子庙碑曰像图孔肖】张侯文章殊不病厯险心胆原自壮【言其文章无衰苶之气家语曰厯险致逺马力尽矣魏武帝乐府歌曰烈士暮年壮心不已老杜诗天河原自白】汀洲鸿鴈未安集风雪牖戸当塞向有人出手办兹事正可隠几穷诸妄【鸿鴈诗序曰万民离散不安其居而能劳来还定安集之孟子曰国家闲暇明其政刑虽大国必畏之矣诗云迨天之未阴雨彻彼桑土绸缪绣戸今此下民或敢侮予孔子曰为此诗者其知道乎能治其国家谁敢侮之诗意谓徽庙躬揽之初安民修政自有庙堂诸人身任此责吾曹但当学道山林尔七月诗云塞向墐戸传灯録云岩签药山曰与和尚共出只手圆觉经曰于诸妄心亦不息灭】经行东坡眠食地拂拭寳墨生楚怆【法华经曰经行林中勤求佛道晋书郗超传曰大损眠食文选谢灵运拟邺中诗序曰撰文怀人感往增怆世説注妇人集载阮氏与许允书词甚酸楚元丰二年东坡诵居黄州放浪溪山间凡所游览见于赋咏人皆刻之石东坡集中俱载之今不复録出山谷作是诗时文潜亦谪于此故有经行东坡眠食地之句文潜闻东坡之丧缟素而哭拂拭寳墨得无生楚怆耶此两句非独尽文潜之方寸又见其师友恋慕片言只字不敢顷刻防也】水清石见君所知此是吾家秘宻藏【水清石见具前注圆觉经曰为诸菩萨开秘宻藏诗意谓贤愚邪正久而自明自古皆然非世俗所知也湼槃经曰愚人不解谓之秘藏智者了逹则不名藏西清诗话载杜少陵诗云作诗用事要如释语水中着盐饮水万知味此説诗家秘宻藏也】和文潜舟中所题【旧本题云乘武昌小舟过黄冈木门间观张文潜次韵和李文举诗是日胃大风刺舟对赤鼻矶而渡江亦次文举韵】
　　云横疑有路天逺欲无门【谓文潜初在朝路疑若自致青云然竟流落望君门而不可入也老杜诗云横雉尾髙文选沈休文诗惟使云路通楚辞九歌曰广开兮天门纷吾乘兮云招魂曰虎豹九关啄害下人注谓天门九重虎豹啄齧天下欲上之人而杀之也】信矣江山美怀哉谴逐魂【王粲登楼赋曰虽信美而非吾土谴逐魂借用屈原事以言东坡旧谪黄州王逸楚辞章句曰宋玉怜屈原忠而斥弃魂魄放佚故作招魂诗曰怀哉怀哉曷月予旋归哉】长波空淮记佳句洗眵昬谁奈离愁得村醪或可尊【汉书扬雄传反离骚曰因江潭而淮记兮钦吊楚之湘累注云往也音于放反退之诗皇甫作诗止睡昏又诗两目眵昏头雪白玉篇眵音充支切目伤背也】
　　题君子泉
　　云梦泽南君子泉水无名字托人贤两苏翰墨相为重未刻他山世已传【云梦泽南谓黄州杜牧之诗曰平生睡足处云梦泽南州黄州通判孟震亨之朝中谓为孟君子公字中有泉出甚清东坡因以名泉子由为之记东坡在常州有诗曰忽见东平孟君子梦中相对説黄州诗曰他山之石可以攻玉】
　　宿黄州观音院钟楼上
　　钟鸣山川晓露下星斗湿老夫梳白头潘何壎箎集【老杜诗老夫清晨梳白头都道士来相访张文潜集中有同潘何小酌诗潘当是邠老邠老名大临本闽人后家于黄文潜甞为集序何当是斯举斯举名颉之黄闽人山谷尝与书取色矣举矣为之字事见曽慥诗选诗曰伯氏吹壎仲氏吹箎】
　　谢何十三送蟹【山谷出峡后以病故颇荤酒之戒】
　　形模虽入妇女笑风味可解壮士顔【弥明石鼎聨句曰形模妇女笑列子曰老商始一解顔而笑】寒蒲束防十六辈己觉酒兴生江山【退之毛□传曰聚其族而加束缚焉罗研论蜀乱束缚之使自有二三老杜诗云山巳发兴玉佩仍当歌】
　　又借答送蟹韵并戏小何【三首皆见俗水集今附于此】
　　草泥本自行郭索玉人为开桃李顔【林逋诗草泥行郭索云木呌钩辀按太经鋭首曰蟹之郭索后蚓黄泉测曰蟹之郭索心不一也范望注云郭索多足貌李太白诗松柏本孤直难为桃李顔】恐似曹瞒説鸡肋不比东阿举肉山【魏志武帝纪云帝小字阿瞒后汉杨修传曹操平汉中出教惟曰鸡肋而己外曹莫能晓脩独曰夫鸡肋食之则无所得弃之则如可惜公归计决矣文选曹植子建与吴季重书曰愿举太山以为倾东海以为酒按魏志植传徙封东阿王】
　　代二螯解嘲
