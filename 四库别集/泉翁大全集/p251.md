<!-- { "loadSidebar": true } -->
　　　音详绎心性图说，窃谓天地万物一体者，即如吾身四肢百体，自然相为流通，非以性去体天地万物□。所谓包乎天地万物之外者，只是于未应事时，此心精精明明，与见天地万物不相忤而相安，无一毫躯壳之念，耳目所闻见者不滞，未见闻者不迎，而超然出于万物之上，即此便是包乎天地万物之外，便是即心而事在，非谓以心包天地万物也。所谓贯乎天地万物之中者，亦只是于应事时，此心中中正正，随事顺应，而澄然不动不累，即此便是贯乎天地万物之中，便是即事而心存，非谓以心贯天地万物也。然包贯实无动静之分，但动静如此涵养，不识然否？ 
　　
　　包贯只言其体之一、无内外耳，不可分看，只在体认，不在多言。 
　　
　　　霍渭?先生问：「近阅春秋正传，『单伯会伐宋』，先生从左氏以为王臣矣，及『单伯逆王姬』，又以单伯为鲁卿，何也？『秋大水，无麦苗』，以为夏之五月，然夏时暮春三月，则曰『于皇来麰』，四月则曰『农乃登麦』。五月无麦矣，八月乃劝种麦，皆夏时也，请示何如？」 
　　
　　以后齐执单伯，单伯当为鲁臣。盖鲁大夫命于王，王赐之圻内邑以为□□。归国，有事则召而命之者也。迎王姬，初只据公羊「天子召而使之」之说耳。又左传齐陈□三国会伐宋，齐请师于周，而单伯往会之；承上请师之文，则似王召而使之往会也，不然，则请师之后无著落矣。四月既登麦，则五月亦争一月耳，不为相背。或地之东西南北，风气不同，如予往见安南正月末稻苗高二尺矣，遂载之交南赋。广去安南不满两月耳，有此不同，他可知矣。又先代之遗民，各用其正朔，而月数随之，诗多闾巷妇女童稚所作，故各因其俗，是以月数不同，不足为据。孟子七八月之间旱，则苗(稿)[槁]矣，文公谓周七八月，夏五六月，正合春秋「□大水无麦苗」以为夏之五月之说。夏之五月何尝无麦？盖是时周礼在鲁，鲁安得舍周而以夏时纪事乎？且纪事在史，不在孔子，若孔子周人，岂敢生今反古，舍周而用夏乎？此理之不易者矣。若信诗，则宜从执事夏时月数之说；若信春秋，则不□□从区区周时月数之说。二者异趋，是以往往不合于今昔之论也。公不信愚，请公信孔、孟。孔子言行夏之时，然周未尝行夏时也；孟子七八月之间旱，为夏之五六月，正农夫忧旱之时，岁十一月徒杠成，十二月舆梁成，为夏之九月、十月，乃合民未病涉之候也。又曰：「晚蒙再示为感。」然昨续奉帖子，乃随后考定者，则前一时未及详。 
　　
　　　帖子宜不用矣，正传原似不谬，盖单伯之事与□□同，皆命之于天子，赐号邑于圻内，令其归国，天子有事则召而命之，故「单伯逆王姬」，公羊以为「召而命之，使鲁主之，命伐宋」，左氏谓「齐请师于周，单伯会之伐宋，取成而还」，非王命而何？故二经于单伯之上皆不言公命，断可识矣，至于正朔月数之说，区区前帖子尽之矣。 
　　
　　泉翁大全集卷之七十五 
　　
　　问疑录 
　　
　　陈大章校刊 
　　
　　　王崇庆问：「鄙见谓小学不讲，而童蒙之道废，可悲莫大焉。人之幼也，良心浑然，导之善善，导之恶恶。是故易曰『养生』，书曰『初生』，礼曰『毋诳』，凡以为是物也。今之人不自其本而防之，顾乃姑息豢养，习成骄惰亢很之归，虽有善心，销铄无余，而欲冀其成人，难矣哉！尝见先生留意小学，无乃为此？故小学在今日不可不立。」 
　　
　　答曰：「吾意正如此。盖小子之心乃真心也，乃初心也。语曰：『少成若天性，习惯成自然。』孟子：『大人者，不失其赤子之心者也。』赤子之心与途之人之心，途之人之心与禹之心，禹之心与尧、舜之心，皆是一心，更无别心。但途人之心斲丧之，必补复乃可至初真心。若赤子之心乃初真心，就此涵养，扩充盛大，广大高明，充实光辉，至熟处，便是化，故于作圣功夫为第一步也。」 
　　
　　　鄙见古者男子三十而娶，女子十五至二十而嫁，盖非先王不近人情，故使过时，以为阴阳必完实，而后可以施化，寿考长年之道也。今时则不然，往往年未及而强之婚姻，何哉？甚则童而配之，谓童养。则夫民多夭札，宜矣！故男女婚姻之一节，亦王道之大端也，其必革之如古而后可也。 
　　
　　答曰：「亦是如此。不革今弊，不复古礼，而能成天下之化者，未之有也，是则然矣。又冠礼者，成人之始也。婚礼者，人道之始也。彼未至成立而即成婚，则首未知为人夫妇之道，次未知为人父母之道，人道之坏自此始矣。今之世又有未成童而举于乡、举于进士，又岂知为人臣之道乎！王道之坏，风俗之弊，未易一一言也。」 
　　
　　　鄙见人之气血大段止有此，故自少则曰未定，及其壮则曰方刚，及其老也则曰既衰。圣人酌其时而各有以戒之，寿生民之命脉者至矣！若乃观圣言而侮之，又且倡为不必戒之说，真罪人哉！三者，天下之通患，愚故申言之。 
　　
　　答曰：「三戒一章非特为血气。血气者，人欲之根也。戒之者，即是心学、即是养志。志者，天理之根也。戒之者，所以存天理，遏人欲，立志以帅气，则凡血气之欲皆化为义理矣！孟子曰：『形色天性也，惟圣人能践其形。』故不外气质而性存焉，非如佛老，必绝妻子、离人为、丧耳目，然后为性也。」 
　　
　　　鄙见死生者，人之始终、气之聚散，故子夏曰「有命」，言其数有定矣！方外之流乃有引年之论，可信乎？然程子与门人语，亦有「善摄生者，引既尽之年」，其又何也？愚谓一定之命，固不可不安；养生之道，亦不可不知。如是则亦庶乎其可矣！ 
　　
　　答曰：「气之聚散，说得甚好。审如是，则聚亦吾性，散亦吾性，故张子曰：『知死而不亡者，可与语性。』有聚有散者，即人物而语之也；死而不亡者，即天地而语之也。然则即天地宇宙胞内、上下四方、古今往来，只是一气，何聚散之有？故知此则知道矣！孔子曰：『朝闻道，夕死可矣。』何必为引年之说？纵使引年至千岁，不闻道，犹未生也。欲知道者，请于体认天理上求用其功，凡平生一切好乐一齐扫尽，非但去好利之心，尽去好名之心；非但去利欲之心，尽去私见之心，乃可入也。」 
　　
　　　鄙见谓学者动物必先积诚，穷理必先主静。然积诚非袭取，主静非禅空，故程子见人静坐，必叹其善学。盖静则心虚而理自见也。他日言不见听，亦自且究谓之诚心不足感人。圣贤之学盖如此。愚尝于待人应物，自谓不敢有伪，然欲习静定志，则未见其底宁，如之何而可也？先生必有以教我矣！ 
　　
　　答曰：「欲习静定志则未见其底宁者，正为不曾有真见。大学曰：『知止而后有定。』知止即是真见也。欲知止即当随处体认天理，天理即所谓止也。若见得，则所谓动亦定，静亦定，而习静不足言矣！若于习静而求定，愈见其不定也。此乃区区初年身亲经历处，非虚言也。孔孟以前论学，即事即心，未尝有静坐之说。明道亦动静皆定，至伊川乃倡静坐之说，末流鲜不入禅者，请于动静两忘，体认天理乃定，定久则诚。」 
　　
　　　鄙见先生大科训规揭图标人，始终条段无复渗漏，真学者之指南然。君子小人之判实本诸此，至究其大要，则在「体认天理，煎销习心」两句尽之。故尝谓：天下之人未有能体认天理而不煎销习心，亦未有煎销习心而不能体认天理者也。 
　　
　　答曰：「如是！如是！其要又只在体认天理，体认天理乃煎销习心之功夫。盖天理与习心相为消长，养得天理长一分，习心便消了一分；天理长至十分，则习心便消至十分，即为大贤。熟而化之，即是圣人。圣人、贤人非有差别，同是一个天理，生熟之间耳。吾子于大科训中识得个要约如此，便知所从事矣！可喜！可喜！然见之非难，体之为难。」 
　　
　　　鄙见君臣之分虽殊，其当然之道一也。不然，周公虽圣，臣也，其思兼三王何为？以是见宇宙间事物无[一]而非君相之所当为。先生以为如何？ 
　　
　　答曰：「所云『见宇宙间事物无一而非君相之所当为』，此语最好。盖人与天地万物为一体，理当如此。认得如此，即知君臣之道矣！若夫周公思兼三王一章，乃是言周公继群圣之心学。四事者，四圣之事，非止上四条之事也。四圣之事，即四圣心学也，禹之好恶，汤之执立，文王之视民望道，武王之不泄不忘，乃心学也。各即一事以见其心学也。」 
　　
　　　鄙见舜、禹有天下而不与，所谓大行不加；颜子在陋巷而不改其乐，所谓穷居不损。故舜、禹、颜子易地则皆然，初无二也。今之人所谓穷，非若颜；所谓达，[非]若舜、禹；而往往淫于富贵，移于贫贱，岂所性固与古人殊哉？弗思而已。 
　　
　　答曰：「今之人，其心固与舜、禹、颜子同，惟不学，不能见大，故因物有迁。欲知舜禹之不与，颜子之不改其乐，当学舜、禹、颜子之学，惟精、惟一，不迁、不贰，舜、禹、颜子之学乃心学也，皆是这个天理也。所谓见大者，见此而已矣！故视天下陋巷，均之为微尘耳。是故能不与然后知颜子之乐，知颜子之乐然后能不与，所谓易地皆然。如是而天下陋巷又不足言矣！」 
　　
　　　鄙见天地，其气之为清浊乎！日月，其气之为照临乎！寒暑，其气之为炎凉乎！山川，其气之为流峙乎！草木，其气之为荣悴乎！龙蛇，其气之为屈伸乎！鸟兽，其气之为飞走乎！水火，其气之为刚柔乎！人物，其气之为通塞乎！推之皆然。则夫气之时义博乎弘哉！而其理之所以然者，则至妙存矣！不可得而测也。故曰：「君子之道费而隐。」 
　　
　　答曰：「天地、日月、寒暑、山川、草木、龙蛇、鸟兽、水火、人物，固是气，然即气即道，易曰：『形而上者谓之道，形而下者谓之器。』同是一个形字，与道为体者也，更不须别说个所以然处，令人无处寻讨也。故孔子川上之叹曰：『逝者如斯夫！不舍昼夜。』即指水是道，多少直截，不费辞说，令人易见。见此，则宇宙内开眼便见道体之流行，更不须寻个所以然也。幸深思之！」 
　　
