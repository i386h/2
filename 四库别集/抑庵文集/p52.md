<!-- { "loadSidebar": true } -->
　　武进章孟昭世居芳茂山之马泽桥其祖华甫父文逹皆以农事起家有闻于乡邑至孟昭与弟仲昭季昭而家益裕然皆读书循理未尝用以自豪甞曰吾兄弟所以能立于今者皆祖考之德也辟之治田前人勤而种之肆后之人得以食其实吾兄弟可忘邪于是名所居之堂曰种德盖以彰其祖考之美庶朝夕见之而思所以继因户部主事潘有贞来求记于予予谓子孙之视祖考犹水木之本源也江河之源深逺而不穷然后其流奔放肆大逾万里而至于海松柏生于髙原其所据者衍沃而深厚然后枝叶敷畅条达至于大百围歴千嵗故曰本深则末茂源逺则流长其理固应尔也章氏传三世至孟昭兄弟而犹不失前时之望谓非其祖考种德之致其可邪种者敷布之谓以及人者言也其周穷恤匮济人之寒饥免人之困苦者盖有矣既能恵于人则必获报于天宜其子孙之盛如此也然徳必有诸已而后可施诸人其忠信原慤不愆于仁义可知矣孟昭兄弟扬先德而图后继可不知所务邪居仁由义此其当务之大者也夫仁义虽人所同得而惟惇本尚实者鲜或失之故畎畆之间髦士出焉孟昭兄弟于耕稼之余益取圣贤之书读之仁义之积益厚恵利之施益逺则庆泽之及子孙将久而益盛譬若种而获获而复种相续而不已焉则章氏子孙之兴可一世计哉故为之记使掲于壁间而日览焉以自励也
　　承恩堂记
　　永丰浮潭杨氏徙自吉水之湴塘盖南唐虞部侍郎辂之后诗书礼义相传至于今子朂已久矣而其家益隆去年朝廷脩养民之政虑有水旱思豫为之所遣御史督有司发府库之财益仓庾之粟以为备民有出谷佐官者具以闻子勗感上之仁而兴于义出谷二千九十石以归有司备赈贷御史闻于朝上命降勅旌之为义民遣使持诣其家劳以羊酒蠲其繇役子勗既拜赐喜曰圣恩不可忘也昔苏子喜雨以名堂今吾之所受者是即雨露之泽也遂名其堂曰承恩之堂然以老不能行命子啓恕拜谢于阙下且使徴予文为记予谓仁义人之所同有财利亦人所同然也理不足以胜欲则于其所当施者亦冥然不动悍然莫之省忧故有视其亲戚滨于死亡而不肯捐一钱者况常人乎唯君子能见义勇为无一毫顾计私千钟之粟百镒之金一朝委之而不惜义胜故也况上以仁感者乎传曰未有上好仁而下不好义者然则子勗非笃义之君子欤或谓范忠宣麦舟事盖文正之义而忠宣成之子勗父子犹是也是不然杨氏义烈有大于此者忠襄文节天下莫不闻歴数百年犹凛凛有生气彼前之所立旣如此则倒廪倾囷以周人之急者固义之余也而亦可谓善承其先矣使子勗之子孙由是而充之益思趾美于前人处则义洽于乡仕则义着于国古所谓德立而足以不朽者将不在杨氏矣乎故书之以授啓恕俾复其尊府而掲于堂之壁间以为记
　　勅书阁记
　　虎溪萧氏为吉水故家盖有诗书仁义之泽焉在宋之时多显者静轩先生于信国文公之尊府革斋有师友之谊故信国于萧氏执礼甚恭当时见于翰墨可考也数百年来称文献之家者必曰虎溪萧氏且其家故饶财廪实至累万今虽若不及前人而犹非众人所能及文志甫则虎溪之杰然者也常推其余以赈赡乡里乡里之人頼之以不困而皆归徳焉正统五年皇上即位既六年矣德化流行万方协和犹虑水旱之不时民生之多艰诏有司广储蓄以备防歉富民有捐廪以佐官者当旌其义复其家文志甫喜曰此吾志也固常行之矣今天子一意养民必欲使之皆足给而无失所者盖所谓如天之仁也吾可不加勉即出谷二千石以归有司且置仓贮之官自为敛散有司以闻朝廷赐勅旌之为义民劳以羊酒而蠲其繇役于是文志甫之卒已三年矣其子东铉既拜赐建阁而宝蔵之曰此天子之仁吾父之义也龙光郁然非独宠贲萧氏之子孙百世之下欲知圣朝仁民之德岂不于此有征乎阁成因翰林学士钱先生求予记予嘉文志甫之明于义而东铉克笃于君亲思大着厥美其事皆不可不书且尝窃叹世之为右族大家者其先非不厚于行谊也至其子孙则多以利失之盖有切于为已不肯捐一钱以周亲戚况众人耶又有攘敓以自封而不顾人之死亡者由是大夫君子或正论以贬之或按法以讨之辱其身忝其先恶用是为子孙哉兹阁之建岿然髙出于霄汉而玺书在焉居民行旅瞻望而兴嗟思上之仁与文志甫之义所以浃洽乎生民光华乎祖考者盖无时而忘也东铉其诚贤矣哉故为记之亦将以警夫为人子孙而未能然者
　　恩荣堂记
　　君子之所以荣其身盖必有道矣夫为人君者操赏罚之柄以驭下视其人之所当得者而施之恩赏行则荣耀及矣然上必戒于滥施而下不贵于茍得也盖必由于义而后诚足以为荣不然人将与之以貎而不与之以心是故君子以义为质新淦何用髙盖所谓勇于义者也正统五年朝廷脩养民之政诏诸有司多积谷以实仓庾使虽有水旱而民可以不饥富家巨室有能捐廪佐官者以名闻用髙喜曰吾承祖宗之庆与朝廷休养之德而幸有余积尝推以济众矣今举而归之官使自主其出纳不尤幸乎即出谷二千余石以归有司县大夫以闻上命降勅旌之为义民劳以羊酒复其家用髙既拜赐则又大喜曰吾奉承天子仁民之意而已岂敢以义自名哉而上宠贲之若此其可防耶即治正堂什袭而宝蔵之名堂曰恩荣之堂今年其子善言来京师因中书舍人金辅伯属予为记予闻之孔子曰君子义以为质又曰利物足以和义盖为君子者必以义为本而义之行必以利物为贵世之人有徇于货财溺于己私视其亲戚之危亡而不肯施一钱者有之况众人乎况千钟之粟之施者乎彼恶知所谓义哉用髙感上之仁而虑乡人之有饥至于倒廪倾囷无毫髪顾惜真有味乎孔子之训玺书之褒以荣显其身而光大其家岂不宜哉何氏先世居新喻之清水洲盖宋状元昌言之裔其后徒新淦之竹城再徙于今凤山世有显宦诗书礼义之传乆矣至用髙益勉于孝友忠信而义问昭著于乡邑非所谓世济其美者乎故为之记使其子孙及乡之人登斯堂者仰云汉之章思雨露之泽亦当有所兴起也
　　勅书阁记
　　兴国为贑属邑而与予泰和境相接其邑多良田沃壌富家巨室收其利之入以石计者累千数而多尚礼义喜推其余以济人鳌源王彦诚氏其一也彦诚旣卒其嗣子宇兄弟犹以惇厚好施有闻于乡里正统五年圣天子脩养民之政虑水旱之无常不可不豫为之备诏有司发府库之赢广仓庾之积使虽有灾而民不饥冨民有能出谷佐官者皆勿拒各疏其名以闻子宇闻令下即出谷二千余石以归有司俾自为出纳以赒给贫者有司以闻上命降勅旌之为义民劳以羊酒而蠲其徭役子宇作重屋奉勅置其中什袭而宝蔵焉名之曰勅书阁今年携其子叔鉴来谢恩阙下而求予为之记夫水旱之变天灾也尧汤之世有所不免惟圣人能预为备故虽遇灾变而民犹不失其常后世人主不能思患而豫防之稍遇水旱民之流亡转死者多矣虽曰天灾实人事有未尽也我太祖髙皇帝笃于养民尝出楮币令天下有司多积谷以备防年天下之民皆得其养而无失所者今上复举行之诗所谓绳其祖武者也子宇能出谷以助赈贷盖上好仁而下必好义也夫有其实者名必归之义名之褒真可谓称情也矣宝而蔵之以示子孙盖百世之荣也兹阁之建岿然出于羣屋之上而荣光佳气辉映乎山水之间乡人老长瞻望欢呼曰此勅书所在行义之所致也必将起其同然之心则乡之细民亦永有利哉是为记
　　奉慈堂记
　　奉慈堂者闽县主簿丁玉润山奉母之堂也润山早丧父赖母权氏鞠育教训以至于成立乃作堂以奉之朝夕左右顺适其起居承其顔色调其衣服寒暖之节而备夫甘旨之供及举贤良方正得主闽县簿则又奉母之官而以禄敬养焉于是时母年几七十矣苍顔白髪享其福于上润山巍冠盛服婉容愉色致其乐于下懽忻悦怿之意充满于一堂之间士大夫以为荣名堂曰奉慈者盖惟母居之嵗时之吉宾亲捧觞称寿者得至焉其余则否所以示専也夫父母之于子辟天地之于万物生成之德大矣莫之能报也区区口体之奉盖以效其万一云耳而君子尽心焉然予闻之孔子曰夫孝始于事亲中于事君终于立身此其大者也盖事君之忠即事亲之孝故能事其亲则当移以事君至于卓然有立而行不违道使人推本于父母之贤此所谓成亲君子之孝岂有加于此润山善事其亲则本旣立矣当圣天子求贤图治之时与百里民社之寄致忠于君施恵于民皆事亲之孝之推也道行于当时名扬于后世而父母有荣焉则于孔子之训可谓无负矣岂非润山之志也欤予亲戚梁叔蒙与润山皆由贤良方正之科以进今为官知县相善也来朝京师属予为之记予嘉润山之孝而欲勉其大者也故记之
　　勅书堂记
　　君子之于义非有所为而为也有所为而为之非义也然而上之人必褒显之者所以劝天下之为义者也劝赏行则人皆竞于义而义之泽浃洽于天下矣正统三年朝廷脩义民之政诏天下郡邑皆积谷以防水旱冨民有能捐廪佐官者以名闻于是好义之民争发粟以备赈济永新贺孟琏其一也孟琏居邑之琥溪为大家自其父叔瑀以资富雄乡里而尤以好善急义得名于当时至孟琏仍有父风出谷二千余石以归有司且为仓贮之县大夫自主其出纳乡之细民有乏食者皆赖焉事闻上遣使持勅旌之为义民劳以羊酒复其家孟琏既拜赐则自念曰吾祗承德意知出谷而已岂敢徼此名哉而玺书宠贲之若此其何幸如之乃奉寘于正堂而加什袭焉名曰勅书堂乡人至者莫不起敬起慕而有不可及之叹至是孟琏命兄子輙来京师因其姻家翰林编脩刘定之谒予文为记屈子曰善不由外来兮名不可以虚作义根于心者也动乎中而见乎外有其实者而必有其名理固然也孟琏兴于义而义之名归之斯不亦称情也哉予闻贺氏之先有升卿者与周益公为友宋孝宗时举贤良因益公得幸于上上书读书楼三字以宠之当世以为荣今孟琏以义着而蒙天子之锡命衣被云汉昭回之光山川草木俱有喜气而斯堂也盖与读书楼辉映于前后皆贺氏之荣观也孟琏可谓无忝尔祖矣后之人又有以继之则贺氏之光华盛大有已哉
　　节孝堂记
