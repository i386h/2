<!-- { "loadSidebar": true } -->
　　松萝山在吾休宁县北十五里号幽胜予十年前尝一游焉每以为未惬暨南还值抱病连岁不克往弘治壬子春鋭作一行而雨连月亦不敢必也莫春廿一日忽霁天气清和人意甚适乃以诗约县庠司训黄伦汝彝乡进士张旭廷曙而同游者五人陈荣天爵詹贵存中胡昭静夫及族人正思用礼天锡敬之侍行者三人弟敏亨及子埙侄垲也或马或舆聮翩出松萝门而东折北过石羊干崇冈复垄麦香袭人桐花盛开如雪而红紫则不可得见矣行七八里松萝水一脉演迤南出两山夹峙盘回斗折入益深境益竒每一折即古松盘踞怪石错立飞泉淙水禽交蔚有殊意疑所谓兰亭武夷者正复如此而已行又七八里抵山麓古佛庵在焉与客小憇解衣登山引瞩四望聮峰属巘杳莫知其所穷第闻樵斧声丁丁与磵谷相应而畊者渔者隐显出没于烟云虚落间相顾恍然疑与世隔乃据松下盘石而坐呼童子掘笋作茶供聮句一章还饮小阁心鬯神洽如有所得而忘其登陟之劳酒半限韵各一章兴发而别有所出者不禁已而夕阳冉冉过山背汪氏亭子适当路中复邀饮数行日益下乃出山途中有作或和或否亦各取适而已惟汝彝游最勇诗最工予辈不及也昔羊太傅镇襄阳病不得谢每至岘山至于泣下然有所如往宾佐皆从笳鼓载道贵而好游者也栁栁州在谪籍捜抉岩薮几无遗胜其序所会者谓皆大半不遇之人困而好游者也予不佞挟册入官所典者冷局得早休自适无羊公之显且绌吏议荷天子恩不加窜殛而游不出其乡所与游多一时寓公里族之贤者子弟相从为乐孔嘉无栁州之困则斯游也亦不可不自幸也虽然子朱子平生好佳山水尝请纳官于朝愿为白鹿洞主领泉石是岂直游而已哉逺眺望以玩心于髙明法仁知以适情于寿乐皆自山水发之则吾之游也方自此始观者无诮其荒于嬉而不足与进于圣门也哉游之明日书倡和诗为一巻序而藏之

　　送汪承之序

　　新安郡学生汪祚承之从予讲学南山精舍其资盖可进于道者将赴秋试南京埙子与之聮研席相好请一言道其行予因取案上一巻书谓之曰此予所辑道一之编也子尝诵习之矣然则吾之告子庸能出乎是哉夫尊徳性而道问学二者入道之方也譬之人焉非有基宇则无所容其身终之为佃佣而已徳性者人之基宇乎基宇完矣器用弗备则虽日租于人而不能给且非已有也问学者人之器用乎盖尊徳性者居敬之事道问学者穷理之功交养而互发废一不可也然有缓急先后之序焉故朱子曰学者当以尊徳性为本然道问学亦不可不力其立言示法所当审矣中世以来学者动以象山借口置尊徳性不论而汲汲乎道问学亦不知古之人所谓问学之道者何也或事文艺而流于杂或専训诂而入于陋曰我之道问学如此孰知紫阳文公之所谓问学者哉尊徳性而不以问学辅之则空虚之谈道问学而不以徳性主之则口耳之习兹二者皆非也噫其弊也久矣此吾所以拳拳于学者而犯不韪之罪于天下不得而辞者欤子辈勉之庶几吾紫阳文公之道所望于后学者将不沦胥以斁而莫之振也埙子曰祚也将上其艺于有司大人以是发之何如予曰小子乌足以知之道固无往而不在也象山于白鹿洞开讲之言曰名儒巨公多出科举要之其志之所向则有与圣贤背驰者矣诚能深思利欲之习怛焉痛心而専志乎义因是而进于场屋之文必能道其平日之学胸中之藴而不诡于圣人由是而仕必皆共其职勤其事心乎国而不为身计岂得不谓之君子乎我紫阳文公深取其义刻之书院以示来者斯岂非今之学子所当从事者哉于是祚起谢曰先正所谓道问学而发其所藴不诡于圣人者正惟尊徳性为之本耳谨受教而行于是乎叙

　　篁墩文集巻二十九

　　●钦定四库全书

　　篁墩文集巻三十

　　（明）程敏政 撰

　　○序

　　心经附注序

　　西山先生真氏文忠公尝摭取圣贤格言为心经一巻首危微精一十有六言而以子朱子尊徳性之铭终焉走每敬诵之盖俨乎若上帝之下临圣师之在目也然尤疑其注中或称西山读书记而凡程朱大儒开示警切之言多不在巻意此经本出先生而注则后人杂入之故邪斋居之暇谨为之叅校且附注其下而识其首曰呜呼人之得名为人可以参三才而出万化者以能不失其本心而已顾其操纵得失于一念俄顷之间圣狂舜跖于是焉分其可畏如此古之人所以为涵养检防之计者至不敢彻琴瑟而废箴儆于左右使体立用宏显微不二用底于希圣希天之极功有以也圣学不明人心陷溺寄命于耳目腾理于口舌狂澜莫回变怪百出将有沦于异类而不自觉者此先生之所深悲而心经所由述也然则学者宜何所用力而后无忝于人之名哉盖尝反复紬绎得程子之说曰天徳王道其要只在谨独又曰学者须是将敬以直内涵养直内是本朱子亦曰程先生有功于后学最是敬之一字敬者圣学始终之要也然则是经所训不出敬之一言故附注之中特加详焉岂敢以是求多于先生之书哉图置心于圣经贤传之中为研穷熟复之地云尔追惟先生生宋之季时方以心学为伪乃独与鹤山先生魏文清公慨然以程朱为师直探此心于千载之上得之深居之安尝为大学衍义上之讲筵思格君心复隆古之治志弗克遂而前此论者至有真小人伪君子之目盖道之不幸如此虽然先生之心虽不白于当时实有企于后世若此编者岂非障川之柱指南之车烛幽之鉴大有功于斯道而造次颠沛不可忽焉者哉晚生末学何所知识輙手録成帙以告同志者愿相与毕力于斯

　　庆致政同守李公八十寿序

　　无所积而获声实于天下乌有是理哉积土而为山积流而成川积徳而获寿与福一也世岂无寿与福者而不必其徳之能积则予之说将无穷乎是大不然山必积土而髙水必积流而深人必积徳而髙寿遐福从之常也君子之所贵也突焉而山于平地溃焉而川于大陆见者必骇之以为怪也惟寿与福之于人也亦然幸焉得之而不惧偃然居之而不惭是岂足贵于君子哉若常徳同守李公之获寿与福可以验理之必然矣李公世家济南新城其先之所积甚逺至公以经术发身知两邑佐一郡急公家之务而利惠其民人其心甚仁其施甚博虽古之循吏不是过于是奉檄署府事者一被荐而受旌异之典者再年未老而幡然乞身思以其有余者遗后人盖逍遥林下与造物游而不自知其寿之八十矣若李公之所积岂浅之为丈夫者可得拟哉公有子六人其仲曰宗仁起进士甲科歴监察御史以忤权贵人被谪不屈值今上更化初迭起知徽州事存心制行一以公为师而宗仁之兄为医喜济人其弟齿胄监负才气其余之为昆季者皆各有所立以并承于公之后则其所积者益衍而益长譬之山焉愈积则愈崇将极于天譬之水焉愈积则愈大将汇于海由是毓灵秀以蕃众植普润泽以惠下土皆理之常不可诬者吾知李公由兹以进于期頥之域享诸子之养而膺金紫之封见之者兴起闻之者企慕将有不一之书使人知实厚而声宏见贵于君子者在此而不在彼也噫积善之语着于大易积功之说周典载焉人岂可不力于善而自处于无闻之列哉今太守公将入觐于朝公之诞辰在明年正月九日便道山东上堂称庆而不佞于太守公有一廛之惠故縁其请论其所积以寿公而因以为世之劝焉

　　寿呉君世美六十序

　　予尝过歙之溪南见其山秀而水妍其间土田沃衍园池宅榭占幽而择胜者巷陌相望盖呉氏世居之呉之彦曰世美君尤以勤生植家亢宗睦族着令闻于其乡时虽不及访君然心识之甚久迩者北归道清源因识君之从弟以时及君之子本中两人者率以乡人子弟礼予言温而貌恭业商而好儒有大家巨族之风矩以时尝得诗若干篇以寿君请予序盖诺之而未及为也乃岁之己酉五月十三日实君始生之辰而其寿则六十矣于是以时复以书来速予不得辞焉夫古之人以百岁为上寿八十为中寿六十为下寿盖人至六十始足言寿顾岂可以无庆哉卿大夫因射而行乡饮酒之礼则六十者坐五十者立示尊于一乡不特一家也先王因视学而行养老之礼则五十养于乡六十养于国致优于一国不特一乡也然则寿至六十而人之所为致贺者非弥文已之所为受贺者非侈心皆古之道也予虽不及悉君顾因其弟以占其兄因其子以占其父知君之寿必且有大焉者乎然窃有进于君者古之人岂徒寿之云尔年弥髙徳弥卲则由六十而踰七望八以底于期頥岿然为溪南之望则地益胜而族益华予言将益有征焉盖不必贰膳常珍而三宾之尊六豆之奉卿大夫之所举行者今犹古也不必养于学杖于朝而肉帛之赐命服之华圣朝旷典所以申稽古养老之令者亦时见之予不佞輙先为之执笔如此而与乡人共拭目哉

　　程氏节寿堂序

　　凡吾族之老而寿者必需予文以颂孀而节者必需予文以白盖寿者人之大庆节者人之至行故有求者必欣然应之然寿者什九节者什一节而寿者益加鲜焉是岂可不颂而白之以为吾族之劝哉槐塘族人泰亨甫之配朱孺人出于堨川右族年十六来归于程门内之事无不尽礼而又有髙见逺识舅姑竒爱之其大者则捐已之奁具以助夫子复祖垄之见侵者族人迨今能道其事不幸中道夫客殁于广孺人誓死不贰教育其四子一女皆克有立而今则年六十矣四男者曰轮亦早世曰恩曰辙曰轼一女适岑山江氏之子诸孙绕膝而辙为邑庠生力学亢宗业将有成恩轼协心以植其家而业以裕由是族之老者无不称其为妇少者无不敬其为母乃以其设帨之辰在二月九日将合庆之以文见属噫寿出于天而不可必节本乎性而不可渝惟其渝者多而后有不可必者矣节而寿焉岂非天之有可必者乎槐塘之族与予同出陈将军忠壮公其族又得宋丞相文清公而重昆弟子孙号为四府泰亨出旧府之后予尝过之文献之风慈孝之泽百世如新盖有非他族所及者然则朱孺人之节行虽本诸天性之美由于姆教之素而名门硕宗家规阃范之懿相胥而成相观而善岂得谓之无助哉迹是以往由六十而耄耋底于期頥年益髙心益休体益强徳益劭享滫瀡以为养抚曾玄以为乐一乡慕之六亲宗之将自兹始盖仁者必寿作善降祥天道之公不可诬也颂而白之岂直一家之私言而已

　　庆封监察御史谢公寿序

