<!-- { "loadSidebar": true } -->
　　赐陈执中韩琦让恩命不允批答　宋　祁
　　朕比执珪币祗事神祗至诚所向鸿厘如答是以推衍天祚沛流茂恩徧录侍祠之劳悉从进律之典卿卓有成效协于佥言而临荣引让稽恩未拜阅露章而既熟非公论之所期便可钦膺即废谦执
　　赐皇弟允廸让恩命不允批答　　宋　祁
　　朕敦睦懿亲差次宠典年长者崇爵属近者尚恩眷尔忠贤用加节制公言期协朝涣既颁何执常谦欲遂素守道风虽亮允令难稽往哉惟谐母或烦请
　　赐皇长子淮阳郡王免恩命不允批答
　　王　珪
　　昔我祖宗诞受天命厥惟艰哉克正皇猷丕懋乃绩以遗我子孙无疆之休今朕纂厥服惟稽古建尔元子于有邦乃季秋辛亥群公庶尹罔不祗朕言于廷尔乃陈德弗及期畀于一二弟兄之贤我闻曰立爱惟亲立敬惟长其敢示天下以私虖汝惟往哉尚廸时命无违赐皇伯祖承亮改封秦国公免恩命不允批答
　　王　珪
　　夫戚藩之建王室是毗古者皆世袭其封近代或别予之邑既非祖烈之服又失庙祠之传故朕推近属之长贤修先王之旧履以大子孙不絶之序以均宗社无穷之休适览露章过形冲节宜体亲亲之意庸光继继之图
　　赐宰臣韩琦已下乞立寿圣节宜允批答
　　王　珪
　　赤制告图肇承题序青炜动陆俯协诞期卿等过稽旧章列上芳牍缘华封之素祝建寿圣之嘉名窃惟受天元符抚国休运百辟称觞而在席四夷奉币而在廷敢以菲懐仰于舆望
　　赐宰臣韩琦已下尊号不允批答　王　珪
　　朕获承大统三载于兹防天之休海内清静方将饬齐辂洁纯牺以祗见天地宗庙之灵乃敢昭发丕册扬徽垂鸿以自施虖尊荣者哉不图执事之臣列上表功之号且临政之日浅未有盛烈之章况事神之意忝岂在弥文之饬适增于媿难徇所陈
　　赐宰臣韩琦免恩命不允批答　　王　珪
　　夫王者壹天下之俗宰相遂万物之宜故君臣同德而教化成朝廷上贤则分职治肆朕承邦之久得卿共政之均且国用失浮规节财力之匪易吏涂过冗甄序名品之为囏厯勤劳之百为蹈夷险之一致向属冢卿之缺适登台席之元稽卜神谋孚言朝听维百辟之是式维兆民之是瞻奚兴曲让之辞殊匪大公之举慊然众志郁于予闻葢德盛而位隆者望虽与归然任剧而责至则事当随决思体睠毗之异祈收防固之情往代天工母留邦涣
　　赐宰臣曾公亮免恩命不允批答　王　珪
　　夫天文中阶之象色正则二气钧国柄三事之司体公则万化缉朕何尝不寤寐邦杰弥纶政机以敦美风俗之源以甄序官师之品所繋甚大维材之难卿行足以厉朝谋足以经国代言二禁而号令鼔虖群动赋政中畿而神明炤于宿奸顷陪议于宰臣旋冠谟于宥省邦之维度靡不举兵之纪律靡不张属上台之进贤宜右弼之膺宠忽起舜庭之让未施酂国之规群情郁然予心劳止矧夫付安危之几则望岂云浅当名器之分则处之勿疑所期广猷虑以同寅会精神而辅力当抑谦风之固往调大化之元岂朕之独致太平亦卿之与有令闻
　　赐韩琦免明堂恩命不允批答　　王　珪
　　予临路寝之上曾览八纮邈然有通神明之志廼季秋宗祈既右上帝亦右文考始予斋精临献而惧不胜及观夫簠樽在堂钟石在庭至陟降上下之数与夫九州四海美物之荐罔不具饬噫何其礼之盛欤非尔元宰之臣孰总裁剸之故已降之制为百辟先亦皇天降休命于我家非予之所敢专也今书固辞顾不废予惠术之施虖
　　赐郝质免恩命不允批答　　　　王　珪
　　国家提万兵之劲萃之畿中谋元帅之良护于岩下矧卿尝从征伐之事加有宿卫之勤宜授钺于师坛总环宫之夜柝葢旌劳者必异其宠御众者必予之权母为过兢其服重委
　　赐宰臣富弼乞退不允批答　　　王　珪
　　朕肇履邦图每恭天戒属初炎之在序偶时泽之弗滋且正于近畿顾民灾之未逺然应不旋日知人事之已修卿还来相予居位未乆奚抗章而引咎将援故而辞权虽蹈夫圣贤逺览之思殆戾于君臣交儆之意勉规弗及终厎于成
　　赐欧阳修乞退不允批答　　　　王　珪
　　夫与政之途葢天下之责至者丛矣顾虽智勇不能以御流訾之来前日御史加非于卿朕惟其辞甚悖于义理之文今防者放而疑者释卿犹欲以去位岂朕所望焉传不云乎礼义不愆何恤人之言其起眎事母重朕之不敏也
　　赐宰臣韩绛免恩命不允批答　　　元　绛
　　卿方重淳深清明端亮阅文武之二枋旷谋猷于百为属者西羌侵边王师淹戍往视方略以宣威灵嘉维尔忠蔽自朕志絶轶前代比登冡司扶世泽民将倚调于元化靖兵戡乱犹伫建于肤公况维涣号之孚已穆广朝之听胡为恳咈欲避隆名虽难进之风自高冲尚而仰成之属殊烦顾懐趣宜钦承母重防固
　　赐宰臣韩绛已下上尊号不允批答
　　元　绛
　　朕闻唐虞之世君臣吁俞相与敇戒以康庶事未闻其自燿功德大为名称以动天下之听朕以凉菲获承皇绪固已极崇高之位号矣向者奉郊宗之祀三事大夫亦屡以徽册来上而愧不敢从方且嘉与众贤夙寤晨兴以营极治之业要之万世建无穷之基亦有无穷之闻不犹愈于虗名欤臣之尊君义则勤至朕守弗夺母烦数陈
　　赐皇伯宗谔免恩命不允批答　　元　绛
　　卿爵齿兼尊德名参劭佑予郊庙之事克有夙夜之勤畴劳策勲时乃旧典往承成命无用勤辞
　　赐陈升之免恩命不允批答　　　元　绛
　　卿久服枢筦协成王功屡陈诚辞愿解几政方建将旄之重寄且增台路之华流辅成万微尝宣左右之力兼赋二枋宜旌文武之谟即当钦承安用冲挹
　　赐宰臣王安石已下乞御正殿复常膳不允批答
　　元　绛
　　垂象之变咎在朕躬内惟菲凉敢不祗惧避朝损膳钦天之渝神休震动销去大异而三事庶尹咸造在庭愿复旧常至于再请且星隆晷德犹赖交修况天畏棐忱固当屡省弭灾向福其庶几焉
　　赐刘挚辞免恩命不允批答　　　苏　轼
　　政如农耕以既获为能事言如药石以愈疾为成功若耕不获疾不愈朕何望焉所以用卿者非以富贵卿也勉卒成业何以辞为
　　赐太师文彦博乞致仕不允批答　苏　轼
　　卿出入四世师表万民无羡于功名而有厌于富贵其所以忘身徇国舍逸就劳者岂有求而然哉凡以先帝之恩生民之欲也卿之在朝如玉在山如珠在渊光景不陈而草木自遂去就之际损益非轻昔西伯善养老而太公自致鲁穆公无人子思之侧而长者去之卿自为谋则善矣独不为朝廷惜乎药饵有间时游庙堂家居之乐何以异此
　　再赐太师文彦博乞致仕不允批答
　　苏　轼
　　朕修身以承六圣虗已以听四辅而法度未定隂阳未和民未乐生吏未称职中夜以思方食而叹虽不敢以事诿元老实望其以身率百官卿犹未即于安孰敢不尽其力此圣母冲人之本意而天下有识之所望也昔唐太宗以干戈之事尚能起李靖于既老而穆宗文宗以燕安之际不能用裴度于未病治乱之效于斯可见朕意如此卿其少安
　　赐宰臣吕公着乞外任不允批答　苏　轼
　　夫以才御物才有尽而物无穷以道应物道无穷而物有尽凡今之患所乏非才以卿笃于爱君必能建长久之策澹然无我可以寄枉直之权二年于兹百度惟正事既就绪民亦小康至于微疾之屡攻亦高年之常理卿其良食自辅为国少安譬如止水之在盘岂复劳心于鉴物心且不劳而况于力乎
　　赐宰臣吕公着乞致仕不允批答　苏　轼
　　宰相不自用人主不自为予欲识人物之忠邪故以卿为水镜予欲知利害之轻重故以卿为权衡苟明此心虽老犹壮与其轻去轩冕独善其身孰若优游庙堂兼享其乐益敦此义勿复有云
　　赐司空吕公着免恩命不允批答　苏　轼
　　夫国以得人为彊如猛兽之卫藜藿以积贤为宝如珠玉之茂山川湛然无为物自防利故崔公发议则淄青慙服知朝廷之有人蜀使抗词则孙权回顾叹张昭之不在得失之效岂可同日而语哉朕之用卿意实在此国计之重可无复辞
　　赐右仆射范纯仁免恩命不允批答
　　苏　轼
　　自昔先帝之世屡叹材难及朕嗣位以来专用德选虽爵禄名器出于独断而长育成就实在羣公长短不遗辅相之责苟无为国养人之意必有临事乏使之忧朕用慨然当食不御思得英隽之老共收文武之用惟卿笃于忧国明于知人灼见朕心宜在此位往任天下之重母事匹夫之亷
　　赐门下侍郎侍固乞致仕不许批答
　　苏　轼
　　吾不出帷幄临御家邦实赖股肱之良以持纲纪之要于其进退顾可轻听之哉卿顷自近藩擢贰东省本以年德之故非有筋力之求若夫正顔色出词气使人望之而忠诚可信鄙倍自逺斯可矣岂可一病未能造朝遂欲舎而去哉诚请虽勤于义未也
　　赐刘昌祚免恩命不允批答　　　苏　轼
　　卿国之虎臣帅我爪士总章大祀宿卫有劳宜为六军之先以承大赉之庆辞而不有殊匪吾心









　　宋文鉴巻三十三
　　钦定四库全书
　　宋文鉴巻三十四
　　宋　吕祖谦　编
　　制
　　除赵普门下侍郎同中书门下平章事集贤殿大学士制
　　闳散同功归马遂隆于周道萧张叶力断蛇因肇于汉基必资佐命之臣以辅兴王之业推忠协谋佐理功臣枢宻使光禄大夫检校太保兼御史大夫上柱国天水县开国伯赵普功参缔造业茂经纶禀象纬之淳精契风云之良防洎赞枢机之务屡陈帷幄之谋沃心方伫于嘉猷调鼎宜膺于大用俾践台衡之位仍兼书殿之荣尔其罄乃一心熈予庶绩君臣相正勿忘献纳之规夙夜在公勉致隆平之化往服休命无愧前修
　　除吕防正中书侍郎兼户部尚书平章事制
　　李　沆
　　天道无私日月星辰助其照皇王不宰股肱辅弼代其工所以端拱守成垂衣制理永建丕平之景运遐追三代之令猷其有业茂经纶才推谨厚参大政而已淹星嵗秉至公而无舍寅昏宜颁出綍之殊恩俾正持衡之重柄爰择刚日特降命书推忠佐理功臣朝散大夫给事中参知政事柱国东平郡开国男吕防正四气均和五行钟秀有济时之略辅之以温恭挺命世之才守之以循黙爰覩舜旌之进善遂指魏阙以来仪临轩覩敏赡之能射策见纵横之略暨兹登用益着谟明公忠推社稷之臣凝重见庙堂之器眷兹大体久郁具瞻屡宣作砺之功克懋秉钧之绩别锡褒功之美号仍陞驭贵之崇阶勲籍增荣井田加赋预列侯之峻爵同大利之计书顾优恩之在兹谅名器之无假于戏云从龙而风从虎今也其时启乃心而沃朕心必求诸道尔宜周旋庶政佐佑眇躬缓兹宵旰之忧翊我隆平之运同底于道岂不美欤
　　除文彦博判大名府制　　　　　欧阳修
