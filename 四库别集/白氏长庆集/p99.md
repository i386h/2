<!-- { "loadSidebar": true } -->
　　臣闻圣人兴五福销六极者在乎立大中致大和也至哉中和之为德不动而感不劳而化以之守则仁以之用则神巻之可以理一身舒之可以济万物然则和者生于中也中者生于不偏也不邪也不过也不及也若人君内非中勿思外非中勿动动静进退皆得其中故君得其中则人得其所人得其所则和乐生焉是以君人之心和则天地之气和天地之气和则万物之生和于是乎三和之气防合絪緼积为夀蓄为富舒为康宁敷为攸好德益为考终命其羡者则融为甘露凝为庆云垂为德星散为景风流为醴泉六气叶乎时七曜顺乎轨迨于巢穴羽毛之物皆煦妪而自蕃草木鳞介之祥皆丛萃而继出夫然者中和之气所致也若人君内非中是思外非中是动动静进退不得其中故君不得其中则人不得其所人不得其所则怨叹兴焉是以君人之心不和则天地之气不和天地之气不和则万物之生不和于是乎三不和之气交错堙郁伐为凶短折攻为疾聚为忧损为贫结为怨耗为弱其羡者潜为伏阴淫为愆阳守为彗星发为暴风降为苦四序失其节三辰乱其行迨于襁褓卵胎之生皆夭阏【阿葛切】而不遂木石华虫之怪皆揉杂而毕呈夫然者不中不和之气所致也则天人交感之际五福六极之来岂不昭昭然哉臣伏见比者兵赋未减人鲜无忧时沴所加众或有疾徳宗皇帝病人之病忧人之忧于是救之以广利之方悦之以中和之乐将使易忧为乐变病为和惠化之恩莫斯甚也然臣窃闻善除害者察其本善理疾者絶其源伏惟陛下欲纾人之忧先念忧之所自欲救人之病先思病之所由知所自以絶之则人忧自弭也知所由以去之则人病自瘳也然后申之以救疗之术则人易康宁鼔之以安乐之音则人易和悦斯必应疾而化速利倍而功兼六极待此而销五福待此而作如是可以陶三才缪滥之气发为休祥敺一代鄙夭之人臻乎仁夀中和之化夫何逺哉
　　十八辨水旱之灾　明存救之术
　　问狂常若僭常旸若此言政教失道必感于天也又尧之水九年汤之旱七年此言阴阳定数不由于人也若必系于政则盈虚之数徒言如不由于人则精诚之祷安用二义相戾其谁可从又问阴阳不测水旱无常将欲均歳功于丰凶救人命于冻馁凶歉之歳何方可以足其食灾危之日何计可以固其心将备不虞必有其要歴代之术可明徴焉
　　臣闻水旱之灾有小有大大者由运小者由人由人者由君上之失道其灾可得而移也由运者由阴阳之定数其灾不可得而迁也然则小大本末臣粗知之其小者或兵戈不戢军旅有强暴者或诛罸不中刑狱有寃滥者或小人入用谗佞有得志者或君子失位忠良有放弃者或男女臣妾有怨旷者或鳏寡孤独有困死者或赋敛之法无度焉或土木之功不时焉于是乎忧伤之气愤怨之心积以伤和变而为沴古之君人者逢一灾遇一异则回视反听察其所由且思乎军镇之中无乃有纵暴者耶刑狱之中无乃有寃滥者耶权宠之中无乃有不肖者耶放弃之中无乃有忠贤者耶内外臣妾无乃有幽怨者耶天下穷人无乃有困死者耶赋入之法无乃有过厚者耶土木之功无乃有屡兴者耶若有一于此则是政令之失而天地之谴也又洪范曰狂常若僭常旸若言不信不乂亦水旱应之然则人君苟能改过塞违率德修政励敬天之志防罪已之心则虽逾月之霖经时之旱至诚所感不能为灾何则古人或牧一州或宰一县有暴身致者有救火反风者有飞蝗去境者郡邑之长犹能感通况王者为万乗之尊居兆人之上悔过可以动天地迁善可以感神明天地神明尚且不违而况于水旱风虫蝗者乎此臣所谓由人可移之灾也其大者则唐尧九载之水殷汤七年之旱是也夫以尧之大圣汤之至仁于时徳俭人和刑清兵偃上无狂僭之政下无怨嗟之声而卒有浩浩滔天之灾炎炎烂石之沴非君上之失道盖阴阳之定数尔此臣所谓由运不可迁之灾也然则圣人不能迁灾能御灾也不能违时能辅时也将在乎廪积有常仁惠有素备之以储蓄虽凶荒而人无菜色固之以恩信虽患难而人无离心储蓄者聚于丰年散于歉歳恩信者行于安日用于危时夫如是则虽阴阳之数不可迁而水旱之灾不能害故曰人强胜天盖是谓矣斯亦圗之在旱备之在先所谓思危于安防劳于逸若患至而方备灾成而后圗则虽圣人不能救矣抑臣又闻古者圣王在上而下不冻馁者何哉非家至日见衣之食之盖能均节其衣食之源也夫天之道无常故歳有丰必有防地之利有限故物有盈必有缩圣王知其必然于是作钱刀布帛之货以时交易之以时敛散之所以持丰济凶用盈补缩则衣食之费谷帛之生调而均之不啻足矣盖管氏之轻重李悝之平籴耿夀昌之常平者可谓不涸之食不竭之府也故丰稔之歳则贵籴而以利农人凶歉之年则贱粜以活饿殍若水旱作沴则资为九年之蓄若兵甲或动则餽为三军之粮上以均天时之丰凶下以权地利之盈缩则虽九年之水七年之旱不能害其人危其国矣至若禳祷之术凶荒之政歴代之法臣粗闻之则有雩天地以牲牢禜【为命切禳风雨祭】山川以圭璧祈土龙于寺舞羣巫于灵坛徙市修城贬食彻乐缓刑省礼务啬劝分杀哀多婚弛力舍禁此皆从人之望随时之宜勤防下之心表恭天之罸但可以济小灾小未足以救大危大荒必欲保邦邑于危安人心于困则在乎储蓄充其腹恩信结其心而已盖羲农唐虞禹汤文武皆由此涂而王也









　　白氏长庆集巻六十二
　　钦定四库全书
　　白氏长庆集巻六十三
　　唐　白居易　撰
　　策林二【凡二十七首】
　　十九息游惰　劝农桑议赋税复租庸罢缗钱用谷帛
　　问一夫不田天下有受其馁者一妇不蚕天下有受其寒者斯则人之性命系焉国之贫富属焉方今人多游心地有遗力守本业者浮而不固逐末作者荡而忘归夫然岂惩戒游惰之法失其道耶将敦劝农桑之教不得其本耶
　　臣伏见今之人舍本业趋末作者非恶本而爱末盖去无利而就有利也夫人之趋利者甚矣苟利之所在虽水火蹈焉虽白刃冒焉故农桑苟有利也虽日禁之人亦归矣而况于劝之乎游惰苟无利也虽日劝之亦不为矣而况于禁之乎当今游惰者逸而利农桑者劳而伤所以伤者由天下钱刀重而谷帛轻也所以轻者由赋敛失其本也夫赋敛之本者量桑地以出租计夫家以出庸租庸者谷帛而已今则谷帛之外又责之以钱钱者桑土不生铜私家不敢铸业于农者何从得之至乃吏胥追徴官限迫蹙则易其所有以赴公程当丰歳则贱籴半价不足以充缗钱遇凶年则息利倍称不足以偿逋债丰凶既若此为农者何所望焉是以商贾大族乗时射利者日以富豪田垄罢人望歳勤力者日以贫困劳逸既悬利病相诱则农夫之心尽思释耒而倚市织妇之手皆欲投杼而刺文至使田卒汚莱室如悬罄人力罕施而地利多郁天时虚运而歳功不成臣常反覆思之实由谷帛轻而钱刀重也夫籴甚贵钱甚轻则伤人籴甚贱钱甚重则伤农农伤则生业不专人伤则财用不足故王者平均其贵贱调节其重轻使百货通流四民交利然后上无乏用而下亦阜安方今天下之钱日以减耗或积于国府或滞于私家若复日月徴求歳时输纳臣恐谷帛之价转贱农桑之业转伤十年以后其弊或甚于今日矣非所谓平均调节之道也今若量夫家之桑地计谷帛为租庸以石斗登降为差以匹夫多少为等伹书估价并免税钱则任土之利载兴易货之自革革则务本者致力利兴则趋末者囘心游手于道途市肆者可易业于西成托迹于军籍释流者可返躬于东作欲其浮惰其可得乎加以陛下念稼穑之艰难则薄敛而人足食矣念纺绩之勤苦则省用而人丰财矣念异货之败度则寡欲而人着诚矣念奇器之荡心则正徳而人归厚矣其兴利除害也如彼又修己化人也如此是必应之如响荅顺之如风行斯可谓下令如流水之源系人于苞桑之本者矣欲其浮惰其可得乎
　　二十平百货之价　陈敛散之法请禁销钱为器
　　问今田畴不加辟而菽粟之佑日轻桑麻不加植而布帛之价日贱是以射时利者贱收而日富勤力穑者轻用而日贫夫然岂殖货敛散之节失其宜耶将泉布轻重之权不得其要也
　　臣闻谷帛者生于农也器用者化于工也财物者通于商也钱刀者操于君也君操其一以节其三三者和均非钱不可也夫钱刀重则谷帛轻谷帛轻则农桑困故散钱以敛之则下无遗谷遗帛矣谷帛贵则财物贱财物贱则工商劳故散谷以收之则下无废财弃物矣敛散得其节轻重便于时则百货之价自平四人之利咸遂虽有圣智未有易此而能理者也方今闗辅之间仍歳大稔此诚国家散钱敛谷防险备凶之时也时不可失伏惟陛下惜之臣又见今人之弊者由铜利贵于钱刀也何者夫官家采铜铸钱成一钱破数钱之费也私家销钱为器破一钱成数钱之利也铸者有程销者无限虽官家之歳铸岂能胜私家之日销乎此所以天下之钱日减而日重矣今国家行挟铜之律执铸器之禁使器无用铜铜无利也则钱不复销矣此实当今权节重轻之要也
　　二十一人之困穷由君之奢欲
　　问近古以来君天下者皆患人之困而不知困之由皆欲人之安而不得安之术今欲转劳为逸用富易贫究困之由矫其失于既往求安之术致其利于将来审而行之以康天下
　　臣闻近古以来君天下者皆患人之困而不知困之由皆欲人之安而不得安之术臣虽狂瞽然粗知之臣窃观前代人庶之贫困者由官吏之纵欲也官吏之纵欲者由君上之不能节俭也何则天下之人亿兆也君者一而已矣以亿兆人之奉其一君则君之居处虽极土木之功殚金玉之饰君之衣食虽穷海陆之味尽文采之华君之耳目虽慆郑卫之音厌燕赵之色君之心体虽倦畋渔之乐疲辙迹之游犹未全扰于人伤于物何者以至多奉至少故也然则一纵一放而弊及于人者又何哉盖以君之命行于左右左右颁于方镇方镇布于州牧州牧达于县宰县宰下于乡吏乡吏转于村胥然后至于人焉自君至臣等级若是所求既众所费滋多则君取其一而臣已取其百矣所谓上开一源下生百端者也岂直如此而巳哉盖亦君好则臣为上行则下效故上苟好奢则天下贪冒之吏将肆心焉上苟好利则天下聚敛之臣将寘力焉雷动风行日引月长上益其侈下成其私其费尽出于人人实何堪其此又为害十倍于前也夫如是则君之躁静为人劳逸之本君之奢俭为人富贫之源故一节其情而下有以获其福一肆其欲而下有以罹其殃一出善言则天下之心同其喜一违善道则天下之心共其忧盖百姓之殃不在乎鬼神百姓之福不在乎天地在乎君之躁静奢俭而已是以圣王之修身化下也宫室有制服食有度声色有节畋游有时不狥己情不穷己欲不殚人力不耗人财夫然故诚发乎心徳形乎身政加乎人化达乎天下以此禁吏则贪欲之吏不得不亷矣以此牧人则贫困之人不得不安矣困之由安之术以臣所见其在兹乎
　　二十二不夺人利　议盐铁与酤诫厚敛及杂税
　　问盐法之谋酤之法山海之利闗市之征皆可以助佐征徭又虑其侵削黎庶舍之则乏用于军国取之则夺利于生人取舍之间孰为可者
