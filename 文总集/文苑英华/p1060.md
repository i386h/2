<!-- { "loadSidebar": true } -->
　　天有五星辰居其一地有五材水为之首既作咸以正味亦凝质而成盐则横目之人生齿之嵗罔不资焉而后食矣盐之为用大矣哉寳应灵庆池者山海经所谓盐贩之泽也俗称官号皆曰盐池供华夏二十余州宅黄河千里之曲北抱原势南负山隂涵濡澄浸渍舄卤外无寸草内絶纎鳞水或紫赤盐皆洁白有自来矣顷大厯丁已秋雨成灾凡厥井疆漫为涂潦今京东和籴使兼知河东租庸盐铁侍御史清河崔公陲时以监察权领【一作顾税】是邦忧国卹人吁天有祷乃徴畚锸集役徒修隄防导溪涧积溜鸿涌白波如山西迤北滙散于女监【一作盐】斯池町畦不没庐室获全繄公是頼矣粤翌日亦既开霁红盐自生盈掬倾筐或茧或栗形攒伏虎色澈丹砂灵贶休徴古未之有公乃献状于户部侍郎韩公滉韩公伏奏于代宗代宗俾諌议大夫蒋镇覆之则编于史册荐于郊庙矣与夫白麟赤鴈之应野蚕稆谷之祥何以异乎冬十月诏锡池名曰寳应灵庆兼置祠焉盖国家祈丰财旌瑞贶也其明年因厥农隙创兹神寝卜津涯六十三之半当安解二大邑之间捄陾陾椓橐槖工惟力竞役若子来俄结构以特起涂塈而斯毕然后审像设焕丹青睟容穆如甲士赑屭则聦明正直之有凭也夫其洞户南豁沧波淼然树以修槐罗以香草则风凉防舞之有所也又来嵗已未夏五月九日天子降中贵人以牲牢祀之制祀光临衣冠列位秩齐四渎礼视三公亦为盛矣其后西自闗辅东逾崤渑南驰陜服北走绛台马屯云车流水乞灵报徳可胜纪乎易曰圣人以神道设教而天下服此之谓也遂迁公殿中侍御史京东和籴使逮于斯任岂唯执宪简颁盐政【三字一作颁盐之政令】必将秉造化应鼎之和羮人皆望焉神所劳矣濯客自东鄙观艺而来美精诚之动天多筑防之尽力輙采闻见题于乐石庶丕绩不朽与池始终时建中二年秋八月记
　　洪州西山风雨池记　　　　权徳舆
　　山林川谷能出云为【集有风字】雨皆曰神诸侯在其地则祭之钟陵风雨池在山西【集作西山】洪井之北发源山椒分脉散清浅数里汇归于兹石壁峭絶泉流其下信乎精气之所囬复风雨之所蓄池邦人敬向相传名之并山北下二十余里有望祀之地祠宇以神之苹蘩以荐之祈农望嵗于是乎在祀之丰约在徳之轻重报之迟速视诚之薄厚大夫李公理江西三年寛仁清浄正徳利用以黄韩笃厚之化易吴楚剽轻之俗里闾之间歌颂【集作诵】相闻嵗在丁卯六月大旱公廑身焦思所以救之之道撰日洁诚有事于神斋心夕往舣舳宵济厥明至于山下达于祠亭【集作宇】精诚旁魄灵贶交感通山泽之气致隂阳之和和气薰然蒸为时雨未彻奠而繁隂起不崇朝而甘液遍荡洒疵疠布之休和自时厥后庶徴咸若茂遂生物登成甫田而所治七诸侯如公之诚各修其封内之祀化彼灾沴为厘为福其或散为祥风结为卿云纷纶葳蕤奔走来告繇是九江之西嵗用大穣昔董仲舒推隂阳啓闭之数相区区江都之地用无饥年前史书之况我公察廉八郡政成化洽人有顽薄之俗以诚革嵗有水旱之沴以徳胜庶富斯民如此之盛也春秋时国有史氏君举必书徳舆从事于公记事之徒也以公之仁池之神明徳参防若合符节是用追琢岩石俾邦人识之时贞元三年八月庚子记
　　楚州新修吴太宰伍相神庙记　卢　恕
　　舍人事而介福专人事而薄神皆君子不为也茍不以仁惠爱民而止以堕怠理道持甘酌芳饎以交神神在聪明正直岂许之乎若忧勤焦思访接无怠于贤人且不遗况贤神乎所以大徳君子以厚人故不薄神也楚州以【一作比】淮壖涘太宰伍相庙置在【一作自】吴时临邦沟当伐越时为餽运所开太宰经画及因谗而没其神凭大波雄愤无所泄蓄为猛颷骇众吴人恐之故相与立祠邦沟上歴代皆崇其祠椎牛酾酒小民有至破产者北齐清河王励刺【一作判】此州申教部民不冝荒渎非神之意其风稍革国朝龙朔中为狂人郭行真所焚干封初凖勅重建大中十载四月十八日上以山阳荐灾当宁忧轸曰非朝之显徳清望有材者不可分吾忧子众姓于是诏兵部郎中荥阳公守郡立政行道得民之心每雨小差期晴少失候公一至请之灵贶立答连嵗丰穣岂【一作得】非神之隂賛耶旧庙菆隘浅廹前横岸道尘坌玷防公黙图将显大之且俟诚化更广即増张神宇俄有州人蒋容者啓公请合财葺之殆天啓乎何防契如是耶于是开其前伸其后重肖神像及仪从等毕新庙之域【一作成】也面河距淮岩然崇堂蜿然修廊像设新而英姿益明旂旓新而灵卫愈严庭可以长布武阶可以劳拾级管箫朝奏一何和神也风月夕清一何宜神也祭法曰夫日月星辰民所瞻仰也山陵林谷川泽民所财用也今太宰之髙不啻星辰太宰之利不啻山谷彼青骨而邀食于民者岂得同日而语洎诏徴公为左諌议大夫释符之日恕防公付以留务行及祠前顾谓恕曰有事或诚存太宰其应也如响今去能无感焉君代我编其修建之由恕谨奉教一无伪饰公之始至也承菑沴之后墟【一作庐】井残矣廪藏空矣道既僵殍牢亦充塞及公之布徳也四时洽畅千里醉歌帑廥皆溢庭无讼人乡县郭邑致十倍之繁富庙宇亭肆兴万堵之宏丽休祥表见仁声流扬传车云归耆少遮道竟夕不得前虽古之良二千石实有慙色素负谦损不先之道至于理功皆不欲人言恕亲吏也其可隠而不书巨唐大中十二年七月十一日记
　　歙州重建汪王庙记　　　　汪台符
　　天不欲盖地不欲载两曜不欲凝万根不欲生玉石一尘贤愚一丘则神人不得不防圣人不得不作我唐不得不兴越公不得不起起而不失进退存亡者越公得之矣隋鹿无主羣雄率舞公矫翅一鸣声着千古提山掬海沃沸填危扫平反侧之源归我唐虞之际武徳四年髙祖下制曰汪华往因离乱保防州郡【新安志作郷】镇静一隅以待寜晏识机慕义【志作化】逺送欵诚宜从褒宠授以方牧可使持节歙宣杭睦饶等六州诸军事感天人知已瞻玉阙言懐龙劔一沉死而不朽贞观二十三年也有棠树之诗无良吏之叹固得父老请建祠堂在防之西大厯十年刺史薛邕迁于乌聊东峯元和三年刺史范传正又迁于南阜即今庙是也中和四年刺史吴公圆克荷应复新栋宇迄今司空浔阳公景慕英尘经始灵宫凡三迁饰物不告劳民惟求旧济于时死于国功宣教化则祭之其余不在祀典狄梁公按察江淮焚淫祠七百所朝野韪之所谓能执干戈以卫社稷越公欲盖而彰虽焚不可得矣且汤不干尧不湿曷显圣人之政唐歴十有九帝二百八十年其时间有奴狂仆醉触破王化洎僖皇嵗庚子盗起曹南逆尘犯跸我淮王大呌义声千里奔命宣池濠夀滁和六郡统【一作绕】我马棰分我君忧茍无将将之雄莫破铮铮之胆我司空浔阳公独危【一作陶雅尝为歙州刺史二十年】仁义礼乐饵舒池常润于歙最为政第一慰本城之人筑乆长大本岂矜庄严【一作壮丽】一祠企望六郡直在乎开物成务遗民金石者也台符越公之裔浔阳之吏祖能神主能贤辞或不直作神之羞辱主之命诏我邦人同归典实庶可与言文论政矣龙集壬戌十二月十有一日谨记
　　茅山白鹤庙记　　　　　　栁　识
　　茅山旧句曲也本记云内有灵府空通五岳其外山形似已因名为句曲自轩辕鼎湖之后世多近智所谋【一作渐闇】真有故金阙玉清大圣至神【一作诚】之事真灵时阐于人间以彰道妙则汉元帝世有茅君积袭道徳来受仙任逰内统外泽加幽显邦人瞻戴因改为茅山教既漙二弟亦此山得道三峯是三君驻云鹤之所备详传记至明帝永平二年诏勑修崇其庙后代相承【一作传】罔敢或替我国家缵承真曹宗奉至教【一作门】天寳七载五月十三日于山之西偏制置祠宇度道士三人以修时醮列在祀典夫庙享功徳显黙殊致以道而言则天地之外亦有覆载隂阳之外亦有生化斯乃虚而有象运而无形盖显为皇王师范道之形器也隠为贞灵变化道之精微也体虽隠显心则感通有无交畅化乃大备初真人既受羽节留二弟于句曲而谓之曰吾今去便有局任不得数相往来要当三月十八日十二月二日邀师携友以来游纷有好道者待我于是乎吾自当科之有以相教则法之本也内习精真冲寂外行防清仁惠每嵗春冬皆有数千人洁诚洗念来朝此山自汉至今宇宙间潜修精感转自【一作相】化诱其可胜纪乎若然者我真人功圣徳隂隲妙用岂言能尽欤夫学道则所见无有不忘得道则所忘无有不在多冺迹于常或标灵引类不显定一理始曰无方之用孰知终极是知圣人情忘爱存慈劝不已益见道之至也真人昔将轻举俯视六合虚徐翔翺于是防云自异灵鹤自至昔亦如天之运行日月为照星辰为曜则日月星辰为天地光大之用天岂有之自是真富也防云灵鹤为真圣升虚之用圣岂待之自是真贵也世之贤士髙位济俗乃无意于车舆道之真仙孕元育化寜有意于云鹤庙者亦如人思邵伯而爱甘棠也道士容行延生法成韦崇珣等经营修奉嵗月乆矣愿刻金石以志于山唐大厯十三年太嵗戊午三月十八日记
　　新修四皓庙记
　　国之所以病者在乎名分差赏罚谬贱妨贵孽代宗河决树颠可拱而俟夫圣人作则必建皇极叙彛伦植礼为防坦顺为路使尊有定位下无觎心春秋垂子贵母贵之文年钧徳钧之説侄娣审于左右文质殊其后先等威着明条贯纎悉选师保以教之设疑丞而辅之春诵夏一物三善故刑于寡妻文王之所以正家道也抗法伯禽周公之所以致颂声也昔申后黜而小弁赋子朝宠而王室乱献公从筮晋祀如线楚建遇谗芊姓累棋列于格言垂作殷鍳汉髙皇帝提三尺劒奋布衣夷秦剪项南靣而帝及乎踈孝惠私赵王本根一摇海内失望向使安车空驾羽翼不来蹈金寒玦离之踪成母爱子抱之计四百之祚岌乎殆哉非四公之髙名不能割汉祖肌肤之爱非留侯之竒防不能振大贤金玉之音然而显晦异宜语黙殊用涂山玉帛有栉风沐雨之劳陋巷箪瓢无被髪缨冠之责兼济独善相与背驰唯四先生两有之矣往者明祠頽壊靡有孑遗太傅兼中书令许国公爰命经营不日而就栋宇甚羙神形若生如裁兎鹿之书似指狼羊之喻松凉桂燠云白霞丹坐视天倪时闻地籁公秀发人瑞雍容国桢【一作祯】本于忠孝文以礼乐每絶编而嗜学常吐餔【一作哺】以迎賔至于戡定之懋勲防察之殊政则铭于彛器藏在史官宜有如季文子者请之太史克者诗之非昧者所宜造次道也公以为四先生避秦乱逃汉禄而所立利泽如掲日月彼佩金印乗朱轩食万钟润九里而括囊避事全躯保挐【一作拏疑作孥】闻四贤之风可以有立志矣故公之饰是庙也见圣王固本之制焉有诗人伐檀之志焉岂特烛耀岩穴旌贲隠沦而已光化二年十月一日记
　　修黄魔神庙记　　　　　　袁　循
