<!-- { "loadSidebar": true } -->
　　惟昔逢休明，十载朝云陛。休明，谓齐武皇帝也。左氏传曰：王孙满曰：德之休明。萧子显齐书曰：眺解褐豫章王行参军。然王故朝也。左思七牧曰：开甲第之广袤，建云陛之嵯峨。既通金闺籍，复酌琼筵醴。金闺，卽金门也。解嘲曰：历金门，上玉堂。应劭汉书注曰：籍者，为二尺竹牒，记其年纪、名字、物色，悬之宫门，案省相应，乃得入也。袁宏夜酣赋曰：开金扉，坐琼筵。汉书，楚元王敬礼穆生等，穆生不嗜酒，王每置酒，常为穆生设醴也。宸景厌照临，昏风沦继体。宸，北辰，以喻帝位也。厌照临，谓武帝崩也。继体，谓郁林王昭业也。萧子显齐书曰：郁林王，文惠太子长子　武帝崩，王卽位。毛诗曰：明明上天，照临下土。尚书曰：远耆德，比顽童，时谓乱风。广雅曰：昏，乱也。又曰：沦，没也。公羊传曰：继文王之体，守文王之法度。纷虹乱朝日，浊河秽清济。汉书，息夫躬绝命辞曰：虹霓耀兮日微。张晏曰：虹蜺，邪阴之气也，而有照耀以蔽日月，方谗言流行，忠良浸微也。战国策，张仪说秦王曰：清济浊河，足以为阻。孔安国尚书注曰：济水入河，并流十数里，清浊异色，混为一流。亦喻谗邪之秽忠正也。防口犹宽政，餐荼更如荠。言防众口，实由宽政，虽遇餐荼之苦，更同如荠之甘。时明帝辅政，故曰宽也。国语，召公谏厉王曰：防人之口，甚于防川。左氏传，陈公子完谓齐侯曰：臣幸若获宥，及于宽政，君之惠也。仲长子昌言曰：有军兴之大役焉，有凶荒之杀用焉，如此则清修絜皎之士，固当食荼盬胆，枕籍菁棘。毛诗曰：谁为荼苦？其甘如荠。英衮畅人谋，文明固天启。英衮，谓明帝也。初为尚书令，故曰英衮。萧子显齐书曰：明帝以太后令，废郁林王及海陵王而卽帝位。周礼曰：三公自衮冕而下。汉书音义曰：畅，通也。周易曰：人谋鬼谋，百姓与能。又曰：见龙在田，天下文明。左氏传曰：晋侯赐毕万魏，卜偃曰：以是始赏，天启之矣。青精翼紫轪，黄旗映朱邸。春秋元命苞曰：殷纣之时，五星聚房。房者，苍神之精，周据而兴。然青卽苍也。齐，木德，故苍精翼之。孔安国尚书传曰：翼，辅也。方言曰：韩、楚之间，轮谓之轪，徒计切。天子之车，以紫为盖，故曰紫轪。司马德操与刘恭嗣书曰：黄旗紫盖，恒见东南，终成天下者，扬州之君子。史记曰：诸侯朝天子，于天子之所立宅舍曰邸。汉书曰：代王入代邸。诸王朱户，故曰朱邸。还覩司隶章，复见东都礼。东观汉记曰：更始欲北之雒阳，以上为司隶校尉。三辅官府吏东迎雒阳，见更始诸将过者数十辈，皆冠帻而衣妇人之衣，大为长安所笑；见司隶官属，皆相指视之，极望，老吏或垂涕，粲然复见官府仪体，贤者蚁附也。中区咸已泰，轻生谅昭洒。文赋曰：伫中区以玄览。说文曰：洒，涤也，桑礼切。趋事辞宫阙，载笔陪旌棨。谓出殿中而为记室也。汉书曰：朱博夜寝早起，妻希见面，趋事如是。慎子曰：趋事之有司，贱也。礼记曰：史载笔，士载言。司马彪续汉书曰，公以下至二千石，骑吏四人，皆带剑棨戟为前行。韦昭汉书注曰：棨，戟也，音启。邑里向疎芜，寒流自清泚。鹖冠子曰：士之居邑里。贾逵国语注曰：芜，薉也。说文曰：泚，清也，且礼切。衰柳尚沉沉，凝露方泥泥。沉沉，茂盛之貌也。毛诗曰：蓼彼萧斯，零露泥泥。广雅曰：方，正也。毛苌曰：泥泥，沾濡也。零落悲友朋，欢虞燕兄弟。孔融与曹操书曰：海内知识，零落殆尽。虞与娱通。毛诗序曰：常棣，燕兄弟也。既秉丹石心，宁流素丝涕。丹石，言不移也。吕氏春秋曰：石可破而不可夺其坚，丹可磨而不可夺其赤。韩子曰：上下相德，守道者皆怀金石之心。素丝随染涕，墨子所悲也。淮南子曰：墨子见练丝而泣之，为其可以黄可以黑。高诱曰：闵其化也。曹颜远感时诗曰：素丝与路歧。乘此终萧散，垂竿深涧底。孙惠龟赋曰：泛舟于清泠之渊，垂竿于岩涧之下。如淳汉书注曰：乘，因也。
　　文选考异
　　注「继文王之体」　袁本、茶陵本「继」上有「是子也」三字，无「王」字。案：当补「王」字耳。「是子也」，尤误删。
　　注「谁为荼苦」　案：「为」当作「谓」。各本皆误。
　　注「曹颜远感时诗曰」　陈云「时」当作「旧」。各本皆误。
　　直中书省五言　萧子显齐书曰：眺转中书郎。
　　谢玄晖
　　紫殿肃阴阴，彤庭赫弘敞。紫殿，紫宫也。汉书成纪曰：神光降集紫殿。庄子曰：至阴肃肃，至阳赫赫。西都宾曰：玉阶彤庭。西京赋曰：赫昈昈以弘敞。风动万年枝，日华承露掌。晋宫阙名曰：华林园有万年树十四株。汉书曰：日华曜宣明。又曰：武帝作栢梁铜柱、承露盘、僊人掌也。玲珑结绮钱，深沈映朱网。晋灼甘泉赋注曰：玲珑，明见貌也。东宫旧事曰：窗有四面，绫绮连钱。楚辞曰：网户朱缀刻方连。王逸注曰：网，绮文缕也。缀，缘也。网与罔同而义异也。红药当阶飜，苍苔依砌上。淮南子曰：穷谷之污，生以苍苔。兹言翔凤池，鸣佩多清响。晋中兴书曰：荀勖徙中书监为尚书令，人贺之，乃发恚云：夺我凤凰池，卿诸人何贺我邪？礼记曰：君子行则鸣佩玉。信美非吾室，中园思偃仰。登楼赋曰：虽信美而非吾土兮。毛诗曰：或栖迟偃仰。朋情以郁陶，春物方骀荡。尚书曰：郁陶乎予心，颜厚有忸怩。庄子曰：惠施之材，骀荡而不得，逐物不反。司马彪曰：骀荡，犹施散也。安得凌风翰，聊恣山泉赏。庄子曰：鹊巢于高榆之颠，巢折，凌风而起。毛诗曰：如飞如翰。郑玄曰：如鸟之飞翰也。
　　观朝雨五言
　　谢玄晖
　　朔风吹飞雨，萧条江上来。既洒百常观，复集九成台。张景阳七命曰：表以百常之阙。西京赋曰：通天眇以竦峙，劲百常而茎擢。薛综曰：台名也。尔雅曰：观谓之阙。吕氏春秋曰：有蛾氏有二佚女，为九成台，饮食必以鼓。空蒙如薄雾，散漫似轻埃。平明振衣坐，重门犹未开。楚辞曰：平明发兮苍梧。新序曰：老古振衣而起。周易曰：重门击柝。耳目暂无扰，怀古信悠哉。东京赋曰：慨长思而怀古。毛诗曰：悠哉悠哉。毛苌曰：悠，思也。戢翼希骧首，乘流畏曝鳃。成公绥慰情赋曰：惟潜龙之勿用，戢鳞翼以匿影。邹阳上书曰：鲛龙骧首奋翼，则浮云出流。鵩鸟赋曰：乘流则逝。三秦记曰：河津，一名龙门，两傍有山，水陆不通，龟鱼莫能上。江海大鱼，薄集龙门下，上则为龙，不得上，曝鳃水次也。动息无兼遂，歧路多徘徊。动息，犹出处，言出处之情有疑，譬临歧路而多惑也。淮南子曰：杨子见逵路而哭之，谓其可以南可以北。方同战胜者，去翦北山莱。言隐胜仕也。方，犹将也。韩子，子夏曰：吾入见先王之义则荣之，出见富贵又荣之，二者战于胸臆，故臞也。今见先王之义战胜，故肥也。毛诗曰：南山有台，北山有莱。毛苌曰：莱，草也。
　　文选考异
　　注「有蛾氏」　何校「蛾」改「娀」，是也。各本皆讹。
　　郡内登望五言　萧子显齐书曰：眺出为宣城太守。
　　谢玄晖
　　借问下车日，匪直望舒圆。张景阳诗曰：下车如昨日，望舒四五圆。寒城一以眺，平楚正苍然。毛诗曰：翘翘错薪，言刈其楚。说文曰：楚，丛木也。郑玄毛诗笺曰：蒹葭在众草之中，苍苍然也。山积陵阳阻，溪流春谷泉。江赋曰：幽涧积阻。沈约宋书曰：宣城郡，太康中分丹阳立。陵阳子明得仙于广阳县山。战国策曰：饮茹溪之流。汉书曰：丹阳郡有春谷县。水经注曰：江连春谷县北，又合春谷水。威纡距遥甸，巉岩带远天。威纡，威夷纡余，流长之貌也。孔安国尚书传曰：距，至也。广雅曰：巉岩，高也。切切阴风暮，桑柘起寒烟。怅望心已极，惝怳魂屡迁。怅望，已见上文。楚辞曰：招惝怳而永怀。招，勑骄切。惝，况壤切。怳，况往切。结发倦为旅，平生早事边。汉书，霍光结发内侍。论语，子曰：久要不忘平生之言。谁规鼎食盛，宁要狐白鲜。家语曰：子路南游于楚，列鼎而食。晏子春秋曰：景公被狐白之裘，坐于堂侧。方弃汝南诺，言税辽东田。续汉书曰：汝南太守南阳宗资任用范滂，时人谣曰：汝南太守范孟博，南阳宗资主画诺。魏志曰：管宁闻公孙度令行海外，遂至于辽东。皇甫谧高士传曰：人或牛暴宁田者，宁为牵牛着凉处，自饮食也。
　　文选考异
　　注「自饮食也」　案：「饮」当作「飤」。各本皆讹。
　　和伏武昌登孙权故城五言　徐勉伏曼容墓志序曰：曼容为大司马咨议参军，出为武昌太守。
　　谢玄晖
