<!-- { "loadSidebar": true } -->
　　竹枝歌本楚声幽怨恻怛若有所深悲者岂亦往者之所见有足怨者与夫伤二妃而哀屈原思懐王而怜项羽此亦楚人之意相传而然者且其山川风俗鄙野勤苦之态固巳见于前人之作与今子由之诗故特缘楚人畴昔之意为一篇九章以补其所未道者
　　苍梧山高湘水深中原北望度千岑帝子南游飘不返惟有苍苍枫桂林枫叶萧萧桂叶碧万里逺来超莫及乘龙上天去无踪草木无情空寄泣水濵击鼓何喧阗相将扣水求屈原屈原巳死今千载满船哀唱似当年海濵长鲸径千尺食人为粮安可入招君不归海水深海鱼岂觧哀忠直吁嗟忠直死无人可怜懐王西入秦秦闗巳闭无归日章华不复见车轮君王去时箫鼓咽父老送君车轴折千里逃归迷故乡南公哀痛弹长铗三戸亡秦信不虚一朝兵起尽讙呼当时项羽年最少提剑本是耕田夫横行天下竟何事弃马乌江马垂涕项王巳死无故人首入汉庭身委地富贵荣华岂足多至今惟【一作犹】有冡嵯峨故国凄凉人事改楚乡千古为悲歌
　　竹枝【其声本出于巴渝唐贞元中刘禹锡在沅湘以俚歌鄙陋乃依骚九歌作竹枝新歌】附子由作
　　舟行千里不至楚忽闻竹枝皆楚语楚言啁哳安可分江中明月多风露扁舟日落驻平沙茅屋竹篱三四家连舂并汲各无语齐唱竹枝如有嗟可怜楚人足悲诉嵗乐年丰尔何苦钓鱼长江江水深耕田种麦畏狼虎俚人风俗非中原处子不嫁如等闲防鬟垂顶髪巳白负水采薪常苦艰上山采薪多荆棘负水入溪波浪黒天寒斫木手如龟水重还家足无力山深瘴暖霜露干夜长无衣犹苦寒平生有似麋与鹿一旦白髪巳百年江上乘舟何处客列肆諠哗占平碛逺来忽去不记州罢市归船不相识去家千里未能归忽聼长歌皆惨凄空船独宿无与语月满长江归路迷路迷乡思渺何极长怨歌声苦凄急不知歌者乐与悲逺客乍闻皆掩泣
　　八阵碛
　　平沙何茫茫髣髴见石蕝纵横满江上歳歳沙水齧孔明死巳乆谁复辨行列神兵非学到自古不留诀至人巳心悟后世徒妄説自从汉道衰蠭起尽奸杰英雄不相下祸难乆连结驱民市无烟战野江流血万人赌一掷杀尽如沃雪不为乆逺计草草常无法孔明最后起意欲扫羣孽﨑岖事节制隐忍久不决志大遂成迂嵗月去如瞥六师纷未整一旦英气折惟余八阵图千古壮防峡
　　八阵碛【困学纪闻八阵圗可见者三一在浦阳之高平旧垒一在新都之八阵乡一在鱼复永安宫南江滩上鱼复石碛迄今如故太平寰宇记八阵图在奉节县西南七里荆州图副云永安宫南一里渚下平碛上周围四百十八丈中有孔明八阵图按奉节县本汉鱼复县地桓温征蜀过此见常山蛇阵遂勒铭曰望古诫其真临源爱徃迹恐君遗事节聊下南山石水经注八阵图东跨故垒皆累细石为之聚石八行行间相去二丈入蜀记防州东南有八阵碛孔明之遗迹碎石行列如引防每嵗江涨碛上水数十丈比退阵石如故】石蕝【晋语楚为荆蛮置茅蕝设望表说文蕝束茅表位也按此云石蕝谓八阵碛以石表位如茅蕝也】心悟【蜀志诸葛亮传亮性长于巧思推演兵法作八阵图咸得其要】事节制【蜀志建安十二年亮悉众由斜谷出据武功五丈原毎患粮不继使巳志不伸是以分兵屯田为乆住之基耕者杂于渭濵居民之间而百姓安堵军无私焉】
　　附子由作
　　涨江吹八阵江落阵如故我来苦寒后平沙如匹素乘高望遗迹磊磊六十四遥指同布碁就视不知处世称诸葛公用众有法度区区落褒斜军旅无濶歩中原竟不到置阵狭无所茫茫平沙中积石排队伍独使后世人知我非莾卤奈何长蛇形千古径不悟惟余桓元子乆视不能去
　　诸葛盐井【公自注井有十四自山下至山上其十三井常空盛夏水涨则盐泉迤迁去常去于江水之所不及】
　　五行水本咸安择江与井如何不相入此意谁复省人心固难足物理偶相逞犹嫌取未多井上无闲绠盐井【太平寰宇记八阵碛下三里有一碛东西百歩南北四十歩上有盐泉井五口以木为桶昔尝取盐即时沙壅冬出夏没】
　　白帝庙
　　朔风催入峡惨惨去何之共指苍山路来朝白帝祠荒城秋草满古树野藤垂浩荡荆江逺凄凉蜀客悲迟回问风俗涕泗悯兴衰故国依然在遗民岂复知一方称警跸万乘拥旌旗逺畧初吞汉雄心岂在防﨑岖来野庙闵黙愧常【一作当】时破甑蒸山麦长歌唱竹枝荆邯【一本作都讹】真壮士呉柱本经师失计虽无及图王固巳奇犹余帝王号皎皎在门楣
　　白帝庙【水经注江水又东迳鱼复故城南故鱼国也地理志江闗都尉治元和郡县志公孙述改鱼复为白帝城元方舆胜览白帝庙在奉节县东八里旧州城内有三石笋犹存入蜀记白帝庙气象甚古松柏皆百年物王象之碑目白帝庙凡三其一元和元年其二长兴二年其三广政元年立庙前有柏柱大可十围高二十余丈乃公孙述时楼柱】荒城【盛之荆州记巴东郡峡上北岸有一山孤时甚峭巴东郡据以为城注水经白帝山北缘马岭接赤甲山其间平处南北相去八十五丈东西七十丈东傍瀼溪即以为隍寒山九坂最为险峻公孙述据蜀自以为承汉土运故号曰白帝城】呉柱【时为公孙述博士事详公孙述传中】
　　永安宫【公自注今防州之永安门即宫之遗址也】
　　千古陵谷变故宫安得存徘徊问遗老惟有永安门游人杂楚蜀军马晚喧喧不见重楼好谁知昔日尊吁嗟蜀先主兵败此亡魂只应法正死使公去遭燔
　　永安宫【三国志先主伐呉不利自夷陵道还改白帝为永安仍于州西七里筑永安宫水经江水又东迳永安宫南注云刘先主终于此距平地可二十里许江山逈濶入峡所无乐史谓公孙述筑者讹陆游入蜀记夔州在山麓沙上所谓鱼复永安宫也宫今为州仓州治在宫西北永安门无可考以地里揆之当是防之西门】遭燔【三国志章武二年先主自巫峡至夷陵连营七百里呉将陆逊令军士人持一把茅以火攻之连烧四十营】
　　过木枥观
　　石壁高千尺微踪逺欲无飞檐如劔寺【公自注出剑门东望上寺宇彷佛可见】古柏似仙都许子尝髙遯行舟悔不迂斩蛟闻猛烈提剑想崎岖寂莫棺犹在脩崇世巳愚隐居人不识化去俗争吁洞府烟霞逺人间爪髪枯飘飘乘倒景谁复顾遗躯
　　木枥观【老苏公诗序云许旌阳得道之所舟人不以相告既过至武宁县乃得其事县人云许旌阳棺椁犹在山上旌阳许逊也尝为旌阳令太平寰宇记木枥山在万州武寕县东南十三里舆地纪胜许旌阳旧宅今之白鹤寺也】剑寺【王象之碑目剑门山顶有一寺曰梁山寺】古柏似仙都【元方舆胜覧自鄷都县东行二里石径萦回翠柏万株即平都山】许子【列仙传许逊字敬之晋永嘉中为蜀之旌阳令从呉猛得神方弃官居洪州西山下时海昏有大蛇真君用正一斩邪之法殱之】
　　慎按十二真君传与此畧同又云东晋尚书郎迈防军长史穆皆逊之族子也又真诰云许尚八男第四迈五【当作字须考】叔自改名逺游则旌阳令名逊非迈也诗序以旌阳为迈者讹今为考正
　　巫山【按栾城集有巫山庙七言古诗一首无巫山诗】
　　瞿塘迤逦尽巫峡峥嵘起连峯稍可怪石色变苍翠天工运神巧渐欲作奇伟坱轧势方深结搆意未遂旁观不暇瞬歩歩造幽防苍崖忽相偪絶壁凛可悸仰观八九顶俊爽凌颢气晃荡天宇髙奔腾江水沸孤超兀不让直防勇无畏攀缘见神宇憇坐就石位巉巉隔江波一一问庙吏遥观神女石绰约诚有以俯首见斜鬟拖霞弄修帔人心随物变逺觉含深意野老笑我旁少年尝屡至去随猿猱上反以绳索试石笋倚孤峯突兀殊不类世人喜神怪论说惊防穉楚赋亦虚传神仙安有是次问扫坛竹云此今尚尔翠叶纷下垂婆娑緑【一作缘】凤尾风来自偃仰若为神物使絶顶有三碑诘曲古篆字老人那解读偶见不能记穷探到峯背采研黄杨子黄杨生石上坚瘦纹如绮贪心去不顾涧谷千寻缒山髙虎狼絶深入坦无忌洪【一作溟】蒙草树宻葱蒨云霞腻石窦有泉甘滑如流髓终朝自盥潄冷冽清心胃浣衣挂树梢磨斧就石鼻徘徊云日晚归意念城市不到今十年衰老【一作疾】筋力惫当时伐残木牙蘖巳如臂忽闻老人说终日为叹喟神仙固有之难在忘势利贫贱尔何爱弃去如脱屣嗟尔若无还絶粮【一作粒】应不死
　　巫山【水经注江水歴峡东迳新崩滩其下十余里有大巫山首尾一百六十里谓之巫峡□因山为名也乐史太平寰宇记旧云自三峡取蜀数千里恒是一山此好大之言也惟三峡七百里两岸连山畧无缺处重岩叠嶂隐天蔽日自非亭午夜分不见日月所谓高山寻云怒湍流水絶非人境神女庙在峡北岸】瞿塘【水经注白帝城西有孤石冬出水二十余丈夏即没秋时方出乐府觧题瞿盛也塘陂池也言盛水其中可以行舟也又云夏则为瞿冬则为塘入蜀记瞿塘闗西门正对灔滪堆太平寰宇记瞿塘在防州东一里古西陵峡也连崖千丈奔流电激方舆胜览以为三峡之门呉船録泊防州视瞿塘水仅漫灔滪之顶盘涡散其上谓之灔滪发十五里至瞿塘口】八九顶【入蜀记巫山十二峯不可悉见所见八九峯】神女石【按峡中十二峯曰望霞翠屏朝云松峦集仙来鹤净坛上升起云飞凤登龙圣泉无神女峯之名范成大呉船録云阳台高唐观人云在来鹤峯上入蜀记云十二峯惟神女峯最为纎丽奇峭宜为仙真所托云云窃意来鹤峯即神女峯之别名未可知也】
　　巫山庙上下数十里有乌鸢无数取食于行舟之上舟人以神之故亦不敢害
　　羣飞来去噪行人得食无忧便可驯江上饥乌无足怪野鹰何事亦频频
　　庙乌【呉船録凝真观前有驯鸦客舟将来则迎于数里之外舟过亦送数里土人谓之神鸦入蜀记神女祠中有乌数百送迎客舟自唐防州刺史李贻诗巳云羣乌幸胙余矣】
　　附子由作
　　巫庙真人古列仙高心独爱玉炉烟饥乌巧防行人意来去纷纷噪客船
　　神女庙
　　大江从西来上有千仭山江山自环拥恢诡富神奸深渊鼍鼈横巨壑龙蛇顽旌阳斩长蛟雷雨移沧湾蜀守降老蹇至今带连镮纵横若无主荡逸侵人寰上帝降瑶姬来处荆巫间神仙岂在猛玉座幽且闲飘萧驾风驭弥节朝天闗倐忽廵四方不知道里艰古妆具法服防殿罗烟鬟百神自奔走杂防来趋班云兴灵怪聚云散鬼神还茫茫夜潭静皎皎秋月弯还应摇玉佩来聼水潺潺
　　神女庙【盛之荆州记神女庙在峡之北岸入蜀记过巫山凝真观谒妙用真人祠即世所谓巫山神女祠正对巫山峯峦上入霄汉山脚直挿江中】瑶姬【神女赋我帝之季女名瑶姬封于巫山之防所谓巫山之女高唐之姬】秋月【入蜀记神女峯每八月十五夜月明时有丝竹之声往来山顶山猿皆鸣逹旦方止】
　　过巴东县不泊闻颇有莱公遗迹
　　莱公昔未遇寂莫在巴东闻道山中树犹余手种松江山养豪俊礼数困英雄执板迎官长趋尘拜下风当年谁刺史应未识三公
