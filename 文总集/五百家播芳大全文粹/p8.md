<!-- { "loadSidebar": true } -->
　　清跸时廵深轸四方之多事合宫大享恪遵三岁之彝章诚既格而神娯庆遂行而民赖【中贺】臣闻礼或隆而或杀祀有报而有祈属边衅之屡生致容典之几坠未暇备隆于百礼特杀其文虽曰大报于三神以祈为主爰举绍兴之近制实遵皇祐之陈谟天地合宫祖宗并侑圣明之能述作尽洗拘挛中正以昭馨香自膺顾享恭惟皇帝陛下生知恭俭躬履艰危菲禹食以寜神土尧阶而率下斋明盛服搜讲上仪五室九筵制既严于路寝三牲八簋诚自接于高灵臣忝帷幄之旧备藩垣之烦再逢熈旦独逺周行馂事受厘莫賛鬼神之问疏恩作解获沾雷雨之施
　　贺明堂礼成肆赦表　　　　　苏子由
　　享帝尊亲古今之大典推恩肆眚天地之至仁举此威仪并在今日【中贺】伏惟皇帝陛下以仁御世以诚事天乾清坤寜兵戢民阜人悦故神罔不宥物备故礼得以成一享圜丘三谒路寝诚敬之心与日兼茂寛大之泽无物不防能事既脩全福自至方将享尧舜之上夀膺成康之令名民愿所同天心是若臣顷侍帷幄稍歴嵗时谴责之深坐甘没齿江湖之逺犹兾首丘久蛰泥涂闻震雷而惕若深囚笼槛得清风而自疑
　　贺明堂成表
　　肆觐东后方躬五载之廵平秩西成不忘九室之飨人心咸豫天眷昭回【中贺】恭惟皇帝陛下增光祖宗再造区宇我将我享爰搜讲于上仪有壬有林用绥懐于列辟箫管备举笾豆静嘉神之格思终扫平于大憝民亦劳止咸仰戴于中兴勃然成功高出振古臣顷辞文陛冒领守符骏奔走于下尘莫陪盛礼乐中和于逺域徒切倾心



　　五百家播芳大全文粹巻一中
　　钦定四库全书
　　五百家播芳大全文粹卷一下
　　宋　魏齐贤
　　叶　棻同辑
　　表
　　徳音
　　贺南郊赦表　　　　　　　　　曾文肃
　　继体守文既日跻于圣敬报本反始式昭示于昊穹翕受百神之厘敷为四海之泽涣号扬于中外湛恩洽于幅员臣某【中贺】窃以洪覆难谌惟圣人为能飨齐明以祀示天子必有尊用陶匏藁秸以称其诚备銮辂衮龙以致其美紫坛八觚而天位定黄钟六变而神贶交盖发祥隤祉所以为民故赦过宥罪与之均福矧丕承于寳祚方躬见于圜丘肇禋有成时肆大赉至于广蠲金谷之负深恤里【阙】　　昭天漏泉汪洋乎其无间垂髫戴白
　　鼓舞乎所未闻欢声【阙】　　　　兹盖伏遇皇帝陛下宅心寅畏凝命穆清率祖考以思王业之艰难恵宗工以奉孙谋之燕翼乐休成于熈事推庆施于函生臣假守邉藩亲逢盛际莫陪多士奉璋之列实同斯民撃壤之歌
　　贺南郊赦表　　　　　　　　　　王介甫
　　精意上昭神灵底豫茂恩旁畅夷夏绥和臣某【中贺】臣闻道以享帝为难礼以配天为至有秩斯祜唯四表以欢心胡臭亶时匪九州之美味自古在昔若圣与仁厥遭昌辰乃覩熙事恭惟皇帝陛下迈种三徳敷奏九功率吁奉璋之众髦肇称奠璧之新礼庙笾致孝郊血告幽诚既格于穹旻福遂均于品庶振忧矜寡原宥眚烖第五玉以褒封善人是富发三钱而庆赐贱者不虚天其居歆人以呼舞臣夙叨宠奨亲值休成虽无预于骏奔实不胜于窃忭
　　贺南郊赦表　　　　　　　　　王禹偁
　　臣某言今月二十日降到赦书一道南郊礼毕大赦天下者臣当时集军州官吏百姓僧道宣读施行讫严父配天王者之达孝眚灾肆赦有国之大猷凡在羣生罔不同庆臣闻有虞尚乎徳祖颛顼而宗尧周人重其先禘帝喾而郊稷沿革之文则异祠祀之义斯同率由旧章兹曰大事虽天子必有尊也非圣人孰能行之伏惟尊号皇帝陛下司牧黎元敦崇孝治言有父也宣祖昭武皇帝积徳而累功言有兄也太祖神徳皇帝开基而创业继志惟谨守文则难化成而日用不知寅畏而夕惕若厉故得昆虫咸遂戎狄允懐文物声明损益乎三代道徳仁义寖染乎万民有是圣功推功于天地有是圣徳逊徳于祖宗乃备严禋聿伸大报礼乐具举岂三年之不为玉帛载驰见四海之助祭列圣至止上帝格思锡鸿休于无疆明大孝之不匮礼成而退天且不违自非吉蠲之诚达于上下孝弟之至通于神明孰能若斯其盛欤由是因纯嘏之休覃雷雨之泽谓万方有罪于是乎释缧絏之人谓百姓不足于是乎逸逋逃之赋炤烛幽壤涤荡瑕疵顺天推恩与物更始诗不云乎一人有庆经不云乎万国欢心自可追三王而比崇非止黜五霸而不用者矣臣出官内署承乏専城既不得陪冠剑之班行俎豆之事舞抃于黄道登降于紫坛又不得涌非烟之词濡甘露之笔藻绘于玉册发挥于皇谋亦臣之不幸也然而当求治之朝居分忧之任得不道扬兑泽训戒齐民瘳其疮痍浸入骨髓亦臣之大幸也伏限郡事不获奔诣阙庭臣无任
　　贺明堂赦表　　　　　　　　孙仲益
　　礼成宗祀修累圣之弥文恩锡庶邦广穹昊之景福一洗寰区之眚举霑旷荡之恩恭惟皇帝陛下只燕孙谋绍隆明徳虽四方之虞求靖而三嵗之典弗违上以对越在天之灵下以浃洽好生之徳岂止欲囹圄空虚而谨罚庶几俾盗贼向化而革心臣祗率吏民布宣徳意想缛仪于路寝莫预骏奔均庆赉于海隅共欣涣汗
　　贺明堂赦表　　　　　　　　苏子瞻
　　宗祀告成修累朝之盛典端门肆眚答万宇之欢心凡有识知举增抃跃【中贺】窃谓祖宗恩信之所被譬如天地寒暑之不差将推作解之仁必在当郊之嵗恭惟皇帝陛下宪章六圣左右三灵上帝眷而风雨时壬人去而蛮夷服讲明大礼对越昊天懐柔百神向用五福大河修复奏轨道于东流藩邸顾懐锡鸿名于西府臣备员法从待罪守臣想闻路寝之鼔钟曾叨奉引嘉与海隅之草木同被恩私
　　贺明堂赦表　　　　　　　　苏子瞻
　　严配礼成民皆知孝好生徳洽天下归仁凡防一洗之恩举有惟新之喜【中贺】伏以功存庙社而辞其礼徳及草木而讳其名此圣人之所难幸微生之亲见恭惟太皇太后陛下勲髙任姒道配唐虞顾惟致治于和平孰不归心于保佑合宫均福毕修累圣之文会庆告成不居先后之位臣职叨禁从身逺阙庭既欣涣汗之私溥霑动植更喜谦光之美独冠古今
　　贺明堂赦表　　　　　　　　曽子固
　　奉承圣考升配上天秩盛礼于法宫推大恩于率土【中贺】伏以皇帝陛下有聪明好古之质有恭俭爱人之诚兢畏万几仔肩一徳燔柴展报既昭告于元功严父致隆又推明于极孝越成厘事均布鸿休草木昆虫皆令受赐华夏蛮貊莫不归仁臣心系北辰身縻东土永懐故事难求汶上之图归逺清尘方叹周南之滞
　　贺登极肆赦表　　　　　　　许仲启
　　厯数在躬既亲承于舜嬗雷雨作解初广被于周封仰止重熙集兹大顺【中贺】恭惟皇帝陛下仁兼天覆量极海涵奉鬯东闱俾羣黎隂受其赐凝旒南陛将万彚各得其宜礼崇揖逊之余泽茂厐鸿之后削三章于笔下不但删烦运八柄于环中莫先驭幸臣抚摩攸寄旷荡是逢夀域四开欲对吏民而鼔舞化基一立谅移风俗之权舆
　　改元
　　贺改元表　　　　　　　　　赵徳庄
　　履端于始分介夀于两宫谓一为元用同文于四表诏音诞布品物均欢【中贺】窃以天作髙山亿万年而不拔龙飞白水二百载以中兴启佑昌辰若稽成宪兼举鸿名之懿一标凤纪之新蒇有虞上日之仪王春无外符贞观元正之义圣孝弥光恭惟皇帝陛下清明在躬勉强行道南乡三逊厯数自归五日一朝徳教如响体干行而利见观泰象以财成爰因卜年明示初政规模宏逺耸夷夏之前闻光训答扬极子孙之茂烈臣滥宣寛大亲际休明告以昭时窃仰三朝之盛授兹神防愿占九会之期
　　贺改元表　　　　　　　　　李成季
　　神休沓至昭示圣时岁号更新钦承天意布宣万国鼔舞羣情【中贺】恭惟皇帝陛下一徳咸通三灵眷佑诸福之应縁类而来明昭下土则神光烛天泽润生民则甘露如雨欲付以享邦之庆又申之受命之符皆前世所罕闻不逾时而来上载之简册播诸声诗犹未足着无穷之传复何以表非常之贶方将诏世宜重纪元太史编年无愧祖宗之美明堂颁厯永同天地之期
　　贺郊祀改元肆赦表
　　行会通之礼肇三嵗之明禋下寛大之书新一元之美号熙事允成于上日湛恩诞布于中州窃以祀天地者国家之盛仪法祖宗者帝王之能事仰惟上圣顺考神谟肇祀改元遵艺祖干徳之制卜郊迁日法太宗至道之规前烈用光孙谋惟永恭惟皇帝陛下秉国御箓体道承干厯数在躬当圜丘之美报蛮夷猾夏偶外阃之戒严申诹日以致防俄动天而昭监倒戈不用和戎狄以正诸华启蛰而郊执珪币以见上帝夕烽灭照柴燎告升春泽发生震雷作解与生灵而更始改正朔以承天保合太和永受厥福臣职分偏垒身逺外朝启运千龄仰庆乾元之用九举觞万夀阻陪嵩岳之呼三
　　贺正　贺冬　贺月旦
　　贺元会表　　　　　　　　　王介甫
　　汉仪髙会方登四海之图周厯俯颁乃献百官之象【中贺】恭惟皇帝陛下含徳渊懿抚辰休嘉乘姑射之云龙所更者化存胥敖于蓬艾各遂其生运与日升道侔干始臣尚依枌社独隔枫宸缅瞻朝着之班窃慕封人之祝
　　贺元会表　　　　　　　　　秦少游
　　十三月为正前既稽于夏道二千石上夀仍参承于汉仪盛旦载途彞章具举【中贺】伏惟皇帝陛下财成天地参并神明命羲和之二官谨春秋之五始调和元气抚御中区肆属春王之朝肇修元会之礼鸡人呼旦庭燎有光外则虎贲羽林严宿衞之列内则谒者御史肃班行之容漏未尽而车辂陈跸既鸣而鼓钟作应龙髙举云气毕从北极上临星宿咸拱受四海之图籍拜万国之衣冠嵗月日时于焉先正声明文物粲尔可观迈康王酆宫之朝掩髙帝长乐之事蔼颂声而并作郁协气以横流臣比逺天光遽更年籥职拘藩国莫瞻龙衮之升心折宸居但想兽樽之列
　　贺元会表
　　太昊司春王者大乎居正天子当宁圣人所以履端粲盛典而濶希沸羣心而踊跃【中贺】恭惟皇帝陛下王功嵗省帝徳日新考图籍于三朝来玉帛于万国冢宰献嘉禾之瑞史奏丰年乡老登贤能之书时当大比天人和会福禄繁多臣竦聴上仪冒居迩列路朝千里莫瞻庭燎之光韶乐九成骤起钧天之梦
　　贺元会表
　　嗣嵗更端寳厯再新于大号众星拱极绛袍新御于法宫辟象魏以颁常履春朝而谨始诞敷成命昭示多方臣某【中贺】伏以行夏正而奉三微被舜袗而朝百辟具典礼则岂特甘泉之上计施徳泽则非徒宣室之受厘陛防峙而天威严箫韶张而乐府备九賔就列肃冠佩而集鹓鸾五辂在庭建旂常而载日月覈名实则收八方之图籍懐逺迩则纳四海之贡珍是为一元熙洽之辰允属千载亨嘉之会黼黻皇业弥纶旧章恭惟皇帝陛下若古大猷跻时百揆运徳乎圣神文武之上储精乎蜵蜎蠖濩之中勤劳万几经理百度讲祲容之希濶增盛旦之光华臣年迫桑榆迹羣麋鹿久婴谪籍寖逺清光附凤攀龙莫与称觞于北面击壤鼓腹唯祈介夀于南山颂蹈欢呼倍万夷等
　　贺元会表
