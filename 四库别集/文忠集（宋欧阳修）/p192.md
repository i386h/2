<!-- { "loadSidebar": true } -->
　　右秦二世诏李斯篆天下之事固有出于不幸者矣苟有可以用于世者不必皆圣贤之作也蚩尤作五兵纣作漆器不以二人之恶而废万世之利也篆字【二字一作小篆】之法出于秦李斯斯之相秦焚弃典籍遂欲灭先王之法而独以巳之所作刻石而示万世何哉【十四字一作至巳之所作则为万世不可朽之计何其愚哉】按史记秦始皇帝行幸天下凡六刻石及二世立又刻诏书于【一作于】其旁今皆亡矣独泰山顶上二世【一有此字】诏仅在所【一无二字】存数十字尔今俗传峄山碑者史记不载又其字体差大【六字一作其字特大】不类泰山存者其本出于徐铉【一无此六字】又有别本云【一无此字】出于夏竦家者以今市人所鬻校之无异【一无此十一字】自唐封演巳言峄山碑非真而杜甫直谓枣木传刻尔皆不足贵也【一无此五字】余友江邻几【一作休复】谪官于奉符尝自至泰山顶上视秦所刻石处云石顽不可镌凿不知当时何以刻也然而【二字一作其】四面皆【一有石字】无草木而野火不及故能若此之乆【一有也字】然风雨所剥其存者才此数十字【一无此三字】而已本邻几遗余也比今俗传峄山碑本特为真者尔【一无此十九字只作体复字邻几】
　　秦峄山刻石
　　右秦峄山碑者始皇帝东巡羣臣颂德之辞至二世时丞相李斯始以刻石今峄山实无此碑而人家多有传者各有所自来昔徐在江南以小篆驰名郑文寳其门人也尝受学于铉亦见称于一时此本文寳云是铉所模文寳又言尝亲至峄山访秦碑莫获遂以铉所模刻石于长安世多传之余家集録别藏泰山李斯数十字尚存以较摸本则见真伪之相逺也治平元年六月立秋日【右真迹】
　　同前【一作秦二世诏】
　　右邹峄山秦二世刻石以泰山所刻较之字之存者颇多而磨灭尤甚其赵婴杨樛姓名以史记考之乃微可辨其文曰大夫赵婴五大夫杨樛皇帝曰金石刻尽始皇帝所为也今袭号而金石刻凡二十九字多于泰山存者而泰山之石又灭盛德二字其余则同而峄山字差小又不类泰山存者刻画完好而附録于【一作于】此者古物难得兼资博览尔盖集録成书后八年得此于【一作于】青州而附之熈宁元年秋九月六日书【右真迹】前汉二器铭【林华宫行镫一　嵗月见本文莲勺宫博山炉】
　　刘原父帖
　　近又获一铜器刻其侧云林华观行镫重一斤十四两五凤二年造第一今附墨本上呈
　　右林华宫行镫铭一莲勺宫铜博山炉下槃铭一皆汉五凤中造林华宫汉书不载宣帝本纪云困于莲勺卤中注云县也亦不云有宫盖秦汉离宫别馆不可胜数非因事见之则史家不能备载也余所集録古文自周穆王以来莫不有之而独无前汉时字求之久而不获毎以为恨嘉祐中友人刘原甫出为永兴守长安秦汉故都多古物竒器埋没于荒基败冡徃徃为耕夫牧竖得之遂复传于人间而原甫又雅喜藏古器由此所获颇多而以余方集古文故毎以其铭刻为遗既获此二铭其后又得谷口铜甬铭乃甘露中造由是始有前汉时字以足余之所阙而大偿其素愿焉余所集録既博而为日滋乆求之亦劳得于人者颇多而最后成余志者原甫也故特志之嘉祐八年嵗在癸夘七月二十日书【右真迹】
　　前汉谷口铜甬铭【嵗月见本文】
　　右汉谷口铜甬原甫在长安时得之其前铭云谷口铜甬容十其下灭两字始元四年左冯翊造其后铭云谷口铜甬容十斗重四十斤甘露元年十月计掾章平左冯翊府下灭一字原父以今权量校之容三斗重十五斤始元甘露皆宣帝年号【一有也字】余所集録千巻前汉时文字惟此与林华行镫莲勺博山炉盘铭尔治平元年六月九日书【右真迹】
　　前汉鴈足镫铭【此跋本与汉二器铭铜甬铭共为一巻】
　　裴如晦帖
　　煜顷尝谓周秦东汉徃徃有铭传于世间独西汉无有王原叔言华州片瓦有元光字急使人购得之乃好事者所为非汉字也侍坐语及公亦谓家集所阙西汉字耳煜守丹阳日蘓氏者出古物有铜鴈足镫制作精巧因辨其刻则黄龙元年所造其言荣宫二史间未始概见遂摹之欲寄左右以为集古録之一事会悲苦不果昨偶开箧见之谨以上献亦闻原甫于秦中得西汉数器不知文字与此类不煜再拜治平元年十二月十四日
　　后三年余出守亳社而裴如晦以疾卒于京师明年原甫卒于南都二人皆年壮气盛相次以殁而余独岿然而存也熈宁壬子四月【右真迹】
　　后汉西岳华山庙碑【嵗月见本文】
　　右汉西岳华山庙碑文字尚完可读其述自汉以来云髙祖初兴改秦淫祀太宗承循各诏有司其山川在诸侯者以时祠之孝武皇帝修封禅之礼巡省五岳立宫其下宫曰集灵宫殿曰存仙殿门曰望仙门中宗之世使者持节嵗一祷而三祠后不承前至于亡新用丘虚建武之元事举其中礼从其省但使二千石嵗时徃祠自是以来百有余年所立碑石文字磨灭延熹四年农太守袁逢修废起顿易碑饰阙会迁京兆尹孙府君到钦若嘉业遵而成之孙府君讳璆其大略如此所谓集灵宫者他书皆不见惟见此碑【一有尔字】则余之集録不为无益矣【一无此十字】治平元年闰五月十六日书【右真迹】
　　后汉樊毅华岳碑【嵗月见本文】
　　右汉樊毅华岳碑云泰华之山削成四方其髙五千仞广十里周礼职方氏华谓之西岳祭视三公者以能兴云雨产万物通精气有益于人则祀之故帝舜受尧亲自巡省暨夏殷周未之有改秦违其典壁遗鄗池二世以亡汉祖应运礼遵陶唐祭则获福亦世克昌亡新滔逆鬼神不享建武之初彗扫顽凶光和二年有汉元舅五侯之胄谢阳之孙曰樊府君讳毅字仲德命守斯邦孟冬十月斋祠西岳以传窄狭不足处尊卑庙舍旧乆墙屋倾亚特部行事荀班县令先谠以渐补治此其事也又云功曹郭敏等遂刋石铭勒鸿勲其字画颇完其文彬彬可喜惟以周礼职方氏为识方氏其字画分明非讹缺疑当时周礼之学自如此盖识志其义皆通也治平元年五月十日书【右真迹】
　　同前
　　右汉樊毅修华岳庙碑云惟光和元年嵗在戊午名曰咸池季冬巳巳农太守河南樊君讳毅字仲德下车之初恭肃神祀西岳至尊诏书奉祠躬亲自徃斋室逼窄法斋无所于是与令巴郡朐忍先谠图议缮故二年正月已夘兴就刻兹碑号吏卒挟路据此碑乃即时所立而太守生称讳者何哉治平元年末伏日书【右真迹】后汉脩西岳庙复民赋碑【嵗月见本文】
　　右汉脩西岳庙复民赋碑云光和二年十二月庚午朔十三日壬午农太守臣毅顿首死罪上尚书臣毅顿首顿首死罪死罪谨按文书臣以去元年十一月到官其十二月奉祠西岳华山省视庙舍及斋衣祭器率皆乆逺有垢臣以神岳至尊宜加恭肃輙遣行事荀班与华阴令先谠以渐缮治成就之又曰谠言县当孔道加奉尊岳一嵗四祠养牲百日用谷藁三千余斛或有请斋祷役费兼倍小民不堪有饥寒之窘违宗神之敬乞差诸赋复华下十里以内民租田口臣輙听尽力奉宣诏书思惟惠利増异复上臣毅诚惶诚恐顿首顿首死罪死罪上尚书汉家制度今不复见惟余家集録汉碑颇多故于磨灭之余时见一二而此碑粗完故録其首尾以传臣毅者樊毅也【右集本】
　　后汉北岳碑【嵗月见本文　集本】
　　右汉北岳碑文字残灭尤甚莫详其所载何事第其隠隠可见者曰光和四年以此知为汉碑尔其文断续不可次序盖多言珪币牲酒黍稷丰穰等事似是祷赛之文其后有二人姓名偶可见云南阳冠军冯巡字季祖甘陵夏方字伯阳其余则莫可考矣
　　后汉无极山神庙碑【嵗月见本文】
　　右汉无极山神庙碑文字磨灭断续然寻绎次序其可见者尚可成文云太常臣躭丞敏顿首上尚书谨按文书男子常山盖髙上党范迁为元氏三公神山去年五月常山相巡诣山请雨山神即使髙传言白国县即与封龙灵山无极山共兴云雨常山相巡元氏令王翊各以一白羊赛复使髙与迁俱诣太常为无极山神索法食臣疑髙迁言不实輙移本国今常山相巡书言郡督邮言无极山体可三里所立石为体长二丈五尺所山周匝二十余里其三公封龙灵山皆得法食乞令无极山比三山祠牲出王家以珪璧为信愚臣如巡言请少府给珪璧故事须报臣躭愚戆顿首顿首上尚书制曰可尚书令忠奏雒阳宫太常承书从事光和四年八月十七日丁酉尚书令忠下太常躭丞敏下常山相其奏章如此其后遂言造庙事而有铭其文多不载按汉奏章首尾皆言臣某顿首顿首死罪死罪上尚书而此碑所载太常【一有奏字】章首尾不称死罪而丞敏又不称臣莫晓其制碑后又列常山官属云常山相南阳冯巡字季祖元氏令王翊字元辅云治平元年四月二日书【右真迹】
　　后汉桐柏庙碑【嵗月见本文】
　　右汉桐柏庙碑磨灭虽甚而文字断续粗可考次葢南阳太守脩庙碑文其辞云延熹六年正月乙酉南阳太守中山卢奴君奴下正阙一字当是其姓又云尊神敬祀立庙桐柏春秋宗禜灾异告变水旱请求位比诸侯圣汉所尊【一作宗】太守奉祀二十余年不复身至遣丞行事简略不敬明神弗歆灾害以生五岳四渎与天合德仲尼慎祭常若神在君凖则大圣亲之桐柏来见庙祠﨑岖逼狭开拓神门立阙四望増广坛场又云执玉以沉为民祈福灵祗报祐天地清和其大意止于如此其后有颂亦可读第不见太守姓名尔然不着他事惟脩庙祀神尔桐柏淮渎庙也治平元年六月十三日书【右真迹】
　　后汉殽阬君神祠碑【光和四年】
　　右汉殽阬君神祠碑在郑县庆歴中枢宻直学士施君为陜西都转运使为余模此本云碑文巳磨灭初不可辨以麪填其刻稍寻其防画命工镌治之乃可读汉碑今在者类多磨灭不完故斯碑歴歴可见也惟裴姓名为乡人镵去矣殽阬所以畜泄水患据碑文云自亡新以来废之则前汉时巳有之矣光和中晔为郑县令始脩复之事见水经及华州图经殽阬君祠今谓之五部神庙其像有石堤西戍树谷五楼先生东台御史王翥将军皆莫晓其义施君名昌言今为泾原路安抚使【右集本】


　　文忠集巻一百三十四
　　钦定四库全书
　　文忠集巻一百三十五
　　宋　欧阳修　撰
　　集古録跋尾二
　　后汉尧母碑【岁月见本文】
　　右汉尧母碑汉建宁五年造其文略曰尧母庆都感赤龙而生尧遂以侯伯恢践帝【下有阙】庆都僊没盖葬于兹欲人莫知名曰灵台上立黄屋尧所奉祠三代改易荒废不修汉受濡期兴防继絶如尧为之遂遭亡新礼祠絶矣故廷尉【姓名磨防不可读矣】深惟大汉尧之苗胄当修尧祠追逺复旧前后奏上帝纳其谋嵗以春秋奉太牢祠时济阴太守魏郡审晃成阳令博陵管遵各遣大掾辅助【阙一字】若经之营之不日成之此其大概也按皇览云尧冡在济阴城阳吕氏春秋云尧葬谷林皇甫谧曰谷林即城阳然自史记地志及水经诸书无尧母葬处惟见于此碑盖亦葬城阳也而诸书俗本多为城阳独此碑为成阳当以碑为正碑后列当时人名氏又云审晃字元让管遵字君台又云汉受濡期莫晓其义也【右集本】
　　后汉尧祠碑【嵗月见本文】
