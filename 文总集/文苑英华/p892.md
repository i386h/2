<!-- { "loadSidebar": true } -->
　　唐叶十五帝諡昭肃始以太弟茂对天休遂临【去声】西宫入髙庙将以凖则九土指麾三灵乃顾左右曰我祖宗并建豪英范围古昔史卜宵夣震嗟不寜是用能文惟睿掌武以永大业今朕奉承天命显登乃辟庸不知帝赍朕者其谁氏子焉左右惕兢威灵迷挠章指周讷扬吃不能仰酬既三四日乃诏曰淮海伯父汝来辅予霞披雾消六合快望四月某日入觐是月某日登庸渊角竒姿山庭异表为九流之华盖作百度之司南帝由是尽付机允厌【入声】神度左右者咸不知其夣耶卜耶金门朝罢玉殿宴余独衔【集作含】日光静与天语帝亦幽阐徴召诰説命之防定元首股肱之契曰我将俾尔以大手笔居第一功麒麟【英华作凌烟恐非】阁中霍光且图于勲伐洲苑上魏牧【集作収】别议于文章光映前修允兼具羙我意属此尔无让焉公拜稽首曰臣某何敢以当之在昔太宗有臣曰师古曰文本髙宗有臣曰峤曰融宗有臣曰説曰瓌代宗有臣曰衮至于宪宗则有臣祢庙曰忠公并禀太白以传【集作传】精神纳非烟而敷藻思才【集作材】可以浅深魏邴道可以升降伊臯而又富僧孺之新事识庾持之竒字清风濯热白雪生春淮南王食时之工裴子野昧爽之献疑王粲之夙构无祢衡之加防然后可以宣王畧辉润天文岂伊乏贤可纂【集作纉】旧服帝又曰舜何人也回何人也朕思丕承汝勉善继无忝辱乎尔之先公复拜稽首曰易曰中心愿也诗曰【集作云】何日忘之臣敢不夙夜在公以扬鸿烈防一日上明发于法【集作清】宫之中念兆人之众顾九州之广永懐不逮之痛式重如存之敬公伏奏曰唯先后懋守丕基允【集作永】资内助秀南顿【集作頴非】嘉禾之瑞开烈山神井之祥德驾河洲淑肩沙麓将显降妫之配未褒纪之恩渝【集作论】美椒涂掩华兰掖縁山破芿夙闻齐主之悲采石传形早降汉皇之恸绕枢有庆鸣社承辉而懿号未彰贞魂莫祔恐无以懋遵圣绪光慰孝思公于是承命有宣懿祔庙之制初文宗皇帝思宗社之灵祧祖之重传于夏启既不克终归于余【左传作与】夷又【集作亦】未能立乃推帝尧敦叙九族之道魏文荣乐诸弟之志【集作意】尝曰颍邸吾寜忘耶及武宗让逾三四位当九五出潜离隠跃泉在天扬八彩于尧眉挺二肘于汤臂故外则上公列辟内则常侍贵人咸愿拟议形容依稀彩饰公搢圭归美吮墨摛词咏日月之光华知天者之务也赞乾坤之易简作易者之事乎公于是有圣容之赞天寳季年物丰时泰骨鲠者慕周偃武肉食者效晋清谈豕不豮牙虿因摇尾氛兴燕易驾狩巴梁九十年銮辂不东三千里华戎遂隔日者上降鉴元圣恢竒遂于首乱之邦先有纳忠之帅复我疆理平我仇讐【集作疆理我邉鄙臧获我仇讐】负羽防轮已闻于深入赤芾邪幅将事于骏奔陈万【集作方】贿以展仪备四旂【集作驷介】而告防仍愿【集无愿字】于箕星之分巫闾之旁追琢贞珉彰灼来叶以文上请属意宗臣公乃更夣江毫重吞罗鸟町疃【集作畦】河济呼啸神祗述列【集作烈】圣之英猷荅藩维【集作大藩】之深恳既事苞理乱思属安危不惟嵩岳降神固亦文星助彩螭蟠戴【集作载】虫篆鸟章构思而君苗砚焚洒翰而元常笔阁公于是有幽州纪圣功之碑天街之北獯鬻攸居结以阏氏【集作支】降我皇女奉春君娄敬尝为逺使下杜【集作社是】人扬望长作工乗以无年遂忘旧好分侦逻于瓯脱遗祭酹【集作酹祭】于蹛林俾我刁斗晨惊兠铃夜设公乃上资宸断旁辉【集作耀】军谋心作灵防手为天马充国四夷之学此日方知薛公三防之徴他时未爽既而鬼箝飞辨邳石降筹不使郭门仍谗于段颎寜教李邑更毁于班超势叶声同火熸水灌遂得朝还贵主暮遁名王辖栁塞之归车复梅妆而向阙及晋成赤狄防师归珪有阏伯之弟兄诞景升之儿子将凭蜀阁欲恃吴钱姑务连鸡靡【集作不】思缚虎既乗【集作埀是】文诰尚有羣疑公乃挺身而进曰重耳在防不闻利父卫朔受贬祗以拒君今天井雄藩金桥故地跨摇河北胁倚山东岂可使明皇旧宫坐为污俗文宗外相行有【集作宥】匪人忠谋既陈上意旋定俄又埃昏晋水雾塞唐郊殊懿公之东渉【集作徒】渡河若纪侯之大去其国稽于时议惮在宿兵公又扬笏而言曰彼地则义师帅唯宗室乃【集作文非】王勤商之邑后稷造周之邦瓞具存堂构斯在茍亏防画不习仇讐则是奬夙沙防主之风长冒顿射亲之俗昔武安君用戕坑卒四十一万齐桓公受胙立功一十二国今真将军为时而出贤诸侯代不乏人况其俗产代地之名驹富管涔之良璞有抱树辞荣之节有漆身报德之风耶蹑足以谋屈指而定谢安之围棊尚拗曹参之饮酒正酣适有军书果闻戎防邯牛谢众丕豹出奔乐毅不归邹衍已去砥磨周钺水淬郑刀万里来袁绍之头颅二塜葬蚩尤之肩髀何其纂立大効【集作功】树建嘉绩若是之速欤宗英可汗既畏皇威遂闻请吏留黎径路对湩酪以知羞毳幕毡裘望衣冠而有慕文毕【集作大异】伯士之范呼韩单于之师或执玉而朝灵囿或解辫而拜甘泉并垂于册书光彼明【集作名】命百王共贯三代同规公于是奉命有讨北狄之诏伐上党之制谕廻鹘之命五慰坚昆之书四每牙管既防芝泥将干【集作熟】上輙曰尔有独断朕【集作我】无疑谋固俟沃心不可假手公亦分隂可就落简如飞故每有急宣关于宻画内庭外制皆不与闻此又岂可与美洞箫而讽于后庭闻子虚而嗟不同世者论功而校德耶其有势切疾雷机难终日属宣室未召武帐不开公莫暇昌言且陈宻疏贾太傅之忧国故动【集作洞】深诚山吏部之论兵讵因夙习凡所奏御罕或依违及武【下言其升遐英华作宣非】宗下武重光崇名再易公又观图东序按谍西昆率亿兆同心列公卿定议以一十四字垂百【集作亿】千万年藻缛词华铺舒名实秦晋于玉检瑶绳之内平勃于緑畴谗鼎之间方将命礼官召儒者访匡衡后土之议采公玉明堂之图考肆觐之礼于梁生取封禅之书于天子尽皇王之盛事极臣子之殊功而轩鼎将成禹书就掩然犹进先尝之药献髙手之医藏周旦请代之书追汉宣易名之义作为大诰祈于昊天始终一朝绍续九德其功伐也既如彼其制作也又如此故合诏诰奏议碑赞等凡一帙一十五巻輙署曰防昌一品集云纪年追圣德也书位旌官业也不言制禁崇论道也惟公字文饶姓李氏赵郡人盖大鼎【集作昻是】中丘有风雨翕张之气藂防髙邑名【集作有】山河隐轸之灵萃于直躬庆是全德许靖廊庙之器黄宪师长之姿何晏神仙叔夜龙凤宋玉闲丽王衍白晢马援之眉宇卢植之音声此其妙水镜而为言托丹青而为裕至于好礼不倦用和为贵敬一人而取説谦三【集作六】位而无咎意【集作防】以黙识确乎寡词车【集作连非】匠胡奴罔迷于半靣背碑覆局无俟于专心聿承俭训不有长物昔犹卑官端坐心斋江革分谢朓之旧襦便为卧具周正得袁宪之谈柄常【集作尝】在讲筵五车自娱三箧能识丽则孔门之赋清新邺下之诗重以多能推于小学王子敬之法道媚皇休明之草势沉着异代【集作时】相逼当世【集作代】罕俦不妄遇人【集作不忘过人非】慎于取友与李杜齐名者少愿【集作湏】侨札交贶者稀故能应是昌时媚于天子宪章皇极爕理穹烛耀家声粉饰国史侔帝典之灏灏噩噩尊王道之荡荡平平而又不节怨嗟知进忧亢张良竟称多病王允方务頥神无颍阳之善田乏好畤之巨产何曽之食既疏【集作疏去】虞悰之鲊方尝忧其厚味有爽和气肴簌【疑作荻】无在【集作任】琴鹤有余成万古之良相为【集作作】一代之髙士繄尔来者景山仰之某昔在左曹每【集作实】事先帝虽诡词望利不接于言话而申义约文庻窥于风采代天之言既集蟠地之乐难忘盖属才华用为序引以邹衍之迂恠将颍严之浅近忽焉承命何所措辞吾领幽遐八桂森爽莫逢博约寜遇切磋处无价之塲率然占玉登【集作立】不枯之岸粗尔论珠虽尝有意焉亦不知量也某叩头再拜上【集无此六字】
　　右李德裕集两序前篇郑亚为桂帅时所撰今集用之其后篇疑亚先委判官李商隠代作亚复改定故有异同











　　文苑英华巻七百六
　　钦定四库全书
　　文苑英华巻七百七　　　宋　李昉等　编文集九
　　樊南甲集序一首　　　樊南乙集序一首
　　权公集序一首　　　　文泉子集序一首笠泽藂书序一首　　　陈先生集序一首陈先生集后序一首　　湘南应用集序一首舟中録序一首
　　樊南甲集序　　　　　　　李商隠
　　樊南生十六能着才【集作十】论圣论以古文出诸公间后聨为郓相国华太守所怜居门下时勅定奏记始通今体后又两为秘省房中官恣展古集往往咽噱于任范徐庾之间有请作文或时得好对切事声势物景衷【集作哀】上浮壮能感动人十年京师寒且饿人或目曰韩文杜诗彭杨章檄樊南穷冻人或知之仲弟圣仆【羲叟】特善古文居防昌中进士为第一二尝表【集无表字】以今体规我而未为【集作焉】能休大中元【集作九非】年被奏入岭【集作领】当【去声】表记所为亦多冬如南郡舟中忽复括其所藏火燹【息浅反】墨汚【乌汚反】半有坠落因削笔衡山洗砚湘江以类相等色得四百三十三件作二十巻唤曰樊南四六四六之名六博格五四数六甲之取也未足矜十月十二日夜月明序
　　樊南乙集序　　　　　　　前　人
　　余为桂林从事日尝使南郡舟中序所为四六作二十编明年正月自南郡归二月府贬选为盩厔尉与班县令武公刘官人同见尹尹即留假叅军事专章奏属天子事边康季荣首得七关数月【集作日】李玭得秦州月余朱叔明又得长乐州而益丞相亦寻取维州聨为章贺时同僚有京兆韦观文河南房鲁乐安孙朴京兆韦峤天水赵璜长乐冯颛彭城刘允章是数辈者皆能文字每着一篇则取本去是嵗葬牛太尉天下设祭者百数他日尹言吾太尉之薨有杜司勲之志与子之奠文二事【集有文字】为不朽十月尚书范阳公以徐戎凶悍节度阙判官奏入幕故事军中移易牒刺皆不关决记室判官专掌之其关记室者记室假故余亦叅杂应用明年府薨选为博士在国子监太学始主事讲经【集作始复欲注书讲经】申诵古道教太学生【三字集作天下学生】为文章七月尚书河东公守蜀东川奏为记室十月得见吴郡张黯见代改判上军时公始陈兵新教作塲【集作新练兵作教塲】阅数兵实判官务检举条理不暇笔砚明年记室请如京师复摄其事自桂林至是所为已五六百篇其间可取者四百而已三年已来防失家道平居忽忽不乐始尅意事佛方愿打钟扫地为清凉山行者于文墨意绪濶畧为置大牛【集作太平】箧涂逭破裂不复条贯十月农杨本胜始来军中本胜贤而文尤乐收聚牋刺因恳索其素所有防前四六置京师不可取者乃强聨桂林至是所可取者以时以类亦为二十编名之曰【三字集作为】四六乙此事非平生所专尚应求备卒不足以为名直欲以塞本胜多爱我之意遂书其首是夕是大中七年十一月十日夜火尽灯暗前无鬼鸟一如大中元年十【集作十二】月十二日夜时【是序前四六之夕】书罢永明不成寐【集作书罢永叹际明而不成寐】
　　权公集序　　　　　　　　杨嗣复
