<!-- { "loadSidebar": true } -->
　　和气致祥普洽羲皇之化大田多稼有蕃郧楚之禾察庭硕之非常表丰稔之为瑞臣闻一人有庆必兆庶之防休百谷用成盖万民之司命故异畆同頴者尝显周家之盛而一茎六穂者亦夸汉氏之隆由至治之薫蒸获嘉祥之符应以今所见视古无伦均人力之耡耰等天时之雨露立苖硗确地非美于一方委穂本根粒尽赢于万计何至给三人之食遂能充九嵗之储不论美于殊祥顾自收于实利嗟老农之未覩伟太史之特书帝力不赀人生共裕恭惟皇帝陛下成康化俗尧舜安民运隂阳气数之神物无疵疠相天地生成之道家用平康肆兹穑事之成有此农祥之异实頴实栗奚多后稷之功如坻如京乆若曽孙之庾臣等任惭爕理徳遇休明三登谓之太平孰测天人之感格百乐生于治国愿同朝野之欢娱
　　天中节贺表
　　玉轸歌风应炎正隆昌之燕禖纪瑞启真人震夙之期运协千龄庆均四海臣某中贺恭惟皇帝陛下执符御极恭已正南继离照以重光体干行而顺动作新区宇膺昊天申命之休収览权纲绍奕世兴邦之业皇家再造王化复行言推兰殿之祥实起防賔之节徳符刚徤既昭合于髙穹时对文明永照临于中夏灵长之庆亿兆攸归臣叨缀从班适分郡寄江湖公子徒劳魏阙之心富夀圣人愿效华封之祝
　　天中节贺表
　　律中防賔应炎徳方隆之虹流华渚表真人诞育之祥兆实有开庆均无外臣某中贺窃以史书甲观着汉帝之初生节纪千秋见唐臣之善颂矧运启中兴之祚宜天埀申命之休四海倾心百灵荐祉恭惟皇帝陛下性躬明哲生禀神灵克俭克勤将继禹功之大卜年卜世遂过周厯之长臣等欣与庶僚亲逄华旦一人有庆永依北极之尊万夀无疆共献南山之祝
　　奏告诸陵表
　　臣某言伏以自顷风尘弗靖九庙播迁道路多虞两宫隔阔乃眷宗祧之奉既阙烝甞永惟弓劔之藏孰诃樵牧载省囏难之责徒申祗栗之懐惟人乆厌兵庶天将悔祸保贻谋之业终期返于京都成复古之功冀克隆于世祀威灵【后表改灵光二字余同】如在瞻慕敢防谨差某官奉表奏告以闻
　　正旦遥拜太上皇帝表
　　臣某言伏以枫宸列仗防戎夏于三朝玉座称觞荐君亲之万夀抚新正之载易披旧典以徒存中谢恭惟太上皇帝陛下神圣自天聪明稽古既收功于制作廼观妙于希夷访道崆峒轻释万机之务迷途朔易乆淹七萃之逰属交泰之当期知重欢之有日事随时改福与春长臣一逺慈顔七更华嵗江南风暖难胜陟岵之情幕北云深第切如山之祝臣无任
　　正旦遥拜渊圣皇帝表
　　臣某言伏以嵗时迭运故当去以迎新天地既交否已倾而为泰物既更始邦其再隆臣中谢恭惟孝慈渊圣皇帝陛下寛厚得民励精圗治自家刑国蚤师克俭之风以舜绍尧方仰重明之治莫测上穹之意乃淹北狩之行臣志切望云心惊改嵗天其悔祸敢防一日之勤秦必归君愿上万年之夀臣无任
　　上渊圣皇帝表
　　臣某言南雁初翔騐足书之未系朔云在望劳心斾以空揺顾仁圣之所临宜神灵之交相臣某诚惶诚惧顿首顿首恭惟孝慈渊圣皇帝陛下聪明自已俭徳在躬乗运祚之中防遇邦家之大难防尘六载痛何罪于苍穹引领万方但懐恩于黔首臣阻从覊絏获守宗祧仰凴庙社之灵不废邦家之祀伫期悔过即奉回銮臣无任
　　慰太上皇寜徳皇后凶讣表
　　恭惟太上皇帝厌世升遐寜徳皇后亦已上僊降祸自天陨身无地痛均考妣哀徧黔黎臣某伏以太上皇帝仁覆四方嵗逾二纪醲恩所被率土难防岂图否运之灾不返北廵之驭宁徳皇后服勤内助从难逺行骇变故之相仍念徽音之永隔虽枕戈尝胆必副孝心然问寝承顔已违大养祸乃至此痛其可追恭惟皇帝陛下思慕自中哀伤曷处顾汤征当决启戎路以临江则晋礼可稽遂墨缞而从事期扫清于氛祲克迎奉于神灵尚寛罔极之情俯答有生之望臣以外郡居住不获奔赴阙庭无任哀摧迷塞陨越之至
　　慰大行皇后凶讣表
　　伏奉四月二十六日尚书省劄子内圣旨指挥恭闻大行皇后讣问者承问之初惊惶失所臣某中慰伏以大行皇后作嫔藩邸夙彰内助之贤正位坤宫属有北迁之变迨天悔祸俾敌约和冀迎复于椒涂遽兴悲于薤露恭惟皇帝陛下追懐懿范深怆圣情虑或壅于万几尚少寛于中悼臣以外郡居住不及奔诣阙庭臣无任
　　慰隆祐皇太后遗诰表
　　承命悲惶拊心摧裂臣中慰伏以隆祐皇太后至仁有勇盛徳无名事出非常两遇国家之变功成不防再扶社稷之安既克济于多虞遂给还于明辟进退之际古今所稀惟险阻之备尝致节宣之或爽不究亿年之夀空遗万国之悲皇帝陛下自纉丕图实资慈训顾两宫温凊犹稽北狩之还而五载恩勤务极东朝之报方崇大养冀及小康惊哀讣之遽临谅圣情之曷处尚念四方未靖万务正繁愿寛思慕之懐式副囏难之托
　　慰昭慈献烈皇太后陞祔礼毕表
　　帘帷共政功实继于四朝宗庙宅神徳冝传于百世登配云始懐思可穷臣中慰恭惟皇帝陛下自履囏难毎资保佑既极送终之礼更隆追逺之文祭祀以时莫致晨昏之奉音容如在曷胜霜露之心愿寛永慕之诚俯慰羣生之望
　　慰大行昭慈献烈皇太后园陵表
　　逺日戒期礼虽有既仙逰在望思则无穷臣中慰恭惟皇帝陛下性得尧仁诚深舜好奄经大故属此多虞道路阻长未返泰陵之祔礼文湮缺莫追先后之仪虽遗训之从宜谅圣心之増感愿少寛于悲慕以宏济于囏难
　　知绍兴府朝谒昭慈圣献皇后櫕宫表文
　　臣闻涂山佐夏讫成传子之功太姒兴周实与兴王之业盖世生于圣哲乃天启于灵长恭惟昭慈圣献皇后徳禀神明躬师勤俭遭时仓卒扶社稷以重安复辟雍容却帘帷而不御冝享亿年之养遽悲长夜之藏臣叨佩郡章获趋陵阙尘昏洛汭未从先后之逰木拱稽山但结斯民之慕












　　钦定四库全书
　　北海集巻二十四　　　　宋　綦崇礼　撰表
　　谢除中书舍人表
　　记事螭坳已玷侍臣之列代言鳯阁遂尘法从之班陞阶序于朝闺焕身章于命服淂逾所望愧甚于荣臣中谢维禁垣清切之司极儒者髙华之选奉扬命令典掌丝纶视草夸工岂独取文章之用判花傅美抑兼收政事之长称职尤难择才宜慎必有一时之秀来充六押之员如臣者器局甚卑机灵不頴词多骳骫初非深厚之文思苦穷愁安淂中和之气顷预师儒之任获陪英俊之逰雠秘府之图书剡外庭之牋奏用既颛于文字名稍见于搢绅中遇家艰继丁防乱举青箱而尽弃指黄屋以来奔积千虑之薫心都防旧学乏一言之悟意徒冒新恩握兰画省之中执笔赤墀之下未能一嵗遽俾三迁试艺靡工乌识王言之体奏篇称善误防天语之褒歆艶儒冠宠光从橐自惟寒迹孰与逰谈此盖伏遇皇帝陛下圣学髙眀神心昭晰谓囏难之际可能渊黙而深居在号令之中正欲风行而鼔动稍罗文士使备词臣庶其播告之修能致中兴之助乃容踈贱亦预推扬臣敢不仰体深知益殚末技守勿欺之节或有补于论思斥无用之言冀少存于体要
　　谢除吏部侍郎表
　　賛掖垣之名命乆尸六押之员典选部之铨衡遽陟贰卿之首出兼衣而在笥束寳带以华身辞弗赐俞宠徒増愧臣中谢伏念臣无庸之质初乏寸长不学之资但余少戆偶在囏难之日获陪侍从之班朝夕论思无画防吐竒之効出入风议异拾遗补过之臣徒谨职于丝纶粗服勤于鞿靮未从汰免更冒褒陞维古天官乃今吏选方干戈扰攘衣冠多失职之嗟而文籍散亡胥吏有用权之患非值精明之鉴难求平允之称顾兹摄事之经时惧以隳官而速谤就加因任岂所当仁忱辞虽切于循墙温诏终难于反汗周章就列黾勉厚顔此盖伏遇皇帝陛下神武兴衰濬文图治犯五不韪知大敌之将亡奉三无私悯天工之多旷欲整齐于庶政务甄叙于羣材过俾愚臣当斯剧任而臣顷更多难谨保余生心折东潍叹松楸之隔絶梦防南海惊鸿鴈之飘零术先愧于空踈志益凋于忧患进叨眷遇曷副使令世乱未夷敢议保身之计君恩当报但坚许国之诚
　　谢降官表
　　伏奉告命以臣前任吏部侍郎日縁同部侍郎孟庾于臣私取案牍事特降授宣教郎依前徽猷阁直学士差遣赐如故已于今月十一日祗受讫居官失职宜抵严诛论罪削阶止从轻坐恩深骨肉慙剧汗顔臣中谢伏念臣智不周身才非济务猥以虚庸之质滥当铨综之司典籍多亡难取成于吏手科条粗立务曲当于士心逮真伪之杂陈要是非之必辨不敢废有司之法或小拂于人情未能狗同列之求已大喧于物论徒以官曹之共处常容案牍之私观事虽不行咎终难贷聊由薄罚用塞烦言辜圣神选任之公曷胜愧负被天地涵容之徳犹尔矜怜此盖伏遇皇帝陛下屈已聴言虚心应物谓律有去官之例虽幸脱于刑名而经埀责备之文欲法行于贵近姑从降绌以示创惩臣敢不黾勉官箴周旋睿训奉公履正期少盖于前非补劓息黥庶终全于晚节
　　谢复官表
　　涣命诞敷肇锡纪年之庆解恩旁浃普霑宥罪之仁尽涤往愆复还故秩臣中谢伏念臣顷承人乏误被圣知尘从橐之清班委铨曹之剧务奉有司之法常自戒于濶踈牵同列之求卒轻贻于悔吝词既连于白简名遂罣于丹书降黜犹新方深循省矜怜未整遽俾蠲除祗服训言但増感涕此盖伏遇皇帝陛下绍隆寳祚兴起丕图推尧舜之好生与民更始复文武之旧业其命维新特寛一眚之辜以尽羣材之用虽如愚赣亦在涵容臣敢不金石持心氷霜励操体皇家之忠厚去民政之烦苛瘴海身遥更防私于雨露阊阖籍在尚接武于鸳鸿
　　谢兼侍读表
　　词禁代言已极文章之选经帷进读益亲日月之光际遇甚荣空踈知愧臣中谢惟人君之典学有先哲之格言断自唐虞至于文武为王者事本钦明稽古之橅湏友以成繄直谅多闻之助圣狂之念或异治乱之涂乃分降及后人亦循前轨昧于烛理祗以为名岂如皇家克迈古训广图书之府毎纵观乙夜之勤咨讲读之臣俾更侍旰朝之燕欲深求于治道用博究于经言迄兹嗣徳之兴克对贻谋之美虽当右武不废用文横槊赋诗笑魏君之非务正坐自讲陋汉帝之好夸生知己极于髙明兼聴犹资于鸿博宜图宿望仰賛盛猷若臣之愚其孰曰可壮年一第书粗渉而未通晚嵗百罹学乆荒而弗殖误尘近宻莫报恩知引疾投闲盍使避严徐之路执经入侍顾容陪马禇之防眷宠则深颠隮是惧此盖伏遇皇帝陛下圣由天纵习与性成处万机之暇而克慎厥修湛六经之言而不闻他好验元于无逸既自得师讲王度于祈招畴堪待问夫何浅陋亦与详延臣敢不祗服训辞温寻旧业分章摘句知粗辨于攸司补过尽忠誓弗渝于所守
　　谢转官并加恩表
　　伏奉告命特授臣奉议郎依前充徽猷阁直学士知漳州仍封文安县开国男食邑三百户已于今月十三日祗受讫三年第课越庶寮平进之科五等疏封沐上注亲祠之泽以滥陪于法从因过窃于彛章被命以还抚躬知愧臣中谢伏念臣身虽际遇分实竒囏一换京寮八更嵗籥顷衔忧而去国偶不霑践祚之恩尝坐累而绌官犹未应考绩之限再逢新霈始涤旧瑕既迁序于朝班且肇分于采邑自惊蹇薄胡尔叨逾此盖伏遇皇帝陛下覆物无私使臣有礼操爵禄以砺世慎名器之假人举循大法之功式异迩聫之数岂云借宠于以劝劳内揆庸虚曷塞图报束带而立愿希正色之规执玉以趋敢怠安人之义
　　谢转官并加恩表
