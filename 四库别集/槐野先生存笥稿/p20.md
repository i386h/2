<!-- { "loadSidebar": true } -->
　　乔封君者耀州人讳仲节字宗礼四川按察使乔景叔之父也按察君为户部主事时得以巳贵贵其父于是乔公遂封为户部主事而人即称乔公曰乔封君云乔封君自其少年时即善治生然独用力田积谷起久之谷以数万称而景叔又益贵大盛矣乔封君顾益务德义捐财利振贫乏自关以西莫不慕乔封君之风者而封君之名遂震赫关中矣关中俗富人出债岁取息如其本而乔封君独减息之半岁出谷数千约秋成偿如数或贫不能偿则又约来秋来秋又不能偿也则舍之有以田牛质者终辞弗取而每至出债时偿者来不偿者亦来竟人人如其愿以去葢近自郡中傍及他县贫人得赖以存活者皆乔封君之力也乔封君之父曰高年公高年公之父曰三老公三老公葢兄弟五人其第二曰政景泰时以助赈得　赐勑表为义民人号为义门乔家云其第三曰三老公三老公强奋有威人惮之然能倾财济贫人贫人有鬻产者故自昻其直公即多与直人以是多之而其远祖又有讳吉察者葢胜国时人以积谷雄于郡中乃后后救荒顾自困乡里人至今传之由是观之则乔氏者葢富而世修其德逮至封君而愈益振振也嘉靖戊申而岁大饥也死者枕藉于路官廪空富人皆匿财莫肯出赈乔封君助之谷六百石又给驿中人马食使者过弗困或问使者曰若所过谁令若弗留者使者言耀州而因语其故于是当路诸公咸义之以为乔封君长者耀州太守徐汶为立石颂德焉乔封君之父称高年公者兄弟葢三人长曰志元次曰志玉即高年公次曰志申高年公以义勇往征洮州也封君甫八岁耳当是时志元既死而志申又出分乔氏家稍稍替矣乃封君独依母马夫人治生辛苦之状葢以数万故封君年既老而每言少时治生事辄簌簌泪下弗可收云志申既出分其后益贫志元死而遗有孤孙曰鼎柱者又死无后封君乃藉志元之赀产尽以与志申曰吾弗用矣居无何志申费又尽遂死封君又为治葬事而收其二子婚之巳又给之田庐焉耀州人言曰胡不观乔封君不利伯产而收恤其叔之二孤今其子奕奕至大官矣有天道哉有天道哉庚戌之岁忽而夜失火大亡其财唯独三老公所遗故屋及马夫人所遗故粟无动人有吊者应曰先世所遗者悉无毁吾足矣吾足矣外其余吾得之吾失之耳其雅量若此乔封君所以治富者虽用仁厚兴然其智计诚有大过人者郡中人多依焉姚蘓贺李此数人者皆殴杀人百计啖雠家弗可也分必死矣用封君间以一言罢之香坡人掘地得钱千人聚而争且欲相杀封君闻往谕止之乃量钱得二锺以二分归地主而以余均之众众乃罢散去凡此皆官府不能禁刑罚不能止者而封君能之矣乔封君既老睹世之吏习日靡而贪戾不止也故按察君所至则辄遗之书喻意焉其畧曰语曰大树多荫大官多庇言能自画便宜造福泽也乃今之为大官者顾若此即百姓何莱尔小子官浸浸然显矣其谨思虑拊百姓以称　明天子爱恤元元之意吾即老幸犹健饭汝无吾忧唯吾所属小子者无吾忘吾所愿者在此也嗟乎以彼其志假令封君得如汉之卜式乘时飙起大用于世而究其施则康世辑民之业即册书所称者何多让焉乔封君方面大耳姿容修美人谓之福相平生少疾病卒之前一夕叹年饥问米价贵贱为乡里人忧乃明日忽而卒年八十有九郡中及傍近县人闻封君卒奔而哭者数千人咸相顾叹曰善人死矣谁为恤吾乡者乎封君生二子长曰世宁字景叔即按察君次曰世定号乔仲子按察君生二子因羽因阜俱为郡学生乔仲子生二子因植因习俱习诸生业乔封君本以农业世其家而后世儒兴何以也按察君之言曰始世宁为诸生时先大夫督之学则门尝外扃夜视读至漏下二鼓乃巳也乃知乔氏之儒业葢自封君启矣封君卒在癸丑年之二月是时按察君为河南参政方承四川檄未行而封君之讣至遂徒跣归明年甲寅按察君葬封君于其家小丘村□从故葬三老公与高年公之次家相距二百步而近与其配李安人同圹焉将葬之三月按察君以书抵友人王维桢曰先大夫葬有日业巳乞长老先生为之志碑则以属子余念碑以表隧首传来世至重也桢安能任之巳复曰余故典太史氏之职矣主在论撰显德而发摘幽懿今乡里有长者若此乃顾逊而不前阙而弗录则余之辠也夫乃遂按状而论其事焉既巳碑复系之铭铭曰 
　　谁之不富而机是营谁之不贵而气是盈慊慊乔公不比于群以愿以恪古万石君人亦有言善则多报既寿既康有倬其造厥造伊谁长君赫赫词卿蒸蒸尊之曰伯霞烂而宣璧粹而完于以比君君且甚焉声名电击起灭翛忽以告后人焉图弗没隧首有石牲来系之勒词于腹永永在斯 

　　槐野先生存笥稿卷之九 

　　●槐野先生存笥稿卷之十 

　　左辅王维桢着　馆甥渭上南师仲编 
　　志铭九首 
　　明处士王公暨配硕人石氏合葬墓志铭 
　　明安阳县丞致仕半山郭公墓志铭 
　　明封文林郎翰林院编修裕庵欧阳公墓志铭 
　　明浦城簿东丘余公墓志铭 
　　明四川道监察御史双洲严君墓志铭 
　　明封户部广西司主事怀朴康公墓志铭 
　　明王孺人赵氏墓志铭 
　　王氏第二妹正仪圹铭 
　　长女王淑姬圹铭 

　　志铭 

　　明处士王公暨配硕人石氏合葬墓志铭 
　　明安阳县丞致仕半山郭公墓志铭 
　　明封文林郎翰林院编修裕庵欧阳公墓志铭 
　　明浦城簿东丘余公墓志铭 
　　明四川道监察御史双洲严君墓志铭 
　　明封户部广西司主事怀朴康公墓志铭 
　　明王孺人赵氏墓志铭 
　　王氏第二妹正仪圹铭 
　　长女王淑姬圹铭 

　　○明处士王公暨配硕人石氏合葬墓志铭 

　　王处士者华州故县里人也讳时任字泽民其先世居州北石孟村以石孟徙故县自讳能者始故县即唐郑县州西南望形隐起为陵林烟蔼郁占谓宅者蕃子孙且贵其后能有子五人其一兴学刑名从　成祖皇帝北征驾还录功擢为金吾兵马首领迁泗州吏目先娶宋氏生子来以岁贡为灵石主簿继娶赵氏生三子是为处士母继又娶梁氏又庶郑氏又生三子合七人处士于伦第四赵之殂也吏目念处士幼抱置姑氏所姑氏养之比长绩学习文试为增广生增广生有颕才奇气工书书遂名纵所造即科第可指取乃性好酒一饮辄引满大醉乃已一日醉忽中风枯其半体由是业废然竟不以故断酒恒饮恒醉醉后啸歌睢睢如有所愤识者曰处士以疾阨令志不展其怨之矣正德十五年八月四日坐疾卒年五十八耳处士有子四人长尧辅早死次尧弼今户部主事次尧咨最次尧士率能立其家皆其配石氏出石氏号硕人硕人在室以端悫淑慎为父母爱子及嫁为王氏妇也事继母梁与庶母郑先意顺欲一敬不怠二母贤之常称之内外亲妯娌五六辈性行各异与朝夕无怨议者诸且尽为之礼处士卒硕人痛苦至疾遂督诸子咸抵于成诸子若妇见硕人必整容侍侧观颜色进退硕人视之亦不以立故解严里人曰振王宗者石也嘉靖二十三年寿八十一岁以七月十日卒卒之时户部在官讣闻且谒归友人王维桢走吊以别户部杖拜哭已乃辍恸蹶起白云往府君葬也固欲志不遂然念之今母启府君封以祔志则以累子文拜哭既归使使以故代州太守杨南涯氏状来征予铭予与户部同穷达甚善恨生晚不幸不获拜处士其行履则自长老传闻者其众大较为人尚慷慨立然诺接人即疏微咸适其意不限畛域遇贵人亢族顾崭崭不少降今状亦云辛卯之岁予与杨氏得拜硕人于户部家是时予三人者皆举人硕人巳贵见之衣不御绮言仪敦朴予归以称之母与妻状称硕人及见孙男女凡十一人王畿王甸王甾王田王畬皆男畿甸户部子畿母孺人出聘庠生东希稷女甸侧室张氏出聘听选官高汉女甾田畬尧士子冯氏出尧咨娶贾氏子未立以尧士之中子畬权嗣生一女聘庠生吴宗道子建勋户部五女一适渭南李光先一适生员郭光裕父进举人一适张腾江李张号巨富一适灵宝儒生许倓父默斋御史中丞一适蒲城马某父升远武昌府通判于戏盛矣处士虽不及见后世若此然今谈者孰不追曰王处士子孙也葬得日为卒年某月某日与之志且铭曰 
　　贵不于躬以贻厥后德卒用昌维天之明 【 叶】 兮峩峩佳城于彼舍背峯回水洋惟地之良兮生也同室卒也同竁二魄偕康维人之光我言则传而石既坚于万斯年曰处士阡 

　　○明安阳县丞致仕半山郭公墓志铭 

　　吾外舅安阳县丞半山郭公以今年六月五日卒于家其子曰岱者走介京师以书泣告曰嗟吾父竟坐前疾不起矣且卒张目呼岱曰若铭我则累婿王太史连呼曰致意致意四言言讫瞑予手书惊迷战栗书失堕地拾复读则大哭巳为位再三哭向桢之北也即其帷与公别公疾且称巳何谓其至是也痛哉痛哉公兄弟二人称凤谷公者公兄也弘治中督学邃庵杨公试华州士公及兄咸跻高等邃庵公极叹之称曰今二俊乃何避东氏子东氏者指副使散轩公之子今显者四公时为士有问望也然郭氏母实散轩翁同母弟散轩之子若车驾公都运公御史公刑部公斯四公者皆呼郭氏为兄弟校业逓上下然四公早达二俊乃愈益发愤增修有试辄冠其曹至大比则数困弗利凤谷竟用贡为滑县丞公丞安阳当其时与郭氏齐称俊者又有管白泉氏后亦以阨塞为泸州学官里人语曰无为岳岳盍观管郭言负才气不大售也初公之贡于大学也诸海内才蕴之士无虑数百公与游皆辄敬伏之久之司成赵公闻遣子来从曰郭生关中才也从之当益其雄在安阳六年丞压于令不专制大施所司皆米盐细务一至辄了乃日为啸咏有所抑郁不平尽泄之诗又为教民谣数十章咸铲文从质令易晓安阳人崔后渠先生者以文章议论高一代鲜许可见公制每赏之公既高自负恃而守彰郡者又乡里后生故尝尊礼公今为下吏埶绝公亦于于遇之少谨畏容竟以是中伤之遂致仕归归之十年为嘉靖丁未卒公讳从礼字以行本蒲城人曾祖瑄以栖霞县丞归过华州乐其胜着土遂为华州人瑄子玺玺二子长曰经闻喜主簿次曰弦驿丞驿丞二子长从义号凤谷为滑县丞者也次则公滑县二子山为宝庆通判岳为大学生公一子即岱书颜体有名籍礼部儒士而又有岫者为江都主簿于公为从子郭氏葢世有衣冠云公三女桢娶者季长嫁生员魏自修魏父知县次嫁生员东夏夏祖吏部考功郎中皆硕人朱氏出朱氏为岱娶知县李公杰女杰女贤岱有三子祜之佑之一尚在抱郭氏虽世禄禄入随费亡为子孙立业故官罢辄窘自公谢归而管白泉氏者亦从泸还二人者倡里中长老约为酒会旬六七举不举日公宴于家岱及孙为劝觞间逆诸女为具食用客礼接之因遂竭资然公竟不以贫故戚怀欣欣如也恢恢如也人与居多亲爱之亦每急人之难不言人之过其甥故代州太守杨南涯氏取温厚坦旷四字状公惪信哉疾比卒里中吊问者履接于户公生成化九年五月六日距卒年七十有五即用卒年十月某日葬竁在滑县公右桢既奉遗令次其生事始终遂铭曰 
　　矫矫郭翁兮噫位卑才崇兮噫杰者固穷兮噫此屋藋蓬兮噫彼栋隆隆兮噫 

　　○明封文林郎翰林院编修裕庵欧阳公墓志铭 

