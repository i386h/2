<!-- { "loadSidebar": true } -->
    有若僧政沙门释灵悟法师，即谘议之爱弟也。戒珠圆明，心镜朗彻，学探万偈，辩折千人。出火宅於一乘，破空遣相；指化城於四坐，虚往实归。於是引兄大宾、弟朝英、侄子良、子液、子望、子羽等，拜手於阶下。法师及侄僧志融，敛袂於堂上，曰：“主君恤人求瘼，戡难济时，井税且均，家财自给。是得旁开虚洞，横敞危楼，将以翼大化，将以福先烈，休庇一郡，光昭六亲。况祖孙五枝，图素四刹，堂构免坠，诒厥无惭。非石何以表其贞，非文何以纪其远。且登高能赋，古或无遗；遇物斯铭，今岂遐弃。”纷然递进，来以求蒙。蔡公乃指精庐而谓愚曰：“操斧伐柯，取则不远，属词比事，固可当仁。”仰恭指归，俯就诚恳，敢扑略其狂简，庶仿佛於真宗。时大历十一年龙集景辰八月旬有十五日辛未建。（《西城水道记》，伯三六○八）
    ☆第五琦
    琦，字禹。以吏干进，官诸道盐铁铸钱使，进度支郎中，兼御史中丞，拜同平章事，贬忠州长史，起为朗、括、饶、湖四州刺史，终太子宾客、东都留守。
    ○常平仓奏
    每州置常平仓及库，使自商量置本钱，随当处米物时价，贱则加价收籴，贵则减价粜卖。（《唐会要》八十八）
    ○请旌表窦升朝二女奏
    奉天县窦升朝二女伯娘、仲娘，虽长於村野，而幼有志操，住与州接界。草贼数千人，持兵刃入其村落行剽劫。闻二女有容色，姊年十九，妹年十六岁，藏於岩窟间。贼徒拟为逼辱，乃先曳伯娘出，行数十步，又曳仲娘出，贼相顾自慰。行临深谷，伯娘曰：“我岂受贼污辱？”乃投身於谷，贼方警骇，仲娘又投於谷。谷深数百尺，姊寻卒，仲娘脚折首破，血流肢体，气绝良久而苏，贼义而去。（《册府》一百三十九）
    ☆钱庭条
    庭条，大历中官秘书省著作郎。
    ○唐故太中大夫太常寺丞兼江陵府仓曹张公墓志铭（并序）
    公讳锐，字郯侯，姓张氏，清河人也。派引南阳，光连景宿，仪以纵横为秦相，禹以经术作帝师，盛烈茂勋，代有人矣。曾祖志，州洛交县令；祖彦升，赠邓州长史；父忄舀，朝议大夫虢州长史。公，虢州之长子也。生则秀异，幼而聪敏，雅传黄君之经，深得临池之妙。未弱冠入仕，以门荫宿卫，解褐授右司御率府兵曹。至德中，充四镇节度随军判官知支度事，转恒王府掾，加朝散大夫，转光禄丞，赏有功也。属西蕃未静，国步犹虞，或从幸阙东，或随军幕下，寻奉使宣传圣旨，陷没贼庭者久之。公辩说纵横，权谋应变，陈之以祸福，惧之以威严。既回，有诏特迁太中大夫蜀王府司马，嘉其节也。公以恭承睿略，远仗天威，於我何功，固辞不拜。前後三□方允，乃授今任焉。由是恩制授太夫人长乐县太君，礼有崇也。以板舆迎侍于江陵，申禄养也。公干於从事，清有吏能，勤劳自公，出纳惟吝。且夫奉使不屈，忠也；杨名立身，孝也。方期积庆，用以成家。天道何常，降年不悄，以宝应二年正月廿五日夭殁于江陵府之官舍，春秋廿有七。以今大历九年岁次甲宾三月四日癸卿窆於京兆之凤栖原，从太君之新茔也。澹澹春云，垂阴陌树，冥冥厚夜，独幽泉，嗟雨散以风摇，空父临而弟拜。铭曰：
    後生可畏兮谁与为徒，张氏之子兮其庶几乎。苗而不秀有矣夫，庭折芳兰兮掌碎珠。太君茔旁兮左爱子，千秋万岁兮魂不孤。（石刻）
    ☆卢元裕
    元裕字子宽，刑部侍郎、剑南节度、太原尹、太子宾客。
    ○请重杖不致煞费苦心
    准式制敕，与一顿杖者决四十，重杖一顿者决六十，无文至死。式内自有杀却处尽等文，即明重杖即合加数。京城先因处分决杀者多，一死不可复生。望准式文处分，或决痛杖一顿者，式文既不载，亦请准重杖六十例不至死。（《册府》六百十二）
    ☆韩择木
    择木，昌黎人。大历中工部尚书，历右散骑常侍。
    ○相国帖跋
    相国狄公，元功盛德，垂之万代。颜尚书家有其请太子归京师手奏七百馀字，以示昌黎韩择木，为书于其後，子孙宝之。
    ☆张从申
    从申，吴郡人。大历中进士，检校礼部员外郎，官至大理司直。工书文。弟从师、从义、从约，称张氏四龙。
    ○重刊季札墓碑记
    夫子篆季子墓，凡十字，历代绵远，其文残缺，人劳应命，其石湮没。在昔开元中，元宗敕王仲雍模拓其本，尚可得而传者。暨大历十四年己未岁，润州刺史兰陵萧定重刊于石，宪章遗范，以永将来。吴郡张从申记。（《汗简》卷七）
    ☆李宥
    宥，大历中人。官藁城县主簿。
    ○解慧寺三门楼赞（并序）
    後魏兴和二年置寺，名之静观。大随开皇十一载也，改创解慧为文。北近滹沲大川，西负井陉巨镇，山势逦迤，依依目前，河流潺，缭绕金刹。定殿昔立，长廊旧成，门之不修，梵宫未备。去如意年中，有高僧日宝，弃世从道，秉心安禅，悟真如，达无生，白日雨天花为香，清夜拥毒龙为卫。愿修佛事，随喜兴功，大圣启心，群生响应。乃亲自仗锡，诣乎山林，寻乔松，求巨石，良工度木，剡之为栋，山神指石，石化为柱。既人神乎戮力，乃何往乎不济。然後雕朱粉，镂文彩，基上为门，门上为楼，三门之义，其大矣哉！是将化群俗，崇善因，悲火宅之将焚，引凡愚於净界，双林之地，宝楼化域，有千般蕙草，明媚於前，列百丈乔林，郁盘於後。清心一陟，如登刁利之天；梵宇遍游，悉获菩提善果。
    顷北虏南侵，河朔惊震，城郭宫室，列火而焚，父子兄弟，挥刃而死。大师楼上陨身而下，毫发无伤。口诵佛顶神经，刀仗乃向身而断壤；心持救苦之念，宝楼乃火不能烧。胡晓□群，启颡而□。北有雁塔，建乎齐朝，香剥上凌青云，登陟迥超三界，为苍生大筏，令迷津自达彼岸，镇滹沲巨水，乃河龙不敢南侵，此乃宝公前生所造，人传圣迹，悉有明徵。寺内耆德璨海，童子出家，清心入道，为梵宫之主，继前圣之心。上坐崇俊，小年披衣，□立大功，建宝堂於常住；精持般若，开释教於苍生。同力禅宫，俱成佛事．维那法广、性明、了智、通惠，为僧众之领袖，秉伽蓝之纪纲。合寺僧徒，悉皆清净，少长有礼，威仪不忒。持钵同归，想祗园而目睹；洗足圆坐，如释迦乎斯在。余一尉於此，又簿於是向五稔焉，春秋廿有四也。性狂简，非佛法，忽经戎，傲三宝，出入以渔猎为乐，膳食以酒肉为味，□逸其性，三涂业成。
    有大法师曰珠言，余之义兄也，身长七尺，江目海口，心明玉镜，色净莲花，演大乘经，救苍生於此邑。至四月初，结夏兹寺，招余往来。初言祸福之门，再指吉凶之道，愍我如是，令归善因。余知昔非，稽首从命。谓余曰：“圣迹如是，大功无纪，千岁之末，谁人共传？子其志之，请不辞也。”敢不承命，书词後焉。词曰：
    大师宝公能安禅，至今日乎一百年。过门楼乎金刹前，念救苦兮贼不害。力禅通兮火不然，成大功而百三天。故有为以入无为，结有缘乎福无边。大历十二年六月六日记。（《常山贞石志》六、《八琼室金石补正》四十一）
    ●卷二十三
    ☆康仲熊
    仲熊，大历中人。
    ○陪遂安封明府游灵岩瀑布记
    县之西有山，山之岩有泉，胜可知也。薄游于兹，懿彼幽绝，不俟终日，褰裳造焉。遂负绿绮，岸乌纱，履及於城隅，杖及於通衢，背山郭之萦纡，乍缓步以趋。县君封公闻而喜曰：“兴所引也，我得无行乎？”乃命车骑，邀嘉客，追我於枫香之野，乘我以骊眉之马，载笑载言，遗谷超原。於是穿窈窕，蹑岖，缘云搏壁，极乎所闻。观其阳崖划开，阴壑旁转，悬水百仞，注而成潭，万象奔走以呈形，群峰回合而却倚，练影挂於层汉，雨声散於长林，潺潺然无昼夜而息。虽天台之飞流，蔑以过也。吾徒盥於斯，鉴於斯，尘心洗然，世虑都遣，啜香茗以傲睨，招清风而咏歌，足以长道机，涤烦想，功名轩冕，於我为宾。矧夫上隐云天，下临佛土，岩岫蔼，时人穿窥，禅庵居解虎之僧，洞堀栖骖鸾之客，永言长往，其可乎哉！封公曰：“异乎夫子之说。方今国步未安，兵革多故，忠臣佐世之日，志士尝胆之秋，遽欲退闲，恐非通论。”仆曰：“唯唯。幸无重吾过，请从子而归。”回首林萝，谢白云而去。刻彼岩石，聊纪盛游。时大历十二年暮春上巳之明日也。（《严陵集》七）
    ☆韦光辅
    光辅，代宗朝太府少卿。
    ○改造铜斗尺秤奏
    今以上灵羊头山黍，依《汉书?律历志》较两市时用斗，每斗小较八合三勺七撮；今所用秤，每斤小较一两八铢一分六黍。今请改造铜斗斛尺秤等行用。（《唐会要》六十六）
    ☆韦缜
    《全唐文》卷四百有传。
    ○大唐华州下わ县丞京兆韦公夫人墓志铭（并序）
    维唐大历十三年三月廿五日，韦公夫人遘疾终于长安亲仁里之私第。夏四月□迁殡万年县加川乡西原。时无良礼，不备故也。贞元庚午岁二月廿三，卜叶礼具，返葬洪固乡韦之旧疆，皇姑也。享年册九，孝子之戚倍焉。
    夫人姓王氏，其先太原晋阳人也。九代祖亮，後魏比部尚书、西河郡公，尚书令中山郡王之弟也；曾祖真行，有唐汝州叶县令；祖怡，河南尹、东都留守。初为御史，正惮奸息；父毗，京兆府奉先县丞。夫人少丧怙恃，终鲜昆弟，年十七归于下わ公。公五代祖孝宽，周为大司空，隋为雍州牧，其後登三台，列八座，煌国史，此不具举。夫人惠和懿柔，禀之自然，故韦□门大族茂，能卑以自约，柢上接下，而人无间言，事姑惟勤，□夫以敬，喻廿载，妇道睦如也。训子均育，免怀就傅，亲贤ê□，母仪温如也。华靡不改欲，荣耀不汨志，安买臣之尚贫，知□□之未遇，敬孟齐□，梁鸿比德，君子谓之无愧辞。宜乎锺寿畀□，□何先露早世，时□彼苍，仁者之惑，呜呼哀哉！有子五人，曰缜、曰洁、曰系、曰绾、曰纾，免三年之丧，茹终身之痛，恭守俭薄，爰卜安兆，封树将立，日月有时。攀涂车而莫及，轸泉扃以罔极，恩尽苴，悲长霜露，是用述景行，式杨幽穸。铭曰：
    行备德充，反歼其躬。哀子泣尽，良人室空。辞殡还乡，魂安孝终。□贾有折，慕思无穷。（石刻。《八琼室金石补正》六十六）
    ☆张延赏
    《全唐文》四百三十二有传。
