<!-- { "loadSidebar": true } -->
　　次日，到御营中来见先主，献上马忠首级，哭告于前曰：“臣等实无反心，被吕蒙诡计，称言关公已亡，赚开城门，臣等不得已而降之。今闻圣驾前来，特杀此贼，以雪陛下之恨。臣等伏候请罪。”先主大怒曰：“朕自离成都许多时，你两个如何不来请罪？今日势危，故来巧言令色，欲全其身！朕若饶你，至九泉之下，有何面目而见关公乎！”言讫，令关兴在御营中设关公灵位。先主亲捧马忠首级，诣前祭祀，哀伤甚切；又令关兴将糜芳、傅士仁剥去衣服，跪于灵前，亲自用刀剮之，以祭关公。忽张苞上帐，哭拜于地曰：“二伯父仇人皆已诛戮，臣父冤抑，何日报之？”先主曰：“贤侄勿忧。朕当土平江南，杀尽吴狗，务擒二贼，与你亲自醢之，以祭你父。你父英灵知朕心也！”苞泣谢而退。

　　此时，先主威声大振，江南之人尽皆胆裂，日夜号哭。韩当、周泰大惊，急奏吴王，具言糜芳、傅士仁杀了马忠，去归蜀帝，亦被醢之。孙权心怯，遂聚文武商议。步骘奏曰：“先主所恨者，乃吕蒙、潘璋、马忠、糜芳、傅士仁也。废关公皆此数人，今尽亡矣。独有范强、张达二人，乃刺张飞之辈，见在东吴。何不擒此二人，并飞首级，遣使送还，及交与荆州，送归夫人，上表求和，再会前情，共图灭魏，平分天下，有何不可？若如此行之，则蜀兵自退矣。”权从其言，遂具沉香木匣，盛贮飞首；叱武士擒下范强、张达，囚于槛车之内；令程秉为使，赍国书，望猇亭而来。

　　却说先主欲发兵前进，忽近臣奏曰：“东吴遣使送张车骑之首，并囚范强、张达二贼至矣。”先主两手加额曰：“此天之所赐，亦由三弟之灵也！”即令张苞设飞灵位，先主自祭。见飞首在匣中，面不改色，先主哀伤甚切。张苞自仗利刀，将范强、张达万剮凌迟，祭父之灵。后人有诗曰：

　　范强、张达是仇人，更有糜芳、傅士仁。

　　天理昭然还受报，猇亭分剮祭灵神。

　　先主令张苞剮了范、张二贼，祭了张飞，怒气不息，定要灭吴。马良奏曰：“仇人尽戮，其恨可雪矣。吴大夫程秉到此，欲还荆州，再进夫人，永结亲情之好，共图灭魏，以分天下，伏候圣旨。”先主大怒曰：“朕切齿仇人，乃孙权也！今若与和，负二弟当日之盟也！今先灭吴，次却收魏，一统天下，效光武之中兴，是所愿也！联欲斩来使，以绝吴情。”多官苦告方免。程秉抱头鼠窜，回奏吴王曰：“蜀不从讲和，誓欲灭吴伐魏，恢复汉室。众臣皆谏，坚执不听。”权大惊，举手失措。忽阶下一人奏曰：“见有擎天之柱，如何不用耶？”众视之，乃阚泽也。权曰：“德润足知其才，乃是何人也？”当日阚泽举荐之人未知是谁，且听下回分解。 

陆逊定计破蜀兵
　　却说阚泽奏曰：“昔日东吴大事全在周郎，次后鲁子敬代之。子敬亡后，决于吕子明。今子明虽丧，见有陆伯言在于荆州。此人名虽儒生，足有雄才大略。以臣论之，不在周郎之下。前破关公，皆伯言之谋也。王上若能用之，破蜀必矣。如其有失，臣请先纳其头。”权曰：“非德润之言，孤几误大事也！”即令去召陆逊。张昭奏曰：“陆逊乃一书生耳，非刘备之敌手也！切不可用之。”顾雍亦曰：“陆逊年幼，才疏德薄，恐诸公不服；若不服，则生祸乱，必误于大王也。”步骘亦曰：“逊只可在于别郡听使令而已；若托以大事，非其宜也。”阚泽大呼曰：“若不用陆伯言，则东吴休矣！臣愿将全家以保之！”权曰：“孤亦知陆伯言乃奇才也，孤当托之。”泽曰：“大王若不付以重任，其才不能尽展也。”权曰：“然。”于是召陆逊至。逊本名陆议，后改名逊，字伯言，乃吴郡吴人也。汉城门校尉陆纡音迂之孙，九江都尉陆骏之子。身长八尺，面如美玉，体似凝酥，官领镇西将军。逊参拜吴王。权曰：“今蜀兵临境，孤命卿总督军马，以破刘备，如何？”逊曰：“江东文武，皆大王故旧之臣；臣年幼无才，安能制之？”权曰：“阚德润以全家保卿去破刘备，孤亦素知其才。今拜卿为大都督，卿勿推辞。”逊曰：“倘文武不服，何如？”权取所佩剑与之，曰：“如有不听号令者，先斩后奏。”逊曰：“臣受恩久矣，故不敢辞。大王来日当聚多官以赐之。”阚泽奏曰：“古之命将，必当筑台会众，捧白旄黄钺、印绶兵符，嘱云：‘阃之内，寡人主之；阃之外，将军制之。’然后名正言顺，事必成矣。大王宜遵此理，择日筑坛，拜伯言为大都督，假节钺，则众人自然服矣。”权从之，命人连夜筑坛完备，大会百官，请陆逊登坛，拜为大都督，假节，右护军镇西将军，进封娄侯，赐以宝剑印绶，令掌六郡八十一州兼荆、楚诸路军马。吴王嘱之曰：“‘阃之内，孤主之；阃之外，将军制之。’先斩后奏。”

　　逊领命下坛，令徐盛、丁奉为护卫，即日起行。比及陆逊出师，早调诸路军马，水陆并进。有文书先到于边庭，具言此事。韩当、周泰大惊曰：“主上如何以小书生总兵也？”不时逊至，众皆不服。逊升帐议事，只得参贺。逊曰：“王上命吾为大将，以破蜀兵。军有常法，公等各宜遵守。违者王法无亲，勿令自悔。”众皆默然。周泰曰：“目今安东将军孙桓，乃主上小侄，见困于夷陵城中，内无粮草，外无救兵。请都督早施良策，救出孙桓，以安主上之心也。吾料此行非都督，大众不能解之。”逊曰：“吾素知孙安东深得军心，必能坚守，不必救之。待吾破蜀毕，彼自出矣。”众皆暗笑而退。韩当与周泰曰：“命此孺子为将，东吴休矣！公见彼所行乎？”泰曰：“吾故以言试之，早无一计，安能破蜀也？”

　　次日，陆逊传下号令，教诸将各处关防牢守隘口，不许轻敌。众皆笑其懦，不依坚守。次日，陆逊升帐，唤诸将曰：“吾钦承王命，总督诸军，昨已三令五申，令汝等各处坚守，俱不遵吾令，何也？”韩当曰：“吾自从破虏将军平定江南，经数百战矣。其诸将，或从讨逆将军，或从当今大王，皆是披坚执锐，出生入死之士也。今主上命汝为大都督，令退蜀兵，可早定计，调拨军马，分投征战，以图大事。今却令坚守，以待天自杀贼，乃无谋之甚也。吾非贪生怕死之人，使我等堕其锐气，是何理也？”言讫，帐下诸将皆应声而言曰：“韩将军之言是也。吾等情愿决一死战！”陆逊听毕，掣剑在手，而言曰：“刘备威震天下，曹操尚且惧怕，今入东吴境内，实非容易之敌也。汝等诸将皆荷国恩，当相和顺，共破蜀兵，以报王上。吾今自有妙算，非汝等所能知也。汝等各不相顺而违军令，是何道理？仆虽一介书生，今蒙王上托以重任者，以吾有尺寸可取，能忍辱负重故也。汝各守隘口，牢把险要，不许妄动。如违令者皆斩！各宜退去，再勿复言。”众皆愤恨而去。

　　却说先主自猇亭摆布军马，直至川口，接连七百里，前后四十营寨，夜则火光耀天，昼则旌旗蔽日。忽然细作人报说：“东吴用陆逊为大都督，总制军马。逊令诸将各守险要不出。”先主问曰：“陆逊何等之人也？”马良奏曰：“逊乃江东一书生，年幼多才，深有谋略。前袭荆州者，皆此人之诡计也。”先主大怒曰：“竖子之谋，损朕二弟，何不早说也？”便要进兵。马良谏曰：“陆逊之才，不亚周郎，未可轻敌也。”先主曰：“朕用兵老矣，今反不如一黄口孺子耶？尔勿多疑，看朕擒之！”先主亲领前军，攻打诸处关津隘口。

　　韩当见先主兵来，差人报知陆逊。逊恐韩当妄动，急飞马而来，正见韩当立马于山上，遥望蜀兵漫山遍野而来，军中隐隐有黄罗盖伞。当欲奋勇下山击之，忽逊至，并马而观，知是先主。当指之曰：“军中必有先主也，吾欲击之。”逊曰：“刘备举兵东下，连胜十余阵，锐气正盛。可宜乘高守险，不可轻出，出则不利。损吴大利，非小故也。今但奖励将士，广布守御之策，以观其变。今彼驰骋于平原旷野之间，正得其志；其求战不得，必移屯于山林树木间。此时吾当用其计也。将军宜忍风火之性，以图安国之计也。”韩当面虽应允，心中只是不服。

　　却说先主使前队搦战，辱骂百端。逊令塞耳休听，不许出迎，遂亲自遍历诸关隘口，抚慰将士，皆令坚守。先主见吴军不出，在御营中心焦不悦。马良奏曰：“陆逊虽是书生，深有谋略。今陛下提兵远来，攻战自春历夏，彼之不出，必待我军之变也。愿陛下详之。”先主曰：“彼有何谋？但怯敌耳。向者数败，今安敢再出！”先锋冯习奏曰：“即目炎天，军屯于赤火之中，取水稍远，深为不便。”先主命各营皆移于山林茂盛之地，近溪傍涧，待过夏到秋，并力进兵。冯习遂传圣旨，令诸寨皆移于林木阴密之处。马良奏曰：“若军一动，倘吴兵骤至，如之奈何？”先主曰：“朕令吴班引万余弱兵，近吴寨于平地屯住。朕亲选八千精兵，伏于山谷之中。若陆逊知朕移营，必出攻击，却令吴班诈败。逊若追赶，朕引兵突出，断其归路，擒此孺子，江南一鼓而下矣。”文武皆贺曰：“陛下神机，陆逊安能及也！”

　　马良曰：“近闻诸葛丞相在东川点看各处隘口，恐魏兵入寇。陛下何不将各营移居之地，画成图本，问于丞相，可乎？”先主曰：“朕素知兵法，又何问之？”良曰：“‘兼听则明，偏听则蔽。’圣人之言也。”先主曰：“卿可自去各营，画成四至八道图本，亲去东川去问丞相。如有不便，可急来报知。”马良领命而去。于是蜀兵移于林木阴密处所避暑。

　　早有细作报知韩当、周泰。韩、周二人听得此事，来见陆逊，曰：“目今蜀兵四十余营，皆移于山林密处，依溪傍涧，以就其水。都督可乘虚击之。”逊听其言，即起兵来击。未知胜负如何，且听下回分解。 

先主夜走白帝城
　　章武二年夏六月，天气亢炎无雨。韩当、周泰探知先主传旨，令蜀军移营以避暑就凉，急来报知陆逊。逊大喜，遂引兵先来观看动静，只见平地一屯，不及万余，太半皆是老弱之众，中军大书“先锋吴班”旗号。周泰曰：“吾视此等之兵，如儿戏耳。”言讫，乃与陆逊曰：“吾愿同韩将军分两路兵击之，如其不胜者斩。”逊观看良久，以鞭指之曰：“隐隐前面山谷中，杀气冲日而出，其下必有伏兵也。故平地设吴班之兵，乃诱敌耳。诸公切不可出。只三日之内，山谷中之兵必然出矣。”众将听毕，皆以为懦，各守隘口去讫。

