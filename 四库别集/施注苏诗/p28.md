<!-- { "loadSidebar": true } -->
　　【荘子骈拇篇臧与谷二人相与牧羊而俱亡其羊问臧则挟策读书问谷则博塞以游二人者事业不同其于亡羊均也晋陆机传机吴郡人齐王冋矜功自伐受爵不让机恶之作豪士赋以刺之史记扁鹊传姓秦氏名越人与虢中庻子论方曰越人之为方也不待切脉望色聴声写形言病之所在又过齐齐桓侯客之入朝见曰君有疾不治将深桓侯不应及病召扁鹊鹊巳逃去桓侯遂死曹大家东征赋惟令徳为不朽兮身既杀而名存杜子美醉时歌名垂万古知何用汉袁盎传盎徙吴相辞行兄子种曰吴王骄日久国多奸南方卑湿丝能日饮亡何说王母反而已如此幸得脱按丝盎字也韩退之别知赋雨浪浪其不止云浩浩其常浮】
　　和刘道原寄张师民
　　仁义大捷径诗书一旅亭相夸绶若若犹诵麦青青腐鼠何劳吓髙鸿本自防顚狂不用唤酒尽渐须醒【荘子天运篇古之至人假道于仁托宿于义以游逍遥之墟楚辞离骚夫唯防径以窘歩列子仲尼篇处吾之家如逆旅之舎楞严经譬如行客投寄旅亭或食或宿事毕俶装前涂不遑安住汉石显传显与牢梁五鹿充宗结为党友诸附倚者皆得宠位民歌之曰牢邪石邪五鹿客邪邙何累累绶若若邪荘子外物篇儒以诗礼发冢者诗固有之曰青青之麦生于陵陂生不布施死何含珠为秋水篇恵子相梁荘子往见之或谓惠子曰荘子来欲代子相恵子恐荘子曰鸱得腐防鹓雏过之曰吓今子欲以子之梁国而吓我邪扬子鸿飞防防弋人何慕焉公乌台诗话熙寜六年轼任杭州通判刘恕寄诗三首轼依韵和云云此诗讥讽朝廷近日进用之人以仁义为捷径以诗书为逆旅但为印绶爵禄所诱则假六经以进如荘子所谓儒以诗礼发冡故云麦青青也讥□□之愿爵位如鸱鸢以腐防吓鸿鹄□溺于利如人之醉于酒酒尽则自醒也】
　　送张职方吉甫赴闽漕六和寺中作【杭州图经六和寺开寳三年建太平兴国五年改开化寺】
　　羡君超然鸾鹤姿江湖欲下还飞去空使呉儿怨不留青山漫漫七闽路门前江水去掀天寺后清池碧玉环君如大江日千里我如此水千山底
　　【白乐天懐钱舎人诗因咏松雪句永懐鸾鹤姿林世程闽中记闽之人居海隖有七种故谓之七闽秦时闽越王无诸王此地白乐天诗白浪掀天尽日风刘禹锡洛城旧居诗水绕庭台碧玉环王注六和寺后有池苏子美所赋金鲫鱼是也】
　　雨中游天竺灵感观音院
　　蚕欲老麦半黄前山后山雨浪浪农夫辍耒女废筐白衣仙人在髙堂
　　和蔡准郎中见邀游西湖三首
　　夏潦涨湖深更幽西风落木芙蓉秋飞雪闇天云拂地新蒲出水栁映洲湖上四时看不足惟有人生飘若浮觧顔一笑岂易得主人有酒君应留不见钱塘游宦客朝推囚暮决狱不因人唤何时休
　　【贾谊服赋其生也若浮其死也若休列子黄帝篇自吾之事夫子友若人也五年之后始一觧顔而笑】城市不识江湖幽如与蟪蛄语春秋试令江湖处城市郤似麋鹿游汀洲髙人无心无不可得坎且止乘流浮公卿故旧留不得遇所得意终年留君不见抛官彭泽令琴无弦巾有酒醉欲眠时遣客休
　　【荘子逍遥游朝菌不知晦朔蟪蛄不知春秋汉贾谊传乗流则逝兮得坎则止范传正李翰林新墓碑偶乗扁舟一日千里或遇胜境终年不移晋陶潜传性不解音声而畜素琴一张弦徽不具郡将潜逢其酒熟取头上葛巾漉酒毕还复着之贵贱造之者有酒輙设潜若先醉便语客曰我醉欲眠卿可去】
　　田间决水鸣幽幽插秧未遍麦巳秋相携烧笋苦竹寺郤下踏藕荷花洲船头斫鲜细缕缕船尾炊玉香浮浮临风饱食得甘寝肎使细故胷中留君不见壮士憔悴时饥谋食渇谋饮功名有时无罢休
　　【礼记月令孟夏之月靡草死麦秋至杜诗踏藕野泥中诗大雅释之叟叟蒸之浮浮韩退之簟诗倒身甘寝百疾愈贾谊服赋细故蔕芥兮何足以疑史记孙武传吴王曰将军罢休】
　　和子由栁湖久涸忽有水开元寺山茶旧无花今嵗盛开二首
　　太昊祠东铁墓西一樽曽与子同携囘瞻郡阁遥飞槛北望樯竿半隐堤饭豆羮藜思两鹄饮河噀水赖长蜺如今胜事无人共花下壶卢鸟劝提
　　【左传梓慎曰陈太昊之墟也先生志林云余旧过陈州留七十余日近城可逰观者无不至栁湖旁有邱俗谓之铁墓云陈胡公墓也城濠水往往啮其趾见有铁锢之汉翟方进传字子威初汝南有鸿隙大陂郡以为饶方进为相奏罢之王莽时常枯旱乡中追怨谣曰壊陂谁翟子威饭我豆食羮芋魁反乎覆陂当复谁云者两黄鹄春秋元命苞虹蜺者隂阳之精雄曰虹雌曰蜺汉昭帝时天雨虹下属宫中饮井水竭欧阳公诗独有花上提壶卢劝我沽酒花前倾】
　　长明灯下石栏干长共松杉鬬嵗寒叶厚有棱犀甲健花深少态鹤头丹久陪方丈曼陁雨羞对先生苜蓿盘雪里盛开知有意眀年开后更谁看
　　【唐文粹有髙迈长明灯颂刘餗唐朝传记江寕寺有晋长明灯嵗久火色变青而不热隋文帝平陈已讶其古至今犹存刘禹锡诗长明灯是前朝熖曽照青青年少时杜子美海棕行龙鳞犀甲相错落苍棱白皮十抱文法华经天雨曼陁罗华闽川名士传薛令之开元中为右庶子作诗曰朝日上团团照见先生槃槃中何所有苜蓿长栏干上幸东宫见之题其榜曰若嫌松桂寒任逐桑榆暖令之乃谢病】
　　六月二十七日望湖楼醉书五首
　　黒云飜墨未遮山白雨跳珠乱入船巻地风来忽吹散望湖楼下水如天
　　【杜子美茅屋歌俄顷风定云墨色白乐天悟真寺诗赤日间白雨又三防洞序水石相薄跳珠溅玉栁子厚诗桂岭瘴来云似墨洞庭春尽水如天李贺贝宫夫人诗空光帖妥水如天】
　　放生鱼鳖逐人来无主荷花到处开水枕能令山俯仰风船觧与月裵囘
　　【天禧四年判杭州王钦若奏以西湖为放生池禁捕鱼鸟为人主祈福杜诗桃花一蔟开无主】
　　乌菱白芡不论钱乱系青菰裹緑盘【一作防槃】忽忆尝新防灵观滞留江海得加餐
　　【周礼笾人之实菱芡栗脯注菱芰也芡鸡头也太史公自序留滞周南欧阳公食鸡头诗凝祥池锁防灵园注京师卖五岳观鸡头最佳】
　　献花游女木兰桡细雨斜风湿翠翘无限芳洲生杜若吴儿不识楚辞招
　　【任昉述异记木兰川在寻阳江七里洲中有鲁班刻木兰舟至今犹在唐皇甫冉诗萦回枫叶岸留滞木兰桡张志和渔父词青篛笠緑簔衣斜风细雨不须归楚辞宋玉招魂砥室翠翘挂曲琼些刘禹锡诗拾羽翠翘飜屈原九歌采芳洲兮杜若将以遗兮下女杜子美诗梦归归未得不用楚辞招】
　　未成小隐聊中隐可得长闲胜暂闲我本无家更安往故乡无此好湖山
　　【王康琚反招隐诗小隐隐陵薮大隐隐朝市白乐天中隐诗大隐住朝市小隐入邱樊邱樊太冷落朝市太嚣喧不如作中隐隐在留司官唯此中隐士致身吉且安似出复似处非忙亦非闲又和裵相闲行诗偷闲意味胜长闲】
　　七月一日出城舟中苦热
　　凉飇呼不来流汗方被体稀星乍明灭暗水光弥弥香风过莲芡惊枕裂鲂鲤欠伸宿酒余起坐濯清泚火云势方壮未受月露洗身微欲安适坐待东方启
　　【杜子美诗汗流被我体又倦夜诗重露成涓滴稀星乍有无又贻栁少府诗火云洗月露絶壁上朝暾诗小雅东有启明毛传日旦出谓明星为启明】
　　宿余杭法喜寺后緑野堂望呉兴诸山懐孙莘老学士
　　徙倚秋原上凄凉晚照中水流天不尽人远思何穷问谍知秦过看山识禹功【公自注余杭始皇所舎舟也西北舟枕山尧时洪水系舟山上】稻凉初吠蛤栁老半书虫荷背风飜白莲腮雨退红追游慰迟暮觅句效儿童北望苕溪转遥怜震泽通烹鱼得尺素好在紫髯翁
　　【史记三代世表余读谍记黄帝以来皆有年数秦始皇纪三十七年至钱塘临浙江水波恶乃西从狭中渡注云余杭也左传昭公元年刘定公馆于雒汭叹曰美哉禹功明徳远矣韩退之诗蛤即是虾蟇汉五行志昭帝时上林栁树断仆地一朝起立生枝叶有虫食叶成文曰公孙病已立杜子美诗虫书玉佩藓又示宗武诗觅句新知律杭州图经苕水出天目山北入太湖乃古震泽也故老相传夹岸多苕草秋风吹花浮如飞雪因以名谿古乐府饮马长城窟行客从逺方来遗我双鲤鱼呼儿烹鲤鱼中有尺素书王注张辽以紫髯将军目孙权今莘老多髯又姓孙故用此事】
　　宿临安净土寺
　　鸡鸣发余杭到寺已亭午参禅固未暇饱食良先务平生睡不足急扫清风宇闭门羣动息香篆起烟缕觉来烹石泉紫笋发轻乳晚凉沐浴罢衰髪稀可数浩歌出门去暮色入村坞微月半隐山圆荷争泻露相携石桥上夜与故人语明朝入山房石镜炯当路昔照熊虎姿今为猿鸟顾废兴何足吊万世一仰俯
　　【晋孙绰天台赋羲和亭午防气高褰纂要日在午曰亭午李肇国史补湖州有顾渚紫笋茶陆羽茶经与杨祭酒书顾渚山中紫笋茶两片一上太夫人一充昆弟同啜白乐天白莲诗泄香银囊破泻露玉盘倾临安县图经真寂院一名山房在石镜山东吴兴记临安县东石镜径二尺七寸甚清明四靣俱见人形吴越王钱镠布衣时尝照石镜镜起而耸战】
　　自净土歩至功臣寺【临安图经功臣山在县南二里本名大官山吴越王钱氏建为功臣院祥符元年改赐今额】
　　落日岸葛巾晚风吹羽扇松间野歩稳竹外飞桥转神功凿横岭岩石得巨片直度千人沟下有微流冈峦蔚回合金碧烂明绚缅懐异姓王负担此乡县长逢跨下辱屡乞桑间饭谁谓山石顽识此希世彦凛然英气逼屹起犹耸战他年万骑归父老恣欢宴锦綉被原野金珠散贫贱窦融既入朝呉芮空记靣荣华坐销歇阅世如邮传惟有长明灯依然照金殿
　　【临安图经寺有沟名曰千人相传钱氏役千人一日而成晋佛图澄传敕龙取水然微流西汉有异姓诸侯王表晋郭璞诗五百年生异姓王五代史吴越世家钱镠字具羙杭州临安人也以贩盐为盗天复二年封越王昭宗诏图形凌烟阁升衣锦营为衣锦城石鉴山曰衣锦山大官山曰功臣山镠游衣锦城宴故老山林皆覆以锦梁太祖即位封吴越王兼淮南节度使作还乡歌曰三节还乡兮挂锦衣父老逺来相追随牛斗无孛人无欺吴越一王驷马归跨下用史记淮隂事桑间饭用左传赵宣子灵辄事耸战事见前篇石镜注后汉窦融传自以非旧臣一旦入朝在功臣之右毎召见容貎辞气卑恭巳甚帝以此愈亲厚之汉吴芮传髙祖以其将梅鋗有功从入武闗故徳芮徙封长沙王一年薨三国诸葛诞传注魏黄初末盗发吴芮冢容貎如生后与发者见吴纲曰君何类长沙王但微短尔汉盖寛饶传平恩侯许伯入第寛饶卬视屋叹曰美哉然富贵无常忽则易人此如传舍所阅多矣刘禹锡诗视身如传舍阅世甚东流长明灯注见本巻】
　　游径山
　　众来自天目山势若骏马奔平川中途勒破千里足金鞭玉相回旋人言山住水亦住下有万古蛟龙渊道人天眼识王气结茆宴坐荒山巅精诚贯山石为裂天女下试顔如莲寒牕暖足来朴朔夜鉢呪水降蜿蜒雪眉老人朝扣门愿为弟子长参禅尔来废兴三百载奔走吴防输金钱飞楼涌殿压山破朝钟暮鼓惊龙眠晴空偶见浮海蜃落日下数投村鸢有生共处覆载内扰扰膏火同烹煎近来愈觉世议隘每到寛处差安便嗟余老矣百事废郤寻旧学心茫然问龙乞水归洗眼欲看细字销残年【公自注龙井水洗病眼有効】
