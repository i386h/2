<!-- { "loadSidebar": true } -->
　　在昔乙未之岁余奉　诏为南宫同考官初入棘注书三房序齿也次日改注书一房序官也大学士新建张公忽邀余请曰邹宫允以春秋一再分考矣今且复然顾其额少鲜肯易者公有意乎于是余复注春秋第一房及揭卷之夕有董叔弢是时方以科场为惧府恒门第是抑余亦不能自固袖其卷不出同官惟袁伯修不直余谓何乃作昧心事而陶周望宣言曰董年兄不及吴年兄矣叔弢故崇仁吴所取淛省第三人也俄而太原傅商盘亦得李鸿卷袖之不出新建张少师曰废则俱废耳李鸿者申文定公之壻也戊子之役人以是点余座师黄宫詹文定去国而鸿得隽正宫詹辩诬之日余安忍负黄公葢叔弢之间关得一第以此叔弢虽无禄蚤世传其公交车之业籍籍称才子才子余藉以有得士名未尝为举主累云去乙未三十余年而叔弢之元配李孺人以完节旌于朝今年秋为五十设帨之辰于是叔函之弟遐周索余言为寿则十年前朱少师已立传矣何俟余言乃余有感于邯郸淳之碑孝女也谓崩城哭东坐台待树之烈出于高门大国者非难出于草茅露屋者为难词则玅矣论则未公夫酖毒生于晏安而奢丽稔于世禄岂不自古记之哉余尝游行天下至闽之建阳朱紫阳夫子过化之邦也邑宰吴天洪为言此邦五百年无以节烈表宅者驱车山东有丘少司冠橓者　先朝遗直也其长子以辛未成进士丘公有西河之泣吾乡陆黄门树德唁之询及婺室丘公曰嫁之矣黄门大骇丘公曰嘻栢舟之咏录于圣人怀清之台筑于天子此光岳之间气可槩望之人人乎若丘公者可与衡节烈之概矣孺人所生所归皆世代簪缨之家所谓高门大国者当代鲜俪十六而嫔十八称未亡人有严姑无血胤孺人不恤九死忍死以成夫子之孝广夫子之慈茹荼食蘗三十余年皎如一日且俭而能施终抱遐周之子收阴德报而　朝家旌典适与继绝会假令叔弢今日而在孺人鱼轩藋茀鸾章凤诰与令妻世妇班中宫内朝之列亦寻常荣际耳能独持门户馨香发闻动于四岳奏于春官达于宸听表于七里揭日月而敝金石否世人艳称甲乙科然明经三岁以数百计制科三岁以三百计而节妇被旌不能过数十岂非以其重若此其多若彼哉是昔者叔弢以高第彰孺人之劝学今者孺人以旌典彰叔弢之刑于叔弢有孺人为促后之延董氏有孺人为衰中之盛譬夫西域之树半荣半瘁丰城之剑一升一沉虽形若支离而神理暎发继自今孺人且日讨断机画荻之事以祖之砚父之书观藐孤之成而终叔弢之绪是女氏之不朽道也即不佞为叔弢举主亦有荣施尚何南岳西池之谬悠足为节妇道哉遐周试以质之朱少师谓可佐康爵否 

　　○程母戴孺人五十寿序 

　　夫祝母氏之遐龄者非真仙曷以哉金母上元莫稽往牒至于南岳东陵则固为人妇为人母非人伦道绝者也然其教不大阐而因果福田之说颇足以惑里俗于是有布黄金造瑞像输长腰供香积名为佞佛而祗以重僧人之贪业耳晋江王道思抗论谓金天氏之教有禆于中闺此何以称焉太史公曰吾闻新都程母戴孺人之事而有味乎道思之言也孺人生有至性及笄归程隐君恪恭妇职修瀡苹蘩罔弗洁虔程故素封范钥会计罔弗赡举夫子遘疾吁天而号愿百身代且刲股肉以一杯羮进而弗药也生平俭素无他好顾独好金天之教若有宿本自其中年已割帷房之爱清净自居绣佛一龛栴槚一垆三业誓断四偈时参竺典贝书具通大意吾闻彼教有云作有义事是惺悟心解之者曰资生治产皆与实相不相违背孺人之阃政近之又云戒生定定生慧故学士牵文句者受障深而妇人女子行一意者取道疾孺人之信心近之方且为鹿门之□□□为台山之姥而讵若愚妇之佞佛乎哉孺人有丈夫子四人皆负倜傥才以孝友闻于里即孺人空诸所有而家益立兹当五十厥子至善君谒本宁李先生及余文为寿李先生所为孺人寿者在方之内而余所为孺人寿者在方之外亦以鹿门台山之寿寿于南岳东陵也 

　　○寿汪母八十初度序 

　　夫室有交谪则偕隐者着家有小慈则劝学者称王君公所以能遂其高者用妇言也欧阳子所以能显其名者禀母教也若汪母太孺人之事更有异焉太孺人始为汪氏妇孝廉公故食贫落落穷巷糊其口于都养数不得志于名场倦游矣太孺人慰之曰以君之才岂长贫贱者幸勉事背城之战则请枹鼓以助盖废簪珥资斧其行孝廉公气乃壮趣治装应台使者月旦竟以遗珠售片玉家声繇此而大当是时太孺人岂不能作逸妻语哉顾孝廉公飞鸣有具头角未呈假令以运命之说怀安自堕则南金竹箭终为无踁之宝而荜门圭窦皆为伯通之庑矣太孺人成汪之功岂在举主下哉太孺人晚而赋栢舟有丈夫子四人翩翩名士佩服义方唯谨思日孜孜及亲而仕无如数奇何大惧无以乐母心者太孺人则宽之曰荣进有时岂能越春而为夏哉汝家里号鸣珂居题通德贵盛矣宁必人人朱丹其毂若等宁谓奉母氏答劬劳者必五鼎食六珈衣乎则更有进于此者勉之足矣余不尽识诸公子而交于穆溟穆溟仁心为质蕴义生风季布之喏信于乡邦第五之名不减骠骑即太孺人之所为剉荐留宾隔闱辨友者槩可知矣太孺人年登大耋神明益王尝质明揽衣剌断家事衣布食淡抑绝甘浓户枢不朽卫生之经也饮尊不尽重积之旨也皆寿道也古之女贞有夫与子而度世者惟魏华存元君今之元君不在南衡在黄山石岳间矣乞余言以祝觞者汪太学元霖于穆溟为族弟素受太孺人卵翼恩者也 

　　门人徐士竑 
　　许　经阅 
　　容台文集卷之二终 

　　●容台文集卷之三 

　　华亭董其昌着　冡孙庭辑 

　　序（三） 
　　题词 

　　◆序（三） 

　　少司空祝耳刘公八十寿序 
　　朱襟江侍御六十叙 
　　望江兄九十寿序 
　　贺楚方伯霖宇梁公晋中丞序 
　　贺郡司理徐硕庵奏最序 
　　贺漕抚李公考绩晋副都御史序 
　　送郡司理毛孺初应召北上序 
　　送聂邑侯入觐序 
　　贺郡司理吴兹勉最绩序 
　　贺侍御潘翔公迎太公冏卿入朝序 
　　吴玄水礼部得子序 

　　○少司空祝耳刘公八十寿序 

　　少司空祝耳刘先生者通籍四十年侍养二十载海内之曾闵也其昌与同官陪京先后引退今年八十矣悬弧之辰许文学请余修酌者之词余曰何以余词为哉孝子德至于天则天苞见地符出故孝经有援神契翼经而行今在祝氏矣子知之乎文学曰何居余曰孟夏之月天子发德音下明诏若曰余一人未收列圣养士之报岂忠孝之率不先与子大夫有以终养在告者将尊宠之以为臣鹄所司核实以闻大哉王言所以鼓廉耻之陶冶明崇奖之凖的谓孝祝之援神契非耶而安取以余言寿世之言寿者众矣嵇叔夜则言养生有主讨芸饵朮熊经鸟伸亦足长年此宜于山泽之臞缙绅先生莫能从也李康远则言运命有定寿考康宁鬼神莫能预圣哲不能谋其说近之而非所以论于盛世极治之世则向用五福威用六极一受成于皇极之主而司命为无权且夫瑞草嘉禾无情之物犹应圣主之念而生何论寿耈否则卫武之九十太公之百四十召公之百八十何以皆在周道方隆文武成康之世岂非贤圣继作而锡福者厚与耳刘在终养诸君子中如连林之有松栢羣岫之有嵩华而主上窹寐黄发勤思宪老与耳刘之八袠会臣主之精神若隐隐相通者而知自今以往耳刘之为九十为百四十为百八十皆以圣主无涯之养锡孝子无涯之年也谓余不信请征以近事西虏跳梁朝议推毂行边元老有及新城王少傅者言官以笃老难之天子不为动及　召见平台少傅趋锵闲雅调对精凿虽借箸之筹聚米之论无以过之天子大悦赐鹊印佩龙文而出西虏怵于先声退兵六百里当是时非主上神武独断几为言者所误再索而得耳刘亦如是矣此二老者一如疆弩之末犹贯七革一如吞火之世独嚼寒氷皆圣世之瑞也文学归试理余语佐三雅何如 

　　○朱襟江侍御六十叙 

　　箕畴向用五福厥有寿康夫寿康自禀异气非人主所得用者畴何以称焉盖大臣之威福庶官之淫朋皆凶德也同于凶者凶亦得之且将犯天下之不祥虽飞廉而彭祖乎犹为夭耳惟皇极之主能荡平正直操威福之柄塞淫朋之门使其皆为攸好德以迎善气故有道之世其君子之有年者君予之也宋玉悯屈原以忠信见疑作为大招至言四维上下皆不可处此其坎壈牢骚何知年寿而易之嘉遯诗之考盘有进于此者方且易臞为肥即隘为宽啜其菽水有芝朮之功安其圭窦有楼居之乐休休焉衎衎焉吉祥止而神明宅此则幽人硕人之自为大年若有不出于君者矣虽然君犹天也吾身非君有孰有之哉蒙庄者流既以君臣之义比之逃雨而犹以江湖魏阙为重伤而无寿类此不可闻于荡平正直之世矣余同籍朱君采天下士也以清节直气有声西台伏蒲之论流传海内更仆未数既而绣衣持斧澄按江南风采棱棱为国家图永赖业有端绪会天子诮谴言官二十余人公亦在谪籍中得电白尉三吴士民以不竟公之德泽为恨而公夷然就道瘴海炎方颜如红玉归而筑宫于山水奥区所谓赵王孙故宅者读书谈道教养子弟郡国守相于旄相属罕所容接时以春秋胜日与名僧韵士往来湖山间意豁如也台省之荐贤以公为举首者无虚岁而若弗闻也者铨衡之启事以公为司马宗伯之属者无虗月而若弗闻也者其容色温然而不怒其文章议论依于大雅平淡而无孤愤怨悱之习所谓幽人硕人者非公耶公之同乡有朱大复祠部以言事归里中习餐霞服炁之术能经旬不食冬夏一衣公平平耳烟火裘葛不废而精神色泽与餐霞服炁者等即余与公岩居相望会于苕霅会于具区会于西湖或十年或五六年或三四年谈容酒德与夫抚膺击节郁勃忼慨之气犹是君采也今年六十矣子月二日为悬弧之辰其二难襟海中舍五台宪副等属余祝觞焉余以为凡祝多溢辞如蒲柳而松栢之也朽散而杞柟之也繁星油云而景庆之也皆传其溢也夫既已松栢矣杞柟矣景星庆云矣必也试之烈风栋之明堂见为王者之上瑞而后不虗三者之用以公精魄才气若此海内之仰挹快睹若彼是且烦之以政事而不伤于佚縻之以好爵而不伤于高宠光之以名誉而不伤于达而冈陵恒升谆谆若八九十者于义无取矣离骚不云乎老冉冉其将至兮恐修名之不立彼为习于怨者名立即牢愁解矣公不为愁且怨而一日赐环大酬爱君忧国之志所为恬愉交养何啻挹浮丘而侣羡门者寿又何可量耶请与襟海兄弟为约今而后无复以下泽款段骄公以莼菜鲈鱼饷公余亦无以雨蓑烟笠求公以惊猿怨鹤怖公惟挟班竹管笔书公出山后事更三十年而为公赋抑之诗者与朱文宁祭酒共之矣 

　　○望江兄九十寿序 

