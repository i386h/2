<!-- { "loadSidebar": true } -->
　　却说次日滕公差人于店中请韩信，往见萧何。何所住居丞相府，门禁严肃，堂阶深远，先有伺候官报入府，然后一门吏出来，问了姓名，达知丞相。只见一椽吏出来，请贤士进府相见。韩信入到堂下，即见萧何出檐下，拉信入于堂，里不设坐，相与立谈。何曰：“滕公深称大学，幸今相见。”信曰：“信在楚闻汉王圣明，丞相贤达，求士如渴，卑礼折节，不辞千里而来。到此数日，始见滕公，昨与相见，尚未倾倒；今见丞相后，即欲仍归故里，宁甘心泉石，不屈志人下也。”何曰：“贤士未见囊锥脱颖，何乃见貌变色耶？”信曰：“不遇错节，未尝歃血，岂可囊锥脱颖，以自荐耶？”何曰：“愿闻贤士高谈，何当拱听。”信曰：“昔齐王好鼓瑟，晋有一贤士善鼓，王再三延访。一日，贤士至齐国，王坐于堂下，欲贤士鼓瑟。贤士不悦曰：‘王如不悦瑟，臣岂敢登王之堂，而见王于咫尺乎？王如好瑟而乐闻之，当焚香赐坐，听臣鼓瑟，臣必尽心为王鼓。今王坐，臣立，如待仆隶，臣问自贱，而为王乐乎？’鼓瑟者，尚羞立于王之侧，况丞相当吐哺握发之时，为国求贤之日，欲闻治国之要，而反倨傲以接贤士，此信所必欲去，而不愿留于其国也！”萧何闻信语，即延之上坐而拜之曰：“何无知，有失待客之礼，幸望恕罪恕罪。”信曰：“丞相求士，实为国家，某相见，意欲倾心，以图补报，非一人之私也。”萧何乃拱手问信曰：“愿贤士论天下之形势，决天下之安危，明天下之治乱，审天下之强弱，然后天下可图也。”信曰：“关中百二山河，天府之国，自古帝王为建都之地。项王舍此不居，而乃迁都于彭城，此失天下之形势也！汉王虽左迁于褒中，然养成蓄锐，为虎豹在山之势，使智者无以用其谋也，不亦为得乎？项王所向无敌，天下诸侯畏其强而已，然背叛之心，藏于不测，外若为安，内有隐祸，反不若汉之远处偏方，而得以收拾人心，养贤及民，诸侯不得侵扰之也。项王弑义帝于江中，大肆不道，而荆襄湖南之民，欲纠合讨罪，不日大乱作矣！彼尚茫然不知，而自以为强，此匹夫之勇耳，何足以望天下之人心乎？汉王约法三章，除秦苛法，虽左迁南郑，而天下属望，若举兵面东，百姓莫不引领来归。天下未有一人不愿汉王为秦王。章邯等三人，秦民恨入骨髓，而项王乃封为三秦王，以阻扼汉兵，实为资敌国以利也。我苟东向，百姓皆为我战矣，三秦可传檄定也。此天下之形势，安、危、治、乱、强、弱，不待智者推论而可知也。丞相又何忧焉？”何曰：“据贤士所言，楚可伐乎？”信曰：“当此之时，项王东迁，诸侯离叛，百姓嗷嗷，急欲思主，三秦不为严备，汉兵正当可举之日也。失此机会而不东征，使齐、魏、赵、燕，或有智者一言，举兵而西，先取咸阳，次取三秦，阻其要害，汉兵虽老死，不得出褒中矣！”萧何见韩信说到此处，乃近前附耳曰：“前日栈道已烧绝，汉兵急难举行，奈何奈何！”信笑曰：“丞相何乃欺人若是耶？前日烧绝栈道，必是智者与丞相计议，定当另有别路可通汉兵，然后烧绝耳。此不过使楚无西向之意，汉王绝东归之心，此计可以瞒项王耳,若智者看破，不可欺也！”萧何闻韩信此言，实切心肺，不觉笑容满面，离席下拜曰：“萧何自入褒中来，未同人论至此，今日贤士之言，如醉方醒，使我胸中痛快，不能舍也！”连叫左右备马，与贤士回私宅少坐，先差人预备酒席。
　　萧何同信到宅，分宾主而坐，设酒相款。因论为将之道：“夫将者，三军之司命，国家之安危所恃，其道可得而闻乎？”信曰：“将有五才十过。所谓五才：智、仁、信、勇、忠也。智则不可欺，仁则能爱人，信则不失期，勇则不可犯，忠则不二心也。为将而有此五才者，然后可以为将矣。所谓十过者，有勇而轻死者，有急而心速者，有贪而好利者，有仁而不忍杀者，有智而不心快者，有信而妄信者，有廉洁而不爱惜人者，有谋而心缓者，有则别而自用者，有懦而喜任人者。将有此十过，则不足以为将矣。故善将兵者，具五才，失十过，攻无不破，战无不胜，谋无不成，可以无敌于天下矣。”何曰：“今之为将者何如？”信曰：“今之为将者，或有勇而无谋，或有谋而无勇，或恃己之能而不能容众，或外温恭而内慢易，或矜贵位而恶卑贱，或性骄虞而耻下问，或扬己之长掩人之善，或藏己之过彰人之非，此皆为将之弊，而今皆蹈之，所以不善为将矣。”何曰：“若贤士为将则何如？”信曰：“若信为将，非敢自为夸张，实出古兵法，但人不能知耳！用之以文，齐之以武，守之以静，发之以动，兵之未出也如山岳，兵之既出也如江河，变化如天地，号令如雷霆，赏罚如四时；运筹鬼神，亡而能存，死而能生，弱而能强，柔而能刚，危而能安，祸而能福，机变不测，决胜于千里；自天之上，由地之下， 无所不知；自内而外，自外而内，无有或违；十高之鼓，百万之多，无有不辨；或昼而夜，或夜而昼，无有不兼；范围曲成，各极其妙；然犹洞达古今，精明易学定安险之理，决胜负之机，神运用之权，藏不穷之智，奇正相错，阴阳始终，然后仁以容之，礼以立之，勇以敖之，信以成之；如此则成汤之伊尹，武丁之傅说，渭水之子牙，燕山之乐毅，皆我之师也。此乃信为将之道，养之素日，不敢不实告也。”何见信议论如长江大河，一泻万里，心甚奇之。因思汉王有福，感此豪杰来投，破楚元帅，舍韩信再无有过此人者也，称赞不已，遂留信私宅安歇，分付家僮二人朝夕伺候答应。韩信从此在萧何家往居，却将张良角书藏在身边，不肯取出，只欲凭自己学问，在萧何、滕公处施展，其心只要待临时举用之际，方将角书献出。
　　萧何自得韩信，喜而不寐，又思：“张良曾有角书合同，心须寻一个破楚大元帅，连角书一同荐来。今放着这个韩信，正是破楚元帅，却错过不荐，想是张良未曾得遇。我明日早朝，同滕公极力荐举。”更不知汉王用否？且看下回分解。
第三十七回　韩信为治粟都尉
　　次日，萧何会滕公赴早朝毕，两人出班奏曰：“臣等于招贤馆得一贤士，韬略精通，识见高远，堪为破楚元帅。乞大王重用。”汉王曰：“贤士何处人？曾出仕否？愿说姓名，朕当录用。”萧何等奏曰：“此人原淮阴人，姓韩名信。曾为楚执戟郎官，屡上疏于霸王，不用，因弃楚归汉，不远千里而来。昨叩其所蕴，虽伊尹子牙，孙吴穰苴，亦不能过也。”汉王笑曰：“此人我在沛县时，曾闻他受辱胯下，乞食漂母，一乡人轻贱之。丞相若举此人为将，三军不服，诸侯讪笑，项羽闻之，决以我为瞽目人也！”萧何曰：“古之大将，多出自寒微，岂可以门户而论人耶？伊尹莘野匹夫，太公渭水钓叟，宁戚为抱车竖子，管仲④为槛车匹夫，后来施用作为，皆成大事。韩信虽出微贱，而胸中所学，为天下奇士，若舍而不用，使彼投于他国，是弃连城之璧，碎和氏之宝也。愿王听微臣之谏，急用韩信，项羽可灭，咸阳可复。如负所举，治臣等之罪。”汉王曰：“既卿等举荐，可召韩信来相见。”萧何传命，着禁门大使召新来韩信入内朝见。
　　韩信寻思：“汉王召我如此轻易，决不重用。我且进内，看汉王如何待我。”韩信入内，朝见汉王。王问曰：“汝千里而来，未见才能，似难大用。即今仓廒缺官管理，升汝为连廒官，试看尽职如何。”韩信即谢恩，略无愠色。萧何滕公，甚是不安。
　　韩信退到仓所，查点斗级人等，验看仓廒，估计粮数，取算子一把，照米堆多寡，开除一算，毫厘不差。在仓斗级老人，见信查算明白，拜伏在地曰：“自来管仓大人，未有如贤公精明神算也。”信笑曰：“量此待一仆隶之事耳，何足以尽我哉？”萧何密差人打听，见信如此算法，遂请来相见曰：“某欲举公为元戎，汉王恐贤士不能胜此重任，特以小官试看尽职如何，适闻贤公到，估计米堆，一算无遗，不知何法，便能知此大数？”韩信曰：“算有小九之数，有大九之数，若能精通算法，虽四海九州，亦不出此算法，况仓廒米数乎？昔伏羲画卦，虽六十四数，引伸触类，千变万化，天地间数目，皆不出此矣！”萧何嗟叹不已。韩信又曰：“仓廒米粮，日久且朽，当出陈易新，以济民用，公私两便，此亦宰相之事也。丞相此时正当举行。”萧何闻说，谢曰：“贤士此言甚合时宜，明日奏过汉王，决遵教施行。”韩信辞何到仓，即合斗级随仓四名，宿歇看守，仍着地方沿墙周迴关防，小心风火，判押批封，各得周悉。萧何访知，心下甚喜。
　　一连数日，汉王不朝。何因具小启，付竖宦传入内，汉王传命：“连日思欲东向，未有良策，因未出朝见，明日当相见也。”次日，萧何率百官早朝毕，汉王退至便殿，召萧何等入内议事。王曰：“朕在此久住，思欲东向，未有良策，奈何？”萧何曰：“东向非难，必得一破楚元帅，方可举行。”王曰：“朕所思者，正谓此耳。”萧何曰：“王不必多思，只重用韩信，大事定矣！”王曰：“韩信贫时，资身尚无长策，欲当此大任，而与项羽相敌耶？”何却将信算法，并易新之说，启奏汉王。王曰：“此一节之能耳！”何曰：“观此一节，足知其余，韩信真将才也！不可错过！”汉王曰：“既如此，且将韩信加升治粟都尉。”
