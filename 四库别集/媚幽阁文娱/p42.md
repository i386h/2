<!-- { "loadSidebar": true } -->
　　臣按齐宜都王侍读奉朝请臣陶弘景、名崇矜饰、志图清傲、本疏上怀岂荷真职、臣按弘景、委雉道成、遂总奏记、兔园之笔斯滥。鹤禁之泽宁歉。尔乃遡羲求阴。疾趋避景。谀辞青苑。搔首朱门。夫东方朝隐。矢谏于上林。巨灵见精。重惩乎土木。岂有遐想巢云。近阿筑怨。扃户掩扉。而明雅尚。及其舟棹遄征。车帷载道。徘徊临水。倾竦盈朝。虽跖二疏。无方两福。既而萧铿被难。故主就没。爰着感梦之编。并及冥通之录。知之非几。言而赘矣。若夫萧衍攘主、齐祚云移、逻将之称甘露。剌史之见驺虞。淫士市招。佞臣鼎沸。虽寒越薜萝。饥捐芝瀣未足以望径阆风。问津员峤。遂乃薄浣烟霞。大饰尘垢。五集谶文。皆成梁字先修贺表。进之于朝。夫道成相谘。未衰叔达。而句容行迈。更远东关。谅久约以图荣何前。高而后佞也。如谓天子故人、廊岩同庆、未闻牛牢修书于文叔。德操奉表于蜀后。且昼日三接。以锡康侯。十年乃字。以别贞女讵有肥遯。之逸民而踵 【 刺心】 怀清之寡妇。日烦营讲。动称勑书。言之丑也。可谓荣乎。臣谨按真诰、华阳昔为三茅所治。不降汉帝之碑。既为二许攸栖未烦晋主之牍。率皆道齐玄牝璞隐无名。今三茅虽憩包山。上为贞伯。玉斧亦侍上相。职秉帝晨。弘景不应滥竽兹土。且上清夙典。旧有明科。刘安之称寡人。罚使守侧王弼。之迷易象。屈为司门。臣按弘景、伪为册文。私锡徒弟。妄传真诰。依附杨羲。宜从刘安之例。以践王弼之更。岂特外益医。方有残蛆命下。经鄷郡不获。飞升而巳哉。仰尘玄牒。需正明刑。尝怪商岭眠云。羽翼关卿何事。严滨钓雪。故人与尔何情。而贪牝晨之寿。傲腹加之荣。商严有灵。能无反唇乎。况乃致书于勑。婪宰相于山中。朝齐莫梁。诡朱门于蓬户。如弘景者应列不求闻达之科。附世修降表之末者也。 

　　珉中玉表自非醇儒类然但以遭逢之幸得盖其短耳靡靡之草不亦夸挺于光霁之下哉 

　　○读諟 

　　倪元璐 
　　榜榜刘蕡、途途阮籍、嫁不去孤、逐女蛾眉。泣难明凌阳侯血眼。被人不齿得恁狼狈、陡起狐疑、到底难舍却这猢狲、别寻蛇弄、假令藕丝未断。死马犹捋活医。傥然艾气犹存。生蚕岂能硬做自把一条好汉。作三岁孩子看承。只图甜哄。便将八股。冤家当半世夫妻。厮守也。索间交。听愿叱退懒龙。唤回憍鸽。背城可借面壁而参、卧愁人夜为薪。尝哑子 即胆。扎挣几分癖性子。拟闭户先生。高朿起人情礼法。开张一肩徤牙关。学唱经大士。莽呌破子曰诗云。勿为临鬪铸锥。期于一往中的。窃比愚公之徒王屋譬若为山不犹项羽之破章邯有如此水齐坛五命、汉格三章、曰念、曰忆、曰限、曰兼、曰戒、 

　　早知有命恨不读书是才人真话不是愤语 

　　○同学请檄 

　　倪元璐 
　　窃闻与物为偶。如鼠前兔后者之比驱虚以行。赴敌不豪。则羊质虎皮者之见豺狼不战。故无错弗玉。是囊则锥。良朋久而可要。维颈斯刎。壮士蹶乃愈奋。恃腹之皤。繄我数人、结盟于此、业无不人期霄凤。自勖冥龙。落日可挥。长风欲请。然而谢鼻空捉。卞趾再刊。岂其才拙于鸠。明是色憍如鸽。既以头颅之未老。虚度有年。因而毛羽之不丰。高飞无力。其不振也、固所宜焉若乃百舍不休。则千里立至。二年无语。而一鸣巳惊。勿谓及此无成。尚有少林面在倘复如是不会请截老僧头来盖亡羊犹可补牢。而羡鱼不如结网。章邯未破。急须沈西楚之船。雷焕若逢。定有别丰城之剑。励龙材而游浓雾。矫鹏翮以背青天。趁早了却铅觚这副肩 【 偏见这家担子难释】 头又好去揽别家担子何处得来圭组。一般骨相。听有人夸同学少年。力则我所自饶、理非迂而难信、迩者更新小筑、选吉上元、政吾侪讲习之场、此宜居甲、况岁德文明之运、莫盛于丁、地亦三迁小人有母星当五聚君子为朋所望同心、于焉把臂、啮符梨为信、刑范鹬以盟肆不易方人惟求旧从此去岂无莫大文章、待到来更有许多约法、苏针方颖。桑铁 炉。庶几九仞以及泉。勿弃其井。所不一发而破的。有如此河。谨檄、 

　　焚舟而济手剑而盟其激厉之气殆无以过 

　　○文心外符 

　　黄道周 
　　若其 【 倘然而来】 贫富贵贱。隆污迟速。可视而言也。夫梁鹙林鹤。饥饱定于异栖。而兔爰雉罹。祸福分乎殊性虎豹咆咻则见褒于周易麒麟圣善以膺戮乎春秋览物类之固常。知文人之大数也。尔谓纷敷繁郁。集苑者居多。寝窭污穷。择枯者不少。理冲闳以得寿。气矫躁以得夭譬诸笛短则其韵高弦长则其声稳故安详之人多富。疏啬之人多贫挺清厉者必贵受洼注而为贱贫与寿为邻。贵与夭相半。然则樗栎宜寿。何贞松之延年。兰芷宜荣。何朝菌之肆采。且夫富人必啬。贵人多贪。躁人亦寿。夷人亦天。此宇宙之故然、而斯世所常睹也、今以清郁觇荣。冲闳拟寿。岂绛灌之文。盛于贾生。而盗跖之辞。和于颜子哉。考征文之符验。固同契于阴阳性丽阳而显征命潜阴以逆取故征性则异采之下必有清裁征命则奇节之途必无顺命也荀宋而下、以至班杨、左马之流、而及张荼、嶰谷之竹逓宣。楚泽之蓝互蒨。莫不铿其巨响。树为弘标。然而升者至史令。潜者称宾客。休者享令终。咎者值夭孽。使得从容行间。正命牖下。巳为过矣。安望贵且寿哉。征文之道方于视脉上察神理。下诊气色。故文有四贫。二贱。七旤。六夭。而繁疏腴瘠。朓朒静躁。未尝与者。托志玄冥。不竞鹜食。扃心鸿蒙。遂迷马足。叱郑贾使负薪。齐贵交于隶仆。此四者皆贫也。言不众骇。不以为高。行不众违。不以为是。此一者皆贱也。警发近骄。矜饰近傲述古伤于讽剌。谈今  吅午 于时事。独贤见訾。并贤见忌。更唱逓和。比党见疑。此七者皆旤也。覃思玄胜。则须发为枯。极往难还。则寝食斯废。失之困于心灵。得之妒于造物。假荒宴以鸣通。逐柔靡之寄艳。此六者皆夭也。夫文俱四害。而道齐一逆。虽复湛以灏气。纳以羲华。岂能收清郁之荣。而茹冲闳之实哉。晋奏清角而陨夏霜。周铸大林而虞众口。声律变乎中则应响乖于外矣。若夫极博之故。汇乎神明。至精之原。通于声气。亦有观形以知命。即浅而会深。是以长卿死欲。文荡而奇淫。子云多艰。志沉而磊砢。鼌生比祸于韩非。主父齐殃乎李相。毛羽既同。零氄斯合。人如孟坚之凖司马。亭伯之仿杨雄。傅武仲之遒气时疏崔子真之壮怀未老。皆不出乎樊间。遂共寄于篱下。以至于敬通夸诞。季雅凌伙。元叔之轻率。体傲而粗。正平之敏达。机通而浅。瑚琏之用既殊。豆笾之荐斯足。奚由斯而言、犹未敢谓才遇之相撄。六九之互厄也。且如中郎之藻。当世攸推。陈思之才。于今共羡。然而中郎质陋。觉貌过其文。陈思缪悠。使情溢于器。而声名赫然。不巳泰乎。故召 考旋。则崔傅之流。犹未几于不惑。况执毫楮之披离。而问殿最于造物者乎。是以智者穷原而得波。博者披华而相质穷原之方。极于四害披华之故汇于万物。譬之松栢后凋。而有不死之草。蓓藟含实。而多夕萎之英。必兼察于阴阳。乃无惑乎休咎也。综其大要、则因心为文缘情得貌、或隆污于治乱、或绌伸于暇遽元叔之体干魁梧。而编章率易。中郎之神明俊伟。而文藻卑庸。将非神之撄于屯扰。而意之分于世患乎。四害中攻。八美斯变是以乱世之文多刑盛世之文多夭污时之文多贫清时之文多贱形政衰而尚刻核。礼乐盛而入淫奢。流泉出于岩壑。逸响灭于雷同。皆必贤智乃罹斯患。申子、韩非、相如、子渊、归谷、虞卿、杨雄、桓谭、其大□也、若夫不死之草。值于炎方。朝生之菌。荣于烦壤。虽复寝陋污穷。不能使之贱。疏啬矫躁。不能使之夭。岂必平津之曲学。修丽而后享其侯封。柱下之委虵。阖张而后宅于□命哉。 

　　多才多忌古今同叹故文者不福福者不文黄子之观感审矣 
　　诸篇载骈枝集者皆如丹经绿字非必尽解无不宝之然巳家传故不尽录录其偶涉者耳 

　　○责和氏璧 

　　黄道周 
