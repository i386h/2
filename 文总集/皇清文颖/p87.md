<!-- { "loadSidebar": true } -->
　　皇子天禀纯粹志气清明晨夕侍奉之下其薰陶涵育于
　　圣徳圣训者固已日新月盛莫知其然而然矣从此敬承无斁优游厌饫戒于思虑之未萌恭于事物之既接进徳修业之功孰得而窥其所至哉【轼】尝闻
　　皇子之自言其文也曰诗歌赋古三百篇之流吾将以为山水以为乐音以养吾心焉耳防哉斯言凡知者之乐水仁者之乐山以及先儒乐观天地生物气象无往非善即无往非乐无往非乐即无往非养也书曰非知之艰行之惟艰夫无所得于中而强而行之则不胜其劳茍从事于穷理尽性而涣然有得亹亹不倦夫何难之有
　　皇子勉之哉谨序














　　乐善堂全集序　　　　　　　　　　张廷玉雍正元年
　　皇上绍登大寳
　　命【廷玉】随侍
　　皇四子
　　皇五子讲读经书蚤夜趋承仰见我
　　圣祖仁皇帝垂光锡祚舄奕绵洪我
　　皇上敬承
　　庭训以裕后昆
　　圣学相传缉熙光大
　　皇四子粹质天禀明敏博逹而功力缜密朝有课夕有程寒暑靡间有非専攻文学之儒所能希其万一者自经史百家以及性理之阃奥诗赋之源流靡不博览精择讲明而切防之每发一问立一义辄超出于思议之表而皆前人所未发覃心实学者之所宜辨析也含咀酿郁蕴蓄富有时发抒其胸中所见着为论说诗赋诸体之作常不假思索一挥数千言立就清词邃防首尾烂然数年来俱不下千余篇
　　皇子自加选择得如干首彚为一集以示【廷玉廷玉】受而循绎焉大抵意义渊深文采博赡而笔力之雄俊健捷迈越等伦所阐明者圣贤之精蕴宇宙之名理而所吐露者经籍之膏腴艺林之芳润自昔以文章名家者莫能逮焉
　　皇子之于文可谓才超而学邃矣抑尤愿
　　皇子之不以此自多也闻之文所以载道古圣贤修已治人明体达用之大要胥于是乎在匪直工其文词以为美观也故曰非言之艰行之惟艰
　　皇子以天授之才博通古今之学循循乎祗遹
　　圣训敬勤无斁诚于载籍之指要平日口诵心惟者既能言之又允蹈之自此进徳修业日新歳益【廷玉】所乐得而扬其美盛者讵有涯哉

　　御制乐善堂全集序　　　　　　　　张廷玉【臣】闻文以载道而道本于身故必实能明道而文始可贵必实能身体而道始能明我
　　皇上躬濬哲之姿夙承
　　庭训缉熙光明圣学渊茂【臣】自雍正元年防
　　世宗宪皇帝防命得侍
　　左右于今十有余年伏睹我
　　皇上稽古逊修研精经术于六经四子之书儒先之绪论诸史之成迹博观约取剖晰精微举天人性命之理政治之所从出皆得其大本大源之所在寒暑晨夕矻矻孜孜融洽贯穿与道大适故发之于文日新富有麟炳矞皇充溢缃帙曩者
　　亲定乐善堂文钞十有四巻【臣】既承
　　命而敬序之矣
　　御极以来勑几清宴乃合前后所着选定编次为乐善堂全集【臣】受而读之其义蕴之宏深则经纬天地无乎不包其辞藻之赡博则镕铸古今无乎不备仰泰岱而知众山之卑观河海而知行潦之细诵圣言而知百家众说之凡浅巍巍乎煌煌乎洵宇宙之钜观也【臣】仰惟
　　皇上圣学高深固非拟议所及而窃谓其所以发而为至文者由道之蕴积者深也夫道岂独为文而已圣贤本是道而垂彜训帝王体是道而成治功
　　皇上本皇极之敷言既已见诸行事中外欣欣文徳诞被矣而犹夙夜孜孜因言考行所谓
　　圣天子建中和之极金声而玉振之者诚在今日而是编也天徳王道合为一焉乾坤之容日月之光与诗书相表里而世为天下则又何疑哉【臣】校录之次伏读御制序文窃有以知
　　圣心之所存兹奉
　　命缀言简末仰至文之炳蔚而拭目以观至治之日升海内臣民涵泳
　　圣泽偕登大道区区蠡测所及盖不能自己云














　　皇清文頴巻十六
　　钦定四库全书
　　皇清文頴巻十七
　　序
　　明史地理志序　　　　　　　　张廷玉
　　自黄帝画野置监唐虞分州建牧沿及三代下逮宋元废兴因革前史备矣明太祖奋起淮右首定金陵西克湖湘东兼呉会然后遣将北伐并山东収河南进取幽燕分军四出芟除秦晋讫于岭表最后削平巴蜀収复滇南禹迹所奄尽入版圗近古以来所未有也洪武初建都江表革元中书省以京畿应天诸府直隶京师后乃尽革行中书省置十三布政使司分领天下府州县及覊縻诸司又置十五都指挥使司以领卫所番汉诸军其邉境海疆则増置行都指挥使司而于京师建五军都督府俾外都指挥使司各以其方附焉成祖定都北京北倚羣山东临沧海南面而临天下乃以北平为直隶又増设贵州交趾二布政使司仁宣之际南交屡叛旋复弃之外徼终明之世为直隶者二曰京师曰南京为布政使司者十三曰山东曰山西曰河南曰陜西曰四川曰湖广曰浙江曰江西曰福建曰广东曰广西曰云南曰贵州其分统之府百有四十州百九十有三县千一百三十有八覊縻之府十有九州四十有七县六编里六万九千五百五十有六而两京都督府分统都指挥使司十有六行都指挥使司五曰北平曰山西曰陜西曰四川曰福建留守司二所属卫四百九十有三所二千五百九十有三守御千戸所三百一十有五又土官宣慰司十有一宣抚司十安抚司二十有二招讨司一长官司一百六十有九蛮夷长官司五其邉陲要地称重镇者凡九曰辽东曰蓟州曰宣府曰大同曰榆林曰宁夏曰甘肃曰太原曰固原皆分统卫所关堡环列兵戎纲维布置可谓深且固矣计明初封畧东起朝鲜西据土番南包安南北距大碛东西一万一千七百五十里南北一万零九百四里自成祖弃大宁徙东胜宣宗迁开平于独石世宗时复弃哈密河套则东起辽海西至嘉峪南至琼崖北抵云朔东西万余里南北万里其声敎所讫歳时纳防而非命吏置籍候尉覊属者不在此数呜呼盛矣论者谓交趾之弃未为失圗而开平近迁则守卫益薄虽置万全都指挥使司不足以镇服山后诸部故再传而有土木之变然睿皇自以失律防尘非由经制未偹景帝任贤才修守御国歩未移乘舆旋复由是观之三卫者一隅之隘而无关大计也审矣至其季世流寇首祸于西陲浸寻蔓延中原为之糜烂金汤之固不足以制土崩昄宇之广不足以成犄角疆圉不蹙于曩时形胜无亏于初盛而强弱悬殊兴亡异数者天降防乱昏椓内讧人事之乖而非地利之失也语曰在徳不在险讵不信夫今考其升降之差沿革之故具着于篇作地理志


　　甲辰科会试录序　　　　　　　张廷玉
　　钦惟我
　　皇上亶聪作后至治諴民运际中天文明炳蔚旁求俊乂惟日孜孜
　　御极初元特设乡会防科以广乐育仍
　　命癸邜甲辰正科于次年举行甚盛典也越雍正二年秋八月会试礼部贡士【臣】奉
　　命偕【臣】轼暨【臣】敏【臣】贻直同主试事伏念【臣】世受国防躬防
　　殊眷崇阶屡晋
　　宠渥逾涯元年两与棘闱荣惧交并祗遵
　　圣训幸免罪戾乃以两年之内三秉文衡遭人臣不世之遇深恐无以仰副委任至意谨与诸臣共相戒勉昼夜搜阅得中式文若干巻复甄佳巻之限于额者进呈钦定再取若干巻事既竣例当录文以献【臣】谨拜手稽首言曰士不惟科名进取之为荣而遭时之足幸夫圣帝明王旷世难遘彼唐虞之际百僚师济野无遗贤成周盛时菁莪棫朴之化行而巻阿鸣凤之音继作读其书者未尝不流连感慕思一置身于其间逮数百千年以来未有能跻登兹者岂非时之难得也欤
　　皇上以神灵首出之资当重熙累洽之运继
　　圣祖仁皇帝夀考作人之盛恢道徳之鸿规盖唐虞三代之治于今见矣而多士得以其修之家者进而为国家用千载一时其庆幸为何如也抑【臣】于多士更有进者【臣】自元年与南宫之役至今仅十阅月耳今之取者其什之六七皆向所遗也诸生之文岂尽此妍而彼媸此工而彼拙【臣】之鉴又岂闇于前而明于后然而取舍殊而得失异者盖有数焉不可强也夫知得失之悬于数则今之得固可忻而向之失可无憾即今之未得者亦可以自安矣多士登朝服官异日显晦升沈淹速逺近之致万有不齐得失之数无以异于今日惟恪修厥职而安于义命庶不流于茍且不肖之归而进之即可为臯防周召之佐【臣】亦借以报称万一有余荣焉圣明在御如日中天窦肃清士习端谨多士既不敢以不正幸进而【臣】犹谆谆以守职安命相戒者感圣主之遭逢以今日之时之难得而深望多士之始终一辙自勉而勿怠也











　　乐善堂全集序　　　　　　　　　　鄂尔泰善者一心之主宰万化之根源事理会归之极则也然非实有所乐乎此则见之不真信之不笃而其发为文章着为事业者终不能笃实辉光可传于后世
　　皇四子寳亲王性资纯粹自幼为
　　圣祖仁皇帝所笃爱
　　特召育于宫中薰陶
　　徳敎
　　皇上切义方之训广延师保谘经稽史惟日孜孜所以培养徳性恢闳学识者既厚且深矣【尔防】以封疆之臣入叅政事恭承
　　防命获侍
　　讲筵窃见
　　皇子动容出辞温肃之气具备偶聆议论则穷本探原有经有纬未尝不私庆
　　皇子秉元善之徳而诚心体道不独文学逈出乎寻常也间出乐善堂文钞若干巻以示开章二篇则曰立身以至诚为本读书以明理为先此我
　　皇上御书以训勉
　　皇子者而即首以命题所为念兹在兹以廸元徳而会众善者莫不基于此矣至于推阐经义尚论古人穷极事理辨析羣言实有特出之见超乎前贤思议之外其或敷扬功徳吟咏性情可歌可诵使读者忠孝悱恻之情油然而生盖
　　皇子乐善之诚充积于中而英华外发有不知其然而然者昌黎韩愈所谓原于仁义而其言蔼如者于是集见之矣窃考六籍所载言善者甚详而乐善一语独发之孟子与道性善称尧舜之防更相表里
　　皇子诚由斯集而充之明善以诚身本之心而验之事则精一危微之训上接列圣之心传者莫不于此会其极而世际升平太和翔洽皥皥焉各相感于至善之中而可以被之赓歌垂之简册者其善为何如其乐又何如也谨序















　　壬戌会试录序　　　　　　　　鄂尔泰
　　皇上御极之七年【臣】鄂尔泰恭承
　　丕命再主春官之试于时羣士之集都下者五千九百九十三人三塲毕糊名易书以达内帘者五千七十三巻【臣】敬偕副考同考诸臣殚心甄别录定正榜三百一十九名明通榜六百九十名榜既揭例取义法尤合者锓板以呈
　　御览【臣】窃惟科举之设盖仿有虞氏敷奏以言及周官以三物賔兴兼用六艺之遗意然后防典乐必以直温寛栗为先乡大夫兴贤必以六徳六行为本故后世设科取士诗赋论防皆不若制艺为得其宗盖使防士束发受书即日诵五经四子之言则忠孝仁义之大原可以粗知其意至为文以代古圣贤人之语则其理之出入离合学之纯驳浅深分寸毫厘不能自掩自揣摩之説起而实学衰凡乡防试命题所不及者虽本经四书之传注多置而不讲其他经史子集盖有终其身而未尝一见者矣
　　世宗宪皇帝悯俗学之卑靡特颁
　　圣训制义必以清真古雅为宗我
　　皇上引而伸之谆谕文以载道与政治相通宜务质实而言有物
