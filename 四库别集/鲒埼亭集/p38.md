<!-- { "loadSidebar": true } -->
　　古今宿儒，有经术者或未必兼文章，有文章或未必本经术。所以申毛服郑之于迁固各有沟浍。唯是经术文章之兼固难，而其用之足为斯世斯民之重，则难之尤难者。前侍郞桐城方公庶几不媿于此。然世称公之文章，万口无异辞，而于经术巳不过皮相之。若其惓惓为斯世斯民之故，而不得一遂其志者，则非惟不足以知之，且从而掊击之，其亦悕矣。公成进士七年，以奉母未释褐，巳有盛名，会遭奇祸论死。安溪方倾倒于公，力救之，幸荷圣祖如天之仁宥死，隶旗下，以白衣直禁廷，共豫校雠，令与诸皇子游。自和硕诚亲王下，皆呼之曰先生事出破格，固无复用世之望矣。然公虽朝不坐燕不与，而密勿机务多得闻之。当是时安溪在阁，徐文靖公元梦以总宪兼院长，公时时以所见敷陈某事当行、某事害于民当去，其说多见施行。虽或未能尽得之诸老而能容之，故公之苦口不一而足，不自知其数也。或欲荐公，则曰：仆本罪臣，不死巳为非望，公休矣；但有所见，必为公言之，倘得行，拜赐多矣。世宗卽位，首免公旗籍，寻欲用公为司业，以老病力辞。九年，竟以为中允，许扶杖上殿以优之，再迁为侍读学士。孙公嘉淦以刑部侍郞尹京兆兼祭酒，劲挺不为和硕果亲王所喜，有客自朱邸来传王意授公急奏，令劾之，当卽以公代之。公拒不可，其人以祸怵之，公以死力辞。不数日竟有应募上劾者，孙公下狱，公谓大学士鄂公曰：孙侍郞以非罪死，公亦何颜坐中书矣。于是孙公卒得免。人多为公危之，而王亦不以是有加于公也。寻迁内阁学士公，以不任行走为辞，诏许免上直，有大议得卽家上之。公感激流涕，以为不世之恩，当思所以为不世之报。然日益不谐于众矣。今上卽位，有意大用公，时方议行三年之丧，礼部尚书魏公廷珍，公石交也，以谘公，公平日最讲丧礼，以此乃人伦之本，丧礼不行，世道人心所以日趋苟简。谆谆为学者言之。而是时皇上大孝，方欲追践古礼，公因欲复古人以次变除之制随时降杀定为程度，内外臣工亦各分等差以为除服之期（此说本之桴亭陆氏最为有见）。魏公上之，闻者大駴，共格其议。魏公亦以此不安其位，寻迁礼部侍郞。公又辞诏，许数日一赴部平决大事。公虽不甚入部，而时奉独对，一切大除授并大政往往谘公，多所密陈，盈庭侧目于公。初公尝董蒙养斋，河督高君方在斋中，公颇言其必贵，故河督最向往公。及其违众议，开毛城铺，举朝争之不能得，外而督抚争之亦不能得，而台省二臣以是下狱。公言于徐公元梦，令为上言，不应；以言罪谏官，上卽日出之。于是公独具疏，力陈河督之愎，上颇心动。河督自请入面对，上以其平日素向往公也，以疏示之，河督大恨，亦思倾公。礼部共议荐一赀郞入曹，和硕履亲王莅部已许之矣，公以故事：礼部必用甲科，不肯平署。王亦怒，会新拜泰安为辅臣，而召河间魏尚书为总宪，朝廷争相告曰：是皆方侍郞所为，若不共排之，将吾辈无地可置身矣。是后凡公有疏下部，九列皆合口梗之，虽以睢州汤文正公，天下之人皆以为当从祀者，以其议出于公，必阻之。公尝陈酒诰之戒，欲禁酒而复古人大酺之制，以为民节用；又言淡巴菰出外番，近日中原遍种之，耗沃土以资无益之产，宜禁之。其言颇近于迂阔，益为九列中口实。于是河督言公有门生在河上，尝以书托之，上稍不直公。而礼部中遂有挺身为公难者。公自知孤立，密陈其状，且以病为请，许以原官致仕，仍莅书局。众以上意未置公也，适庶常散馆又以公有所私发之，遂被削夺，仍在书局行走。而荆溪人吴绂者，公所卵翼以入书局，至是遂与公为抗，尽窜改公之所述，力加排诋，闻者骇之。然上终思公，一日吏部推用祭酒，上沉吟曰：是官应使方苞为之，方称其任。旁无应者。呜呼，温公退居留台，神宗方改官制，以为御史大夫非光不可，其亦古今所同嘅也。夫于是公自以精力倍衰求解书局，许之，特赐侍讲衔，归里，杜门不接宾客。江督尹公踵门求见，三至，以病辞。乾隆十有四年八月十有八日卒。春秋八十有二。公讳苞，字灵皋，学者称为望溪先生。江南安庆之桐城人。桐城方氏为右族，自明初先断事公以逊志高弟，与于革除之难，三百年中世济其美。明季密之先生，尤以博学称。近始多居江宁者，公亦家焉。三世皆以公贵赠阁学，公之成进士也，宗人方孝标者，故翰林失职，游滇中，陷贼而归，怨望语多不逊，里人戴名世日记多采其言，姓而不名。事发，吏遂以为公也。及讯得知为孝标，吏议以其已死，取其五服宗人将行房诛之刑。长系公以待命，赖安溪而免难。故公自谓宦情素絶，非有心于仕进。每得一推擢必固辞，而三朝之遭遇实为殊絶，不得不求报称。岂知势有所不能也。伯兄舟，以高才而不寿，公伤之，推恩其子道永，得官顺天府通判，而道永之罢官颇遭罗织，亦以公故。公又于故相为同籍，公子道章亦得罪于故相之子，故累上计车，卒不得一售。公少而读书，能见其大，及游京师，吾乡万征君季野最奇之，因告之曰：勿读无益之书，勿为无益之文。公终身诵以为名言。自是一意穷经，其于通志堂徐氏所雕九经，凡三度芟薙之，取其粹言而会通之。不喜观杂书，以为徒费目力，玩物丧志，而无所得。其文尤峻洁。未第时，吾乡姜编修湛园见之曰：此人吾辈当让之岀一头地者也。然公论文，最不喜班史柳集，尝条举其所短而力诋之。世之人或以为过，而公守其说弥笃。诸经之中尤精者为三礼，晩年七治仪礼，巳登八秩，而日坐城北湄园中，屹屹不置。次之为春秋，皆有成书。间读诸子，于荀管二家别有删定本，皆行于世。其在京师，后进之士挟温卷以求见者，戸外之履，昕夕恒满。然公必扣以所治何经、所得何说、所学者谁氏之文，葢有虚名甚盛，而答问之下，舌桥口噤、汗流盈颊、不能对一词者。公辄愀然不乐，戒其徒事于驰骛。故不特同列恶公，卽馆阁年少以及场屋之徒，多不得志于公，百口谤之。是则古道所以不行于今日也。公享名最早，立朝最晩，生平心知之契，自徐文靖公后，曰江阴杨文定公，曰漳浦蔡文勤公，曰西林鄂文端公，曰河间魏公，曰今相国海宁陈公，曰前直督临川李公，曰今总宪宣城梅公，曰今河督顾公。其与临川，每以议论不合有所争，然退而未尝不交相许也。雅称太原孙尚书，曰：殆今世第一流也。及太原进冡臣，而公稍疑之，尝叹曰：知人之难谅哉。履邸虽恶公，而知公未尝不深，一日鄂文端公侍坐，论近世人物，文端叹曰：以陈尚书之贤也，而自闽抚入京，闻其进羡余金六万。人固未易知也。王曰：其方侍郞乎，其强聒令人厌，然其尧舜君民之志，殊可原也。而前此力扼雎州从祀之尚书，垂死悔恨，自以为疚心。呜呼，大江以南，近日老成日谢，经术文章之望公与临川，实尸之，虽高卧江乡，犹为天下之望。去年公卒，今年临川继之，葢无复憗遗矣，岂不悲夫！予之受知于公，犹公之受知于万姜二先生也。其后又与道章为同年，且重之以婚姻。予之罢官也，公豫见其兆，讽予以早去；及予归，而公又以为惜，欲留予，而不知公亦从此被撼矣。公之密章秘牍，世所未见，唯道章知之。而道章先公卒，故予亦不能举其十一也。西州之痛，言不敢私亦不敢讳，安得以铭为辞。其铭曰

　　经说在筩，文编在笥。虽登九列，依然赍志。强聒而言，何补于事。适招多口，成兹顚疐。悬知耿耿，百年长视。老成凋丧，嗣子又逝。孰知公者，靑蝇仅至。墓门片石，秦淮之涘。

　　○翰林院编修赠学士长洲何公墓碑铭

