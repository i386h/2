<!-- { "loadSidebar": true } -->
　　念欲春游春既莫矣而在伯微恙不近杯勺作小诗代简便呈阮陵何邓二尉曹
　　屡有一杯约况今三月来属君繙药裹而我欠诗材楚塞稀红蘂僧坊賸緑苔几时能出郭分韵与徘徊
　　十一日简王进之
　　晓枕闻檐溜闲筇立寺门宿醒连卯酒幽趣落无言山色丹青湿梅花璧玉温谁能此乗兴风味昔人存
　　简徐季益二首
　　野寺钟鸣后溪桥雨合时杖藜能过我酌酒更论诗意作匆匆别仍愆得得期近知踈问讯不那费懐思好士今谁是怜才亦漫云讵须随进士直拟慕徴君确论终当有浮言断莫闻儿曹与余子録録更纷纷
　　简王元宗
　　相望两招提林深路不迷微躯敢高卧借屋且幽栖问讯聊题句经过阻杖藜良由日日雨山径亦成泥
　　简斯逺兄
　　已办入城府尚留縁雨隂相期着屐过空想掉头吟子故因贫出余宁叹老侵鹓鸾满台阁麋鹿自山林
　　简文显
　　敬问周夫子端居又半春初无酒作祟合有句如神桃李已陈迹谿山同故人何能过茅宇谈笑奉清真
　　简全真
　　方喧思独坐当静想清言我扫庭前树君凭江上轩有诗烦共赋无酒与重论既乏公田秫仍孤老瓦盆
　　过周文显所居
　　不谓于兹世而能有若人藤萝为遮屋图史漫娱身安邑谁为令黔娄自守贫他时独行传端可并麒麟
　　喜见周司法和诗有赠仍用元韵
　　路絶岭梅赠江揺沅茝春敢云倾盖故喜甚诵诗新刀笔非吾事文章可致身江陵法曹掾宁乆滞斯人
　　至日与明叔逸及明叔之子凉孙饮
　　至日还为客穷愁亦去年隂阳自升伏老壮只推迁易险安常度呴濡无妄怜儿能寿翁酒不必问愚贤
　　过介庵旧宅
　　悠悠西州路惨惨日暮云天不慗此老世孰张吾军成都扬雄宅青山太白坟可怜车马迹不如鸥鹭羣
　　连日与邢伯言兄弟饮成四十字
　　江上风虽横林间月自新探囊看墨妙酌酒话情亲感叹思前日飘零媿此身未妨频夕醉初不汚车茵【是日观南征赋及诸老题防折仲古帖何子应诗张安国诗帖】
　　雨中与公择对饮已而大醉既醒作此
　　身世一飘揺羇愁两寂寥怨歌空耿耿晚雨况萧萧饮强真能醉诗成或当謡明朝对清镜鬓恐十分凋
　　与伯玉元衡大声兄弟饮
　　何方应雨落此地只凉生杯酒偶相属晤言聊叙情登楼念王粲促席想渊明乡里无新故情亲总弟兄
　　刘万二弟置酒与八九兄同饮
　　每忆踈诗卷何期其酒尊高楼子苕霅孤宦我湘沅暮夜风仍吼途穷志自存悠悠几山岳泛泛一乾坤
　　二月初十日自荻浦絶湖三首
　　二月风涛壮扁舟性命轻白头高浪接青眼逺山横客子空懐怖渔家自乐生湏渠一杯酒助我五言城逺浪已揺目疾风仍打头翩翻仰飞鸟矫防羡轻鸥湖有万顷白舟才一叶浮意行从泛泛吾道本悠悠倚頼尊中酒枝梧卷里诗贫嗟居不易境对语成危往日行犹记冲风去不疑舟师笑相谓未有若人痴
　　三月八日发舟后作
　　沙歩行初改津亭望且遥青山出图画白鹭立风标境熟诗难就愁深酒易消云归还漠漠雨静复萧萧
　　寄建宁韩尚书二首
　　今代韩夫子频年刺两州官崇古常伯地重汉诸侯父老记荗宰山川皆昔游悬知里闾化不待教条修【公昔宰建安有善政云】
　　宰席犹虚位尚书合赐环进贤同防茹去佞已无山诰命从天下延登指日间蕲公为大厦我亦防欢顔三月审知以余行有日置酒于智门寺后竹间小亭时与者王彦博审知之侄彦章余之弟成父审知命以尊前失诗流为韵分得流字书以呈之
　　林下有高兴眼前无此流并溪村迳入背佛野亭投绿竹依及好红蕖取意秋病多寛酒债别近耿离忧
　　读东坡和陶诗
　　食已无余事坡诗信手繙飘零落蛮蜑收拾重璵璠未易穷关键才能味语言向来陶谢并今日要重论
　　读王有道诗
　　校书非隠遯逢乱偶栖迟少日治安策暮年忠义诗空闻狩岐陇不见颂浯溪有墓荒丛棘无祠奠酒巵
　　读林子仁诗
　　连林泥滑滑遍地草青青多病愁难却春风梦已经曽过蕲水郡不见少微星独行慙方驾清诗许乞灵
　　王璠伯玉携诗见过二首
　　大热有如此凉风安在哉书慿长日度客欠好懐开豹立妨看竹蟾飞为扫槐欣然王氏子枉歩袖诗来故国闻江左名家数建隆南游新识内东里旧鄕中有句君真癖无诗我浪穷更期风月夕相与课新功二十四日一日作十诗季承同之既罢复书四十字并呈季承
　　米尽不忧饥行行且赋诗相看一大笑从谓两真痴未用追元白聊湏效陆皮流传君不媿附益我奚为
　　偶作二首
　　旧箑已成挥还披御腊衣乗除固人事变化亦天机道路飘零乆形容少壮非无徒微禄眷长与故人违未仕思从仕言归盍赋归世方踈直道身亦堕危机旧宅存松桂春山富蕨薇渊明觉今是伯玉悟前非
　　十三夜秉文携诗见过
　　餐玉我无术防金君有方胡为仍各瘦更复问何长月好桥同歩诗佳袖取将归来未成寐看叶堕危黄
　　书管掾所抄张安国诗
　　天上张公子诗轻万户侯驾车追熟路顺水放轻舟化鹤惊何逺藏山散莫收可人秋浦掾着力为防捜
　　题三径图
　　忆在宜春日曽看三径图腥羶尚京洛覉旅乆江湖岂曰有安宅絶然忘故都人琴怅俱已松菊孰充娱题旧日所藏晋陶渊明采菊东篱下悠然见南山画
　　未必形模似良由意象高见山非得得遇酒辄陶陶芜没念三径飘零悲二毛南征傥亡恙归老旧蓬蒿
　　寄呈寿冈先生二首
　　竹户与松当年拜老厐鬓毛霜自满文力鼎犹扛我句何堪读公诗旧所降宁闻曹与郐可并楚三江我爱清江郡端如屋上乌挂冠推二老缝掖盛诸儒吴蜀书难得【谓陈择之彭之寿】荆蛮病益癯飞黄去腾踏局趣效辕驹
　　二诗敬寄致政大夫先生
　　每见清江使常询向子平徐行为山徤老眼对书明世共尊耆旧愚犹及老成谁人要半道愿与一门生不向芗林去于今又四年琴书故间止草木想苍然安否音书旷飘零日月还礼加如下榻兴尽敢回船
　　投介庵先生并寄庐陵周侍郎四首
　　忽忆沧州去何心汉节持上书期得请勇退复奚疑用舍非吾事荣枯自彼时疾风劲草见松柏嵗寒知贰卿辞郡日刺史乞身年往事甑已堕归来璧顾全坐令頺俗振未觉古人贤白鹭思高举琵琶有直弦【白鹭洲在庐陵琵琶洲在余干】
　　桐乡曽作令使者复乘车风俗因予厚溪山要我居此声闻旧矣今日见归欤秪恐功名事毋庸遽舍诸粗识诗中趣翻怜笔下难中流疑失檝逺举虑摧输起我七十病蕲公九转丹韩豪非所敢曽未到郊寒周愚卿以二蘓先生李公择黄鲁直秦少游真迹见示敬赋四十字
　　蘓李是吾师黄秦实嗣之爱其吟可老得自买倾资有本皆如是斯文不在兹因知乃翁意遗子以镃基
　　文叔见饯于郊外且有所论复赋此
　　已辱临岐送还能唤酒来欲行虽倥偬数刻为裵囬出处岂漫尔古今宁异哉滔滔勿渠叹落落自余哀蕃舣舟湘西之明夕郑仲理吴徳夫周伯寿黎季成共置酒于书院阁下追饯者邢广声王衡甫时戊申仲秋七日
　　已别还重送情亲独数君赠诗难卒和别酒易成醺渺江山恨飘飘鸿鴈羣不忘相博约未可间知闻
　　趋上饶道中
　　风雨催梅子溪山进客舟登临虽慰眼怅望复増愁嵗月常为旅饥寒不自谋翩翩羡林鸟闲逸愧沙鸥周愚卿同丁永年陈明叔见饯于去城之十里致严堂经夕乃别
　　林表枫能赤崖边菊许长别情俱惨憺风日倍荒凉岂为钟情极端由取友良頺然醒杂意初不累杯觞李叔噐方养源叔噐之侄填载酒饯余于思敬
　　亭
　　倦客理舟楫高情擕酒肴有亭当水澨共步转江臯我已乘流去渠犹伫立劳风前醉难倚月照首频搔
　　新漕道中
　　夜雨响屋瓦曙烟遮树林田行疑倍滑水度觉知深顾望劳防目颠跻抪此心垂堂不知戒家故乏千金
　　宿分水
　　夜枕疑为雨晓檐还见星骤闻成槭槭熟聴乃泠泠信矣无不下况于高建瓴此行非絶逺楚粤自相因
　　舟行
　　下水复上水暮秋仍早秋暂归非去吏触绪苦添愁本乏风雅作谩于山水游经营欲终日人谓我何求
　　二十一日湖中
　　岁晚仍湖路客中还病身似闻今大熟那故独长贫方朔一囊粟季鹰千里篿扁舟固高蹈金马亦沉沦舟中读子进昆仲西游集有懐其人作诗寄之并示成父弟二首
　　君是三珠树子非两玉人水南留步武竹隠记风神往者兄同弟今焉越与秦细哦诗语妙如欵笑谈真文士今固有未闻居一门松筠无异操兰蕙若同根试问临风读何如抱酒论兹行羡吾弟弥檝向湖村【成父欲访子进昆仲于黄堰故云】
　　闻晦庵罢宜春留南昌亟往见之将至贵溪逆风大作
　　下水放轻舠真期快意遭那知吾道蹇还值逆风鏖空阔初慿棹渊洄竟倚篙三山信非逺弱水谩増劳约斯逺同谒晦翁先生八月十六日发章泉夜宿永丰
　　比夕皆佳月几年无此期亲朋方战蚁而我自驱羸夜作银河隔明当玉树窥犹须发高咏于以慰长思
　　初二日蚤发亲防
　　水落滩鸣急山高雾散迟夜愁余响逓晨幸日光披颇忆茱萸饮还思薏苡赍异乡逢物色老病益清羸
　　放舟始作
　　扁舟落吾手逺役怆余心道路经过数秋风日夜深青林向揺落白髪益侵寻况说潇湘去仍懐屈贾吟
　　九月二日发舟快阁下
　　开船风打头举棹水分流到处皆成客今年未识秋意哀吟蟋蟀声苦乱飕飗拊枕仍推枕谁知梦觉优
　　次韵成父舟中
　　乆客日复日穷冬冰复冰知还怜倦鸟侧翅耻饥鹰搔髪伤今老防塘记昔曽舒忧足行卷教讇谢书縢初五日晚雨欲舣舟大琛而舟行过焉示成父弟
　　一雨晚来凉山长水又长防诗贪屿岛沽酒误村塲萧瑟聴连夕飘流入异乡对眠还晤语浑忆在山房余干放舟后作时以病不饮故见之诗
　　月驶云俱驶风恬浪亦恬浑如画横轴又似镜开奁蛮子钓未已长年行不厌素羸同李贺止酒效陶潜
　　舟中病思三首
　　桑叶緑已病枫林黄亦危行舟得秋日满路入新诗照水惊非昔临风病不支乾坤一惠施吾事独多竒已见横山塔兰溪路不多青铜吾欠此竹叶奈渠何贫病成驱役幽忧复放歌平生钓台下老矣负渔蓑日脚隂晴屡船身坐卧俱溪山无入望覉旅孰为娱路识长安近名非短策图无迷蔡谟蟹且覔季鹰鲈
　　初到舒州
　　承平非不乆淮地秪凋踈负贩资它郡蒿莱塞旧闾近江犹若此穷徼复何如可议轻征战仍闻急转输
　　旅食有作
　　旅食频年倦田居乐事遥春余桑柘静波泛鹭鸥骄折竹深防笋撑船满载苗新诗随见冩旧髪不胜凋
　　万安道中二首
　　雨小亦滑道马迟元自佳金章橘弄色玉面茶吐花科科初种菜丛丛未收麻人生皆有理吾事独无涯篱落未经霜林园尚吐芳豆花连豆角榴朶映榴房揺落虽兹候敷荣未尔妨我懐收柿栗物色自凄凉
　　将至邬子
　　湖水冬犹壮林烟晚更孤荒凉诗莫状零落鴈成图厯厯旧行路萧萧新鬓须不知造物意投老又何如
　　宣风市作
　　不误晨霜白但惊浓雾黄过桥初有迹着木顿生光未怕寒如许殊胜雨见妨燎薪仍酌酒一笑作烘堂
　　上宠市早饮
　　雾合疑为雨云开复变晴梨花高朶盛桞树弱枝荣间寺山场逺逄虚旅饭营侵晨王事起亭午野田行
　　九月二十七日题柱溪铺
