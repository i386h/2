<!-- { "loadSidebar": true } -->
　　鼎革之际征书四下不得已应征为检校大使卒以非其意旋弃去而生平好古疏记天下事无所试以康熙八年己酉五月二十六日赍志以殁距故明万歴癸巳生时春秋七十有七而无所传述即次年九月七日卜葬于钱粮司岭之新阡亦并无志石匿于墓不孝之罪着矣今幸交先生先生能无出一言表之遂手状再拜予诵状称居谯李氏有武毅公者从明太祖开国积战功为将军而虎贲公继之遂领虎贲衞世禅勲爵奄至武略公以食采于浙始迁钱唐丰宁里凡十世以诗书代兴数矣自北渠公传敬渠公而公生单传鲜兄弟娶谢生式金早卒其次式王即东琪也又娶马生式琏则予所交字上珍者又娶沈生式瑚凡四子皆名下士而二为予友至公卒之嵗遂有孙十曾孙八而十孙之中有名成辂字宏载以康熙癸酉登两浙乡榜者则又予兄子同年生也然则予之于公其世交若此虽不文又何敢辞独是公在前朝时抱其所学思有用尝为本省巡盐侍御史记室参军值崇祯改元秋风发海水上涌浙东西田庐皆荡于水即卤地澒渫牢盆灶荡若浮梗公把笔缮疏力请巡盐者驰奏捐课若干既而盐运司菑边引官牍悉烬于火运司将得罪而公代为疏寛之会倭冦初平海上籍盐徒若干指为盗皆坐以辟谳上爰书堆垜不能释公昼夜检阅所上凡万纸刻求其可平反者遂徼减其半新安巨估呉氏以触忤海虞乡官嘱侍御史杀以事以侍御史同年生也公执不听曰岂有以私怨僇无害者时私贩充斥法渐弛公力为整饬使积引泉流不少壅滞尝清覈帑库有赢金万两在常赋之外皆疏引之后所増入者而公仍具疏请给边军总制傅宗龙义之移书曰边实圹积士气不先久矣若朝廷得士尽如君者何忧兵事哉其经术有用如此公尝居贫与友人共估友亡司计者侵蚀其赀本殆尽友家请各归所賸公曰不幸而友亡彼寡也所余何防而尚恐分之乃不取一钱振袖归若无有者公讳干霄字卓如初讳立志表曰
　　时李记室之茔表而述之以见其平生








　　西河集巻八十八
　　钦定四库全书
　　西河集巻八十九
　　翰林院检讨毛竒龄撰
　　墓表【四】
　　浙东招抚使故明工部员外监靖南侯军徐公墓表
　　公讳凖字式平防稽人当崇祯之季士人争以八比取科第而无益人国相顾沦祸败不可救公既被试忽集平时所为文熟视曰是何物于治事何所与吾学在是否既而曰天下从此壊矣碎裂之别妇至京师其弟有从事仓曹者好博负博进博徒合少年登门追偿轝一尫者坐上坐噪且骂公怒批其颊应手而毙公突走出门不反顾裂行縢裹腓至山海关登髙长望侦者以为奸拘之宁前宁前者王师下辽阳而明兵防之为守御地也自营蓟连衂后王师鋭甚不可当幸养晦不即入借为榰梧防调上机事开府冯君有指画词不能达掌记数易草不得公在羁中以数语达之开府大惊曰谁为此者众遽以公对遂引入请为幕客凡机事必以闻如是有年杨君嗣昌抚永平虚恢自用于宁前诸官悉婢视不一屑屑而独于公多许可曰竒士竒士尝由阁臣出督师勦献贼于湖会公归里即家召公行嗣昌湖人欲敺贼入川而迫而殱之使湖故乡无一贼故巫防上下疏守御使贼得轻入而既而官军防贼后公曰勿防也夫贼易入亦易出苐并力摄之而疏其防保无繇他道出者嗣昌迂其言悉力追防而贼果繇他道返自云阳至防一昼夜行四百里且留众于郧而自以轻骑破襄阳杀襄王及诸官属而全湖以震于是嗣昌乃自材一军上下往往诵公言而恨嗣昌不能用继督丁君闻其事搜公于行间购得之引与计事顾事不可为会闯报献隟綂羣贼来湖遇官军于水坡间败绩督府单骑走公与同幕十八人皆防送闯营闯令洗之洗之者俘获无少长皆斩也于是奴贼曵十八人杂众跪抻项刃齐下公私念何至死于此绐奴贼曰汝能纵我一谢阙乎奴贼曰官耶曰然喜而解其防送公闯前贼例凡获官有赏其所获官磔而殉诸众不曹斩故官每被获宁就僇必勿言官而公诡言官信之至是闯询曰何官曰惭愧苐参军耳参军何官耶曰惭愧参军司幕府文书而未尝为官闯念幕府司文书必有才可用而是时河南李信每劝闯勿杀文士收人望因付贼目李之纲之纲与语大悦纵谈天下事慷慨无忌脱械饮食之夜则校其足而覆锦于牀公问故曰我敢疑公哉曩者王命监一俘如公才纵而遁之防误我大事吾特前车之惴惴以有是也公曰谚曰利所都旅亦家此间利吾安归乎之纲乃饵公以货盛供御且择俘妇之姣者以羇留之因告之闯闯令与计事公揽镜必挽髭叹曰参军参军今入贼幕哉崇祯十六年正月一日天文生杨永裕谒闯于军门黄冠野衣捧图防以献谓闯宜建号改正朔闯悦使见公公心恨之不与语永裕还见闯曰以臣观徐生此野鹰非终者闯衔之会再破襄阳永裕劝闯改襄阳名京设官行间武臣自元帅权将军以下有差文臣自上相左辅右弼及六政府以下有差乃以永裕为侍郎而授公以官公力辞永裕曰何如果如臣言闯立召公公醉语不伦闯杖二十次日复召公公复醉又杖四十公曰此其时矣会官军破贼寳丰及唐县郏县间仓卒拔营走公即挈故兰阳令山东来仪与之骑阴觅保宁王于他营不得乃夜与仪两骑遁逻者诃之公手执龙文大牌指仪曰此右弼也有公干急策马去时仪受贼官右弼龙文大牌者出入之符盖预购得之也苐是时贼虽他徙然名城残破一望七八百里间皆旷无官司惟土寨据险隘自相固结白昼行杀略虽窃奉朝廷名号而犷虓与贼等公昼匿草间夜輙望昴星东驰如是有日及至河操舟者窥客装有无以卜生杀公故侻衣卧得渡抵归徳故督师丁君家居见公而劳之公备陈贼中事计擒通许太康二贼官丁君令其子解贼官入京而使公伏阙上十陈冦情疏葢公在贼久日察其机事并用兵虚实设策疑信及守御攻取分标立营诸法详记之为官兵灭贼地而事势已去且中外诸官其拘牵轇固牢不可破公深痛无如何然既已疏入庄烈皇帝骤见之大駴时漏已二下即命兵部堂上官次日于演象所面询机宜公曰贼势燎原人心瓦解非望尘而奔即倒戈以叛数千里名城如无人数十万甲兵惟束手而已然则奈何曰国家兵力既不足而统驭方略似又无足为挽囘计者夫借攻勦者惟人与饟耳今兵耗于边饟亡于甾夫人而知之乃或大破宿习多为权诡以乱之且稍分事权使便宜可行意则庶或可救夫文臣原无学术在中在外皆伯仲之间而彼此牵掣綂兵者必受命督师监军督师监军必内承庙算驰奏方略一往返间而敌之形势变矣前之所筹后不足用况乎漂焱叵测如此贼者今幸其设官司分土地迟回关陇为今之计当亟为用间使其自相猜贰以贼制贼纵或无效犹得借其瞻顾以小缓其东向之势不然发机已亟京师其正鹄也廷臣上其议复退为用间十二策中有速取杨永裕妻子及贼谍蘓二之在永裕家者当取之作行间用上初尚未信及见此遂飞骑往南都取永裕妻子果得贼谍蘓二并囚之来京信公言实值保宁王从贼中至上召见得公不屈状益重公敇吏部授公职因授河南开封府同知赞画军前会阁臣李建泰督师西御贼请公同行上许之亲饯建泰及公于大明门甫出都所随羽林军忽散走无一留者建泰驻居庸躅足狼狈公曰事亟矣羽林鸟兽合亦鸟兽散此无足深怪者苐国家已无力募借募亦但如羽林朝合夕散不如再请命整师且迎且待某当先往河聨络故督河之土寨可用也及抵河而都城破遂倡义结河诸土寨勤王与故督丁君已刻发而南都称号者以诏至即移师至江南仰天曰事不可为矣虽然吾总无所归浮沉焉苟有利于人吾犹为之时阁部史君镇扬州已留公幕中而靖南侯黄得功与公在宁前有交向史君乞公史君许之遂题公监靖南侯军防兴平伯髙杰兵留润州与两浙勤王兵竞道相讐杀公力为疏救而靖南与兴平有隟至是复争镇兵大閧公复为调之靖南乃移镇无为州公在无为军迁庐州府同知奉命聨给西江进工部员外时马阮用事诸镇鉥内乱思一湔涤乃合东平广昌兴平靖南四镇为公疏而列靖南名居首请诛君侧奸靖南以语公公知势已去外患侵偪恐徒清内变不及竣翻借为口实乃诡为儒者语令解之悉力外御事已寝而宁南侯左良玉复飞檄率兵南下清君侧靖南翻奉命西御遇于板子矶忽报
　　王师下江南靖南戏下有刦靖南迎降者靖南自刭军遂降公在降众中当事者闻公名趣授之官公曰天命固有在苐吾败军将也虽努力难以自効多为人耻笑辞之避润州越一年会江东民徒抗
　　王师画江而守公知江东事必败败则千里无噍类矣吾族邻亲戚皆在中何可不一救时綂兵向江东者有内院佘君久知公言于贝勒王招公同行公许以自効曰江东必破破则苐勿杀吾能招之此皆吾民也王唯唯及破大军皆从绩溪下而偏军乱流由西陵聨舟至萧山空城屠无所施舎而趋钱清至太平桥公预遣父老具牛酒迎拜马前曰愿勿杀公故为询曰此何地耶曰太平桥曰自此当太平矣请封刃王曰善遂拜招抚使往招故阁部朱君大典于金华大典不受招阖宅自焚城破转而之衢衢守将越人初不知兵之已临也公在途被刦所赍符信书命俱失去比至无所凭苐言孤城旦夕危矣决趋舎而守者不信遂杀公公死三日兵薄城守者出降以杀公故尽杀在城官吏之降者公友吕公故北捕通判改衢州敎授收公尸公性孝友为人忼忾不矜饰好与人财与人言必尽其肝膈博学善文下笔数千言而耻为八比初名士竒恶流俗畸致改名准取以儆也体肥白好奢衣不再撋尝曰吾行年五十当不知死所矣至是騐公卒于顺治三年七月廿六日距生万歴三十二年七月十日享年四十三子嘉庆以父难廕官辞不受女适吕洪烈则余友也其孙源曾以国子遇予于京师及予归出所为状拜请表则其状为洪烈尊大人北捕通判公所撰即当时收公尸者乃为表而系之以铭铭曰
　　公习于五典稔于七録而耻以八比名好谈天下事善用竒计而自式于准与绳当国家兴丧之际驱驰四应所至常有效而无所于成曰此时数固然也究之为乡邦为里闬缨冠往救而不能自庇其所生呜呼此徐先生之茔也而为之表其行
　　敇授文林郎仁和县知县王公墓表
