<!-- { "loadSidebar": true } -->
　　正徳甲戌春婺守东川刘重建三苏祠于郡城西隅景蓟坊之邃巷仍故址为屋四楹其十三世孙生员苏文撤寝室以为左厢房四楹官易民隙以为右厢房四楹及门屋四楹墙可及肩堦惟旋马重劳惜伤悭展拓也讫工有疑者曰三苏蜀人也而祠于此乎曰因也非创也葺也非増也坊以景苏名可知也曰祭法云法施于民则祀之以死勤事则祀之以劳定国则祀之能御大灾则祀之能捍大患则祀之三苏有一于此乎曰未也不以太乎曰祠为前太守赠少傅苏公迟立也建炎初元迟守政成惠流民为生祠报其功也既而官终待制谢事请老因婺家焉乃推本所自另祠其若祖老苏文公先生若伯大苏文忠先生若翁少苏文定先生昭庭训也少傅徳煦婺人一郡之望也三苏学行雄天下四海之望也婺人借三苏之望以世少傅之望因并祀之所谓称人之善必本其父兄师友厚之至也配食惟龙图少保公简一人不逺推者旧额也苏世显且延如太守公诵太卿公谔尚书公符正郎公林都照公友龙太史公伯衡匪弗耀也而不敢附此者从民心非一家祀也少傅甘棠遗爱不可以缕其大者如奏蠲嵗贡罗叚之溢额民至于今能颂之郡乗不悉其承宣风动之休或逸典也祀其身以及其先非忝也宜也曰论人物于赵宋超迈隽永必归三苏叅之为三鼎立之谓也果若是班乎曰昔人谓三友一龙余则曰三苏亦一龙也龙之刚壮在首老泉之端方以之运用在身东坡之豪放以之骨力在尾颍滨之敏妙以之此三苏之别也惟有宋隆重儒道故天啓文明之运理学有二程数学有二邵律学有二蔡文学有三苏间气所兆叠萃一门于戯盛哉窃有论焉古之取人寛而恕专论其心术今之取人严而刻兼论其学术心术既正大本已端他可畧也学术疵至有见多白而废眼覩蹒跚而废足者矣古今文章大家唐有韩栁而韩为之圣宋有欧苏而苏为之豪况其心术光明出处正大湛乎青天皎乎白日孔门家法无相背驰议者犹谓其因文见道未识性理直以文士目之不以刻乎愚谓韩子性有三品只欠气质二字濓溪曰刚柔善恶中而已矣此之谓也三上宰相不揜佛骨一表説命之对扬孟子之卫道不过是也苏氏嘲谑文辞不害其严毅之操纵横气习难废其厯履之实是以至诚通于天地粹徳达于神明忠信行于蛮貊精明孚于虫鱼鸟兽观其开衡山之云驱鳄鱼之暴枯眉州之草木祷莱州之海市走契顺之纳欵来贡使之问安倾天子之知遇廑后妃之觧纷儿童走卒皆知敬慕小夫贱闻姓名比其没也外自岭海内自中州逺及吴越扬益之徼农人商贾辍业兴嗟士夫君子聚哭而设奠不胜其哲人之恸梁木之悲于戯必有所以致此者矣可以文士少之哉近世有纷纷者多见其不知量也疑者曰余鄙人瓮天管豹自今不敢妄议古人矣太守因笔之以为记
　　重修顔孝子永慕庙记【张维枢】
　　义乌县昔名曰乌伤曰孝乌俱以秦顔孝躬畚锸塟亲诚感羣乌衔土助吻为伤得名宋景定间李公补始作庙勒永慕记一篇我国家风厉孝道意盛甚非若法律愚黔首时司乌土者如李公玉刘公同姜公淳逓为脩葺定祭田供祀非若昔筚路蓝缕时顾乆不能无荒刺也余阅六春秋拜孝子祠下见遗垅累累毎慨然景仰是春复修祀典觉风扑松楸羣乌悲鸣也因忆宋文宪所题千载之下礼宪沦胥岂独媿君乌亦不如与王忠文之咏瞻乌云毕哺者乌纷回翔兮衔土助成高冈兮厥吻流血集哀声兮悲风满林日色黄兮等语为嘅然心动徘徊不能去顾谓同事周时彦数君曰以河山之代更嵗月之驹度是庙也虽不见侮樵苏然而坚者瑕翼者几欹何以光孝道而慰公崇奉亲灵之意且风于唱之群乌鸣和之地下几几望之矣责实在不佞乃悉索锾余壹镒有竒委黄承泗黄尚佐等督修程以砖植缭以周垣财挟日而功竣余同视叹曰与易寕戚孝子有焉与奢寜俭则今日之举乎夫孝子孱然布衣耳非有诗书之习曽闵师友之素也彼其僻踊于垩室枕哭于苫块瞿瞿皇皇于畚锸间僾然如见者形耶忾然如闻者声耶当日惟一抔土是期何意身后然而瞻依之所不至筋力至焉筋力之所不至血诚至焉天感孝子血诚而假灵群乌为之鸣为之蹢防而衔土孝子之一抔土完孝子崩心之痛始释而孝子乌伤名亦随之千秋呜呼以秦风驷铁之悍至祖龙又益厉之其行者无不鬬刀剑而其居者无不徳色谇语于鉏帚孝子之凄怆襄事独皎如白日不为秦俗所染虽谓未学谓之学矣且乌何知天知地知神明知故使乌亦知今夫孝之至者氷可卧竹可泣鹿可乳乌又何不可知也乌知孝子而百千秋后永知乌乌幸哉嗟嗟贵而逝泉分羮者同归于尽而孝以负土特闻阿房骊山隔离天日矣曽不能当叱咤者之一炬瞻乌竟谁止耶而顔氏之马鬛封与乌伤名今犹若新也顔之传不系于庙之修不修苐视今执殳而或委亲乌喙独非四封之人乎修庙焉使不顔者媿嘻又何敢谓华川之无能为顔也则楼君蕴龚君昙与今旌孝陈文言固俨然入顔氏室矣夫媿之不如风之之疾也因漫言重修永慕记
　　肥城县重修闗侯庙记【吴国伦】
　　肥城故有闗云长庙当邑之中不知创自何代至以王之御史中丞李公未第时尝下帷庑舍间睹记邑父老嵗时伏腊更相主进持醵钱聚赛为乐其有兵荒疹疠及昆虫豕防之害虽至微细輙相率磔鸡刺彘尸祝而禳之以为常云弗赛弗禳即家惧而人不自安史嚚氏所谓神依人而行固然哉后中丞公宦逰且若干年庙日就芜圮几鞠为场隆庆改元邑父老聚而虑材鸠佣一新其故寝殿中严宾庐在序庖湢庾井各适其所缭以丹垣扞以重门又筑台可数仭而亭其上以悬钟簴由命期以迄完缮曽不朞月邑父老之赛且禳于斯者莫不义其役而归功于神中丞公廼以其意属予记予按云长以汉前将军遇害江陵后始追封为侯尚未有王号而追王之者毋亦竦意胪语有如蒋帝茅司徒之称不必有据也夫庙以妥神而称之以其所不安予已不知其可又王则王祀必陈礼备乐而后举非父老所得磔鸡刺彘赛且禳也今尊神而卑其礼将飨之乎予故先正其名因欲觧父老之惑又申告之天下庙祀侯者多矣而肥祀犹为有名何也以侯尝麾盖防马斩顔良觧东郡之围一时英风至今凛凛在肥故东郡下邑也祀典所载功施于民其庶几当之夫侯之血食既有所从来齐鲁人好义又其天性固宜世世祀不废乃予闻于古之人朕志先定询谋佥同神其依夫神依于人志帅于已志未定而聴于人是惑也人未恊而听于神惑斯甚矣夫侯合徒翊汉虎视孙曹忠勇称万人敌盖人情所共震也诸父老闻侯之风举邑而向于义乎是侯之有大造于邑已不然人不我与神将焉依且父老独见侯之起也以亡命而其遇害也以樊之防由斯而谈祸福相倚侯亦不能自为命而又能于百世之后祸福乎人哉中丞公遂以予言告父老因砻石而碑之
　　厯城陈令君为李于鳞先生立嗣置田记【邢侗】
　　李于鳞先生厌世且三十年所矣其子驹后先生十年奄谢二嗣子又相继无辜死于是葢代哲人防同若敖分触食于蓬丘之上所遗诸寡妇人二称为先生巾栉媵一则驹者妇巻娄浮寄于西郭穷巷间仅仅此下佣污邪数畮不足供糁稗三孀吊影夜觅少膏为人作出嫁衣补借小糊口而其期功强近中表姻娅之属率亦灭迹无与通往来女子之交脯椇永絶遂令先生一抔马鬛荆棘等身经禩无椒浆之奠嵗时祊寝废罢可知也往往动轮之賔踵接济南流连太息惟相与叹先生无家无后付之无可谁何而已吁嗟嗟可慨哉上谷陈君采居平修业制举而外最好于鳞先生书且亦微闻先生无家无后状心窃窃念之谓一孱书生何自而倨惠施钟期之位乎天若悔祸于于鳞陈君廼得成进士令厯城下车甫旬月即拟为先生后聚族佥同得先生诸弟成龙之孙世茂之子年甫六嵗于先生亲则从曽孙令君手疏吿先生肇钖嘉名曰嗣为之要月赋囷数防嵗给布数端以急此儿三孀于零丁孤苦之中一日而见丈夫子更逓为洗沐喜若撤蔀望天而数十牛彷徨瑟缩咄咄地下之老遂一日而称人祖异哉居顷之令君又心窃窃念此不足为嗣没身计也者而能为于鳞先生宂宗计也者廼蚤夜荡胷蒿目而精为筹曰非宅孰竟厥居非田孰竟厥食也因谒台上记一时台监郡具谊令君之指有请必从为购仙台百畮之产宅亦称是计费一百八十千又为葺其穷巷故敝宅廼茅廼塓不惮指麾计费三十有四千已又为嗣课小学读已又为议婚令君之为此也不沽世俗捐损俸缗名第调防计经费之余取赢自我而靡所病帑一钱嗣及有田有宅易下佣之处而席八口无饥之业三寡妇亦遂有家于鳞先生自兹魂有守主墓有时祭一惟令君是凭是依令君之功钜矣哉有唐李白有子伯禽后白死禽子孤絶二女子流落农琐视于鳞今日正等尔时范观察传正为白朽骨图亦与令君同意而令君然视力俾于鳞无子孙而有子孙则更胜之盖代哲人获与继絶兴复之义以快词林而先士胄此实天壤一大事惠施钟期之位夺诸吴门予之上谷蓄于海内同袍之素而酬于官下后来之彦盖以见于鳞之道大而斯文之不坠于地人胜劣天于志足证焉某以事如济南得诸缙绅士軰之谈説甚晳归而一夕防烛为记之然非令君意也倘亦天下后世荐绅士軰意尔
　　三神记【孙宜】
