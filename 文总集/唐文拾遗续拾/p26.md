<!-- { "loadSidebar": true } -->
    原夫真身设范，垂二字以标灵；应佛涅槃，显六时以为固。崛山利见，善摧之业斯远；连河缉化，随机之道斯异。废兴之业亦殊，要者连肩虽复，坚住之上人，解慧之开士，广演八藏九部之说，剧谈二空三性之文，曷尝辩於真伪之宗，讵能晓於是非之旨。诜诜法侣，犹苦迷方；济济觉徒，安知最胜。遂使鱼目研综珠箧之奇，区别金书之秘，标象运之时用，扬末法之幽键。独步一人，功侔十力，惟我大善知识信行禅师矣。至乎氏胄之华，熏习之业，既昭著於前碣，於此可略而言焉。仰惟禅师，识洞初几，照逾机之科，对药病之理，定邪正於波扰，决疑似於雷同，妙达几先，利生同极，业契初依之躅，仁逾後际之用，酌金河之茂典，解沙界之深缠，起十受於心灵，遵三舍於身命。惑障攸灭，控洌净之遥源。慧炬弗赏，既免简择之尤；善人不滥，良无枉罚之酷。长蠲七损，永谧三灾，开示之益允宏，对遣之慈弥广。用因收果，即从因以表真；以果摄因乃缘果而除妄。□高慢之见，树增上之地，自空静名相之惊飙，升河岸於振峭，山彼逝魂，收名鬼录，起兹朽骼，受气人灵，谅释门之指南，允缁服之共北者矣。虽复孤擅决了之士，无穷智慧之贤，犹昧开导之规，尚乖劝诱之义。遂使锻冶之子，未习数息之因，浣濯岂不然欤！钦惟曩俊，亲承圣范，犹致疏谬，靡叶深机。矧乎今士，才传遗说，有迷幽趣，实丧菁华。蠢蠢四生，常沦苦海；茫茫万汇，恒溺爱河。殊涂同归，有足悲矣。斯乃前哲失之於既往，惟我禅师得之。於韵於旋宫固守刻舷，弃神锋於水府。亦犹析薪求火，岂睹炎光之盛；画瓶缄毒，莫饫甘露之津。蛟喙之识罕周，牛便之劣滋甚。握斯坠叶，不悟大力；恃此藕丝，矜乎小智者矣。若乃三阶演法，五位腾恶而成性，徇迷惑而为习，信恶之诚且笃，忘善之志亦深。紊善恶而冈分，杂正邪而靡悟。於是甄明种性之贯，式彰颠倒之违，虽则禀命愚痴，克迈辟支之轸；挺质莫智，俄□□御之乘。若夫七处聚义，能力末藉於假人，等大地之广持，类元天之遐覆。导师谐愿，代苦之德靡涯；正法甚深，善诱之仁多裕。四谛无作，更胆自力之知；六住表规，益垂得度之纪。信恶迷善之子，唯章□善之方，信善忘恶，术由祛惑而获范，克绍声闻之乘，能拨乱而致资因，生巨厥躬之东，广敷无漏之悰，肇近诸身之事，远该成彼之业。观色观象，四部之教不同；学上学下，三宝之几斯异。佛法代法之攸闻，自验自知之照理，谅如矇瞽之昧，即从忍受之安。修上法而撝挹，习善这业弥优，仰言之益日滋，随悦之方月进，深符八式，蹈三义之宗。好恶俱闻，忧喜不溺於心术；信直咸综，成就克却於情田。受剡剥而犹甘，希韫涅槃之趣；惠首目而罔吝，冀证菩提之缘。惧诚施之难销，褫翼衣而归俗，袭重杨之存慎，珍而契冷之节既调阳（缺一白四十馀字）及毁正之侣继踵，置於无闲，訾圣之徒接衽，赴於冥晦，祈法雨而涤衅，入净土而投诚，求智之美以隆，叹法之深以举。乐嬉游於火宅，示惧一门之隘；恣沇泳於苦海，匪惮五欲之灾。因驭牛以宣慈，说穷子而启谕。守节迦叶，辞请食於檀主；护名释允，拒匹俪於国王。且夫秽观己成，嫌恶未受，不引其贼，如挤其抗，惟好所用自归，惟善所愿躬纳，犹虚天而比广，若厚地而契大，烦恼之藏莫窥，空智之几难睹。亦有戒坏而见存，或有见全而戒毁，能发诚而忏咎，遂房间而悔愆。二伐之报可求，三乘之果何远，梦罗刹而能警，临将殁而敦念。故婆门诽谤，思良津而免尤；阐提善根，资後因而延福。观相之心既切，系念之志必深。蠲五逆於幽狴，解四禁於冥籍。原乎苍生处俗，受格异规；黔黎居代，殖操殊轨。负才之了，实多矜己之长；好讥之流，则惟睹物之短。既懵身之长少，便卖人之短多，学上益以弥丰，存下好而良鲜；遵别之情无极，业溥之道未宏，靡疚怀而利他，乃留想而裨己，习气飘而匪定，禀命杂而弗醇。暨乎诠圣之理可徵，验果之由斯照。则有偏居信善，兼包信恶。自他之善，甯敢专收；自他之恶，安能孤亮。正可以举善而摄善，知恶而统恶焉。假使少能回己以同人，废人以从己，亦未能顿祛三业，长驱八正，然可恶善之内，则利俱学之优，既远之中，因尔总施其能，都泯其踪，物我咸缉之务乃宏，是以冰室由之遂寒，石峰以之增峻。三春戒序，青要之律克调；九秋御节，白藏之气攸美。遇善诣性，叶胜缘而自臧；逢恶为情，蕴凶德而成否。固可广存并学，甄明别机，粗迷二阶之宗，式标其趣矣。次有利根邪见，常缄颠倒之想，敏质僻怀，恒苞迷谬之态。虽复久承戒珠之义，夙奉禅镜之明，犹啙毁於波若，尚噂沓於种智。肆其轻诮，则背诞於三宝；纵其妄识，则委体於六魔。坠泥黎而未央，陷河鼻而无尽，徒勤误学，虚事错遵。七十五由，断见之非仍起；九十一劫，喑馁之苦未瘳。易前探於本根，当後归於正遍。又有因无始之界，自有识之心，罕聆法宝，尝沦俗化，或恃长以绾短，或见短以综长。或习上好之多，或学下好之少，惟别溥之偏驳，混善恶之交驰，植角之喻兹兴，被鬣之讥斯发。洎乎睹佛开教，闻法贻矩，眄身之善遂多，视彼之恶攸众。但能废人同己，未克省躬就物，志希极上之业，情昏最下之规。（《绩语堂碑录》）
    案：此碑荩从剪本过录，原跋谓通篇文理有不能句读者，疑当是装池时为劣工剪弃。
    ☆纪王慎
    慎，太宗子。韦妃生。始王申，後徙纪。武后时改氏虺，谪巴州。
    ○外姻不为婚奏
    堂姨母之姑姨，及堂姑姨父母之姑姨，父母之姑舅姊妹婿，姊妹堂外甥，虽并外姻无服，请不为婚。（《唐会要》八十三）
    ☆襄王重茂
    重茂，中宗子。初封温王。韦后弑中宗，矫诏立为皇太子。即帝位，改元唐隆。睿宗即位，废为温王。明年，徙封襄。开元二年，薨。追册为皇帝。
    ○太平公主依旧置府敕
    公主置府，近有敕总停，惟太平公主有崇保社稷功，其镇国太平公主府即宜依旧。（《唐会要》卷六）
    ○行乡饮酒礼敕
    乡饮酒礼之废，为日已久，宜令诸州每年遵行乡饮酒礼。（《唐会要》二十六）
    ☆雍王守礼
    守礼，章怀太子贤子，高宗孙。嗣封雍王。唐隆元年追封邠王。薨年七十，赠太尉。
    ○赠太子庙隶太常奏
    敕赐臣父庙号陟冈，乞隶太常寺，仍请安国相王书额。（《册府元龟》）
    ☆褒信王璆
    璆，许王素节子，主宗孙。初封泽王，降郢国公，官宗正少卿，进封褒信王。天形容词初为宗正卿。
    ○皇妹服制奏
    皇妹及女，准礼出嫁後，各降本亲一等，今後并降为第二等。臣以为执礼破亲，有亏常典，宜请一切依服属等第为定，不在降服限。仍望永为常式。（《唐会要》六十五）
    ○嗣泽王润
    润，泽王上金之曾孙，光禄卿潓之子。官恩王府司马。
    ○大唐故奉义郎行京兆府泾阳县主簿王府君墓志铭（并序）
    公讳，字文秀，琅耶临沂人也。曾祖同皎，驸马都尉琅耶文烈公，赠太子少保，尚定安长公主。祖繇，驸马都尉琅耶懿公，赠太子太傅，尚永穆长公主。父训，累授光禄卿，娶嗣纪王纤诚之季女。公聪明生知，忠孝天与，出身从仕，为众所知，不以得失继怀，不以喜怒形色，谦以自牧，宽以养闲，足可永保盛名，克终天寿。公自弘文馆明经、虢州弘农尉，次任扬州江阳主簿。考秩寻满，蹉跎江乡，累佐诸使，勤劳借著，名绩时称。以去年入调长安，天官以书判取人，授公京兆府泾阳主簿。今春季月，遂赴所任，宿疾不瘳，渐婴羸瘵，千骧万疗，神道何依。以其年八月九日，终于万年县兴宁里永穆观之北院，享年五十七。呜呼！淮水不绝，君家自昌，岂鄙药饵不灵，与物争谢，故知修短有定，古亦无替。
    夫人则秘书监赠杨州大都督嗣泽王潓长女，润之姊也，居家守礼，出事恭仪，淑顺不亏，天生自得。公任弘农日，染疾不起，权殡於县界。长子贞素泣血号天，柴毁过礼，终身之痛，唯兹是忧，遂策杖於弘农，扶护棺榇，将及合祔。公有子二人，次曰贞镒。女一人，犹未及笄，出我家也。後娶杨氏，有子三人，女二人。杨氏与贞镒尚家维杨，嗟之道路遐远，报不及期，以其年闰十月七日，卜择於万年县浐川乡先茔之侧也。
    贞素以东海尚变，陵谷恐平，启润纪之，庶乎不朽。润以天伦之痛，内兄之哀，托石叙情，备於岁月，惭无刀翰，有愧於文，握管恸伤，衔悲述作。铭曰：
    天不藏宝，必降贤良。公贞有度，雅淑无量。将永保於闺禄，何忽变为代伤。呜呼！郊原寂寂，松柏苍苍。嗟白日之昼短，痛泉台之夜长。（石刻）
    ☆崔善为
    善为，武德中尚书左丞。（《唐书》有传）
    ○纠谧丁忧起复奏
    欲求忠臣，必于孝子。比为时多金革，颇遵墨缞之义，
    丁忧之土，例从起复，无识之辈，不复戚容。如不纠劾，恐伤风俗。（《唐会要》三十八）
    ☆薛收
    《全唐文》一百三十三有传。
    ○骠骑将军王怀文碑铭（并序）
    盖闻惟生为贵，轻之者类於鸿毛；非义不居，取之者同於熊掌。当仁处命，不其难乎？故俶傥不羁之才，英奇杰立之士，遑遑重志业，落落建功名，心贯金石之中，气逸烟霞之上。虽则山沦海覆，雾卷尘飞，偿节捐躯，蹈之由己，斯为美矣，岂徒然哉！若乃寥廓干龄，仰杨万代，独显非常之效，以终国士之恩，高烈振於遐年，义声闻於当代，则骠骑王君见之矣。
