<!-- { "loadSidebar": true } -->
　　予府右长史乔奉先启予曰臣父郑府左长史木弃臣若干年臣母宜人王氏弃臣亦若干年臣不肖无所建立以休扵前人窃念先徳多可述者复不能图其不朽将罪益大矣维时词林大夫士有怜臣之志知臣父若母之行者多作为诗歌寄情哀挽彚之成帙凡若干篇臣幸服事帷幄愿乞一言以序之敢百拜以请言已呜咽不能成声予亦怜之受其帙阅之既乃为之言曰丈夫生世未必无一行一艺之可称比其卒也亦未必不忽焉如飘风之过而能系人之思者少矣思之而至于咏叹悲歌不能自已者为尤少也是帙所载其为言体裁音韵类各不同而咏其贤悲其死者则众口同辞若出于一时若成于一人呜呼何以致是哉葢长史尝为大宁山丹两卫学训导身教言教不遗余力所造士甚众恩义在人至于今不衰迁佐郑藩忠荩清白孚于上下其所树立者固自卓卓如此况有宜人之能妇助其内而又有奉先之能子绍其后乎予尝怪世之为挽诗者近于无情之哀而子孙之徼惠于人者厚诬其亲惟恐弗甚焉然在名公巨儒仁人孝子则弗为是也夫名公巨儒之立言将使天下信之后世信之仁人孝子之述其亲也将使天下传之后世传之世岂有无情厚诬之言而能信且传者乎予固意其决弗为是也奉先侍予也久动循礼法思不辱其先弗玷其名葢庶几乎仁人孝子之用心者而一时著作又多出于名公巨儒之手夫岂无据而空言之哉言而有据其信且传也无疑矣予安得不推其意而序之哉若邑里世系之详墓上之文可考而潜徳遗行已具见乎其诗俱弗暇论也

　　咏雪倡和诗序

　　咏雪杨应宁先生所作也维先生天顺间以南楚竒童贡天子时宪庙临御诏俾绩学翰林固一代之泌晏也先生以英妙之年粹美之质大肆力羣籍几尽中秘之蔵是又出乎泌晏矣成化壬辰果登甲第拜中书郎喜以经学开士类而海内从逰者日益滋诗文其绪余耳既而自中书擢佥宪奉勑提山西学此除寔自先生始未几丁家艰既阕再奉勑提学陜右进宪副先生盖从此升矣然其于学徒甚严而有恩秦晋之士咸畏且爱之其它髙第之取科甲列清要者又多先生所铸也先生之按部则虽祁寒炽暑无倦色弘治癸丑之岁暮雪且作佥以先生必惮出乃毅然冒雪抵三原以至于商洛不四旬而厯州邑者凡十数得诗三十又六篇皆其较艺之隙之所成其清新富丽有足动人者间见诸公誉先生之才者不容口因假以观葢不啻夜光明月而光采夺目诚希世之珍也先生真可人哉予性僻嗜吟然无如拙何每见名流所作輙技痒弗止窃效颦焉此咏雪之所以有和也既成复自笑曰以食烟火之人而与蝉蜕尘埃之表者鸣其不度徳量力也审矣或以予非専门不责备似又为予解嘲者遂寿先生之诗于梓以传而因附以效颦者焉是为序

　　罗川翦雪诗序

　　予府伴读强晟向典真宁教日尝有翦雪之作观其自叙之辞亦足知其志矣葢晟以汝南名家子早负才气有声场屋而固将以取甲科致通显也惜两举进士不第不获已领教得陜之陋邑所谓真宁者则其抑郁之懐固宜一寓于诗也弘治壬子之秋以校艺湖藩道陜入见予始识之明年以提学宪臣檄取会讲于贡院因悉见其所作若诗若文若短章若长篇若诸体其新竒富丽有足以动人者用是援例请于朝蒙恩许备藩臣予甚喜之盖察其人醇实初不専于诗也其旧所著有汝南小稿及井天録欲与出之而晟乃固辞姑从所请第以此编题意甚新间多俊语而诗林君子必有取焉因命绣梓与好竒者共之若于是而复固辞焉是则近于迂且固也夫岂可哉予闻厥父氏曰宏以进士尝三厯台宪其家学之传良有所自征于晟益信云

　　寿何指挥七袠序

　　予从弟保安王一日过予请曰西安右护卫致仕懐逺将军指挥同知何梁弟妃何氏之父也今年春秋适七十九月廿四日其初度之辰弟于梁有甥舅之义虚礼不足以将忱愿赐一言以为梁寿筵之光俾世传之以为家寳荣莫大焉予惟天下可欲之物凢系于人者可以智力致系于天者不可以智力求也珠玑犀象球琳琅玕孰不曰致之似难信乎其难然而系乎人也善谋而有力者则亦聚而有矣强艾耆寿耄耋期頥孰不曰致之似乎甚易然而系乎天也古之圣贤亦有不可必者矣葢非智力可取而有也礼六十曰耆七十曰老八十九十曰耄百年曰期人寿至于耆盖百之一二至于老千之一二杜甫有云人生七十古来稀其以是夫今梁年跻七十而步履视聴一如强壮时况又有子之贤袭职莅事惟勤惟慎享福于其身荫及于其子是岂偶然也哉其必有以致之矣予闻梁之为人其质厚其心仁家有饶财而乐推与邻里乡党贫乏葢富而好礼者也梁所以独膺福寿于天者其在兹欤其在兹欤然则天未必不可必也彼其有不可必者葢理之变而非理之常也诗不云乎乐只君子遐不眉寿乐只君子徳音是茂梁其益懋之哉他日徳益盛年益増踰耄耋而涉期頥其天信乎其可必矣用书此为序俾世之有徳者知所劝而否者知所励云

　　巴陵廖氏族谱序

　　湖南廖氏世为巴陵之巨族自宋以来代不乏人逮元季经兵燹谱牒无存其邈绵所自盖不可考矣钦惟我圣祖髙皇帝混一天下其廖氏始祖曰太安者始际风云之会得跻武阶歴四世传及曰珷乃以文武长才分阃重镇尝屡建竒功进升都指挥使其长女实为予妃有淑行盖其先世积徳所致信非偶然也都阃公既没其子祯以功袭西安后卫指挥同知予因请于今天子得调西安右护卫许随侍葢朝廷笃亲亲然也不亦庆且幸哉偶一日祯谒予于寳善堂叩拜阶下跽而言曰臣之家世实吾王所知兹以先世功阶谨以缮誊成帙敢请睿制弁于其首实臣廖氏世世之幸于乎根之固者末必茂源之深者流必长此理势之必然也兹尔廖氏之荣且贵既发迹于而祖而又有都阃公以大其官然则尔为之孙与子者可不思所自哉必惟孝惟忠以仰答我圣天子之休命无骄无侈以求举尔祖父之厥官诚若是则今谱牒之作庶几乎其无忝矣不然若宋曹氏之裔而流丐于海上者岂不大可畏哉岂不大可畏哉言既祯乃叩拜以兴曰敢不夙夜战兢以服吾王之命予因述之以为廖氏家乘序

　　葵轩稿引

　　诗不主于险怪而惟主于平淡葢惟咏性情者然也予观葵轩诸作其亦知所尚者欤葵轩者谁镇陜中贵刘公仲器之别号也中贵天性温厚雅好唫咏初未尝出险怪语观其所作则知其人矣且今之弭金貂者多驰骋于富贵而唫咏固非其所长若葵轩者得不谓之贤乎虽然诗底于平淡固未易至也第以中贵今日之所好如此而进进不已焉则于唐人摩诘应物之平淡或庶几乎可至矣不然则元轻白俗是又诗之所忌也予阅其集而喜其知所尚因为之引

　　涵碧池引

　　予弟永寿王于所居西偏引水为池种莲养鱼其中以供逰观之乐士夫有过之者名曰涵碧因各赋诗纪其事久而盈帙请予言弁诸首予尝一再至池上求所谓涵碧者每淑气初回氷澌畧尽则逺山近树倒蘸于青铜镜中此一涵碧也又或秋雨既霁水波澄澈则天光云影静沈于玻瓈盘底此又一涵碧矣不知予弟将何居或曰汉池影娥唐池铺锦富贵者固如是也今王处富贵之中而池以涵碧名乃徒取诸逺山近树天光云影之倒蘸静沈焉此不殆于以藜藿充太牢乎予笑而不言或者悟遂书以为引

　　涌金桥引

　　永寿弟既为涵碧池或谓池上不可无桥以便逰观遂构成之而难其名乃聚士夫之尝宴集池上者图之或曰某尝陪王晓宴扵此矣羲驭方升水光受日则金铓夺目不敢俯视是宜名曰涌金或又曰碧空夜静水月交辉则金精融液荡滉不停是亦宜名涌金于是桥之名遂定众复作诗登巻与涵碧池等予并括其大槩如此云

　　祭西岳华山文

　　天地间五岳并峙为五方之宗岩岩华岳实奠西土礼诸侯祭境内山川予小子钦承帝命嗣守秦藩华岳之祀予实主之岁时玉帛将事望秩有容肹蠁潜孚灏灵如在乃今奉诏赐沐又得便道展拜庙貎于灵岳之下尺寸之诚其敢隠于神哉予闻古之修祀事者有报有祈维神作镇能兴云雷召风雨斡运阴阳为一方民物祛除旱涝疾苦夭阏不齐之患使宵旰无西顾之忧而予宗臣亦永享太平之福者秋毫皆神赐也敢不以报独念予徳无似不能奉答休祉又不善摄养婴于足疾药连岁弗奏功且已踰壮强之年而嗣胤未建簠簋之托疚然在懐尝稽古传记以英贤之产归之岳降夫金徳主生生生为无穷兊宫泽物物物沾其利予固无以媚于神然自神而言则为祭主自廷命而言则均为国主博济之恵奚独后予馨香如闻愿神黙相使予血气循轨精神内固勿药有喜梦熊协吉此予夙夜而不能忘者也敢不以祈夫以民物所赖报神之赐而以予所愿祈神之休是虽各举其重者言之而实未始不相闗也神其鉴之

　　祭汧阳端懿王文

　　宗藩耆寿典刑仅存如松之茂如兰斯芬天不愸遗一疾弗起嗟嗟老成沦落尽矣呜呼惜哉汉有河间好礼崇儒王实慕之左图右书亦有东平以善自饬王实肖之其仪不忒众方射利刀锥是营王心于于布袍菜羮众方附势其门炙手王丑厥为瞠乎若后庭无白丁坐有嘉宾葆光习静抱朴韬真前岁甲寅王寿六十宗人毕贺少长咸集长春之酝长生之词间以丝竹式燕又思曽几何时闻王寝疾亟问弗瘳遽成永诀呜呼痛哉讣闻当宁帝心悼哀恤典便蕃自天而来礼官稽行曰惟端懿帝曰俞哉王其无愧令名身后如王几人莞彼豪华溘然埃尘象贤克孝王有胤子块苫饘粥据经执礼吊者兴叹薄夫知耻天之报王庶几在此灵輀载驾将返幽宫陈辞遣奠写我哀悰呜呼伤哉

　　祭保安荣穆王文

　　吾宗昆弟匹休竞芳王尤杰出玉粹金良皎皎乎挺神驹之千里翙翙乎耀威凤之五章有毅然不可夺之气有莹然无所缺之光其风神峻整如片氷只鹤其言辞峭厉如烈日秋霜孰畀之美不令之长梦邪真邪使我涕滂呜呼既贵且富方壮而康无求不得有愿必偿粉白黛緑娇管清商浩歌摩空雄饮吸江殆不知宇宙之为阔而光景之为长二十年全盛之福孰有过于王者哉若夫春风广坐白日髙堂礼贤下士无怠无荒北海之尊不空东阁之燕频张多仪称其为物恭敬形于未将一时宾朋交际之盛又孰有过于王者哉呜呼祝融行天赤日探汤王忽遘疾我心皇皇医来报剧予谓勿伤意王器局夫岂不昌奈之何一匕不下于咽膈而二竖已入于膏肓岂人事之或戾抑天命之靡常何吾宗之不幸而芝兰玉树竟相继而凋亡上有慈亲怅甘旨其谁尝下无祚胤仅托国于季方恐王之目将不瞑于泉壤也予长秦藩属在雁行矧王之贤而爱我敬我又特出于寻常身后之计匪予孰当九原有知予不负王矢心致告酹以一觞

　　祭永寿庄僖王并妃彭氏文

