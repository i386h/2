<!-- { "loadSidebar": true } -->
祖环，周亳州功曹参军。参嵇之职，独秀於时；倚袁宏之才，孤标於代。父外怜，骠骑将军、江王府掾。星垂上将，耀芒气於秋辉；势胄高门，懿文华於宋郏既而国家列盘石，梁园。府君讳志约，字志约，洛阳人也。以食旧德，选人伦，擢任淮王府执仗乘、上柱国。危冠而出，耸剑而趋。侍乐雄风，对朝云之障日；欢追永夜，预飞盖於西园。隐隐轰轰，骛美於斗鸡之道；喧喧弈弈，宛转金埒之常将以物极恐盈，静居不仕，每至春含红树，盘宴衍於台□；秋照渌波，荡欢娱於园院。不意灾生二竖，梦兆两楹，叹梁木而云颓，何馨兰而已萃。春秋以神龙元年十一月廿八日遘疾，卒於私第。夫人武氏，雅亮幽闲，范围内则。四德既备，闻鹊巢之赋诗：六礼是仪，知关雎之嘉偶。仁义令淑，邕穆协和。满堂多威俨之容，居家有制度之美。乡党爱敬，亲宾具瞻。何期月落西山，云消南国，春秋以延和元年八月廿四日亡於寝堂。嗣子希质等，望昊天而泣血，思陟岵以摧残，罔极之感既深，劬劳之报逾切。以开元十一年二月十三日合葬於洛阳城东北清风乡□，礼也。俾乎孝悌之至，以镌於铭。乃为词曰：
□□□□，汉亦极宠。声名冠代，文物昭耸。其一。郭之信，嵇之才。
□□□御，朱邸□□。其二。门胄时雍，职荣府仗。夜宴文□，朝随武帐。（末二行泐）
（录自《隋唐五代墓志汇编》洛阳卷第九册）
№开元０５４
【盖】
失。
【志文】
大唐京兆神鼎府折冲于府君墓志铭并序君讳兆，字计然，河南人也。昔者周崇懿亲，邗侯以维城启国；汉宠良吏，于公以高门受封。积庆自兹，厥后无替。轩裳锺鼎，家谍详焉。曾祖金紫光禄大夫户部尚书筠，怀道佐时，参八元而居宠；祖朝散大夫、嘉州绥山县令，宣声化俗，光百里而驰声。父节，高蹈出尘，逍遥隐迹，虽德重当代，而名沉短辰。
君幼挺环奇，容范端秀，长实敦固，言行无违。至夫孝尽温恭，义茕弱，履曾闵之道，宗族敬其仁；学孙吴之兵，戎行重其略。故能光嗣前烈，克崇华构者欤。
解褐万州司法参军，非其好也。俄从武调，授右监门卫司阶，迁右武卫贵安府长上果毅。历京兆云泉、神鼎二府折冲都尉，游击将军、上柱国。刑典既平，戎昭克果。折冲厌难，柱国增勋。常欲跨燕然，擒蹋顿，画像乎云阁，勒功乎常。
享年不遐，壮志斯郁。开元十年十二月十四日，卒於河南府从善里第，春秋五十三。粤以十一年二月廿四日，卜葬於京兆府之城南杜原，礼也。惟君质胜於文，行高於位，虽夷险在厉，而坚白不渝。方极宠荣，以绥福禄，一朝长逝，万事何论？今祖奠戒辰，幽茔启兆，将恐居延塞外，不傅都尉之勋；霸陵亭下，莫辩将军之号。故为铭曰：
呜呼哀哉！古往今来，仁焉而逝，智焉而摧。嗟□夫子，与运先颓，平生冠盖，今日尘埃。凤城之南，豹山之北，地非旧里，茔开新域。垅树春寒，泉灯昼黑，千秋兮万岁，悲来兮何极！（录自《隋唐五代墓志汇编》陕西卷第三册）
№开元０５５
【盖】
失。
【志文】
大唐故骑都尉乐安任君墓志铭君讳忠，字玄泰，其先乐安人也。黑龟留祚，皇帝遗苗。任城侯，五国之尊；乐安公，六卿之首。人贵地重，代载其华。曾祖仁范，遭隋乱离，徙居历下。祖君义，父式，并齐之闻人也。君诞自多奇，博古好礼，弱冠丧父，哀毁柴立，孤奉乃亲，孝闻於郡。每叹曰：忠孝难并，语默不同，安能违膝下之欢，求身后之誉？遂放息荣愿，眷恋庭闱，在党恂如，与朋有信。呜！松生千丈，始茂凌云之姿；智号无双，遽遘折山之祸。降年五十有三，神功二年九月四日遇疾，殒於私第。邻舂罢相，里如失，岂不以君温恭牧而致是乎！夫人清泉路氏，帝卒之胤，常娥之精，适人所夫，中年忽背，柏舟洁志，蓬首谁容。遂悟彼无生，注心梵戒，潜开觉意，化被家人，门如长者之居，室重毗尼之教。邻里相感，俱向善缘，福业既成，归真禅定。春秋七十有一，开元十一年七月廿八日寝终於堂也。
即以其年岁集於亥八月甲午朔九日壬寅，合葬於历城县南舜山北原，礼也。有子普贤等，空摧棘心，永号鹤吊，徽猷自振，靡绝言於故老，封树或亏，庶傅芳於贞石。铭曰：
任君堂堂，早代云亡，白日睹，幽石永藏。夫人淑问，天亦歼良，千秋何感，松贾苍苍。
（山东博物馆藏石）
№开元０５６
【盖】
失。
【志文】
唐赠左骁卫大将军左贤王阿史那毗伽特勒墓志铭并序朝散大夫著作佐郎东海徐峻撰唐开元十有一祀秋九月丁卯朔，粤二日己未，左贤王右成卫将军阿史那毗伽特勒卒，享年四十三，颉利突利可汗之曾孙也。其先夏后氏之苗裔，随草畜牧，因居北垂。虐周毒秦，久患□夏。我开元神武皇帝重光应运，下武嗣照，自东自西，自南自北，无思不服矣。毗伽幽都禀秀，祖泽资灵，占星辩胡运将终，候吕知中国有圣。乃率部帐，翻然改图，弃韦毳於遐庭，归礼让之□化，曾未移岁，旧国沦亡。非夫智察未显，识表先觉，覆巢之下，岂复独全。皇上亲绥百蛮，子育万物，收其委质之效，嘉其革面之诚，任之以腹心，尊之以爵禄。开元三年拜云麾将军、右威卫中郎将，赐紫袍金带。复令招慰三窟九姓，因与九姓同斩默啜，傅首京师，朝廷畴庸，增秩将军，统旧部落。五年，改封左贤王，兼检校於旧降户，假牙帐及六纛。富有夷众，贵为蕃王，承□若惊，践荣增惧，劳来安辑，小大怀之。七年入朝，特留宿卫。逾年，又充陇右、朔方二军游弈使。时胡贼三□，动摇河西，执讯获丑，系将军赖焉，遂兼羽林军上下。禁旅之司，爪牙是寄。授之□□，守之惟夤，□岐山大，亟奉周王之驾；长扬校猎，屡陪汉帝之轩。上毙飞命，下殪伏兔，□□课获，罔出其先。今年八月奉敕又令朔方军游弈。往来□变，伫申□候之明；朔漠消氛，方见威边之勇。穹苍降疠，今也则亡。勿药之徵，於斯奚爽。冕旒追悼；渠帅兴哀。□赠左骁卫大将军，赐物一百段，米一百石粟一百石。内使监护葬事，缘葬所须，务从优厚。厥九月季旬八日□□□□□府长安县龙首乡礼也。惟将军宇量恢弘，体业沉毅，天弧射法，□□营图，无俟□书，有如指掌。□拜中郎将，再践大将军，金章解□而饣芳腰，紫绶□□□加体。初或窃议，终亦□宜。传云：知人则哲，不其难矣。将军之去，功不言於大树；将军之死，墓起象於□□。饰终表哀，义在於是。乃为铭曰：
兰生□馥，□出白珍，□□外纵，馥惟内真。粤在壮□，佥为匪人，□怀朗鉴，高挺贞筠。贞筠伊何，凌寒独异，朗鉴□何，占风慕义。明明天子，任贤勿贰，□其忠节，崇其□□。□以上秩，位以中郎，□□登降，威卫翱翔。将军进级，右地封王，□护兵马，跋扈沙常沙场九姓，招谕归命，归命之心，怀我好音。
□凶首刎，遗噍诚深，群胡蠢蠢，干纪难□。义不遗君，讨期必殒。奔晷，寸阴讵□，滔滔逝川，尺波靡舍。始钦服□，俄悲税驾，□□高堂，魂归大夜。
苍茫旷野，摇落寒坟，滕婴马驻，缪袭歌□。（下泐）铭勒勋，於嗟万古，埋此将军。
秘书省楷书骁骑尉赵郡李九皋书（录自《隋唐五代墓志汇编》陕西卷第一册）
№开元０５７
【盖】
大唐故阿史那府君墓志之铭
【志文】
大唐故□武将军行左骁卫翊府中郎将阿史那哲墓志并序君讳自政，字哲，淳维之後，夏禹之苗，云中郡人也。高祖染干，北蕃单于□人可汗，大业初，隋尚义成公主，赞拜不名，位在诸侯王上。大唐实录具载。
曾祖奚纯，单于处逻可汗，隋拜左光禄大夫，赐婚李夫人，正二品。属隋命版荡，鹿走秦郊，大唐运开，龙飞晋野。太上破宋金刚，处逻可汗遗弟步刊设帅师来助官军会，其後处逻可汗率兵马助起义。至并州，留兵助镇而去。祖摸末单于郁射设，即处逻可汗嫡子也。唐初率所部万余家归附，处部河南之地，以灵州为境，授右屯卫大将军。太宗敕书慰问曰：突厥郁射设，可怜公主是联亲旧，情同一家，隋日初婚之时，在联家内成礼。联亦亲见。追忆此事，无时暂忘。父勿施，立节忠诚，起家蒙授郎将。然君立性骁雄，自然时秀，心神爽悟，识用明远。鸿鹄将飞，便怀四海之志；骥方聘，已有千里之心。起家蒙任郎将。以君干略，东麾伐罪，位居副将，借紫金鱼。功成勋著，蒙除授左骁卫翊府中郎将、上柱国，仍充幽州北道经略军副使。岂谓一朝，奄随化往。以开元十年十月廿六日於河南府当上宿卫，终卒，春秋六十有九。以开元十一年十月十七日葬于京延兴门外五里龙首之原，其丧欤？嗣子大臣、次子彦臣、次子帝臣、次子名臣、次子谏臣等，悲深陟岵，痛结闻雷。乃作铭曰：
珠称明月，玉号夜光，虎生自丙，兰芬而芳。大道苍茫，川流日夜，永皈丘墓，长生城阙。霜凝芳草，风响业榛，幽明永隔，无岁无年。
（录自《隋唐五代墓志汇编》陕西卷第一册）
№开元０５８
【盖】
张君之志
【志文】
唐故张君墓志铭并序君讳山象，字伯仁，南阳人也。盖汉少傅留侯之裔也。昔留侯得沧海之力士，东报於秦，随黄石老人，西归於汉，山河勋鼎，子孙保之。父为，释褐授上轻车都尉；瑚琏器著经济之才，大位不跻，元德滋茂。君体英毅之姿，冲希默之最，齐敏内肃，端简外融。有朋友之信焉，有闺门之誉焉。非夫恭人，其孰能景行行也。父深识远量，天性孝友，童幼时便卓尔不群，阴旷寡欲，不言世利；博寻经诰，雅有天才，容止可观，进退可度，州闾乡党，并敬而慕之；朝廷公卿，皆愿通友好。然静处家人，不见喜愠之色，不澄不桡，外非所能窥；怡然内得，安乎卑位。起家自举，武艺超绝，越阶授皮氏府旅帅。夫人母氏，夙禀贤明，幼В闲淑，桂馥兰芳之美，挺自两髦；女仪妇德之声，每尽恭承之节。以春秋五十五，去乾封九年十月十六日，终於私第。以开元十一年岁次癸亥十月癸巳朔十七日己酉，合葬於龙门县北原下，礼也。去县二里。嗟乎！陵谷贸迁，天长地久，俾春兰与秋菊，共金石而无朽。乃为词曰：
合葬非古，周公所存，死生千载，棺椁双魂。
（录自《隋唐五代墓志汇编》山西卷第一册）
№开元０５９
【盖】
大唐故刘夫人墓志铭
【志文】
