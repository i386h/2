<!-- { "loadSidebar": true } -->
　　唯公所谓隐君子而逸民者哉幽燕古称多忼慨悲歌之士即少年使气容有肆而凌人惟公其仪不忒是亦为政悼哉司冦克绍其庆廷尉司空二兹民命三丞栢台着声諌诤休有烈光用基式敬属毛离里继善成性当其还所遗于嫠妇者盈贯至今渔阳诵不疑为长者加之投所选于父老者一钱愈使山隂谓刘宠为亷吏不言而教可承者志父子同心穷逹一致九十四龄日阅诸编伏胜授书异代称贤四子六孙星聚百里荀淑为乐嫓美前史不独浚明有家者仰先民而渐世泽亦使观俗于野者叹王畿之多耆旧皥皥以徴帝力煦煦而近天覆某等方覩维乔之向荣伫观邦禁以有成乃与化俱逝诒斯令名则谁不抚燕翼未终而遡源自生以无堪于情哉
　　祭毕封君文
　　尝闻陵阳而南浸江之邑其境清旷靡流尚辑作苦无凶嵗服啬无富人家称隐君士称逸民先生于其间也不位而以徳尊不名而以义扬排难觧纷慕鲁仲连息争化俗慕王彦方族相附如行苇之于本群相恃如鸟之于长无论君子之至邦善者之入吾党莫不见闾而式执馈而飨将以观淳朴于式防得耆旧于草莽也爰有誉髦实生膝下早承严训聿追时雅谓余志在春秋用谋贻于弓冶乃登宗伯载离司冦其文则史艺成而上既明惟允法处其厚某等分曹而治丽泽以居毎取断于引经各获益于启书片言父教自出五听帝心所属鲤也过庭由也折狱道同者友宷同者官或遡之源或渐之磐朝锡命而夕考终木欲静而风不寕是徒遗后以不报之情而示物以不厌之形矣
　　祭徳王妃刘氏文同许右史
　　维灵淑姿聿茂厥祥不迟翩翩吏部于诞之竒赫赫大藩实维我仪亦既嘉止隂事咸熈居则命史动辄称诗鸡鸣致戒樛木致慈克配令徳君子攸冝有来雍雍被之僮僮于沼于沚在庙在宫为絺为绤罔怨罔恫思媚厥姑徽音日崇壸职靡忒国乃始风某既西观采人伦是常歴彼二南彤管惟光邦才委质而右夙忝惟良无诐私谒以二周行胡兹不造溘然其逢原逹者流表植者从贵不自身伐不自庸主器以长维城以宗茅土百世厥萌在初休戚是同山川舍诸日月之际此维有家屏翰之功岂其绪余载罹寒暑言即于幽维王内顾曷其有瘳为乐以善陨哲惟忧琴瑟不御寤寐是求某等悼逝则深敦谊绸缪生刍是将以慰阻修
　　祭乐平令罗君文
　　维灵蚤嵗明经百行是常阨于多士闇而愈章卒业太学尚友四方观徳问艺中心翺翔既除茂宰臯落之墟三晋遗风肃如穆如戴星而治鸣琴以居绩用是成曰父母且曰父母且靡民匪子孰克厥家选曹嗣美铨管九流检裁维理出纳王言喉舌之纪帝眷巴蜀中丞用迁趋省于庭朝夕是防奚其为政维兹象贤中丞自邑御车而旋进维良吏退亦敦仁以劝頽俗言复于豳胡此不淑殄瘁骈臻不朽者泽垂裕后人
　　祭殷太孺人文
　　孺人名族世家降淑自天别驾覃泽有开必先亦既归止思辑用光乃遭中叶伯嫂是将裘褐在笥糟糠在堂鸡鸣视具蚕织曰常井臼操作不徒为养琴瑟静好既翕友于人逸我劳孰终晏如人侈我俭孰终有余盖已自失其贵倨而不愆于厥初唯是君子夙夜敬忌未尝片言以相加遗婚防疾苦是问是馈何有何亡务成其事簮珥粪土可捐非义使不困于急难以永锡乎尔类娈彼检讨孩提自竒孺人自谓不肖恒斯岂其必盛于以转衰弱不好弄而壮有为徳輶如毛一钱勿持既就外傅嵗五更师在昔三迁异代同慈既宦词林愈严教思人以烜赫我以委蛇始谁先容宠至不疑顺取逆守工拙半之禄即非赢饔飱不迟买马得薪买奴得蔬物将弃而适用事可已而竞时盖自乳哺胜衣通塞显防仁人所见无非母仪靖共在位性分自定文章华国志意之荣坐而论道其则不远必闻其政无忝所生气所相属诱以其衷爱之能诲正以其防不俨然为大儒必隐然为重臣尺棰不施孺人圣功攀龙之于检讨处则同门出则偕计自公退食靡曰不诣交相定省如兄如弟手足一身壎箎六艺孺人盖尝视犹膝下而将不亿其丽也大化一迁云胡不瘳桑梓殄瘁非夷所谋其在攀龙与此靡依世徳是求逝者弗居徽音是遒无疆维恤无疆维休
　　祭何考功太孺人文
　　某等闻诸母仪讯之女史则有若漆室之于君臣缇萦之于父子而其虽值离乱称义则身全虽在负汲称孝而貌祀与夫杞梁华周勇下五乗之宾钟离宿瘤治禆二王之美又莫不嗣徽音于齐鲁之墟比懿徳于海岱之里盖家传而闾诵或异世而同轨也孰若孺人质之耳目可徴其实遡之子孙可识其始哉相夫于儒妇道乃成抚孤而仁卒贻令名考功之所以茂品藻之誉擅题才之术则谁与豫导其神发之智不失其孩提之明故清通简要欲飬于总角之初而立训示慈愈深于属毛之爱盖士有披云雾以覩之莫不即音容而如在也方其奉亲入蜀悼兹王阳长坂九折白首是将于时孺人不以道恶为觧而以忠臣相期叱驭使前安顾身为三年理官巴人去思所得贤智莫大于斯今其逝矣虽章服朝委而令闻天终使待铨衡者懐俎豆之教见经纶者思机杼之功复以讃孟母开圣之烈而益彰我邹鲁君子之风矣某等能不悼淑徳之云亡而俟世类于无穷哉
　　祭梁武选太孺人文
　　以某等所观于母者汉平陵孟氏为得其槩哉始也女贞不字偃蹇择对及得贤如梁伯鸾者奉之乃能更绮缟而椎布操作以自代葢见其偿豕之义鸡豚不察是以赁舂之贱而井臼匪憝彼所欲者裘褐之人吾何有于杂佩由是而夫为大儒受业太学仕隐一邑民称遗爱是亦居于齐鲁之间而风泽犹在也三子毓秀最良季者早擢进士官属司马又尝观所恪共邦政慈训攸从则不必同诸臯伯通之庑下而可识其具食举案肃穆之容矣起于缉绩而加兹象服则益荣昌于后裔而名以徳曜则称情今其逝矣见君子于地下岂徒重要离之烈而成其髙清哉
　　祭郭子坤大孺人文
　　曰淑徳近质苞实则蕃敬德若葸令仪则敦允秀于闺式宜厥家勿愆尔妇母用孔嘉谁愿之室匪贱赁舂三十始字梁鸿是从懿彼景纯文絶地纪相兹肄术赠佩脱珥恭其诤夫爱而诲子谓彼致逺易辙正轨舍焉可迁徙业则是无泥旧学有律有礼季以鹗兴卓哉修士囊书在籯一经则珍辽矣俯察法迩在人岂伊慈闱趋庭有严防所代终以依以瞻有晔其裔天祉方锡何以罔极报之贻戚某择交龆龄睠焉诸嗣亲以异膝友以同气窥所与逰无弃童穉时已知兴托息委器长而绩儒聨编俎林入受训言出敷义箴泽丽有源与兹隐悲悼我良朋其胡有夷
　　代祭裴御史太孺人文
　　惟灵克嗣徽音有淑其慈裕我后昆是良母仪适而宜家衍以充闾御史廸训穆如肃如梱范既严邦人锡嘏不逾户庭澄清天下出贞庻度入宪一台激之扬之秉心不囘既擢陈臬视学于东齐鲁狂简斐然向风载色载笑泽斯用溥为迁者三敬敷者五卓彼大儒式誉髦一经则传孰哉劬劳既成厥绩载藩中州叅佐旬宣淠彼承流夫何遽尔靡依天丧懿徳殄于其闱瘁于其国某匪良奉职牧此冀方早辱汲荐锡我宠章其在望丰裁而拟所自始沐甄陶而本所为亲则已百寮服义而多士懐仁矣矧知遇之殷而夙谊莫愆者又能不戚于尔类以叹息于开先也
　　祭何考功太夫人文
　　夫人少膺懿粹诞兹淑贞妇徳既备母仪以成方作嫔于鸿硕遂嫓美乎漆室耻独为君子而觊鲁之多贤由是尚书授业生徒景从而典谟诰命学是有传时则邑有大儒家无治产佐以机杼簮珥是捐可谓有相之道伉俪弗愆矣乃育考功属矣所宾尺孤是托罔极于仁慈以飬智頴发所因有经者笥有泮者隣及其对扬于大庭无非正始于内训而平反之为孝子即其叱驭之为忠臣故三年于巴蜀称其为理九流之铨管所赖以振也识者以考功清通如裴楷谓驯致于俎豆之教恬正如李毅为不失其孩提之真则是帝所难于知人之哲而我玩之膝下壮所圣于飬防之功者而我通乎一身矣是宜象服食报锡类无垠也逝者如斯得于披覩者益歔欷乎哀毁之色矧某等有兄弟之义又安能无痛于殄瘁荐臻哉乃防楮柏载列明禋
　　祭胡评事继母袁太孺人文
　　于猗孺人三原令族昔在于归遭家集蓼方封君失燕婉之好而徽音之嗣难也时则阀阅于卲公之党众即拟知其贞淑矣载及庙见克谨妇箴乃賔馈馌如鼓瑟琴视美旧特异形同心其于梱仪犹易室而相授遂使君子若未尝或亡耦事咸定于委裘迹不骇于发笱是坤道所厚也以至嫁未学飬卒贻之子爱非已出遽怙之母唯吾不愧于复生斯彼罔恤于厥后哀此四人孩提何知其季始育不絶如綦则令属我毛里离我衷曲躬澣襁褓身需携随哉非见夫戏嬉啼号之皆为慕已而以长茂成立为足以示慈者又乌能内外无间辞乎今既以咸乐有室诸孙日蕃笃我世祜其泽愈敦矣独异夫兆防于废兴之端察先于童龆之智仲而茂才卓彼国瑞开籯经以劝学捐佩珥而修防使就大儒推先士类庭中称平天下受赐尚亦有利哉是为孺人诰言所崇玺书则备宜锡祚于无疆忽造物者多忌岂粹徳易匮而福善之语犹伪邪
　　祭饶侍御太夫人文
　　盖闻夫人令徳惟贞淑慎尔止以宪梱内外傅伊始家以慈母国乃拂士襁褓之功谔哉君子设俎秩秩揽辔弥弥盖属之毛里聪明自出寄之耳目谋哲其谐也信蹇节不可谓非性而气质之用孔皆矣某等论思一台伯夔仲龙澄清四方恊恭奋庸其将以知兴之所从呜呼已矣徒悲乌鸟之私未遂而列栢之防无逢矣
　　祭恭人文
　　呜呼恭人惟性之朴惟徳之基方其御穷岂逹是期贵有今日寕尔所知援而止之不躁不疑中含辩慧自夫则狂无非无仪得以相忘严于寡姑佹焉下堂懿斯象服允矣糟糠见一钟于乳哺殆匪子而靡亲尸饔劝学孰百其身谓壸政莫大主器而承家实在后人巾栉委媵托息兹伦亦既抱孙受福不那于以效我为劳孔多代终有庆遑恤其他抚遗孤而对泣奈蕴结之云何
　　自河南告太恭人文
　　隆庆三年闰六月十二日儿攀龙告母曰三十寡母九龄之孤既即外傅擢第王都京台郡邸无弗与俱匪朝匪夕是敷是愉自西振铎为孙孔旋起家于浙为妇告捐谁谓河广力疾以迁谁谓天逺喘息判然十年自废菽水庭防尺书斗禄胡适与谋岂母之溺狥孤则瘳未毕正伏溘焉首邱暴不及诀危不及持母岂自意孤常自期母今安徃藐孤在兹出则不返返唯其輀亦云就养孤则不良诘旦东发视彼故乡我父迓之归于其藏母也有孤是护是将谨告
　　辞太恭人文
