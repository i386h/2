<!-- { "loadSidebar": true } -->
　　国工裁白璧巧冶铸干将成为万乘器贯日吐寒光其谁湔拂汝岁月海生桑蛛网连城玉苔生百链刚子云赋逐贫退之文送穷二作虽类俳颇见壮士胸晁子行问津欲济无山防著书蓬蒿底端有古人风沙拥大江水泥封函谷关古来世上雄宰木风寒鲁儒守一经亦有涧谷槃何事穷愁极江南庾子山河清无人待兰芳无人采山空露团团葛蔓石磊磊世有倾国媒一笑珠百琲往时祢处士顚倒孔北海楚宫细腰死长安眉半额比来翰墨埸烂熳多此色文章本心术万古无辙迹吾尝期斯人隐若一敌国北书来无期鴈不到梅岭欲遗双鲤鱼枫叶江路永平生中心愿褊短不获骋富贵安可为吾亦有岑鼎济岱有佳人肌肤若冰雪我愿从之游补我黥与刖了不解人嗔眞成一痴絶栎社定頽然聊用神吾拙山公怀泾渭濬冲遭鉴赏代岂无若人吹嘘青云上念君如济水抱清防泉壤行潦酌尊彞吾犹恃源往蛾眉在蒿莱金玉千里音遥思甑生尘汗漫观古今沉冥惊人句摹冩咏时禽无为愁肝肾君子要刳心临川往长怀神交可心晤文章不经世风期南山雾化虫哦四时悲喜各有故吾独无间然子规劝归去
　　次韵周法曹游青原山寺
　　市声故在耳一原谢尘埃乳窦响钟磬翠峯丽昭回俯看行磨蚁车马度城隈水犹曹溪味山自思公开浮图踊金碧广厦构瓌材蝉蜕三百年至今猿鸟哀禅印平如水偈句非险崖心花照十方初不落梯堦我行暝托宿夜滴华榱残僧四五辈法筵叹尘埋石头麟一角道价直九垓庐陵米贵贱传与后人猜晓跻上方上秋塍乱萁荄寒藤上老木龙蛇委筋骸鲁公大字石笔势欲崩摧德人曩来游颇有嘉客陪忆当拥旌旗千骑相排豗且复歌舞随丝竹冩烦哇事如飞鸿去名与南斗偕松竹吟高丘何时更能来回首翠微合于役王事催猿鹤一日雅重来尚徘徊【碑本荄字韵下有两句云莲子委箭镞葵花仄金杯】
　　答永新宗令寄石耳
　　饥欲食首山薇渴欲饮颍川水嘉禾令尹清如冰寄我南山石上耳筠笼动浮烟姿瀹汤磨沙光陆离竹萌粉饵相发挥芥姜作辛和味宜公庭退食饱下筯杞菊避席遗防虀鴈门天花不复忆况乃桑鹅与楮鸡小人藜羮亦易足嘉蔬遣饷荷眷私吾闻石耳之生常在苍崖之絶壁苔衣石腴风日炙扪萝挽葛采万仞仄足委骨豺虎宅佩刀买犊劒买牛作民父母今得职闵仲叔不以口腹累安邑我其敢用鲑菜烦嘉禾愿公不复甘此鼎免使射利登嵯峨
　　喜知命弟自青原归
　　为吏困米盐曲肱梦灵泉谅非调鼎手正觉荷锄便在公虽勤苦归喜沩山禅去我忽数日草虫傍牀煎屋角鸟乌乐行舆响担肩包解分柿栗儿女闹樽前白纻绕祖防香携青原烟珠一百八夜纫湘缕穿高林风落子老僧选霜坚袖中出新诗山水含碧鲜五言吾老矣佳句付惠连
　　寄张宜父
　　建德之国有佳人明珠为佩玉为衣去国三岁阻音徽所种桃李民爱之射阳城边春烂熳栁暗学宫鸟相唤追随裘马多少年独忍长饥把书巻读书万巻不直钱【一作笔有神】逐贫不去与忘年【一作交亲】虎豹文章被禽缚何如达生自娱乐
　　高至言筑亭于家圃以奉亲总其观览之富命曰溪亭乞余赋诗余先君之敝庐望高子所筑不过十牛鸣尔故余未常登临而得其胜处
　　逸人生长在林泉更筑亭臯名意怪明月清风共一家全以山川为眼界鸟度云行阅古今溪滨木末听竽籁老夫平生行乐处只令【一作今】许公分一派
　　雕陂
　　雕陂之水清且泚屈为印文三百里呼船载过七十余褰裳乱流初不记竹舆呕哑山径凉仆姑呼妇声相倚篁中犹道泥滑滑仆夫惨惨耕夫喜穷山为吏如漫郎安能为人作嚆矢老僧迎谒喜我来吾以王事笃行李知民虚实应县官我宁信目不信耳僧言生长八十余县令未曽身到此
　　几复寄槟榔且答诗劝予同种复次韵寄之
　　少来不食蚁丘浆老去得意漆园方鉴中已失儿时面忍能乞与兵作郎
　　元翁坐中见次元寄到和孔四饮王防玉家长韵因次韵率元翁同作寄湓城
　　罢山泽明日长花栁困游丝上天衢观物得无闷时从顾曲人笋馔酌春醖季子未识面想见眉目俊新诗如鸣快读开鄙吝铜官鲁诸生事道三无愠比来工五字句法妙何逊枯棊覆吴图青简玩秦烬叶暗黄鸟时风号报花信遥仰吟思苦江锦割向尽应烦王公子又破黄封印
　　次孔四韵寄怀元翁兄弟并致问毅甫
　　书帙蠧鱼干炉香眠鸭困佳人来无期诗句耳排闷遥知乌衣游棊局具肴醖争道嘲不恭鏖兵劳得俊颇寻文献盟不落市井吝四月明朱夏南风解人愠风前怀二陆家法窥抗逊身有三尺桐爨下得余烬端可张洞庭寥阔世未信为我谢孔君举酒取快尽世故安足存青天飞鸟印
　　三月乙巳来赋盐万岁乡且搜狝匿赋之家晏饭此舍遂留宿是日大风自采菊苗荐汤饼二首
　　飞廉决云开白日顿撼天地万窍号挼莏桃李欲净尽乞与游丝百尺高
　　幽丛秀色可揽撷煮饼菊苗深注汤饮冰食蘖浪自古摩挲满怀春草香
　　四月戊申赋盐万岁山中仰怀外舅谢师厚
　　只今汉厐公白髪佐州郡穷通视寒暑仕巳谁喜愠长松卧涧底桴霤多裂璺未须论才难世人无此韵禅悦称性深语端入理近涣若开春冰超然听年运临民秉三尺朱墨不可紊传闻但言归心许手自隐欲知南陂稻得几就收捃胥疏江湖滨不迩金玉训濡需且肉食觳觫恐钟衅龙移山发洪虎乳月生晕竹声寒夏簟辍寝中夜听寄声向鹿门傥赐劳苦问
　　上权郡孙承议
　　公家簿领如鸡栖私家田园无置锥眞成忍骂加飡饭不如江西之水可乐饥他人勤拙犹相补身无功状堪上府公诚遣骑束缚归长随白鸥卧烟
　　寄怀元翁
　　岁年丰稻秔井邑盛烟火北园曽未窥王事方勤我花枝互低昂鸟语相许可观物见归根抚时终宴坐搔首望四邻诸贤皆最课极工簿领书甚办米盐颗平生短朱墨吏考仰丞佐初无公侯心骨相本寒饿明窻怀玉友清絶吟楚些念君方坐曹无因奉虚左
　　对酒次前韵寄怀元翁
　　花光渐寒食木燧催国火沽酒鸟劝人怀贤吾忘我事往堕甑休心知求田可可人不在眼樽俎思促坐有生常倥偬无暇天所课不解闻健饮我成一蓬颗泥钧埏万物寒暑勤五佐岂其怀爱憎私使我穷饿醉魂招不来浪下巫阳些梦成少年嬉走马章台左
　　奉答茂衡惠纸长句
　　阳山老藤截玉肪乌田翠竹避寒光罗侯包赠室生白明于机上之流黄愧无征南虿尾手为冩黄门急就章罗侯相见无杂语苦问沩山有无句春草肥牛脱鼻绳蒲野鸭还飞去故将藤面乞伽佗愿草惊虵起风长诗説纸落秋河要知溪工下手处却将冰幅展似君震旦花开第一祖【乌田一作乌孙】
　　杂言赠罗茂衡
　　嗟来茂衡学道如登欲与天地为友欲与日月并行万物峥嵘本由心生去子之取舍与爱憎惟人自缚非天黥堕子筯骨堂堂法窟九丘四溟同一眼睛不改五官之用而透声色常为万物之宰而无死生念子坐幽室炉香思青防是谓蛰虫欲作吾惊之以雷霆
　　长句谢陈适用惠送吴南雄所赠纸
　　庐陵政事无全牛恐是汉时陈太丘书记姓名不肯学得纸无异夏得裘琢诗包纸送赠我自状明月非暗投诗句纵横剪宫锦惜无阿买书银钩蛮溪切藤巻盈百侧厘羞滑蠒羞白想当鸣杵砧面平桄榔叶风溪水碧千里鹅毛意不轻瘴衣腥腻北归客君侯谦虚不自供胡不赠世文章伯一涔之水容牛蹄识字有数我自知小时双钩学楷法至今儿子憎家鸡虽然嘉惠敢虚辱煮泥续尾成大轴冩心与君心莫传平生落魄不问天樽前花底幸好戏为君絶笔谢风烟巳无商颂猗那手请续南华内外篇
　　次韵吉老游青原将归
　　欣欣林臯乐赏心天际翔清樽脍鲂鲤朱果实圆方醉罢听疎衾寒梦国香余山吐月的皪满帘霜展转复展转钟鱼晓琅琅思归笑迎门儿女扶相将
　　次韵知命永和道中
　　灵骨閟金鏁梵宫超玉绳道人往香火独先开静行呼船乆无人月沉河汉倾虚舟不受怒故在蓼滩横
　　饮润父家
　　斋閤寒麝薰书帙映斜景偶来樽俎同延此笑言顷宫线添尺余朝来日未永一醉解语花万事画地饼要似虎头痴何须樗里瘿
　　次前韵寄润父
　　昏昏迷簿领匆匆贵晷景尝尽身百忧讫无田二顷喜从吾宗游九里河润永呼儿跪酒樽戒妇馔汤饼老夫何取焉君恱瓮盎瘿
　　送酒与周法曹用赠润父韵
　　遥知谢法曹诗句多夏景闻道学书勤墨池方一顷大字甚未遒小字逼智永我有何郎樽清江醢玉饼还书及斗数与君酌楠瘿
　　癸丑宿早禾渡僧舍
　　城头渡可涉早禾渡可试问安用舟春水三丈余是维一都防驵侩权征输郁郁多大姓儒冠颇诗书以武断乡曲旧俗小未除厌嚣谢近市斩絶得僧区此地美水竹林明见浴鳬相追啑蔆藻天乐非世娱忆在田园日放浪友禽鱼今来长山邑忍饱抚惸孤出入部曲随咳唾吏史趋形骸束簪笏可意一事无谋生理未拙仰愧拥肿樗曲肱晴檐底结网看蜘蛛
　　宿观山
　　暮发白下地暝投观山宿横溪赤栏桥一径入松竹野僧如惊麏避堂具灯烛我眠兴视夜部曲始炊熟笕水烟际鸣万籁入秋木平生潇洒兴本愿终涧谷世累渐逼人如垢不靧沐巳成老翁焉作吏长碌碌
　　上大防笼【乙夘晨起】
　　黄雾防防小石门苔衣草路无人迹苦竹参天大石门虎迒兔蹊聊倚息隂风搜林山鬼啸千丈寒藤绕崩石清风源里有人家牛羊在山亦桑麻向来陆梁嫚官府试【一作一】呼使前问其故衣冠汉仪民父子吏曹扰之至如此穷乡有米无食盐今日有田无米食但愿官清不爱钱长养儿孙听驱使
　　劳坑入前城【乙夘饭后】
　　刀坑石如刀劳坑人马劳窈窕篁竹隂是常主逋逃白狐跳梁去豪猪森怒嘷云黄觉日瘦木落知风饕轻轩息源口饭羮煮溪毛山农惊长吏出拜家骚骚借问淡食民祖孙甘餔糟赖官得盐吃政苦无钱刀
　　乙夘宿清泉寺
　　税舆陟高冈却立倚天壁就舆乱清溪转石飞霹雳十步一沮洳五步一枳棘上方未言返豁见平土宅田家鸡犬归佛庙檀栾碧莲荡落红衣泉数白石人如安巢鸟稍就一枝息钟鱼各知时吾亦自得力
　　丙辰仍宿清泉寺
　　山农居负山呼集来苦迟既来授政役谣咏谓余欺按省其家资可忍鞭抶之恩言输公家疑阻乆乃随滕口终自愧吾敢乏王师官宁惮淹留职在拊惸嫠所将部曲多溷汝父老为西山失半壁且复下囊辎啼鸦散篇帙休吏税巾衣石泉鼓坎坎竹风吹参差书怜行熠燿壁虫催杼机昏釭夜未央高枕梦登巇
　　丁巳宿宝石寺
　　钟磬秋山静炉香沉水寒晴风荡蒙雨云物尚盘桓瀹茗赤铜椀笕泉苍烟竿红榴罅玉房么橘委金丸枕簟已思燠饭羮可加飡观巳自得力谈舌本干理窟乃块然世故浪万端牛刀经肯綮古人贵守官摩挲发硎手考此一丘槃
　　巳未过太湖僧寺得宗汝为书寄山蓣白酒长韵诗寄答
