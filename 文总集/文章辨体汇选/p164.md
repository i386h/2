<!-- { "loadSidebar": true } -->
　　题为邉事懐忧效忠无策缕陈愚欵以冀一得事伏念臣栋謭浅无术荷蒙皇上拔置兵垣则邉强之事臣既以身任之矣顷因人乏承遣阅事则邉强之事臣又以身亲歴之矣一时阅视诸臣率皆借箸持筹以还报而臣独未敢置一言者葢深有见于邉事之难言也无过战守和三端而已言战则兵何在乎马何在乎可徒手而搏否乎言守则恃有险乎恃有人乎可坚壁而待否乎言和则和且二十年余矣和之害至今日而彰彰较着矣臣固不忍不言而犹不敢轻言即不敢轻言而终不忍不言愿缓颊于皇上之前臣欲首请罢和先后诸臣之请罢和者屡矣和竟不可罢何也当事之臣惧皇上也惧言者也皇上圣明神武照临在上惧之也宜何惧于言者则有说焉和之议始自嘉靖中而成于先帝末年已二十余年于此封疆之吏咸借此为跻崇躐要之阶庙堂之上若恃此为乆安长治之计战守机宜弃置不修陵夷至今而废弛已极一旦罢和彼狠如狼必张吻而入屠城戮地万万在所不免言者不羣起而归咎之乎当事者之持不肯罢臣固知其非得已也但臣伏枕而思心血已竭如能茍且目前养冦祸国而不与其忧则和可无罢诚念及于他日之祸当必有按劔而起不俟崇朝者葢尝备查和之始议谓当假此覊縻姑缓其入犯一年不犯则有一年之成功两年无警则有两年之实效但得三五年宁静而常胜之机在我矣今奚啻三五年邪而常胜之机何在为今日计必曰彼强我弱未可轻罢自今伊始务力修我备真足以制其死命而后和可罢也嗟嗟此即始议云耳人情不激则不奋不惧则不思不逼危亡则不能轻死故曰置之死地而后生置之亡地而后存傥欲借和以修备必文武将吏下至厮养刑余无一人非忠臣义士而后可不然一念偷安勇者可馁一人易心举者可坠今日以冀明日明日复冀明日更二十年其祸不知又当何如也故和在今日欲罢则罢愈后时愈不可罢矣和罢于今日其祸必惨今日不罢而俟他日其祸且有不忍言者矣此何待智者后见邪臣是以欲首请罢和而臣又知其言之必不售也无已则愿议启邉之令愿议损军之令以为和助可乎我既与彼和而邉将幸功邉氓贪利衅自我发是诚启邉也若彼入抢掠而我杀之安得谓之启邉惟二十年来兢兢然恐壊和议以故彼杀我则无禁我杀彼则有禁彼且窥见我意恣情狂逞一入即抢一抢即尽沿邉军民袖手不敢与敌间有操守等官稍为白眼彼复揶揄之曰尔能抗我我能中尔以罪遂皆相顾披靡而任其狂逞若奉骄子可悯也亦可恨也愿自今破此令无论邉将无论邉氓有敢杀贼者贼至聴其剚刃即盗马刼帐亦可无究彼或责我渝盟我独不可妄对如彼所谓稍带人口所谓误杀汉人乎彼日犯我不责其渝盟而我欲渝盟即恐自失信义臣之所未解也彼之入犯而不能收敛不能堵截因被杀戮是诚损军也若与对敌而致有阵亡安得谓之损军惟二十年来第幸邉疆无事以故彼之入犯利于隠而不利于报利于纵敌而不利于交锋急即剥军以媚之而未敢有一人弯弓相向者灰壮士之心夺材官之气非一朝一夕之故也愿自今破此令无论大犯小犯一以提兵出塞为上不得以未奉军令为辞倘事在卒急虽先发后闻亦无不可奚止全师取胜者可当上功茍能鼓勇争先即或有所损伤亦宜置而弗论若必束之科条损一人也伤一马也皆可罪也窃恐淮阴将兵终无是理而欲责诸今日之邉臣臣之所未解也臣为此言似乎戾于和议而不知正可以保全和议和议不罢则臣之所愿无逾此矣夫和不罢邉事必不振因循三年又当阅视而臣则欲请罢阅视夫阅视奉有先帝明旨本因敌人效顺恐邉臣弛备故因此警愓人心振兴颓废且臣以匪人业已承此遣矣又何为而请罢之亦有说焉臣惟自往阅视而欲请罢阅视也阅视之始差大臣矣未几而改科臣又未几而改按臣又未几而改命臣等九人分道以出一喷一醒而终不能保其后之不痿痹也且阅视者责在纠察不在修举事已废误虽纠察亦奚以为臣所至阅报册则八事无一事不修举者及按而查之则八事无一事不废误者将一一而求之乎将一一而寛之乎间有饰虚之极目不忍覩至于拊心浩叹而卒亦付之无可奈何也臣是以知阅视之臣不能为邉事效也诚得实心任事者分置诸邉方假以便宜疎其文网使之积日累月次第修举一年责以一年之成功两年责以两年之实效不啻如始议所云者则又安用此赘差以滋好事者之口耶苟邉臣不得其人虽岁一阅视月一阅视日一阅视亦无益矣臣是以欲请罢阅视而臣又知其言之必不售也无已则愿议叙功之例愿议罚罪之例以为阅视助可乎所称邉臣以身系封疆之重有锋镝死亡之忧故论功行赏当倍于腹里迨和议成而桴鼓不鸣刁斗不击矣则姑就八事而课之谓能着实修举着有劳绩斯可比照擒斩议赏而后渐滥觞者何也以擒斩有可凭而修举无所据也然修举之迹难据而修举之念易明敌至而不能战不能守其验昭昭矣今日冒上赏明日滥崇阶此何说耶稍不如意又以为非鼓舞邉臣之道也臣惑之愿自今破此例果有实心任事不务粉饰者自当有超异之擢一岁九迁无嫌于过倘止于寻常职业无所废坠而已则亦人臣终事之义何以当异功责厚报哉此例不议则阅视一行厪足为朝廷市恩赉为邉臣徼升赏安所称警惕人心之道也功与罪不当并重邪一劝一惩厉世磨钝正藉乎此而自和议既成往往有劝无惩矣所谓踵袭旧套搪塞误事即照失机拟罪其严乎顾二十年来未见有行之者何也可以负朝廷而不可以负同类也甚至掩败为胜文罪为功下以欺上外以欺内驾虚饰伪恬不为怪即欲一一攻其伪而发其幽人且以为望之深求之急而非所以养国家和平之福矣臣惑之愿自今破此例在窃符召疑投杼致谤者虽误罹法网正当特为昭雪以伸公论脱有徇私蔑公欺君误国情罪得实者何妨重处一二以昭宪典区区褫官夺职不足为惩也此例不议则阅视一行仅可为邉臣文有过而不能为朝廷明有法安所称警惕人心之道也臣为此言似乎过抑邉臣而不知正可以振起邉臣阅视不罢则臣之所愿无逾此矣夫臣请罢和又自俯而为启邉损军之议请罢阅视又自俯而为叙功罚罪之议非臣之上愿也臣又知当事者不能罢和而或可从启邉损军之议不能罢阅视而或可从叙功罚罪之议亦非当事者之上愿也时也势也葢两难也则臣因是而复有说焉前人立法后人守之此论其常也法之将敝识者补之此无妨通其变也今之时势倘有可通其变而不当泥其常者乎臣以为八事有可更议者矣八事有当增议者矣兵马钱粮非八事中最为吃紧者耶所谓积钱粮岂徒稽查盘验之谓也考诸原题谓嘉靖中边岁被冦兵马防秋变主为客其费不赀自与冦和而各邉兵马各守信地客兵钱粮日有日积月有月积三年一阅视阅其所积几何故不曰查钱粮而曰积钱粮积之字义可深思矣乃今讹以传讹漫不知原疏之旨原疏不云乎戸部年例逐年处发不得短少每年防秋毕日节省过钱粮另项收贮以俟阅臣查阅今之年例扣数而发业已无望其赢余而民屯两运节年拖欠动以千万欠一分即少一分那东补西借此抵彼日亦不给又安从而节省之也军士月粮有三四月未支者有十数月未支者有一两年未支者什五枵腹而愁千夫顿足而叹其窘迫无聊之状有目者皆能睹之而开造文册犹系以节省之名甚至傅会其词以为比上次多积若干是何舛缪一至是哉其在今日臣谓不妨明言钱粮缺乏但当苦心思所以节其流而防其匮且军饷云者军之饷也不系养军不系秣马而一槩动支此不可申其禁乎阅视者毋以有存积为功而以无妄用为功则庶乎节省者无虚名而有实际矣所谓练兵马臣亦考诸原题谓兵马不练与无兵同今既与彼和则国家闲暇可以不时操练故有大操小操分操合操之说而又责成各道躬亲监督与各将领一体赏罚今无论各道即各将领有能念及于兵马者为谁有能念及于操练者为谁三年阅视张皇下操仅仅一列营一布阵费金钱之赏而已臣不敢责人先自责已所至未尝不操也其兵少不成行伍者未尝不按册查点也籍之而名姓依然数之而肖貌咸在持鍪挟弹衔辔就羁所见孰非兵耶孰非马也若曰是兵也是马也驱之当敌臣不敢信也即臣册内所具实在精壮亦不过一时较阅似胜于俦匹云耳今之兵马岂惟不练正谓无兵此非邉臣之故也和议成之也其在今日亦不妨明言兵马单弱但増马损兵必先增饷无米求炊空言奚益曷不就其见在者而实操练之次第革补革一老弱即可増一精壮革一逰食即可増一控弦姑舎是而求召募召募亦逰食耳亦老弱耳恶在其为精壮耶二事为八事所先臣是以独详其说而请更议约束申告邉臣谓当及今改弦而易辙者也若乃所谓修险隘岂徒以耀观美侈载籍已哉垣墙实足以为限堡塞实足以自全诚静制动逸待劳之道耳而不谓其流之弊至于藻缋粉饰虚文相胜有难以枚举者其最可笑无如寿山福海几副花眼垜头几千万个皆称险隘具入报册不知何益于实用即无益于实用犹可言也乃有创筑一城创设一堡费帑银竭民力以猎取功赏者则尤可恨矣葢惟以修险隘为功夫安得不藉手工筑以报功也所谓整器械贵在多乎贵在用乎诚得其用何取于多而流弊相沿以多为胜遂致有揑报虚数动计万千而察之实未尝有者展转流传即经管官员弗知也即看守库役亦弗知也其报称军置民置者虚数尤多卒遇有警又请置造甚且假置造以委用其私人而因之以叙功行赏则尤可恨矣葢惟以整器械为功夫安得不藉手置造以报功也臣窃以为修险隘无足言功必被冦而收坚壁清野之效是之为功整器械无足言功必临敌而收攻坚击鋭之效是之为功二事先该户部条奏行臣复议臣以另疏奏请谓当亟行更议者也若乃开屯田葢实粟塞下之意法非不善也顾地利不同民风亦别无论各邉即一镇而自难以此例彼矣此或开彼或不可开彼易开此或不易开相地之宜寛民之力斯公私两利之道而惟原议以多开为功则遂相率而报开彼此争胜所报虽多熟者什一荒者什九强泒军余领地纳粮在正军则有扣抵而已在余丁则有兊支而已以致屯军日穷而屯地日益荒屯地益荒而屯军又益穷为法之敝有难尽言者请自今毋徒以多开为功倘有虚报开垦致累军余赔粮者仍论其罪此今日之屯政所当更议者也若乃理盐法葢飞挽助邉之意法亦岂不善哉顾邉地辽廓客商惮逺而不至土商消乏而无人则佥报富民为商籍名在官泒引征粮其贫不能独支者又板报子户众擎共举甚至有一引而累及数人者引虽不滞如累民何故利在而民自趋之其引不滞真不滞也法在而民不敢违之其引不滞非真不滞也请自今毋徒以引不滞为疏通倘强之通而不惜民之累正所以为罪则今日之盐法不可不更议矣若乃逆党云者谓如丘富赵全等从冦为逆所当用计解散也茍无其人何必具数而乃支离牵合漫取降人及通丁等报入册内臣初阅报册多者百人少者数指以为真从逆者也试呼而问之皆在营军士耳或因其被掳逃回或因其偶通译语则遂谓之逆党况已造入兵马之数而又报为逆党一人两见顺耶逆耶此一事也臣谓当更议必系从虏为逆即如今板升等夷脱能招而徕之斯诚哉其为散逆党也不然事属欺罔请坐之罪可乎若乃市马云者始谓以马为市假此羁縻敌人而我又资马以为用故以多收为功乃今所市之马已一无可用者徒有市马之名实以马价委之壑沟而已且以其马分泒军士扣伊月粮抵充市本各军朝领而夕毙所得不足以偿所失军日以贫冦日以富冦以埀毙之马耗我养军之需我以有限之财易彼无用之马非徒无益而又害之矣八事中犹然以収马论功岂不大谬耶臣阅视固镇虽无市马而闻诸各镇阅视者备言市马之害臣是以谓当更议昔也马有用则以收为功今也马有害请以不收为功即不能不收然必减于原数者为功浮于原数者为罪此一事也似与原议相反而实今之时势不可不亟反者矣犹未也先年各邉抚赏岁有定额所未定者宣府一镇耳果能坚守原额而弗逾何至扣军粮扣马价以填漏巵耶惟敌人之贪得无厌要求无已邉将格于和议恐市不成而有罪则不得不私増于原额之外一岁所増又为来岁之额而彼之贪得如故要求如故不得不又増于所増之外日増日多而无能神输鬼运以探诸私囊也剥军媚冦职此之故矣今岁阅视者出奉有明例斟酌定拟即宣镇亦已有额谓当一体遵守倘不能守今日之所定而复如往日之私増臣恐后之视今亦犹今之视昔耳故阅视不罢则核抚赏当为一事无论其取诸官取诸军但有私増即抵以罪虽増八事而为九事亦何不可犹未也各邉经制先定于嘉靖四十五年至万歴九年复位已刻成会计録似可永安而弗变矣顾先今时势不同终难拘之以画一之法倘欲执其初定者而必使一无増损既扞格而不行然则任其随时増损而尽失夫初额则又非定经制之意二者皆不可以为训今岁阅视者出已该户部题准申明限制即未必遂可据为定规大约已有定数三五年间臣固知其无甚变更也今而后但遇阅视之期一定经制之额制额既定守而勿渝若旋议旋定旋増旋损则又安用经制为哉故阅视不罢则定经制当为一事酌议必当持约必坚倘以虚文相应有罪无宥虽増八事而为十事亦何不可再照阅视之例三年一遣九邉三人而今岁强冦寒盟适当三年之期遂有九人之遣臣栋謭浅无似幸随诸臣后黾勉报命而于心终未能慊然是以有此陈请伏念稽核贵详而不贵数三年之期似不必泥也遣贵得人而不贵求备三人九人之数似不必定也诚得其人则当如今岁临时请遣似不必拘以衙门也诚得其遣则当如今岁便宜从事似不必限以完期也诸如此类乞勅该部酌议停妥务使阅视不为空行以维和议不终误国则邉疆幸甚臣栋幸甚縁系邉事懐忧效忠无策缕陈愚欵以冀一得事理未敢擅便谨题请旨
