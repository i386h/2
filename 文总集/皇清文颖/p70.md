<!-- { "loadSidebar": true } -->
　　圣明之裁定于是乎有明之史炳乎足以奄有二十一代之简编矣顾【臣】窃惟史之难有三非具渊通之学则无本也非有著作之才则非体也非娴于掌故则古今不具悉前后不相防古人云文章如面史才最难职此故也廿一史之名亦以其代言之耳正史之外如汉之袁宏荀恱晋之孙盛习凿齿及王隐臧荣绪逮后刘知几辈皆有述作蔚然可观亦曷可少焉虽然千古之史才司马子长其首也其文宕逸善叙事有牢笼万有之防始于谈成于迁补于褚少孙尚矣而班固乃逌然之谓其崇黄老进奸雄耳夷考固之为书自髙至武尽窃迁之旧六世之后资于贾逵刘歆其卒也曹大家为之竟其业则固之所自为盖无几耳然其文笔醇古朴茂又非后之所及范倜傥小才人无足取独其书体大思精所以与班马并称三史也三国之统自当以蜀为正陈寿无足责而涑水亦复仍之至紫阳作纲目而正统始定其为功于名教大矣晋书始于何法盛等十八家贞观中以法盛等所撰未允诏房乔与褚遂良许敬宗等再加撰次房乔者元龄也乔以宣武诸传论上所自为故曰制防而称御撰焉古者修书多出一家之言其成于众手而归之御撰盖始于此前此则有沈约之宋书萧子显之齐书姚思防之梁陈书魏收之魏书李百药之齐书令狐德棻之周书之数子者非不各竭其心思才力欲与班马争席顾有纪传而无志书识者憾焉非有隋书为之补其缺畧何以信今而传后耶隋书者亦修于贞观与晋书并称良史者也盖由太宗因才器使以顔师古孔頴逹博通古今故授以纪传于志宁李淳风明于天文地理圗籍之学故授以志书総覈详明自沈约以来所未有也其时李延寿预修晋隋二书究悉旧事因效马迁体総序八代为南北史学者称之而沈约魏收诸家益微矣唐书始于吴兢刘昫因之繁畧不均是非失实宋祁欧阳修被命为新书事増于前文省于旧刘元城以为事増文省正新书之失云旧例修书止着官髙一人欧以宋为前辈并着姓名宋感其退逊或谓子亰用字竒澁欧公殆不满之故为此以表异耳今观五代史之作条例严而体裁正史迁之后此为嗣响视新唐书如出两手固非子亰所及也何况薛居正卢多逊李昉李穆等之繁猥无稽者乎宋有三朝两朝四朝等国史元初立国史院命史臣通修辽金宋三史为都总裁者托克托也为总裁者特穆尔达实及掲徯斯诸人也明洪武中命宋濂等修元史未期而成自辽以下史笔芜秽无足观者古今人才力之不相及信不诬也要之作史之体虽有编年纪事之分后代以来亦有起居时政之录然编年者当以春秋为法纪传者当以司马为宗至涑水创通鉴于前不过春秋纪事之成法朱子成纲目于后乃得圣人笔削之微权而遂昌尹氏永新刘氏或为之发明或表其书法皆所以尊史于经煌煌焉甚钜典也【臣】槖笔无能簪毫有愧惟有励刘向燃藜之志懐子云给札之思引领
　　彤庭庶几借文章以报
　　国云尔



　　史论　　　　　　　　　　　　张　汉
　　大凡人臣之进说于君也衷之以经术而已六籍之微言无论则三代而下硕儒名臣之嘉猷谠论无有逾于程朱以程朱躬承圣人之统者其先则汉董仲舒汉唐诸儒无有过是亦守先待后之人程朱之所许也请因明咨而敶之考管子以德当位功当禄能当官为三本以节用贤佐法度诛赏天时地宜为六务荀卿以仁义威为三具其四齐则其治法其佐贤其民愿其俗美之说也汉孝文时鼂错对贤良三防一以明国家大体一以通人事终始以能直言极諌孝武帝时仲舒三防则多援春秋经义天人治道之要明析言之盖正谊明道不谋利以计功其闻道者以是推之致君亦以是当是时贾董并称而治安之防不免于矫激之论与公孙氏同举而曲学阿世吏治縁餙以儒术其本原大有醇疵区区智囊之鼂错审机度务正不免计功谋利之习也夫岂可同日语耶至言世务书严安以礼度防风俗之奢俭徐乐言安危之要贤上独观万化之原各有所见不能大为优绌仲长统称崔实政论与荀恱申鉴五篇其详政体篇有五大抵兴农桑审好恶宣文教立武偹明赏罚其言可采施于时政不无有禆而亦未尽简核嗣是而十思之疏且详敶十渐者当以魏征为凖太宗致治虽不即几成康而纳谏如流有主圣臣直之美征不尽绳以古人之礼法而抗言切诤则有古大臣骨鲠之风可以上比于汲黯若夫司马光五规所谓保业惜时逺谋谨微务实其说皆守邦之要道唐姚崇元稹宋吕公着范仲淹程颢皆有十事之奏可法可传不能妄议其得失直与张九龄之金鉴録韩愈之奏表陆贽之奏议蘓轼上神宗书及以通鉴大学衍义进讲敶无逸圗以托讽者并传千古唐宋以来其可嘉与者尤不能一一详举也至程朱为御史里行及崇政殿说书焕章阁待制皆以古大臣自期故言先务以立志责仕求贤为急言大本则君心为要是以程颐方长不折说者以为特小失孟子引君当道之意而不知预养仁心则杜渐防微亦其见端朱子入告或以为正心诚意上所厌闻而必曰生平所学惟此四字以故在朝疏凡七十余上不虑其数且辱者得其本也执是可以入谏矣管荀诸人覇功也杂学也因时取济可耳岂王道之所贵而与纯儒比论耶【臣】愚以为谏君之道格其心而已积诚以动之明理以启之心平气和从容而详悉之仿都俞吁咈之风必期于信焉而后谏谏斯无迕然而古之谏臣亦有不必尽拘者信而谏有如魏征不必信而谏有如陆防而同归于谏行而言聼则又视乎其人以致之六籍所载微言孔多得其道而用之已尽于此天下安于磐石而歴万年有道之长以是故也【臣】不揣愚陋用敶区区之忱乞
　　圣天子垂鉴而采纳焉

　　皇清文頴巻九
　　钦定四库全书
　　皇清文頴巻十
　　论
　　史论　　　　　　　　　　　　杭世骏
