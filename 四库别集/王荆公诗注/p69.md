<!-- { "loadSidebar": true } -->
　　落日平村一水邉芜城掩映祗苍然【芜城见上注】白头追想当年事幕府青衫最少年【韩文送李础序愈于太傅府年最少张籍哭孟寂诗曲江院里题名处十九人中最少年○按荆公庆厯二年杨寘牓第四名及第授签书淮南节度判官防公事五年三月韩忠献公罢枢副以资政殿出镇维扬公时尚在签幕年二十五故自云最少年又公作忠献挽辞有云幕府少年今白髪伤心无路送灵輀时荆公召自江寜再居相位葢熙寜八年也】
　　泊船洲
　　京口洲一水间【京口已见别注洲在丹徒之对】钟山只隔数重山春风自緑江南岸明月何时照我还【李白宜春苑歌东风巳緑瀛洲草紫殿红楼觉春好○又香山诗春岸緑时连梦泽夕阳红处近长安○温庭筠緑昏晴气春风岸红漾轻沦野水天又李白愁阳春赋天光青而妍和海气緑而芳新】
　　重过余婆冈市【按建康续志云余婆冈市在城东北二十里公诗刻市中今存】
　　忆我东游未有须【韩君颐始生须】扶衰重此驻肩舆市中年少今谁在鲁叟当街六十余【鲁叟公自谓也陶诗汲汲鲁中叟汉书臣里中有郦生年六十余长八尺】
　　秦淮泛舟
　　强扶衰病牵淮舸尚怯春风泝午潮花与新吾如有意山于何处不相招【新吾见传神自賛注杜诗百丈牵江色孤舟泛日斜】
　　中书即事
　　投老翻为世网婴低徊终恐负【一作误】平生何时白石冈头路度水穿云取次行【白石冈抚州建康皆有之○观公拜相日题西庑小阁窗间云霜筠雪竹钟南寺投老归来寄此身既得请金陵出东府寓定力院又题壁云溪北溪南水暗通隔溪遥见夕阳舂当时诸葛成何事只合终身作卧龙时熙寜九年十月大抵皆此诗之意】
　　万事
　　万事黄粱欲熟时【公诗屡用黄粱事而语意皆妙】世间谈笑漫追随鸡虫得失何须算鹏鷃逍遥各自知【杜诗缚鸡行家中厌鸡食虫蚁不知鸡卖还遭烹又云鸡虫得失无了时注目寒江倚山阁○鹏鷃见荘子逍遥游注各以得性为至自尽为极也或翺翔天池或毕志榆枋直各称体而足不知所以然也】
　　寄金陵传神者李士云
　　衰容一见便疑真李子挥毫妙入神【一作故有神】欲去钟山终不忍谢渠分我死前身【白诗衰容自觉冝闲处】
　　赠外孙
　　南山新长凤凰雏眉目分明画不如年小从他爱梨栗长成须读五车书【乃吴侔也其父安持充次子荆公壻侔得公此诗何止不克负荷后乃更坐恶逆诛累及其亲○按国史舒州人张懐素本百姓自称落魄野人以幻术游公卿间于元祐六年説朝散郎吴储云公福似姚兴可为关中一国主储云储福弱岂能及姚兴懐素云但説有志不説福绍圣四年懐素入京又与储结约储以语侔崇寜四年事败狱成懐素吴储吴侔邵禀并陵迟处斩杨公辅魏当郭秉徳并特处死吴储安持贷命免真决追毁出身以来文字除名勒亭送潭州编管吴侔母王氏系王安石女特免逺窜送太平州羁管侔弟僎道州羁管公此诗葢为侔作也吕惠卿子渊坐曽闻妖言不以告削籍窜沙门岛惠卿散官安置宣州蔡卞降职奉外祠邓洵武妻吴侔之兄出知随州安惇追贬散官初蔡京实与懐素徃来书疏猥多余深林摅鞠制狱曲为京地故京独免懐素之败本润州州学内舍生汤东野将钱十千与进士范寥入京告狱竟东野除宣义郎寺监主簿赐袍带并见钱一千贯盘纒钱一百贯范寥特除供备库副使赐见钱一千贯金二十两银腰带并公服靴笏与在京监当然东野用是积累至从官晚年尝见卧牀有人头无数岂懐素之狱不能无滥耶○渊明责子诗通子垂九龄但觅梨与栗○杜诗庭前八月梨枣熟又男儿须读五车书】
　　东流顿令罢官阻风示文有按风伯奏天阍之语荅以四句
　　令尹犀舟失去期【张衡传虽有犀舟劲楫犹人涉卬否有须者也】怃然凭几占文移劝君慎莫谗风伯【韩文古本杭本及文苑讼风伯皆作谗】防有开帆破浪时【宗慤曰愿乗长风破万里浪】
　　杨徳逢送米与法云二老作此诗
　　卢仝不出憎流俗我卜郊居避俗憎仝有邻僧来乞米我今送米乞【音气巳见上】隣僧【韩公寄仝诗先生结发憎俗徒闭门不出动一纪至今隣僧乞米送仆忝县尹能不耻】
　　送黄吉父将赴南康官归金谿三首
　　柘冈西路白云深【唐诗宛陵三千里路指吴云深】想子东归得重寻亦见旧时花踯躅为言春至每伤心【公虽徙居金陵而念乡里每切柘冈在临川】
　　其二
　　还家一笑即芳辰好与名山作主人邂逅五湖乘兴徃相邀锦绣谷中春【庐山记谷中奇花异草不可殚述三四月间红紫匝地如披锦绣故以为名】
　　其三
　　嵗晚相逢喜且悲莫占风日恨归迟我如逆旅当还客后防有无那得知【陶诗家如逆旅舎我如当去客言再见未可知也】









　　王荆公诗注巻四十三
　　钦定四库全书
　　王荆公诗注巻四十四
　　宋　李壁　撰
　　律诗
　　金陵即事三首
　　水际柴门一半开【张祜诗红树萧萧阁半开○小杜诗緑树防青苔柴门临水开】小桥分路入苍【一作青】苔背人照影无穷栁【皮日休古人名诗水邉韶景无穷栁空被江淹一半黄】隔屋吹香倂是梅【此诗吟讽不足可入画圗】
　　其二
　　结绮临春歌舞地荒蹊狭巷两三家【结绮临春见和微之登髙斋注】东风漫漫吹桃李非复当时仗外花【李白姑苏防诗宫女如花满春殿只今惟有鹧鸪飞即此意唐诗佳气常薫仗外峯】
　　其三
　　昏黒投林晚更惊背人相唤百般鸣【韩集闻莺诗谁人教解百般鸣】柴门长闭春风暖事外还能见鸟情【列子黄帝篇太古圣人备知万物情态悉解异类音声○杜诗农事闻人説山光见鸟情】
　　乌坞
　　乌塘渺渺渌平堤【言水与堤平】堤上行人各有携试问春风何处好辛夷如雪柘冈西【公母家吴氏居临川三十里外地名乌石冈吴氏所居又有柘冈即诗所指○本草辛夷初开如笔人呼为木笔其花最早江南地暖正月开南人呼为迎春北地寒二月开树髙数仞叶似杮叶而狭长花似着毛小桃色白而带紫花落后至夏初复开花○辋川圗有辛夷坞王维诗况有辛夷花色与芙蓉乱】
　　柘冈
　　万事纷纷只偶然【杜牧诗防鸿不下非无意塞马归来是偶然】老来容易得新年【栁集长来觉日月益速公诗有一年容易即黄花】柘冈西路花如雪回首春风最可怜
　　北城
　　青青千里乱春袍【后汉五行志千里草何青青十日卜不得生○杜诗堤草乱春袍唐人诗庾郎年最少堤草妬春袍】宿雨催红出小桃【王维诗桃红复含宿雨栁緑更带春烟○介甫又诗云晴日蒸红出小桃】回首北城无限思日酣川净野云髙
　　金陵
　　金陵陈迹老莓苔南北游人自徃来最忆春风石城坞家家桃杏过墙开
　　午枕
　　午枕花前簟欲流【言簟文莹滑如水之流】日催红影上帘钩【杜诗落日在帘钩溪邉春事幽】窥人鸟唤悠飏梦隔水山供宛转愁【孟东野诗清溪宛转水脩竹裴回风○陈羽诗迎门骚屑千家竹隔水悠飏午夜风】
　　州桥
　　州桥蹋月想山椒回首哀湍故未遥今夜重闻旧呜咽却防山月话州桥【李义山诗君问归期未有期巴山夜雨涨秋池何当共剪西窗烛却话巴山夜雨时又陈陶诗忆昔鄱阳旅游日曽聴南家争捣衣今夜重闻旧砧杵当时还见鴈南飞】
　　观明州圗【明州治鄞县】
　　明州城郭画中传尚忆西亭一舣船投老心情【一作光隂】非复昔当时风月故依然
　　九日赐宴琼林苑作
　　金明池【一作驰】道栁参天【琼林苑金明池巳见别注】投老重来聴管饱食太官还惜日【古诗志士惜日短】夕阳临水意茫然【杜诗夕阳临水钓○又把酒意茫然】
　　壬子偶题【公自注云熙寜五年东府庭下作盆池故作】
　　黄尘投老倦怱怱故绕盆池种水红落日欹眠何所忆江湖秋梦橹声中【韩诗老翁真个似童儿打水埋盆作小池又奉和钱七兄曹长盆池所植钱七兄徽也徽诗序云小庭水植率尔成诗又李白对雨诗水红愁不起○刘长卿诗暮情辞镜水秋梦赋云门汪遵诗秋宵睡足芭蕉雨又是江湖入梦来】
　　和张仲通忆钟陵絶句二首【钟陵谓豫章昔之洪州今之隆兴也】
　　一梦章江巳十年【章贡水见前注自赣州至洪通谓之章江】故人重见想皤然只应两岸当时栁能到春来尚可怜【杜牧诗夹岸垂杨三百里只应图画最相宜自嫌流落西归疾不见东风二月时】
　　其二
　　逸少池边有一丘【右军墨池在抚州州学距公居切近】西山南浦惯曽游【西山南浦指洪州见王勃滕王阁记】残年归去终无乐闻説章江即泪流
　　送和甫至龙安暮归
　　隠隠西南月一钩春风落日澹如秋【栁诗春半如秋意转迷】房栊半掩无人语鼓角声中始欲愁【人言愁我始欲愁矣晋卫玠语】
　　钟山即事
　　涧水无声绕竹流竹西花草弄春柔茅檐相对坐终日一鸟不鸣山更幽【旧本注减二字再成一首涧水绕竹流花草弄春柔相对坐终日鸟鸣山更幽荆公尝语山谷云古称鸟鸣山更幽我谓不若不鸣山更幽故今诗如此沈存中又称公以鸟鸣山更幽对风定花犹落为妙苕溪渔隠曰太白诗解道澄江净如练令人还忆谢元晖至鲁直则云凭谁説与谢元晖休道澄江净如练王文海云鸟鸣山更幽王荆公则云茅檐相对坐终日一鸟不鸣山更幽皆反其意而用之葢不欲防袭之耳】
　　南涧楼【公自注云在江寜尉司】
　　扑扑烟岚绕四阿【杜牧之诗后岭翠扑扑前溪緑泱泱○周礼明堂四阿重屋】物华终恨未能多故应斗起三千丈始奈重山复岭何【张祜诗泉声到地尽山色上楼多太白诗白发三千丈○韩诗直须防上防始奈月明何】
　　京城
　　三年衣上禁城尘抚事茫然愧古人【汉賛彼以古人之责见防乌能胜其任乎贤者自以不能如古人为愧】明月沧波秋万顷扁舟长寄梦中身【虽明月沧波之浩渺非不超然垢纷之外亦均于梦耳】
　　陇东西二首
　　陇东流水向东流【辛氏三秦记载俗歌曰陇头流水鸣声呜咽遥望秦川肝肠断絶又陇山一名陇坻又名分水岭故公有东流西流之句】不肯相随过陇头【王建诗一东一西陇头水一聚一散天邉霞○唐人赋欧阳詹诗忽如陇头水坐作东西分】秖有月明西海上伴人征戍替人愁【汉有西海郡博物志云汉使张骞渡西海至大秦西海之滨有小昆仑】
　　其二
　　陇西流水向西流【汉书于阗之西水皆西流注西海其东水东流注盐泽然则外域水亦有东西分者○公送董传诗又云悠悠陇头水日夜向西流○李义山诗沟水分流西复东九秋霜月五更风】自古相传到此愁添却征人无限泪怪来呜咽巳千秋【雍裕之诗思君如陇水长闻呜咽声】
　　斜径
　　斜径偶穿南埭路数家遥对北山岑【南埭北山在公园屋旁】草头蛱蝶黄花晚菱角蜻蜓翠蔓深【杜诗穿花蛱蝶深深见防水蜻蜓欵欵飞○近余使燕时馆伴使李着能诵公黄花翠蔓之句以为妙】
　　暮春
　　北风吹雨送残春南涧朝来緑映人昨日杏花浑不见故应随水到江滨【杜鹏诗侵阶草色连朝雨满地梨花昨夜风意亦类此但比公语为简耳】
　　雨晴
