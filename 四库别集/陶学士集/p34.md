<!-- { "loadSidebar": true } -->
　　天之赋予不靳于富贵，而独靳于贤秀焉。蕞尔之区，丰货贿荣爵秩者随在而有，况通都大邑乎？若清明灵淑之气毓美于人，噐识超异而徳艺崇茂，求诸通都大邑，寥旷几何？故贤秀者天之所独靳，人之所难得也。幸焉得天之所靳，宜致力攻学，成其始终，不然是自弃其天矣。然学贵得师，孔子大圣，无所不学，则无所不师。学者非有圣人之资，而缓于求师，方策之间未易识其向方。或手一触，目一寓，遽谓道已在是。呜呼，道果在是乎？

　　淮西学者陈师贤闻番昜㈠许君栗夫长南轩书院，渡江而东，执经从游。许君甞以《易经》领首荐，与余同年。而余承乏，长教明道，亦以《易》授徒。两书院相去不数十步，师友常相会，一时文物浸盛。师贤居侪伍间，观其师阐理象，摛词章，心潜意索，汲汲忘劳，岂非夙赋贤秀，而得天之所靳乎？乃能逺涉择师，不谬于所归，其噐识徳艺将由是而过人，有不自弃其天矣。

　　告别而去，其友征言为赠。师贤明《易》，以其所知者语之：“《大象传》乹曰自强，晋曰自昭。天之行也，日之进也。无使之者出于自也，自强以久，其功自昭，以撤其蔽，圣贤之学率此乎？由子之得师既美矣，体验而蹈其实，涵融而领其奥，又已之自为，而师之力无所施矣”。子归同安，见其先达仲暹汪君，参究所见闻，并出吾言而评之可也。

　　旁批：㈠番昜，鄱阳，秦称作番县，西汉改番昜。

　　

　　送毕仲和赴广西序

　　铨选重内轻外，自古为然。今官京师者称美任，官中原者次之，江南又次之，接境又次之，边逺尤次之。故仕由江南者不得历中原，自中原出边逺，必超进资格，用是莫不重京师、中原，而乐趋之。于江南接境，边逺槩视以为轻，唯风宪则不然。天下分道二十有二，其势均一。在内者固重，而在外者益不轻。南台统十道，两广、海北为邉逺之境，广西视广东愈逺。逺则宪府愈尊，矧溪峒猺獦，负险盗掠，职字牧者或不良于理，岁常弗宁。朝廷遣名臣徃践厥土，寄耳目之任，所以宣王化，紏庶僚，缓鄙民也。赞宪府刑政者曰书吏，择其才能以导扬威徳，去宪官最近，立于诸侯百司之上，众所敬悚，余故于毕仲和喜其行也。

　　余与毕无素交，中山曹仲徳来曰：“毕在童年，隶经籍，长而弗懈。攻三尺法，出入台阁。补金陵郡史，调秋浦，荐广西宪史。今驱驰数千里，其志可以有施也”。余闻其言，因念广西宪府既逺而愈尊，又无重内轻外之势，书吏虽奉承簿书，亦可贵焉。其拔自郡吏者，一道仅三人，得与是列甚难。今江淮以南无虑百余郡，吏额不减数千，仲和以举者而登诸三人之列，独非幸欤？必将佐其官，振纪纲，明法度，贪纵者伏戾，而猖獗者顺令。使礼义之美昭于遐荒，乃宪纪之光华也。仲徳以余之言可告于毕也。遂书以贻之。

　　

　　送天门刘山长序

　　天之厚贤，岂以美秩丰禄骤享于少壮，为一时震赫而已？故常假以岁年，使练阅久，培植深，虽艰回滞抑，不挠其所守。用是心志坚，才行充，然后无施弗能矣。自科制兴几四十载，老成儒流有洊领乡荐，不获被选南宫，犹勤敏不息，意将伸道济物，是谓心志坚而才行充者，吾于仲愚刘君见焉。

　　君鄞人，蚤治《诗》《书》，既悟旨归，又以圣人微权寄诸《春秋》，乃探讨笔削遗意，博搜诸传，精核淹畅，学者北面而心服。至顺壬申秋，与贡江浙行省后十有二年，为至正甲申，再与贡，然皆弗合于春官。当其得儁千万人间，而文艺恒有余，岂于三四拔一之顷，反有所不足耶？故朝议知下第之士，坐以额沮，虑其遗才，悉授学官，君因得长天门书院。

　　天门东望姑孰城一舍，昔宋季地蹙兵警，且教养弗辍，寓士满庠舍。近年以来，旷典多矣。自君视事，崇饰庙庭，增广斋庐。日莅论堂，以理性之奥，彛伦之懿，启迪后觉。逺履翕趋，风教大行。此虽小试其能，盖己动人耳目。则凡重任之克负，其不兆于兹乎？异时敷施治道，衣食生民，功被当世，以埀方来。故知天之厚贤，其不速而逺也审矣。满代言别，仆忝同贡之好，而相智㈠取深，是为序。

　　旁批：㈠相智，相知也，智通知。

　　

　　送东川山长张彦深序

　　守官而敬其事，虽地居幽逺，若可旷缓而不怠，积业累功，久而自着，理势宜然。推是心也，虽古忠臣志士何以异哉？太平书院四：天门、采石、丹阳皆在廛井，据水陆要会，宪节循视，郡守临励，使官宾客，舟楫车骑，徃来接迹。长教者勤于当务，不独可以塞责，亦得见知于时。唯东川精舍邈焉奥区，冠盖搢绅，无因而前。学官寒寂，势寡位下。或才徳芜馁，则沮苶㈠弗振，用是敬其事者鲜矣。仆甞识张君彦深于金陵，神表清峻，有足动人。其教江寕时，甞摄邑令，代行尉事，临政通敏，整武偹，禁奸攘，踰岁大治。调东川山长，可谓幽逺而宜旷缓。乃劬躬厥职，未甞一日废。使经籍宗旨，礼法正论，宣畅于薮泽。则向道澡质，沉潜圣化者岂无其人乎？

　　今年夏，仆自金陵考满归，每从士林闻誉张君。夫东川去郡城百二十里，人所罕至也。君异邦踈逺迹，少入市，人所罕亲也。众口爱憎，尤所罕同也。然称善则均，咸若身至目覩者，无他焉，因其实而已矣。

　　今庠序满郡县，其当循视临励，徃来之冲，漠然不加意者不少，闻彦深之风宜知所愧哉？《传》㈡曰：“兰生深林，不以无人而不芳”，又曰：“鹤鸣于九皋，声闻于天”，彦深有之。山主陶氏与仆通谱，族多英俊，惜其代去，遣人征文以为赆。余既懐张君而不遇，又喜同宗之好，义也，恶能已于言。

　　君将听除命于朝矣。旅寄京华，交际贵要，当有谠言良猷以撼羣听，俾施于世，有以固承平之基，苏疮残之境，毋懐寳以自得焉。鸿鹄振羽，青冥无极。安得携手于北风，徒延伫于停云㈢也。

　　旁批：㈠苶，音涅，疲倦也。

　　㈡传，《荀子宥坐》：“芷兰生于深林，非以无人而不芳”。《孔子家语在厄》：“芝兰生于深林，不以无人而不芳”。

　　㈢停云，陶潜《停云》序：“停云，思亲友也”。

　　

　　送林景山序

　　守令六事其一曰常平得法，郡邑建仓置属，以府曹俸久者充，优减其考，由是林景山与兹选焉。景山旌徳人，貌古而言直。自新安迁姑孰，须鬓斑斑，趋跄黄堂，引经援律，商订政务，列侯纳其忠。性爱攻诗，或闲隙，或纷遽，吟哦常弗辍。徃来衢市，襟帽伟雅，宛有老儒仪度，人莫知其为吏。及调常平，乃不以冷寂为嫌，欣然受委，将以展敛散周恤之策，使官有偹，而民有恃，其志亦不群矣。

　　夫常平之名始于汉五鳯间耿寿昌㈠之请。谷贱増价而籴，以利农。谷贵减价而粜，以利民。及观管仲相桓公，通轻重之权，谓岁有歉穣，故谷有贵贱。民有余则轻之，人君敛之以其轻。民不足则重之，人君散之以其重。轻重敛散以时，则大贾蓄家不得豪夺吾民矣。令县州里受公钱，皆籍粟入。李悝为魏文侯作尽地力之教，谓籴甚贵伤民，甚贱伤农。善平籴者，必观岁上中下而籴之，使价平而止。小饥则发小熟之敛，中饥则发中熟之敛，大饥则发大熟之敛。或遇水旱，籴不贵而人不散，行有余而补不足。齐魏用二子术，国皆富强。耿中丞之议盖本诸此也。

　　然成周养民之制，县都有委积，仓廪有分颁，振荒恤灾，具载礼典。圣人立法，先事豫防，俾岁虽凶而常丰，民虽贫而常足。则管李之见，又岂无所本哉？昔耿说甫出，萧望之非之，元帝时诸侯多言可罢，《后汉》语曰：“外有利民之名，内实侵刻百姓，置之不便”㈡，岂常平独可施于邉郡，而不可通行于天下欤？抑亦可以通行而治之者不得其法欤？今制既曰常平得法，为守令者可不加意欤？

　　景山居其职，要不可不知其法也。今籴本示增直之文，输戸罹倍偿之扰。贮之久则腐而味变，曝之干则耗而数亏。待哺者未沾恵于勺龠，而中产者已不胜其配抑矣。景山徃尽乃心，变通有方，师成周养民之制，而采管、李、寿昌之所长，使国家实利，异时下及困穷，而不徒以粉饰治具。庶几成守令之最功，是则余之所期也。

　　旁批：㈠耿寿昌，《汉书食货志》：“耿寿昌白令边郡皆筑仓，以谷贱时增其价而籴，以利农谷，贵时减其价而粜，以赡贫民，名曰常平仓”。

　　㈡引《后汉书卷三十八张法滕冯度杨列传》语。

　　

　　送刘秀才序

　　唐虞三代之世，皋夔稷契伊傅周召㈠浑然全才，为时辅佐。道徳勲业，标凖万世，未甞有儒与吏之名也。《周官》谓儒以道得民，吏以治得民，二者并立，然犹相济为用。秦不师古，弃诗书，事刀笔吏，始坑儒，而反胜焉。汉之时习章句者为儒，攻法律者为吏，判为两涂。纯任吏而用其长，故有萧曹丙魏㈡之能。不纯任儒而用其短，故有贡薛韦匡㈢之偏，世不察此，槩谓儒不吏若，岂刑名贤于六经欤？宋儒者设经义治事，斋人才之兴，骎骎逼古，吏本于儒也审矣。国朝混一，治虽尚吏，世祖号称儒教大宗师，则崇儒尤重可知。今职簿书，佐官府者，通谓之吏。先朝诏旨若曰：“秀才、生员愿为吏者，俾为之”。窃论秀才为文行英茂者言，生贠但廪业于学校者尔。文行英茂者必将异于人，生贠初学，何敢攀而伍之？然擢吏恒于生贠，而名秀才者不得与，似非明诏初意，此亦吏弊不谙大体之一也。

　　刘秀才者，甞训导南轩书院，继为太平泮庠训导。宪轺临部，命郡府辟为吏，则与生贠者殊矣。所谓儒术饰吏事者，非独见于古也。余故表而出之，且示取吏于儒，不专求之生贠也。

　　旁批：㈠皋夔稷契伊傅周召，皋陶、夔、稷、契、伊尹、傅说、周公旦，召公奭。

　　㈡萧曹丙魏，萧何，曹参，丙吉，魏相。

　　㈢贡薛韦匡，《容斋续笔》：“《汉书元帝纪》赞：贡、薛、韦、匡迭为宰相。谓贡禹、薛广德、韦元成、匡衡也，四人皆握娖自好，当优柔不断之朝，无所规救”。

　　

　　●钦定四库全书陶学士集巻十四（明）陶安 撰

　　

　　○序

　　送黄文敬长岱山序

　　天下之都邑京师为大，天下之川泽海为最大，北至于京师，东南观于海，皆雄竒之逰。或无因而徃，则想慕而不可亲，憾于心者有矣。

