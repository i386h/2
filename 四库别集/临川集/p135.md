<!-- { "loadSidebar": true } -->
　　一、言者谓上三等户及城郭有物力户即从来兼并之家，今乃立定贯伯，许之贷借，非抑兼并之意。又河北每保须要上三等户一人，上等户必不愿请，官吏既防贫户不能送纳，岂免差充甲头以备代陪？又提举官峻责州县，如人户不愿请，即结罪申报。若选官晓谕，却人户愿请，即当别作行遣。州县官吏惧提举官晓谕，苟免捃拾，岂无贫下浮浪愿请之人，或须散配？本司今按乡村上三等及城郭有物业户亦有阙乏之时，从人举债，岂皆是兼并之家？今贷贫民有馀，则以给此等户，免令就私家取一倍之息，乃是元敕抑兼并之意。河北每保须要上三等户一人者，盖以检防浮浪之人。若有上户肯与同保，即非浮浪之人，若无上户肯与同保，即自不许支给，何须更行散配？若谓上三等户必不愿请，须差作甲头，自是抑勒违法。况今年开封县甚有上三等户愿请，即非抑勒。以近验远，事理可知。至于提举司约束官吏，止是阙防因循避事坏法之人，即非迫胁，须令抑配。若提举官或急于功利，讽州县抑配与人，即诸路各有安抚、转运、提点刑狱，其为朝廷委任，皆在提举官之上，若有州县官员故欲堕坏新法，或曲徇提举官意指抑勒百姓，自当纠举，依法施行，及具事状闻奏，岂宜以官吏违法之故，遂欲废法？

　　一、言者谓百姓各有本户税赋及预买绸绢，又生此一重预给青苗钱，则人户不易。本司今按，百姓税赋之外，逐路承例科敛，名目诚多。然当阙乏之时，不免私家举债，出息常至一倍，此所以贫者愈困也。今贷与常平本钱，乃济其艰急，又止令约熟时中价例纳斛斗，至于时物价贵，然后令纳见钱，比元本不得过二分，即是免于兼并之家举一倍之息，民户有何不易？

　　一、言者谓但躬行节俭，常节浮费，自然国用不乏，何必使与利之臣四出以致远近之疑。本司今按，先王之政，未尝不以食货为始，张官置吏，大抵多为农事也。近世以来，农人尤为困苦，朝廷但有徭役加之，初无岁时补助之法，近自京畿，陂防沟洫多有不治，乃至都城侧近，往往绵地数百里弃为污莱，父子夫妇，流离失业，四方遐僻，不问可知。一方水旱，则饿死者相枕藉，而流移者填道路。如前岁河北一饥，则不免漕江淮之米以救之，然于人之流亡饿莩未有补也。至有非泛用度，或不免就上等户强借钱物，百姓典卖田产物业以供暴令，此亦可谓国用乏矣。至于差役困苦农民，使之失职，则士大夫之所共见，不待论说而后可知矣。故陛下即位，诏书丁宁，以务农理财免人役为政事之急，诚知方今之忧为在此也。今置提举常平广惠仓官，兼主管农田水利差役事者，凡以为此而已，固非使之削百姓以佐人主私费，亦岂得谓之兴利之臣而致远近之疑？

　　一、言者谓今常平千馀万缗散作青苗钱，民所欠负，财力既竭，加以水旱之灾，不得不为之倚阁，因郊赦除之。十年之后，千馀万缗散而不返矣。常平旧法，自古立制，而无失陷之弊，不当变改。本司今按，常平新法，预给价钱，并令公人识认，又须十户以上为一保，如河北又须保内有上三等户一人，自来预买绸绢及给青苗蚕盐，其关防法未能备具如此。乃不闻有拖欠除放，则常平新法自非官吏故欲沮坏，不容独致失陷官物。今新法之中，兼存旧法，但以旧法广储蓄、抑兼并、赈贫弱之方尚为未备，又无专领官司，所以诸路例多籴价贵斛斗，至有经数十年出粜不行，无补赈救。又粜籴之时，官吏奸弊百端，故须约《周礼》赊贷增修新法，专置一司，提举觉察，非废旧法、违古制也。

　　一、言者谓新法不当示之条约，明言利息。本司今按，《周官》贷民，明言以国服为息，盖圣人立法，推至信于天下，取之以道，非为已私，于理何嫌而不可明示条约？

　　一、言者谓坊郭户既无青苗，不可贷借。本司今按，常平旧法亦粜与坊郭之人。今若给散农民有馀，仍不许防郭之人贷借，是令常平有滞积馀藏而坊郭之人独不被朝廷赈救乏绝之惠也。《周礼》贷民之法，无都邑鄙野之限。今新法乃约《周礼》太平已试之法，非专用陕西预散青苗条贯也。

　　今新法方行，若官吏不能体朝廷立法之意，不肯公共推行，或以钱斛抑配与人；或利在易为催纳，专贷与物力高强户；或留滞百姓不为及时急纳，故纵公吏乞取，致百姓枉有糜费；或不量民物力，给与钱斛太多，致难催纳；或不能关防辨察，令浮浪之人自为一保，冒请官物，致难催纳；或拖延不为及时催纳，却非理科校公人百姓之类，自是州县官吏弛慢，因缘为奸，不可归咎于法。乞令逐路安抚、转运、提点刑狱、提举官常切觉察，依条施行，命官具案取旨，重行绌罚。安抚、转运、提点刑狱、提举官失于举觉，致朝廷察访得实，亦当量罪，第行朝典。（同上。《宋会要辑稿补编》第一七五页）

　　【乞废玄武湖为田疏（熙宁十年）】

　　臣蒙恩特判江宁军府，于去年十一月十一日到任管当职事。当时集官吏军民，宣布圣化，启迪皇风。终戍一载，所幸四郊无垒，天下同文。然臣窃见金陵山广地窄，人烟繁茂，为富者田连阡陌，为贫者无置锥之地。其北关外有湖二百馀顷，古迹号为玄武之名，前代以为游玩之地，今则空贮波涛，守之无用。臣欲于内权开丁字河源，泄去馀水，决沥微渡，使贫困饥人尽得螺蚌鱼虾之饶，此目下之利。水退之后，济贫民，假以官牛、官种，又明年之计也。贫民得以春耕夏种，谷登之日，欲乞明敕所司，无以侵渔聚敛，只随其田土色高低岁收水面钱，以供公使库之用，无令豪强大作侵占。专驾巡狩，复为湖面，则公私两便矣。伏望明降隆章，绥怀贫腐。（同上。《景定建康志》卷一八。）

　　【邕管事宜（责用州峒之酋）】

　　两江溪峒非独为邕管之藩篱，实二广所恃以安者也。然而州峒无城壁，不足以守，道路散漫，不足以控扼，其有可胜之势者，生齿三十馀万众而已。以山川之险阻而生长于其间，又渐被声教百年之久，岂无可用之材？然上之人未能固结其腹心，是以虽欲自效犬马不可得也。夫欲知外蛮之情，莫如用两江州峒之民；率两江州峒之民，莫如责两江州峒之酋首。今两江州峒酋首有才力足以服众，有计数足以料事，有勇足以赴功，有惠足以使人，有桀黠者，有奸诈者，有塞实者，上之人未必尽知，知之未必能用，用之未必能尽其才。此所以熙宁中交贼长驱围邕州城凡四十馀日，而两江州峒之酋偃然坐视，无一人出力率众以为之援助者。非条法之不严，良由平日不假之以事权，所以上下不能相及，一旦缓急，左江之视右江，田州之视冻州，无以异于秦人之视越人，尔为尔、我为我也。大抵峒酋畜积丰足，所以好名而不甚嗜利，可以赏劝，难以威胜。为邕守者，刑法苛察则怨望必生，体貌高严则下情不达，啬其货财则不足以致其力，略其功赏则不足以尽其心，此其情不可不知也。若夫峒民，则性气愚弱，而生事苟简，无怀土之思。冬被鹅毛衣棉以为裘，夏辑蕉竹麻苎以为衣，团饭掬水，终食餍饱，屋不置灶，不穿井，不畜粮。其养生丧死之具，悉穴土以藏，谓之地穴。高险崖岩之上，各安巢穴，一有寇至，举家以登，矢石所不能及。谓之劝赏，使之乐趋，则居处得以安，事艺得以精；不然，则烦扰困苦，不胜其弊，去而之他州、入外界者有之矣。今两江团结系籍丁壮十万馀人，左江如安平州、七源州、思明州、西平州、笼州、禄州、古甑峒、猡峒、武德峒，右江如田州、冻州、廉州、隆州、忠州、安德州，则曾经战斗，人人可用，外蛮尝畏之。若其馀州峒，则强弱能否相半耳。其酋首之家，最得力者惟家奴及田子甲也。有因攻打小獠，以半布博买，有因嫁娶，所得生口，以男女相配，给田与耕，专习武艺，世为贱隶，谓之家奴。其选择管内丁壮事艺精强之人，与免诸般科率工役，则谓之田子甲，又谓之马前牌。大州峒有五百人，其次不下二三百人，皆其自卫之亲兵也。大率人材轻劲善走，耐辛苦，以皮为屐，陟高涉深，如履平地。遇有事宜，倚山靠险，乘间伺隙，敌未易当。若施之平原旷野，教以阵队，授之节制，则非其所宜矣。所用器械，有桶子甲、长枪、手标、扁刀、遏铲牌、山弩、竹箭、桄榔木箭，遇敌则以标、牌在前，长枪、山弩夹以跳，一于进前，而不处其旁后也。交趾用兵，亦多如此。箭羽以木叶而不施镞，涂之毒药，勿问久近，临用时溃以姜汁，发其药力。两江俱有毒药，而出吴峒者为最紧也。田、冻、忠、江等州产铁，冻州、安平州产漆，难得鱼胶，以生牛皮烂蒸细捣以制造兵器，亦甚牢固。冻州所打扁刀，诸蛮尤贵之，以斩牛多寡定其价直，连斩五牛而芒刃不钝者，其直亦五牛也。又作蛾眉小刀，男女老少皆佩之以防，中叶箭则用此刀剜去肌肉，得不死也。（同上。《古今图书集成》职方典卷一三九七。）

　　◎制诰

　　【沈德妃侄授监簿制】

　　敕某：京官、吾所重也。故设磨勘之法，以待吏部之选。非有劳而无罪及有任举之官，则不可以得之。尔由外戚，以孩幼入官，得吾之所重。其强勉学问，求为成人，以称吾待尔之意。（《王文公集》卷十二。）

　　【皇亲叔敖转官加勋制一】

　　朕大赐于天下，虽疏以远，无遗者矣。又况于宗室之近哉？尔序官内朝，克有嘉问。绳绳之庆，协于声诗。褒命有加，往其祗服。（《王文公集》卷十二。）

　　【皇亲叔敖转官加勋制二】

　　朕既肆祀于明堂，而大赍以布神之福。尔列名属籍，序位内朝，肃雍在庭，克相厘事。以差受宠，其往懋哉。（同上）

　　【覃恩转官制一】

　　敕某等：永惟先帝，君临天下馀四十年，功德之所及博矣。非夫在廷文武之士，宣力中外，亦何以致此哉？眇然之躬，嗣守成业，敢忘大赍，以劳众工。尔等各以才选，序于朝位，膺践禄次，往其丕钦。（同上）

　　【覃恩转官制二】

　　朕初即位，奉行先帝故事，大赍四海，阻深幽逖，无所不及矣。又况于朝廷之上，岂可以忘哉？尔等能以忠力靖共职事，进位一等，往其钦承。（同上）

　　【吴省副转官制】

　　朕设考课之令，以待万官之众，不欲使一介之贱，有勤而不察，有善而不知。又况于左右任信才良之臣，校功数最，当以叙进者乎？以尔具官某，学足以知前人，智足以议当世。比更选用，皆以才称。三司地征，使务为剧。往贰厥事，不劳而能。畴其积功，迁位一等。是虽有司之常法，然非夫效实之如此，则何以称焉。（同上）

　　【土度支转官制】

