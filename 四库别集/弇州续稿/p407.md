<!-- { "loadSidebar": true } -->
　　
　　华孟达
　　
　　迩从除目中得足下补官报不胜慰情既作选人非久无虞桂玉而浙又天下首藩幕府多暇轻刀篮笋从容于吴山西湖之间一切烟霞泉石诸胜都归锦囊中矣得手教知以兹月中旬履任兼辱清贶怳如亲承颜色仆已四上乞骸疏矣颇闻庙堂见怜有相许意五湖长印复当见归想足下亦为我称快也所需吴方伯书谨如命此公怜才且复具眼见足下自当下榻把臂岂假鄙言而重耶王都阃亦为作一书其人亦佳士也与徃还殊足慰寂寞仲达兄幸致声薄侑不一
　　
　　张叔琦
　　
　　仆自戊子夏得吾亡弟耗已又得尊先公厌世耗悲陨之后顾影忽忽若不知有此身者唯欲效一言以自托于不朽则后死之责耿耿一念无己业为亡弟状其行矣仲春初使者万里来得手教及刘玄子比部所草尊先公行状而以地下之石见拟也不佞即不敢不辞然何忍辞适会上书杜门引疾乞骸得少余日次第成此仆生平覩李于鳞之孤峻絶俗尊先公之恢廓并包以为世无能鼎足者若徐子与汪伯玉差近先尊公姑未论其文其材用似不及也先尊公之功业伟矣志语不当及吾曹倡酬谐谑细事然尊先公精神所注故不能去之今庙堂之不右文士久矣去之操觚少年将以我为傅比也陆太宰毎语至易名辄为扼腕欲言之主爵仆独谓于兹时即得必不畅人意日久论定谁能小轩轾哉所寄尊先公遗留物无论润笔是尊先公手泽受之不可却之不可其晋公重耳出亡图北宋名家也行笔极精密细劲而拂拂有生气正何必李伯时苐考重耳出亡几三十事而今仅十帧可考者七事而已以此不能为完璧今置之案头朝夕展翫令人思尊先公也古铜香盘留供世尊前若玉带蟒袍值过重且非老病尚书所可望御者却附使者返之薄芗币修几筵之敬不一一
　　
　　与騄侄等家信
　　
　　昨午后得汝及骕儿书汝兄骃以十五日三鼔奄然不觉惊晕絶倒此儿孝友忠信温慈和理生平无纎芥过最能得我意一旦舍我而去何以慰我老懐且生平遭遇偃蹇未尝一舒眉头今更夭折痛哉痛哉闻汝嫂妊身已七月倘得举雄犹足少报为善者然既夺汝父又剪汝兄天意叵测如此又安敢必也汝母既在哀疚中复遘此变情事可知汝与駪宜朝夕委曲慰劝以上有大事未襄下有儿女未了强进粥药自排解汝嫂尤宜抑情保啬汝兄不絶之线系伊一身沟渎之谅不为节也柩停楼下差便但不知出殡时廊下可容发棺否不至拆墙否开丧事应寝葢父服未满礼称罪人不在母之存否寄去门帖可写用若近房兄弟至亲好友谊不容己者间一领之赍发亦不可缺汝兄死百事大小在汝騄矣汝身亦不甚强壮须加意节慎今令骕儿帮汝凡事仍与潘省老曹永懐计议坟上穆位尚未葬泾水何得言冲若冲汝祖位下右胁于次房或不宜耳既已拈破可备价买金氏田改通泾头又闻人言东边过街楼不宜亦当拆毁苐此等皆小疵未必其应如此之速而祸如此之大得非新宅位置有所不妥乎从容延堪舆家一看如何高低乡田系汝兄者恐管庄人生别意可禀汝母严核之我于前月初六日晩梦汝父对我言我象碁心法之妙唯此儿能继之一旦狼狈至此寻涙十行下覆面涎涕溢口失声我亦痛哭而醒甚疑之葢两日而汝兄病信到矣以故忧之特甚然犹谓世无可治之痞亦无遽死之痞盛后和即到亦无如之何然不谓其速如是也和州之术神矣竟无反矣痛哉痛哉余不能尽
　　
　　弇州续稿卷一百八十
　　
　　●钦定四库全书
　　
　　弇州续稿巻一百八十一
　　
　　（明）王世贞 撰
　　
　　○文部
　　
　　△书牍
　　
　　答汪象先
　　
　　贤叔父来得足下手书申契阔之雅及损饷扇盒俱领讫尊公谼中无恙侍膳读礼之暇著作日新不朽大业成矣足下足称佳子弟苐近闻稍有纷纭葢叔父云尔得非以酒徳小累耶勉旃自爱仆自入春来于生人之好一切从澹唯文字结习时时徃徃作挠耳方欲驱埽之而足下乃犹嗜其土苴耶聊附一部去不足存也贤叔父出足下所藏三种戎路表黄庭经右军杂帖皆宋搨纸墨精甚然是思陵手临殊于大雅不足阴符经乃祝希哲书刻石者后有颜真卿云云一行下禇遂良字割作赝帖耳希哲六体书极真而不能大佳其仿眉山双井尤劣漫为提出想足下不以为讶也病目草草不次
　　
　　又
　　
　　不见足下十年矣每长公过我偕二仲杯酒流连念若少一人者乃足下竟不复过我不敢以为望苐觉山园少足下足下亦少此山园两缺事耳长公作大縁事于金焦间帝释天龙人非人等俱拱听第不免折芦老僧一笑如何计还谼已久闻为叔氏授室腊月十八吾家少儿亦尔自此可完向禽之诺矣茅平仲磊落男子也惜仆方习静倦饮不能数周旋书已为致之矣太清楼帖佳甚政何必出朱忠僖乃为真耶二王楷亦然但非秘阁全本耳一一为跋讫并扇附纳珍味祗领薄有所报勿以为亵幸甚
　　
　　答华西湖
　　
　　公集成而需不腆之言以弁也则孟逹兄弟尝露之矣今公复以诚恳而二子先容焉仆虽陋敢忘其诺且幸而未及献歳墨卿犹在御也公年今七十有七耶而好吟不已思托于豪贤如百谷辈以传甚壮之念之使者将集至时已迫暝啜术粥毕即烧灯畧读一过大都多和平尔雅之旨第集名骋游未甚合至乐府诗余而后知靖节之赋闲情不虚也仆久不受润笔而公所贶皆机杼中物不忍孤来美谨拜嘉独诵书辞未类意以为仲达笔不则郁人文也昔陈琳为曹骠骑作书子桓疑之而复托琳以书辨公得无类是乎然书以叙悃信情而已不必作此吃吃也一笑
　　
　　答华孟达
　　
　　华与吾王为世讲而又世姻也顾独不识足下乃至耳中亦未有足下而一旦忽拜足下书及诗乃至并得足下全集而读之仆跌宕翰墨之场三十余年矣所接海内名士殆尽而于一衣带水地羔帛还徃中失足下良可怪也虽然士怪不终合不怪晩也足下以臭味偶入故所饰奬仆太甚使仆惭于前辈长者及吾先友然而足下自从灵扃得之非随世漫笑哭者仆安敢复置喙也足下诗在浓淡间时具悠然之趣而调复朗朗文简劲有法尺牍尤隽永苦乏踵门者不能尽足下才耳过此当日益弘诣诚未覩其止也后序为仲氏将足下授之意耶抑自草耶自草者仆又失一人矣伯仲之亟称郁人文者操觚凡几年其人未老否不然仆又失一人也小暇幸与偕来仆将启弇州园而扫容觞之石以俟雅贶种种云霞之润溢我几席后一月当成序及报草先附不腆之谢于从者幸亮存为嘱
　　
　　又
　　
　　日来携集丐序者麕至意殊苦不能应之独至诵足下诗文辄令人爽然捉笔构语不觉清飔之入懐也梓之当令晋陵纸贵第不知仆重足下将足下重仆耶所愿更益充吾学养吾气气完而学富遇触即发有叩必应吾常操彼之柄以役之而不受彼役乃足称大家耳六朝以前所不论少陵昌黎而后苏氏父子亦近之惜为格所压不得超也北地济南格超矣其诗不受役文不能不受役也足下勉之辱示郁人文要须一见之不则得其著述亦可所饷名迹种种第山房中非缺此而损足下槖装后勿复尔也序稿呈览外薄意附报不一
　　
　　又
　　
　　足下念我至矣第每得一信则文日益多又益竒且工也所致左氏谋间及两生徃复书病中强读之不厌人文之嗜古笃矣毋论谋间出左氏卒卒竿尺语亦左氏也仲达谓其敷言似子云毋论不见敷言即卒卒竿尺语时亦子云也乃至作迁殷诵洛语于寒暄讯问间亦几乎牛刀割矣奈之何不使握如椽笔效丹墨旃厦也仲达才本高俊语时出以法故让耳大江以南操觚之士仆必识之而以问足下间得百一应耳以及人文及仲达则百问而百不应噫嘻我知之我知之不佞披■〈扌昌〉于天下垂三十年而今乃信诸所以得名者非吾所得意者也大丈夫贵心赏耳虽然亦愿有以效三君子夫日月星辰其垂象亘万古而长新者元气布也黄河之流歴万里东注海而不屈者元气贯也不有孟子庄周战国策司马子长足广乎玉虽贵仆愿三君子化工之叶木也不愿三君子玉工之叶玉也仲达书中徃徃有好仙语意欣然若有会但不宜误读抱朴子悟真篇落汉武黄金灶温柔乡穽耳仆过中秋即入团焦涂塈四周如袁夏甫惠生五车一字不得用儿曹甫踰髫即令受产以此尚愧龎公足下为我觅诸名士翰墨深愧来意之辱为留沈氏则一帋其它却附纳勿见讶也食品拜赐归田歳间所为文辞得四十巻只堪覆瓿耳
　　
　　又
　　
　　郁人文来云以太公违豫故足下从事医祷间甚苦不能走一介讯问而使者以手书至矣四絶句朗朗是金台宫中语但仆实无所证块守一室焚诵为业仅欲息机埋照以俟异日之引而过为诸贤饰画令人且惭且畏太公当以勿药比来江左殊有百歳人毋虑也足下文必传世丹穴渥洼体格已成但长其葳蕤极其蹀躞可耳吴中顾山甫诗而隠者也品格高甚贫不能暖突惟足下一过访之承损饷食物破例领半以章来雅后勿复劳筐篚也
　　
　　又
　　
　　灵軿见访时适于俗客有所畏拟以日下舂烹葵烧笋作物外谈而云雨飘忽不复可踪令人怅然足下诗譬之宋卫已自成国采而为风可删者少贤仲氏则大邦赋也然尚未受命于东都虽磬控纵送洵美且都而少一段如组如舞在仆既蒙物外之赏当必有所效幸小寛之羸病初起气息惙惙流火之前或得如约也金刚经是宋佳刻而解者一村老儒开口说波罗密比之荆公三昧尤误今却附璧勿讶勿讶
　　
　　又
　　
　　仆自仲秋后体始得小挺而日苦笔砚役忽忽无寜思足下诗大抵成就少可受雌黄者故未及勘却为仲子勘一畨然亦任意兴时发时懒去取或未当仲子天才大有神至语亦有从苦思入者第下韵入字徃徃未穏恊以故句饶专力而篇少全功譬之未攻之璞骤令拙工见之不免相累老卞耳昨见宗伯公意不甚满仲子尺牍以檀左法不可恒用恒用则为人所窥郁人文小语自咀自誉可耳难于贵洛阳纸也此语似有致足下识之别纸所谕大阮欲得诗序仆于新正誓絶此障矣今则未敢悬却也百谷好于笔吻间作业不唯调此公亦似调仆呵呵
　　
　　又
　　
　　前者承足下与山甫枉驾出所梓新编见示俾为之序既而读之徃徃取清适而绌雄竒贵风度而略气格若吴子诸近作多辟支佛果非大乗十地菩萨位也以足下已诗证之大有胜彼者可知己内篇之目尤未献服众志憎兹多口以故拙序多归美山甫实欲为足下解纷耳亦不必与山甫言足下更后十年当率诸侯攘夷摈楚而后谓之盟主不至作句践纵横江淮间而已仆所评拟似不必列巻端中间取一时俊快未可便称汉廷老吏也何如何如
　　
　　又
　　
　　向者足下过金陵时方苦应试之士麕集褦襶报谒挥汗成雨于生平知己竟遂寥简此歉何如亦恃长者见亮形迹之外耳足下为名场所耗磨别托赀郎以了壮游之兴若长卿文人次公循吏俱繇此阶何自为屈倘携近集百巻燕中如陈伯玉故事当一日而名动公卿太原公故知足下必为倒屣仆之此书亦赘疣耳区区衰老对镜自憎加以手足之痛乞归不遂当图再上其它笔砚之债牵累无以聊生足下亦怜之乎西虏纵横南盗猖獗而肘腋之间隠忧复深见太原公眉头恐亦无舒理雅贶祗领聊附薄报不宣
　　
　　华仲达
　　
