<!-- { "loadSidebar": true } -->
　　吾道正脉实由近世周程张朱有以倡明之也至我太宗文皇帝乃始表章其言行天下由是天下士习一归于正呜呼盛哉然今之君子能忻慕而笃信之则河东薛公其人也公讳瑄字德温世为山西河津人其先自奚仲封薛侯居河东子孙遂以为氏曽祖常祖仲义皆通经教授乡里父贞洪武初领乡荐为真定元氏教谕仲义贞俱以公贵赠通议大夫大理寺卿祖母母皆淑人初母齐淑人梦一紫衣人谒见已而生公祖以生时卜之吉曰此子必大吾门童时教之诗书辄成诵日记千百言贞为荥阳教谕公侍行时年十二以所作诗赋呈监司监司竒之旣而闻魏范二老先生深于理学乃礼延于家供子弟职日与讲习周程张朱性理诸书久之叹曰此道学正脉也遂焚其所作诗赋专心于是至忘寝食永乐已亥贞改河南鄢陵时教官考绩以科贡多寡为黜陟贞大以为忧公乃补鄢陵诸生遂中河南乡试第一明年登进士第以省亲西归是岁秋贞有疾公日夜不离左右及居丧一遵古礼服阕愿就教职会宣庙思得良宪臣选擢云南道监察御史出监湖广银场公闻前监者多致富至则黜贪墨正风俗手録性理大全一书潜心诵读每至夜分方寝或思有所得即起燃烛记之或通宵不寝味而乐之不知手舞足蹈也丁继母忧服阕会有言学政不举者吏部尚书郭琎首荐公提调山东学校公欣然就之曰此吾事也每临诸生必亲为讲解不事夏楚皆呼之曰薛夫子未几用杨文贞公荐召为大理寺右少卿明日转左少卿公作大理箴以自警时中官王振权倾一时或欲邀公拜其门公正色曰安有受爵公朝拜官私门邪已而遇诸途众行跪礼公独不屈振由是不悦会有狱夫实病死三年其妾私于人欲出嫁妻弗听遂诬妻魇魅夫死公为辨其寃都御史王文谄事振乃诬公出入人罪系狱当死人皆危之公怡然曰辨寃获咎死何愧焉手持周易诵读不辍至覆奏将决大臣有申救之者得免官放归田里公居家六年闭门不出留心理学造诣益深正统己已以吏科给事中程信论荐起公为大理寺丞时敌骑薄都城公分守北门都帅初疑其迂及接言论遂访策焉公曰以天时人事验之此敌必宵遁旣而果然贵州苗寇猖獗朝廷命将往征之公督军饷事竣而还景泰初恳乞致仕学士江渊上疏留之明年升南京大理寺卿有富豪残虐人命者狱久不决执法者欲贷之公曰死者何辜竟抵于法明断之誉播于民謡刑部尚书杨宁都御史张纯初以材力相尚及与公同事叹曰如薛公当于古人中求之中官金英奉使道出南京公卿俱饯于江上公独不往英至京言于众曰南京好官惟薛卿耳壬申秋召至京复为大理寺卿有草场火朝廷欲置典守者罪公力辨之获免苏松有饥民乞粟富家吝而不与遂火其屋蹈海以避罪时遣太子太保王文往廉之文以谋叛籍其家众皆畏势莫敢发公抗章辩之文亦悟其非获免者甚众是岁公年近七十复乞致仕不允天顺改元英庙复位素知公学行迁礼部右侍即兼翰林院学士召入内阁知制诰寻主考会试事竣转左侍郎居数月公见将臣石亨等窃弄威权叹曰君子见几而作岂俟终日乎遂引疾恳乞致仕居家八年四方学者从之甚众公惓惓以复性为教尝曰此程朱吃紧为人处而欧阳公言性非所先误矣又曰学者读书穷理须实见得然后验于身心体而行之不然无异于买椟而还珠也忽遘疾弥留衣冠危坐于正寝精神不乱悠然而逝时风雷大作有白气上升天顺甲申六月十五日也距生洪武乙巳八月十日享年七十有三配宁氏赠淑人生子四人长曰溥次曰淳次曰浚邑庠生早卒次曰治亦卒孙男四人禥登天顺甲申进士第孙女五人呜呼公之学践履笃实之学也尝曰格物只是格个性吾于日用之间必体察之何事是仁之发见何事是义之发见至于万物各具一理万物同出一原是其贯通处也每以圣贤为师随其所寓图书箴规一言一动于理稍有违失便觉身心不安凡辞受取与必揆诸义一毫不茍晚年玩心高明黙契其妙有不言而悟者矣其出处大节光明峻洁于富贵利达泊如也接人无大小众寡一以诚待之教之有序而其言平易简切不为穿凿竒僻之说为文必根于理辞旨条畅所著有读书录行于世河汾集藏于家呜呼宣徳甲寅秋予始识公于河津知其造诣之深自后仕途南北弗获相从有时同朝亦各守职务或有所疑但手书质问而己天顺初公入内阁予亦滥与其间曽未数月公致仕去矣有道者之难遇也如此公之没也四方之士闻之莫不叹悼朝廷得讣遣官谕祭其家复令有司营葬事禥乃以公门人国子监丞阎禹锡之状来请铭其神道之碑呜呼予岂足以知公也哉然义有不可辞者铭曰昔有王氏鸣道河汾流风余韵以启后闻相彼薛公不以自足濂洛关闽意向尤笃学优而仕实始为亲仕日以进学日以新学匪辞华实欲闻道身体力行遂以深造惟公之心胜已之私惟公之迹不愠不知富不幸求难不茍免随寓而安名亦丕显成彼后学笃是先贤在古为难公无间然嗟今之人无公所好公今己矣谁臻其奥我铭其隧以诏乡人千载而下庶得其真

　　资德大夫正治上卿南京户部尚书张公神道碑铭

　　公讳凤字子仪先世沧州盐山人后徙真定之安平曽祖才兴祖德林俱潜德弗耀考益故为礼科给事中与德林俱用公贵赠资政大夫户部尚书祖母王氏母李氏俱赠夫人初李氏有娠一夕梦大星出懐中觉而生公人以为异三岁取父书作读诵状识者知有竒志邻有病召巫治之公往观竟不验扣其神曰卿相在此公去神乃降众惊异曰此子殆不凡者稍长从太常少卿郑雍言授春秋经每有讲说即能问难颕悟异常已而母病躬侍汤药衣不解帯母卒居丧尽哀人服其孝永乐己丑北敌侵边文庙亲征以给事君赞理戎务因主将失利没于阵公时年十四大父母垂白在堂家道萧然公哀毁踰礼与兄奉祖还家竭力事养得其欢心久之有司闻公孝友选为邑庠生公益奋力于学虽祁寒暑雨不辍遂领乡荐入太学时鸿胪序班缺员例选北人为之吏部尚书蹇忠定公义见公异之曰是生不可就此职也宣德丁未登进士第癸丑春擢刑部江西司主事时江西豪民为逆者千余人系狱未决付公理之公一讯皆得其情狱上获生者数百人能誉大振大司寇嘉公之才特令总阖部章奏及录在京逮系者正统戊午冬特升本部右侍郎由主事进侍郎者自公以前未有也己未夏以京城草场出纳多弊敕公巡督之辛酉春改南京户部右侍郎公上疏曰南京根本重地粮不可不素蓄宜每岁分米二百万石遂定为令往年南京蒭粟专委之宪臣至是勑公兼督葢以出纳严慎故也时人以公执法呼为张板朝廷亦知其名己巳春赐玺书嘉劳有清勤公正之褒赉以白金文绮景泰壬申春升本部左侍郎未几进尚书明年廷议谓公素有誉望乃转兵部尚书叅赞守备机务又明年召为户部尚书时边务方殷钱榖之费动以万计多以不给为忧公至处之裕然国用不劳而足天顺改元皇上复位思南京旧都得旧人庶可以厌众心仍命公为南京户部尚书兼督粮储辛巳春以考绩赴阙上慰劳有加公以足疾恳辞休致不允舟还疾作未抵任而卒是岁三月十八日也距生洪武丙子九月四日享年六十有六公为人正直而心地平易遇事敢为人不敢以私干之尤笃于友义同门蹇于仕途者必极力助之故人李恂为太常赞礼郎母老子幼夫妇相继而卒公恻然遂养其母以终聘其女为子妇教养其子至于成立又急于济人尝渡江偶遇一舟覆于急流公即捐白金购人救之舟中之人赖以全活性尤真率客至即出酒殽对酌为乐不计丰约与之接者未尝不称为朴实君子人也歴官几四十年勤慎如一日曽无过举卒之日有司以讣闻上深悼之遣官谕祭赐以赙仪复令有司为治坟墓给官舟归葬于乡公配李氏累封夫人子男三人长曰恺次曰悌次曰忭女二人长适王玘次幼在室孙男六人孙女二人铭曰侃侃张公生也不偶大器宏才童时已负乃承家学乃掇巍科歴跻膴仕不偏以颇不偏以颇时呼为板愈见其操孰不严惮允显天性孝友谆谆济物之心一何孔仁旣叅兵戎复总饷馈茂绩宏昭光我士类稽其终始惟忠惟勤懿此言行蔚为名臣褒典式承存没无间呜呼张公全归于善

　　资善大夫南京刑部尚书耿公神道碑铭

