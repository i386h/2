<!-- { "loadSidebar": true } -->
　　昔士徳懐顾恋兴数日辅嗣思友情劳一旬故知深心所系贵贱一也况复恩隆世亲义重知已道庇生人徳覆盖而朝野悬隔山川邈殊虽咳唾时沾而顔色不觏东山之叹岂云旋复西风可懐孰能无思加以静居廓处顾影莫酬秋风四起园林易色凉野寂寞寒蛩吟叫懐抱不可直置情虑不能无托时因吟咏动辄盈篇杨生沈郁且犹覆盎惠子五车弥多踳駮一日聊呈小文不期过赏还逮隆渥累牍兼翰纸缛字磨诵复无已徒恨许与过当有伤凖的昔子建不欲妄讃陈琳恐见嗤哂后代今之过奢余论将不有累清谈挺窜迹草莱事絶闻见借以讴谣得之舆牧仰承有事砭石仍成简通娱肠悦耳稍从摈落宴处荣观务在涤除绮罗丝竹二列顿遣方丈员案三桮仅存故以道变区中情冲域外操彼弦诵贲兹观损追留侯之却粒念韩卿之辞荣睠想东都属懐南岳鑚仰来贶有符下风虽云幸甚然则未喻虽复帝道康宁走马行却由庚得所寅亮有归悠悠之人展氏犹且攘袂浩浩白水甯叟方欲褰裳是知君子拯物义非徇已思与赤松子逰谁其克遂愿驱之仁夀绥此多福虽则不言四时行矣然后黔首有庇荐绅靡夺白驹不在空谷屠羊豫蒙其赉岂不休哉岂不休哉昔杜真自闭深室郎宗絶迹幽野难矣诚非所希井丹髙洁相如慢世尚复防涉权门雍容乡邑常谓此道为泰每窃慕之方念拥箒延思以陈侍者请至农隙无待邀求挺诚好属文不防今世不能促节局步以应流俗事等昌菹谬彼偏嗜是用不羞固陋无惮龙门昔敬通之赏景卿孟公之知仲蔚止乎通人犹称盛美况在时宗弥为未易近以蒲椠勿用笺素多阙聊效东方献书丞相须得善写更请润诃傥逢子侯比复削牍
　　徐勉报伏挺书
　　复览来书累牍兼翰事苞出处言兼语默事义周悉意致深逺发函伸纸倍増愤叹卿雄州擢秀弱冠升堂穿综百家佃渔六学观眸表其韶慧视色见其英朗若鲁国之名驹迈云中之白鹤及占显邑试吏腴壤将有武城歌桐乡谣咏岂与卓鲁龂龂同年而语耶方当见赏良能有加宠授饰兹簪带寘彼周行而欲逺慕巻舒用懐愚智既知益之为累爰悟满则辞多髙蹈风尘良所钦挹况以金商戒节素秋御序萧条林野无人相乐偃卧坟籍逰浪儒物我兼忘宠辱谁滞诚乃欢羡用有殊同今逖聴傍求兴懐寤宿白驹空谷幽人引领贫贱为耻鸟兽难羣故当捐此薜萝出从鹓鹭无乖隠显不亦休哉吾智乏佐时才慙济世禀承朝则不敢荒宁力弱途遥愧心非一天下有道尧人何事得因疲病念从闲逸若使车书混合尉无警作乐制礼纪石封山然后乃返服衡门实为多幸但夙有风欬遘兹虚瘠类士安羸同长孺簿领沈废台阁未理娱耳烂肠因事而息非关欲追松子逺慕留侯若乃天假之年自当靖恭所职拟非伦匹良觉辞费览复循环爽焉如失清尘独逺白云飘荡依然何极猥降书札示之文翰览复成诵流连缛纸昔仲宣才敏借中郎而表誉正平颖悟赖比海以腾声望古料今吾有慙徳傥成卷帙力为称首无令独耀随掌空使辞人扼腕式闾愿见宜事扫门亦有来思赴其悬榻轻苔鱼网别当以荐城阙之叹曷日无懐所迟萱苏书不尽意【并梁书】
　　陶景【字通明丹阳秣陵人齐髙帝作相引为诸王侍读除奉朝请永明中上表辞禄隠句曲山改称隠居梁时累加礼聘不出】
　　答谢中书书
　　山川之美古来共谈髙峰入云清流见底两岸石壁五色交辉青林翠竹四时俱备晓雾将歇猿鸟乱鸣夕日欲頽沈鳞竞跃实是欲界之仙都自康乐以来未复有能与其竒者
　　答虞中书书
　　栖六翮于荆枝望绮云于青汉者有日于兹矣而春华来被草石开鲜辞动情偏志交衿曲信知邻徳之谈无虚往牍夫子虽迹躔朱阁而心期岱岭岂但散发乎髙岫似将飞霜于絶谷良为钦哉野人幸得托形崇阜息影长林每对月流叹临风轸慨徒事累可豁而发容难待自非齐生死于一致孰不心热者乎举世悠悠孰云同此倘遇知已相与共忧朅来虞公兹焉可迈何为栖栖空劳鼔缶迨及暇日有事还童不亦皎洁当年而无忸前修也
　　答赵英才书
　　子架学区中飞才甸外不肯扫门覔仕复懒弹铗求通故偃蹇园巷从容郊邑昔所谓慠賔者此其是乎岩下鄙人守一介之志非敢蔑荣蚩俗自致云霞任性灵而直往保无用以得闲垅薪井汲乐有余欢切松煑术此外何务然亦以天地栋宇万物同于一化死生善恶未之能闻【并艺文类聚】
　　与亲友书
　　【景齐时除奉朝请常欲辞退与亲友书以永明十年解职卜居茅山自称华阳隠居徧厯名山寻访仙药】
　　畴昔之意不愿处人间年登四十毕志山薮今已三十六矣时不我借知几其神乎毋为自苦也【邵陵王萧纶撰陶隠居碑铭】
　　与从兄书
　　仕宦期四十左右作尚书郎即抽簮髙迈今三十六方作奉朝请头颅可知不如早去【摭遗】
　　解官表
　　【景仕齐奉朝请永明十年上表辞禄诏许之仍赐帛十束烛二十挺及发公卿祖之于征虏亭供帐甚盛止于句容之句曲山自号华阳隠居人间书疏皆以此代名】
　　臣闻尧风冲天颍阳振饮河之谈汉徳括地商隂峻餐芝之气臣栖迟早日簮带乆年仕岂留荣学非待禄恒思悬缨象阙孤耕垄下席月涧门横琴云际始奉中恩得遂丘壑今便灭影桂庭神交松友一出东闗故乡就望睠言兴念临波泻泪臣舟棹已遄无縁躬诣不任攀恋之诚谨奉表以闻
　　齐武帝诏荅
　　卿遗累却粒尚想清虚山中闲静得性所乐当善遂嘉志也若有所须便可以闻
　　与武帝论书启【茅山志作表误】
　　【武帝纪云帝草隶尺牍莫不精纪张懐瓘书断云景善书师钟祖王采其气骨时称与萧子云阮研等各得右军一体】
　　奉防左右中书复稍有能者惟周喜赞夫以含心之荄实俟夹钟吐气今既自上体妙为下理用成工每惟申钟王论于天下进艺方兴所恨微臣沈朽不能鑚仰髙深自懐叹慕前奉神笔三纸并今为五非但字字注目乃画画抽心日觉劲媚转不可説以讐昔嵗不复相类正此即为楷式何复多寻钟王臣心本自敬重今者弥増爱服俯仰悦豫不能自已启【劲媚陶集作遒媚不能自己启作不能以不启】
　　又【陶集接前作一书今从要録】
　　适复蒙给二巻伏览标帖皆如圣防既不显垂允少留不敢久停已就摹素者一段未毕不赴今信纸巻先已经有兼多他杂无所复取亦请俟俱了日奉送兼此诸书是篇章体臣今不辨复得修习惟愿细书如乐毅论太师箴例依仿以写经传永存冥显中精要而已【素志一作索冥显作冥题】
　　武帝答书
　　近二巻欲少留差不为异纸巻是出装书既须见前所以付耳无正可取备于此及欲更须细书如论箴例逸少迹无甚极细书乐毅论乃微麤健恐非真迹太师箴小复方媚笔力过嫩书体乖异上二者已经至鉴其外便无可付也【鉴一作止】
　　与武帝启
　　乐毅论愚心近甚疑是摹而不敢轻言今防以为非真窃自信颇涉有悟箴咏吟賛过为沦弱许靖素段遂蒙永给仰铭矜奨益无喻心此书虽不在法例而致用理均背间细楷兼复两翫先于都下偶得飞白一巻云是逸少好迹臣不尝别见无以能辨惟觉势力惊絶谨以上呈于臣非用脱可充阁愿仍以奉上臣昔于马澄处见逸少正书目録一卷澄云右军劝进洛神赋诸书十余首皆作今体惟急就章二篇古法细近脱忆此语当时零落已不复存澄又云帖注出装者皆拟赉诸王及朝士臣近见三卷首帖亦谓久已分本不敢议此正复希于三卷中一两条便得预出装之例耳天防遂复顿给先巻下情益深悚息近初见巻题云第二十三四已欣其多今者赐书巻第遂至二百七十惋讶无已天府如海非一缾所汲良用息心前后都已蒙见大小五巻于野拙之分实已过幸若非殊恩岂可觖望愚固本博涉而不能精昔患无书可看乃愿作主书令史晚爱法又羡典掌之人常言人生数纪之内识解不能周流天壤区区惟充恣五欲实可耻愧每以为得作才鬼亦当胜于顽仙至今犹然始欲翻然之自无射以后国政方殷山心歉默不敢复以间虚尘触谨于此题事故遂成烦黩伏愿圣慈照録诚慊【厯代名画记云由是景书画并为精絶　益无喻心集作益无以喻偶作遇急就章二篇要録作急就篇二卷益深集作益用歉默艺文作歉然】
　　武帝答书
　　又省别疏云故当宜微以着赏此既胜事虽风训非嫌非嫌然非所习聊试畧言夫运笔邪则无芒角执笔寛则书缓弱防掣短则法臃肿防撆长则法离澌画促则字势横画疎则字形慢拘则乏势放又少则纯骨无媚纯肉无力少墨浮涩多墨笨钝比并皆然任意所之自然之理也若抑扬得所趣舍无违随笔亷断触势峰郁扬波折节中规合矩分间下注浓纤有方肥痩相和骨力相称婉婉暧暧视之不足棱棱凛凛常有生气适眼合心便为甲科众家可识亦当复贯串耳六义可工亦当复由习耳一闻能持一见能记且古且今不无其人大抵为论终归是习程邈所以能变书体为之旧也张芝所以能善书工学之积也既旧且积方可以肆其谈吾少来乃至不尝画甲子无论于篇纸老而言之亦复何谓正足见蚩于当今贻笑于后代遂有独冠之言览之背热隠真于是乎累真矣此直一艺之精非吾所谓胜事此道心之尘非吾所谓无欲也【非嫌要録作云云执笔集作执手点掣作点画笨一作莽随笔防断作値笔连断六义要録作六文既旧且积作既学既积不尝画作不能尝画精作工】
　　与武帝启
　　二巻中有杂迹谨疏注如别恐未允衷并窃所摹者亦以上呈近十余日情虑悚悸无宁涉事遂至淹替不宜复待填毕余条并非用惟叔夜威辇二篇是经书体式追以单郭为恨伏按巻上第数甚为不少前防惟有四巻此书似是宋元嘉中撰集当由自后多致散失逸少有名之迹不过数首黄庭劝进像讃洛神此等不审犹得存不【二巻集作第一巻允衷作未允愚衷情作精存不作存者】
　　第二十三巻【今见有十二条在别纸】按此巻是右军书者惟有八条前乐毅论书乃极劲利而非甚用意故颇有壊字太师箴大雅吟用意甚至而更成小拘束乃是书扇题屏风好体其余五片无的可称臣涛言一纸【此书乃不恶而非右军父子不识谁人迹又似是摹】给事黄门一纸治濓沥一纸【凡二篇并是谢安卫军叅军任靖书】后又治亷沥狸骨方一纸【是子敬书亦似摹迹书扇题屏风集作书扇头屏风集给事黄门二纸治亷沥一纸注云是子敬书亦似摹迹】
　　右四件非右军书
　　二十四巻【今见有二十一条在】按此巻是右军书者惟有十一条【并非甚合迹兼多漫抹于摹处难复委曲】前黄初三年一纸【是后人学右军】缪袭告墓文一纸【是许先生书】抱忧懐痛一纸【是张澄书】五月十一日一纸【是摹王珉书被油】尚想黄绮一纸遂结滞一纸【凡二篇并后人所学甚拙恶】不复展一纸【是子敬书】使复改月一纸【是张翼书】五月十五日繇白一纸【亦是王珉书】治欬方一纸【是谢安书】
　　右十条非右军书【集第二十四巻摹处作摹起】
　　伏恐未垂许以区别今谨上许先生书任靖书如别比方即可知王珉张澄谢安张翼书公家应有
　　武帝答书
