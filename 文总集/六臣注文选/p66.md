<!-- { "loadSidebar": true } -->










　　文选巻十
　　钦定四库全书
　　文选巻十一
　　梁　昭　明　太　子　萧　统　编
　　唐李善吕延济刘良张铣吕向李周翰注
　　游览
　　登楼赋【善曰盛之荆州记曰富阳县城楼王仲宣登之而作赋】
　　王仲宣【善曰魏志曰王粲字仲宣山阳人献帝西迁粲从至长安以西京扰乱乃之荆州依刘表后太祖辟为右丞相掾魏国建为侍中卒　良曰魏志云王粲山阳髙平人少而聦慧有大才仕为侍中时董卓作乱仲宣避难荆州依刘表遂登江陵城楼因怀归而有此作述其进退危惧之情也】
　　登兹楼以四望兮聊暇【五臣作假】日以销忧【善曰冯衍显志赋曰伏朱楼而四望采三秀之华英孙卿子曰多暇日者其出入不逺也贾逵国语注曰暇闲也暇或为假楚辞曰迁逡次而勿驱聊暇日以销时边让章华台赋曰冀弥日以销忧汉书东方朔曰销忧者莫若酒假古雅切　翰曰时天下丧乱逼迫无暇故假借此日登楼而四望也】览斯宇之所处兮实显敞而寡仇挟清漳之通浦兮倚曲沮【七余】之长洲【善曰西京赋曰虽斯宇之既坦李尤高安馆铭曰层台显敞禁室静幽苍颉篇曰敞高显也尔雅曰仇匹也挟犹带也山海经曰荆山漳水出焉而东南注于雎汉书地理志曰汉中房陵东山沮水所出至郢入江雎与沮同　济曰斯宇则此楼也敞高仇匹也谓明髙少匹也漳沮水名言楼在其傍若挟而倚也】背坟衍之广陆兮临皋隰之沃流北弥陶牧西接昭丘【善曰杜预左氏传注曰陆道也孟康汉书注曰沃灌溉也尔雅曰弥终也谓终极也盛之荆州记曰江陵县西有陶朱公冡其碑云是越之范蠡而终于陶尔雅曰郊外曰牧荆州图记曰富阳东南七十里有楚昭王墓登楼则见所谓昭丘　铣曰沃美弥连也陶乡名郊外曰牧昭丘楚昭王墓也】华实蔽野黍稷盈畴虽信美而非吾土兮曾何足以少留【善曰春秋文耀钩曰春致其时华实乃荣说文曰畴耕治之田也贾逵国语注曰一井为畴楚辞曰虽信美而无礼北征赋曰曾不得乎少留说文曰曾谓辞之舒也　向曰言此虽高明寡匹川原可赏然非吾乡何足停留也】遭纷浊而迁逝兮漫逾纪以迄今情眷眷而怀归兮孰忧思之可任【善曰纷浊喻代乱也楚辞曰吸精粹而吐纷浊孔安国尚书传曰十二年曰纪毛诗曰以迄于今毛苌曰迄至也韩诗曰眷眷怀顾毛诗曰岂不怀归毛苌曰怀思也杜预左传注曰任当也　翰曰逾过也十二年曰纪迄至孰谁也自遇世乱迁逝居此已过一纪至今也眷眷怀归之情谁堪此忧思也】凭轩槛以遥望兮向北风而开襟平原逺而极目兮蔽荆山之髙岑【善曰言感北风逾増乡思也小雅曰冯依也汉书曰天子自轩槛上隤铜丸苇昭曰轩槛殿上栏轩上板也风赋曰有风飒然而至王乃披襟而当之楚辞曰目极千里伤春心汉书临沮县荆山在东北也尔雅曰山小而高曰岑　济曰轩槛楼之栏也荆州在帝乡南故向北开襟思故国之风而极目逺望为荆山所蔽终不复见】路逶迤而脩逈兮川既漾而济深【善曰逶迤长貌也尔雅曰逈逺也韩诗曰江之漾矣不可方思薛君曰漾长也毛诗曰济有深涉尔雅曰济渡也漾以上切　翰曰逶迤长貌脩长逈逺也漾大水也言归路长逺川大济深以喻时之险难莫能遂济】悲旧乡之壅【五臣作拥】隔兮涕横坠而弗禁【平】昔尼父之在陈兮有归欤之叹音【善曰楚辞曰忽临睨夫旧乡汉中山王胜曰不知涕泣之横集左传曰孔丘卒公诔之曰尼父无自律论语子在陈曰归欤归欤　向曰谓丧乱拥隔也悲涕流下而不禁哀也孔子在陈絶粮叹曰归欤归欤】钟仪幽而楚奏兮庄舄【昔】显而越吟人情同于怀土兮岂穷达而异心【善曰左氏传曰晋侯观于军府见钟仪问曰南冠而絷者谁也有司对曰郑人所献楚囚也使税之问其族对曰伶人也使与之琴操南音公曰乐操土风不忘旧也史记曰陈轸适楚秦惠王曰子去寡人之楚亦思寡人不陈轸对曰昔越人庄舄仕楚执珪有顷而病楚王曰舄故越之鄙细人也今仕楚执珪富贵矣亦思越不对曰凡人之思故在其病也彼思越则越声不思越则且楚声人往聴之犹尚越声也今臣虽弃逐之楚岂能无秦声者哉穷谓钟仪达谓庄舄论语曰小人怀土孔安国曰怀思也吕氏春秋曰道徳于此穷达一也　翰曰楚人钟仪为晋所絷晋侯与之琴遂操楚音侯曰乐操土风不忘本也遂释之庄舄越人仕楚而病楚王曰舄越之鄙人今日入楚富贵矣必思于越使人往聴之乃为越吟言思归者人情所同岂穷达之际而有殊也】惟日月之逾迈兮俟河清【五臣有乎字】其未极冀王道之一平兮假髙衢而骋力【善曰尚书云日月逾迈若弗云来左传郑子驷曰周诗有之俟河之清人夀几何杜预曰逸诗也尔雅曰极至也贾逵国语注曰凯望也冀与觊同尚书曰王道正直孔安国曰王道平直也髙衢谓大道也薛君韩诗章句曰骋驰也　铣曰黄河清则圣人出粲苦天下反乱故云日月逾迈河清未极期也冀宇内清平假借帝王之髙道驰骋才力以为辅弼】惧匏之徒悬兮畏井渫之莫食【善曰论语子曰吾岂匏也哉焉能系而不食郑曰我非匏焉能系而不食者冀往仕而得禄周易曰井渫不食为我心恻郑曰谓已浚渫也犹臣修正其身不事君也张璠曰可为恻然伤道未行也然不食以被任用也　翰曰匏为物系而不食者也而仲宣自喻惧无寸禄之给井渫者井不停汚不为人食盖喻修身全絜畏时君之不用也】步栖迟以徙倚兮白日忽其将匿风萧瑟而并兴兮天惨惨而无色兽狂顾以求羣兮鸟相鸣而举翼【善曰毛诗曰衡门之下可以栖迟楚辞曰步徙倚而遥思杜预左传注曰匿藏也楚辞曰萧瑟兮草木摇落而变衰通俗文曰暗色曰黪惨与黪古字通楚辞曰狂顾南行王逸曰狂犹遽也大戴礼夏小正曰鸣也者相命也　向曰栖迟犹优逰也言于楼上行步优逰迁徙倚立白日将没风声并起惨惨暝色言鸟兽之类尚求羣举翼将归故所而我独羇寓】原野閴其无人兮征夫行而未息心凄怆以感发兮意忉怛而防【七感】恻【善曰原野閴无农人但有征夫而已周易曰闚其户閴其无人埤苍曰閴静也毛诗曰駪駪征夫广雅曰感伤也毛诗曰劳心忉忉毛苌曰忧劳也音刀又曰劳心怛怛犹忉怛也丁达切　翰曰日暮休农故原野无人时既离乱故征夫未息仲宣感发多憯恻忉怛犹凄怆也】循阶除而下降兮气交愤于胷臆夜参半而不寐兮怅盘桓以反侧【善曰司马彪上林赋注曰除楼阶也杜预左传注曰交戻也王逸楚辞注曰愤懑也说文曰臆胷也于力切方言曰参分也韩子曰衞灵公泊濮水夜分而闻有鼓琴者毛诗曰耿耿不寐易曰初九盘桓利居贞广雅曰盘桓不进也毛诗曰辗转反侧　济曰循履也阶除楼飞道也降下也言曰既夕将履飞道而下弥增愤气满于胷臆也参及也盘桓反侧皆不安貌谓夜及半不寐情思不安也】
　　游天台山赋【并序　善曰支遁天台山铭序曰余览内经山记云剡县东南有天台山】孙兴公【善曰何法盛晋中兴书曰孙绰字兴公太原人也为章安令稍迁散骑常侍领著作郎寻转廷尉郷卒于时才笔之士绰为其冠　翰曰孙绰为永嘉太守意将解印以向幽寂闻此山神秀可以长往因使图其状遥为其赋赋成示友人范荣期荣期曰此赋掷地必为金声也此山在防稽东南也】
　　天台山者葢山岳之神秀也涉海则有方丈蓬莱登陆则有四明天台皆圣之所游化灵仙之所窟宅【善曰广雅曰秀异也方丈蓬莱皆海中名山也尔雅曰高平曰陆谢灵运山居赋注曰天台四明相接连四明方石四面自然开窓名山略记曰天台山即是定光寺诸佛所降葛仙公山也　向曰方丈蓬莱四明并山名逺也言此山皆逺圣神仙之所游居变化也】夫其峻极之状嘉祥之美穷山海之瓌富尽人神之壮丽矣所以不列于五岳阙载于常典者岂不以所立奥其路幽迥【善曰毛诗曰嵩髙维岳峻极于天东京赋曰备致嘉祥埤苍曰瑰玮珍琦也尔雅曰太山为东岳华山为西岳衡山为南岳常山为北岳嵩山为中岳常典五经之流也奥者深奥也幽迥遐逺也　良曰瓌富谓珍美之宝灵异之物多也所以不次五岳之数不载祭祀之常典者葢以深奥幽逺道路所不致矣】或倒景于重溟或匿峯于千岭【善曰重溟谓海也山临水而影倒故曰倒景也　翰曰景影重深溟海匿藏也直上孤立曰峯平高而长曰岭言此山俯以临深海山影倒在水中其峻峯逺在岭后故为千岭所蔽】始经魑魅之涂卒践无人之境【善曰杜预左氏传注曰魑山神魅怪物庄子曰其道幽逺而无人　铣曰始初卒终涂道也魑魅山鬼谓初经鬼魅之道终至无人之处言深逺也】举世罕能登陟王者莫由禋祀故事絶于常篇名标于竒纪【善曰刘兆谷梁注曰举尽也楚辞曰举世皆然将谁告孔安国尚书传曰精意以享谓之禋广雅曰絶灭也篇即常典也广雅曰标书也竒纪即内经山记　向曰禹定髙山大川而此山不载故云事絶常篇也内经山记所说剡东南有天台山故云名标竒纪也】然图像之兴岂虚也哉非夫遗世翫道絶粒茹芝者乌【五臣作焉】能轻举而宅之非夫逺寄冥搜笃信通神者何肯遥想而存之【善曰列仙传曰赤松子好食松实絶谷孔安国尚书传曰米食曰粒音立列仙传讃曰吞水湏茹芝茎断食休粮以除谷气广雅曰茹食也让虑切楚辞曰愿轻举而逺逰言非寄情遐逺搜访幽冥笃信善道通神感化者何肯存之也　济曰粒谷茹食也芝草食之可仙者绰使图画此山观而慕之故云岂虚也哉言实美也冥幽按求笃厚也言非脱遗世事耽翫髙道絶谷食芝者何能居之非逺托幽求厚信通神安肯逺思之也】余所以驰神运思昼咏宵兴俛仰之间若已再升者也【善曰庄子老耼谓崔臞曰其疾也俛仰之间再抚四海之外也王弼周易注曰若辞也臞音劬　翰曰宵夜兴起也绰志好此山昼夜不舍故云昼咏夜起低首仰首之间忽如再登于此山也俛低首也】方解缨络永托兹岭不任吟想之至聊奋藻以散怀【善曰方犹将也缨络以喻世网也説文曰婴绕也缨与婴通郭璞山海经注曰络绕也归田赋曰挥翰墨以奋藻　良曰解脱也缨络萦纒也奋发藻文也言将脱去俗理之萦纒长居于此山不任吟想之极也故聊复发于文词以散长想之怀】
