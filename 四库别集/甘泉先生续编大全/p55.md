<!-- { "loadSidebar": true } -->
大科峰名高何如？日月判来往。朝日起三竿，阴崖尚昧爽。吾尝登日台在大科嵿，俯仰极高广。众峰列周遭，云谷书院名一开(敝)[敞]。可以对育物，东南正长生。

自寿且酬三十子寿觞

生年八十一，八十能知非。秋瓜未脱蒂，多年亦奚为？所幸男子身，聪明无损亏。又幸生中国，四朝全盛时。收身自卿相，归来学鸱夷。朱明与朱陵，洞天随所之。挈家入烟霞，永谢世危机。又幸得其门，入室似有期。自兹超六合，无论到期颐。试与诸贤约，且作廿年规。

与钟叔辉

宝潭子钟子，相从为最久。北游空马群，就居动诸友。入室得其门，待化在一守。坐破云谷云，诸贤须领袖。

与郑孔新

孔新爱我字，字者心之画。心苟有神妙，不画亦自得。由画以得心，立造神妙域。氤氲初沐时，太和朱鸟迹。吾欲斩茅根，同子坐端默。

与秦幼贞

吾闻有神马，一日能千里。历块以过都，追风飙忽耳。秦子千里驹，龙胎见堕地。简易受道资，无言自超诣。诸侯不能友，天使不能致。卜筑从云谷，终始在立志。

秦幼贞卜筑云谷东坑作诗喜之

书堂已正位，东坑对西坑。对待非天定，人何有此名？中天月圆满，东西同一明，可以弄月明，可以吟风清。风月岂去此？可以观我生。东林飞锡定，西阿来鹤仍。久已开三径，求羊任送迎。

咎博奕

如闻奕者语，圣教有遗裁：不有博奕者，用心犹贤哉！此乃穿踰心，滔天起祸胎。用之不如已，终日宁呆呆。得罪於名教，天怒不可回。曷不反求心，为射为奕来？是用以扬觯，鸣鼓於两阶。来者吾不拒，往者吾不追。

丙午除夕吟

除夕复除夕，吾除八十一。若然除不除，终身竟奚得？理欲互消长，不损亦无益。一除心地清，再除政弊革，三除民蠹袪，四除天地辟。天地既已辟，万化自流易。

三日一梳头

三日一梳头，父老笑予懒。鸡鸣闻栉洗，无乃公大简！予答父老言，太简敬之反。有一俨於中，若懒元非慢。遇利懒於货，遇色懒於娴，懒为德之助，天地同坦坦。天地既简易，吾驾不可返。

日霾

霾开白日朗，日朗宿霾收。二者常相寻，万古空悠悠。日朗如人喜，霾闭如人愁。喜戚以我故，此念何时休？

纪梦丁未正月十八夜

咄咄复咄咄，举头见天日。怪哉幺么子，滔天势若失。愁眉入我梦，明我无阿屈。一惺隔天涯，聊以纪於笔。

纪梦正月二十四夜

几夜梦若人，夙怨化驯驯。是怨为客感，梦觉反其真。以此处斯世，与物何喜嗔。举头见青天，万事如浮云。

舆疾如罗浮赴约

初定居樵约，足迹不下山。惟有罗浮念，未能断往还。今晨妨蹇足，自往谁作难？挥手拨云破，舆疾出三关。有约汾江彦，无负古林贤。人道在忠信，心期安可愆？能办千里志？跛鳖到无前。

同游罗浮呈何古林侍御，暨张明侯、何宗远、钟叔辉、康用行、冯元湛、霍勉衷、郑孔　新。

罗浮高上耳，群山何以异？其中有真景，欲语已忘意。诸君尽胜流，冠盖翕然至。领略归去来，归来有何事？初定四时居，天关尚市尘。移并罗浮春，春秋来看云。乾坤如许大，何处不容身？孰谓宣尼圣，乘桴犹避人！

题满山红花

乍疑点地火，问是满山红。何物寻常草？偏承造化功。媚人娇欲语，胜锦妙无工。但恐随朝槿，飘零不耐风。

止诗篇

天道默运化，百物自生焉。圣人垂至教，吾亦欲无言。言者心之声，声出心亦迁。何况韵为诗，声律仍拘挛。巧言及外事，本心为之牵。外事止不作，巧言止尤愆。今晨戒止诗，爰作止诗篇。一蒲对端默，一琴亦无弦。

赠陈宅平督学迁湖广大参

忆昔游白下，与君乐过从。迹若东西隔，道义心已通。敬敷历岭海，老病卧樵中。三年未班荆，一旦起腾空。君来穗石重，君去衡山崇。何以饯君行？送之以长风。

答谢汝湖少宰

平生汝湖子，骯脏人莫容。群公不能荐，十载卧江东。感慨八哀人见寄有八哀诗，发愤岂无功。令我连宵梦，笑语●梦中。我久入烟霞洞名，路远来何从？

初开壁立洞诗有序

　　　嘉靖丁未，湛子既定云谷，遂治玉岩。厥秋七月二日，将之玉岩，於中路象门狮脑之间，豁然得一洞焉，峭壁巍峨，削为芙蓉者五，名曰壁立之洞。环壁为湖，秋冬不竭，澄见鱼虾，曰仍壁之湖。南有奇石，临溪可坐；北仰天门，宛入车箱谷然；东缘壁而上，有玉并可莲者三；西连涌石岩，树木森然，水出其中，合於大溪，皆壁立之胜概也。山丹水碧，夺人心目，若非人世境界。相传千百年前石工采石，积久而成隐奇踪於寻常，而人莫之知。韩子谓天作而地藏之，以遗斯人，予初未信；今斯境也，盖人作而天藏之，以遗予者。夫然后信有神明司之，必待人而后显也。顾予何修而得此於神天哉？又何修而可答神贶哉？乃与郑生孔新涤日往治事，为面壁亭、为澄心亭、为中央亭、为壁立洞门。引流逾山，因石为桥，观花草之生意，纵鸢鱼之飞跃。乐而忘归，遂赋诗记於石壁云。

步出象门东二石形如饮象，水流其中，踟蹰狮脑内。豁然得洞幽，人作石工采石所成天藏待。混沌凿者谁？开辟功亦大。壁立入云天，仍湖振坤载。斩削摩青空，澄涵游水类。初至心若骇，坐定神乃泰。仰观天门高，决背飞鸟外。孤水中央，亭与面壁对。九年印不开，万变吾自在。且尽今日乐，焉知传后代。

答钟一斋侍御二诗来及瑞山大巡荐举之事

世有钟子期，天下为知音。知音久不至，吾自囊吾琴。吾琴囊且括，山水自高深。高谢子期去，采药云千寻。

喜报洪觉山方时素将至樵

二妙福山秀，一身当三千。潜心已深造，况乃得其门！路远梦魂惫，不见八九年。其人天下士，其学百世[传]。谁谓室是远？索我樵云巅。初闻喜不寐，所喜非寒暄。此道期坐进，共入无穷天。

同洪觉山方时素与曾廓斋为罗浮之游，遂饯别江门钓台，因以为赠

前日迎二妙方洪，今日迎五马。相[见]十年余，乐意满天下。今日送五马，明日送二妙。聚[散]罗浮云，令我心悄悄。我心悄以豫，大道无来去。饯别[江上台，江水]常流注。据康熙二十年本补字

同方时素洪觉山曾廓斋何悔斋李中冈冯左山、郑孔新、邓粤良罗浮行，望见云阴，停驻不散久之，即天华精舍也

罗浮岂云远？飞天忽神游。此神岂在远？只在我念头。天宇晴光散，天盖云阴浮。中有彩霞屋，花卉无冬秋。问之此何境？不答意悠悠。

喜汤九山如期携家来樵就学

七十九山翁，念我八十余翁语。携书挈家眷，来就我隐居。未论相关善，共谈古人书。刻期以期●，●●圣之徒。自兹会聚乐，胜事世间无。

赠洪觉山方时素归福山五首

行行重行行，行行过峡山。登山望所思，大科霄汉[间]。霄汉岂云远？见之在不迁。纷纷怅离别，浩浩元同[天]。行行重行行，行行度庾岭。是为人鬼关，平地戒深[阱]。使君有感通，白猿出相迎。感通亦何为？不迁乃有定。行行重行行，行过十八滩。一滩度一劫，见月出平澜。夷险一不迁，心亨无所难。我曾此放歌，兹以为君言。行行复行行，行经铁柱观。为问锁蛟人，飞升乃何岸？滕王迹已空，苏张隔湖畔。谁云死不亡？啸歌复长[叹]。行行重行行，行行入星源。到岸不用船，拍手[飞]青天。归来闭关坐，默成在无言。无言天至教，四时以行[焉]。

周明几严慈二亲皆踰七十为作双寿诗

父恩天盖高，毋恩地与深。天地恩无私，何如父母心？高厚无穷报，且进双寿吟。

经始广朗阁於广朗坪

阁起广朗坪，坪在虚空生。忽如在天下，缥缈广寒城。两瀑飞玉龙，澎湃云端村名倾。合流左遶阁，●●循阴鸣。寒泉石罅分，袅袅右来●。引之入天厨，可以煮青精。非但煮青精，坐使心神澄。

巍巍百炼冈，蔽亏东方明。双象山名象冈戏交鼻，金鸡抱冈名未停。鸡鸣象起时，令我忆神京。百炼自百炼，龙象力其狞。

钟一斋柱史八十一初度之晨，同时产两曾孙，人间希有之庆也。作诗奉贺

王母降瑶池，蟠桃宴曾孙。柱史上寿日，孙曾双璧传。胜事等千古，福德溢一门。老夫欲起舞，为公歌寿篇。

林镇山太守将之广南，枉过西樵，诗以赠别

江门高弟弟，蔼蔼南川翁。一体见浑然，允矣得其宗。传家有贤子，秀发自儿童。足下生风云，一朝蛇作龙。藉甚浦江政，流韵柳城同。圣皇重柔远，俾化广南戎。万里方发轫，索我樵云中。一笑五年梦，须君有父风。

躬刈二首戊申十月二日同福建柯生尚迁

刈禾复刈禾，刈禾莫践根。根下有遗穗，犹得济贫人。人贫尚可济，国贫失所天。八十甫田中，投镰独惘然。

刈禾捷下镰，勿使镰伤手。伤手犹自可，伤心不堪老。人老易伤心，地老不生草。天老失雨晹，举头见穹昊。

西樵楼垣上十月菊未开

古人爱佳节，重九菊花开。楼陴十月半，我菊方菩蕾。含章不肯发，深衷安可裁？不从雨露滋，独生霜雪堆一作如学我端默，岁晏同徘徊。。

浔冈李黄门渡海将百里，陆行又五十里，顾予於西樵，其诚切何如！其视过门不入室者何也！感而赋诗，因以赠之云。

有客平生交，过门不入室。何况居深山，户外无人迹。何其黄扉贤，踰海来相觅。天风开素襟，一语破寥寂。冥栖烟霞深，喜舞云路村名窄。未论泉石盟，且进治安策。

南雄陈凤山良贵，吾道中人也。掌教新建，甫及三载，望云思亲，飘然拂袖而归。居栖凤之上，户外如市，不出者十年。一旦动停云之怀，不持一钱一仆，只身千里，来访西樵一阅月。喜而赋之。

脱蓗新建博，归来共我船。凤山栖凤居，不见垂十年。朝望西樵云，暮扣南商舷。一●手自持，一仆不携焉。鸟道悬极巘，入我烟霞门。●言心先得，与我乐经编。知君进高明，吾党岂无人？斯文大振作，岁月怕因循。

柯生尚迁乔可，长乐士也。凡游江浙金陵之间，足迹半天下，以求自得师。每欲谒予而每每相左，今年秋，自古冈九山子以书送至西樵，斋戒三日而问学，遂入天关，凡三阅月而别，诗以送之。

闽士多及门，好问惟汝贤。不肯俯拾养，日注书数篇。周礼广大胸，吾且有择焉。斋戒三问道，后归於无言。扫除意见障，云开见青天。斋戒通神明，一念无穷年。

喜蒋督学道林、罗国子一泉、同二蒋生至天关

好客来二陵武陵茶陵，相扶三四君。面带衡岳色，衣染洞庭云。崎岖出万劫，桂阳[石]啮人。如杨墨塞路，圣途为●●。一笑入天关，未暇叙寒暄。亲视好颜色，默坐对●●。倏忽三千里，犹疑梦中魂。相期但正学，斩截勿●●。

