<!-- { "loadSidebar": true } -->
　　受学故小黄令焦延寿六十律相生之法，以上生下，皆三生二，以下生上，皆三生四，阳下生阳，阴上生阳，终於中吕，而十二律毕矣。中吕上生执始，执始下生去灭，上下相生，终於南事，六十律毕矣。夫十二律之变，至於六十，犹八卦之变，至於六十四也。宓牺作《易》，纪阳气之初，以为律法，建日，冬至之声，以黄钟为宫，太簇为商，姑洗为角，林钟为徵，南吕为羽，应钟为变宫，蕤宾为变徵，此声气之元，五音之正也。故各统一日，其馀以次运行，当日者各自为宫，而商徵以类从焉。《礼运篇》曰：「五声六律十二管，还相为宫，此之谓也。以六十律分期之日，黄钟自冬至始，及冬至而复，阴阳寒燠风雨之占生焉。於以检摄群音，考其高下。苟非革木之声，则无不有所合。《虞书》曰「律和声」，此之谓也。（《续汉书·律历志》上：元帝使太子太傅韦玄成、谏议大夫章杂试问房於乐府，房对。）
　　竹声不可以度调，故作准以定数。准之状如瑟，长丈而十三弦，隐间九尺，以应黄钟之律九寸，中央一弦，下有画分寸，以为六十律，清浊之节，均中其弦，使应黄钟之声。案分寸以求诸律，则皆如画而应矣。然则上古有钟，其次有律，近古有准，皆稍简易之意。其相生也，黄钟下生林钟，林钟上生太簇，太簇下生南吕，南吕上生姑洗，姑洗下生应钟。应钟上生蕤宾，蕤宾下生大吕，大吕上生夷则，夷则下生夹钟，夹钟上生无射，无射下生中吕，中吕上生黄钟。上下相生，终六十律，执始以下四十八律，文多不载。（案此三语系《御览》约文。）孟春之月，则太簇为宫，姑洗为商，蕤宾为角，南吕为徵，应钟为羽，大吕为变宫，夷则为变徵，他月效此也。（《续汉书·律历志》上，又见《御览》六十，有小异。）
　　至治之世，天地之气，合以生风。天地之风气，定十二律。（《御览》十六引《京房传》）
　　夫五音生於本性，分为下二律，转生六十律，皆所以纪斗气效物类也。天效以影，地效以响，即律也，阴阳和则影至，以律气应则灰除。是故天子常以冬夏至御前殿，全八能之士，陈八音，听乐韵，度晷影，候钟律，权土灰，校阴阳冬至阳气应，则韵清影长，极黄钟通，土灰为轻而衡仰。夏至阴气应，则韵浊影短，极蕤宾通，上灰重而衡低，进退於先后五日之中，八能各以候状闻。大史合封，土效则和，否则占。候气之法，为室三重，户闭，涂膏必周密，布缇，室中以木为案。每律各一，内卑外高，从其外加律其上，以葭莩灰抑其内端。案律而候之，气至者灰去，其为气所动者灰散，风所动者其灰聚。殿中候，用玉律十二，唯二至乃候灵台，用竹律六十。（《御览》十六引《京房传》）
　　又凡律，度量衡用铜，铜为物也精，不为燥湿寒暑变其节，不为风雨暴露改其形，介然常似於君子之贞，是以用铜也。用竹为引者，事之宜也。（《御览》十六引《京房传》）

卷四十五
◎杨兴
　　兴，元帝初为长安令，坐贾捐之事髡钳为城旦。成帝初拜谏大夫，出为部刺史。
　　◇黄雾对
　　阴盛侵阳之气也。高祖之约也，非功臣不侯，今太后诸弟皆以无功为侯，非高祖之约，外戚未曾有也，故天为见异。（《汉书·元后传》：成帝以王凤为大司马大将军，又封太后同母弟崇、庶弟谭等。其夏黄雾四塞终日，天子以问谏大夫杨兴、博士驷胜等，对皆以为。）
　　◇说史高
　　将军以亲戚辅政，贵重於天下无二，然众庶论议令问休誉不专在将军者何也？彼诚有所闻也。以将军之莫府，海内莫不印望，而所举不过私门宾客，乳母子弟，人情忽不自知，然一夫窃议，语流天下。夫富贵在身而列士不誉，是有狐白之裘而反衣之也。古人病其若此，故卑体劳心，以求贤为务。传曰：以贤难得之故，因曰事不待贤；以食难得之故，而曰饱不待食，惑之甚者也。平原文学匡衡材智有馀，经学绝伦，但以无阶朝廷，故随牒在远方。将军诚召置莫府，学士歙然归仁，与参事议，观其所有，贡之朝廷，必为国器，以此显示众庶，名流於世。（《汉书·匡衡传》）
　　◎韩宣
　　宣，元帝初为西域都护。
　　◇奏镇抚星靡
　　乌孙大吏、大禄、大监皆可以赐金印紫绶，以尊辅大昆弥。（《汉书·乌孙传》）
　　◇奏更立乌孙昆弥
　　星靡怯弱，可免，更以季父左大将乐代为昆弥。（《汉书·乌孙传》：宣复奏，汉不许。）
　　◎谷吉
　　吉，长安人，初元中为卫司马，以送匈奴侍子，为郅支单於所杀。
　　◇上书请送郅支侍子至庭
　　中国与夷狄有羁縻不绝之义，今既养全其子十年，德泽甚厚，空绝而不送，近从塞还，示弃捐据改不畜，使无乡从之心。弃前恩，立后怨，不便。议者见前江乃始无应敌之数，知勇俱困，以致耻辱，即豫为臣忧。臣幸得建强汉之节，承明圣之诏，宣谕厚恩，不宜敢桀。若怀禽兽，加无道於臣，则单於长婴大罪，必遁逃远舍，不敢近边。没一使以安百姓，国之计，臣之愿也。愿送至庭。（《汉书·陈汤传》：初元四年，郅支遣使奉献，因求侍子，愿为内附。汉议遣卫司马谷吉送之，贡禹、匡衡以为宜送至塞而还，吉上书言。）
　　◎谷永（一）
　　永字子云，吉子，本名并，以尉氏樊并反，更名永。少为长安小史，建昭中补御史大夫属，举太常丞。建始中举方正直言，对策上第，擢光禄大夫。河平中出为安定太守：鸿嘉中补营军司马，转大司马长史，出为护菀使者。永始中迁凉州刺史，征为太中大夫，迁光禄大夫给事中，出为北地太守。元延未征为大司农。绥和初病免，有集二卷。
　　◇建始三年举方正对策
　　陛下秉至圣之纯德，惧天地之戒异，饬身修政，纳问公卿，又下明诏，帅举直言，燕见纟由绎，以求咎愆，使臣等得造明朝，承圣问。臣材朽学浅，不通政事。窃闻明王即位，正五事，建大中，以承天心，则庶征序於下，日月理於上；如人君淫溺后宫，般乐游田，五事失於躬，大中之道不立，则咎征降而六极至。凡灾异之发，各象过失，以类告人，乃十二月朔戊申，日食婺女之分，地震萧墙之内，二者同日俱发，以丁宁陛下，厥咎不远，宣厚求诸身。意岂陛下志在闺门，未恤政事，不慎举错，娄失中与？内宠太盛，女不遵道，嫉妒专上，妨继嗣与？古之王者废五事之中，失夫妇之纪，妻妾得意，谒行於内，势行於外，至覆倾国家，或乱阴阳。昔褒姒用国，宗周以丧；阎妻骄扇，日以不臧。此其效也。经曰：「皇极，皇建其有极。」传曰：「皇之不极，是谓不建，时则有日月乱行。」陛下践至尊之祚为天下主，奉帝王之职以统群生，方内之治乱，在陛下所执。诚留意於正身，勉强於力行，捐燕私之闲以劳天下，放去淫溺之乐，罢归倡优之笑，绝却不享之义，慎节游田之虞，起居有常，循礼而动，躬亲政事，致行无倦，安服若性。经曰：「继自今嗣王，其毋淫於酒，毋逸於游田，惟正之共。」未有身治正而臣下邪者也。
　　夫妻之际，王事纲纪，安危之机，圣王所致慎也。昔舜饬正二女，以崇至德；楚庄忍绝丹姬，以成伯功；幽王惑於褒姒，周德降亡；鲁桓胁於齐女，社稷以倾。诚修后宫之政，明尊卑之序，贵者不得嫉妒专宠，以绝娇之端，抑褒、阎之乱，贱者咸得秩进，各得厥职，以广继嗣之统，息白华之怨，后宫亲属，饶之以财，勿与政事，以远皇父之类，捐妻党之权，未有闺门治而天下乱者也。
　　治远自近始，习善在左右。昔龙管纳言，而帝命惟允；四铺既备，成王靡有过事。诚敕正左右，齐栗之臣，戴金貂之饰，执常伯之职者，皆使学先王之道，知君臣之义，济济谨孚，无敖戏骄恣之过，则左右肃艾，群僚仰法，化流四方。经曰：「亦惟先正克左右。」未有左右正而百官枉者也。
　　治天下者，尊贤考功则治，简贤违功则乱。诚审思治人之术，欢乐得贤之福，论材选士，必试於职，明度量以程能，考功实以定德，无用比周之虚誉，毋听浸润之谮诉，则抱功修职之吏，无蔽伤之忧，比周邪伪之徒，不得即工，小人日销，俊艾日隆。经曰：「三载考绩，三考黜陟幽明。」又曰：「九德咸事，俊艾在官。」未有功赏得於前，众贤布於官，而不治者也。
　　尧遭洪水之灾，天下分绝为十二州，制远之道微，而无乖畔之难者，德厚恩深，无怨於下也。秦居平土，一夫大呼，而海内崩析者，刑罚深酷，吏行残贼也。夫违天害德，为上取怨於下，莫甚乎残贼之吏。诚放退残贼酷暴之吏，锢废勿用，益选温良上德之士，以亲万姓，平刑释冤，以理民命，务省繇役，毋夺民时，薄收赋税，毋殚民财，使天下黎元，咸安家乐业，不苦逾时之役，不患苛暴之政，不疾酷烈之吏，虽有唐尧之大灾，民无离上之心。经曰：「怀保小人，惠於鳏寡。」未有德厚吏良而民畔者也。
　　臣闻灾异，皇天所以谴告人君过失，犹严父之明诫。畏惧敬改，则祸销福降；忽然简易，则咎罚不除。经曰：「飨用五福，畏用六极。」传曰：「六作见，若不共御，六罚既侵，六极其下。」今三年之间，灾异锋起，小大毕具，所行不享上帝，上帝不豫，炳然甚著。不求之身，无所改正，疏举广谋，又不用其言，是循不享之迹，无谢过之实也，天责愈深。此五者，王事之纲纪，南面之急务，唯陛下留神。（《汉书·谷永传》）
　　◇对策毕复言灾异
　　臣前幸得条对灾异之效，祸乱所极，言关於圣聪。书陈於前，陛下委弃不纳，而更使方正对策，背可惧之大异，问不急之常论，废承天之至言，角无用之虚文，欲末杀灾异，满谰诬天，是故皇天勃然发怒，甲己之间暴风三溱，拔树折木，此天至明不可欺之效也。（《汉书·谷永传》）
　　◇复对
　　日蚀婺女九度，占在皇后。地震萧墙之内，咎在贵妾。二者俱发，明同事异人，共掩制阳，将害继嗣也。日食，则妾不见；地震，则后不见。异日而发，则似殊事；亡故动变，则恐不知。是月后妾当有失节之邮，故天因此两见其变。若曰违失妇道，隔远众妾，妨绝继嗣者，此二人也。（《汉书·五行志》下之下：成帝建始三年，日食，其夜未央殿中地震。谷永对。又案本传，上特复问永，永对。）
