<!-- { "loadSidebar": true } -->
　　院中晚晴怀西郭茅舍
　　幕府秋风日夜清澹云踈雨过髙城叶心朱实堪时落【堪者不甚也】阶面青苔先自生复有楼台衔暮景不劳钟鼓报新晴浣花溪里花饶笑肻信吾兼吏隐名【赵曰汝南先贤传郑钦吏隠于蚁陂之阳梦弼曰晋山涛吏非吏隠非隠】
　　到村
　　碧涧虽多雨秋沙先少泥蛟龙引子过荷芰逐花低老去参戎幕归来散马蹄稻粱须就列榛草即相迷蓄积思江汉顽踈惑町畦【久有意出蜀不晓人事分尔我殆幕中有不合故】暂酬知已分还入故林栖【郑曰先先见切洙曰曹子建诗俯身散马蹄苍舒曰庄子彼且为无町畦亦与之为无町畦】
　　村雨
　　雨声传两夜寒事飒髙秋挈带看朱绂开箱覩黒裘世情只益睡盗贼敢忘忧松菊新霑洗茅斋慰远游【洙曰公为尚书员外郎服绯故用赤绂也挈一作揽】
　　倦夜
　　竹凉侵卧内野月满庭隅重露成涓滴稀星乍有无暗飞萤自照水宿鸟相嘑万事干戈里空悲清夜徂【暗飞萤自照水宿鸟相嘑以为赋景则浅以为兴比则长作者于景未有不兼也○王直方诗话东坡云司空表圣自论其诗以为得味外味緑树连村暗黄花入麦稀此句最善又云碁声花院闭幡影石坛髙吾尝独游五老峰入白鹤观松隂满地不见一人惟闻碁声然后知此句之工但恨其寒俭有僧态若杜子美云暗飞萤自照水宿鸟相嘑四更山吐月残夜水明楼则才力富健去表圣之流逺矣】
　　遣闷奉呈严公二十韵
　　白水鱼竿客【鱼竿自比太公】清秋鹤发翁胡为来幕下秪合在舟中【仕宦失志不能决絶如此】黄巻真如律青袍也自公老妻忧坐痹防女问头风平地专欹倒分曹失异同礼甘衰力就义忝上官通畴昔论诗早光辉仗钺雄寛容存性拙翦拂念途穷露裛思藤架烟霏想桂丛信然触网直作鸟窥笼【不得志之语】西岭纡村北南江绕舍东竹皮寒旧翠椒实雨新红浪簸船应坼杯干瓮即空藩篱生野径斤斧任樵童束缚酬知已蹉跎效小忠周防期稍稍【信忧谗之态可念】大简遂怱怱晓入朱扉啓昏归画角终不成寻别业未敢息微躬乌鹊愁银汉驽骀怕锦幪防希全物色时放倚梧桐【即据槁梧而瞑但增桐字逈异○赵曰上官指严武公在幕府得关通于上官矣洙曰触网用史记策传神抵网而遭渔者得之鸟窥笼用潘岳秋兴赋池鱼笼鸟而有江湖山薮之思师曰西岭南江述浣花里之景也洙曰束缚者言性本踈散也大观曰别业指草堂也梦弼曰物色谓形容之老公有望于严武俾得遂倚梧之适也】
　　宿府
　　清秋幕府井梧寒独宿江城蜡炬残永夜角声悲自语中天月色好谁看【上下沉着】风尘荏苒音书絶关塞萧条行路难已忍伶俜十年事强移栖息一枝安
　　树间
　　岑寂防甘树婆娑一院香交柯低几杖垂实碍衣裳满嵗如松碧同时待菊黄几回霑叶露乘月坐胡牀
　　送舍弟頴赴齐州三首
　　岷岭南蛮北徐关东海西此行何日到送汝万行啼絶域惟髙枕清风独杖藜危时暂相见衰白意都迷【赵曰徐关齐地言弟自岷蜀起发而之齐耳】
　　风尘暗不开汝去几时来兄弟分离苦形容老病催江通一柱观日落望乡台客意长东北齐州安在哉【郑曰荆州有一柱观土人呼为木履观洙曰成都有望乡台乃隋蜀王秀所创也】
　　诸姑今海畔两弟亦山东去傍干戈覔来看道路通短衣防战地匹马逐秋风莫作俱流落长瞻碣石鸿【鹤曰按公作范阳太君卢氏墓志卢氏所出有适防稽贺防防稽濒于海也赵曰齐州近海则是山东矣洙曰赵武灵王好胡服士皆短衣洙曰刘孝标广絶交论附骐骥之旄端轶归鸿于碣石注海畔山也】
　　严郑公堦下新松得霑字
　　弱质岂自负移根方尔瞻细声闻玉帐踈翠近珠帘未见紫烟集虚防清露霑何当一百丈欹盖拥髙檐
　　严郑公宅同咏竹得香字
　　緑竹半含箨新梢才出墙色侵书帙晩隂过酒罇凉雨洗娟娟净风吹细细香但令无翦伐会见拂云长【孙季昭示儿编云花竹亦有无香者世所共知樱桃初无香退之云香随翠笼擎初重则以香言之竹与枇杷本无香子美云风吹细细香枇杷树树香则皆以香称之至于太白又以柳为有香其曰白门栁花满店香是也若夫荆公梅诗有云少陵为尔添诗兴可是无心赋海棠岂谓海棠无香而不赋乎】
　　奉观严郑公防事岷山沲江画图十韵得忘字
　　沲水临中座岷山赴此堂白波吹粉壁青嶂揷雕梁直讶杉松冷兼疑菱荇香雪云虚防缀沙草得微茫岭鴈随毫末川蜺饮练光霏红洲蘂乱拂黛石萝长暗谷非关雨丹枫不为霜秋成圃外景物洞庭傍绘事功殊絶幽襟兴激昻从来谢太傅丘壑道难忘【梦弼曰禹贡岷山导江东别为沱寰宇记沱水在成都府新繁县诚斋诗话云者杜山水图云沱水临中座岷山赴此堂白波吹粉壁青嶂挿雕梁此以画为真也曾吉父云断崖韦偃树小雨郭熈山此以真为画也洙曰秋成一作秋城太傅谢安也安虽受朝寄东山之志始末不渝】
　　晩秋陪严郑公摩诃池泛舟得溪字【公自注池在府内萧摩诃所开因是得名】
　　湍驶风醒酒船回雾起隄髙城秋自落杂树晩相迷坐触鸳鸯起巢倾翡翠低莫须惊白鹭为伴宿清溪【郑曰驶苦史切疾貌也赵曰清溪公指浣花溪尔】
　　陪郑公秋晩北池临眺【鹤曰公在严武幕中自遣闷有作奉呈后如咏竹泛舟观岷沲画图及北池临眺皆分韵赋诗其情分稠宻如此而史谓严武中颇衔之不知何所本而云】
　　北池云水阔华馆辟秋风独鹤先依渚衰荷且映空采菱寒刺上踏藕野泥中素檝分曹往金盘小径通萋萋露草碧片片晩旗红杯酒霑津吏衣裳与钓翁异方初艳菊故里亦髙桐揺落关山思淹留战伐功严城殊未掩清宴已知终何补参军乏欢娱到薄躬【本中曰何补参军身乏作参军事】
　　初冬
　　垂老戎衣窄归休寒色深渔舟上急水猎火着髙林日有习池醉愁来梁甫吟干戈未偃息出处遂何心【鹤曰按是年十月严武攻吐蕃盐川城克之公在幕府故亦衣戎衣也赵曰日有习池醉谓陪严武出也愁来梁甫吟公以诸葛亮自比也】
　　太子张舍人遗织成褥叚
　　客从西北来遗我细织成开缄风涛涌中有掉尾鲸逶迤罗水族琐细不足名客云充君褥承君终宴荣空堂魑魅走髙枕形神清领客珍重意顾我非公卿留之惧不祥施之混柴荆服饰定尊卑大哉万古程今我一贱老短褐更无营煌煌珠宫物寝处祸所婴叹息当路子干戈尚纵横掌握有权柄衣马自肥轻李鼎死岐阳实以骄贵盈来瑱赐自尽气豪直阻兵【却其赠锦复引近年李鼎来瑱为戒非无为者】昔闻黄金多坐见悔吝生奈何田舍翁受此厚贶情锦鲸巻还客始觉心和平振我麤席尘媿客茹藜羮【本一作翠织成梦弼曰广雅天竺出细织成洙曰中有掉尾鲸至水族琐细皆言织纹也韩曰大哉万古程程谓法度赵曰珠宫指言龙宫也楚辞贝阙兮珠宫希曰按旧史李鼎尝代崔光远为鳯翔尹充本府及秦陇观察使洙曰来瑱尝为襄阳节度使裴茂称瑱倔强难制宜早除之后贬播州寻赐死左传州吁阻兵而安忍洙曰苏季子位髙金多赵曰庄子藜羮不糁】
　　至后
　　冬至至后日初长远在劒南思洛阳青袍白马有何意金谷铜駞非故乡梅花欲开不自觉棣萼一别永相望【语极有兴】愁极本凭诗遣兴诗成吟咏转凄凉【梦弼曰金谷园铜駞陌岂非洛阳故乡行乐之胜境乎刘禹锡杨柳词云金谷园中鸎乱飞铜駞陌上好风吹是也】
　　观李固请司马弟山水图三首
　　简易髙人意匡牀竹火炉寒天留远客碧海挂新图虽对连山好贪看絶岛孤羣仙不愁思【有味外味】冉冉下蓬壶【梦弼曰淮南子匡牀弱席非不寜许慎注匡安也】
　　方丈浑连水天台总映云人间长见画老去恨空闻【自伤足力之不继也上句亦足媿人之不能往者】范蠡舟偏小王乔鹤不羣此生随万物何处出尘氛【梦弼曰孙绰天台赋涉海则有方丈蓬莱登陆则有四明天台皆古圣之所由化神仙之所窟宅洙曰范蠡为越破吴功成名遂乃乘扁舟泛江湖变姓名适齐为鸱夷子赵曰其图必画舟与鹤故以范蠡王乔比之王乔鹤事注见前】
　　髙浪垂飜屋崩崖欲压牀野桥分子细沙岸绕微茫红浸瑚短青悬薜茘长浮查并坐得僊老暂相将【总是好语○梦弼曰王子年拾遗记尧时有巨查浮于西海查上有光若星月查浮四海十二年一周天名曰贯月查又曰挂星查羽仙栖息其上】
　　哭台州郑司戸苏少监【鹤曰郑防苏源明是年相继而亡八哀苏源明诗中云荥阳复寂寞此诗云凶问一年俱】
　　故旧谁怜我平生郑与苏存亡不重见丧乱独前涂【是中有甚悲者】豪俊人谁在文章扫地无羁游万里濶凶问一年俱白日中原上清秋大海隅夜台当北斗泉路着东吴得罪台州去时危弃硕儒移官蓬阁后谷贵殁潜夫流恸嗟何及衔寃有是夫道消诗发兴心息酒为徒许与才虽薄追随迹未拘班扬名甚盛嵇阮逸相须会取君臣合宁诠品命殊贤良不必展廊庙偶然趋胜决风尘际功名造化罏从容询旧学惨淡閟隂符摆落嫌疑乆哀伤志力输俗依绵谷异客对雪山孤童稚思诸子交情列友于情乖清酒送望絶抚坟嘑疟病餐巴水疮痍老蜀都飘零迷哭处天地日榛芜【鹤曰苏郑之死适值嵗歉按旧史广德二年自秋及冬斗米千钱故诗中云谷贵殁潜夫八哀源明诗亦云呜呼子逝日始泰则终蹇长安米万钱凋丧尽余喘又此诗末云俗依绵谷异客对灵山孤疟病餐巴水疮痍老蜀都盖公自叙此时展转歴绵梓阆间而复来成都也】
　　去矣行【鹤曰公在严武幕中赋去矣行明年正月果归溪上鲍注以为天宝间公在率府数上赋颂不防采録欲辞职而赋此非】
　　君不见鞲上鹰一饱则飞掣焉能作堂上鷰衘泥附炎热野人旷荡无腼顔岂可久在王侯间未试囊中餐玉法明朝且入蓝田山【兴托矫矫今人必以一饱为讳所谓掇皮皆真○洙曰鲍明远诗昔如鞲上鹰今似槛中猿魏志吕布因陈登求徐州牧不得布怒登喻之曰登见曹公言待将军譬如养鹰饥则附人饱则飏去史滑稽传注鞲臂捍也前汉志蓝田山出美玉长安魏书李预传预居长安每羡上古人餐玉之法乃采访蓝田躬往攻掘得若环璧者百余皆光润可玩预乃以为屑日服食之】












　　集千家注杜工部诗集巻十一
　　钦定四库全书
　　集千家注杜工部诗集巻十二
　　奉寄髙常侍【鹤曰髙适为西川节度御吐蕃师出无功亡松维等州以严武代还用为刑部侍郎左散骑常侍】
　　汶上相逢年颇多飞腾无那故人何緫戎楚蜀应全未方驾曹刘不啻过今日朝廷须汲黯中原将帅忆防颇天涯春色催迟暮别泪遥添锦水波【洙曰地理志汶水出泰山莱芜蜀亦有汶川出西山赵曰髙适先除淮南节度后为西川节度故言緫戎楚蜀修可曰方驾并驾也与方舟之方同广絶交论遒文丽藻方驾曹王今言曹刘乃曹植刘桢也洙曰不啻犹过多也家语何翅惠哉汉书汲黯在朝淮南寝谋言黯之材足以折冲千里也史记亷颇赵之良将也汉文帝尝叹曰吾独不得亷颇李牧为将岂忧匈奴哉】
　　春日江村五首
　　农务村村急春流岸岸深乾坤万里眼时序百年心【使人无复思致故不可及】茅屋还堪赋桃源自可寻艰难昧生理飘泊到如今
