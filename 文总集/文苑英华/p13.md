<!-- { "loadSidebar": true } -->
　　黄云捧日赋二首　　日五色赋三首
　　日载中赋三首　　　冬日可爱赋二首
　　夏日可畏赋一首
　　黄云捧日赋【以黄云捧日佳气充塞为韵】　阙　名
　　吾君朝黄图坐甲乙礼元吉观庆云之飞来晕长空以夹日日明而丽云润而黄随轮已入乎青陆抱影长依于正阳磅礴不散氛氲呈祥暖万物则草木春色涵一气则天地黄光推而言之则君为日臣为云君非臣则股肱斯废云非日则光耀难分故上下同体表里成文楼形遥景于东戸叶影潜扇于南薰由教有所至朝无可昏是日王三朝躔五纬杲杲然无幽不烛飘飘然何逺不暨白主丧氛黑为兵气将闭阳和动令人畏又奚能势均抱戴色不严毅似龙虎之宛转傍檐楹之髣髴是日也风不霾时正佳云日轮盛光隂克谐入房焉可以拟议干吕何足以为懐带祥云而共羙与淑气而同侪天有日兮晨光重日有珥兮黄云捧亦如东海大而百川朝北辰髙而众星拱云初缭绕日亦曈昽合三光而为一混五色而居中于是彰国祚表年丰应履端之时令识来事之殷充察天象兮阳乌奋翼稽瑞图兮人望充塞使无阶而可乗敢不慙于帝力
　　第二
　　正月初吉观大明之东吐间瑞气而晓出初混色于青山之上犹谓防霜渐凝华于黄道之中分明捧日与抱珥而偶方守人为匹原夫皇帝御紫宸垂至仁恩覃日域泽被云津居其中得通理之体察其外想维城之亲然后蔚亭亭之彩环杲杲之轮左之右之拥荣光于碧汉或先或后敷正色于青春懿乎日者君之徳云者臣之状彼无私以临下此竭诚而奉上故得配阳精而为焕符土徳而标王以此图国国乃丰盈以此示人人知揖让既而呈彼瑞暾曜于天门似佐无为之化如承煦妪之恩自东徂西异众星之拱极陈力就列同万品之尊元其瑞如之何以庆其主其色如之何非圣人不覩象伊臯之羽翼同周召之夹辅丽焉成象非徒负舟之龙照也腾文尽若苴茅之土萧索笼光徘徊效祥抱一轮而匪乌莫黒散九野而何草不黄是日也乾坤交泰霄汉荧煌风以动之谓奉中央之帝人皆仰也如披元吉之裳识我者寡遇我者众思飘飘而有托目眇眇而遥送飞烟下接乍廻屏翳之姿喜气上浮疑绕羲和之控信乎圣徳所加祯祥不遐天道恱人谋嘉故得无心之云出山川而变色有耀之瑞应图牒而増华
　　日五色赋【以日丽九华圣符土徳为韵】　　李　程
　　徳动天鉴祥开日华首三光而效祉彰五色而可嘉騐瑞典之所应知淳风之不遐禀以阳精体干爻于君位昭夫土徳表王气于皇家懿彼日升考兹礼斗因时而出与圣为偶仰瑞景兮灿中天和徳辉兮光万有既分羲和之职自契黄人之守舒明耀符君道之克明丽九华当帝业之嗣九时也寰宇廓清景气澄霁浴咸池于天末拂若木于海裔非烟捧于圆象蔚矣锦章余霞散于重轮焕然绮丽固知畴人有秩天纪无失必观象以察变不废时而乱日合璧方而孰可抱珥比而奚匹泛草际而瑞露相鲜动川上而荣光乱出信比象而可乆故成文之不一足使阳乌迷莫黑之容白驹惊受彩之质浩浩天枢洋洋圣谟徳之交感瑞必相符五彩彰施于黄道万姓瞻仰于康衢足以光昭前古照临下土殊祥着明庶物咸覩名翚矫翼如威鳯兮鸣朝阳时藿倾心状灵芝兮耀中圃斯乃天有命日跻圣太阶平王道正同夫少昊谅感之以呈祥异彼夏王徒指之而比盛今则引耀神州扬光日域设象以啓圣宣精以昭徳彰烛逺于皇明乃偹彩于方色故曰惟天为大吾君是则
　　第二【同前韵】　　　　　　　　湛　贲
　　圣日呈贶至徳所加布璀璨之五色被辉光于四遐纎尘乍收烂彼云间之彩清涟既动焕乎川上之华且夫徳惟纯一瑞符祚九彼合璧而未方顾抱珥而何有岂若青赤以之彩错光芒屏其氛垢星同色而莫俦露成文而曷偶至乃天衢将曙春雨新霁廓彼长空敛其纎翳焕羲车而逾媚映彤庭而转丽同象徳于金天陋再中于汉帝于时宸睠屡廻圣心方契恒旰食以为虑岂浮云之能蔽观其徃复黄道隐见非一彰有徳而天下文明照无私而海内清谧驯翚对而沮色仪鳯临而委质光浮石壁谓娲皇之补天影入词林疑江淹之梦笔彼连珠之代王字之日虽得以载其图牒实难以为其俦匹未若光分五色徳合三无明天道以下济与人事而同符较兹嘉祉超于邃古杲杲而五色成文郁郁而万物咸覩祥光旁烛偏宜连畛之瑞彩下临更竝建社之土于以光被四表昭彰元圣播颂声于管弦流喜气于歌咏矧其尧舜为理羲和奉軄仰以阳精象于我徳不然何以照曜六合黄五色出乎震位焕夫皇极仰其耀希煦妪以资成倾其心比葵藿之生植傥余光之可借庶分隂之有得
　　第三【同前韵】　　　　　　　　崔　防
　　阳精之瑞兮惟瑞之嘉首三光而委照备五色以连华繁彩遥分叶二数于圣运祥光下烛賛元吉于皇家且夫天之降祯昭示羣有日之效庆丕应元后轶图牒而称灵着防书而不朽径惟千里表年厯而当千丽彼九华彰帝业之在九懿其廓烟霄而朗霁敛天宇之氛曀出旸谷之方融歴离宫而増丽羲和疑而愕立畴人骇以横睇循黄道以遅遅烁青而晰晰观其瑞景中焕浮晶外溢所以告昌期符圣日结金天以标异掩羣祥而首出仰其众色比河上之荣光徴彼謡言异江中之萍实景丽天衢明均八区知神光之有宰信化之潜敷媚韶阳于紫陌混佳气于皇都于是见土行之善应识帝载之珍符君一徳兮格于上天日五色兮临于下土寔有感而斯见固惟仁而是辅乗虚散彩状朝烟之暧空縁隙通辉若晴虹之入戸灿烂同耀黄交映彚藻绘于金轮聚云霞于寳镜当道泰以垂贶契河清之表圣谅四彗之莫俦岂再中而攸竞则知天意非昧人情可测所以异其彩示辉光之日新所以呈其祥庆文明之允塞伟夫彼日之瑞可以象君之徳谬膺荐于春闱幸观光于上国
　　日载中赋【以汉文帝时数如此为韵】　　　许尧佐
　　圣徳上通阳精下賛经太虚之寥廓赫流光之耀焕皇矣广运徳用迈于陶唐日欤载中瑞克符于炎汉其始也升扶桑以昭晰拂若木兮氛氲灼丽景开祥云羲仲命官敬导之功式着夸父整防竞驱之势斯分虽驰骋于灵驭终感通于圣君故歌休明者徴于阳位察符瑞者观乎天文于是翠烟澄霁白日増丽流景弭节飞轮顿势踆乌矫翼而却翔骧龙拥驾而廻逝端乎晷遽乖测景之司表乎祥必俟垂衣之帝盖所以应仁圣叶昌期曽泉既逾异晨阳之杲杲昆吾再舍嘉日驭之遅遅是则天垂象兮不昧日辅徳兮无私既载中呈瑞亦太和効时逺以变化同诸掌握苟夙夜而致理在祯祥而欲数伊灵气之潜通岂天聴之邈日之为羙也无徳而言欤日之为瑞也有时而効诸运行必随乎圆盖昏晓式经乎方舆昃而复中在明君兮则尔中而斯昃虽壮士兮焉如我皇播徳于彼表瑞于此不肃而康哉无为而乐只躔次可觌岂假垣平之片言昭明有融宁匹鲁阳之三徙然鉴于人事兮谅天道而伊迩
　　第二【同前韵】　　　　　　　关　构
　　日以运行时维贞观騐载中之照烛表一徳之恊賛至诚则感寔所应于皇家偶圣必呈岂独符于炎汉既退舍以廻薄又増明而辉焕且夫天地絪緼日月垂文始将倾而复正愿何鉴而不分当下委之碧落又上排之青云经纪回旋乃晖晶而射耀次舍中正则澄霁而销氛何丽天以昭晰谅触物而缤纷然而日乃阳徳光于四裔阳为君徳配以上帝既居中而有感亦临下而罔替昔连珠而合璧或五色而四彗咸逐物而迁移并随时而啓闭曷若此将旰而复昭昭无际则知隂阳冥通乃与仁圣符契徒观其炫熀在兹气肃风追合人君以乗时又观其昭回绵邈霞张雪駮羙嘉祥之欲数时以我既再我则盈缩而自持时以我当中我则清明而不浊既照临于率土信叶和而反朴夫日也变动不居周流六虚天垂象以咸若精可贯而皎如既匪亏焉比皇明以无极斯呈瑞也谅至化之有余且神功而不测乃驻晷其实徐所谓悬鉴在彼观光由是仰灵曜之载中知积清而率俾因徴今以赋事谅舍彼而取此
　　第三【同前韵】
　　赫矣阳精瑞色融烂轮既侧而复正景将曛而重焕考祥厯于休明识天心之叶賛信遐荒丕耀而品物贞观夫其耀烟空耿霄汉始由度而方映忽移躔于已旰长空敛云爌朗烟煴考殊祥于瑞牒轶众象于天文烛乎幽同无私于圣代鉴乎下将比耀于明君宜穹苍之朗霁屏黄道之氛曀踆乌翻翼以廻翔羲和弭节以容裔亭亭兮直午位而逾正杲杲乎烁离宫而増丽休徴屡发于汉皇徳感更侔于唐帝虽日官奉职畴人展艺异廻戈之所麾非长绳之能系是则贶告祉皇明受厘日之杲兮靡亏于常度日复中兮叶庆于昌期土圭不能测其晷玉漏焉足定其时照委晴空暧祥光之郁郁时当春尽添丽景之遅遅惟我后之至化騐灵符而斯数悬金镜于天衢提璿衡于掌握不然何以表昌期之防廻倒景之车澄清光而烱若扇炎盛而赫如徙倚遥汉徘徊太虚夸父之奔于焉少息垣平之对难以比诸信可以遵祀典委裘而拜命太史以望而书日丽天兮运行而未已日再中兮表庆于遐迩每同葵藿之诚冀流光而及此
　　冬日可爱赋　　　　　　　齐　映
　　闭天地成四时者冬丽乎天明万方者白日至若斗杓移指寒气入律霜涵氷以凝沍风落木兮萧飋始成干以运行乃宅巽而是出明在地上望杲杲于扶桑光摇水中疑泛泛而萍实故日出旸谷众人熈熈苦寒者自我而燠若即幽者自我而明之将所鉴而并鉴故无私而不私懿夫吾君之威可畏可爱象严凝以神武配耀灵于光大是以愚智必仰頼者也又如残夜犹昧破积隂以重光晨霜正繁济舆民于附火圣人纳谏亦替否而献可同彼天象发阳明以自东观乎道经体人庶而居左君法日也申文明于九重臣谏君也扇和气于三冬故时以泰嵗以丰方防龙而并骛与歩骤而追踪
　　第二【以阳徳淳耀消畅寒气为韵】　　　　席　防
　　冬实穷节日为至阳节穷而栗冽凝惨阳至而焜耀舒光方伤竹雕松之严物无不惧覩丽天出地之旭爱何可忘观其升曭朗以自东荡沉隂于有北不赫矣以难向诚温然而可即依巢之鸟感防煦而和鸣带雪之林假余光而改色所以就之称尧帝之圣比之成晋臣之徳彼谷隐岩居之子无衣无褐之人照临遵夫和气偃曝得夫天真惨怛潜収戚戚之容咸革温仁逺被熈熈之化斯淳故得廓开曀霾洞达遐徼融液氷渚依稀雪峤散九陌以无氛委千门以通照彼绳枢瓮牖既临砌而乐我无私虽熊席狐裘亦舍炉而欣夫有耀且四月歌其烈烈雨雪苦其瀌瀌既飘风而忽至何见晛而聿消岂若储精在于宣明舒徳本乎洪畅异春昼暄姸之色无夏天赫曦之状防温椒寝之中稍暖秦楼之上是知时当则惨物鲜其欢非爱景而斯出处穷冬而固难躔次不留志士徒争于短晷辉光可附小人宁怨于祁寒故曰太上化人徳之为贵咸欣欣而可恱不炎炎以求畏当垂煦妪之仁以释幽隂之气所以赋冬日之事歌徳政之谓
　　夏日可畏赋【以昔闻宣子之于政也为韵】　贾　嵩
