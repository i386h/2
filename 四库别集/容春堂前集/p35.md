<!-- { "loadSidebar": true } -->
　　维正徳七年岁次壬申二月丙子朔越十有七日癸亥户部左侍郎前总督漕运都御史常郡邵寳谨以果脯之仪致祭于故平江伯陈公之灵曰岁己巳予摄漕兮公总戎而与俱念转输之多艰兮胥夙夜以驰驱时奸宄方构虐兮遂诬公而及予公逺谪于岭海兮予退即夫里居居数月维暮春兮公舟道于吾锡举一觞以相唁兮释惊悲于畴昔岂后命之弗虞兮犹纵观于泉石相公度之安暇兮谓成公其在兹征环赐于筮占兮指虔州以为期越辛未予南征兮复解后于南浦何信宿之淹留兮各伤神于谈虎朝京师既戾止兮叹天涯之修阻纔晤言之一二兮胡遽闻夫讣音众皆惜夫干城兮矧余情之尤深维公祖之为勲兮夙称秩于元祀失不逺而亟复兮公方图报于嘉赐嗟此志之不可酬兮邈乾坤之无穷天有意其谓何兮予欲叩而无从临繐帷以一吊兮寄长恸于悲风呜呼哀哉尚飨

　　容春堂前集卷二十
