<!-- { "loadSidebar": true } -->
　　宣徳壬子勑封监察御史王让父敬简为文林郎广西道监察御史母欧阳氏为孺人又明年欧阳孺人卒时让奉命廵按云南数月始克闻讣还奏将归以父命奉翰林脩撰刘麟应所述孺人事行求葬铭欧阳氏世家安福其先与文忠公同所自出至孺人祖静安父齐忠皆隠居不仕孺人自防备女徳父母重之长为择所归邑王氏其先与泸溪先世同宗而世蓄厚徳里称王长者家有子曰敬以好学见重乡闾孺人归焉即敬简云欧阳氏素富而孺人志澹素屏斥华丽事舅姑尽妇道相夫尽妻道躬勤治家舅姑喜施予毕力承志夫之从伯母寡居无子共养如姑三十余年如一日夫寡姊无子守节不嫁白于夫迎归养之如己姊有孤甥无依教育之如子夫喜賔客虽仓卒治具如礼爱其子延师教之奉师衣服饮食必躬自治而命其子进之他日让奉赐勅归致恩命敬简及孺人拜受讫孺人顾让曰父母何以能得此也汝始终不忝此官斯父母不忝此恩汝懋敬之平居训其子男必于学女及子妇恒以身喻之驭侍婢随事训教未尝稍厉声色闺门之内肃如也宣徳甲寅五月初五日以疾卒享年六十有八子男六诹谌让诒谆諲让由进士授行在广西道监察御史亷重有贤名女二欧阳文华彭丕续其壻也孙男十三倬伦儋俅僖仁佳像俶侪佶亿侃女七曾孙男一恂孺人之葬以卒之明年某月某日墓在邑之某乡某原铭曰生名宗归名家孝与慈振徳华养有禄褒有制庆绵延裕来裔
　　右军都督府左都督马公夫人王氏墓志铭
　　右军都督府左都督马公之配王夫人卒将葬矣都督公以其子驎等来拜请铭都督公简静和易谨于言行余与之同朝久且居相比两家事皆相闻夫人之徳允配君子遂按锦衣卫指挥佥事孙福所具事状为叙而铭之叙曰王氏世家顺义处士福慎夫人父也夫人讳惠友蚤有淑徳父竒之相攸以归同邑马氏配都督公公名亮字某夫人年十四为妇事太夫人孝曲尽爱敬都督公已贵显太夫人尚无恙夫人奉事益谨服食必躬眎乃进太夫人曰左右无侍婢耶何乃过自勤夫人曰岂为无人妇职应尔也太夫人数言愿他日诸孙有妇事姑皆如新妇耳太夫人没于送终尤尽心其内佐都督公凡家事皆自综理而白其成而无一不当都督公意奉天靖难之师出都督公在行夫人知其惓惓以老母为心寓书告曰君自专意王事奉姑妇职也君无虑焉于待宗姻驭臧获咸当其分教其子恒曰吾家起汗马有今日汝軰须谨法度戒骄侈诸子亦克遵教令正统七年七月七日夫人以疾卒其生以洪武十五年闰二月二十二日享年六十有一子男四驎娶房骏娶冯骥驭皆娶王女二长嫁保定右卫指挥佥事薛玉次未行孙男女皆二夫人之葬以卒之嵗八月某日墓在懐柔县东郭家务之原铭曰
　　妇也笃孝用相其夫母也笃教用淑厥家猗嗟令人备于羣徳既没而宁返兹宅
　　故太安人窦氏墓志铭
　　翰林侍讲天台王一宁缞绖踵余门泣拜言不肖孤不幸禄不逮养父犹幸获养母然母年益髙不可奉涉逺道今重不幸又见弃矣痛当柰何方母未病时孤凡再伏奏乞归省侍属时有职务未赐允今而后不复可见母痛当柰何惟先母之徳之善不可以冺幸徼惠执事铭诸其幽堂且以示其后子孙存没有頼焉言已又泣拜不胜哀余昔与一宁先君子监丞君峻用同朝有斯文之旧今又与一宁同在史舘经筵谊不得辞按一宁状其母窦氏以子贵封太安人窦故家灵壁其先在元有官至万户者辟元季兵乱徙许之长葛遂为长葛人父某母某氏太安人讳某自少有贞淑之行父母择所归时监丞君为新郑儒学教谕方求配遂归焉躬勤妇道逮事姑克致其孝内治其家条理秩秩监丞君严厉或发之过恒和色以匡之有怨家窃燬学巻牍嫁祸监丞君乆不得白太安人撃登闻鼓诉卒白之监丞进国子丞又进光禄丞賔客日益盛太安人率躬治具不厌平居有樛木逮下之徳爱庶子如已出督诸子学功倍于父静慎寡言言不及外事未尝道人过失家人有过不见诸声色比隣女子窃家之藏予所私者其父弗察意王氏臧获欲执诉官或教王氏发其实者太安人不可无几事白邻家父慙谢监丞君没益躬勤俭力蚕绩督僮奴耕家更裕于禄食时族姻闾巷率视法焉子入仕以守身守官不忝其先为训宣徳甲寅受封正统己未闰二月十二日卒于家享年七十有三子男四长一宁举进士为吏部稽勳主事入翰林为脩撰陞侍讲次钟先卒次震次蓟女二长适张次适周孙男若干葬以卒之嵗十二月某日墓在仙居县庆云乡阳墺之原铭曰
　　坤体至静其徳方猗窦安人此其藏后有嗣之世今芳
　　太孺人王氏墓志铭
　　赠中书舎人金华陈诚信中之妻太孺人今礼部精膳郎中景茂之母也以宣徳四年五月十二日卒时景茂在京师奉国子祭酒贝君泰所状太孺人世出事行乞铭归葬景茂初举善书至有防令进其业于翰林后再授官至于今皆就内阁书制勅与余同处盖二十四五年且其母出名儒君子之家故余不辞为铭按状太孺人姓王氏宋鲁斋先生諡文宪曾孙与权之子性行端淑善事父母时王陈居同里太孺人之父察信中有孝行遂以妻焉年十七归陈事舅姑如夫之孝事夫以礼处族姻待臧获咸当教子能严恒励之于学闻景茂选中应天府乡试喜曰庶几不忝父母治家躬俭勤以率下至老不变洪熈改元景茂时为中书舎人蒙恩赠其父以己之官而封母太孺人景茂今为郎中将考绩如考最当进其父母五品之贵不逺矣而太孺人不逮葢夀七十有五年其享禄养者十余年其子孙曾男女森森列侍下可为福也矣子男五长景茂次子安金华府隂阳学正术次可次文次蓂先卒女一嫁王渊孙男七有序有学有时有延有礼有济有达女四曾孙男女各一诸子将以其卒之嵗合葬中书君之墓铭曰
　　其生儒家其行静嘉受福既多从其君子永妥于此
　　何母周孺人墓志铭
　　吾友万安何敬自牧登永乐九年进士第留京师是年冬十有二月其母周孺人之讣至数日予徃吊之哀恸累然不能起又数日请于朝将归缞绖谒予奉其外兄进士朱与言所为孺人行状呜呼泣拜且言曰愿乞文铭墓而益悲恸哽塞言不能出口予不忍闻受而答拜亦不忍辞也按状周氏为万安着姓宋著作佐郎愚叔数世至寔寔子均徳皆为乡硕儒孺人曾祖祖也父国才蚤世孺人生而淑慧防从姆师通小学孝经论语列女传诸书及笄归同邑何玉彰何亦着姓孺人事舅姑以孝称时元季兵乱﨑岖奔走山谷间生计日廹而甘防之供未尝乏也姑疾扶持未尝去左右煑粥汤药扫除之事皆躬亲任之疾剧吁北辰愿以身代姑疾竟瘳舅没于时甚艰窭尽力佐其夫理防事不敢以简时雨雪沍寒积隂不觧葬之日豁然朗霁人以谓诚意所感嵗时奉享必丰洁处昆弟娣姒怡怡然孤侄无依者皆为之婚嫁家燬于兵后玉彰举坠兴废悉复其旧孺人内助之力居多性俭素绮绣华丽之物视之如不见年五十防玉彰孜孜以教子为要务亲督其学不倦常语敬曰诸兄承家事汝宜力学以成先志敬亦勉勉奉教唯谨竟以科第发身诸子若孙森侍膝下皆恂恂无违故孺人晩节益康豫年七十五卒永乐辛卯六月廿六日也子男五朂蚤卒遵钦恭敬女一亦蚤卒孙男四亷直简节将以某年月日葬于某原铭曰
　　妇道之良诚以为孝也母仪之方诗书以为教也既夀乐康报施有耀也子孙绳绳于此乎视效也
　　康氏妹墓志
　　亡妹讳静端姓罗氏前进士徳安府同知子理先生之子母夫人陈氏而余之同母妹也先生居官亷洁家甚贫吾妹甫晬先生坐累谪陜右母夫人育训之夫人严正于持家长儿女善秉法度吾妹天性纯明孝弟又自防涵浸家教用克备女徳年十八归康仲璧之子彦英为冡妇逮事其姑姑郑贤治家秩然凡吾妹事长抚防处族姻及所为衣服饮食咸当姑意姑有所欲为必属之盖终身爱重之不衰于内助彦英尤多训饬其男女务实去浮长子荣丱角从吾京师戒之曰必徃务学但视法舅氏毋忝比归视其寖有志卓立喜曰庶几吾子也其妇道母道可以无愧矣若其安俭约率仁厚皆非由学而能荣已被荐召命下而母卒其卒以宣徳丁未九月十一日距所生洪武甲寅五十有九年子男三荣脩干女二孙男女若干将以卒之嵗某月日葬某原于乎先夫人遗所生男女四人吾妹最小乃今最先没故余闻讣甚哀而述其平生之槩使荣纳之于墓
　　太夫人郭氏墓志铭
　　都察院右都御史熊槩蒙恩赠其祖考某考直皆资善大夫都察院右都御史祖妣某夫人封其母郭太夫人制下之明年太夫人谢世槩具事状请铭士竒于熊氏父子有同郡斯文之好又与槩同朝其父之葬也尝铭之母之葬不得辞按状郭氏故吉水邑西名族唐汾阳王之后有官于吉者遂家吉水代有仕者元国子学録讳子冲太夫人之父也母陈氏洪武中浙江分水知县今封户科给事中名伯防者其兄也太夫人防慧而端长俭而勤年二十二归同邑熊敬方敬方直字也敬方防孤从母适胡因冒胡氏太夫人之归也遭家益落而敬方致力学问且素志不在生业一切家事太夫人理之而佐敬方于胡氏养父母克致其乐父母没葬祭一致其诚族姻闾里皆称孝焉太夫人治家有礼内外尊卑秩然不逾笃于教子恒指诗书谕之曰此汝家世业曷可以坠敬方家居而从学者日益众太夫人躬率子妇旦暮其饮食愈久不厌槩既仕戒以守身爱人槩请于朝得复熊氏喜曰儿能成父志矣槩厯中外皆显官迎太夫人就禄养者将二十年太夫人虽贵且老而康和澹静犹躬女事以率下见者靡不敬叹僚属家亦有化之者初褒封命下拜受已顾槩曰天恩深厚若不勉务报效可乎既又戚焉语槩曰若父积善勤教致汝有今日而不及亲见我何徳乃生被荣恩言已澘焉盖敬方捐馆至是十有六年矣又数月语槩曰吾蒙福已厚今老矣岂当尚滞逺乡而不念桑梓哉汝惟务忠为孝庶用光所生遂从少子归吉水明年二月十七日以疾卒宣徳辛亥嵗也春秋七十有五子男四槩棐槃槩永乐辛夘进士擢监察御史厯广西广东按察使召为大理寺卿陞南京都察院右都御史有操有施为时重臣女一嫁徐彦襄先卒孙男十女七曾孙男女各一太夫人之卒也讣闻上遣行人朱惟贞赐祭且勅有司营葬朝臣自三孤六卿以下咸致祭可为生荣死哀而非太夫人善徳何以致此哉铭曰
　　维古女教有子道焉有妻道焉有母道焉维贤熊母三者克全既夀康寜光命自天熊母维贤没且不泯
　　刘孺人墓志铭
　　澄江之南沙溪里刘君玉武之配孺人严氏卒其子钧以父命驰书北京求余着葬铭严氏故西昌大家宋元时资产之丰腴第宅之壮奕奕特出若诗书科第之盛具见谱牒及名公卿文集孺人之父文明先生宋秘阁校勘朴山先生肃五世孙孺人天资纯粹和厚自为子为妇为母家人未尝见其一疾言一厉色初归刘氏家良裕后数年坐稽徭役没其产遂落孺人处之裕如辛勤佐夫植家服素食澹恬然自适于事长敬处族姻睦待臧获如子凡所为表里一诚盖平生善徳不间尊卑内外称道不异卒于正统三年七月二十六日享年七十子男二镛钧女二长嫁杨烱次嫁萧子理孙男二孺人之葬在其里兴富之原士竒故妻严夫人孺人之同产弟也相友爱甚厚故以子妻钧铭曰
　　夫也失贤妇子也失贤母静贞有常厥徳允茂尚有余庆式昌厥后
　　杨母钱氏墓志铭
