<!-- { "loadSidebar": true } -->
　　成化弘治之间松学之人材特盛其尤有名者曰三沈谓东之惟馨与今南台御史子公也三人者族不同而同出于一时又皆同学惟馨以书名东之以诗名子公以春秋名当时前軰若朱鳯山岐凤王鹤坡良弼同时若钱太史与谦皆称重此三人予辱与惟馨与谦游因得交于二沈听其论议观其述作毎自以为不及也其后与谦最先第予忝继之子公又继之而惟馨竟不禄东之今岁始以太学积分试判高等长宪幕于滇南论才最高学最深驰名最久而得官独后诸人且越在炎方万里外以是众望歉然昔唐韩会卢东美崔造张正则并有才名以王佐自许时人号为四夔谓其人虽未仕而道可与古之皋夔比也然四人者后惟造位宰相余皆不甚显而同时无闻者类多至大官享厚禄故论者以为天与人其意好不可知以吾观东之事其殆类此乎虽然古之达人视富贵利达如浮云变灭于太虚而所为汲汲者在吾之有以自立四人者官虽不并显而名至今存后人仰之若景星威凤然彼得志当时虽烜赫身死而名随之矣持彼较此孰短孰长吾又安所取哉东之之将行也别予求赠言予以为律身行已之要居官临政之方凡吾所能言士之所以自立者东之其讲之熟矣惟夫君之平生与今日之所得众论之所为歉然而不满者人或未之知也故不可以无言嗟乎东之行矣东隅虽逝桑榆犹未晩也则吾之望君敢直谓如四人而已哉东之名淮号云巢人呼为云巢子云

　　自如居士七十诗序

　　顾于呉中为着姓由汉而下才贤迭兴若醴陵之相业衡阳之德化长康希冯之文学中州之士未或能先之而入我国朝来未有显者虽幽贞肥遯如玉山阿英者亦无几人焉尝以为三江五湖明秀如昨南金竹箭岂遂寂寥造物者之閟于斯意其将有待也孝皇末予抱疢家居泥金报至而今宫谕殿讲九和先生褎然为多士冠询其族系则处士桂轩翁之子宜之之弟监察御史孔昭之叔父考德论世皆以为莫宜焉于是起而抃曰吾宗自此光矣既入朝与先生处听其议论察其行事益信不疑而十余年来昆之人士称先生父子兄弟之贤不容口约而论之桂轩严毅方直信于乡人王彦方之流也宜之厚伦理通古今干誉乐志马少游仲长统之伦也孔昭十九名荐书二十六而对大廷读中秘书有声台宪于宜之为子而其子梦圭之得隽益少加焉先生以桂轩为父宜之为兄而又有孔昭梦圭以承之于后芳兰有根醴泉有源凤有翼而龙有云也所谓閟而有待者将不在是而顾氏之光予岂徒言哉宜之今年寿七十八月廿二实其生辰先生隔岁而谋归将以为君寿讲帷亲重无他便可以乞焉而情不能已也则以语朝之缙绅请为诗以寄意缙绅咸诺而诗之先生谓予不可无言而予十年之懐亦欲因是而有所发也山林与朝市异地而人之意好类不能兼退而隐者有高闲之适而无以及人出而仕者可以有为矣而不能无庭闱之睠考盘之寤寐北山之忧伤所以终其身而不能合也若先生兄弟交济而相成异行而同志少相爱而老弥笃子孙竞爽则而象之求之天下殆或鲜焉而岂直乡邦之荣宗族之光而已哉乃为序以先之使知君一家之兴其所关甚大而今日之寿君非儿女子相恱之私也呜呼君尚益懋德以终予言哉君名左别号自如故诗因而命之观其号亦可以得其平生矣

　　送刘尚寳之南京序

　　予往在翰林已闻仪制郎中刘君之才名校士春闱览君之综理而叹其精密及来部中见事无小大尚书必咨君上堂白事自国家典礼以至百司庶府仪文之曲折类例之久近条析枚举无一谬者礼部视诸司虽号清简而仪曹所领事独多至论其纷挠则有诸司所未有者而君悉能处之曹局之间清风兴行疵议絶响斯又人所难也今年春正月有诏以君为南京尚寳司卿司务陈君用仁合同寅为酒饯都门外而以故事请予序往时郎官自仪制出者类参藩垣佐卿寺虽仪秩稍崇皆不免有簿书督责之繁焉尚寳卿地近职清与銮坡青琐诸人相上下留都事简辰入未归而又有江山登览之胜此吾人平日所望而不得至者而君一旦雍容往践之乐其可以言哉独念君才识如此吾人方倚以为助而忽焉失之青萍结緑不以断蛟螭剸虎兕而独寳之于匣中也是则不能以无憾者然吾闻宰司之为君拟迁也以为是不当以常格处则知之深矣拟其官久而始定而卒有是迁则待之厚矣知之深待之厚则所以望之者必不轻然则彼三山二水诚不足淹君之轨辙而君亦乌可以弗念哉昔桓司马谓谢玄四十当拥麾仗节王椽当作黒头公已而果然而君之年近之吾请以为将来祝陶桓公在广州无事朝运百甓暮亦如之曰恐优逸过而无以致力中原也故卒为名臣而君之居似之吾请以为今日赠诸君谓为何如刘君名滂字伯雨弘治乙丑进士浙之宁波慈溪人也

　　送总督两广都御史杨公序

　　属者上用廷臣议以戸部侍郎建安杨公旦为都察院右都御史緫督两广征夷军务兼理廵抚方是时公督饷陜西命有司趣公还既至拜疏辞不允且速其行杨公清慎有文学其才用无所不宜始为吏部郎考核明当人已识其逺器在太常忤逆瑾黜外起提学浙江尹应天府佐南京礼部所在着声绩遂以礼侍典太常改督京储以有三边之命其履厯深其资望隆矣两广南方之重鎭地大物庶蛮獠错居自昔号为难治唐以下经制尤详初为岭南道其后又分东西而东恒为大府余州虽各置帅至有大事必谘东而后行韩愈氏所谓岭南帅得人则一边尽治谓此今制广东西并建三司各命御史廵按其地而讨伐抚安之柄则緫而不分亦此意也国家威德被四海毡裘辫发鲸窝蜃居之民奉琛效贽顿颡阙庭者岁以千百计岭南列在藩服而山谷之间操戈矛弦弓弩叫号睢突以抗王官而贼良民者几无岁无之百余年来所谓纷不可治草薙而禽狝之者亦数矣而终莫能靖近者府江复一大创而始以贴息董帅之臣用是劳也加赉进律入长邦宪而公乃有是行庙堂之论岂不以公之履歴资望与公之才足以寄一方之重寛九重南望之忧哉夫易怨以怒诚蛮夷之性然彼亦人尔惟其怒则若禽兽然方其无事则犹夫人也传曰民之所好好之民之所恶恶之此之谓民之父母又曰得民心有道所欲与之聚之所恶勿施尔也今夫趋利而避害喜逸而恶劳顺而喜逆而怒者人之情亦岂异于夷夏哉求其所以喜与其所以怒者而去之而予之彼得其所安而违其所不欲将虎狼可豢而况于斯人不然夺其所甚欲而加之以所恶其四邻将起而仇我而何独蛮夷也公之行戸部尚书东滹石公遣其属丁君致祥胡君忠属予序以为赠予非能文者视公之素履而质以圣贤之训知南人之将蒙其休泽也于是乎言公先朝硕辅太师文敏公之嫡孙弘治庚戌进士家世衣冠之盛海内所知今之行且有便道承颜之乐赠为国事兹故在所略云

　　紫阳书院集序

　　新安郡守熊侯重作紫阳书院成院之诸生程君师鲁言于其党曰书院自宋来兴替不常迁改非一考其规制未有如今日之备其形势未有如今日之胜至于作新佑启崇教善俗之心亦未有如侯之盛者昔鲁僖兴学邦人颂之列于圣经今诚不能及已有如即侯之故类而辑之如南康白鹿之例使嗣而来者有述焉以永于弗坠斯岂非游于是者之责乎乃考诸紫阳遗文朱子实纪以至金石之所刻公牍之所具凡关于斯院者手编録之分为四巻又取宋以来儒先奠享之文与夫序启铭诗之类别为附録以次其后总名之曰紫阳书院集将刻梓院中而告于翰林修撰唐君守之守之自书院而登名者也间以示予且传师鲁意属为之序惟圣贤之道与天地相为流通其显晦絶续实关时之否泰春秋战国有仲尼子舆而不用秦人并与其书焚之而过鲁一祀汉家四百年之命脉于是乎在紫阳夫子亦宋之宣父孟轲也诸儒之学至夫子集其大成而学禁之严乃独甚于嘉泰开禧之际放黜废锢殆无宁日盖直至我朝而后始大行焉将所谓圣贤者道固若是而衰周之与炎汉晩宋之与皇明得失之效不亦昭哉其甚明邪一山一水文人墨客之所游歴好事者犹或指而名之歌咏而传之至累牍连篇而不厌况新安朱子之旧乡而紫阳之祠实南方之阙里其废与兴关乎时运而其为道与天地相为流通者哉熊侯学有本源故能知所先务程君又能裒集其事以风示于无穷今而后使俎豆之常新弦歌之相续诚明敬义之学不替而愈隆夫庸知非此之助而予因守之以得挂名篇首与诸贤齿亦岂非平生之至幸哉熊侯名桂字世芳洪都新建人今为山东布政司左参政程君名曽其字曰师鲁力学慕古不徇时名所著述甚富此盖其一云

　　送沈景和敎丰城序

　　成化庚子壬寅间予与沈君景和先后入学宫于时景和年最少质最美详雅端慎而为学甚力其文章随事说理不为支辞棘句而读之犁然当乎人心一时軰流咸称之其后十余年予忝科名登仕籍又十余年而景和犹困场屋虽予亦为君疑之然毎逢乡人来问其动静初不异往时养老抚幼孝慈友弟之风熏于闾里每下第归闭门温故未尝出一言亦不见有陨获意予又以君为难能也正德丙子应天乡録至得君名甚喜已而相见亦恬然试春官不利长揖去庚辰再至始幡然谓予曰吾今茍有官吾为之矣吾亲老吾年日益加吾无择焉矣榜出名在乙等而丰城学谕高君登上第当路者闻君名遂举以代之丰城江右之壮县地大物庶而人材亦称之衣襕挟册游泮林者常数百人科诏之岁贤书荐名亦数倍于他邑近者南昌之变宻迩凶焰而嶻然无毛发之染焉非其人之知义何以及此夫邓林之植般倕无选剔之劳冀方之乗王良释蹇蹶之虑何者其素所蓄积也以丰城之人材士习如此而又以吾景和者为之师且继高君善诲之后其有不言而喻风行而景从者乎呉楚之江山豫章为胜西山南浦落霞秋水之景王子安之序读之使人神往而心驰而君行尽览之遡章江登凤凰之山企来仪于箫韶南望尧祠想恊和时雍之化庶几与诸生亲见之而龙光神物之异姑在所畧则所以舒发其心胷凝定其志虑使人安学而亲师乐友而信道者岂止操缦博依之间而已邪予既重君之为人又喜君之宦游得文物诗书之地而江山之好又足以供登望之乐色笑之资方将歌栋梁榱桷之篇以继王褒之颂而违逺离索之懐知不足复为道也都亭之饯既以属君退援笔而书之追纳之行李以为赠

　　心逺翁八十诗序

