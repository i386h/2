<!-- { "loadSidebar": true } -->
　　外大父祝公遗事
　　外家新安祝氏世以赀力顺善闻于州乡其邸肆生业几有郡城之半因号半州祝家有讳景先者号二翁尤长者元祐黄太史尝賛其画像广幅全身大书百许字词甚玮经乱而逸熹少时见外大父犹能颇诵其语至诸舅则皆已不复记忆矣二翁诸子皆读书外大父其第一子也讳确字永叔特淳厚孝谨少时闻父母将为谋婚逃避累日家人惊索得之犹涕泣不能已问其故则曰审尔则将不得与父母昆弟蚤夜相亲矣亲丧庐墓下手植名木以千数率诵佛书若干过乃植一本日有常课比终制而归则所植已郁然成隂矣一兄一弟先后死熈河皆亲往致其丧往反徒步不啻万里所舎辄悲号上食如礼夜寝柩旁不忍跬歩离去路人皆为叹息诸弟求析其产公为涕泣晓譬不能夺时四妹犹未行而诸弟得财皆散去不复顾公独罄已赀以遣之其一归同郡汪公勃汪公后登二府终身徳公不能忘人两贤之嵗大疫亲旧有尽室病卧者人莫敢闯其门公毎清旦辄粥药造之徧饮食之而后反日以为常其他济人利物之事不胜计虽倾赀竭力无吝色乡人髙其行学试又多占上列郡博士请録其学事时三舎法行士子无不繇庠序以进公从容其间若无所为而后生得所矜式咸敬服焉熹先君子于时亦为诸生年甚少未为人所知公独器重以女归之后卒以文学致大名世乃以公为知人方腊之乱郡城为墟乡人有媚事权贵者挟墨敇徙州治北门外以便其私而所徙窊下潦涨辄平地数尺众皆不以为便将列其事以诉诸朝者余二千人而莫敢为之首公奋然以身任之其人忿疾复取特防坐公以违御笔之辠公为变姓名崎岖逃遁犹下诸路迹捕不置如是累年时事变更羣小破散然后得免而州治亦还故处乡人至今赖之而公之家赀事力不能复如往时矣然终不以为悔也比其晚嵗生理益落而好施不少衰年八十三以终娶同郡喻氏亦有贤行生二男一女伯舅莘娶张氏其先以治狱有隂功王宣徽拱辰所传张佛子者也次即先夫人徳性特似公其行事自见家传叔舅峤少敏悟有文长从先君子游闻伊洛之风而悦之然求举辄不利喻夫人及伯舅既先卒叔舅后公十余年亦即世今唯伯舅之子康国居建之崇安叔舅之孙回居劒之尤溪而康国二子已总发能诵书矣熹惟外大父之淳徳髙行先人后已其诚心所格固宜有后而康国母家所积之逺又如是天之报施其将在于此乎窃感陶公作孟府君传及近世眉山苏公亦记程公遗事不胜凯风寒泉之思因书此以遗康国使藏于家时出而训习之以厉其子孙又记尝闻先夫人説第四外叔祖豪侠不覊蚤从黄太史游黄公谪黔中因以客从黄公贤之为更名林宗而字之曰有道与之讽咏书札甚多今皆不存独所为书柳如京皇考志世或传其墨本姓字尚可见耳先夫人及叔舅少时犹及见其道説黄公言行甚详酒酣悲歌感慨凄切絶不类世俗音调问其所以则曰黄公之遗声也此事外家兄弟亦少闻者因附记于此云熹既叙此事将书以遗济之弟未果而济之复以疾不起其二子丙癸相从于建阳因书畀之俯仰今昔为之流涕不能已庆元戊午腊月既望书刘子和传
　　刘子和者江南人名某五世祖式仕太宗朝为某官国史有传夫人陈氏有贤行逺识子孙多为闻人海陵胡瑗先生所为纪墨庄者也至子和之父某官稍不遂然亦好学修饬能守其家娶长垣赵氏实吴兴孙侔先生外孙女读书能文生子和子和为人廉静寡欲敦重少言而和易端粹不为崖异之行其家居孝友尤笃也自少即以经学文行知名中进士第调吉州户掾邵武尉皆能其官更调赣州教授还家待次益以诸经自课日求其所未至者葢自音读训诂先儒之説以及近世先生长者之论无不该贯及至官视其学故有赵清献公祠后废而生祠郡守部刺史至五六人子和曰赵公与濂溪先生法皆当得祠者今或废于已举或初未尝立也彼纷纷者果何为哉命悉撤去而更为二公之祠诸生请曰赵公则闻耳矣敢问濂溪何人也子和具告之故且出其书使之读之诸生固已风动于是子和又益推本其説以发明六经论孟之遗意晨入寓直之舎诸生迭进问事子和谆谆辨告如教子弟至暮乃罢日以为常其教大抵以读书穷理为先持敬修身为主曰此古人为己之学也至于学官程课有不可废者其命题发端必依于是而出焉于是学者益知所向其言行小不中理服饰小不中度必规正之课试之文以老佛论道以管商议政忘讐耻狥时俗者皆弃不録于是学者又知所惩其于有司之事所以谨出纳窒罅漏者亦皆精审严宻间斥其赢以市图史至若干卷视诸生老者优礼之贫者周给之疾病者与之药死丧者加之赙所以恩勤之者甚备至于进退取舎之间则必考行能视次第稽诸公论而未尝有所私也以故诸生之事子和如事父兄服习其教而守行之俗为一变其浮惰不事学者往往引去或亦悔前所为而革心自新焉郡县吏皆恠以为学官弟子比无入官府辩讼请谒者父老皆喜以为吾家子弟比无荒嬉惰游还家覔钱呌呼犯上者以至士大夫家亦争遣子弟来入学赣之人至咨嗟相与言曰吾邦自李先之教官迨今七八十年乃复得刘君耳今翰林承防周必大闻之为记其説于聴事之壁子和既去改宣教郎遭继母丧以卒故诸生哭之皆失声益相与尊其言信其道守其法不变去而从其弟清之以卒业者亦数人子和平日闭户读书不甚与人接虽名士亦不强附而搢绅先生多慕与交国子祭酒萧之敏尝以经行气节荐于朝成都刘焞称之曰国朝钜人门户一再世凋落者何可悉数惟刘氏自太宗时歴嘉祐元祐盛际莫不有人逮子和兄弟世数益逺而家法益峻忠厚雍睦之风不坠求之故家能如是者少矣及卒丹棱李焘书其墓曰孝敬刘君而广汉张栻为刻铭纳圹中是数君子者葢或未尝识子和也新安朱熹曰自周之衰司徒学正之官废为士者未尝知有学也士未尝学而强使教焉则其所以教者可知己予亦不及识子和而识其弟且得赣诸生所记读之观其所以修于身行于家者而知其所以教于学者有余矣使得其年究其施则其所立岂可胜道哉为之掩卷太息因掇其大者着于篇















　　晦庵集卷九十八
　　钦定四库全书
　　晦庵集卷九十九　　　　　宋　朱子　撰公移
　　知南康榜文
　　当职久以疾病退伏里闾比蒙误恩假守兹土恳辞不获扶曳而来到任之初伏自惟念圣天子所以搜幽隠付畀民社之意固将使之宣明教化寛恤民力非徒责以簿书期防之最而已顾虽不能其敢不勉今有合行询访劝喻事件下项
　　一本军土瘠民稀役烦税重前后长吏非不欲多方措置寛恤民力实縁上供官物既已浩瀚军用所资亦复不少只得逐急了办目前更无余力可以议此是知民力日困无复安土乐生之心深可哀怜安忍坐视今恐管下士人父老僧道军民诸色等人有能知得利病根原次第合作如何措置可以寛防并请子细开具着实事状不拘早晚赴军披陈切待面加询问审实相度多方措置庶几户口嵗増家给人足有以仰副圣天子爱养元元之意
　　一本军民俗号称淳厚庭少诤讼狱少系囚及按图经前代有太中大夫司马暠司徒从事中郎司马延义宜春县令熊仁赡皆以孝行显名及至国初又有义门洪氏亦以累世义居妇陈氏守节不嫁遂蒙太宗皇帝赐以宸翰宠以官资旌表门闾蠲除徭役此足见其风俗之美非他郡之所及又况天性人心不易之理在昔既有今岂无之患在师帅不良不加敦劝是致頽靡日陷偷薄今请管下士民乡邻父老嵗时集防并加教戒间或因事反复丁寜使后生子弟咸知修其孝弟忠信之行入以事其父兄出以事其长上敦厚亲族和睦乡邻有无相通患难相恤庶几风俗之美不愧古人有以仰副圣天子敦厚风俗之意
　　一本军背负匡庐前据彭蠡地势雄秀甲于东南禹迹所经太史所游有圣贤之遗风下逮东晋陶氏则长沙靖节祖孙相望爰及圣朝刘氏则屯田秘丞父子相继皆有徳业着在丹青宜其风声气俗犹有存者后来之秀接踵比肩而比年以来士风衰而学校养士不过三十人大比应书人数亦少虽讲道修身之士或未必肯游学校入屋然询于物论以求物外之英豪则亦未闻卓然有可称良由长民之吏未尝加意使里闾后生无所从学以至于此今请乡党父兄各推择其子弟之有志于学者遣来入学陪厨待补聴讲供课本军亦一面多方措置増置学粮当职公务之余亦当时时诣学与学官同共讲説经防多方诱掖庶几长材秀民为时而出有以仰副圣天子长育人材之意
　　右出榜星子都昌建昌县并市曹晓谕管下士民父老等请详前项事理逐一尊禀仰副圣朝爱民敦化之美意并牒三县照防及别给印榜毎县各一百道委巡尉分下乡村张挂不得隠匿并牒军学教授请从长相度合如何増添赡学钱粮脩立课试规矩开具回报切待措置施行
　　又牒
　　【头同南康榜文但改寛防民力为敦厉风俗合行询访劝谕为合行询究】
　　一晋侍中太尉长沙陶威公兴建义旗匡复帝室勤劳忠顺以没其身今按图经公始家鄱阳后徙寻阳见有遗迹在本军都昌县界及有庙貎在本军城内及都昌县水旱祷禳皆有感应未委上件事迹是与不是诣实
　　一晋太傅庐陵谢文靖公始自隠沦已推时望及登宰辅优有武功今按图经公始封建昌即本军之建昌县未审本县曽与不曽建立祠宇
　　一晋靖节徴士陶公先生隠遯髙风可激贪懦忠义大节足厚彞伦今按图经先生始自柴桑徙居栗里其地在本军近治三十里内未委本处曽与不曽建立祠宇
　　一按图经建昌县有陈太中大夫司马暠司徒从事中郎司马延义皆以孝行见于陈书有墓在本县界又有唐宜春县令熊仁赡亦以孝行旌表门闾未委其墓及唐朝所表门闾有无损壊
　　一按图经白鹿洞学馆虽起南唐至国初时犹存旧额后乃废壊未委本处目今有无屋宇
　　一按图经建昌县义门洪氏本以累世义居妇守节尝蒙太宗皇帝赐以宸翰宠以官资旌表门闾蠲除徭役未委其家目今有无子孙依旧义居所藏御书见作如何崇奉所表门闾曽与不曽修葺
　　一濂溪先生虞部周公心传道统为世先觉熈寜中曽知本军未委军学曾与不曽建立祠貎
　　一西涧先生屯田刘公避世清朝髙蹈物表其子秘丞公亦以博闻劲节见知于故司马文正公与修资治通鉴而所着十国纪年通鉴外纪又自别行于世故黄门苏文定公尝以冰清玉刚比其父子而乡人因以冰玉名其所居之堂今按图经西涧旧有刘居士庵及访闻城西能仁寺侧有刘公墓及太史范公所撰秘丞墓碣独冰玉堂无所登载未审其墓是与不是的实庵堂墓碣曾与不曾损壊
　　一访闻故赠谏议大夫陈忠肃公曽居本军未委日前有何遗迹
　　一窃恐本军更有前代忠臣孝子义夫节妇图经文字有失该载及目今见有似此之人或山林之间科举之外别有懐材抱艺守道晦迹之士亦合广行询访有无遗逸
　　右牒教授杨迪功司户毛迪功请详逐项事理广行询究取见诣实逐一子细条具回申以慿稽考别行措置仍榜客位遍呈寄居过往贤士大夫恐有知得本军上件事迹详细切幸特赐开谕及榜示市曹仰居民知委如有知得上件事迹详细之人仰子细具状不拘早晚赴军衙申説切待并行审实措置施行淳熈六年四月日榜
　　白鹿洞牒
