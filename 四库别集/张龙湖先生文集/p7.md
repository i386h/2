<!-- { "loadSidebar": true } -->
　　嘉靖庚戌春二月天下士会试于礼部者几四千五百人尚书臣阶侍郎臣崇庆以试事请上命臣治臣德为考试官其同考试则侍郎某某其监试则御史某某暨为执事咸备既如例三试之乃穷日夜之力慎校择焉遵宸断取三百二十人爰录其名氏及文之可式者二十篇以献臣治谨序之曰夫录所以录士也然录与士恒相为重焉穷居布衣之士业铅椠游乡邑必更十余岁而后得录于乡之有司又必更十余岁而后得录于礼部有终身不与者焉故士得与是录者有余荣矣是士以录而重也士录矣其终身所建立果足以济天下泽生民流声光无穷焉后之人将敬而指之曰是录所得士也则录其有余荣矣是录以士而重也故曰录与士恒相为重也夫国之录士何为也欲其为世用也士学古之学而求录于上之人亦欲其学用于世也然道有升降世有古今君子惟随其所值而致行之要以济天下泽生民为务然后为有用之学学之而弗可用用之而弗宜于时则亦何取于录哉我高皇帝有天下也即位之三年庚戌始开科录天下士一时翊戴之臣协志辑力相与缔构大业以传之万世上下咸有大烈也圣圣相承盖谨于取士之度今圣天子缵承天绪廓道德之途拓仁义之统远抚长览所以勤万民而章洪业惟仁贤之务此尧舜之用心也二十九年于兹凡十举士博恩广施久而益深至德昭然轶于往代遐方万里之士肩踵并进寸材尺艺咸备官使此太平之具也然而臣失其职功不加于百姓惠泽不流羣生寡遂政之在天下若风草有所积有所虚视祖宗之旧或少异焉此岂法之不足哉士不素厉而士新由滋也说古道者则泥而不达于时喜更张者又以其私智鬬乎天下而扰之不复典常之师则其渐而至于敝也亦宜是故明王不恃其有久安长治之业而恃其有保邦制治之臣士者不患其无可为之时而尝患其无明体适用之学书曰学古入官议事以制政乃不迷其尔典常作之师无以利口乱厥官此言明体而适用也保邦制治之理莫要于此矣往丁未之试臣尝辱明命授以校士之责大惧无以称塞兹再至其为惧也益甚思敬勉无忽冀得明体适用之士惟圣天子所驱策用之相与守太平之业致治安无疆也然而持有司尺寸之度求之语言之末则又臣之所窃忧焉何也求士于肇创之始也恒易求士于治平之世也恒难盖肇造之始人周历于艰险志勤虑审故才皆可用而求之也易治平之世人袭于所见之安诵古人之言而不明乎当世之务守成要之迹而不审乎治乱之原故才用鲜效而求之也难夫以日敝之法而重之鲜效之才其何以语保邦制治之理哉此臣所为窃忧而惧滋甚也夫法不足于治者才不备也才不足于用者学不备也尔多士学古之学以售诸用则既录于上之人矣其必举所学而善用之务以济天下泽生民上赞圣天子太平之业而流声光无穷焉则录其不有余荣哉乃若逐逐然与时汨没无所禆于世用徒以美荣名于录也虽录之天下后世有弗录者矣是重为录羞也吁可畏哉尔多士勉之 

　　○应天乡试录序 

　　嘉靖庚子秋八月天下例选士于乡应天府预以请臣治臣用卿遂祗命往典若文事事竣乃录所中式者之名氏与文以献且传之四方也臣治作而叹曰文不已盛乎在昔甲午之岁臣尝承乏于兹役今且再至焉视其文比之昔益加盛矣夫明兴百有七十余年以人文化成天下天下之人日相究于文经制宣备皇泽周洽洋洋焉与三代同□君术明臣道得也迨我皇上履纯仁躬至德被六艺宪经饬礼敷贲人极盖焕乎有文章矣薄海内外罔不翕然丕变承休光也矧夫南畿为我圣祖肇迹之地鸿猷闳化昌被人物而丰芑涵育视外服先焉固宜彬彬焉称盛美四国也然文实盛衰之机君子惧之何也古之人所贵于有文者将以饬德表行安众轨物杼轴乎天人之理叙正乎君臣之宜繇之可察时变观化成也舜禹之代股肱昌言叙九功修六府曰都曰俞殷周之隆则有伊训说命旅獒金縢之言以戴翊其世咸有大烈格于天地及其衰也实不胜其文而化成之意微矣孔子曰如用之则吾从先进盖伤之也是故君子弗惧乎文也惧乎文之盛而实焉者之或寡也夫实者道之根于中也譬诸草木植其根焉则枝叶之荫也远矣记曰天下有道则行有枝叶其实之谓与或曰文损益者时也而变之则存乎其人故韩愈出而唐之文变欧阳修出而宋之文变机使之然也曰文以形道也而道者所由以适于治之路也夫苟至于道矣文损益弗害也变于文弗由于道是舍经纬而纽组之无所措矣又乌足以语化成之理哉唐宋之治所以不能并于三代者独文也与是故君子弗惧乎文之盛也惧乎文之弗由于道而政治因之也传曰生于其心害于其政发于其政害于其事吁可畏哉方当天子文教之隆尔多士勉旃毋自虚也是举也提调则府尹某府丞某同考则学正某某监试则御史某咸胥饬以事诸曹六馆之士督学御史臣宜所简以试者凡四千四百而奇试而举者百三十有五人遵成制弗敢过也 

　　○应天同年录后序 

　　嘉靖甲午应天乡试士子予窃同校文焉夫人人之言弗同也然而其取同矣所录之士凡畿之属百一十有六人浙十有一人闽五人江西二人楚一人夫四方之地弗同也然而其荐同矣乙未咸集于京师醵燕以齿夫少长弗同也然而其序同矣于是乎有录焉以志其同予观之叹曰唯君子为能重是录也何则夫录以志同也然而有弗同者文同取也而语默异用焉名同荐也而崇卑异仕焉齿同序也而修短异数焉其能以终同耶然则君子所以昭著久远弗朽灭者将不有大同之道哉何也文不同同理也仕不同同义也齿不同同德也三者非形势地位之谓也是故语弗详也默弗缄也崇弗贵也卑弗贱也修弗永也短弗促也君子知语之弗详默之弗缄也崇之弗贵卑之弗贱也修之弗永短之弗促也则夫敏厥修以足乎己者自弗能已矣知语之弗异乎默也崇之弗荣乎卑也修之弗加乎短也则夫恃厥长以侈乎人者自弗能为之矣是故足乎已之谓贞贞而后能久弗侈于人之谓虚虚而后能大久大之极则天地万物同体也百世以俟圣人同道也何形势地位之足言乎是故同理之文可以立言同义之仕可以立功同德之齿可以立命三者所以昭著久远弗朽灭也斯大同之道也易曰二人同心其利断金同心之言其臭如兰夫在昔之同录者众矣昌黎紫阳之录后之人特重焉其它固泯泯也二子之录之同者后之人亦惟二子之重也其它固泯泯也然则二子之所同者大矣是故君子不同其所不同而同其所终同者同之至也夫苟曰同矣而终乃大异焉虽录之天下有弗录者矣恶乎同故曰惟君子为能重是录也 

　　○武举录序 

　　嘉靖戊戌春天下武举士集京师者七百九十人而奇兵部援故例疏以请上若曰文阳而武阴也武举以秋行后之举亦秋行义乃合遂着令焉秋九月兵部复疏以请制曰可乃以某某知武举某某同知武举某某考试某某同考试某某监试某某提调余执事亦罔不共慎若选也越九月己卯试骑射射而式者六百十人而奇十有二日壬午试步射射而式者三百四十人十有五日乙酉乃举之棘院试以文是月二十有一日庚寅天子始大享帝于明堂肇正宗祀百辟咸嘉有旷礼思奉休德也用是职兹举者惧不得与从事是辱乃穷五之日力夜继烛焉六日而竣事拔文而式者六十有五人取宸断也录成臣治敬拜手稽首而言曰国之大事在祀与戎夫圣王所以奉神灵之统理万物之命领天下国家之道也宪经制用因时陈义从古为重焉我皇上亶聪明之尽上达天德振湮厘缪作立大义以茂修古先王之绪冬至祭天而祀祖崇本始也季秋享帝而祀父思成形也而尊亲之孝备矣三岁春而举文顺阳德也秋而举武法阴刑也而仁义之用昭矣尽宪天之实建化成之极斌斌然旷百王莫之尚也尔诸士驰弓矢抱文艺乘时而售之用既膺兹茂制矣复与覩夫典礼之盛也其为遇也岂不甚良矣乎夫士患不恒于遇也亦遇而良矣其感奋也宜何如哉盖忠孝一心也文武一道也而人弗可以贰焉者也故合忠与孝者之谓德合文与武者之谓才合才与德者之谓全人六月之诗美征伐也而乃曰文武吉甫张仲孝友焉然则其道也果二乎哉是故战陈无勇不可以言孝辱亲惰体不可以言忠违德愆律不可以言文勤暴怠礼不可以言武凡此者是贰之也夫人具是四者以生之谓命古者戎有受脤以昭命也命而贰之是怠弃也遇虽良不如其己哉孔子曰我战则克祭则受福盖全人之道矣尔诸士其无亦是务与诚而吉甫焉而张仲焉用干城我宗社引若昌祀玉于无疆以上裨孝德之光弼兹仁义之治则尔亦有令闻于后世也其庶不负所遇之良也己尔敬懋哉 

　　○武举同年录序 

　　嘉靖戊戌秋举武之士凡六十有五人胥燕而会焉会以齿所以敦情好尚让礼也既成录矣谓张子尝被命柄若举录来张子读之叹曰美哉沨沨乎兹行于军旅其先王之遗也然齿广矣曲而曵于其全犹弗齿与二三子曰唯唯否否愿竟教焉张子曰尔诸子之始进也列而力黜陡之焉以艺齿乎进而第高下之焉以文齿乎会而序先后之焉以齿齿乎官而秩崇卑之焉以爵齿乎曰然曰古之有强力智谋之士显名诸侯声光百世者何限也然闻之射力不札者可以怀众木强少文者可以定国表饵之术可以系单于终身弗侯可以威沙漠之数者皆弗是齿也而卒能以齿流尔诸子其曷齿之重耶曰今之世齿莫重也弗齿其无以自齿故齿荣辱也君子务齿焉张子曰齿大矣曲而曵于其全犹弗齿与二三子曰唯唯否否愿竟教焉张子曰上齿齿世其次齿人其次齿身夫齿艺与文者有司之公也齿于一人者也绌于人弗齿矣齿齿者比与之眤也齿于数人者也通乎人弗齿矣齿爵者国君之制也齿于一身者也后乎身弗齿矣故齿德者贤圣之行也齿于百世而无穷者也故艺莫强焉文莫加焉齿莫尊焉爵莫贵焉虽弗齿天下后世有齿焉者矣况齿者乎苟弗是虽齿之天下后世有弗齿者矣况弗齿者乎故齿远近也君子慎焉二三子曰唯唯 

　　○应天府乡试录后序 

