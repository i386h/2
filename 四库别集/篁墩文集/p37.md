<!-- { "loadSidebar": true } -->
　　唐歙州总管越国汪公有庙在歙之乌聊山始贞观已亥着于令甲歴代因之号其庙曰忠烈属邑之人走乞灵无虚日又各即其地为行祠其在休寜乌龙山者莫知所从起乌龙据汊川之上琅水东出璜水南下至此而合北流底于淛溪山形蜿蜒泝流而上峭壁断厓皆黒色不可正视山因以名而庙占其胜故其神益灵而人尊奉之者不懈益虔越公逺孙居汊川者曰永荘以祠出众力之所成因时修葺而阙世守之规非便乃以成化丁酉于庙之左买地为屋三楹置守者居之又割田若干畆赡其用诹日告于庙下以谂其族与其乡之人有耆而儒者曰程君士仪嘉其志具以白请记之石以明示后俾来者谨嗣之予时方谒告南归尝伏拜乌聊之祠得忠烈纪实与前代之记读之窃病其叙隋唐之际与越公之事举有弗当于心者思有所纪述而未能也则为之言曰炀之不道古未有也弑其父而烝其御竭四海之力以事逺夷委弃其宗社而荒于禽色杀僇諌士迷不知返故朱子纲目于大业之盗悉以起兵书之而不曰反明人得而诛之也于炀之死书隋人弑其君广而不曰帝非共主也诚以天下未有无父之国故讨贼之法不得不严如此越公生当其时盖有西向问罪之志而力弗逮乃以一旅之众仗剑而兴全有六州以待汤武之出其得民心如秦之吴芮非叛吏也罪人斯得唐公入闗天下之大势已合不可以逞则奉而归诸有道使民免于战鬬死亡之苦其知机逹变如汉之窦融非降人也出处之正名节之完苟有良史如班范者必将列诸吴窦之间君子从而予之矣顾新旧史皆不立传遂使越公之迹世莫得详而记其庙者又不能于此是正为公一昌言之乃独规规于御灾捍患之常与其生荣死哀之末纡其词婉其意有若为公讳者诚不考之过也仰惟我髙皇帝值元季丧乱之际起义江淮复还旧物而即位之初大正祀典滛昏之祠一切报罢徽之所存惟越公及吾逺祖忠壮程公二庙忠壮当侯景之乱倡义举兵肃清乡郡湘东王绎传檄四方则间道奉表请以兵从卒之贼平而民免于难盖忠壮之拒景越公之贰隋同一讨罪之义也忠壮之奉绎越公之与唐同一救民之心也髙皇帝考其事而并録之所以扶天常立人极由一州而推之天下使人凛然知拨乱反正之为功其有闗于世教大矣岂私于二公者哉二公之子孙半徽郡又蔓衍于四方此仆而彼兴前屈而后伸他姓终莫与之抗亦有非人力所能为者岂忠勲之家神明之胄天固有以黙相之欤永庄读书好义宗■〈尚阝〉称之此举尤见其知本非余子可及士仪与予皆出忠壮公后盖于汪有世讲之好云

　　寄寄亭记

　　戸部主事邵君文敬理饷事于清口得隙地于公署之南偏中为髙丘杂植桃柳引水环之而结亭其上将以寄寄名之予方自谒告还朝出清口文敬逆而致之亭中举酒相属曰吾亭适成而先生辱临之兹亦不可不谓之遇矣先生寜能恝然无所寄意而去耶酒半请所以名之之意文敬曰清口之理饷事率岁一更视公署若传舍然以吾之不能乆于此也故以是名之亭一寄也我一寄也予曰子独知夫寄寄云尔有不可寄寄者子知之乎人生天地间如海粟如风蓬如旦暮之蜉蝣回视夫身外之物将有不胜其寄者则虽如雍门之哀岘山之感且不暇矣而又何暇于名亭若君子则不然方其出也不敢以其身之如寄而付诸事于不问盖随其所寄之任而以能副为贤子之治清口也日坐公署之上簿书相仍吏卒内向固不可委而去之其必思上之人所以寄于我者何如于是竭心思费词说日不暇给求所以副之退而少闲悠然登亭命笔赋诗引觞独酌以幸忘其终日之劳焉斯时也其又知夫子之寄于亭乎亭之寄于子乎夫尽其受寄者而后享此寄寄之乐固君子所不废也文敬曰先生之言是已而建亭之初心则偶然耳必以此寄之意而文彼寄之亭何如予不觉举白以浮文敬曰有是哉子辈享一岁之乐者得名其亭为寄寄若我之北归风帆在泊役夫追呼徒得从子于此徇一日之乐则虽谓之寄寄亦可也遂抚掌而记之

　　篁墩文集巻十三

　　●钦定四库全书

　　篁墩文集巻十四

　　（明）程敏政 撰

　　○记

　　休寜县儒学先圣庙重修记

　　髙皇帝初下江南尝驻驆徽郡分兵以靖属邑拯辑其民人而教养之德意优渥在人心者犹一日也休寜为徽剧县其庙学则肇迁于宋中更于元入国朝以来又百余年兴修不常势渐以圯成化已亥监察御史上饶娄公以提学至方以教之未洽为虞视庙不治曰当有任其责者已而监察御史洧川黄公以廵按至曰庙之不修士无所景行而民不知向方何以出治是诚不可但已乃属之同知金城张英维时兵部尚书兼左副都御史三原王公受诏巡抚南畿张君乃与推官舞阳杨宣图上其事王公是之曰政教之责圣天子所以命我者宜亟为之勿怠张君受命规措不遑而知府武邑王勤以朝事至自北京通判南海娄琮以饷事至自南京议以克合张君乃亲至休寜与知县新昌俞深择日祭告庀材鸠工重作大成殿宏丽髙敞加于旧观逺甚饰先圣先师之像更神座之木以石易宫墙之土以甓东西庑戟门神厨及儒学重门科名坊表次第撤而新之缮两斋以居生徒复企德堂以祀乡贤工出于募不征调于夫家材出于劝不支费于公帑始庚子夏六月讫是岁冬十一月舍菜礼成观者如堵于是教谕莆田王原雍训导定海陈泰安吉章泓具以白走曰愿有记焉于戏孔子之道治化之所由出者也中古以来士不知道徃徃判心迹而昧义利之辨故学流于异端治终于杂覇下之则竞葩藻任文法偃然以儒吏自当于世而不知其去道逺矣至宋河南程氏考亭朱氏者出而后斯道复明故三贤者悉得从祀而其先世皆出徽郡见于载籍可考也今天子日御经筵非圣贤之书不以进读又加崇孔子之祀比于郊社再修阙里庙庭而慎择其宗子其隆师重学有如此者宜观风之臣有以体上心率羣牧加惠学宫以冀治化之大成也与岂非一时之盛哉虽然求孔子之道必自程朱始矧其故乡大圣人尝辱临之则凡学于斯者可弗敬乎诵其法言仰其德容力以圣贤为师而勿变于流俗言学则夲于经术言政则纯于王道使天下之人称其渊源为有所自慕其过化为有所先则庻几无负于盛世君臣相与图治兴化之心不然庙学之修直观美焉耳于道何有哉走夲邑后学且程氏逺裔故窃诵其所闻以告来者王公名恕正统戊辰进士起翰林庶吉士至今官公忠体国为时名卿娄公名谦黄公名杰皆成化丙戌进士通敏直谅如一人焉其名与位盖方进未已王君以下皆起科名歴郡县淑慎有声而张君举此大役为之有道民不与闻其政益可推见云

　　绩溪县重修曹渡桥记

　　绩溪界宣徽之境环县皆聮岩复岭四顾渺然几不可穷每春夏水暴作自诸山磵奔驶而出汇于县西之曹渡径府治之北折迤而东以逹钱塘渡东去县若干里西去府若干里旧有桥以通徃来乆而倾圯有司以其费之巨而成之囏也率因旧补新茍焉而已遇岁涨则行者病渉而近民亦恒苦于修葺云临海吴君珏以进士知县事之明年以为是终不可但已乃请于知府武邑王勤同知金城张英通判南海娄琮推官舞阳杨宣诸公是之方议搉材鸠工而歙之巨室殷文清者名好义闻郡县之有是举也愿独力为之不以勤官而役民郡县大夫嘉慰之许焉文清乃卜日肇工为桥若干洞髙若干尺长若干丈广若干尺石垩坚良制加于旧盖首尾踰几月而告成过者大说居者改观以为郡县大夫平日以道使民而民应之如此其速于是吴君走书请予记之徃者予谒告驰驿还休寜道绩溪适过曹渡见砻者斵者墁者畚以锸者栉比于水次而桥身若垂虹隠起凌空髙厉予心异之盖当是时已悉殷氏之名吴君之政与府公不遗余力于深山长谷之中因是竚立徘徊乆之而后去然则树石勒文以告后来俾谨嗣之实有利益于我徽人不可辞也窃闻子产相郑而以其乘舆济人于溱洧君子讥之孔明相蜀桥梁道路无不缮治而民不告劳君子以为几于先王之政诚以先王之政细大具举而无一事之不在于民也若曹渡之桥一细事耳郡县大夫犹急为之则事之大于此者其理可知文清一部民耳因诸公恤下之故慨然不惜重赀而图永利与众共之则其余之不烦于驱使而可以理谕又可知矣自是以还凡徃来者安行其上而无厉掲之虞其官与民乐处其旁而免于岁修月葺之扰实皆出于郡县大夫之经度而殷氏之力居多焉岂可不知所自哉是宜记殷之先有雄甫者当胜国时剏临溪桥及筑良于堨于绩溪民至今便之国朝永乐中临溪桥坏雄甫四世孙执中五世孙云讯相继修复景泰中丁岁饥云讯之子伯祯伯祥输粟千石助官赈民受冠带之旌既又伐石砌郡东路二十余里凿井建亭割田置守而文清则伯祥之子也亦尝致名马于边受旌于其父其累世好义实有可以励俗者因附着之

　　赵氏祠堂记

　　礼之废也祭为甚盖中百以来诸侯卿大夫率无庙以奉其先人而况其下者乎至文公朱子制家礼易庙为祠堂使事力可通乎上下而礼易行然当时仅讲授于师生闾里之间其说未广也我文庙颁性理诸书嘉惠臣人然后家礼行天下三二十年来卿大夫家稍垂意于礼而士庻间亦有闻焉岂非礼教之不易洽而然与常熟赵氏世以产雄其乡至德巽君益读书好义乃遵家礼之制立祠堂盖凡庆吊之节自是有所据而可行亲踈之族自是有所萃而不散祠堂立而赵氏之世望日着家范日严礼之有益于人也如此德巽君卒其嗣子璧既以奉祧而递迁之来请予记予闻报夲追逺民徳斯厚富而好礼君子所难以一祠堂言之材木瓦甓之工不足以侔燕居游榭之侈笾豆罍爵之仪不足以齿建斋设醮之费然世之人恒乐为彼而不为此则贤不肖何如哉古礼之不可复厚俗之不可挽有由然已若赵氏父以礼倡其家而子率之岂非贤哉其将识我先皇以礼廸民之意而遂能起废于一家者乎由一家一人而占之海内庶姓则夫甄圣化而兴起者将几人焉是诚不可无记虽然礼有夲有文赵氏之祀必世守之器服之等威祼献之节度以时而加葺之乆且习焉不患其不文也若本之弗察则亦何尚于祠夫孝敬祭之本也孝无悖于德敬无斁于礼则上世罔不歆假后人有所持循君子嘉予之而乡党取法焉其斯可矣赵氏子孙尚勖之哉赵之先汴人随宋南迁占籍于常熟之双凤乡今祠所奉者四世曰子安曰孟吉皆隠德弗仕曰文敏曰德巽皆用恩例得冠带复其家至璧而产益充尚义弥笃授官承事郎比命士云

　　绩溪县城隍庙记

