<!-- { "loadSidebar": true } -->
　　客里逢春百感生况听风雨过清明杨花总是离人恨桃叶都非旧妾情小引酒杯还易醉苦吟诗句却难成不知谁是穷途者哭似当时阮歩兵

　　山水图

　　青山何处蹑崚嶒我拟幽栖久未能深谷雨来云正合大江风作水如崩林中短屐行相引渡口孤航唤欲譍今日未醒尘土梦披图长啸媿孙登

　　山水便面

　　宣和便面何从得画史当时属有才紫翠峰峦天上落青红楼阁树头开羣贤似向兰亭会一老疑从栗里来安得从容随杖屦轻舟日系水云隈

　　人日偶兴

　　宦游江汉十经春白髪东风镜里新千里此身长在客一年今日又逢人雨中柳色黄犹嫩冰后湖光緑更匀藩府官闲如化国不知谁是葛天民

　　礼部颁王府文官诰勑次审理王敬徳韵

　　紫诰恭迎被宠光驿亭初日正苍凉官坊锦织云霞烂御榻文成雨露香九五飞龙当盛世太平鸣凤在朝阳羣公拜舞天威近举首红云是建章

　　元日和季翔韵

　　嘉节金门庆履端无风无雨万人欢通班新例行中使导驾常仪忝从官列仗纔回灯影曙严兵未解甲光寒宴阑归去恩荣甚醉插宫花上锦鞍

　　御赐西马

　　金门蹴踏五云开七尺权竒信是騋近自天闲颁赐下逺从西域贡将来雄姿共拟千金价骏足争夸万里材昨日锦鞍新鞴出殿前立仗总驽骀

　　叅侍平靖州诸蛮次季翔韵

　　亲王承诏讨南蛮三月星霜歴险艰万斛楼船上秋水千羣铁骑蹴寒山孔明谩说安夷俗马援应惭入汉闗十二妖酋今尽缚皇华又报捷书还

　　军屯十万坪

　　玉帐秋临十万坪石家铜鼓夜无声千团毒雾开山寨万灶炊烟起野营自信丹心能报国谁知白首厌谈兵中官催草征南捷龙烛生花剪更明

　　丙寅元日军中次季翔韵

　　羽仗森严午夜陈千官行殿庆新春四时佳节逢元日甲子丰年见上旬鹄立久叨居侍史鹿鸣今喜宴嘉宾凯音归及烧灯候一路东风火树新

　　侍从朝京还国舟中简府僚

　　诸王入觐试功初恩及吾君庆有余圣语自天称国穏臣心何地愧才踈四夷率服英风逺九域同仁化日舒幸遇太平全盛际不妨白首曵长裾

　　钦赋大将征回

　　圣念苍生重拓边王师奏捷凯歌旋千营列栅天笼野万灶连山地涌泉鱼海于今归版籍狼荒从此靖风烟华夷一统文明日共祝吾皇亿万年

　　观射柳赠陈佥卫琰

　　将种传家属妙龄端阳射柳在王庭马看飞鞚如追电箭讶离弦若迸星度内等闲知中白眼中端的肯撩青含风细葛君恩赐自笑吾侪字识丁

　　军中寄潭府纪善杨应庚

　　奉使君初过武昌从征我已上渠阳鸡声风雨同为客马首云山各异乡千里还家惊腊尽百年依世幸身强相思恐有平安字好寄南来鴈一行

　　寄淞上友人

　　忆昔都门把臂时殷勤索我送行诗客边頼尔能相慰别后令人有所思芳草暮云愁忽忽落花春雨鬓丝丝东归艇子如堪买定拟寻君泗水湄

　　送兄勉翁自凤阳回淞

　　把酒灯前醉复倾别离无限异乡情一身千里久为客百岁几时长见兄春雨园庐青草遍暮云丘陇紫芝生白头遂我东辕日数亩圭田得耦耕

　　题胡长史所藏风晴雨嫩墨竹四首

　　记得东林腊月栽虚懐今对畵图开碧云何处忽飞到苍雪无声欲堕来尚觉暮寒生翠袖不惊午梦断瑶台故园茅屋萧萧里若个家僮扫石苔
　　万个琅玕绕舎栽拂檐金翠曙光开寻常每梦鸾笙下彷佛遥骖鹤驾来千尺洋州休制韈一竿严瀬独登台白头天与归欤便短策行吟石径苔
　　移得篔筜谷里栽柴门萧爽晓慵开林惭我向当年隠径造人从此日来六月微凉生枕簟半天空翠落亭台公家池馆平安在遥忆清阴遍緑苔
　　旧本曽于醉日栽新梢今己拂云开萧萧箨向风前落细细香从雨后来渐有微阴侵墨沼且无虚籁过琴台明年二月春雷起秪恐■〈衤朋〉儿破紫苔

　　过洞庭

　　湖上东风水似天渚花红白共春妍苍梧二女坟前路青草三闾庙下船鲛室绡机声札札龙宫珠佩影姢姢官闲更遂南游兴借榻君山寺里眠

　　国醮礼毕送张真人还山

　　真人黄箓修三日圣主丹衷息万机白玉印封天表进紫霞衣惹御香归双龙直向云中见羣鹤遥临日下飞大礼己成还旧隠耆山草木亦光辉（于时龙见鹤来）

　　赠僧白庵

　　白庵道人修白业一毫曽不染缁尘净如片月真空性闲似孤云幻寄身马为駄经行较逺鹅因听法养偏驯东林纵有莲花酿肯作攅眉入社人

　　灵鹫僧勤无逸奉使日本回授官闻欲见举寄之

　　天宇寥寥一锡飞忽闻承诏赴彤闱山中书札三年别海上梯航万里归贾岛文章终释褐曹溪弟子孰传衣白云出岫无心处老我沧江理钓矶

　　题王秉正云林清隠

　　青林白谷水云乡隠者深居一草堂百道松泉当戸落四时花雨入帘香门前车马红尘逺座上琴书白日长满目故家风景在不须重畵辋川庄

　　春晖堂江夏雷道夫典仪奉母之所

　　彩衣五色绚晴光鹤髪康强在北堂结子蟠桃千岁熟宜男谖草百忧忘孝奉慈亲知爱日忠承严训要倾阳晨昏定省无违养谁得居官不离乡

　　竹鹤图为医士仵思道题

　　此君风致极萧闲合与胎僊共一班千岁影迷苍雪里九皋声在緑云间平安莫谩传书去径造休教报客还挂向芝房无点俗长年相对悦清颜

　　赠别乡友孙汝达

　　故人契阔几经春千里停云入梦频下榻岂期今日会分金宁忘昔时贫乾坤白髪诗名在风雨青镫酒量真别后音书烦见慰莫令目断楚江滨
　　附録汝达见答
　　交契惊踰四十春每蒙存恤意频频能将宦达安醇厚不鄙迂踈处贱贫青眼总知乡义重苍颜尤见道心真从今相别希相遇秪自懐思谷水濵

　　题陈士良栖霞轩

　　泉山一室閟丹霞旧是希夷道者家晓日绮牕生五色春风珠树吐三花迎仙每服青绡帔引寿时飡赤水砂莫效昔人成痼疾从容好为诵南华

　　访洪山海禅师用季翔韵

　　今朝立春风物熙东岩阁前寻逺师烟霞丘壑旧游处金碧楼台新构时东风官马去何疾落日家童行欲疲我亦清斋不饮酒与尔结社同幽期

　　送仓使杨宗彛回沔阳

　　鴈鹜行中见孤凤采采五色之羽翰平生自是抱竒气老大何曽辞小官新诗千首不起草生纸百畨能写兰明朝挂帆渡江去花落沔阳春雨寒

　　送长史司吏吴永中役满还广东

　　早春公馆柳条黄清暇题诗送掾郎白髪簿书官事了青山风雨客程忙船从杜若芳洲发酒向桄榔小店尝归及墓田寒食后碧云东望思茫茫

　　送泸川判官孙彦博

　　新除贰守向泸川西上长江万里船行李莫辞为客逺判花政喜得君贤官盐岁汲千家井火米时收五月田缓带从容有佳兴寄诗细写薛涛笺

　　送李云仲之蓬莱丞

　　蓬莱县里神仙宅今日之官独尔清张鷟文章多中选李绅才业久知名沙门风雨龙腥过海市楼台蜃气成报政重来应有约上林三月共听莺

　　送僧溥天渊东归

　　千里孤云一锡飞西来问法候传衣几听絶壑猿声过又踏空山虎迹归离垢己应无黒业随縁只此是玄机半霄峯下栖禅处莫待岩花老石扉

　　送寳昙应禅师游峨嵋回金陵

　　峨嵋峯顶絶崚嶒不离尘凡不易登太古雪消丹壑里普光天在白云层神钟日报斋堂饭圣火宵明佛殿灯六载下山非苦行怕人云是再来僧（师是义断崖再来）

　　送庐山福上人

　　东林卓锡几经春瀑布源头自在身陶陆旧为方外友宗雷元是社中人过溪一笑千年事浮世重来几刼尘江上相逢又相别野花何处问通津

　　和鹤年丁先生宿东岩韵兼呈洪山海禅师

　　借榻东岩第几层山中主者佛图澄浮荣过眼宁非梦清苦前身本是僧斋罢云扄时听讲诗成雪屋夜悬灯虎溪有约仍三笑自媿为官老未能

　　和季翔韵简洪山海禅师还山

　　八载归来说苦空禅心只与旧时同卖将薪去谁家事种得松成几许工雨露无私沾帝泽山林有道振宗风半霄岩下行吟处秋色还归杖屦中

　　用季翔韵题胡长史所藏东坡墨竹

　　剩水残山雪后时韈材貌得岁寒枝归来内署曽持烛忘却南溪有赋诗岷谷秋阴云冉冉湘江春碧雨差差展图如在千竿里六月凉飊洒鬓丝

　　谢赐虎肉馒头

　　彤弓亲射东山虎细脔笼炊赐百官昨日雄威犹可畏今朝和气已成团庖丁尚虑风生机伥鬼应惊雪在盘剩种官田千亩麦屯家犬豕夜平安

　　题修江王玠西山旧隠图

　　君家旧隠知何处遥隔修江紫翠岑金碧畵图聊慰藉烟霞丘壑待登临水花凝露鱼依渚山叶鸣风犬吠林布袜青鞋归及早莫教猿鹤怨惊深

　　观音莲

　　不假淤泥一点栽五铢衣似藕丝裁碧云幢下分明见白月轮中自在开根向旃檀新植得种疑鹦鹉旧衔来当知五十三叅外示现应须有善财

　　双竹

　　玊立亭亭并出林不于千亩竞繁阴云霄每引凤凰下风雨或作蛟龙吟夷齐同隠髙节在皇英对泣遗恨深何当分个渔竿去独钓渭川烟水浔

　　纸被

　　万杵霜藤练色匀巻舒一幅净无尘梨花夜暖云迷梦柳絮春寒雪满身未恠青绫能见妬也胜白氎尚欺贫五更听彻金门漏得似山林晏起人

　　木芙蓉

　　渚宫仙子耐清寒笑倚西风脸渥丹绛节三朝琼作佩霓裳一曲翠为盘夜霜渔屋灯前见秋水人家畵里看可惜繁华易惆怅锦官城上夕阳残

　　月中桂

　　上界谁将此树栽广寒髙处古香来根从天地分时种花在山河影里开白兎守株依贝阙青鸾衔子下瑶台不知斫尽吴刚斧天上浮云变几回

　　灯花

　　不假天工雨露栽银釭火暖自然开两茎朱草含烟秀一朶红云度水来春色半浮珠蓓蕾风情中结锦胚胎明朝喜事殷勤报莫遣芳心一寸灰

　　和左长史史秉贤咏炭

　　大栎山中斩不存青山白屋坐来温晴生五色云霞气春活千年铁石根积雪深时神独王繁星迸处势如奔吾生违道难依世三斗逢人亦易吞

　　松牕听雨为西安杨公圭赋

　　草堂千个种长松好雨时来紫阁峯声到风枝惊睡鹤势回云壑起潜龙暮樵邻父归应湿晨汲家僮出更慵且喜官闲清两耳逢人莫说大夫封

　　白云窝

　　富春胡清之隠居席帽山尝名其室曰白云窝既殁其子去华不忘其亲乃绘为图以寓羮墙之意故为赋诗以慰其孝思云
　　席帽山人隠涧阿白云深处有行窝忽惊仙化从龙去犹想神游与鹤过门外海涛翻白石屋头山雨落青萝太行千载如今日目断孤飞泪更多

　　寒食

　　三月东风大放颠今年为客倍凄然杏花时节偏听雨寒食人家不禁烟千里故乡愁共逺一春白日梦相牵天涯草色青青处秪忆千山墓下田

　　次韵寄洪山海禅师二首

　　杖锡西来住此山道场新构未曽闲寳钟鲸吼神功在金刹翚飞佛运还大法固应超物外胜缘初不离人间千年香火今重见只在圆机一转闗
　　履迹经年不下山山中清事属僧闲日髙香积斋初散云满松床定未还佛法三乗天广大禅心一月水中间几时拨芋灰边坐细话无生第一闗

