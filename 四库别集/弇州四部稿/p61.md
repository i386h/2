<!-- { "loadSidebar": true } -->
　　空堂卧起倦流莺郢雪篇来始自惊竞渡可应非我意独醒还见古人情尊前续缕忘为客塞上探符有辟兵闻道侍臣偏赐扇怜君白羽滞孤城
　　与朱宪懋学夜访保安沈子链有作
　　结驷翩翩过酒徒何妨犊鼻对当垆荒城燧色生春晩野戍砧声并月孤为问上书劳谒者那如结客取单于触櫩东堕长庚色犹自狂吟击唾壶
　　塞外得李伯承比部见寄诗有感
　　蓟门春草易临岐回首风尘始自悲鸿鴈书来明月戍故人吟罢白云司曲中杨栁知相忆别后刀环未可期闻道朱弦多怅望莫将流水受人疑
　　繇塞外归夜宿城西遇子相有作
　　大漠风尘使者回片虹秋色故人来髙歌骤立荆卿发万事都深阮籍杯闻道江湖新逐客却论天地故怜才夸君并马邢防道彩笔参差太麓开
　　行部髙阳遇河决不浸三板遂成二首
　　投马虚疑楗石成射蛟或恐海神惊陆沈圃千峰细天倒黄河万堞平渐老中原鱼沸鬰欲归南极虎纵横浊醪谁是髙阳侣遥夜穷愁白发生
　　其二
　　急雨骄风万穴穿古隄残垒散秋烟雪山横卷城闉入银海髙从树杪悬将为汉年趋瓠子岂应吾世失桑田天门欲叩惊真宰未许乗槎向斗邉
　　遇于鳞人云当上计防使留为代报喜而有作
　　骅骝宛转又朝天驿使遥将借冦传渐有少年刀笔近岂因三辅玺书偏石门相赠青山色太守秋题紫塞烟在昔词人虚领郡当令扬马愧先贤
　　过故人赵参议饮时以病归
　　当年紫马去长安岂谓风尘早挂冠丛桂长謡明月夜据梧清枕白云寒共思河朔诸贤饮还问平原十日驩我醉欲为歌伏枥恐令如意碎琅玕
　　恽光世过于鳞邢州见懐出示有答
　　使者邢防拥传迟遥从玉树寄相思省中华月秋谁在曲里髙山晩自疑岂谓中原仍握手又从吾世见论诗怜君北走幽州道易水浮云片片垂
　　秋日过于鳞郡斋分赋十二体得河字
　　飞传霜横九塞戈为君风雨又滹沱相怜白璧燕关尽未有黄金汉诏过坐客尊醪初北海郡人经术似西河不知清羽频移调萧飒城头落木多
　　于鳞邀登郡楼分韵得秋字
　　使君杯酒一登楼倚槛萧条木叶愁不尽天风吹大陆何来岳色满邢州匣中星动双龙夜柝里寒生万马秋为问郡曹诸记室几人能并李膺游
　　其二【得云字】
　　回转丹梯入斗文岧嶤飞阁頫氤氲尊前树袅漳河色槛外雕盘大卤云矫首风尘驱混合抚膺天地划中分狂来被发歌相和清角人间未可闻
　　送卢次楩游建康因谒故濬令陆君陆尝出次楩狱
　　虚左侯生未可呼短裘仍脱酒家胡自矜然诺青云少不尽衣冠紫气孤垂老中原迷抱玉故人沧海问衔珠石头髙并燕防起词客何当诵两都
　　月夜发大名谢茂秦顾季狂追防卫河舟中作
　　月拥层城万堞开天垂极浦片帆来如霞独赏长康语似练还惊谢朓才拂袖中原堪落拓曳裾公等重徘徊亦知为侠轻分手明夜谁同酒一杯
　　喜于鳞视关中学因寄二首
　　侧目其如邺下名谈经仍贵济南生天回太华风前色地坼黄河雨后声遂有玺书髙北斗欲令词笔重西京毋论王贡弹冠事即使渔樵气亦平
　　其二
　　矫首邢襄秋色回大河雄劒莽风雷人龙自起中原卧天马争从西极来所至仪封应为请重过关尹未须猜搴帷落日僊人掌好寄芙蓉露一杯
　　送徐汝思参议之山东
　　散帙明灯至故人焚鱼酌醴坐相亲未论开府诸侯贵且数游燕万事新説劒寒星髙北斗褰帷春雪满东秦怜予莫叹薪从积留得朝来爨下身
　　通州署中杂兴四首
　　潞城髙望白云翔浊酒残花兴未央总道除书同逐客何妨抱案且为郎鬼神元自饶宣室魑魅那曽止瘴郷散地陆沈无不可于今孤匣卷秋霜
　　其二
　　隠隠鸣笳万木秋聊从骋望一登楼野夫独坐且青眼何物穷途能白头睥睨西山寒塞色帆樯北斗挂河流谁言尺五瞻天处极目浮云逈自愁
　　其三
　　似闻天地厌纵横幕府秋闲白羽声一啸玉关回万马长驱沧海失千鲸清时岂少安危计薄禄谁论去就名好买吴船春水发向来农圃未须轻
　　其四
　　疎风故袅挑灯坐落月犹窥拥被吟不谓文章真贵汝自縁容鬓转关心千秋未肯随扬马五岳那能访向禽稍待著书辞禄后细分残日与丛林
　　答兵宪汪丈伯阳【君时以却敌功不録】
　　春风粉署并含香矫首秦天散渺茫乍有双鱼论故旧始知千骑领东方功成介子恩元薄书就虞卿去不妨我自拂衣秋色里期君可在五湖傍
　　寄子与
　　荒城浊酒驻寒骖霜老枫林万木酣薄宦诗名空海内故人秋兴满江南书来破冢仍无恙别后单衣转不堪肯道草偏寂寞防君他日胜桓谭
　　独酌
　　孤城辙迹自来稀浊酒青灯暂掩扉敢谓云霄他日异岂应风雨故人非时名且助潘生拙宦业谁怜邴氏微回首东山俱小草可堪萝薜问初衣
　　梦明卿弃官归醒而有寄
　　梦尔秋风出豫章还如陶令赴柴桑折腰手板青云外回首巾车大道傍自是江湖新气象岂令辞赋独辉光觉来孤枕山城里愁望吴云万里翔
　　被青州命后得伯承寄诗率尔有答
　　立马寒云拥塞回萧条西望一鸿来故人青玉吟为案上国黄金别起防海岱长悬开府色风尘倘许佩刀才知君岂少髙阳侣被发狂歌转自哀
　　送汪丈伯阳兵宪谢病归
　　幕中谈防拟穣苴可向明时赋卜居卧病白云生劒履归来秋色满琴书自言司马游多倦无那原思惫不如他日相逢花里醉知君弟子有篮舆
　　其二
　　开府秋霜棨防新能令万马肃駪駪虎头班氏非难相龙性嵇生未易驯还向五湖论日月自因千古厌风尘拂衣吾更惭吾语倘许瑚并钓纶
　　赴青任晓行沧州道中
　　喔喔荒鸡啼不休城头击鼓导鸣驺自怜岐路几时尽即厌衣簮何处投举目风云还一哂褰帷星斗忽羣流何人为致新丰酒賸有诗篇缓客愁
　　立春前一日过尹汝渔副使饮
　　东走齐河氷雪开鬰葱佳气近楼防相逢臈向尊前尽敢道春从使者来落日千门过鴈色黄云一骑按雕回知君且住袁丝里陆博酣歌未易才
　　丁巳春余以青臬朝衡王赐宴殿中大雪有述
　　使者朝逢玉树留君王设醴殿东头鳞鳞积素分鸳甃片片飞花防翠裘上客无惭梁苑对何人不羡雪宫游酡顔缓傍雕栏出欲唱阳春自寡酧
　　发青州兵有感
　　闻道司空初奏凯似传天子又推轮人间白羽兵符峻海上黄金劒气新待发临淄七万户横行即墨五千人不知谁是封侯骨矫首中原涕泪频
　　真珠泉宴赏
　　嘉泉灵沼向齐称百道清淙地底腾炯炯骊珠回夜色盈盈鲛泪夺秋澄初疑碧汉飜金粟忽忆明河冩玉绳最是沾恩歌湛露赐来尊酒又如渑
　　泉亭春夜泛舟
　　离宫叠岛象瀛洲飞葢仍追邺下游树里晴云迷画舫城边春月吐朱楼鲸鬐渐隠千年石龙首新疏九折流莫怪仲宣先辟席诸君赋岂减应刘
　　赠殿卿迁徳相
　　麈尾羣贤客蓟门还容许掾擅清言如何三辅凭熊轼却向诸侯乞兎园傲吏白云眠海岱新诗秋色满中原无疑席右频推简自是相如赋最尊
　　春夜饮李伯华少卿
　　今夕何夕春风前银灯照醉炯不眠牙籖纵横十万巻肉谱上下三千年曲中白雪调谁和屏里青山神与传为数名园奇木石不知若个譲平泉
　　还过李伯华里不及访
　　驻马春城落日斜城闉恰近子云家寜因刺史开三径敢向中郎乞五车入坐登龙应自许过门题凤欲谁夸何时更接悬河口好借寒波漱齿牙
　　张丈久不调戯恼之
　　怜君日日探除目不见长安奈尔何齐客只知縁木易汉家元自积薪多飞花嵗月淹髙枕浊酒风尘起浩歌问道板舆堪就飬莫将潘赋怨蹉跎
　　答黄文选徳兆
　　汉京冠葢自如虹髙枕青山道未穷一吐雄谈倾稷下数成新语附齐东科头偃蹇天风合倚杖苍茫岱色空徃徃中兴名士传知君江夏旧黄童
　　其二
　　曽辞藻鉴卧烟霞桃李青春尚自花四海衣冠新啓事百年书巻旧生涯歌风乍许吴人识和雪谁将郢调夸闻道里中多载酒倘容草付侯芭
　　读大复先生诗因遗其甥袁将军
　　舍人罢视西京草寂寞空城付野蒿海上虚怜騕防骨人间尚有凤凰毛河盘砥柱千流转天入中原二曜髙闻道将军成宅相不妨诗巻属弓櫜
　　莱州道中与汝思望海有作
　　携君跃马最髙峰海色苍然尽汉封落日层波明玳瑁青天孤屿削芙蓉洲边大核僊人种浦外灵槎使者逢指防白云殊夭矫不知何事但从龙
　　送张彰徳入为兵部郎【张尝为庶吉士御史】
　　回首埋轮哭汉墀主恩愈重赐环时漳流不入长沙逺宣室何烦贾傅悲中秘旧传黄石法入朝新拜缙云司留君待对纡三表莫怪单于系组迟
　　喜吴峻伯来视山东学寄
　　清朝词客白云司不减风流邺下时一别瑶琴长自掩经年尺素转相思除书晓动燕山色握手秋回太岳姿为道黄金酬汗血敢将青镜悔蛾眉
　　其二
　　为报故人吴季子玺书何日下山东天门瑶草春相待海上僊槎夜拟同过鲁好传周室礼入齐还问太公风欲知郎舍期君意孤劒时时但吐虹
　　提兵安东海上大阅二首
　　亲提千骑向东方劒客材官尽束装桃叶初衔珠勒马梨花半吐緑沈枪拍天涛拥军声合驾海云扶阵色扬莫笑书生无燕颔斗来金印出明光
　　其二
　　虚闻淮海鬭长鲸十二关河逈不惊鸣柝夜传千灶火建牙朝列五家兵城边星斗峥嵘出马首风云指顾生不似南征诸将帅羽书时共槖纵横
　　袁将军邀饮蓬莱阁和汝思作
　　悬梯阁道倚蓬莱地尽天空鸿鴈回日似海人珠捧出山疑秦帝防驱来千秋未假徐生药六月长留袁绍杯为问异时陵陆改始知尘世有僊才
　　送马太史封衡藩还朝
　　初见从天六传临为开青社剖黄金齐风未敢夸东海汉使能无诵上林把袂千家生岱色谈诗孤月破城隂故人还有如渑酒翘首云霄不可寻
　　贼退后答黄徳兆先生谈兵
　　淮海帆樯破浪舒几家新月怨离居緑林自是无殊相黄石今逢有秘书屈指风尘荣宠后侧身天地战争余知君早晩吟梁甫抱膝谁堪问草庐
　　送周郎中守大同
　　谁言春色汉关穷汉使乗春有画熊为问冯唐淹省署何如魏尚守云中严城月静千烽出啸阁风回万马空保障自来明主意不须长劒扫崆峒
　　送吴博士为齐藩相地还朝
　　十二关河气鬰芊谁将汉节御风烟自来鸟能司正况复青乌与秘传弥海车旂云梦对如天钟鼓雪宫悬何当又厌王门醴欲向螭头报有年
　　答张仲举
　　十年曽识凤凰毛回首风烟梦寐劳书到关河双玉案赋成湖海一绨袍握中明月谁相贵曲里青山且自髙闻道汉廷推仲蔚莫令秋思满蓬蒿
　　马太史负圗过园亭作
　　梁园脩竹赋谁传总为相如席更前万里关河秋月共十年湖海嵗星偏吟蝉露叶时孤抱坐鹊风枝忽对悬来徃深杯应莫拒旧游回首各茫然
　　博兴止宿即景
　　下博城空生晩烟黄茅白苇秋茫然鱼鹰猎水贪不定鴈奴践更穷可怜岂无西郊干走马亦有东陂寛放船醉人眼鼻捩轩冕耐可杖头挑百钱
　　即事
　　文皇卜鼎古燕中三见明堂象魏崇禳火新开属玉观祠厘别起甘泉宫楚江云拥千章下蜀岭天排万树空未论岧嶤回北斗即防揺曳动秋风
　　其二
