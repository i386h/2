<!-- { "loadSidebar": true } -->
　　择贤而任诚恤滞淹惟才是求何必幽隠但器能而可采岂薖轴以为先乙束帯立朝剖符出守心既精于求瘼道固恊于援能千骑长人任且隆于藩翰百石补吏器不问于山林爰推体国之忠允协知人之善岂资遗逸方俟甄收且风鉴既精文子或陞于管库官聫苟序卫青犹奋于庸奴所贵立贤无方庶协适时之用戋戋之帛徒欲贲于邱园森森之材自可择其翘楚呉祐尝交于小吏夷吾亦举于僻防采彼虚名卢毓终羞于画饼取其大节郑诗无弃于采葑奚必纫兰之人方令推毂而仕虽鲁儒言教当举于逸民而汉守援贤止求于佳器式谐举类无或执迷
　　丙越度官府垣篱官司罪之辞云随甲而徃
　　恊谋抵禁法有减论冐度干刑理无从坐既投足而同徃岂原心而或殊丙徳之弗修动而有悔不如已者方逾数仭之墙因而从之遂罹三尺之法自踈明愼犹啓薄言况穴隙以相从惟蔇茨而是履前王着令徒攀共犯之条君子向儒盍守独行之节矧府寺之攸设惟藩屛而是崇不得其门同临蔽恶之地必求诸道当慙由径之非虽曰比之匪人实亦动而过则原其发虑遽云职汝之由详彼治躬岂可効人之僻咎将谁执戚实已招视篱落之具存当跬歩而为过别冐汉家之网或异首科自絶蒲人之袪谅难降等三千之条备纪七十之杖何逃罪必甘心词奚苦诉
　　甲私行入驿驿官拒之辞云职事五品以上
　　出非君命难入息于野庐名重官聫当即安于公馆既纡朱而表贵虽按辔以何伤甲锡爵王朝改辕私役各司其局张旌且异于輶軿驾言出游秣马遂登于馆舍何哉主吏罔识彛仪况银章之自崇岂金车而见困地分亭堠亦既高其闬闳位列簮缨焉可止于逆旅官巳差其品秩人合辨于尊卑伯宗之传弗乗诚难假道子产之垣未毁姑可安身必体置邮之规且殊授粲之费汉朝典故自存予告之条周卿职司宜谨守涂之役岂谓治其家事即欲异于王人不遑寜居驷牡虽非于驿骑各有攸处一宿当就于蘧庐但可容其寝兴无或给其委积式符唐令勿乱周行
　　辛捕罪人丁过而不救辞云家有急事救疗
　　捕播未擒宜同掩袭弥留待救安可邅廻苟或责其容奸姑合先于拯患辛事当祗役职在追逃力而拘之饥鹰之効未展势不足者困兽之鬭方劳眷彼遵涂之人式冀执兵之助备其越逸此望惠然肯来忧在族姻彼乃徃而不返诚或虑其餙诈谅合原其执心网恐漏于吞舟固宜并力病方深于易箦安得忘情徒欲诘其图全未可罪其为已囚其亡命虽追捕以攸先人各有亲当患难而自救纵云行迈殊匪坐观逋逃之党未除遽令讁我瞑之求不济则欲怒谁职且异于追胥罚难加于行路是则彼有词矣姑合宥而舍之
　　甲建议请依汉举孝弟力田者复其身难者以为古今不同恐生侥幸
　　行着闺门固宜励俗力勤畎亩未可兴贤将施复筭之科当举酌中之典甲学虽博古识未知今徒谬罄其謏闻遂坚陈于白奏以谓教先三徳必求乡党之扬名地给百防宜察井庐之懋力垂为科制视彼贤愚苟能杰于等夷则使蠲其征赋未臻其极夫岂无词何则鲁分徳行之科诚为选众秦急耕战之务乃俾复身事虽着于典章理或资于防革谨循陔之养自可旌门富连阡之田寜容减筭恺悌有移风之益胼胝乃润屋之常徒欲勉其邵农乌得比其抱义贤者贵者周官弛力而有经或耔或耘汉制免徭而为滥但可察其高节禁彼惰防且负甲能趋魏氏虽寛于一卒维桑念旧世祖犹惜于十年庶诞恊于布常难兼行于优复
　　乙以抵罪至死丙与之聫事哀其母老诣狱自陈与乙同受欲减其死有司不许曰吾不于状外案事
　　交防重义当济急难狱犴贵情奚轻纠劾虽欲许其排患固宜执彼受中乙也行乃辱先官非诏徳冰壶失检将书伏锧之刑防衣承顔遂废循陔之侍眷言益友遽啓嘉谋自引奸赃盖欲令其缓死相先爵位曾不顾于危身愼测言机宜敦治体官曹聫事虽严相坐之条吏局蔑私当察独行之志夲殊共犯寜信自诬养阙北堂诚忧其待尽议专丹笔难滥于非辜尔虽重于金兰我岂轻于徽纆枭鸾并翼纵未革音玉石同焚恐为伤善所宜理夺安取面从君子结交义徒深于刎颈前王着律罪固在于原心无聴慿虚庶谐阅实
　　丙尝与丁有旧亡命抵丁不遇丁弟戊年幼因留舍之及事泄有司收丁戊送狱戊曰保纳舍藏者我也丁曰彼来求我非弟之罪州县不能决遂上谳之
　　罪因容隠即坐藏亡词苟逮连先科率下当责正家之道庶谐治国之风丙砥砺自乖亷隅靡愼动既罹于汉网灭耳堪忧逸遂同于楚囚脱身有计始求旧而无遇俄搜慝而有归旋闻欲盖而彰彼皆不爱其死丁以漏鱼见诘情夲缔交戊以题凤未逢罪归隠恶各感遗身之分竞推约法之宜虽义重鸰原将让生于季弟而令行汉帝终报重于元昆式恊事机庶谐刑典胡为州县之谳罔达朝廷之规且曰为兄之难须从任长之律叔段不悌郑伯有失教之讥文举保奸孔襃当隠贼之坐况云年防宜恊律文
　　甲建议请依古法置铜虎符给郡守每当发兵遣使者至郡合符符合乃聴受之所以愼重戎事难者以为其法乆废行之无益
　　事重几防虽崇使节时逢开泰焉用兵符志徒务于经邦理何忘于观变甲也自矜博识罔逹嘉猷以为千里宣风既共慿于熊轼六韬董众请复颁以虎符冀皇华之或临俾军兴而无妄详观独见恐泥旧章右一左三诚则重其戎事先庚后甲亦将顺彼民风苟专金革之容将异诗书之敬且灵台师节况当舞羽之朝岂英荡使威独啓握兵之用在古今之异代岂防袭而一贯司马以牙璋起旅式纪周官防稽以髦节兴师终乖汉制矧兹凶器安露沉机且发即堪忧世祖尝云于鬓白虽合而为信晋鄙未免于心欺徒事危言殊非利防丁为别将遇敌强不战而退主帅责其巽愞之罪丁不伏曰见可而进知难而退军之善政也
　　防坚却敌虽期必克全师保胜则贵知权苟免防雄之羞难责临戎之畧丁建牙禆校赐防别屯提虎旅以先登逹豹韬之妙识裹粮坐甲虽有夺人之心高垒固军诚在知难而退胡为主帅自昩机钤徒谓耻于交绥曽未得于多筭且夫什则围而倍则战着自前闻小敌坚而大敌擒存诸嘉话岂轻备御自取覆亡锋不可当尔虽慙于避鋭冦无所掠我未爽于知兵所期量力而行寜妨观衅而动有进无退诚或讥其逗留鞠旅陈师合先明于胜负鬭虽同于困兽虑宜尽于前矛自全必胜之名孰致非夫之诮楚称六间徒闻郤至之言晋全三军合采栾书之防势使然也人其谓何
　　乙为国将其兄尝为敌人丙所烹后丙败来降其国君勑乙曰丙即至人马从者敢揺动者致族夷乙曰兄弟之雠不反兵
　　亢宗私室有怨寕忘受命王朝虽雠必舍苟避嫌于虐我将取诮于非忠乙志笃弟恭名髙将种昔多患难痛断手于凶人今既平寜覩束身于皇化俄屡承于君令俾无复于仇家奉以周旋难乎进退执兵待报尝悲列鼎之烹牵羊既来难背如纶之防纵高义之所在当首忠规苟释憾之弗遑未足为祸若废命而不禀何以事君徒结恋于天伦宜推诚于国体懿伯之忌出境尚握节而避之郦商之仇入朝难枕戈而杀也必资大顺无或固违臾骈之言既得之矣子夏之问不其然乎式遵事主之宜奚取狥私之节
　　丙建议以为使吏任子弟率皆骄骜不逹古今宜明选求贤除任子之令难者曰诸侯继世以象贤仕者世禄以延赏古之道也
　　任子有经虽忧滥进择才而用寜废赏延事当恊于大中理难从于偏执丙嘉谨自许横议聿陈谓公族之非良殊乖徳举请吏能之必审当以言扬恐膏梁之易骄鄙阀阅而无取未臻治夲将昩邦经苟天爵之自修虽代禄而何害鲜克由礼诚多侈汰之虞无黍所生亦有恪恭之着故景升之室防犬贻羞安石之庭芝兰擢秀傥令尽弃无乃深文在乎紏以庠序之仪谨其诗礼之教励官箴而黜恶肃政经而劝善叔向龙蛇之祸罚而不私蘓瓌柱石之材用而无废必若器业之可采岂以门地而见遗周着象贤之规汉布推恩之典自存姬旦之法奚苦王吉之言勿弃采葑式符刈楚
　　乙为给事中制勑有不可者遂于黄勑后批之吏曰宜别连白纸乙曰别以白纸乃是文状岂曰批勑耶有司劾以非事君之道无人臣之礼
　　事恊谋猷固宜将顺职居封驳安可依违若毫厘之有差在弥缝而必正苟责事君之礼盍先体国之诚乙才可兼人位未充量青要务既践夕郎之班黄纸除书或涂兼相之字庶昭骨鲠以备箴规初啓紫泥之封未敢奉诏若连白状之尾不如无书虽天语之巳宣在朝论之必振愼其出令诚无反汗之期勤于献可奚惧犯顔之责傥从吏议恐昧国经且王言如丝自存于纲纪而臣心若水効于脂韦异诡随而自居出忠亮而为罪汉代或旌于肃奉唐家亦羙于封还哭李谿之白麻诚为沮事批叔翰之黄勑难废泣官当许直臣无拘局节
　　甲为亳州刺史州境有羣贼剽人庐舍刼夺货财累政不能擒捕甲潜设机谋悉知贼之巢穴乃起兵尽诛斩之防使责其不先啓闻劾以擅兴之罪甲曰翦贼除凶间不容息若须啓报恐失机宜
　　政宣列土专命非忠师如疾雷擒奸贵速必重解纷之诚寜贻动众之讥况乎职在宣风民未安堵眷彼雈蒲之党方恣扬乎桴鼓之威宜先勦绝胡为执政曽未恊心刺史以战得庙谟进宜耀于虎防使以兵称凶器动必待于丝纶彼虽虞于擅兴此巳成于拙速且株徒既殁尚曰时予之辜傥滋蔓难除抑亦是谁之过责其制变恐未知权待越客而操舟何能拯溺白大人而救火应已焦头苟恊机宜难科专輙死或衽于金革不俟君言事苟利于国家岂亏臣节式显发奸之志当许干时之防苍鹰将逐于鸟雀武怒可嘉踈网未漏于鲸鲵刑章斯得害既除于恶马理无取于乱绳不得巳而用之此宜无罪尝学断斯狱矣人岂有非
　　旧制户絶田土皆没入官丙建议请给与见佃人难者以为戸絶之冡悉是鳏寡孤独若给与见佃之人佃人利其土田恐生窥伺枉害人命
　　土均三壤素号于王田人谢九泉岂私于民惠况乎名编生齿赋取食毛全归方叹于天穷莫谐嗣续籍没式颁于户令用絶觊觎重为典章多歴年所建议以国不言利请散于族难者以人皆有贪恐生于侥幸虽是非之互举在萌渐以宜防原隰邱陵既厚连阡之入鳏寡孤独寜无寘堇之虞傥富贵之可图谅奸诈之必啓兼子旗之室尝闻立宰之嫌破石崇之家亦切利财之叹遂令防惰之軰悉生窥伺之心非大猷之是经曽小惠之未徧且周公垂法自存井牧之规岂伯道无儿却为隣里之喜旧章可举新意难从
　　乙领选部举丙为吏议者以丙父得罪不许辞云罪不相及
　　错薪求治举必择材寘棘施刑罚寜及嗣用盖资于俊乂法何取于繁苛乙位列天官识高风鉴再擢逸羣之俊爰敦举善之方教缺家肥人虽忧其肖父罪非拏戮理未废扵兴贤当国器而是求岂门阀而见弃仲弓积行尝覩犂牛之嗟大禹立功寜坐羽山之黜何谓从其类也固合取其节焉防茅必恊于彚征虽闻选众采菲苟遗于下体无乃失人若堂构而是思恐轮辕之未尽馌田秉礼当成郤缺之名伏锧就刑岂伤嵇绍之举奚宜弃我盍许援能虽党锢逮连汉代尝闻于废族而网罗遗逸周人弗絶于起家宜询子也之良无纠父兮之恶
　　甲未冠而战死里尹欲以殇礼之乡师不许
