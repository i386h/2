<!-- { "loadSidebar": true } -->
　　达夫讳益恭姓王氏其先居太原徙潞州曾祖讳崇赠太师曾祖妣周氏齐国太夫人祖讳景纯赠太师中书令祖妣祁氏鲁国太夫人父讳愼枢密使吏部侍郎同中书门下平章事赠太师中书令兼尚书令魏国公妣石氏追封永嘉郡太君宼氏华原郡太君自魏公始家河南今为河南人君于大中祥符间以防补右侍禁天禧三年奏换卫尉寺丞自卫尉六迁为尚书司封员外郎康定二年以司门致仕皇祐三年大飨明堂除库部以大祀恩用子升朝例叙封改水部又改仓部考功二郎中嘉祐八年上即位授司农少卿治平二年三月十二日终于西省思顺里第年七十四以其年十一月二十八日河南县魏封原先公之域娶李氏封金城县君子二人谨言尚书驾部郎中谨行殿中丞女三人君所歴官监昭应宫法从库开封府襄邑县税西京麫院磨勘司签书河南河阳府节度判官公事最后知河南县凡九任行三十年清修无过必称其职尝慕唐王之为人务逺权利魏公之治雍孟襄汝也皆去官侍养逮参知政事于洛阳治新第成君致书于魏公陈老耼止足之戒愿引年谢政还居于家辅药石导和气以延夀命言词恳恳公以诗答之曰疏家子叹挥金后御冦妻悲遗粟囬争似吾儿知止足陶庐容膝早归来公以朝廷恩数倚任之大至于将相终【阙二字】薨服除君授河南自伸夙志遂还官事日与髙隠者游晚年喜释氏笃好华严经日繙一帙深通体用止观之趣家所藏书虽子弟求阅必手自检授出入甚谨而于田产资利随所厚薄视亲疎急难赈济之不复防校洛下多名园时与其弟觞咏终日陶然自娱居闲古书眞画间或展阅其外纷纶过前不吾接也呜呼当少时父为大官乘势可进辄以书规切冀其引罢仕及中年后有显位可指而待辄弃爵禄人情莫不好荣观而厌卑处君岂异于人哉顾其中所存者胜所为故能安于所尚非天机淡泊动与道合者恶能至是邪某与君昆仲游最乆于之先君之弟两浙转运使尚书刑部郎中集贤校理益柔状君之行以铭见托铭曰
　　大道之行人隠于天其徳纯明不居物先薄夫懐贪生死利势扳跻勇前罔或畏耻嗟嗟夫君中年退休超离造化萧散林邱高尚之节可监于后声名日逺于君何有
　　尚书屯田员外郎郭公墓志铭
　　郭君讳之美字君锡世居庐陵自其考始以文词举进士君锡少聪敏加人从其父学景祐元年年十八与其父同日登第仁宗皇帝临轩赏其爽异为改今名初调蕲州蕲春再授楚州淮隂皆为主簿以吏事不中法去官庆厯三年为梧州司户参军【阙四字】年复注惠州转运使闻其名用之权韶州【阙四字】州有铸钱监监卒怨其监官是时侬智髙叛辄请于监军韦贵曰愿徃邕州擒峒贼贵叱去之君策其必变曰叱之所以激之也隂为州偹其夕监卒杀监官趋州门斩关且进门有偹兵出其不意格鬭诛斩略尽侬智髙入广州肆兵外掠又移权知南海番禺二县募敢勇亡命之徒遇贼必战杀获甚多所至贼为之缩敛蒋偕被命専讨军无法律遣使召君计事辞不往后数日偕为贼擒皇祐五年以功除大理寺丞签书南雄州判官公事以父丧不行又丁母忧服除以大理丞知兖州莱芜监嘉祐五年迁丞殿中监在京丰济仓赐绯鱼天子即位恩迁太常博士初作永昭陵河南府素号穷空所费仰给三司时余为三司使荐君于永安入中钱粮善计纎悉终以办事时议称之改尚书屯田员外郎治平元年知开封府中牟县县居京西一舎仍岁水灾多盗贼赋敛频数民益贫君视其部中沟洫不治因上书乞治水严盗禁均赋役朞月之间使客称其毕给百姓颂其均平而不扰未几以命免仍坐举故人之为长吏者入官长吏有罪追君一官罪去百姓条君善状诉于京尹愿留不得即遮丞相马首叩头嘘唏幸少赐我既又不得泣涕而去明年归蕲州未至终于舒州桐城之传舎其孥以丧归十二月二十一日于蕲水龙潭山先人之茔享年三十曾祖讳谏祖玠考讳佺【阙四字】事推官累赠太常博士妣施氏封安福县君【阙三字】娶程氏再娶王氏男曰大时大明为进士大昕大【阙】与三女皆幼君好学多通理势重轻之术每官必有记述皆世之要用有文数十百篇尤善论兵数上书言慷慨病且革叹曰丈夫固当以病死耶君之弟之翰以书自蕲至杭告余曰兄辱知于公今失官而死且塟矣公其哀悯其孤而铭其圹以存殁余为之铭曰
　　事而不试惠而不施古人有言世莫我知进马而踬夀止于斯匪世之疾又将咎谁
　　尚书礼部侍郎郑君墓志铭
　　郑君讳纾字武仲先世居秦曾祖讳保雍始居安陆客有寓钱数百万而死他日得其子还之客子莫知所由辞不受遂施之浮屠氏于是湖湘之人称其长者祖讳屿东头供奉官尝总兵秦陇间以数十骑入乘虏鄣虏畏其名考建中举进士积学而多材能悉产以济人急难故与游者多名人君承数世累义之美资性明敏所习过人初应明经以为不足以自立曰吾岂诵数者又举进士天圣八年登第主安州之应城簿越州司法参军改大理寺丞迁殿中丞歴知婺之兰溪越之余姚徙知益之新都贫不能行监楚之北神税湖南安抚使王丝荐君为签书桂阳监判官防公事权潭之长沙其县喜讼难治君视其繁【阙】简其术如无一事刘丞相号为明果时知【阙四字】所为大喜称叹转运使时其事丛临县观【阙四字】状非其要不问问即自服虽得罪者亦喜跃而去郴州宜章民持伪劵夺人之田屡狱不直委君决之君揽案曰义章以太宗旧名而更之市田之岁在义章其劵乃今宜章印也狱遂决三迁为尚书都官员外郎审刑院详议官峒蛮侬智高寇邕州诏龙图阁直学士孙公沔往经制之辟君与行从招讨使狄青破智髙于邕州界是夜军辄惊扰孙公谓君曰行者数人多以事避去今独君在此眞义士也以劳授职方权大理少卿君通春秋及为法官多引律傅经酌理参谳有可矜者必为之言殿直曹且监主自盗应死君曰其父偀尝战殁仁宗闻之恻然为减一等仁宗恕寛哀矜令天下大辟有疑或情可悯者得以上闻四方体朝廷好生之意率以情法迁就求为末减君曰法正情直州郡当自决之今乃诿上以苟侥幸类是者请致之法于是朝廷着令以班天下迁祠部郎中嘉祐元年五月甲子卒于官夀五十有六累赠尚书礼部侍郎喜读书记其大防以资职业比为审刑大理以中道论法不为守文吏故所济活甚众为诗有精思入唐人风格清峭可尚尤善章奏书牍诸公或请之皆了其意而文彩蔚然祖妣傅氏妣杨氏天水县太君刘氏河间县太君娶李氏汝南县太君驾部郎中文蔚之女今夫人鲍氏乐安郡太君其父【阙】职方郎中男五人狝著作佐郎知潭州攸县【阙三字】谏知制诰知荆南府猗将作监主簿猛未【阙四字】士张防山以治平三年月日葬于安州安陵县某乡余与君为同年进士少甞仕官往来数相遇于淮浙间每见饮酒笑谑不休皇祐中司谏以文中科为天下第一余尝庆君曰子为状元而其父固可知巳用是为适今援毫襞纸遂铭君圹遽至于是乎铭曰
　　材力之次要必有成文词之敏炜昱敷荣传经裁谳区处和平世资以义用永厥声屯于其躬来者其亨坎中之纪后世之评

　　端明集巻四十
