<!-- { "loadSidebar": true } -->
　　性也者与生俱生也情也者接于物而生也性之品有三而其所以为性者五情之品有三而其所以为情者七【一本作情之品有其所以为情者七无三而二字】曰【一无曰字】何也曰性之品有上中下三上焉者善焉而巳矣中焉者可导而上下也下焉者恶焉而已矣其所以为性者五曰仁曰义曰礼曰信曰智上焉者之于五也主于一而行于四【孙曰主于一谓主于仁也】中焉者之于五也一也不少有焉则少反焉【一本无一也二字一本反作及】其于四也混下焉者之于五也反于一而悖于四【悖乱也蒲昧切】性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处其中【其一作于】中焉者之于七也有所甚有所亡然而求合其中者也下焉者之于七也亡与甚直情而行者也情之于性视其品孟子之言性曰人之性善荀子之言性曰人之性恶杨子之言性曰人之性善恶混夫始善而进恶欤始恶而进善欤始也混而今也善恶欤皆举其中而遗其上下者也得其一而失其二者也叔鱼之生也其母视之知其必以贿死【孙曰国语叔鱼生其母视之曰是虎目而豕啄鸢肩而牛腹谿壑可盈是不可餍必以贿死】杨食我之生也叔向之母闻其号也知必灭其宗【孙曰昭二十八年左传叔向生子伯石叔向之母视之及堂闻其声而还曰是豺狼之声也狼子野心非是莫丧羊舌氏矣遂弗视至是果灭伯石食我字也食采于杨故号杨食我○旧本食我音异俄】越椒之生也子文以为大戚【一无大字】知若敖氏之鬼不食也【韩曰宣四年左氏楚司马子良生子越椒子文曰必杀之是子也熊虎之状而豺狼之声弗杀必灭若敖氏矣子良不可子文以为大戚鬼犹求食若敖氏之鬼不其馁而】人之性果善乎后稷之生也其母无灾其始匍匐也则歧歧然嶷嶷然【诗大雅载生载育时惟后稷不坼不副无灾无害诞实匍匐克歧克嶷以就口食歧歧谓意有所知嶷嶷谓有所识别也○嶷鱼立切】文王之在母也母不忧既生也传不勤既学也师不烦【樊曰国语文王在母不忧在传弗勤处师弗烦】人之性果恶乎尧之朱舜之均文王之管蔡习非不善也而卒为奸瞽叟之舜鲧之禹习非不恶也而卒为圣人【一无人字】人之性善恶果混乎故曰三子之言性也举其中而遗其上下者也得其一而失其二者也曰然则性之上下者其终不可移乎曰上之性就学而愈明下之性畏威而寡罪是故上者可学【学一作教】而下者可制也其品则孔子谓不移也曰今之言性者【一本作言性情者】异于此何也曰今之言者杂佛老而言也杂佛老而言者奚言而不异【韩曰原性之说其防盖惧当时之人溺于佛老而胥为夷也故其终云云】
　　原毁
　　【韩曰终篇之言曰将有仕于上者得吾说而存之其国家可几而理意当时必有毁誉之不公者公初求仕时当有激而作故曰士之处此世而望名誉之光道徳之行难矣则其言诚有防云】
　　古之君子其责巳也重以周【周悉也】其待人也轻以约【樊曰此盖孔子所谓躬自厚而薄责于人之意】重以周故不怠轻以约故人乐为善闻古之人有舜者其为人也仁义人也【补注孟子舜由仁义行】求其所以为舜者责于已曰彼人也余人也彼能是而我乃不能是早夜以思去其不如舜者就其如舜者【樊曰顔渊曰舜何人也有为者亦若是文意盖本此】闻古之人有周公者其为人也多才与艺人也【孙曰书周公曰予仁若考多才多艺能事鬼神】求其所以为周公者责于巳【赵曰求其所以为周公者而为之】曰彼人也余人也彼能是而我乃不能是早夜以思去其不如周公者就其如周公者【樊曰公明仪曰文王我师也周公岂欺我哉此公之谓也】舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于巳者重以周乎其于人也曰彼人也能有是是足为良人矣能有是是足为艺人矣取其一不责其二即其新不究其旧恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣是不亦待于人者轻以约乎今之君子则不然【赵夲无则不然三字】其责人也详其待已也廉详故人难于为善廉故自取也少已未有善曰我善是是亦足矣已有未能【未有一本并作有未】曰我能是是亦足矣外以欺于人内以欺于心未少有得而止矣是不亦待于已者已廉乎其于人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是谓不以众人待其身【是谓一作是之谓】而以圣人望于人吾未见其尊已也虽然为是者有本有原怠与忌之谓也怠者不能修而忌者畏人修【樊曰书秦誓曰人之有技若已有之人之彦圣其心好之不啻如自其口出是能容之此公所谓也其曰谓人莫已若其曰人之有技媢嫉以恶之则公所谓怠与忌者也或者乃引中庸夫妇可与知之论孔子后生可畏之语谓公以一善一艺待人为非是然则孔子之所谓薄责于人者非耶】吾常试之矣尝试语于众曰某良士某良士其应者必其人之与也不然则其所疎逺不与同其利者也不然则其畏也不若是强者必怒于言懦者必怒于色矣又尝语于众曰某非良士某非良士其不应者必其人之与也不然则其所疎逺不与同其利者也不然则其畏也不若是强者必说于言懦者必说于色矣是故事修而谤兴徳髙而毁来呜呼士之处此世而望名誉之光道徳之行难矣将有仕于上者【仕一作化】得吾说而存之其国家可几而理也【一作欤】
　　原人
　　形于上者谓之天形于下者谓之地命于其两间者谓之人形于上日月星辰皆天也形于下草木山川皆地也命于其两间昆虫禽兽皆人也曰然则吾谓禽兽曰人可乎曰非也指山而问焉曰山乎曰山可也山有草木禽兽皆举之矣指山之一草问焉曰山乎曰山则不可故天道乱而日月星辰不得其行地道乱而草木山川不得其平人道乱而昆虫禽兽不得其情天者日月星辰之主也地者草木山川之主也人者昆虫禽兽之主也主而暴之不得其为主之道矣是故圣人一视而同仁笃近而举逺【樊曰或曰圣人之所以异于墨者以其有别焉尔今曰一视而同仁则是以待人之道待昆虫禽兽也圣人之道如是乎而可乎曰不然舜命九官蛮夷猾夏则命皋陶作士畴若予上下草木鸟兽则命益作朕虞及其终则摠命之曰咨女二十有二人钦哉惟时亮天功其命官虽殊然其所以施仁政于天下则一也】
　　原鬼
　　【韩曰儒讥墨明鬼而孔子祭如在讥祭如不祭者曰我祭则受福不明鬼哉公于是作原鬼】
　　有啸于梁从而烛之无见也斯鬼乎曰非也鬼无声有立于堂从而视之无见也斯鬼乎曰非也鬼无形有触吾躬从而执之无得也斯鬼乎曰非也鬼无气鬼无声与形【补注李石曰公子彭生托形于豕晋文公托声于牛韩子谓鬼无声与形未尽也】安有气曰鬼无声也无形也无气也果无鬼乎曰有形而无声者物有之矣土石是也有声而无形者物有之矣风霆是也【霆雷也】有声与形者物有之矣人兽是也无声与形者物有之矣鬼神是也曰然则有怪而与民物接者何也曰是有二说【一本说下有有鬼有物四字】漠然无形与声者鬼之常也人有忤于天有违于民有爽于物【爽差也】逆于伦而感于气于是乎鬼有托于形有于声以应之而下殃祸焉皆民之为也【一作皆民之为之也】其既也【既尽也】又反乎其常曰何谓物曰成于形与声者土石风霆人兽是也反其无声与形者【其一作乎】鬼神是也不能有形与声不能无形与声者【一本无不能有形与声六字一本无不能无形与声六字】物怪是也故其作而接于民也无恒故有动于民而为福亦有动于民而为祸【樊曰按左氏国语周恵王十五年有神降于莘王问诸内史过对曰云云有得神以兴亦有以亡夏之兴也祝融降于崇山其亡也囘禄信于聆隧商之兴也梼杌次于丕山其亡也夷羊在牧周之兴也鸑鷟鸣于歧山其衰以杜伯射王于鄗动于民而为祸福其斯之谓欤】亦有动于民而莫之为祸福适丁民之有是时也作原鬼【补注李石曰退之作原鬼与晋阮千里相表里至作罗池碑欲以鬼威揭人是为子厚求食也送穷文虽出游戯皆自叛其说也退之以长庆四年寝疾帝遣人召之曰骨蕝国世与韩氏相仇欲同力讨之天帝之兵欲行隂诛乃更借人力乎当是退之数穷识乱为所乗不然平生强聒至死无用】
　　行难【行下孟切】
　　或问行孰难曰舍我之矜【矜夸也】从尔之称孰能之曰陆先生参【参字公佐】何如曰先生之贤闻于天下是是而非非贞元中自越州征拜祠部员外郎【孙曰参以殿中侍御史内供奉佐浙东军居六七年贞元十六年征拜祠部员外郎】京师之人日造焉闭门而拒之满街愈常往间客席【间一作问客一作宾】坐定先生矜语其客曰某胥也某商也其生某任之其死某诔之【孙曰某任之谓所举所任之人也任保任也诔累也人生有徳行死而后累引其行迹为諡今之行状是也】某与某何人也任与诔也非罪与【也字一作之罪字一作过】皆曰然【一本作皆应曰然】愈曰某之胥某之商其得任与诔也有由乎抑有罪不足诔而任之耶【一作而任与诔之耶】先生曰否吾恶其初【孙曰初谓为胥与商也○恶乌故切】不然任与诔也何尤愈曰茍如是先生之言过矣昔者管敬子取盗二人为大夫于公【樊曰礼记管仲遇盗取二人焉上以为公臣曰其所与由辟也可人也敬子仲之諡也】赵文子举管库之士七十有余家【樊曰礼记赵文子所举于晋国管库之士七十有余家生不交利死不属其子焉文子晋之大夫】夫恶求其初【恶音乌】先生曰不然彼之取者贤也愈曰先生之所谓贤者大贤欤抑贤于人之贤者欤齐也晋也且有二与七十焉【一无焉字】而可谓今之天下无其人耶【一作人也耶】先生之选人也已详先生曰然愈曰圣人之不世出贤人之不时出千百岁之间【岁一作年】傥有焉不幸而有出于胥商之族者先生之说传吾不忍赤子之不得乳于其母也【一无于字】先生曰然他日又往焉先生曰今之用人也不详位乎朝者吾取某与某而已在下者多于朝【于一作乎】凡吾与者若干人愈曰先生之与者尽于此乎其皆贤乎抑犹有举其多而没其少者乎【孙曰举其多而没其少谓取其长而略其短也○没一作缺少一作细又作一乎一作耶】先生曰固然吾敢求其全【其一作于】愈曰由宰相至百执事凡几位由一方至一州凡几位先生之得者无乃不足充其位也耶【一无耶字】不早图之一朝而举焉今虽详且微【欧本无且微字】其后用也必粗【粗大也疎也物不精也○粗聪徂切】先生曰然子之言孟轲不如【赵本云先生曰然退语其人曰乃今吾见孟轲】
　　对禹问
　　【樊曰万章问曰人有言至于禹而徳衰不传于贤而传于子有诸孟子曰不然也天与贤则与贤天与子则与子云云公乃设问而为之答且曰孟子之心以为圣人不茍私于其子以害天下求其说而不得从而为之辞大抵孟子之説主天命而公以人事言之尔其致一也】
