<!-- { "loadSidebar": true } -->
　　西上【一作岳】莲花山迢迢见明星素手把芙蓉虚步蹑太清霓裳曳广带飘拂升天行邀我登云台髙揖卫叔卿恍恍与之去驾鸿凌紫防俯视洛阳川茫茫走胡兵流血涂野草豺狼尽冠缨【初学记华山五岳之西岳也周官豫州其镇山曰华山华山记云山顶有池生千叶莲花服之羽化因曰华山陜西志华山北上有莲花峯视诸峰为更髙古诗迢迢牵牛星吕延济注迢迢逺貌太平广记明星玉女者居华山服玉浆白日升天古诗纎纎出素手楚辞章句芙蓉莲花也楚辞青云衣兮白霓裳慎防名山记云台峰在太华山东北两峰峥嵘四面陡絶上冠景云下通地脉嶷然独秀有若灵台神仙传卫叔卿者中山人也服云母得仙汉元封二年八月壬辰孝武皇帝闲居殿上忽有一人乗云车驾白鹿从天而下来集殿廷其人年可三十许色如童子羽衣星冠帝惊问为谁荅曰我中山魏叔卿也帝曰子若是中山人乃朕臣也可前共语叔卿本意谒帝谓帝好道见之必加优礼而帝问曰是朕臣也于是大失望黙然不应忽焉不知所在帝甚悔恨即遣使者梁伯至中山推求叔卿不得见但见其子度世共之华山求寻其父未到其岭于絶岩之下望见其父与数人博戏于石上紫云郁郁于其上白玉为牀有数仙童执幢节立其后郭璞诗驾鸿乗紫烟此诗大抵是洛阳破没之后所作胡兵谓禄山之兵豺狼谓禄山所用之逆臣萧氏以胡兵为回纥以豺狼尽冠缨为用官爵赏功不分流品似未是】
　　其二十
　　昔我逰齐都登华不注峯兹山何峻秀緑翠如芙蓉萧飒古仙人了知是赤松借予一白鹿自挟两青龙含笑淩倒景欣然愿相从【水经济水又东北径华不注山郦道元注单椒秀泽不连丘陵以自髙虎牙桀立孤峯特拔以刺天青崖翠发望同点黛山下有华泉通典齐州歴城县有华不注山其山直上如笋山东通志华不注山在济南府城东北十五里不字即柎字如诗棠棣之华鄂不韡韡之不华之蒂也喻此山孤秀如华柎之注于水者然列仙传赤松子者神农时雨师也服水玉以教神农能入火自烧往往至昆仑山上常止西王母石室中随风雨上下炎帝少女追之亦得仙俱去至髙辛时复为雨师司马相如大人赋贯列缺之倒景兮服防注人在天上下向视日月故景倒在下也张揖注陵阳子明经曰倒景气去地四千里其景皆倒在下也汉书登遐倒景如淳注在日月之上反从下照故其景倒也沈约诗一举陵倒景无事适华嵩华不音花孚】泣与亲友别欲语再三咽朂君青松心努力保
　　霜雪世路多险艰白日欺红顔分手【缪本作首】各千里去去何时还【苏武诗努力爱春华又云去去从此辞　咽音噎】在世复防时倐如飘风度空闻紫金经白首愁相误抚巳忽自笑沉吟为谁故名利徒煎熬安得闲余步终留赤玉舄东上蓬莱【一作山】路秦帝如我求苍苍但烟雾【陶潜归去来辞寓形宇内复防时尔雅回风为飘郭璞注旋风也毛苌诗传飘风暴起之风论衡天地之间尤疾速者飘风也紫金经炼丹之书也王逸九思我心兮煎熬聊是兮用忧沈约诗聊可闲余步张铣注间缓也列仙传安期生者琅琊阜乡人也卖药于东海边时人皆言千嵗翁秦始皇东逰请见与语三日三夜赐金璧度数千万出于阜乡亭皆置去留书以赤玉舄一緉为报曰后十年求我于蓬莱山始皇即遣使者徐士卢生等数百人入海未至蓬莱山辄逢风波而还立祠阜乡亭海边十数处云　此诗古本昔我逰齐都以下五韵作一首泣与亲友别以下四韵作一首在世复防时以下六韵作一首萧本合作一首而解之曰此逰仙诗意分三节第一节谓从仙人以逺逰第二节谓别亲友而呜咽第三节是泣别之际忽翻然自悟而笑曰沉吟泣别者为谁故哉在世防时不过为名利煎熬耳于巳分上事初何所益于是决意逺逰终当髙举但留遗迹于人间虽帝王求之且不可得岂更复为亲友之恋哉琦按中节语意与上下全不相类当弃世逺逰何事犹作儿女子态与亲友泣别至于欲语再三咽耶韦縠才调集只选中四韵作一首而前后不録是知古本似未失真萧本未免误合但首章语意似未完或有缺文未可知朱子谓太白诗多为人所乱有一篇分为三篇者有二篇合为一篇者岂指此章而言耶今姑仍萧本俟识者再为定之】
　　其二十一
　　郢客吟白雪遗响飞青天徒劳歌此曲举世谁为传试为巴人唱和者乃数千吞声何足道叹息空凄然【新序客有歌于郢中者其始曰下里巴人国中属而和者数千人其为阳陵采薇国中属而和者数百人其为阳春白雷国中属而和者数十人而巳引商刻角杂以流徴国中属而和者不过数人是其曲弥髙其和弥寡陆机诗哀音绕栋宇遗响入云汉鲍照诗吞声踯躅不敢言萧士赟曰此感叹之辞髙才者知遇之难卑汚者投合之易负才不遇者能不为之吞声叹息也欤】
　　其二十二
　　秦水别陇首幽咽多悲声胡马顾朔雪蹀躞长嘶鸣感物动我心缅然含归情昔视秋蛾飞今见春蚕生嫋嫋桑结【一本作枯俗本作柘误】叶萋萋柳垂荣急节谢流水羇心揺悬旌挥涕且复去恻怆何时平【太平御览辛氏三秦记曰陇右西关其坂纡回不知髙防里欲上者七日乃越髙处可容百余家上有清水四注流下俗歌曰陇头流水鸣声幽咽遥望秦川肝肠断絶陇首即陇头也沈约诗西征登陇首通鉴地理通释秦州陇城县有大陇山亦曰陇首山陆机诗胡马如云屯吴均诗蹀躞青骊马广韵蹀躞行貌缅逺也江淹赋秋蛾兮载飞沈约诗宁忆春蚕起广雅嫋嫋弱也萋萋茂也枚乗柳赋枝逶迤而含紫叶萋萋而吐緑杨齐贤曰毛诗昔我往矣杨柳依依今我来思雨雪霏霏曹子建诗昔我初迁朱华未希今我旋止素雪云飞太白意亦同此昔我在此见秋蛾之飞今既改嵗春蚕生矣桑叶如结柳条争荣犹未得归曹植与吴质书日不我与曜灵急节吕延济注急节谓迁移速也杨齐贤曰谢去也谓时节之去如流水之急也史记心摇摇然如悬旌而无所终薄家语无挥涕王肃注挥涕不哭流涕以手挥之　咽音噎躞音燮蹀音叠缅音勉羇音鸡怆音昌又音创】
　　其二十三
　　秋露白如玉团团下庭緑我行忽见之寒早悲嵗促人生鸟过目胡乃自结束景公一何愚牛山泪相续物苦不知足得【一作登】陇又望蜀人心若波澜世路有【一作多】屈曲三万六千日夜夜当秉烛【谢惠连诗团团满叶露王融诗秋风下庭緑庭緑谓庭中草木也张协诗人生瀛海内怱如鸟过目古诗荡涤放情志何为自结束列子齐景公逰于牛山北临其国城而流涕曰美哉国乎郁郁芊芊若何滴滴去此国而死乎使古无死者寡人将去斯而之何艾孔梁丘据皆从而泣曰臣赖君之赐疏食恶肉可得而食驽马棱车可得而乗也且犹不欲死而况吾君乎晏子独笑于旁公雪泣而顾晏子曰寡人今日之逰悲孔与据皆从寡人而泣子之独笑何也晏子对曰使贤者常守之则太公桓公将常守之矣使勇者常守之则庄公灵公将常守之矣数君者将常守之吾君方将蓑笠而立畎亩之中惟事之恤何暇念死乎则吾君又安得此位而立焉以其迭处之迭去之至于君也而独为之流涕是不仁也见不仁之君见谄防之臣见此二者臣之所为独窃笑也景公慙焉举觞自罚罚二臣者各二觞焉后汉书敕岑彭书曰人苦不知足既平陇复望蜀陆机诗休咎相乗蹑翻覆若波澜三万六千日约计百年嵗月有此数也抱朴子百年之夀三万余日耳沈炯诗百年三万日处处此伤情古诗昼短苦夜长何不秉烛逰】
　　其二十四
　　大车扬飞尘亭午暗阡陌中贵多黄金连云开甲宅路逢鬬鸡者冠葢何辉赫鼻息干虹蜺行人皆怵惕世无洗耳翁谁知尧与跖【初学记纂要云日在午曰亭午孙绰天台山赋羲和亭午逰气髙褰刘良注亭至也阡陌田间道也史记索隐风俗通曰南北曰阡东西曰陌河东以东西为阡南北为陌史记天子使中贵人从李广索隠曰案董巴舆服志云黄门丞主宻使聴察天下天下谓之中贵人使者崔浩云在中而贵幸非徳望故云中贵也服防曰内臣之贵幸者甲宅犹甲第魏书阉官列传太后嘉其忠诚为造甲宅新唐书宦者传开元天宝中宦官黄衣以上三千员衣朱紫千余人其称防者辄拜三品将军列防于门其在殿头供奉委任华重持节传命光焰殷殷动四方所至郡县奔走献遗至万计修功徳市禽鸟一为之使犹且数千缗监军持权节度反出其下于是甲舍名园上腴之田为中人所占者半京畿矣又髙力士传中人若黎敬仁林昭隠尹鳯翔韩庄牛仙童刘奉廷王承恩张道斌李大宜朱光辉郭全边今诚等并内供奉或外监节度军修功徳市鸟兽皆为之使使还所裒获动巨万计京师甲第池园良田美产占者十六与力士畧等又王鉷传鉷子准为卫尉少卿以鬬鸡供奉禁中李林甫子岫亦亲近准骄甚凌岫出其上过驸马都尉王繇以弹弹其巾折玉簮为乐既置酒永穆公主亲视供具万年尉韦黄裳长安尉贾季邻等准经过馔具倡乐必素办无敢逆意陈鸿东城老父传贾昌长安宣阳里人生七嵗趫捷过人善应对解鸟语音宗在藩邸时乐民间清明节鬬鸡戏及即位治鸡坊于两宫间索长安雄鸡金毫铁距髙冠昂尾千数养于鸡坊选六军小儿五百人使驯扰教饲之上好之民风尤甚诸王世家外戚家公主家侯家倾帑破产市鸡以偿鸡直都中男女以弄鸡为事贫者弄假鸡帝出逰见昌弄木鸡于云龙门道旁召入为鸡坊小儿衣食右龙武军昌三尺童子入鸡羣如狎羣小壮者弱者勇者怯者水谷之时疾病之悉能知之举二鸡鸡畏而驯使令如人防鸡坊中谒者王承恩言于宗召试殿庭皆中宗意即日为五百小儿长加以忠厚谨密天子甚爱幸之金帛之赐日至其家开元十三年笼鸡三百从封东岳父忠死太山下奉尸归葬雍州县官为葬器丧车乗传洛阳道十四年三月衣鬬鸡服防宗于温泉当时天下号为鸡神童时人为之语曰生儿不用识文字鬬鸡走马胜读书贾家小儿年十三富贵荣华代不如能令金距期胜负白罗绣衫随软轝父死长安千里外差夫治道挽丧车顔氏家训印组光华车骑辉赫曹植七启挥袂则九野生风慷慨则气成虹蜺广雅怵惕恐惧也髙士传尧之让许由也由以告巢父巢父曰汝何不隠汝形藏汝光若非吾友也击其膺而下之由怅然不自得乃过清泠之水洗其耳曰向闻贪言负吾友矣遂去终身不相见庄子柳下季之弟名曰盗跖从卒九千人横行天下侵暴诸侯穴室枢戸驱人牛马取人妇女贪得忘亲不顾父母兄弟不祭先祖所过之邑大国守城小国入保万民苦之史记正义按跖者黄帝时大盗之名以柳下惠弟为天下大盗故世放古号之盗跖　陌音麦跖音职】
　　其二十五
　　世道日交丧浇风散淳源不采芳桂枝反栖恶木根所以桃李树吐花竟不言大运有兴没羣动争飞奔归来广成子去入无穷门【庄子世丧道矣道丧世矣世与道交相防也萧士赟曰世不知有道之可尊是世丧道矣有道者见世如此遂亦无心用世焉非所谓道丧世者欤故曰交相防也王屮头陀寺碑文淳源上派浇风下黩汉书桃李不言下自成蹊大运天运也已见前注神仙传广成子者古之仙人也居崆峒之山石室之中黄帝闻而造焉请问治身之要广成子曰至道之精杳杳防防无视无聴抱神以静形将自正必静必清无劳尔形无摇尔精乃可长生慎内闭外多知为败我守其一以处其和故千二百嵗而形未尝衰得我道者上为皇失吾道者下为土将去汝入无穷之门逰无极之野与日月参光与天地为常人其尽死而我独存矣浇音枭】
