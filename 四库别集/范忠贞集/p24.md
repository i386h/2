<!-- { "loadSidebar": true } -->
　　两朝矣矧卒以志节竟是公之逝贤于生也我闻在昔宜望归而周兴萧张用而汉炽顔奋而唐延赵李存而宋固公又可生不可逝已呜呼公知自重其生以有为故尫赢偃息不以趋顺为敬而宻勿靖共必致其君于尧舜公惟不自爱其生以殉国故荜路蓝缕豆区釜钟以苏浙民捋荼蓄租卒瘏尽瘁以救闽而见危致命成仁取义不必其身为禹臯公惟不苟处其逝故虽絶文山之粒鼓常山之舌必偕节义以归全天惟欲善公之逝以长存其生故不逝公于甘露罘罳之日而逝公于雪夜淮蔡之顷不逝公于仓皇激烈之防而逝公于啸歌从容之后间且戚属殉难百夫景从义士同心万里归瘗壁上千言麟经并防浩歌四防风雅希声公赍此以逝亦云富矣荷我
　　皇上郊迎有念莅祭有典防孤有悼辍游有诏公奉此以逝亦云荣矣呜呼公之未可逝者闗天下安危之数四方治否之机而公之皎然以逝者示千古纲常之正立万夫亷耻之防顾天下民望公如望嵗焉天下士仰公如乔岳焉天下师旅吏士山林草泽之众望公以顺流容蓄焉公终不可以逝也而悖天道违帝命絶人纪辜民望摧士气欲尽驱山林草泽萃为已渊薮者必欲逝公而后快公亦遂杀身报国见危授命厯百折而不悔不可逝者而竟长逝而不返也呜呼痛哉尚飨
　　清苑弟郭棻为文焚于柩前曰呜呼
　　范二丈死矣乎初闻闽变时棻逆知公必有此一日也知公必不从贼必激烈而骂贼贼必愤恨而杀公也继闻公果不从贼果激烈而骂贼贼乃不即杀公而幽拘之棻于是哭之两日夜继闻不食六日而死又曰七日而不死棻于是哭之一日夜继又闻公之部曲将某者宻结贼巢中之不心附贼者图贼以反正谋出公于禁室其事泄遇害因及公棻于是哭之竟日继乃闻公死其害公之人害公之地与日月凿凿乎可指矣棻于是与公之诸弟哭之半日呜呼闻公凶问之早也哭何以长闻公凶问之迟也哭何以短棻之心公之知也奚至今日而缕覼以告公乃复不禁其缕覼者非第为公告也古来忠臣烈士轰轰烈烈者如顔鲁公如段太尉抗节不屈骂贼击贼以至絶脰断舌而死迄今读两公传者孰不叹以泣使公而死与等也不过与二公而三耳棻以是日以继日夜以继夜而哭苏武陷漠北吞氊囓雪备极苦辛及生还汉以特牲告诸庙千古只传使公而与武同也不过并武而两耳棻以是哭之一日夜李懐光反唐石演芬使其客从贼中诣行在告之约师来已内应客不宻而演芬死使公之部将似演芬也虽旤及公不过与演芬同惜耳棻以是竟日而哭卒乃闻公被执时渠逆不敢亲见公公对其座骂对其党骂一日一夜吻燥舌干而贼不遽加害及釱拲被体九锁郎当公仆地下喉齿间犹错错有声是不必断舌也而烈于顔不必掷笏也而愤于段被执之嵗月公少于武者十三年然武坚而公愤也武严而公贞也武念念图归而公心心矢死也愍于武矣演芬为懐光义子愤懐光负股肱之任也亦不顾心腹之托公之部将则反正也其事虽不成天地皆震动逾于演芬者数倍矣呜呼世之人读书考古遇忠孝节烈之美未尝不思效之恒千百人不足以效一人公乃以一死而兼数美真可谓孤行于天地横絶于古今者乎公葢未尝死也庸第未尝死宛然生也且逌然长生也夫人之哭哭死者耳讵曰哭生讵曰哭长生棻之对公诸弟哭之半日得无见哂于冥冥乎顷于柩至之日棻又迎而恸焉此则何也棻与公三十年肺腑之交道义之契平生久要各期有所竖立于天壤间原不欲靡靡而生泯泯而死公而今邈乎其不可追也棻宁不自愧乎愧于公宁不哭公甚愧于公所以恸哭公而今而后棻不复哭矣忽而哭之两日夜忽而哭之一日夜忽而哭之半日忽而径不哭棻岂狂人病子乎棻之心公之知也呜呼棻愧矣棻愧公矣
　　愚表兄李之粹表弟李之华壻李维翰谨以刚鬛柔毛致祭于
　　觐公表弟之灵曰呜呼余于表弟之抗节而死也不禁几为西州之恸也葢哭吾觐公弟则哭吾文肃公舅父也舅父抚余兄弟如子觐公则兄视余而弟畜余季今其匶将行矣余越在官守不克执绋以导广□拟修诔者之词使余季告于灵幙之次呜呼笔未下而不觉泪已淫于纸也葢哭吾觐公弟则哭吾
　　文肃公舅父也方舅父之住世也以开
　　国元勲
　　赐闲别第余时同伯子胄卿表兄及觐公诸昆仲侍杖履承顔色聆提命其或命之坐也则以齿葢视甥与子均也以故莺堤栁陌东墅飞觞诗社文规西园坐月虽小风雨未敢寒也舅父闻之则懽甚嗣余有四方之役舅父以丙午之嵗遽骑箕以升及余归来仅抚棺一恸而属纩之时未得一啓手足一亲含殓其终天之恨与怙我者又何殊焉迨后此出彼入宦辙靡常视平日聚首之懽已有今昔之异然邮筒往来犹可以嵗时计也而孰意变故陡发骇天惨地其生死离合之痛遂至今日如是之甚哉故余哭吾觐公弟则哭吾文肃公舅父也去秋九月中旬靖藩复効革面余奉
　　檄巡视闽驿因潜为觐公归骨计然自仙霞以抵三山其孑遗之潜伏山谷者询以故总督事则惟有挥泪满面而遗骸迄不可问然余读觐公遗稿中有所谓武夷子者遂心仪其人第势在倥偬不便推问时闽中所遗仆人妇女辈尚百有余人余痛其无依且恐多糜公帑因买舟载之归呜呼沙明水浅夜静风寒其悲悼故主也声与霜角争哀其怒诅人也气与丹枫偕碎维时有同逆者其舟适相上下欲就不敢欲避不能但闭窗固缆以听余痛悼之余竟不觉为之掀髯一快八月十五日余复奉有查塘之檄舟行不数十里忽心动不可支遽命返署而所谓武夷子者适在门焉亟进询之觐公之遗骸至矣余不觉失声大恸曰觐公遂至于此哉因立遣干仆偕武夷君北上比至时不四五日而家人舟亦至先是觐公被执时絶粒至八日困惫昏愦其辫髪遂为左右防视者所断觐公愤恨之情形之于词因并嵗时所剪指爪合而藏之覔便命家人收贮葢自分必死其骸骨必为敌人所毁弃而此仅存之爪髪或可归附于先人之陇也家人故废阉贼不为防舟至时爪髪亦达焉而窀穸之期遂与遗骸并厝呜呼方逆之致死力于觐公也虿毒所极亦何所不至而不意觐公之骸骨依然在也觐公之爪髪依然在也全而受全而归也贼亦如我觐公何哉虽
　　褒忠之典不无少稽而
　　主圣臣忠久已
　　简在觐公亦真可无憾苐匶行有日而
　　堂上霜慈尚有知有未知焉其知者气尽血枯方痛其子之死有余惨而不知者千筹百念还冀其子之万一归来此种苦趣其何堪耶回忆东墅飞觞西园坐月之时真同隔世此所以哭吾觐公弟则哭吾
　　文肃公舅父也
　　门下旧属庆都赵之鼎谨以庶羞香楮之仪敬告于
　　觐翁范老夫子之灵曰世之言感恩者辄矢之石烂海枯世之言赴义者辄矢之陷胸洒血鼎于公殆将何如哉公之殉节封疆也如星陨天如岳頺地茫茫六合浩浩长存鼎虽欲勉事揄扬犹之乎炙日以加红浴月以加白也独是鼎始绾半通投迹越峤田荒丁散赋重粮逋民于斯际如居败屋面面皆风如负积痛节节是病吏于此时如衣败絮行荆棘中动即牵碍不可振防鼎欲自劾去者屡矣不谓公哀此瘅人遂及劳吏具剡者原未识面受知者并未呈身迨鼎视鹾循海再续旧游而公苌血段髯遂传防问六桥新柳犹欣向日之荣三竺高松如见凌霜之槩湖西漾勾留之字孤山殒处士之魂而北海云亡东平告尽徒骑传余藁驿奏留书而已呜呼痛哉鼎将何以为心哉夫冬雪虐松节弥坚黒夜风盲草心独劲公之素履固已自矢顾幕下诸生庭前臧获讵知大义或解偷生乃皆奋节捐躯见危致命是知杀身取义摧逆贼之立懦亷顽鼓士民之气
　　王师南下奠定八闽念公殉节封疆爰举
　　褒崇旷典丰碑赑屭长昭
　　御笔之光牢醴纷罗特出
　　上方之供公可谓生也有为死也得所矣鼎筮仕越江备员宇下念召棠之蔽芾哭也有懐歌楚些而凄凉魂兮不返呜呼痛哉鼎将何以为心哉尚飨门下士许旭谨挥涕作文昭告于
　　总督福建少司马范公之灵曰呜呼旭之遇我公也则以辛亥之冬善伯魏子以得计善退委其事而去予时初离章句锥刀佐史之事全然未知公有所属辄以意揣或幸而中即有未中公亦不深责也三月以后予稍稍习知公辄喜然予性疎率少不拘检见贵人狂态毕出尤好酒易言公初异之后习而安不甚怪而公亦善饮见幕中人龌龊拘谨翻不乐而以予为佳公喜作诗见予诗辄爱见予行草诸书未尝不啧啧见赏以是遂莫逆于公在浙者三阅嵗复相挈入闽卒无间言者实以公爱予之深覆予之拙谅予之愚且朴而无一毫之欺公也呜呼予岂料我公之遽隔而遂不复相见乎公入闽之时闽势已坏福州兵饷缺至三月兴泉漳缺至六月不独肘腋堪忧方且脱巾虑变公当食不食当寝不寝蓄靴刀一尺置诸床头烛尽酒阑浩叹数声引以自拟予从旁黯然唏嘘不能仰视至今思之恍然如在目也自甲寅正月十一日闻滇信后衅乱将起已知事不可为公筹策已定欲暂出省城南驻兴化集四镇之师招提督海澄之旅防兵于莆以观省城之变檄已四发定于二月十二日起马予先出幕不知何以中格呜呼痛哉予于癸丑南行时中途患疾下血数升委顿几殆因而辞公公坚欲予入闽入闽二月予疾复发因而决辞公乃百计相诱托衡玉李君挽留婉切直至正月晦日始许予归酌酒祖行一而再再而三饮至五更犹未忍已语而泣泣而愤愤而复泣相恋执手如是始罢予于二月二日方归呜呼岂知即为永诀之日也哉公名在天下节在史册丹心汗青自当彪炳千古无待予言特以门下鮿生白头垂老受公之知纒绵隠痛无以报公更愧一时遽别不得如留山幼誉诸君相从防手于九京也能无临风陨涕而不能已乎谨采江芹陈簿醴为位而哭公南望岭云北瞻燕雁公其有知庶几回翔而来格乎
　　门下布衣清苑刘可书谨以蔬果之仪致祭于
　　总督福建少司马范公之灵曰呜呼可书何以哭公哉公以元臣令子登进士上第年未逾三十参知宻勿大政及出抚浙江诸军事
　　皇上临轩亲遣慰勉特深下车甫期月威惠大孚凡所
　　兴革施为无不克当
　　上指故一时督抚大寮
　　陛辞日每正色饬之曰尔欲作好官耶当如范某呜呼公得君矣迨晋公专制七闽
　　命甫下诸墨吏望风解绶去藩下诸将弁故虎而翼者也皆失色相戒曰范公来我辈当自戢遂鼠伏莫敢喘息而浙民之哭送者盈途闽民之欢迎者载路呜呼公得民矣滇南干极闽逆乘机窃发报至都
　　上震惊曰范总督死矣必不从贼乃自被难以致结缨三年犹如一日也公终身之事毕矣呜呼公之事固毕矣而可书则何以为心哉余昔落托长安如马周之在客邸地老天荒途穷日暮防公金勒锦鞯顾盻成饰遂与魏李诸君子同坐揖客之次公诸幼弟复问字于余余恃一日之长尽所难尽每于燕坐之暇过为知已之言而公不以我为诞也故至今盈臆之私不能自抑泪从腹落而不知悲之何从不谓公就义时而争死以从者乃在素未从游之沈辈与夫臧获之细健儿之雄也余与魏李诸君子反飘然事外田横有客当解笑人矣此余二三年来所以展
