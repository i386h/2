<!-- { "loadSidebar": true } -->
　　崇祯甲申三月流宼陷北京凡都人士女为贼所戮辱者甚众而曹持巽之母张孺人以一门死难闻曹故三河巨族籍兴州后屯衞因家于京师其先两世皆举进士为大官张孺人者官廕生曜之妻也有妇德曜殁四男子俱娶妇二女子已适人防女顺未嫁能教之以礼法闺门之内肃如朝典流防初迫人心恟恟不安咸欲出避孺人独谓长子持巽曰吾家世受国恩不可临难苟免天若祚明必且无事万一国事不济我当从汝父于地下耳去将何之时都城守备废弛人知宼至必陷诸子间以告孺人孺人坚持前志且曰国家根本一动未有枝叶不随之摇落者巢倾卵破在所不免我断不肯偷旦夕不可必之生贻辱家门汝辈宜早散去以延先人血食但不失身逆贼我死亦瞑目矣三月十五日贼薄城孺人率子持巽持敏肃持毅妇李氏周氏邓氏女顺哭祭家祠中因与家人诀命各自为计诸子与妇与女亦相向哭誓从母俱死十八夜外城陷孺人以尺练自随神色阳阳不少变十九日辰刻内城陷即以练自缢死从死者曜父妾姜子持敏子肃持巽妇李持毅妇邓女顺及乳妪孟也持巽自刎未絶肃妇周与持毅缢绳絶而苏俄顷贼大至持巽为贼执持毅乗间扶其嫂周逃去呜呼甲申之变人恨死之不早一堕贼手遂有求死而不得者若孺人之慷慨自矢先率其子与妇与女以死难矣而予谓孺人之死所难不在慷慨而在从容从容者知义之当死然后以身死之者也夫惟审于义也明故其赴于死也必人处防乱时岂有义不先定而能毅然不移其所守者哉持巽陷贼中犹得具棺入殓孺人及诸从死者贼退乃与持毅奉以于永定门外石榴庄之祖茔持巽亦竒士予尝为作传所谓曹风子者
　　记游寳带桥书付筠
　　康熙三十四年七月十五日午后与族子儿致筠孙韦金族孙鈖出盘门泛舟至寳带桥桥迤逦五十三洞长以尺计者八百七十有五相传唐刺史王仲舒粥寳带助建桥因以名其右为震泽左为澹台湖一望弥淼维舟步桥上时日将落楞伽灵岩阳山诸峰如积翠浮水面余霞散绮映带其间顷之圆月东上烂如银盘与波荡漾俨然金碧图画渔人网得白鱼呼奚奴买之坐船头煮鱼小饮已复登桥徘徊微风清露中流萤闪闪作团飞入稻畦款乃之声隐起别浦数月以来此乐得未曽有归途倚舷望月华抵署漏下二十刻矣拟作诗纪游而吟兴不属聊书此付防子筠仿东坡例也
　　游姑苏台记
　　予再莅吴将四载欲访姑苏台未果丙子五月卄四日雨后自胥江泛小舟出日晖桥观农夫插莳妇子满田塍泥滓被体桔橰与歌声相答其劳苦殊甚迤过横塘羣峰翠色欲滴未至木渎二里许由别港过两小桥遂抵台下山高尚不及虎丘望之仅一荒阜耳舍舟乘竹舆缘山麓而东稍见村落竹树森蔚稻畦相错如绣山腰小赤壁水石颇幽髣髴虎丘劒池夹道穉松丛棘薝葡防缀其间如残雪香气扑鼻时正午赤日炎歊从者皆喘汗予兴愈豪褰衣贾勇如猿猱腾踏而上陟其巅黄沙平衍南北十余丈阔数尺相传即胥台故址也颇讶不逮所闻吾友方钝翁记称方石中穿传为吴王用以竿旌者又矮松寿藤类一二百年物今皆无有独见震泽掀天涌日七十二峰出没于晴云防淼中环望穹窿灵岩高峰尧峰诸山一一献竒于台之左右而霸业销沈美人黄土欲问夫差之遗迹而山中人无能言之者不禁三叹从山北下抵留云庵庵小有泉石僧贫而无世法酌泉烹茗以进山中方采杨梅买得一筐众皆饱噉仍携其余返舟中时已薄暮饭罢乗风容与而归侍行者防子筠孙韦金外孙侯晸六日前子至方应试北上不得与同游赋诗纪事怅然者久之
　　记宣铜鑪二则
　　宣铜琴鑪一无盖栗壳色质柔而气厚明末出自大内都门王济之以一金得之穷市旋为济之宗人有大购去后抵百金负于辽阳耿继训继训亡以原值归予有咏鑪联句载予集中
　　江南有真宣鑪二一为鱼耳石榴鑪其一为鱼耳八吉祥鑪即此是也雕花藏经色内含神采信一尤物二鑪为明中贵王瑞楼所藏后归长洲韩敬堂其嗣古洲赠金坛于季鸾季鸾授子连水连水之叔逸圃以二百缗购石榴鑪以百缗购此国初转归江都李书云康熙已卯冬书云辍此见赠爰着其流传之槩以示后云
　　小孤山题名
　　康熙八年己酉予以督漕舟泊小孤作诗一篇后两过此山皆不及登庚申春暮自防州返命停帆竟日留前诗刻山上絶顶时华亭钱介维柏龄同来侄墉男基着侍行商丘宋荦识
　　谪仙楼题名
　　予识萧尺木在顺治乙未后十五年为康熙已酉舟过采石登谪仙楼观尺木画壁作长歌纪事庚申春三月防州使旋同华亭钱介维宣城袁士旦来游与侄墉男基着俱士旦工书为书前诗留壁间尺木即世已久临风怃然商丘宋荦牧仲记






　　西陂类稿巻二十六
　　钦定四库全书
　　西陂类稿巻二十七
　　吏部尚书宋荦撰
　　杂著
　　漫堂説诗
　　诗者性情之所发三百篇离骚尚已汉魏高古不可骤学元嘉永明以后绮丽是尚大雅寖衰独唐人诸体咸备铿鍧轩昂为风雅极致顾篇什浩繁别裁不易高廷礼品彚庻几大观廷礼又抜其尤者为正声一编近代庻常馆课与文章正宗并诵习之盖诗家之正轨也学者从此入门趋向已定更尽览品彚之全编考镜三唐之正变然后上则遡源于曹陆陶谢阮鲍六七名家又探索于李杜大家以植其根柢下则泛滥于宋元明诸家所谓取材富而用意新者不妨浏览以广其波澜发其才气久之源流洞然自有得于性之所近不必橅唐不必橅古亦不必橅宋元明而吾之真诗触境流出释氏所谓信手拈来庄子所谓蝼蚁稊稗瓦甓无所不在此之谓悟后境悟则随吾兴防所之汉魏亦可唐亦可宋亦可不汉魏不唐不宋亦可无暇橅古人并无暇避古人而诗候熟矣不则胸无定见随波而靡譬一盲导之于前羣盲随之于后曰左曰右莫敢自必乌虖可哀也已
　　明自嘉隆以后称诗家皆讳言宋至举以相訾謷故宋人诗集庋阁不行近二十年来乃专尚宋诗至余友吴孟举宋诗钞出几于家有其书矣孟举序云黜宋者曰腐此未见宋诗也今之尊唐者目未及唐诗之全守嘉隆间固陋之本陈陈相因千喙一倡乃所谓腐也又曰嘉隆之谓唐唐之臭腐也宋人化之斯神竒矣盖意主捄弊立论不容不尔顾迩来学宋者遗其骨理而挦扯其皮毛弃其精深而描摹其陋劣是今人之谓宋又宋之臭腐而已谁为障狂澜于既倒耶
　　李于鳞唐诗选境隘而辞肤大类已陈之刍狗至于専尚尖新诡僻又似鬼窟中作活计皆无足取盖诗道本广大而彼故狭小之诗道本灵通变化而彼故拘泥而穿凿之也近日王阮亭十种唐诗选与唐贤三昧集原本司空表圣严沧浪绪论所谓言有尽而意无穷妙在酸咸之外者以此力挽尊宋祧唐之习良于风雅有裨至于杜之海地负韩之鳌掷鲸呿尚有所未逮古乐府音节久亡不可摹拟王【世贞】李【阙】　云间陈【子龙】李【雯】诸子数十年堕入云雾如禹偁石鼔妄欲执笔效之良可轩渠少陵乐府以时事创新题如无家别新婚别留花门诸作便成千古絶调后来张【籍】王【建】乐府乐天之秦中吟皆有可采杨铁厓咏史音莭颇具顿挫李西涯仿之便劣要当作古诗读无烦规规学步也亡友顾赤方【景星】擅长此体余最好之
　　五言古汉魏晋宋名篇甚伙独苏李十九首另为一派阮亭云如无缝天衣后之作者求之鍼缕襞积之间非愚则妄诚哉知言阮嗣宗咏怀陈子昂感遇李太白古风韦苏州拟古皆得十九首遗意于鳞云唐无古诗而有其古诗彼厪以苏李十九首为古诗耳然则子昂太白诸公非古诗乎余意歴代五古各有擅塲不第唐之王孟韦柳即宋之苏【轼】黄【庭坚】梅【尧臣】陆【游】要是斐然而必以少陵为归昔人诗评杜工部如周公制作后世莫能拟议盖笃论也至杜之北征咏怀韩之南山诸大篇尤宜熟诵以开拓其心胸
　　七言古诗上下千百年定当推少陵为第一盖天地元气之奥至少陵而尽发之允为集大成之圣子美自许沈郁顿挫掣鲸碧海退之称其光焰万丈介甫称其疾徐纵横无施不可孙仅亦称其驰骤怪骇开阖雷电合诸家之论施之七古尤属定评后来学杜者昌黎子瞻鲁直放翁裕之【元好问】各自成家而余于子瞻弥觉神契岂所谓来自华严境中者余亦有少夙縁耶初唐之长安古意帝京篇已属陈言无烦效矉何大复序明月篇谓初唐四子之作徃徃可歌反在少陵之上此未尝槩七言之正变而言之不足为典要也
　　律诗盛于唐而五言律为尢盛神龙以后陈【子昂】杜【审言】沈宋开其先李杜高岑王孟诸家继起卓然名家子美变化尢高在牝牡骊黄之外降而钱刘韦【应物】郞【士元】清辞妙句令人一唱三叹即晩唐刻画景物之作亦足怡闲情而发幽思始信四十字为唐人絶调宋元明非无佳作莫能出此范围矣
　　初唐王杨卢骆倡为排律陈杜沈宋继之大约侍从游宴应制之篇居多所称台阁体也虽风容色泽竞相夸胜未免数见不鲜品彚以太白摩诘掲为正宗钱起刘长卿录为接武均之不愧当家晩唐李义山刻意学杜亦是精丽若夫浑汪茫千彚万状惟少陵一人而已上韦左相赠哥舒翰谒先主庙等篇雄浑悲壮譬诸泰岱沧溟高深无际品彚推为大家谅哉后来元白尽多长篇去之霄壤
　　世之称诗者易言律尢易言七言律每见投赠行巻七律居半不知此体在诸体中最难工品彚推尊盛唐未尝不当至王李七子而滥矣后人起而辟之然等之自郐也自后云间诸家又出奴入主迄无定评平心而论初唐如花始苞英华未鬯盛唐王维李颀岑参诸公声调气格种种超越允为正宗中晩之钱刘李【义山】刘【沧】亦悠扬婉丽沨沨乎雅人之致义山造意幽邃感人尢深学者皆宜寻味独少陵包三唐该正变为广大教化主生平瓣香实在此公惜未能闚其阃阈东坡云天下几人学杜甫谁得其皮与其骨然不敢以难而谢之学杜有得即学苏学陆无乎不可
　　五言絶句起自古乐府至唐而盛李白崔国辅号为擅塲王维裴迪辋川倡和开后来门迳不少钱刘韦柳古淡清逸多神来之句所谓好诗必是拾得也歴代佳什往往而有要之词简而味长正难率意措手六言作者寥寥摩诘文房偶一为之不过诗人之余技耳
　　诗至唐人七言絶句尽善尽美自帝王公卿名流方外以及妇人女子佳作累累取而讽之往往令人情移回环含咀不能自已此真风骚之遗响也洪容斋万首唐人絶句编辑最广足资吟咏大抵各体有初盛中晩之别而三唐七絶并堪不朽太白龙标絶伦逸羣龙标更有诗天子之号杨升庵云龙标絶句无一篇不佳良然少陵别是一体殊不易学宋元以后颇有名篇较之唐人总隔一尘在
