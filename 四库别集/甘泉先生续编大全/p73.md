<!-- { "loadSidebar": true } -->
豫章郡前南京兵部尚书甘泉翁嘱入继孙天润：今尔第三叔涞之病时，日者皆云宜娶妾，抱养一幼子冲喜，遂抱恒济第五子育养冲喜，名唤嗣先。不期涞之百医不效，不幸於本年十一月二十三日已故，遂遵礼律，依昭穆，取尔天润入继承重上服，於本月初一日，以果酒之仪昭告於显先祖考主簿府君，显高考祖考义士府君，显曾祖考处士府君，显祖考赠资政大夫南京礼部尚书樵林府君，显考赠资政大夫南京礼部尚书怡庵府君曰：水家祚衰微，第三男涞之不幸於十一月二十三日病故。先前已抱侄暕第五子入养育，名为嗣先。既定，缘於昭穆未合，礼法未尽，家事未便，今思古人有言：「国有长君，社稷之福。」则家有长子长孙，门祚之福也。计小宗五房，水系第三房，其长房长兄祯生师贤、师圣，孙大川、如川、似川、象川、至川等，皆不循教法，赌钱饮酒，撒泼殴人，至死无悔，所不足取矣。次兄祥孙三人，长孙天济承祥重，惟有次孙天润素守礼法，读书好学，补增城县学廪膳生员，立心操行，孝弟忠信，人无间言，又克承水学，以圣贤为志。总论伦序贤德，皆合为涞之后，与嗣先，及至二室有遗腹是子，共为三兄弟，家业平分。少者以事内，孝乎母霍氏；长者以治外，事乎祖水。舅琦曰：「天润得无长於涞之乎？」水曰：「礼律止论昭穆，无少长之文。」又曰：「天润次子寿曾已入继敬先矣，今天润又继涞之为碍。」水曰：「父子前后入继，此长房三房各异礼法，何碍？又昭穆在天润，孰能易之？若使天润先依昭穆入继，理必带其二子来，亦该寿曾继敬先矣，夫何碍之有？天润虽季房，然年长，首当一户，裁处百务，以昌门祚，三房有赖。凡我长房次房子孙皆在天润提携教育成人，使人称水为有后。四方闻之，后代传之，莫不称美，不亦善哉！其与拘忌时俗之见，纷纷疑者远矣。」其余礼法一一依察院准行家训遵守。其不分田而分租，同居共爨而分饭，一一如训。未[敢]擅专，遣门人归告祠下行事，於朔日已取天润。初二日引之告灵成服，见灵拜哭尽哀，次哭见吾，又次哭拜祖母，又次哭拜主母霍，又次哭拜黎慕溪姑丈，又拜叔湘之等，次哭受诸家人拜。翁乃哭，出誓言，分付家人各守礼法，一听秀才束教，有不遵者，痛治逐之。友人冼秋官诸友闻之，莫不为我解忧，幸家事有托，家学有传，如孔门有子思者，孔氏为不孤，鲤也为不夭矣云云。今告尔天润，程子曰：「学者须先识仁，仁者浑然与天地万物为一体。」今尔视三房子孙如一体也，视三房仆家人如一体也。笃尔素志，以昌吾学，以大吾门，教吾三房子孙，管束吾三房家人，应酬裁处吾三房家政，使内外斩然，使人情翕然。其余礼法一遵察院降行家训。不分田而分谷，不分爨而分饭。户门粮差，院舍弊坏，一以赡田租之羡余者及时修理。赡谷已拨一百石，明诚书院赡学外，照常收贮天关，日供天关白云居学生儒，百世如一日，乃称吾今日立尔之意。今特立嘱书一样四本，其一本付天润，一本付嗣先，一本付寿曾、寿鲁，一本付绍先、光先等，各各永远执照遵行。若有一人敢背家训，分田分爨，租利不依各管庄家人公分各送，敢有多取多言，以坏家法者，即是不孝子孙，斥之不许入祠。故嘱。

嘱书跋

涞之不幸之二日，予已有依昭穆立天润为继之说，其舅霍勉珍闻之，不思身为廪膳生员，礼义由贤者出，不顾先世家风，不记先公曾遣同子侄六七人执贽门下，无事召天润到家，一无言说。夫倏然而召，默然而出，此何为者耶？可以意会矣。惜乎天润立心颇正大，非赂人之人。若天润立心非正大，甘为赂人之人，则彼无谤言矣。次日即腾口及於内，惑乱吾家，敢非礼法；又作谤书，无虑数百字。时吾犹以告祖依昭穆之文示之，彼犹誊稿四出。贤者礼义固如此乎？乡里未见吾告祖昭穆之文，不无为彼所惑，然明者皆以为合礼也。其谤书大要有三，一曰：「天润年倍於涞之，难以为子。」予答之曰：「诬数年为倍，又礼律只论昭穆，无长幼之文，是一惑也。」其二曰：「天润妇长於舍妹，难唤为妇。」予答之曰：「此非入继。族中之妇有三四倍於吾者，将得不唤之为某媳妇乎？是二惑也。」其三曰：「天润次子寿曾已入继公长房孙敬先矣，今天润又继涞之为嫌。」予答之曰：「彼此各昭穆也，乃各房也。设使天润先继涞之，必带其两子来矣。次子寿曾必亦●●●●●●●●害於礼●●[是]三惑也。」●●●●●●●妇之言不容辩矣。书曰：「小人怨汝●●●●●●●●愆曰：「朕之愆允若时，不啻不敢●●●●●●●●昭穆不可不明，礼义不可以不精，士风[不可以][不]正。孟子曰：「我亦欲正人心，息邪说，放淫辞，●●先圣之道。予亦岂好辩哉？予不得已也。」水为此●●不得不与破除，以附於嘱书之后。合爨词语●：「不患寡而患不均，不患贫而患不安。盖均无贫，[和无]寡，安无倾。今示子孙均平之法，父祖之视子孙一人，是一人，如分果与子子孙孙，每人一个，不分几房。分几房，后世子孙人各以其心为心，私心也，非父祖之公心也。以前家训定不分田而分租，长次季三房与吾各分送五百石，此可谓平矣。每房食指大约不过三十人，今天润以昭穆入继第三房，又添八人，以数计，仍分送租谷岁一百石，可谓均且平矣，皆为三房及天润菜谷，后有人口加添皆在於内，已前共爨轮流做饭，亦在五百谷内。今不动五百之数，皆作●●●孙●谷。此外吾另捐谷八百石，贮於共爨仓●●●●●●●●米五十发厨人煮饭，●人分饭两碗。后世人口加添，子孙蕃众，皆取蚊子洲、黄洋涌及市头横涌。至初庄及大梅涌、平基田租，及赡田庄供赡生儒之羡余，加捐入共爨之仓，余皆贮於新楼东西仓内，以备公用，置簿二房考查。

谕盗为善告示

湛衙告示，为大发仁心，劝人为善，以没前非，以全生命事。本衙先年与乡老立为乡约，无非欲人同归於善至意。不意本村近年有等恶少习为强梁，不下五六十人，打劫人家，虏掠商船，得财赌饮撒泼，只顾眼前一时之乐，不思父母生尔时，几多欢喜，几多劬劳，得尔成长，今日所为如此，反累父母。及不思一日败露时，尔将父母之身粉碎刑苦。若思到此，便宜早改为善了。乡人老少皆知某人某人为盗，及本衙虽居广城，亦已一一知之。但念尔系乡里姊妹，如手指脚拇，不忍告於兵备，待尔良心发萌，改恶为善，日日望尔等速改，灭迹全身。如尔同徒某人某人，皆能收机去别方买卖，作为客商，便是好人。今特发仁心，诚恳劝尔私下谋之父母妻子，无不说好，无不欢喜，早早收机去做客商买卖，则可以保全父母所生之身，上可保全父母，下可保全妻子，岂不是好？尔等闻我[此]言，未知知否？古人有言：「老人言语好做药。」尔等深思之听之。闻得近时尤为猖獗，肆劫本村，纵横无忌。俗语云：「老鼠不食窟边禾。」尔乃甘食窟边禾，是不如老鼠了。尔若不听我老人之言，不从我老人之言，尔等祸败立至，尔身粉碎不自惜，何不念累尔父母妻子即当星散，可悯！可悯！今发此仁心出告示，再三叮咛晓谕尔等，亟改前非，潜踪远避别省生理，保尔身命，庶免乡人指骂尔曰「贼奴贼奴」，指骂尔父母妻子曰「贼父贼母，贼妻贼子」。尔心不羞否？人骂尔为贼，尔甘心受否？改之人即唤尔为客人尔，心喜否？缘律亦有准首免罪之条，何况未败之前而自改也？古语云：「从善如登，从恶如崩。」若再不改，至大败之日，乃思我老人之言，悔无及矣。又谕各人父母伯叔兄弟作速省令速改，免致负累尔身。若有纵容，官法连坐，不得辞罪。故示。甘泉冠铭嘻！为之上圆以象乎天，分之八方以象八卦，丽之十云以象十乾。垂之二带，总之一纽，以象始终主敬。周之重憺，以象大圈，是为甘泉翁心性之冠。

再拈六言代简蒋道林未尽之意三首

俯仰寥寥宇宙，白云抱膝长吟。六载星源婺源洪觉山雁渺，德山道林书院追我好音。前门长扃谢客，凿江退遁上唐出郭三里。金液池上唐池名边风月，白玉坛上唐坛名上坐忘。坐忘不忘之间，中思直到天然。问我天然何似？人力丝毫不存。

送卢星野秋官起复赴部长言有序

　　　星野子卢子少明既为大夫矣，排群咻，因少汾子以从甘泉子游，勇矣，智矣。智故不惑於群疑，勇故不夺於众口。二少相求而相得也，甘泉子名其楼曰二少之楼。夫道一而已矣，夫二少者，一以仕为道，卢子是也，一以居为道，冼子是也。居者赠行者曰：「仕止久速之宜时矣。」少明子将行，甘泉子曰：「夫记已有之矣。可仕则仕，可止则止，可久则久，可速则速，时也。少明之智足以知之，勇足以决之，其大易之知几乎！予复何言。」於是甘泉子衰病不能诗，遂长言以托於辞。辞曰：

飞云离离兮振尘衣，暮风飕飕兮收钓丝。吾道沧洲兮夜漫漫，何其哲人知几兮，去此从予谁？

戒轩言为冯挥使良佐

戒名尔轩，戒尔酒色。亦曰二竖，蚀人肝膈。皆丧乃命，乃邦乃德。念哉酒诰，三患皆辟。如戒不戒，人非鬼殛。

善则堂铭有序

　　　谢生惟近知远严君三峰甫名堂曰善则之堂，盖欲正身正家以正俗也。喜而铭之。

曷谓善则？维善维则。家则自身，和亲维则。匪人其则，寔维帝则。慈思父则，孝思子则，友思兄则，恭思弟则，义思夫则，顺思妇则。其则不远，维中维正，维天之则，是为谢氏三峰之家则。

天关合爨钟铭

扣之隆隆，月西日东。声闻无穷，继尔餐饔。百口攸同，是为天关鼎食之钟。

放二鸟赋并序

