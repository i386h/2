<!-- { "loadSidebar": true } -->
　　浦江于婺为山邑非宾客商贾之所犇凑民生其间者往往朴茂质实力农务本家以不欠赋租相尚人以不歴公庭为常耻于华言少实而以士自命故间岁之羣至于有司者亦自有数长吏至则相与安乐其俗而已其或贪暴自肆则熟视咨嗟而不敢出一愤怨语此虽书传所载古者礼义之俗不过如此往时浦江有钱氏之子廓从余学沉静和雅语如不能出口称其里中儿也及其学有端绪而归乡之大人长者相与审问延誉或折辈行与之交此皆他邑之所未见者也始其祖父良臣以辛勤起家年且七十许犹无恙其父赞固已学为士而又甚笃于廓者俯首书册中口诵手抄穷日夜不辍止然得年二十有六以绍兴丙子八月之三日死卒不能少自见于场屋间死时有二男一女其妻为同里金氏金氏抚育其男女劳苦有恩意凡十三年亦死男之长者名抑疎豁足当门戸少则廓也女已嫁兰溪方大同其塟在距家五里他日二男上塜痛其父之塟不及待儿之有知也环视墓门不甚固谋以淳熙戊戌十一月庚寅朔徙塟其地之髙处一一令如法未徙前六七日廓以书来曰廓得事先生之日久廓先人宜得铭余宁有爱于廓顾铭以立就惧不足为铭通化之钱尝有显者余不能详其谱之离合而三数年来浦江之俗所闻日与向异风俗之移人亦甚为廓惧也非复余向者之所闻虽廓之通敏愈于昔而其朴亦异矣后十五日永康陈亮为之碣铭墓上以识其向之为士者盖赞之字曰元卿云铭曰

　　新塘之原有立其石是为昔墓过者必式

　　郎秀才墓志铭

　　淳熙三年秋郑婺州以召还约其弟迓母括苍而语其属邑之民永康陈亮曰我必取道龙窟以趋行在所访子有日矣归则刻期洒扫以待公然犹差半月而后至曰早尝饭于郎氏矣是其郎翥鹏举者我识之久矣明年鹏举始遣其子景明来从余游余尝过之出一石示余指其所望之山曰是绵亘数十里而为在官之山并山穷民实资以自给衣食尝有夺而私之者郡太守吴公芾韩公彦古取以还之民书之石也俾知二公有徳于兹山也不然吾何力以致此也余为慨然久之今天下之田已为豪民所私矣虽在官者亦不以与无告之民岂期有在官之山又以与民而忍夺之乎二公亦何心于为徳也又明年余过之而鹏举死矣盖正月之六日也今年春余又过之则既免丧矣其孤出郑公之书曰是从宁国以三万赙我夏五月郑公还永嘉余与徐元徳居厚候之于馆头迁延久之则又饭于郎氏矣郑公于今为道徳之望乃世所谓郑景望先生者道旁人士独郎氏欤胡为而拳拳若此乎冬十一月甲子子景明将塟鹏举于武平乡盘龙山之原而景明拜且泣曰圹石未有书庶几先生之兴哀也问其世则曰其先霅川人自十一世祖光禄大夫知制诰讳珦者永嘉刺史其后徙居婺之永康然亦不能言其所以为十一世之详也曽祖霖祖观光父思尧鹏举娶徐氏子男六人景殊景明余尚幼女二人长嫁同邑葛世修次未筓鹏举死时年四十七岁铭曰

　　物之生也人自别于物士自别于人人士之望则又自别于士非其自别以自成将以相成而相映病无达人无闻非病牵连得书未侈其应生者自力其藏其定

　　胡公济墓志铭

　　东阳胡公济年四十七而丧其配悉以其家事付子绩而筑庵以居不复作世间念然犹铢积寸累别为田数百亩曰吾为诸孙地也释氏以理为障以身为幻以孙子为赘其于君臣父子兄弟夫妇之大伦一切废弃而不论専求其所谓出世间法者夫既已有身矣则世其可出乎世不可出则安得无子孙之情乎以公济之志足以知所取舍如此宜其享有福寿盖年八十有一康强无疾而终里闾有遗思焉余闻公济少颇自豪家故饶财入手则浄尽不问既而小用其志能家道辄如初又复能藏锋以休公济于余为大父行及际其晚岁泊然之时睹其风貌敦厚气资凝重可以想象承平之里闾遗老而惜不及其壮也子绩字彦功与先人俱娶黄氏彦功端然坐家为里闾信服不啻官府能光显公济余业此其父子皆有过人者余伤其有能之不试而彦功又将老矣天地之正气发泄于人而里闾之所易见者已不满人意如此彼其遗恨果何在亦可以人之思虑所及而参酌其中以应天地之运乎又将有大于此者则亦同此慨叹而已今年春正月十有四日彦功既禫又十二月癸酉塟公济于家旁之北山塟罢将刻铭墓上以其辞委余余固心知彦功者居相邻亲相属焉其奚辞胡氏得姓所从来甚逺且与陈为同姓其谱系逺不可记有讳逺者始居东阳永康之间至公济之父遂大其家公济讳航娶戚氏子男一人绩也女二人嫁蔡牺陈扩孙男四人廷芝廷茂廷芬廷芳业进士孙女四人嫁从政郎梁竦承信郎陈兖将仕郎曹致中进士黄公辅曾孙男女合二十五人玄孙一人于是淳煕八改岁矣永康陈亮为铭其石曰

　　士以文进异能尽废我铭之悲独一公济

　　方元卿墓志铭

　　谱牒之不明久矣卿士大夫能谱其世家使始末可考见者盖仅有之而况崛起田庐能由其所起之祖至或一二百年而不坠是亦可尚已浦江真溪之方氏自其讳耸者奋以有家至其子超孙允修资日以巨遂为邑之望族允修之子彦老守其先人之业能以尺度自律天资恕厚与人无怨恶不求甚羡以自侈亦不慕非人情所有之美以求名声期自出于先世之外盖其自处者求无甚愧于心而已是真易之所谓克家者其字曰元卿生于宣和癸夘之二月二十八日殁于淳熙六年之十月二十五日娶栁氏子男三人友益温友贤温后君三年卒女三人归东阳贡士单肖钱伯明朱宗佑孙男四人坦槩余幼孙女六人其一归毛友多坦尝从余游一日其父来视坦每进见亦若诸生然其恭而笃于教子若此今将以淳熙八年九月十二日葬君于邑之政内乡大姑之原而以墓石累余余惧后世不知永康陈亮之为谁而况能及君乎盖自昔常如此而人终不悟也铭曰

　　不坠先业以勉其身其余以待后人

　　孙天诚墓铭

　　丙戌之春乡人徐木子才胡达可行仲聨登进士第方二君未第时行仲之贫特甚孙君天诚皆妻以女而左右之至是莫不讙言孙君之知人孙君又自喜教其子遇州县学时节较艺孙氏子常不在三两人后子时尚少罕与人接亦知孙君能自别于他富人也夫争名者于朝争利者于市而善致富者则曰人弃我取人取我与其抑扬阖辟盖加一等矣然犹较尺短寸长于其冲也孰能运其智力于不争之地使范蠡计然之策一切在下风乎盖余居之南十四五里地虽卤瘠而非人之所必争孙君乃自邑而徙居焉勤取啬出以尽有其土大较二十年间富比他人而省事过之此其为富有概于余心者孙君讳亶天诚其字也曾祖继先祖无党父轸君生于崇宁乙酉十月二十有四日殁于淳熙辛丑十二月十有三日娶周氏子男二人长克和次光祖早死女四人长归徐氏次嫁赵端夫次则胡氏季适梁季璇故戸部尚书汝嘉仲谋之诸孙也归徐氏之女寻死而子才既得邑定海矣孙氏其先富春人方汉氏失道海内相与竞智角力以觊非望而曹孟徳以盖世之雄执縳畧尽孙讨逆盖破虏之子翻然欲与之争而孟徳盖甚难之不幸早世仲谋据江东之地因曹氏之簒自帝一隅使魏不得为正于天下而天命不知所归者殆数百年区区一时之自营其所闗系乃如此及其四世之余子孙散落为民分适旁郡况又歴七八百年则其间何所不有故来隶永康者亦不能言其于今凡几世而克和将以甲辰冬十二月二十九日甲申塟君于去家二里姚岭之原以墓石委余余悲夫盛衰兴废之相寻长短小大之相形而人之智于是出焉要其事为有可言者其于孙君安得而已乎铭曰

　　生垦其地死营其旁何以识之孙君之乡

　　周叔辩夫妻附塟墓志铭

　　周氏不知其所从来或曰由建安徙处之缙云然自讳元者徙居永康之上衢于今可考者五世矣元生谓谓生琛琛生褒世有吉徳不竞利于其乡而衣食裁取足故乡人无憾于周氏然褒死于辛丑之乱所存惟妇人女子其祸亦惨矣又得其弟之子若讷字叔辩者为之后叔辩之吉徳视父祖有加焉此岂所谓天定者耶然叔辩又无子其母弟谦既已出后从父矣叔辩以其子晄为子晄左右就养无违叔辩得年七十有六晏然逝去实淳熙己亥八月之六日也先是其妻黄氏以丁酉七月九日盖年八十而卒夫妻以寿考瞑目可以观晄之为子矣天人交际之理厥应不忒而变化倚伏要之于其终可也兄弟之子独非吾子耶形骸一隔而尔汝判然虽圣人亦末如之何矣始叔辩尝出求仕事不如意輙弃去其所后之父有女三人尽以其产自随斥其毫末以与叔辩已又以势夺之叔辩亦不较也叔辨与先大父俱娶黄氏视亮盖诸孙行而待之如尊客虽其它小儿亦未尝易侮之及若亲戚之贫者不独不替其礼又欲忘其力之不足而卵翼之今之读书为士者往往多未之及也吾故于叔辩敢不论天人之理以待后之君子乎叔辩所后之母施氏块然独塟于去家一里之坡上叔辩尝登墓喟然顾子孙而叹他日必塟我夫妻于其侧以明所后之义晄不敢违以十有二月十三日附塟而问铭于同邑陈亮其辞曰母居其中子左妇右既絶复续以昌其后

　　龙川集卷二十七

　　●钦定四库全书

　　龙川集巻二十八

　　（宋）陈亮 撰

　　○墓志铭

　　何茂宏墓志铭

