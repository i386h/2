<!-- { "loadSidebar": true } -->
　　古人诗谶，每以为讳，予窃笑之。兴到吮毫，未尝有所避就也。右词适在毗陵舟次，对客挥洒，疏率平淡，第粗成句字而已。归来出示彦容，读至“况是来时未必逢”彦容拍案曰：“何作此不祥语？”予笑曰：“不意达人亦为斯言。”明年春尽，彦容将赴心期，而姬讣忽至，偶然胡言，真欲成谶耶。嗟乎！佳人难再得，花梦不多作。每披此词，想见当时，朱栏画舫中，胡然而天，胡然而帝，今日化为东风乱蝶，夜雨哀怜，粉面魂尽付柳啼花晒，檀郎于此，能不动心？恨天寡缘，而高高不可问。恨人负心，而冥冥不复知。乃转而咎予曰：“词谶、词谶，殆无聊之极思，而情深之致语也。”予亦甘为有心人受过矣。（自跋） 

　　悼亡妓?为彦容作（有序跋） 
　　佟姬，乃西湖名姝也。彦容素与游善，两度游湖，屡有赠答。昨岁寄彦容诗，有“记否断桥桥上月，为郎揩泪为郎歌”之句，风流蕴藉，于此可思。今岁清明，桃李正发，彦容将赴心期，出示《怀旧》四阕。予赏其婉丽，久之，因许属和，不两日，而姬讣至矣。适在泖上作《清明感桃词》未竟使发，因寄语彦容，寻当相示也。彦容复曰：“兄作定佳，但恐挑人‘人面桃花’之感耳。”予感斯言，因得“桃花人面春风’之句，而以“豆寇郎心夜雨”俪之，聊以志彦容之感，且以当和作耳。嗟嗟彦容，世事转眼可悟空色，《清明感桃词》愿以为药。壬子清明后十日记。 
　　［南仙吕?桂枝香］ 
　　时时心里，看看梦里。桃花人面春风，豆寇郎心夜雨。记前春见伊，前春见伊。伊道你且今年归去，我准明年待你。竟谁知地下无消息，人间长别离。 
　　［前腔］ 
　　再逢何地，要逢何计。高楼岁岁春深，海燕年年胡语。问伊家怎的，伊家怎的。你曾寄断桥诗句，郎也寄新词与你。竟谁知，郎才柳絮沾泥日，妾是梨花魂断时。 
　　［前腔］ 
　　意中人去，眼中人泪。伤心荒草新坟，肠断乱鸦枯树。想今番别离，今番别离。郎尽相思为你，你便相思无据。竟谁知，烛灰眼下空含泪，蚕老心中枉挂丝。 
　　［前腔］ 
　　去年滋味，今年憔悴。当初誓海盟山，到此梦花儿戏。叹年年此时，年年此时。不见旧游之侣，只到旧游之处。竟谁知，一向同香阁，而今泣路歧。 
　　子野云：“桃花人面春风，豆寇郎心夜雨。”石萍云：“夕阳边草绿郎心，银缸畔鸳红妾枕。”皆骈丽中情语。年来花运百六，歌场板荡。风流一线，犹在斯人。古云：“佳人难再得”，亶其然乎？子野填词吊之，当使香魂艳魄，与西泠小小俱不死矣。（彦容评） 
　　佟姬葬孤山之麓，张九娘葬西冷桥畔。一抔荒冢，断送风流，情烟意月之下，不知粉魅花魂，尚能作绮罗弦管，当年伎俩乎？哀哉，哀哉！予尝欲作卜词吊合之，或曰：“与子有何交涉，亦劳费笔墨乃尔？”予曰：“野草庭花，吾辈见之，亦有意思，此岂皆枕席间物哉？”予终当了是，愿作《双花薄命吟》。明岁游西湖，当于寒云荒莽中，扬杯以酹之。（自记） 

　　赠嫩儿（有跋） 
　　［南南吕?嫩画眉］ 
　　葡萄花下闭门居，小小房栊厮称渠。眉儿淡扫略施朱，清俊丽儿素，真管领春风尽不如。 
　　［前腔］ 
　　偶然相见落花余，衫子新裁红杏初。温柔香软骨如无，爱把眉儿锁，渌老瞧人一寸波。 
　　［前腔］ 
　　温香脉脉递衣裾，惭愧萧郎是姐夫。前生缘分道如何，恁样看承我，问取卑人折福无。 
　　［前腔］ 
　　瞑烟初合落花多，潜遣青衣将小字呼。灯前密语一更初，片脑煨残火，正窗外，初三月似蛾。 
　　［前腔］ 
　　有人窗里解流苏，泥得檀郎不奈何。穷酸也得近水肤，今夜休轻挫，知费了缱绻司中印几颗。 
　　［前腔］ 
　　蓦然分别两情辜，郎上孤舟妾绮疏。悬悬望眼两模糊，无数西江路，只哄得萧娘裛泪珠。 
　　［前腔］ 
　　相思今夜破题初，独向西厢月底哦。一场花梦又南柯，纳闷支颐坐，验瘦损腰围一寸多。 
　　［前腔］ 
　　娘行且自强支吾，郎不是青楼薄幸徒。衷肠一段在春罗，须着意，加留护，这是折证相思一纸符。 
　　嫩儿，姓沈氏，色不逾中人，然善歌。初见淡然，已而亦微微近人。而时露侠士风，无妇女气。谈话信宿，颇极欢，匆匆别去，遂成各天。以后两访之，皆不得见。今且闻其从人矣，恐后晤无期，空有芙蓉面、杨柳眉耳。灯下偶阅旧词，酷思其人，乃细书数语，为他日半幅遗照也。（自记） 
　　嫩儿从人时，曾以一缄寄予，浮沉两年始达。虽或出倩代手，然不忘故人。封完旧物，情深义决，真可云侠。试反复书词，其人可想，而其事可传，因附记于此。其辞曰：“清江一别，遂易岁年。江南渭北，人远心近。谁言云水萍花，恐非个中人语也。别后浪游金、焦间，曾有夙约，风絮便当沾泥矣。但古诗有云：‘生憎宝带桥头水，半入吴江半太湖’。正不知谁浅谁深。春天雨枕，秋夜风帏，孤灯残梦，此岂重门深锁所能限也？悠悠此情，未知何极。春罗一段，折证相思。向宝之秘之，异香熏之，古锦袭之。只令渠见泪痕耳，未尝敢轻出示人。虽然今日之事，情不可割，义不可留，谨系同心，仍送左右，岂忍等秋云哉！但使足下谓儿为薄幸人，以歧路视之，从此心花稍开，眉结稍熨，则委骨穷尘，所甘心矣。时移事改，生死离隔。洒泪书怀，封缄尽湿。千万珍重，远大为期。腻粉柔香，不堪丈夫在意也。”（又自记） 
　　此小聚散耳，遂成花史一段大关目。有此公案。恐子野他生复受花业，玉妃有言：“为此一念，又不得居此，为天为人心再相见。”噫，可惧哉！吾辈情根缠绵，不知何时税驾矣。请子野勇猛忏悔则个。（眉公跋） 

　　夜窗话旧（有跋） 
　　［南仙吕?八声甘州］ 
　　鸳鸯牒上，把云英姐姐配定裴航，谈何容易。蓦面便教相傍，勾消几许相思帐。收拾无边年少场，方才有，今宵细语空窗。 
　　［前腔］ 
　　记当日画楼相访，正朦胧睡起，半嫩梳妆。兜的觑上，从此不教抛放。曾深谈雨枕销金帐，曾泣誓风灯萧寺房。也曾守凄凉，枫落吴江。 
　　［不是路］ 
　　不厌疏狂，许我真心学孟光。亲供状，就轮回也愿作鸳鸯。怎生忘，把池边树影做谈心幌，将峰外松台做拜月堂。相偎傍，一场花梦拚劳攘，尽他魔障，尽他魔障。 
　　［解三酲］ 
　　我也曾锦衾罗幌，我也曾路雨桥霜。我也曾把香心月梦潜来往，我也曾封寄啼痕十万行。我也曾软偎珠翠，将花心养，我也曾抹杀须眉，将浩气藏。风流帐，为风流两字，搂得人荒。 
　　［前腔 ］ 
　　你如今绣房鸳帐，你如今琴儿炉香。你如今舞裙歌扇抛尘网，你如今伴先生月句花觞。你如今不愁心上鸳鸯旷，你如今冷看人间脂粉狂。休谦让，真个是情因证果，花籍生光。 
　　［尾文］ 
　　空窗一夜闲论讲，个里悲欢有一万场，把天比情还未是长。 
　　“二十年前一梦空，依稀犹记梦花红。而今短鬓侵寻白，闲话风流落照中。”此予乙丑春日《花前感旧诗》也。夫人生七十，谓之古稀，而初十年太少，后十年太老，中间止五十年。而坐困于塾师者，几十年，羁缠于病冗者几十年，幽沉于风雨者几十年，所存几何哉？而粉债花魔，酒兵愁阵，又无日不煎熬热沸，为生亦良苦矣！幸有一字诀曰：“忘”，庶以寡情，得安乐法耳。奈何绊系情根，常在心口。当年童心，业已多事，又复为之追思记忆，点算狂花。旧事萦缠，业缘增重，何时得解脱哉。右词，乃十年前旧案《花影集》成，予拟删去，彦容曰：“事不须忆，而词则可传尔。但作空花观，听天下着相人临文感叹可也。”乃仍附之卷中，令如夕阳之在疏林，半明半灭云尔。（自跋） 

　　七夕后二日祝如姬初度 
　　［南中吕?好事近］ 
　　花种降瑶池，管领人间花事，偏生及此。天孙昨夜欢会，金风玉露，向高楼洗出秋如水。百日红似有意，拈花并头莲，可为你成对。 
　　［千秋岁］ 
　　翠红围，排比作神仙会，共献祝酒映蛾眉。鲈鲙莼丝，鲈鲙莼丝，摆列着江南早秋风味。香翻袖，花蒸气，红潮面，人微醉。欢畅文园里，俺烟霞地主，你罗绮花魁。 
　　［前腔］ 
　　两相宜，可不是天婚配，百岁事今日才起。月信花期，月信花期，待与你醉婆娑，典珠沽翠。风流事，俺生来会。繁华梦，你休惭愧。但岁岁人相对，做双星姊妹，配满月夫妻。 
　　［越恁好］ 
　　彩毫佳句，彩毫佳句，俺文齐，又福齐。喜卑人有福，把卑人配了你。桃花郎姓崔，琼浆人嫁裴。把香馥馥一枝花，待移入绣帏。娇小小年纪儿，就从今白首儿寸步相随。同心脍，连爱丝，咱两个长欢会。向黄姑笑道，俺不输你。 
　　［双乘凤 ］ 
　　愿从今抛却歌衣、歌衣，愿从今重修艳史、艳史。梁鸿妇，窦家妻。伸月誓，赴花期。草随步，絮沾泥。 
　　［前腔 ］ 
　　愿从今荆布钗衣、钗衣，愿从今香茗琴棋、琴棋。常蝶幸，未花媒。风前句，月中杯。把生花笔，画山眉。 
　　［凤毛儿］ 
　　尊前献祝团欢喜，这寿酒多应是合卺杯，风光甚美。可知道胜事良缘，又有个天公帮衬你。 
　　子野情根引蔓，随地下种，观此词则“香馥馥一枝花，又将移入绣纬”矣。独不顾人间馋眼憨妒欲死乎？虽然，如此好词，香艳鲜美，千金一字，庶几无惭。以当一斛珠，恐人间正少此买花钱，他人安得争买也。（包稚先） 

　　寄人檇李（有跋） 
　　［南商调?金索挂梧桐 ］ 
　　花间宿雨收，细叠花茵皱。雨雨晴晴，一个人孤守，归期怎逗留？过中秋，又早看看二十头。音书浪得传人口，你在天涯何处楼？眉儿皱，将纷纷泪点洒寄东流。问当初偎傍人不？问今宵梦见人不？空梦里，人依旧。 
　　［前腔］ 
　　鸳鸯湖畔舟，西子台前柳。一望天南，怒雨惊风骤，凄凉立小楼。见涛头，银屋翻空罨素秋。此时遥忆人安否？更添上眉峰两点愁。空僝僽，这般般件件总难丢。要与君说个因由，问个因由，二十后，归来否。 
　　［前腔］ 
　　思量无断头，往事空回首。暮暮朝朝，渐渐添新瘦，金钱暗自投。泪双流，看几片青蚨个个愁，分明许下归时候。怕人在天涯还逗留。揩衫袖，把泪珠收去又蹙眉头。想人生几度中秋，早虚了一度中秋，况归期未必中秋后。 
　　［前腔］ 
