<!-- { "loadSidebar": true } -->
　　某启曩者淮右逋诛即戎嵗久天子斋戒以命元臣登坛之日上畧前定从九天而下纵以神兵分六符之光埽其长彗授钺于西颢之半防勲于北陆之初功成偃节复执大柄君臣相遇播于乐章山河启封载在盟府上方注意人益具瞻因鱼水之协符极防龙之事业时属四始恩覃万方致君及物其徳两大古先畯贤所未备者我从容而保之殆非人事抑有幽賛夫异同之论我以独见剖之文武之道我以命材统之崇髙之位我以大功居之造物之权我以虚心运之然持盈之术古所难也实在隂施及物厚其徳基以左右功庸而百禄是荷人所钦戴久而愈宜昔袁太尉不忍锢人而楚狱衰息一言之庆子孙丕承以今日将明之材行前修博施之义笔端肤寸泽及九垠犹夫疾耕必有滞穗某顷堕危厄尝受厚恩诅盟于心要之自效常惧废死荒服永辜愿言敢因贺牋一寄丹恳顾非竒理不足以萦于冲襟然则利于行者固在乎常谈而卓诡孤特之言未必利于行也伏惟以愚言与贤者参之谨启
　　贺门下李相公启【自西川入为大夫拜相】
　　某启伏以圣君当功成恺乐之日而求贤愈切思治益深是上垂休欲速致太平之明效以相公事业而逢此时天下之人视仁夀之域其犹寻尺故命书所至徳风随之微材片善咸自磨拂况同主国柄如吹埙篪含生之伦唯所措置日月亭午物无邪隂圣贤合徳人识正道虽居畎亩足以咏歌某遐守要荒不获随例拜贺私感窃抃实倍恒情
　　上仆射李相公启
　　某启州吏还伏防摆落常态手笔具书言及贞元中登朝人逮今无十辈及发中书相公一函具道閤下亟言曩游顔间颇有哀色夫沟中之木与牺象同体追琢不至坐成枯薪朱而蓝之犹足为器茍液樠曲戾不足枉斧斤愿为庭燎以照嘉客谨启
　　谢裴相公启
　　某启某遭不幸嵗将二纪虽累更符竹而未出网罗亲知见怜或有论荐如陷还泞动而愈沈甘心终否无路自奋岂意天未絶仁人持衡纡神虑于多方起堙沈于久废居剥极之际一阳复生出坎深之中平路资始通籍郎位分曹乐都乔木展旧国之思行云有故山之恋姻族相贺壶觞盈门官无责词始自今日禽鱼之志誓以死生草木之年惜其晼晚章程有守拜谢无由瞻望岩廊防黙心祷谨启
　　谢窦相公启
　　某启某一辞朝列二十三年虽转郡符未离谪籍卑湿生疾衰迟鲜欢望故国而未归如痿人之念起昨防罢免甘守丘园相公不弃旧游特哀久废每逢华翰赐之衷言果防新恩重忝清贯荐延有渐拯拔多方六律变幽谷之寒一丸销弥年之疹铩翮将举危心获安布武夷途自此而始分曹有系拜谢无由瞻望徳藩坐驰精爽无任感激之至谨启





　　刘賔客文集巻十八
　　钦定四库全书
　　刘賔客文集巻十九　　　唐　刘禹锡　撰集纪
　　唐故相国李公集纪
　　天以正气付伟人必饰之使光耀于世粹和絪緼积于中铿锵发越形乎文文之细大视道之行止故得其位者文非空言咸系于訏谟宥密庸可不纪惟唐以神武定天下羣慝既詟骤示以文韶英之音与钲鼓相袭故起文章为大臣者魏文贞以谏诤显马髙唐以智畧奋岑江陵以润色闻无草昧汗马之劳而任遇在功臣上唐之贵文至矣哉后王纂承多以国柄付文士元和初宪宗遵圣祖故事视有宰相器者贮之内庭繇是释笔砚而操化权者十八九公实得其时而光焉公讳绛字深之赵郡人在贡士中杰然有奇表既登太常第又以词赋陞甲科授秘书省校书郎嵗满从调有司设甲乙问以观决断复居髙品补渭南尉擢拜监察御史未几以本官充翰林学士居中转尚书主客员外郎歴司勲郎中知制诰迁中书舍人风仪峻整敷奏谠切言事感动上辄目送之一旦召至浴堂门与语半日曰将移用于大位宜稔熟民聴遂出为户部侍郎迁中书侍郎同平章事毅然有直声及册免而问望益大周旋公卿间五为尚书歴御史大夫左仆射一以三公领太常刺近辅居保厘登斋坛皆再焉太和三年以司空镇南郑居二载坐气刚玉折海内寃惜之后三年嗣子前京兆府尹曹掾璆次子前监察御史里行顼等泣持遗草请编之肇自从试有司至于宰天下词赋诏诰封章启事謌诗赠饯金石飏功凡四百余篇勒成二十巻上所以知君臣启沃之际下所以备风雅声诗之义洪钟骇聴瑶瑟清骨其在翰苑及登台庭极言大事诚贯理直感通神只龙鳞收怒天日囘照古所谓一言兴邦者信哉始愚与公为布衣游及仕畿服幸公同邑其后虽翔泳势异而不以名数革初心今考其文至论事疏感人肺肝毛发皆耸呜呼其盛唐之遗直欤
　　唐故中书侍郎平章事韦公集纪
　　汉庭以贤良文学征有道之士公孙条对第一席其势鼔行人间取丞相且侯使汉有得人之声伊发也皇唐文物与汉同风故天后朝燕国张公説以词标文苑征宗朝曲江张公九龄以道侔伊吕征徳宗朝天水姜公公辅杜陵韦公执谊河东裴公垍以贤良方正征宪宗朝河南元公稹京兆韦公淳以才识兼茂征陇西牛公僧孺李公宗闵以能直言极谏征咸用对防甲于天下继为有声宰相古今相望落落然如骑星辰与夫起版筑饭牛者异矣公本名淳举进士登贤良既仕方更名处厚字徳载汉丞相扶阳侯之裔孙后周逍遥公夐之八代孙江陵节度参谋监察御史里行赠右仆射某之元子生而聪明絶人在提孩发言成诗未几能赋受经于先君仆射学文于伯舅许公孟容及壮通六经旁贯百氏咨天人之际遂探歴数明天官穷性命之源以至于佛书尤邃初为集贤殿校书郎宰相李赵公监修国史引直东观就改咸阳尉迁右拾遗转左补阙世称有史才而能谏诤入尚书为郎歴礼部考功皆人望所在上方用威武以詟不庭宿兵寖久韦丞相贯之酌人情上言不合意册免因厯诋所善公在伍中出为开州刺史居三年执友崔敦诗为相征拜户部郎中至阙下旬嵗间以本官知制诰穆宗新即位注意近臣召入翰林充侍讲学士初授谏议大夫续换中书舍人侍游蓬莱池延问大义退而进六经法言二十编优诏荅之赐以金紫寻迁权知兵部侍郎知制诰翰林侍讲史馆修撰长庆四年春敬宗践祚以公用经术左右先帝五年稔闻其徳尤所钦倚内署故事与外廷不同凡言翰林学士必草诏书有侍讲者专备顾问虽官为中书舍人或它官知制诰第用其班次耳不窜言于训词至是上器公且有以宠之乃使内谒者申命去侍讲之称虑未谕于百执事居数日降命书重举旧官以明新意寻真拜夏官贰卿由是内庭词臣无出其右者凡密防必承乎权舆故号承防学士上富春秋未亲庶政或有凝滞视公如蓍寳歴季年宫壸间一夕生变人情大骇虽鼎臣无所闗决唯内署得参焉羣议哄【胡贡反】然俟公一言而定戡难纉服再维乾纲今上继明防勲第一擢拜中书侍郎同中书门下平章事以髙材遇英主功显人伏言无不从笔端肤寸泽及天下尽罢冗食请归才人事先有司物止常贡城社无托岩廊益尊感恩尽瘁不啬神用太和二年十二月上前言事未及毕词疾作暴偾以朝服委地同列白奏搢笏扶持之不能起上命中贵人左右翼负归于中书如大醉状上震惊咨嗟征医赐药旁午叠委会莫肩舆至第诘旦以不起闻赠襚如常礼后十年嗣子蕃以太子舍人直文馆编次遗文七十通衔哀贡诚乞词以冠其首谨按公未为近臣已前所着词赋讃论记述铭志皆文士之词也以才丽为主自入为学士至宰相以徃所执笔皆经纶制置裁成润色之词也以识度为宗观其发徳音福生人沛然如时雨褒元老谕功臣穆然如景风命相之册和而庄命将之诰昭而毅荐贤能其气似孔文举论经学其博似刘子骏发十难以摧言利者其辩似管夷吾噫逢时得君奋智谋以取髙位而令名随之岂不伟哉初蕃既纂修父书咨于先执李习之请文为领袖许而未就一旦习之怃然谓蕃曰翺昔与韩吏部退之为文章盟主同时伦辈惟栁仪曹宗元刘賔客梦得耳韩栁之逝久矣今翺又被病虑不能自述有孤前言赍恨无已将子荐诚于刘君乎无何习之梦奠于襄州蕃具道其语余感相国之平昔且嘉蕃之防防孝敬庶几能世其家故不让云
　　唐故相国赠司空令狐公集纪
