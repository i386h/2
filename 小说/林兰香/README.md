<!-- { "loadSidebar": true } -->
林兰香
又名《第二奇书》、《美益奇观孝义传》
清 随缘下士编辑 寄旅散人批点
                目录
序
林兰香丛语
第一回　录勋旧瞒照蒙恩　弹甲科祖圭获咎
第二回　叩彤廷仗义全朋　览副奏抒诚爱妇
第三回　茅御史摘奸成案　林夫人相婿结婚
第四回　三夫人前厅论婿　二小姐密室谈情
第五回　说火灾木氏知因　误药性燕媛抱恙
第六回　耿存忠痛哭燕玉　任自立急呈香儿
第七回　思旧侣爱娘题壁　和新诗梦姐遗簪
第八回　全司礼奏赦梦卿　茅指挥媒说宣爱
第九回　话病源胡医荐友　弄幻术叶道摄魂
第十回　平彩云因思致梦　茅大刚为色伤生
第十一回　全节义甘为侧室　感情怀拟结同心
第十二回　老鳏夫妄思继娶　瞎婆子滥引联婚
第十三回　任香儿被底谗言　宣爱娘花间丽句
第十四回　激义侠一夫独住　适心意三女同归
第十五回　燕梦卿让居别院　林云屏承理家私
第十六回　聆游歌良朋劝友　宴夜饮淑女规夫
第十七回　三公子大闹勾阑　二秀才浪游灯市
第十八回　中和日助款良朋　寒食节怜伤孝女
第十九回　刑部郎执法如山　任氏女出言似蜜
第二十回　聪慧姿一姝独擅　风流事五美同欢
第二十一回　水成疾海氏能医　药未投爱娘解病
第二十二回　泗国公病中遗语　杨安人梦后劝言
第二十三回　宣爱娘赌诗博趣　燕梦卿书扇留疑
第二十四回　全司礼进言秉正　茅都堂立议怀私
第二十五回　金匮伤胎倾采艾　玉池炼汞蛊童观
第二十六回　彩云一日几般妆　耿服三秋无限恨
第二十七回　贝锦箕芳双入室　青裳丹棘两同归
第二十八回　半老佳人学密约　双盲才子赴幽期
第二十九回　采萧报愤泄谗言　宣喜抒情传笑语
第三十回　蛊婢淫鬟彰秽恶　良姊义妹话幽微
第三十一回　居别院香儿擅宠　理家私平氏希权
第三十二回　温柔乡里疏良朋　冷淡场中显淑女
第三十三回　奋功名胄子从戎　争节志文人讲武
第三十四回　婚孤儿良友为媒　写遗肖情人作伴
第三十五回　季子章转战三关　燕梦卿重惊旧兆
第三十六回　三尺剑借成功业　一封书寄断心情
第三十七回　情侍密语畅兰闰　情女幽魂惊虎帐
第三十八回　孟元帅力荐良臣　康诰命痛思淑女
第三十九回　宣爱娘爱钟幼子　燕梦卿梦慰慈亲
第四十回　老司礼祭设一坛　众仆人哭分三奠
第四十一回　遇蛊毒萧推采艾　觅邪术观唆童蒙
第四十二回　彩云借物取新欢　瞒照观容添旧恨
第四十三回　抚幼子继居侧室　承先人再结同心
第四十四回　偷鞋才子识原鞋　觅扇佳人得旧扇
第四十五回　俏丫鬟挥剑驱邪　贤侍女弹琴解愤
第四十六回　访蓬户良友雄谈　侍翠帷淑姬丽语
第四十七回　逞前技谋移东所　思旧患出继伯家
第四十八回　旧朋感义结新亲　小妾叨恩成大妇
第四十九回　泗国府成遗爱府　九皋亭作冷心亭
第五十回　三女观容赋悼亡　众鬟斗物征留爱
第五十一回　才子情深真才子　佳人义重果佳人
第五十二回　凶医蛊婢败奸谋　贼道淫僧遭恶报
第五十三回　宝剑瑶琴归旧主　花簪诗扇获新评
第五十四回　水深火热病萧郎　梦想魂思逢倩女
第五十五回　不用流连思往事　且将风雅继当年
第五十六回　弟兄郎舅大登科　父子夫妻同贵显
第五十七回　守贞义重三姊妹　分产情联四弟兄
第五十八回　祭中元春畹伤生　悲重九云屏谢世
第五十九回　识火攻永镇海疆　解梦事双归林下
第六十回　春畹贻簪深诫子　伯宣试剑勇勤王
第六十一回　丹棘青裳思旧主　性澜情圃上新坟
第六十二回　后苑喜邀群士子　前庭情话老佳人
第六十三回　缇萦再见演梨园　金谷重悲弹瞽女
第六十四回　养正焚修隆一祠　伯宣梦警邯郸道
序
　　近世小说脍炙人口者，曰《三国志》，曰《水浒传》，曰《西游记》，曰《金瓶梅》。皆各擅其奇，以自成为一家。惟其自成一家也，故见者从而奇之，使有能合四家而为之一家者，不更可奇乎？偶于坊友处赌《林兰香》一部，始阅之索然，再阅之憬然，终阅之抚然，其立局命意俱见于开卷自叙之中，既不及贬，亦不及褒。所爱者有《三国》之计谋而未邻于谲诡，有《水游》之放浪而未流于猖狂，有《西游》之鬼神而未出于荒诞，有《金瓶》之粉腻而未及于妖淫，是盖集四家之奇以自成为一家之奇者也。或曰：“子非奇士，性不好奇，兹乃以奇为言，不惮见哂于通人耶？”答曰：“《三国》以利奇而人奇之，《水游》以怪奇而人奇之，《西游》以神奇而人奇之，《金瓶》以乱奇而人奇之。今《林兰香》师四家之正，戒四家之邪，而我奇之，是人皆以奇为奇，而我以不奇为奇也，奚见哂为？”坊友是其言，遂书于卷首。
　　 
林兰香丛语
　　山简闻王戎之言，乃大哭而别，以其为情重人也。惠子闻庄生之语，竟大笑而去，以其为忘情辈也。看《林兰香》者，总不出此两种。
　　王元美宴客，一术士谒之。座客争叩吉凶，元美曰：“吾自晓大八字，不用若推算。”士问：“何为大八字？”元美曰：“我知人人都是要死的。”此《林兰香》一部人物所以大半皆有收结。
　　觉隐有诗云：
　　“一派青山景色幽，前人田产后人收。
　　后人收得休欢喜，又有收人在后头。”
　　遍观古今，感慨系之矣。而五院荒凉，特其渺焉者也。李德裕戒子：“毋以平泉花木与人。”身没未几，竟为乌有。魏征之宅，大唐撤殿材成之。少间即至易姓。
　　萧王禺之宅改为荐福寺，马燧之宅，改为奉诚园，郭汾阳之宅，改为法雄寺。迁易靡常，倏如传舍。所以泗国府节不细叙。
　　唐云叟寄秦尊师云：“翠娥红粉婢娟剑，杀尽世人人不知。”耿朗溺于色，以致促其年是也。
　　辽懿德萧后以写十香词被诬赐死，是即梦卿题壁书扇之前车。
　　晋公主谓王戎曰：“亲卿爱卿，是以卿卿。我不卿卿，谁复卿卿？”此等韵致，爱娘有焉。
　　陶谷买得党家故妓，取雪茶共饮，谓曰：“党太尉应不识此？”妓曰：“彼安得有此？但能于销金帐下浅酌低唱，吃羊羔儿酒耳。”若耿朗家可谓兼之。
　　唐吉温、罗希爽为侍御史，随李林甫所欲，锻炼成狱。时谓“罗钳古纲”，是乃茅球前身。
　　顾希武曰：“积财可以备患，患亦生于多财。与其因患而破财，孰若不积财而无患？”此是与任自立一流人说法。
　　竺法深对刘尹云：“君自见为朱门，贫道如游蓬户。”公明达、季狸之交耿朗是也。
　　向子平尚男婚女嫁毕，遂游五岳名山，莫知所终。此公明达之证。
　　徐洪客、虬髯公，乃赫连照之证。
　　成化时，内官覃吉温雅笃诚是全义之证。
　　李生之舅卢某，有道术。邀李诣其居曰：“求得一妓，兼善箜篌，令侍饮。”箜篌上有朱字曰“云中辨江树，天际识归舟。”后娶陆长源女，乃所见于卢家者，果善箜篌。朱字宛然，此摄魂之证。
　　陈眉公云：“人生在世，生老病死关谁能透过？但常人犹可，独美人名将老病之状尤为可怜。西子之泛五湖，姚平仲之入青城山，他年亦未必不死，但不使人见末后一段丑态耳！燕梦卿之早死，季子章之远去，良用此意。
　　有僧问希迁大师：“如何是解脱？”师曰：“谁缚汝？”又问：“如何是净土？”师曰：“谁垢汝？”又问：“如何是涅磐？”师曰：“谁将生死与汝？”若淫僧恶道；好医蛊婢，乃自缚自垢自死之也。
　　陈贶为人最腐，五十方娶，自喜得偶，谓人曰：“仆少处山谷，莫预世务。不知衣裾之下，却有此珍美物事。”季三思及门馆先生毋乃似此。
　　孟宗一哭，冬自生笋，孝之所感也。寇公归葬，枯竹生芽，忠之所感也。梦卿死去，花木亦枯，情之所感也。
　　 
第一回　录勋旧瞒照蒙恩　弹甲科祖圭获咎
　　林深叶密隐蟾光，独幸幽贞蕴国香。
　　暮鼓晨钟作荏苒，何为秉烛不倘佯。
　　林者何？林云屏也。其枝繁杂，其叶茂密，势足以蔽兰之色，掩兰之香，故先于兰而为首。兰者何？燕梦卿也，取燕篯梦兰之意。古语云：“兰不为深林而不芳”，故次于林而为二。香者何？任香儿也。其色娇柔，足以夺兰之色。其香霏微，足以混兰之香。故下于兰而为三。合林兰香三人而为名者，见闺人之幽闲贞静，堪称国香者不少，乃每不得于夫子，空度一生，大约有所掩蔽，有所混夺耳。如云屏之于梦卿，所谓掩蔽也。如香儿之于梦卿，所谓混夺也。掩蔽不已，至于坎坷终身。混夺不已，至于悠忽毕世。此真事之无可如何者也。然人非草木，谁能无情，有时感自外至，有时忧从中来，使不设一排遣之法，倘一旦雪冷霜寒，则兰也不空与艾萧同腐也哉！逢场作戏之宣爱娘，随遇而安之平彩云，虽与兰有和不和之异，究其终，则皆兰之可以忘忧，可以为鉴者也。况无往不复，自然之理。啬彼丰此，权自我操。故睹九畹之良田，宿根尚在，国香不泯。谁曰死不如生，妄以得失从违而自汶汶乎！然则林之掩蔽，一如未掩蔽也。香之混夺，一如未混夺也。作如此想，日与宣家姊妹相亲，耘我良亩，任岁丰歉，无容心也，夫复何忧？夫复何感？吁！天地逆旅，光阴过客，后之视今，今之视昔，不过一梨园，一弹词，一梦幻而已，林耶？兰耶？香耶？有其人耶？无其人也？何不幸忽而生，忽而死，等于蜉蝣？又何幸而无贤无不肖皆留姓字于人间耶？记得大明洪熙元年，嗣君仁厚，百度维新。一时靖难功臣，受大恩者，正自赫奕。而洪武开国诸人，虽有封爵，只嫡派承袭，其支庶子孙习安好逸，渐至衰微矣。当时有大司空邯郸侯孟征者，上一奏章，其略曰：“臣闻文章取士，原以重夫新材。门第求人，更可励诸旧彦。论修能于草野，不乏鸾凰。程志节于簪缨，尤多骐骥。我太祖皇帝勘定四海，一统千秋，其一时从龙附凤之俊，莫不载书竹帛，带砺河山。
