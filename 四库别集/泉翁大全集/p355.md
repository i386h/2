<!-- { "loadSidebar": true } -->
　　自从别衡来，夜夜作衡梦。梦者心之思，神明滞於用。滞固德之贼，滞山非欲纵。仁者云有乐，不如断迎送。 
　　
　　甘泉先生续编大全卷之十七 
　　
　　门人顺德何鸿校刊 
　　
　　五言古诗 
　　
　　始卧楼居不下 
　　
　　楼居三岛傍，三岁未云卧。为此夙缘婴，未免尘土堕。负阴而抱阳，东西日月过。往者吾无将，来者吾不迓。虚空坐中天，湖山遶四座。兀兀穷吾年，非游则不下。 
　　
　　楼中书所见遣兴六首 
　　
　　楼中何所近？切近是三岛。将船取次游，岛岛风光好。四岸闻拏音，不知芳樽倒。各□百二回，周天不知老。 
　　
　　楼中见刺船，迤逦八五湖。新湖名明湖名生意发，冲湖名太湖名多波涛。自兹达上湖湖名，此境最清高。破关勇超脱，无乃在一篙！ 
　　
　　楼中何所面？正面大梅冲名南。将船大口入，风月满春衫。孤帆挂浴日，远影正交参。欲因浮海去，渺然天地间。 
　　
　　楼中何所见？转盻小梅冲名西。将船小口入，白苹满春溪。始去拨云入，纔深路逾迷。采采日欲暮，嗒然憺忘归。 
　　
　　楼中左何见？矻然见独冈。孤根起铁渚，烽堠无烟张。有洞入玄明，绝顶仍山房。悬崖彻夜灯，书声闻洋洋。 
　　
　　楼中右何见？超然见钓台。江门衣钵意，珍重何悠哉！亦名为砥柱，狂澜为之回。潮落放船去，潮长放船回。 
　　
　　初宿仰圣楼 
　　
　　小楼依白石地名，且近周公涯地旧名周公潭。溪水迎门入，贾舫趁潮回。闹市好安禅，缘未学如来。因寻周公梦，来者犹可追。一日借偃仰，明日非所裁。 
　　
　　罗浮道中语周明几 
　　
　　鄠县有遗憾，一年一到山。而我谢官守，胡乃亦复然？岂为江山制，复为世缘牵？行将尽摆脱，於此毕吾年。 
　　
　　寄邑尹何艮所名天禄 
　　
　　白璧无价宝，十袭防苍蝇。一朝蒙点翳，受宝独心惊。所以尧舜圣，业业还(竞竞)[兢兢]。酒杯有鸩毒，万?待朝蒸。 
　　
　　邓生坤以其家君对泉别号求申引其义 
　　
　　一物本无对，对者物我分。吾疑泉即我，一歃通心神。归去报严君，移家近泉邻。久之即浑化，都忘泉与人。 
　　
　　乙巳六月十八田周公潭躬自插秧 
　　
　　梦觉周公潭地名，午田赐金庄。报君愧无地，畎亩犹不忘。八十笠顶天，躬理夏畦秧。一一信手拈，老耄不成行。不成行尚可，旱后怕秋霜五六月间大旱一月乃雨。 
　　
　　廿五廿六日治水堤再理稼穑通前六畦 
　　
　　晨理樊迟稼，晚筑周公堤。父老以子来，不日而成之。敢言障狂澜，小人甘自为。长忧岁月晚，竭力东西畦。生意在一掬，经纶聊在兹。真种待时发，六畦皆熙熙。日饭止一盂，终岁可无饥。 
　　
　　送冬官何善山入京善山，阳明公入室弟子，故诗词著焉。 
　　
　　蔼蔼何水部，来自古冈州。三年致良知，沛然德教流。亦言体天理，千圣所同由。理一本无二，焉用更外求？行矣各努力，白下多此俦。 
　　
　　郁林守罗君东谷将之任，来过甘泉，半饷间汲汲问学。嘉其素志不以官夺，赠之诗。 
　　
　　幽居见心契，岂伊闻足音？相逢无杂言，道义相与寻。过门多不入，知子契分深。子本湖南秀，七载鸣饶琴。御史荐不起，奇趐抢郁林。愿因六月息，大鹏岂凡禽！ 
　　
　　将入朱明宿源头精舍 
　　
　　到岸宿源头，源头乃吾庐。自兹达朱明，近可州里余。插柳妨前江，围竹背后輋。八十已任真，藩篱知有无？未计明日事，日夕相与娱。 
　　
　　到青霞书院 
　　
　　一年一到山，见山宁厚颜！山花日日发，主人还未还。人生期百岁，余岁二十寒。二十亦有限，四美讵二难。况逢春已阑，春花好细看。 
　　
　　为郑孔新题秋泉 
　　
　　是泉皆可爱，胡为独爱秋？时乎天肃清，浊气为之收。有似高人心，夷齐乃其俦。云谷双瀑布，珊珊无穷休。有似圣人心，四时与同流。若欲学此泉，移家近泉头。 
　　
　　留新昌罗朝选 
　　
　　自从幽居来，人情日非昔。平时称高弟，过门不入室。翩翩子罗子，双双何拂拂。江岭历三千，索我樵云窟。云叟熟视言，世情尔反易。人皆向热闹，子独寻孤寂。回子远游驾，坐进云谷室名留百日。夫仁远乎哉？坐进乃自得。 
　　
　　自挽诗丙午七月十一夜，在樵，痰火大作，几绝。时灯下据案述此。 
　　
　　入山取椑随，为待终焉翁。翁年八十一，三万化日中言三万，举成数也。即尽亦已足，无复芥心胸。昨闭烟霞关，轻不与人同。今归天堂生坟土，骨肉等蒿蓬。毁誉满天下，同时并成空。但恨在生时，所志末由从。为子未尽孝，为臣未尽忠。致君本无术，为民没成功。毁方愧瓦合，直行悲途穷。今则誓长往，聚散大化工。天道尚去来，人理有始终。何哉失声哭？虑师迷去踪。贤者或[来]室，送客各西东。 
　　
　　小朱明洞榻上作示诸生 
　　
　　大科入霞汉，幽栖凌其巅。独立群物表，四顾何洒然！楼居在云外，床敷在楼垣。夜半风雨作，殷雷起山根。衰翁正兀坐，观我不见身。 
　　
　　鸡鸣一章示诸生 
　　
　　鸡鸣起为善，拥衾坐中思。乘此夜气生，丕显亦无为。汤周云待旦，待之乃何施？不待以不先，从心任化机。 
　　
　　初泛樵湖二十韵有序 
　　
　　　　丙午九月七日，湖自樵东北环遶东南，亘五六十里。其胜景未知与鉴湖何如，但欠人为之品题耳。 
　　
　　山人不下山，山月五缺圆。今朝视匠事，偶出翳门关。仰天御风行，俯见薄航村名湾。起我泛游念，舍车登画船。捩柁指西湖，景在人已亡啬翁。勇度急水关村名，亦泛□江□头村也流。遥看悬瀑布，乐尧庄名在清都。四子何生滚、张生、周生荣朱、郑生涤。歌声发。拏音落简洲简村洲也，舟夺百村名桥。勿断行人游，迤逦过黄江。芰荷不禁秋，陆洲村名遍渚莲。采实偿早收，高村名湖村名两洲胜。临溪门巷幽，九曲来闸边村名。闸低操其舷，非为闸低故。乘潮满则然，可为盛满戒。沧溟阔如天，寄语趋时人。势迫毋近前，日暮四山苍。维舟驻蓼江村名，东望云谷口洞名。风送泉声长。十里行水石，三关禁不祥。归来冼足坐，清景乐皆忘。 
　　
　　大科 
　　
　　大科峰名高何如？日月判来往。朝日起三竿，阴崖尚昧爽。吾尝登日台在大科嵿，俯仰极高广。众峰列周遭，云谷书院名一开(敝)[敞]。可以对育物，东南正长生。 
　　
　　自寿且酬三十子寿觞 
　　
　　生年八十一，八十能知非。秋瓜未脱蒂，多年亦奚为？所幸男子身，聪明无损亏。又幸生中国，四朝全盛时。收身自卿相，归来学鸱夷。朱明与朱陵，洞天随所之。挈家入烟霞，永谢世危机。又幸得其门，入室似有期。自兹超六合，无论到期颐。试与诸贤约，且作廿年规。 
　　
　　与钟叔辉 
　　
　　宝潭子钟子，相从为最久。北游空马群，就居动诸友。入室得其门，待化在一守。坐破云谷云，诸贤须领袖。 
　　
　　与郑孔新 
　　
　　孔新爱我字，字者心之画。心苟有神妙，不画亦自得。由画以得心，立造神妙域。氤氲初沐时，太和朱鸟迹。吾欲斩茅根，同子坐端默。 
　　
　　与秦幼贞 
　　
　　吾闻有神马，一日能千里。历块以过都，追风飙忽耳。秦子千里驹，龙胎见堕地。简易受道资，无言自超诣。诸侯不能友，天使不能致。卜筑从云谷，终始在立志。 
　　
　　秦幼贞卜筑云谷东坑作诗喜之 
　　
　　书堂已正位，东坑对西坑。对待非天定，人何有此名？中天月圆满，东西同一明，可以弄月明，可以吟风清。风月岂去此？可以观我生。东林飞锡定，西阿来鹤仍。久已开三径，求羊任送迎。 
　　
　　咎博奕 
　　
　　如闻奕者语，圣教有遗裁：不有博奕者，用心犹贤哉！此乃穿踰心，滔天起祸胎。用之不如已，终日宁呆呆。得罪於名教，天怒不可回。曷不反求心，为射为奕来？是用以扬觯，鸣鼓於两阶。来者吾不拒，往者吾不追。 
　　
　　丙午除夕吟 
　　
　　除夕复除夕，吾除八十一。若然除不除，终身竟奚得？理欲互消长，不损亦无益。一除心地清，再除政弊革，三除民蠹袪，四除天地辟。天地既已辟，万化自流易。 
　　
　　三日一梳头 
　　
　　三日一梳头，父老笑予懒。鸡鸣闻栉洗，无乃公大简！予答父老言，太简敬之反。有一俨於中，若懒元非慢。遇利懒於货，遇色懒於娴，懒为德之助，天地同坦坦。天地既简易，吾驾不可返。 
　　
　　日霾 
　　
　　霾开白日朗，日朗宿霾收。二者常相寻，万古空悠悠。日朗如人喜，霾闭如人愁。喜戚以我故，此念何时休？ 
　　
　　纪梦丁未正月十八夜 
　　
　　咄咄复咄咄，举头见天日。怪哉幺么子，滔天势若失。愁眉入我梦，明我无阿屈。一惺隔天涯，聊以纪於笔。 
　　
　　纪梦正月二十四夜 
　　
　　几夜梦若人，夙怨化驯驯。是怨为客感，梦觉反其真。以此处斯世，与物何喜嗔。举头见青天，万事如浮云。 
　　
　　舆疾如罗浮赴约 
　　
　　初定居樵约，足迹不下山。惟有罗浮念，未能断往还。今晨妨蹇足，自往谁作难？挥手拨云破，舆疾出三关。有约汾江彦，无负古林贤。人道在忠信，心期安可愆？能办千里志？跛鳖到无前。 
　　
　　同游罗浮呈何古林侍御，暨张明侯、何宗远、钟叔辉、康用行、冯元湛、霍勉衷、郑孔　新。 
　　
　　罗浮高上耳，群山何以异？其中有真景，欲语已忘意。诸君尽胜流，冠盖翕然至。领略归去来，归来有何事？初定四时居，天关尚市尘。移并罗浮春，春秋来看云。乾坤如许大，何处不容身？孰谓宣尼圣，乘桴犹避人！ 
　　
　　题满山红花 
　　
　　乍疑点地火，问是满山红。何物寻常草？偏承造化功。媚人娇欲语，胜锦妙无工。但恐随朝槿，飘零不耐风。 
　　
　　止诗篇 
　　
　　天道默运化，百物自生焉。圣人垂至教，吾亦欲无言。言者心之声，声出心亦迁。何况韵为诗，声律仍拘挛。巧言及外事，本心为之牵。外事止不作，巧言止尤愆。今晨戒止诗，爰作止诗篇。一蒲对端默，一琴亦无弦。 
　　
　　赠陈宅平督学迁湖广大参 
　　
