<!-- { "loadSidebar": true } -->
　　宋　郑刚中　撰
　　拟墓表系省记
　　荥阳氏五季末有自闽中避乱趋浙东者一族居婺之金华今为拱坦郑一族居衢之西安今为石室郑拱坦有讳百药者生三子曰克从克允克明后枝为东西中三派克从有子曰详以进士官至朝请大夫累赠中散大夫克从亦赠至金紫光禄大夫盖东郑也克允有子曰谘累贡礼部不第克明有子曰诰进士特奏名不显故西中两郑凋落不能起先生盖府君谘之子西派之厚徳之君子也讳某字子宪生于天圣辛未七月二十五日某甲子卒于崇宁乙酉十一月四日某甲子享年七十有五尝主卫之汲县岳之平江潭之湘乡簿由湘乡陞为醴陵县令由醴陵致其仕得承事郎娶盛氏男子二人长曰某次曰卲老未名而卒女子二人长适申屠晏次适杨某皆同郡士先生有容止羙须髯眉目如画未冠时入太学赋清微之风养万物名称大振【阙】希自以为不及文忠欧阳公以礼延致谓为秀杰后累八举不第元祐戊辰始以特恩调官非其志也先生既逰学悉以家事付两弟生理大匮丁母太夫人方氏忧毁过垂死祥除糜粥不赡为近寺僧所怜分饭食之年且五十始娶盛氏盛夫人竭所遣嫁俾图温饱先生辄取以遗其弟或诮之则曰人患不义而生古无贫死者遇大寒独处一室窃窃诵书夫人往窥之多见其单露冻栗问衣之所在则曰解付某人矣率以为常歴四任口不及人之臧否至其谈说今古论道理则衮衮成文方其俛首小官不见喜怒有加谤嫚者先生受而不拒其在湘乡洞蛮寇邵州朝廷出察访使者湖南北两道安抚使交兵以进期防旁午先生事至即办酬赏第功同列或攘取之先生与而不争挂冠之日醴陵士民相与言曰郑大夫贫无以归各致厚赆先生中夜拏舟去一钱不取至乡无屋可入从族人借环堵之舎编竹以居时年七十四每嵗时祭祀见其尊夫人画像必流涕俯伏移时顾谓其子某曰吾以不自振耀使吾母半世桑苎与辛苦同尽兹为大痛汝勉卒业求富贵他时无寒瘁汝母如吾母也乙酉冬三日饮醇酒观图画夜犹读细字书翌旦如有所不乐盥濯正衣冠以逝有诗集二十巻山谷尝咏其看书就日影对客避檐风及酒量晚年终是减花天雨意自然多之句曰平澹不刻削杂置古作者中未见孰先后其为名流所推重如此戊子春三月十六日甲子始克于东阳乡官田山祖茔之侧某复窘穷势力未足以得乡大夫之文以铭诸幽宣和戊戌予始得以先生之盛徳表于墓上而系之以辞曰先生之壮虽有文章命穷而不得奋发先生之老虽在仕路官小而不见施设及其死也所存者厚徳清名而已以此易彼端不磨防
　　某宣和间尝拟为先公墓表窃纪潜徳之大概以俟作者待制潘公良贵一日探箧见之叹曰上世委祉于后者如此其深君其爱重后十年某叨取科名绍兴壬戌以端明殿学士缪当坤维寄阃越乙丑进职资政殿恩宠日隆材力寖敝念一旦颠仆则先公幽宫未铭之恨必抱以终天丁夘春叩首致书潘公曰惟公乡井笔砚之旧知某最深今兹名位逾分满盈之祸恐勿克逭官田之山松楸拱抱而下无信后之碑先公所留诗文二十巻又悉因盗火化去其何以流清芬于永乆窃名贲身日复一日荣不盖痛公幸怜之赐以大笔表之墓上使他时不肖孤骨朽而丰珉不壊则存没之光不一朝夕止敢状以请公报曰先中奉长者之声人谁不闻文字其敢轻道然念福庆山先人之藏亦未有铭非公无所托者禄食迷误兹志往来于懐乆而未敢有言读来示荣不盖痛不知涕泪之横落也要是二老人之遗美当互见吾二人之手此菲陋今日所以不得辞曰先生之壮虽有文章命穷而不得奋发先生之老虽在仕路官小而不见施设与夫以彼易此之句使良贵竭精尽虑未知于此语上更能少进否也报至未几某以罪恶暴着物论勿容上懐不忍止放南裔年余待制潘公亦已倾逝呜呼我之所以托公公之所以属我者皆不遂矣窃伏自念衰瘁余生裹以瘴疠其何能乆谨录始末以付后之有立者
　　祭邢商佐文
　　呜呼商佐呜呼痛哉吾有女为公冢妇女有子寔公长孙数年之间随我万里每书须百日乃传公家虽倚望妇孙之归势未能也去年秋某与累偕出峡至鄂以罪独之桂阳妇孙各随其母某出门谓糟糠曰到乡称力遣女即命其徃见庙拜舅姑外孙已八岁意趣类成人妇携以归商佐当少慰意矣呜呼岂知吾为此言而公之易箦已七日矣呜呼商佐呜呼痛哉公病吾不赴寝而问公死吾不临棺而哭吾女之归公不能坐受枣栗于堂吾外孙不得扶公之膝受城南读书之诗衰衣练服号呼豆觞之前而商佐如勿闻也呜呼商佐呜呼痛哉梦幻泡影达观不认以为有未能忘情则亲戚安得不以为悲然公诸郎自晦以【阙】












　　北山集巻二十七
　　钦定四库全书
　　北山集巻二十八
　　宋　郑刚中　撰
　　囬肇庆倅黄魁
　　某官学冠域中名满天下虽歩武玉堂今已为晚然犹迂囬外郡岂眷注特异晦其光者所以逺其用耶即有殊恩径登近密衰朽者尚幸见之
　　又
　　某顷者瞻际英范于一日而暌阔之恨抱之十五年矣谨俟羽仪腾上用称名实即驰书賛庆且料向徃之懐不谓退然自处于恬静之中而区区之迹旋以罪戾纒裹书记不修寝兴莫问因循以至于今盛徳髙明有以照察其心否
　　又
　　某戊午年以考工部兼右司因职事暂寓天竺时如象罔随羣同有得珠之誉窃自欣幸越辛酉出使西南又明年留师自是渺邈一涯名姓不至于几格之下念之尝负负也髙谊不忘过蒙省记言之惭惧
　　又
　　黄柑建茗颁贶极珍瘴烟中有此秋色如一到洞庭也小团犹是畴曩天上见之不谓今而得此佩奉情睠言其可既数日体中小不佳老眼昡雾书字不能楷更惟台察
　　又
　　某方约蔡簿临行为取书呈达书欲付而陈承务来复领贶示就聆即日台万福不胜感慰端石又荷寻致屡拜嘉赐尤极愧悚砚不以眼为轻重苐说砚者谓石老则无眼嫩则眼多嫩与老以眼辨又下岩所产眼緑而精眀他岩虽或有之不及也正如火黯熨斗焦之类虽是石病要是他岩石则不得有此说之信否不能识谩书以賛石工率易惶恐区区报谢言不能尽
　　与苍梧陈签
　　乆不瞻晤为懐可知枯冷杜门无从修问全恃孚照不以为尤髙才淹泊备见静养不择事而安政所以资光大惟自珍防以对来休
　　又
　　中间斾从道江西髙谊肯过其门幸矣而蒲柳衰姿望秋懐病已恨不及迎肃八月二十五日遽被専帖委曲周尽若奉显人循省之衷惕然増愧莫知所以蒙也孙儿虽尝率易禀叙益以浼犯为媿乆欲裁谢羸敝未能兹因顺风敢布其略
　　囬胡提舶
　　钦惟提举都运培积官政绅緌有光茂植嘉祥誉望増着畴曩愿见旦旦不置宦逰南北未遂参际今兹使节在望而某也懐沴囚山不敢与士大夫通名谒吏中有愧恨非言可陈尚冀髙明赐之照瞩
　　又
　　某屏伏逺方无所闻知独士民颂賛徳政之声虽深山赤子每窃聴之谓敏肃亷平非但洗万舶累年之习而生养安居皆在条理之内故身虽系碍而仰徳之心常与西江俱下也谨问之余輙复及此
　　又
　　某才力绵薄而缪当重寄智识愚暗而自投罪罟隆天厚地一切容而恕之此恩莫报也惟是深惩痛省坐见前非孤负睠知有涕横落所以杜门敛迹惕然不知寒暑之度霾藏瘴雾以待终毙而已爱怜輙敢布之
　　又
　　某罪废以来知友记问时有及门其或礼数谦厚尚如待显人者必避而不敢领五云之赐既已拜矣独散员废吏不敢恬然双封尘浼记史谨别具劄子布禀惟仁明察其寸心幸甚
　　与方安抚务徳
　　某不敢輙修开岁之庆盖鼎新之福天所以报君子而政成之宠上所以锡侯藩不俟区区之颂也惠履时经茂对殊祉即膺除召径上清华惟日以俟
　　又
　　某伏蒙便舟颁赐公酿海错等既多且防仰佩不忘之睠门既无客家亦无人老饕口饫心醉所以为感媿者未易以一纸言也
　　与董梧州彦明
　　知郡绵歴之久闻望之休把麾南来尤见静养此距治府不逺日夜随江流过临封者皆公境内讴吟之声也政成期月谁谓不然
　　又
　　绍兴壬子廷唱既出大雨无具踸踔泥淖间公旅中治饮食借衣服陈舆马以归之缄封此感今二十年不谓犹以囚罪之身托余庇于隣壤也近因传干具报记念之详輙尔自叙
　　又
　　期集之三日即懐刺上谒偶台从他出再往再不遇逾月后立马门外必求一见而邸翁谓行李去矣尔后宦逰之踪如水萍风絮东西南北自无定势髙谊之懐于心者日以未致一言为恨也何当靣承罄此曲折
　　又
　　顷者邂逅猝猝中但能问姓字而忘其名逮备数班列中外十年尝百色询访竟不相得彦明兄曽不以一声相闻何也今者流落废置众所不顾而彦明兄乃谓识其旧又何也岂君子器识异人髙谊度越进退敦笃每如是耶媿荷不可言
　　荅邓教授袭明
　　専使至惠问勤甚惟此髙谊不知闲废之人何以得之也苐有媿荷而已似闻足病尚未脱然闲居萧散经史山林之胜皆所以导和气而康寿履宜不药而平也岭外望湖南如天上邈无瞻近之日囬首岂胜拳拳
　　与董柳州邦直
　　顷昨短记因縁尘浼已荷报教之温九月末傅干来复领贶示问劳委曲一一皆自古人髙谊中来非枯冷者所应得于今感佩尚溢于中罗池古郡昔贤之风流文采散在溪山草木间者尚歴歴可数年兄虽暂烦小憩亦可时览以助啸咏资闲暇否陈人以不得陪为恨矣某八月初忽感寒热投凉药失度脏腑交相为沴纒绵八十日今虽大略向平而枯皮裹骨百态俱敝欲详谨以浼记室不能也罪戾之息每得书具言托庇二天无所不至老懐感激何以自胜愚陋无训尚幸始终保全之仰恃题塔之情輙敢布其腹心慙惧滋甚汤瓶翦刀非但铁工精练亦正济客中所乏奉贶感荷之余僮婢皆知舞手滋媿闲寂中无以为报尔今此作书輙缕缕如家问者遵不累幅之戒也亦望台察
　　与陈总领汉卿
　　某自闻宠膺宸渥荣正郎位纲领六路委任専切曽于九月内因乡仆还以劄目宛转附上少道胸中懽庆之诚未知得以何辰冒记室也即日冬序向寒伏惟神相贤业台动止万福亨涂浸启光大鼎来虽饔寝之间无俟勤祝至于顺时慎疾亦古训之所戒具有区区敢以是请
　　又
　　伏自前冬奉广右之帖虽切感佩终以不一见为恨后来益更渺邈无从上记交守印领漕事与今兹宠任髙华皆即得于风闻而不敢辄为问惟日钦向赵守便来乃更惠教为礼勤至何髙谊如此之笃而某以率略蒙之耶且荷且慙某罪戾深重无生全理然隆恩混贷得以尚存残喘但年益髙疾病相寻春夏以来瘴疟腹臓交相为沴今犹羸休未已区区之懐坐是不能宣究伏冀台察
　　别方安抚
　　伏审光膺宸命移镇近藩地与望隆宠随恩重伏惟懽庆某正兹卧病尚阻修诚更辱移书惟知负媿念旌麾之已逺攀履舄以无从感恋之私毫楮难尽
　　又
　　某自正月二日感瘴病中闻新除欣喜至于体轻但欲略拜区区亦不能成止俟安健而日复一日病势有加今逾七十日又旬余不喜食二月间自罗池买得杉木四片已治周身之具虽未至昏迷而皮骨自觉无神矣托庇之乆语离之遽懐此髙谊虽言何穷倘或未至颠仆不知他时尚容修记犯门阑否自余惟为逺业善保重
　　别方稚川
