<!-- { "loadSidebar": true } -->
　　温之永嘉罗溪有义士曰吕君讳斌字旻质实故宋丞相申国正献公之裔申国六世孙从训为扶沟令子光远避金乱自洛负母泛海之永嘉遂占籍焉至君又十一世矣考定敦尚信义景泰中以入粟得官娶祥奥吴氏实生君性方严简重尤笃于伦理弱冠持门戸卓卓能自立平居必正衣冠不饮酒至奉祭祀燕宾客必极其丰洁以先世名家遭乱转徙夷于民伍思有以振起之成化已亥作新祠于正寝之东又为堂以奉文穆文靖正献三公遗像修家谱以合族立家塾以严教凡有闗于礼教者竭力为之冢宰乐清章公纶户部尚书涿郡殷公谦为记其事其居乡强悍者饬之柔良者扶之贫无以为生病无以给医药死而无以棺敛者必周之乡例举钱十分而息五君仍减其一不能偿者辄贯之凡再出粟赈饥为石者二千有二百代输通都盐米若干造海坛江头二渡舟以济往来作渡口馆以泊行旅作石奥东岸上塘大坝四石梁甃乐清馆头塘及渡口等路凡数千余丈费谷以数千计郡邑狱囚冬施以藳荐夏资以汤药其施予不吝且周悉如此然至于异端释老之徒则痛絶之未尝少与接也成化丙戌授承事郎阶正七品壬寅立石表门弘治辛酉朝廷降玺书旌其义郡守邓侯为立传仍榜旌善亭为后世法乡邦远近无不以长者称之年七十八以甲子六月一日卒其生宣德丁未十一月初九日也配城东王氏先四年卒侧室张氏子男六人梓荣棨樾松椿梓医学训科松郡庠生女三长适江阴令李本长孙仪次适吴恩次吴信皆祥奥族孙男九照勲耿煦灼烁熼烜炜照亦郡庠生女六长适中书舍人赵式子公泽次适赵恺次适歙令乐清朱谏子守宣次幼梓将以某年某月某日奉君柩葬南奥之原时吾郡通守阆中何侯方来自永嘉梓因侯以乞铭其言故有征也乃为铭铭曰
　　申嗣七传自洛而温衰服再穷乃见义人德施于乡为帝外臣弗惑异学于前人有芬鴈山峩峩奠彼海邦罗溪之门南奥之堂后千百年郁其相望兮

　　澹斋刘处士孺人张氏合葬志铭

　　上海儒学训导安宁刘先生以官将九载而母年近八十常计日望归将称寿于堂下三月讣至先生哀痛摧仆几不能生既乃衰服累然以吾友高生企状乞予铭墓石且曰吾先君葬若干年而墓亦未铭行将奉吾母而合焉兹铭若有待也予官于京十年不得归而母氏弃背荼毒怨咎至今无以措其心而先生重以是委予譬则痛定之人闻痛者之呻吟其身之弗宁而又何以为先生役耶重念予鄙拙无似而先生匍匐万里束装舣棹需予言而后行此其意又弗忍违者乃黾勉操笔即企状序而铭焉序曰处士讳正字以正别号澹斋世家云南之安宁祖鸣容父寺皆不仕母杨氏处士为人乐善而好施遇贫者必周之负债而不能偿者焚其劵兄庸早世抚其孤嫁其女养幼弟皆曲有恩意乡邦称之孺人姓张氏为同邑质轩处士某之女事舅姑尽孝敬相处士俭而能勤先生初教射洪尝迎养于官舍都御史郭公镗杨公澄而下咸赋诗为寿荐绅荣之处士生永乐戊戌正月十四日年五十七以成化甲午六月十二日卒葬州境虎丘山之祖茔孺人生宣德戊申十月初十日以弘治甲子八月二十一日卒年七十有八子男四长聦次昱即先生以明经领荐就乙榜歴今官次明早卒其季曰昭女三适某适某孙男十三长安早卒次宁宰官寛宦寰定宛守宙女五人铭曰
　　子仕而贵亲之荣贵不及养生何以为情孤舟揺揺指滇城薙宿草兮启新茔不有射洪恨千龄呜呼门生诔行太史铭九原有知庶尔宁

　　明故翰林院编修周公配太安人朱氏合葬志铭

　　工部员外郎周君将奉其母太安人朱氏柩合葬于先太史之墓乃追述太史及安人之系行为状泣拜授予曰佩不幸早失吾先君赖吾母以有今日先君懿行孔多佩方幼无所识知吾母恒诵言以为训故犹能记臆一二先君性恬静笃于孝友家故贫刻志于学读书终日不少休夜二鼔方寐鸡鸣辄起由是书无不通自洙泗濓洛百氏诸子之言中究旁逹若绳引珠贯而尤精于史学至终巻黙诵不差弱冠作书上提学彭御史御史称之入府学为弟子员为教授庐陵孙先生所器重同学有十才子驰声于时先君为之冠正统丁夘应天府乡试以第一人荐礼部景泰辛未廷试以进士出身第二人入翰林为庶吉士除国史编修一时辈流论行谊超卓问学该贯者独推先君甲戌以天旱奉命祷东岳丁内艰归庐居三年足未尝入官府亦未尝以贫为戚识者皆以大用期先君而降年不永四十六而遽殁呜呼痛哉吾母出华亭旧族寡笑言甘淡薄尤勤于治生既丧吾先君躬早夜织纺以鞠吾兄弟及诸妹佩长就学脱簪珥以资之不吝少怠则垂泣以戒曰汝不闻汝先君之勤苦乎故佩亦勉强以有成立弘治某年以工部主事满考赠先君如佩官封母为太安人庚申请于朝得归侍养居膝下仅六年而祸及矣悲夫佩既不获事先君幸有母得少自尽今既无及而先君之丧太守叶公冕知县杨公昕实助襄事同穴之制已具又无所致其力焉维墓石有辞将图于永久是犹若可为者敢以属吾子清少读欧阳公泷冈阡表见其述母夫人叙崇公遗训事未尝不三复而悲之今工部君之自述其有异哉欧公四岁丧崇公郑夫人亲教以成后六十年而始表于墓君十二而丧先太史亦太安人教以有成茔墓之克合且四十有八年矣崇公之于太史工部君之与欧公其出处名位不必尽同而各一时之贤人两母之保贞节于艰难以克成其子事亦无异独以清之不文乃幸辱从君后而得托名墓石以同于不朽是则弗称而不容于辞也乃为叙而铭之太史名舆字廷参别号心斋其先故汴人始祖仕宋为某团练使在元有为太尉总管为分水巡官三衢学正者至曾祖彦才始不仕读易自娱祖士瞻国初辟雍县令考临封某官太史生永乐癸已六月三十日卒于天顺戊寅十月初四日太安人生永乐壬寅十一月十六日卒于正德丙寅四月初十日享年八十有六子男二长即工部君以庚戌进士累今官次璠早卒女三长适湖广佥事侯方先卒次适儒士张泰泰卒守节不贰次适张某孙男三哻簪第皆习举子业女一曾孙男四女三太史葬以卒之明年六月十二日太安人合以卒之年十二月十六日墓在畲山自郡城北行二十里铭曰
　　维周在淞自汴徙兵戈抢攘莫原起都团尉总差可纪亦有三衢誉髦士彦翁瞻临嗣田里中间小试牛刀比啬而丰之发太史祥云丽空万目视望为霖雨嗟虚拟中闺栢舟指心矢缉麻丸熊励孤子艰危植立承先祉千载泷冈渺同轨蛇峯盘盘鳯之尾我营双丘今合矣刻词贞珉告来祀

　　杨宜人邵氏墓志铭

　　吏部员外郎慈溪杨君铭父配宜人邵氏讳玉字如玉其先兖之曹县人曾祖郴洪武中知浙之定海县因家焉祖某父某倜傥有英气以赀雄于乡嫡母方氏母连氏宜人幼而明慧闻弟侄辈读书即能诵之于字画不甚识而义理多所通解端静贞淑宗党皆贤之成化丁未归杨君为继室是年君初第进士后歴知昆山高平常熟三县中丁外艰入为考功主事宜人皆从周旋二十年秉礼服义未尝以尺寸私亦未尝增事服饰见者不知为有官者之妻也平居应接每谦抑处下片言之失亦惟恐其有伤焉正德丁卯遘疾肿发咽齿间君为求専医朱氏者视之朱老人也术且精宜人峻拒曰岂有妇人而开口向男子乎宁死吾不愿其视五月二十二日竟以是疾卒且卒属君以后事令悉如礼敛勿用首饰未还葬殡勿寄僧舍且经画其家事训饬其子女及遗谢诸亲戚咸有条绪下至臧获不遗而尤以不及终事太宜人为恨壻王导侍其父来谒选闻宜人疾将委禽焉亟止之曰两家皆诗礼族难同小家作柩前拜且太宜人未命其谁敢导入问疾以手握床幄自蔽与之诀气垂絶犹手整衣衾至卒不少乱盖君之自述如此吾观杨君早自洁修居官所至有声迹谓其本源之地有与立焉由今观之则宜人之为助盖亦多矣宜人之贤尤莫着于垂没之际然他犹可能也至于病不许医师视其口宁以丧其身而不顾则其所执果有重于生者推此以往夫孰能夺之而人岂易及之哉杨君谓宜人类君子素问学而涵养深者诚然吾不谓之过也宜人以成化戊子十二月二日生生二十年而嫁嫁十二年而封为命妇为命妇九年而卒得年仅四十子男四孙辰孙斯孙龙其一夭女五大顺许嫁宛平县丞王朝宗子即导小顺尚幼其三夭孙二世显世赏则前室子孙元出也君以是年十二月二十一日祔孺人于其县之阳嘉山先茔之左属予为之铭铭曰
　　家之政始于躬妇也弗宜亦挠厥中有矩有仪匪贞弗从以约为丰成杨子之素风者其于此乎宫邪

　　钱宜人邹氏墓志铭

　　无锡有大族二曰邹氏钱氏邹氏当宋中叶由晋陵徙县之泰伯乡自忠公后以仕为讳咸隐于农栢堂桂轩林泉三世尤着钱氏自临安来再迁至砖桥梅堂阅耕南丘三世尤着两家门阀相对世为婚婣南丘与林泉契分尤厚宜人于林泉为长女而南丘冢子曰世恩者为林泉所奇爱故宜人归焉时年始十八克自抑慎周旋称谓之间不轻出一语人初以为傲乆而后知其贤世恩学稍懈则曰无以燕昵累新妇无以少壮妨终身游学宫欲与之俱则曰舍舅姑而从夫违乡井而入市近浇不可盖藜羮布服独居萧然者数年岁尝弗登捐首饰质粟以食家众诸姑之嫁辍奁篚以资之未尝吝惜世恩丧南丘领乡荐擢进士为客部主事屯田员外郎都水郎中率礼举职有闻于时宜人预有助焉世恩在都水分司河西务间出行河宜人留官居严饬内外或浃旬不启钥推此类可见矣性笃孝林泉翁疾病请于世恩归省之渡淮几覆而免既至一月而父殁服丧尽哀在河西以姑太宜人年七十请归为寿既而奉以北来及以子丧归送之踰千里其在家尝赞世恩作楼以奉母既成日诵佛书其上曰将以为姑寿也正德丁夘以林泉忌日设奠于分司哭仆久之遂得疾时世恩留汶上比还疾已甚舁入京半月遂不起时十一月十八日也宜人每以姑老子仁辅病诸孙幼稚劝世恩乞身归疾革劝之益力遗言敛用嫁时服以养姑弗终为恨迹其素行与垂殁之言皆暗合教典有士君子所不逮者少尝读列女传小学诸书皆能通其意世恩雅工诗或吟哦不定曰此未稳也或曰此可矣皆中肯綮公事有疑咨之必决其明逹又如此天顺巳夘三月十六日生比卒得年四十九始以主客三载恩封安人继进宜人子男一即仁辅女五人孙男三人去固去因去罔世恩以祖墓军帐山兆域不能容命仁辅作新茔于某乡以戊辰冬十月甲子葬宜人而自为状授予俾铭其墓石夫宜人之相君也力故君之念之也深予于君为同年生辱知且厚义有以释其哀也乃即状括而铭之铭曰
　　锡山之望邹与钱两门角立传世婚林泉南丘契弥敦是生淑女配哲人瑶琴寳瑟声正温七七数成断朱弦高情雅韵空遗言红旌旅衬潞水濆天长地久黯消魂我铭为君写烦寃

　　太安人陈氏墓志铭【代作】

