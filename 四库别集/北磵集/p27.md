<!-- { "loadSidebar": true } -->
　　惟灵欲歩大方以税其驾太白之阳万机休罢彼上人者或怒或骂直行径前纵夺陵跨忘言而领与之俱化嫉者或众识者葢寡寓以持净而正用舍临机专对如逺侍者如显净头寓北山下移锡冷泉阅秋徂夏了本无生分瞑为夜我思古人悠悠并驾
　　祭圭侍者【圭罗汉通泉】
　　沉黙而方刚专静而明伟似不能言言輙可纪初友万杉借一鉏地双剑五乳相高寒翠主宾道同宻契针水由吴适越阅两暑寒培塿贸山问津冷泉一疾弗支倐如蜕蝉于戱圆悟不作卍庵已矣瞎堂别峯化门既余波末流无所不至秋池之蛙遂当两部皷吹灵其再来任此重寄
　　祭雪溪臯老
　　直节介特如竹不倚与莸俱生不与俱死虽霜不蕃拟停紫鸾翾蜚啾啾閙丛薄间遂将此耳往雪溪洗亦复小住牛刀初试鸡肋之防全力弗弃别峯故庐莆田可鉏旧榻觧悬满榻梵书翳我頽堕身外慵课不扶不携使尔丛脞燕雀风髙坠才湏臾风乎不来娄弃路隅人曰尔已我谓未已凌霄巍巍瞰暮山紫
　　祭魏鹤山
　　天之降才生民所系以其所余为用于世公生人间鳯凰匪瑞况复芝草明月火齐品有定价不足酬贵峨岷之秀河岳之气蚤蜚华问震天下士闻辄意消见辄心死校书天禄咸问竒字西蜀旌旄令负弩矢逮于更化表表愈伟簮不小低望益峻峙绛灌斗筲交口谗诅不独不用抑又弃置清流之颡澘涕交泚诸老日零徯东山起如鲁灵光屹若不倚骑箕而上天弗愸遗官随身殒不殒名氏青史芬芳终古不坠
　　空圣予哀辞【并引】
　　新安空圣予倜傥有大志喜胜已者虽年小事之谨老丛林有从上爪牙先佛照爱之重之橘洲中飞语故旧匿影公毅然奔走借援于大缙绅诸老韪之余亦韪之辞曰
　　可忘者年不可忘者言可胜者人不可胜者天交以此道匪自弃焉我方耕于委羽寛闲之野兄则峙两化城于阿防宿兵之地而丹明垩鲜箪食豆羮酣嘻沛然不作不食彛训在前宁即鬼羣耻加素餐视货殖而傲岸嗟几何非乞墦志尚与我同兮防愈决而愈坚兄死行羶彼生骨残赎可百身吾身可捐不可赎兮泪交涕澘我哀不声兄聴不迁
　　下竺印哀辞【并引】
　　盛世苦心如公者或寡矣贫而游学隙光席地汗牛充栋反覆沉潜肯綮砉然吾方发硎不则如求亡子如丧考妣百花成蜜味中边甜岂独忘言亦复忘意通宗极九难则疾风败苇虚堂得不前席感般若寂寥则奔川渇骥觧空得不奠枕起废住山名动九重以境摄心观开九品无生可乐有死无憾哀胜幢之将仆系之以辞辞曰
　　旦讲兮花飞瞑讲兮雨新换萎一去兮弗言归优昙閴寥兮芬陁凄其天台正续如一髪引千钧未即断者几何措之于泰山盘石兮其谁振之岂无他人未若灵之简繁撮要兮单拈径提于戏噫嘻灵山俨然丝毫不移讵知夫防中两雄与诸分身佥曰是真精进是名真法供养如来者舍灵其谁
　　吊池阳郡博卢蒲江丧耦与女
　　池阳郡博蒲江卢申之室人与女之丧也或以韩愈用鱼子细腰鸱枭蝮蛇已孟东野失子之戚而已蒲江之悲韩愈之説行吾怨赤子不得养于其父母矣虽然能不悲乎悲而不知止非中也要归其中而已作而吊之曰谓生可一兮生则万殊谓其万殊兮死同一趍胡寿夭之不齐兮夫人所以吁天长号而疾呼彭不贷殇鹤不续鳬吁其来也乆矣将安悲乎
　　招魂【并引】
　　招防楚俗也天长右统军吴从龙陷贼贼伟其勇释缚而使喻泰降至则嘱泰坚壁而死于贼吴之中表韩应祥慷慨三招其魂使余为之辞辞曰
　　扄鐍兮失常锋镝兮滥觞逊入兮鸷翔跨青齐兮距张拊海泗兮扼吭既反噬而陆梁恩怀柔而霈雱冀小寤其酲狂厥类愈其突唐阳贡琛而偃蹇隂欲防于真阳狼烽直兮地近铁城横兮天长真将军兮藐视控三靣兮独当筞羣宼之素蕴虽六竒而可箱嗟众寡之不竞聨逸响于觧阳死虽死而弗亡盍归来兮故乡
　　海陵兮重围衘枚兮疾驰令兮吾谁违死有所兮得之忠以义持援不我支开空弮马踣不飞忍死兮诡随登楼车兮反词大勇兮死弗移彼不乏与数竒洎龁氊兮乳羝斫头便斫头兮何怒为龈穿爪透兮气廪而将军兮孰分等夷魂兮安之歆余招兮来归
　　天险兮涛山髙一衣带兮百虎牢滔滔兮东之孰湔兮腥臊积骸兮山白酾血兮原赤鬼馁兮喑喑人兮岑岑鬼兮无人祀人瘉兮詈鬼野逈兮不耕望秋兮无穗盍归乎来兮古登陆之大邦潮打城兮流泷雪防滟兮三江云帽岑兮崒石玲珑兮四防海物贡兮品伙海涂穰兮嵗康邻用情兮浃洽俗好古兮厚厖故庐兮在其下【音户】叶落花开兮朝暮
　　智门能禅师哀辞【并引】
　　公与松原岳公同参宻庵而嗣岳或以大沩之于翠岩卍庵之于大慧为之说公辄掩耳出世后提倡大非分座时吾哀之为之辞辞曰
　　发足兮铜梁观方兮不知方观方兮知方跨九州兮不越乎铜梁飘零匆匆半生转蓬可友者亲可媿者攻视百世之上百世之下佛祖心之所同兮理之所同剑池兮鹫山顶万象兮清涵两镜造诣兮深穏碧落碑兮无假本心兮宻传意兮在倐兮冷然觉后觉兮孰为乎先云蜚兮水回渊蕙帐凄凉兮嗟猨







　　北磵集巻十
