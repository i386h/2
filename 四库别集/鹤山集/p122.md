<!-- { "loadSidebar": true } -->
　　嘉定十有六年某为太常少卿婺东阳李大有谦仲主簿谦仲习扵礼顾笾豆簠簋登俎尊罍位置失次脊胁臂臑肫肩亦多阙防蕡白黒礼以熬荐今用生形盐传谓象虎今散盐黍稷稻粱而槩用秔五齐三酒而槩清醑瘗燎徒具文乐歌不卒章乃按三礼条具其仪法请厘正之余每叹礼有数有义圣人事事而问不以有司之事而忽之所以明天地之性体隂阳之情也自周秦去籍汉渎庙制极扵刘石之乱先王礼乐荡无复存故虽经生学士有不尽知其数者况扵难知之义乎闻谦仲之说欣然而喜亦曰大者既难遽易姑先其易者焉耳即为上之尚书而议者已曰事闗奏审必不可行只赘言焉谦仲愀然重有感扵学术之不明会当轮对上疏略曰国朝自周頥张载程颢程頥学本扵正心修身仕至扵致君行道近世张栻朱熹吕祖谦阐而大之而义理益明乃自庆元权臣创道学之名以排抵善类而为士者始以道徳性命之说为不足学能者求中扵科举而怠者幸中扵剽窃夫公卿大夫由此而选也而胚胎之坏已若此愿召宿儒崇置迩列推明儒先之训扶植治本扵外师儒之官亦以此意风厉作成毋徒为袭取利禄计其二曰臣观自昔归附之徒固有始扵効顺卒扵反覆者况今入居内地而衣冠自若窥我虚实安知其中无伺间乗隙之人若其偃然自便者视昔之拜表輙行又甚焉是可不思所以处之国家自军兴以来屡开督府命大臣领其事权尊而望重亦足以隂弭豪强潜杜窥间惟陛下亟图之上独以前疏下有司余不及尽用也寻迁博士疽发背且殆甥许元实往谦仲谓生知书顾强我以药邪家人问所欲惟以弟大同不及诀为憾而大同至曰吾得见弟幸矣屏艾却药而卒呜呼古所谓数有所不逮神有所不通其谓是乎突梯絜楹则夀而昌底厉名行或降之殃岂荷重褐贵得扵此故啬扵彼邪谦仲所居官率善其职主管官告院书印既具揭姓名于方吏无所容其奸边将李全受节钺有司命侈所给告谦仲白宰掾是有定制岂容为一人轻易大农簿书旧悉付吏抄转出纳谩不可考谦仲请先经主簿签说为省试防检试巻官时号得人者卒出谦仲虽廷试三人皆其所拔余时为参防官聨事旬月凡皆得诸见闻其在奉常有言谦仲且为台谏得言天下事士莫不倾耳延颈恨出命之晚呜呼此岂惟践修之素有以得斯于人亦以见人之惓惓于忠臣良士幸其有以植公道而福斯人也诗曰行归于周万民所望是区区者果孰为之然哉谦仲卒之明年当寳庆之元其孤卜十月丁酉葬于懐徳乡蒋碑山之原以其吏部侍郎乔公行简所状行实求铭某以声气之同不敢曰不可则叙而铭之谦仲本唐宗室世为婺东阳人曾大父恱大父皓父侃赠奉议郎妣马氏赠孺人谦仲气刚而质粹防与弟大同亲师力学不幸早孤遣大同受学于朱文公先生而躬任家事不以遗母劳读书穷晨夜不释绍熙四年补博士弟子员庆元二年中进士第授迪功郎主簿潭之益阳教授平江府知福州闽县通判通州主管官告院歴司农太常寺主簿迁太常博士积阶至朝请郎初仕益阳考覈簿书阁其贰于府吏无敢出入赋役在平江着録公明不可干以私正嵗乡之大夫士属于序谦仲为正齿位仿古饮酒礼且取前贤乡约乡仪锓梓以风示之士习用劝赵成公希怿将举谦仲或请谒诸辞曰求而得之则如勿得成公卒不能遗时自春官黄文叔度可成刘晦伯爚以次竞荐遂以举将六员改秩其为县分三等以平役法因民便以救弊寛颂系以纡滥刑闽人徳之通民尝欲引江溉田以五狼石麓所障碍輙阻谦仲受职后不月乃通更伐石峙牐以备猪泄农田商舶皆利焉转运司致粮扵边率拘民舟而富者以贿吏免谦仲白罢之更造郡学器服缮城浚濠建利民海山二桥及西门堰凡可以及人者无不为也会摄守吏白事例钱数千缗谦仲防之曰有例可送无法可受秩满候代遣家人先归属疆吏告警曰吾家行民听惑矣命止之谦仲颂观严重廉直不受请寄昧旦衣冠率诸子诵语孟若诗参以先儒传释精诵熟讲日有常则处同产尤极友爱内外四百指五十年无间言居家颇采用古礼祀不焚楮巫觋不及门送死不以浮屠尤笃扵族姻乡党赒贫字孤殣死药疾尝宛转请扵当路下常平司以所没入富人财产为乡邑营社仓用朱文公及建安吴氏旧法嵗凶贷民至今守之得年六十有六娶马氏封孺人四子男自勉自牧自得自修自得先七年卒三女适乡贡进士蔡秦琰孙用庚从事郎新台州宁海县长宁盐场管押盐袋乔通孙孙男女各一铭曰
　　家人之威如兄弟之怡如靖共乃事委如蛇如予奕奕令姿孰嫓而如未晡戢晖孰阸而摧如正毙而全归与其幸生之萎如
　　宣教郎致仕宋君墓志
　　宋氏为彭山右族其家于县之江东者自淑始淑生某某生才才生觉觉生熈封迪功郎早孤克自奋厉以行谊着扵乡尝病三乡士民有虚市之征控扵部使者为奏除之民至绘其像与使者并祠迪功娶单氏是生君名祁仲字伯应自小即束书游学志乡异齐等逾冠以词赋试扵转运司与选后以淳熈十四年庆夀恩父母皆受封十六年再举扵乡嘉定四年该累举恩廷试入等授忠州文学阶迪功郎调汉州什邡县尉六年复以鎻应试居亚选县境延袤有媪挟镪于郊盗夺之而缢于沟后人至援之得免君命求盗召邻里子弟以次视媪媪指一人君曰未也命三易冠服迭至对如初盗伏其辜有杀人逮捕久弗获君自囚佛舍有卢山者自陈扵庭曰我实杀人媿公之诚请就捕众乃大惊县有马脚鎭引江溉田曰牛栏堰旁溉雒县镇县民争利诉扵州扵监司厯嵗不决盛夏輙聚至千百往往相杀伤君行阡陌退具其事以江所从来逺而镇之田视雒不及十一镇田既足以其余溉隣可也何示人不广帅阃卒用君言讼平而利溥寻为卭州司理参军时红巾贼为乱民有乗间剽掠宣抚司下令毋问魁从悉论死吏请如令君谓是特大为之防耳既付有司则当别白定罪守意未解君退白幕府卒解扵大司止坐渠长郡当贡士有司至不以时士哗然诘之乃以殴伤白郡误执他士君时兼摄録事参军傅爰未具部使者趣上其事君列五可疑白之守守以上扵使者防误执者为贡士第一狱亦旋罢士为歌诗纪之其听狱务持大体率类是总领财赋任处厚辟差监大军库辞不就时郡县困扵宿逋而卭为甚君白任君曰国用不给固当虑而根本虚竭尤可忧况卭以盐铁曩号富饶今利归饷所而虚额视他郡为多愿亟图之任为卭蠲十三万缗有竒寻监嘉定府罗目鎭酒税君已倦逰矣该寳玺恩循从政郎防冢子炎午试吏夹江摄邑龙逰刑狱使者张君方檄君诣郡因就养县斋寻以涖官入考致其仕泝江还家逾年不起疾实十七年正月庚戌年六十有四以致仕特转宣教郎娶同邑黄氏故承事郎镇之女前二十四年卒三男子炎午举嘉定十二年进士前嘉定府夹江县尉兼主簿次丰之祉之祉之前五年卒女子长适故忠翊郎监潭州南岳庙赵时剪再适史良能次适进士侯公璹孙男四人外孙男女五人诸孤卜寳庆三年九月丁酉葬君扵县之安鎭乡庆和里饮马溪申山之原黄夫人既葬扵金牛溪祖墓之北今改祔焉未葬炎午以书抵某曰吾父子与君之诸昆夙有契好墓前之石公为我铭之余阅君之阀阅行治盖宋氏世有令徳迪功奋布衣为民蠲市征君以行谊克绍祖考尝筑室榜曰不欺曰无愧凡三为吏惟兹四言是依信知官无卑事无难即其分所得为皆足以行其志虽所及未竟时也乃为之铭曰
　　维古命民积扵邻比使民自兴还以长治风由火出此岂容伪谁与舍本而较末技行修扵家信扵党术举或多竒宦亦寡遂恂恂伯应无遂无退克世厥心尚开来裔
　　朝散大夫知眉州王君墓志铭
　　王君讳其贤字能父系出太原其先京兆万年人十世祖某仕唐季为果州刺史因家扵蜀今遂为广安右姓曾祖考裳不仕祖考濆以子贵赠奉直大夫娶陈氏生子夀嵩登乾道二年进士第歴官至朝请大夫累赠通议大夫其季子曰夀庚赠朝奉大夫通议娶杨氏继张氏君盖张出也少頴异言动如成人通议服母丧太师安公丙来吊见君而竒之曰是儿骨清形秀必为逺器会季父大夫无子以君为之子通议致其仕君以恩补官安公以女妻之试吏为盐亭尉丁母安人周氏忧服除调凤州比较务会逆曦以蜀叛安公既仗义反正扵是乗胜尽复闗外已弃四州所与大将李好义商事期审贼势画粮饷布禆佐将往来书尺蔵扵好义之子懋者皆朝发夕报不翅口讲面授盖先是君任凤州习知人情安公乃檄君周旋其间归彊振凯特命改承事郎充四川宣抚司准备差遣羽檄稍宁即引嫌两易利路转运司干办公事未几通判西和州安公既倚君为助乃檄兼议舍仅成资以大夫卒去官服除通判绵州与州长争公事执不变防承诏赴都堂禀议未至阙特差权发遣岳州制词称其才业勉以良牧君益思奋厉郡之吏奉军廪皆仰给舟楫君节用爱人商贾阜通不扰而集未几改知渠州未上申命安公宣抚西蜀改辟君知果州创夷之余极意摩抚毫发不受私事有当义勇不可移郡人号为铁军又能节缩浮费以少府之余财佐边需代民赋差知嘉定府事制辞略曰尔西土之彦屡分符竹是能仰体徳意抚柔斯民矣勉思报称无有遐心君节用爱人视前为郡不懈益勤提刑司以凌云江悍数触舟开支流以杀其怒役烦费广州奉例惟谨而一毫不以取民秩满知眉州以通议君尝所憩茇益恭厥事眉士大夫郡可以理服不可以力操而称君无异词方朞年属疾请去未遂而卒实寳庆三年正月辛未年四十有六使假以嵗月歴变久而阅理多其所就顾止是邪安氏封宜人男一人岦将仕郎女二人俱幼未行孙女二人岦扶丧至泸州哀毁成疾后一月亦卒安宜人请扵君之兄前主管绍兴府千秋鸿禧观其恕取族兄前通判利州其然之子时为之继从子岩之子为岦继时以致仕恩当补官卜绍定二年三月【阙】　日葬新明县明【阙】震山之原先事之数月鸿禧状君之行走书扵靖曰呜呼季弟已矣其生平设施简而非傲直而非矫视全徳之君子固若有间然循性所安不为物移亦可尚已其恕扵弟为同气敢以铭请而时又申以母命且安公之子癸仲亦以书来曰时之请也廑其谨毋郤呜呼余曷敢不铭铭曰
　　予之资不假之年厚其遇不永其传俄挽之前俄防之顚振华短世埋恨幽阡
　　朝奉大夫知荣州蹇君墓志铭
