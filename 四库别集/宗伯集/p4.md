<!-- { "loadSidebar": true } -->
　　臣对臣闻帝王之继天以立极也端其本以为学而后可以立天下之治原审其要以出政而后可以弘天下之治化何者人君之学非徒以资诵说也凝神于宥密涵养于穆清固羲皇以来之道统所赖以继之于无穷者也本之弗端则其学也为儒生口耳之学而何以造于天徳之精人君之政非徒以饰文为也任君师之责为治教之宗固羲皇以来之道统所頼以衍之于不替者也要之弗审则其政也为后世粉饰之政而何以臻于王道之极惟求端于本而不徒事于口耳之粗则愈涵泳而愈充周时敏之余皆实学也圣徳所以同天而至治之原于此乎端矣惟致审于要而不徒事乎粉饰之具则愈敷施而愈恢廓推行之际皆实政也而至治之化于此乎成矣学以基政政以显学道合一而不偏学务其本政举其要事不劳而可举自古帝王不出邃密之中而道积厥躬万世称至学不烦措置之力而事得其理万世称至治者此道行也况出震维新正道岸诞登之始继离方早正人心望治之初可不取其所当急者以为典学之本择其所当先者以为立政之要也哉钦惟皇帝陛下弱齿含元岐嶷神授十龄出阁温文日新正位宸极而玄徳愈光委政耆硕而王猷益扩嘉纳帝鉴图说而披览不倦一舜典尧谟之式命书四箴六箴而顾諟不忘一汤盘武几之铭近又渥经筵之赐严觐史之饬葢学已至矣政已弘矣轶于唐虞三代之盛矣乃犹不自满假进臣等于廷俯赐清问首举商周之训次及汉唐宋君臣之事而终策臣等以典学立政之要慎始笃初之规岂意臣等集先圣之术明当世之务有足以禆万分之一者乎而臣非其人也虽然臣愚学惭稽古志切摅忠敢不披沥罄竭以对臣闻之君者天之子也民之主也为徃圣继絶学者其道也为万世开太平者其责也故美玉不琢则射斗之光不生寳鉴不拭则映日之辉不发圣人不学则光天之徳不耀甚矣哉学之弗可已也然不曰壮而好学如日中之光少而好学如日出之阳嗣服之始学其不尤要乎家而无政则大夫无以着浚明之勲国而无政则诸侯无以树亮采之绩天下而无政则天子无以布清寜之化甚矣哉政之不可忽也然不曰慎厥初惟厥终终以不困不惟厥终终以困穷嗣服之始政其不尤要乎是故临朝愿学临政愿治凡为哲后者皆然而始尤重也论学以辅徳论政以辅治凡为良弼者皆然而始尤切也粤稽诸商太甲髙宗善守成者也臣考其初则有伊尹傅说之诲矣人纪之修风愆之戒非伊之所为训王者乎逊志之益聪明之宪非说之所为诏王者乎臣言焉君行焉此所以终允徳而靖殷邦也故终商之世而曰中兴之令主者必推太甲髙宗也载稽诸周成王亦善守成者也臣考其初则有周公之诲矣绍庭上下陟降厥家非访落之诗所为作乎稼穑艰难政事劳瘁非无逸之书所为戒乎臣言焉君聴焉此所以觐耿光而扬大烈也故终周之世而曰继述之贤君者必推成王也然学勤矣而所以典其学者有本政勤矣而所以立其政者有要三代以后此义不明强学之主诚代有之而记诵之习兴矣光武夜分讲经而昧三公之体大宗岁周御览而失兄弟之义英宗不废讲读而暗祸阶之萌顾洪业之建乃出于不事诗书之汉髙此其故何也天授之资固足以创大业而惟其弃焉不学学焉无本此髙之所以止于髙也励精之主诚代有之而粉饰之风盛矣始皇衡石程书何补于秦之乱文帝卫士传餐何益于隋之亡宣宗汗服而不倦何禆于唐之衰顾致理之效乃出于清净无为之汉文此其故何也玄黙之修固足以致治平而惟其政之不更立之无要此文之所以止于文也天启休明生我皇上日亲讲幄而进学之志寒暑不忘日咨辅臣而求治之思细大不废盖法天行以励学独超于章句之外宪天道以出政深探夫理道之原即商周之主不能过之即诗书所称何以加焉我二祖八宗之丕绪真足以扬于不坠矣顾臣伏读圣制有曰论者谓帝王之学与韦布不同葢不在章句间也不知舍章句之外又何学欤又或谓主好要则百事详所谓要者果安在欤臣有以见陛下之心望道未见之心也视民如伤之心也夫帝王之学与韦布不同此程子之言也所谓知学之本者也主好要则百事详此荀卿之言也所谓知政之要者也是故往代之臣各执其见以陈正始之谟而往代之君亦各因其谟以禆正始之治如汉自仲舒天人三策之后有王吉变俗之论匡衡审尚之疏与夫六戒四仪之陈贡禹节俭之劝陈宠荡涤烦苛之议皆为当时学与政设也然而诸君之最著者不过表章六经临雍拜老吏多循良治多聪察无他本与要不在也宋自先天元佑之间吕公着陈十事以助新政司马光献三札以隆治平与夫熙寜间程颢有稽古正学定志之说皆为当时学与政设也然而诸君之最著者不过雅好儒术崇尚文学绍述有声乂安数载无他本与要不在也然则本何在乎闻之上学以心下学以耳欲得其本纯心之道不可不讲也要何在乎闻之用人者用天下而有余自用者为天下用而不足欲得其要任人之道不可不讲也请因圣问之所及而极论之陛下终篇策臣曰尔多士习先圣之术明当世之务其为朕折衷众论究其指归典学何急立政何先或古今异宜创守殊轨悉茂明之以副朕慎始笃初之意臣愚以为人之一心操存舎亡其几至可畏也况人君之心百欲攻之一念弗纯欲且乗之入焉其系于学之进退非浅小也必也戒惧于不睹不闻之时慎独于莫见莫显之顷至善为的主善为师不息不移允迪可期帝王为学之本或者其在是欤譬则水焉清之终日可见眉睫不过一挠莫辨方圆诚不可以不慎也故曰日月久照不改其眀星辰久旋不改其度圣人久于其道不辍其功学至此天下之至学也非装缀为能品藻为工矻矻终年者比也人之一身一日二日其事尚难兼也况人君之一身百责萃之一有弗任则事且因之以隳焉其系于政之得失非浅小也必也精其择于任用之初专其任于简畀之后不信谗间不责细事惟和惟一政事乃乂帝王为政之要或者其在是欤譬之御焉輗軏不具其何以行有其辅之一日百里诚不可以不审也故曰酒非曲蘖则无与成羮非盐梅则无与和君非贤臣则无与治政至此天下之大政也非出纳必躬案牍必亲厪厪守法者此也此所谓典学之大本也立政之大要也然臣又有献焉纯心以为学而任人之本即存传曰为政在人取人以身此之谓也任人以立政而辅学之资有頼经曰朝夕纳诲以辅台徳此之谓也顾臣不患陛下弗纯心以为学而虑聪明之太过或以为商周之主不足法而求于学之外焉不患陛下弗任人以立政而虑英敏之太过或以为商周之君不足法而求于政之外焉求于学之外则索之愈髙而失之愈逺将有谈正道而尚曲学如公孙弘之惑武帝矣求于政之外则更之愈急而行之愈敝将有口尧舜而心桑孔如王安石之惑神宗矣此臣愚之过计固然而亦岂可以弗早戒哉伏愿我陛下上畏天地近法祖宗无以学至矣而骛于髙逺无以政成矣而事于纷更无以深居而好逸游无以物力丰盛而事土木无以海宇升平而事逺夷无以安处深宫而狎近习则道徳髙厚治化洋溢内恬外熙瑞应祥集虞夏商周不足侔矣况汉唐宋乎哉臣不识忌讳干冒天威无任战栗陨越之至臣谨对
　　
　　宗伯集巻一
　　
　　●钦定四库全书
　　
　　宗伯集巻二
　　
　　（明）孙继皋 撰
　　
　　○疏
　　
　　乞恩疏
　　
　　翰林院修撰臣孙继皋奏为比例陈情恳乞天恩俯赐追赠前母事臣由万厯二年进士除授前职万厯五年四月内三年考满吏部引奏复职臣父孙臣臣母刘氏妻曹氏俱蒙准给应得勅命臣叨沐鸿恩举家感戴唯是前母刘氏实臣父结髪之妻备极艰辛遗泽未冺而臣祇奉令甲未敢陈乞显扬一念耿耿难忘兹者恭遇皇上晋号两宫推荣羣下臣之微愿正获斯时查得先年吏部稽勲司署郎中事主事等官张翀等俱以穆宗皇帝登极覃恩乞赠前母多蒙允给最后渎奏纷然该部乃有从宜酌议之请意在防范冒滥权衡予夺夫庆笃于嘉礼之成旷典也恩覃于锡类之指大孝也臣之遭遇自谓值人子可以自致之时拟于隆庆诸臣尤为希特而臣伏读诏书两京文臣有未考满而许预给者有已考满而许再给者有许移封移赠者有先已移封移赠而又许补给本身者臣谬荷拔擢列在侍从既幸躬逢盛美亦欲均沾濊泽况臣考满在前止儌前母一赠揆于事体似非冒滥用是披沥血诚冒昧上请伏望皇上垂怜至情特勅吏部查照前例将臣前母刘氏一体追赠则皇上旷荡之恩益弘而微臣衔结之私愈切矣臣无任激切悚惧恳祈之至
　　
　　乞发推拟奏章疏
　　
　　奏为铨政壅阏日甚冢臣求去益力恳乞圣明深思治理亟发推拟多疏以明留贤之实以隆有道之长事臣惟天立君为生民主天又生贤才为人主用冢宰一官固人主所倚毗使澄序流品剂量注授以厘百工而熙庶绩者也贤才进政事举冢宰得其职而天下治矣虽老且病不当去贤才伏政事废冢宰不得其职而天下不治矣虽不老且病不得不去我祖宗朝吏部尚书若蹇义王翱等臣主一心操纵如志遇大升除徃徃非时召对面相评隲葢信重如此即我皇上临御寳极二十有四年于兹部所推拟亦何尝不晨奏晨览夕批夕发絶未尝有停阁者有之自今尚书孙丕扬始丕扬柄事且二年于兹臣佐丕扬亦已一年于兹去年所推拟间依陪点或着另推停阁之章月不再见其积而至累数十推不下累数十缺不补则又自今年四五月始夫此累数十缺者皇上其以为冗散不急之官耶而非也此累数十推者皇上其以为朦胧非例之擢耶而又非也臣请熟数之于前而皇上试垂听焉堂官则有若北之工书祭酒仆少南之吏侍属官则有若南北之郎中贠外主事评事经歴重职则有若给事御史大吏则有若布按二司及府正官内者展采外者宣力大者廷推小者序迁此其缺可虚耶弗可虚耶惟是初推不下催请又不下另推又不下单推者不省耦推者亦不省起复假满听降调而补者亦不省向讶点陪为非次今并陪不点矣向疑传旨另推者为偶左今并另推旨不得矣需次长安者林林株守嗟索米之良难待迁逺外者咄咄浪猜叹积薪之最苦所悬一缺所淹实不止一人所停一官所废实不止一事贤愚同滞上下不交丕扬所守何官所任何职而令掣肘坐困如此此其心安耶弗安耶又有甚难缓者行取巨典也贤良抑而弗征虑上怠而下玩是民生之忧也台省空而弗继虑下闭而上蔽是朝政之忧也又有甚不便者文选剧司也郎中闻升而复亲事虑事泥抑见为耽权而弗敢安也未闻命而弗亲事虑事壅抑见为避难而弗敢安也葢至于是而吏部之事束手而难为扼腕而莫控矣丕扬用公忠素望特蒙简任虽久以足疾卧邸一切缺帖犹手自标注心乎在公乃乞身则每荷温留启事则槩从中格任事者已彷徨去住之介而任人者又以展转疑信之间夫使丕扬而宠利人也则可丕扬而秉徳不回执塞不变人也肯虚拘乎哉臣备员佐铨诚不忍见英主在上贞臣任事而曹事耗废反至斯极用敢披沥悃诚仰干廽照伏望皇上深维为政在人留贤有实悉检今年四月以前推拟多疏俯赐批发擢用行取中间有未当圣心者不惜批示另推仍严勅丕扬当此国家多故之秋紧急用人之际勉出视事上副眷倚庻其展布四体殚竭一心铨政再新吏治有頼有如慰勉弥笃停阁弥多虽谕之留实速之去臣未见其可也臣冒昧陈言不胜皇恐局蹐待命之至
　　
　　乞行攀送梓宫疏
　　
