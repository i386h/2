<!-- { "loadSidebar": true } -->
　　从军有苦乐，但闻所从谁？汉书曰：李广、程不识为名将。程不识击刁斗，吏治军簿至明，军不得自便。李将军极简易，其士亦佚乐。然士卒多乐从广，而苦程不识。所从神且武，焉得久劳师？班固汉书高祖纪述曰：寔天生德，聪明神武。左氏传，蹇叔曰：劳师以袭远，非所闻也。周易曰：古之神武不杀者夫。相公征关右，赫怒震天威。曹操为丞相，故曰相公也。毛诗曰：王赫斯怒。陆贾新论曰：圣人承天威，承天功，与之争功，岂不难哉。左氏传，齐侯对宰孔曰：天威不违颜咫尺。一举灭獯虏，再举服羌夷。汉书曰：獯鬻虐老兽心。服虔曰：獯鬻，尧时匈奴号也。西收边地贼，忽若俯拾遗。汉书，梅福上书曰：高祖举秦如鸿毛，取楚如拾遗。陈赏越丘山，酒肉踰川坻。六韬曰：赏如高山，罚如深溪。左氏传，晋侯投壶。穆子曰：有酒如淮，有肉如坻，寡君中此，为诸侯师。军人多饫饶，人马皆溢肥。杜预左氏传注曰：饫，猒也。说文曰：饶，饱也。徒行兼乘还，空出有余资。论语，孔子曰：以吾从大夫之后，不可徒行也。拓地三千里，往返速若飞。虞丘寿王骠骑论功曰：拓地万里，海内晏然。毛诗曰：王旅啴啴，如飞如翰。毛苌曰：疾如飞也。歌舞入邺城，所愿获无违。汉书曰：魏郡有邺城县。家语，孔子曰：无声之乐，所愿志从之。尽日处大朝，日暮薄言归。毛诗曰：薄言旋归。外参时明政，内不废家私。禽兽惮为牺，良苗实已挥。左氏传曰：宾孟适郊，见雄鸡自断其尾，问之侍者，曰：自惮其为牺也。遽归告王，且曰：鸡其惮为人用乎？异于是矣。良苗，谷也。国语曰：秦伯将飨公子，如飨国君之礼，使子余，公子赋黍苗。子余曰：重耳之仰君也，若黍苗之仰阴雨也。若君实庇荫膏泽之，使能成嘉谷，荐在宗庙，君之力也。贾逵曰：在宗庙为祭主也。挥当为辉。崔骃七依曰：霈若膏雨之润良苗。不能效沮溺，相随把锄犂。论语曰：长沮、桀溺耦而耕。孰览夫子诗，信知所言非。孔丛子曰：赵简子使聘夫子，夫子将至，及河，闻鸣犊与窦犨之见杀，回舆而趣，为操曰：翱翔于卫，复我旧居，从吾所好，其乐只且。然夫子欲从所好而隐居，仲宣欲厉节而求仕，有异夫子之志，故以所言为非也。
　　凉风厉秋节，司典告详刑。礼记，孟秋之月凉风至，用始行戮。天子乃命将帅，选士厉兵，以征不义。尚书，王曰：有邦有土，告尔详刑。魏志曰：建安二十一年，粲从征吴，作此四篇。我君顺时发，桓桓东南征。谷梁传曰：葬我君还公。顺时，应秋以征也。礼记曰：举事必顺其时。东南，谓吴也。毛诗曰：桓桓于征，逖彼东南。泛舟盖长川，陈卒被隰垧。国语曰：秦泛舟于河。尔雅曰：林外曰垧。征夫怀亲戚，谁能无恋情？拊襟倚舟樯，眷眷思邺城。汉书，公孙玃曰：累足抚襟。埤苍曰：樯，帆柱曰樯。韩诗曰：眷眷怀归。哀彼东山人，喟然感鹳鸣。毛诗曰：我徂东山，滔滔不归，我来自东，零雨其蒙，鹳鸣于垤，妇叹于室。毛苌曰：垤，蚁冢也。郑玄曰：鹳，水鸟也，将阴雨而鸣，行于阴雨尤苦。妇人则叹于室。垤，徒颉切。日月不安处，人谁获常宁？国语，姜氏谓晋公子曰：日月不处，人谁获安。昔人从公旦，一徂輙三龄。毛苌诗序曰：周公东征，三年而归。今我神武师，暂往必速平。弃余亲睦恩，输力竭忠贞。左氏传，乐盈曰：陪臣书能输力于王室。又曰：荀息曰：公家之事，知无不为，忠也；送往事居，偶俱无猜，贞也。惧无一夫用，报我素餐诚。毛诗曰：彼君子兮，不素餐兮。夙夜自恲性，思逝若抽萦。广雅曰：恲，忼慨也，普耕切。将秉先登羽，岂敢听金声。东观汉记曰：贾复击青犊于射犬，被羽先登，所向皆靡。仲宣从军诗曰：被羽在先登，甘心除国疾。秉羽、被羽，其义同也。孙卿子曰：闻鼓声而进，闻金声而退。
　　从军征遐路，讨彼东南夷。方舟顺广川，薄暮未安坻。史记曰：春申君曰：广川大水，山林溪谷。白日半西山，桑梓有余晖。古步出夏门行曰：行行复行行，白日薄西山。桑、梓，二木名也。余晖，言将夕也。蟋蟀夹岸鸣，孤鸟翩翩飞。毛诗曰：七月在野。郑玄曰：谓蟋蟀也。征夫心多怀，恻怆令吾悲。礼记曰：霜露既降，君子履之，必有凄怆之心。下船登高防，草露沾我衣。说文曰：防，堤也。春秋元命苞曰：露所以润草。说苑曰：孺子不觉露之沾衣。回身赴床寝，此悉当告谁？楚辞曰：居愁期谁告？古诗曰：愁思当告谁？身服干戈事，岂得念所私？孔安国尚书传曰：戈，戟；干，盾也。所私，情所亲也。卽戎有授命，兹理不可违。论语，子曰：善人教民七年，亦可以卽戎矣。又曰：见危授命，亦可以成人矣。
　　朝发邺都桥，暮济白马津。汉书，郦食其曰：塞白马之津。逍遥河堤上，左右望我军。毛诗曰：河上乎逍遥。连舫踰万艘，带甲千万人。六韬曰：武王伐纣，出于河，吕尚为右将，以四十七艘舫踰于河。国语曰：吴王带甲三万人也。说文，舫，并舟也。又曰：艘，船揔名也。率彼东南路，将定一举勋。毛诗曰：率彼旷野。战国策，张仪谓秦王曰：一举而伯王之名可成也。筹策运帷幄，一由我圣君。汉书，高祖曰：夫运筹策于帷幄之中，吾不如子房。范晔后汉书，光武诏曰：将军邓禹与朕谋谟帷幄之也。恨我无时谋，譬诸具官臣。论语，季子然问：仲由、冉求可谓大臣与？孔子对曰：今由与求也，可谓具臣矣。鞠躬中坚内，微画无所陈。论语曰：入公门，鞠躬如也。东观汉记曰：光武赐陈俊绛衣三百领，以衣中坚同心之士也。许历为完士，一言独败秦。史记曰：秦伐韩，赵使赵奢救之，令军中曰：军中有以军事谏者死。许历请以军事谏，赵奢曰：内之。许历曰：秦人不意赵师至此，其来气盛，将军必厚集其陈以待之，不然，必败。赵奢曰：谨受令。许历曰：请就鈇锧之诛。赵奢曰：有后令，邯郸。许历请复谏曰：先据北山上者胜，后至者败。赵奢许诺，卽发万人赴之。秦兵后至，争山不得上。赵奢纵兵击之，大败秦军。完，谓全具也，言非有奇也。论衡曰：西门豹、董安于，诚为完具之人，能纳韦弦之教也。我有素餐责，诚愧伐檀人。毛诗曰：坎坎伐檀兮，寘之河之干兮，彼君子兮，不素餐兮。汉书，平当曰：吾已负素餐责矣。虽无铅刀用，庶几奋薄身。东观汉记，班超曰：冀立铅刀一割之力。班孟坚答宾戏曰：搦朽摩钝铅刀。
　　悠悠涉荒路，靡靡我心愁。毛诗曰：悠悠南行。又曰：行迈靡靡，中心摇摇。四望无烟火，但见林与丘。东观汉记曰：北夷作寇，千里无火烟。城郭生榛棘，蹊径无所由。高诱淮南子注曰：聚木曰榛。雚蒲竟广泽，葭苇夹长流。日夕凉风发，翩翩漂吾舟。寒蝉在树鸣，鹳鹄摩天游。礼记曰：孟秋寒蝉鸣。古乌生八九子歌曰：黄鹄摩天极高飞。客子多悲伤，泪下不可收。朝入谯郡界，旷然消人忧。魏志曰：武皇帝，谯人也。鸡鸣达四境，黍稷盈原畴。孟子曰：齐有地矣，鸡鸣狗吠相闻，而达乎四境也。说文曰：畴，耕治之田也。馆宅充廛里，女士满庄馗。韩诗曰：肃肃兔罝，施于中馗。尔雅曰：六达谓之庄。薛君曰：馗，九交之道也。自非圣贤国，谁能享斯休？孔安国尚书传曰：享，当也。诗人美乐土，虽客犹愿留。毛诗曰：逝将去汝，适彼乐土。郑玄曰：乐土，有德之国也。
　　文选考异
　　但闻所从谁　袁本、茶陵本「闻」作「问」，云善作「闻」。案：各本所见非也。「闻」但传写误。
　　注「陆贾新论曰」　案：「论」当作「语」。各本皆误。
　　军人多饫饶　袁本、茶陵本「人」作「中」，云善作「人」。案：各本所见非也。「人」但传写误。
　　注「汉书曰魏郡有邺城县」　案：「曰」字、「城」字不当有。各本皆衍。所引地理志文也。
　　注「所愿志从之」　案：「之」字不当有。各本皆衍。今家语无。又「志」作「必」。
　　注「异于是矣」　茶陵本「异」上有「人」字，是也。袁本自「左氏传」下至此幷善入五臣，甚误。
　　注「使子余」　茶陵本「余」下有「相」字，是也。袁本亦脱。
　　不能效沮溺　袁本、茶陵本此上有「窃慕负鼎翁，愿厉朽钝姿」，云善无此二句。何校云五臣本多二句，陈同。今案：此恐各本所见善传写脱正文幷注一节也。下节注「仲宣欲厉节而求仕」，盖卽指此。
　　注「葬我君还公」　袁本、茶陵本「还」作「桓」，是也。
　　注「眷眷怀归」　案：「归」当作「顾」。各本皆误。前屡引可证。
　　注「毛苌诗序曰」　陈云「苌」字衍，是也。各本皆衍。
　　注「有后令邯郸」　何校「有」改「胥」，陈同。各本皆误。
　　注「搦朽摩钝铅刀」　陈云答宾戏「搦朽摩钝，铅刀皆能一断」。「钝」字绝句，「铅刀」属下读，此恐脱四字。案：所校是也。各本皆脱。
　　　郊庙
　　
　　宋郊祀歌二首四言
　　颜延年
