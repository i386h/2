<!-- { "loadSidebar": true } -->
　　对客
　　窓下篝镫坐相看白髪新共谈为客事同是异乡人诗写梅花月茶煎糓雨春明朝愁逺别离思欲沾巾
　　寒夜呈梅深
　　空斋对孤客寂寞似僧家炉冷频烧叶灯昏不吐花夜长添睡思岁晚忆年华吟倦推窓坐梅檐月未斜
　　林霁山架阁同宿山中
　　秋风山馆客移席近灯前共语忽深夜相看非少年斗垂天末树磷出雨余天亦有茒檐下饭牛人未眠
　　游东庵
　　庵连兠率寺三径竹边开林宻暑不到窓虚月自来暮山啼鸟静云树啸猿哀拂拭残碑字年深半緑苔
　　赠了上人抄化
　　破衲巻秋云入山深更深近闻营梵刹应不累禅心寒瀑泻苍壁晚花生古林遥思明月夜谁听颖师琴
　　呈毛一斋先生
　　前辈雕零尽如公尚典刑为僧眉独白见客眼长青教子成三俊传家有六经我来问竒字应许扣柴扃
　　别徐敬菊
　　契阔又两载光阴一掷梭秖因离别乆不觉语言多安得长留此其如欲去何诗盟终未冷早晚更相过
　　寄姜仕可
　　独学苦无友年来媿广闻懐贤歌伐木忆别赋停云病后少出户梦中多见君盍簪须有日却与共论文
　　岁晚书懐呈月山太守
　　光阴催我去衰病亦堪怜残臈不多日余生能几年有为俱是妄无事即成仙近得安心法蒲团学坐禅
　　鹤林仙坛寺
　　古坛归鹤杳野鹿自成群岚气浮清晓钟声出白云树穿僧屋老水到寺门分人世无穷事山中了不闻
　　枕易【越中诗社试题都魁】
　　古鼎烟销倦点朱翛然髙卧夜寒初四檐寂寂半床梦两鬓萧萧一巻书日月冥心知代谢阴阳回首验盈虚起来万象皆吾有收拾乾坤在草庐
　　考官李侍郎应祈批诗题莫难于枕易自非作家大手笔讵能模写盖以其不涉风云雨露江山花鸟此其所以为难也予阅三十余巻鲜有全篇纯粹正如披沙拣金使人闷闷忽见此作若纷纷盆盎中得古罍洗把玩不忍释手此诗起句倦字便含睡意额聫气象优游殊不费力曲尽枕易之妙颈聫冥心回首四字极其精到结句如万马横奔势不可遏且有力量全篇体制合法度音调谐宫商三复降叹此必骚坛老手望见旗鼓已知其为大将也冠冕众作谁曰不然
　　棋声
　　何处仙翁爱手谈时闻剥啄竹林间一枰子玉敲云碎几度午窓惊梦残缓着应知心路逺急围不放耳根闲烂柯人去收残局寂寂空亭石几寒
　　题李蓝溪梅花吟巻
　　孤芳不与众芳同肯媚东君事冶容寒苦一生苏武雪清髙千古伯夷风琼瑶照树偏宜晚铁石盘根却耐冬几度看花立霜晓断肠都在角声中
　　秋夜
　　博山香冷夜将阑红影摇窓烛未残庭树露浓花气湿井梧风老叶声干世情冷暖知心少朋旧东西会面难一段客愁吟不就无言背月倚阑干
　　秋夜和月山韵【任月山主人也】
　　寒夜残灯照客愁衾单添尽鹔鹴裘半窓明月三更梦一枕西风两鬓秋吟骨棱棱寛带眼归心切切望刀头何如束箧家山去独驾柴车访伯休
　　兰亭会饮观晋帖
　　秪说清谈晋业虚禊亭此乐后来无一时人物已陈迹千古山林空画图钟带夕阳来逺寺碑和春雨卧平芜昭陵玉匣犹难保笔意从谁认鼠须
　　春游次王修竹监簿韵
　　天色新晴带薄寒主人领客出城关兰亭觞咏寻羲帖窆石衣冠吊禹山春水断桥芳草碧晓风啼鸟落花闲囊中诗句壶中酒何必仙人大小还
　　修竹宴客东园
　　二月韶光泼眼浓携樽宴客小亭东酒当半醉半醒处春在轻寒轻暖中拂槛栁添吟鬓緑压阑花妬舞衣红晚来听唱梁州曲声绕吴姬扇底风
　　送张伯威提举
　　人生聚散等浮沤忆昔过从与胜游棋局敲残清夜月菊花吟老半窓秋客中送客难为别山外看山摠是愁回首片帆江路逺疎烟斜雨到西州
　　春日即事
　　园林芳事渐阑珊客思无聊午梦残红杏花繁蜂蜜饱碧芹香老燕泥干光阴有限髪已白勲业无成心尚丹倚徧吟阑天欲暮一帘风雨卷春寒
　　小酌
　　小酌园林酒半醺落红影里惜余春挿花归去蜂随帽傍栁行来莺避人白髪尚为千里客黄金难铸百年身何时归赋沧浪水浣我征衣万斛尘
　　城南即事
　　支笻破晓出南城古寺凄迷草自生几处亭台空锁钥百年人物尽丘茔雕梁语燕应无主废圃残花自有情世事转头皆梦境浮生何用苦营营
　　夜坐次林梅山韵
　　人倚幽窓夜未阑竹炉灰冷篆烟残一天露气星辰湿万壑风声草木寒老去客懐多感慨年来世事转艰难何时归隠孤山下明月梅花约共看
　　有感
　　自叹文章不遇时平生壮志与心违十年湖海无家住千里乡关有梦归残夜月寒灯晕淡髙秋天阔雁声微伤今思古愁无奈老泪斑斑湿客衣
　　生朝自述
　　都道人生七十稀老逢初度叹衰迟飞觞醉月贫无酒走笔吟春富有诗憔悴自怜蒲栁质劬劳空起蓼莪思门无贺客清如水独对兰花课楚辞
　　雪
　　片片随风整复斜飘来老鬓觉添华江山不夜月千里天地无私玉万家逺岸未春飞栁絮前邨破晓压梅花羔羊金帐应粗俗自掬氷泉煮石茶
　　九日客懐
　　乌帽斜欹白髪侵老来空忆旧登临一枝黄菊西风泪数畆苍苔故国心梧颤秋声庭露冷雁传寒信塞云深不须贳酒酬佳节只把陶诗细细吟
　　舟次樗蒱庙
　　短棹冲寒过浦东扁舟一叶载诗翁断烟流水残云外古木荒祠夕照中吟罢小楼何处笛酒醒孤枕半江风潮生潮落朝还暮堪叹人生自转蓬
　　月夜登楼
　　玉宇澄清暮霭收吟边怕倚仲宣楼寒蟾千里夜如昼新雁一声天欲秋湖海谁青豪杰眼风霜易白少年头更残忽听荒城角吹老梅花搃是愁
　　送慈川茅主簿入道
　　儒冠不戴戴星冠人世荣华作梦看谱出三茅终得道趣同五栁早休官月寒缑岭来笙鹤春蔼慈川忆枳鸾笑指方壶最深处凌空霞佩玉珊珊
　　月夜次修竹韵
　　徙倚吟阑傍野塘古谯莲漏滴更长月阶夜静蛩声切竹院秋深鹤梦凉坐挹水风侵袂冷眠分花露满身香浩歌欲遡明河去醉唤天孙织锦囊
　　寓浦东书懐
　　子规声里已非春消遣光阴只苦吟肘后无方医白髪床头有易胜黄金年来不作功名梦老去全灰富贵心独抱焦桐游海角纷纷俗耳少知音
　　呈营田司杜希圣提领
　　行李担书一鹤随莲香■〈巾兼〉幕政声驰山川太史九州岛记桑稼豳风七月诗如晦箕裘传相种少陵衣钵付孙枝谋身儒术谁云拙尧舜君民正此时
　　寄毛素轩宣慰
　　旌麾曽驻鉴湖边别去悤悤又两年清夜梦分千里月同乡人各一方天素知心事有鸥在欲寄音书无雁传见说使星临浙右明朝便买渡江船
　　酒趣
　　浊醪妙理契心期小瓮新篘香满巵闲里一生长是醉饮中三昧有谁知幕天席地忘形处枕曲眠糟得意时此味灵均应未解独醒到死欲何为
　　秋懐
　　雨里西风已倦游老懐悲感不禁秋世无阮籍谁青眼今有杜陵人白头雁摆行知兄弟义燕营巢为子孙谋谁怜湖海飘蓬客只影孤灯相对愁
　　偶书
　　频年踪迹堕江湖三径苔荒忆旧庐身老方知生计拙家贫渐觉故人疎松薪拾去朝炊黍渔火分来夜读书怨鹤惊猿应待我台山何日赋归欤
　　观史
　　梧风萧瑟雨初晴凉入书堂夜气清耿耿兰膏照千古迟迟莲漏转三更力于兴废应难助气为忠邪几不平掩巻长嗟方就枕窓前吚喔又鸡鸣
　　暮春
　　寂寞园林三月时客中几度见春归栁眉绿皱莺无语花脸红销蝶懒飞节物暗催双鬓老功名长与寸心违百年身世成何事回首西山又落晖
　　对月
　　万里无云天宇寛十分秋色上楼看月浮沧海蟾光湿星落明河象纬寒醉后尽教诗笔健吟边莫放酒杯干一声长笛知何处愁杀夜深人倚阑
　　秋夜
　　十分秋色满轩窓景物凄清夜气凉筛月帘栊金锁碎捣霜砧杵玉丁珰井梧叶脱无多影岩桂花雕不断香坐到更深吟兴动研池滴露写诗狂
　　寓舍即事
　　矮屋编茒槿缚篱诗人住处恰相宜万间突兀梦不到一室凄清心自知窓下无灯童睡早林间有月鹤归迟八荒便作庭除看南北东西任所之
　　书懐奉简兰若提举
　　十年湖海叹飘零晚景投闲百念轻看水看山真有味学书学剑恨无成竹风吟晓诗情动梧雨敲秋客梦惊老傍人门非乆计不如归去学渊明
　　登宝飞来峰【有井通海在塔下龟公墓越王台在侧】
　　乘风飞步碧崔嵬万壑千巗入眼来古甃直穿沧海破浮图髙拂白云开龟公埋没今无冢乌喙登临旧有台立尽斜阳欲归去一声孤雁过蓬莱
　　题吴实斋北山别业
　　北山佳景胜南山乘兴登临眼界寛樵斧伐云春谷暗渔榔敲月夜溪寒一区池占林泉胜四面天开图画看竹屋数间尘不到主人日日凭阑干
　　书馆
　　池馆深深锁翠凉课余多暇日偏长屋连湖水琴书润窓近花阴笔砚香吾道尚存贫亦乐客身长健老何妨十年心事闲搔首厌听蝉声送夕阳
　　依绿亭
　　数椽潇洒瞰清漪荡漾烟霏欲湿衣阑角寒光摇翡翠檐牙倒影浸琉璃荷边鼓瑟游鱼听栁外敲棋睡鹭飞洗尽红尘青眼客临流何惜赋新诗
　　秋思
　　天容凝碧换秋容残暑泠然一洗空梧叶多应愁夜雨葛衣渐觉怯西风十分淡冷砧声外一片凄凉雁影中兴动莼鲈欲归去季鹰心事恰相同
　　题四畅图
　　四畅图中四散人藤床对坐遣闲情搔头真有爬梳态搐鼻应无喷嚏声扪虱未闻谈世事捻须元不为科名一时快意皆真乐谁把丹青写得成
　　登宝林塔
　　屹立浮图可摘星吟边喜与客同登阑干六曲又六曲梯级一层髙一层极目江山无碍障着身霄汉欲飞腾雁来疑是题名处拂拭残碑问寺僧
　　偶述
　　漂泊江湖秪自怜人生穷达信关天老难干禄心灰矣贫不求人气浩然五斗岂能留靖节一瓢亦足乐颜渊客来问我生涯事闭户开书对圣贤
　　凉夜即事
　　凉入虚堂睡思浓夜深剪尽烛花红光摇珠箔梧桐月香透纱厨茉莉风欹枕觉来人不寐捻髭吟罢句难工小蛮问我诗成未诗在池塘草梦中
　　次月山少监客京韵
　　匹马搀春入帝京秋深犹未问归程一书不及因风寄千里空教共月明霄汉已随黄鹄举家山应负白鸥盟便须了却封侯事衣锦归来客亦荣
　　闻角
　　谯角吚呜到枕边边情似向曲中传梅花三弄月将晩榆塞一声霜满天织锦佳人应有恨枕戈老将想无眠争如二月春风市卖酒楼头听管弦
　　舟行送王琴所之澉川
　　晨星寥落曙光浮栁岸风轻送客舟万点逺山重迭恨一江流水浅深愁淡烟茅店家家晓白露枫林处处秋独倚蓬窓还自笑此身漂泊愧沙鸥
　　寄峡山胡府判
　　鉴湖狂客又西湖笔砚生涯计已迂五斗自惭腰不折四方安得口能餬家山迢逓乡心逺灯火凄凉客影孤莫悞风前看落雁尺书还肯寄来无
　　送姜仕可去馆
　　行止非人可预谋爱君无计与君留张仪失策犹存舌穆傅知几可掉头黯黯别懐江路晚萧萧行李驿亭秋明年我亦携书去不落人间第二筹
　　梅龙
　　孤根蟠屈浸氷湖蛰里阳和发朽枯雪树鳞封寒水玉月梢颔吐夜明珠暗香吹冷龙涎湿疎影涵清蜕骨癯安得华光叶公笔共描横水卧云图
　　江湖伟观
　　环峙山川秀气锺人烟楼阁郁重重潮生潮落东西浙云去云来南北峰海曙扶桑红影湿堤春杨栁绿阴浓子胥已逺岳侯死斗酒聊浇磊块胷
