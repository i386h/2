<!-- { "loadSidebar": true } -->
　　嗟乎徳则有隣才不必贵昔有耕于岩石而名动京师词感帝王乃位升【一作卑】武骑夫岂不遭昌运哉盖时命不齐竒偶有数当用贤之世贾谊窜于长沙居好文之朝崔驷放于辽海况大圣提象羣臣守规杜司户炳灵翰林研几策府有重名于天下而独秀于朝端徐陈应刘不得劘其垒何王沈谢适足靡其旗而载笔下寮三十余载秉不羁之操物莫同尘合絶唱之音人皆寡和羣公爱祢衡之俊留在京师天子以桓谭之非谪居外郡苍龙阉茂扁舟入吴告别千秋之庭回掉五湖之曲朝廷相送驻旌盖于城隅之子孤游淼风防于天际白云自出苍梧渐逺帝台半隠坐隔丹霄巴山一望魂断渌水于是邀白日借青苹追潇湘之游寄洞庭之乐吴歈楚舞右琴左壶【一作左琴右壶】将以缓燕客之心慰越人之思杜君乃挟琴起舞抗首髙歌哀皓首而未遇恐青春【一作云】之蹉跎且欲携幽兰结芳桂饮石泉以节味【一作明节】咏商山以卒嵗返耕饵术吾将老焉羣公嘉之赋诗以赠凡四十五人具题爵里合絶【集作舍絶】
　　晖上人房饯齐少府使入京序
　　前　人
　　永淳二年四月孟夏东海齐子官于此州虽黄绶位轻而青云望重故能委邦君而坐啸屈刺史而知名属乎銮驾廵方诸侯纳贡将欲对扬天子命我同行【集作行人】执玊帛而当朝拥騑骖而戒道指途河渭发引岷嵎粤以丙丁之日次于晖公别舍盖言离也尔其岩泉列坐竹树交庭吐青蔼于轩牕栖白云于左右参差池榭乱山水之清隂缭绕阶庭杂峯崕之异势入禅林而避暑肃风景于中林开水殿而追凉彻氛埃于户外瑶琴合奏翠斚时行谈窈窕于天人极留连于晷刻既而欢乐极良辰征攀白日而不回唱浮云而告别山光黯黯凝緑树之将曛岚气沉沉结苍云而遂晩虽同交未阻风月可留岐路方乖闗山成恨嗟乎朝廷子入期当贵于崇朝林岭吾栖学神仙而未毕青霞路絶朱绂途遥言此防之何时愿相逢而谁代永懐千古岂知仁者之交凡我三人盍崇不朽之迹斯文未丧题之此山同疏六韵云尔　　清隂【集作清音】
　　饯陈少府从军序
　　夫嵗月易得古人疾没代不称功业未成君子以自强不息岂非懐其寳思其用然后以取海内之名以定当年之策展其才力受以驱驰少府叔凤彩龙章才髙位下班超逺慕每言闗塞之勳梁竦长懐耻为州县之职属胡兵犯塞汉将临边商君用耕战之谋充国起屯田之策皇华出使言收疆场之功白水开筵遂为云雨之别尔其苍龙解角朱鸟司辰溽景薰【集作蒸】天炎光折地山川渐逺行人动游子之歌樽酒未空送客起贫交之赠嗟乎杨朱所以泣岐路苏武所以悲絶国古之来矣盍各言志以叙离歌
　　送懐州皇甫使君序　　　　宋之问
　　甸服三百里共京都叅化良吏二千石与天子分忧覃懐奥区必寄能者皇甫使君累司宠职夙着香名威恵厯刺于外台风流载欵于京国议者应南宫之象实谓光朝使乎奏西河之能更劳为郡襜帷即路供帐出郊宿雨碧滋浮汉城之气色朝阳红景入太山之草树新丰美酒不换离心函谷重闗能摇别恨河内未理暂借防恂颍川既辑伫归黄霸庙堂侧席羣公以尚义相髙川陆分途我辈以赠言为贵况筵开灞防路指太行请居人赠王粲之诗去者留阮公之作
　　送尹补阙入京序
　　河间尹公博物君子解褐调慈州司仓白云在天不乐为吏有竹林近鄠杜南山弹琴读书日益沦放虽道贵物外久无世情身退名髙再显天爵遂使公卿举手羔雁成羣无何勅书到秦徴诣函洛天子以其老成逹学昂藏有古人风命典著书职在补阙时议以为伯喈得召仲甫登闻既而借马入闗西携老防重见乔木载驰旧山念出处事违居人惜别离车将逺凡我同志赋诗赠行
　　三月三日于灞水曲饯豫州杜长史别昆季序
　　前　人
　　上巳佳游近郊春色朱轩映野见东流之祓禊白云在天怆南登之送别杜长史言辞灞浐将适荆河恋旧乡之乔木借故园之芳草鸰原四鸟是日分飞舆泉二龙此时云逺緑潭一望青山四极秦人去国乗右辅之脩途洛客思归忆东京之曲水请染翰操纸即事形言各赋兰亭之诗咸申葛陂之赠
　　送裴五司法赴都序
　　夫有别必感今昔共之盖理逼聚事均穷逹望秦是断肠之所况念故园懐洛多掩涕之人更分良友裴五官业传河寳才诞岳灵彩思有神须眉若画一日不见鄙恡都生千里送归风流忽逺朝英出饯回北走于郊隅野墅销雰引南山于庭际客饮恨而欢促席含情而景迟目乔树之将华青门恋旧背芳萱之稍吐金谷逢春举杯伊何愿君轸之少驻赋诗于是旌余志之所之敢谓座賔盍宣离唱
　　袁侍御席饯永昌独孤少府序
　　前　人
　　春其暮兮劳志士之幽叹友其行矣结吾徒之逺悲岂不以时物华嵗好事者赏而不足名流才子相欢者懐而不见河南独孤册风仪松竹词赋云泉清义多【一作许】南史之才选署半【一作曹署】北部之慰袁侍御风霜利器金石宏材执宪称柱下之雄礼士采域中之俊尔乃撰辰开宴考地疏筵落花覆沼悬藤扫砌竹林以清气娱賔兰畹以芳心爱客环坐三尺起君子之风祖道百壶酌贤人之酒去留交轸舞咏相喧管召鱼乐杯薰鸎醉此时奚【集作生】怨盛集无何是日増悲韶芳亦尽啼乌送晩遥栖御史之林班马嘶归近送舍人之驿夫登髙动咏赠逺形言岂鄙懐之庶几乃羣公之事业盍请离唱用贵洛阳之纸焉人采一言各题四韵
　　邺公园池饯韦侍郎神都留守序
　　张　説
　　夫良才出乎休运大任归乎令徳四海既安乃注意于贤相两都分正实具瞻于师尹鸾台侍郎兼左庶子韦公国之桢干人之表仪矜严有叔子之容持重得杨公之望门【集作闺】通禁省当朝称累代之名管综诸闱帖职尽一时之美顷以五星东聚八月西巡武王既入于镐京君陈当往于洛邑者【集无者字】中日晷之盈缩均天宇之防同清庙明堂政理之本也敖仓武库兵食之原也机务所总半天下之军国听讼寔繁连海隅之郡县恩有宻而处逺事有疎而授亲腹心遐寄惟贤是属嵗临单阏月在长嬴同萧何之居守当隂识之留镇北阙拜辞西堂宴饯大君垂藻承【集作乗】月露之光荣元良赐服被星海之耀润执事以同列之好载壶酒而送行邺公以弥甥之礼扫郊园【集有而字】留别此地有离洲别屿竹馆荷亭曲沼环合而连注丛山相望而间起幽隠长寂萧条逺风通终南之云气下昆明之水鸟尔其驻马青林肆筵碧岸清管四发坐客増悲髙台一望游人忘返韦公方祗率嘉命保厘成周树之风声流我王泽然而临觞不乐首路迟迟闱夕拜恋未央之宫阙锦服昼游懐杜林之桑梓层城日下髙盖云飞天子赋诗已载宠行之史羣公盛集湏传出宿之文凡若干首合成一巻陆生何幸暂游朝宰之间商也悲然轻述国风之序云尔
　　饯常侍舒公归觐序　　　　苏　颋
　　右骑常侍兼国子祭酒崇文舘学士舒公邦之硕儒也富于学深其智秉辟雍之礼讲金华之义者尝有日焉辨大而言若讷位髙而志益下造膝则人无异辞匪躬则我有余力仪正可象声希必应此所以孔光宻而张辅宠也故进避荣而荣自取退崇让而让得之既而命列幡旂焜煌照于西第徒成俎豆眷恋驰乎东国每洒涕而祈主将候顔以拜亲天子懐公逹之旧惜康成之往乃睠中留久而下制是月惟闰乘春载阳服老莱之衣飘组丈二拥终童之传送车数百晨省伟其传呼昼游嘉其饮饯来而喜惧经跃鲤之新泉至则光辉对回之旧浦夫志于道者二三子之莫逮善于孝者千万人之所説未有丹诚注于阙下白首登于堂上门生仰而结辙邦牧趋而负弩岂非训虞【一作防非】受封就宗传业俾鲁师之教者其冯母之荣乎于是丝庭华省之家虎观鸿都之士属鸧鹒鸣矣杨栁依依情摇江上之枫思结河边之草吴州日见楚山云絶莫不捧袂黯然弹毫以赠庶几离言之至知儒行之尊欤
　　饯宋司马序　　　　　　　张九龄
　　宋司马才通命塞云翼泥盘【集作蟠】蔡邕朔方不废琴书之业贾谊宣室欲言鬼神之事既而出宿南浦与鸿雁而【集作以】同归追饯北梁对江山【集作丘山】而不乐是日渚云欲霁林鸟将春惜时物之芳华重情人之自逺羣公有感中座无欢他日清风自当度之夕兹辰零雨得无子荆之咏遂相与援翰赋诗赠行
　　景龙观山亭集送宻县髙賛府序
　　前　人
　　景龙东山初生弟也始其署金牓筑凤台穷土木之功极冈峦之势议与盘古【集作石】同体造化较力何其壮哉自吾君茅茨不翦采椽不斵既抑华而务实将设教以垂范以故平阳化焉罢歌舞于其地麻姑见者变桑田于此时所谓长女之宫郁为列仙之馆其后常【集作尝】有好事以为胜游今日芳辰防手接袂往往而在祗取乐焉髙十官雌伏都畿星言至止闻殊庭之可尚召嘉客以相驩徒观其匠幽竒宅爽垲十里九坂岂唯梁氏之作千岩万壑宛是吴中之事青林脩竦【集作耸】而垂防緑萝防笼以结隂清流若镜下照金沙之底杂花如锦傍縁石菌之崖则可以藻饰形神挥斥氛滓相顾风尘之表无负云霄之槩既而东主西賔酒酣乐阕聚必有匪伊麋鹿之羣往而不返固亦山林之弊髙公乃振衣而起举杯有属却计送人出长安之东道退思征马向洛阳之南陌虽暂劳于州县迫于簿领方欲厌于承明资其骞跃夫如是相知意气何恨仳离盍赋诗焉以赠行者
　　送李郎中赴京序　　　　　孙　逖
　　今上有天下之十载銮辂在鄷而大夫师长庶士御事分曹成周俾賛居守嵗八月诏下东都召水部员外郎李公拜工部郎中崇徳也李公主善秉哲敏才虑行葆光能明冥枢自逹始以茂才擢第与今中书舍人许公俱补广陵掾相与沿逹淮泗啸謌云物雅颂有铄东南有光官匪慢而趣成道不行而乐在自时厥后盖四三年或翰飞禁垣或鹰腾仙阙接武轩陛迭耀冠剑夫岂求之欤皆温良恭俭譲以得之也所谓谦受益徳必闻昆仑琅玕南国橘柚无逺不届彼何言哉传置具车候亭出饯西颢沆砀北隂肃杀风落崤渑霜飞河濆金覊载驰紫亭何逺夫居四民时地利周所以贵冬官草奏议应列宿汉所以宠郎署之人也之徳也必能简孚乃职克休厥声天秩虚求名【疑】庭反席矣凡今作者赋诗赠行
　　送李侍御之芳黔中掌选序
　　髙阳氏之才子侍御其人焉夏之文求也艺兼而有之矣顷者持斧河朔独按専城明罚饬法所向风靡是以有黔中之往俾脩河朔之政不然者何万里而南为至如遐荒靡莫之俗置吏覊縻之道则众賔叙之矣倦谈者何得而称焉
　　送张补阙归邺序
　　余射策于洛城南门者有年数矣补阙张子尝同彚征逮挥翰于禁庭又聨官于近侍人各有旧所贵于同声吾爱其才敢忘于久要承明厌直河朔言归且邺惟旧都漳有深渉昔闻七子今在一门北州为营当有聚星之防西垣赠别请陈零雨之诗
　　送蒋胄曹充陇右营田判官序
　　前　人
　　古之使臣必有命介所以谋阙计事类能撰功蒋侯之往佐輶轩盖其义也夫其敏行精识长才博闻克荷诗礼之训聿脩清白之业故妙年从官已着老成之风卑飞未骋共许垂天之翼是行也必能使田有封洫事着典常储峙孔殷甲兵不顿爱人许国何以尚兹时中丞公亢宠天朝而子勤役边鄙岂不以策名委质者义方之大训出入顾复者常情之小慈不贵垂堂之説还倚门之望懿乎哉又闻君子之逺其子也河陇先秋鹰隼方击賛成纠慝今也其时羣公题之赋诗以赠
