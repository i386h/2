<!-- { "loadSidebar": true } -->
　　永兴吴君荃母林年二十二夫亡亡一月生君甫弥月大父继没太母胡与林昼夜苦誓保持孤遗强暴欲胁娶林林负儿与姑逃稍长鬻簪珥资其就学学垂成而林卒胡督之益力于是吴君为知名士吴氏宗赖以弗坠予谓托孤寄命丈夫所难而二母能之因为词以宣其哀词曰木则有枝兮妇则有夫嗟我二妇兮独何孤夫兮谓何兮子犹在腹为雌为雄兮吾将谁卜子之生兮幸非女朝哭夫兮暮抱儿乳夫有知兮无知相儿兮上缵遗绪夫虽死兮舅在堂子生弥月兮舅亦云亡姑哭舅兮又哭子抚厥孙兮涕泗其滂我二妇兮何为守空帏兮夜凄凄凉风惨兮中人蟋蟀鸣兮儿夜啼抚枕兮太息起绕床兮泪沾臆夫死有言兮耳犹闻。吾儿不育兮吴鬼安食。妇辟纑兮姑抱儿吾儿虽微兮吾夫在兹孰谓余兮荼蓼余甘之兮如饴彼何心兮狐鼠乘余孤兮谋覆吾祀跳梁瞰室兮啸众以呼谓余茕兮将焉与处山之石兮巍巍海之水兮靡有涯水可竭兮石可移身宁死▲以儿女语写壮士心 
　　兮节不可亏襁吾儿兮我负来何难兮去何阻夫有神兮愿为虎身寄虎腹兮免人余侮谅一死兮何难志未伸兮魂魄靡安姑寿康兮子苟能养瞑余目兮从夫九泉我姻兮我娅悯余孤兮余舍昔妾媵兮如云今只影兮灯夜汲涧兮手龟抱薪兮棘裂我衣首如蓬兮谁理未亡人兮何有容仪袖簪兮脱珥揭罗襦兮裂文绮粥之兮为谁式教兮我儿嗟我儿兮勿怠荒尔祖尔父兮厥闻孔彰我不死兮为尔之故尔能立兮尔父不亡夙出兮暮归不眠兮达旦勿谓母▲□想 
　　贫兮儋石无储吾儿读书兮我宁不饭儿践兮母言焚膏继晷兮以岁以年年忽及兮加冠文之声兮烂然妇于姑兮相与吴之先公兮庶几无馁感昔兮念今一悲兮一喜儿奉觞兮彩衣翩愿寿兮如彼南山将竭力兮终养母忽游兮不还姑抚妇兮泣呜呜曷不尔兮死无衰残兮不死尔盛年兮罹此毒痡孙悲号兮奉大母有孙存兮大母无苦大母无子兮孙无父孙多材兮善奉甘旨嗟二母兮亦孔之难誓死抚孤兮身死志完引千钧兮一发以手障兮惊澜二母死兮不死有子甚文兮善在国史国史旌铭兮五色有炜下烛泉扃兮上薄星纪彼何人兮艳妇夫尸在床兮笑言诩诩倾人宗兮殒人祀地下逢之兮颡汗犹泚呜呼哀哉家有妇兮国有臣妇死以姑兮臣死以君胡独二母兮吴祀是存呜呼胡独二母兮。吴氏是存。 

　　【 真情实事不假铺张字字神怆】 

　　○陆太史夫人哀词 【 有序】 

　　屠隆 
　　陆太史敬承丧其夫人痛悼而赋神伤太史达士赋神伤神可伤乎余为作哀挽而以旷语终焉 
　　有美玄娥窈窕连娟来偶喆士相将盛年士也早贵交戟之衷玉版金弢爇兰与芷夫人相之蹈道秉礼鳬雁宵往鸡呜戒起婉不及媟敬不废欢以肃以雍如蕙如兰浣濯必亲拮据无难备炊未馁。击絮未寒。士也晏客。畜醑治餐。士也远行。秣马装鞍。但见其给莫知其端厥德乃并厥情乃深人怜以色我怜以心珊瑚为珥玳瑁为簪芙蓉羽帐葡萄锦衾百龄无恙玉瑟雕琴一朝迁变荣华衰飒花落辞条。珠亡去匣。月冷虹梁。云栖画阁。香奁昼空。金锁夜合。鸾镜在台。蛛丝盈箧。雕床绣被。俨然空陈。御巾袤粉。更有何人。衣焚为灰。钗碎为尘。惨不忍见。动魄伤神素帷望影望不可亲有时入梦惝怳非真呜呼夫君□□□哀仰天而哭浮云为摧入室而叹悲风忽来能伤人心一夕夜台万物纷轮往来赡部偶然而合名为夫妇偶然而散如电如露大运行尽去不能顾美则琉璃。▲可以醒痴 
　　华则彩云。魂消香灭。空遗罗裙生游曲房死委荒坟千秋万岁同尽何云死也孰化生也孰造瞥而成合。瞥而凋耗。执而号之。为造物笑恩亦飘风爱亦飘风逐情遣累。以翔太空。 

　　【 浓语如雾冷语如霜】 

　　○哀襄王辞 【 有序】 

　　汪道昆 
　　余守襄襄庄王独亲守有加礼后十年余至庄王业巳弃国人余问园陵去国门百里而近余居楚习为之歌楚以哀之其辞曰 
　　思皇先后起郢中些睠兹近属茂乃庸些明明嗣服睦周宗些荃胡不居誉命同些繄昔宪王胙赤土些□共不二方于鲁些维王中兴及踵武些绵绵世祀保昌阜些荃胡不居享纯嘏些峩峩主器亶幼清些胡然而金胡然而玉俨容声些维仲若季淑且钓些荃胡不居翼有成些相彼后宫邦之媛些纮綖絺绤躬为俭些周南樛木无违怨些荃胡不居尚婉恋些宗公有事序本支些爇萧执鬯逆皇尸些僾然在位如见之些荃胡不居燕岁□些汉水方城亘千里些烝烝有众何可胜齿些巷歌里相辍弗起些于戏不忘不啻若其考妣些荃胡不居为民纪些故宫岋嶪。郁云兴些。高堂七仞。墄且平些。方连交倚。列丹楹些。洞房阿阁。籍重茵些。荃胡不居四体宁些东壁西昆。壮以丽些。长筵曲宴。礼乐备些。四坐行觞。歌既醉些。荃胡不居主高会些章华授简。盛文章些。厥有宋玉。独擅场些。仲宣邺下。当雁行些。杜陵奕叶。扬芬芳些。民歌出牧。临高阳些。落日倒载。甘楚狂些。此皆蝉脱。何有乡些。荃胡不居相翱翔些高唐之上。朝云幕些。粲粲天人。艳初日些。轻裾文履。纷来集些。便娟绰约。丽以则些。荃胡不居友琴瑟些翩翩汉浦。翔二妃些。英英结佩。光陆离些。若远若近。扬蛾眉些。荃胡不居引令仪些三湘七泽。下秋潦些。沅芷澧兰。富芳草些。荃胡不居可终老些阳阿激楚。歌杂陈些。倡以白雪。和阳春些。刘商刻羽。妙入神些。荃胡不居听其真些大椿有秋。菌无昔些。终古同归。彭殇匹些。洵美有子。其仪一些。人貌荣名。永无射些。王公有土。可用式些。乱曰灵之来兮夷犹乘白云兮驱蓐收灵之去兮阻修扈太一兮总九州岛怀故宇兮蒿目着遗爱兮千秋 

　　【 缠绵浓至不减楚些】 

　　◆祭文 

　　祭彭民望文 
　　祭黎惟敬少参文 
　　祭李于鳞文 
　　祭君典墓文 
　　祭二陆先生文 
　　戏为生祭周叔南文 
　　祭李卓吾先生文 
　　祭海忠介公文 
　　祭李松汀文 
　　祭饿死张烈妇文 
　　祭张睢阳文 
　　祭曹太公文 

　　○祭彭民望文 

　　李东阳 
　　老葵彭君民望既卒且禫其子长沙府学生骐归自京师君之友某乃能以束香端布为文寓骐使归以祭君曰呜呼老葵而止于斯生无以为存而死无以为归有禄也而家不得以为养有家也而身不得以为栖君于此时虽欲为无名之士不识字之人而亦不可得而为也然则学何为而博。诗何为而奇。举何凭而捷。闻何藉而驰。彼造物者何所厚而予。又何所靳而不施耶。嗟今之交如手翻覆惟我与子义则骨▲一语酸绝 
　　肉然而济难名死吾不如孔易致赙启殡吾不如宗器着状买石吾不如元王妻嫠居于家而吾不能赡。子游学于外而吾不能淑。乃徒絮酒为仪。悲歌当哭。挂徐剑而伤心。返桥车而痛腹。是将何助乎君而亦何慰乎仆也。我堂子居我陌子游魂乎来乎其在故丘山川悠悠道阻且修尔孤之还宛乎若送子之辀也数千里之外九原之下其有感于予之求之也耶 

　　【 真至而文】 

　　○祭黎惟敬少参文 

　　王世贞 
　　呜呼丙辰之春胥会招提余使而东于鳞乃西宗徐并镳觞榼提携明卿继之若鸟逐栖却误伯承改辙几迷君甫毕试其颊犹黧竭蹷而趋式燕以嘻余戏谓君生黎熟黎君笑而答生熟均半摉其褒中乃多篇翰虬龙郁屈虹霞焕烂二京可嗣五岭推冠余时吐舌口不及赞改席卜夜。清吹妙弹遏云停空呼斗□汉君独颓然。乐靡及乱庶几新沓。不作中散。曾几何日南北各天君椽銮坡余耕甫田世之弃余如一败旃公独宝之若狐白焉倦羽頳鳞。银钩灿然。愧无玉案。以报琼篇。散若蓬飞聚则丝牵余部吴兴君为不速颠倒裳衣。酒炙相属。遂登岘山。探讨松竹颜公洼樽磨藓以读放舟碧浪。改席浮玉。明月飞镜。皎洁天目。高山激弦。回波流曲。名画法书。恣君品录。屈指千载。此胜畴续。其后五岁余领冏卿君佐两制出入承明休沐之暇余或逢迎款段系门。凿落细倾。仅火再钻乃西郧征。君唱骊驹余音袅旌丙子之冬纳节归畊君时起告访我园亭短屐轻舠一二友生蹑披巑岏览撷葱青宾主东南胜事颇并粤峤之南。耿焉文星。知君得老。悬车羊城。鳞羽虽艰。音邮互继。君健饮噉。百年可致。有友桢伯书及家弟豫章片石刻君梦记谓一羽流矫矫其袂致音元美。君为我使。醒而笔之。三日忽逝若醉若寐又若蝉蜕非君仙游则我鬼趣君有令昆亦有哲嗣并君其三并拜天曹缙绅之阀孰与君高雅量冲襟恬进洁操千顷宏波静不为涛千仞层崖陟不令劳广文之绝。供奉之豪。君实兼之。所享独饶。有宫易仙。郁乎岧嶤。二子栖焉。服饵逍遥信君所梦君必与遨逝者奚憾存者奚忉呜呼哀哉 

　　【 缕缕如诉】 

　　○祭李于鳞文 

　　王世贞 
　　维隆庆四年八月十九日河南按察司按察使沧溟李先生于鳞卒于苫次其友人山西按察司按察使孤子王世贞闻讣之一日不及为位而以家艰归全明年之三月壬戌朔哀毁小定乃始能为诗百二十韵以哭之又为文一章絮酒炙鸡裹粮授其仆之济上而告先生曰呜呼维子文章。珠藏玉府。示世模楷为明粉黼独立熙台子鼓余舞炳烺长夜。追琢万古。余所心悲。郁曲龃龉。千二百言。亦足以吐其未竟者酹而告汝昔署爽鸠。从若风虎。为郎序迁。不隔跬武清霜昼粲白日宵炬子前西逝余亦东迈。高揭二华。■〈山上差下〉峩岱泰。黄河其间。烱一衣带。玉女腾噏。海若横眦。子之挂冠。凤矫鸿骞。余嗣解组。屈蠖哀蝉。凊泌衡门。其迹则然。所不接席。徂垂十年。圣人中兴。纁帛交贲。子时幡然。顾我色喜。当为女先。女其强起。余谢不可。子曰毋尔畴族女雠畴烛女幽得不思报节士所羞女以佚归。造物所仇。雪涕而冠。实维子谋。旬宣于浙。从子之后。汴绣子被。晋斧余授。太白配月。俯视列宿。云物睥睨。风云僝僽。子之哲妣。悠然见遗。扶服修途。吊影繐帷小人有毋能不攒思美疢朝□。夕而拂衣。奎璧晻翳。沧波竭涸。忽传子耗。既疑且愕。曾未回睫。家祸亦作。髓泪骈枯。肝腑寸凿。呜呼哀哉人生鲜欢。维事父母生我知我爰及朋友一旦尽矣。肤立同朽。维余与子。匪伹三益。薄禄微声。以逮休戚。凡子先驱。余必偕值。子今溘然。视我若捐。余独何恃。而能久全。余复何心。而游世间。子困尸谗。余困人言。存者受憎。殁者受怜。呜呼哀哉。惟昔济上。坐而丙夜。执手浩叹。谁为来者。尼■〈日冉〉暌则。轲周分驾。邈尔汉季。为两司马。不闻扬扢。以绍谟雅。兰金协契。山水齐徽。惟余二人。开辟所希。浮生如寄。胡能不归。金石可泐。荣名庶几。言犹在耳。其人巳非。呜呼哀哉子之遗孤。驹而汗血。子之遗编。家传白雪。有承相在。戚若昆弟。二三友生。其进未巳。素车虽杳。斑管娄纪。人谁无死。子死可矣。呜呼哀哉尚飨 

　　【 情言沁心酸言浸骨生死之涕尽于此矣】 

　　○祭君典墓文 

　　屠隆 
