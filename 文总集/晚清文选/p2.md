<!-- { "loadSidebar": true } -->
   且封关云者，为断鸦片也。若鸦片果因封关而断，亦何惮而不为。惟是大海茫茫，四通八达，鸦片断与不断，转不在乎关之封与不封。即如上冬以来，已不准英夷贸易，而臣等今春查访外洋信息，知其将货物载回夷埠，转将烟土换至粤洋。并闻奸夷口出狂言，谓关以内法度虽严，关以外汪洋无际。通商则受管束，而不能违禁，不通商则不受管束，而正好卖烟。此种贪狡之心，实堪令人发指。是以臣等近日更不得不于各海口倍加严拿。有一日而船烟并获数起者。可见英夷货去烟来之言，转非虚捏。不然，以外洋风浪之恶，而英夷仍不肯尽行开去，果何所图？ 
若如原奏所云，大小民船，概不准其出海，则又不能。缘广东民人，以海面为生者，尤倍于陆地。故有渔七耕三之说。又有三山六海之谣。若一概不准其出洋，其势即不可以终日。至捕渔者，只许在附近海内，此说虽亦近情。然既许出洋，则风信靡常，远近几难自定，又孰能于洋面而阻之？即使责令水师查禁，而昼伏则夜动，东拿则西逃，亦莫可如何之事。 
臣林则徐上年刊立章程，责令口岸澳甲，编列船号，责以五船互保，又令于风帆两面，及船身两旁，悉用大字书写姓名，以及里居牌保。惟船数至于无算，至今尚未编完。继又通行沿海县营，如有夷船窜至该辖，无论内洋外洋，均将附近各船，暂禁出口。必俟夷船远遁，始许口内开船。其平时出入渔舟，逐一验查，只许带一日之粮，不得多携食物。若银两洋钱，尤不许随带出口。庶可少除接济购买之弊。 
   至大黄茶叶二物，固属外夷要需。惟臣等历查向来大黄出口，多者不过一千担。缘每人所用无几，随身皆可收存，且尚非必不可无之物。不值为之厉禁。惟茶叶历年所销，自三十余万担至五十余万担不等。现在议立公所，酌中定制，不许各夷逾额多运。即为钳制之方。然第一要义，尤在沿海各口，查拿偷漏。若中路封关，操之过蹙，而东西各路，得以偷贩出洋，则正税徒亏，而漏卮依然莫塞。是以制驭之道，惟贵平允不偏，始不至转生他弊。若谓他国买回之后，难保不转卖英夷，此即内地行铺互售尚难家至日见，而况其在域外乎？ 
要知英夷平日广收厚积，本有长袖善舞之名。其分卖他夷，以牟余利，乃该夷之惯技。今断绝贸易之后，即使从他夷转售一二，亦已忍垢蒙耻，多吃暗亏。譬如大贾殷商，一旦仅开子店，寄人篱下，已觉难堪。惟操纵有方，备防无懈，则原奏所谓该夷当畏惧而求我者，将于是乎在矣。 
   至于备火船，练乡勇，募善泅之人等事，则臣等自上年至今，皆经筹商办理。惟待相机而动。即各山淡水，上年本已派弁守之。始则夷船以布帆兜接雨水，几于不能救渴。继而觅诸山麓，随处汲取不穷，则已守不胜守，似毋庸议。 
   总之，驭夷宜刚柔互用，不必视之太重，亦未便视之太轻。与其泾渭不分，转致无所忌惮，曷若薰莸有别，俾皆就我范围。而且用诸国以并拒诸夷，则有如踣鹿。若因英夷而并绝诸国则不啻驱鱼。此际机宜，不敢不慎。况所杜绝者，惟在鸦片。即原奏亦云，凡有夹带鸦片夷船，无论何国，不准通商。则不带鸦片者，仍皆准予通商，亦已明甚。彼各国夷人，原难保其始终不带。若果查出夹带，应即治以新例。不但绝其经商。如其无之，自不在峻拒之列也。 
又另片请将澳门西洋贸易，定以限制。查上年臣林则徐先已会同前督臣邓廷桢暨臣豫堃节次商议及之。嗣经核定章程，谕令澳门同知，转饬西洋夷目遵照。即如茶叶一项，每岁连箱，准给五十万斤，仍以三年通融并计，以示酌中之道。其他分条列款，该夷均已遵行。本年正月澳内容留英夷，即暂停西洋贸易。迨其将英夷驱出，仍即准令开关。亦与原奏请议章程，不谋而合。至所请责令澳夷代英夷保结一节，现既不准英夷贸易，自可毋庸置议。 

001-004密陈定海夷情片·林则徐 

   再臣等因粤洋现有英船，自必常通浙信，是以屡经设法密探定海情形。偶有觅得夷信，译出汉文，知此次领兵攻定海城者，名曰布嘛啉，其统兵之夷目一人，名曰咖至义律，系东印度水师提督。所坐夷船最大，名曰麦尔威厘，有炮七十四门。该船进定海港口时，碰于大礁之上，底穿一孔，入水甚深，几于沉没。又有带兵夷官职分颇大之呵兰打，被我师打死。现在英逆甚望法海居民，回至该处与之同住。而民人屡招不至。所出章程，亦无人肯信。沿海渔船，悉皆避去。各夷船本系随带鸦片，售作资粮。今已火食无多。转瞬风色将转，均甚愁急等情。是其伎俩之穷，已可概见。 
   臣等窃思粤省民人患其与夷相习，而此时浙省之民转欲其习于夷而后便于行事。若如夷信所言，火食无多，又恐风色将转，是正有可乘之机。与其交镝于海洋，未必即有把握，莫若诱擒于陆地，逆夷更无能为。或将兵勇扮作乡民，或将乡民练为壮勇，陆续回至该处，诈为见招而返，愿与久居。一经聚有多人，约期动手，杀之将如鸡狗。行见异种无遗。惟机缄不可泄露。现闻该逆中有咭吐立一名，伪为定海县官。其人能为华言，更须防其诡计。臣等已具密函，飞致浙江抚臣乌□斟酌办理。第系遥揣情形，未知当否？谨再附片密陈。 

001-005密陈夷务不能歇手片·林则徐 

   再臣渥受厚恩，天良难昧。每念一身之获咎犹小，而国体之攸关甚大。不敢不以见闻所及，敬为圣主陈之。 
   查此次英逆所憾在粤省，而滋扰乃在浙省。虽变动若出于意外，其穷蹙正在于意中。盖逆夷所不肯灰心者，以鸦片获利之重，每岁易换纹银出洋，多至数千万两。若在粤得以复兴旧业，何必远赴浙洋。现闻其于定海一带，大张招帖，每鸦片一斤，只卖洋钱一圆。是即在该国孟啊啦等处出产之区，尚且不敷成本。其所以甘心亏折，急于觅销者，或云以给雇资，或云以充食用。并闻其在夷洋各埠，赁船雇兵而来，费用之繁，日以数万金计。即炮子火药，亦不能日久支持。穷蹙之形，已可概见。 
   又夷人向来过冬，以毡为暖，不着皮衣。盖其素性然也。浙省地寒，势必不能忍受。现有夷信到粤，已言定海阴湿之气，病死者甚多。大抵朔风戒严，自然舍去舟山，扬帆南窜。而各国夷商之在粤者，自六月以来，贸易为英夷所阻，亦各气愤不平，均欲由该国派来兵船，与之讲理。 
是该逆现有进退维谷之势，能不内却于心。惟其虚骄性成，愈穷蹙时愈欲显其桀骜，试其恫喝。甚且别生秘计，冀得阴售其奸。如一切皆不得行，仍必贴然俯伏。臣前此屡经体验，颇悉其情。即此时不值与之海上交锋，而第固守藩篱，亦足使之坐困也。 
   夫自古顽苗逆命，初无损于尧舜之朝。我皇上以尧舜之治治中外，知鸦片之为害甚于洪水猛兽，即尧舜在今日，亦不能不为驱除。圣人执法惩奸，实为天下万世计。而天下万世之人，亦断无以鸦片为不必禁之理。若谓夷兵之来，系由禁烟而起，则彼之以鸦片入内地者，早已包存祸心。发之于此时，与发之于异日，其轻重当必有辨矣。 
臣愚以为鸦片之流毒于内地，犹痈疽之流毒于人心也。痈疽生则以渐而成脓，鸦片来，则以渐而致寇。原属意计中事。若在数十年前查办，其时吸者尚少，禁令易行。犹如未经成脓之痈，内毒或可解散。今则毒流已久譬诸痈疽作痛，不得不亟为拔脓。而逆夷滋扰浙洋，即与溃脓无异。然惟脓溃而后疾去。果其如法医治，托里扶元，待至脓尽之时，自然结痂收口。若因肿痛而别筹消散，万一毒邪内伏，诚恐患在养痈矣。 
   溯自查办鸦片以来，幸赖乾断严明，天威震叠，趸船二万余箱之缴，系英夷领事义律自行递禀求收。现有汉夷字原禀可查。并有夷纸印封可验。继而在虎门毁化烟土，先期出示，准令夷人观看。维时来观之夷人，有撰为夷文数千言，以纪其事者。大意谓天朝法令，足服人心。今夷书中具载其文。谅外域尽能传诵。迨后各国来船，遵具切结，写明如有夹带鸦片，人即正法，船货没官，亦以汉夷字合为一纸。自结之后，查验他国夷船，皆已绝无鸦片。 
惟英逆不遵法度，且肆鸱张，是以特奉谕旨，断其贸易。然未有浙洋之事，或尚可以仰恳恩施。今既攻占城池，戕害文武，逆情显著，中外咸闻。非惟难许通商，自当以威服叛。第恐议者以为内地船炮，非外夷之敌。与其旷日持久，何如设法羁縻。抑知夷性无厌，得一步又进一步。若使威不能克，即恐患无已时。且他国效尤，更不可不虑。臣之愚昧，务思上崇国体，下慑夷情。实不敢稍存游移之见也。 
   即以船炮而言，本为防海必需之物。虽一时难以猝办，而为长久计，亦不得不先事筹维。且广东利在通商。自道光元年至今，粤海关已征银三千余万两。收其利者，必须预防其害。若前此以关税十分之一制炮造船，则制夷已可裕如，何至尚形棘手。 
臣节次伏读谕旨，以税银何足计较，仰见圣主内本外末，不言有无，诚足昭垂奕祀。但粤东关税，既比他省丰饶，则以通夷之银，量为防夷之用。从此制炮，必求极利，造船必求极坚。似经费可以酌筹，即裨益实非浅鲜矣。 
臣于夷务办理不善，正在奏请治罪，何敢更献刍荛。然苟有裨国家，虽顶踵捐糜，亦不敢自惜。倘蒙格外天恩，宽其一线，或令戴罪前赴浙省，随营效力，以赎前愆，臣必当殚竭血诚，以图克复。自粤省各处口隘防堵加严，察看现在情形，逆夷似无可乘之隙。藉堪仰慰宸怀。 


001-006查勘矿厂情形试行开采疏·林则徐 

   窃准部咨，奉上谕，前因户部奏筹备库款一摺，当派宗人府大学士军机大臣会同妥议具奏。兹据另议章程五条，无非就自然之利，斟酌损益。惟在该督抚等，各就地方情形，熟商妥议，立定章程，具奏等因。钦此。臣等跪诵再三，仰见圣主裕国足民，利用厚生之至意。复查新定章程五条，内如河工漕务，本为滇省所无，盐务则向有定章，并无悬引堕课，自应遵旨，无庸更易。至钱粮年清年款各税，尽收尽解，均无蒂欠。除将应造清册，饬属依限据实造报听候稽查，以昭划一外，计滇省所应办者，首在开采一事。敢不详慎筹维。 
复思有土有财，货原恶其弃于地，因利而利，富仍使之藏于民。果能经理得宜，自可推行无弊。考之《周礼》丱人，掌金玉锡石之地。注云：丱之言矿也。其曰为之厉禁以守者，为未经开采言之也。曰以时取之，物其地，图而授之，巡其禁令。此即明言开采之法，为后世所仿而行焉者也。 
