<!-- { "loadSidebar": true } -->
    （上缺）咏常流非乎高韵自然，灵心无阂，曷能韶问联古，垂光不世若是哉！府（缺）让帝；平恩贵威，敞丹第而封侯。弈叶承家，沦澜浸远，莫不光被金简，炯（缺）夫兴叹，当俟雄飞；萧何以刀笔见称，初犹雌伏。祖耀，随滕王东阁祭酒。仪（缺）礼。父神，雅有奇节，居多胜气，虽簪玺夺目，常泊如也。漆园非遁，自许逍遥，（缺）踪，生甫初孩，聪而善对，孝悌由乎天性，仁慈发乎率由。自六经笔削之馀，（缺）有之不习而妙矣。贞观年，制授杭州录事参军。纲纪六曹，风飙四起，吴（缺）恩信察奸邪。叶县飞凫，时来谒帝；中牟乳翟，化及游童。岂唯我述冥恩庸（缺）隆二年，制除恒州司马。城邻代野，塞□胡郊，俗负雄边，人多侠气。爰自（缺）农桑，张露冕之风，裕题舆之绩，严城偃析，侦橹销烽，家含鼓腹之歌，人有（缺）户。文明年，突厥猖狂，潜伺寇掠，寒胶既折，冻水初坚，古满月而宵飞，涨秋（缺）城思周灵契马生，则扬烟保谷，精无无方，卒令丑类潜奔，凶徒骇散。寻除（缺）佐，将谓盐梅利往，鼎调饪於槐司；簪绂时来，节声明於衮路。而辅仁徒说（缺）六月七日，寤疾卒於私第，春秋六十五。夫人华阴郡君杨氏，赤泉鸿胤，朱（缺）周别生而玉度，长协金箱，奉柔训以宜家，缮榛修而主馈。若乃纂组之饰，（缺）岁通天二年正月五日，春秋七十六，卒於私第。子彦协等思极终忧，情逾（缺）礼，以景龙三年七月十九日合葬於长安县西龙首原，礼也。若夫纂撰家（缺）深碑迁山顶，而其中有象，与恍忽而无穷，人莫不知，贯幽明而独在者，不（缺）色丝之雄绩，哀哉！俾九原之可作，知孝心於古石。颂曰：
    （上缺）起乎贤林。嵩丘之阳，汝坟之阴。时之永矣，东箭南金。二祖肃肃，道为君子。（缺）光文史。皇考恬素，独酌元猷。风情隘俗，文气横秋。濯缨沧渚，洗耳清流。（缺）传其淑。幽兰作操，丛蓍韫卜。精动时主，人徵象木。鹤鸣在阴，鸿飞于陆。（缺）生彩词。情忘耻过，狱去惟疑。灾蝗避境，奸吏惩欺。我求寺任，翩然遥集。笔（缺）靡及。北门雄镇，南望边冲。戎尘每举，汉甲常逢。自从为政，亭绝飞烽。允（缺）桑是竞。户闻耻革，家兴廉正。旋降玺书，恭承爵命。咨运流之何止，痛（缺）已窟。碑表徒象，光灵永歇。无复明镜照春颜，唯有霜枝挂秋月。（石刻。《八琼室金石补正》四十九、《金石萃编补略》二）



    ●卷十八
    ☆王昕
    昕，长安时人。
    ○王美畅夫人长孙氏墓志铭（并序）
    夫人长孙氏，河南郡人也。七族疏派，十姓分源。茂绪洪宗，光辉於图史；通槐烈棘，昭绚於缣缃。曾祖敞，随金紫光禄大夫宗正卿平原郡开国公；祖义常，唐通议大夫华容郡公；或名高去病，或声重隐之，乍酌贪泉，□论兵法。父朝散大夫怀州河内令、瀛州司马，贰职十城，道光於展骥；弦歌百里，化孚於驯翟。夫人兰畹传芳，琼田泻润，禀三灵之淳粹，挺四德之英姿，敬慎礼仪，允恭箴训。初笄之年，适于太原王氏。三周既御，百两言归，琴瑟既谐，条枚是则。菊铭椒颂，烛耀於心田；鹓绮鹤纹，发挥於意匠。通闺仰其柔范，列阃挹其清猷。初别敕拜成安郡君，寻除怀德郡君，以德升荣，从夫锡帙，既同石窌，更似延乡。圣历元年，王府君止坐梴灾，奠楹俄及。夫人柏舟靡托，葛藟无依，志殒形存，景心誓□。既而浮休迥薄，干运推迁，与善徒欺，俄婴沉痼。琼田灵草，重遇无期；西域胡香，再逢无日。呜呼哀哉！以大足元年六月廿六日薨于汝州私第，春秋五十有四。夫人宿植得本，深悟法门，舍离荩缠，超山爱网。以为合葬非古，何必同坟，乃遗令於洛川合宫县界龙门山寺侧，为空以安神埏。子昕等孝穷地义，礼极天经，思切风枝，哀缠霜露。从命则情所未忍，违教则心用荒然，乃询访通人，敬遵遗训，遂以长安三年，梯山凿道，架险穿空，构石崇其基，絮陈其隙，与天地而长固，等灵光而岿然。乃为铭曰：
    □矣洪绪，悠哉霸图。辽河建国，灵武开都。山川演贶，人物英谟。（其一）
    诞斯令德，作嫔君子。声茂葛覃，道超江汜。调谐琴瑟，誉芳兰芷。有洸淑慎，无刑愠喜。（其二）
    良人捐背，樛枝靡托。遗角窈冥，堂隅萧索。阅水波逝，虞泉景薄。风劲兰摧，霜霏桂落。（其三）
    寒惊岭北，日惨山西。灵輀动驾，哀挽凝凄。松帷露泣，柏帐风啼。芳徽无泯，天地俱齐。（其四）（石刻。《唐代墓志汇编长安五四》）
    ☆马德表
    德表，武后时朝议郎行合州司马。
    ○庆林观铜钟铭
    维大周长安肆年岁次甲辰拾月癸丑朔贰日甲寅，合州庆林观观主蒲真应等，奉为圣神皇帝陛下敬造其钟一口，重肆伯斤。普及法界苍生，并同斯福。（拓本）
    ☆王安仁
    安仁，武后朝人。
    ○大唐故文林郎王君夫人墓志铭（并序）
    夫人雍州乾封人也。原夫灵根■茂，秀玉树之青葱；纯派悠长，控珠流而浩汗。由是声尘肸蚃，冠荩蝉联，备佐方册，可略言矣。曾祖等并抽芒星纬，毓庆云枝，渐鸿陆而游天，激龙津而运海。父义通，任秦州上邽县令。牛刀游刃，武城之誉克隆；鱼跃享鲜，莱芜之芳式序。积善馀庆，信而有徵。夫人则柏明府第三女也。骊川孕彩，虹浦翘姿，藻四德而扬芬，劭三从而裕。年甫十五，适于王氏。粉绘从邻之训，财成断织之规，钦若张箴，允厘曹诫。所谓兰闺淑慎，袭蘅薄而流芳；岂图夜台超忽，掩泉扃而■魄。粤以上元元年岁次甲戌八月戊寅朔廿二日己亥，寝疾终於醴泉里第，春秋七十有一。即以其年八月廿九日，权殡于长安城西一十五里高烽原，礼也。子安仁等风枝结欷，寒泉增感，青乌演兆，犹未祔於重衾；黄垆启隧，轸分茔於改卜。丹青歇灭，人事推迁，爰阐德音，式题贞石。其词曰：
    龙邱锡祚，虹姿绚美。猗欤令淑，克明终始。柔婉自天，徽猷在己。丹桂流馥，紫兰贻社。于嗟□范，倏掩芳荪。鹓机网织，鸾镜尘昏。风凄陇隧，月落山门。天长地久，身翳名存。（《绩语堂碑录》戌）
    ☆冉元一
    元一，武后时人。
    ○大周故薛府君墓志铭（并序）
    公讳刚，字（原空二字）河东人也。炎精爽驭，土瑞摽基，山海沸腾，人灵荡覆。君游弱丧，遂为京兆人焉。公之先祖，光华史册。公气袭冲和，姿摽孤秀，陛沈人隐，捐利忘名。而积善无徵，俄惊怛化。（原空二字）年□月（原空二字）日终于龙首里第，春秋（原空三字）旋以其年□月（原空二字）日葬于长安龙首原，礼也。夫人戴氏，早丧而夫，位居孀妇，孤育稚子，卅馀年内不愧心，外无惭影，卫姜陈妇，谢德攀贤。寻以（原空三字）年（原空二字）日终于怀远里第，春秋（原空三字）即以其年（原空二字）月（原空二字）日权殡此原也。子天护等行高曾闵，孝答劬劳，式遵异室之仪，聿奉同衾之礼。粤以久视元年岁次庚子五月已酉朔廿四日壬午，乃迁坟合葬。苍山激溜，碧海杨尘，勒兹贞石，永播良薰。其铭曰：
    於穆幽灵，生为隐逸。聘于戴氏，宜其家室。齐体合欢，交臂相失。今榇虽两，其坟是一。永趍玄夜，长辞皎日。勒夫珉础，传乎英实。（石刻）
    ☆高延贵
    延贵，长安时人。
    ○石龛造像记
    夫悠悠三界，俱迷五浊之因；蠢蠢四生，未窥一乘之境。蒙埃尘於梦幻，隔视听於津梁，朝露溘尽，前涂何托？渤海高延贵卓尔生死，超然先觉，知灭灭之常乐，识空空之妙理，眷兹朽宅，思树法桥，敬造石龛阿弥阤像一铺。具相端严，真容澄莹。金莲菡萏，如生功德之池；宝树失疏，即荫经行之地。所愿以兹胜业，垂此妙因，凡应含灵，俱升彼岸。长安三年七月十五日敬造。（石刻）
    ☆姚庭筠
    庭筠，中宗时官右卫郎将。宗楚客引为御史中丞。《全唐文》八百十九有传。
    ○请诛魏元忠奏
    臣闻贞观中，兵部尚书侯君集有社稷元勋，蒙赐铁券，後与太子承乾谋反，法司断以极法，太宗临朝，谓群臣曰：“君集有功于国，朕将乞其性命，公卿等许我乎？”于时群臣进争，皆云：“君集拟危社稷，天地不容，请处斩之，以明大法。”太宗涕泣与诀，令依国典，斩於四达之衢，以谢天下。其後房遗爱、薛万彻及齐王祐等作逆，虽是懿亲，皆从国法诛戮。今魏元忠与李多祚等结构谋反，并男俱入逆徒，陛下仁恩，欲掩其过。臣今讦扬，是犯龙鳞，忤主意，但以事缘宗社，岂能希旨不言。且元忠功不逮君集，又非国戚，君集等以形才见，未有兵戈，元忠等兵缠紫微，围逼神座。今朝廷宣议，皆言元忠爨逆，合赤族污宫，在朝廷有朋党宽救其恶，为饰诈词，以惑圣听。昔宣尼为鲁司寇七月，诛少正卿。臣蒙擢居宪司，已经十日，不能诛锄逆党，息朝廷纷议，可谓素殄尸禄，负陛下鼎镬之烹。愿行两观之诛，以绝四凶之慝。（《册府元龟》五百二十二）
    ☆毕彦
    彦，中宗时乡贡进士。
    ○大唐利州刺史毕公柏堂寺菩提瑞象颂（并序）
