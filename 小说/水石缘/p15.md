<!-- { "loadSidebar": true } -->

第十九段　深闺临别订鸳盟　孤棹逢秋辞锦水
　　盈盈自聆石生衷曲，并见朗砖诗句，明示以己所适归，暗自欣幸。迨闻其父母欲谋东归，默默含愁。后与生晤对时，则颦眉无语。生与之言，或勉强应答。遂令采苹扃户，不复出见。石生心忙意乱，不知所出，复令采绿来呼采苹。采苹私自到斋，生曰：“姊姊不情，闭关谢客，子心亦忍也。”采苹曰：“衷肠堆积，郁不能吐。”石生诘问，采苹将清氏之话为生言之。石生爽然若失。复求采苹来劝盈盈出园。盈盈不应。
　　迨至一叶惊秋，早是新凉换暑，散人见案上《水经》渐次告成，谓生曰：“由西北入东南，虽隆冬日近温和；由东南入西北，虽炎夏日就寒冷。秦中乃冱寒之地，先生又柔脆之躯，若再稽迟，恐去路寒风袭袂。那和尚如孤云野鹤，游无定向，止无常所，回寺之期正难预必。依仆愚见，先生不若且到秦中，待锦旋之日再来访彼。若蒙不弃，仆当悬榻以待！尊意如何？”生慨然曰：“承翁指教，不日即当束装。俟探亲回日，终当再造仙居，以图良晤！”
　　采苹闻之，告盈盈曰：“闻石生不久就要起身，他此去如弩箭离弦，必不再返。姊姊若将天赐奇缘轻轻撒手。倘日后适非其人，终身之悔何及！姊姊何忘庭下落花之叹！还是飞缀绣帘的好？还是抛堕尘土的好？”盈盈不答。
　　石生临行之先一日，招采苹至曰：“别在旦夕，欲求一见姊姊，望你做个周方。”采苹曰：“我已曾苦口劝他，他只是不应。奈何？”生曰：“事急矣！若今番漫然别去，日后萍梗东西，欲再求如今日与子殷勤握手，势必不能！不但于姊姊情缘难断，即贤卿一片芳心，我亦怎能抛舍？务祈为我谋之！”采苹曰：“我窥姊姊含愁不语，知其不能忘情。你作一简招之，我代你持去。”生甚喜，随展一笺，蘸笔半晌不能落纸，顾采苹曰：“仓遽中笔枯意涩，竟无只字，将如之何？”采苹曰：“只须恳切为上，何必修词？”生拈唐句一绝书付采苹曰：“词实不能达意，全仗你从旁力劝。立俟回音，万勿有误！”采苹应诺，持送盈盈。盈盈展看，诗云：
　　依迟动车马，惆怅出松萝。
　　忍别青山去，其如绿水何？
　　看毕，黯然泪落。采苹复劝曰：“从来男女情钟，父母亦不能强。姊姊须早自为计，若一念游移，自误不小。石生求见甚殷，姊姊切勿绝之已甚！”盈盈衔之。抵暮，令采苹招生入房。采苹甚喜。
　　时寺僧拈花闻生欲去，是日午后备下斋筵，请散人与生入寺话别，至暮方回。散人复备酒祖饯，亦招拈花来陪。生曰：“隆情饫领已多，何敢复当盛席！”散人曰：“先生此来如风送滕王，老朽愧非伯屿，明日文轩载道，特设杯酒，劝君满饮休辞，以永今夕。”石生称谢。向拈花曰：“本欲待尊师返锡而去，奈时叙已逢摇落，不能再留。但不知花源屈曲，从何得达荆襄？”拈花曰：“此去不过数日，即入通衢。贫衲有一小小山川图记，指画甚明。先生带去。此后重来，可无失路之虞。”遂取付生。生喜曰：“得蒙指示，庶几不致迷津。”散人举杯相劝。
　　生以日间不得采苹回信，暗自焦急，屡欲离席，散人坐劝不起。采苹入厨下催曰：“不过是这几样菜，一总搬搬出去罢了！一碗一碗不知要献到几时。”清氏听见曰：“怎么倒要你着忙？”采苹曰：“夜深了，好早些让和尚回去。”既而酒散，拈花回寺。散人复呼采绿送茶至书房，与生坐谈。
　　采苹悄至竹边窥探，暗自懊恼曰：“我不晓得就有这许多话，诗云子曰的说了这几个月，难道还说不完？”回到房中，盈盈挑灯静坐，见采苹入房，乃曰：“我身子倦了，收拾我睡罢！”采苹曰：“姊姊你又来了！我已约下石生，若不叫他进来，又道是我戏弄他。”盈盈曰：“夜已将分，再等到几时？便是他来，也无言可说，徒添得一番愁叹。”采苹曰：“要愁也只在姊姊，要喜也只在姊姊。”言毕，转到清氏房内曰：“石相公明日要起早，好去请老相公进来了。”清氏呼采绿提灯去接。采绿和衣倒在床上睡得烂熟，采苹推摇半日，才得惺忪，提灯入园。散人遂别生进内。采苹复俟其就寝，始到斋中。生忙问曰：“你来了，姊姊可容一见么？”采苹曰：“允了。”遂同入庭内。采苹低语曰：“我在外面，你自家进去。”生入房，见盈盈隐几而卧。悄拍香肩，轻呼：“姊姊。”盈盈惊觉。生曰：“不才梗迹萍踪，不能久图欢聚。值此须臾对面，愿姊姊暂宽怀抱，一叙离情！”盈盈起立，延生就坐曰：“君来如春梦，去似秋云，此番别去，吴峰湘水各图梦绕情随耳！”生曰：“不才积愫前已具陈，虽暂时分袂，明春买棹重来。见朗砖和尚便当央媒议聘，永图合璧。祈姊姊勿作此言！”盈盈回身，背灯含叹。生曰：“前疑姊姊几番晤对欢寡愁殷，迨问采苹姊，始知其故。但好事多磨，从来如此。那和尚赠我的诗历历验如符谶，江上之舟非无因而误，溪头之句似有约而来。一任地老天昏，不才断不肯将入掌明珠轻轻弃掷！”盈盈俯首无言。石生近前，执其手曰：“尔我良缘，皆由夙世！蜡丸诗句已明指出‘先盟合浦玉人’，今晚正欲与姊姊共践神僧诗意。尊慈言虽如此，但求姊姊千金一诺，宁虑无成？”盈盈良久曰：“父母之命，媒约之言，无一于此。妾自惭葑菲，恐君心不固，终以鄙陋见遗，则眼下空言皆成画饼！”生曰：“苟有遐心，难逃天谴。月为我谋，星为我妁。庭花砌草，皆吾证也！”乃剪灯誓曰：“若相忘，有如此火！”盈盈怃然曰：“感君不弃，妾亦不忍轻付东流，愿守区区以待君！”生大喜曰：“得蒙见许，不才无愧此生，当永矢衔结之报。”
　　采苹听毕，欣然入室曰：“既已璧合珠联，便可愁消恨释。”急转身持酒酌云：“石相公和姊姊先串饮一杯儿，预兆他年合卺。”盈盈含赧。生曰：“得如子言，喜花儿插你个满头红，喜酒儿吃你个千日醉。只是一件，我那匣里奇珍也该赐还了！”采苹曰：“诗不必言。只那两幅小画所宝在那一幅？”生曰：“雁图乃二美之贻，绣岭图不过老衲所赠。”采苹曰：“这等说，石相公是个假回回，不识宝的。姊姊，单留下绣岭图，别的都还了他。”盈盈含笑。生诘问，盈盈曰：“岭图乃山僧丐妾所写，向欲以丹青请政，谁知拙笔先在竹笥。”遂取出付出，生展看，喜曰：“疑画家无此妙笔！今宵展玩，越觉山鸟欲啼，林叶如动。”采苹笑曰：“大江中使帆，好转风得快！”盈盈曰：“虽蒙虚誉，安能及雁图之美！”生曰：“二女安敢与吾姊较？”盈盈曰“前观山僧诗句，当与二女有同居之日。”生曰：“快心之事不可多求，若还得陇望蜀，御前鸩酒姊姊能为我辞乎？”盈盈含笑。生遂取出蜡丸诗句曰：“绣岭图予当珍藏，此诗及雁图即付姊姊留下。”盈盈甚喜。
　　二人唧唧哝哝，情不忍释。倏尔鸡鸣，倏尔月落，又倏尔山寺晨钟当当响动。生见灯光已淡，窗纸渐明，不敢再停。盈盈黯然携手，送出中庭曰：“客途萧瑟，万宜珍重！”生揖而别。
　　采苹启户送出湖山之外。生持之曰：“意欲与卿略叙幽情，奈离愁恻恻，魂先断矣！”采苹曰：“且喜先生已订丝罗，异日百年相守，妾荐枕有日矣！”天既明，生入寺别拈花，拈花相送山下。归别散人，乃就道。
　　第二十段　山总戎绝亲驰伪札　水散人拷婢得真情
　　石生自离绣岭，散人命居人送出花源。既达襄阳，即辞舟策马，由商山过蓝桥，逾秦岭，经碧天洞，下七盘坡，入蓝关访种玉处。一路崇山峻岭，逾越浃旬，始抵幕府。
　　山公接见，大喜曰：“去冬书来招你，为何此际才到？”生曰：“春日离家，因中途迷路，误入荆南，逗留数月，到此不觉秋深了。”公问迷路之由。生述朗砖赠图并江帆误张之事。公大奇之，遂索岭图观看。因问此岭座落何所，生曰：“这岭在洞庭之旁，与九嶷相去不远。一路山回水合，虽居人村境，俨绝尘寰。”公曰：“子今从何得出？”生复出拈花所赠舆图曰：“既得此图，复有居民相送，故得不迷。”公取图看毕曰：“我为望你不至，近日刚又遣使回家，惜乎虚此一行！”生骇曰：“使至，怎免老母一惊？”遂作书宁母，言迷棹入楚，留住绣岭之故。且致书松、云，密札梅、柳，将得遇盈盈，二人订约一节，附知二女。即日驰使回南。
　　山公亲对石生言及姻事。生如聋似哑，全然不答。翠微闻之，谓养娘曰：“此奴倔强犹昔！”有裨将谷应，善治军，为山公心膂。公以谷应为媒，屡请于生。生曰：“婚姻之事，如斋中罗列古董，宜位置天然，又如匠工穿架栋梁，须笋缝并合。若由勉强，终愧好逑！”谷应曰：“小姐玉叶金枝，先生才华国宝，正宜共赋河洲，遂鼓瑟琴之乐，何愧好逑？”石生被缠无奈，语之曰：“予已结有丝罗，烦为转达，免得家母舅费心！”谷应如其言以报公。
　　公不肯信，亲问生曰：“表姊议姻已非一日，我来时又曾与汝母面订，汝言另结丝罗，却是谁氏之女？”生以实情相告，曰：“来时客居绣岭，已与居停水氏约为婚矣！”公笑曰：“不足信也，汝不过一时借口。萍水相逢，何遽有定婚之理？”生曰：“实系真情，并非借口。”翌日，公又令谷应细细探生，果与水姓联姻。面语生曰：“汝所言绣岭之约，不过邂逅一言，何足为凭？汝若听从吾语，水家姻事吾当遣使到彼，为尔谢绝！”生讶曰：“姻亲何事？一言既定，则镞可朽，盥不可寒！甥乃敢目食其言，令人饮恨？公不应，乃假作生书，启到署之后，即与表姊山氏成亲，深负前约。复私启其匣，将拈花所赠舆图照式写成一纸，遴干役驰驿私入绣岭绝亲。且密嘱必得回书以报。
　　时将重九，使者来至赛桃源。散人得书喜曰：“数旬之别，便专使来候，客情何蔼！”采苹闻生书至，报与盈盈，二人甚悦。采苹曰：“我道这几日喜鹊好不叫得热闹，果有应验！”采绿曰：“早上一只山鸦站在房檐上叫，不知那个晦气，要讨打哩！”采苹啐之曰：“打只打你，还打得那一个身上？”
　　散人发书，看毕大惊，入室对清氏曰：“做娘的好懵懂！”清氏曰：“平白地又什么事懵懂了？”散人曰：“小女已吃过茶了！你可知道？”清氏曰：“这话从那里来？”散人曰：“从石生书上来。”清氏暗自吃惊，因曰：“我没有懵懂，这事你不要来怨我！我不曾到寺里去访他，我不曾朝朝暮暮对着家里说石生人貌又怎的，才学又怎的，我又不要修什么家谱屋谱，请他到家里来住。这茶不是他寻着要吃，也不是我与他吃，是你自己送与他吃的。不要说我懵懂！”
