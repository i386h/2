<!-- { "loadSidebar": true } -->
　　某顿首。复闻事白，归计且逼，此心戚然。吾契得随侍而归，忻然而乐，安知其它？至於去就之几，荣辱之主，不可不审处也。承示近见，幸甚！夫以虚无支离为道，皆非也。道不远人，安得虚无？何有支离？夫至虚者，心也，非性之体也。性无虚实，说甚灵耀？心具生理，故谓之性。性触物而发，故谓之情。发而中正，故谓之真情，否则伪矣。道也者，中正之理也。其情发於人伦日用，不失其中正焉，则道矣。故中正而天下之理得矣，天下之理得，而位育在其中矣。心性之失也，情流之也。情非流也，失其中正故流。惟君子立其中正，故情不流；情不流，故性不凿；性不凿，故虚实之体全。故曰：尽心之谓也。故待夜气而见，则 旦昼必不然矣。旦昼不然，则有时而间矣。君子之学，莫若自强而不息，终身而不违，故旦昼皆夜气也。孟子曰：「勿忘勿助」其间中正处也。此正情复性之道也。更深体认，勿支离於文艺。乡大夫之贤，有见素公，幸就而质焉，千万！无穷之祝。 
　　
　　答陈宗享 
　　
　　得季夏二十一日书，愈见恳切，幸甚！夫学无难易，惟在实立心、实体认，如识宝之人，见宝必欲得之。见之真则好之笃，好之笃，故为之力，未有为之力而不得也。夫至宝在万仞之冈，千寻之渊，高深莫测。苟有好焉，人有得之者矣。况此道平铺地上，我固有之，我自求之，焉有不得者乎？夫圣人之学，易简而已。中庸之教，其要在谨独；大学之教，其要格物。谨独、格物，其实一也。格物者，至其理也。至其理者，非声音笑貌之为也，学、问、思、辨、笃行，所以至之也，是谓以身至之也。古人所谓穷理者如是也。近而心身，远而天下，暂而一日，久而一世，只是格物一事而已。格物云者，体认天理而存之也。是天理至简至易者也。昧者舍其易简而求之艰难，而欲至於道，难矣。惟聪明亮之。 
　　
　　泉翁大全文集　书　卷九 
　　
　　答郑启范 
　　
　　知行李未即发者，以有作难之故，开眼逢俗人，愧无以致力也。怨天尤人之谕，非切实已上深省，恒不自觉。人之病痛终日，是此二事而已。孔、颜之学，全在性情上用功。孔子言下学上达之功，必曰「不怨天，不尤人」。其语颜子之好学，必曰「不迁怒，不贰过」，前书所谓正情复性之道也。承欲作寿令祖母文字，此孝子慈孙之心也。文字一事，区区平生亦好作，近年来，凡百好恋，凡百健羡，渐渐消磨，故非甚出於情之不得已，即不欲强作。大凡言语多则心志乱，山谷云「万言万中，不如一默」，见理之言也。故於来命，今不敢枉其情以副知己也。虽然，孝子慈孙之所以寿其祖考者，在立身行道以显扬而已，固不在求之文辞之间。求之文辞之间，则所以寿之者浅矣。敢返璧而辞焉，幸亮之。 
　　
　　答邓君恪眕 
　　
　　来演示文稿近时所见，足见用心，然直须涵养深厚，自有定见，所谓物格而知至，今虽说得极是，亦恐是想象。如闭门想象京都，须直到京都则自知京都，不费词说也。所云主一，是主一个中，与少默近来主一是主天理之说相类。然主一便是无一物，若主中、主天理，则又多了中与天理，即是二矣。但主一则中与天理自在其中矣。更思之。 
　　
　　答朱守中侍御 
　　
　　前年领自湖南发来手谕，十月之冬又领自北都发来一通并帕，前后之意，何其拳拳乎！不遗山野之人也。且谂已登谏台之选，倡首仗义，以批逆鳞，以抉宗社之安，可谓不负所志矣，深为吾党之庆。然欲超然肥遁者，恐未可以舍去耳。当多事之秋，所仗此辈实为国家元气。传曰：「不有君子，其能国乎？」仆之所望於诸贤者不浅也，见者幸为一一致此意。阳明在洪都，仆向予尝为之危，今则反成大功，社稷之赖，非其人乎？仆自忧制后，衰病莫支，乃讫退居西樵，与同志诸子讲求旧业二三年矣，颇觉与向时所见差别，恨不得与高明订之。后年欲寻医於南岳，未知事竟如何也。惟浚之退，安知其不为进耶？兹书帕附上，少致贺忱。所怀千百，临纸惘惘不具。 
　　
　　答王公济侍御开州人，名溱。 
　　
　　去年王二尹之任海南，过羊城，得吾公济书物，则如见 面，且道曾有书紬见寄。今得守中侍御转致李崇纲之托者，即谓此也。且得近稿阅之，为慰可胜言耶！文体殊变於昔矣。文词之末如此，况其中之所存者耶！为慰其可胜言！大上立德，其次立功，其次立言，古谓之三不朽，而立言则末矣。笃於德而二者从之，其功与言不出於德，则功非圣贤之事业，言非圣贤之格论，君子不贵也。惟吾公济其勉之。今观吾公济之言，骎骎乎道德之懿矣。其勉之！区区自守制从吉以来，入西樵山，与诸同志讲究旧绪，恨不得与公济共订所疑也。樵茶小书将此致意。山中所整理，有大学古本、中庸测、古小学、二礼诸 书。未能一一奉览，聊录序文，往见大略。所怀纸笔难既，幸亮之。 
　　
　　与王征卿同府开州人，名崇庆。 
　　
　　王县丞之海南，过此得耗。今公济书来，备道吾征卿起居，为慰！古人学与仕不分两截，故曰：「学而优则仕，仕而优则学。」言随处用力，乃一段工夫也。不审吾征卿能随处用功如此乎？近觉於此合一处最得力耳。区区自丁丑入西樵山，与学子讲此学，下山之迹稀矣。曾妄意以所得修二礼，二礼者曲礼、仪礼也。又修古小学及古本大学、中庸诸书训测，恨末由得一相见，共订之耳。今抄 各书序奉阅，见大略也。书茗并此见意，不具。 
　　
　　寄陈惟浚 
　　
　　入冬，得朱守中北都寄来书，知吾惟浚得旨归故山。景川道惟浚独本抗谏，想坐此也。虽非朝廷之幸，在惟浚之退，乃所以为进，未必为非幸也。前此曾有一通附夏少卿，想览，久未见报音，以为然否？前者象山之说，所见又进一格，但恐主内太过，反又不能无忧，不若程氏内外合一，为无弊耳，故琐琐言之。近编得遵道录，盖欲人求之中道也。格物之说，后有顿别，元来明德、新民全在止至善上用功。知止能得，即是知行合一，乃止至善之功。其古之欲明明德二节，反复推到格物上，意心身都来在格物上用功，上文知止定安即其功也。家国天下皆在内，元是一段工夫，合内外之道，更无七段八段，格物者，即至其理也。意、心、身於家国天下，随处体认天理也。与中庸之意同。烟霞中夜悟此一段甚适，复检程子书云：「至其理乃格物也。致知在所养，养知莫过於寡欲。」乃先得我心之所同然者，所谓至者，意、心、身至之也。如古人所谓「穷理犹穷其巢穴之穷」，必身至之也。世以想象记诵为穷理者远矣，山居曾整理古本大学，及中庸二测，因令人录奉一阅，乃区区近年用心要处也。此 间学子渐多，亦有一二敦笃者，近颇修讲堂舍馆以处之。吾惟浚今出处已定，承亲意之悦，能一至烟霞耶？过明年亦欲访医南岳居之，未知天意从否耳！余不一。 
　　
　　答邓君恪问集义 
　　
　　适来简中足见用心，然似未得其方者。寻常说集义，与区区所见不同，区区以集者如墟集之集，能主敬则众善归焉。勿忘勿助，敬之谓也。故曰：「敬者，德之聚也。」此即精一功夫。若寻常所谓集者，乃於事事上集，无乃义袭耳。此内外之辨也。然能主敬，则事事无不在矣。今更无别法，只於勿忘勿助之间调停，不可不著紧理会也。万光、本洪诸子凡在山者，幸以此告之。 
　　
　　答陈海涯 
　　
　　承谕以此学根本枝叶之喻，谓先本而后末，甚慰！然本末只是一气，扩充此生意，非谓未有本，而徒妆点枝叶也。在心为明德，在事为亲民，非谓静坐而明德，及长然后应事以亲民也。一日之间，开眼便是应事，即亲民。自宋以来儒者多分两段，以此多陷支离。自少而长，岂有不应事者？应事而为枝叶，皆是一气扩充。鄙见古本大学测全具此意，今奉上一览，幸少留意消详，则可不劳烦说而自明矣。 
　　
　　答王宜学二条 
　　
　　虚之一字，先儒鲜有道及者，后之学者无识见，便以为佛老之学，怕向此中寻求。惟有张子「虚者仁之原」何等识见！吾契语及此，非有所独得，能然乎？幸甚！夫天地至虚而已，虚则动静皆虚，故能合一，恐未可以至静言也。如明镜照物之来去，而本体之明自若也。谓静为天地本然之心，则动非天地之心乎？故易曰：「复其见天地之心。」而来谕中间所谓动静无端，与夫动而未尝动，静而未尝静，即此说也。 
　　
　　性虚而实，此语甚是。然而虚实同体也，佛氏岐而二之，已不识性，且求自根尘，非得真虚也。世儒以佛氏为虚无，佛氏乌足以及此？来谕又以言动饮食精蕴，知此则是合内外之道，而虚实一矣。程子曰：「道一本也，知不二本，则是笃恭而天下平之道。」 
　　
　　至静未尝无物，既感未尝有物。古本大学，仆亦数年理会，乃叹大学之道不明久矣。所谓八条目，正窃疑之。此两条反复推本，皆原格物，即实一事耳，非有所谓八也。如明德、亲民，其下手只在止至善耳，非有三也。每令学者多岐亡羊，其疚在此。格物即止至善也，圣贤非有二事，自意心身至家国天下，无非随体认天理，体认天理即格物也。来谕体认之说正与此合，但专谓审几，恐未尽。盖自一念之微，以至事为之著，无非用力也。程子曰：「格者，至也。物者，理也。至其理乃格物也。致知在所养，养知莫过寡欲。」仆向在山中，忽悟此一段，后检程书见此，深得我心之同然，遂沛然自信，持之久而未敢以语人，因窃为之说，近为门下刻之。兹因高明及此，奉上一览。阳明所见固非俗学所能及，但格物之说，以为正念头，既於后面正心之说为赘，又况如佛、老之学皆自以为正念头矣，因无学、问、思、辨、笃行之功，随处体认之实，遂并与其所谓正者一齐错了。如孟子所辨三子不及孔子，亦正在此。若区区所谓格物之说则兼知行，如上文知止至能得，即知行合一，乃其功夫也。中庸学、问、思、辨、笃行皆是也。阳明先生亦尝有辨论，多未同，但未可以强聒。吾惟信其同者，以俟他日之小异者自同耳。 
　　
　　答杨少默 
　　
