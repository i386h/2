<!-- { "loadSidebar": true } -->
「贵博士」，黄本作「赐太守」黄校：「元作『责博士』，考《汉书》改，汪本作『责博进陈遂』。」纪评：「『责博进』当作『偿博进』，偿责并从贝脚，以形似误耳。改为赐太守，非。」《札迻》十二：「『孝宣玺书赐太守陈遂』。注云：『赐太守，元作责博士，考《汉书》改。汪本作责博进陈遂。』冯校云：『赐太守，元版作责博士，梅鼎祚所改也。当作责博进。』纪云：『当作偿博进，改为赐太守，似非。』案疑当作『责博于陈遂』。此陈遂负博进，玺书责其偿，《汉书》所载甚明。元本惟『于』字讹作『士』，『责博』二字则不误。梅、黄固妄改，纪校亦误读《汉书》，皆不足冯也。」范注：「案孙说亦非也。宣帝微时，依许广汉兄弟及祖母家史氏，其贫可知。陈遂杜陵豪右，何至博负而不偿耶！宣帝谓我赐汝之尊官厚禄，可以抵偿负汝之赆矣。（钱大昕云，进本作赆。）妻君宁云云者，犹言君宁知我所负之数，明足以相抵也。参以《汉纪》，语意更显。宣帝与遂亲厚，赐玺书以为戏；遂恃有故恩，因曰事在赦令前，亦戏辞也。故《汉书》曰『其见厚如此。』彦和本文当作『偿博与陈遂』。」《校注》：「按汪氏私淑轩原刻及覆刻，皆作『责博士陈遂』，弘治本、张本、畲本、两京本、王批本、胡本、凌本、合刻本同。黄校有误。孙诒让《札迻》十二谓当作『责博于陈遂』，甚是。梅鼎祚所改非也。训故本作『责太守陈遂』亦非。」《校证》：「『责博于陈遂』，……梅鼎祚据《汉书（游侠传）》改作『赐太守陈遂』，徐校同。……卢云：『汪本作责博进陈遂，正与下故旧之厚句相应。然责字亦疑偿字之误。』……孙诒让曰：……按孙说是。此陈遂昔负帝博赆，帝诏戏责其偿，故曰『妻君宁在旁知状』，遂亦知帝戏己，意图逃债，故谢曰：『事在元平元年赦命前』也。今据改。」《考异》：「孙说为长，当从。」《汇校》：「按：孙说是；唯元本『责』确误为『贵』。」按《汉书游侠传》：「陈遵字孟公，杜陵人也。祖父遂，字长子，宣帝微时与有故，相随博奕，数负进。及宣帝即位，用遂，稍迁至太原太守，乃赐遂玺书曰：『制诏太原太守：官尊禄厚，可以偿博进矣。妻君宁（遂之妻名）时在旁，知状。』遂于是辞谢，因曰：『事在元平元年赦令前。』其见厚如此。」钱大昕云：「『进』本作『赆』，指财货。」宣帝既云「妻君宁时在旁，知状」，可证遂确负博进矣；若宣帝负遂，不应如是言之。「相随博奕」者，必有他人，「数负进」者，或遂所负乃他人，非宣帝也。宣帝所责，亦非为偿己，故遂谢以「事在元平元年赦令前」云云，明其不欲还也。若宣帝果负遂，则此言乃谦辞而非戏辞矣！范注谓「陈遂杜陵豪右，何至博负而不偿耶！」乃想当然之辞，唯其豪右，故博负或有不偿耳，非豪右何敢如是！荀悦《汉纪》：「杜陵陈遂，字长子。上微时与游戏博奕，数负遂。上即位，稍见进用，至太原太守，乃赐遂玺书曰：『制诏太原太守，官尊禄重，可以偿博负矣。』」谓宣帝负遂，乃误读《汉书》耳。从孙说改。
亦故旧之厚也。
《校证》：「清谨轩钞本『亦』作『以』。」
逮光武拨乱。
「逮」，范校：「孙云：《御览》作『及』。」
留意斯文。
范校：「孙云：《御览》作『词采』。」《校证》：「『斯文』《御览》作『词采』，徐校同。《玉海》同今本。」
暨明帝崇学。
范校：「铃木云：《御览》『帝』作『章』。」范注：「明帝，如永平二年《诏骠骑将三公》及《幸辟雍行养老礼诏》；章帝，如建初四年《使诸儒共正经义诏》，《令选高材生受古学诏》，皆所谓雅诏间出者。《御览》『帝』作『章』是也。」《校证》：「『章』原作『帝』，今从《御览》改。此统明、章两朝言之。《时序》篇『明章』亦误作『明帝』，与此正同。」《校注》：「按『章』字是。《时序》篇『及明帝叠耀』，误与此同。《隋书经籍志一》：『光武中兴，笃好文雅；明章继轨，尤重经术。』可资旁证。」《考异》：「按：从《御览》是。」按周注：「《后汉书明帝纪》：永平十五年『幸孔子宅，祠仲尼及七十二弟子，亲御讲堂，命皇太子诸王说经』。永平三年诏：『比者水旱不节，边人食寡，政失于上，人受其咎。有司其勉顺时气，劝督农桑，去其螟蜮，以及蝥贼。详刑慎罚，明察单辞。夙夜匪懈，以称朕意。』又《章帝纪》：建初三年在白虎观会诸儒讲经。五年诏：『朕思迟直士，侧席异闻。其先至者，各以发愤吐懑。』」作「明章」是。从《御览》改。
惟诏间出。
「惟」，黄本作「雅」，黄校：「元作『惟』，朱改。」《校证》：「『雅』原作『惟』，梅据朱改，徐校同。按《御览》正作『雅』。」《汇校》：「按作『雅』是，承上『明章崇学』。」按从《御览》改。
安和政弛。
「安和」，范校：「铃木云：《御览》作『和安』，『弛』作『』。」范注：「『安和』当作『和安』。」《补正》：「按《御览》所引是也。训故本正作『和安』，与时序合。当据乙。」《校释》：「宋本《御览》作『和安』，是。按和帝先于安帝也。《时序》篇『自安和已下』，亦应乙转。」《校证》：「『和安』原作『安和』，今从《御览》乙正。」又：「『弛』王惟俭本、《御览》作『』。」
卫凯禅诰。
「凯」，黄本作「觊」，黄校：「元作『凯』，孙改。」范校：「顾校作『觊』，孙云：《御览》作『觊』。」《校证》：「『觊』原作『凯』，梅据朱改，徐校同。按《御览》正作『觊』。」按范注：「《三国魏志卫觊传》云：『顷之还汉朝，劝赞禅代之义，为文诰之诏。』案献帝诸禅诏引见《魏志文帝纪》注者，皆觊所作也。……（《隶释》十九载《魏文受禅表》，文有残缺，即彦和所云禅诰也。）」可证作「觊」是。从《御览》、黄本改。
符命炳耀。
「命」，范校：「孙云：《御览》作『采』。」《校释》：「《御览》作『符采』是也。左思《蜀都赋》：『符采彪炳。』注：『符采，玉之横文也。』」《校证》：「『符采』原作『符命』，徐云：『《御览》作符采，前《诠赋》篇有「符采相胜」之句，《原道》篇有「符采复隐」之句。』按徐说是。《宗经》篇有『符采相济』之句，《风骨》篇有『符采克炳』之句，今据改。」《校注》：「按『采』字是，『符采炳耀』，与上『典雅逸群』相对为文。且『符采』指觊之辞翰言，若作『符命』，则非其旨矣。传写者非泥于符命之说妄改，即涉下文而误。《原道》、《宗经》、《诠赋》、《风骨》诸篇，并有『符采』之文。」《《考异》：「按：『符命』《正纬》篇一见。余多作『符采』，王校据改作非是。」义证》：「按『符』为玉理，『采』为玉采，两相济胜。『炳曜』，光彩焕发。」按潘勖《册魏公九锡文》、卫觊《册诏魏王文》弘列勋绩，罕言符命，文采焕然，作「符采」为是。从《御览》改。
弗可加也。
「也」，黄本作「已」。范校：「孙云：《御览》『弗』作『不』，『已』作『也』。」《校证》：「冯本、王惟俭本『已』作『也』。」按作「已」义长，从黄本改。
自魏晋诰策。
「诰策」，范校：「孙云：《御览》作『诏策』。」《校证》：「《玉海》同今本。」按王献之《启琅琊王为中书监表》：「中书职掌诏命，非轻才所能独任。自晋建国，常命宰相参领。中兴以来，益重其任。故能王言弥媺，德音四塞者也。」《晋书职官志》：「中书侍郎一人，直西省，又掌诏令。」《汉书艺文志》：「《高祖传》文十三篇。高祖与大臣述古语及诏策也。」又：「《孝文传》十一篇。文帝所称及诏策。」又《宗经》篇：「诏策章奏。」疑「诏策」近是。「诰策」连文，不及「诏策」为常。《三国志吴书胡综传》：「凡自权统事，诸文诰策命，邻国书符，略皆综之所造也。」又《蜀书刘巴传》裴注：「先主称尊号，昭告于皇天上帝后土神祇，凡诸文诰策命，皆巴所作也。」则「诰策」乃文诰策命之省称也。《时序》：「练情于诰策。」
刘放张华，牙管斯任。
「牙管」，黄本作「互管」。范校：「孙云：《御览》作『管于』。」《校证》：「《玉海》同今本。冯本、王惟俭本『互』误『牙』。」《校注》：「『互管』，宋本、钞本、活字本、喜多本、鲍本《御览》引作『管于』；倪刻《御览》作『牙管』，元本、弘治本、活字本、汪本、畲本、张本、两京本胡本、训故本同。王批本作『管于』。按诸本并非。『互』或作『 』，其作『牙』者，乃『 』之讹；作『管于』者，则讹而倒误者也。《玉海》六四引作『互管』，不误。《文通》引同。」范注：「『互管斯任』，当作『并管斯任』。《魏志刘放传评》：『刘放文翰，孙资勤慎，并管喉舌。』此『并管』语所本。」《义证》引斯波六郎云：「案刘放魏之中书监，张华晋之中书监，故言『互管』。《魏志》评之『并管』，与此无关。」《考异》：「按：『互』字是，共张华刘放而言。」按从黄本改。
施命发号。
「命」，范校：「孙云《御览》作『令』。」《校证》：「『令』原作『命』，《御览》作『令』。……今据改。」《校注》：「『命』，宋本、钞本、活字本、喜多本、鲍本《御览》引作『令』。按『令』字是。《书》伪《冏命》：『发号施令，罔有不臧。』《文子下德》篇：『发号施令，天下从风。』《淮南子本经》篇：『发号施令，天下莫不从风。』又《要略》篇：『发号施令，以时教期。』并作『令』。《赞》中『皇王施令』，亦可证。」《考异》：「按：从《御览》是。」按《易姤》象辞：「天下有风，姤。后以施命诰四方。」孔疏：「风行天下，则无物不遇，故为遇象后。以施命诰四方者，风行草偃，天之威令，故人君法此，以施教命诰于四方也。」《后汉书鲁恭传》：「恭上疏谏曰：案《易》气月《姤》用事。经曰：『后以施令诰四方。』言君以夏至之日，施命令止四方行者，所以助微阴也。」又《春秋繁露深察名号》篇：「古之圣人，謞而效天地，谓之号，鸣而施命，谓之名。」作「施命」亦通，毋需改。因赞中作「施令」则文内不得作「施命」，有是理欤。
魏文魏下诏。
