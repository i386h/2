<!-- { "loadSidebar": true } -->
　　妇人缠足之制，古今说者纷纷，卒无一定之见。三代无论，予考《汉事秘辛》，天子纳梁商女为后，其足首尾长八寸，底平指敛，则汉不弓弯一的证也。唐滕王诸官妻皆被淫，至崔简妻郑氏，取一只履击王，败面破额，则唐不弓弯，亦一的证也。后唐刘后不及履跣而出，则五代犹然也。《墨庄漫录》谓始于窅娘，庶几近之。而世犹以乐府有“双行缠”之语，李郢“明金压绣鞋”之语为疑，不知古人但不弓弯耳，未尝无缠终日跣足也。如今男子皆有裹脚，岂得为缠足左券哉？至于女装既异，则弯靴绣履，亦取其异于男矣，何以必其短小乎？乐天但言“趺如春妍”，而不言“尖如春笋”，谢灵运言素足之妇，而不及短足之姝。即东昏玉奴步生莲花，亦非以其小也。然女足不缠实佳。 

　　妒虐之报 
　　赵飞燕死而为鼋。郗后死而为蟒。李势宠姬化为斑蛇。武后死后纳于大瓮，万蝎螫之。宋李后死，雷火焚其殡宫。椒房妒虐之报如此，何况民间？ 

　　篡贼之女 
　　王莽女为汉平帝后，莽篡位之日，手握玉玺，极口肆詈，掷之于地。后常称疾不朝。会莽欲嫁之，大怒不从。曹操女为汉献帝后，操篡位时，遣使求玺绶，后怒不与，如此数四，乃以玺抵轩，涕泗横流。杨坚女为周宣帝后，后知坚有异志，意颇不平，篡位之后，愤惋尤甚，坚欲夺其志，誓死不许。三人者，皆篡弑之贼，而其女之志行节操，亦酷相类。如此无论其父，即在廷诸臣，不可愧死耶！ 

　　物类有亲 
　　獭以猿为妇。豺以狗为舅。蜥蜴与龙为亲家。古乐府云：“豹则虎之弟，鹰则鹞之兄。” 

　　借钱下礼 
　　《道书》云：“牵牛娶织女，向天帝借二万钱下礼。久而不还，被驱在营室间。”则天上亦有嫁娶，亦有聘财，亦有借贷。而牵牛之负债不还，天帝逼债报怨，皆所当问者也。书此以发一笑。 

　　妒妇遗害 
　　刘伯玉妻妒，投水而死，死遂为水神，每男女靓妆过渡者，风必覆舟。绍兴间，姑苏龙王嬖妾，为其夫人妒虐致死，天帝行刑，大风惊湖，数百里田庐尽遭漂溺。妒妇死后，犹遗后若此。 

　　肉名 
　　肉屏风者，杨国忠也。肉阵者，亦杨国忠也。肉腰刀者，李林甫也。肉鼓吹者，李匡远也。肉台盘者，孙晟也。肉谱者，李守素也。肉疾者，申壬也。肉飞仙者，沈光也。肉儿者，黄■⑴儿也。肉磨者，晋宦者也（晋世祖时人）。肉翅者，魏铃下卒也（登高凌风，如履平地）。 

　　男色 
　　男色之好，人以为始于龙阳君，非也。《伊训》曰：“比顽童，时谓乱风。”此男色之始也。 

　　盛姬 
　　国君娶同姓，人知有吴孟子，而不知有盛姬也。然盛姬死曰殇，则似稚齿，未堪进环。且甲戌得之，而戊寅告病，相距才五日耳。既曰殇祀，则不应葬以皇后之礼，至劳曹邢之君来吊，而命太子为之主，且谥曰淑人也。壬寅丧而庚辰除服，三十有九日，殇耶？缌耶？礼皆不经。固知此书原属附会。温飞卿诗有“西陵梦盛姬”是也。 

　　戮妒妇 
　　房玄龄、任环妻俱妒，赐婢妾皆不得近。太宗闻之，赐以鸩酒，而皆不畏，竟敕侍女别居。是以天子之威，不能行一妒妇也。我太祖高皇时，开平王常遇春妻甚妒，上赐侍女，王悦其手，妻即断之。王愤且惧，入朝而色不恬，上诘再三，始具对。上大笑曰：“此小事耳，再赐何妨？且饮酒宽怀。”密令校尉数人，至王第，诛其妻，支解之。各以一脔赐群臣，题曰“悍妇之肉”。肉至，王尚在座，即以赐之。王大惊，谢归，怖惋累日。此事千古共快，其过唐太宗万万矣。 

　　贫富 
　　贫富相形，虽英雄未免动色。陶谷得党家姬，取雪水烹茶，曰：“党家亦有此否？”曰：“彼粗人，但知销金帐里，羊羔美酒，浅斟低唱耳。”陶默然惭。唐太宗与萧后观灯，问“孰与隋主？”对曰：“隋主每夜殿前香山数十，一山焚沉香数车，沃以甲煎，香闻数十里。计每夜用沉香二百余车，甲煎百余石。房中不燃灯烛，悬宝珠一百二十照之。”太宗口刺其奢，而心服其盛。宋高宗于慈圣太后诞日，极天下之奉，用龙涎沉脑屑和蜡为烛，列十数炬，而太后若不闻。上奉卮，问：“此烛颇惬圣意否？”后曰：“尔爹爹每夜常设数百枝，诸阁皆然。”上因后起更衣，微谓宪圣曰：“如何比得爹爹富贵。”党乃无论，炀帝、徽宗，亡国之君耳，而繁华富盛之态，犹令后人追慕。故《老子》谓“不见可欲，使心不乱”者，嘻！知言矣。 

　　十姨 
　　陈子昂，阆州人。阆州有陈拾遗庙，讹为十姨，遂更庙貌为妇人像，崇奉甚严。温州有杜拾遗庙，后亦讹为杜十姨，塑妇人像，又以五髭须相公无妇，移以配之。五髭须者，即伍子胥也。拾遗之官，误人身后如此。子昂屈为妇人犹可，独奈何令子美为鸱夷子皮妻也！ 

　　娶瞽女 
　　宋刘庭式娶瞽女，及死，哭之甚哀，坡公高其义。吕华阴亦娶瞽女，生五男，皆举进士。张孝纯永锡，微时依吉氏，许妻以女。及登第，巨室求为婿者甚众，皆拒绝，归娶吉氏，无何卒。有妹双瞽，无问之者，永锡欲娶之，吉固辞。永锡曰：“某荷公德，令女非某娶，则终无人娶矣。”意极诚确，竟娶之，礼待有加，生二子，皆显。三君固皆义士，然庭式、华阴，娶瞽于既聘之后，而永锡娶瞽于众弃之日，尤为人所难也。 

　　牡丹花会 
　　苏长公在杭、黄、惠、儋时，所至日事游宴，纵情湖山花卉之间，当是极风流人物。然在扬州时，扬州旧有牡丹万花会，每用花数万朵，以为屏帐。至梁栋栱柱之间，悉以竹筒注水插花，盖仿西京故事。人颇病之。公一至，吏以旧案呈，即判罢之。作书报王定国，有云：“虽杀风景，亦免造业。”始知公之为政，不专风流。然花开盛时，正以花下吟赏为乐，若使采折裂灭，动以万计，直是花之大厄，有何可赏？此公所以为真风流也。 

　　妇人拜跪 
　　妇人拜而不跪，自古已然。宋王贻孙对赵中令，谓古诗“长跪问故夫”，则古妇人亦跪。不跪自唐则天始。今制妇人亦跪，但拜时，不如男子一揖间一拜耳。然连拜不起揖者，俗谓之叩首，乃贱者之礼，非贵之也。至于揖，则男子双手至地，妇人略缩膝而已。此礼不知与古同否也？ 

　　灯婢烛奴 
　　唐宁王夜于帐前，列木刻矮婢，各执华灯，自昏达旦，目为灯婢。申王每夜宴，取香刻童子绿衣束带，使执画烛，目为烛奴。二王同时，行事相类如此，然传纪载之，以为奢侈。近代如严分宜父子溺器，皆用金银铸妇人而空其中，粉面彩衣，以阴受溺，甚矣。 

　　尤物移人 
　　彭祖七百余岁，卒以娶小妻，妖淫败道，自陨其命。北山道人，修行千年，为悦密云令之女，竟被擒戮。五戒禅师戒行精苦，一悦妓女红莲，竟堕恶道。尤物移人，可不惧哉！ 

　　妒妇 
　　人有妒妇，直是前世宿冤，卒难解脱。非比顽嚚父母，犹可逃避；不肖弟兄，仅止分析；暴君虐政，可以远遁；狂友恶宾，可以绝交也。朝夕与处，跬步受制，子女僮仆，威福之柄，悉为所持；田舍产业，衣食之需，悉皆仰给；衔恨忍耻，没世吞声，人生不幸，莫此为大。蜀有功臣，家富声妓，其妻悍妒，未敢属目。妻死之日，方欲召幸，大声霹雳，起于床箦，遂惊悸得病而卒。秦石某为骑将，苦妻之妒，募刺客杀之，十指俱伤，卒不能害，如此数四，竟与偕老。沈存中晚娶张氏，常被棰楚，拔其须发，血肉狼藉。及张氏死，人皆为之庆，而存中神气索寞，月余亦卒。国朝杨大司农俊民，老而无子，妻悍尤甚。侍婢有孕者，皆手击杀之，杨竟愤郁暴卒。布衣黄白仲亦遭此困，无食无儿，岂非宿冤哉！ 

　　〖注：■①，扁+瓜，pián，音蹁，黄瓜名。■②，火+勃，音孛。〗 


　　过墟志感　清　墅西逸叟　述 

　　序 
　　昌黎传圬者王承福，述其言曰：“吾入富贵之家，有一至者焉，又往过则为墟矣；有再至三至者焉，又往过则为墟矣。盖丰悴去来，盈虚倚伏，是乃天道。又况积不善之家，尤招祸速而报不爽哉！”余祖茔在七浦塘，岁时祭扫。舟行过大桥，见黄氏所居，周遭皆石砌，屹如坚城。岑楼斗角，邃至钩心，远望有葱蔚气象。不数年而化为焦土，又数年而为势家茔兆地，今且松籁如怒涛声矣。”余与圬者相隔七八百年，而过墟生感，此情若合一契。岁癸丑，张媪以年老北归，余侧室吴与张为中表姊妹，张时过余舍，为缕述黄颠末。且举其手录一册示余曰：“此刘母女、兄弟平日往来笔札稿也。”于是捃摭旧闻，缀以张媪所述，敷绎成文，名曰《过墟志》。嗟乎！今之趋利如骛者，亦可为殷鉴也矣。然亮不抚七，则刘不掳，亮不妻刘，则七不至，此中有天道焉。高明之家，鬼瞰其室，非一朝一夕之故。彼三秀者，天特假其才貌以变置黄氏资财耳。厥基既覆，旋擢储嫔，卒且庆毓螽斯，宠荣锡命，又曷尝以妖冶倾人之国也哉？ 
　　康熙岁次丙辰仲秋望，墅西逸叟书于坐忘轩。 
　　 
　　过墟志感 
　　任阳为虞邑之极东南境，地洼民贫，而黄氏独以资财雄乡里。居大桥，世谓之大桥黄家。余及见者曰黄亮功。自伊父积资起家，不置田产，专以权子母为业。盖见中原多故，增饷增役累也。亮仍家法，尤乐不疲，岁囤粟以千计，豆麦花布称是。崇祯间，吴中水旱频仍，米价腾贵，亮邀取重利，朱提成锭，窖藏之青蚨成贯，柜藏之零星者必熔成锭，积成贯，概行贮藏而乃快。爰是积资鉅万，而家益富。亮为人阴柔，外若温厚无棱角，中实机深多诈。性尤吝，处置家事，节缩若寒士，屑屑谋朝夕。其父尝令亮循输粟例为护身符，亮蹙额曰：“爹直欲儿作枵腹监生耶？”每用一钱，辄沉吟良久，得已，仍贮之囊，其素性也。家多权量，式同而用异，视出入而盈缩之，未尝用银钱。凡与人贸易，尽其折色，昂其价，但有厘毫利，即喜动颜色。 
