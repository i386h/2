<!-- { "loadSidebar": true } -->
　　卷三 
　　卷四 
　　卷五 
　　卷六补遗 

　　●亭林文集卷之一

　　北岳辨 
　　革除辨 
　　原姓 
　　郡县论一 
　　郡县论二 
　　郡县论三 
　　郡县论四 
　　郡县论五 
　　郡县论六 
　　郡县论七 
　　郡县论八 
　　郡县论九 
　　钱粮论上 
　　钱粮论下 
　　生员论上 
　　生员论中 
　　生员论下 

　　○北岳辨 

　　古之帝王，其立五岳之祭，不必皆于山之巅；其祭四渎，不必皆于其水之源也。东岳泰山于博，中岳泰室于嵩高，南岳灊山于灊，西岳华山于华阴，北岳恒山于上曲阳，皆于其山下之邑。然四岳不疑而北岳疑之者，恒山之绵亘几三百里，而曲阳之邑于平地，其去山趾又一百四十里，此马文升所以有改祀之请也。河之入中国也自积石，而祠之临晋；江出于岷山而祠之江都；济出于王屋而祠之临邑，先王制礼，因地之宜而弗变也。考之虞书：「十有一月朔，巡狩至于北岳。」周礼：「并州其山镇曰恒。」尔雅：「恒山为北岳。」注并指为上曲阳。三代以上虽无其迹，而史记云：「常山王有罪迁。天子封其弟于真定，以续先王祀，而以常山为郡。」然后五岳皆在天子之邦。汉书云：「常山之祠于上曲阳。」应劭风俗通云：「庙在中山上曲阳县。」后汉书：「章帝元和三年春二月戊辰，幸中山。遣使者祠北岳于上曲阳。」郡国志：「中山国上曲阳，故属常山。恒山在西北。」则其来旧矣。水经注乃谓此为恒山下庙，汉末丧乱，山道不通，而祭之于此。则不知班氏已先言之，乃孝宣之诏太常，非汉末也。魏书：「明元帝泰常四年秋八月辛未，东巡，遣使祭恒岳。太武帝太延元年冬十一月丙子，幸邺。十二月癸卯，遣使者以太牢祀北岳太平真君。四年春正月庚午，至中山。二月丙子，车驾至于恒山之阳，诏有司刊石勒铭。十一年冬十一月，南征，径恒山，祀以太牢。文成帝和平元年春正月，幸中山，过恒岳，礼其神而反。明年，南巡，过石门，遣使者用玉璧牲牢礼恒岳。」夫魏都平城，在恒山之北，而必南祭于曲阳，遵古先之命祀而不变者，犹之周都丰镐，汉都长安，而东祭于华山，仍谓之西岳也。故吴宽以为帝王之都邑无常，而五岳有定。历代之制，改都而不改岳。太史公所谓「秦称帝都咸阳，而五岳四渎皆并在东方」者也。隋书：「大业四年，秋八月辛酉，帝亲祠恒岳。」唐书定州曲阳县：「元和十五年，更恒岳曰镇岳，有岳祠。」又言：「张嘉贞为定州刺史，于恒岳庙中立颂。」予尝亲至其庙，则嘉贞碑故在。又有唐郑子春、韦虚心、李荃、刘端碑文凡四，范希朝、李克用题名各一，而碑阴及两旁刻大历、贞元、元和、长庆、宝历、太和、开成、会昌、大中、天佑年号某月某日祭，初献、亚献、终献某官姓名凡百数十行。宋初，庙为契丹所焚。淳化二年重建，而唐之碑刻未尝毁。至宋之醮文碑记尤多，不胜录也。自唐以上征于史者如彼，自唐以下得于碑者如此，于是知北岳之祭于上曲阳也，自古然矣。古之帝王望于山川，不登其巅也，望而祭之，故五岳之祠皆在山下；而肆觐诸侯，考正风俗，是亦必于大山之阳，平易广衍之地，而不在险远旷绝之区也明甚。且一岁之中，巡狩四岳，南至湘中，北至代北，其势有所不能。故尔雅诸书并以霍山为南岳，而汉人亦祭于灊。禹会诸侯于涂山，涂山，近灊之地也。水经注曰：「上曲阳故城，本岳牧朝宿之邑也。古者天子巡狩常山，岁十一月至于北岳，侯伯皆有汤沐邑以自斋洁。周衰，巡狩礼废，邑郭仍存。秦以立县，县在山曲之阳，是曰曲阳。有下，故此为上矣。」而文升乃谓宋失云中，始祭恒山于此，岂不谬哉！五镇惟医无闾最远，自唐于柳城郡东置祠遥礼，而宋则附祭于北岳之祠。然则宋人之遥祭者，北镇也，非北岳也。世之儒者，唐宋之事且不能知也，而况与言三代之初乎？先是，倪岳为礼部尚书，已不从文升议，而万历中，沈鲤驳大同抚臣胡来贡之请，又申言之，皆据经史之文而未至其地。予故先至曲阳，后登浑源，而书所见以告后之人，无惑乎俗书之所传焉。
【 马文升疏曰：「虞书：肇十有二州，盖每州表山之高大者以为镇，而恒山为北岳，在今大同府浑源州。历秦、汉、隋、唐俱于山所致祭。五代河北失据，宋承石晋割赂之后，以白沟为界，遂祭恒山于真定府曲阳县，文之曰：地有飞来石，不经甚矣。然宋都汴，而真定为其北边，是亦不得已权宜之道也。迨我太祖高皇帝建都金陵，视真定为远，因循未曾厘正。文皇帝迁都北平，真定反在都南，当时礼官不能建明，尚循旧陋，礼官罪也。夫周礼曰：恒山为并州镇，在正北。一统志曰：恒山在浑源州南二十里。又浑源庙址犹存，故老传说，的的不虚，乞行礼部再加详考。如臣言是，行令山西并大同巡抚官员斟酌工费，于浑源州恒山庙旧址增修如制，以祀北岳。撰文勒石，昭示将来。」浑源之说始于此。自成化以前，初无此语。端肃似未曾见十七史者，道听涂说，一至于此。浑源之庙并无古堕，不知作于何时。如泰山、华山之上亦各有宫，而大庙俱在其下，特曲阳相距稍远，而今制又分直隶、山西二辖，人遂因此疑之。疏中所云「故老传说」，正足见其不出于史书，而得诸野人之口。后人知其不通，乃更为之说云：舜北狩，大雪，止于曲阳。有石飞来，因而望祀。不知此谁见之而谁传之？盖又文升之蛇足也。】 

　　○革除辨 

　　革除之说何自而起乎？成祖以建文四年六月己巳即皇帝位，夫前代之君若此者，皆即其年改元矣。不急于改元者，本朝之家法也；不容仍称建文四年者，历代易君之常例也。故七月壬午朔诏文一款一「今年仍以洪武三十五年为纪，其改明年为永乐元年」。并未尝有革除字样，即云革除，亦革除七月以后之建文，未尝并六月以前及元二三年之建文而革除之也。故建文有四年而不终，洪武有三十五年，而无三十二、三十三、三十四年。夫实录之载此明矣。自六月己巳以前书四年，庚午以后特书洪武三十五年，此当时据实而书者也。第儒臣浅陋，不能上窥圣心，而嫌于载建文之号于成祖之录，于是刱一无号之元年以书之史。使后之读者彷徨焉不得其解，而革除之说自此起矣。夫建文无实录，因成祖之事不容阙此四年，故有元年以下之纪。使成祖果革建文为洪武，则于建文之元，当书洪武三十二年矣。又使不纪洪武，而但革建文，亦当如太祖实录之例书己卯矣。今则元年、二年、三年、四年书于成祖之录者，犁然也。是以知其不革也。既不革矣，乃不冠建文之号于元年之上，而但一见于洪武三十一年之中，若有所辟而不敢正书，此史臣之失，而其它奏疏文移中所云洪武三十二、三十三、三十四年者，则皆臣下奉行之过也。且实录中每书必称建文君，成祖即位后与世子书，亦称建文君，而后之人至目为革除君。夫建文不革于成祖，而革于传闻，不革于诏书，而革于臣下奉行者之文，是不可以无辩。或曰，洪武有三十五年矣，无三十二、三十三、三十四年，可乎？考之于古，后汉高祖之即位也，仍称天福十二年，其前则出帝之开运三年。故天福有十二年，而无九、十、十一年，是则成祖之仍称洪武，岂不闇合者哉。

　　○原姓 

　　男子称氏，女子称姓，氏一再传而可变，姓千万年而不变。最贵者国君，国君无氏，不称氏称国。践土之盟其载书曰：晋重、鲁申、卫武、蔡甲午、郑捷、齐潘、宋王臣、莒期。荀偃之称齐环，卫太子之称郑胜、晋午是也。次则公子，公子无氏，不称氏称公子。公子彄、公子益师是也。最下者庶人，庶人无氏，不称氏称名。然则氏之所由兴，其在于卿大夫乎？故曰：诸侯之子为公子，公子之子为公孙，公孙之子以王父字若谥、若邑、若官为氏。氏焉者，类族也，贵贵也。考之于传，二百五十五年之间，有男子而称姓者乎？无有也。女子则称姓。古者男女异长，在室也称姓，冠之以序，叔隗、季隗之类是也；已嫁也，于国君则称姓，冠之以国，江芊、息妫之类是也；于大夫则称姓，冠以大夫之氏，赵姬、卢蒲姜之类是也。在彼国之人称之，或冠以所自出之国若氏，骊姬、梁嬴之于晋，颜懿姬、鬷声姬之于齐是也；既卒也，称姓，冠之以谥，成风、敬嬴之类是也；亦有无谥而仍其在室之称，仲子、少姜之类是也。范氏之先，自虞以上为陶唐氏，在夏为御龙氏，在商为豕韦氏，在周为唐杜氏。士会之帑处秦者为刘氏，夫槩王奔楚为堂溪氏，伍员属其子于齐为王孙氏，智果别族于太史为辅氏，故曰：氏可变也。孟孙氏小宗之别为子服氏，为南宫氏；叔孙氏小宗之别为叔仲氏。季孙氏之支子曰季公鸟、季公亥、季寤，称季不称孙，故曰贵贵也。鲁昭公娶于吴，为同姓，谓之吴孟子；崔武子欲娶棠姜。东郭偃曰：「男女辨姓。今君出自丁，臣出自桓，不可。」夫崔之与东郭氏，异昭公之与夷昧，代远，然同姓百世而昏姻不通者，周道也。故曰姓不变也。是故氏焉者，所以为男别也，姓焉者，所以为女坊也。自秦以后之人，以氏为姓，以姓称男，而周制亡，而族类乱。作原姓。

　　○郡县论一 

　　知封建之所以变而为郡县，则知郡县之敝而将复变。然则将复变而为封建乎？曰，不能，有圣人起，寓封建之意于郡县之中，而天下治矣。盖自汉以下之人，莫不谓秦以孤立而亡。不知秦之亡，不封建亡，封建亦亡；而封建之废，固自周衰之日而不自于秦也。封建之废，非一日之故也，虽圣人起，亦将变而为郡县。方今郡县之敝已极，而无圣人出焉，尚一一仍其故事，此民生之所以日贫，中国之所以日弱而益趋于乱也。何则？封建之失，其专在下；郡县之失，其专在上。古之圣人，以公心待天下之人，胙之土而分之国；今之君人者，尽四海之内为我郡县犹不足也，人人而疑之，事事而制之，科条文簿日多于一日，而又设之监司，设之督抚，以为如此，守令不得以残害其民矣。不知有司之官，凛凛焉救过之不给，以得代为幸，而无肯为其民兴一日之利者，民乌得而不穷，国乌得而不弱？率此不变，虽千百年，而吾知其与乱同事，日甚一日者矣。然则尊令长之秩，而予之以生财治人之权，罢监司之任，设世官之奖，行辟属之法，所谓寓封建之意于郡县之中，而二千年以来之敝可以复振。后之君苟欲厚民生，强国势，则必用吾言矣。

　　○郡县论二 

