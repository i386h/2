<!-- { "loadSidebar": true } -->
　　横浦心传曰：或问科举之学坏人心术，近来学者唯读时文，事剽窃，更不曾理会修身行己是何事。先生曰：汝所说皆凡子也。学者先论说，若有识者，必知理趣，孰非修身行己之事？本朝名公，多出科举，时文中议论正当，见得到处皆是道理，汝但莫作凡子见识足矣。科举何尝坏人？
　　王龙溪云：“举业不出读书作文两事，读书如饮食入胃，必能盈溢输贯，积而不化，谓之食痞。作文如写家书，句句道实事，自有条理。若替人写书，周罗浮泛，谓之沓舌。于此知所用心，即举业便是德业，非两事也。追忆邹东廓往年赴会，少子颍泉垂龆相随，动静俨如成人，不屑于章句而大旨大端默有契悟。命题操笔，绝不为俗套所泥，务出新意，发难显之词而亦不乖于度。兄弟子侄相继者数辈，是一等万选青钱业举者之榜样。诸友反而求之，始信余言之非妄也。冯祭酒开之好作经义，紫柏大师遗书诲之曰：“时义不做亦可，即阿郎并相知求教者，称心现量，打发足矣，何必苦心自作？”昔李伯时画马，秀铁而诃之，以为必入马腹而堕地狱。今之留心时义者，心术纯良，一旦出身做好官，则亦有益。如心术不佳，藉此出身为大盗而劫人，则先生之罪较李伯时尤甚。
　　赵浚谷子有俊才，不课举业，其婿李廓庵怪而问之。浚谷曰：“吾见近来举业日敝一日，故不欲见曹为之。”廓庵曰：“近来举业日盛一日，乃以为敝，何也？”浚谷曰：“子试举近代举业之佳者以示余。”廓庵捡得十先生稿，瞿昆湖子使漆雕开仕一节文字呈上。浚谷看讫，问曰：“此文佳处何在？”廓庵指其讲子说处云：“即其不轻于仕，则他日之能仕可知。即其不安于未信，则他日之能信可知。此皆前人所未发。”浚谷曰：“吾谓近来举业之敝，正指此等处也，子之悦之，只悦其当下一念，岂暇推及他日。他日之信不信，夫子岂能预保而预喜之耶？荀子《非十二子》有漆雕氏之儒，毕竟斯之终未能信，流为曲学，使夫子预保而预喜之，是为漆雕氏所卖矣。圣人不若是愚也。即如近日抚按奏吾乡灾伤，若极叙目前冻馁流离之状，天子必恻然怜悯蠲赈。乃云若不蠲赈，他日必为盗为乱，国家且受其祸，以祸怵之而恻隐之心薄矣。又如言官论高中玄，言其刚愎褊急，无宰相度，彼亦何辞，乃云他日必为秦桧、李林甫。中玄素以豪杰自负，不可一世。士以此目之，彼岂心服？他日柄用，其恣睢不平之气必有当之者。吾老矣，子当亲见之。已而部覆陕西灾伤，得旨果无蠲赈。而隆庆间，高公以阁学莅吏部，首考察科道，黜向时言事者，一一如赵公言。余谓四公之论举业，皆聊尔及之耳。横浦龙溪就举业说修行法，紫柏就举业说出世间法，浚谷就举业说世间法，应以举子身得度者，即为现身说法，此中故有第一义谛也。
　　杜工部云：“别裁伪体亲《风》《雅》，转益多师是汝师。”余谓时文亦然。有举子之时文，有才子之时文，有理学之时文，是三者皆有真伪，能于此知别裁者是也，亦佛家所谓正法眼藏。
　　何谓举子之时文？本经术，通训故，析理必程朱，遣词必欧苏。规矩绳尺，不失尺寸。开辟起伏，浑然天成。自王守溪以迄于顾东江、汪青湖、唐荆川、许石城、瞿昆湖，如谱宗派，如授衣钵，神圣工巧，斯为极则。隆万之间，邓定宇、冯开之、萧汉冲、李九我、袁石浦、陶石篑诸公，坛宇相继，谓之元脉，江河之流，不绝如线。久而渐失其真，汤霍林开串合之门，顾升伯谈倒插之法，因风接响，奉为金科玉条，莠苗稗谷，似是而非，而先民之矩度，与其神理澌灭不可复问矣。此举子之文之伪体也。
　　何谓才子之时文？心地空明，才调富有，风樯阵马，一息千里，不知其所至，而能者顾诎焉。钱鹤滩、茅鹿门、归震川、胡思泉、顾泾阳、汤若士之流，其最著者。虞澹然、王荆卿、袁小，其流亚也。莽荡如郝仲舆，杂乱如王遂东，窃衔窃辔，泛驾自喜，可与龙文虎脊并称天马乎，此才子之文之伪体也。
　　何谓理学之时文？季彭山、姚江之别支也。杨复所，近之嫡孙也。赵梦白，洛闽之耳孙也。李卓吾，枣柏之分身也。称心信理，现量发挥，可以使人开拓心胸，发明眼目。既而缙绅先生罢闲讲学，点缀占哔，招摇门徒，以灯窗腐烂之辞为扣门乞食之计，风斯下矣，文亦如之。此理学之文之伪体也。
　　茅鹿门云：王唐瞿薛正宗之外，钱兼山善发挥枯题，能敷演一言为千百言。周用斋善收拾长题，能攒簇千百言为一言。泾阳先生与学者言唐瞿之文中行也，我之文狂也，陈筠塘、储樊桐之文狷也，今人知陈、储之氏名者鲜矣。
　　嘉靖以前，士习淳厚，房稿坊刻，绝无仅有。评选程墨行于世者，敖清、江项、瓯东也。嘉靖末年，毗陵吴昆麓、吴江沈虹逵游于荆川之门，学有原委，始有正脉，玄览之刻，学者皆宗尚之。厥后则有刘景龙之原始，范光父之文记，皆以轨范先民本原正始，而时贤之窗稿，青衿之试牍，皆不得阑入焉。万历之中，娄江王逸季始大操月旦之评，然用以别流品，峻门户而已，未及乎植交。万历之末，武林闻子将始立坛坫之帜，然用以招朋徒广声气而已，未及乎牟利。启、祯之间，风气益变，盟坛社，奔走号跳。苞苴竿牍与行卷交驰，除目邸报与文评杂出。言横议，遂与国运相终始。以选文一事征之，亦当代得失之林也。
　　天启初，汤临川之仲子大耆偕朱如容掌科游长安。如容盛谈时艺，称临川文如杜诗，无一字无出处，坐客有面折之者，曰：“《左传》阴饴甥曰：‘小人戚谓之不免，君子恕以为必归。’临川君子实玄黄二句文云周师人君子怒可也，改恕为怒，有何出处？岂时文应使别字乎？”仲子曰：“尝有人问家先生，家先生曰：‘君子如怒，乱庶遄己。’吾此文引诗语对《左传》也。”如容鼓掌曰：“吾谓无一字无来处，岂非诚证乎？”其人俯首而去，如容语余先辈，文不可轻易弹驳如此。
　　万历间，王麟洲督学闽中，擢晋江李衷一于诸生中，时衷一已为宿名士矣。己酉科遂中解元，余生才四年耳，初学举业，先宫保命读衷一小题文，日课不辍。又得其刊行《四书》，文彀奉为彀率。丁未落第，相遇于虎丘，观其衣冠举止，俨如古人。谈及文彀，衷一蹴然拱手曰：“当时偶标目示二三学徒，不意其遂传，无从禁止耳。”是岁归闽，悉取近科时文，选次为一集，题之曰《赴鹄编》，而叙其缘起曰：“向之云文彀者，志先正之彀，余与受之之所共也。今之云赴鹄者，赴受之之鹄也。曹子建谓刘季绪才不逮于作者，而好诋诃文字，掎摭利病，如衷一之虚心善下，推挹后辈，岂徒贤于世之君子乎？”余少壮盛气，颇犯季绪之病。老不解事，犹有馀愧。《诗》不云乎：“其维哲人，告之话言。”其在今日，追维衷一之德音，其亦可告已矣。因孙保之请序，附著末简，且以志余愧焉。

　　●有学集卷四十六
　　○题跋
　　【述古堂宋刻书跋】
　　辛丑暮春，过遵王述古堂，观所藏宋刻书，缥青介朱，装潢精致，殆可当我绛云楼之什三。纵目流览，如见故物。任意渔猎，不烦借书一，良可喜也。吴儿穷眼，登汲古阁相顾愕眙，如入群玉之府，今得睹述古堂藏书，又复如何？遵王请予题跋，乃就所见，各书数语归之。
　　【跋玉台新咏】
　　《玉台新咏》宋刻本出自寒山赵氏，本孝穆在梁时所撰，卷中简文尚称皇太子，元帝称湘东王，可以考见。今流俗本为俗子矫乱，又妄增诗二百首，赖此本少存孝穆旧观，良可宝也。凡古书一经庸人手，纰缪百出，便应付蜡车覆瓿，不独此集也。
　　【跋高诱注战国策】
　　《战国策》经鲍彪淆乱，非复高诱原本，而剡川姚宏较正本，博采《春秋》、《后语》诸书。吴正复较正鲍注，最后得此本，叹其绝佳，且谓于时蓄之者鲜矣。此本仍伯声较本，又经前辈勘对疑误，采正传补注，标举行间。天启中，二十千购之梁溪安氏，不啻获一珍珠船也。无何，又得善本于梁溪高氏，楮墨精好，此本遂次而居乙。每一摩挲，不免以积薪自哂。要之，此两本实为双璧，阙一固不可也。
　　【跋东都事略】
　　《宋史》既成，卷帙繁重，百年以来，有志删修者三家：昆山归熙甫、临川汤若士、祥符王损仲也。熙甫未有成书，别集中有《宋史论赞》一卷，每言人患《宋史》多，我正患其少耳。此其通人之言也。
　　若士翻阅《宋史》，朱墨涂乙如老学究《兔园册子》，某传宜删，某传宜补，某人宜合，某传某某宜附某传，皆注目录之下，州次部居，厘然可观。若士没，次子叔宁曰：“此先人未成之书，须手自刊定。”不肯出，识者恨之。天启中，损仲起废籍为寺丞，过余村舍，移日分夜，必商《宋史》。是时李九如少卿藏《宋宰辅编年录》及王秘阁《东都事略》三百卷，损仲怂恿予传写，并约购求李焘《续通鉴长编》，以蒇此役。余于内阁钞李焘《长编》只卷初五大本，馀不可得。余既退废，不敢轻言载笔。损仲遂援据《事略》诸编，信笔成书。今闻损仲草稿与临川《宋史》旧本并在苕上潘昭度家，而予老倦研削，亦遂无意于访求矣。
　　今年初夏，见述古堂《东都事略》宋刻，即李九如家钞本之祖也。为之抚卷，忾叹久之。当余与损仲商榷史事，横襟相推，唯九如在旁知状。损仲扬眉抵掌，时扪腹自叹，挥斥柯维麒《新编》陈俗腐谰，徒乱人意。今吴中谀闻小生耳食《长编》，偶见书肆撮略残本及一二零断小说，便放笔删定《宋史》，此不足承损仲余气，而馆阁大老拱手荐撙为宝书。
　　呜呼！文献无征，岂独杞宋，虽无老成人，尚有典刑，斯孔文举所以泫然流涕也。修史之难，莫先乎征举典故，网罗放失。遵王壮盛，有志藏┑是书，当深思归熙甫《宋史》恨少之语，并悼予与损仲之无成，而兴起于百年之下也。为书此以勉之。
　　【跋春秋繁露】
　　万历壬寅，余读《春秋繁露》，苦金陵本讹舛，得锡山安氏活字本，校雠增改数百字，深以为快。今见宋刻本，知为锡山本之祖也。宋本第十二卷《阴阳始终篇》：入者损一而出者句下二行阙五字，二行阙六字，虽纸墨漫漶，行间字迹，尚可扪揣，锡山本盖仍之，而近刺遂相沿以为阙文。其第十三卷《四时之数》及《人副天数》一篇，宋刻阙卷首二纸，亦偶失之耳，非阙文也。如更得宋本完好者，则尚可为全书，好古者宜广求之。
　　【又】
