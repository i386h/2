<!-- { "loadSidebar": true } -->
　　劾张放奏【放为安世曽孙嗣爵冨平侯为成帝所宠爱常从为防行时数有灾异议者归咎放等于是丞相宣御史大夫方进奏论左迁为北地都尉数月复征入侍中】
　　放骄蹇纵恣奢淫不制前侍御史修等四人奉使至放家逐名捕贼时放见在奴从者闭门设兵弩射吏距使者不肯内知男子李游君欲献女使乐府音监景武强求不得使奴康等之其家贼伤三人又以县官事怨乐府游徼莽而使大奴骏等四十余人羣党盛兵弩白昼入乐府攻射官寺缚束长吏子弟斫破器物宫中皆犇走伏匿莽自髠钳衣赭衣及守令史调等皆徒跣叩头谢放放乃止奴从者支属并乗权势为暴虐至求吏妻不得杀其夫或恚一人妄杀其亲属辄亡入放第不得幸得勿治放行轻薄连犯大恶有感动隂阳之咎为臣不忠首罪名虽显前防防骄逸悖理与背畔无异臣子之恶莫大于是不宜宿卫在位臣请免放归国以销众邪之萌厌海内之心
　　备变奏【汉名臣奏丞相薛宣奏太平御览引载此亦似言张放等出入禁内也】
　　汉兴以来深考古义惟万变之备于是制宫室出入之仪正轻重之罚故司马殿省门闼至五六重周卫击刁斗近臣侍侧尚不得着带钩入房防未然也陛下圣徳纯备海内宴然凡国家之明制必前后备虎贲
　　鸟对【汉名臣奏丞相薛宣对】
　　茂陵寝上食日鸟来集吐所含大豆紫黑色翺翔殿上此陛下永与天无极天下幸甚
　　涓勲
　　劾丞相薛宣奏【北地浩商母以商逋亡见辱于义渠长商兄弟自称司掾长安县尉杀长妻子六人丞相御史请遣掾史与司校尉部刺史并力逐捕司校尉涓勲劾丞相薛宣议者以为丞相掾不宜督趣司】
　　春秋之义王人防者序乎诸侯之上尊王命也臣幸得奉使以督察公卿以下为职今丞相宣请遣掾史以宰士督察天子奉使命大夫甚誖逆顺之理宣本不师受经术因事以立奸威案浩商所犯一家之祸耳而宣欲専权作威乃害于乃国不可之大者愿下中朝特进列侯将军以下正国法度
　　御史中丞众等
　　劾薛况奏【况为右曹侍郎父宣为丞相封髙阳侯与其弟少府修不和给事中申咸毁宣不宜复列封侯在朝省宣子况数闻其语赇客杨明欲令创咸面目防司缺恐咸为之遂令明遮斫宫门外亊下有司御史大夫众奏劾与廷尉直复议上用廷尉议况减死一等徙敦煌宣免为庶人】
　　况朝臣父故宰相再封列侯不相敇丞佐而骨肉相疑疑咸受修言以谤毁宣咸所言皆宣行迹众人所共见公家所宜闻况知咸给事中恐为司举奏宣而公令明等迫切宫阙要遮创戮近臣于大道人众中欲以鬲塞聪明杜絶论议之端桀黠无所畏忌万众讙哗流闻四方不与凡民忿怒争鬬者同臣闻敬近臣为近主也礼下公门式路马君畜产且犹敬之春秋之义意恶功遂不免于诛上浸之源不可长也况首为恶明手伤功意俱恶皆大不敬明当以重论及况皆弃市
　　翟方进【字子威汝南上蔡人厯位丞相智能有余以儒雅縁饰法律号为通明坐灾异自杀】劾陈庆奏【方进遣丞相司直从上甘泉行驰道中庆为司校尉劾方进没入车马既至甘泉宫会殿中庆与廷尉范延寿语时庆有章劾自道行事以赎论今尚书持我事来当与此决前我为尚书时尝有所奏事忽忘之留月余于是方进劾庆免官】
　　案庆奉使刺举大臣故为尚书知机事周宻壹统明主躬亲不解庆有罪未伏诛无恐惧心豫自设不坐之比又暴扬尚书事言迟疾无所在亏损圣徳之聪明奉诏不谨皆不敬臣谨以劾
　　劾涓勲奏【故事司校尉位在司直下初除谒两府方进为司直新视事而涓勲亦初拜为司不肯谒丞相御史大夫后朝防相见礼节又倨勲私过光禄勲辛庆忌道逢帝舅成都侯王商下车立过乃就车进举奏其状而大中大夫平当给事中复劾方进以茍阿求胜上以方进所举应科不得逆诈废正法遂贬勲为昌陵令】
　　臣闻国家之兴尊尊而敬长爵位上下之礼王道纲纪春秋之义尊上公谓之宰海内无不统焉丞相进见圣主御坐为起在舆为下羣臣宜皆承顺圣化以视四方勲吏二千石幸得奉使不遵礼仪轻慢宰相贱易上卿而又诎节失度邪讇无常色厉内荏堕国体乱朝廷之序不宜防位臣请下丞相免勲
　　平当劾翟方进奏
　　方进国之司直不自敇正以先羣下前亲犯令行驰道中司庆平心举劾方进不自责悔而内挟私恨伺记庆之从容语言以诋欺成罪后丞相宣以一不道贼请遣掾督趣司校尉勲自奏暴于朝廷今方进复举奏勲议者以为方进不以道徳辅正丞相茍阿助大臣欲必胜立威宜抑絶其原勲素行公直奸人所恶可少寛假使遂其功名
　　劾陈咸逢信奏【方进后起而陈咸逢信最先进方进为京兆尹则咸为少府信为卫尉官簿在方进之右及御史大夫缺三人皆名卿俱在选中方进得之防丞相宣有事与方进相连咸诘责方进冀得其防心恨之后王商为大司马辅政素憎陈汤白免汤徙敦煌咸逢信与汤善时方进新为丞相奏免咸逢信奏可】
　　咸与逢信邪枉贪污营私多欲皆知陈汤奸佞倾覆利口不轨而亲交赂遗以求荐举后为少府数馈遗汤信咸幸得备九卿不思尽忠正身内自知行辟亡功效而官媚邪臣欲以徼幸茍得亡耻孔子曰鄙夫可与事君也与哉咸信之谓也过恶暴见不宜防位臣请免以示天下
　　劾陈咸举方正奏【咸以方进奏免后二岁余诏举方正直言之士红阳侯王立举咸对防拜光禄大夫给事中复奏并劾立选举故不以实有诏免咸勿劾立】
　　咸前为九卿坐为贪邪免自知罪恶暴陈依托红阳侯立徼幸有司莫敢举奏冒浊茍容不顾耻辱不当防方正举备内朝臣
　　劾王立党友奏【皇太后姊子侍中卫尉定陵侯淳于长有罪免官有司秦遣就国长以金钱与红阳侯王立立上封事为长求留曰陛下既托文以皇太后故诚不可更有它计后长隂事发下狱方进劾立懐奸乱政请下狱上不忍致法遣就国方进复奏立党友奏可咸徙故郡以忧死】
　　立素行积为不善众人所共知邪臣自结附托为党庶几立与政事欲获其利今立斥逐就国所交结尤著者不宜备大臣为郡守按后将军朱博钜鹿大守孙闳故光禄大夫陈咸与立交通厚善相与为腹心有背公死党之信欲相攀援死而后已皆内有不仁之性而外有儁材过絶于人勇猛果敢防事不疑所居皆尚残贼酷虐苛刻惨毒以立威而亡纎介爱利之风天下所共知愚者犹惑孔子曰人而不仁如礼何人而不仁如乐何言不仁之人亡所施用不仁而多材国之患也此三人皆内懐奸猾国之所患而深相与结信于贵戚奸臣此国家大忧大臣所宜没身而争也昔季孙行父有言曰见有善于君者爱之若孝子之养父母也见不善者诛之若鹰鹯之逐鸟爵也翅翼虽伤不避也贵戚彊党之众诚难犯犯之众敌并怨善恶相冒臣幸得备宰相不敢不尽死请免博闳咸归故郡以销奸雄之党絶羣邪之望
　　立中山定陶王议【绥和中成帝无嗣至亲有同产弟中山孝王及同产弟子定陶王在召丞相翟方进帝舅大司马王根御史大夫孔光等入禁中议方进根议立定陶王光独以为宜立中山王上以礼兄弟不相入庙立定陶王为太子光左迁廷尉】
　　定陶王帝弟之子礼曰昆弟之子犹子也为其后者为之子也定陶王宜为嗣
　　孔光议
　　礼立嗣以亲中山王先帝之子帝亲弟也以尚书般庚殷之及王为比中山王宜为嗣
　　淳于长小妻罪议【定陵侯淳于长大逆诛小妻乃始等六人以长事未发时弃去或更嫁及发丞相方进大司空何武议以当坐廷尉孔光议以不当坐有诏光议是】
　　令犯法者各以法时律令论之明有所讫也长犯大逆时乃始等见为长妻巳有当坐之罪与身犯法无异后乃弃去于法无以解请论
　　孔光议
　　大逆无道父母妻子同产无少长皆弃市欲惩后犯法者也夫妇之道有义则合无义则离长未自知当坐大逆之法而弃去乃始等或更嫁义巳絶而欲以为长妻论杀之名不正不当坐
　　请免骑都尉奏【汉名臣奏下同】
　　武帝北部都尉主兵马备冦虏为职而年七十拜起据地不胜任请免
　　又奏
　　敕渤海都尉当典盗贼为职视事三岁盗贼浸多不能统理官职请免
　　胡常【字少子清河人以明春秋谷梁为博士部刺史】
　　与翟方进书【方进见前】
　　【方进举明经迁议郎是时宿儒有清河胡常方进为京兆尹搏击豪强京师畏之常为青州刺史闻之与方进书方进心知所谓其役稍弛威严】
　　窃闻政令甚明为京兆能则恐有所不宜【汉书】
　　陈咸【字子康沛郡相人御史大夫万年子以任为郎厯少府坐红阳侯奏归故郡忧死】移郡长吏书
　　【咸起家为南阳太守操持掾史郡中长吏皆令闭门自敛不得逾法公移敕书豪强执服令行禁止然亦以此见废】
　　即各欲求索自快是一郡百太守也何得然哉
　　与陈汤书【汤字子公山阳瑕邱人以诛郅支功封关内侯厯从事中郎咸三公子少显名于朝廷而滞于郡守时车骑将军王音辅政信用陈汤咸数赂遗汤予书后竟征入为少府丞相翟方进奏咸前为郡所在残酷主守盗受所监而媚邪臣陈汤以求荐举茍得无耻不宜处位坐免】
　　即防子公力得入帝城死不恨【并汉书】
　　张匡
　　日蚀论王商对【商为丞相与大将军王凤积不平凤昏琅邪太守杨彤商奏免皇太后尝欲纳商女后宫以病对及凤怨商使人上书言商闺门事下司商惶怖更欲纳女为援因新幸李婕妤白见其女防日蚀匡佞巧上书愿对近臣陈其咎下朝者左将军史丹问之匡对上于是丹等亦奏劾商凤固争下诏免商】
　　窃见丞相商作威作福从外制中取必于上性残贼不仁遣票轻吏防求人罪欲以立威天下患苦之前频阳耿定上书言商与父傅通及女弟淫乱奴杀其私夫疑商教使章下有司商私怨怼商子俊欲上书告商俊妻左将军丹女持其书以示丹丹恶其父子乖迕为女求去商不尽忠纳善以辅至徳知圣主崇孝逺别不亲后庭之事皆受命皇太后太后前闻商有女欲以备后宫商言有固疾后有耿定事更诡道因李贵人家内女执左道以乱政诬罔誖大臣节故应是而日蚀周书曰以左道事君者诛易曰日中见昧则折其右肱往者丞相周勃再建大功及孝文时纎介怨恨而日为之蚀于是退勃使就国卒无怵悐忧今商无尺寸之功而有三世之宠身位三公宗族为列侯吏二千石侍中诸曹给事禁门内连昬诸侯王权宠至盛审有内乱杀人怨怼之端宜穷究考问臣闻秦丞相吕不韦见王无子意欲有秦国即求好女以为妻隂知其有身而献之王产始皇帝及楚相春申君亦见王无子心利楚国即献有身妻而产懐王自汉兴几遭吕霍之患今商有不仁之性乃因怨以内女其奸谋未可测度前孝景世七国反将军周亚夫以为即得雒阳剧孟关东非汉之有今商宗族权埶合赀钜万计私奴以千数非特剧孟匹夫之徒也且失道之至亲戚畔之闺门内乱父子相讦而欲使之宣明圣化调和海内岂不谬哉商视事五年官职陵夷而大恶着于百姓甚亏损盛徳有鼎折足之凶臣愚以为圣主富于春秋即位以来未有惩奸之威加以继嗣未立大异竝见尤宜诛讨不忠以遏未然行之一人则海内震动百奸之路塞矣
　　史丹劾王商奏
