<!-- { "loadSidebar": true } -->
　　掺袂不胜情犀舟击汰行倦游无万里惜别有千名【谓舟】春草凄凄绿江枫湛湛清金陵多丽景此去属兰成【屈平九章乗舲船余上沅兮齐吴榜以击汰注汰波也○江淹别赋故别虽一绪事有万族疑千名亦类此更须攷陆机诗陆产尚千名退之诗春醪又千名○楚词王孙游兮不归芳草生兮萋萋又湛湛江水兮上有枫○张説题庾信宅兰成追宋玉旧宅偶词人太平寰宇记兰成江州旧治○朔记云嘉祐五年九月钱象先阎询陈经王安石使契丹此诗题又称送契丹使还当考】
　　游栖霞庵约平甫至因寄【栖霞庵或是西庵疑不可考】
　　林间路萧萧物外僧髙隂凉易入闲貌老难増官事真伤锦君恩更饮氷求田此山下终欲忤陈登【上句言林间防樾髙茂易致风凉下句言僧皆缴首聨之意也○李白诗意清浄貌棱棱亦不减亦不増○襄公三十一年子皮欲使尹何为邑子产曰今子有美锦不使人学制焉大官大邑身之所庇也而使学者制焉其为美锦不亦多乎又公表文亦使败财伤锦宜有众多之讥○庄子今吾朝受命而夕饮氷○末言元龙鄙求田者今不复恤其忤也】
　　和栖霞寂照庵僧云平甫同作
　　萧然一世外所乐有谁同宴坐能忘老斋蔬不过中无心为佛事有客问家风笑谓西来意虽空亦不空【维摩经云舍利佛告世尊我昔曽于林中宴坐树下维摩谓我言不必是坐为宴坐也夫宴坐也者不于三界现身意是为宴坐不起灭定而现诸威仪是为宴坐不舍道法而现凡夫事是为宴坐而不在内亦不在外是为宴坐于诸见不动而修行三十七品是为宴坐不断烦恼而入湼槃是为宴坐○按四分律比丘非时受食者为破律非时者谓自日中至亥为鬼神食○志公语已见上注又丹霞云佛之一字永不喜闻须自看取即此意也梵志语亦云梵志不转经不持课○家风禅门多有此语如何是黄龙家风翠岩家风○云岩问圆智师师兄家风作麽生师曰教汝指防着堪作什麽荅曰无遮个多多少时也师曰牙根犹带生澁在○药山又问圆智如何是和尚家风师下禅床作女人拜曰谢子逺来都无祗待○僧问牛头微禅师如何是和尚家风师曰山畬粟米饭野莱淡黄虀僧曰忽遇上客来又作麽生师曰吃即从君吃不吃任东西○虽空不空此真际实相也般若经知空不空又传灯录真觉第二出其观体者只知一念即空不空非空非不空】
　　宜春苑【汉有宜春苑地属下杜有曰宜春宫者即下杜苑中宫皆秦剏也又子婴葬二世杜南宜春苑中本朝自都大梁特借秦汉旧名亦犹昆明池之类】
　　宜春旧台沼日暮一登临解带行苍藓移防坐绿隂树疎啼鸟逺水静落花深无复増修事君王惜费金【沈休文诗解带临清风王维诗松风吹解带○防速侯切説文软皮也诸本皆作鞍误韩文坐茂树以终日○宋之问髙树隂疎鸟不留○张祜诗断桥荒藓澁空院落花深○杨文公诗风定落花深一寸日迟啼鸟度千声○琼林苑金明池宜春苑玉津园谓之四园苑宜春苑本秦悼王园俗但称庶人园荒废殆不复治故公诗有无复増修之语○汉文帝尝欲作露台召匠计之费百金上曰百金中人十家之产也吾奉先帝宫室常恐羞之何以台为】
　　春日
　　冉冉春行暮菲菲物竞华莺犹求旧友燕不背贫家室有贤人酒门无长者车醉眠聊自适归梦到天涯【诗伐木鸎其鸣矣求其友声○武瓘诗花开蝶满枝花谢蝶还稀惟有旧巢燕主人贫亦归○文中子子之室酒不絶○贤人用徐邈事○陈平传以席为门然多长者车辙○杜诗坐对贤人酒门聴长者车○渊明语客我醉欲眠君且去】









　　王荆公诗注巻二十三
　　钦定四库全书
　　王荆公诗注巻二十四
　　宋　李壁　撰
　　律诗
　　癸夘追感正月十五事【嘉祐八年○此言仁宗御楼观灯宴臣邻也史载上御宣徳门观灯顾从臣曰此因嵗时与万姓同乐尔非独肆游观也】
　　正月端门夜金舆缥缈中传觞三鼔罢纵观万人同警跸声如在嬉游事已空但令千载后追咏太平功【髙祖尝繇咸阳纵观秦皇师古曰纵放也天子出行放人令观○事在七年次年升遐故云如在】
　　晚兴和冲卿学士
　　剡剡风生晚娟娟月上初白沙眠騄骥清浪浴鱏鱼竟欲从君饮犹便读我书斜阳不到处墙角树扶疎【玉藻篇弁行剡剡起屦注疾趍也○后汉灵帝光和四年初置騄骥廐丞领受郡国调马注云騄骥善马也○杜诗沙苑行左辅白沙如白水缭以周墙百余里龙媒昔是渥洼生汗血今称献于此○尔雅云鱀鱼是鱁注云鱀防属体似鱏字林云鱏长鼻鱼也重千斤传曰伯牙鼓琴鱏鱼出聴是也説文音淫又音寻玉篇徐林弋林二反又云鲔也口在腹下】
　　秋兴和冲卿
　　云浮朝惨淡风起夜飕飗欲作氷霜地先回草树秋征人倚笛怨思妇向砧愁为问随阳鴈哀鸣岂有求【韩诗飕飗卧江汰○言天将降霜先见草木之衰也地如独不为李将军地之意○古诗苦哉逺征人○乐天闻砧诗谁家思妇秋帛月苦风凄砧杵悲○杜诗君看随阳鴈】
　　次韵冲卿除日立春
　　犹残一日腊并见两年春物以终为始人从故得新【列子物之终始初无极已始或为终终或为始○干武陵诗云浮世若浮云千回故复新】迎阳朝剪防守嵗夜倾银恩赐随嘉节无功只自尘【荆楚嵗时记立春日悉剪防为燕以戴之帖宜春之字传咸阳已有其言矣○杜诗倾银注玉惊人眼共醉终同卧竹根○无将大车秪自尘兮】
　　题友人郊居水轩
　　田中三亩宅水上一轩开为有渔樵乐非无仕进媒槎头收晩钓荷叶巻新醅坐説鱼腴美功名挽不来【襄阳耆旧传曰岘山下汉水中出鳊鱼味极美襄阳人采捕遂以槎断水因谓之槎头缩项鳊鱼为水族上味杜诗漫钓槎头缩项鳊孟浩然诗试垂竹竿钓果得槎头鳊○荷叶即碧筩杯见招约之职方注○杜诗河冻求鱼不易得偏劝腹腴愧年少】
　　游赏心亭寄防州女弟
　　秀发千山霁清涵万里秋沧江天上落明月镜中流眼与魂俱断身依影独留为怜幽兴极不见尔来游【李白诗黄河落天走东海万里泻入胷懐间○杜牧诗白云生镜里明月落堦前○逸少云山隂道上行如在镜中游耳】
　　江亭晚眺
　　日下崦嵫外秋生沆砀间清江无限好白鸟不胜闲雨过云收岭天空月上湾归鞍侵调角回首六朝山【山海经西山经云西南三百六十里曰崦嵫之山注日没所入山也淹滋二音又楚词吾令羲和弭节兮望崦嵫而未迫崦嵫日所入山也下有防水水中有虞渊○又淮南子日入崦嵫经细栁入虞渊之池○裴迪诗落日下崦嵫清波殊漫○汉乐歌西颢沆砀秋气肃杀注沆砀白气之貌】
　　金山寺【按镇江志金山在大江中去城七里旧名浮玉谓自玉京诸峯浮而至此唐有裴头陀开山得金李锜时镇润州表名金山唐亦谓之伏牛山云】
　　重经髙处寺一与白云亲树木有春意江山如故人幽轩含气象偏影落风尘日暮临归去徘徊欲损神【白诗独上髙寺去一与白云期○偏半也此言山之半影近城阙也○唐诗晚来题竹偏幽独恐伤神】
　　揖仙阁
　　结阁揖仙子疏塘临隠扉水花红四出山竹翠相围云度疑軿下鳬惊恐舄飞蜀姜宁可待投钓此忘归【杜诗水花寒落岸○云軿用王母事○鳬舄用叶令王乔事○李义山赠郑谠诗越桂留烹张翰鲙蜀姜供煮陆机莼又左慈传曹操顾众賔曰今日髙防所少吴松江鲈鱼耳慈求铜盘贮水以竹竿饵钓于盘中须防引一鲈鱼出操又曰既已得鱼恨无蜀中生姜耳慈曰亦可得也操恐其近取因曰吾前日遣人到蜀买锦可过敕使者増市二端语顷即得姜还并获操使报命】
　　舟夜即事
　　火炬临遥岸余光照客船水明鱼中饵沙暖鹭忘眠感慨无穷事迟回欲晓天山泉如有意枕上送潺湲【杜诗沙暖睡鸳鸯均为沙暖一称睡一称忘眠○宋子京杜宇诗云蜀月初残夜巴山欲晓天○湘君观流水兮潺湲】
　　何处难忘酒二首
　　何处难忘酒英雄失志秋庙堂生莽卓岩谷死伊周赋敛中原困干戈四海愁此时无一盏难遣壮图休【公自注云拟白乐天作○乐天又以不如来饮酒命篇】
　　其二
　　何处难忘酒君臣防合时深堂拱尧舜宻席坐皋防和气袭万物欢声连四夷此时无一盏真负鹿鸣诗【傅武仲舞赋郑卫之乐所以娱宻坐接欢欣也○韩诗宻席罗婵娟】
　　送孙子髙
　　荡漾江南客融怡席上珍一樽相别酒千里独归人客路贫堪病交情逺更亲自慙儿女意失泪滴衣巾【儒有席上之珍以待聘注席犹铺陈也铺陈注古尧舜之善道以待见问也○言既贫矣岂堪复病○杜诗行色秋将晚交情老更亲○周谟作晋陵太守周顗周嵩往别谟以将别涕泗不止嵩怒曰斯人乃妇女与人别唯啼泣便舍去○李白诗何必儿女情相看泪成行】
　　送董傅
　　悠悠陇头水日夜向西流行路未云已归人空复愁文章合用世顔发未惊秋一听秦声罢还来上国游【据东坡有书与韩魏公乞葬董傅疑即此人也诗末句云一聴秦声罢而坡书説得秦中故人书报傅死是傅游秦中未归而卒于逆旅矣坡称傅文章有出尘之姿而公诗亦谓文章合用世惜乎其命之穷耳○王建古调一东一西陇头水一聚一散天边霞○辛氏三秦记陇山一名陇坻又名分水岭故有东西之别○杨恽传家本秦也能为秦声○储光羲诗一聴南津曲分明散客愁】
　　寄深州晁同年【深州为饶阳郡属河北路】
　　秀色归荒陇新声换氄毛日催花蘂急云避鴈行髙驻马旌旗暖传觞鼓吹豪班春不知负短发为君搔【尧典鸟兽氄毛新声谓鸟声】
　　白云然师
　　白首一山中形骸槁木同苔争庵径路云补衲穿空尘土随车辙波涛信柁工昬昬老南北应谢此髙风【庄子形固可使如槁木○阮籍诗皋兰被迳路○圆智师见云岩补草鞋云作甚麽岩云将败壊补败壊○鲍宣传今贫民菜食不厌衣又穿空注空孔也唐尊衣弊履空注空穿也○唐球诗衲补云千片香焚篆一窠上句工○杜诗儿童莫信打慈鸦信犹任也】
　　自白土村入北寺二首
　　木杪田家出城隂野迳分溜渠行碧玉畦稼卧黄云薄槿胭脂染深荷水麝焚夕阳人不见鸡鹜自成羣【唐刘得仁诗菡萏徧秋水隔林香似焚○太平广记罗公逺曰混迹鸡鹜之羣窥阅蜉蝣之境】
　　其二
　　雨过百泉出秋声连众山独寻飞鸟外时度乱流间坐石偶成歇看云相与还防须营一亩长此隔潺湲【孟郊诗一雨百泉涨两潭夜来深○唐诗行到水穷处坐看云起时○儒行篇儒有一亩之宫○杜诗诛茅初一亩○贾谊传长此安穷】
　　题朱郎中白都庄
　　潇洒桐庐守沧洲寄一防山光隔钓岸江气杂炊烟藜杖听鸣橹篮舆看种田明时须共理此兴在他年【桐庐县属睦州睦即严州也县有严陵山及陵钓台○戎昱诗水痕浸岸栁山翠借防烟句颇类此○汉循吏传孝宣帝常称曰庶民所以安其田里而亡叹息愁恨之声者政平讼理也与我共此者惟良二千石乎】
　　史教授独善堂
　　湖海十年旧林塘三亩余静非谈者隠贫胜富人居列鼎亦何有幅巾聊自如犹应不独善学子满堦除【扬子法言谈言谈行不逢其时谈者隠也注谓东方朔○向子平言吾巳知富不如贫贵不如贱古语力能胜贫谨能胜祸○末言史非但独善亦推以教人○韩诗翩翩媚学子墙屏日有徒】
　　寄福公道人
