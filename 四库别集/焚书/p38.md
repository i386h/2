<!-- { "loadSidebar": true } -->
　　愚尝论之，成大功者必不顾后患，故功无不成，商君之于秦，吴起之于楚是矣。而儒者皆欲之，不知天下之大功，果可以顾后患之心成之乎否也，吾不得而知也。此后患者必不肯成天下之大功，庄周之徒是已。是以宁为曳尾之龟，而不肯受千金之弊；宁为濠上之乐，而不肯任楚国之忧。而儒者皆欲之，于是乎又有居朝廷则忧其民，处江湖则忧其君之论。不知天下果有两头马乎否也，吾又不得而知也。墨子之学术贵俭，虽天下以我为不拔一毛不恤也，商子之学术贵法，申子之学术贵术，韩非子之学术兼贵法、术，虽天下以我为残忍刻薄不恤也。曲逆之学术贵诈，仪、秦之学术员纵横，虽天下以我为反覆不信不恤也。不惮五就之劳，以成夏、殷之绩，虽天下后世以我为事两主而兼利，割烹要而试功，立太甲而复反可也。此又伊尹之学术以任，而直谓之能忍诟焉者也。以至谯周、冯道诸老宁受祭器归晋之谤，历事五季之耻，而不忍无辜之民日遭涂炭，要皆有一定之学术，非苟苟者。各周于用，总足办事，彼区区者欲选择其名实俱利者而兼之，得乎？此无他，名教累之也。以故瞻前虑后，左顾右睁（盼）。自己既无一定之学术，他日又安有必成之事功耶？而又好说“时中”之语以自文，又况依仿陈言，规迹往事，不敢出半步者哉！故因论申、韩而推言之，观者幸勿以为余之言皆经史之所未尝有者可也。
　　卷六
　　四言长篇
　　读书乐并引
　　曹公云：“老而能学，唯吾与袁伯业。”夫以四分五裂，横戈支戟，犹能手不释卷，况清远闲旷哉一老子耶！虽然，此亦难强。余盖有天幸焉。天幸生我目，虽古稀犹能视细书；天幸生我手，虽古稀犹能书细字。然此未为幸也。天幸生我性，平生不喜见俗人，故自壮至老，无有亲宾往来之扰，得以一意读书。天幸生我情，平生不爱近家人，故终老龙湖，幸免俯仰逼迫之苦，而又得以一意读书。然此亦未为幸也。天幸生我心眼，开卷便见人，便见其人终始之概。夫读书论世，古多有之，或见皮面，或见体肤，或见血脉，或见筋骨，然至骨极矣。纵自谓能洞五脏，其实尚未刺骨也。此余之自谓得天幸者一也。天幸生我大胆，凡昔人之所忻艳以为贤者，余多以为假，多以为迂腐不才而不切于用；其所鄙者、弃者、唾且骂者，余皆的以为可托国托家而托身也。其是非大戾昔人如此，非大胆而何？此又余之自谓得天之幸者二也。有此二幸，是以老而乐学，故作《读书乐》以自乐焉。
　　天生龙湖，以待卓吾；天生卓吾，乃在龙湖。龙湖卓吾，其乐何如？四时读书，不知其余，读书伊何？会我者多。一与心会，自笑自歌；歌吟不已，继以呼呵。恸哭呼呵，涕泗滂沱。
　　哭匪无因，书中有人；我观其人，实获我心。哭匪无因，空潭无人；未见其人，实劳我心。
　　弃置莫读，束之高屋，怡性养神，辍歌送哭。何必读书，然后为乐？乍闻此言，若悯不谷。
　　束书不观，吾何以欢？怡性养神，正在此间。世界何窄，方册何宽！千圣万贤，与公何冤！
　　有身无家，有首无发，死者是身，朽者是骨。此独不朽，愿与偕殁，倚啸丛中，声震林鹘，歌哭相从，其乐无穷，寸阴可惜，曷敢从容！
　　五七言长篇
　　富莫富于常知足
　　富莫富于常知足，贵莫贵于能脱俗；贫莫贫于无见识，贱莫贱于无骨力。身无一贤曰穷，朋来四方曰达；百岁荣华曰夭，万世永赖曰寿。
　　解者曰：常知足则常足，故富；能脱俗则不俗，故贵。无见识则是非莫晓，贤否不分，黑漆漆之人耳，欲往何适，大类贫儿，非贫而何？无骨力则待人而行，倚势乃立，东西恃赖耳，依门傍户，真同仆妾，非贱而何？身无一贤，缓急何以，穷之极也。朋来四方，声应气求，达之至也。吾夫子之谓矣。旧以不知耻为贱亦好，以得志一时为夭尤好。然以流芳百世为寿，只可称前后烈烈诸名士耳，必如吾夫子，始可称万世永赖，无疆上寿也。
　　九日同袁中夫看菊寄谢主人
　　去年花比今年早，今年人比去年老。尽道人老不如旧，谁信旧人老亦好。秋菊总开旧岁花，人今但把新人夸。不见旧日龙山帽，至今犹共说孟嘉？去年我犹在阴山，今年尔复在江南。
　　而人错指前身是，一是文殊一瞿昙。花开于我复何有，人世那堪逢重九？举头望见钟山高，出门便欲跨牛首。袁生袁生携我手，欲往何之仍掣肘。虽有谢公墩，朝朝长在门。虽有阶前塔，高高未出云。褰裳缓步且相随，一任秋光更设施。天生我辈必有奇，感君雅意来相期。
　　入门秋色上高堂，烹茶为具呼儿郎。欢来不用登高去，扑鼻迎风尊酒香，子美空吟白发诗，渊明采采亦徒疲。何如今日逢故知，菊花共看未开时！
　　至日自讼谢主翁
　　明朝七十一，今朝是七十。长而无述焉，既老复何益！虽有读书乐，患失又患得。患失是伊何？去日已蹉跎。患得是伊何？来日苦无多。聪明虽不逮，精神未有害。故秃锋芒少，指柔龙蛇在。宛然一书生，可笑亦可爱！且将未死身，暂作不死人。所幸我刘友，供馈不停手。
　　从者五七人，素饱为日久。如此贤主人，何愁天数九！
　　朔风谣
　　南来北去何时了？为利为名无了时。为利为名满世间，南来北去正相宜。朔风三月衣裳单，塞上行人忍冻难。好笑山中观静者，无端绝塞受风寒。谓余为利不知余，谓渠为名岂识渠。
　　盖名非利一事无，奔走道路胡为乎？试问长者真良图，我愿与世名利徒，同歌帝力乐康衢。
　　题绣佛精舍
　　闻说澹然此日生，澹然此日却为僧。僧宝世间犹时有，佛宝今看绣佛灯。可笑成男月上女，大惊小怪称奇事。父然不见舍利佛，男身复隐知谁是。我劝世人莫浪猜，绣佛精舍是天台。
　　天欲散花愁汝著，龙女成佛今又来。
　　十八罗汉漂海偈
　　十八罗汉漂海，第一胖汉利害。失脚踏倒须弥，抛散酒肉布袋。犹然嗔怪同行，要吃诸人四大。咄！天无底，地无盖，好个极乐世界。
　　十八罗汉游戏偈
　　不去看经念偈，却来神通游戏。自夸能杀怨贼，好意翻成恶意。咦！南无阿弥陀佛，春夏秋冬四季。
　　哭耿子庸
　　楚国有一士，胸中无一字。令人读《汉书》，便道赖有此。盖世聪明者，非君竟谁与？
　　所以罗旴江，平生独推许。行年五十一，今朝真死矣。君生良不虚，君死何曾死！
　　其二
　　我是君之友，君是我之师。我年长于君，视君是先知。君言“吾少也”，如梦亦如痴。去去学神仙，中道复弃之。归来山中坐，静极心自怡。大事苟未明，兀坐空尔为。行行还出门，逝者在于斯。反照未生前，我心不动移。仰天一长啸，兹事何太奇！从此一声雷，平地任所施。开口向人难，谁是心相知？
　　其三
　　太真终日语，东方容易谈。本是闽越人，来此共闲闲。君子有德音，听之使人惭。白门追随后，万里走滇南。移家恨已满，敢曰青于蓝？志士苦妆饰，世儒乐苟安。谓君未免俗，令人坐长叹。
　　其四
　　君心未易知，吾言何恻恻！大言北海若，小言西河伯。缓言微风入，疾言养叔射。分言杂俚语，无不可思绎。和光混俗者，见之但争席。浩气满乾坤，收敛无遗迹。时来一鼓琴，与君共晨夕。已矣莫我知，虽生亦何益！
　　五言四句
　　宿吴门
　　秋深风落木，清水半池荷。驱马向何去？吴门客子多。
　　其二
　　屋有图书润，庭无秋菊鲜。应知彭泽令，一夜不曾眠。
　　同深有上人看梅
　　东阁观梅去，清尊怨未开。徘徊天际暮，独与老僧来。
　　又观梅
　　雷雨惊春候，寒梅次第开。金陵有逸客，特地看花来。
　　郑楼
　　谷口郑子真，栖迟市门里。小楼延上客，酒酣犹未已。
　　薙发
　　空潭一老丑，薙发便为僧。愿度恒沙众，长明日月灯。
　　其二
　　有家真是累，混俗亦招尤。去去山中卧，晨兴粥一瓯。
　　其三
　　为儒已半世，食禄又多年。欲证无生忍，尽抛妻子缘。
　　其四
　　大定非关隐，魂清自可人。而今应度者，不是宰官身。
　　哭贵儿
　　水深能杀人，胡为浴于此？欲眠眠不得，念子于兹死！
　　其二
　　不饮又不醉，子今有何罪？疾呼遂不应，痛恨此潭水！
　　其三
　　骨肉归故里，童仆皆我弃。汝我如形影，今朝唯我矣！
　　哭黄宜人
　　结发为夫妇，恩情两不牵。今朝闻汝死，不觉情凄然！
　　其二
　　不为恩情牵，含凄为汝贤。反目未曾有，齐眉四十年。
　　其三
　　中表皆称孝，舅姑慰汝劳。出朋日夜往，龟手事香醪。
　　其四
　　慈心能割有，约己善持家，缘余贪佛去，别汝在天涯。
　　其五
　　近水观鱼戏，春山独鸟啼。贫交犹不弃，何况糟糠妻！
　　其六
　　冀缺与梁鸿，何人可比踪？丈夫志四海，恨汝不能从！
　　夜半闻雁有引
　　改岁以来，老病日侵，计不久矣。夫余七十人也，追思五十以前，抱此粗疏，遨游四海，兼图升斗以赡俯仰，凭尺寸以奉高尊。人人皆视为畏途，余独坦行阔步二十五载，不少一日，遍交当世名流，无空过者，直至今日，犹然念余不舍也。是世之所难者，余之所易也。及其解组入楚，身退矣，名且隐矣，可谓易而又易矣，乃行畏途觉平妥，逃空虚转颠踬何耶？岂非理之不可晓者耶？夫余执此道以终始，未尝一毫改步也。今难者反易，易者反难，虽余亦自不知其故矣。内实自伤，故因闻雁而遂赋之。
　　孤鸿向北征，夜半犹哀鸣。哀鸣何所为？欲我如鸿冥。
　　其二
　　自有凌霄翮，高飞安不得。如何万里行，反作淹留客？
　　其三
　　独雁虽无依，群飞尚有伴。可怜何处翁，兀坐生忧患！
　　其四
　　日月湖中久，时闻冀北音。鸿飞如我待，鼓翼向山阴。
　　后数岁，余竟赴冀北，过山阴，其词卒验。
　　庄纯夫还闽有忆
　　乘龙人归去，谁复到吾门？薄暮多风雨，知子宿前村。
　　其二
　　海物多奇错，砺房味正清。夫妻共食啖，不得到麻城。
　　其三
　　三子皆聪明，必然早著声。若能举孝廉，取道过西陵！
　　其四
　　七十古来稀，知余能几时？君宜善自计，莫念出家儿！
　　岁暮过胡南老
　　胡床挂空壁，穷巷有深居。满目繁华在，先生独晏如。
　　其二
　　河内著碑铭，瞿塘流颂声。百年林下叟，隐隐作仪刑。
　　其三
　　四邻箫管沸，大都为岁除。君看五马贵，囊有一钱无？
　　其四
　　有席虽长穿，有朋亦喜欢，园蔬堪摘矣，不用一钱看。
　　山寺夜坐
