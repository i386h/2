<!-- { "loadSidebar": true } -->
　　二礼不明久矣官器之异同仪文度数之详畧其间纷纭轇輵疑不可信者葢更仆不能数而立马不能算也姑即礼记言之一郊也或曰用辛日或曰择元日然则元日为是乎辛日为是乎一禘也或曰春祭或曰夏祭然则祭于夏为是乎祭于春为是乎一庙制也或曰大夫有皇考庙或曰有太祖而无皇考然则宜从祭法乎抑宜从王制乎一奔丧也或曰大功望门而哭或曰见丧者之乡而哭然则宜从杂记乎抑宜从奔丧乎一禫祭也或曰中月或曰祥而禫然则宜用二十五月乎抑用二十七月乎一异父昆弟之丧也或曰大功或曰齐衰然则宜依子游説乎抑依子夏説乎四十九篇出于小戴一家而犹彼此乖反此皆学者所当尽心也汉唐儒者徃徃胶守师说而不能详加考求讫于前明则特视为科举时文之业口传耳剽以冀幸一第实无人焉综核贯穿于其中何怪乎学日益陋识日益卑四方之风俗亦日益壊而天理民彞或几乎息也关西杨公凤阁尽心于礼者有年独能旁综仪礼周官二经淹贯马伏郑王诸训故以成此书取而读之则吾前之所疑者公固已深思自得或微引其绪或详折其衷茧抽解剥悉犂然而笔之于书矣以是禆补世教夫岂浅鲜也哉于是公从子三开使君醵金刻诸吴下工竣而命予序之予于礼经素非专家而愿因公之书以其余日稍尽心焉故遂承使君命为之序
　　逺志之苖序
　　前明御马监太监刘若愚直延庆州左卫人崇祯初以魏忠贤党下狱若愚自辨颇力在狱中纂此书所述妖书及客魏始末最悉巻首曰寺人小草又曰逺志之苖与酌中志畧大同小异此葢其稾本也予借诸文氏笔画譌谬且襍以行草遂别加缮録而序之曰呜乎凡国家之患一曰女宠二曰宦寺而外戚与藩鎭犹不与焉何也女子小人其类同其志同其闚伺也狡而深而其结纳也亦近而便日夕于人主之侧不蛊之以声利即中之以土木导之以犬马游幸未有不相为表里者也然考诸前世所以乱且亡者徃徃成于宦寺而始于女宠汉有王圣与其女伯荣在内然后江京李闰之徒因之而黄门常侍遂炽唐有张良娣干豫政事然后李辅国程元振之徒因之而北司遂以亡唐葢女子小人皆足以致患而女宠之惑人主也尤甚牢根固蒂盘结于闺闼之间阳托人主之权而隂树左右羣小以为援谏官之所不能纠而重臣之所不敢问此诚召乱之本也夫安得有不亾者哉前明亦然始之以郑贵妃继之以李选侍复继之以乳媪客氏而魏忠贤始乘其隙窃弄人主之威福以号召同党诛鉏异已外廷之觊觎富贵者又莫不夤縁朋比朝郑李而夕客魏于是酿搢绅门户之祸者纷纭轇輵垂五十年及其末也贤人君子大则糜烂于诏狱次则销磨于罢官遣戍而明之社稷遂浸滛倾仆而不可复支然则宦寺之为患又未有不由女宠者也呜乎千寻之木非不髙也吞舟之鱼非不大也至其腐败则必自内始诗曰乱匪降自天生自妇人后之长国家者可不戒哉可不慎哉
　　兵饷一览序
　　康熙六年九月户科掌印给事中姚公文然上疏其畧曰臣伏念
　　诏旨毎年开征夏税定于五六月秋粮定于九十月此诚
　　皇上恤民之羙意刱业之良法也然臣见年来各处兵饷俱借本年催征银两为支销本地及拨协别省之用窃虑来年兵饷开支在于正月而民间开征在五六月相距几及半载安能随收随解不误军需乎臣尝约计来年春季所入不能充一季所出万一军需孔亟不得已又议变更则是美意晦而不彰良法行而复止甚可惜也应请
　　勅下部臣速查今嵗存贮欵项与明春一季应行征收欵项通盘合算果否充一季兵饷之用如有不敷酌议变通或借发帑金或暂开事例以成就
　　皇上之良法美意盖皆所谓权宜之术有类此可推行者统在部臣熟筹
　　皇上详择非臣愚昧所能尽知也防上
　　天子下其章户部先是尚书王先生祚虞军需之不继也乃命予勾挍递年已来存贮钱粮予方移付文十四司其数犹未集也而防是疏既下王先生督率益急诸司付文亦至予日夜目披手笇厘其蠧敝覈其漏遗锱铢尘渺按籍攅簇逾六旬始得存贮银伍伯肆拾万两有竒以复于先生自是兵饷可无虞矣予退复辑其余意撰録是书命曰兵饷一览其端总目为一篇一每年兵饷所出之数一每年正项襍项所入之数一每年每项存贮候拨兵饷之数其后复详晰直十四布政司为十六篇一本地每年地丁额征之数【有蠲荒则别书】一襍项约征之数【如缺官住罚变产罪赎之类皆在内有盐课闗税芦课者则别书】一每年贮库之数一上年奏销存賸之数已上凡如干条一本地每年兵饷之数【有藩下及緑旗应析者则区为二】一应拨协饷之数【如云贵两广川闽则无此条】一先年缺额兵饷未经找拨之数已上又如干条他如蓟州密云昌平宣府大同诸营镇沧州徳州保定太原诸驻防额饷俱附见本地兵饷之左【江寜镇江杭州西安驻防总在合省兵饷数内无另款】其已拨某项如干未拨如干支销抵补某项如干则用朱书细疏各项之下然后国计之出入可以暸如矣夫举其总则先兵饷而次赋税者明职掌也财用以兵饷为急也核其详则先赋税而次兵饷者重物力也财用以赋税为原也予撰録本意盖如此书既告成防添注尚书马尔赛建议于朝格缓征之
　　诏不行于是有司一切催科如故越明年复废左右两饷司而王先生亦遂得辠去位矣予自惜精力之萃此也久姑藏弆其书于箧衍而序之云
　　焦山古鼎图诗后序
　　古之祀典有彞器彞之为言常也頫者为钟仰者为鼎钟鼎固彞器之大者也左氏传曰诸侯有勲而不废有绩而载则抚之以彞器此天子所以锡有功也然则焦山之所蓄与二王子之所咏殆即其类与予尝论之古器之与法书名画并重也自宋代始盖当累世承平之后朝廷无事士大夫读书好古如欧阳永叔刘原父者争以博雅相髙沿及政和宣和之间天子更刱礼乐亦寖慕三代之法物摉竒索幽取而贮诸殿阁者不可以数计于是李伯时黄长睿薛尚功赵徳甫之属复相次而起莫不规摹其欵识研穷其字画而讽味其文章绘之有图述之有谱夫然后钟鼎之器益见尚于世今二王子从登眺之暇摩挲鉴赏作为诗歌以传道之不啻数百言迹其风流好尚其何减于前宋诸君子防抑予有感也昔春秋桓公二年书取郜大鼎于宋説者曰取者不当取也又曰得非其有之称也夫鲁桓宋庄其人皆孔子之所深恶然则一赂一取其辱此鼎也多矣此可谓鼎之不幸也至于焦山所蓄者虽尝见汚严氏父子然犹幸而得反其故深自藏匿于穷岩絶壑浮屠氏之精舍固不可以郜鼎者相提而语辟诸山林隠遯之士遭罹患难而卒能洁身以自全岂不尤为可尚也防予故并论之若二王子之诗雄伟竒丽俨然子羙退之复出则有程通判雷山人之评隲在
　　鼎髙一尺三寸二分腹径一尺五寸八分□围视腹而杀其七之一耳髙三寸足倍之有铭在其腹其辞曰惟九月既望甲戌王还于周□□于图室司徒南仲右□恵□立中庭王呼史受册命□恵曰官司□王□侧□作锡女衣束带戈雕防缟彤矢鋚□銮旂□恵敢对扬天子丕显敷休用作尊鼎用享于□烈考用周簋夀万年子孙永寳用凡蚀二字疑不能知者八字此予之所释也与贻上原文稍异
　　归震川先生年谱后序
　　先生既殁之后其族弟道传刻遗集二十巻其子子祜子寜又刻集三十二巻二本去取多不同而子祜等所刻有诗一巻又附行述墓表志铭一巻视道传本稍备而独无年谱琬深惜之因畧其事迹稍次第之以示髙山仰止之义夫当明之中叶士大夫争言古文徃徃勦袭史汉诸书以相輘轹纷纭倡和徧于东南此先生所深叹于妄庸人为之巨子者也于是退处荒江寂莫之濒独与其门人子弟讲求六艺慨然以斯文为己任而欲逺追游夏之徒于千数百年之上不亦豪杰之士哉葢琬尝因所谱而推原其始末矣以先生之学识自当出入禁林蚤居簪笔荷槖之选顾独连蹇蹉跎凡九上春官而始得一第斯已谓之不幸然且困于州县之职不理于妒者之口龃龉数年垂及迟暮而后从散僚之中与掌外制方欲以髙文大册自鸣天子之前而又溘焉长徃矣先生乞致仕疏所云作唐一经成汉二史者固有其志而未及醻也然则区区遗集亦何足以槩先生哉王文肃公尝称先生之文如清庙之瑟一唱三叹无意于感人而懽愉惨恻之思溢于言外可谓大雅不羣者窃叹以为知言去年夏琬属同年生从先生之曾孙庄乞写其遗像而至今犹未有以复也当致书促之而先识其事于此将以附于谱之右方
　　重订韵补序
　　凡字莫不有声有音故平上去入四音为之经宫商角徴羽半徴半商七音为之纬而后切韵协韵兴焉所以尽韵学之正变也夹漈郑氏独倡急慢谐声之说如中之协十阳激之协十八药皆协韵也而郑氏以中央之急声为张取证于古豓歌以激搏之急声为郭取证于西京赋此其说葢本梵书之合音而于六经诸子所谓协韵之道尚未之备也惟吴棫才老所作韵补最为淹洽嗣后朱晦庵先生遂悉采之以协诗三百篇与楚离骚葢其为大儒取重如此非徒有功于小学而已也今夫世之士大夫羣焉宗尚者惟刘渊韵畧一书耳其他如陆法言之所辑孙愐之所増宋祁郑戬之所修定所谓二百六韵者俱茫然弗之辨矣而顾暇问协韵乎哉予谓唐宋韵协韵各有所宜五七言诗从今者也故宜于唐宋韵箴铭赞颂骚赋歌謡之属法古者也故宜于间用协韵为古文而不知协韵是犹观乐而不知琴瑟习礼而不知笾豆也其可乎然则才老之有此编也信乎其不可少也韩退之言凡为文辞宜畧识字茍能通字义之原流审其声音考其偏旁防画而又求之协韵殆可谓之识字矣至于近世好古之儒徃徃讥排协韵之非甚而上之疑孔子之系易次之黜顔师古章懐太子之注两汉书其说愈长而其辨愈细则又予所不得而知也
　　伤寒书序
　　予闻医之有方也犹阵之有图弈之有谱善用之足以制胜不善用之未有不失算而败者也故河汾氏之言曰医者意也药者瀹也先得大意后以药物通瀹之此可谓善言医者矣今世之业医者不然率皆以有定之方治无定之病不问其人之起居食息与夫时俗之温严燥湿而概以成格进之吾不知于其所谓意者果有合焉否也嗟乎学书纸费学医人费以庸医之多误也其不至费人者少矣夫襍病犹可无误即不幸而至于误矣或得与失参半犹可寻其指归为之补救独伤寒一证既有隂阳表里之异于其中又有三隂三阳半表半里虚实传变留匿隐伏难测之微自仲景立经王叔和朱奉议成无已之属为之疏明辨释习者固非一家其间经督营络汗吐温下证若茧丝法同射覆投之稍乖死生判焉非若襍病之可以或误者也是以识者兢兢慎之友人某素精其术于是攟摭六经加之论断为伤寒一书要以先得大意为主葢亦河汾氏之指也前人论难此证至三百六十明时惟陶尚文最得纲领然颇诋仲景伤寒论谓非全书而王宇泰又尝攻陶氏之短以为尚未望见易水门墙葢其纷纭聚讼如此唯是书折其间尤极详备以是指示后学其用力良亦勤矣夫俞跗扁鹊之徒既不可再得则择其术之工巧者而服习焉庶亦不至费人也夫
　　说铃小序
