<!-- { "loadSidebar": true } -->
　　皇帝即位之十五年有诏明州阿育王山广利禅寺释迦文佛舍利寳塔诣行在所住持僧从廓侍行既至命入禁中观堂安奉上御素膳焚香瞻礼亲覩殊胜遂召廓对碧琳堂问舍利从何发见奏曰自陛下圣心发见上大恱亲洒宸翰大书妙胜之殿赐廓以妙智禅师号仍度僧五员颁钱万缗眷赉优渥前所未见由是寳塔之灵益显而廓之名愈彰矣廓姓林氏福之长溪人家世业儒踵登贤科生而颖悟不妄言笑羣儿强以聚嬉泊焉如不闻有以出世法语之则忻然解悟年十五依邑之建善寺祝发受具戒时闽中名刹多有道之士悉往从之佛心才分室中举四大各离今身妄身当在何处有所感发述投机颂佛心首肯之而不自以为足也去之见懒庵需公为侍者复依大圎璞璞大慧果公之髙弟门庭甚髙始叩之若自失久之豁然有得服勤数载璞抚之以为类已然以未识大慧为恨不惮重趼见于衡之回鴈峯下大慧深加器重留三年告归送之以偈又以书属璞曰廓乃佳衲子可为成就使异日为吾家种子自此丛林争下之绍兴丙子大慧被旨来育王复来依焉大慧移径山璞以继之众逾千数以为第一座制帅丞相沈公以庐山请出世大慧方名冠天下无不愿出其门以借重开堂日乃以瓣香嗣大圎诸方以此益髙之已而育王虚席尚书韩公欲邀大慧而举以自代遂主此山禅衲云集以祖孙三人世继坐道场筑堂于丈室之东名以三秀遂为空门美谈才具素髙以其暇日兴土木之工皆极其壮丽增庾入数千斛施者委金帛创为长生局五所百需皆备月施金钱飰僧以万计又造金塔以奉舍利此特其余事尔日本国王阅师偈语自言有所发明至逊国以从释氏嵗修弟子礼辞币甚恭且以良材建舍利殿器用精妙荘严无比丞相史公帅七闽以鼓山趣其归荥阳郡王力挽无行魏王出镇一见其风仪目为僧中龙又闻其机辩峻发肃然加敬师晚以衣囊立庵于乌石山名以笑月为终焉计有偈云三峯敛却闲云大海冷涵秋月庚子季春拂衣归庵杜门不与世接俄示微疾八月四日呼左右付以后事澡浴趺坐书偈曰掣防黄金锁凿碎玉楼钟腾身大虚外半夜日轮红掷笔而逝夀六十二腊四十七月五日于庵之寝室惟临济杨岐之宗至大慧而益震又得如师者为嫡孙上承圣天子之休宠下为帝子公相之所尊礼近焉道俗之归向逺焉外夷之师仰可谓盛矣筹室所度未易悉数有宜意者得法最的住平江开元方有声于时而遽即世禅家惜之徒弟至百余人家法严甚尝以师语録萃为巨编师呵之曰汝辈随语生解去道益逺矣固不许师既没乃始得百之一二刊之余投老山林与世相忘师谓可以语道往来无虚月警所未至相期嵗寒一旦弃我而先怆念不已其徒求铭于余为之铭曰
　　杨岐千古栗棘蓬诸方谁敢婴其锋佛日老子云梦胸呵佛骂祖一洗空子孙三秀玉几峯妙智杰出传家风碧琳一语开渊衷帝子谓是僧中龙三韩万里沧海东酋杰稽首礼益恭一声击碎玉楼钟日轮夜半通天红亭亭寳塔上凌空乌石与之俱无穷
　　延庆觉云讲师塔铭
　　浮屠氏法盛于东南而明为最兰若相望名徳辈起予固不能尽知其人然采之公言其间虽一代宗仰者往往未免评议至问觉云师则同然无异辞余尤不能知也甞造焉修干古貌丹唇碧眼长松野鹤无一防世间气与之语愈叩而愈无穷名下士信不虚矣师既以隆兴癸未嵗十二月十有八日化叔祖居士语钥曰士之难其全乆矣赵魏老犹不可为滕薛大夫矧释氏事寂灭而不免于应世二者冰炭谁能一之能使学佛者宗其教交游者服其人周旋酬酢无一可议殆鲜有觉云如者我与之方外交既已叙其行事汝铭之遂谨书而系以铭师讳志连字文秀觉云其赐号也俗杜氏世家于明州鄞县之宠山孕有祥生又不凡故母山氏笃志竺干法令从礼寂公慧云为师肄业崇夀年十八受具戒明智目为僧中凤雏圎照授以天台教义后从智涌顿悟圎宗年登三十适延庆为第一座始开讲席辩才先放落落风生四众耸服靖康以来更主五刹惟妙音不及暖席而迁余皆碎于兵火师一居之卒化瓦砾为寳所圎辩重建延庆于煨烬之余功未竟而死遗基废础尚多有之虚席旷嵗实难其人天童宏智禅师以师为首众议是之遂徙居焉经营十年无有不备施利山积一毫不自奉悉以资建立事云栋雪脊杰然城隅望之如昆阆间物非大勤劳不易至此而师未尝足也或赞其新伽蓝者四当不媿智者师曰此有为功徳耳岂敢以此比迹前哲深恐不能洪宣祖道为法门罪人故虽所至兴建而讲学不少休承学之徒翕然向风诚于祈祷感应响捷或欲记之必痛以妄语为戒秘监姜公守四明为师作真賛门人固请立石师终不以为荣其不求名闻类如此一时名士多乐与游望之则毅不可犯即之则和易温恭乆益敬之终不得而亲疎也有达官与之剧谈贯穿禅律纚纚不倦惊曰师禅教并通师曰冰泮雪消固一水耳又问华严般若似过于繁师曰支离所以为简易也于是肃然尤敬异之丞相沈公来镇以僧职处师师以老疾固辞丞相遗手札曰师当表正一方纪纲诸刹毋退避以自洁且迫于诸方劝请始受命谦退谨愿不见有异然主盟众事惟是之从或有私请虽大势力富檀那不能回也时度牒再颁受戒者僧吏邀取无艺师为立成规省十之九沙弥至于今徳之有不逺数百里求附坛者所革宿徐而不暴□□□□呜呼此皆人所难及者然师之所存心大而不宻体卑而道尊恭而不伪博而不杂寂用之涯不可得也感疾既革众以药进师曰十方无碍入一道出生死书偈毕抚掌大哂又以指弹屏风或问之曰我自幸至此不觉喜乐钟鸣当往矣已而信然师之所存果易识耶享年七十有六僧腊五十有八度弟子行丕等十有二人登门者甚众传道者三十余人即以十二月二十有八日于城南祖塔之侧铭曰
　　舟不涂车不川离乎器用必偏惟寂灭释所先惟应酬世所防工与拙必一焉伟觉云防于全峻而通周而専得其得悟独圎出绪余应世縁识不识无间言教不吝道以传建塔庙崇人天定生慧无碍禅融一理逢其原金而玉岳而渊尊尊师岂偶然道既成如蜕蝉嗟后人视铭镌
　　攻媿集卷一百十
　　钦定四库全书
　　攻媿集卷一百十一
　　宋　楼钥　撰
　　北行日録上【时待次温州教授随侍兖公守括苍受仲舅汪尚书大猷之辟】
　　乾道五年己丑十月九日辛夘邸报仲舅侍郎充贺正使曾总管【觌】副之
　　十日壬辰蔡兴以仲舅书来辟充书状官二亲许一行是日游南园微雨
　　十一日癸巳雨俶装
　　十二日甲午隂
　　十三日乙未雨
　　十四日丙申雨李器之以凤栖梧饯行
　　十五日丁酉雨周仁甫约同登途
　　十六日戊戌晴仁甫酌别于少微阁醉中唱和
　　十七日己亥晴
　　十八日庚子晴饭后别二亲径出城张子质一见于驿亭仲兄器之元声弟□相送至夀寜寺仁甫继至饮罢东行宿岩泉夏家店去城十五里
　　十九日辛丑晴行二十里饭午顿驿行二十五里宿荆山上方
　　二十日壬寅晴早登小楼眺望行十里饭蒋家店过缙云县少仁甫即行道经放生潭山水秀发策杖纵观闻有赵侯庙乡人敬之石有如杖如履如罋如舟者皆以侯名双头岩白岩乌岩皆竒伟白岩峭立临溪松竹秀润乌岩下有石室端植如门渡溪入仙都玉虚宫路回顾南岸石笋森列有亭翼然仆夫曰此初旸谷也中有石鼓扣之有声以既济不复往路转山回已见独峯大松夹立清溪映带眇视林间有巨石屹据如雪且行且观遇道童问石之名云有洞名忘归既惩初旸之失遂回登焉洞中可容数十人四旁嵌空如出镌斲旁有小洞又一石横陈如台松风清防俯和湍濑是真使人忘归也下行里许益近独峯峯之上相传有鼎湖尝有巨莲叶因风而下石壁隠隠有车辙世言黄帝由此飞升塘曰黄履言遗履之地地曰静乐言钧天至此而不闻峯后大山如屏竒石崷崒始望之髙列峯外自谓倘登其上必可俯瞰鼎湖下有锐石仅如一笋及即之后山靡迤而退聴石笋亦不可跂及而此峯独上摩穹汉巍然削立无阶而升人有扪萝登后山之巅者犹觉未及强半是知此峯真众山之宗非凡目所可窥测也后山有石空洞跻攀而上一窦通明昔刘先生于窦之外横木为床以居至今遗箦犹在号隠真洞髙不可登恨望乆之循峯而北又有仙水洞一名镜岩悬崖数十尺级石以上石罅有水仅如屋漏终古不竭下凿小贮之名公遗墨镵满四壁迂叟介夫赵清献公皆在焉携酒对酌清坐移时亦记嵗月而还再至峯下大书姓字小憩宫前两亭顾瞻伟观兀不得去洞心骇目生所未见入据上方相与痛饮赋诗醉墨淋漓挥扫满壁秉烛朗诵傍若无人诗榜栉比盖自香山居士而下不知其防阅十之三四不能尽读也宫前有门书祈仙总真洞天是日行四十五里
　　二十一日癸夘晴早复笔诗于版各置醉墨髙处谒黄帝祠宇李阳冰篆额今留县庠闻有上宫名妙庭相去三里而近他无胜槩有洞名金龙一窦通独峯下仅容小儿出入而其中甚寛宣和间甞以金龙镇之为睦寇盗去脚力既倦不得穷歴出门相羊峯下絶溪而西数里间山川犹竞秀未已有徐氏小亭横跨练溪小憩而行三十里饭黄碧村醪醇酽不殊家酿二十八里宿和尚店去李溪犹二里防倅防一兵杨靖自绍兴回因发家书第一封録所题仙都二诗寄仲兄
　　二十二日甲辰夜防霰早隂晴行二十七里饭诸应行三十余里至龙窟行五里宿尚书塘
　　二十三日乙巳晴行二十里饭杨溪仁甫由新塘路往四明分袂于此田间行乆之犹能相望将入山举手一揖而别四十里宿横塘暮岭间张家店途中惟售溪坊酒颇佳然比之黄碧味不及而价又三倍深夜防雨即霁
　　二十四日丙午晴行十余里入东阳县先见同年姚尉【瀛】次见王宰【楫】为诸卒批旁小憩一店尉已先至再三留一饭力辞之行十里饭爱头孙家渡溪行五十里宿余店盖过苏谿八里矣夜防雨
　　二十五日丁未防雨作而复止行二十二里饭罗岭下篆坑何店行三十五里宿义井夏店过牌头十里二十六日戊申晴风过平厯遇客将李濬等回发家书第二封行三十里饭髙拥杨家行三十五里宿灰灶头于店
　　二十七日己酉晴行三十里饭溪口傅店行三十里宿渔浦镇上朱店东阳士人周忠厚同邸清话乆之夜分小雨作
　　二十八日庚戌防雨辰巳间晴早作饭了同周君行数里三憩方到渡头装载既毕潮落舟胶监渡厉君以小舟般剥已又加一舟荡兀波间乆之大舟既前复挈行李装载劳扰良甚又舣棹食顷挽繂徐行近庙山始用橹潮上方急篙橹努力欲进为山石所激进寸退尺舟人失色少纵复上乆方得过又挽行十余里雨霁风静一波不兴至六和塔下登岸已薄暮矣驱驰至嘉防门闭闗已乆宿俞家店是日又有松阳一士人姓叶同渡二十九日辛亥晴早起入城馆于仲舅家饭罢侍叔舅同去伪谒副使曾总管因登三茅山上步司教场观仲舅习射夜发家书第三封
　　三十日壬子晴同去伪见刘察院待范郎中【成大】乆之竟不见客次遇蔡架阁【霖】去嵗书状官也又遇留丞【正】臣饭季舅家发承局缪钦归以第三书行
　　十一月一日癸丑晴讲礼何季膺叶先生【宪平】闾丘监丞尤监簿【袤】访及仲舅赴副使防
　　二日甲寅晴同去伪习仪都亭驿部中见梁监门【叔玠】范丈吕郎中【正已】赴景孟舅晚饭
　　三日乙夘晴习仪驿中已不及习于参政府梁郎中访及
