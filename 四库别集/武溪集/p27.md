<!-- { "loadSidebar": true } -->
　　右某启叨奉圣恩擢迁官品无从逊避徒积忧兢伏念某才谢适时噐非经逺幸縁孤直误记清衷擢自书林超居谏路以至殊隣专对西掖代言谤箧将盈遗簪罔弃尝亲临于矢石幸免防元曾无纪于旂常徒烦舍爵屡统绥于武节久陪贰于文昌比者上圣登遐眞人应运尧仁舜孝百世承基干健离明重熈继照俊徳旁罗于百辟惠泽广宣于八纮爰及疎防亦叨甄叙此葢某官曲加题品俯念哀残列郡承流已忝股肱之寄六曹平奏俾陞喉舌之官谨当祗率政经防弭官谤惟图死节上报国恩过此以还罔知所措
　　答淮南转运叚学士启
　　右某启某向以材滥跻通籍无沉黙之量而克从于众慕耿介之节而不得其宜天子以法冠弹非诤臣缝阙过是疎逺不预谋议况黜陟之际喜怒难回輙陈囊封果触天宪投弃南服列为冗官螗蜋奋臂诚不量力鹪鹩一枝亦返其分自惟生长草野性仍寡合进无左右之容退非邱园之秀幸得垂缨抱椠趋走台阁逺方之人宁复他望且据权之与失宠孰为轻重当国之与孤臣孰为势利苟曰树党以营其私则匹夫僮妇犹知所向区区之诚岂在身计而朝奏暮逐坐为比周痛哀疾首自明无路冉冉贬所亦既逾年庭闱千里不遑三釡之乐忠贤盈朝未赐一言之佑然则舍生取义尚欲为之荣通丑竆固非本志但恐防此罪罟不为正人所怜此盖伏防运使学士敦树风义逺锡书教靡诮狂狷猥形贲饰如在寒谷得逢阳春免为妄人自今日始傥得天下贤士共持此谈则虽终身穷贱不自深耻某无任
　　回两浙转运叶学士启
　　右某启生于逺方不达时务疎网在上自触机闗孤根立朝飜坐朋党罹此重辟谁为明之虽防圣恩追还近郡而二亲垂白僻在峤南晨昏既遥甘脆仍阙负罪未释靡敢自陈渉江逾岭因得私觐间闗徃还七十余里近于秋首方抵所局斗筲禄微管库员宂智力俱困正在此时常所友厚悉欲委弃同年道卿学士靡防物态再贶手幅交情不移于贵贱善导如接于风仪感愧巳还仰览无斁仍聆乞阁史笔归谒诗庭昔闻三釜之乐有逾万钟之贵自非淡于荣味笃在孝爱者孰能与于此哉某亲衰蒲栁身陷罻罗寸心惶惶瞬息増惧傥逢涣汗幸脱覊絷当图南还以洁羞膳久服髙义愿附子臧自誓此诚有如白水未由觏觌言不尽意
　　回状元宋内翰啓
　　右某啓某赋性鲁拙为学空踈向因旧史之阙文获承大匠之谆诲珉玞贱质徒费磨砻瓴甓麤材易成玷阙身与祸防势无还期不敢复以封题上汚恩旧三年于兹矣近者汤罗一觧汉诏甚寛郷郡长人容台进秩皆出望外释然南归天慈甫临家祸已起循陔之请徒竭肺肝懐章之行遽变缞绖诚愿不遂悲酸倍増岂谓状元内翰包荒为懐坠甑犹顾逺损缄诲下抚穷愁垂照至深仰览无斁衘恤之外惟知感恩傥全残生敢忘厚徳
　　回贺孙学士启
　　伏防尊慈以荣陞清贯时华牋欢慰之余但増祗悚窃以昔汉武用兵四夷朝野多事而严助朱买臣之徒以文学侍左右内与大臣辨论得失外使四方专达词令然未有职事之称唐初开秦府以揽英杰储将相之器诚上选也今厯兹显秩实为殊荣
　　回贺彭舍人啓
　　伏惟某幸以寡闻早陪俊轨滥巾纶阁方懐糠粃之慙塌翼江风更羡云霄之举其于慰抃宁有等夷
　　回贺吴内翰启
　　右某启伏审光奉圣恩荣陞禁署伏惟欢慰恭惟审官内翰佐王逺识经国长才器含金玉之英词兼江海之润宸庭奏对竆精祲而甚微言路推诚判忠邪而无隠视进退而惟道履险夷而一心尝逺握于汉旄誓弗袭于胡服直声振于蛮貊髙节贯于神明犹以他规亟从外补士颂中和之軄民移恺悌之风毋俟更书遽还纶阁前席帝所当顾问之益隆持槖禁中増羽仪而为重官无留事日告逺猷果从玉笋之班进儤金銮之直职居要近极为儒者之荣业茂弭纶伫正弼谐之任某猥叨郡寄久絶英游岂谓谦光特迂诲尺喜忭交集敷叙奚周
　　贺梁相公啓
　　右某启伏审光膺制命诞告王庭授将钺之崇资领帅垣之巨镇伏惟欢慰恭惟经畧太尉相公识竆治乱业茂经纶至诚格万物之和一言备四时之气陶钧庶彚恢陈体国之谟翼亮宸严羙极济川之用向从诚请暂遂均劳陇底绥戎外抚之勲益顕闗中阜俗勤归之望愈隆将还台鼎之居先正斋坛之拜矧兹全晋控西北之二陲委以中权静河汾之万里并安危之注意彰中外之一心伫书功于旂常复奋庸于廊庙行跻宠数允副具瞻









　　武溪集巻十七
　　钦定四库全书
　　武溪集巻十八　　　　　　宋　余靖　撰杂文
　　书谭氏东斋
　　人之志于道者在乎去烦释累静虑和衷视聼动息不汩不诱然后以居者则安以学者则专自非离尘絶俗不能至于是也吾友谭君伯顾自桂林佐邑遭私艰还第素冠弥时不营他务乃相厥居之东二里而近出氛杂卜岑寂面江倚阜披云跻险廓地数亩作为斋舍上以屏去人事下以训励子姓巳得其安子姓得其专有志于道者也屋不加饰地不祈广蓺林驾泉自适而已图史机案旁无长物所谓不见异物而迁者也邱垅不遐日得瞻睇不防其亲者也吾友之意也深矣一日携僧泛舟而谒之爱其清旷又嘉其子弟甥侄翼翼如也因书其壁皇祐二年七月日题
　　从政六箴
　　清箴
　　政为民纲清本士节立于寡过先乎自洁根不坚固枝必颠折勿谓何伤多其藏者厚其亡勿谓终吉悖而入者悖而出金满堂而莫守玉无胫而能走君子临财贵乎无苟计日受禄孰忧不足饮马投钱孰曰非贤不义如云前圣所陈不贪为寳先儒之道所以甑虽生尘徳及吾民珠能还浦道光信史去惑畏知千古仰之呜呼幽有鬼神明有斧钺贪彼赇饷过乎豪夺罪盈于贯阳诛隂罚何如砥砺清名不灭
　　公箴
　　厥初生民罔有纪极羣居杂处鬭智竞力乃建官司分其曲直所以衡鉴所以纠抱公絶私是为率职惟柔惟佞腹心之病惟端惟方政化之纲勿畏于势受人之制挠法用情为害不细勿黩于贿移人之罪鬻狱奉身其祸可待无徇威名以作烦刑尝闻严母扫墓而迎无贪寛恕以售虚誉又闻晋官秕政者去张汤轻重其心汉刑已淫州犁上下其手楚邦之丑是以罪无异罚左史所旌义不隠亲叔向之明尺槩绳直珪方砥平如止水斯鉴不牵于情不侮惸独无惧髙明其守不更乃国之经敢告君子参之座铭
　　勤箴
　　爵以昭徳官惟择贤怠则废軄勤则政宣恪恭修徳厥徳乃全僶俛励志其志乃专譬如农功日夜思焉古之圣贤名存简编其智宏达其谋广渊犹勉于勤奉之周旋尧癯舜瘠以临溥天禹乗四载手胝足胼日不暇给周道以完介胄虮虱汉业以安君既勤止臣宁旷然周公握髪九有骏奔赵盾夙兴盗退寝门官无留事史称名臣罔敢自逸书之格言理有不及则罹于愆羲和湎淫夏攻其昏二王清谈晋失其尊养名逋事羲和罪人下臣有闻敢告司存
　　明箴
　　函血奋气争鬭所起区区强弱茫茫真伪巧诈千端奸邪万计或矜其豪以压顦顇或恃其竆以凌贵势或狐托虎威或蚌为鹬制防无牙兮穿墉蜗有角兮掠地吏或舞文人多饰智聚毚兎以成穴吓鹓雏而得味吹毛洗垢极其窥伺滑言柔色肆其谀媚舍状探情譬于衡诚邪正区别是为神明轩铜照胆不将不迎尔妍尔丑安能遁形敢告有位无忘励精
　　和箴
　　水至清则无鱼人至察则无徒凌上忽下于义何如刚而又方失乎正柔而又圆近于佞济之中和可以从政
　　慎箴
　　太行之崄摧辀折辕龙门之浚舟沉檝飜危乎官路逾兹阻艰巧者争进挤之疾颠青蝇止棘谗岂无间薏苡似珠谤亦有端所以去恶者如草之蔓履霜者如冰之坚太仆之马数而后对温室之树问而不言动而三思静当有虑俭则易足谦则无忤狠则多争傲则众怒好乐者所贵无荒纵欲者终闻败度语曰奔车之上无仲尼覆车之下无伯夷古之训也慎者从之
　　书去虎
　　禺山之隂曰翁永水之源有居邑去刺史府五百里而近山富毒草水防毒雾雾昏草黄夏日瘅歴者生疾故州人惮之邑老吏恃逺且崄肆诋欺以成俗亡何丞尉飞书白府云境中三虎暴自踣请以状闻本朝彰太守服猛撃强之应太守贪伪名欲市其矫乃召他邑掾徃验之以成其诈邑掾到境得疾繇是怒而以实对虎坠穽而死言自踣者非是邑掾返卧疾且死者久之野史氏闻之废书而叹曰罪由古史非丞尉太守之罪也昔者刘昆宋均以循良着治理効史氏有猛虎渡河之说向使政仁且明虎虽在境机塪可制政昏且暴虎虽出境其害被于千里岂特一虎哉则知虎之去不若暴之去太史氏以异闻惑中智甚矣哉
　　契丹官仪
　　契丹旧俗皆书于国史外国传矣予自癸未至乙酉三使其庭凡接送馆伴使副客省宣徽至于门阶戸庭趋走卒吏尽得款曲言语彼中不相猜疑故询其人风俗颇得其详退而志之以补史之阙焉
　　契丹之官领番中职事者皆异服谓之契丹官枢宻宰臣则曰北枢宻北宰相领燕中职事者虽国人亦汉服谓之汉官执政者则曰南宰相南枢宻契丹枢宻使带平章事者在汉宰相之上其不带使相及虽带使相而知枢宻副使事者即在宰相下其汉宰相必兼枢宻使乃得预闻机事蕃官有叅知政事谓之夷离毕汉官叅知政事带使相者乃得坐穹庐中其宣徽使惟掌宣传诏命而巳文防侍立如閤门使之比
　　契丹之掌兵者燕中有元帅府杂掌蕃汉兵太弟捴判之其外则有北王府南王府分掌契丹兵在云州归化州之北二王皆坐在枢宻下带平章事之上旧例皆赐御服节度使叅于旗鼙之南乙室王府亦掌契丹兵然稍卑矣其有居鴈门之北似是契丹别族其坐在上将军之上又有奚王府掌奚兵在中京之南与留守相见则用客礼大抵契丹以元帅府守山前故有府官又有统军掌契丹渤海之兵马军歩军一掌汉兵以乙室王府山后又有云应蔚朔奉圣等五节度营兵逐州又置乡兵其西南路招讨掌河西边事西北路招讨掌挞笪等边事其东北则有挞领相公【国人呼挞字如吞字入声领音近廪】掌黒水等边事正东则有注展相公掌女真等边事此皆守边者也【蕃语注展即女真也】国中随部族大小各有节度使不属州县契丹从行之兵取宗室中最亲信者为行宫都部署以主之其兵皆取于南北王府十宫院人充之亦有大内防检副防检之官以备宿衞北王府兵刺左臂南王府兵刺右臂十宫院人呼小底如官奴婢之属也警者呼拽刺【音力割反】逐部分各有首领及判官等渤海亦有宿衞者又有左右等五比室【比音牌亦音栉比之比】契丹调金刚为比室取其坚利之名也汉人亦有控鹤等六军契丹司防之官虽于燕京置三司使唯掌燕蓟易檀顺等州钱帛耳又于平州置钱帛司荣滦等州属焉中京置度支使宜覇等州焉东京置尸部使辽西川锦等州焉上京置塩铁使饶泽等州焉山后置转运使云应等州属焉置使虽殊其实各分方域董其出纳也随驾赐与则枢宻院主之防劳则宣徽使主之契丹从行之官大臣之外惕隠司掌宗室国舅司掌萧氏常衮司掌庶姓耶律氏其宗室为横帐庶姓为揺辇其未有官者呼舍利犹中国之呼郎君也不在此籍即属十宫院及南北王府矣又有十宫院使亦从行其言十宫者自阿保机而下每主嗣位即立宫置使领臣僚每嵗所献牲口及打虏外国所得之物尽宫使每宫皆有戸口钱帛以供虏主私费犹中国之内藏也十宫院名
　　兴圣宫　崇徳宫　洪义宫　永兴宫
