<!-- { "loadSidebar": true } -->
　　时有太傅司马孚入内，见髦尸首，抱股痛哭曰：“弑陛下者，臣之罪也！”昭曰：“国不可一日无君。”遂将髦尸用棺椁盛贮，停于偏殿之内。亡年二十岁。昭议立新君，王业曰：“武帝之孙，燕王曹宇之子，见居安次县，封为常道乡公，可立为君。”昭从之，即发车驾往迎。昭会大臣议弑君之事，独有尚书仆射陈泰不至。昭令舅尚书荀顗召之，泰闻大哭不己。世人论者以泰比舅，今舅实不如泰也。使命催逼，泰遂披重孝而入，哭拜于灵前。昭亦佯哭而问曰：“公以此事何法处之？”泰曰：“独斩贾充，略可以谢天地耳。”昭沉吟良久，又问曰：“再思其次。”泰曰：“惟止于此，不知其次。”昭曰：“成济大逆不道，弑其人主，可推出剐之，夷其三族。”济大骂昭曰：“非吾之罪，乃贾充传汝之命，令吾弑主！”昭令先割其舌。济至死叫屈不绝。弟成倅亦斩于市，尽夷三族。后来史官有诗叹之曰：

　　假意投身强哭尸，公然弑主待推谁？

　　欲诛成济瞒天下，天下人人已尽知！

　　又诗曰：

　　司马当年命贾充，弑君南阙赭袍红。

　　却将成济夷三族，欲使军民耳尽聋！

　　司马昭入奏太后曰：“逆主曹髦欲兴兵弑娘娘，杀大臣，已被成济弑之。臣亦灭成济。请娘娘降诏以安众心。”太后惧昭威势，任意写了矫诏，及斩王经全家，以慰其心。王经正在廷尉厅下，忽见缚母至，经叩头大哭曰：“不孝辱子累及慈母矣！”母大笑曰：“人谁不死？正恐不得其死耳！以此弃命，何恨之有！”次日，王经全家皆押赴东市，其母神色不变，回顾经曰：“吾儿今日得死矣，勿怯之！”此时王经子母大笑受刑。故吏向雄痛哭不已，满市老小无不垂泪。后史官有诗赞王经子母曰：

　　汉初夸伏剑，汉末见王经。

　　真烈心无异，坚刚志更清。

　　节如泰华重，命似鸿毛轻。

　　母子声名在，应同天地倾。

　　却说司马昭斩了王经子母，安抚人心已毕，时有太傅司马孚，将曹髦以王礼葬之。旬日间，常道乡公至，贾充乃劝司马昭就魏国正统。未知如何？ 

姜伯约弃车大战七犯中原
　　却说司马昭因贾充劝就魏国正统之事，昭与充曰：“昔文王三分天下有其二以服事殷，故圣人称为至德。魏武帝不行受禅于汉，犹吾之不肯受禅于魏也。”于是贾充等听毕，已知昭留意于司马炎之身矣。当年六月甲寅日，司马昭立常道乡公璜为君，改元景元元年。璜改名曹奂，字景召，乃武帝曹操之孙，燕王曹宇之子也。奂封昭为丞相、晋公，赐饯十万，绢万匹。其文武多官，各有封赠。

　　早有细作报入蜀中。姜维听知司马昭杀了曹髦，立起曹奂为君，乃大喜曰：“吾今日伐魏方有名矣！”遂发国书入吴，令问司马昭弑君之罪；却上表于后主，起兵十五万，车乘数千辆，皆置板箱于上。令廖化、张翼为先锋。化取子午谷，翼取骆谷，维自取斜谷，皆要出祁山之前取齐。于是三路兵并起，杀奔祁山而来。

　　此时邓艾在祁山寨中训练人马，忽报蜀兵三路风拥杀到。艾遂聚诸将计议。忽一人出曰：“吾有一计，不可言之，见写在此，敢退蜀兵。”艾视之，乃参军王瓘也。艾展开计策观讫，大喜曰：“此计虽妙，只恐瞒不过姜维。”瓘曰：“愿舍—命以报司马公之恩。”艾曰：“汝心志若坚，必然成功。”遂拨五千兵与王瓘。

　　瓘连夜从斜谷迎来，正撞蜀兵前队哨马。瓘叫曰：“我是魏国降兵，可报与主帅知会。”哨军报知姜维，维令拦住余兵，只教为首将来见。瓘拜伏于地曰：“某乃王经之侄王瓘也。近者司马昭弑君，又将叔父一门皆戮，某在边邦得免此祸。幸大将军兴师问罪，特引本部兵五千来降。愿从调遣以为末将，剿除奸党，上报国王之恩，下报叔父之恨。”维大喜，遂加重赐。维与瓘曰：“汝既诚心来降，吾何不诚心相待？吾军中所患者不过粮耳。今有粮车数十，见在川口，汝可运赴祁山。吾只今去取祁山寨也。”瓘心大喜，以为中计，忻然领诺要行。姜维曰：“汝去运粮，不必用五千人，吾先有推车人了，只要押送而已。但引三千人去足可，留下二干人引路，以打祁山。”罐恐维疑惑，乃引三千兵去了。维令傅佥引二干魏兵随征听用。

　　忽报夏侯霸到。霸谏曰：“都督何故准信王瓘之言也？我在魏虽不深知备细，未闻王瓘是王经之侄。其中多诈，特请察焉。”维大笑曰：“王瓘我非不识也。我已知其诈，故分其兵势，将计就计而行。”霸曰：“公试言之。”维曰：“司马昭奸雄过于曹操，既杀王经，夷其三族，安肯存亲侄于关外领兵也？故知其诈矣。今仲权同舅之见，与我暗合。仲权，霸之表字也。昔日张益德于乱军中获一女，乃霸之亲妹也。后长成，益德宠之，生二女，皆配后主刘禅为后，霸因此降蜀。后主呼为国舅，满朝文武甚是敬之。霸乃倾心事蜀，只欲恢复中原也。。此时姜维不出斜谷，却令人于路暗伏，以防王瓘奸细。不旬日，果然伏军捉得王瓘回报邓艾下书人来见。维问了情节，搜出私书。书云：

　　姜维已交割与我粮车押送，望邓将军连夜进兵，与姜维恋战，瓘从小路运粮车送归大寨，蜀兵自败矣。约于某处，何日可令人来迎接。

　　维将下书人杀之，却将书中之意改作“八月十五日，望邓将军自率大兵，于斜谷外墵山谷中接应粮草车辆；可先与姜维恋住交锋，免生外意”。一面令人扮作魏军下密书；一面令人将见在粮车数百辆，卸了粮米装载干柴茅草，硫黄焰硝，用青布罩之，令傅佥引三千原降魏兵执打运粮旗号。维与霸各引一军，去山谷中埋伏。却令蒋舒出斜谷，廖化、张翼俱各进兵，来取祁山。

　　却说邓艾得了王瓘书信，忻悦不尽，急写回书，令来人再回，乃与司马望引—军，轮换来谷口搦战。蜀兵每日迎敌，未敢取胜。至八月十五日，邓艾引五万精兵径望墵山谷中来，远远使人凭高眺探，只见无数粮车接连不断，从山凹中而出。艾勒马望之，果然皆是魏军。艾手下副将言曰：“天己昏暮，可速接出谷口。”艾曰：“前面山势掩映，倘有伏兵，急难退步，只可在此等候。”正言间，忽两骑马骤至，报曰：“王将军因将粮草过界，背后人马赶来，望早救应。”艾不知是计，急催兵前进。时值初更，只听的山后喊动。东方月上，皎如白日，艾不顾车仗，只道王瓘在山后厮杀，径奔过山后时，忽报树林后有一彪军摆开。艾大惊，只见傅佥纵马大叫曰；“邓艾匹夫！已中吾主将之计，何不早早下马受死！”艾闻知，勒回马便走。车上火尽着，那火便是号火。两势下蜀兵尽出，杀的魏兵七断八续，但闻四面山上只叫：“拿住邓艾的，千金赏，万户侯！”唬的邓艾弃甲丢盔，撇了坐下马，杂在步军之中，爬山越岭而逃。于是姜维、夏侯霸只望马上为首的径来擒捉，不想邓艾步行走脱。维令得胜兵去接王瓘粮车。

　　时有不能回祁山寨的魏军来报王瓘曰：“事已泄漏，兵势已败，不知邓将军性命如何。”瓘大惊，令人哨探，回报三路兵围杀将来，背后又有尘土大起，四下无路。瓘叱左右放火烧车，于是尽烧粮草车辆，风火突起，烈焰烧空。瓘大叫曰：“事已急矣！汝等三军可宜死战！”乃提兵望西杀出，一应车辆尽皆烧着。背后姜维三路追赶。维只道王瓘舍命撞回魏国，不想杀回汉中旧路而去。瓘因兵少，只恐迫追赶上，遂将栈道并各关隘尽皆烧毁。姜维不追魏兵者，恐汉中有失，遂提兵连夜投小路来追王瓘。瓘被四面蜀兵攻急，乃投黑龙江而死。余兵尽被姜维坑之。

　　维虽然胜了邓艾，却折了许多粮车，又毁了栈道。维遂还汉中。邓艾引败兵逃回祁山寨内，上表请罪，自贬其职。此时司马昭见艾素有大功，不忍贬之，复加厚赐。艾将所赐财物，尽分给被害将士之家。昭恐蜀兵又出，逐添兵五万与艾守御。姜维连夜修了栈道，又议出师。未知胜负如何，且听下回分解。 

姜伯约洮阳大战八犯中原
　　却说蜀汉景耀五年，冬十月，大将军姜维差人连夜修了栈道，大小车辆装载军粮，又于汉中水路调拨舡只，所用得物俱已完备，上表奏闻后主曰：“臣累出战，未成大功，颇已挫动魏人心胆。今养兵日久，不战则懒，懒则致病。况今军思效死，将思用命，臣如不胜，当受死罪。”此时后主酒色昏迷，不能决论。谯周出班奏曰：“臣夜观天文，见西蜀分野，将星暗而不明。今大将军又欲出师，此行甚是不利。陛下可降诏止之。”后主曰：“且看此行若何。果然有失，却当阻之。”谯周再三谏劝，后主不从。周乃归家，叹息不已。周子问曰：“父亲有何事也？”周曰：“君王溺于酒色，不理朝政；臣下强欲立名，妄损军马，西蜀祸将至矣！”其子告曰：“父亲既有先见之明，何不投魏乎？”周叱之曰：“吾受先帝托孤之命，知遇之恩，不能补报万一。纵然国亡家破，当以尽命报本，安忍行不忠不义之事耶！”遂托病不出。

　　却说姜维临行，乃问廖化曰：“吾今出师，誓欲恢复中原，当先取何处？”化曰：“大将军连年征伐，军民不宁。兼魏有邓艾，足智多谋，非等闲之辈。将军强欲行难为之事，此化所以未敢专也。”维勃然大怒曰：“昔丞相六出祁山，亦为国也，吾今八次伐魏，非为一己之私耳。今议先取洮阳地名，如逆吾意者斩！”遂留廖化守汉中，自同诸将提兵二十万，径取洮阳而来。

　　早有川口人报入祁山寨中。此时邓艾正与司马望谈兵，闻知此信，遂令人哨探，回报曰：“蜀兵尽从洮阳而出。”司马望曰：“姜维多计，莫非虚取洮阳而实取祁山乎？”邓艾曰：“今姜维实出洮阳也。”望日：“公何以知之？”艾曰：“向者姜维累出吾有粮之地；今洮阳无粮，维必料吾只守祁山、不守洮阳，故径取洮阳。如得此城，屯粮积草，结连羌胡，以图久计耳。”望曰：“若此，如之奈何？”艾曰：“可尽撤此处之兵，分为两路，去救洮阳。离洮阳二十五里有侯河小城，侯河，地名。乃洮阳咽喉之路。公引一军伏于洮阳，偃旗息鼓，大开四门，如此如此行之。我却引一军伏侯河，必捉姜维、夏侯霸也。”二入各提兵埋伏去了。

