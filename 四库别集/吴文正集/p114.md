<!-- { "loadSidebar": true } -->
　　始予在国子监集贤直学士文陞以其乡人项时俊见予既移疾去时俊亦以同知永昌府事南归归之次月其父司丞君卒卒之明年命客持光泽主薄刘将孙状来谒铭以葬予阅状喟然曰噫大运有兴衰飞奔其间者与之俱或前之烜赫而泯泯以微或昔之隠约而焰焰以炽虽小而一家之数大而一代之运若邈乎辽絶而不相关然以疏通卓荦之才一纷纭胶轕之防左右信缩弛张阖辟虑无不中行无不获非有所承借縁循也非有所值遇乗成也而声生气长日进月益勃然兴而莫之御是其遇数之符宰物者乆拟之以待斯今盖或阴相黙恊于之中而岂其日为自致于昭昭之地如此哉君舎龙泉人自少倜傥不羣隘陋邱井翺翔淮汉视一时以名相轧以利相雄之流稯稯营营心易而气吞之南邦内属新令未狎故家右族往往失色于风震雨凌之下特见定力履之若夷人皆芒芒而已阳阳彼方愕愕而此绰绰不惟侪辈望之若不可阶而官府倚之若砥柱然不可湏防舎龙泉绾江湖交广之郊近巳狺犷不易栉理逺鄙连冈延袤草木蓁蓁干霄蔽日虎豹豺狼鹿豕之宅奸藏慝聚固其所承平犹或弗率况劻勷反仄时邪丙子以后甲午以前十八九年靡有宁嵗茶陵以南桂岭以东五六里靡有善地近而怙乱者沸境内逺而阻险者环境外邑苟旦夕于覊縻羣老嵗月于禽狝孰视防末如之何运竒制胜卒底于平微夫人谁焉领此广犷鸱张分合如云刈老弱走强壮俘子女掠宝货火室庐残爇逼于郛郭以至上勤宥府之兵钜公督戎亲履遐僻于郊迎次独被礼接问计安出境如所陈以磔其渠披其友由是邑遂无警若是者何也形势机权征谋治法一不凝滞于心需饷饷办徴众众集一不牵掣于人智也力也智力相湏不慑不懈筭无遗策动有成功也固宜而又有难者戍军当诣南丰万夫之长临遣仓卒生变一呼羣溃单骑往谕片言而翕然定就道如律讫无嚣哗此非可以力劫智绐而得其信服夫岂孱夫庸人之所可能哉其艰其勤之余汲汲以善事为乐倡义平粜自丙戍始凶嵗不令腾踊辛夘饥给籴户三千直减其价之半廪五发而及新施粥食饿施粟赈贫又广粜以瞻逺土敛有先偹防有成规尔后嵗虽饥而不害邑校初燬因仍简陋弗克如旧拓而敞之増而广之矣再燬则撤而新之基崇构美门庑庖廪具视昔有加焉落成舎莱士聚三日饔飱不以费公储田租隠漏覈实而归之学文节缩其嬴以造祭器之宜有者事闻于朝特命旌表邑有浮梁通南北有田以偹脩完田没入官而梁废民病涉出力造舟以渡一嵗輙敝乃复浮梁两厓甃石数千尺其守防之也隄有屋屋有僧僧有徒嵗有常给辛邜以来舟梁亦四易矣交防敦谊终始弗渝赴急觧纷捐千金等一羽佛者老者民无告者士无业者凡可惠利于人者凡为神为人为公为私有工有役者苟有求无不应也八歳而孤事母至孝寿逾八十养送如礼上有三兄恭顺怡怡季兄早逝抚其子如已子胷怀磊落贯穿今古虽老犹不废书慱覧强记论辨亹亹聴者耸然往嵗冦平当路朂功以上议赐爵秩适有罣误命格不下慨然辞知己出都门还旧隠建延庆道院筑玉林别墅预营寿藏逍遥自适澹乎无复有用世之志赈荒格例应赏授进士副尉两浙都转运盐使司袁部场盐司丞匪其欲也初名应宗字振宗以如常副其字后遂以字行生淳祐辛亥十月之朏终皇庆壬子五月之肭葬于玉林手卜之兆癸丑二月十有二日也曽祖某祖某考某妣王氏娶王氏子男三长丙孙时俊其次官承事郎季申孙女二一适杨一先卒孙男六女一予观有禄有位之人食其食不事其事十盖八九今也非居伯之位非享公上之禄徒以素封儗于九命之贵齐于千乘之富而羣邑乡里事之重大艰难众之旁观缩手者必项氏焉归甚劳而不辞甚费而不惜一旦无是皇皇失其所资伥伥失其所依若不能以独立于世则状之所述以为百年之思百里之泽微斯人宁复有斯邑者岂虗美哉呜呼此可为识者道也铭曰
　　猗嗟才难有夷斯艰有纶斯繁或汗彼顔而此闲闲刃防节间梗楠章诸枝条扶疏隠庇万夫岂其栎樗可栋可栌不逢其湏逝矣畴依巳矣畴资身后之思功如所怀用不雠才天乎人哉
　　有元万载县尹曾君夫人陈氏墓志铭
　　夫人讳柔应临江新淦陈氏归吉之永丰嫔于曾太平路儒学教授如圭之母袁州路万载县尹某之妻宋某官追封武城羣伯之冡妇宋戸部侍郎宝章阁待制讳伯大之子也昔宋咸淳间曽陈二公俱列言路震耀一时士大夫想慕风采二家门第等埒相望不二百里缔昏姻于声实翕赫之时夫人有贤行归事舅姑孝谨未防天厯改乱离中处常处变曲当其宜以克完克安后城武公即世相夫君持家万载二弟皆幼鞠诲如子迄用树立仲氏直翰林季氏名在太常万载卒时子年十七晨夕严饬冠之室之以逮于仕犹其亡父志也内外戚防长少贵贱待之咸中礼节喜愠不形综理家事绳绳如也而人未尝闻其声为伯兄继絶弟奉母来依有居有养又为之继室而昏其长子塟其四丧厚于父族者如此万载尝营别业于郡城皇庆壬子夫人徙居焉延祐甲寅五月己巳卒年三十五六月壬午殡庐陵儒行乡之螺山将以是年冬葬子男一女六壻陈王萧陈邓周也孙男二昭福华寿女二翰林君太常君援韩吏部例加服期以报嫂氏恩予与二君游故为之铭铭曰予于名门女子名门淑女孝妇令妻慈母而于此乎坟
　　乐安夏镇抚墓志铭
　　镇抚讳稭字淑芙姓夏氏族在崇仁之成冈宋南渡时以抚崇仁吉永丰二县相距阔逺遂宻聚二鄙间籍土军防遏置砦崇仁之曽曰夏氏之先领众守戍因家焉既而分崇仁三乡永丰一乡置乐安县曽曰遂乐安镇抚为人慷慨易直不事机巧志气超迈材质沉毅精于技击一可当十御冦輙以技胜国朝收附江南遐陬尚有弗靖大军所向必率所部前驱若着劳绩北来戎帅咸异其能受抚州路管军总管府命镇抚三翼又受江西等处行枢密院命长百夫先是县有暴卒肆恶吞噬家之所有悉遭刼夺执置囹圄几不自保防暴卒伏诛始得复业徙居兰原家益饶裕资右一县谦谦自卑毎遇凶岁赈饥周贫人怀其惠至元癸巳四月十六日卒年四十六父讳岳母聂氏娶刘氏子男一友兰将仕佐郎同知防昌州事女二适詹得之谭遇孙男志学国学生初葬桐冈迁巴壤又迁黄潭又迁团墅延祐甲寅某月某日志学奉祖母教安厝于阇黎铭曰
　　其勇也育而冠部曲其智也蠡而甲党里弗殚其施尚表所诒
　　故宋江州徳化县丞朱君墓碣铭
　　乐安天授乡之朱其族最久而蕃唐末有为郡司马者以材武雄其里子绘称为大夫八世孙奕富饶倜傥清江谢尚书谔志其墓奕生安民安民生克永克永生居敬居敬生徳化县丞桂发工进士诗赋与从兄焕齐名其从兄终身不偶宋末乃有一子入太学陞内舍县丞君字光甫年二十有一贡于乡次年淳祐辛丑至开庆已未景定壬戌咸淳乙丑戊辰凡五试礼部戊辰族子一鹗暨金溪一士同试君为详定其文俱得进士出身而君独黜次五到礼部恩对防殿廷授廸功郎吉州太和县主学越四年奉母之官时母年八十有一太和多士邑有壬戌进士第三人张槐应邻境有丙辰进士第一人文天祥每县学春秋试二家子弟宾客各献其艺君遴选公明所取所黜靡不精当二达官心服焉文书古香二大字名君家塾以示相敬君既仕庚午癸酉两赴转运司解试并与贡辛未甲戌又两试礼部亦不利授江州徳化县丞以归丁母忧自是不复仕寓居僻壤安贫自乐澹如也大元大徳戊戍十月十有七日终年七十有九庚子十有一月某日葬横坑原配黄氏后君五年终年八十有七葬古城四子男五遂珠魏翁早夭逸世其学女一适邬孙男六及献廸祖生午望女一适邬曽孙男三三孙吉孙善孙女二延祐甲寅冬逸谓澄曰先君葬十有五年而墓碣未树子其畀之辞君之齿澄父党也素相悉乃不让而为之铭铭曰
　　维艺之精维士之程三与賔兴七试礼部迄不一成而谓是科足罗豪英勿斯名维实其贞维古其承
　　故筼坡居士陈君墓志铭
　　筼坡居士姓陈氏讳荣祖字仲顕居崇仁县崇仁乡之苦竹宋端平丙申十二月二十九日生方其少也诸大父有擢科取贵者骎骎进取而居士恂恂雅餙人称为佳子弟及其老也羣从间有乘时取富者赫赫炽盛而居士优优谨守人称为贤父兄呜呼骎骎于名者既如梦幻赫赫于利者亦如露电而居士岿然独存如经鍜之金经霜之木不亏不渝衣食足以给子孙足以绍康寜寿考年七十九而终其可谓乡之善人巳娶杨氏子曰贤孙孙曰时曰赐曾孙曰善孙曰仁寿曰宜寿曰万孙曰延祐曰福孙居士之卒也延祐甲寅十一月十二日其葬也次年乙邜十二月廿八日其兆石塘之原距家甚迩其穴首乙趾辛孙时好读书能吟诗居士甚爱之得年三十三先五月而卒后五日而葬铭曰
　　履静视动犹风中尘彼有聚散此无悲欣行孚于一福建厥身宰木千春居士之坟
　　故鉴湖居士李君墓志铭
　　君李氏讳峻字至道寳章阁待制正奉大夫吏部侍郎讳刘之孙文林郎荆湖制置司干办公事讳修之子恂恂谨饬似不能言而工进士诗赋与寒门试艺者争先一难也娶容管安抚孙女出壻于陈与亲异处而晨昏侍养之礼无旷二难也妣工部尚书何公之孙三兄皆前妣所生性行各异而事之悉中宜节人谓之恭弟三难也俭约恬淡无贪媢心而独能保有所受赀业有増无亏四难也宋既亡弗萌仕进想终身读诵家藏旧书晚年一目失明尚能作小字侍郎公初有类槀版行翰苑已后文辞多逸不传君辑録成帙名曰类槀续编又自纂韵注甚详后见古今韵防遂不复出生于宋寳祐癸丑之八月卒于元延祐甲寅之七月其明年八月壬寅葬长安乡嘉防里之南阜祔妣何氏墓右子三积頴稘孙男孙女凡五尝戒积曰家无它畜惟前朝宸翰为家寳慎勿失坠余素善君积来请铭铭曰
　　名家之胄而淑而秀以昭于后其可不朽
　　故次男吴衮墓铭
　　吴衮字士工次尚三澄之第二子也防而明粹长而傀竒学法书学诗文皆能之至元壬午七月己夘生至大己酉正月丁未卒殡于后园延祐乙卯六月甲申塟于横江湴田坑首兑趾震娶袁子四男蕃女贤嬴寳其塟也父澄铭其墓曰
　　生之勤死之闵啬汝身以豊汝后人
　　故楚清先生龚君墓碣铭
