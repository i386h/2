<!-- { "loadSidebar": true } -->
　　书生戎马，原为梓桑谋。那怕他琵琶腿，玳瑁头。（青州城外好荒凉也。）角声吹破一天秋，浊烟尘，斜日荒邱。（这一队乡勇呵，）小觑兜鍪，不似那大将军逃生偏善走。（我孔家呵，）却莱兵威振齐侯，问军旅可曾学否。 
　　（净引众上）老孔敢和我再战几合么。（末）有胆的毛贼，放马上来。（战介，末佯败，净追下） 
　　【前腔】（小生戎服引兵上） 
　　少年筹笔，深夜倚危楼。将星朗，贼星收。穿坟提出血骷髅，怕翻了鳌背神州。 
　　小将靖逆将军是也。叨蒙重寄，独领雄兵。幸遇孔君，募勇相助，屡获胜仗，贼势已穷。今已定下一谋，作一鼓成擒之计。命他前去诱敌，我以伏兵击之，定能成此大功也。 
　　打碎金瓯，奠乾坤出自谁人手。（埋伏介）趁苍鹰酣眠臂鞲，息干戈但须杯酒。 
　　（末上，净战败，末追下。小生上，净被围，小生杀净，提首级下。末擒丑上，小生上相见介。末）恭喜将军，杀贼立功，今之汾阳也。（小生）岂敢，若非老先生相助，焉能成此大功。 
　　【前腔】 
　　枯棋弹罢，劫局一秤收。（众献首级介。末）军政记功者。一例长城窟青海陬。乡心竟赋大刀头，羡麒麟应画公侯。（小生）这是寇魁的首级，将他悬竿示众者。（众应介。末）整理青畴，害苗条霜镰须刈芳。（乡勇们将苟贼袅示者。）（众应介。小生）甚军师羽扇巾鞴，笑将军不妨屠狗。 
　　（末）贼党已除，请即入城安民，办理善后。只可惜恒王及林妃等，为国捐躯，不曾收掩遗躯，尚是缺典。（小生）前日有几个小民，来营纳款，说他们曾倡义举，收得恒王及林妃尸首，妥为掩埋。一撮香泥，大可为忠魂吐气也。（末）这却难得之至，我辈尚须前去拜奠者。（小生）有理。（行介） 
　　【前腔】 
　　三杯村酿，同拜国殇丘。新魂哭，故鬼愁。（林妃呵）忘不了春风明月旧妆楼，破珠帘珊瑚坠钩。冥中冻骨共衾裯，算云车风马连镳又。（这坟堆呵，）冷漆灯通明透幽，问一树冬青栽否。（同下） 

　　第六出证仙 
　　（四女将执旗蟠引老旦小旦神装上） 
　　（集句）忆昔狂童犯顺年，仙人曾此话桑田。 
　　　　　　伤心一觉兴亡梦，举国繁华委逝川。 
　　我等乃姽婳将军摩下，左右翼长是也。生作国殇，死登仙篆。今因奉到圣旨，敕建忠烈专祠，奉祀大王及姽婳将军二位。就是我们与难宫女，也得配飨千秋。鉅典辉煌，好不体面。兹乃迎神吉日，你看大王娘娘，按下云头，双双俱到也 
　　【仙吕过曲?八声甘州】（生、旦神装上） 
　　百年一霎，叹英雄儿女同付尘沙。神仙眷属，兵戈闹里年华。海天兜率何处家，富贵功名成镜花。休嗟！博褒忠旷典恩加。 
　　（生集句）浮生共是北邙尘，试沥椒浆合有神。（旦）多难始应彰劲节，九天雨露又重新。 
　　（生）出掌藩封，旋遭凶焰。生愧旗常之绩，死邀俎豆之荣。今当迎神入庙之期，索须与姽婳将军，同走一遭者。（旦）妾妃陪驾。（众行介） 
　　【前腔】（合） 
　　冤魂鹃化，听声声啼血，洒遍天涯。（作入庙介）荒祠半壁，夕阳古木寒鸦。香烟袅风一线斜，羽葆纷纷初驻车。（生）你看这些文武官员，都来祭奠也。（合）喧哗，浑不是浊酒村茶。　　【仙吕人双调?孝南歌】（附末扮文官，净扮武官上） 
　　恩纶下，异数加。忠臣烈妇帝王家，宸濠合愧他，娄妃也逊他。（我辈呵，）同来奠斝。（我等奉旨祭奠恒王及林妃二人就此行礼者。）杯酒进流霞，春秋祀不差，把文武官都恸煞。（下） 
　　【前腔】（末、副净白须扮老民上） 
　　纸钱化，遗恨赊。小秦王曲按悲笳。 
　　（末）我这青州，自来了恒王，苛政皆除，民安若堵。逆贼犯顺，他夫妇两个为国捐躯。于今贼已荡平，建了专祠一所。老哥，我们前去祭奠祭奠何如。（副净）有理，请了。 
　　（合）恩波久沐他，忠魂合享他，同来报社，（拜介）杯酒进流霞。桐乡祀不差，把父老们都恸煞。（下） 
　　【前腔】（丑、小生扮内侍上） 
　　老常侍，内官家，清明寒食好春华。（咱乃恒邸内监是也。从前大王娘娘，待咱们极有恩典。后来尽忠报国，建立专祠，须去拜奠一番，以表旧人之意，想大王呵。）天潢困苦他，（娘娘呵，）宫闹赖有他。（拜介）同来参驾，杯酒进流霞。宫人祀不差，把奴牌们都恸煞。（下） 
　　【前腔】（老旦、小旦村妆上） 
　　伤凤闼，吊宫娃，芋芋芳草玉钩斜。（我们都是为林娘娘来的呀。）生前未见他，闺中苦羡他，同来观化，（福介）杯酒进流霞。闺人祀不差，把妇女们都恸煞。（下） 
　　（生）你看香云郁郁，泪雨纷纷，可谓人心不死矣！（旦）虽然如此，大王身后，又靠何人，与我朝出力。尚须奏明玉帝，早生将种，以救时艰。幸勿笑修到神仙，犹抱祀人之虑也。（生）就此赴通明殿去者。 
　　【尾声】肩头重担双双卸，小朝廷大局谁支架？（旦）（这些做武将统雄兵的都不足恃的呀！）不是我姽婳将军小觑他。（众同下） 


　　西湖游幸记　宋　周密 

　　淳熙间，寿皇以天下养，每奉德寿三殿，游幸湖山，御大龙舟。宰执从官，以至大珰应奉诸司，及京府弹压等，各乘大舫，无虑数百。时承平日久，乐与民同。凡游观买卖，皆无所禁。画楫轻舫，旁午如织。至于果蔬、羹酒、关扑、宜男、戏具、闹竿、花篮、画扇、彩旗、糖鱼、粉饵、时花、泥婴等，谓之“湖中土宜”。又有珠翠冠梳、销金彩瑕、犀钿、髹漆、织藤、窑器、玩具等物，无不罗列。如先贤堂、三贤堂、四圣观等处最盛。或有以轻桡趁逐求售者。歌妓舞鬟，严妆自炫，以待招呼者，谓之“水仙子”。至于吹弹、舞拍、杂剧、杂扮、撮弄、胜花、泥丸、鼓板、投壶、花弹、蹴踘、分茶、弄水、踏混木、拨盆、杂艺、散耍、讴唱、息器、教水族飞禽、水傀儡、鬻水道术（宋刻无“水”字）烟火、起轮、走线、流星、水爆、风筝，不可指数，总谓之“赶趁人”，盖耳目不暇给焉。御舟四垂珠帘锦幕，悬挂七宝珠翠，龙船、梭子、闹竿、花篮等物。宫姬韶秀，俨如神仙，天香浓郁，花柳避妍。小舟时有宣唤赐予，如宋五嫂鱼羹，尝经御赏，人所共趋，遂成富媪。朱静佳六言诗云： 
　　柳下白头钓叟，不知生长何年。 
　　前度君王游幸，卖鱼收得金钱。 
往往修旧京金明池故事，以安太上之心，岂特事游观之美哉！湖上御园：南有聚景、真珠、南屏；北有集芳、延祥、玉壶，然亦多幸聚景焉。一日，御舟经断桥，桥旁有小酒肆，颇雅洁，中饰素屏风，书《风入松》一词于上，光尧驻目，称赏久之，宣问何人所作，乃太学生俞国宝醉笔也。其词云： 
　　一春长费买花钱，日日醉湖边。玉骢惯识西泠路（宋刻“湖边路”），骄嘶过，沽酒楼前。红杏香中歌舞，绿杨影里秋千。　　东风十里丽人天（“东风”宋刻“暖风”），花压鬓云偏。画船载取春归去，余情在，湖水湖烟（“在”宋刻“付”）。明日再携残酒（“再”宋刻“重”），来寻陌上花钿。 
上笑曰：“此词甚好，但末句未免儒酸。”因为改定云：“明日重扶残醉，”则迥不同矣。即日命解褐云。 
　　西湖天下景，朝昏晴雨，四序总宜。杭人亦无时而不游，而春游特盛焉。承平时，头船如大绿、间绿、十样锦、百花、宝胜、明玉之类，何翅百余。其次则不计其数，皆华丽雅靓，夸奇竞好。而都人凡缔姻、赛社、会亲、送葬、经会、献神、仕宦、恩赏之经营、禁省台府之嘱托，贵珰要地，大贾豪民，买笑千金，呼卢百万，以至痴騃子密约幽期，无不在焉。日糜金钱，靡有纪极。故杭谚有“销金锅儿”之号，此语不为过也。 
　　都城自过收灯，贵游巨室，皆争先出郊，谓之“探春”，至禁烟为最盛。龙舟十余，彩旗叠鼓，交午曼衍，粲如织锦。内有曾经宣唤者，则锦衣花帽，以自别于众。京尹为立赏格，竞渡争标。内珰贵客，赏犒无算。都人士女，两堤骈集，几于无置足地。水面画楫，栉比如鱼鳞，亦无行舟之路，歌欢箫鼓之声，振动远近，其盛可以想见。若游之次第，则先南而后北，至午则尽入西泠桥里湖，其外几无一舸矣。弁阳老人有词云：“看画船尽入西泠，闲却半湖春色。”盖纪实也。既而小泊断桥，千舫骈聚，歌管喧奏，粉黛罗列，最为繁盛。桥上少年郎，竞纵纸鸢，以相勾牵翦截，以线绝者为负，此虽小技，亦有专门。爆仗、起轮、走线之戏，多设于此，至花影暗而月华生，始渐散去。绛纱笼烛，车马争门，日以为常。张武子诗云： 
　　帖帖平湖印晚天，踏歌游女锦相牵（宋刻“游赏”）。 
　　都城半掩人争路，犹有胡琴落后船。 
最能状此景。茂陵在御，略无游幸之事，离宫别馆，不复增修。黄洪诗云： 
　　龙舟太半没西湖，此是先皇节俭图。 
　　三十六年安静里，棹歌一曲在康衢。 
理宗时亦尝制一舟，悉用香楠木抢金为之，亦极华侈，然终于不用。至景定间，周汉国公主得旨，偕驸马都尉杨镇泛湖，一时文物亦盛，仿佛承平之旧，倾城纵观，都人为之罢市。然是时先朝龙舫久已沉没，独有小舟号“小乌龙”者，以赐杨郡王之故尚在。其舟平底，有柁，制度简朴。或传此舟每出，必有风雨，余尝屡乘，初无此异也。 


　　西湖六桥桃评　清　曹之璜中玉 

　　桃花惟六桥称最。友人陈子，赏其阴晴朝暮，极目万态，遂着六则寄予。予笑曰：“兹固以花异乎？异者特其地耳。”因更以六则广之。 
　　一　时之胜 
　　莲宜暑，近于趋炎，似乞士。菊宜霜，近于炫节，似捐者。梅宜雪，近于耐寒，似苦衲。桃则不然，不欲与凡卉同馨，（挑无香）亦耻与花王竞艳。贤者乐之，圣人取焉。浴乎沂，风乎舞雩，疑赏桃也。 
　　二　地之胜 
　　秦人源上，迹绝于渔郎。仙女天台，缘消于刘阮。固物之不幸已。六桥以烟月之迷津，吐缤纷之藻丽。如琼娥艳质，潇洒于阆苑瑶宫，慁之以土室荆扉，弗称矣。 
　　三　遇之胜 
　　有秀色必负奇观，盖绛仙与幽兰异性也。莫俗于河阳，莫辱于玄都观里。六桥称胜遇矣，然浣纱人绝代艳姿，不遇吴宫，终苎萝一老妇耳。花神有知，应生感叹。 
　　四　友之胜 
　　桃李同称，犹梅与竹松共友耳。独西子湖滨红衣人，盖与柳丝萦系者也。绛雨绿云，烂然如石家锦帏。岂白公蛮素，统婢子千群耶。吁，盛哉！ 
　　五　韵之胜 
