<!-- { "loadSidebar": true } -->
《泉翁大全集》明 湛若水
　　
　　泉翁大全序 
　　吾师甘泉先生倡明斯学於时。四方学者各以其所□见先后编次，或自刻於其乡，以淑诸人。散漫不一，年久易亡。后有作者，其考弗究，不能不重贻无极之疑。垣奉上命，按兹岭南，与少汾(洗)[冼]子遍访同志，乃得十有九册，八十五卷，汇梓於朱明书院，谓之大全，以其全集诸子之所录也。而先生之学之全体，见於语默辞受、仕止久速之间者，亦在兹矣！亦在兹矣！夫道无多少，亦无小大，语默辞受，仕止久速，无先后，亦无彼此，而求之以其□也。何居？曰非以其道也，以言先生之学道者□□□□身也。非以其学也，以言观先生之者之以会□□□犹之天地然，观天者以春，观地者以冬，冬与春焉，尽之矣。然必合春、夏、秋、冬四时以为言者，见天地之全体，自元至贞，流行而不息也。观先生之用者，以语以受以仕以久，观先生之体者，以默以辞以止以速。四者观其一焉，尽之矣。然必合体用始终彼此以为言者，见先生之学之全体，自少至老，流行而不倚也。是故不观归鲁，则栖栖者佞矣；不观无言，则终日言者支矣；不观辞万钟，则后车数十乘者泰矣。归与不归、言与不言、辞与不辞，时也；一辞一受、一言一默、一归一出之间，阖辟交成者，[中]也。中即天理别名。自孔、孟、周、程、而后，知此懿者，鲜矣。[先]生崛起数千百载之后，痛斯道之失传，遂毅然以兴起为己任。虽其所得於白沙、阳明师友之间者，固有所自；至其潜心默会，洞见道体，以上接精一执中之传，则有非诸儒所及知者。故其学以理为至，以勿忘勿助，不著丝毫人力为功。止至善者，止此者也；格物者，格此者也；言行顺应者，言行乎此者也。至近而远，至博而约，即事而理存焉，即体而用在焉，体用而中见焉，即中而功夫不外是矣。是故观先生之问辩，与其欲无言欲无作文之类也，语语默默，全体之中焉见矣。观□□□从者数百，与其辞赙、辞有司之馈之类也，辞辞□□□。[全]体之中焉见矣。观先生之居樵，与其应召出，出而求归之类也，而其仕止久速，全体之中焉见矣。中无不在，观者或昧焉，故不得不集其全以示之。见其全焉，虽一言至道可也。若徒以文求之，斯末矣。先生所著，有古文小学、遵道录、白沙诗教、二礼经传测、春秋正传、古易经传测、学庸训测、圣学格物通，此则各为全书云。皇明嘉靖十九年，季秋朔后二日，赐进士山东道监察御史，门人新安洪垣撰。
　　泉翁大全文集序 
　　奉敕提督南畿学政山西道监察御史门人余姚闻人诠撰 
　　闻人子曰，书以纪言也，言以达意也。是故有德者必有言，德成则言不期文而自文矣。有刻甘泉先生文录於维扬者，间尝取而阅之，渊渊乎！至理之言也，道德显矣。而辑之者若漫而无纪也。有刻樵风於嘉禾者，沨沨乎！乐进之言也，情性顺矣，而辑之者若举而未备也。有刻两都风咏於吴门者，便便乎！时出之言也，感应通矣，而辑之者若偏而匪全也。今夫山，一卷石之多，及其广大，而宝藏兴焉。今夫水，一勺之多，及其不测，而后货财殖焉。先生之学，随处体认天理，片言单词，罔非斯道之发，固无俟於博求尽取。犹之为卷石勺水焉耳矣，学者窃睹一斑，未必不为坐井之见，固不可谓之非山与水，欲求见夫宝藏货财之兴殖，则眇焉无所於得。是故君子之志於闻道，每恨无以窥见其全，而陟崇涉深，若昧津麓。诠窃忧之，乃命郡博士高子简、乡进士沈子珠，博采精较，汇类编摹，去分部之烦，合诗文之粹，定为内外两编。会同统异，若网在纲；以帙叙年，如鱼在贯。先生身体力行之实，立言垂训之意，灿然明白。诠举而伏读之，乃知古今圣愚，本同一性，随处体认天理之外，真无余学。内编所载，说理为详，而子臣弟友之道无不尽；外编所载，纪事为悉，而鸟兽草木之类无不该。大之则有以尽天地之变化，小之则有以穷万物之幽微。远不御，近而正，以言乎天地之间，则备矣。登太山而小天下，观於海者难为水。集诗文之大成，阐德礼之精蕴，夫岂卷石勺水而已哉！读之余月，肉味俱忘，犹惧所传之不广也，仍命江都学火生增刻梓，寘诸新泉精舍，俾来学者咸得有所宗云。时嘉靖十有五年，春正月上元辛未。 
　　泉翁大全后序 
　　大巡觉山洪公辑泉翁大全成，俾章校督入梓，因得熟读之。油然喜，喟然叹曰：「天下后世可无此文也哉。」夫道以文显，亦以文传，故曰：「言之不文，行之不远。」则文固不可废也。我泉翁先生应运而兴，不由人力，洞悟道体，主盟正学，涵养充粹。其为文也，发挥本体，不待安排；而其为教也，指天理为吾心中正之体，以勿忘勿助为吾人体认之功。千百年来，道学之传，先生盖大有功焉矣。章蚤失学，长从刘晴川先生讲求阳明先生之学，迨薄宦入广，适先生致大□□□讲学天关，亲领教旨，恍若有得，又惧其教□□□□则於此书之刊布，安得而不殚摅心力，亟亟图成，以佳惠后学耶？书凡八十五卷，首樵语为一卷，教之始也。次新论，次知新后语，次二业合一训，次大科训规，次雍语，次燕射礼仪，各为一卷。诸类文集为五十九卷，新泉问辨录为四卷，问辨续录为四卷，问疑录、金陵问荅、金台荅问、洪子问疑录，各为一卷。杨子折衷为三卷，参赞事略为二卷，厘正诗小序为一卷，归去纪行录为末卷，教之终也。噫！先生盛德大业在天地间，一言一动，无非至教。四海之远，百世之下，得其文而读之，宁不有感发而兴起者乎！然斯道之兴废无常，是不能不深望於天下后世之君子。观者当知觉山公之深意，与泉翁之苦心云。嘉靖壬寅岁中秋之吉，门人邵阳陈大章顿首谨书。
　　
　　泉翁大全卷之一
　　文集　樵语
　　门人沈珠潘子嘉世礼同刊
　　一本第一凡十四章 
　　邓生问：「忠信也，礼也，敬也，孰先？」甘泉子曰：「曷或先焉？曷或后焉？其一本乎！忠信、其心也，礼、其事也。莫非敬也。故敬而后有忠信，有忠信而后有礼容。」 
　　陈公赞问：「三年学不至於谷。」曰：「其志笃矣。颜、闵其人矣。开也，其庶矣乎！」
　　陈公赞问：「禹无间，然其无举也欤？」曰：「无举，非以语圣也。禹之圣也，其犹诸百炼之金矣乎！浑合无间，是之谓盛德。」 
　　仕鸣问：「诚自成。」曰：「诚自我立也。」问：「道自道。」曰。「道自诚行也。」又问。曰：「有其诚则有其人，无其诚则无其人。无其人则生理息，生理息则物我丧。哀哉！是故，诚也者，成也。一人已，合内外而性之者也。故时措之宜，惟尽性者能之。」 
　　甘泉子曰：「大其心，然后能全体天地之性。故曰：『尽其心者，知其性也。』心之广大也，物或蔽之，物或偏之，乌乎尽？尽也者，复其大者也，而性之全体焉见矣。今之小其心者，如掩鉴焉，一隙之明，照者几希矣。故尽心、知性、知天。明乎此，然后存养有所措，学之能事毕矣。」
　　杨生曰：「心何为而可尽？」甘泉子曰：「其敬乎！至敬无累，明鉴无蔽。」 
　　问：「予欲无言。」曰：「四时行，百物生，其言之至乎！」「何谓至言？」曰：「其示之道体尔矣。其夫子之言性与天道乎！」 
　　甘泉子语仕鸣曰：「佛老之学，阴道也；故尚鬼，其学也主静。圣贤之学，阳道也；故尚人，其学也主动。主动者，其执事敬之谓乎！是故大易之道，贵阳而贱阴。君子慎动。」 
　　
　　书曰：「小德大德。」小大惟一，小德者，其川流乎！大德者，其敦化乎！其德惟一，实一无二。 
　　
　　登山观海，学者其知圣道矣乎！大道之用□□□□□一以贯之耳。成章后达，溥博渊泉而时出之，□□□□学之至矣。 
　　
　　陈生问「文质」。曰：「质也者，其贞乾乎！其於心也，为忠信。文也者，其华采乎！其於道也，为仪文。忠信而无文者，有之矣，以其陋也，故野。仪文而不忠实者，有之矣，以其诞也，故史。夫惟实德积於中，畅於四肢，内外合德，谓之有德，其彬彬之君子乎！是故性与天道，夫子之文章，其致一也。」 
　　
　　甘泉子曰：「吾观於大易，而知道器之不可以二二也。爻之阴阳刚柔，器也；得其中焉，道也。器譬则气也，道譬则性也。气得其中正焉，理也，性也。是故性气一体。或者以互言之，二之也夫。故孟氏曰：『形色天性也。』又曰：『有物有则。』则也者，其中正也。易曰：『一阴一阳之谓道。』其阴阳合德也乎！」 
　　
　　甘泉子曰：「先以目者，利攸往；先以知者，利於行。」或问焉。曰：「不惑。惑焉，不中矣；中，不惑也。世之冥行而不求之知，惑矣。是故中道者鲜矣。故曰：『其中，非尔力也。』学者如射，射者审的而后发，发无不中矣。易曰：『精义入神，以致用也。』」 
　　
　　甘泉子曰：「智也者，其天道之贞，以终始万事[乎！是故智]者，显於始，藏於终。显以生之，藏以成之。生之[者效发於]天；成之者效存於地。故智者可以知来，可以藏往，智[之]功用大矣哉！」 
　　
　　善学者如悬鉴焉，明其体矣，物至而照焉，不迁以就之。如迁就焉，本体亡矣。易曰：「憧憧往来，朋从尔思。」迁也夫。 
　　
　　语道第二凡十四章 
　　
　　或问：「鬼神之德之盛。」曰：「不知也。」又问。曰：「诚。知体物不遗，与不见不闻之为一不可掩，然后知诚之所为。知诚之所为者，然后知鬼神之情状。知鬼神之情状，然后可与语道。」 
　　
　　知及仁不守，知不行也。及守而不庄，不畅於四肢也。知仁庄而教不以礼，不发於事业也。知及，始也；动礼，终焉。君子成己成物之学备矣。 
　　
　　善思者如井，井不迁而泉至。故思不出其位，善思者夫。 
　　
　　甘泉子语杨生曰：「而知博约之义乎？观蜜之采采，则知博文矣。观蜜之酿而成，则知约礼矣。今之儒者，强记而冥行，其诸异乎颜氏之子之博约矣。」或曰：「博约拟诸采酿，尽矣乎？」曰：「否。夫彼，外物也。若夫博之，博我也，约之，约我也。我自有之也，乌乎外？」 
　　
　　蜾臝负螟蛉之子，封而祝之，久则肖之，其气质之变化也。犹乎异形也，而况於人之同类者乎！故古之善师者，相禅受以意，故能变，变则化。今之相师者，不虚以受，实以信，而欲变化以至於道也，不亦难乎！ 
　　
