<!-- { "loadSidebar": true } -->
　　即中见公赞惟谔上座行履，极称其舍道归禅，得三圣设教之意，而愚以为归禅犹易。归禅之后，习禅于闻谷，学教于新伊，晚而咨决于灵峰，一时魔禅盛行，开堂付拂，纷起如猬毛，而能湛寂自守，不堕其云雾中，此则枝拄末法为风雪当门之人，斯为难能也。溯其生平，乘戒两急，福慧双修，以六度万行，训迪子孙，俾其谨守木，精严持诵，重规叠矩，击蒙守拙而不敢掠虚头，标影悟，扇狂风而卷恶慧。厥孙苍晖受灵峰遗嘱，杰然称师子儿，其家风可知也。苍晖勉之，真修实悟，勿负二老人为法苦心，即堪从佛转轮作人天眼目，余将援笔以观其有成。
　　【题沈石天颂庄】
　　孔自孔，老庄自老庄，禅自禅，乘流示现，面目迥别。宋儒林拙斋影掠禅宗注《庄子》“河伯海若”，谓与《传灯录》忠国师无情说法、无心成佛同看，却又不敢不依傍程朱，移头换面。三家门庭，从此无风起浪，葛藤不断。庄生云：“凿混沌之窍，七日而混沌死。”其拙斋之谓与？石天居士具正法眼，具大辨才，说庄颂庄，横说竖说，非拙斋一知半解之比方。今魔外盛行，矫乱论议，佛法世谛如金银铜铁，搅和一器，其罪业尤甚于毁佛谤经，请石天特出手眼，横截众流，勿使明眼人谓拙斋一往败阙延津，剑已去，尚有刻舟人也。
　　【读武ウ斋印心录记事】
　　予老归空门，患苦目学，妄思设三大火聚以待世间之书：一曰炎祖龙之火以待儒书。凡儒林道学剽贼无根者，投畀于是。一曰然须弥之火以待释典。凡文句语录骈赘无根者，投畀于是。一曰肩丁甲之火以待玄文。凡经方符诞谩无稽者，投畀于是。盖尝用是法以销归世间文字，虽大地为纸，微尘为墨，而吾以灰心闭目，冥置之而有馀。
　　戊戍良月之晦，有一伟丈夫扣我柴门，闯然而入，拱揖肃拜，捧持所著书，盈箱溢帙，出而就正于予。其为书也，网罗三教，悬镜一心，穿天心，压月窟，凌四游，贯八极，骤而即之，如入鲛人之室，明珠夜光，撒地而涌出也；如登群玉之府，琬琰圭璋，触目而森列也。徐而探之，如涉大海，天吴阳候，鱼颉鸟行，及硪而逆击也；如入深山穷谷，豪猪虎豹，迅奋而攫，急与之角而力不暇也。
　　予耳嘈金奏，目眩银海，一不知丈夫之为何人，是书之为何书也。其以为儒家也，则未知为河雒之图与？端门之命与？赤虹黄玉之刻文与？其以为释家也，则未知为阿难海之集与？遮具盘之藏与？昙无竭之宝床金牒与？其以为道家也，则未知为《灵飞》之经与？良常之铭与？骊山老母之丹杖与？其以为诸子百家也，则未知为雕龙炙踝与？白马非马与？蒯通之隽永、郑虔之荟蕞与？始而惊，已而喜，既而愕眙徊徨，不能自持，则曰有三大火聚在。盍畀诸畀诸儒火，则有缥笔绛衣之大儒摄斋而临之；畀诸佛火，则有赤幡白牛之天神执杵而护之；畀诸道火，则有星冠霞帔之仙真佩玺而守之。余为之手战头晕、口去而不合也，兴金藏之云不能覆也，鼓毗岚之风不能吹也，张炎官之伞不能焦也。所谓三大火聚者，其赫熹可以焚铁围，亘梵天而此书无恙也，余所设投畀之法穷矣。
　　于是乎荡荡墨墨，隐几而卧，如游帝所，如入墨穴、如魇如呓，求寤不得者久之。绍介丈夫来者陈子金如趣呼予曰：是夫也，非他人，兖之，曹县武ウ斋先生名张聪者也，是东鲁洙泗之名儒而先皇帝玄之遗臣也，是曹安邑之入室弟子张藐山、黄石斋之畏友也。弱冠壮游，明心访道，效善财童子南询，遍历百城，顶礼善知识而今首及于夫子，夫子其安意以接之，无恐。
　　予乃憬然而寤曰：予知是人久矣，于安邑为吾同门，于张黄为吾同志，今南询百城以及我，予醯鸡也，其发吾覆也多矣，予其为弥伽俗士乎？故当下座于善财所，散花供养，起立称叹，若还升本座，为善财说法，则非所能也。予闻西域善财塔庙于今现在，居人多唱善财歌辞，虞山城东亦有福城塔庙，予请为丈夫唱善财歌，以代弥伽散花作礼，不亦可乎？丈夫闻之，辗然而笑，践席酌酒，唱和歌辞，再拜别去。而予篝灯拂纸，为记其事。
