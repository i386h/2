<!-- { "loadSidebar": true } -->
持衰病身，收召谴逐魂。手烹墙阴荠，美若乳下豚。听雨取一醉，不厌村酒浑。眼眚灯生
晕，衣弊虱可扪。父子幸相守，万事何足论。
自夏秋匮甚慨然有感
万卷纵横眼欲枯，老犹闭户诵唐虞。故人谁复访生死，邻父幸能通有无。云子翻匙新
稻饭，天吴坼绣旧衣襦。时平得掩松根骨，也胜王孙泣路隅。
题四仙像四首
反虏鲸鯢世共雠，汉公勋业过伊周。市门洒泪尘埃里，谁与朝廷植委裘。
又
世上年光东逝波，咸阳铜狄几摩挲。神仙不死成何事，只向秋风感慨多。
又
曾看四岳荐虞鳏，阅岁三千一瞬间。归卧青山孤绝处，白驴常伴白云闲。
又
莲花峰下张超谷，此老何曾有死生。闻道风清月明夜，至今鼻息乱松声。
自责
穷途敢恃舌犹存，小筑城西十里村。未挂衣冠惭士节，免输薪粲荷君恩。文章跌宕忘
绳墨，学问荒唐失本原。仕宦一生成底事，子孙世世记吾言。
自解
四十头颅已可知，残年至此复何为。著书不直一杯水，看镜空添千缕丝。达宦独骄儒
作戏，后生速化吏为师。有冠当挂无余说，但恨衰翁见事迟。
午睡起消遥园中因登山麓薄暮乃归
老病攻百骸，徽缠困束缚。颓然一熟睡，如获万金药。窗明竹影乱，林暖鸟声乐。灰
深香欲上，火活汤正作。毫瓯羞茗荈，铜洗供盥濯。整巾出庭户，曳杖历岩壑。遥岑见木
杪，细水啮篱脚。踟躇遂忘归，清啸送日落。
群儿
野行遇群儿，呼笑运甓忙。共为小浮图，嶙峋当道旁。蚬壳以注灯，碗足以焚香。须
臾一哄散，无益亦何伤。古来富贵人，峨冠登庙堂。谋谟一悖谬，县宇失太康。坐令安业
民，血喋而尸僵。传呼一朝宠，遗患日月长。均为儿戏尔，祸机孰深藏。我作群儿诗，持
用砭世盲。
久疾灼艾小愈晚出门外
老境侵凌病满躯，火攻下策得枝梧。沽来村酒初判醉，叱去山童不遣扶。霜重木凋鸦
可数，溪清鱼儿鹳相呼。兴阑却掩斋扉卧，闲看青灯照药炉。
夙兴弄笔偶书
忧患熏心少睡眠，鸡号窗白一欣然。道旁岁晚貂裘弊，灯下书成铁砚穿。杜老惯听儿
索饭，郑公何啻客无毡。春风不解嫌贫病，尚拟花前醉放颠。
纵笔
山合水将穷，真宜著放翁。醉嫌天地迮，老觉岁时公。偃蹇松逃世，翩仙鹤驾风。旧
交零落尽，一笑与谁同。
冬晴闲步东村由故塘还舍作二首
故园三径可婆娑，遇兴遵涂负杖歌。霜重天寒山色淡，草枯野旷猎徒多。解刀尚可谋
黄犊，挥帖无由致白鹅。自计长闲何所恨，一生心事在烟波。
红藤拄杖独相羊，路绕东村少岭傍。水落枯萍黏蟹椵，云开寒日上鱼梁。洛阳二顷言
良是，光范三书计本狂。历尽危机识天意，要令闲健返耕桑。
十二月八日步至西村
腊月风和意已春，时因散策过吾邻。草烟漠漠柴门里，牛迹重重野水滨。多病所须唯
药物，差科未动是闲人。今朝佛粥更相馈，更觉江村节物新。
夜闻湖中渔歌
梦回一灯翳复明，卧闻湖上渔歌声。呜呜年低忽更起，袅袅欲断还微萦。初随缺月堕
烟浦，已和残角吹江城。悲伤似击渐离筑，忠愤如抚桓伊筒。放臣万里忧国泪，戍客白首
怀乡情。峡猿失侣方独宿，沙雁垂翅犹遐征。巴巫竹枝短亭晚，潇湘欸乃孤舟横。世间此
恨故相似，使我百感何由平。
忽得京书有感
白发苍颜七十翁，朽株枯木略相同。如山储药难医拙，齐斗堆金不换穷。昨梦已抛空
劫外，残年全付醉眠中。故人苦未知心事，一纸空烦寄断鸿。
晚步门外书触目
数椽茆屋镜湖傍，乔木苍烟一径长。酒贱过门多醉叟，天寒栖亩有余粮。歌呼草市知
人乐，箫鼓丛祠喜岁穰。只道老来诗思尽，未妨击壤颂时康。
亲旧书来多问近况以诗答之
耐辱推颓百不能，居然老病住庵僧。流年速似一弹指，更事多于三折肱。庭树影中闻
夜汲，邻机声里对寒灯。沈诗任笔俱忘尽，酒户新来却少增。
开书箧见韩无咎书有感
老觉人间万事非，幽栖幸已脱尘皔。残年得饱不啻足，旧友半空谁与归。开眼不妨成
一梦，翦翎何至羡群飞。龙图老子今安在，把卷灯前泪满衣。
夜大雪歌
朔风吹雪飞万里，三更蓛蓛鸣窗纸。初疑天女下散花，复恐麻姑行掷米。异哉冻砚已
生冰，信矣重衾如泼水。山中卧涧松竹折，庭前蔽地乌鸢死。昨日之暖殊昏昏，桃李欲坼
春满园。阴阳错缪世或有，物穷则变古所言。虽云明年幸一麦，冻馁沟壑知谁存。呜呼今
夕之雪未足论，所忧明日山蹇山产高塞门。
寄宇文成州
成州太守比何如，梦里依然把臂初。复起卿当用卿法，长闲吾实爱吾庐。五湖风雨孤
舟夜，万里关山一纸书。正使两翁长隔阔，子孙它日莫相疏。
示子聿
我钻故纸似痴蝇，汝复孳孳不少惩。父子更兼师友分，夜深常共短檠灯。
雪
平郊漫漫觉天低，况复寒云结惨凄。老子方惊飞蛱蝶，群儿已说聚狻猊。中宵鸢堕频
摧木，彻旦鸡喑重压栖。只待新晴梅坞去，青革奚未怯踏春泥。
夜坐
耿耿残灯夜未央，负墙闲对篆盘香。风号东北河冰合，月落西南竹影长。孤鹊欲栖频
绕树，寒龟无息稳搘床。颓然坐睡那知晓，推户朝曦已满廊。
春雨
午夜听春雨，发生端及期。世忧殊未艾，天意固难知。士节承平日，人材南渡时。后
生闻见狭，抚枕叹吾衰。
梦与数客剧饮或请赋诗予已大醉纵笔书一绝觉而录之
高谈雄辩凭陵酒，豪竹哀丝蹴蹋春。占断名园排日醉，不教虚作太平人。
世事
世事说来犹可厌，宦情梦里亦应无。山林已结三生愿，朝市谁非九折途。醉舞杯盘无
藉在，狂吟风月不枝梧。何人今擅丹青艺，为画苏门长啸图。
二子
两楹梦后少真儒，毁誉徒劳岂识渠。孟子无功如管仲，扬雄有赋似相如。敬王事业知
谁继，准易工夫故不疏。孤学背时空绝叹，白头穷巷抱遗书。
谢郭希吕送石洞酒
从事今朝真到齐，春和盎盎却秋凄。色如夷甫玉麈尾，价敌茂陵金褭蹄。瑞露颇疑名
太过，橐泉犹恨韵差低。山园雪后梅花动，一榼常须手自携。
饮酒
六十四民安在哉，千八百国俱烟埃。世人一沤寄巨海，对酒不醉吁可哀。平生清狂今
白首，芒屦布裘称野叟。晨兴窗几网蛛丝，石洞书来饷名酒。看月直到无月时，寻花直到
花片飞。醉中往往花压帽，邻里聚看湖边归。先生两耳不须洗，利名不到先生耳。狂歌起
舞君勿嘲，青山白云终醉死。
无题
金鞭朱弹忆春游，万里桥东画楼。梦倩晓风吹不去，书凭春雁寄无由。镜中颜鬓今
如此，幕下朋俦好在不。箧有吴笺三万个，拟将细字写新愁。
雨雪兼旬有赋
冬温思雨雪，稍久已复厌。祁寒人怨咨，千载语犹验。人心自无常，天命本不僭。积
阴势已极，浮云会当敛。山花红酣酣，溪水绿滟滟。短蓬倘可具，与子东入剡。
北窗睡起
违物离人不计年，万金难买北窗眠。高怀元在义皇上，大事已明空劫前。樵路细盘云
外岭，钓筒倒插水中天。此时消息君知否，千载巢由未足贤。
立春
绍熙又见四番春，春日春盘节物新。独酌三杯愁对影，例添一岁老催人。菊芽冒土如
争出，柳色摇村已渐匀。身是兰亭山下客，未容逸少擅清真。
晓枕
残漏冬冬急，明星磊磊高。一从安枕卧，无复揽衣劳。熨斗生晨火，熏笼覆缊袍。一
杯山药酒，红日满亭皋。
落梅二首
雪虐风饕愈凛然，花中气节最高坚。过时自合飘零去，耻向东君更乞怜。
又
醉折残梅一两枝，不妨桃李自逢时。向来冰雪凝严地，力斡春回竟是谁。
闲居无客所与度日笔砚纸墨而已戏作长句
水复山重客到稀，文房四士独相依。黄金那得与齐价，白首自应同告归。韫玉面凹观
墨聚，浣花理腻觉豪飞。兴阑却欲烧香睡，闲听松声昼掩扉。
壬子除夕
前村后村燎火明，东家西家爆竹声。老逢新正幸强健，却视徂岁何峥嵘。儿时祝身愿
事主，谈笑可使中原清。岂知一出践忧患，敛缩岂复希功名。雪霜满鬓觉死近，节物到眼
空叹惊。蚕官社公正暖热，春盘傩鼓争施行。蓬门车马所不至，山僧野叟相逢迎。呜呼吾
曹见事晚，古俗实在蚩蚩氓。茆檐一笑语儿子，明当满举屠苏觥。
癸丑正月二日二首
朱颜不老画中人，绿酒追欢梦里身。堪笑三山衰病叟，闭门寂寂过新春。
又
菊丛抽绿满枯荄，绕舍梅花已遍开。须信今春春事早，江乡开岁有奔雷。
避世行
君渴未尝饮鸩羽，君饥未尝食乌喙。惟其知之审，取舍不待议。有眼看青天，对客实
少味。有口啖松柏，火食太多事。作官蓄妻孥，陷阱安所避。刀锯兴鼎镬，孰匪君自致。欲
求人迹不到处，忘形糜鹿与俱逝。杳杳白云青嶂间，千岁巢居常避世。
稽山农
华胥氏之国，可以卜吾居。无怀氏之民，可以为吾友。眼如岩电不看人，腹似鸱夷惟
贮酒。周公礼乐寂不传，司马兵法亡亦久。赖有神农之学存，至今扶犁近可师。野叟粗缯
大布以御冬，黄粱黑黍身自舂。园畦剪韭胜肉美，社瓮拨醅如粥醲。安得天下常年丰，老
死不见传边烽。利名画断莫挂口，子孙世作稽山农。
牧牛儿
南村牧牛儿，赤脚踏牛立。衣穿江风冷，笠败山雨急。长陂望若远，隘巷忽相及。儿
归牛入栏，烟火茆檐湿。
读书未终卷而睡有感
暮年缘一懒，百事俱弃置。今遂懒到书，把卷辄坐睡。其余懒则已，感此独歔欷。念
昔少壮时，日夜痛磨砺。誓言死为期，身在敢暴弃。宁知未死前，殆欲负此志。颜回称好
学，扬雄乃识字。勉哉慕前修，自画圣所讳。
早春新晴
柳弄春柔拂小潭，山横霁色卷浮岚。飞扬幡脚掷东北，零落梅花余二三。村店疏灯新
卖酒，神祠叠鼓正祈蚕。幽人睡起东园去，芹茁萱芽又满篮。
枕上闻禽声
屏掩轻寒酒半消，断香残梦两无憀。开年春意遽如许，破晓一声娑饼焦。
感旧
忆从南郑入成都，气俗豪华海内无。故苑燕开车载酒，名姬舞罢斗量珠。浣花江路青
螭舫，槎木卬球场白云驹。回首壮游真昨梦，一竿风月老南湖。
夜雨三首
泽国寒多雨，畸人夜少眠。不缘酲作病，只合醉终年。庭草已争茁，园梅空自怜。重
云不难抉，无剑倚青天。
又
寒雨连三夕，幽居只数椽。家贫轻过节，身老怯增年。日月悲歌里，关山泪眼边。梅
花自开落，叹息为谁妍。
又
人日春犹浅，鸡晨夜向阑。残缸灯晕小，单枕雨声寒。难补皇天漏，空思后土乾。山
家尊酒薄，怀抱若为宽。
初晴野步
入市路三叉，缘山港半斜。疏篱带残雪，幽窦泻湍沙。好鸟晴相语，芳兰暖欲芽。病
余无脚力，随处憩人家。
明日复雨排闷二首
湖上孤村冷欲冰，更堪衰与病相乘。梦回点滴檐间雨，心折青荧帐外灯。虽有数椽常
似客，仅存一肉未成僧。披衣偶取南华读，打破愁城喜不胜。
