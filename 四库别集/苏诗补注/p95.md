<!-- { "loadSidebar": true } -->
　　解剑独行残月披衣困卧清风梦蝶犹飞旅枕粥鱼巳响枯桐
　　陂水初含晓渌稻花半作秋香皂盖却迎朝日红云正绕宫墙
　　附黄鲁直次韵四首
　　黄灵未对甘泉五福间祀迎年旍旂三斿半偃风马云车阗然
　　白旄下金神节青祝携御炉香百礼尽修亳祀九歌不取沈湘
　　紫府侍臣鸣玉霜台御史生风官独论诗未了知秋自属梧桐
　　泰坛下瑞云黄雨师洒道尘香便面犹承坠露金钲半吐东墙
　　西太一见王荆公旧诗偶次其韵二首
　　秋早川原净丽雨余风日清酣从此归耕剑外何人送我池南
　　但有尊中若下何须墓上征西闻道乌衣巷口而今烟草萋迷
　　附王介甫原作
　　栁叶鸣蜩绿暗荷花落日红酣三十六陂春水白头想见江南
　　二十年前此地父兄持我东西今日重来白首欲寻陈迹都迷
　　【慎按王半山集中所载与注中所引不同栁叶二句集本云草色浮云漠漠树隂落日潭潭第三句陂春二字集本作宫烟今依次韵酣字】
　　附黄鲁直次韵二首【山谷集又有次韵怀半山老人二首不具録】风急啼鸟未了雨来战蚁方酣真是真非安在人间看北成南
　　晚风池莲香度晓日宫槐影西白下长干梦到青门紫曲尘迷
　　次韵子由送陈侗知陜州
　　谁能如铁牛横身负黄河滔天不能没尺棰未易诃世俗自无常徐公故逶迤别来不可説事与浮云多当时无限人毁誉即墨阿虚声了无实夜虫鸣机梭相逢一笑外奈此白髪何天骥皆籋云长鸣饱刍禾王庭旅百实大贝随弓戈君独一麾去欲赓五袴歌甘棠古乐国白酒金叵罗知君不久留治行中新科过客足嗔喜东堂记分鹅此外但坐啸后生工揣摩
　　陈侗【失考按本集外制陈侗知陜州勑云出入册府垂二十年安于义分不妄干进愿为一郡以恤孤幼其人可知矣】陜州【元和郡县志汉农郡之陜县后魏置陜州唐为陜州大都督府南北隔河二百四十六里西至潼关二百里】铁牛【太平寰宇记开元十二年于河东县开东西门各造铁牛四其牛并铁柱连腹入地丈余负桥跨河】甘棠【名胜志夀安山在宜阳县东水经注以甘水导于山曲故世目其地为甘棠云召伯所尝聴讼之地后魏析置甘棠县隋改为夀安县西北有胜因寺即甘棠驿故趾】
　　附子由原作【栾城集题云送陈侗同年知陜州】
　　上书乞江淮得请临关河所得非所愿亲友或相诃丈夫志四方所遇常逶迤况当国西屏形胜古来多昆渠涌北郭华岳垂东阿羌虏昔未平驿驰如飞梭间谍时出没关梁苦谁何尔来一清净西望多麦禾魏绛方和戎先零正投戈秦人释重负道路闻行歌便当卧斋阁次第除网罗时时一啸咏未用勤催科诸孤寄呉越十口同雁鹅时分槖中金何必手自摩
　　送贾讷倅眉二首
　　当年入蜀叹空回未见峩眉肯再来童子遥知颂袴使君先巳洗尊罍【公自注李大夫眉之贤守也】鹿头北望应逢雁人日东郊尚有梅【公自注人日出东郊渡江游蟇颐山眉之故事也】我老不堪歌乐职后生试覔子渊才
　　眉州【元和郡县志隋大业二年倂嘉州入眉州八年改眉山郡唐武徳二年改嘉州之通义洪杂等四县别置眉州舆地广记西魏置眉州隋置眉山郡皆在今嘉州太平寰宇记眉州属剑南西道】使君【王氏原注元祐元年李琪以朝散大夫知眉州】鹿头【元和郡县志鹿头戌在汉州徳阳县之北南至成都一百里太平寰宇记鹿头山自绵州罗江县界迤逦入徳阳昔有张鹿头于此造兵器因以为名】
　　老翁山下玉渊回手植青松三万栽父老得书知我在小轩临水为谁开试看一一龙蛇活更聴萧萧风雨哀便与甘棠同不翦苍髯白甲待归来【公自注先君于蟇颐山之东二十余里地名老翁泉君许为一徃感叹之深故及之】
　　老翁泉【老苏公嘉祐集云十数年前月夜有一老翁苍顔白发偃息泉上就之则隐而入于泉洵甃以石建亭覆之并为之铭云云欧阳修苏明允墓志云公墓于彭山之安镇乡在蟇颐山之东地名石龙栁家沟老翁泉之侧】
　　【慎按施氏原注云此诗刻石于成都第四句云蓬蒿亲手为君开集本作小轩临水君字集本作谁又云试看一一龙蛇活石刻作舞今补録】
　　附子由一首【栾城集题云送贾讷朝奉通判眉州】
　　归念长依落日边壶浆今见送新官声传巳觉讴歌徧身到方知政令寛民病贤人来巳暮时平蜀道本无难明年我欲脩桑梓为赏庭前荔子丹【自注云眉州倅防旧有荔支二株甚大】
　　送程建用
　　先生本舌耕文字浩千顷空仓付公子坐待发苕颍十年困新説儿女争捕影凿垣种蒿蓬【一作蓬蒿】嘉谷谁复省空余南陔意太息北堂冷织屦随方进采薪教韦逞辛勤守一经菽水贤五鼎今年闻起废鲁史复光景公子亦改官三就繁马颈归来一笑粲素髪防垂领防看金花诏汤沐奉朝请天公不吾欺夀与鹤永
　　程建用【施氏原注程建用字彛仲眉山人少时奉亲税居与老苏公东西相望尝与二苏公杨咨防草舍中大雨联句六言以为戯先生尝追书之建用后得官以狱掾改宣徳郎而归此叚新刻本删去今补録】改官【按新説注彛仲与东坡书云中江于东蜀号称剧邑以衰拙临之始至若无暇洎半年而滞狱清期年而庶事稍就绪乃谋葺亭台池馆请公为记云云据此则建用此时当以宣徳郎知中江县中江属潼川州故子由谓送其西归而诗中有今年复考课得秩真代耕之句也】
　　附子由作【栾城集题云送程建用宣徳西归】
　　昔与君同巷参差对柴荆艰难奉老母弦歌教诸生藜藿饱臧获布褐均弟兄贫贱理则穷礼义日益明我亲本知道家有月旦评逡巡戸牖间时闻叹息声善恶不可诬孝弟神所聴我见此家人处约能和平他年彼君子岂复地上行尔来三十年遗语空自惊松阡映天末苦泪縁冠缨子亲八十五皤然老人星安舆及禄养平反慰中情月俸虽不多足备甘与轻今年复考课得秩真代耕倚门老鹤望策马飞鸿征归来嵗云暮手奉屠苏觥我诗不徒作以遗乡党铭【自注云君昔尝税居与敝庐东西相望武昌君见其家事知非贫贱人也此语未尝语人俯仰三十年矣因君西归作诗言之不觉流涕】
　　次韵李修儒留别二首
　　十年流落敢言归鱼鸟江湖只自知岂意青天扫云雾尽呼黄发寄安危风流吾子真前辈人物他年记一时我欲折繻留此老缁衣谁作好贤诗
　　李修儒【爵里事迹无可考观第二首结句当是蜀人罢归者】
　　此生别防防回麾梦里黄州空自疑何处青山不堪老当时明月巧相随穷通等是思家意衰病难堪送客悲好去江鱼煮江水剑南归路有姜诗
　　黄鲁直以诗馈双井茶次韵为谢
　　江夏无双种竒茗汝隂六一夸新书磨成不敢付僮仆自看雪汤生玑珠列仙之儒瘠不腴只有病渴同相如明年我欲东南去画舫何妨宿太湖【公自注归田録草茶以双井为第一画舫宿太湖顾渚贡茶故事】
　　双井茶【茶事杂録双井在宁州西三十里黄山谷所居也其南谿心有二井土人汲以造茶为草茶第一清波杂志双井茶因山谷乃重】画舫太湖【白居易诗十只画船何处泊洞庭山脚太湖心】
　　慎按此诗施氏原本不载今从续补巻中编録于此
　　附鲁直原作【山谷集题云双井茶送子瞻】
　　人间风月不到处天上玉堂森寳书想见东坡旧居士挥毫百斛写明珠我家江南摘云腴落硙霏霏雪不如为公唤起黄州梦独载扁舟向五湖附孔武仲次韵一首
　　喜君屡致云溪茗值我正校琅函书饮罢清风生肘腋吟成碧海登明珠谁能墦间享膏腴只忆林泉身自如他年逺别归贺监乞取茶山比镜湖次韵黄鲁直赤目
　　诵诗得非子夏学防史正作丘明书天公戯人亦薄相畧遣幻翳生明珠赖君年来屏鲜腴百千【别本作年者讹】灯光同一如书成自写蝇头表端就君王覔镜湖
　　防史【按山谷年谱元祐二年除著作佐郎在史局】
　　附鲁直次韵【题云子瞻以子夏丘明见戯聊复戯答】
　　化工见弹太早计端为失明能著书迩来似天防事发泪睫见光犹陨珠喜公新赐紫琳腴上清虚皇对九如请天还我读书眼愿载轩辕讫鼎湖武昌西山【并引】
　　嘉祐中翰林学士承防邓公圣求为武昌令常游寒溪西山山中人至今能言之轼谪居黄冈与武昌相望亦常徃来溪山间元祐元年十一月二十九日考试馆职与圣求防宿玉堂偶话旧事圣求尝作元次山洼尊铭刻之岩石因为此诗请圣求同赋当以遗邑人使刻之铭侧
　　春江渌涨蒲萄醅武昌官栁知谁栽忆从樊口载春酒步上西山寻野梅西山一上十五里风驾两腋飞崔嵬同游困卧九曲岭褰衣独到呉王台中原北望在何许但见落日低黄埃归来解剑亭前路苍崖半入云涛堆浪翁醉处今尚在石臼杯【一作抔】饮无尊罍尔来古意谁复嗣公有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧看椽烛髙花摧江边晓梦忽惊断铜镮玉锁鸣春雷山人帐空猿鹤怨江湖水生鸿雁来请公作诗寄父老徃和万壑松风哀
　　武昌西山【注见黄州巻中】承防【孙彦同职官分纪翰林学士承防正三品】邓圣求【施氏原注邓润甫字温伯建昌人宣仁帘聴以字行改字圣求绍圣间始复名初第进士为武昌令熙宁中王安石用为中书检正官歴知谏院掌制诰擢御史中丞中人李宪措置　四温伯率其属周尹　四汝砺上书力谏不　三韩林为学士承防　一部郎中出典藩服元祐末以兵部尚书召哲宗亲政温伯首陈武王能广文王之声成王能嗣文武之道以开绍述遂基宗社之福拜尚书左丞材雨月薨年六十八赠开府仪同三司谥安惠此叚新刻本删去今补録】九曲岭【武昌志樊山即西山九曲岭在樊山南岭路九折故名有九曲亭子由作记】石臼【欧阳公集古録呉王散花滩疑当时苑囿别名石臼窊尊俱在此滩上】玉堂【沈括梦溪笔谈学士院正防曰玉堂初不为榜太宗时苏易简为学士上尝语曰玉堂之设但虚传其説未有正名乃以红罗飞白书玉堂之署四字赐之叶石林燕语学士院在枢密院之后腹背相倚不可南向而后门与集贤相直禁中宣命徃来皆行此门取其便事】金銮【程大昌雍録金銮殿在蓬莱山正南龙首山坡垄之北其上有殿既名之为金銮故殿旁之坡遂名金銮坡】
　　【慎按此诗真迹在江陵岑象求岩起家岑跋云子瞻内翰昔窜谪黄冈游武昌西山观圣求所题墨迹时圣求巳贵处北扉而子瞻方忤时逺放流落困穷不二年遂与圣求对掌诰命并驱朝门优游谈笑于清切之禁在常情固足感叹有文而深于情者宜何如哉此前诗所以作也元祐丁卯二月因防饮子功侍郎宅子瞻为予笔此遂记而藏之云云又按式古堂书画考后有四明楼钥跋尾明正徳朝李长沙有跋】附孔武仲次韵
　　黄州水米宜新醅东坡好花公自栽折花倒酒送流景不念春风飘落梅醉投青山上九曲呉王故宫压崔嵬寒潭巳无昔光景凉殿歘变今楼台南阳翰林当此日力探奇险祛尘埃西江雪浪接溪谷巨石森起繁如堆手披荒榛得突兀中有窊处成尊罍漫郎踪迹尘土暗从此出跃樊山隈大贤坎坷终必用古剑双蛰生莓苔忽抛光芒万丈去星斗辟易青天开欃枪枉矢莫妄动以汤滴雪谁先摧搜奇振淹自明主区区识寳非张雷阳春一奏众争和咸韶荡黙羣僊来虽然此亦外物耳岂系两公乐与哀
