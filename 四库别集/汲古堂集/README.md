<!-- { "loadSidebar": true } -->
　　汲古堂集　　（明）何白 着 

　　●目录 

　　序 
　　卷之一　　乐府 
　　卷之二　　乐府体 
　　卷之三　　五言古体 
　　卷之四　　五言古体 
　　卷之五　　五言古体 
　　卷之六　　五言古体 
　　卷之七　　七言古体 
　　卷之八　　七言古体 
　　卷之九　　七言古体 
　　卷之十　　七言古体 
　　卷之十一　　七言古体 
　　卷之十二　　七言古体 
　　卷之十三　　五言律诗 
　　卷之十四　　五言律体 
　　卷之十五　　七言律体 
　　卷之十六　　七言律体 
　　卷之十七　　七言律体 
　　卷之十八　　七言律体 
　　卷之十九　　五言排律体 
　　卷之二十　　七言排律体 
　　卷之二十一　　五言绝句体 
　　卷之二十二　　七言绝句体 
　　卷之二十三　　序 
　　卷之二十四　　记 
　　卷之二十五　　颂　赋　辞 
　　卷之二十六　　传 
　　卷之二十七　　书牍 
　　卷之二十八　　祭文　碑　疏　跋　释问　赞　偈 

　　●序 

　　汲古堂集序 

　　予往为何无咎序山雨阁诗以吴越布衣中无辈诸人口哗而心服者半已无咎游楚登玄岳诸赋记出读者服十□比无咎游秦览百二山河按行诸塞文益富且奇于是有汲古堂集而后人诵服以予言非妄予于古未深窥苐以唐论唐诗推李杜文推韩柳四君子怕六代后人也六代诗文纤靡俳偶风流结习四百余年李杜韩柳归于大雅成一家言人知四君子之不受变于六代而不知四君子之善用六代也诗文大指有四端言事言理言情言景尽之矣六代而前三唐而后同此宇宙为诗文者宁能外事理情景而立言惟夫理与情有强造事与景有附会夸多鬪妍于字句间而纤靡俳偶之病生焉四君子于六代淂其蕴蓄采其精华诗玄纤靡文玄俳偶故臭腐化为神奇而笑骂皆成文章无咎诗宗李杜文宗韩柳其所损益因革择之精守之不变故四君子超六代而无咎踵武金君子以此夫李杜不足于文韩柳不足于诗无咎兼之又善用四君子者也或曰无咎以汲古名堂唐人宁足尽古陆士衡不云乎世阅人而为世人冉冉而行人何世而弗新世何人而弗故四君子扫除六代蹊径于唐若自为古无咎别立三唐阃奥于今若自为古其致一耳后之视今犹今之视古必不以予而喜多溢美之言矣 
　　万历岁在乙卯六泌山人利瓦伊桢撰 

　　汲古堂集叙 

　　永嘉何旡咎先生别三十六年往矣百尺楼上客半已化作晨星独无咎诗境文境气吞千秋名走四裔眞鲁国之灵光陈留之耆旧也先生雅好奇游尝赋两京溯三楚高阳池畔天柱峯头流杯尚旋题名未藓已而入潼关搜访秦宫汉阙复从大将军出猎沙碛中眼闪电光弓鸣霹雳拥紫貂裘噉蒲萄酒醉草军书露布数十通洵豪举矣归而偃息于东渚之上草堂花屿暎带林垧宵竹鏁而月淡晓松沉而雾黄笙发子晋之台丹留宏景之窟芙蓉负扆鴈瀑跳珠不以篱落据之井灶役之则以胜情胜具收之异人异书享之将迎既谢简傲日休鹏运殊劳龙卧乃???口?收视听于亡羊之境弢锋镝于逐鹿之场屋住两头榻穿双膝笺仲长乐志论咏谢眺惊人诗精丽沉雄迥绝时辈昔何万伦养志衡门端以著述为业何子平敦厉名行暗室如接大宾小山兄弟都无宦情通夫衣冠悉复古制方之无咎非特荫暎东瓯抑亦摠持先觉?根难朽英彩羣飞可谓竹树绕钟球之音猨鹤披鹓鸾之色矣自来隐人游士蹊径不同苦乐亦异彼谈天惊地炙毂智囊絮言诟语沸于蜩螗之鸣恋秣仰刍渴于牛马之走不知荷筱抱瓮者早倚一邱而睥睨之惟无咎早年悟道故晚岁得遂沉冥燕语莺嗁无非谈道蠕言蚁动即是教儿传家积等身之书垂世有副山之草日与孝廉君父子相师文行相砥皆王谢后不死人也予终日垂巾?兼读易身如茧蛾无复飞动意今寘汲古集一卷于案头褁以异锦熏以名香觉大罗太玉与望衡对宇相似岂必绊野客青鞵从无咎为台荡碧落之游哉友弟陈继儒顿首撰 

　　书附 

　　往甲午过访终日娓娓皆基德长者之言诗文固蒂深根又具有力大人之相不必问姑布子卿望而知其身名俱泰非浮游獧薄儿所能梦见也恨老矣无能遄扫先生之门忽勤手教反复读之宛然王微萧大圜牍也饮酒十首宛然陶处士白居士诗也坐客见之抄写赞扬几于颖秃弟即装为一长卷从长松修竹间朗读一过病以之代药石寂莫以之代鼓吹北窗高枕时以之代颜氏瓢曾点瑟子孙宝之以代纪之甗郑之瓒无施而非先生之须眉面目也汲古堂出自手选大言小言毫发无遗恨极欲发皇一番以报知己会有修郡志之役当事督促疟利继之不得不草艹成篇并昭文公寿文寄上正如逡巡酒顷刻花出于蓝缕风道人则可若置之鸣玉履珠诸君子之前皆讥诃嘲骂笑其艹野不挤而出之门戟以外幸矣山水老笔纷披奇峯突兀荆关以后罕见其俦董思翁咄咄骇为劲敌弟长男在城次男在邨仅一孙六岁但解持竿逐鸟雀明岁受书今句读犹未上口也总之天际眞人山中宰相觉无咎先生独得其全造物岂有私哉葢亦有耳鸣之德焉临楮神往七月廿九日友弟陈继儒顿首顿首 

　　●汲古堂集卷之一 

　　东瓯何白无咎着金　璋瑶圃校阅 

　　乐府 

　　董登瀛仙洲校刊 

　　◆乐府 

　　东征之什十六章 
　　君马黄 
　　隔谷歌 
　　独漉篇 
　　穷刧之曲 
　　蒿里 
　　放忽操 
　　孤儿行 
　　前有尊酒行 
　　芳树 
　　杨白花 
　　善哉行 
　　采葛 
　　去归词 
　　对酒 
　　野田黄雀行 
　　塘上行 
　　名都篇 
　　出自蓟北门行 
　　哭泉篇 
　　结客少年伤行 
　　门有车马客行 
　　怨歌行 
　　少年行 
　　战城南 
　　白纻词二首 
　　拟鲍明远行路难十八首 
　　思悲翁 
　　凉州月 

　　○东征之什十六章 

　　东征者何美圭叔王大夫伐也万历壬辰朝鲜以倭患请援大夫应期命世能貊其德音用是衔命东征歼其丑类宏勋懋昭煌煌乎烈矣敬用作颂以备瞽宗 

　　拜皇命 
　　渡浿水 
　　奋南原 
　　克栗林 
　　平南海 
　　振旅恺 
　　赉武功 
　　勒遗爱 

　　△拜皇命 

　　皇帝曰咨咨尔明牧匪伊之是谷实天之笃菑以播之用康西服允文允武爰绥爰育遹有载命六师是督以靖朔方遄脂其毂 
　　维兹句骊奄宅鲜卑曰自有土肇启于箕累世作辅以翼皇畿蠢兹卉服孔炽孔伾乃敄??虫厥圉亦蚕其基王室如焅民罗于綦用而御侮而汔其熙 
　　臣曰休哉稽首受斧言禡其牙爰整其旅郊秣于崏江饮于楚维齐于燕爰及辽左夙夜于征在公靡盬揽我卿士翘翘其羽罔敢弗虔执辔如组 
　　右拜皇命三章 【 一章章十二句二章章十四句三章章十四句】 

　　△渡浿水 

　　江之广矣流何汤汤斯张斯皇我师孔杨受命于天遑恤其将永其若带一苇可杭 
　　大夫曰吁矢言于徒毋谓尔慢宪弗尔逭毋曰尔恣宪将尔试毋曰尔后宪则是紏尔不我尺我不尔直皇皇哉毋诒尔戚哉 
　　右渡浿水二章 【 一章章八句二章章十一句】 

　　△奋南原 

　　荒荒南原维寇是托公曰徂征乃营于薄将探其落以隳而角徒曰邅哉毋婴彼攫毋?彼欲泗师溃奔亦兵之索公曰徂征有前无却勇往不回如山如岳显允君子声容以作 
　　■〈角戢〉■〈角戢〉余艎翼翼龙骧鼓声镗镗武夫僙僙决谋如江谋无不臧乃壹乃集舳舻相望 
　　右奋南原二章 【 一章章十七句一章章八句】 

　　△克栗林 

　　栗林之役谁其克之大夫画之元戎则之乃心乃膂文武一之盘盘曳桥寇是凭是负槮槮栗林寇是躏是蹂我马■〈马卬〉■〈马卬〉我夫赳赳既搤其吭旋覆其后熅气赭天遂燔其薮爰发其笱乃翦乃刈执讯获丑 
　　石城言言木城莘莘我师载集一百其身炮车雷野霓旌篲云七萃振振弥赫弥殷穹穴用熏乃詟厥魂爰即其垒以崩以奔 
　　右克栗林二章 【 一章章十七句二章章十二句】 

　　△平南海 

　　桓桓我师乘胜蹀血儦儦丑类乃僵乃蹶迅霆砰訇罔弗颠越遵于南海遂繁厥枿蚁溃于堤复盘于垤番番万艘连樯嵽嵲公曰邅哉毋窒彼穴鲸骇斯掣猊怒斯抉兽不择音穷而反囓解网示撤将乘其突烁烁火车熛腾猋发晨炖沸波夕烽掩月馘渠俘魁厥类是■〈吉刂〉以狝以搜悉殄悉灭 
　　右平南海一章章十八句 

　　△振旅恺 

　　儦儦丑类三窟是凭弥天之网恢于八纮原触遁兽水罥逸鲸纤毛微鳞亦罔弗婴漂血浮卤如河如泾崇胔膏野如邱如陵积甲蔽畛如坻如京我军洸洸伐鼓彭彭剑函于室弓弢于檠藩国之长遡而屏营落长之属旅而膝行陈醑胪牲是将是迎再拜稽首扬言于庭匪天弗生匪天弗成谦谦君子盅而不盈言如弗胜维帅之明维士之勍畴曰予能寔皇之灵 
　　右振旅恺一章章三十五句 

　　△赉武功 

　　帝曰大夫女能于职懋勤厥绩言薙其慝八战八克族类授馘何以申之褭蹏是锡又何重之五丝有赩嘉哉嘉哉维邦之特臣拜稽首对扬休德祗服纶音孔皇孔惕 
　　右赉武功一章章十六句 

　　△勒遗爱 

　　藩长有言曰侯自天蚩蚩小臣宗祏是颠累??聂之绪畴则续旃垂颠之木畴则植焉鱼丽于筌乃返于渊麌触于藩乃逸于山悠悠苍天匪臣之是全乃侯之延 
　　陪臣有言上帝殛罚是訧宗祀之绪阽如缀旒遵彼道周禾黍油油禄食匪谋亦孔之羞畴反我仇畴发我幽匪天之是休乃侯之猷 
　　国人有言我无以为家既殪我豭爰歼我豝既厌我稷爰沤我麻畴返我室是渐是摩委佗委佗维侯则那 
　　孑孑穹碑言志我思维日维月丽于天衢莫之敢指亦罔不知君子万年逮于本支 
　　右勒遗爱四章 【 一章章十五句二章章十五句三章章十句四章章八句】 

　　○君马黄 

　　君马黄我马白两马神奇虎为眷徕昆仑历西极灭没钥云沟汗赤君马驱迅于翼朝秣越南暮燕北我马驰迣无迹十里徘徊五里息君马劳我马逸我马绝尘君马踣败君之马竭马力谁其御之东野稷 

　　○隔谷歌 

　　隔谷隔谷人为刀俎我为鱼肉有弟不闻谁为匍匐　身落井中日月无光华仰望行云飞飞驾鹅我无羽翼安能逐彼游戏青天出虞罗　箭无镞兮斧无柯百年促兮一日多虽有弟兮奈我何 

　　○独漉篇 

　　为武义王世名而作也世名父为族叔所杀毋念世名稚匿不发叔岁给米菽以偿母子相对泣弃弗食及世名长为庠生娶妇举一子世名袖利刃伺仇出立毙之有司悯世名孝欲活世名世名不肯令父骨复暴人间竟自杀以明妇亦以身殉焉 
