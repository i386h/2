<!-- { "loadSidebar": true } -->
　　臣窃观陛下临御以来圣徳日新圣政日美一赏一罚春生秋杀一号一令雷动风散总揽天下之大柄而归之于独断凛凛乎汉宣帝唐太宗之上矣然古之帝王固有知以一已揽其权而不知臣下窃其权者大臣窃之则权在大臣大将窃之则权在大将外戚窃之则权在外戚近习窃之则权在近习窃权之最难防者其惟近乎益近习之在君侧何起居之不侍何言语之不闻君喜知喜君怒知怒未命而唯唯未语而诺诺此其所以能测人主几防之防而遂至于窃其废置予夺之权也非敢公窃之也私测之也能测之斯能窃之矣甚者至于政事之罢行出于此辈之议论人才之进退出于此辈之抑扬外廷之章奏此辈得以去取羣臣之献纳此辈与之表里事至于此岂惟私测之而已也人主威福之大权彼皆得而公窃之矣周之聚内史秦之景监赵髙汉之恭石显唐之郑注王叔文仇士良田令孜皆是物也今陛下始初清明之日福威玉食莫不惟辟礼乐征伐莫不自天岂容有此而近习者乃有以招权用事自抵谴黜陛下赫然震怒屏之外服此天下所以咏歌奋激仰服圣断而不能自己也大抵近习者便辟使令之臣也宰执者辅赞弥缝之臣也侍从者论思献纳之臣也台谏者箴规君徳纠逖官邪之臣也是数人者各尽其公互防其私而不相附丽则朝廷正而天下治在哲宗时范祖禹为谏官其东隣宦官陈衍园亭在焉衍至园中不敢髙声谓同列曰范谏议一言到上前吾辈不知死所矣此近习之臣与台谏之臣两不相通所以致元祐之治在徽宗时王黼为宰相与宦官梁师成隣居一日帝幸黼私第徘徊观览适见其后戸与师成之戸相通帝大不乐此近习之臣与宰执之臣合而为一所以致靖康之变若使内廷之近习与外朝之近习合而为一则人主之燕私人主之嚬笑下皆得而知矣羣臣之奸邪天下之情伪上皆不得而闻矣唐庚曰奴婢同则家道危臣下同则人主孤可不慎哉可不惧哉惟陛下察之察之又重察之防之防之又重防之不胜天下国家之福取进止
　　第三劄子
　　臣于当世之利病既畧陈一二矣请复陈帝王治道之要其大槩有五一曰勤二曰俭三曰断四曰亲君子五曰奬直言惟能勤则一日之中亲学问机务之时常多亲燕逰逸乐之时自少矣惟能俭则浮费自省而国用自足国用既足而民可寛矣惟能断则依违牵制之情皆不得而夺险诐私谒之事皆不得而至矣惟能亲君子则正言日闻正行日见而小人自踈君徳日进矣惟能奬直言则不违之门开敢言之风振下情日通奸邪日消矣虽然治道有五而行之者一曰诚而已必也自信之心先立于内自文之行不着于外以圣人之道为必可行以帝王之治为必可致力行之而不息固执之而不移此之谓诚不然迹试之心翫之初行之终违之或先之以勤俭而继之以骄奢或言之以寛恤而行之以刻剥或外示亲贤而内惮其正或阳为好直而隂恶其犯皆非所谓诚也其去五者之治道愈逺矣故记曰意诚而后心正心正而后身修身修而后家齐家齐而后国治国治而后天下平此尧舜禹汤文武周公孔子心法之至要也陛下圣质天纵圣学自得亦何待愚臣之言臣愿陛下尊其所闻行其所知先立一诚于圣心以力行五者之治道则二帝三王可一举而至矣惟陛下加之意取进止
　　轮对劄子
　　臣闻保国之大计在结民心结民心在薄赋敛薄赋敛在节财用臣伏见陛下深诏执事防计财赋出入国用盈虚之数臣仰测圣意将有以节财用薄赋敛以结斯民之心此宗社生灵万世之盛福也然臣尝为陛下深思其说以为陛下虽有薄赋敛之心恐未得薄赋敛之道虽有节财用之心恐未得节财用之防也何以言未得薄赋敛之道且今之财赋有地基茗课之征有商贾闗市之征有鼔铸酤之入有鬻爵度僧之入犹曰非取于农民也而取于农民者其目亦不少矣民之输粟于官者谓之苗旧以一斛输一斛也今则以二斛输一斛矣民之输帛于官者谓之税旧以正绢为税绢也今则正绢之外又有和买矣民之鬻帛于官者谓之和买旧之所谓和买者官给其直或以钱或以盐今则无钱与盐矣无钱尚可也无盐尚可乎今又以县估直倍某直而折输其钱矣民之不役于官而输其僦直者谓之免役旧以税为钱也税畆一钱者输免役一钱也今则嵗增其额而不知所止矣民之以军兴而暂佐师旅征行之费者因其除军帅谓之经制使也于是有经制之钱既而经制使军已罢而经制钱之名遵为常赋矣因其除军帅谓之总制使也于是有总制之钱既而总制之名已罢而总制之钱又为常赋矣彼其初也吾民之赋止于粟之若干斛帛之若干匹而已今既一倍其粟数倍其帛矣粟帛之外又数倍其钱之名矣而又有月桩之钱又有板帐之钱不知几倍于祖宗之旧又几倍于汉唐之制乎此犹东南之赋臣所知者也至于蜀民之赋其额外无名者臣不得知也陛下今欲薄赋敛有司且曰无以供经常之费也臣故曰陛下虽有薄赋敛之心恐未得薄赋敛之道也何以言未得节财用之策葢国家之用有可得而节者有不可得而节者如宫室车服之用如祠祀之用如交聘之用如饷师之用此不可得而节者也然古者国贫则君服大布之衣年饥则路马不食谷君不祭祀八蜡不通然则宫室衣服祠祀之用亦有可节者矣而况今之祠祀又非古之祠祀也车服之饰兵卫之众锡赉之恩防倍于古耶虽然犹曰事天地也事宗庙也事百神也是不可节也至百官之冗百吏之冗师旅之冗是独不可求所以节之乎髙宗南渡以来如节度使不畀真俸矣虽然犹曰某有某战之功不可减也至扵将相积官而除者王族戚里近习宦寺积恩而除者是独不可减乎如国家之官帑有左帑矣天子之私藏有内帑矣且天下之财孰非天子之有今也有私藏焉已非先王之制矣而又有曰封桩者焉又有曰南帑者焉南帑今为西上帑矣左帑之用西上帑之用则朝廷之经费也所谓封桩何为者也不过浚所入之赢以入封桩又浚封桩之赢以入内帑而已矣天下之财入于内帑则岂复得而稽亦岂复得而节哉内帑所在人有觎心至使人主不敢一嚬一笑也一嚬一笑则宫闱左右望赐矣人主不敢一逰一豫也一逰一豫则宫闱左右望赐矣人主不敢一饮一食也一饮一食则宫闱左右望赐矣人主之奉几何而浮费或相十百或相千万矣此独不可不节也而臣见其费之增也未见其费之减也臣故曰陛下虽有节财用之心恐未得节财用之防也今竭东南之财而支天下之全费见内帑之富而忘斯民之日贫而议者乃曰有司之不能为陛下节财也不知有司安能节财节财在陛下而己臣愿陛下眀诏大臣立为法制凡内帑出入皆令领于版曹而经于中书制之以印劵而覆之以给舍其太过之恩幸无功之锡予皆得执奏而缴駮太祖皇帝尝令后苑造一薰笼数日不至帝怒责左右对以事下尚书省尚书省下本部本部下本寺本寺下本局覆奏又得防依方下制造乃进御以经厯诸处故也帝怒问宰相赵晋曰我在民间时用数十钱可买一薫笼今为天子乃数日不得何也普曰此是自来条贯不为陛下设乃为陛下子孙设使后代子孙若非理制造奢侈之物破壊钱物以经诸处行遗湏有台谏理防此条贯深意也太祖大喜曰此条贯极好仁宗皇帝寳元庆厯四嵗之间两命羣臣议行减省韩琦言欲省浮费莫如自宫掖始于是内廷不急之用悉行裁减惟陛下推广太宗仁宗之徳意而立经乆一定之法度此亦节用之大端也至于宫室车服祠祀之故制百官百吏三军之冗食中外官吏赐予之滥费亦皆议所以裁节之者陛下驭幸以示恩有司执法以任怨下之人亦曰非上之不与也有司之法也又何怨之有浮费既节帑藏自充则不惟不取外帑以入内帑而已亦可如祖宗之时间出内帑以佐外帑矣不惟内帑可出以佐外帑而已如封桩亦可并省而归于左帑矣不惟封桩可并而已如印造楮劵之数亦可少减鬻爵度僧之政亦可暂罢以待军兴不时之湏矣葢用节而后财可积财积而后国可足国足而后赋可减赋减而后民可富民富而后邦可宁不然日复一日嵗复一嵗臣未知其所终也惟陛下夙夜忧思而速图之臣不胜愚忠
　　贴黄
　　臣近因接送北使往来盱眙闻新酋用其宰臣之策蠲民间房园地基钱又罢乡村官酒坊又减盐价又除田租一年窃仁义假王政以诳诱中原之民又使虚誉达于吾境此其用意不可不察











　　诚斋集巻六十九
　　钦定四库全书
　　诚斋集巻七十
　　宋　杨万里　撰
　　奏对劄子
　　秘书省自劾状
　　臣契勘本朝之制日厯之书必有序二篇旧例委秘书监少撰述如髙宗皇帝日厯序篇系权监修官参知政事龚茂良从旧例委秘书监李焘撰述今来至尊圣夀皇帝日厯告成所有序篇系前权监修官参知政事王蔺照例委臣撰述修写入册近蒙圣防改差左丞相留正监修臣亦照例作序篇讫而今月初二日左丞相留正别委官撰到序篇一首送下本省臣即时奉行今日下写换仍将臣所撰序篇即行毁去臣闻之蔡墨曰物有其官官修其方一日失职则死及之今也撰序篇者臣之职也而文词不足采録可谓失职矣仲尼曰守道不如守官今也撰序篇者臣之官也他官乃竟改撰臣可谓不得守其官矣臣之二罪何敢自恕臣愚欲望圣慈将臣罢黜重作谪罚以为有司不称职者之戒乃臣向有肺气痰之疾遇秋复发见请朝假理将所有秘书监及进读官不可阙人亦乞别差官施行臣谨退私室待罪恭俟威命不胜惶惧震越之至
　　奏报状
　　臣近以撰述日厯序篇不称职具奏自劾今月初五日巳时伏凖御封退还奏状仰见陛下眷怜之隆赦其罪而不论臣衔感之极至于涕零重念臣愚戅自信遂至轻发揆之进退岂容无罪难以复玷朝列欲望陛下曲垂矜念保全孤逺之迹特赐睿防与臣宫观差遣兼臣见以痰疾在假窃恐有废职业益重过尤伏乞圣慈早赐处分臣干冒天威不胜陨越俟罪之至
　　辞免着廷转官劄子
　　某伏观今月某日凖尚书省劄子三省同奉圣防以至尊夀皇圣帝日厯书成经修经进官特转一官减二年磨勘者某闻命之顷大惧弗堪伏念某学不名家文非华国晚防汉渠之长适逄虞典之成上则繄司之提纲下则勤著述之载笔葢因人而成事难同日而罔功矧赐帛赐金既拜嘉扵介赉若懋官懋赏敢孤奉于明恩再念某属常贡需头之章自列以上气之疾恳祈祠禄未赐帝俞方将少需且复申告倘受爵而不逊必贪位而疾颠须至具申尚书省欲望钧慈特赐敷奏其转一官减二年磨勘指挥日下追寝庻安愚分伏钧防施行
　　荐刘起晦章燮堪充馆学之任奏状
　　凖令诸监司到所部半年或因赴阙奏事许举部内所知二人
