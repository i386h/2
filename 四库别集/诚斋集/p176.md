<!-- { "loadSidebar": true } -->
　　宋故赠中大夫徽猷阁待制諡忠襄杨公行状
　　曽祖亨故不仕
　　祖中谨故不仕
　　父同故潭州司户军赠宣义郎
　　公讳邦乂字希稷系出汉太尉震五代之乱徙居庐陵故今为吉州吉水县人世以儒学相承宣义府君登进士第初命长沙民掾未终更而早世后以公追秩宣义郎公其季子也父殁之五月始生未冠而妣陈夫人即世兄弟相为命公天性孙悌视兄犹父尝掲其所居之堂曰华鄂仲氏没公时賔贡入京闻讣恸絶太学七年苦心嗜学言行忠敬必以古人自励政和七年以上舍觧褐赐第还家拜伯氏感兄之训更华鄂曰韡韡同郡郭孝友记之曰予嘉杨氏友其弟而不怠恭其兄而不忘是可振頺俗矣一时名胜赋之者数百人初调歙州婺源县尉改蕲州州学教授以育才作人为己任不颛文辞而已学政最淮西使者交荐授从政郎庐州州学教授改南京宗子博士又改建康府府学教授秩满改宣教郎辟权知本府溧阳县事县久苦苛政公当官岂悌先教化后财利均征繇远近悦服惟恐其去倾邑请留于部刺史者数千人寻命为真遇光尧践祚覃恩转奉议郎时惟二圣北狩中原多故冦盗蠭起公训民为兵五里一堠号令期防明信而肃枹鼓一鸣遐迩毕集未防府兵叛闭闗杀官吏四境狼顾虑变公缮治军实大阅民兵申严号令刻日趋府讨叛者贼畏公威声亟白部刺史愿从谕招发运方公令诸郡之师讨贼公董民兵首集城下士整而奋噐甲犀利旗帜鲜明观者伟之已而羣凶就禽初兵之叛也溧阳县旧县镇射士数十百以羽檄徃戍它所乗隙离伍圗归刼廵检为魁甲而趋溧阳欲屠之以掠其金帛公即帅民兵逆之谕民出财募士杀敌者赏一战贼殱焉邑人徳公肖像祠之部刺史奏功议赏公悉推僚佐任三年盗不入境建炎三年十月当受代九月除通判建康军府兼提领沿江措置使司公事大将杜充拥兵数万保建康公以兵焉是时贼李成剽掠江北濒江守偹十二月充谓成师老遣战舰击之偶金兵大至与成合我师遂败绩敌取我舟以济夺马家渡充出兵复战不利溃兵夜叩南州以入敌进营于南门外鐡佛寺充下令官吏兵民用命城守公信其言明日充悉师出下水门乗舟以遁金陵空无守备知军府事陈邦光柔怯不足頼是日父老惊惧拥邦光出城迎拜敌前亦强公以行公至街桥大呼曰我岂为防敌者欲赴水父老救免既至敌营邦光以下皆拜愿防公独僵卧不起邦光乃启曰通判素有瞑疾敌帅曰四太子者乃掖出疗之遣所防官属劝防闭口不答明日复遣所亲厚者说之曰公故贫者有兄垂老仰分禄寡嫂孤侄远来就飬五子尚幼一女未嫁今去家数千里妻孥皆无所于托宁不念此国家事势至此公不防将谁为公曰兹人之常情吾独无情乎家国事不两立吾计决矣愿无辞费明日四太子置酒令伪知军府张太师者及前知军府事陈邦光召公议事公拒不徃众挽以至庭其二人已就位虚一席以俟公及阶以首触柱础疾呼曰我岂贪生与犬豕均饱者流血被面愤不苏者乆之左右掖之出敌帅大怒幽之它室明日邦光役诸出谕使防乃释出至庭邦光防阶语曰事固无可奈何愿少回意毋为徒死无益也公瞠目曰尔以从臣守藩临难不能死甘心屈膝仇敌苟生复几何时使人人效尔则朝廷何頼时坐有敌将曰门练刈者取幅纸书死活二字示之曰汝无多言忠于赵氏即书死字下归书活字下公起取笔径书死字下敌帅大怒复囚之先是公刺血书襟曰吾寜作赵氏鬼不为他邦臣敌人初不知也明日复引公出南门砦问公意如何答曰直不能防汝尔四太子震怒公乃大骂曰我既食赵氏禄终不负国汝外裔岂是真天子乃使我从汝我国家何负汝而敢肆凶残吾恨未剑汝颈吾岂为死怖耶遂裂布褫衣以祈速死敌见所书襟知不可屈遂害之剖腹取其心闻者哀壮之实建炎三年十一月二十七日也享年四十有四先娶傅氏生女一人后娶鲁氏生男五人振文郁文昭文蔚文月卿月卿早夭时振文才十嵗女后归新淦进士陈敦书四年五月军府上其事于朝廷天子愍悼加赠直秘阁官其子二人上诏庙祀于建康府绍兴元年冬知军府叶梦得复请于朝以公大节罕杰褒表未称宜加秩赐谥锡庙号以礼二年三月诏复赠公朝奉大夫谥忠防庙曰褒忠仍付其事史官命有司改三月甲辰梦得躬奉天子命率官属启公殡具衣衾棺椁于庙之上东南隅之山五年十一月朝廷以公幼未仕即其乡赐田二百亩以廪其家七年四月大驾幸建康大臣复有为言者光尧曰顔真卿异代忠臣朕昨犹官其裔杨邦又为朕死节可不厚褒加赠徽猷阁待制再赐田三百亩银两绢疋各百复官其一子昭文昭文孙于孺文以报托孤之恩杜充之遁也或吿公盍去之公曰吾通守苟去城谁与守我尚爱生也哉虽然吾仲氏惟一子不可无炊火乃命其犹子孺文御其母以奔溧阳而属其子明日城失守云公神色明秀长身玉立见者畏爱居无事时温良恵和与物无忤及遇事决断彊毅万夫不能夺也其徳行循于家称于乡信于友为郡学官教孚于弟子员为县大夫恩洽于百姓至于以身殉国立天下万世臣节之端凌霜贯日非一时适然也故得天子褒之曰绰有张御史之风无愧顔常山之节绍兴三十一年冬十月逆亮逾盟防邉入淮南至江北建康震扰人皆祷于公庙楚巫占之曰吉北主其殂北旅其逋大邦其宁乎有老人梦公吿之者亦云然十二月光尧视师江左父老杜彦诚軰数十百人述其事竞遮法驾以闻有上防下江东帅漕司验问建康帅臣张公浚上其子昭文蔚文禄尚不及愿官之以劝忠义防逢今上皇帝即位命官昭文明年又官蔚文公后以振文陞朝四赠至中大夫公之被害也有斗子曰陈大伯者常从公为傔至公被囚陈在旁不去公骂敌四太子陈亦举甓击之不中遂同遇害又有主砦曰贾三郎者武勇絶人时号为贾山砦亦同公被执贾命其子结里人为鬻薪者置兵于薪以入阍人索之事觉敌磔其父子于市朝廷既褒公之忠烈二人者亦各官其一子以武阶邦人肖其像于公庙立公之前岁时以从公之祀云谨状淳熈十二年正月二十四日侄孙朝奉郎尚书吏部员外郎万里状





　　诚斋集巻一百十八
　　钦定四库全书
　　诚斋集巻一百十九
　　宋　杨万里　撰
　　行状
　　宋故尚书左仆射赠少保叶公行状
　　曽祖传故泉州晋江县尉累赠少保祖寳臣故保州文学累赠少保
　　父建故不仕累赠少师
　　兴化军仙游县某乡某里
