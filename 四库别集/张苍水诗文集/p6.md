<!-- { "loadSidebar": true } -->
　　炎州东望伏波船，海燕衔来五色笺；闻有象耘芝术地，愁无雁渡荻芦天。息机可是逋臣意？弃杖谁应夸父怜！只恐幼安肥遯老，藜床皁帽亦徒然！
　　杞忧天坠属谁支，九鼎如何系一丝？鳌柱断来新气象，蜃楼留得汉威仪。故人尚感褰裳梦，老我难忘伏枥诗。寄语避秦岛上客，衣冠黄绮总堪疑！
　　○惊闻行在之变，正值虏庭逮余亲属；痛念家国，心何能已（壬寅）
　　自分孤臣九死应，国仇家难转相仍；埋名恨不同梅尉，誓旅知非拟骆丞。芳草王孙归莫望，苍梧帝子去无凭。枕戈此日将何待，仰视浮云一抚膺！
　　○悲愤二首（壬寅）
　　越裳行阙复为烽，痛哭敷天左袒空；结约更无燕太子，匡扶那得窦周公！祚移云梦谁收烬！势屈微卢亦伏戎。岂是十旬还帝醉，故教三日借神丛？
　　汉家磐石重天宗，奕叶金枝并翦桐；入塞乌孙骄射日，开基赤帝冷歌风。虚传马渡江皋外，尚忆龙潜海峤中。却望绦衣愁不见，舂陵夜夜气成虹。
　　○传闻闽岛近事（壬寅）
　　南荒烟嶂百蛮天，别有山川纪汉年；仗钺每劳纡锁钥，降旛何事闪楼船！似闻徐偃军皆散，岂忆田横客未捐！四海总凭孤剑在，紫霓应傍斗牛躔。
　　○感怀兼悼延平王（壬寅）
　　拟将威斗却居延，捧罢珠盘事渺然！龙斗几人开贝阙，鹤归何处问芝田！引弓候月争相贺，挂剑寒云转自怜。想到赤符重耀日，九原还起听钧天。
　　○海月（壬寅）
　　海峤看明月，苍茫练影多；不知乡国夜，皓魄复如何？
　　○夜泛（壬寅）
　　秋云何淡淡，影入夜波清；倒作银河看，依然星斗横。
　　○重阳偶成（壬寅）
　　九日素秋晴，霜容淡倍明。香孤知菊傲，寒逼觉衣轻。萧瑟茱萸佩，踌躇鸿雁声！不愁吹帽落，华发故多情。
　　○瓯行志慨三首（壬寅）
　　瓯水秋堪掬，频来五两轻。岂知魏胜垒，欲化李陵城。苦口吾同泽，甘心彼丧名。张陈千古恨，谁更负今盟！
　　不信炎灵断，还留七尺身；吹笳悲自壮，击筑和谁亲？故主呼迎莒，遗民泣避秦。所愁惟甲脆，徙倚倍沾巾！
　　行矣何梁别，翻为送陇西。胡天应误雁，汉地孰亡羝？冰雪危孤胆，风云怯四蹄。玉关虽咫尺，敢复望芝泥！
　　○野人饷菊有感四首（壬寅）
　　战罢秋风笑物华，野人偏自献黄花；已看铁骨经霜老，莫遣金心带雨斜！
　　柴桑杯酒寄东篱，种菊书成在义熙；今日风光如昨否？殷勤且自把花枝。
　　尝言爱菊耐霜威，晚节都甘与世违；只恐秋来容鬓改，几人插得满头归！
　　天寒万木尽悲秋，谁殿群芳斗未休？寄与黄花应努力，须知摇落有黄州。
　　○舟行立冬（壬寅）
　　寒暄原物候，忽忽且扬舲；岁月偏如鹘，乾坤总似萍。江声浮碧落，海气混玄冥。笑问银河上，曾无犯客星？
　　○舟行望野烧（壬寅）
　　朔气偏萧瑟，千山落木声；征帆残烧外，隐隐见孤城。
　　○读史三首（壬寅）
　　秦鹿横飞六国残，狐鸣篝火亦登坛；留侯若也归强楚，更有何人解「报韩」？
　　清秋萧瑟井梧寒，在莒齐襄泪未干；七十二城犹在望，却无举火是田单。
　　○和秦淮难女宋蕙湘「旅壁」韵（壬寅）
　　猎火横江铁骑催，六朝锁钥一时开；玉颜空作琵琶怨，谁教明妃出塞来！
　　〔人物考略〕
　　宋蕙湘：金陵人，宏光宫女也。年十五，南京既破，为兵掠去；题诗古汲县前潞王城东旅壁云：『风动江空羯鼓催，降旗飘颭凤城开。将军战死君王系，薄命红颜马上来』（一）。『广陌黄尘暗鬓鸦，北风吹面落铅华；可怜夜月箜篌引，几度穹庐伴暮笳』（二）。『春花如绣柳如烟，良夜知心画阁眠；今日相思浑是梦，算来可恨是苍天』（三）。『盈盈十五及笄初，已作明妃别故庐；谁散千金同孟德，镶黄旗下赎文姬』（四）？
　　○有所思二首（癸卯）
　　尧封禹贡几沧桑，海外何当有大荒！衔烛地惟留野鹿，采香人亦类文狼。空将汉法颁司隶，独少周原纪职方。寄语居夷诸将帅，秋风万里待归航！
　　天星岁岁在余皇，一去延津剑渺茫；最误文皮包甲胄，漫夸卉服奉冠裳！望乡台上分羹冷，建业城边遗镞黄。闽峤祗今皆蔓草，不知三矢有谁囊！
　　○忆菊限「屏」字
　　秋酣寒骨自亭亭，借问东篱夜醉醒？不为严威怜晚节，正因雨色忆孤馨。全开丹面娇堪摘，半吐金心淡欲零。想像高人清影瘦，黄鞋道服倚围屏。
　　○复赵督台二首（癸卯）
　　不堪百折吊孤臣，四望苍茫九死身；难挽龙髯空问鼎，独留螳臂强当轮。谋同曹社非无鬼，哭罢秦庭那有人！可是天方从闰位，黄云白草未生春？
　　揶揄一旅尚图存，吞炭、吞毡可共论！敢望臣靡兴夏祀，祗凭帝盐答商孙。衣冠犹带云霞色，旌旆长悬日月痕。赢得孤军同硕果，也留正气在乾坤。
　　寿镛谨案：复赵督台一作，答赵廷臣。廷臣降北者，先生何以有此诗，意者冀其感悟乎？
　　○甲辰元旦
　　江花岛树影参差，海日晴开万象时；正朔应非尧甲子，孤军犹是汉威仪。真人白水何年事，故老青山几处诗！云物禨祥谁定得？且凭玉历辨华夷。
　　○虏庭以余倡义既久，屡复名城，遂逮及族属；旦开告密之门，波及亲朋，搒掠备至，闻之泫然（甲辰）
　　宗国既飘摇，家门遂颠覆；感此多难心，欲泣不成哭。我生实数奇，乾坤方百六；猰貐满中原，赤灵社已屋。逋臣骨可糜，岂敢惜孥戮！所悲诸父行，班白撄三木。女兄与所天，株连遭拲梏；幸或作流人，否恐登鬼籙。徲子竟何辜？十载尚淹狱。仳离有寡妻，墨幪兼缁帼。国亡家亦亡，我固甘湛族；迩闻告密风，旧游复被录。白虹惨欲垂，黄金贫莫赎！天地岂不宽，谁念忠之属！唯应千秋名，芬芳追王蠋；洒涕慰亲朋，安知此非福！
　　○月夜重登普陀山二首（甲辰）
　　孤情深一往，初夜扪云峰；古色空山树，玄音暮海钟。衣痕盛月淡，香迹踏花重。渐觉浮生冗，何劳来去踪！
　　海岸真孤绝，青青三两峰；月圆清梵塔，潮上翠微钟。鹤梦来何处？龙吟隔几重！迎门有镫火，僧话旧时踪。
　　●附录一
　　张煌言列传
　　兵部左侍郎张公传
　　张公苍水传
　　有明兵部左侍郎苍水张公墓志铭
　　明故权兵部尚书兼翰林院学士鄞张公神道碑铭
　　张督师画像记
　　年谱（一）
　　年谱（二）
　　○张煌言列传光绪鄞县志
　　张煌言，字玄箸，号苍水；圭章之子。母赵，感异梦，生煌言（案全祖望撰「张忠烈年谱」：『母祷汉寿亭侯祠，得异梦，生公；故小字「阿云」』）。神骨清挺，豪迈不羁。能文章，善骑射。思宗以天下多故，令诸生于试「经义」后，试射；煌言三发三中。
　　崇祯十五年，举于乡。常感愤国事，愿请缨。及钱肃乐起师，煌言先至；即遣之天台迎鲁王，授行人。王监国绍兴，赐进士，加翰林院编修；入典制诰，出筹军旅。闽中颁诏之役，自请为使，释二国嫌。既归，晋侍讲兼兵科左给事中；累有建白。
　　丙戌师溃，泛海将之舟山，道逢富平将军张名振，扈王入闽；从之行。招讨郑成功不奉命，乃劝名振还石浦，与威虏侯黄斌卿为犄角；加右佥都御史。明年，松江提督吴兆胜请以所部来归，斌卿不乐从。张煌言说名振应之，鲁王给印二百道，命煌言监其军。至崇明，飓风覆舟，煌言脱身走，间道归海上。
　　己丑，复集义旅驻上虞之平冈。诸山寨咸事钞掠，煌言独履亩劝税，相安无扰。
　　庚寅，王居舟山，名振当国；召煌言入卫，加兵部右侍郎。辛卯秋，舟山破，扈王再入闽，次鹭门。时成功纵横海上，奉隆武年号；于鲁王，则修寓公之敬而已。惟煌言以名振军为卫，成功因之加礼。煌言极推其忠，尝曰：『招讨始终为唐，真纯臣也』。成功亦曰：『侍郎始终为鲁，与吾岂异趋哉』！
　　癸巳冬，返浙，招军于天台。明年，复会名振之师入长江；登金山，遥祭孝陵，三军恸哭失声，烽火达江宁。以上游师失期，左次崇明。四年，再入长江；掠瓜洲、仪征，抵燕子矶。而所期终不至，遂乘流东下，联营浙海。是年，名振卒，遗言尽以部下归煌言；于是军容始盛。
　　丁酉，王去监国号，通表滇中。戊戌，桂王在云南，遣使间道赴海，封郑成功延平郡王，命煌言为东阁大学士兼兵部尚书（案「桂藩纪年」以为官兵部侍郎兼翰林院学士；「绎史」从之，非也）。七月，监成功军北行。抵羊山，孽龙为虐，海舶碎者百余，义阳王溺焉；乃回舟山修葺。
