<!-- { "loadSidebar": true } -->
　　新正两得尊兄手教而积奴归则亹亹一纸爱弟靡所不肺腑诲弟靡所不药石服膺之感匪直书绅而已弟于菩萨行毫不肖似老婆心间有之然亦不至热拍也止是面皮软不能力拒人而已只如韩氏子初为徐少参陵夺其先祠托戚友引诉弟无辞以对姑善待之以后复来出一疏稿相示云欲诣都上疏求数行达尊兄弟以年乆逺劝其勿轻动此在广中抚按或彼地人在台琐者明扬乃便偶见其稿太芜杂据案小抹削之实不为具草及臾其行也襄毅公之勲劳有庙有谥而无赠荫虽若阙典在逺且嫌不为之处可耳乃至动元老之骇烦尊兄之虑则弟罪也弟既不遂乞骸之请贱体粗顽健又不能以巵辞再渎天聴拟仲春十三日戒行三月朔履任所携不过束书旧衣五六苍头而已杜门读书抱闗击柝当一一如喻决不敢蹈好名生事作众生寿者相但遇事激中或有不能自制者且卦数行尽来日几何时想师真五内如裂度必不能乆幸兄体亮病弟势虽半减根尚可忧痰或壅阏喉咽秽气渠亦自能解脱不以功名为念而俭岁不给教儿过紧终不似乃兄之迂散也诚难舍之而出且病妇展转床席大少生趣病女告革在呼吸间方汩没尘事与构接鬬此时景象兄以为何如耶谂太夫人万福辰玉兄竒进兰玉安长所以慰其心者至矣騄侄却是可望骏儿依稀分数然皆少年儿不足婴虑独骐儿髪种种矣要之非仕路人任之而己凌司马事赖二老主持后两数中寝名位虽损身家可保矣然年来营菟裘太费帑藏渐虚不至如人所言当时抚公守君在郡若小振威怒以泄众愤时有操纵以寓保全可自定矣计不出此而惟务模棱致万口腾沸所在蜂起大臣之体与士子之习两败俱伤岂不痛哉兄计欲徐尚玺治水甚当且召邓艾诸贤尤见至意第兄谓五品以下官高自引重睥睨山中以要朝廷破例此恐是宋世程朱家风非今人行径也但患其不肯卧与卧而不高耳且所谓例者嘉靖末年与近日例也非初年及宪孝时例也袁太宰遂成一完人朝家待之若此真是美事又闻为此公及陆平老议夫廪平老八十郡议优礼上之两台可得崇进否州大夫之贤明至矣独小纵其僚蚕食少一段风裁松江喻守果敏任事尚玺之流亚也性小急卞近看常博士将来一能吏袁黄进士一段为民苦心弟力劝兵使察其中可行者一一呈两台或题奏或径处即不可行者亦乞抚台咨部斟酌毋使小民怨讟兵使欲定画一之规不必岁岁府议颁降使吏胥得以上下其手此策却佳第未知能果此举否先君子诰命事复荷周旋没者存者未知何以为报因便附谢
　　
　　又
　　
　　积奴归拜手教寻又于使者处得一纸具仞念存出处之际弟窃揆之心既不敢以病辞又不敢为名计暂拟小出以答君父大恩庙廊知己但念至师诲八八之期此中辄如猬磔而病弟进退尚在医药次且不果者月余而病者渐露起色谂非咽证故以此月十三日发舟拟三月朔履任途次不甚迫促顽徤胜常深惟染指之后竽禄少时即寻猿鹤旧盟天上故人于兹时见亮不竟汩没苦海乃为终惠耳正月类恒阴晦幸元旦谷日上元花朝皆开朗此月雨旸微调田家始有生望第民食已尽饿莩狼籍剽掠纵横古刹丛祠日有缢者或溺或僵无地无之中户以上既困征输又须修筑坍塌圩岸慰留逃死佃人以图秋事求贷则无贷者鬻田则无买者仰屋窃叹计无所出此则弟体贴实际语也吾州荒水区不甚多而所谓熟区者花田十之八九与荒水无大异故韩守欲均派灾伤弟不敢阻之而劝其姑缓荒水将来或有恩贷或不能全足皆以属之然他邑不尽尔抚台行府议分荒区之折一二以与熟区葢为熟区之不尽熟而荒区之不尽荒故也此何所不可而士夫复羣起而呶及之水利之役属徐贞明甚佳何以尚杳然也闻豫州之境草根树皮一空至有人相食者秦晋齐鲁次之目前之苦可悯将来之变可虞弟昆冈顽石耳尊兄当局者何以厝懐
　　
　　又
　　
　　前一书乃京口舟中修得者以待朱郎之人而愆期不来弟亦不能待廿八日抵龙潭明日宿栖霞颇染指江山之胜又明日止郭外以本月朔履任留都部规差整肃初至即有阅三城试武学之役佐以人事寝食不遑更三五日差得息肩小绎恬憺之旨暂博闲居之趣此间无大可喜可愕可愤懑者但得病弟日见起色老妇卧床笫暂伴一年半载食此后却求尊兄放生耳应天常镇地方比之吾乡小有半収然京城内外饿莩不絶漕卒罢役者旧规仍给月粮军余亦给七分而使之包办一项工料往年汪司农别处工料而悉革之今岁罢役者多米价腾踊脱巾之声渐闻穿窬之事实繁今两部拟稍给之会疏今上恐大司农嚄唶唯尊兄一主之部长阴公寛厚精宻事事得体所见若王复庵之清简陆五台之伉爽方采山之质素李岷山之恬慎皆佳品也王麟泉以江警出巡未返余俱在途姜鳯阿果势壮往精神奕奕大似其家子牙少年辈必欲勒之归而挫其锐何也王继山华松俱长者而实井井继山寓公署不庇风雨皆迟暮可悯有许京兆者朱考功者材气一时白眉也向云倪冻驾部真可任艰剧顾观海留数世之利于诸军皆此子成之世乏全才缓急之际拖泥带水不可少此等人赵司成意气虽欠和平居官甚得体台谏中亦有以危言间之者弟劝其一切勿聴省多少闲气管东溟不知可小破例否
　　
　　又
　　
　　三月中赍疏人去及王华松光禄便役共得启事三纸计俱已达左右矣伏惟太夫人万福老嫂清胜辰玉兄微疴就安尚羊经秇步武千里兰玉芬滋当复吐新萌矣得家信病弟比之昨秋虽小轻而视春初未见减目下不便至狼狈将来殊为可忧病妇若足延岁月而乆卧床褥多恚多躁甚难调摄袁氏女夭后血胤亦絶老兄看弟况味何似若更上乞骸之章迹涉躁妄且难为主爵者第一思之愧悔无及至于念庚辰之心盟五内如磔目下姑以恬憺御之将来更从尊兄结一放生縁耳草茅微见不无一二然稍大则见以为妨窒稍逺则见以为迂阔稍细则见以为琐屑稍近则见以为庸凢不取厌于苍老即贻轻于少壮且作无口匏伴食许时而已海忠介公前有寛减夫役条陈固不尽妥而于都人实有微惠业巳行矣而御史台复议更减其大指不过为各直宅夫有五名者有三名者以北例之小不平耳然不知南北异势此间私居宛若公署窵逺荒凉干陬单薄僚长因覆疏太迟虑吴有督过之意径欲从革而卿士大小嚣然弟劝其为调停计五名者量减一名其它亦有裁省然不能多姑以塞白而已僚长有霜露之恙其稿乃弟草也若倪冻郎中之处船政岁省费及全活疲卒皆以万计却是留京第一佳事与此等虚言不同要之都人不苦编差之少繁而苦编差之不均其权葢属兵马兵马之不才五城使者右之也剧令人思海公唯有此老墙壁方能为此老弹压使更平气晓事何以加之
　　
　　又
　　
　　自离娄浒抵白下七十日凢三附候起居而为启者四縁被吾兄之爱深自忘其势分之悬絶也北来消息谂太夫人万福尊兄老嫂令子兰孙俱胜常为慰南中部事稀简应酬粗毕山水园林之胜差足逰目以其暇杜门养拙胜里居矣而家弟病势旅进旅退春末痰咳拥逆喉咽作气粥量顿减十之六七瘦削枯稿仓皇析资产治后事使弟闻之肝胆寸裂既不能裂冠毁冕欲上书乞骸势必不得请中夜起坐唯以眼泪洗面而已最后得一信于立夏之日痰忽下降火不妄冲食不抢逆健进匕箸神畅肤腴者半月矣得九夏长若此便可望八九月起色但病根已深恐终无济理渠书辞亦欲以兹时要弟归视唯尊兄悯而存之可也春雨连绵二麦皆萎黄幸旬来颇晴霁高原晩穗或可希觊三四传闻故乡水复涨低田弥漫不便揷莳且米价腾贵己半岁余而北方流移至者踵接虚馁之腹受粥过分立胀而死粥复告尽矣无论都城内外流民近八千人弱者沟渎强者萑苻固仁人之所深痛而智士之所隠忧徐给事言之恳恻特以误闻南仓有储粟九百万石故请粜三百万石致骇物聴仓中实积仅二百六十二万石计岁出八十四万石得三岁储耳三岁之羡尚可三十万石以此平粜亦可苏江南北目前大司农酌而裁之亦不为难事而迟疑不覆使鹄形之民延颈愁叹且漕粮请留仅准二万又定价七钱是为国家作商贾也昨奉明旨谆切且禁革遏籴尤紧要江北剽抢近少敛而太湖中啸聚千人声势颇张抚按督率便宜诛捕不知肯如谕奉行否
　　
　　又
　　
　　旬前有小启奉问计己达矣赍奏千户归复拜尊兄手教知道体甚胜唯臂脾作楚此不紧闗计且就愈矣蒭荛之见无所不垂采第传闻圣上弥月不朝又不见公卿问安之疏或以为欲修嘉靖故事如尊兄所示未免小违豫不可不慎重也兄股肱重臣主上所眷倚岂可用去意杂之如弟失志一出处处皆悔尤耳病弟消息近颇佳若稍进退则八九月间大可虞渠亦忧之弟欲于兹时归里一周旋七月初不免乞骸惟兄亮之悯之南中虽米价如故而已乆晴二麦之存者尚可望半収闻故乡亦然吾州稍有栖畆又得李使韩守之优恤比之他邑微见一二生气太湖啸聚似不至如所闻但不可不扑散如明谕尔周郎纯雅清澹乃兄亦尔竒进縁系曽经以南告北于例小碍赵司成于此处见斡旋渠所陈请多见行想必为之一快也潘司空以御史大夫起治河中外翕然推服圣度之弘与诸公之推毂首珰之贤要当在懐恩覃昌伯仲弟岂肯以前所云云语人也朱考功清望甚重要不是留省物先公诰命拜领文不敢称颂即书笔絶似率更子孙世世之寳也此君容専谢周郎行附此不一
　　
　　弇州续稿巻一百七十七
　　

　　●钦定四库全书
　　
　　弇州续稿巻一百七十八
　　
　　（明）王世贞 撰
　　
　　○文部
　　
　　△书牍
　　
　　与元驭阁老赍疏
　　
　　人归得尊兄手教骨肉之爱种种恳悉而至于奬亷直急材谞核实用于上臣之谊宛然敬服敬服此间即积潦之后骤得晴二麦差回十之三四而一晴遂至四十日中间虽有小雨未成霡霂麦租既以潦萎麦穗复用旱枯为天公者亦不仁哉南北米价有及二两者熟地亦不能不一两饿莩载涂流尸蔽水中户以上目前尚可支吾闰六七八九月何以度日兴言及此心胆寸折太湖寇势颇猖獗闻欲发兵取之不知可成擒否自奉明旨严抢夺之刑申遏籴之禁物情稍定南都卿士大小迩来无一败羣者济济可敬弟欲求异材可以寄缓急硕徳可以寄表仪者似难其人杨震老今晨北首矣兄为何以尚鸣不平为艾穆推毂阳秋词组便足吐气钱非致政方伯耶弟初颇疑李见罗乃有此事昨果闻滇中宦游者与之讼寃以为未至如直指所陈许京兆至欲为之辨疏具草一揭徧达政府亦自成议论一者见友道之不薄二者彼法门中殊有护法人
　　
　　又
　　
