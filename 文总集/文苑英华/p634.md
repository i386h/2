<!-- { "loadSidebar": true } -->
　　孟壬具少牢祭仲已遽执毕入賛者吿已有违已云以备失也得礼之中何乃妄吿俱诣博士定博士曰礼和为贵岂在争乎科賛者不伏
　　对
　　惇宗将礼以祗祀事命涤宿宫存乎飨献执觚奉爵理必祖于敬恭借茅设洗事无忘于丰洁惟壬荣班命数羔鴈同行择日筮尸将行懿祀充牲视物且祭为先列羞鼎于门祊升爼载于阶序巾盥在手肴核旅陈配平仲豚肩之陋思由也户堂之礼仲已恪恭所职持毕而来仰观好雨之星欲理如汤之鼎此乃思无出位举不失宜賛者有言事同差舛博士科罚理宜当深故椒举规过须有媿于国侨张汤用法将无慙于虞诩请从寛典无寘急刑
　　同前　　　　　　　　　　张　绶【总目作缓】
　　我将我享维羊维牛笾豆牲牢非无升降大夫命士亦有等威经礼孔明宗祀无替永言特牲之馈寔曰宗人之职筮尸筮日以崇賔主之仪东序东房克明兄弟之位况举鼎告备虽符将礼执毕先入未或仪既南靣以当阶又尊主而备失其动也中伊纠胡为适明賛者无稽更彰博士同恶周旋既无失坠小言则亦何伤造次曽靡违知和岂能为贵惜其礼物博士不利于操刀正以刑书科者乃得其资斧既厚诬于君子亦浅之为丈夫将子甘心无或腾口
　　同前
　　祭者曰荐申其至诚鬼之言归于以明德欲祠祖祢【一作欲祀祢祖】必择牲牷茍尔仪之不脩则其咎而焉徃孟壬三命是服匪懈既无忝于孝孙将有事于皇祖宿尸致祝初设位于庙中执豆陈笾终展礼于堂上相彼祀事居然可观饎以少牢俾申于孝享用其柔日愿接于神明周旋自适于等威终始不忘于斋敬执毕而入信邹人之知礼卒事无规奚賛者之妄吿徒质疑于博士合书罪于斯人
　　同前　　　　　　　　　　李子珣
　　祭惟备物往籍攸先礼以贵和前贤所重茍初事之不旷在疾徐之可容相彼孟壬将有事于牲具瞻言仲已乃无何而毕入诚则恭不失备遽而中规俎豆之事载陈金石之音卒奏夫惟賛者忝预于斯既曰偕行还宜共济安得纵兹大惑发彼小瑕殊成子之不恭祸征受脤异陈佗之如忘舋起临盟以懈怠之见规则闻前史因备失而归罪且未合宜事贵无违礼崇得中请从博士之议庶叶随时之理眷言賛者可无词乎
　　同前　　　　　　　　　　张子琳
　　祭礼崇孝祀事孔【一作克】明既前期筮賔亦将献诹日于是辟庙门以致孝所敬在供列有司而行事不举违犯孟王义重五经职惟三命有丰卷之位不请因以用特牲【此句疑】明周公之典据少牢而乃给然尸祝甚严雷【通作罍】洗具陈刚鬛柔毛则云肥腯簠簋普淖所谓馨香宰人衔命以抽扄【见仪礼注扄防也】仲已遽资于执毕又以举肉在礼寔曰无违賛者则那毎事奚其不问患既自掇争乃増羞博士勿谓于贵和賛者终宜于伏罪














　　文苑英华巻五百十八
　　钦定四库全书
　　文苑英华卷五百十九　　宋　李昉等　编祭祀四
　　杂祭祀门二十八道
　　祭阙颁诰判七道　　　大夫采地祭判二道庶子牲祭失礼判一道　士祭判三道
　　疋士大牢祭判一道　　士不合设坛判三道用牲于门判一道　　　归胙判八道
　　祭器判一道　　　　　祭器奢僣判一道祭阙颁诰判
　　所司有礼事不颁诰所由断徒诉不伏
　　对　　　　　　　　　　　斐子建
　　礼典之制期诸丰洁祼鬯将行无宜秕稗是以有司卜日而颁教所由先庚而读法故能笾豆有楚殷荐聿修皇祖降歆万寿攸酢孝孙有庆百禄是荷若后时而不陈则临事而或阙偶俱罹谤须一辨明彼以不戒视成居然有罚此以未承宪令无状可明俱曰宫臣当须慎守既【一作自】贻伊慼尚曰奚为
　　同前　　　　　　　　　　常　建
　　祀礼孔殷以供百姓礼容不肃奚【疑作岂】崇二献兴言国典厥在司存颁之犹恐不供不颁将何集事俾左社右庙奚捧币荐牲方泽圆丘曷焚柴埋玉欲加之罪安得有词必也礼或重轻法存降杀将定所刑之典须明所祭之神议以从徒宜其后命
　　同前
　　祀事孔明展诚吿备崇享献之道则歌舞其牲嘉涤濯之容则诏相其礼取则不逺闻斯行诸政贵有恒人用不挠虽小祭大祭课乃机宜而充人亨人曷不颁布况卸【疑作邮】罚丽事职汝之由天子有司是堪自颁玉毁椟曷所逃刑
　　同前　　　　　　　　　　薛彦国
　　国有祀典以和神人思不出位是主蠲洁茍越率履不承权舆难乎守官直以窒惕所司实掌其祭或承之羞备物不颁于职人戒严有乖于先甲遂使奉牲之吿不及于肆师降神之典无闻于六变阙而为罪宜灼薰心过而必闻自贻噬腊详诸秩典俾罚鬼薪
　　同前　　　　　　　　　　郭庭诲
　　于纠礼官无辱祀典钦若天地肃恭神人如何有司失其颁诰将季氏之暗失由也之质明致使槱燎不供难为象祭爟火无设便乖汉典宗伯或差于三望太常乍阙于六宗职此之由而袭其守而天秩有礼罔不克集寘以徒坐复何疑焉
　　同前　　　　　　　　　　梁　乗
　　受福之祭固存乎肃恭出令以言实在乎颁吿繄有司之不腆乃事神而未逹不能先备礼物预颁祀典存彼旧章介兹景福虽自牖纳约所贵斋心倘入庙未知将何措手若也礼则斯缺人心匪防信且未孚福将何所且祀有大小罚有重轻大则合寘于徒刑小则宜从于笞坐须明大小方辨重轻
　　同前　　　　　　　　　　薛大球
　　祀以追孝祭以驭神厥仪孔昭执事有恪欲使粢盛丰备祖考歆黍稷【一作禾稷】之馨珪璧允植川岳享沉浮之荐所司不供其职俾人用迷钟鼔或阙于铿锵笾豆恒乖于荐楚法既将紊神其舍【一作吐】诸且无翼翼之容曷降穣穣之福自底不类啧有烦言固乃旷我之官吿曰转尔于恤断从徒罪斯乃锐乎翻事言焉其何补也
　　大夫采地祭判
　　得宗人掌三辰之法以犹鬼神祗之居辨其名物保章不供本职輙事左道人云采地所祀
　　对
　　天子建国法合掌于三辰诸侯立家礼许脩其五祀非直为之紏禁抑亦辨其名物各有职守无相夺伦至如日月运行阴阳消息乾坤测度之法山川沉埋之仪盖存公道希宪于观台岂合私为輙陈于采地宗人所祀正当左道之条保氏所陈深得礼刑之制
　　同前
　　三代命祀厥有礼文六官陈殷匪无名秩思不出职举必在公神人之官各恭尔位爼豆之事实有司存伊彼宗人祭于采地茍不失礼夫何间言殊季孙之见嗤振【疑作旅】于岱岳异晋侯之有疾不祀羽泉今兹掌彼三辰不脩其法紊我禋祀之道以犹鬼神之居祝词爰论名物徒辨不以为礼神其享诸保章祠彼上昔【疑作习】兹左道不恕其咎何所逭逃
　　庻子牲祭失礼判
　　得庶子为大夫以上牲祭其家人吿其失礼辞云宗子为士不可以贵就贱
　　对　　　　　　　　　　　王　纬
　　霜露孝思朔月【一作日】殷祭申其爵禄格以祖考茍或违经是同匹嫡相彼庶子命为大夫体异承祧位逾齿族固令奉其常祀从以大宗献上牲于嵗时称介子于工祝使僾然之叹不絶于声如在之义复存于目乃黯于祀典越我颠毛恃肥腯之牲牷或将或肆繄丰盛之黍稷于豆于登假【一作嘏】祖祢之恩二重寔疑于夫子窃蒸尝之荐三庙奚取于私家仍闻就贱之辞岂听如流之责寔诬之祭人何以观
　　士祭判
　　为士杀犬豕或人吿君子逺庖厨凡有血气之类不身践诉云有故凖礼不坐
　　对
　　礼以制人命以防欲是彰品秩无取僣差茍丰约之不逾于德义而斯美乙周行已寘沗曰王臣班列尚防盖为元士曽靖恭其位不亏庄敬之文当官而行既不越于时式执礼以动亦何恤于人言属霜露既零春秋匪懈爰脩飨祀载展牲牷近彼庖厨虽则践于血气洁兹犬豕颇亦荐于夫【疑】膏既称有故而杀难议不经之科或人词游宜以丽法
　　同前　　　　　　　　　　曹　诜
　　礼探宁俭士有等威茍不体于牲牢则无仪于享祭惟乙命士克由旧章入户僾然感四时而展敬祭神如在瞻一庙以式思吿全将啓其血毛备物乃利【一作封】于犬豕脩戴礼而不忒岂吕刑而可加或人何斯居然昧识好生轸宪徒有効于爱羊速讼不稽宁无慙于相防虽庖厨可逺身践【一作剪】则诚爽至仁而蠲洁在躬亲割乃允孚主敬称以有故于何议刑
　　同前　　　　　　　　　　崔　曙
　　孝子飨亲祭神如在主人肃客式宴以衎笾豆有楚无偿西隣之言饩牢不竭是陈东道之礼观乙为士闻斯行诸曰杀羔羊尚流诂训嵗脩犬豕何爽大经同燕人爱【疑】思虽践血气异翨氏之业终逺庖厨将食节而事时岂厚味而腊毒或人兴讼舍礼何之有孚致辞勿问元吉
　　疋士大牢祭判
　　疋士大牢而祭
　　对
　　祀典所兴人伦共仰违越行礼章程不容疋士下流陋巷防物竒才有慙于梓漆利器无逮于干将事于鬼神陈于爼豆如在申敬惟馨展礼着于行潦无妨于预祀輙荐大牢载亏于非月既斯故犯宜寘于刑
　　士不合设坛判
　　甲尝有大事祫于王父及其曽髙遂设坛为墠或曰僣而不经甲称且有后命
　　对
　　祭尽于敬是敦孝享备其鼎爼洁尔牛羊克孚济济之容实受穣穣之福眷言宗庙罔黩蒸尝甲何人斯毎事无问干彼祫典昧斯国经靡防于寝之仪茍逾立庙之制有祷而祭实越等威我髙我曽虽罄由之道为坛为墠且贻僣上之责前言匪习后命奚施待穷越礼之词然正恤刑之典
　　同前　　　　　　　　　　刘公辅
　　圣教因亲人事有礼春秋祭祀以时思之眷言于甲慎终追逺祫父志髙展于孝敬将序昭穆以列尊卑神明始交哀乐兼半祝史陈信曽无媿词彼或何为忽乎兴讼然则五庙诸侯大夫此之等差非无典诰傥贵通五爵甲称固则有凭如位列万人或吿不宜无当请责名品方正刑书
　　同前
　　孝以思亲祭之如在既申怵惕式备蒸尝惟甲承家方兹主鬯遵先王之法有事宗枋读非月之书方申禘典既而享献其洁坛墠克除在祀之敬不乖陈信之仪无阙有何所犯旋吿不经请从后命之词靡取无稽之讼
　　用牲于门判
　　洛水溢有司用牲于门或非之云茍济于物祀之何爽
　　对
　　瞻彼洛矣其水泱泱云澄绿潭树夹清岸天作霖雨时维浸溢纵栢舟而难泛岂一苇之可航永惟主司能业尔职载懐黔首用祭冥巨浪无倪已不分于牛马明德可恃乃展敬于牲牷汉皇之歌彰夫旧史周官之礼着自前闻何彼人斯行苇末学事则有据非将奚为
　　归胙判
　　甲监享以胙归父馂而祭
　　对　　　　　　　　　　　康子元
　　无文咸秩既重于肃雍有功则祭或防于跛倚甲以棘匕方载式预监牲茅缩以陈遂闻归胙馂食烟逹应非尊者之余胙致曰严自入先生之馔用此而祭颇乖经礼之仪未及于刑须黜平典之议
　　同前　　　　　　　　　　晁良贞
　　精意以享敬于展牲率礼莫违洽乎归胙甲以肤敏典司蒸禴分以贵骨爰封介葛之牺奉乎髙堂用入老莱之膳恩必逮下子道或霑其食余祭示有先神理讵歆其馂末既比庆封之祀难许叔氏之礼
　　同前　　　　　　　　　　母　婴
