<!-- { "loadSidebar": true } -->
　　欲观汉坛符东上缥缈峯葛花坠寒露夕饮清心胷月出太湖水鹤鸣空磵松真境久寂寥苍苔閟灵踪尝闻绿毛叟变化犹神龙世人岂得见偶许樵夫逢攀险力易疲探志难从归出白云外空闻仙观钟
　　同前　　　　　　　　　　周南老
　　朝游金庭馆解驾毛公坛八景飞高清仰浮紫宸端碧鸡耀四灵玉井腾神丹汉符秘真迹宛宛云龙蟠我来观妙象月落空坛寒安得呼我起白日生羽翰
　　同前　　　　　　　　　　王賔
　　许多灵迹在山头市上人来只暂游古树生衣毛似绿枝柯经度不经秋
　　将游毛公坛雨不克徃　　　　王鏊
　　毛公已去有仙坛眼见亭台欲到难翠壑苍厓增惝怳玉芝瑶草长防干洞无金钥谁能闯井有丹砂尚可餐传语仙翁莫终弃当时鸡犬从刘安
　　毛公坛　　　　　　　　　　王宠
　　石门有遗营涧道时屡掲山逈谷籁长地逈琳宫秘近峯郁交青遥岑荡虚翠丹井周前除虚堂俨昔位毛公防羽翼白日翔鸾辔自非山水灵胡为异人至石髓不盈握图经灭余字樵人引蔓行鹿子衔花戏蜉蝣不崇朝浮生莽如寄荷蓧斸黄精终以丘园贲
　　谒毛公坛雨不果　　　　　　徐祯卿
　　三宿无縁拜真宰修诚中夜枉斋餐丰泥巳媿妨长屐细雨虚烦净小坛玉篆定埋云藓古【刘根有镇坛符】金丹谁凿井淤干【有丹井今巳涸】幽探却负山中胜梦绕空庭桧影寒
　　毛公坛　　　　　　　　　　姜龙
　　刘根成道处岩谷气犹豪旷世留遗躅何时更伐毛春风吹草绿夜月倚坛高苦行有真乐浮生无乃劳
　　同前　　　　　　　　　　　陈都官
　　古坛叠乱石草木何参差黄衣宇其旁陈迹刋丰碑日初刘真人齿发不可訾但见组绿毛被体鬖鬖垂云驾一日去空山畱庭壝弟子散岩谷荆榛蔽荒基晚有周息元探访亲斩披白鹿忽跪前灵符见葳蕤地胜人既灵凝严起宫祠束帛下幽聘良马维素丝前朝揖高风有美皮陆诗殆今三百年事去物亦隳乔松委樵苏野蔓号狐狸惟有炼丹井甘冽无等夷一酌非消渇钦慕尚神禧
　　同前　　　　　　　　　　谢晋
　　刘根学道建仙坛清夜朝真风露寒刘根得道登仙籍坛上莓苔日应积知向深山岁月多身生緑毛如短蓑往来樵子或相遇倐尔趋隐岩之阿一朝功满升仙去羽盖朱轮曽此驻犹遗汉篆镇坛符千古相传为福地毛公坛在西山最深处仙翁刘根身生緑毛故名有小庵在隠泉之上
　　乌夜村　　　　　　　　　　髙启
　　荒村乌夜栖忽绕月明啼生得东家女身为万乗妻至今种高树不遣乌飞去居人凡几家爱听啼哑哑啼哑哑忽惊怪妇开门向乌拜
　　同前　　　　　　　　　　周南老
　　昆玉山南村祥光烛坤倪夜白夺明月羣乌忽惊栖哑哑啼彻旦异此声太竒村东何家媍夜半生王姬焉知荆布女后服荣翟袆至今村上民不重生男儿
　　同前　　　　　　　　　　王賔
　　哑哑月下有时鸣不似当初夜里惊身贱谁图生贵女但求寛减得安耕
　　乌夜村在昆山县晋穆帝时何皇后父准寓此产后之夕有羣乌鸣于村落自后有乌彻夜鸣必有大赦
　　交让渎
　　緑杨芳草一泉见説多年弃道边除是平分与风月恰如虞芮有闲田
　　交让渎在干将坊杨备诗琴丁结交事耕耘似指琴髙丁法海续图经则指张融陆慧晓今又有交让巷
　　越公井　　　　　　　　　　髙文度
　　甃缺传歌角巳刓缾羸鲋射不生澜曽闻大慧无生法甘露缾中滴滴寒
　　同前　　　　　　　　　　王賔
　　当初开出水泉新日饮长兵百万人从为僧家消歇后石防髙处尽泥尘
　　越公井在治平寺前小冈上唐广明元年修井记云隋开皇十年越国公杨素筑城穿此井其径一丈有竒石防如屏绕上有刻字
　　丹井铭　　　　　　　　　宋濓
　　海虞有虞山梁天监初汉天师十二代孙张道裕来隐其下建真之治凿丹井焉宋淳熈中道士李正则浚井得藏丹石防启之化为双红鸽飞入尚湖至今湖中丹光煜煜然迩年井且废莫知其所周尊师真穷日力寻获之重加以甓构亭覆其上时皇明洪武元年也然仙家炼丹必以井故名山多有之其今在海虞者旧废而新治岂学兴之征欤铭曰太隂委精自天一融而为液养万物神丹煜煜赤如日有夫巾发我室双禽冲霞飞翐翐灵泉甘逾蜜饮焉夀与天地毕
　　登昭明书台因访丹井　　　　沈周
　　逺秀目巳周复骋登高足青山不嫌人所取随我欲巍巍古仙台寂寂奠林麓七桧交云霞灵飚散清馥崇台转磴道扳縁把傍竹同行玉堂彦高咏应虚谷逍遥东山风能去歌管俗中纸惊连张谬图附一轴聊以志倾赏流传亦何卜或恐闻邦人有酒悔无逐
　　丹井亭　　　　　　　　　　华清
　　畱侯孙子烧丹处野老来寻坐落晖大药已随神物化寒泉犹在昔人非楼台抱影湖光动竹树交隂暑气微欲借清泠洗尘渇清风吹满芰荷衣
　　重修山川坛记　　　　　　　浦应祥
　　祀事国之重典也礼天子祭天地诸侯祭山川卿大夫祭五祀士庶人祭先祖名分各有攸系而其斋祓对越之诚敷逹精明之徳盖不以大小而有异也然则祀事岂可忽乎哉吾苏古名郡而封内山川在吴邑治辛酉春郡伯曹公将有事于兹而邑宰任邱邝侯先事而往随事整饬之余复瞻顾揣度曰有事则为欵谒之地过事则为草莽之区非所以敬鬼神崇国典亦非所以为国经逺之图也爰请命于公而增葺之公是其请用是量土地计徒庸开辟方隅补益坎陷砻石而为坛壝甃石而为周垣幽深阒邃广衍严洁斋宿有居庖翟有处高其门域固其扃钥丹垩辉映品秩森郁望之而知重祀之所在也工毕合邑之士与夫知礼之氓咸曰侯之功施于位者溥矣然不能悉书而备録之也此而不记将何以昭侯之休嘉于永久哉胥命予文之以録于石予隣侯之治辱侯之爱知侯之为人侯以名进士出知是邑抱明敏便捷之才济闳肆辨博之学而施之以寛严威惠之政六职克举而发摘奸伏有若鉴烛诚所谓赫赫师尹也其于民隐凋瘵则又深于究理所谓岂弟君子侯实兼焉今六年于兹矣监司知侯之贤上疏而旌别其异能者凡三而侯益勤于政盖其励志坚操迈名而顾行者观其所为有足征矣更于其平日政事之余掉鞅艺场游兴词林殆所谓有乎内而能饰乎外非焚梓毁璞者比也侯超擢有日此畧记其名行之概俟其他日负荷重任则其丰功伟绩当有秉笔者为之传焉
　　淳祐重辟社坛记　　　　　　李心传
　　自昔有邦家者其祀事莫尊于社稷以尚书周礼中庸参考之社之祀率与郊并盖郊之祭则天也上帝也社之祀则地也后土也天以气言则一而巳故惟天子则祭之地以形言则提封有广狭之异故自皇朝列国下逮卿大夫州邑都鄙之间各有祀焉盖祈报之行于是乎在也后世此义不明而社稷列乎宗庙之下则失之矣今之县古子男之国也国家钦崇典祀虽循汉唐之旧而社稷坛壝特严其制部刺史巡厯所至必谨祀之重民事也平江在东南为大府其所治长洲在浙中为壮县而长民之吏掲防者罕春秋二祀有坛无宇榛莽弗治神靡顾歆水旱螟虫无岁不有而养民饷军之大计莫知所出矣淳祐元年春赵君汝昌以选来为令濮邸近属安化王曾也学古入官三试礼部西山真文忠公与羣彦交举之以是通籍始至按视惕然靡寜载经载营犹未定也防邑之奸民有以赀力诒害于私者刑狱使者陈公稔知其恶因其自致按法论罪移之他邦邑父老乃请赵君庚其常售之屋庐为斋居望祀之所赵君以白陈公公许之夏五月巳亥兴工冞月而毕坛壝增崇垣墉毕备费出于有司而民不与雨旸以时歳则大熟赵君因心传之客东阳蒋持志以记文为请且曰害治者既去而训民事神又得其所是陈公之赐也不可以不书陈公侯官人古灵先生之从曾孙文学政事咸世其家绍定中尝以尚书郎持斧江右克清羣冦具有芳烈分阃盗城威惠并着江波不惊嘉熈中年适浙右有弄兵之惊上遴选廷臣复被绣斧之命公奏用龚遂之防曾未旬月荷耰锄者皆散归南畆畿甸以寜公所建立如此则缚一奸民特公之细事顾吴人谓公清明正直彰善瘅恶无小无大必行其志多以是称公者故亦不得而畧也公讳垲字子爽今以秘阁修撰为沿海制置使朝廷思其贤将召矣庆元二年冬十月既望朝奉郎新除宝章阁待制提举江州太平兴国宫李心传记
　　长洲县社坛记　　　　　　　孙应时
　　古之制祀以社次郊郊尊而社亲尊故天子専之亲故逹于庶人非土不国非谷不食故有社斯有稷勾龙于土弃于谷厥有大造开济万世故以为配春秋祈报之外救灾出火师田行役献功戮罪君臣上下日相与听命于社礼乐刑政于是焉出故曰明乎其义治国其如示诸掌乎世衰王制坏古义隐妖妄百出而祠庙猬兴亵天蠧民幻为妖威日盛月滋上之人不以禁又从防之天下郡县虽通祀社稷世守不废以为三代之旧章然独其制度之形似仪物之文具而巳有司者一岁再祀民不与观也民于社日或各从其俚俗鼔舞迎享醉饱相乐不知其何人且何礼也水旱禳祈奔走如织于社稷阙如也呜呼知古者得无叹息于斯乎今令甲守令下车必视社稷饬坛墠而遵用或寡且诿曰小祀祀亦不亲其事至若倚郭之县自为社于阛阓偪仄之门往往灭裂最甚长洲县之社在吴郡城内当县治西南四十九步荒毁有年庆元四年九月知县事天台黄侯宜一治新之坛宇中度门垣靓深途巷蠲洁身率寮吏时祀必谨黄侯儒者为县如古循吏多善政可诵此其细事若不待书虽然爱礼者存羊因今之制存古之意君子重之县实小侯承天子之命司社与民固未有忽畧社稷而能父母其民者也然则凡黄侯之善政乃自社稷坛始予是以记之因诏来者知所继焉六年八月防稽孙应时记
　　社稷坛在宋有之今皆统祭于府
　　昆山县社稷坛记　　　　　　项公泽
　　邑有社稷坛春祈秋报重农事也昆山坛壝莽为荒墟鸡犬放焉遇岁事则望拜于乡校大成殿之防门岂惟祀非其所神弗克歆抑且背先圣先师焉前政尝有意修复惑于隂阳拘忌之説而未果予窃谓为宰者膺人民社稷之寄平土播谷神实司之民实頼之讵容不知报本之为急务乎乃即旧址而经营之砌筑四壝创造斋室周以垣墉植以松栢币有瘗所门有扄鐍其神位列于斋室其祭器寄于邑庠至期取用焉典祀于是乎严矣惟兹调邑营缮孔艰屡政抚视今乃肇成继自今其以时整葺母或因循与宗祏相为无疆故书以示来者淳祐壬子中和节永嘉项公泽记
　　社稷坛在县治西南三里至正七年费复初建洪武二年知县呼文瞻重修
　　常熟县社稷坛记　　　　　　陶任古
　　有民人焉有社稷焉民为贵社稷次之临民所重莫先于社稷也常熟为邑亦古子男之国所寄以奉社稷之祀皆颓垣败屋坛壝隳圯任古至官之初防春祀莫遑展爼豆之事以荐此诚念无以报神休答隂贶越岁鸠工而治之不谋于公帑不假之民力取其有罪眚而不丽于法者命赎之壮者献其力富者助其资始于今年之孟秋报成于冬初坛壝垣屋为之一新虽无华丽亦使邑人知社坛之重察邑官之所存焉绍兴甲戌冬十月记
　　重修社稷坛记　　　　　　　黄应酉
