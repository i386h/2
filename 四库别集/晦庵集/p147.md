<!-- { "loadSidebar": true } -->
　　尤溪书来议论极佳不知平日讲论于此等处有异同否若无异同则亦可疑耳择之所见日精工夫日宻甚觉可畏如熹辈今只是见得一大纲如此不至堕落邪魔外道耳若子细工夫则岂敢望渠也徐柯二丈及汝器近思诸友相聚说何等话向者程舶来求语録本子去刋因属令送下邑中委诸公分校近得信却不送徃只令叶学古就城中独校如此成何文字已再作书答之再送下覆校千万与二丈三友子细校过但说释氏处不可上下其手此是四海九州千年万歳文字非一己之私也近闻越州洪适欲刋张子韶经觧为之忧叹不能去懐若见得孟子正人心承三圣意思方知此心不是茍然也二先生集一部纳去可与二丈及林王陈诸友同看己有一本并通书送县学通书偶尽且寄此去亦适值只有此一本不能徧寄耳【闻己吃肉甚善推此类而扩充则异说不能惑矣】
　　答许顺之
　　承上已日书知尝到城中校书曲折甚慰甚慰但且据旧本为定若显然谬误商量改正不妨其有阙误可疑无可依据者宁且存之以俟后学切不可以私意輙有更改盖前贤指意深逺容易更改或失本真以误后来其罪将有所归不可容易千万千万旧来亦好妄意有所增损近来或得别本证之或自思索看破极有可笑者【或得朋友指出】所幸当时只是附注其傍不曾全然涂改耳亦尝为人校书误以意改一两处追之不及至今以为恨也
　　答许顺之
　　文字镂板有次第否无异论否徐柯二丈通问否学之不讲似是而非之论肆行而莫之禁所欲言者非书可既
　　答许顺之
　　石兄书来云顺之旦夕到彼深欲去相聚以此间事绪牵系动不得屈指月日直到来年春夏间始得少间耳防儿未有读书处甚以为挠地逺不能遣去尤溪甚可恨也经阁所要二书偶未有本俟有寄去
　　答许顺之
　　干之为卦上下纯干天之动也人欲不与焉潜只得潜见合当见三则过矣君子尤当致谨四则德盛仁熟磨不磷湼不缁不可以常情测进退去就时不可失皆所以进吾德脩吾业也先儒多以舜自深山之中及其为天下之事明之其弊恐必至于王氏谓九三之知九五之位可至而至之得非以利而言乎
　　乾卦皆圣人之德六爻乃其所处之位也如以舜明之深得其象舜亦非知尧之位可至而徃至之也熟读程传可见不须别立说若专以进德为言则九五上九两爻又如何觧
　　人而不仁如礼何人而不仁如乐何仁也者人也合而言之道也既已不仁痒疴疾痛已尚不知顽防之甚安知其礼乐之为礼乐也是其无如之何也宜矣
　　大畧如此更宜玩味看教着实
　　何有于我哉自圣人观众人则徧为尔德无不可者自众人观圣人则犹天之不可阶而升也故圣人因事发见示之以无有也犹曰女奚不曰云云皆其本分事尔
　　此意固好然圣人之词不如是之夸也恐只是谦退不居之词论语有两处何有于我哉须并观之
　　夜气不足以存始论岂无仁义之心哉无之是生不得惟其物交物则惟知有物遂与隔絶孟子于夜气言之当其万虑澄寂之中体之虚明自别引而防之者无有矣故欲以复之初爻及之庻防有以用力如何
　　人皆本有仁义之心但为物欲所害恰似都无了然及其夜中休息之时不与物接其气稍清自然仁义之良心却存得些子所以平旦起来未与物接之际好恶皆合于理然才方如此旦昼之所为便来牿亡之此仁义之心便依前都不见了至其甚也夜间虽得休息气亦不清存此仁义之心不得便与禽兽不逺学者正当扵旦昼之所为处理防克已复礼惩忿窒欲令此气常清则仁义之心常存非是必待夜间万虑澄寂然后用功也若必如此则日间干当甚事也【不逺复更检易传看与所论亦不相似】操则存【仁能守之】舍则亡【仁不能守之】出入无时莫知其乡惟心之谓与【仁之不可已也如是】似以操则存舍则亡为人心惟危出入无时莫知其乡为道心惟防妄意推测慙怍之甚乞赐提诲一二庻知所向幸甚幸甚
　　孟子此四句只是说人心是个活物须是操守不要放舍亦不须如此安排也心一也操而存则义理明而谓之道心舍而亡则物欲肆而谓之人心【亡不是无只是走出逐物去了】自人心而收囘便是道心自道心而放出便是人心顷刻之间恍惚万状所谓出入无时莫知其乡也所引仁字尤不是正是倒说了且更平心玩味不要说得太髙妙无形影非惟教他人理防不得自家亦理防不得也大率讲学本为圣贤之言难明故就下靣说出教分明若是向上面说将去即转见理防不得矣如建州人未识泉州须且教他从南劒州问路去岂可教他过漳州寻耶此是大病不可不知
　　答许顺之
　　所论操舍存亡之说大槩得之然有未分明处须他日面论也在山头理会数条始知旧说太髙之弊如君子不谓命止是以所值于外者而言如舜之于瞽瞍文王之于纣晏婴之于孔子孔子之不得时位之类不须说气质不同盖为下两句说不行故也凡若此类甚多皆好髙之大抵读书以此为戒且于平易切近分明处理防为佳耳
　　答许顺之
　　春来吊防问疾略无少暇前月末间元履又不起疾交游凋落可为伤叹而歳月如流悔吝日积亦将无闻而死为可惧耳所喻孟子疑处甚善鄙意寻常正以疑此若如诸家之说即每事只说得一邉要须说口之于味【云云】此固性之所欲然在人则有所赋之分在理则有不易之则皆命也是以君子不谓之性而付命于天仁之于父子【云云】在我则有厚薄之禀在彼则有遇不遇之殊是皆命也然有性焉是以君子不谓之命而责成于已须如此看意思方圆无欠阙处请试思之更与石丈诸公参较喻及为幸
　　答许顺之
　　尤川学政甚肃一方向风极可喜择之书来云古田宰闻之亦欲效颦果尔则石宰之化不止行于尤川矣天下事无不可为但在人自彊如何耳观此可见也顺之既有室家不免略营生理书中所说不知当如何措画此固不得不尔也粗有衣食之资便免俯仰于人败人意思此亦养气之一助也但不可汲汲皇皇役心规利耳想顺之于此必有处决不至如此也
　　答许顺之
　　斋记子细看未甚活络未须刋刻如何学不到此地位彊勉鬪凑不通检防如此如此便是灵验处也
　　答许顺之
　　阁中安好想亦能甘淡泊相助经家务也脩身齐家只此是学更欲别于何处留心耶熹因循茍且今将老矣而进脩之功略不加进于此每有愧焉相见似无可说别后又觉得有无限说话合商量以此临风每深怀想耳
　　答许顺之
　　熹为朝廷不许辞免州府差官逼迫甚无好况然亦只得力伸已志他无可言者示喻是吾忧也杨谢之说固未为得顺之所论亦过当唯尹公乃是发明程子之意试更思之【似亦只是称已勉人之意】圣人本意似只如此也
　　答许顺之
　　所示数条鄙意有未安者已具纸尾大抵旧来多以佛老之似乱孔孟之真故每有过髙之近年方觉其非而亦未能尽革但时有所觉渐趋平稳耳顺之此病尤深当痛省察矫揉也邓尉持已爱人如此甚不易得但今时学者轻率大言先将恭敬退让之心坏了不是小病若实有为己之意先去此病然后可耳
　　答许顺之
　　潮州有一许敬之者闻尝相过甚好不知谢簿识之否烦为问云今在何处因书报及陈君诗亦佳大凡学者勉其务实少近名为佳耳
　　答陈齐仲
　　向所寄示诗解用意甚深多以太深之故而反失之凡所疑处重已标出及録旧说求教幸试思之因便垂诲幸幸三事之喻甚善但既知其骄矜走失而犹以为未可去不知更欲如何方可去也差之毫厘缪以千里岂容公然走失耶相马之说恐与忠恕之意不同盖忠恕之理则一而人之所见有浅深耳岂有所拣择取舍于其间哉学者欲知忠恕一贯之指恐亦当自违道不逺处着力方始隐约得一个气象岂可判然以为二物而不相管耶格物之论伊川意虽谓眼前无非是物然其格之也亦须有缓急先后之序岂遽以为存心于一草木器用之间而忽然悬悟也哉且如今为此学而不穷天理明人伦讲圣言通世故乃兀然存心于一草木一器用之间此是何学问如此而望有所得是炊沙而欲其成饭也来谕似未看破此处病败恐不免出入依违之弊耳近尝辩论杂学家数家之说漫録此数条去不审髙明以为如何顺之不二法门则不可休不可休似未是不二法门请更于此下语如何渠所寄来孟子说大抵其说亦苦于太髙却失本意可更商量须扵平易明白中荐取不必如此打绕也
　　答徐元聘
　　文王无伐纣之心而天与之人归之其势必诛纣而后已故有肃将天威大勲未集之语但纣恶未盈天命未絶故文王犹得以三分之二而服事纣若使文王未崩十二三年纣恶不悛天命已絶则孟津之事文王亦岂得而辞哉以此见文武之心未尝不同皆无私意视天与人而已
　　伊川谓无观政之事非深见文武之心不能及此非为存名教而发也若有心要存名教而于事实有所改易则夫子之録泰誓武成其不存名教甚矣近世有存名教之说大害事将圣人心迹都做两截看了殊不知圣人所行便是名教若所行如此而所教如彼则非所以为圣人矣
　　周公东征不必言用权自是王室至亲与诸侯连衡背叛当国大臣岂有坐视不救之理帅师征之乃是正义不待可与权者而后能也若马郑以为东行避谤乃鄙生腐儒不逹时务之说可不辨而自明陈少南于经防多疎畧不通防检处极多不足据以为说来教所谓周公之志非为身谋也为先王谋也非为先王谋也以身任天下之重也此语极佳
　　召公不说盖以为周公归政之后不当复留而已亦老而当去故周公言二人不可不留之意曰呜呼君已曰时我我亦不敢宁于上帝命弗永逺念天威越我民罔尤违又歴道古今圣贤倚頼老成以固其国家之事又曰予不惠若兹多诰予惟用闵于天越民只此便见周公之心每读至此未尝不喟然太息也试于此等处虚心求之如何
　　答徐元聘
　　承喻人物之性同异之说此正所当疑当讲者而考订精详又见志意之不衰也慰幸慰幸熹闻之人物之性本无不同而气禀则不能无异耳程子所谓率性之谓道兼人物而言又云不独人尔万物皆然者以性之同然者而言也所谓人受天地之正气与万物不同又云只是物不能推人则能推之者以气禀之异而言也故又曰论性不论气不备论气不论性不明二之便不是熟味此言可见先生之意岂若释氏之云哉承喻云云胡子知言正如此说【内一章首云子思子曰者是也】然性只是理恐难如此分裂只是随气质所赋之不同故或有所蔽而不能明耳理则初无二也至孟子说中所引乃因孟子之言只说人分上道理若子思之意则本兼人物而言之也性同气异只此四字包含无限道理幸试思之若于此见得即于圣贤之言都无窒碍矣
　　答王近思
　　向所寄论笔势甚可观但少主宰着眼目多被题目转却已是大病又多用庄子语虚浮无骨肋试取孟韩子班马书大议论处熟读之及后世欧曽老苏文字亦当细考乃见为文用力处今人多见出庄子题目便用荘子语殊不知此正是千人一律文章若出荘子题目自家却从别处做将来方是出众文字也老钝久不为文如此主张未知是否更思之更思之抑人之为学亦不专为科举而已不审吾友比来于为已之学亦尝致意否汝器诸友相聚日所讲者何事因来更详及此为佳
　　答王近思
