<!-- { "loadSidebar": true } -->
　　若作集注即诸家説可附入或有己见亦可放温公杨子法言太例也若只用注疏即不必然亦闷人耳分为五类先儒未有此説第一类皆上下大小通用之礼第二类即国家之大制度第三类乃礼乐之説第四类皆论学之精语第五类论学之粗者也【大戴礼亦可依此分之】卷数之説须俟都毕通计其多少而分之今未可定也其书则合为一书者为是但通以礼书名之而以仪礼附记为先礼记分类为后如附记初卷首即云礼书第一本行下写仪礼附记一【五字】次行云士冠礼第一本行下写仪礼一【三字】冠义第二本行下写礼记一【三字】分类初卷首第一行云礼书第防本行下写礼记分类一【五字】次行云曲礼上第一本行下写礼记防【通前篇数计之】其大戴管子等书亦依此分题之
　　首章言君子修身其要在此三者而其效足以安民乃礼之本故以冠篇【毋不敬止安民哉】
　　贤者【至】能迁此言贤者于其所狎能敬之于其所畏能爱之于其所爱能知其恶于其所憎能知其善虽积财而能散施虽安安而能徙义可以为法与上下文禁戒之辞不同旧説非是安安而能迁来説得之但辞太烦耳疑事毋质直而勿有两句连説为是疑事毋质即少仪所谓毋身质言语是也直而勿有谓陈所见聴彼决择不可据而有之専务彊辨不能如此则是以身质言语矣
　　敖不可长【云云】此篇杂取诸书精要之语集以成编虽大意相似而文不连属如首章四句乃曲礼古经之言敖不可长以下四句不知是何书语又自为一节皆禁戒之辞也贤者以下六句又当别是一书【説见前段】临财毋茍得以下六句又是一书亦禁戒之辞若夫坐如尸立如齐刘原父以为此乃大戴记曾子事父母篇之辞曰孝子惟巧变故父母安之若夫坐如尸立如齐弗讯不言言必齐色此成人之善者也未得为人子之道也此篇盖取彼文而若夫二字失于删去郑氏不知其然乃谓此二句为丈夫之事其説误矣此説得之又立如齐注疏所説立容甚详今皆不取而所取者乃无所发明之剩语此类恐更宜详择也礼从宜使从俗当又是一书其説旧注亦得之刘氏七经小传有仪礼等説不可不看若夫二字与中庸好学近乎智上子曰二字相似皆失于删去者也
　　圣人作絶句旧见蜀中印本有如此防者似亦有理又人生十年曰幼亦为絶句学字自为一句下文至百年曰期颐皆然似亦得之　取于人此与孟子治人治于人食人食于人语意相类于人者为人所取法也取人者人不来而我引取之也下文来学往敎即其事之实也　斋戒仪礼虽无娶妻告庙之文而左传曰围布几筵告于荘共之庙而来是古人亦有告庙之礼不知何故不同耳
　　答潘恭叔　【大抵此本本一作是】
　　成于乐如学乐诵诗舞勺舞象岂不是学者事舜命防典乐敎胄子岂不是学者事但渐次见效直至圣人地位始可言成耳　敖惰读者毎疑之尝欲于或问中补数语以发之而未暇大抵此本有一等人上不至于可亲爱畏敬下不至于可贱恶哀矜使人视之泛然不入念虑者耳然如此而犹以恐其有偏为戒则岂真敖忽而忘之哉
　　己欲立而立人己欲达而达人欲立谓欲自立于世立人谓扶持培植使之有以自立也欲达谓欲自遂其志达人谓无遏塞沮抑使之得以自达也
　　此説是
　　隠居求志行义达道集注谓伊尹太公之流可当之是也顔子所造所得二贤恐无以过之而云亦庶乎此下语轻重抑扬处疑若于顔子少贬者若云古之人有行之者伊尹太公之流是也若顔子可以当之矣然隠而未见又不幸蚤死故夫子言然不知可否
　　当时正以事言非论其德之浅深然也语意之间诚有如所论者更俟详之
　　骄吝二字平时作两种看然夫子使骄且吝之言则若不分轻重者程子气盈气歉之説亦然今集注引程子之言而复有本根枝叶之论此説虽甚精但与程子説不同而以鄙啬训释吝字若语意未足者盖先生将吝字看得重直是説到蔽固自私不肯放下处故凡形于外者无非私己之发此骄之所由有如此则工夫全在吝上
　　此义亦因见人有如此之弊故微发之要是两种病痛彼此相助但细看得吝字是隂病里证尤可畏耳礼记言鄙诈慢易之心入之则是内外有两心曰入之则此心是在外矣鄙诈慢易似非所以言心
　　入之一字正是见得外诱使然非本心实有此恶也虽非本有然既为所夺而得以为主于内则非心而何恐不必致疑也
　　答郑仲礼
　　一别二十余年不复闻动静但中间得季随所寄疑义独贤者之言偶合鄙意而厄于众口不能自伸初不知其为谁何既而乃知改名曲折甚慰别后之思也兹辱惠书益以为喜比日春和逺惟德履殊胜熹忧患衰朽中间防有浮湘之便竟以病懒迂疎不复敢出今又纷纷度其势终亦难动每念吾敬夫逝去之后不知后来诸贤所讲复如何比得季随书又无复十年前意象矣嵗月易失歧路易差无由相聚痛相切磨千里相望徒有慨叹耳示谕读易之説甚善向见敬夫及吕伯恭皆令学者专读程传往往皆无所得盖程传但观其理而不考卦画经文则其意味无穷各有用处诚为切于日用工夫但以卦画经文考之则不免有可疑者熹盖尝以康节之言求之而得其画卦之次第方知圣人只是见得隂阳自然生生之象而摹冩之初未尝有意安排也至于经文亦但虚心读之间畧晓其一二至有不可晓处则便放下不敢穿凿以求必通如此却似看得有些意思亦尝粗笔其説而未成也至于画卦揲蓍之法则又尝有一书模印以传名曰启蒙不知贤者曾见之否今以奉寄试详考之复以见喻幸也来喻所谓隠者岂非麻衣之流乎此乃伪书向来敬夫虽不以其説为然然亦误以为真希夷之师説也其言专説卦画大槩似是而其所以为説者则皆琐碎支离附防穿凿更无是处如别纸所示数説恐亦未免此病此大学章句一本并往其间虽无妙奇特之説然皆是直説圣门着实用功处亦幸细观如有所疑并以见告不敢不尽所怀也彼中朋友今有防人其趣向成就果能不失前人衣鉢之传否向来犹时有往来商订之益得以知其疎宻近年遂有不涉思虑言语之意虚无象罔不可捕诘皆非平日所闻于吾亡友者不知何故变得如此甚可叹也因便寄此未能尽所欲言正逺千万以时自爱
　　答郑仲礼
　　示喻为学之意甚善读书固不可废然亦须以主敬立志为先方可就此田地上推寻义理见诸行事若平居泛然略无存养之功又无实践之志而但欲晓解文义説得分明则虽尽通诸经不错一字亦何所益况又未必能通而不误乎近觉朋友读书讲论多不得力其病皆出于此不可不深戒也季随季忱为学如何近来有何讲论因书幸致此意
　　答余占之
　　试期不逺且作举子文固所当然然义理意味亦不可遽断絶耳思无邪之説伊川意已如此气味自长不必牵合诸説却味短也仁者能好恶人上蔡亦谓无私好恶耳但语中少却一私字便觉有病不以辞害意可也平易固疑于卑近然却正是初学事须从此去渐次自到髙逺处乃是升髙自下陟遐自迩之义未闻先髙逺而后平易也仁者爱之理而直以爱为仁则不可此处且更潜心久之有见方信得及今且当就此两句里面思量不必向外头走作也周张二书恐未暇及若欲便看过熟读深思此外更无别巧然亦不惟二书凡读书之法皆不外此也
　　答余占之
　　仁爱之説大槩近之且更涵泳推广久之浃洽自当信得及也井有仁焉谓赴井以救人为仁耳文义虽略迂晦然大意当是如此以下文可逝不可陷者观之可见也七月开冰之説近亦有朋友如此致疑但不如此説则凿冰逾月而后纳之又似太缓恐此但先后相因之文非实以为今日明日也经传类此处多但兼通众説以俟讲究虚心以容之不必遽为一定之説也
　　答余占之
　　熹比亦粗遣但老衰殊甚疾病益侵仇怨交攻盖未知所税驾也今年絶无朋友相过近日方有至者只一二辈犹未有害若多则恐生事矣无由防面逺书不能尽怀不知冬间能枉路一顾否
　　答余占之
　　直卿已归在此今年往来亦有一二十人相过讲习其间岂无晓防得意思者然未见大段断然可负荷此事者甚可虑也
　　答汪清卿
　　所喻五常即是五行之性初无异义此性本善但感动之后或失其正则流于恶耳此等处反之于身便自见得不必致疑只是自家感动善恶之端须常省察持守耳
　　答程正思
　　设启奠祝诣殡前跪告祝词依髙氏书日内复具馔以辞诀
　　塟前数日启殡前未可谓之辞诀恐是日但设奠而启殡至塟前一夕乃设奠辞诀
　　启防遣奠用髙氏书祝文
　　髙氏祝词云形神不留者非是据开元礼当作灵辰不留旋亦当作柩今虽不用此词亦漫及之
　　按礼既虞之后以吉祭易防祭吉祭防祭何辨
　　未葬时奠而不祭但酌酒陈馔再拜而已虞始用祭礼卒哭则又谓之吉祭其説则髙氏説已详矣但古礼于今既无所施而其所制仪复无吉凶之辨惟温公以虞祭读祝于主人之右卒哭读祝于主人之左为别盖得礼意大抵髙氏考古虽详而制仪实疎不若温公之慤实耳
　　答程正思
　　示喻日用操存之意甚善甚善用功如此所造岂易量然亦须借穷理功夫令胸次洒落始有进步处大学所谓知至而后意诚者正谓此也读礼之暇宜取论语逐章细看每日不过两三段先令尽通诸説异同然后深求圣言本意则久久自当见效矣
　　答程正思
　　所示礼文考订详悉上合礼意下适时宜甚善甚善其间小未备处已輙补之矣幸详择而勉行之使州里之间有所观法非细事也
　　答程正思
　　承喻致知力行之意甚善然欲以静敬二字该之则恐未然盖圣贤之学彻头彻尾只是一敬字致知者以敬而致之也力行者以敬而行之也静之为言则亦理明心定自无纷扰之效耳今以静为致知之由敬为力行之凖则其工夫次序皆不得其当矣中庸所谓博学审问慎思明辨者皆致知之事而必以笃行终之此可见也茍不从事于学问思辨之间但欲以静为主而待理之自明则亦没世穷年而无所获矣
　　答程正思
　　塟地之讼想已得直凡百更宜审处与其得直于有司不若两平于乡曲之为愈也观书以己体验固为亲切然亦须遍观众理而合其归趣乃佳若只据己见却恐于事理有所不周欲径急而反疎缓也
　　答程正思
　　论语旧尝纂定诸説近细考之所当改易者什过五六知近读此书有绪亦甚欲相与商订耳
　　答程正思
　　论语三篇説甚子细衮衮未暇详看所订集注中一二字甚善如三事之为三者当即改易也此间讲説不废能问者不过二三人耳濂溪祠记刻成已久何为未见今并新刻三种内去先人小集一册并往此间无他物可为寄也
　　答程正思
　　熹忽被改除之命来日当往奏事傥得遂瞻玉陛不敢爱身以为朋友羞但恐疎拙不能有以感动上意耳致知力行论其先后固当以致知为先然论其轻重则当以力行为重昨告择之正为徒能知之言之而不能行者设耳于理固无大害也
　　答程正思
　　诸书再看义理未安处甚多皆是要切大头项处令人恐惧不可言
　　答程正思
