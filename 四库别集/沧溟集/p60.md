<!-- { "loadSidebar": true } -->
　　不佞之于足下视犹元美也岂以友于一堂为可慰藉斯人而二三子遂愿交驩此自足下载钖之常耳奈何兼钟并毓维天是私崛起鴈行翺翔气类使不佞睠焉有意乎其来者顾孑遗病夫处身僻左所不闻问逺莫致之实无便报以间不防有何指趣如谕督过乎足下非不知不佞积劳左右即亦爱不佞欲亟得所起居状若友于一堂始自厌也不然谈笑道之何以得此于足下邪不知不佞欲得足下起居状甚足下矣子与云云妙有所置致自乐事足下庶防能媮快乎
　　又
　　嵗杪得徐按察所为致筐篚之珍谨以进太夫人前矣壮哉敬美所言某即不佞敢孰不曰斯与元美故自先朝一艺文吏乎大江以北连鼇赑屭天何恙哉元美遄已太夫人善饭即时态纷紏出绪余应之耳以君雄才发轫见绊海内之士想望展骥生平志意何云欲毕邪










　　沧溟集巻三十
　　钦定四库全书
　　沧溟集附録
　　墓志铭　　　　　　　济南殷士儋撰
　　余以隆庆丁夘志徐恭人墓己巳张太恭人卒与于鳞大人合葬余又志其墓今才一嵗尔且志于鳞悲夫文章道防弥弥日以下葢千载于兹矣明兴北地李献吉奋起而力挽之于鳞生承其后益拓其业斐然成一家言虽古大雅者流何以过兹可谓当代之宗工钜匠垂不朽者矣于鳞李氏攀龙名父赠中宪大夫知府寳母即太恭人张其族系及世有高谊与太恭人守节语具余前志中初太恭人夣日入懐生于鳞九嵗而孤比就外傅则余及今长史许殿卿皆以髫年相约为知交嵗与之俱当是时则耻为时师训诂语人目为狂生于鳞自谓非狂矣又九嵗为诸生廪于郡庠庚子郷荐第二人甲辰赐同进士出身试政吏部文选司乙巳以疾告归归则益发愤励志陈百家言附而读之务钩其微抉其精取恒人所置不觧者拾之以积学葢文自西汉以下诗自天寳以下若为其毫素汚者辄不忍为也丙午还京师聘充顺天郷试同考试官简防多竒士丁未授刑部广东司主事既曹务闲寂遂大肆力于文词余时为检讨日相引上下其议论而于鳞益交一时胜流若呉郡王元羙数子者名乃籍甚公卿间矣三年陞员外郎明年迁山西司郎中有邉将触法不至死者柄臣子怒其不赂必欲寘诸辟而竟不能夺之于鳞从末减后其人至大帅果大着勲伐云癸丑出守顺徳务为休息爱利之政其大可纪者顺徳所属旧有种马塲嵗入赋公家而时监司误以为营马牧地增赋至二千七百余金于鳞为请悉蠲之郡故有永济仓以自给后粮输京师而军食益乏又为请得留郡如异日焉将作所徴于真定大名广平顺徳诸郡者于鳞以为顺徳土狭民贫不冝与诸郡比减其供如真定十之三沙河之民役过客者越永年抵邯郸界中始息肩邯郸民报之亦然皆防渉一百七十余里惫矣于鳞曰民安得任非其土之役使永年不惜数十人之力则两邑之力皆可寛也又为之请罢矣钜鹿官亭集者大聚也界在真定隆平南宫新河之间羣盗啸聚无时捕之如搏影于鳞请移防秋别驾徃镇之秋至则复戍内丘而盗不敢复窥顺徳界中又谓京师仰饷于东南或不时至而北直河南山东诸处近河百里而遥者可令毋出赋钱皆赋菽粟浮于河以达于京师此不独国家之便民亦便也他如散召募之卒以杜事变移廵司于黄榆岭以备非常仿常平以时畜积严保甲以弭盗贼皆深计长虑非旦夕视其民者部使者至顺徳才一日谳狱罢使者叹曰太守安得不寃若此比三嵗有十数最书擢陜西按察司提学副使关中士素习古文词得于鳞为师又猬然勃兴矣于鳞为人素羸顿不习西土西土当地裂后犹时时动揺数心悸又念太恭人独家居遂乞骸骨归故事仕在外者无以病告即乞身罢耳不复叙时铨部怜公才特取防予告疾已且复叙异日独何仲黙视此以方于鳞实异数也归搆一楼于华不注鲍山之间曰白雪楼于鳞为人髙克有合已者引对累日不勌即不合辄戒门絶造请数四终不幸一见之既而于鳞亦不自驾修请谢也其楼居时余方在告家居独殿卿及余时徃来觞咏其间他曽不得一当于鳞凡十歴年所今天子用言者起为浙江副使二年稍迁防政入贺过家觐省将南寻陞河南按察使遂奉太恭人俱越四月而太恭人卒于鳞持丧归甚毁及小祥而渐平无何暴疾再日而絶嵗庚午八月二十日也年五十有七所着有白雪楼集行世他诗尚若干首文若干首或问于殷子曰王元美谓律至仲黙而畅献吉而大于鳞而髙要之有化境在古惟子美今或于鳞虽于鳞亦自谓拟议以成其变化矣于鳞信才意不至如所称乎殷子曰夫亲见杨子云者肯信桓谭之论非私哉夫于鳞雄浑劲迅掉鞅于诗坛彼其视献吉诗犹傅防厐杂文菚菚寡灏溔鸿洞之气所为推献吉者多其刬除草昧功也故曰能为献吉軰者乃能不为献吉軰者然于鳞方且痛人诋其文辞相矜不达于政游刃引割所至歌亦治操槩凛洁耻为色泽称其为文于鳞独文士乎哉于鳞妻徐氏封恭人有二妾蔡氏卢氏所生三男一女驹娶曹氏女继娶应州知州冯应奎女采殇驯聘周府左长史许邦才女邦才殿卿也女适永清训导艾济子芹独驯卢出他皆恭人出驹有三子二女鸿仁聘进士于鲸女鸿仪未聘鸿儒聘张希全女女一许嫁举人王见賔子衡一后公殁七日而生嫁艾氏者有外孙一人曰维髙驹卜隆庆五年三月十有一日葬公于牛山之原徐恭人祔焉请殿卿状来乞铭驹吾门人也竟其所之亦可使千里无契需铭曰尔祖有言死而不防岂于鳞与吾生有涯知也无涯郁而为书铲削巧利涤濯滓垢追趋古初大者天行云盘星廻小者绮疏绩旧弥新忽出倐入霍然雾除赫赫厥声施于当世海内寡如岂惟文章以縁吏事防试弗理入掌庶狱出典大邦柄文持纪书狱狱平治人人安风士士起鸿飞罗者不防思仪其羽曷笃其生曷啬其成不遐锡祉璧传士林蜕委斯蔵永慿其里
　　李于鳞先生传　　　吴郡王世贞撰
　　李于鳞者讳攀龙其家近东海因自号沧溟云当其业成时海内学士大夫无不知有沧溟先生者而自其六七友人居恒相字之故其为于鳞独着于鳞之先世济南歴城人父寳以赀事徳荘王为郎善酒任侠不问家人生产继娶于张梦日入懐而生于鳞于鳞生九嵗而孤其母张影相吊也旦防纑不足以资修脯而自其挟册请益塾师为之逊席者数矣补博士弟子与今左长史许君邦才少保殷公士儋结髫龀交晋江王慎中来督山东学竒于鳞文擢诸首然于鳞益厌时师训诂学间侧弁而哦若古文辞者诸弟子不晓何语咸相指于鳞狂生狂生于鳞夷然不屑也曰吾而不狂谁当狂者亡何举其省试第二人三年始成进士试政吏部文选司其明年移疾归乆之疾良已同考顺天试获竒隽居多又明年授刑部广东司主事于鳞既以古文辞创起齐鲁间意不可一世学而属居曹无事悉取诸名家言读之以为纪述之文厄于东京班氏姑其狡狡者耳不以规矩不能方圆拟议成变日新冨有今夫尚书荘左氏檀弓考工司马其成言班如也法则森如也吾摭其华而裁其衷琢字成辞属辞成篇以求当于古之作者而已操觚之士不尽见古作者语谓于鳞师心而务求髙以隂操其胜于人耳目之外而骇之其骇与尊赏者相半而至于有韵之文则心服靡间言盖于鳞以诗歌自西京逮于唐大歴代有降而体不沿格有变而才各至故于法不必有所増损而能纵其夙授神觧于法之表句得而为篇篇得而为句即所称古作者其已至之语出入于笔端而不见迹未发之语为天地所秘者创出于胸臆而不为异亾论建安而后诸公有不徧之调于鳞以全収之即其偏至而相角者不啻敌也当于鳞之为主事迁员外郎以至山西司郎中曹事寖以剧守文法无害而其业日益进大司冦有著作辄以属于鳞籍籍公卿间然于鳞竟无所造请干贽不为名计出曹一羸马蹩躠归杜门手一编矣其同舍郎徐中行梁有誉不佞世贞及吴舍人国伦宗考工臣相与切劘千古之事于鳞咸弟蓄之为社防时有所赋咏人人意自得最后于鳞出片语则人人自失也于鳞雅不欲以刀笔见长然其聼谳最号公平柄臣子衔边帅不通贿中以法欲置之死于鳞持不可后其人卒自奋功名致大将俄出守顺徳问所以守顺徳者于鳞曰使吾仆仆途道事严客帣韝鞠睨上官之色而进之则俱有所不能晨兴坐堂皇揖属吏考计延见乡老问疾苦为兴除脱若承蜩矣于鳞之守顺徳可一载所不报最则曰君子之至于斯也吾或未之见也奏记台使者手自削牍牍多古文辞语为其名髙也者而已之然于鳞暠暠自濯洗勤于大要居乆之政声流通三辅前后尉荐亡虑数十邻郡严事于鳞若大府以故得请白媮志尝蠲马牧地垂三千金留永济仓粟毋灌输京师以饷戍卒裁将作供比真定十之二益永年传于沙河邯郸界中寛二邑力移郡尉置钜鹿官亭扼盗冲又移廵司黄榆岭为晋赵关前后争得之台使者毋以难也于鳞又谓京师仰东南饷不时至而燕齐汴赵边河百里而近者毋出赋钱皆赋菽粟浮于河达京师缓急一防也时颇韪之满三载赠郎寳如于鳞官母张为太恭人寻擢陜西按察副使视其学政于鳞谓陜古西京也先朝士大夫北地外多阳浮慕古文词而时离之思以实反其始有机矣亡何其乡人殷中丞来督抚以檄致于鳞使属文于鳞不怿曰副使而属视学政非而属也且文可檄致耶防其地多震动念太恭人老家居遂上疏乞骸骨拂衣东归吏部才于鳞而欲留之度已发无可奈何为特请予告故事外臣无予告者仅于鳞与何仲黙二人耳于鳞归则搆一楼田居东眺华不注西揖鲍山曰它无所溷吾目也绣衣直指郡国二千石干旄屏息巷左纳履错于户奈于鳞髙枕何去亦毋所报谢以是得简贵声而二三友人独殷许过从靡间时徐中行亦罢官家居坐客恒满二人闻之交相快也于鳞乃差次古乐府拟之又为録别诸篇及它文益工不踁而走四裔然居恒邑邑思一当世贞兄弟曰大儿孔文举小儿杨徳祖吾其季孟间哉而世贞则挹损不敢以鴈行进也大司空朱公衡时廵抚司于鳞间迫起之为置酒甚自是诸公推毂于鳞者相踵而防今上初大徴召耆硕于鳞复用荐起浙江按察副使尝视海道篆按覈军实一切治办俄迁布政司左叅政奉万夀表入贺道拜河南按察使中州士大夫闻于鳞来鼓舞相庆而于鳞亦能摧亢为和圆方互见其客稍稍进无何而太恭人捐舘扶服还里不胜毁病困乆之小间寻暴心痛一日卒年五十七所着白雪楼集三十巻行于世子驹博学能文章有父风王子曰世能名于鳞莫能名于鳞所以其旁睨千古欲凌而上之乃至不得尽废其遗要之创获之语烺烺象表者不虗负也或谓其声不畅实位不配望夀不竟志以为恨夫漆园亭杜门著书而生寥寥者岂一于鳞也籍令台鼎足重李生彼夫屈宋两司马防先得之矣无涯之智结为大年月日经天光彩常鲜呜呼何恨哉








　　沧溟集附録
