<!-- { "loadSidebar": true } -->
　　夫郡邑之有形胜岂取于观游哉易曰地险山川丘陵也史称秦四塞之国被山带渭东有关河西有汉中南有巴蜀北有代马此天府也推此言也可以知形胜之说矣会稽东有娥江北有大海南有杉木驻日嶀山诸岭之厄而西界于山阴之邻封辟之于人背腹手足之势完。而水陆之险备矣。地六千顷丁男六万人碁错其间无事则耕食而凿饮。有事则荷戈带甲以壁于四郊。若向者批东关敝清风以与倭夷相从事。据险以图。择利而进。则所谓娥江大海诸岭邻封之未必不为我增而壮也。审矣。若彼诸所称佳山水以为胜者、是观游之具、非形胜之谓也、巳志之山川部中矣。

　　山川论

　　纪扬州之山川者在禹贡曰彭蠡曰三河曰震泽而止在周礼曰会稽曰具区曰三江曰五湖而止彼州者于天下九之一也、今邑者于天下几于千之一也、一圣君。一贤相。书天下九之一之山川。不满一尺牍。今之志会稽者。书天下千之一之山川。乃累数十纸而未终。且间有缺。曷故哉。秦以前天下之地、各属其封国、则王者制其贡而巳耳、不责其数可也、故夏之物于扬州亦止曰贡金三品瑶筱簜齿革毛羽木而巳、周之物于扬州亦止曰金锡竹箭而巳、秦以后天下之地一统于京师、惟一统于京师、则王者虽制其贡矣、不责其数不可也、故一毛一鳞之所产、亦必稽于土、登于版、与壤亩等也、而不敢以谩、夫物不责其数。故山川可略也。可略故纪山川其大如州者不满一尺牍。物责其数。故山川不可略也。不可略故纪山川其小如邑者。累十数纸而未终。且间有缺。

　　风俗论

　　老子曰至治之极邻国相望鸡犬之声相闻民各甘其食美其服安其俗乐其业至老死不相往来夫以予观于古所摘而列者诸志语则会稽者、重犯法勤俭重祭祀、文雅而风流、其俗也愿不安之、而今之所安者婚论财、嫁率破家、乃至生女则溺之、父母死不以戚、乃反高会召客、如庆其所欢事、惑于堪舆家则有数十年暴露其父母而不顾者、民有四耕耨而诵其业丝布其服鱼盐与稻果蓏而蠃蛤其食也顾不乐之美之甘之、而今之所乐者、其业在博塞以为生、羣少年日鸷于市井、黠佃逋主者之租、又从而驾祸以胁之、所甘所美、其在食且服者、穷江之南北、山之东西、竞其绮丽、罄其方之所输、其多不可以指数、夫若老子言邻国可相望、而不相往来、此盖上古时事、余亦安敢以望于今之会稽也哉、至如司马某所称特数十年以前之会稽耳、今不望于上古、而望于数十年之前、又革其甚者、于俗若婚之论财若厚嫁若溺若丧父母而盛宴、与暴露其父母、于业若博若群少若黠佃、于服于食若穷江南北山东西之华靡、噫俗其殆庶几哉、夫人之身有瘤也、俗亦有瘤、俗之瘤则有丏、口丏以户称、不知其所始、相传为宋罪俘之遗、故摈之、名堕民其内外率习汗贱无赖、四民中居业不得占、彼所业、民亦绝不冒之、四民中所藉、彼不得藉、彼所籍、民亦绝不入、四民中即所常服、彼亦不得服、盖四民向号曰是出于官特用以别且辱之者也、而藉与业、至于今不乱服则稍僭而乱矣、丏以民摈巳若是甚也、亦竞盟其党以相讼侥、必胜于民、官兹土者知之、则右民、偶不及知则亦时左民、民耻之务以所沿之俗闻、必右而后巳、于是丏之盟其党、以求右民者滋益甚、故曰丏者俗之瘤也、虽然瘤卒自外于常肤则瘤之也宜、苟瘤者肯自咎曰我今且受药、且图自化为常肤、乌必瘤而决之哉、经不云乎、人而不仁、疾之巳甚、乱也、
　　丏自言曰宋将焦光瓒部落以叛宋投金故被□目之曰堕民□男子每候婚丧家或元旦则羣索酒食妇则习媒或伴良家新娶嫁又为妇贸便见窃攘尤善为流言乱是非问人骨肉○男业捕蛙卖饧拗竹为牛头灯如牛头样擎编机扣塑土牛土偶打夜狐即逐鬼也女则为人家拗女髻冠梳发为髢羣走市巷兼就所私○籍曰丏户即有产不得充粮里正长亦禁其学○旧志帽以狗头状裙布以横不长衫扁其门曰丏

　　物产论

　　计然言于范蠡曰知鬬则修备时同则修物二者形则万货之情、可得而睹、故岁在金穰水毁木饥火旱此言时之用也、故旱则资舟、水则资车、而物饮理可知矣、又曰粜二十病农、九十病末、平粜齐物、关市不乏、治国之道也故积贮之理务完物无息币以物相贸易腐败而食之斯言也越用之以富其家今农之粟末之币与物在会稽者不特二三增于计然时巳也、然而不免于常歉者、岂乏然与蠡其人乎、殆非也、古之剂农与末也恒在上。今之剂农与末也恒在下。即有然与蠡其人将安所用乎。姑举其一盖自酿之利一昂、而秣者几十之四、秔者仅十之六、酿日行而炊日阻农者且病农而莫之制也、况得制其末乎、吾故曰虽有然与蠡而无所施者此也、

　　治书总论

　　夫有地如会稽则地不改辟而教养之政可施矣、然地非能以自施也、必付之能者曰设官设官不能以露而出政与民之露而处也必付之匠曰作邑自周之有官曰正始以至我　明之有官曰知县而止其属凡数十百计、悉官之设也、自居县之官曰署始以至卫民之居曰烽堠而止其数凡以九计、悉邑之作也、斯二者因地以为治也、故统之曰治书、

　　设官论

　　余读柳子封建大约谓上古之时起于有争而就质、于是刑政渐以生焉、是故有里胥而后有县大夫、有县大夫而后有诸侯、有诸侯而后有天子、自天子至于里胥、皆有德者也、死必求其子而封之、此封建之所由始也、信斯言也、则县大夫之设。其初且未属于天子。而民自求有德者以听其治。其后既有天子。则天子始求诸有德者。责其治以加于民。然而自始求之外子孙嗣其祖以为治、未必肖之者亦多矣、而今之言制者每每进封建而退郡县之设官、噫今所设之官、类皆天子求诸有德、责其治以加于民、亦犹古初民自求诸有德以听其治之类也、即有鲜德者、亦不犹古初之后、其子孙嗣以为治、未必肖其祖之类耶、如此则凡鲜德者其为官之责而非设官之责也亦明矣言制者又乌得进封建而退郡县之设官耶

　　作邑论

　　邑设之官凡以为邑也邑不作、何以为邑耶、邑之作、必作署以居官曰县之署、作属署以居属之官曰属之署、作学署以居先师之神若师与徒曰学之署、而署之寓者宫不隶于邑土隶于邑废者昔常置官亦置署今省官亦省署故曰寓曰废疆域以界民城池、以卫坊以领城之内、里以领城之外、市以贸内、镇以贸外、津梁以兼济其内与外、邮舍以出命于外、入命于内、警以候内、烽以候外、咸邑之所以为邑、故统之曰作邑、

　　户书总论

　　计邑口以料民自军灶至僧道其类十有七其数六万有奇计邑亩以料上自而至溇其类七其数七十万七千有奇而口之役于其上者二曰银以顾役曰力以自役其人五百八十有九其往役之所六十有八亩之赋于其上者二曰本色以便输近曰折色以便输远其目七总会之数米五万二千六百六十二石有奇钞九千三百四十五贯八百文有奇而茗之贡与诸榷之不出于亩水利灾祥之不关于赋者不与焉夫是口与亩茗之贡与诸榷上资其养于民亦上所以养乎民者也凡养之义类属户、作户书、户书者、与地书中之物产则关也、而物产出乎山川山川地也地从星星从邑之沿革

　　徭赋论

　　余闻诸长老云徭赋之法盖莫善于今之一条鞭矣苐虑其不终耳其意大略谓均平之始行也下诸县长吏自为议县长吏以上方从俭奈何今巳独□奢之嫌乃忍取其疑于奢者一切裁罢以报而今者每一举动、或承上片檄则往往顾橐匣而局脊掌橐之吏与辅肆之人且愁见及矣至于顾役之繁且苦若仓传者亦往往直不称劳、莫青应募、故长老相与言曰、诚使更泒数百金于槩邑、不过亩费一毫厘、不然行且见千百年之大利坐变矣、何者图蠲丁者将乘其隙而阴坏之也、始正统间御史朱英创为十年一役议当时便之今仅百余年乃更之如反掌志民瘼者慎母为亩惜一毫厘使图蠲者得乘之以变此良法则幸甚矣则幸甚矣

　　户口论

　　夫口与业相停而养始不病。养不病而后可以责民之驯。今按于籍口六万二千有奇、不丁不籍者奚啻三倍之、而一邑之田仅四十余万亩、富人往往累千至百十等其类而分之、止须数千家而尽有四十余万之田矣、合计依田而食与依他业别产而食者仅彁令十万人不饥耳、此外则不沾寸土者尚十余万人也、然即令不占于富而井分之上亦不足矣、乌在其为不病于养哉、既病其养而欲责其驯加于无恒产而有恒心者则可耳、而若是者能几何人哉、噫亦穷矣、苏轼有言吴蜀有可耕之人而无其地。荆襄有可耕之地而无其人。轼之意大约欲辈徙机寒。正令口与业相停也。嗟乎此岂易言者哉。 

　　水利论

　　夫会稽上承诸流而下迫海其赋入之多寡恒视畜泄之时不故亩者胃也。上流者咽喉也。海者尾闾也。故咽喉治尾闾节则胃和而精不则不失咽喉尾闾胃之所由以养者也。余故志水利于徭役之后。俾司牧者知所重云。

　　灾异论

　　夫水利关于亩、则列之户可也、灾异于户曷关哉、夫六气调风雨和则年谷物繁而齿育、不则年凶物耗而天札兴、故灾异之关于户、弥甚于水利也、然详于地而略于天又何哉、曰灾之见于天者郡则同也省于天下则同也若其见乎地则于邑尤切矣余故特详焉、噫致灾之由、弭灾之道、固有任其责者矣、

　　礼书总论

　　夫民有养则可教、官若师皆教之之人也、教之之人、与受教之人、必各有以风之而教益振、故宦迹选举、人物出焉、而若寓贤若贞烈若艺术仙释、皆人物之类也、故悉隶于人物志、祠祀以追崇其贤有德者也、志古迹以不忘其贤有德者也、其于人物亦类也、而继之以寺观何耶、寺观固二氏之贤有德者栖也、亦听其徒以祠祀之贤耳、且彼二氏之教、与吾圣人之教、迭为消长者也、吾用是以征教、故不可得而遗也、噫、邑而至是亦备矣、而总之不外乎教、凡教之义类属礼作礼书礼书者与地中之风俗则关也而风俗因乎山川山川地也地从星星从邑之沿革

　　官师论

　　官师之表无所取取于邑若校之题名记而表之耳盖彼之记者遇一官则书曰某遇一师则书曰某不问其人之臧否与无所臧否者也故此之表者考一官则谨书如记曰某考一师则谨书如记曰某亦不问其人之臧否与无所臧否者也间有逸于题名而挂于他书者、则谨采而书之、亦如前之不问其人焉、同于题名而巳、虽然亦间有遇其人之贤、而不得不问、又拘于傅之例、而不敢遽入者、则为稍书数语于其名之下、此为异于题名云尔、

　　选举论

　　选举不问其人之何如、遇名则书、与官师同、取诸科录以考、与考于题名记者同、间有书数语于名之下、其例与书数语于官师表之下亦同、故不别论、

　　祠祀论

