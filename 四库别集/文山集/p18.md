<!-- { "loadSidebar": true } -->
　　耕钓山泽饭疏饮水不自知歳年之运运也使者维何云自南浦飞云五朶居然下之寒谷隂崖冰霜积沍春风不择地而至有如此者某官天和睟穆地望髙清夜占天文福星直斗牛之分薄蓬莱厌承明为桑梓此来钧山之下云雾濆薄油霖甘露流注乎大江之西部人欢呼吾父吾母帝曰劳止归遂相予仆何幸身亲见之某山人也其于当路厥有等威不敢屑屑竿牍致歳时之敬谦尊而光礼出倒置徳盛仁熟悚然稽首落霞孤鹜水天茫茫既不克伛偻请拜棨防之下心之精微寄此函尺永言归向江流知之
　　与袁守雷侍郎宜中【号省身】
　　某前年赴宣州道滕王阁下望山川英气稽首人物欲拥篲造门而舟车异趣仅能拜书问花竹平安而已亡何踪迹展转不遑嗣音归卧苍苔益以疎阔其恋恋门墙之心固如水之必东也某比者伏阅邸报窃审小纡紫槖近拥银符吏竦旌旗人传襦袴共惟驩庆钦以某官抱经济之秘称磊落之豪青天白日凤凰百年美瑞髙山深林龙虎一代杰魁上方寤寐仄席图致太平甘泉旧臣不当越在逺服名藩歇马姑曰起家径执事枢旦夕有诏某庚午一出殊与戊辰相似去住匆匆取笑当世杜门深念益求寡过未知所以称塞于知己之道君子不弃尚恵教之某久闻紫马赴镇空山不能専介申贺适逢过客辄写其私以自附于大厦燕雀之后相望一方驰泝切切
　　与中书祭酒知贑州翁丹山【名合】
　　晨起冠带输写积诚世俗竿牍曽是足为有道者言惟髙明索之形骸之外某青原白鹭书生耳童子何知乍习句读凡先生之精神意气粲然于言语文字公之天下以淑后学某皆尝得以朝斯夕斯焉衣被遗余曽不自意早以名知于人有我师焉生同吾世驱驰四方乃不得解后某日夜兴起谓当何时而后得免于常人也流年堂堂实劳我心共惟某官孕光岳之精防天地之运大忠大雅莱公文正之心不倚不偏伊洛考亭之学斯文落落上帝恵顾天门夜下龙虎章授公以柄轇轕璇玑经纬星辰公从两制稍发蓄积然后坐之庙堂为天子兴建礼乐洗千载房杜之陋太平之期适当今日某退归以来有泉石十里足以为适浮空变态日过其前饭疏饮水自求吾志窃伏思念空同郁孤如在屋角平生悁结云如之何辄因此时以姓名通之门下一言终身尚庶几焉圜丘庆成上方亲事少府出节必以公归迎拜东帆螺江之浒以其时可矣山斗髙明临风切切
　　某伏自空同玉节顺江而东获从中流迎鹢首雄文钜册间想象变化如髙山深林龙虎不测不图解后遂拜堂堂风流云散一别如雨金声玉色梦寐以之自先生振衣登朝手提文印以照四海国家诰令典册烨然先秦西汉之上学校之士莫不从风兴起彬彬郁郁争自磨濯以正法眼作大宗师世无欧阳不当在弟子之列某知稽首矣主上尊徳乐道师用贤哲论思献纳日闻正言孔孟不得用于周光禹竟无益于汉才与诚合学与位偶儒者之遇未有荣于此时者也大学之功用至治之福泽何幸身亲见之某疏脱之踪分安山泽起家误渥忽畀龙藩闻命彷徨莫知所自如闻天上声光假借非一意若可与从事斯文者自古圣贤之佐英豪之辅莫不垂意人物荐进拔擢燮天功经人极罔不在此共惟盛心卓荦度越流俗而某则非其人也夜瞻紫微徒有顿首脩门悬隔久旷音题属请事祠官冒驰一介辄鸣忡惙未即趍抠愿言玉持金防为世道自力临风切切
　　贺翁丹山兼宪
　　某熟视一世靡然风尘刀笔何从纵横旁午架漏于士民之上而世之言人材者率如是而已安得结辈落落参错布满天下使万物吐气仆尝击节于斯言悠悠空山谁与语此兹者喜审肃将绣节通涖银符山川不改于空同风采一新于江右共惟某官渊源接乎诸老气槩闻于当时人物然真中流之巨屏文章伟甚称南渡之当家辈行诸公钧枢十九夜半一札趣归蓬莱以其时则晩矣上方式敬由狱乃眷西顾非有志念不足以洗泽物非有力量不足以惩暴诘奸故予环之宁迟而乗传之若屑太平之责正在方来以公归兮政枋焉往某碌碌不如人独有愚戅不能改其素追记前年冒乗君子之器他不足道惟奸宄豪横稍稍锄击浅之为日月虽未得尽行吾志庶几无失职之恨人情卑浅惮绳检而乐姑息矧犹未免乡人哗讹朋兴以要其得罪于小人也果矣伏惟先生昨者不赐鄙夷心声往来蔼然气类之意某诚不知何日得以执鞭下风勿覩除纶心目开朗我辈从事俗吏夺气岂独为一道贺实足自壮谨専人上状顿稽庭下少伸门墙燕雀之悃苹藻薄羞别纸惴悚
　　贺江东宪方逢辰【号蛟峯】
　　某当公在螭坳时尝奉一纸书至于阁下书上未几而公归蛟峰矣譬诸草木臭味实同詹望云山临风切切某兹者恭审升撰秘丘宣威直指西台与政葢尝识颍濵之文东路洗寃亦以行濂溪之志六丝初驾一佛懽传共惟某官色正而芒寒扬休而山立言语妙天下材称一代之竒出处重本朝望在诸公之右自夹侍玉皇香案等而上之胡不均俾执事枢国家重更迭之制江湖一节烦公驱驰式敬由狱以长我王国公所学在此归哉归哉中诏在道某山林之下静观世故其于君子进退安得不致其巻巻芝山父老迎拥星轺以时考之可矣辄驰一介自附于门下燕雀江水东西心期天逺临纸欲飞
　　贺前人除江西漕
　　某束书归隠有钓游之所曰盘中两山对峙间以小溪日步溪上极目滔汩辄自以为昼夜不舍此溪水防有达钟陵时而某块守渔樵则曽此水不若耳昨孟君陞从畨昜遣介来尝为书附申起居相望千里亦不知上彻果何如时也某兹者伏审班仍寳殿节峻冰台贯索沈沈方转芝山之晓使星冉冉又回南浦之春一水东西二天今昔伏惟欢庆钦以某官寒芒五纬絶岸孤峰生汉子陵之乡云山一日派唐处士之谱风雅百年虽已跨海而望蓬莱犹肯濡丝而诹原隰濓溪道脉双井诗香流马木牛既无媿于千古落霞孤鹜应可对于二公所谓旂常特吾懐防某硉兀抱虚真无所用于世曩六辔使江之左毎依余光以自映带今也一亩之宫环堵之室囿徳宇而处自兹以往夜月如水猿鹤不惊田夫芸子各适所适则何啻如天之福邮传所至不胜燕雀私情即日谨奉书为贺临风驰泝
　　回许秘丞自【号果斋】
　　某火龙之歳从集英门缀行而出风流云散回首参差不自意去年待罪阙下获接英游心事流行日星垂而河汉流也湖隂送客风露满衣移语崇朝英槩亹亹归去来山中至今夜梦见之新昌小弟夙被奬知尝寮之情终始一日伻来递示五云光怪照室此岂四海九州无情人耶乡风九顿首尊年丈山立时行日光玉洁长乐鼓钟西清帷幄终当着身风日不到处轇轕云汉经纬星辰为天下开文明太平之运某被服光润实与有焉某既还里闬入山读书杳不知山外事天上故人重相顾念适逢便武辄谢所防余祈为斯文珍重慰此引领
　　贺倪提举普【号警斋】
　　某寄迹提封某水某丘童子所钓游君侯实照临之报政将一年矣某犹未能以民礼见自盘谷西南而望城郭在焉相对五云辄移时不能去某兹审宸綍鼎来庾台肇建读皇甫记已苏今日之疲民传紫阳心又举向来之荒政风行新令雷动欢声钦以某官神驱五兵才入八面作真御史以直道而事君称明监司行本心而泽物公来青原父母其人属时常平防印六服牧伯无以逾公者西江涸辙久烦公拯活嵗月少府出节中诏又冉冉出建章矣某自听除纶即欲自附于门下燕雀侧闻雅志引却甚真上方倚贤者以共理乌乎能从台治一新境内为动某甫及拂纸行墨以赞东注之盛嘻其晏矣世俗所以事尊贵以鳞畨从事公有道人也某不敢出此临风飞动
　　与新知太平州赵月山【名曰起集英殿修撰川人】
　　某去年待罪阙下幸甚得一再交书幅中独乐近在吴门入秋正拟专介猿鹤起居防去国不果黄强立自竹所来相见于六和塔下逺蒙寄声多谢故人厚意自是而入山愈深杜门扫轨无复南来鴈足矣璧弟学制新昌新年见告二月遣人诣门墙通问辄寄所思写之竹筒既行伏覩除目欣审仍班内撰领东藩一札起家千乗载道共惟驩庆执事青天白日之质望之知为正人千兵万马之胸识者推为豪杰六合悠悠风埃满目所谓江左管夷吾公其人也偃薄起伏如神龙天马不可羁牛渚天门一瞬万里亦足以发其中之所存矣天下事方有赖于公时来为之孰之能御某夙昔荷相知出人一等以此不敢自菲薄一别十年浮云进退何足为达者道而学不加长每每自怜久不见叔度鄙吝固宜自今得闻一言三日后刮目未知于吴下蒙何如也偶遇新昌便意其介尚或未行辄附贺状并写恋嫪万分之一相望泬寥临纸驰泝
　　某风雪残年中使者以餽嵗至尝草草拜状竟未知果达籖房与否过年百二十日是间何限倾倒毛颖辈不任事姑寄一叹比审放缆长江休鞍盘谷执事自宦游以来敭厯中外垂三十年曽无一日得从五亩花竹之乐金山鸥鹭甫此寻盟如负者之息其肩行者之休于树一时潇洒比轩冕束缚瞠乎逺矣浮云满山任其往来太虚真体皦然万古某归来两年处积毁震撼之余差幸天者之小定自有溪山足以逰钓漫不问其他有诗云日日骑马来山中归时明月长在地但愿山人一百年一年三百余畨醉欲知近况此其凢矣念人间清福莫如一闲幸而吾二人皆可以自适独相去辽絶无从合并江东暮云长长在眼辄专人奉问潭府居处之槩即辰夏气方深共惟静养淳和坐消热恼神明防持式衍方来川至之福临纸耿耿
　　与知言州江提举万顷【号古崖】
　　某两年乎山中春猿秋鹤木食涧饮葢颓然世味之外者五云缤纷麾节夹招摇厯勾陈而下青原白鹭浩有生意某甫与溪倪谷耄额手蒙幸乃大化驱之出束书就道修民礼公堂下俎豆春风箫韶夜月籍之以诗书礼乐之光多矣明公以洞庭五老之胸时雨一路曽未数月春旗霜艘风采轩豁所谓动摇山岳细事耳少须暇之棣萼棠隂先后醲郁梦寐五采衣被八纮持国弟兄盛事再见大江以西之父老子弟岂得以私我公哉某自解维江浒风涛回薄抵昭亭下是为子月丙寅大壊积枵触手病败虽日夜爬梳防肯綮然肓竖浸淫非匕剂可药肘后宠灵公不我靳则宣殆庶几乎惟故山松菊沐浴瑞露而陇蜀之望复切切微畴昔不至此某日堕倥偬神驰棨防甫奉陟厘则已鲁皋籍独不愧于心乎嵗将新矣愿言满颂盘椒对扬绨絿此岂无委严立下风
