<!-- { "loadSidebar": true } -->
　　追酬故髙蜀州人日见寄【并序　大厯五年作】
　　补注【鹤曰大厯五年正月二十一日臧玠未乱公在潭州此诗当在潭州作故诗云潇湘水国旁鼋鼍】
　　开文书帙中检所遗忘因得故髙常侍适往居在成都时髙任蜀州刺史人日相忆见寄诗泪洒行间读终篇末自枉诗已十余年莫记存没又六七年矣老病懐旧生意可知今海内忘形故人独汉中王瑀与昭州敬使君超先在爱而不见情见乎辞大厯五年正月二十一日却追酬髙公此作因寄王及敬弟
　　自防蜀州人日作不意清诗久零落今晨散帙眼忽开迸泪幽吟事如昨【洙曰迸泪言不可制也昨言近如昨日也】呜呼壮士多慷慨合防髙名动寥廓叹我凄凄求友篇感君郁郁匡时畧【洙曰郁郁不伸貌言有匡君之畧不得伸也】锦里春光空烂熳瑶墀侍臣已寞【赵曰适为刑部侍郎散骑常侍乃天子玉墀之从臣今追言其死而寞也】补注【希曰任豫益州记锦里在州南华阳国志成都万里桥南岸道西有城故锦宫也命曰锦里瑶墀亦如礼乐志所谓瑶堂师古曰以瑶为饰】潇湘水国傍鼋鼍【赵曰公今和此诗乃在潭州故言潭州景也】鄠杜秋天失雕鹗【苏曰刘向亡父老叹曰鄠邑杜陵何期风霜失扵雕鹗也】补注【希曰楚人尝献鼋扵郑灵公葢水国所常有也尝食之似鼈而大至百斤体具众肉诗正义云鼍似蜥蜴四尺长丈余甲如铠皮坚可以冒鼓上林赋云击鸿鼍之鼓尔雅王鸠郭云雕属江东呼为鹗邹阳传鸷鸟累百不如一鹗孟康曰大雕也师古曰鹗自大鸟而鸷者耳非雕也又李广传射雕师古曰大鸷鸟名公尝进雕赋云雕者鸷鸟之殊特击抟而不可当】东西南北更堪论白首扁舟病独存【赵曰以答髙君东西南北之句且言其扁舟在潭也】补注【希日东西南北用孔子语货殖传乃乗扁舟孟康曰持舟也】遥拱北辰纒冦盗【洙曰北辰象帝居时犹为盗据未获收复】欲倾东海洗乾坤【洙曰思涤去昏乱也】边塞西蕃最充斥【洙曰西蕃吐蕃也充斥犹纵横也】衣冠南渡多崩奔【洙曰南渡避乱也崩奔苍黄貌赵曰晋元帝渡江而衣冠皆南渡今因借其意】鼓瑟至今悲帝子【洙曰湘妃尧之女也故曰帝子传言湘灵鼓瑟也赵曰公在潭州故用潭州事以为悲焉】曳裾何处覔王门【洙曰邹阳传何王之门不可曳长裾此言爱汉中王而不见也】文章曹植波澜阔【洙曰曹植陈思王也】服食刘安德业尊【洙曰刘安淮南王与八公著书言服食神仙事也】长笛谁能【洙曰一云邻家】乱愁思【梦符曰右按后汉马融传有雒客舍逆旅吹笛融云京师逾年暂闻甚悲而乐之遂作长笛赋】昭州词翰与招魂【洙曰昭州敬使君赵曰嵇康序云邻人有吹笛者发声寥亮追思曩昔游晏之好感音而叹故作赋云今公追思髙蜀州而及之】
　　苏大侍御访江浦赋八韵记异并序【大厯四年作】补注【鹤曰苏大侍御涣静者也至亦记老夫倾倒扵苏至矣乃诗之序不当以为题合题曰苏大侍御访江浦赋八韵记异并序以暮秋枉裴道州手扎率尔遣兴寄呈苏涣诗考之当是大厯四年潭州作而梁权道编在岳州诗内然前诗云定王城郭门肩舆每聫袂等句可知在潭不在岳甚明】
　　苏大侍御涣静者也旅于江侧不交州府之客人事多絶久矣肩舆江浦忽访老夫舟檝已而茶酒内余请诵近诗肯吟数首才力素壮词句动人接对明日忆其涌思雷出书箧几杖之外殷殷留金石声赋八韵记异亦记老夫倾倒扵苏至矣
　　厐公不浪出【赵曰后汉厐徳公居岘山之南未尝入城府】苏氏今有之【洙曰言亦不交州府也】再闻诵新作突遇黄初诗【赵曰文帝为魏太子七子从之游皆能诗如谢灵运江文通皆拟其作黄初文帝即位年号也】乾坤防【洙曰一作泊】反覆扬马宜同时【洙曰司马相如扬雄亦蜀人也师曰言世代变迁而名终不歇可与扬雄相如齐名于当是时也】今晨清镜中胜食斋房芝【洙曰元封二年芝生甘泉斋房歌云斋房产草九茎连叶师曰清镜中指江上胜食斋房芝言咀味苏涣之诗遇扵灵芝也】余髪喜却变白间生【洙曰一作添】黑丝【赵曰变白为黑以闻其诗之故】昨夜舟天接【洙曰一作接天】湘娥帘外悲百灵未敢散【洙曰言百灵闻诵诗而皆来也】风破【洙曰一作波】寒江迟【赵曰宗慤曰愿乗长风破万里浪】
　　送重表侄王砅评事使南海【大厯四年作】
　　【郑曰砅理切水深至心曰砅今作厉】补注【鹤曰诗云畨禺亲贤领谓李勉为广州刺史当是大厯四年春岳州作详见注】
　　我之曾老姑尔之髙祖母尔祖未显时归为尚书妇【洙曰新唐书王珪母李氏珪贞观十年拜礼部尚书修可曰西清诗话云唐王珪微时母李氏尝云子必贵但未见与汝游者珪一日引房杜遇之母曰汝贵无疑所载至此质之子美是诗我之曽老姑尔之髙祖母则珪母杜氏非李氏也且一妇人识真主扵侧微其事甚伟史阙而不录是诗载之为悉世号诗史信不诬也】隋朝大业末房杜俱交友【赵曰王珪与房元龄杜如晦同学扵文中子则交友可知矣】长者来在门荒年自糊口【洙曰陈平门多长者车辙左传隠十一年糊其口扵四方】家贫无供给客位但箕帚俄顷羞颇珍寂寥人散后入怪鬓髪空吁嗟为之久自陈剪髻鬟鬻市充杯酒【洙曰晋陶侃母常剪髪具酒食延宾客】上云天下乱宜与英俊厚向窃窥数公经纶亦俱有【赵曰王珪与元龄如晦善母李尝曰儿必贵然未知所与逰者何如人防元龄等过其家李窥大惊曰二客公辅才汝贵无疑】次问最少年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐真气惊户牖【赵曰秦王太宗也太宗有虬髯易曰云从龙风从虎马援曰乃知帝王自有真也】及乎贞观初尚书践台斗【洙曰珪贞观中以侍中辅政】夫人常肩舆上殿称万夀【洙曰夫人以命妇预期防也】六宫师柔顺法则化妃后【苏曰班姬着内训训六宫作女箴妇诫化及妃后】补注【鹤曰三代之制诸侯之妇曰夫人唐外命妇之制文武官一品国公母妻为国夫人三品以上妻为郡夫人王珪贞观中为侍中唐侍中正二品则其母为郡夫人也通典云古者天子后立六宫三夫人九嫔二十七世妇八十一御妻以聴天下之内治又郑云帝喾有四妃以象后妃四星唐因隋制皇后之下有贵妃淑妃徳妃贤妃】至尊均嫂叔盛事传不朽鳯雏无凡毛五色非尔曹【赵曰古有鳯将鶵之曲南史谢超宗作殷淑仪诔帝大嗟赏谓谢庄曰超宗殊有鳯毛】往者胡作逆乾坤沸嗷嗷【洙曰谓安禄山作乱也】吾客左冯翊尔家同遁逃【洙曰避乱也】争夺至徒歩块独委蓬蒿逗遛热尔肠十里却呼号自下所骑马右持腰间刀左牵紫游缰飞走使我髙【洙曰公言避乱日辍白马载我使走免难于危险之中昔邺下童謡曰青青御路杨白马紫戎缰】茍活到今日寸心铭佩牢【洙曰懐辍马之恩也】乱离又聚散宿昔恨滔滔水花笑白首【苏曰阮绍泛西池云白首登画舡反虑水花笑水花水芝皆莲也赵曰公言在潭州濵扵江故云】春草随青袍【洙曰哀江南赋青袍如草赵曰以言王评事往南海也】廷评近要津节制收英髦【赵曰言南海节度使幕中要贤材也】补注【希曰汉宣帝地节三年初扵廷尉置左右平员四人后汉光武省右平唯有左平魏晋以来直谓之廷尉评见六典注唐天寳中缘边御戎之地置八节度使得以专制军事节制之名本扵此故常衮节度使制云统节制之师此言广南节度使也】北驱汉阳传南泛上泷舠【郑曰泷力公切又音双舠都髙切洙曰汉阳地名传传车也如今之乗驿是矣舠小舟也右按岭南人名急湍曰泷赵曰传邮马之谓也自汉南而往故曰汉阳传以有使南海之役故曰上泷舠师曰传有十二义汉文帝纪曰闗无用传此符传也以木为之书符于其上又以一板封之所以为信也传亦谓之棨或有用繻者终军所弃是也髙祖纪曰乗传诣洛阳此传驿之传也广韵云南人名湍为泷又州名在广南音双舡三百斛曰舠舠短也江南所为名短而广安而不倾危也北驱谓自北驱车而来遂从此南泛海泛海而往也】补注【鹤曰先君尝官郴郴与韶连赣地相接鹤尝自郴之桂阳之益浆问舟繇赣水之源以达于南安之上防过所谓泷者凡三盖众石束隘水自上湍泻舟师借羣力逆挽而下士人称之为龙先君未之见而闻其説故有诗云溪注三泷险山连五岭雄案韵书泷止收在四江内闾江切而扵一东二冬皆不牧则不当如郑云力公切赵云吕红切也】家声肯坠地利器当秋毫【洙曰肯坠地言能自振立不令委坠虞诩曰不逢错节盘根何以知为利器也】番禺亲贤领【洙曰县名属广州也赵曰必宗室之子为节度也郑曰番禺广州属县】补注【鹤曰九域志广州有番山禺山山海经云桂林八柱在贲禺东贲禺即番禺按旧史大厯三年十月以京兆尹李勉为广州刺史充岭南节度使五年勉犹一出兵共讨臧玠则所谓亲贤者盖指勉也】筹运神功操大夫出卢宋【赵曰广州节度使清白者四裴迪先李朝隠宋璟及卢奂所以比大夫扵卢宋而又谓出其上也】宝贝休脂膏洞主降接武【赵曰谓亷洁而不汚扵货利也昔汉孔奋清洁身处膏脂而未尝自润降户江切广南有溪洞蛮其长谓之洞主礼记曰堂上接武言相继而降也】海胡舶千艘【梦符曰右按番禺杂编蕃商逺国运竒货非舶不可市舶录刘向曰独樯舶深五十余用三木舶深五十余肘西域以肘为度李防通俗文曰晋曰舶赵曰舶大舡也舡总名曰艘犹今言防只也】我欲就丹砂跋涉觉身劳【洙曰葛洪闻交趾出丹砂求为句漏令至广州刺史邓洪留洪乃止罗浮山链丹】安能陷粪土有志乗鲸鼇或骖鸾腾天聊作鹤鸣皋【洙曰见李白骑鲸鱼注别赋驾鹤上汉骖鸾腾天赵曰鲸莫大之鱼也鼇巨鼇也师曰宗章羡王砅领此得就丹砂以錬养故有骖鸾鸣鹤之句】
　　咏怀二首【大厯四年作】
　　补注【鹤曰诗云飘飖桂水游南为祝融客又云风涛上春沙逆行少吉日当是大厯四年春自岳州上潭州时作】
