<!-- { "loadSidebar": true } -->
　　日轮大月轮较小日道近天在外月道近人在内故日食既时四面犹有光溢出可见月轮小不能尽掩日轮也日月合朔时月常在内未有日在内者故月食日也日月相朢则日食月者月虽资日光以圆于朢时然微相参差则光圆恰相冲射则日反食之如点灯者正当炉炭炎炽之尖所冲射则灯反不然矣此厯所谓暗虚言月为日所暗而非日之实体暗之乃日之虚冲尔盖二曜各有所行之道如二人各行水陆之涂朔朢则一人由陆者在桥上一人由水者在桥下稍相先后亦不食适相对当乃食矣日行道周天如循环月行道亦周天如循环两环相撘有两交处一处谓之天首一处谓之天尾天尾为计天首为罗至于木火土金水五星不由日道亦不由月道各自有道木星八十三年而七周天与日合者七十六火星七十九年而四十二周天与日合者三十七土星五十九年而二周天与日合者五十七金水二星虽随日一年一周天然金星八年而合于日者五水星四十六年而合于日者一百四十五其迟速离合以宰万类之生成司千代之起伏俯视人寰奚异夫瓮蚋裈虱之聚散缘啮也奈何欲以私意仰干之哉孛生于月月之行迟速有常度最迟之处即孛也故谓之月孛孛六十二年而七周天炁生于闰二十八年十闰而炁行一周天炁孛皆有度数无光象故与罗计同谓之四余幷七政为十一曜也

　　明文衡巻五十六

　　●钦定四库全书

　　明文衡卷五十七

　　（明）程敏政 编

　　○传

　　谢翱传　　胡翰

　　谢翱字皋羽建寜人也家故赢于财父钥居丧哀毁人称其孝宋咸淳初翱试进士不第慨然求诸古以文章名家元兵取宋宋相文天祥亡走江上逾海至闽檄州郡大举勤王之师翱倾家赀率乡兵数百人赴难遂叅军事天祥转战闽广至潮阳被执翱匿民间流离乆之间行抵勾越勾越多阀阅故大族而王监簿诸人方延致游士日以赋咏相娯乐翱时出所长诸公见者皆自以为不及不知其为天祥客也然终不自明且念乆不去人将虞我矣乃去而之越之南鄙依浦阳江方鳯时永康呉思齐亦依鳯居二人无变志又皆高年遂俱客呉氏里中得其余日以自适一不问当世事翱尝上会稽循山左右窥佑思诸陵西走呉会东入鄞过蛟门临大海所至歔欷流涕晚爱睦州山水浮七里濑登严光钓台北向举酒以竹如意击石歌曰魂归来兮何极魂去兮关水黒化为朱鸟兮有噣焉食歌已失声哭人莫诘其谁何唯鳯与思齐深悲之初江端友吕居仁朱翌辟地白云源源故方干所居在钓台之南翱率其徒游焉愿即此为葬地作许剑録及翱居钱唐病革语其妻刘曰我死必以骨归方鳯葬我许剑之地鳯闻讣讫如其言鳯字韶卿由太学生授容州教授治毛氏诗陈宜中当国礼下之命其二子大登小登受业焉同郡黄溍柳贯皆出其门好奨拔士有一善未尝不与之进思齐字子善其学本之外祖陈亮用荫补官摄嘉兴丞数以书干宋臣用事者言贾似道母丧不宜赐卤簿责文及翁顾忌争不力犹不争耳又言御史俞浙以论谢堂去职宰相附贵戚塞言路如朝廷何思齐虽有寒疾耳聋遇事不以势移不以贫屈自号全归子云
　　妫仲子曰翰少客浦阳望仙华寳掌诸山从搢绅学者问翶时事未尝不喟然为之太息于是访其论著之文翱有晞髪集鳯有严南集思齐有全归集三家者惟翱集备焉其辞隠其指微大要类其行事是时元新有天下士大夫于宋事多讳言之鄞江任士林称翱善哭如唐衢岂其情哉岂其情哉

　　王冕传　　宋濓

　　王冕者诸暨人七八岁时父命牧牛陇上窃入学舍听诸生诵书听已辄黙记暮归忘其牛或牵牛来责蹊田父怒挞之已而复如初母曰儿痴如此曷不听其所为冕因去依僧寺以居夜濳出坐佛膝上执策映长明灯读之琅琅逹旦佛像多土偶狞恶可怖冕小儿恬若不见安阳韩性闻而异之録为弟子学遂为通儒性卒门人事冕如事性时冕父已卒即迎母入越城就养乆之母思还故里冕买白牛驾母车自被古冠服随车后乡里小儿竞遮道讪笑冕亦笑著作郎李孝光欲荐之为府史冕骂曰吾有田可耕有书可读肯朝夕抱案立庭下备奴使哉毎居小楼上客至僮入报命之登乃登部使者行郡坐马上求见拒之去去不百武冕倚楼长啸使者闻之惭冕屡应进士举不中叹曰此童子羞为者吾可溺是哉竟弃去买舟下东呉渡大江入淮楚厯览名山川或遇竒才侠客谈古豪杰事即呼酒共饮慷慨悲吟人斥为狂奴北游燕都馆秘书卿台哈布哈家台哈布哈荐以馆职冕曰公诚愚人哉不满十年此中狐兔游矣何以禄仕为即日将南辕会其友武林卢生死滦阳唯两幼女一僮留燕伥伥无所依冕知之不逺千里走滦阳取遗骨且挈二女还生家冕既归越复大言天下将乱时海内无事或斥冕为妄冕曰妄人非我谁当为妄哉乃携妻隠于九里山种豆三畆粟倍之树梅花千桃杏居其半芋一区薤韭各百本引水为池种鱼千余头结茅庐三间自题为梅花屋甞仿周礼著书一巻坐卧自随秘不使人观更深人寂辄挑灯朗讽既而抚巻曰吾未即死持此以遇明主伊吕事业不难致也当风日佳时操觚赋诗千百言不休皆鹏鶱海怒读者毛髪为耸人至不为宾主礼清谈竟日不倦食至则食都不必辞谢善画梅不减杨补之求者肩背相望以缯幅短长为得米之差人讥之冕曰吾藉是以养口体岂为人家作画师哉未几汝颍兵起一一如冕言皇帝取婺州将攻越物色得冕寘幕府授以咨议叅军一夕以病死冕状貌魁伟美须髯磊落有大志不得少试以死君子惜之
　　史官曰予授学城南时见孟宷言越有狂生当天大雪赤足上潜岳峯四顾大呼曰遍天地间皆白玉合成使人心胆澄澈便欲仙去及入城戴大帽如簁穿曵地袍翩翩行两袂轩翥哗笑溢市中予甚疑其人访识者问之即冕也冕眞怪民哉马不覂（音奉）驾不足以见其竒才冕亦类是夫

　　危孝子传

　　临海孝子危贞昉字孟阳事亲以孝闻其父孝先洪武辛亥进士擢官麟游丞再迁陵川坐法谪役江浦县贞昉时为郡学诸生闻之奔诉于郡守欲走代之守以其名隶学籍难其行贞昉号泣于庭曰人孰无父哉奈何独沮于我也左右为之言获如其请即日上道诣京师伏阙上疏曰臣父陵川丞孝先不幸絓吏议输作大母范氏春秋复踰九十旦旦念之恐染霜露之疾无以遂其菽水之忱终天之憾或及其身臣犬马之齿方殷愿代父作劳使其归养虽即死无恨圣天子以孝治天下惟哀矜焉疏奏上恻然从之贞昉乃解儒衣易短制欣然就役施施无难色然质体尫弱不胜负任之苦越七月病卒贞昉通周易兼能学唐人歌诗性刚直读古忠孝事敛袵乆之且曰使贞昉生其时亦当若是尔遇交友患难蹈汤火赴援不为利害惑卒时年二十八闻者皆悲之为说者曰父子体殊而气同者也故古之孝子不以身自私非过激也宜也有如贞昉者诣阙上疏欲代父受役毅然以死自誓唯知有父而不知有身其殆近于古之孝子者非耶呜呼死生于人大矣贞昉之死于孝是有益于天衷民彝之重无愧于俯仰无慊于神明奚翅足矣他尚何说哉彼悖徳犯上者亦曷尝不死其死也如败豚腐鼠人孰称道之视吾贞昉则若威鳯之翔千仞可望而不可即得与失又为何如哉贞昉之名宜登国史以风厉四方余旧史官也特为立传使秉直笔者他日有采焉

　　杜环小传

　　杜环字叔循其先庐陵人侍父一元游宦江东遂家金陵一元固善士所与交皆四方名士环尤好学工书谨饬重然诺好周人急父友兵部主事常允恭死于九江家破其母张氏年六十余哭九江城下无所归有识允恭者怜其老告之曰今庆安守谭敬先非允恭友乎盍徃依之彼见母念允恭故必不遗弃母母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣从人至金陵问一二人无存者因访一元家所在问一元今无恙否道上人对以一元死已乆惟子环存其家直鹭洲坊中门内有双橘可辨识母服破衣雨行至环家环方对客坐见母大惊颇若甞见其面者因问曰母非常夫人乎何为而至于此母泣告以故环亦泣扶就坐拜之复呼妻子出拜妻马氏解衣更母湿衣奉糜食母抱衾寝母母问其平生所亲厚故人及幼子伯章环知故人无在者不足付又不知伯章存亡姑慰之曰天方雨雨止为母访之茍无人事母环虽贫独不能奉母乎且环父与允恭交好如兄弟今母贫困不归他人而归环家此二父导之也愿母无他思时兵后歳饥民骨肉不相保母见环家贫雨止坚欲出问他故人环令媵女从其行至暮果无所遇而返坐乃定环购布帛令妻为制衣衾自环以下皆以母事之母性褊急少不惬意辄诟怒环私戒其家人顺其所为勿以困故轻慢与较母有痰疾环亲为烹药进匕筯以母故不敢大声语越十年环为太常赞礼郎奉诏祠会稽还道嘉兴逢其子伯章泣谓之曰太夫人在环家日夜念少子成疾不可不早往见伯章若无所闻第曰吾亦知之但道逺不能至耳环归半岁伯章来是日环初度母见少子相持大哭环家人以为不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯章疾顿加后三年遂卒将死举手向环曰吾累杜君吾累杜君愿杜君生子孙咸如杜君言终而气絶环具棺椁敛殡之买地城南锺家山葬之岁时常祭其墓云环后为晋王府録事有名与余交
　　史官曰交友之道难矣翟公之言曰一死一生乃知交情彼非过论也实有见于人情而云也人当意义相得时以身相许若无难事至事变势穷不能蹈其所言而背去者多矣况死而能养其亲乎吾观杜环事虽古所称义烈之士何以过而世俗恒谓今人不逮古人不亦诬天下士也哉

　　蒋贞妇传

　　蒋贞妇徳新世居歙之黄山自幼庄静父忠甫为之择配鲜有当意者年二十有八始归同郡罗宣明宣明鄂州刺史诸孙家法素谨贞妇奉尊章处先后咸成礼度中外称之弗置至正壬辰蕲黄妖冦起破州郡屠刘人如刈草菅蔓延将至歙宣明散家赀募兵保障乡井已而兵大集歙城陷官军复者再三宣明功为多癸已夏四月元帅沙布迪音治歙城以宣明慷慨仗义俾分筑一百三十尺宣明之家索于用兵其计无所从贞妇尽售奁中物相之宣明忘其忧乙未冬十二月祁门黟县恶少年构浮梁剧盗来犯歙宣明谓贞妇曰我素负杀贼名贼必不贷我汝宜相从军中如何贞妇曰妇人在军中兵气恐不扬子独不闻之乎妾有兄弟在香山砦栅颇可守妾往依之君努力自爱勿以妾为念也遂洒泣而别丙申春正月歙城复陷宣明请兵江浙行中书贼闻宣明妻孥在香山攻之益力二月天雨雪寨破贼大肆焚掠初贞妇以宣明从征不忍茹酒肉至是炮炙行觞命左右醉饱以二子驴儿马儿属苍头奴詹寄詹胜寳曰事势至此我誓不受辱一死决矣然不可使罗氏无后汝宜护二儿还主翁也言讫胜寳负驴儿出媵人挟马儿继之贞妇又继之遇贼石崖上贼遂褫其衣贞妇力拒贼攫贞妇髪贞妇啮其臂爪其面出血骂曰死狗奴汝何不杀我贼怒斫其臂以刀舂之坠崖而死驴儿见母死哭骂曰贼贼争忍杀吾母他冦曰何等小物敢尔邪横槊刺其背死胜寳遁寄不胜怒执木戟击伤数冦与媵人皆遇害日将夕冦退贞妇从侄蒋志道从积尸中縁崖下见贞妇尸如生傍有衣箧类有物窣窣然动启视之马儿在焉亟抱以归宣明云
