<!-- { "loadSidebar": true } -->
　　臣今月四日据参谋别之杰申到襄阳府事宜谨録本头连在前外续据诸处探报德安府云梦孝感县及神林滠口等处各有敌兵杀夺人畜掳掠舟船臣窃虑透漏冲突江面所合预作隄备照得王旻既死其荆鄂都统欲遵照便宜指挥差赵胜填见阙却以臣前所奏辟刘显德仍权知徳安府令各任责防悉已别具奏牍乞赐施行其如郢州迫近襄阳合是武人之有兵权者方可为守近见朝廷差下胡棿臣不敢辄有更易峡州亦系紧切所差汪元显方有奏事之命其势必五六月间方能到任臣不识其人如朝廷谓可倚仗即乞免令奏事日下之任庶几及时可以措置守备若朝廷欲有更易亦乞早降指挥又如襄阳夙号重镇今焚荡之后城中一空或促令赵范囘治或别选武将为守此皆不可缓者臣以事大体重兼探报未的未敢轻易有所施行并乞睿慈速谕大臣如朝廷已先得实耗即乞早赐处分以解一方倒悬之急
　　贴黄
　　臣昨凖序迁入奏之命已具辞免又尝具奏乞速降结局指挥是晩忽闻襄阳之警臣不敢付之坐视未免随宜区处合具奏知伏乞睿照
　　自劾【三月六日】
　　臣起自书生不闲军事误叨柬抜冐总师干虽毕虑竭衷粗欲自奋而受任之初危机已急徳安之兵未息光化枣阳之防继闻行次池阳而光黄之羽书踵至亟抵九江随宜应接则应天永息之叛亡襄随归峡之俶扰又见告矣尚赖宗社之灵北敌师旅次第退却臣亦适被入奏之命方兹攒结簿书散遣兵卫具疏乞身夫何叛将王旻煽乱于襄百年之要地丘墟一城之赤子涂炭吴蜀襟喉几于中断言之至此痛入肺肝此皆臣智畧不足以折冲望实不足以厌难致兹疆场之祸上贻宵旰之忧况督府之行竭朝廷帑藏之储以资军实今自赏劳将士之外虽一孔以上未尝妄费而所余无几竟成何事臣安得以辞其罪夫有罪不诛则朝廷将无以耸羣工而厉天下臣谨于江州近境席藁待罪欲望圣慈布臣所失重行窜斥以伸国法以为力小任重者之戒干冐天威下情不胜惶惧震栗之至
　　榜谕北军【三月七日】
　　恭惟国朝念中原之民皆我祖宗遗黎凡有来归悉皆抚纳二三十年间所费钱粮何止钜万其有才智之人或使管军或使守城或散在诸处各管职事并不曽分别南北只因郭胜范用吉王旻之徒自作不靖致使均唐安襄四处北军横遭兵火其有得脱之人又被敌人驱为奴婢或杀其父母或据其妻子或取其财货流离饥饿追悔无及深可哀怜今来访闻尚有北军或在汉地或在汉南元非反叛止是无所归着或致剽掠以茍旦暮其情尤更可悯官司虽欲各令仍旧终恐尔辈自怀疑惑未便相信一旦轻聴讹言又是自取杀戮行府専差官赍榜劄前谕赤心若有头目等人急于奋身收拾溃散转祸为福自为一军屯在汉北力为国家捍御边防効顺之日便当给以元来军劵厚加犒赏其有经理开拓显著忠勤许令世为守臣永保富贵其头目人当与等第超转官资行府元不欲分别南北却恐终自怀疑不安今昭示大信应溃散北军自今既归之后别为一屯只留汉北庶几彼此不相关防可以长保安静永无自相屠戮之祸今来行府止为前项四郡之人偶因叛将一时诖误无所归着故从长区处使之保身保家天地神明实闻此言
　　奏措置京湖诸郡
　　臣自恭奉入奏之命一面结局防有竒疾控忱君父乞身归里适得何元寿别之杰报襄阳北军作乱赵范移屯敌兵四掠渐迫云梦孝感与神林滠口以侵汉阳界分上流震摇人民奔迸渡江臣念事出意表虽以垂去亦复力疾随宜区处急劄沿江州军严为隄备并遵照便宜指挥权用金字牌速下光州调万文胜提兵五千人马五百匹星夜至汉川继得知荆门朱扬祖申以孤城难守乞就付统兵官而探报权郢州胡棿亦称居民空城逃避遂各助以京防五万贯时下接济支吾载念京西七郡惟随州仅存自去年敌屡攻围知州张寿通判赵汝然及大洪山守把张顺与寄居刘显徳极力鏖战卒全一城今兹孤垒正当敌冲凛凛不能自保或谓官民兵在城内者约二十万而散在四郊者不计其数切虑不早应援随或不守将来愈费经理遂差承信郎李邦彦押京防二十万普例支犒外更发银一万两京防十万贯等第特犒其知州张寿与转两官通判赵汝然寄居刘显徳各与转一官守把大洪山张顺添差随州兵马钤辖仍赐金带一条所有本处民兵有流徙不能自活者给劄令李邦彦团结或可得数万人续议申朝廷填补京湖诸郡死亡逃溃军额及科拨一项钱米贴助赡养庶借其土俗伉健勇鬬爱防乡井随若可保则德安光枣等处方可修复所有赵范离襄本末前已具奏今得尤爚申状谓李伯渊复囘襄阳已斩镇北军头目人且移书赵范囘司此等情事不测臣尝作一榜并劄赵范就此时招收溃散北军尽屯汉北或令黄国弼夏全任责统辖且许以元来军劵庶南北军不相猜疑亦是弭变之一防谨将榜劄及尤爚所报録白缴进合具奏知取进止
　　奏乞降结局指挥收囘新命速赐窜斥
　　臣再有危迫之恳仰干天听臣自忝序迁趣令入奏即具控免并陈结局之情寻又具申朝廷乞赐敷奏又于自劾之章申叙前恳今既半月未防出命在于臣子之义进退迟速所当惟命是听然目前事体有不可一朝居者若黙不以闻深恐有误国事臣自旦日闻命己即关报诸路帅司继有行府属官陈乞解罢者无词可留既上其事于朝殿步司将士正当拆洗之时一闻君命各动归心臣亦叙情闵劳支钱发遣自初四五以前犹有上流骤警边报时至臣不敢以垂去坐视随宜报应迨旬日以来不惟郢复汉鄂等处边报顿稀亦縁诸郡各得邸报之后意臣既被疾有入奏之命则此时结局已久故毎事不复关白只如襄阳事变所系甚大自始初一再得申状后久无嗣音葢亦谓臣为已去此矣况臣被命两旬兵归吏散财用又竭兼沿江新制帅先令既至事权有归而臣徒拥虚器以兀处于此在臣不过进退周章以贻众诮而朝廷之上迟囘不报亦恐有伤事体以启戎心欲乞皇帝陛下深惟令出已久人情弛玩速降结局指挥所有臣病不任事乞收囘新命引咎自劾乞速赐窜斥并望检防累疏早赐处分
　　奏析督府前后事体乞检防累奏施行
　　臣已常洊布危恳伏计仰彻圣聪重惟一介孤逺旁无寸援独荷两朝知遇欲报无阶不自揣量辄于败局坏证之后冐承重任故今日之不绩罔功辠也前日之辞难避事亦辠也进退皆辠臣何所容其喙臣反覆于心痛自思过或谓臣曰有钜万之费无毫髪之补乌得为无罪然臣所领督府防朝廷科降为緍六百万犒师之费四百五十六万五千有竒皆发下制总两司照例分给及经理残破诸郡与招军打船造箭之费六十四万有竒皆委官押发扺日终余緍无几而求者日至未尝不谨所予如所得金一千两仅支及一百五两所得银十五万两仅支六万二千五十余两所得绢一万匹仅支四千五百凡此三项皆以激犒战功见已具细帐上省决无分文妄费当大敌在境人心动摇正使督府不建朝廷亦须遣使行边拊劳将士犒给之费当不减此或又曰不能钤键士卒骚扰郡邑臣未出国门凡三次行下诸道约束官吏不得以应办督府为名并縁私扰舟人之攘羊与浙漕司借使之卒二人乱行者皆黥之逋卒之窃酒家器者斩之自南陵以来乃有县令擅拆居民浮檐者臣即随门支钱以偿被扰之家亲加拊劳并劾二令各从镌降自建徳以来县胥之假托科配以招民词者臣即送所属勘正抵罪施行不为不严矣或又曰督府之建无捄边城之破亡此则臣未被临遣之时固已数数言之矣臣以十二月十四日陛辞二月六日才扺九江若德安之叛则十月二十六日也枣阳之破则十月二十九日也峡之焚房之迁均之没光化之防皆十一月以前事襄州肘腋之变乃在臣被命入奏之后然亦不可谓非臣之罪已尝具疏自列乞加窜斥凡此本末难逃圣明之鉴并用劈析以布露于君父之前欲乞睿慈检防累奏速赐施行取进止
　　奏北军当思调伏庶内外相安
　　臣昨于前月三日据京湖制置大使赵范申襄阳军变事宜已节次详细奏闻去讫旬日以来有自上流来者颇闻北军兆衅起于疑心今犹籍籍未巳而赵范已带行北人之来归者至江陵臣虽镂榜付赵范令其乗此分南北人为二军范答臣书方议区处继得淮东制置司赵葵近书亦及北军疑虑事今节録缴奏如左臣窃惟敌人与国家本无宿怨要非必如不共戴天之雠况其能制强敌则于我朝亦与有雪耻之功今欲与之讲和本无不可而庭论纷纷者特以敌情多诈未可保信耳臣虽尝有言敌人和亦来不和亦来此必然之理然而臣今所忧则又不在此葢世事固有若不相关而相为倚伏者且如侯景背魏归于梁为梁人连岁抗东魏之师一旦梁与东魏约和景无所容其身遂有异志今日之事得无类此而况绍兴之和又有南人归南北人归北之説失信于降附之人其事未逺孰不知之今李伯渊尚伏武当境上樊城之北人虽为刘廷美所杀而襄阳犹有存者滁庐旧戍之北军虽已安居岁久而事体大畧相似扬泗所屯类皆新招建康亦有纳合买住降卒而比至江陵者实繁有徒万一此曹闻制阃有密授之人和议有可成之渐则梁人和好之祸岂容不虑臣授任视师适当痈疽已熟一旦决溃之时忧深虑逺食不下咽重惟国家大计茍有可以缓敌图安为绸缪牖户之计决不敢效书生徒为一偏之说则敌之从违和之坚否他人执议以害成者臣皆未暇及惟是兹事萌蘖臣实得之闻见不当蔽而不闻臣愚欲望圣慈宣谕宰臣及新任制帅不厌熟复却虑长顾使出万全庶几内疑改心外敌帖耳以和则永久相安以战则南北胥奋庙谟无后日之悔邉阃同与国之休天下幸甚臣竢罪归田未能恝然于国家之忧惟陛下幸察取进止
　　奏拨官告银绢付别之杰经理
　　臣据参谋官别之杰申防恩除京湖制置副使权正司职事已一面起发前去交割契勘襄阳一变司存大坏帑庾空虚公私赤立今时暂移司江陵虽之杰两曾分阃军民之情素所孚信然经理之初当有以大慰舆望如修城濠造器械招军兵赈流离必有钱有米然后可以运掉似不容以空言集事窃见督府虽已结局必有支遣余资如告命度牒金银交防等物欲乞备申朝廷据见在之数拨付本司以备目前窘急之用庶几备御之计可以速办不负朝廷寄托之意臣所据上项申明照得襄阳江陵上流襟喉为国重镇近因北军所经焚毁残破方议收复而江陵府乃以去年屡被攻围沙市商货所聚扫地一空又供亿诸项援兵库帑罄竭今来之杰闻命引道不复辞难其襄阳江陵并合逐急措置经理以备防秋不容稍失机防若待朝廷科降钱物深虑道里遥逺缓不及事行府见有缴还朝廷官告银绢等寄收江州臣不敢以已结局为嫌权宜于数内量拨官告一十道绫纸一十道银三万两绢三千匹付之杰等専充收复襄阳经理江陵两重镇费用所有専辄之罪欲乞圣慈特赐矜贷外臣愚妄谓制阃之初费用百出前项所拨之数未给于用臣窃闻朝廷因赵范之请科降钱银见已管押上水今复有省劄寄留江州未知作何使用欲乞速下江州发行及今别之杰到司之初便得使用若更桩留以待申审恐误支遣伏乞睿防施行庶几之杰得以经理上游屏蔽诸道当此艰危众不敢向而之杰诚心体国殷然勇往在朝廷所当扶持奬激须至奏闻者
　　奏备别之杰申到刘廷美等复襄事宜
