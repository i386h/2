<!-- { "loadSidebar": true } -->
　　七十而从心所欲不逾矩
　　君子之中庸也君子而时中小人之反中庸也小人而无忌惮也惟其时中心则纵而矩不逾也惟其无忌惮则所以纵心者乃其所以逾矩也故君子之尽道也其始求其不逾矩而后求纵心既纵心而后能不逾矩乃若老庄非不逾矩也专于纵心而已矣所谓无忌惮者也虽然孔子七十而纵心纵心何晚也盖夫子自谓其道十年而一加进故自志学而至纵心益老而益妙盖其中审安之乐之而后敢纵之也岂若蒙庄之徒放荡其心而孟浪其行也
　　吾与回言终日不违如愚
　　回于吾言非求不违也相视而莫逆于心吾求其违而不得也所谓于吾言无所不说者以此
　　君子不器
　　形而上者谓之道形而下者谓之器君子之道岂专于形而下哉将亦上达而已矣故虽欲器之不可得而器也
　　学而不思则罔思而不学则殆
　　君子之学也可以思而不可以徒思惟其不明则不思惟其徒思则思或至于难也譬若井然不能不汲羣汲则日竭不汲则日废也人何能使羣汲之而不竭与不汲而不废也欤汲之亦必有道矣盖君子思出于不思所思正而无邪也彼徒学而不思是井之不汲者也是亦废而已矣吾见殆与罔之病难乎其免也
　　攻乎异端斯害也已
　　辞而辟之者所谓攻也攻之甚逃墨必归于杨逃杨必归于儒
　　知之为知之不知为不知
　　知之为知之此出于性之所自能也不知而为知此强其性之所不能也故曰盖有不知而作之者我无是也
　　或谓孔子曰子奚不为政子曰书云孝乎惟孝友于兄弟施于有政是亦为政奚其为为政
　　此必夫子在位之时也不然何自以施于有政答人乎或人盖问孔子不为政于此何为也是以迹而求夫子者夫子答曰不然为政固有本孝友施于政也立政也所谓身立则政立矣岂吾身之外复有政乎彼鲁之君乃以事为政而忘其身政本不治未有甚于此时者始于桓之贼兄襄仲之夺嫡而剧于三桓之乱鲁政扰扰至是岂天之祸鲁矣乎抑鲁亡孝友而自祸也故孔子以孝友为政者凡欲正诸鲁也
　　非其鬼而祭之谄也
　　神不歆非类其何祝之有
　　季氏使闵子骞为费宰闵子骞曰善为我辞焉
　　当是时也政在季氏意必有以季氏之意而谕闵子者使为己私邑耳故闵子逆折之曰善为我辞焉冉有为季氏聚敛附益之而不肯去闵子虚位招之而不肯来均孔门也而贤不肖乃尔相絶也
　　伯牛有疾子问之自牖执其手曰亡之命矣夫斯人也而有斯疾也斯人也而有斯疾也
　　传曰命仁者命其成质非语其运之变名之也故仁之质有成名而运之遭有吉有凶夫子之叹斯人者仁之质也亡之而有斯疾也命之遭也
　　一箪食一瓢饮在陋巷人不堪其忧回也不改其乐趋舍之笃者众人也众人中役乎物则重在物贤者不以物役中则重在中孟子曰物交物则引之而已矣世未有与物交而不为物引者也独笃道而静者不然内无我外无物物我既融其守全其欲寡彼其安于陋巷也犹华屋也彼其视箪瓢也犹其鼎烹也其奚不乐之有或曰回不达则不忧达则奈何曰回在陋巷既不以为忧虽达而受尧舜之天下不以为泰也
　　中人以上可以语上也中人以下不可以语上也韩退之曰性之品有三吾谓性之本一也复则正荡则流未尝有尧桀之分也其品何从而三乎然夫子复有上下中人之说是独何也此固才髙下之辨所以见其人之可否也上焉者弗可强可以语上者中人以上而已矣
　　司马牛问君子子曰君子不忧不惧曰不忧不惧斯谓之君子矣乎子曰内省不疚夫何忧何惧司马牛忧曰人皆有兄弟我独亡子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也
　　问君子孔子乃以不忧不惧答之及其既忧子夏则又以何患无兄弟答之是独何欤孔子子夏知牛者畏祸浅中之人也牛宋魋之弟犁耕也以魋之故犁耕致其邑而奔齐已而奔吴牛之忧惧无能释如此孔子告之曰汝内省而不病乎虽有魋何足忧也子夏告之曰汝待人恭敬如同兄弟虽无魋何足患也
　　子张问明子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣水之源源者浸润之起也而江河之患至于不障病之滛滛者肤受之始也而骨髓之殆至于不治巧于谮愬者似之矣而谮愬不免于君子而君子卒不行何也曰是其中无浅暗之病也众人之病暗为蔽浅为蔽于谮愬移人而人竟不自知者以其渐且微也君子务明而逺则交乎一语而察矣凡蔽我者尽故也书云视逺惟明孰有视逺而不明乎
　　必不得已而去于斯二者何先曰去食自古皆有死民无信不立
　　人生而死吾知其常人而无信吾不知其可也昔者晋大饥文公问箕郑曰救饥何以对曰以信以人情权之疗饥必以食也今不言食而言信何预于救饥箕郑之辞不已迂乎盖郑之意为饥之甚则晋国要其有死者若无信则遂无以为国也此孔子去食存信之义也
　　行之以忠
　　此谓忠恕之忠也孔子曰师也过所谓过者意子张喜为絶物之行也欤为政而絶物则必有不忠者矣如以忠行之则为政之仁莫大于是
　　君子成人之美不成人之恶小人反是
　　韩退之所谓某能是是足矣以为良人善人矣君子成人之美如此某能是其人不足称也某能是其智不足称也小人败人之美如此
　　其言之不怍则为之也难
　　言之不怍则行之也难故先行其言而后从之不然其怍也











　　钦定四库全书
　　九华集巻二十三　　　　宋　员兴宗　撰老子解畧
　　无名天地之始有名万物之母
　　地法天天法道道法自然者无状之状也人欲状之则过矣故无名者天地之始也自然者至矣极矣盖未始有夫物也俄而有物矣有物则可命也虽然有物则可命之以有未可命以众有也故有名则为万物之母也
　　不尚贤使民不争
　　贤者国之器也如不用贤大则削小则弱不用斯可乎曰乌可哉圣人能以贤治天下不能贵天下以贤能以贤治天下是以用贤不能贵天下以贤是以不尚贤也盖尚者争之端伪之首也
　　不贵难得之货使民不为盗
　　金玉满堂莫之能守故不贵难得之货我好静而民自朴故民不为盗
　　吾不知谁之子象帝之先
　　一三未肇则犹有一而未形者吾不知谁之子也物生有象吾因而象之帝出乎震吾因而帝之而其始也荡荡默默吾无能名焉字之曰道强名曰大而已矣
　　多言数穷
　　言之赘则言之不时也矣时然后言人不厌其言是以不穷也
　　天长地久
　　天地虽大而未离于形数则其长久盖有量矣然老子之言长久极于天地盖以所见者言之耳若夫长久之至则所谓天地始者是矣
　　天地之所以能长且久者以其不自生故能长生或曰天地不自生孰生天地耶意者其诞也欤曰此予老子之妙也盖自托云尔人之生也以生生之厚也故卒累于生彼无生之累则不自生矣此不亡之道也盖有托云耳
　　吾所以有大患者为吾有身及吾无身吾有何患圣人之寓我也寓我于物寓于物则无境无境则无心至于无心矣不知物为我乎我为物也此之谓无我夫无我则忘身之至也忘身无欲无门无毒何患之蓄顔回曰回之未始得使实自回也得使之也未始有回也夫回之得使而实自回则犹有身也今未始有回回遗其身矣故人不堪其忧则回也不改其乐此之谓无患
　　视之不见名曰夷听之不闻名曰希搏之不得名曰微见吾之所见则众人之所见也离娄之见则必视于众人所不见者也而其见可盖乎此之谓夷闻吾之所闻则众人之所闻也师旷子之闻则必听众人之所不闻者也其闻可一乎此之谓希众人竞力于搏乌获无攫焉乌获以搏之而实无得也此真搏者也此之谓微故道无可闻也无可见也无可执捉也故视之不见听之不闻搏之不得
　　古之善为士者微妙通深不可识
　　所谓士则事道者也微者道之心也妙者微之极也者妙之门也通者之用也其来无旁其去无迹退藏于宻盖知矣故不可识
　　容乃公
　　无所不容则融彼我彼我内融安得而私乎
　　荒兮其未央哉
　　方其隅而央其中也吾道至大故无门无旁则四达之皇皇何必央也
　　众人熙熙如享太牢如登春台
　　众人盖味太牢矣非味于无味也游于春台矣非游于至游也是故其卒无味其终不游以其知至味至游也真人之实其腹者淡乎其无味真人之游无方者视之不可见者也
　　曲则全
　　木之拳然其末枵然不为匠之所材不为野人之所薪则终其天年而已矣曲则全之效也庄子曰直木先伐
　　枉则直
　　嫂溺而援斯枉乎曰直也所谓枉而直也其父攘羊而子证之斯直乎曰枉也所谓直而枉也
　　洼则盈
　　惟其洼也注焉则满
　　敝则新
　　剥而复次之蛊而临次之坎而离次之蹇而解继之既济而未济终之
　　飘风不终朝骤雨不终日
　　岂惟是哉日盈则昃月满则亏陵迁而谷土竭而水
　　是以圣人常善救人故无弃人
　　或曰常善救人故无弃人君子故可救矣小人如之何而可也曰非谓是也以圣望人众人也以人望人圣人也小以成小大以成大譬诸草木区以别矣故救君子君子学道而爱人救小人小人学道而易使也此之谓无弃人
　　知其雄守其雌为天下谿
　　经曰天下之交天下之牝其交也归斯受之而已矣故谓之谿
　　将欲取天下而为之者吾见其不得已
　　汤武之事是已
　　为者败之执者失之
　　古之取天下者常以无事及其有事则不足以取天下
　　以道佐人主者不以兵强天下
　　兵者凶器也战者逆徳也好杀者不祥之事也持凶器行逆徳试其不祥之事有道者不处也孔子曰军旅之事未之学也孟子曰焉用战
　　其事好还
　　出乎尔者反乎尔者也
　　夫乐杀人者不可得志于天下矣
　　孟子曰不嗜杀人者能一之
　　不失其所者久
　　顔氏之子其殆庶几乎不迁怒不贰过终日不违不失其所矣若夫三月不违仁何其久也
　　死而不亡者寿
　　物壮则老老于不道者也吾师乎吾师乎长于万古而不为寿岂其死矣乎曰虽死矣有以不亡也
　　大道泛兮其可左右
　　用之无不可故可左右
　　道之出口淡乎其无味
　　过客之止以其饵也道淡乎其无味过客何利焉故味乎无味者真人之独也
　　柔弱胜刚强
　　惟天下之柔足以驰骋天下之至刚常枞将老谓其徒曰吾舌在乎曰在齿在乎曰亡矣曰齿以刚故亡舌以柔故存柔弱胜刚强之效也
　　鱼不可脱于渊国之利器不可以示人
　　传曰擅国之谓王能利害之谓王式而执之王名亏矣故王者以其器而示人则人并与其器而盗之器盗则名移无国而不可亡也故居齐者闻齐之有田氏不闻其有王也居秦者闻秦之有穣侯不闲其有王也此以利器示人之罪也易曰防其资斧此之谓也
　　昔之得一者天得一以清地得一以宁神得一以灵谷得一以盈万物得一以生侯王得一以为天下贞其致之一也天无以清将恐裂地无以宁将恐发神无以灵将恐歇谷无以盈将恐竭万物无以生将恐灭侯王无以为贞而贵髙将恐蹶
