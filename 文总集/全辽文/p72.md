<!-- { "loadSidebar": true } -->
　　（铭文后列沙门衔名凡三行，另一行记：“维天庆二年岁次庚辰二月戊子朔二十七日巽时。”再后为《佛顶尊胜陀罗尼经》。）

　　○惠州李祜墓幢记（天庆三年  李忠益）

　　大辽惠州西城东厢。业农陇西李祜。伊人夙禀贞纯。生全淑善。心无改於岁寒。志恒存於忠孝。乾统九年九月二十一日。寝疾而倾逝。春秋六十五。偶妻李氏。所育三男。长男业经沙门僧元才。次男忠益。少男忠言。复生三女。长女谢哥。适彭城刘孝仙。次女胜哥。少女禅哥。天庆三年九月二十五日癸卯。迁葬於归化县寿山之阴。不雕不画。不庙不碑。不伤财。不劳力。唯立圣言幢一座。高一丈五尺。八隅一层。上覆下承。死日。业经沙门僧元才等所建也。命乡贡进士李忠益为记。既死。因书二四句偈赞云。其人既殁。风躅犹存。出言有则。尽孝堪论。勒名□□□□□□惟日崇善。庆流子孙。（《承德府志》四八。）

　　（按《府志》称：“幢存平泉州治北舍利辉栅栏营子喇嘛庙中。幢八面，俱镌字，半是梵书经语，不能识，惟汉字数行尚可辨。辽惠州属今建昌县境，幢称李祜迁葬於归化县寿山之阴。考归化隶辽大定府，属今平泉州地，则李祜应是归化人。其曰惠州李祜者，就其业农侨地而指之耳，”）

　　○丁文逳墓志铭（并序  天庆三年  韩昉）

　　丁姜一姓也。自齐太公子吕伋嗣而薨。谥之曰丁。其后子孙因而氏焉。入皇朝。有为相国兼侍中讳揆者。於公为高祖也。曾王父讳元恪。兼中书令判三司。王父讳永说。染院副使。考讳从备。辅国大将军检校太师致仕。辅国太师生四子。公季子也。妣夫人宗氏。公少倜傥。姿貌魁伟。尤为辅国公夫人所锺爱。终食之间。未曾去於左右。尝曰。从师学问。必苦役吾儿思虑尔。遂不使读书为事。然出入义方。亦无不逮。年始十五。由荫补内供奉班祇候。公生於大家。动足快意。视冠带拘束。颇非其好。因退居乡里。燕适自纵。周给乐施。不治财计。二十年间。钜产殆尽。家虽不足。常怡怡然。有则辄散。终无以歉为虑。一日忽曰。余年垂四十。强力就列。乃丈夫之事也。故复诣朝廷。得齿旧缀。旋出为景州龙池冶监。其冶铁货岁出数不供课。比来为殿罚者殆且十数人。皆谓公其性疏放。记能庀於是耶。身族为累。其兆於此。公泊至。督役勉工。亲时铸链。所收倍於常绩。复更征商榷酒等务。烦剧皆办。所莅称最。人复目公之为固未易知也。天庆二年冬。授左卫率府率潞县商麴铁都监。无何。越明年五月十一日。遘疾。卒於官所。享年五十。公宇量弘裕。厚於族旧。或施之千金。未曾责一介之报。其性豁达多此类。於荣辱间。未曾有陨获充诎之异。又内刚外和。不好上人。亦无所畏惮。临於事则材术有馀。终不见尽於难大者。惜哉。公讳文逳。字则未闻。兄□兄曰文遘。大理评事。燕京都麴院都监。曰文远。左班殿直阁门祇候。曰文逸。内供奉班祇候。皆先公而卒。其配韩氏。故枢密使守司空兼中书令讳绍雍之孙也。子男二人。曰元孙。曰洪洪。韩氏之出也。幼而好学。言动有成人之风。不幸亦先公二岁而逝。女一人。即昉之妻也。夫人以其年八月十二日葬公於宛平县仁寿乡陈王里。袝先茔之左。礼也。铭曰。不疚於义。不泥於利。人鲜克行。公以为易。厥初於事。若不能莅。亦既使烦。罔不用治。之材之美。自天所畀。寿考不永。夫谁之遗。天胡然哉。与夺斯异。刊石勒铭。纳此泉■〈土遂〉。（拓本。）

　　（按此志系一九五八年由北京西郊百万庄出土。志文前题“皇辽故太子左术率府银青崇禄大夫检校右散骑裳侍潞县商麴铁都监云骑尉丁公墓志铭并序”四十字。又“子壻承奉郎守右拾遗权史馆修撰应奉门下文字赐绯鱼袋骁骑尉韩昉撰”三十字。志盖周刻十二辰像。）

　　○张世卿为先妣建幢记（天庆三年）

　　大辽国燕京涿州固安县归仁乡南阳里张世卿。奉为先妣特建佛顶尊胜陁罗尼幢。天庆三年十月一日建。（民国《固安县志》四。）

　　○谏治乙辛党书（耶律石柳）

　　臣前为奸臣所陷。斥窜边郡。幸蒙召用。不敢隐默。恩赏明则贤者劝。刑罚当则奸人消。二者既举。天下不劳而治。臣见耶律乙辛。身出寒微。位居枢要。窃权肆恶。不胜名状。蔽先帝之明。诬陷顺圣。构害忠谠。败国罔上。自古所无。赖庙社之休。陛下获纂成业。积年之冤。一旦洗雪。政陛下英断。克成孝道之秋。如萧得里特。实乙辛之党。耶律合鲁。亦不为早辨。赖陛下之明。遂正其事。臣见陛下多疑。故有司顾望。不切推问。乙辛在先帝朝。权宠无比。先帝若以顺考为实。则乙辛为功臣。陛下岂得立耶。先帝黜逐劈后。诏陛下在左右。是亦悔前非也。陛下讵可忘父仇不报。宽逆党不诛。今灵骨未获。而求之不切。传曰。圣人之德。无加於孝。昔唐德宗因乱失母。思慕悲伤。孝道益著。周公诛飞廉恶来。天下大悦。今逆党未除。大冤不报。上无以慰顺考之灵。下无以释天下之愤。怨气上结。水旱为沴。臣愿陛下下明诏。求顺考之瘗所。尽收逆党。以正邦宪。快四方忠义之心。昭国家赏罚之用。然后致治之道。可得而举矣。谨别录顺圣升遐及乙辛等事。昧死以闻。（《辽史》九九本传。）

　　○史洵直墓志铭（天庆四年）

　　文行言政。士之善也。摽於鲁语。富贵寿康。人之福也。载在周书。有一於兹。犹为美矣。兼而备者。果何人哉。故左谏议史公得之矣。公讳洵直。字知命。儒州缙山人也。世为右族。高祖继隆。尝为本郡刺史。曾祖旻。祖延赞。父翊。肥遯不仕。母曰战氏。追赠至洛阳郡太君。昆弟八入。公处其长。锺岳渎之粹。禀奎昂之灵。爰自幼学。卓立不群。文章敏巧。出于自然。甫及弱冠。声华籍甚。清宁八年。登进士第。释褐授著佐。寻差充西京管内都商税判官。迩后复历一十八任。官至左谏议大夫。致仁。乾统四年五月二十四日午时。获疾右胁而逝。终於昌平县之私第。春秋八十三。其年九月五日。权窆於县东之别墅。公立身行道。尽善尽美。难具纪述。至於聪睿俭固。仁信刚毅。以忠贞奉上。以严明御下。居职则吏畏民爱。齐家则妻贤子孝。甘贫守道。拙於谋进。内典医方。音律。星纬。书数。射御无不精妙。轻财好施。疾恶敬善。孝事继母弘农郡太郡杨氏。以禄荣养。三纪如一。而又赋性寡寐。退食之馀。安坐静室。则唯群籍拥榻而已。娶安州防御使邢英女。即吏部尚书邢古之妹也。在室有淑善之名。既笄适公。质性仁和。德履纯厚敬爱。内外姻族。咸致雍睦。人虽顺忤。喜怒不形於色。首饰无珠玉之美。大安元年封河间县君。十年秋七月十有二日。婴疾而逝。享寿六十二。乾统元年冬。遇恩追赠郡号。生三子。孟曰琛。故御容殿祗候。仲曰观音奴。蚤亡。季曰镒。举进士。女一。适将作少监牛温教。孙男三。长曰天倪。西头供奉官。前三河县商麴铁都监。次曰天刚。举进士。次曰禄孙。出家。法名行敷。礼西京石佛院诠正大师。孤子镒。其未窀穸。若负芒刺。以天庆四年岁次甲午。六月甲辰朔二十三日丙寅乙时。迁葬於昌平县仁和乡东道里。以河间郡君邢氏袝焉。礼也。铭曰。

　　爰自幼龄。卓荦敏慧。赋性不群。多才多艺。孝敬二亲。友爱诸弟。奉国亡家。高名孰继。为政公方。不畏权势。庇善禁奸。兴利除弊。清白自持。终始无替。未尝越思。为子孙计。寿逾三限。聪明审谛。视死如归。右胁而逝。河间县君。昔为淑俪。内助成家。先公去世。灵骨英魂。茔此袝瘗。千万斯年。时飨其祭。（拓本）

　　（按此志系一九五六年昌平县西城墙下出土。）

　　（志前题：“大辽故谏议大夫开国子食邑五百户赐金鱼袋致仕史公墓志铭”二十七字。末署：“河南宫士永刻书。”七字。无志盖。）

　　○密遣人至雄州投蜡丸书（天庆五年  李良嗣）

　　天庆五年三月二日。（许本作四日。）辽国光禄卿李良嗣。谨对天日斋沐裁书拜上安抚太师足下。良嗣族本汉人。素居燕京霍阴。自远祖以来。悉登仕路。虽披裘食禄。不绝如线。然未尝少忘尧风。欲褫左衽。而莫遂其志。比者国君嗣位以来。排斥忠良。引用群小。女真侵陵。官兵奔北。盗贼蜂起。攻陷州县。边报日闻。民罹涂炭。宗社倾危。指日可待。迩又天祚下诏。亲征女真。军民闻之。无不惶骇。揣其军情。无有斗志。良嗣虽愚戆无知。度其事势。辽国必亡。良嗣日夜筹思。偷生无地。因省易击有云。见几而作。不俟终日。语不云乎。危邦不入。乱邦不居。良嗣久服先王之教。敢佩斯言。欲举家贪生。南归圣域。得服汉家衣裳。以酬素志。伏望察良嗣忱诚。不忘悯恤辙鱼。代奏朝廷。速俾向化。倘蒙睿旨。允其愚恳。预叱会期。俯伏前去。不胜万幸。（《北盟会编》一引《封氏编年》。）

　　○宋延庆殿奏（天庆五年  李良嗣）

　　臣国主天祚皇帝。耽酒嗜音。禽色俱荒。斥逐忠良。任用群小。远近生灵。悉被苛政。比年以来。有女真阿骨打者。知天祚失德。用兵累年。攻陷州县。加之溃卒。寻为内患。万民罹苦。辽国必亡。愿陛下念旧民遭涂炭之苦。复中国往昔之疆。代天谴责。以顺伐逆。王师一出。必壶浆来迎。愿陛下速行薄伐。脱或后时。恐为女真得志。盖先动则制人。后动则制於人。（《北盟会编》一引《封氏编年》。）

　　○与李处温使为辽内应书（李良嗣）

