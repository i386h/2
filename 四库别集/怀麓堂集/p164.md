<!-- { "loadSidebar": true } -->
　　这实字解作结实之实孟子説仁义二者是人性固有的然仁主于爱而爱莫切于事亲人能孝顺父母便是仁之实义主于敬而敬莫先于从兄人能敬事兄长便是义之实仁义之道其用最广比如一株树爱民利物都是仁之枝叶其本却自爱亲之一件上推来以此便见爱亲便是仁之结实处忠君弟长都是义之枝叶其本却是从兄上推来以此见得从兄便是义之结实处人之良心发见惟此二者最为切近最为精实能于此体认躬行而充广之则仁义之道不可胜用矣
　　右一授陈学士作九月初七日温讲
　　智之实知斯二者【至】手之舞之
　　这三个实字从上文两个实字説这三个斯二者都指事亲从兄説节文是品节文章生如草木有生意一般恶字解作何字蹈是举足踏地的模样孟子既説仁义之实在于事亲从兄又推智礼乐之实不在于他只在于事亲从兄这两件道理知得明白又能固守常常不离去了这便是智之实处礼之实只于这两件为之品节文章使其次第等级秩然不乱威仪文采粲然可观这便是礼之实处乐之实只是于这两件中心悦乐和顺从容无所勉强既无勉强则这道理油然自生如草木之有生意既有生意则自然畅茂条逹发将岀来如何遏止得住既止不住则盛而又盛形于动容见扵四体至于足之蹈之手之舞之有不自知其所以然者矣这一章説事亲从兄良心真切天下之道皆原于此然必知之明而守之固而后节之宻而乐之深也
　　九月十一日讲
　　舜尽事亲之道而瞽防底豫【至】此之谓大孝
　　瞽防是舜父的名底是至豫是悦定自各止其所的意思孟子因説帝舜之孝又推广説舜能得亲之欢又能谕亲于道事亲的道理已尽到至极处故瞽防虽至顽这时节都至到和悦的去处这便是底豫了只因瞽防一至底豫凡天下为人子的知天下无有不可事的亲都仿效舜而为孝及至他为父的也都底豫无有不慈这便是化瞽防一底豫了凡天下为父的慈为子的孝子孝父慈各止其所无有不安其位的意思这便是定舜之孝至于如此为法于天下自可传于后世非止一身一家之孝而已所以称做大孝葢凡处人伦之常者昜处人伦之变者难舜处人伦之变而能尽其孝故孟子举之为万世法也
　　九月十四日讲
　　离娄章句上
　　这是孟子离娄篇后一半因简帙重大分作章句下篇
　　孟子曰舜生于诸冯迁于负夏卒于鸣条东夷之人也文王生于岐周卒于毕郢西夷之人也
　　诸冯负夏鸣条都是地名岐周是岐山下周旧邑毕郢也是地名孟子説虞舜生于诸冯迁居在负夏没鸣条都是东方夷服之地是舜乃东夷之人也周家文王生在岐周没在毕郢大抵是西方夷服之地是文王乃西夷之人也
　　地之相去也千有余里【至】其揆一也
　　符节是玉做成的篆刻文字从中分开使彼此各藏一半有事则左右相合把做信记揆是度孟子又説舜与文王地土相去有千余里之逺世代相先后有千余年之久然舜为天子文王为方伯得志行道于中国以及于天下则与符节相合一般无有差错是圣人之生无有先后逺近之不同揆度将来其所在所行的道理则一而已非孟子深知二圣之心岂能形容至圣若此哉
　　治七年三月二十一日讲














　　怀麓堂集巻九十五
　　钦定四库全书
　　懐麓堂集巻九十六
　　明　李东阳　撰
　　文续稿六
　　东祀録
　　请书刻御制碑题本
　　题为公务事先该巡抚山东都察院右副都御史徐源等奏阙里孔子庙修建落成续该礼部题乞御制碑及遣官祭告等因奏圣防是遣尚书李东阳祭告钦此除钦遵外臣窃惟修建孔庙朝廷重事而御制祝文及遣祭祝文尤陛下隆师重道之盛心是宜刻之金石以昭示万世但本庙僻在一方恐无缮冩楷书之人不能扬厉宸章有孤恩典臣奉将使命事体相闗乞令制勅房中书舍人乔宗赍捧前项御制文字往彼书冩上石仍乞带领工部文思院副使阎杰就彼镌刻事毕之日即令回京该部施行照例应付廪给脚力便益等因奉圣防都准该衙门知道钦此
　　代祀孔庙有述
　　我皇重孔教庙祀严春秋睠兹阙里灾有命事崇修宪使告成功封章达宸旒儒臣奉明祭吉日夙已诹靡盬信王事濒行罹国忧苍黄变凶吉两月停余辀闰夏气暄热往哉难久畱黄扉地亲切使命渺无由向非重道心讵敢息与游朝辞魏阙下暮宿张湾头发轫方草草计程勿悠悠江湖与庙廊自古相爲谋
　　忧旱辞
　　黄尘赤日无南北平田见土不见麦秋麦埀埀尽枯死春麦虽青不满咫秋田种少未种多田家四顾无妻子官河水浅舟不行漕舟不载南舟名河西钞闗坐不税大仓粳稻何时至一春无雨过半夏贫民望雨如望赦安得一雨如悬河坐令愁怨成欢歌我行虽难柰乐何
　　天津
　　玉帛都来万国朝梯航南去接天遥千家市逺晨分集两岸沙平夜退潮贡赋旧通沧海运星辰高象洛阳桥河山四塞喉襟地重镇还须拥使轺
　　夜过沧洲二絶
　　沧瀛直上海门深南北流来自古今牧马尚谈今日事买牛须见古人心
　　野凉溪树晚萧飕浅挂轻帆沂急流独坐船牕清不睡听风听水过沧洲
　　吊顔鲁公词
　　平原之疆汉侯所邦慨叛孽之突起值唐廷之弗纲列城失势以风靡长途眯目而尘扬穴有首鼠辙无怒螳彼二十有四郡岂一士之可望乃有循吏出守忠臣作防旣炳见乎先几复潜锋于外攘练周兵于邱甸峙鲁遂于刍粮方其开筵飨士洒涕沾裳威振虎豹气吞豺狼屹砥柱之中立任奔流之汤汤破众丑之心腹扼中原之喉吭隐犄角之交应与常山而爲双当是时也饱宴安之酖毒婴富贵之膏盲衅起褒姒祸延金张争射利以赏国孰扶顚而救伤如公者状貌不达于蔽旒足迹不登于岩廊而乃身任国纪义存天常悲举世之莫变信斯人之孔臧及乎奸相谲使强藩脇降年旣老而益壮辞不烦而愈昌指山河而誓死与日月而争光稽往牒之具载想英风之未亡瞻庙貌之依迩恨束刍之莫将莽川陆之旣暮见高原兮苍苍
　　将至徳州徐都宪仲山来迓是夜防雨
　　说旱谈荒夜不眠晓来冲雨各开船不辞飘洒沾衣袂且爱依防入野田云好不应风作祟路长真以日爲年无端又属淹畱坐醉下蓬牕一黯然
　　次日大雨至夜喜而有作
　　打牕鸣雨喜来过坐听欢呼杂擢歌沙口渡喧人语乱柁楼风急水声多尘心散渴真消得农事虽宜柰晚何七十二泉云雾里可能流润入官河
　　至安平镇减水石坝有懐刘司马长句
　　黄陵江头河水黄冲沙走石声礌琅北趋平原下广泽直使运道无津梁坐令漕舟百万若□壅贾船徒纷厐帝遣台臣出治水水性硉兀难爲降千金作塌万夫力顷刻下堕轻毫芒台臣焦思废食寝夜梦神禹授以玉简青琳琅水行在导不在障岂以水石争涛泷地灵顺轨水怪伏河遂南徙归徐方因高爲陵下爲泽复有石坝磊荦长如冈丰功伟绩不可以数计此乃余力非末强忆昔文皇建都向燕蓟中导汶泗通漕纲尚书朱公富经畧世上但识陈恭襄瑄武功徐公有贞何人亦奇士盛以勳绩爲文章四十余年复一决叹此之绩安可忘帝命儒臣分书刻金石此记正属臣东阳使船东来一登眺风日颷爽炎天凉是时台臣入兵省我在江湖思庙廊但愿此冈不堕河不徙纵有带砺无沧桑
　　过汶上访思圣堂
　　东入齐鲁疆始见圣迹存曰兹中都地宰此社与民大哉堪舆门何者非吾人平生辙环志且复先乡邻损也不宰费顾此逃权臣迹殊本同义于道谅有闻见贤且思齐希圣复何云徘徊古祠下感慨伤心神
　　望阙里
　　阙里分明圣域开鲁邦遗趾岂蒿莱衣冠夹路清风引香帛盈门好雨来天外远山皆拱防眼中新庙已崔嵬兹行合是平生事况有文章出上台
　　新庙告成事
　　岩岩岱岳新庙有作爰经爰度惟旧规是若载增载拓以光于前畧新庙旣搆其辉孔昭如辐斯辏如越斯茂若绘若绣惟功之懋厥有加于旧惟天降灾郁攸是崇惟斯文之恫惟帝降命有严厥工惟中丞之风监司之功庙祀俾俶帝命孔肃曰此大事我其可弗告粢牲册祝言辅臣是属臣拜稽首臣曷敢弗恪庙旣新止礼旣殷止圣灵降鉴飨吉蠲止天右斯文实享厥屯如贞斯元如冬斯春惟国有明祀于千万年
　　右新庙五章一章六句二章七句一章八句一章十句
　　谒尼山庙有述
　　迢迢鲁城路望望尼山峯坤灵在其西【坤灵洞名】颜母【山名】在其东周原敞地中有文宣宫年深岁复改上雨兼旁风苍黄设俎豆俯仰思仪容周旋入寝殿榱栋半已空丹青剥像貎暴露炎埃中因之起深痛蹙额面发红荒苔卧石柱隐隐双雕龙乃知前朝事规制本穹窿兴替防有时阙里方尊崇纷纷缁黄辈各自传其宗琳琳映贝阁势若争雌雄吾曹衣冠士此涕讵无从昨逢中台彦【徐都宪卢侍郎】感旧伤遗踪惜哉不共到独此心忡忡他时按部后爲我回青骢
　　谒顔庙
　　至德不世出所居必有邻依依阙里东见此陋巷行天资本纯粹况乃沾陶甄礼乐以爲邦克复以爲仁当时七十子此道鲜有闻行藏亦时可不道周公贫伤哉宣尼恸此涕复何人公封与庙配俎豆垂千春古祠久荒敝废井尚未堙泂酌代明祀冷然洗心神旧第入环堵缨冠见云孙因之访孟庙邹峄东嶙峋遥瞻孔林在且荐清溪苹
　　曲阜纪事
　　天下衣冠仰圣门旧邦风俗往来敦一方烟火无庵观【本县僧道不入境】三世弦歌有子孙城郭已荒遗址在书文半灭古碑存凭谁更续东游记归向中朝次第论
　　谒孔林
　　墓古千年在林深五月寒恩沾周雨露仪识汉衣冠驻跸亭犹峙【宋真宗亭】巢枝鸟未安【世传鸟雀不入林】断碑深树里无路可寻看
　　周庙【祀周公也】
　　淤于庠荐于庭坐于庙堂孰使我冠裳兮或饱而饫或暖而舒或佚而娱孰安我起居兮孔道之传兮周祀之绵兮鲁封之存兮曷以不永年兮
　　右周庙三章章四句
　　谒少昊墓
　　古称少昊氏云是五帝先册典旣茫昧氏名仅流传建都鲁城东遗址有轩辕至今高原上陵树郁成阡丰碑不刻字遗恨宣和年【宋徽宗造碑甚钜值金乱不果立】国朝重明祀香帛随纁【时制每三年一祭】我来访旧迹幸未迷榛菅四顾林莽间野意但苍然停车问父老相对两无言
　　防东池有懐东荘圣公
　　半帘斜日罢登楼梦醒重来是旧游山雨尚含青竹暝水风先动碧河秋望重东岳疑千里兴比南溪欠一舟好事主人无在者十年心赏爲谁酬
　　过曲阜孔永道见壁上诗志痛一首
　　欵语清茶去复畱败墙残墨重回头无端又作春声叹拭目西风两泪秋
　　泛南池有懐南溪圣公
　　轻舟别浦路迢遥危石虚亭影动摇云去好山争入座雨来新水欲平桥多情畱客空杯酒旧事伤心但栁条今日我来还我去小山丛挫竟谁招
　　望岳
