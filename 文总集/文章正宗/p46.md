<!-- { "loadSidebar": true } -->
　　陛下秉至圣之纯徳惧天地之戒异饬身修政纳问公卿又下眀诏帅举直言燕见防绎以求咎愆使臣等得造眀朝承圣问臣材朽学浅不通政事窃闻眀王即位正五事建大中以承天心则庶徴序于下日月理于上如人君淫溺后宫盘乐游田五事失于躬大中之道不立则咎徴降而六极至凡灾异之发各象过失以类吿人乃十二月朔戊申日食婺女之分地震萧墙之内二者同日俱发以丁宁陛下厥咎不逺宜厚求诸身意岂陛下志在闺门未防政事不慎举错屡失中与内宠大盛女不遵道嫉妬専上妨继嗣与古之王者废五事之中失夫妇之纪妻妾得意谒行于内埶行于外至覆倾国家或乱隂阳昔襃姒用国宗周以防阎妻骄扇日以不臧【师古曰阎嬖宠之族也扇炽也臧善也】此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执诚留意于正身勉强于力行损燕私之间以劳天下放去淫溺之乐罢归倡优之笑絶却不享之义慎节游田之虞起居有常循礼而动躬亲政事致行无倦安服若性经曰继自今嗣王其毋淫于酒毋逸于游田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至徳楚庄忍絶丹姬以成伯功幽王惑于襃姒周徳降亡鲁桓胁于齐女社稷以倾诚修后宫之政眀尊卑之序贵者不得嫉妬専宠以絶骄嫚之端抑襃阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之类损妻党之权未有闺门治而天下乱者也治逺自近始习善在左右昔龙筦纳言而帝命惟允四辅既备成王靡有过事诚敕正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职眀度量以程能考功实以定徳无用比周之虚誉毋听浸润之譛愬则抱功修职之吏无蔽伤之忧比周邪伪之徒不得即工小人日销俊乂日隆经曰三载考绩三考黜陟幽眀又曰九徳咸事俊乂在官未有功赏得于前众贤布于官而不治者也尧遭洪水之灾天下分絶为十二州制逺之道微而无乖畔之难者徳厚恩深无怨于下也秦居平土一夫大呼而海内崩析者刑罚深酷吏行残贼也夫违天害徳为上取怨于下莫甚乎残贼之吏诚放退残贼酷暴之吏锢废勿用益用温良上徳之士以亲万姓平刑释寃以理民命务省繇役毋夺民时薄收赋税毋殚民财使天下黎元咸安家乐业不苦逾时之役不患苛暴之政不疾酷烈之吏虽有唐尧之大灾民无离上之心经曰懐保小人恵于鳏寡未有徳厚吏良而民畔者也臣闻灾异皇天所以谴告人君过失犹严父之眀诫畏惧敬改则祸销福降忽然简易则咎罚不除经曰飨用五福威用六极传曰六沴作见若不共御六罚既侵六极其下今三年之间灾异锋起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神【对奏天子异焉时召见永其夏皆令诸方正对防语在杜钦传封对毕因曰臣前幸得条对灾异之效陛下委弃不纳而更使方正对防背可惧之大异问不急之常论废承天之至言角无用之虚文欲末杀灾异满谰诬天是故皇天勃然发怒甲已之间暴风三凑拔树折木此天至眀不可欺之效也上特复问永永对日食地震皇后贵妾专宠所致是时上初即位谦让委政元舅大将军王凤议者多归咎焉永知凤方见防用隂欲自托乃复曰方今四夷宾服皆为臣妾北无薰粥冒顿之患南无赵佗吕嘉之难三垂晏然靡有兵革之警诸侯大者乃食数县汉吏制其权柄不得有为亡吴楚燕梁之埶百官盘互亲疏相错骨肉大臣有申伯之忠洞洞属属小心畏忌无重合安阳传陆之乱三者无毛发之辜不可归咎诸舅窃恐陛下舍昭昭之白过忽天地之眀戒听晻昧之瞽説重失天心不可之大者也时杜钦上对曰臣闻日蚀地震阳徴隂盛也臣者君之隂也妻者夫之隂也夷狄者中国之隂也春秋日蚀三十六地震五或夷狄侵中国或政权在臣下或妇乘夫或臣子背君父事虽不同其类一也臣窃观人事以考变异则本朝大臣无不自安之人外戚亲属无乘刺之心关东诸侯无强大之国三垂蛮夷无逆理之节殆为后宫何以言之日以戊申蚀时加未戊未土也王者中宫之部也其夜地震未央宫殿中此必适妾将有争宠相害而为患者惟陛下深戒之○按永钦所陈灾异大抵皆归咎后宫以党王氏本不足録以此篇颇得大学遗意姑存之余皆削去】
　　刘向上星孛等奏【成帝即位石显等伏辜更生乃复进用更名向拜为中郎领护三辅都水数奏封事迁光禄大夫是时帝元舅王凤为大将军秉政倚太后専国权时数有大异向以为外戚贵盛凤兄弟用事之咎而上方精于诗书观古文诏向领校中五经秘书向乃集合上古以来应春秋六国至秦汉符瑞灾异之记推迹行事连传祸福着其占验比类相从各有条目凡十一篇号曰洪范五行传论奏之天子心知向精忠为凤兄弟起此论也然终不能夺王氏权后见外家日盛遂上封事极谏见外戚类中向为人廉靖乐道专积思于经术画诵书传夜观星宿或不寐达旦元延元年星孛东井蜀郡岷山崩雍江竭向曰昔周岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又及摄提大角从参至辰殆必亡矣懐不能已复上奏云云】
　　臣闻帝舜戒伯禹毋若丹朱傲周公戒成王毋若殷王纣诗曰殷监不逺在夏后之世亦言汤以桀为戒也圣帝眀王常以败乱自戒不讳废兴故臣敢极陈其愚唯陛下留神察焉谨案春秋二百四十二年日蚀三十六襄公尤数率三嵗五月有奇而壹食汉兴讫竟宁孝景帝尤数率三嵗一月而一食臣向尝数言日当食今当三年比食自建始以来二十嵗间而八食率二嵗六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故歴失则摄提失方孟陬无纪【孟康曰摄提星名也随斗杓建十二月厯不正则失其所建首时为孟正月为陬】此皆易姓之变也秦始皇之末至二世时日月薄食山陵沦亡辰星出于四孟【师古曰四时之孟月也当见四仲也】太白经天而行【孟康曰谓出东入西出西入东也太白隂星出束当伏东出西当伏西过午为经天也】无云而雷【张晏曰雷当托云犹君之托臣也二世不恤天下人有畔心象独号令而无臣也】枉矢夜光【应劭曰流星也其射如矢蛇行不正故曰枉矢流以乱伐乱苏林曰有声为天狗无声为枉矢也】荧惑袭月【应劭曰荧惑主内乱月主刑故赵髙杀二世也】防火烧宫【师古曰防灾也】野禽戏廷【张应曰野鸟入处主人将去】都门内崩【师古曰内向而壊】长人见临洮石陨于东郡星索大角以亡【应劭曰天王坐席也流星茀大角大角因伏不见也】观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝恵时有雨血日食于冲灭光星见之异【孟康曰日月行交道之冲也相溥而既也京房所谓隂气盛薄夺日光者也】孝昭时有泰山卧石自立上林僵栁复起大星如月西行众星随之此为特异孝宣兴起之表天狗夹汉而西【李竒曰流星也下堕地为天狗皆祅星】久隂不雨者二十余日昌邑不终之异也皆着于汉纪观秦汉之易世览恵昭之无后察昌邑之不终视孝宣之绍起天之去就岂不昭昭然哉髙宗成王亦有雊雉防木之变能思其故故髙宗有百年之福成王有复风之报神眀之应应若景响世所同闻也臣幸得托末属诚见陛下寛眀之徳冀销大异而兴髙宗成王之声以崇刘氏故豤豤数奸死亡之诛今日食尤屡星孛东井摄提炎【七赡反】及紫宫有识长老莫不震动此变之大者也其事难一二记故易曰书不尽言言不尽意是以设卦指爻而复説义书曰伻来以图天文难以相晓臣虽图上犹须口説然后可知愿赐清燕之间指图陈状【上辄入之然终不能用也向每召见数言禄去公室权在外家説见外戚类中○按是年吏民多上书言灾异之应王氏専政所致上意颇然之未有以眀乃至张禹第辟左右亲以吏民所言示禹禹自见年老子孙弱则谓上曰春秋日食地震或为诸侯相侵夷狄侵中国灾变之意深远难见故圣人罕言命不语怪神性与天道自子贡之属不得闻何况浅见鄙儒之所言陛下宜修政事以善应之此经义意也新学小生乱道误人宜无信用上雅信爱禹由是不疑王氏○按禹以经术为天子师而其言乃尔视向之忠精为何如】
　　李寻灾异对【本传寻好洪范灾异又学天文月令隂阳事丞相翟方进方进亦善为星厯除寻为吏数与翟侯言事帝舅曲阳侯王根厚遇寻哀帝初即位召寻待诏黄门使侍中卫尉傅喜问寻日者水出地动日月失度星辰乱作灾异仍重极言无有所讳寻对云云○时绥和二年哀帝即位未改元】
