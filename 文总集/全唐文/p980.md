<!-- { "loadSidebar": true } -->
    达者睹物而自识，眷绳而象直，白能受采，知成用而可修；乐匪在音，遂执中而有得。谅丝绳之为物，类托质以自植，幸操张以一伸，任纵横而取则。故能贞而守正，劲以全真。含至和以不屈，抱孤直以谁邻？若刚克以自致，谅柔立而有因，齐达人之履道，比君子之修身。久而莫渝，岂红紫之见夺；劲而不挠，非纠纟墨之为伦。当其氵兑水初滋，势如未理，女工爰作，视其所以。如积微於秒忽，遂立质於经纪，察其本，同成经以自纶；喻乎时，表直道以如砥。挂端标以有准，持正色而为美，将配德於清壶，愿齐名於直矢。故能从绳作直，因物寓词，苟一绳之可法，将百行以为师。义足仰而象矣，理自中而得之。直可自侔，奚感鲍君之与？色非我行，徒兴墨子之悲。将劲挺而自守，庶回邪而不欺，俾夫取象师心，必由斯道。考朱丝之外物，得素尚於中抱，奚水鉴之足征？拒韦弦之是保。观夫正不与奸色俦，劝吾人之聿修；直不为虚声枉，俾吾人之取象。故能名昭乐曲，义畅人谟，鄙在棼而不理，贱为质以就污。愿处微而就正，终守直以不渝，足以诡良材而转雅操，端循质而喻通途。苟中正之可进，愿从绳而已乎！
    ☆刘春虚
    虚，江东人，天宝时官夏县令。
    ○对不知名物判
    〈得乙是甲吏之贱者，问所掌名物而不知，被科。诉云：莅事日近。〉
    在心匪懈，莅事克勤，实曰司存，惟其慎敬，不率厥训，自贻伊戚。瞻言乙者，参名甲吏，当恭尔职，知阙巩之重；无废所掌，在组练之坚。焉得旷官，孰云从事？且孔明辅相，犹独亲於簿书；彼乙微品，何不知其名物？请置於理，以惩不能。
    ☆张秀
    秀，范阳人。官檀州刺史。
    ○对上生下生判
    〈律生算失上生下生之数，或告之。辞云：管皆合度。〉
    元圣立极，俾人作，博谋广通，以访异能。理历明时，用司气候，律生何者？忝乎在职。考铜浑而正气，吹玉管以飞灰，变冷含暄，当尽互物之妙；娶妻生子，庶探成器之功。何得ㄈ扰厥繇，候张失数，傥亏官纪，必殄孟陬。安可敬授人时，是说焉知天道，永惟至理，多昧彝途。且官不易方，士资守业，唐都秘术，莫继菁华。赵达能名，空嗟已矣！既乖七始之则，须正九章之科。
    ☆贺朝
    朝，越州人，天宝时山阴尉。
    ○对袭代封逃判
    〈丁长当代封逃，主司以有兄不录其弟。〉
    夏分五等，周开九命，国庸人爵，贻厥孙谋。青土白茅，将传乐却之室；裘掌锺鼎，必袭金张之家。丁既庆积山河，用光家国，不闻必复之业，旋有逋逃之让。荣命不顾，同颜阖之凿坯；遁迹方来，共丁鸿之蹈海。一去乡县，几变星霜，冀畴庸之有主，在是弟而可录。不谓政也无二，法不容私，终使长袭代封，沮元成之宏义；幼而时弃，允张纯之格言。
    ☆娄元颖
    元颖，天宝时进士。
    ○泰阶六符赋（以“元亨利贞”为韵）
    倬彼垂象，悠哉混元，列泰阶而有曜，应洪化而无言。历历映天，连光於维斗；昭昭初月，接影於轩辕。总而言之，三台之号修著；详而察也，六符之验斯存。圣人有以仰观於变，其教弥敦，今上握符正位，出震居尊。宫壶肃穆，岩廊政分，行其三无，庶钦崇乎道德；致其五至，洵光被乎乾坤。此上台所以曜而不昏也。若乃山川降精，卜梦斯并，野无遗彦，朝满群英。稷契夔龙，询谟乎三署；龚黄卓鲁，镇抚於百城。上下以之和睦，品物以之咸亨，此中台所以炯然而明矣。夫其群是赖，一艺必精，农无事而狎野，仕有禄而代耕。康衢之童，久娴於歌咏；击壤之老，无谢於生成。此下台所以皎尔而晶矣。故能驼烛寰瀛，交泰天地，信景烁兮物有序，降休徵兮灵必至。曷比夫两曜合璧，作祥瑞之一端；五星连珠，为太平之一致。况其照耀熠熠，其精纯粹，分辉既象於六爻，比影复侔於三事。盛其德而高其色，通乎微而洞其秘，大《易》所谓“自天之”，“吉无不利”者也。乃作歌曰：君臣穆兮纯化清，玉衡正兮泰阶平。嘉历数兮无极，配乾坤兮永贞。
    ☆郭向
    向，天宝时官太子尉。
    ○对选择卒史刑罚疑赦判
    〈有司选择卒史，以文学掌故备员，有比百石以上，诵多者先求之，不得诵如功令。又甲刑罚之疑，俱赦有司，并刑不上备，省科之。云适轻不服，诸罚有权。〉
    政以经邦揆务，刑以禁暴去邪，先王论於股肱，大《易》明其《噬嗑》。故贤能必左，小大以情，立纲纪於天官，作规模於秋典。其来尚矣，难可忽诸？才有所通，或徵诸管库；法有明象，乃著自星辰。所以掌故备员，择先文而後学；刑法俱赦，执有权而适轻。盖晁错惟勤，昔闻其任，吕刑高议，已尽其能。兴讼者何？秩既下於百石；折中者理，条不紊於三千。必也口无择言，身无择行，诵先王之典诰，有夫子之文章。自合升之司徒，而曰俊士，建功於当代，垂裕於後昆。未闻鸣鹤闻天，而乃吓鸱从事。诫宜改革，徒以盈庭，息乃讼端，寝乎功令。如有伦有要，不愆不忒，定国之庆溢高门，萧何之约在关中。虽并刑不上，亦片言可折，省之可罚，甲也有词，法贵从宽，难明与罪。
    ●卷四百九
    ☆崔甫
    甫字贻孙，太子宾客沔子。举进士，累迁中书舍人。德宗朝贬河南少尹，召拜门下侍郎同中书门下平章事，改中书侍郎。年六十薨，赠太傅，谥文贞。
    ○请召对待制官奏
    伏以先天二年令，群臣直日待制，以备顾问，自今以後，准元敕文官一品以下，更直待制。待奏事官尽退，然後趋出，便於两廊赐食，待进止，至酉时後放。陛下闲暇之际，时有召问，庶或上裨圣政。
    ○奏猫鼠议
    右。今月日，中使吴承倩宣进止，以笼盛猫鼠示百寮。臣闻天生万物，刚柔有性，圣人因之，垂训作则。《礼记郊特牲》篇曰：“迎猫，为其食田鼠也。”然则猫之食鼠，载在祀典，以其除害利人，虽微必录。今此猫对鼠不食，仁则仁矣，无乃失於性乎？鼠之为物，昼伏夜动，诗人赋之曰：“相鼠有体，人而无礼。”又曰：“硕鼠硕鼠，无食我黍。”其序曰：“贪而畏人，若大鼠也。”臣旋观之。虽云动物，异於麋鹿麇兔，彼皆以时杀获，为国家用。此鼠有害，亦何爱而曲全之？猫受人畜养，弃职不修，亦何异於法吏不勤触邪、疆吏不勤捍敌？又按礼部式具列三瑞，无猫不食鼠之目，以此称庆，臣所未详。伏以国家化洽理平，天符荐至，纷纶杂沓，史不绝书。今兹猫鼠，不可滥厕。若以刘向《五行传》论之，恐须申命宪司，察视贪吏，诫诸边候，无失徼巡，则猫能致功，鼠不为害。臣忝枢近，职司聪明，不揆狂愚，辄献公议。谨议。
    ○广丧朋友议
    殿中侍御史安定皇甫政，字公理，故尚书左丞之子，文行兼茂，不忝前烈，雅度精识，其俦盖寡。甫昔年尝为左丞使介，而公理又余之族甥，故狎焉。大历七年，余寓滁，而公理寓楚，适有来讯，示余以所著《丧朋友议》，余美其重礼义，有古之遗范，瞻望德门，轨躅无替，亦感思者之所慰幸也。公理又谂余曰：“政自从事於文，舅氏未尝以一言见诲，岂所望哉？盍示今议之利病，猗欤公理。”年未四十，班在赤墀，簪笔持简，为王近臣。顷又佐廉问，董淮海之部，名遂矣，权厚矣。固当缓步阔视，光车美服，为贵为达而已矣。乃不遗我讠叟狭，不略我衰惫念噬肤之戚，收门吏之旧，周爰谘询，以师道见待。吾亦何有，但美子之求益不倦。虽一勺而进，可以浸天壤；一卷之多，可以镇方域。况其渺弥既广，崭已峻，增之廓之，於成名乎必矣。皇甫氏有子哉！因览斯议，忽忆永泰中於穆鄂州宁会客席，与故湖南观察韦大夫之晋同宴，适值有发远书者，知郑郴州炅、知庞歙州，或以疾而殁，或遇戕於盗。韦氏出涕沱若而言曰：“二刺史之晋之交友也。”於是敛匕箸，离筵席，因归於所次而哭之三日。人来吊之者，韦则尽哀长号，不徒戚容而已。
    又间岁，甫佐江南西道连帅魏尚书，时属幕中之参佐有加官者，聚合乐饵，卜日为宴。宴前行人至，知团练副使考功邢郎中宇捐馆於荆南，邢与魏乡国接近，且琊郎中则诸魏之出，於尚书为内外昆弟。适受朝命，为尚书ヘ。仆感杜篑规平公之事，将入言於府主，请罢宴，若不可，则请彻乐卒事。而同列之士，恶我者嗤鄙之，词充刃於听，谓我樵夫农叟之智也。好我者颦戚而相诲曰：“慎无以方枘施圆凿，自取辱焉。”谆谆如不能已。仆懦夫也，因是而自悔。乃其宴也，大庖具酒车，倾郑卫之女，列於宾席之末，俳优侏儒，设於公堂之下。昼日不足，继之以烛，使膳平均值炊来酌曰：“旷饮斯！”必当见舆曳之无算，又焉得终其词哉？使我不言，适其宜也。今者追想，韦湖南犹孔门之训，其他则吾不知，因纵言之，以报公理。示之义当矣，又何以规？议既成，客谓甫曰：“韦湖南、魏江西二观察，颇尝知其风味，公直简谅，魏则先之，饰情强仁，韦之志也。今吾子之论，无乃剥魏而附韦乎？且子魏之上介也，论议不隐，恐非《春秋》内鲁故宋之义，盍辨焉？”甫应之曰：“噫！宁以他规我，是论也，吾复之熟之有日矣。韦湖南之晋饰情强仁，诚如来议。”《礼》不云乎，“先王制礼”，贤者俯面就之，不肖者企而及之。子张曰：“先王制礼，不敢不至焉。”韦氏之丧朋友，纵不由衷，说与夫二者之义合矣。吾虽欲不与，其可得哉？至於故府公魏尚书，公直简谅，清身敬职，郡人戴於下，朝听满於上，狼籍甚盛，岂造次之所尽哉？但於邢副使之丧，若忍悲而就宴，可谓哀乐失其节。乃《左氏传》所载乐祈告人曰：“君与叔孙其皆死乎！”及子招栾忧之谓也。若情不至焉，率而为宴，则《礼》经所谓直情而径行者，“戎狄之道也”，吾虽欲勿议，又不可得也。且吾之所论者，因皇甫公理所著《丧朋友议》，故纵言及之，非敢于定二观察之裒贬。韦湖南吾取节焉而已矣，来议又以吾尝为魏公使介，今兹著论，异於《春秋》隐鲁故宋者，兹又近而非中也。仆才虽不腆，中台之剧曹郎，且兼柱下史，有名於著定矣。受命为尚书介，弥缝润色之职事，安可见责以敬故君之礼。
