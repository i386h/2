<!-- { "loadSidebar": true } -->
墓林处士者永嘉何傅字商霖者也死年五十七所居墓林巷城中最深僻处也前二岁余数过焉草木稀疎而不荣败屋纔三间悉用故唐书黏之处士润泽详整如大人也对客为清逺之言其言以有财为累而以贫贱为得以即死为可足而无憾其忧诸子曰恐不能如我无过其釜爨常空而意气悠然未尝以微感人人亦忘其为贫也尝一日大雪道无行人处士与同巷朱伯鱼问余遂登郭公山富览亭之故基以望江北雪骤甚不已两袂皆积余不能忍寒饮酒而下处士独傍城隅度横彴彷徨折苇之间昬夜乃归以余所知于处士能不以非义干其虑而有冻饿自守之乐斯亦士之极致也岂可谓之非贤者欤处士自少攻为诗竟以成名殆其死也犹课某章未缮而卒男女七人其长者未冠也其幼者尚抱也死之日其友翁忱既禭敛之又率尝徃来者尽有赙焉始克葬于西山崇明寺旁铭曰古人有言曰天生五材民并用之厚薄不齐非圣莫司惟其不悲以刻于斯 

孟夫人墓志铭 

夫人姓仲氏扬州人曾祖迪功郎彦明祖赠正奉大夫将之父曰并字弥性左朝请大夫淮东安抚司参议官有俊名绍兴中夫人之夫名嵩朝奉郎直袐阁浙西安抚司参议官实少师信安郡王忠厚之次子也以才称其仕不究于年而夫人既寡后七年年五十有二以淳熈甲辰二月癸未卒七月丁酉合葬于常州无锡县富安乡许岘山五子曰夔宣义郎监秀州华亭县市舶务曰曾皆已亡曰猷宣义郎新监临安府楼店务曰导承奉郎新监秀州籴纳仓曰翔将仕郎两孙曰升曰桂孙一女最长适奉议郎通判筠州李大理夫人讳灵湛六岁诵周召南诗通其意识度过人信安王以恭俭律家夫人尤勤苦敬顺事夫训子率用寒素精义择语类先生长者之法言当家事精宻有断近智士丈夫所为也尝见佛者宗杲重其明悟使从其徒曰无着道人妙惣惣亦以其所知许之未三十即斋居蔬食除割世欲昼课经梵夜习禅观指月出之光自喻其性以为亘古今不能亏也将死子妇等前问细碎尽酬荅申衍契入照了幻妄嬉笑如常日亦异于人矣自诗书古文其录贤妇烈女莫不备闺阃之义严死生之际其后世敎微阙虽贤公卿大夫皆寄性命于禅佛及力不能守其说则荒愦恋结禅佛者亦笑之况妇人女子而能坚勇精进絶欲轻死宜其以为竒异希有高世不伦之行矣若夫人是也使其负如此之性质出于非禅佛之世而以夫专洁从一之操与诗书古文之称叅其贤行岂有高下之差乎余与猷导游嘉夫人之义而叹其不遇故序而铭之铭曰彼欲伊昬彼利伊尘郄灭不存以性为亲刚者能之伟欤夫人昔之称贤以法成身佩服孔伦图史是陈世异教差稽徳则均许岘之山水渊木囷终也可湮铭此不泯淳熈丙午正月朔龙泉叶某撰 

宣教郎通判平江府姚君墓志铭 

余友四明姚君洪卿淳熈十年十一月十三日终于苏州官舍余哭送其柩出盘门十二月十二日葬鄞县阳堂乡延寿寺山孤善长以状来请铭于是善长七岁而洪卿之死涉四年矣洪卿讳颕曾祖阜左迪功郎祖孚左奉议郎父孝全以承事郎致仕洪卿淳熈五年策进士第一授签书宁国军节度判官厅公事召为袐书省校书郎出添差通判平江府遂卒年三十四洪卿冲澹谨重特有雅量赐第时余与之同谢又同期集事甚久余察洪卿不以喜累志也洪卿之学勤苦兼洽其文精俊详实然退藏抑损常愿出人后既得盛名尤务审缓不急暴所长所歴之官皆人立欲以其材能自振迅者而洪卿摧敛锋鋭若不敢有所为其有所为惟恐人以为能也葢余复与之同官于呉而见其志益明业益习论天下事无不尽而最惓惓于当世所谓善人君子余然后窃叹国家以科目求士其偶然得之而前辈巨人皆繇此出而洪卿器端识逺益进而未已是其得人矣士之一身与其父母兄弟妻子皆系命于举选之得失何也以其荣悴异焉故得者莫不自以为天与之而又自以为一与者不复夺也今天与洪卿之荣如此而又夺之之峻如此且并其父母兄弟妻子之望皆失之何耶岂天固爱之而固忍之耶是殆有不可得晓者也士之饬身厉行不显于其时则传于后而已洪卿既首进士为馆职矣徒以得年之夭故不大见然犹当文有次官有业行有述而善长皆不能言也岂天之暂显之而终蔽之耶是又特难晓也呜呼此余所以记其所知之大意而不使洪卿之遂无传也洪卿二男曰善长曰某一女曰某夫人王氏今丞相冀国公之子也铭曰不以既与为通不以复夺为穷众人之荣如埃随风有孚其躬长短必终昭哉洪卿妥矣幽宫 

将仕郎嵇君墓记 

君讳居易字俟之家应天府宋城渡江为上虞人高祖翰林学士颕拒不献张尧封文者也曾祖景中将作监主簿祖立赠中奉大夫考讳琬朝请郎知袁州君用袁州恩补将仕郎铨试入等未及进官以淳熈十二年二月十七日卒明年八月二十三日从袁州墓右始宁乡宋家墺袝焉夫人赵氏余妇之异姓姑也故来求铭余未尝知君而视君之状曰事亲纯孝处已俭约有乃父风无子弟气习丧袁州也毁甚骨立因得风疾以死而已其辞方其事逸其美畧使余无所依以为述也辞之五六反夫人重介其仆谓余妇曰宣教平生辛苦既无官爵且减年寿一家之恨无复愬矣而塟无埋铭吾他日何以见吾夫于地下汝善请之吾弗得弗止也其词甚悲环聴者皆悲有泪下者余于是重夫人之欲以文字托其夫也其家庭之传夫妇之道必有可见者然媿夫终无所依以为述不能伸夫人所以托其夫之意葢君之子曰柟曰樗一女尚幼姑记以遗之使待夫柟若樗者长而能考君之行以告将续书矣宣教郎行太学正叶某记 

杜君墓志铭 

台州黄岩有善士曰杜君讳椿字大年学以厚其质不为浮华枝叶之言其行推已以恕人无矫厉崭絶之事其处家居乡自以为我士也凡为善与义而至于侵越其所守以涉于售誉取名之嫌者皆抑而不敢行故常足其分而已然其久而人自化服葢其质之不可掩也试于礼部不中当特奏名因谢不出年七十四而死乡人叹惜之淳熈十五年八月甲申君卒满三月二子烨知仁即葬君于善化乡亲仁里之樊川而致其壻林鼐之述来请铭烨为乡贡进士鼐余友也为承议郎通判筠州余观夫世人役于时之好恶而终其身求以狥外之绳墨为不足以卒丧其所立者多矣如君之安于一丘而能自信独乐耆老不倦以尽其死是可贤也故稍采其平生之大意而铭之君曾祖明祖谊父舜卿夫人商氏徐氏铭曰君尝榜其居之堂曰遗安义取龎公豫名其兆以牧之之樊川而自号樊翁死命其子敛用深衣葬用三月曰惟礼之从稼不使枯兮廪则不丰游于樊兮合族宗君最老而命歌兮和者幼童呜呼尔后之人兮无坠此风 

媛女瘗铭 

媛女始生能谁认俄病癎不省忆四年而夭将絶忽左右顾应荅累累长忾泪下与其母诀余多险艰垂四十矣初有二女连岁皆失之故与高氏颇自伤又伤媛之难成也葢媛以淳熈十四年七月二十八日死明日瘗钱塘门外寳胜寺后龙泉叶某记 

陈君墓志铭 

平阳陈岩字仲石自其成童智之所开师友问学而巳年进志立识通性明服所知于家而宗族慕焉信所行于里而乡党宾焉意愈高力愈下督责其身不使一日纵于慢游也奉持其心不使一思虑杂于邪妄也训于经讲于礼者必欲周于事逹于物不计事之异同时之先后也其可见者若此呜呼岩也父之巨子弟之任兄师之传人出而从宦国之修士也夫如木升而为材可抡如玉琢而为器可缫藉也夫不幸年三十有五淳熈十五年十二月四日卒明年三月葬于安仁其弟崇致其父及师之请曰愿有铭夫悲哀其志意之不及于成就此师友之所以为君痛也道丧久矣士不修其实职而皆以必用为贵偶不获用为憾志意之卓祗重累焉三代之时道尝行矣彼家淑其道人有其善孰从而尽用之然则寿夭一也用舍一也君子自得以正其命宜有人之所不及知者铭曰恤尔妇抚尔子父母之力止矣止而弗止斯石纪之 

朝散大夫主管建宁府武夷山冲佑观周先生墓志铭 

先生姓周氏讳淳中字仲古及进士第乞监潭州南岳庙敎授全州以心丧去又教授广徳军广徳之学自钱公辅洪兴祖先生增制学宫教以义利先后人用知劝满秩有咨其贤者共为荐改官知台州宁海县富人子育于伯父后乃愬父与赀不平傅狱累岁矣先生使并处一室为言鞠养旧恩可念也因相泣不复愬知州索民久欠甚急先生争不可又以故乞监岳庙去朝廷将用之先生辞焉为主管淮西安抚司机宜文字帅欲奏邉状必请先生乃具还授茶陵军使茶陵阙逺故求之已而遂乞主管台州崇道观成都府玉局观授淮东安抚司参议官当上又乞主管建宁府武夷山冲佑观淳熈十六年五月已未卒积年六十八阶至朝散大夫先生温州瑞安县人居三港镇之西初买废山躬执锄镰烧地种木稍凿平为宅既久则大竹长杉回合蔽亏绮岚绀池焕霍房户先生出仕之日少退休之曰多常终岁闭门花香鸟鸣畅然怡适不问外事间从市上负贩错杂见者惊异谓为古人先生与人尽恭能推善逊强不使人以其薄仕进为出巳上故行高而人不忌着文集十巻春秋说约六巻曰昌龄者曾王父也曰赠宣教惟良者王父也曰大宗正丞赠中大夫之翰者皇考也娶林氏将作少监待问之女封宜人有四男子<木畟>迪功郎新福州永福县主簿橚未命枬先卒枋太学进士两壻曰刘用晦林必大孙男三人焘烈熈孙女二人九月壬申<木畟>等葬先生于来暮乡龟岩大宗正丞以节廉重人恨其不得为谏官御史先生仍祈退逺利诡世无悔迄再不显铭曰凡仕之初岂异乎民超卑跨尊奴使厥神又于其间突兀轮囷智不能周并伤乃身取物之残盻睨嚬呻勤拾涕洟味其芳辛吁嗟先生退以自珍冗不希荣屈不望伸有来招之亦莫汝狥不以为高所永者仁异彼区区计伐称勲如编羣羽附诸坚珉我述斯铭无堕后闻 

太硕人臧氏墓志铭 

