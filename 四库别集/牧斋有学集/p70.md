<!-- { "loadSidebar": true } -->
　　仲通讳时亨，常州无锡人。高祖补庵先生，讳云，举进士，官刑部郎。曾祖鸿胪复诚，祖光禄之亢，父守吾先生珍聘，母陆氏。娶顾氏，继毛氏，生二子，瞻祖、祀祖也。葬在某地之阡。华在南齐以孝子显名，三十一世至仲通，右股以疗母父，病革舍命，吁天请代，人谓华世有孝子。补庵为邵文庄入室弟子，实开东林讲席。仲通学于高忠宪，考德问业，镞砺风节，犹补庵之于二泉也。人谓补庵有孙，少承守吾家学，离经博习，涵畜演迤，作为制义，驱涛涌云，抠衣讲论，执经满堂，表攵先德。其父遂以诸生祀瞽宗，人谓守吾有子。忠宪之被急征也，仲通先期刺知之。忠宪从颂整衣冠，依彭咸之遗则，仲通相之也。奄党诘责漏泄，诏旨甚厉，人咸指目仲通。陆儒人告其夫，儿能为范滂可矣，二老人复何忧？监司素重仲通，不竟问。仲通意自如也。忠宪既殁，仲通褒衣大带，自命东林弟子。文文肃公、倪文正诸公交口荐樽，门弟子日益进，井邑迁改，介居野哭。著《春秋法鉴录》，笺注《易》、《书》、《三礼》，其书满家。甲乙以后，蜚语连染，命在漏刻。仲通口讲指画，著书不辍。曰：“吾向者分握三寸管，从忠宪于地下，今迟之二十年矣。”嗟夫！忠宪死于昔日，则为汉之萧望之，仲通其朱游也。令忠宪不死于昔日，则必为宋之文履善，仲通其谢翱也。仲通之师弟与东林相终始，其自命东林弟子宜也。仲通介特自爱，豁达好施予，患难相死，德不望报。尝之绍兴，过故人，关司理道闻王生冤，扼腕白之，司理属具牒平反。仲通翻阅案牍，甫削稿，竟顾茫茫然，目因是失明。乱后两遘大狱，卒以瞽免，人以是知有天道也。钱谦益曰：近世东林之党论有宋之伪学也，古之讲学者，使人学为仁义，以孝弟为大坊。而世之所恶于讲学者，凡以禁人之为忠孝而已。忠孝之名不可禁，则巧指之曰伪学。学而伪，则忠孝胥伪矣。伪忠孝之禁立，则真不忠、真不孝者，一无鲠避，而世道于是乎陆沉矣。仲通澡身浴德，砥砺廉隅，孤立于师友雕落、讲肆崩之后，岂非东林之收子与？惟仲通为真孝，为真忠，为东林之收子，则畴昔之规重矩叠，岿然师表者，相与出力挤之，不尽不止，独何心焉与？数十年来，忠臣孝子既与国家同尽矣，而纤儿壬人，恶直丑正，蜾嬴相负，不可终穷。今之追﹃东林斥为党魁戎首者，彼诚以忠孝为厉己，必欲斩艾之，俾无易种，其流毒不滋よ与？予之铭仲通也，匪仲通是为，庶几藉以谗说于斯世，且使斯人之徒或闻而少愧也。既又长言以为之辞，并写余之所以哀仲通者。其辞曰：
　　谓子有目兮，孰霍而蒙之？谓为无目兮，胡昭质之不亏？梁崩及兮天柱隳，昧芥目于一尘兮，炯千秋之在斯。嗟十目兮徒尔为，金销石泐兮党论不施。五纬芒寒兮砥柱曷夷，刻好辞于琬琰兮，宜陵谷其永垂。
　　【周安期墓志铭】
　　故太宰吴江周恭肃公有曾孙二人，曰永年，字安期；宗建，字季侯。与余俱壬午生，以书生定交。余与季侯同举万历丙午，相继中甲科。季侯入西台，忤奄，拷死，赐谥忠毅。而安期为老生自如。季侯殁，安期视余兄弟之好，益亲，故予知安期为详。余初交安期，才名惊爆，不自矜重。攒头摩腹，输写情愫。久与共居而不能舍以去，其待后门下士亦然。诸公贵人声迹击戛，争罗致安期，安期披襟升座，轩豁谈笑，不为町，卒亦无所附丽。邦君大夫虚左延伫，笺表撰述必以请。材官小胥错迹道路间，值诸旗亭、酒楼，捉败管，舍寸幅，落笔声簇簇然。缘手付去，终不因是有所陈请。以是知其人乐易通脱，超然俊人胜流也。为诗文多不起草，宾朋唱酬，离筵赠处，丝肉喧阗，骊驹促数，笔酣墨饱，倚待数千百言，旁人愕眙惊倒，安期亦都卢一笑。以是叹其敏捷，而惜其不能深思，徒与时人相骋逐也。
　　父季华府君笃老，安期扶侍如婴儿。与二弟践更侍寝，以终其身，其哭季侯也，过时而悲。二弟善小词，工画，出以示余，喜见颜面，不啻身为之也。家世奉佛，王母薛夫人禅定坐脱，安期禀承父叔，刻藏饭僧，誓终紫柏。付嘱穷老尽气，若营其私。盖能以儒修梵行、称其家风者也。晚年撰《吴都法乘馀》百卷，蠹简翰，搜罗旁魄，其大意归宗紫柏一灯，标此土之眼目。又以其间排缵掌故，访求时务，庶几所谓用我以往者。弘光南渡，诒余书数万言，条列东南战守、中兴建置事宜，凿凿可施用。余将疏荐而未遑也。乱后移家西山，与余执手嘘，酒半脱帽，垂顶童然，顾影长叹，以谓老可践而死可贳也。丁亥八月，发病不汗卒。无子，以季弟之子人收为后，生四女，皆适士人。与其妻沈氏合葬吴县之藤箐山。既葬，弟永言、永肩泣而言曰：“吾兄已矣，其生不获以功名显，有志于文章禅悦，皆有绪言而未竟也。夫子其何以表之，使其无憾于土中乎？”余曰：“安期学道人也，功名之与文章，其能立与否，皆有命焉，我知其无馀憾也。”安期植善根深矣。佛言食少金刚，终当穿骨，安期之食金刚不为少矣。虽未临终正定所有，善根不唐捐，不沦坠，佛有要言，可无疑也。而吾与子何足以知之？姑略次其生平，以志于墓。又长言以为之词，庶几并写予之所以哀安期者。其辞曰：
　　岁在敦兮，三人以降。先弱一个兮，碧血如虹。惟我与尔兮，宛晚过从。俯仰昔游兮，飒如雨风。吴趋清嘉兮，宛雒雍容。春明柳市兮，夕阳花宫。染翰未兮，酒杯不空。浮图矗矢兮，长桥漂红。梵志归来兮，皤然两翁。又俾我独兮，如{厥虫}失蛩。斫词告哀兮，归命法幢。长夜一灯兮，庶吾子之不梦。
　　【隐湖毛君墓志铭】
　　兵兴以来，海内雄俊君子不与劫灰俱烬者，豫章萧伯玉、徐巨源，德州卢德水，华州郭胤伯。浮囊片纸，异世相存，各以身在相慰藉。不及十年，寝门之外赴哭踵至。余乃喟然叹曰：古之老于乡者，杖屦来往，在在东阡，在在北陌。今诸君子虽往矣，江乡百里，鸡豚近局，南村河渚之间，尚有人焉，吾犹不患乎无徒也。少年间黄子子羽、毛子子晋相继捐馆舍，咸请余坐榻前抗手诀别。嗟夫！陆平原年四十作《叹逝赋》，以涂暮意迮为感。今余老耄残躯，惯为朋友送死，世咸指目以为怪鸟恶物，而余亦不复敢以求友累人，所谓托末契于后生者，将安之乎，斯其可哀也已。
　　子晋初名凤苞，晚更名晋，世居虞山东湖。父清，孝弟力田，为乡三老，而子晋奋起为儒，通明好古，强记博览，不屑俪花斗叶，争妍削间。壮从余游，益深知学问之指意。谓经术之学，原本汉唐。儒者远祖新安，近考馀姚，不复知古人先河后海之义。代各有史，史各有事有文，虽东莱、武进以巨儒事钩纂要，以岐枝割剥，使人不得见宇宙之大全。故于经史全书勘雠流布，务使学者穷其源流，审其津涉。其他访佚典，搜秘文，皆用以裨辅其正学。于是缥囊缃帙，毛氏之书走天下，而知其标准者或鲜矣。经史既竣，则有事于佛藏，军持在户，贝多滥几，捐衣削食，终其身芒芒如也。盖世之好学者有矣。其于内、外二典，世出、世间之法，兼营并力，如饥渴之求饮食，殆未有如子晋者也。余老归空门，揆弃世间文字，每思以经史旧学朱黄油素之绪言，悉委付于子晋。子晋晚思入道，观余笺注《首楞般若》，则又思刊落枝叶，回向文字因缘以从事于余，而今皆不可得矣。悠悠人世，可为兴悲，岂但东阡、北陌而已哉？
　　子晋为人孝友恭谨，迟重不泄，交知满天下。平生最受知者，故令应山杨忠烈公。所庄事者，缪布衣仲淳、张冢宰金铭、萧太常伯玉也。与人交不翕热，抚王德操之孤恤，吴去尘、沈璧甫之亡，皆有终始。著书满家，多未削稿。其子皆镞砺耆学，能┑而读之，异时有闻焉。子晋娶范氏、康氏，继严氏，生五子，襄、褒、衮、表、。襄、衮皆先卒。女四人，孙男女十一人。生于己亥岁之正月五日，卒于己亥岁之七月二十七日，年六十有一。越三年，辛丑十一月朔，葬于戈庄之祖茔。铭曰：
　　君为举子，提笔如虹。丁卯锁院，悖于掌梦。明远丽谯，蟠龙正中。口衔珠书，山字冠空。两幡旁列，史右经东。明年改元，岁集辰龙。高山崔巍，观象在崇。爰刻经史，敬嗣辟雍。秦镜汉囊，表应受终。鲁诰既藏，竺坟攸崇。玉牒缥笔，昱耀龙宫。劫尘浩然，噩梦冲冲。维兹吉梦，帝命克从。如填如，有丘宛隆。文字海光，长贲柏松。
　　【王德操墓志铭】
　　吴有隐君子曰王君德操，讳人鉴。先世隐沦，持斋奉佛，德操与其父生不茹荤血，俗人谓之胎素。德操疏眉削颐，面色窈黄，振衣，风骨棱棱，然望之知非腥腐酒肉人也。年十七学诗，从居节士贞游，士贞得句法于王伯，德操经其指授，遂以名家。其称诗和平婉约，似其为人。朱弦清，不务嘈，清气宿心发于妙指，非以学而能也。家居彩云桥下，老屋席门，蛸网户。客至，樵苏不爨，清谈移日。已而垂帘闭肆，佛火青荧，膜拜趺坐，居然退院老僧矣。吴阊诗酒之社，德操未尝不往。轩盖杂Ш，笑语喧う，游尘飞埃，坌集筵几，德操颓然其中，如入禅观。已事而竣，犹无与也。轻ザ短屐，薄游吴越间，与名公高人沿讨风雅，眺览名胜，意有所之，幞被便去。曹能始叹曰：“此道人可以弹铗客目之邪？”少授金刚于耶溪法师，中年走曹溪，礼大鉴肉身，承事憨山和尚，归授记云栖命，名广宝法筵，清众投迹如市，名僧老衲半为伴侣。与草衣道人为尘外交，红笺小字频数问遗。斋庐瓶拂，每杂著怀袖间。余题其小像曰：“犹有闲情难忘却，虎丘明月马塍花。”德操微笑而已。德操年六十九始举一子，小字曰四郎，辟三姊也。崇祯甲戌秋，余与李孟芳、毛子晋偕过，德操酌酒布席，命四郎出拜，孟芳曰：“德操意郑重付嘱，将以稚子累子晋，而以墓中之石累牧翁也。”越庚辰年十月，德操卒，其孤沩依子晋以长，娶鱼开封侃之孙女，黾勉持家，亦既抱子。而德操葬于浒关外竹青塘白石山，未有刻文，沩谋于子晋，奉德操遗言，拜而有请。呜呼！余忍不铭？沩字僧，所谓四郎者也。沩与其子亦胎素如其父、祖。铭曰：
　　中吴遗民，自王宾迨。邢参落落，闾史穆穆。德操避世，墙东蓬蒿没齿，履和养素，贞不绝俗，斯亦可矣。旌行表微，续往哲之记，以俟君子。
　　【薛更生墓志铭】
