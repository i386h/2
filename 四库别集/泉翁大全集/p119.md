<!-- { "loadSidebar": true } -->
　　乎？今夫为吴子之言者，以为兵取胜而已矣。诚使如起之法，一人教十焉，十人教百焉，百人教千焉，千人教万焉，万人教三军焉。是三军之士，万统於千也，千统於百也，百统於十也，十统於一人也。一人也者，将之谓也。夫三军之士统於将，将士相联而莫之解也。其教之也，鼓而进之，金而退之；圆而方之，方而圆之；坐而起之，起而坐之；行而止之，止而行之；左而右之，右而左之；前而后之，后而前之；分而合之，合而分；结而解之，解而结之；人习其变，士尽其能，而不可已也。故能以近待远，以佚待劳；以饱待饥，如根而乾，乾而枝，而不可拔也。缩伸分合，如身之於臂，臂之於指，而不可乱也。其分定也。此韩信之兵，待之所以多多益善也。何霸强之疵？且圣人者盖亦有之矣。孔子『以不教民战，是谓弃之。』又曰：『善人教民七年，亦可以即戎。』其亦何以异於是？」曰：「是不然，以不教民战，是教之在先也，非教以战也。教民而后可即戎也，非教以即戎也。此义利之所以辨也。孟轲氏曰：『壮者以暇日修其孝弟忠信，入以事父兄，出以事长上，可使制挺以挞秦、楚之坚甲利兵。』此孔子教民之意也。」曰：「然则武王不愆於六步七步而止齐，四伐五伐六伐而止齐。甘誓亦曰：『不攻於左右，不恭命，汝则拏戮。』非教戒乎？」曰：「武王教之於素矣，至是临事而惧，乃申严之也。且为吴子之说者，皆以为其法足恃矣。然而恃强者，凡遇强於我者，则废矣。恃诈者，凡遇诈於我者，则废矣。是故权诈之兵不足以当节制，节制之兵不足以当仁义。夫惟仁义之兵，斯无敌於天下矣。」「然则仁义之兵不教戒矣乎？」曰：「教戒於素，所以为仁义也。昔者黄帝立丘乘之法以寓军。周官之制，内而乡遂都鄙，外而方伯连师，丘井立而兵农一。天子岁三田以供宾祭，所以教孝弟也；因而节之，以教人也；亲执路鼓以临之，教之坐作进退之节，而寓礼让疾徐之仪。上下有等，然而众知尊君亲上之义矣。老少有伦，然而众知孝亲敬长之义矣。闾井有亲，然而众知睦邻恤众之义矣。不用命有刑，然而众知生死荣辱之义矣。相保相爱，刑罚庆赏相及，彼其教戒之者有素定也。夫上以孝弟忠信教其下，而下不以孝弟忠信自为者，非人也。以孝弟忠信自为，一旦有事而不相死者，非人也。故其民也，居则为比闾族党之人，出则为伍两军师之制。其卿大夫也，居则为六卿之长，出则为六师之帅。此仁义之兵所以不劳而无敌於天下也。诸葛武侯亦云：『教之以礼义，诲之以忠信，戒之以典刑，威之以赏罚，故人知劝。』盖有以识此矣。今以素教之民，与夫教战之民，其心之所乐而强从者，为何如哉？彼倒戈离心之旅，与同德无敌之师，其所乐所强，固亦有间矣。此又义利安危之辩也。」 
　　
　　君子笃恭而天下平论吏部考满 
　　
　　观圣人所以普天下之化，盖亦可以知一本矣。道一本也，而惑者二之。二故离，离故杂，杂者乱之所由生也。一故合，合故纯，纯者治之所由生也。故曰：纯，王之道也。道包乎治，治不外乎道，恭敬者，所以致道而成天下之治也。以予观於中庸，而知王道之易易也。本之於不睹不闻，而用至於三千三百，自三千三百而归之於无声无臭，至易简也。夫无声无臭，不睹不闻，则笃恭之谓也。三千三百，则平治之谓也。道中庸者，至此焉尽矣。是故为此言者，其有忧乎！忧语用者之离夫体也，忧语本者之离夫用，而本非其本於天者也。本於天者，性也，故本诸性而道具焉，本诸体而用全焉，本诸中而和生焉，修道致中和而位育成焉，是故一本也。惟一也，故能贯天下之几；惟几也，故能成天下之务。易曰：「敬以直内，义以方外。」「和顺於道德，而理於义。」其几也。故能弥纶天地之道，辅相天地之宜，以左右民。非天下之至一，其孰能与於此！是故可与知笃恭平治之道，体用显微，一原而无间矣。难者曰：然则斯道也，与老氏之无为自定，无欲清净者，奚以异？曰：君子之道，本诸性，性者天地万物之一原也。今夫山木，自根而乾而枝，一气之贯也。截木之枝而取其根曰木，可乎？老氏之清净无为是也，其诸异乎中庸之道也。是故所谓恭者，非释、老之离人绝物，死灰槁木，以为恭也。离人绝物，死灰槁木，以为恭者，截木之枝而取其根之类也。所谓恭者，自心而意、而身、而家、而国、而天下，而笃之也。笃之也者，缉熙敬止之谓也。敬立而动静混矣，动静混而体用一矣，体用一而道行乎其中矣，道行乎其中而天下化成矣。天下化成，可大之业也；笃恭，可久之德也。是故敬也者，兼包万事而无外，曲成万物而无遗，德普而化，业成而无方。德其本也，业其用也，其致一也。夫治无内外，道无动静，敬亦无内外，无动静。无内外，无动静，所以立敬体道而成治也。无动静，是以至大生焉；无内外，是以至广成焉。普至大者，其敬乎！成至广者，其治乎！至大者德，至广者业，盛德大业，其致一也。是故圣人知崇而礼卑，崇法天，卑法地，天包乎地，知兼乎礼。普万物而生之者，其天乎！承万化而终之者，其地乎！知天之普物，斯知笃恭矣；知地之承化，斯知平治矣。而谓天地曰二，可乎？是故可与语至一矣。故君子者，敬之於未喜，以及於其所喜，喜得其正，则赏善之政行於天下，而天下劝矣。敬之於未怒，以及於其所怒，怒得其正，则罚恶之政行於天下，而天下惩矣。敬之於未哀，以及於其所哀，哀得其正，则不忍之政行於天下，而天下不失所矣。敬之於未乐，以及於其所乐，乐得其正，则礼乐之政行於天下，而天下太和矣。知劝则民日迁善，知惩则民且有耻，不失所则无穷民，俗太和则无怨咨。夫迁善有耻，而无穷怨，则於变时雍，熙皞之治臻矣。故大赏与天地同春，大罚与天地同秋，大惠与天地同德，大乐与天地同和。圣人所以享无为之治者，用此道也。夫於变时雍熙皞之治，与天地同流，匪难致也，在喜怒哀乐情性之间也。喜怒哀乐之正匪在乎他也，一念笃恭之致也，故曰一。此圣人所以无为而治也。若曰：「吾笃恭於此，而天下自平。」语体而遗用，语内而遗外，乃释、老离人绝物、清净化民之说，非圣人之所谓无为也，故曰二。盖尝考诸中庸矣，曰「戒惧慎独」也，曰「大本达道」也，曰「时中」也，曰「好问、好察、执中」也，曰「择善服膺」也，曰「造端察天地」也，曰「忠恕」也，曰「素位而行」也，曰「达道达德，知之成功而一」也，曰「好学、力行、知耻」也，曰「明善、诚身」也，曰「学、问、思、辨、笃行」也，曰「自成自道」也，曰「至诚不息」也，「纯亦不已」也，曰「尊德性、道问学」也。曰「溥博渊泉」也，「立大本」也，曰「不愧屋漏」，「不动、不言、而敬信」也，是皆笃恭之类也，然而天下平由之矣。曰「修道致中和而位育」也，曰「文、武、周公之孝而制礼」也，曰「为天下国家有九经」也，曰「悠远、博厚、而高明」也，曰「礼仪、威仪」也，曰：「议礼、制度、考文」也，曰「民敬、信、悦、而尊亲」也，曰「经纶大经」也，皆平天下之类也，然而笃恭本之矣。本末体用一以贯之，此中庸之所以为至乎！癸未 
　　
　　孔门传授心法论都察院考满 
　　
