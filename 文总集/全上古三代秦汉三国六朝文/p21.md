<!-- { "loadSidebar": true } -->
　　鬻子曰：「欲刚，必以柔守之；欲强，必以弱保之。积於柔必刚，积於弱必强。观其所积，以知祸福之乡。强胜不若已，至於若已者刚；柔胜出於已者，其力不可量。」（《列子。黄帝》）
　　鬻熊语文王曰：「自长非所增，自短非所损，算之所亡若何？」（《列子。力命》）
　　鬻子曰：「去名者无忧。」（同上）
　　周文王问於鬻子曰：「敢问君子将入其职，则於其民也何如？」鬻子对曰：「唯，疑。请以上世之政诏於君王。《政》曰：「君子将入其职，则於其民也，旭旭然如日之始出也。」」周文王曰：「受命矣。」曰：「君子既入其职，则於其民也何若？」对曰：「君子既入其职，则於其民也。々《御览》引一注云音汉）然如日之正中也。」周文王曰：「受命矣。」曰：「君子既去其职，则於其民也。何若？」对曰：「君子既去其职，则于其民也，暗暗然如日之已入也。故君子将入而旭旭者，义先闻也；既入而々者，民保其福也；既去而暗暗者，民失其教也。」周文王曰：「受命失。」（胡维新本贾谊《新书。修政语》下，宋本《御览》三）
　　周武王问於鬻子曰：「寡人愿守而必存，攻而必得，战而必胜，则吾为此柰何？」鬻子对曰：「唯攻守而胜乎同道，而和与严其备也。故曰和可以守，而严可以守，而严不若和之固也；和可以攻，而严可以攻，而严不若和之得也；和可以战，而严可以战，而严不若和之胜也，则唯由和而可也。故诸侯发政施令，政平於人者，谓之文政矣。诸侯接士而使吏，礼恭於人者，谓之文礼矣。诸侯听狱断刑，治仁於人者，谓之文诛矣。故三文立于政，行於礼，陈於刑，由此守而不存，攻而不得，战而不胜者，自古而至於今，自天地之辟也，未之尝闻也。今也君王欲守而必存，攻而必得，战而必胜，则唯由此也而可也。」周武王曰：「受命矣。」（贾谊《新书。修政语》下，《长短经。政体》）
　　周成王年六岁，即位享国，亲以其身见於鬻子之家而问焉，曰：「昔者先王与子修道而道修，寡人之望也。亦愿以教。敢问兴国之道柰何？」鬻子对曰：「唯，疑。请以上世之政诏於君王，《政》曰：「兴国之道，君思善则行之，君闻善则行之，君知善则行之，位敬而常之，行信而长之。」则兴国之道也。」周成王曰：「受命矣。」（贾谊《新书。修政语》下）
　　周成王曰：「敢问於道之要柰何？」鬻子对曰：「唯，疑。请以上世之政诏於君王。《政》曰：「为人下者敬而肃，为人上者恭而仁，为人君者敬士爱民，以终其身。」此道之要也。」周成王曰：「受命矣。」（同上）
　　周成王曰：「敢问治国之道若何？」鬻子对曰：「唯，疑。请以上世之政诏於君王。《政》曰：「治国之道，上忠於主，而中敬其士，而下爱其民。」故上忠其主者，非以道义，则无以入忠也。而中敬其士，不以礼节，则无以谕敬也。而下爱其民，非以忠信，则无以谕爱也。故忠信行於民，而礼节谕於士。道义入於上，则治国之道也。虽治天下者，由此而已。」周成王曰：「受命矣。」（同上）
　　周成王曰：「寡人闻之，有上人者，有下人者，有贤人者，有不肖人者，有智人者，有愚人者。敢问上下之人何以为异？」鬻子对曰：「唯，疑。请以上世之政诏於君王。《政》曰：「凡人者，若贵若贱，若幼若老，闻道志而藏之，知道善而行之，上人矣。闻道而弗取藏也，知道而弗取行也，则谓之下人也。」故夫行者善，则谓之贤人矣；行者恶，则谓之不肖矣。故夫言者善，则谓之智矣，言者不善，则谓之愚矣。故智愚之人有其辞矣，贤不肖之人别其行矣，上下之人等其志矣。」周成王曰：「受命矣。」（同上）
　　周成王问於鬻子曰：「寡人闻之，圣人在上位，使民富且寿」云。若夫富，则可为也；若夫寿，则不在天乎？」鬻子对曰：「唯，疑。请以上世之政诏於君王。《政》曰「圣人在上位，则天下不死军兵之事，故诸侯不私相攻，而民不私相斗阋，不私相杀也。」故圣王在上位，则民免於一死，而得一生矣。圣王在上，则君积於道，而吏积於德，而民积於用力，故妇人为其所衣，丈夫为其所食，则民无冻馁矣。故圣王在上，则民免於二死而得二生矣。圣王在上，则君积於仁，而吏积於爱，而民积於顺，则刑罚废矣，而民无大过之诛。故圣王在上，则民免於三死而得三生矣。圣王在上，则使民有时，而用之有节，则民无疠疾矣。故圣王在上，则民免於四死而得四生矣。故圣王在上，则使盈境内兴贤良以禁邪恶，故贤人必用，而不肖人不作，则己得其命矣。故夫富且寿者，圣王之功也。」周成王曰：「受命矣。」（贾谊《新书。修政语》下，《御览》八十四）
　　昔者黄帝年十岁，知神农之非，而改其政，使四面从五圣。（《北堂书钞》十一，《御览》七十九。此条当在今本「昔者帝颛顼年十五」之上）
　　昔文王见鬻子，年九十（《御览》作「鬻子年九十见文王」，）文王曰：「嘻，老矣。」鬻子曰：「若使臣捕虎逐麋，则臣已老矣。使臣坐策国事，则臣年尚少。」因立为师。（《意林》一，《御览》三百八十三）
　　武王率兵车以伐纣，纣虎旅百万，陈于商郊，起自黄鸟，讫于赤斧，走如疾风，声如振霆，三军之士，靡不失色。武王乃命太公把旄以麾之，纣军反走。（《文选。任彦升宣德皇后令》注，《史孝山出师颂》注，《范蔚宗光武纪赞》注，《御览》三百一）
　　◎楚文王
　　王名赀，武王熊通子，鬻熊十九世孙。始都郢。
　　◇仆区之法
　　盗所隐器，与盗同罪。（《左传》昭七年芋尹无宇引：「吾先君文王作《仆区之法》。」注：「仆区，刑书名。」）
　　◇楚成王
　　王名，一云名恽，文王子。弑兄杜敖而代立，在位四十六年，为其子商臣所弑，谥曰成王。
　　◇号令国中
　　寡人之所明於人君者，莫如桓公；所贤於人臣者，莫如管仲。明其君而贤其臣，寡人愿事之。谁能为我交齐者，寡人不爱封侯之君焉。（《管子。霸形》）
　　◎楚庄王
　　王名旅，一云名侣，成王孙，穆王子。在位二十三年，谥曰庄王。
　　◇初即位令国中
　　有敢谏者，死无赦。（《史记。楚世家》）
　　◇又令
　　寡人恶为臣而遽谏其君者，今寡人有国家，立社稷，有谏则死，无赦。（《说苑。正谏》：「楚庄王立为君，三年不听朝，乃令於国。」）
　　◇葬马令
　　有敢以马谏者，罪至死。（《史记。滑稽传》）
　　◇勤箴
　　民生在勤，勤则不匮。（《左传》宣十二年）
　　◇与宋人盟
　　我无尔诈，尔无我虞。（《左传》宣十五年）
　　◇茅门法
　　群臣大夫诸公子入朝，马践ニ者，廷理斩其，戮其御。（《韩非子。外储说右》上）
　　◎楚平王
　　王名居，初名弃疾，共王幼子，庄王之庶孙。以灵王之末为乱，入立，在位十三年，谥曰平王。
　　◇过郑誓
　　有犯命者，君子废，小人降。（《左传》昭六年，楚公子弃疾如晋，过郑，禁刍牧采樵，不入田，不樵树，不采艺，不抽屋，不强モ，誓曰云云。）
　　◎公子比
　　比字子干，庄王之庶孙。康王以为右尹，灵王行弑自立，惧祸出奔晋。居十三年，观从迎立之，立十馀日，为其弟平王所逼自杀。葬于訾，谓之訾敖，亦曰初王。
　　◇下法死灵王
　　有敢饷王从王者，罪及三族。（《史记。楚世家》：「灵王行过故钅人求食，钅人曰：「新王下法。」」）
　　◎敖
　　敖字孙叔，又字艾猎，一云名饶，字叔敖（《隶释》三。案《世本》又以艾猎为叔、敖之兄）楚之期思人，司马子。贾为越椒所杀，坐废。寻以虞丘荐为令尹，病疽死。
　　◇将死戒其子
　　王数封我矣，吾不受也。为我死，王则封汝，必无受利地。楚、越之间有寝之丘者，此其地不利，而名甚恶（《史记。正义》引作「其为地不利，而前有妒谷，後有戾丘，其名恶。」案《淮南子》注：「寝丘，今汝南固始地，前有垢谷，後有庄丘，名恶。」）荆人畏鬼而越人信礻几，可长有者，其唯此也。（《吕氏春秋。异宝》，又《史记。滑稽传。正义》，《後汉。郭丹传》注，并引《吕氏春秋》。案此文亦见《列子。说符》、《淮南人间训》）
　　◎屈到
　　到字子夕，屈荡子，令尹子木父。事楚共王为乡。
　　◇祭典
　　国君有牛享，大夫有羊馈，士有豚犬之奠，庶人有鱼灸之荐，笾豆脯醢，则上下共之，不羞珍异，不陈庶侈。（《楚语》上）
　　◎观从
　　从字子玉，故楚大夫观起子。谋复蔡，迎楚公子比于晋而立之。比寻败，平王即位，以为卜尹，遂复蔡，立蔡平公。
　　◇令乾，师众
　　国有王矣。先归复爵邑田室，後者迁之。（《史记。楚世家》：观从从师于乾，令楚众云云，楚众皆溃，去灵王而归。）
　　◎沈诸梁
　　诸梁字子高，楚叶县尹，故称叶公。白公之乱，入兼令尹司马。事平，归老于叶。
　　◇顾命
　　毋以小谋败大作，毋以嬖御人疾庄后，毋以嬖御士疾庄士大夫卿士。（《礼记。缁衣》引叶公之顾命云云，注：「叶公，楚县公叶公子高也。临死遗书曰《顾命》」。案此文见《逸周书。祭公篇》。叶乃祭字之误，郑望文为解，非其实也。今姑从郑录之。）
　　◎吴起
　　起，卫人。师事曾子，仕鲁，去之魏，事魏文侯武侯，为西河守。公叔害之，去之楚，楚悼王以为相。有《兵法》一卷。
　　◇南门令
　　有能徙此於南门之外者，赐之上田上宅。（《韩非子。内储说上》：「吴起为西河守，秦有小亭临境，起欲攻之，不足以徵甲兵，乃倚一车辕於北门之外而令之。」）
　　◇西门令
　　有能徙此於西门之外者，赐之如初。（同上：「俄又置一石赤菽东门之外，而令之。」）
　　◇攻秦亭令
　　明日且攻亭，有能先登，仕之国大夫，赐之上田宅。（同上：「乃下令大夫。」）
　　◇又南门令
　　明日有人偾南门之外表者，仕长大夫。（《吕氏春秋。慎小》：「吴起治西河，欲谕其信於民，夜日置表於南门之外，令於邑中。」）
　　◎黄歇
　　歇，楚人。仕顷襄王至左徒。考烈王即位，以为令尹，封於吴，号春申君。为李园所杀。
　　◇上书说秦昭王
