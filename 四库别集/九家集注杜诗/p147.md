<!-- { "loadSidebar": true } -->
　　峡内多云雨秋来尚鬰蒸【髙唐赋云旦为朝云暮为行雨应璩书处凉防而有鬰蒸之烦　赵云上句普言三峡一带之地与忠州三峡内同义下句谓楚地之多热也】逺山朝白帝【见上白帝城诗注】深水谒【一作出】夷陵【峡山有夷陵县　赵云上句説防州葢公之所在也下句説峡州刘使君之所在也谒或作出非盖水至夷陵而愈深所以谓之谒用对朝字为工耳】迟暮嗟为客西南喜得朋【易西南得朋　赵云上句所以成在白帝城句下句所以成望夷陵之句楚词伤美人之迟暮陵士冲叹逝赋托木契子后生余将老而为客得朋指言刘使君大扺四川皆在中州之西南文人于恰好处不放过一句説防一句説峡此亦双纪格】哀猿更起坐落鴈失飞腾【赵云上句谓闻猿啸之声悲哀不觉起坐更平声下句则以譬其身如鴈之落而困于飞翔也】伏枕思琼树【江淹古别离云愿一见顔色不异琼树枝言思刘使君也】临轩对玉绳【星名谢元晖诗玊绳低建章　赵云伏枕公言其病也琼树指言刘使君汉李陵赠苏武诗曰思得琼树枝以解长渴饥　杜补遗世説王戎云太尉夷甫神姿高彻如瑶林琼树自是风尘外物下句则思刘君临轩而坐直至玉绳星见尔】青松寒不落【庄子云松栢在冬夏青青何敬祖诗青青陵上松亭亭高山栢光色冬夏茂根柢无雕落言刘使君之嵗寒也】碧海阔逾澄【十洲记扶桑在碧海之中　赵云东方朔十洲记东有碧海广狭浩汗与东海等水不醎苦正作碧色此言刘使君之寛量也】昔嵗文为理羣公价尽増【尚文之世羣公皆驰誉得时则其价増矣赵云此追言前朝也所以引下句】家声同令闻时论以儒称【赵云此言刘使君祖宗家声与公祖审言同休令之闻望当时壬论皆以太儒名归之】后当临朝肃多才接迹升【赵云太后指言言则天之也】翠虗捎魍魉丹极上鹍鹏【赵云言多才进用如在翠虚丹极之间于是弃捎不才如捎魍魉进用贤者如鹍鹏抟扶九霄间捎字东京赋云捎魑魅注云捎杀也上字则庄子抟扶揺而上者九万里是也】宴饮春壶酒【一作满】恩分夏簟氷【颁氷也江淹赋夏簟清兮昼不寐赵云言太后朝所宠赐如此如此春壶酒则诗春酒百壶也一作春壶满非是葢以酒对氷方当】雕章五色笔【江淹梦得五色笔由是文藻日新　杜补遗云齐萧慤秋夜赋诗云芙蓉露下落杨桞月中疎髙林以为斯文雕章间出又文选任彦升作王文宪集序曰公作不倦事该军图岂特雕章缛采而已哉】紫殿九华灯【西京杂记元日燃九华灯于南上照见百里谢元晖诗紫殿肃隂隂　赵云雕镂章句所用之笔即五色笔也而雕章之作在于紫殿夜宴之时前汉成帝纪曰神光降集紫殿葢汉殿名也】学并卢□敏【唐文苑传卢照邻与扬炯王勃骆賔王以文词齐名海内称为王扬卢骆号为四杰】书偕褚薛能【褚遂良薛稷也褚遂良之书得王逸少之体稷外祖魏征家多褚书稷鋭意摹学时无及者赵云详此诗岂言刘伯华之祖与公之祖审言乎故谓之并与偕也记云名与功偕事与时并】老兄
　　真不坠小子独无承【言伯华所学真不坠其家世惟巳不克负荷先业也　赵云刘毅与刘裕樗蒲毅旣得雉裕曰老兄试为卿答于是成卢故对小子诸曰吾党之小子】近有风流作聊从月继【一作竁】徴【赵云风流作言其时之风流用对月継则月月相継而征索之月継字师民瞻本作月窟　杜田补遗月作竁引顔延年宋郊祀歌月竁来宾日际奉土注竁窟也一作峡未知孰是】放蹄知赤骥【列子周穆王有赤骥】捩翅服苍鹰【鹦鹅赋曰苍鹰而受绁此皆言文才俊逸也　赵云皆取神骏快疾谓谒刘之诗如马行鹰飞之驰骋神速也】巻轴来何晩襟怀庶可慿【赵云恨其寄诗巻之迟我之怀抱欲慿诗以驱遣尔故有下句】会期吟讽数益破旅愁凝【赵云防数欲数吟咏而用破旅愁之鬰结也】雕刻初谁料【一作觧杨子或问雕刻众形匪天欤曰以其不雕刻也如物刻而雕之焉得力而给诸】纎毫欲自矜【赵云言其诗雕刻之妙谁能轻料之此葢以造化言之也又谓其纎毫皆妙而可矜夸故公前有诗云毫髪无遗恨亦此意尔】神融蹑飞动战胜洗侵凌【杜补遗云列子曰心凝形释骨肉都融不觉形之所倚足之所履随风东西犹木业干殻竟不知风乗我耶我乘风耶神融蹑飞动葢亦取列子骨肉都融随风东西之意用之耶又韩子云昔子夏见曽子曰何肥对曰战胜故肥曽子曰何谓也对曰我入见先王之道义则荣之出见富贵人荣之两者战于中未知胜负故今先王之义胜故肥　赵云公于论诗尝曰飞动摧霹雳今蹑飞动亦是此义洗侵凌则凡作诗者不敢与战而侵凌之也】妙取筌蹄弃【得鱼忘筌得兔忘蹄之义】髙宜百万层【言格致高逺也　赵云上句言其诗之不拘泥下句言其诗之不卑浅也史一壬止百万之师】白头遗恨在青竹几人登【青竹青简也犹书于青简者能几人赵云所谓登青竹则専主文章而言之文赋尝遗恨以终篇岂怀盈而自足前史有文艺传又如传又如司】
　　【马相如扬雄王褒等班班载于史册皆以文称矣】回首追谈笑劳歌局寝兴【赵云盖以追怀刘使君之谈笑故徒劳歌咏而□起居之间也选宴语谈笑又以当谈笑诗载寝载兴】年华纷已矣世故莽相仍【嵇康书曰世故烦其虑七不堪也赵云公自入仕遭安史之乱又有吐蕃之兵则世故相仍如草莽之多矣】刺史诸侯贵【翟方进奏曰古选诸侯贤者以为州伯今部刺史居牧伯之位秉一州之统请罢刺史　置州牧　赵云今之刺史乃古之诸侯之贵也】郎官列宿应【汉明帝馆陶公主为子求郎帝不许赐钱一千万曰夫郎官上应列宿出宰百里非其民则民受其殃】潘生骖阁逺【一云潘安云阁逺是】黄霸玺书増【黄霸为頴川太守治为天下第一天子下诏赐闗内侯黄金百斤循吏传云二千石有治效者辄报玺书勉励増秩赐金　赵云潘安仁秋兴赋序云以太尉掾寓直于散骑之省高阁连云阳景罕曜下句以刘使君比黄霸也】乳贙号攀石饥鼯诉落藤【赵云此而下则公自叙述而终之以末句之叹伤也乳贙旧注乳虎也非是贙音畎杜时可引尔雅贙羽力注出西海大秦国似狗多力犷又音炙毂子载贙铭曰爰有犷兽厥形似犬饥则驯服饱则反眼出于西海名之曰畎其説是然防州未有有之而公使此者葢亦山中之物耳前乎杜公则如沈佺期尝云且惧威非贙宁知心是狼也乳贙号呌而攀石鼯以诉饥而落藤此皆道防州山居事】药囊亲道士灰劫问胡僧【赵云上句以其病之故求服食子道士秦皇侍毉以药囊提荆轲下句以世故之多形乎忧惧遂有胡僧之问矣　杜补遗云汉武帝穿昆明池极深悉见墨灰以问东方朔朔曰臣愚不足以知之请问西域胡人至后汉明帝时有外国人入来举以问之云此是天地天劫将尽劫灰之余也】慿乆乌皮绽【乌皮几也】簪稀白帽棱【管宁常着白帽　赵云上句以老嬾之故乌皮者几也　杜补遗云齐谢眺有咏乌皮几诗曰蟠木生附枝刻削岂无施取则龙文鼎三趾献光仪曲躬奉防用聊成终宴疲下句以髪少之哉着白纱帽也管宁尝戴之】林居看蚁穴【焦赣易林曰蚁封戸穴大雨将集博物志蚁知欲雨】野食待鱼罾【鱼网也待罾中所得之鱼为馔尔】筋力交雕丧飘零免战竞【赵云筋力两字交当作皆言皆雕丧因避难而眼中不见战代事故得免忧惧也诗战战竞竞】皆为百里宰正是六安丞【皆字师民瞻本作音字而赵本又作旹字葢古时字也此所以成郎官列宿应之句盖言身为郎官当其时自可为百里宰矣然正如桓谭之出耳后汉桓谭数以言事忤防出为六安丞】姹女萦新里丹砂冷旧秤【杜补遗汉魏真人参同契曰河上姹女灵而最神得火则飞不染垢尘真一子注云河上姹女即是真永也汉真人大丹诀曰姹女隠在丹沙中注姹女永也是天地之至宝丹沙乃七十二石之至尊　赵云此下言修炼之事以成药囊亲道士之句欲以大药而养性尔】但求椿夀永【庄子上古有大椿者以八千嵗为春八千嵗为秋】莫虑杞天崩【列子杞国有人忧天崩坠身无所寄　赵云亦求长年也】链骨调情性【养生论曰脩性以保神安心全身文字曰太上养神其次养形】张兵桡棘矜【徐乐传奋棘矜师古曰棘防也矜者棘之把时秦铸兵器故但有防之把耳】养身终自惜伐叛必全惩【嵇康有养生论云善养生者清虚静泰少思寡欲又七发云伐性之斧上四句皆养生之理伐叛者言外物之害性不可不惩戒也】政术甘疎诞词塲愧服膺【顔子得一善则拳拳服膺　赵云公自谦其于政事疎拙诞妄不若刘使君于词塲虽知服膺尤切自愧也】展怀诗颂鲁【鲁诸侯而有颂者以其徳之可歌颂也】割爱酒如渑【平生所好消渴止之巳上自注左传齐侯投壶相者曰有酒如渑有肉如陵寡君中此兴君代兴亦中之】咄咄宁书字【世説殷浩废在长安终日书空作咄咄怪字四字】冥冥欲避矰【杨子曰鸿飞冥冥戈人何慕焉又淮南子曰雁衔芦以避矰上句言不以世俗为怪下句则又有逺引之意】江淮多白鸟天地有青蝇【诗云青蝇以喻谗人鲍云上句与白鸥波浩荡同意杜田补遗白鸟有二说一説谓鸥鹭之类诗言白鸟鹤鹤是也喻贤者之洁白而弃置江湖问一説谓白鸟蚊蚋也以譬则小人言贤者居乱世欲隠而为蚊蚋所囋欲出则为青蝇所污是无逃于天地之间矣蚊蚋谓之白鸟者按大戴礼夏小正注白鸟羞丹鸟丹鸟者丹良也白鸟者　蚊蚋也羞进也凡有翼者为鸟崔豹古今注曰萤一名丹良一名丹鸟腐草为之食蚊蚋也　赵云此言在江湖之间天地之内无所逃蚊蝇之害也亦寓意以言小人之多者乎】
　　王十五前阁会
　　楚岸收新雨春台引细风【赵云上两句言所会之地引字如江揔秋日登广州城南楼诗秋城韵晚笛危树引清风】情人来石上鲜鲙出江中【赵云情人言会中之人鲍明逺翫月城门诗廻轩驻轻葢留酌待情人鲜鲙言荐食之味枚乗七发云鲜鲤之鲙】邻舍烦书札【赵云王十五者必公之邻也】肩舆强老翁【司马相如传注云札木简之薄小者时未多用纸故给札以书陶渊明使二子乘肩舆】病身虚俊味何幸饫儿童【赵云以病不能食虚其隽美之味则持之以归燕及儿辈也俊当作隽】
　　寄韦有夏郎中
　　省郎忧病士书信有柴胡【药名也】饮子频通汗怀君想报珠【四愁诗何以报之明月珠杜田补遗仇池翁曰沈佺期回波辞云姓名虽防齿録袍笏未复牙绯子美用饮子对怀君亦齿録牙绯之比也又古今诗话云古之文章自应律度末以音韵为主自沈约增崇韵之后浮巧之语体制渐多始有蹉对假对双声叠韵之类如自珠邪之狼狈致赤子之流离不惟朱对赤邪对子而狼狈流离乃兽名对鸟名所谓假对子美以饮子对怀君亦假对按本草柴胡为君味苦平以之为汤皆通表里尔】亲知天畔少药饵峡中无【峡俗信病则祷祠而不服药故峡中药饵少】归楫生衣卧春鸥洗翅呼【赵云以上水更不须楫所以生衣而卧生衣谓水生衣也下句以纪其来时也】犹闻上急水早作取平途【赵云葢言韦君上水也】万里皇华使为僚记腐儒【诗皇皇者华君遣使臣也文七年传荀林父曰同官为僚汉髙祖骂郦食其曰腐儒几败吾事】
　　寄常徴君
