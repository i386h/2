<!-- { "loadSidebar": true } -->
　　姑获鸟夜飞昼藏，盖鬼神类。衣毛为飞鸟，脱毛为女人。一名天帝少女，一名夜行游女，一名钩星，一名隐飞。鸟无子，喜取人子养之，以为子。今时小儿之衣不欲夜露者，为此物爱以血点其衣为志，即取小儿也。故世人名为鬼鸟，荆州为多。昔豫章男子，见田中有六七女人，不知是鸟，匍匐往，先得其毛衣，取藏之，即往就诸鸟。诸鸟各去就毛衣，衣之飞去。一鸟独不得去，男子取以为妇。生三女。其母后使女问父，知衣在积稻下，得之，衣而飞去。后以衣迎三女，三女儿得衣亦飞去。今谓之鬼车。
　　狐五十岁能变化为妇人。百岁为美女；为神巫；或为丈夫，与女人交接；能知千里外事；善蛊魅，使人迷惑失智。千岁即与天通为天狐。
　　百岁鼠化为神。
　　百岁之鼠，化为蝙蝠。
　　百岁伏翼，其色赤，止则倒县；得而服之，使人神仙。
　　千岁伏翼，色白；得食之，寿万岁。
　　千岁之鹤，随时鸣。
　　千岁之燕，户北向。
　　千岁之鼋，能与人语。
　　千岁之龟，能与人语。
　　千岁蟾蜍，头生角；得而食之，寿千岁。又能食山精。
　　山精如人；一足长三四尺，食山蟹，夜出昼藏，人不能见，夜闻其声；千岁蟾蜍食之。
　　蜮长三四寸，蟾蜍，□□鸳鸯悉食之。
　　水狐者，视其形虫也，其气乃鬼也。长三四寸。其色黑。广寸许。背上有甲，厚三分许。其头有物，向前如角状。见人则气射人。去二三步即射人；中，十人六七人死。
　　越燕，斑胸，声小；胡燕，红襟，声大。
　　玉精为白虎。金精为车马。铜精为僮奴。铅精为老妇。
　　松脂沦入地中，千岁为茯苓，伏神。
　　枫脂沦入地中，千秋为虎珀。
　　珊瑚出大秦国西海中，生水中石上。初生白，一年黄，三年赤，四年虫食败。
　　金钢出天竺大秦国，一名削玉刀。削玉如铁刀削木。大者长尺许，小者如稻米。欲刻玉时，当作大金环，着手指间，开其背如月，以割玉刀内环中，以刻玉。
　　天竺大秦国出金指环。
　　马瑙出大月氐。
　　车渠出天竺国。
　　大秦国有五色颇黎；红色最贵。
　　木难出大秦。
　　五肉七菜，胜腌腥臊。
　　陆氏异林
　　钟繇尝数月不朝会，意性异常。或问其故；云常有好妇来，美丽非凡。问者曰，必是鬼物，可杀之。妇人后往，不即前，止户外。繇问何以。曰：“公有相杀意。”繇曰，“无此；”乃勤勤呼之；乃入。繇意恨恨，有不忍之心，然犹斫之伤髀。妇人即出，以新绵拭血竟路。明日，使人寻迹之，至一大□木，中有好妇人，形体如生人，着白练衫，丹绣两当，伤左髀，以两当中绵拭血。叔父清河太守说如此。
　　曹毗志怪
　　汉武凿昆明池，极深，悉是灰墨，无复土：举朝不解。以问东方朔。朔曰：“臣愚不足以知之，可试问西域胡人。”帝以朔不知，难以移问。至后汉明帝时，外国道人入来洛阳，时有忆方朔言者，乃试以武帝时灰墨问之。胡人云：“天地大劫将尽，则劫烧；此劫烧之余。”乃知朔言有旨。
　　郭季产集异记
　　兖州人船行，忽见水上有浮锁，牵取得数许丈，乃得一白牛。与常牛无异，而形甚光鲜可爱。知是神物，乃放之。牛于是入水，锁亦随去。
　　吴郡吴泰能筮。会稽卢氏失博山香炉；使泰筮之。泰曰：“此物质虽为金，其象实山，有树非林，有孔非泉，阊阖兴风，时发青烟，乃香炉也。”语其主处，求即得之矣。
　　阳平宋谨，善解梦。有孙氏求官，睡得梦，双凤集其两拳。以问谨。谨曰：“凤皇非梧桐不栖，非竹实不食。卿当大凶，非苴杖即削杖也。”后孙氏果遭母丧。
　　张天锡在凉州，梦一绿色狗，形甚长，从地东南来，欲□张，张床上避之，乃堕地。后符坚遣苟长往破张，着绿地锦袍，从东南门入，皆如梦焉。
　　宋中山刘玄，居越城。日，忽见一人着乌裤褶来，取火照之。面首无七孔，面莽傥然。乃请师筮之。师曰：“此是君家先世物，久则为魅，杀人；及其未有眼目，可早除之！”刘因执缚，刀斫数下，变为一枕，乃是其先祖时枕也。
　　广平游先期妄见一人，着赤裤褶，知是魅，乃以刀斫之，乃死。良久方变，是所常着屐也。
　　丹阳张承先家，有鬼，长为其主取物。会有客须□二斗，鳢鱼二十头；鬼将一小儿，持篮至骠骑街十字路，令小儿睡，觉，看篮中已有□鳢。
　　丹阳张承先家，有一鬼，为张偷得一箭筒，语之，慎勿至新亭射，此三井陶家物。张以借佗，鬼骂欲烧物，张驰取还，乃止。
　　刘登往经坟□边，曰我偶□饼。徐即为办置林间，有十余鬼，皆焦头来摸饼。
　　广陵士甲，市得一宅，但闻中有捶铃声，昼辄止。后遂见其真形，乃是其故人。问曰，何以常捶铃？□曰，我典使君药物，故夜持时耳。问白昼日何以不持时？曰：白日是使道之夜。因别而去。
　　会稽照诞入海采菜，于山上暴之。夜，忽见群鬼张目切齿，欲来击诞；诞奋刀砍之，见鬼悉披麻。历乃就诞乞少紫菜；诞不为与。
　　王浮神异记
　　晋冶氏女徒，病，弃之。舞嚣之马僮，饮马而见之。病徒曰：“吾良梦马僮，汝奚梦乎？”曰：“吾梦乘水如河汾三马当以舞？僮告舞嚣自往视之，曰：“尚可活。吾买汝。”□曰：“弃之矣。犹未死乎？“舞嚣曰：“未死。”遂买之。至舞嚣氏而疾有闲，而生荀林父。
　　陈敏，孙皓之世为江夏太守。自建业赴职，闻宫亭庙验，过乞在任安稳，当上银杖一枚。年限既满，作杖拟以还庙。抚捶铁以为干，以银涂之。寻征为散骑常侍，往宫亭，送杖于庙中讫，即进路。日晚，降神巫宣教曰：“陈敏许我银杖，今以涂杖见与，便投水中，当送以还之欺蔑之罪不可容也。”于是取杖看之，剖视，中见铁干，乃置之湖中。杖浮在水上，其疾如飞；遥到敏舫前，敏舟遂覆也。
　　余姚人虞洪，入山采茗，遇一道士，牵三青牛，引洪至瀑布山，曰：“吾丹丘子也。闻子善具饮，常思见惠。山中有大茗，可以相给，祈子他日有瓯蚁之余，不相遗也。”因立奠祀。后令家人入山，获大茗焉。
　　丹丘出大茗，服之生羽翼。
　　东方见春山外多柚。
　　赤城山，一峰特高，可三百丈，丹壁烁日。
　　琅邪东武山，徙于会稽，压杀百姓。
　　白狄先生，冯翊人。
　　续异记
　　后汉黄门郎萧士义，和帝永元二年被戮。数日前，家中常所养狗，来向其妇前而语曰：“汝极无相禄；汝家寻当破败，当奈何！”其妇默然，亦不骇。狗少时自去。及士义还内，妇仍学说狗语，未毕，收捕便至。
　　徐邈，晋孝武帝时为中书侍郎，在省直，左右人恒觉邈独在帐内，以与人共语。有旧门生，一夕伺之，无所见。天时微有光，始开窗，瞥睹一物从屏风里飞出，直入铁镬中。仍逐视之，无余物，唯见镬中聚菖蒲根，下有大青蚱蜢；虽疑此为魅，而古来未闻，但摘除其两翼。至夜，遂入邈梦云：“为君门生所困，往来道绝；相去虽近，有若山河。”邈得梦，甚凄惨。门生知其意，乃微发其端。邈初时疑不即道。语之曰：“我始来直者，便见一青衣女子从前度，犹作两髻，姿色甚美。聊试挑谑，即来就己。且爱之，仍溺情。亦不知其从何而至此。”兼告梦。门生因具以状白，亦不复追杀蚱蜢。
　　晋义熙中，零陵施子然，虽出自单门，而神情辨悟。家大作田。至作蜗牛庐于田侧守视，恒宿在中。其夜，独自未眠之顷，见一丈夫来，长短是中形人，着黄练单衣袷，直造席，捧手与子然语。子然问其姓名。即□云：“仆姓卢，名钩。家在粽溪边，临水。”复经半旬中，其作人掘田塍西沟边蚁垤，忽见大坎，满中蝼蛄，将近斗许，而有数头极壮，一个弥大。子然自是始悟曰：“近日客卢钩，反音则蝼蛄也。家在粽溪，即西坎也。悉灌以沸汤，于是遂绝。”
　　刘穆之梦有人称刘镇军相迎。旦占之，曰：“吾死矣。今岂有刘镇军邪？”后宋武遣人迎，共定大业。武帝时为镇军将军。
　　吴兴俞亮，以永明八年补护军府使。于常眠处，闻有羊声。疑为神怪。窃于户窥之，见其床下有一羊，高可二尺，毛色若丹，光耀满室。
　　秣陵令中山刘沼，梁天监三年为建康监，与门生作食，于灶里得一龟，长尺许，在灰中了不以燔炙为弊。刘为设斋会，放之于娄胡。刘俄迁秣陵令。
　　零陵太守广陵刘兴道，罢郡住斋中。安床在西壁下，忽见东壁边有一眼，斯须之间便有四，渐渐见多，遂至满室；久乃消散，不知所在。又见床前有头发，从土中稍稍繁多。见一头而出，乃是方相头，奄忽自灭。刘忧怖。沈疾不起。
　　晋陵无锡尉严无欲，贮谷，后开乃成蛇□，焚之，使贫。
　　竟陵王诞，在广陵左右侍直。眠中梦人告之曰，官须发为槊旄。觉则已失发矣。如此者数十人。
　　孙氏妻黄氏，忽见一童子在前，以□掷之，跃入云去。夜闻户外歌曰：“昔填夏家冢，辇泥头欲秃。今居黄氏居，非意伤我目。”寻觅巢中，得一白□，其左目伤。
　　山阴朱法公者，尝出行，憩于台城东橘树下。忽有女子，年可十六七。形甚端丽。薄晚，遣婢与法公相闻，方夕欲诣宿。至人定后，乃来。自称姓檀，住在城侧。因共眠寝。至晓而去。明日复来。如此数夜。每晓去，婢辄来迎。复有男子可六七岁，端丽可爱；女云是其弟。后晓去，女衣裙开，见龟尾及龟脚。法公方悟是魅，欲执之。向夕复来，即然火照觅，寻失所在。
　　录异传
　　周时尹氏，贵盛。五世不别，会食数千人。遭饥荒，罗鼎焦糜，啜之，声闻数十里。三人入镬取焦糜，深，故不见也。
　　魏安□王曰：“寡入得如鹄之飞，视天下如莽也。”吴客有隐游者，闻之，作木雕而献之。王曰：“此有形无用者也。夫作无用之器，世之奸民也。”召游者加刑焉。游者曰：“臣闻大王之好飞也，故敢献雕；安知王之恶此也。可谓知有用之用，未寤无用之用矣。”乃取而骑之，遂翻然而飞去，莫知所之。
　　秦文公时，雍州南山有大梓树。文公伐之，辄有大风雨，树生合不断时有一人病，夜往山中，闻有鬼语树神曰：“秦若使人被发，以朱丝绕树伐汝，汝得不困耶？”树神无言。明日，病人语闻。公如其言伐树，树断，有一青牛出，走入沣水中。其后牛复出。使骑击之，不胜；有骑堕地复上，发解，牛畏之，入水不出；故置髦头骑因此也。
