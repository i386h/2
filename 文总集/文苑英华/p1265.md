<!-- { "loadSidebar": true } -->
　　府君讳恪其先晋人晋有张老韩有开地汉有留侯侯八代孙皓为司空司空子宇为北平太守遭汉乱离家于范阳至孙华复为晋司空遇难子孙南渡其处者或寓于蒲坂周齐间有归者因从【一有徙字】焉君晋司空十一代孙也曽祖征君讳子犯祖河东郡从事讳晙【集作俊】父道通馆学士讳弋徳音遗范详诸家谍君孤绍单门傍无兄弟苗而不秀未仕而卒道未融于邦国位未于王庭故老之口浸逺好事之书又阙是后生不得预闻焉哀哉嗣子晋州洪同丞隲襁褓缞麻育于舅氏夫人陇西董氏常州长史雄之女也早年守义唯鞠一子严而有检勤而善训成先人之丕烈贻后嗣之积善微太夫人徳则张氏几将坠焉开耀元年十二月二十七日终于【集作于】鄜城县世妇冯氏之别业春秋七十有二先君之违世也太夫人在堂大门【阙】殡日月逾迈有志未从是诸孙疾马若履渊谷以景龙三年嵗次己酉冬十月二十六日克王父王母于蒲坂东司空之村成先志也铭曰
　　绵绵王父续我灵基防而植徳人莫知之烈烈王母克明克类教成鬻子光我族嗣中条之北大河之东丘陵桑梓郁郁崇崇千年启室百嵗来同永惟先志钦成厥终
　　徐氏子墓志铭　　　　　　前　人
　　徐氏子者名岩字某司封员外郎坚之第四子也骥子睨云风毛洗日孝友因性聪敏若神置在膝前已防星辰之气戏于床下能记賔主之词及总角成童精意好学闻一知十升堂覩奥下笔成章而伦要发言为论而卓诡识者咸谓增世搆之崇蕴益源流之洪润虽甘茂之孙十二飞辩班彪之子九嵗能文不尚之也天乎何辜顔渊无命年十有三嵗大定元年九月遭疾而没呜呼哀哉雕月始生不见其盈琼枝方秀不见其茂悲哉铭曰
　　生日何浅死路何深珠碎脁月花残稚林哀哀父母孰处其心
　　殇子韦八墓志　　　　　　　独孤及
　　殇子河南独孤氏小字韦八以其弱而未名也故以字称北齐司空行台尚书令临川郡王之七代孙有唐安南郡长史府君之曾孙颍川郡长史府君之孙左骁卫兵曹参军公之元子秘书省著作郎京兆伟【伟集字作韦儧】之甥生有竒表温朗【集作明】聪秀覃訏于保姆传婢之手嶷然异于凢童气闲体和取与必时诸父诸母每谓兴我家者必此儿也賔客之至者看玉人不暇傥蒙【集无此字】假以寿命则成器致位未易度也不幸多病大厯六年嵗次辛亥【集作丑非】十二月二十二日夭于舒州寿至【集作止】五嵗三【集作四非】十甲子长防惋毒六姻悼惜呜呼天将不昌吾后裔乎不然曷使此孩不至于【集作于】成欤大厯八年夏四月十六日以其丧归葬洛阳祔于王父【集有母字】宅兆之侧其仲父衔涕书其始终纪于墓云
　　此篇误编在九百六十六巻妇人门今移于此
　　郑处士墓志　　　　　　　梁　肃
　　嵗在戊午六月戊子处士荥阳郑君卒于常州福业寺庚寅权窆于某乡原呜呼处士之为人也入则孝出则悌直而不犯柔而不慑好读周易及太史公书尝游于【集无于字】南巢作吊夏桀文其辞甚典【集作正一作工】足见其质向使天假之寿与之禄则其道可炽坎防世故行年三十三【集作二】而夭哀哉处士讳稷故酸枣令某之孙今黄岩令季江之子故吏部侍郎赠左仆射齐公澣之外孙也合内外之休徳成中和之茂行使夫生不得其辰没不见其亲托遗骸于他土顾稚子而未识痛矣夫斯命也于是书石以志卒葬且惧年祀超忽故月而日之
　　李傪【集作陇西李君】墓志　　　　　前　人
　　君讳傪姓李氏陇西成纪人凉武昭王盛之后曾祖如顺皇朝太子洗马生大父元恭开元中以文学政事歴大理卿判尚书吏部侍郎侍郎生烈考讷官至太府寺丞君承家【集作夙承】休绪少有令闻孝敬仁顺毅贞亮非礼不言见善必行行有余力则覃思六经揭厉百氏是故淳秀之气播为文章发于事业难于进易于退道不茍行位不虚受常州刺史独孤公及之临舒城闻而悦之辟为【集作如非】从事府迁于常州君亦至焉独孤公文德为天下望君入则从容讨论出则勤虑政事议者以君建大名致厚位必自此始不幸短命享年若干以大厯十二【集无此字】年春三月甲子寝疾而没焉【集无此字】呜呼天与之才天【集无天字一本作又】与之器不与之寿不与之位天何言哉君娶范阳卢韶女一子越在襁褓哭泣无主其仲兄武进尉迅衔天伦之哀谋及卜筮以是月既朢抱其孤送君之丧权窆于正勤佛寺之北原时不利不克反葬【集作丧】故也友人安定梁肃纪其终始徳善着于石俾来者有以知君子之墓云
　　殇子穆若愚墓志　　　　　穆　员
　　穆若愚唐秘书监新安公之孙前御史中丞公之第五子貌宜贵寿神宜才艺气宜淑哲生七年而夭痛莫如之时诸父不天方集荼蓼一恸之外且相谕曰老氏谓身为大患然则人之生也适与患并男子既乱以往患于是始此子也生无有生之患没有无患之乐【一作生无生之患莫无死之患】歘然与大化潜契旷然与太古为邻齐彼彭为归坏土命也如何偃师首阳山之北原吾祖宗之所宅翌日迁祔于先府君之后又翌日窆焉贞元十一年六月二十五日叔父员记
　　裴处士墓志　　　　　　　前　人
　　唐贞元四年春正月员太夫人惟杜氏西阶之事命长子赀咨于家君习于卜筮展孝思于罔极抒孔懐于同气躬备如新之庶物洎一日二人之具授从父之弟凑浮舟于河启殡于淇二月癸巳舅氏奉我外王父朝城府君王母丰县君刘氏洎伯舅之丧至自卫先是卜兆于偃师首阳山之北原壬寅迁朝城豊君归于贞宅伯舅祔焉伯舅讳浩字某皇朝并州石艾县丞文行曽孙绛县令度孙魏州朝城令翔之第二子也孝弟笃实可移于事君肃恭信顺可施于有政行成于进而名未之归学优于用而禄未之及天寳末天下乱藏于卫州之别墅昏氛四塞犲虎信狺行无所从退迫咥噬殷忧不寿发疾而终时至徳三年二月二月春秋三十有五夫人京兆韦氏挈未童之孤孙是逃锋刃保朝夕之不遑而逾月之礼盖阙乃于其所殡焉我慈亲念羁魂之靡托者心不忘痛永言改与大事俱世道多故坎防未集嗣子佐余力能学含章而文仕润州参军杭州司田越在东南计之靡及夫人后元年弃养于润州官舎将谋同穴盖时趣道逺如佐之不至且俟佐焉然则夫人之家声美行请让于来者之志铭曰
　　呜呼没而无知也尽我慈亲之情成尔孝子之志而已矣如有知也父母与子相见泉隧其乐融融其乐泄泄彼美家室昔如琴瑟他年令嗣祔堂使我长夜覩白日
　　处士侯君墓志　　　　　　李　翺
　　侯髙字览上谷人少为道士学黄老练气保形之术居庐山号华阳居士每激发则为文达意其髙处骎骎乎【集有有字】汉魏之风性刚劲怀救物之略自侪周昌王陵所如固不合视贵善宦者如粪溲与平昌孟郊东野昌黎韩愈退之陇西李渤濬之河南独孤朗用晦陇西李翺习之相往来汴州乱兵士杀留后陆长源东取刘逸淮乃作吊汴州文投之大川以诉贞元十五年翺遇览于苏州出其词以示翺翺谓孟东野曰【蜀本有我字】诚之至者必上通上帝闻之刘逸淮其将不乆后数月而刘逸淮竟死其首章曰穹穹与厚厚兮鸟愤予而不摅翺以为与屈原宋玉景差相上下自东方朔严忌皆不及也达奚抚为楚州起摄盱眙祭酒李公逊刺衢州请治信安其观察浙东又宰于剡三县皆有政不幸得心疾留其子狗儿于翺家而归庐山不到卒于江西其子婿王适使佣吉勉求君所如【蜀本作知】值君卒吉勉以君丧殡于襄州之野而复于适适又死适之妻使吉勉来告于翺翺以狗儿归适妻居二年适妻又死狗儿尚童翺虑吉勉之短长不可期则君之丧终不坟矣故使吉勉往葬之而识其墓以示狗儿
　　有唐君子郑公墓志铭　　　欧阳詹
　　贞元十一年岁在乙亥某月日清源郡晋江县君子郑公年若干终于其居州闾亲识逺近涟涕重吉人也呜呼梓植于深林虽人不知不妨其为天下之材也珠玉碎于重泉虽人未玩不妨其丧天下之寳也公之生则深林之材公之没则重泉之寳不知而有未玩而亡哀哉公讳晩字秀【集作季】实其先宅荥阳永嘉之迁逺祖自江上更徙于闽今为清源晋江人曾祖某官祖某官父某官太夫人同郡颍川陈氏育者三男三女公则长男也自七八岁则明敏严洁无复童心洎十二三则温良贞亮有成人之徳既冠仪表可观孝悌惠和侔于前哲人望无间时誉皆归鳯不近腥龙多自盘优游仁里四十不试詹有若如【集无如字】人之妹获配于公公太夫人早亡【集作世】妹不逮事则见公霜露之感蒸尝之敬公尊府君近捐甘防妹及同养则见公晨昏之爱缞斩之至奉公居闺门乡党者十有五年故【集作顾】詹于公善良内外兼得受命不永其如命何兰芳【集作芬】蕙馨或亦中败惜哉子二人皆防公在日名之曰彦文彦章詹既在京师不遂抚慰来人有述实孺能号妻亦闻哀有过人礼不逾制定【集作窆】取逺日堂殡三年以贞元十三【集作二】年某月日永厝于郡城东偏阐儒里常熟湖之北原礼也妹有逺告咨余题志既忝亲【集作贞】懿实旧知人江岭则遐想像不昧取斯【集作思】芳茂为寄铭墓志云【集作以寄为铭】铭曰
　　有斐秀【集作季】实君子之祯忠信温良自防而行少不改任长更推诚材植逺林寳产遐壤无知无玩自生自丧骨肉归土用瘗斯原呜呼斯原永栖君子之魂
　　骆处士墓志　　　　　　　杜　牧
