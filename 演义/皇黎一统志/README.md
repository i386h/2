<!-- { "loadSidebar": true } -->
皇黎一统志

序
  志以一统名者，盖后黎之亡，始于郑王森之宠邓妃也，废嫡立少，致三军为变，卒召西山之乱，而郑以亡。黎显宗以七衮倦勤在御，亲见一统之事，而西山据国，黎氏告终，亦由此始。故此志因以一统名，亦可该贯上下，前凡十四回，其后续三回，又以西主就擒，黎君还葬终焉。黎自庄宗中兴，传中、英、世、敬、神、真、嘉、熙、裕、永、庆、纯、显、懿、昭，统凡十六帝。郑自大王检，传哲王松、谊王梉、阳王柞、康王根，仁王<木罔>、顺王杠、思王樫王楷、都王槰，凡十一王。

第一回 郑宣妃宠冠后宫 王世子废居幽室
  话说皇黎朝庄宗裕皇帝中兴于马漆江，时世祖明康、太王郑检为辅，诛耡逆莫，还于故都。郑氏世袭王位，掌握大权，皇家渐见衰弱，传至显宗永皇帝景兴年间，圣祖盛王专行威福，帝惟垂拱而已。盛王为人刚明英断，智慧过人，有文才武略，博览经史，好为诗文。既袭位，狭小累朝制度，国政朝纲，一番整顿，凶渠道党，取次削平。有独运逼宇之志，灭质平宁，王师所至，无不克捷。时四方宁谧，府库充实，王渐有骄侈之心，妃嫔侍女，肆意娱乐。
一日，婕妤陈氏咏，遗女婢邓氏蕙捧花盒至于御前，那邓氏扶董人，生得凤眼蛾眉，十分美艳，王见而悦之，因与之私焉。自是渐见宠幸，言无不听，与王同居正寝，如人家夫妇。车舆衣服，穷极奢侈，颇亦侍宠弄权，有不如意者，辙为憔悴之容，悲号哭泣，以乱王心。王有夜光珠一颗，乃平南时所获，串于王巾头以为玩。邓氏弄之，王曰：“好轻轻手，无使珠伤。”邓氏乃掷珠于地而泣曰：“何物！此珠不过入广南采来偿王便了，王何重货而轻人！”
乃自废于别宫，辞而不见。王多委曲，以悦其心，邓氏始与相善。及邓氏有娠，王使人祝百神，祈生圣子。居期而生男，王最锺爱，满百日，王以少时御名杆命之，取其类己也。是年乡试第三场，御题以“山川英毓，河海秀锺”为题，文武诸臣，承望风旨，亦多以星辉海润为贺者。周岁骨相丰伟，异于常人。既能言，应对明辨，举止俨如大人。文武诸臣有入见者，正容接之。或隔岁再见，皆能记其姓名，历说前事。王命词臣制十六字颂使阿保口授，一经耳即成诵，王尤所慰悦。邓氏由是潜有夺嫡之意。
  却说王世子郑棕，杨太妃所生也。太妃名玉欢，石河龙福人也。其娣为恩王【盛王之父】宫嫔，生瑞郡公，最为恩王所锺爱。太妃因娣得见于王，自入宫以后，寂寥度日。忽夜梦见神人赐彩缎一段，画龙头，不知何兆，以语侍者溪忠侯，溪忠侯心知其生圣子之兆。次日王命召宫嫔玉宽进御，溪忠故为错谬，召太妃进御，王见而不悦，然业已召见，不忍斥去，召让溪忠。溪忠叩首谢罪，具以太妃说梦颠末，一一启白，王亦默然不答。太妃一经雨露，便即怀娠，至期而生男子。王自念龙头有君象，但画龙非真龙，乃有头而无尾，亦非全吉之兆。
且前朝郑桧王弟郑棣，亦龙福所出，皆谋逆而无成，心颇不怿。文武拜贺，王辞以非嫡所出，不受。及长，容貌俊美，而王不甚锺爱。世子性好武，不嗜学，年七岁，王命庚辰科进士阮侃为左司讲，己丑科进士陈坦为右司讲，坦寻卒，侃以柄用，扬历中外，亦不以时就讲幄，惟有随讲五六人，劝讲应故事。王颇知之，滋不悦，故事王世子年十二，出居东宫，时臣以为请，王不许，但使就阿保焮郡公营宅，东宫独虚位，若将有所待者。及世子年十五，少子杆生，王锺爱少子，后三年，世子年十八，故事得开府，时臣无敢言者，而王亦不说及。于是储位未定，人心不一，几属世子者附世子，党于邓氏者附王子杆，渐生彼此之形。邓氏自以世子年长，羽翼既成，而子杆幼冲，益谋自封植。
  时晖郡公黄素履有重望，常倚邓氏为援，邓氏亦倚晖郡为助。晖郡奉公人，平南上将军晔公黄五福之侄，其人丰姿清逸，有文武全才。初举乙酉科乡试中式，又举丙戌科进士，时恩王倚重晔公，遂以次女嫁晖郡。晔公威权日重，人有不测之疑，咸云：“晔郡将取天下”。传之晖郡，按图谶有“一豕逐群羊”之语，以为王与世子皆未命，而晖郡该命，好事者又撰为“草一田八”之谶，指“黄”字也。又云：“土疋云间月，黄华映日香。”土疋月，“婿”字也；黄华日，晔字也，指晔郡。又晖郡旧名登宝，人亦指议，由是晔郡以形迹自嫌，使晖郡改名素履。后晔郡自以目疾，去职不题。
  却说甲午年，晔郡奉命南征，以晖郡自随。晖郡素得晔郡用兵家法，为其将佐所畏服，又善调用人才，豪杰皆乐为用，屡破敌有功，声誉日显。顺化平，晔郡卒，王以晖郡代领晔郡所部兵，为乂安镇守。晖郡居镇，弭盗贼，禁铸钱，抑豪强，止狱讼，境内大治。收用英才，分设僚属，其麾下有左右参军等名色，天下沸腾，言晖郡将反。王日与信臣阮侃，及世子阿保焮郡公、阮挺谋诛之。隐语以晖郡为十字，盖十字与乂字相近，指乂字镇也。常屏人密议，惟邓氏知之。晖郡所尚公主，日夜出入府中，服事邓氏，邓氏以其事告公主，晖郡内不自安，启请回朝，王许之。晖郡自以邓氏虽有宠，但其子尚幼，而世子年长，附邓氏恐非久安之策。既入见王，遂以珍宝赂世子左右，求附于世子。又具黄金百两、南京缎十端为执贽礼，入谒世子。世子却其礼而不与之见。又私语侍者曰：“此贼何不留镇作反，而遽请回朝，他日当籍其家，安用彼贽为哉？”晖郡自知不为世子所容，乃决意附邓氏，而阴有废立之志，以晔郡旧所居宅进纳，为王子梂营，自是晖郡为邓氏私人。而邓氏于王前亦保护晖郡益力，晖郡遂入政府，开中锐军营，署府事，遥领山南镇守。与邓氏内外交缔，势倾天下，武臣该奇镇守，皆出其门。惟山西镇鸿岭侯阮侃为世子左司讲，京北镇遵生侯阮克遵为世子阿保乃焮郡公之义子，与晖郡彼此，朋党之势成矣。
  再说世子自王子杆生，意甚懑懑，惟恐不得立，与其家臣小竖势寿审筹、儒生谭春树、杂流出身永武等，日夜谋虑，未知所出。会王有宿疾，再发颇剧，世子一夕梦见身穿癸色衣，头顶丁字帽，立于府堂，明日谓家臣曰：“吾梦如此，为谅阴之服，不日宫中将有变，吾当早为之计。”群小请阴缮甲兵，潜招勇士，待宫中一旦不讳，闭诸城门，杀晖郡住邓氏与王子杆，使不得立，驰报西北两镇，将兵入卫，胁诸大臣，以定其位。世子从之，宣言将有南征之命，使人密报溪忠侯，授银子一千两，付春树，分给诸人，阴缮器甲。又阴报西北两镇官，招募义勇，布置已毕，适王病愈，其事颇泄。有进朝阮辉伯，为人狡险，惯以发人觅官。年前曾发阮辉基与瑞郡公谋逆，事由发觉，人得美官，时以事闲废，急于进用，乃使其长子之妇，入为邓氏宫婢，尝采拾王世子嬉游事，言于邓氏以求媚。又潜使亲信居西北两镇官麾下，窥探其情，至是颇知大略，入告邓氏。邓氏以其状谋于晖郡，晖郡教他为密封，自袖入政府中，屏人进呈。王览启大怒，命付下急治。晖郡谏曰：“世子诚有过，然敢作此大样，实西北两镇官主之。今二员各拥兵居外，若急治，恐有他变，不若先召二员回，系于府中，然后发其状治之。”王曰：“善。”翌日，召世子入，阳以学问卤莽责之，命入居泽阁之三间堂，更以丙戌科进士阮亻冏为左司讲，戊戌科进士阮昀为右司讲，而召西北两镇官回，时景兴庚子八月十五日也。
  却说世子家臣随讲乙未科进士吴时任，为京北督同，与镇守遵生侯最相得，凡镇事无不与之谋，惟世子所谋之事，略不说及。先是数日有世子家臣小竖山寿，曾为时任门生，世子使山寿告时任以此谋，且密令差人潜往谅山市红毛雄马，以为兵用。时任大惊曰：“世子国之储贰，国乃其国，何患失位，而为此谋，此必群小所诱掖。世子气血方刚，思虑未熟，主上明察，岂能欺隐得过，恐祸且不测，家臣之属，置身无地矣。”乃驰诣遵生侯，言其状，告以隐赴城谏世子，令寝其事，以杜祸阶。遵生拒之曰：“小职与官人但觉矜防与勘问，此外不预我事，不须挂齿。”时任长吁而去。数日果有召，命遵生即与时任偕行。比至京，山西镇官与焮郡公并已被召，待罪于左穿堂。遵生入见于卷蓬店，王不许入，命侍臣眷忠侯责之曰：“舅与世子棕谋反，舅第出去治兵，我已有强将对手。”遵生侯出，遇时任于小笔店，执其手叹曰：“仆事主上，自出胞以来，今王以贼呼之，昨日官人之言，以为容易，今事已如此，将奈之何。”时任亦怆惶不知所答。遵生侯乃修启具招前事，再凭眷忠侯递览。王怒不看，令袖出裂于遵生侯面前。遵生侯拾之而出，惶恐失措，不知所云。山西镇官亦益惊惧，欲有所言，不敢自达，乃共告时任曰：“我等位重谗深，有言不信，吾侯当以其所闻，修启抵罪群小，庶几我等白冤，王世子亦保无事。”时任亦不得已从之，不意王得启，益怒曰：“果若人言不诬矣。”乃命时任与侍臣堂忠侯同查。时任与侍臣欲从中解救，更以奔丧去职。
  再命参从榜眼义派侯黎贵惇代查，尽得其状。王乃召政臣入内，泣曰：“寡人不幸，遭不孝之子，不忠之臣，潜谋叛逆，其迹与承乾相类，而心又甚焉。废长立少，事非获已，卿等其谅我心，当按法论之。”廷议负犯诸名，并当论死，惟王子不敢擅议。条上，王特笔批云：“谨按春秋之义，律当从重，第念天性之亲，情有不忍，应黜为季子，终守臣节。诸臣惟山西镇官与溪忠侯奉侍潜邸，日久有劳，特许囚之。阿保焮郡公以老实不与，免死，罢职回民。命下溪忠侯遵生侯皆服药死。遵生有帐下文书阮国镇亦连坐论死，临刑骂曰：“天无日，朝无官，忍使国镇含冤。”嘱所亲纳笔纸于袖中曰：“生不伸冤，死当讼于冥府。”闻者悲之。
