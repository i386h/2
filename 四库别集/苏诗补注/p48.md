<!-- { "loadSidebar": true } -->
　　小堰门【咸淳临安志城东保安门旧名小堰门本集请开西湖状钱氏有国时郡城之东有小堰门昔人以大小二堰隔絶江水不放入城】万口传【郑谷诗不知几首南行曲留与巴儿万口传】佳城【墓志云初君乐江州之山水买宅将居之故其子以八年九月君于江州德化县仁贵乡之龙泉原】
　　寄吕穆仲寺丞
　　孤山寺下水侵门每到先看醉墨防楚相未亡谈笑是中郎不见典刑存【公自注杭有伶人善学吕举措酷似别后常令作之以为笑】君先去踏尘埃陌我亦来寻桑枣村回首西湖真一梦灰心霜鬓更休论
　　吕穆仲【先生倅杭时吕为察推注见前】
　　余主簿母挽诗
　　闺庭兰玉照乡闾自昔虽贫乐有余岂独家人在中馈却因麟趾识闗雎云軿忽巳归僊府乔木依然拥旧庐忍把还乡千斛泪一时洒向老莱裾
　　送赵寺丞寄陈海州
　　景疏楼上唤蛾眉君到应先诵此诗若见孟公投辖饮莫忘冲雪送君时
　　景疏楼【叶祖洽建在海州注详十二巻】
　　答陈述古二首【古灵集失原作】
　　漫説山东第二州枣林桑泊负春游城西亦有红千叶人老簪花郤自羞
　　山东第二州【舆地广记京东东路望青州上密州九域志淳化五年改青州为镇海军开宝五年升密州为安化军】
　　小桃破蕚未胜春罗绮丛中第一人闻道使君归去后舞衫歌扇总成尘【公自注陈有小妓述古称之】
　　使君归去【咸淳临安志陈襄于熈宁七年六月自杭州移知应天府杨绘来代本集有送述古迓元素诉情词一首述古去杭在先生未赴密州之前】
　　张安道乐全堂
　　列子御风殊不恶犹被庄生讥数数歩兵饮酒中散琴于此得全非至乐乐全居士全于天维摩丈室空翛然平生痛饮今不饮无琴不独琴【一作今讹】无弦我公天与英雄表龙章凤姿照鱼鸟但令端委坐庙堂北狄西戎谈笑了如今老去苦思归小字亲书寄我诗试问乐全全防事无全何处更相【一本作求】亏
　　乐全居士【本集张文定墓志公讳方平字安道厯事真宗英宗神宗哲宗四朝请老拜太乙宫使以宣徽使致仕性与道合得佛老之妙晚自号乐全居士有乐全集四十巻】
　　附张安道原作【原题云自题乐全堂】
　　乐全得意在庄书静阅流光乐有余四句幻泡明般若一篇力命信冲虚心闲自觉浮云薄才拙诚知与世疎只此空名漫儿戏何王城阙不丘墟附子由作
　　天命无不全人事每自伤譬如摩尼珠宛转有余光藻色不能加尘埃岂有亡世人未甞识姑射手自将我公体自然率性非勉强驱驰四十年不入忧患塲晚歳事防养敛退就此堂小儒岂知道夙昔窥门墙申屠师无人无足亦自忘如逢郑执政一笑先生旁
　　张文挽词
　　髙才本出朝廷右能事方推德业余毎见便闻曹植句至今传寳魏华书济南名士新凋防劒外生祠巳洁除欲寄西风两行泪依然乔木郑公庐
　　张文【按宋史张掞传称其性笃孝幼时刲股疗父疾后与兄揆庐母墓故先生诗有能事方推德业余之句本传又云知益都县当督赋租置里正弗用民皆以时入石介献息民论以益都为天下法故有劒外生祠已洁除之句也】生祠【汉于定国传父于公为县吏决狱平郡为立生祠】附子由作
　　持节西南二十年华堂遗像巳苍然归来侍从三朝旧老去雍容平地僊落笔纵横题壁处诵诗清壮举杯前东逰邂逅迎归旐泪落城南下马阡懐西湖寄晁美叔同年
　　西湖天下景游者无愚贤浅深随所得谁能识其全嗟我本狂直早为世所捐独专山水乐付与宁非天三百六十寺幽寻遂穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏骑从暂借僧榻眠读我壁间诗清凉洗烦煎防杖无道路直造意所便应逢古渔父苇间自延缘问道若有得买鱼勿论钱
　　晁美叔【施氏原注美叔名端彦时提防两浙刑狱置司杭州绍圣初为秘书少监以直秘阁知陜州提举崇福宫改知潭州子悦之字以道后亦从先生游新刻本删去后段今补録】三百六十寺【注见第七巻】
　　和梅户曹防猎铁沟
　　山西从古説三明谁信儒冠也捍城竿上鲸鲵犹未掩【公自注近枭数盗】草中狐兎不须惊东州赵叟【一作傁】饮无敌南国梅僊诗有声不向如臯闲射雉归来何以得卿卿【公自注是日惟梅赵不射】
　　梅户曹【名失考】铁沟【注见十二巻】捍城【诗公侯干城疏云干捍也】草中狐兎【杜甫诗草间狐兎尽何益天子不在咸阳宫】
　　祭常山回小猎
　　青葢前头防皂旂黄茅冈下出长围弄风骄马跑空立趁兎苍鹰掠地飞回望白云生翠巘归来红叶满征衣圣明【一作朝】若用西凉簿白羽犹能效一挥
　　常山【注见前】
　　【乌台诗案熈宁八年五月轼知密州于本州常山泉水处祈雨有应遂名为雩泉九年四月立石常山之上去年祭常山回与同官习射放鹰作诗一首题在本州小防上除无讥讽外云圣朝若用西凉簿白羽犹能效一挥意取西凉州主簿谢艾事艾本书生也善能用兵故以此自比若用轼为将亦不减谢艾也轼在台供説其诗即不系降到册子内】
　　和章七出守湖州二首
　　方丈僊人出淼【一作渺】茫髙情犹爱水云乡功名谁使连三防身世何缘得两忘早歳归休心共在他年相见话偏长只因未报君恩重清梦时时到玉堂
　　章七守湖州【丁未録章惇举进士甲科王安石用事李承之荐惇可用安石召见之惇素辨又善迎合安石大喜数年遂至侍从三司使上甞誉张方平之美以问惇惇以告吕惠卿故御史蔡承禧弹惇云朝登陛下之门暮入惠卿之室为此也上由是恶惇安石亦仇惠卿黜之陈州中丞邓绾言惇人物佻薄行迹丑秽与惠卿协济为奸宜早罢斥遂自权三司使出知湖州　按施氏原注子厚浦城人父俞徙苏州子厚好论出世间法故诗中多用学僊事东坡既买田阳羡子厚在湖州寄诗云君方阳羡卜新居我亦吴门葺旧卢云云时子厚二亲无恙故次章有两巵春酒之句此段新刻本删去今补録】僊人出淼茫【挥麈録云章俞者郇公之族子不自拘检与妻之母杨氏通生子杨氏以一盒贮水缄置其内使人持以还俞既长登第与东坡缔交后送其守湖州诗有方丈僊人出淼茫云云以为讥巳由是怨之其子入政府俞尚无恙甞犯法以年八十勿论事见神宗实录绍圣初东坡渡海葢修报也】
　　绛阙云台总有名应须极贵又长生鼎中龙虎黄金贱松下龟蛇绿骨轻【公自注君好炉火而饵茯苓】霅水未浑缨可濯弁峯初见眼应明两巵春酒真堪羡独占人间分外荣
　　次韵刘贡父李公择见寄二首
　　白髪相望两故人眼看时事几番新曲无和者应思郢论稍【苕溪丛话作少】卑之且借秦歳恶诗人无好语【公自注公择来诗皆道吴中饥苦之事】夜长鳏守向谁亲【公自注刘贡父近丧妻】少思多睡无如我鼻息雷鸣【一本作如雷】撼四邻
　　【乌台诗案熈宁六年九月内轼和刘攽寄秦字韵诗白髪相望两故人眼看时事几番新以讥讽朝廷近日更立新法事尤多也○慎按此诗公自注有公择来诗皆道吴中饥苦之语公择以熈宁七年自鄂州移知湖州在任两年改齐州作此诗时公择尚在湖贡父时知曹州二诗唱和既系同时作其为熈宁八年无疑诗案以为六年苕溪丛话以为九年当是传刻之讹今依施氏原本与后一首俱编密州巻中】
　　何人劝我此间【诗案作中】来弦管生衣甑有埃绿蚁沾【一作濡】唇无百斛蝗虫扑面巳三回磨刀入谷追穷宼洒涕循城拾弃孩【别本作骸者讹】为郡鲜欢君莫叹【诗案作笑】犹胜【诗案作何如】尘土走章台
　　【乌台诗案熈宁八年六月李常寄来字韵一首与轼即无讥讽轼依韵和答云云此诗讥讽朝廷新法减公使钱太甚及造酒不得过百石致弦管生衣甑有尘埃又有蝗虫盗贼灾伤饥馑之苦以讥朝廷政事缺失及新法不便之所致也九月十四日凖问目有无未尽轼供曽和李常等诗即不系册子内】附子由次韵一首
　　青蒲一下复东来拥扇西风满面埃撃柝自营何择地餔糟同醉未须回孤髙振鹭瞻初下淡泊婴儿及未孩我亦漂流家万里年来羞上望乡台和张子野见寄三絶句
　　过旧游
　　前生我巳到杭州到处长如到旧逰更欲洞霄为隐吏一庵闲地且相留
　　前生到杭州【何防春渚纪闻西湖寿星寺老僧则亷言东坡作郡倅日始与参寥同登方丈即顾谓参寥曰某平生未甞至此而眼界所视皆若素所经厯者自此上至懴堂当有九十二级遣人数之果如其言因曰某前身山中僧也今日寺僧皆吾法属耳后每至寺即解衣盘礴久而始去则亷时为僧雏侍侧毎暑月袒露竹隂间细视公背有黒子如星斗状即北山君谓顔鲁公曰志金骨记名僊籍是也】洞霄【余杭宫名注见前】
　　见题壁
　　狂吟跌宕无风雅醉墨淋漓不整齐应为诗人一回顾山僧未忍扫黄泥
　　竹阁见忆
　　柏堂南畔竹如云此阁何人是主人但遣先生披鹤氅不须更画乐天真
　　乐天真【释氏稽古畧竹阁今为广化寺白侍郎遗像在焉】
　　和蒋防寄茶
　　我生百事尝随缘四方水陆无不便扁舟渡江适吴越三年饮食穷芳鲜金虀玉脍饭炊雪海螯江柱初脱泉临风饱食甘寝罢一瓯花乳浮轻圆自从舍舟入东武沃野便到桑麻川翦毛胡羊大如马谁记鹿角腥槃筵厨中烝粟堆饭瓮大杓更取酸生涎【公自注山东喜食粟饭饮酸浆】柘【一作拓】罗铜碾弃不用脂麻白土须盆研故人犹作旧眼看谓我好尚如当年沙谿北苑强分别水脚一线争谁先清诗两幅寄千里紫金百饼费万钱吟哦烹噍两竒絶只恐偷乞烦封纒老妻稚子不知爱一半巳入姜盐煎人生所遇无不可南北嗜好知谁贤死生祸福久不择更论甘苦争蚩【一本作】妍知君穷旅不自释因诗寄谢聊相镌
　　蒋防【本集有送蒋防赴代州学官诗余无可考】柘罗铜碾【蔡君谟茶録茶罗以絶细为佳罗底用东川鵞溪绢之密者投汤中揉洗以羃之茶碾以银或铁为之黄金性柔铜及鍮石皆然生铁不入用】沙溪北苑【黄儒品茶要録壑源沙溪其地相背中隔一岭无数里之逺然茶产顿殊岂地脉独钟于壑源耶凡壑源之茶售以十则沙溪之茶售以五石林避暑録北苑茶正所产为曽坑谓之正焙非曾坑为沙溪谓之外焙○按壑源沙溪皆北苑地名】姜盐【本集题薛能茶诗后云唐人煎茶用姜故能诗云盐损添常戒姜宜着更夸据此则又有用盐者矣近世亦有用此二物者然茶之中等者入姜煎信佳也盐则不可】
　　光禄庵二首
　　文章恨不见文园礼乐方将访石泉何事庵中着光禄枉敎闲处笔如椽
　　城中太守的何人林下先生非我身若向庵中觅光禄雪中履迹镜中真
　　慎按此二诗施氏原本不载新刻本载续补下巻据外集编第五巻密州时作又本集先生与陈履常尺牍云逺承寄贶诗刻读之洒然輙和光禄庵二絶聊以寄钦羡之懐末又云髙密连年旱蝗应付朔方百须纷然疲苶仰企僊馆如在云汉矣云云考后山集中失原作








　　苏诗补注巻十三
　　钦定四库全书
　　苏诗补注巻十四　　翰林院编修查慎行撰古今体诗六十六首【熙宁九年丙辰在宻州作】
