<!-- { "loadSidebar": true } -->
　　宋髙祖武皇帝以盖代雄才起匹夫而并六合尅国得隽寄迹多于魏武功施天下盛徳厚于晋宣懐荒伐叛之劳而夷邉荡险之力百胜可得而论者矣政足行阵之间却孙恩蚁聚之众一朝奋臂扫桓盘石之宗方轨长驱则三齐无坚垒廻戈内赴则五岭靡余妖命孙季髙于巨海之上而畨禺席卷擢朱龄石于百夫之下而庸蜀来王羌胡畏威交为表里董率虎旅以事中原石门巨野之隘指麾开辟闗头霸上之阻曽莫藩篱虏其酋豪迁其重寳登未央而洒酒过长陵而下拜盛矣哉悠悠百年未之有也于是倒载干戈休兵泗水彤弓纳陛肇有宋都蔕芥必除华夷莫拒然后请乎上帝步骤前王零陵去之而莫猜心髙祖受之而无媿色古之所谓义天下者斯之谓乎若其提挈草创则魏孟何刘辅相总持则穆之徐羡镇恶道济经其武传亮谢晦纬其文长沙以冢弟共艰难武烈以清贞定南楚其他胥附奔走云合雾集若榱椽之构大厦众星之仰河汉或取之于民举或得之于未名羣才必逞智能咸效爵不妄加官无私谒晋末所以荒济淆混阿党容纵莫不驱扫革易与之更始君行卑菲而国不为陋民勤征戍而下无怨讟品令宥密赏罚端平逺无不懐迩无不附属为郡县者则南过交趾西包剑阁北划黄河而绕东海七分天下而有其四自永初末嵗天子负扆务懐以燕代为戎岐梁重梗将誓六师屠桑干而境北地三事大夫愿相谓曰待夫振旅凯入乗辕南反请具银绳琼检告报东岳既而洮弗兴即年献世营阳王狎于弗许以败舆太祖寛肃宣惠大臣光表超越二昆来应寳命沉明内断不欲政由甯氏克灭权逼不使芒刺在躬亲临朝事率尊恭徳斟酌先王之典强宣当时之宜吏久其职育孙长子民乐其生鲜陷刑辟仁厚之化既已播流率土忻欣无思不服每驾巡幸箫鼓聴闻百姓扶携老幼相望仪刑爱之孜孜如日不足初徐傅伏诛继求内相王处之而思降彭城欲之而弗违王华殷景仁以忠允熙帝载谢微王昙首以沉密賛枢机徐【阙】王僧绰以体国彰信义谢方明刘道生以治惠称良能髙简则令明清贵则王旧文章则顔延之谢灵运有藻丽之钜才儒雅则裴荀何傅擅师表之髙学刚亮骨鲠则袁粲蔡子度建言忠益则范泰何尚之宗室蕃翰帝弟帝子则江夏衡阳庐陵隋王建平临川新喻或清令而审或文敏而洽皆博爱以礼士明靡以流誉十三四年为多士矣上亦蕴籍义文思儒府庠序建于国都四学闻乎家巷天子乃移跸下辇以从之束帛防语以劝之士莫不敦悦诗书沐浴礼义淑慎规矩斐然向方其行修言道者然后登朝受职威仪轻佻者不齿于乡闾公宫非傧羽不来庭私家非轩盖不逾阈冠冕之流雍容如也于是文教既兴武功亦着命将受律指日如斯檀萧薄伐则南登象浦刘斐爰整则西践仇池良驹巨象充塞外廏竒珍环货下逮百辽禽兽草木之瑞月有六七绳山讽海之译嵗且十余江东以来有国有家丰功茂徳未有如斯之盛者然值北虏方强周韩嵗扰金墉虎牢代失其御二十七年偏师克复河南横蹂强胡百万之众匈奴遂跨彭沛航淮浦设穹庐于瓜步请公主以和亲于时精兵猛将婴城而不敢鬬谋臣智士折挠而无可称天子乃朝飨单于临江髙防于是起尽户之役贷富室之财舳舻千里縁江而陈我守既严胡兵亦怠且大川所以限南北也疲老而退归我追犇之师櫜弓裹足系虏之民流离道路江淮以北萧然矣重以章巫蛊始自三逆合殿酷帝史籍未闻仲尼以为非一朝一夕之故其所由来者渐矣辨之不早辨也元嘉之祸其有以焉世祖率先九牧大雪寃耻身当厯数正位天居聪明绚达博闻强记威可以整法智足以胜奸君人之略几将备矣一时之风流领袖则谢荘何偃王彧蔡兴宗索顗袁粲御武名将则沈庆之栁元景宗敞之或洁清以秀雅或骁果以步类因以轨道廓之中方知向时之士若顔竣之经纶忠劲匪躬谅直虽晋之狐赵无以尚焉帝即位二三年闲方逞其欲拒谏是已天下失望夫以世祖才明少以礼度自肃思武皇之节俭追太祖之寛恕则汉之文景曽何足云景和申之以淫虐太宗易之以昏纵师旅荐兴边鄙蹙廹人懐茍且朝无纪纲内宠方议共安外物己覩其败已初世祖登遐委重于二戴太宗晏驾亦托孤于王阮渫近之道同归【阙】人之衅如一然宋祚未絶于永光更以宗王之见窘水徳遂亡于后实由强臣之受辱且顾命郡公从容自重畏懦伊霍之机绮靡唐虞之际于是蔚炳胥变明命就迁俯仰之间兴衰易用矣周自平王东迁﨑岖河洛其后二十四世而赧始亡之汉自章和以降颠覆阉竖其后百有余载而献始禅之何则周汉灵长如彼难拔近代脆促若此易崩非天时亦人事也闻大鸿荒者难为虑因事者易为力曹马规模悬乎前载茍有斯防实啓英雄而况太宗为之驱除先颠其【阙】本根既蹙枝叶遂摧斯则始于人事也昔二代将亡殷辛夏癸相去数百年间异世而后出宋则景和元徽首尾不能十载而降虐过于二君斯则天之所弃笃于前王者也天意人事其微如是虽欲勿霣其可得乎若乃拯厥涂炭蒙逆取之辱者汤武之志也私鉏当路饰揖让之名者近代之事也其应天从民道有优劣故宗庙社稷脩短异数不然则何殊尤缅邈如斯之逺也夫山岳崩颓必有朽壊之隙春秋迭代亦有去故之悲是以临危亡而抚理运未有不扼腕流连者也近古之弊化薄俗行乎宋氏之成败得失着乎行事从而言之载于篇矣系叙其所以创业垂统而懐其旧俗遗风逮于贤人君子英声余论以附于兹子野曽祖宋中大夫西乡侯以文帝之十二年受诏撰元嘉起居注二十六年重被诏续成何承天宋书其年终于位书则未遑述作齐兴后数十年宋之新史既行于世也子野生乎泰始之季长于永明之年家有旧书闻见又接是以不用浮浅因宋之新史为宋略二十巻剪截繁文删撮事要即其简寡志以为名夫黜恶章善臧否与夺则以先达格言不有私也岂以勒成一家贻之好事盖司典之后而不忘焉
　　司空安成康王行状
　　降七纬之祯灵五行之正性珪璋博达清明在躬学无常师希追风乎孔父几神殆庶谅亚迹乎顔生悦礼敦诗方昔人而有裕既明且哲体大雅而弗渝若乃慈明外朗淑徳内润夏侯玉树之谈卫玠璧人之目又授使持节郢州刺史公四居方岳政刑克举仁恕以懐君子刑宪以肃小人莅烦以简居难则易霈如时雨芬若兰荪所去见思所居称治遘疾薨竟陵之石梵时年四十四皇上震天伦之悼庶僚懐人百之感诏赠司空常侍王如故礼也自巴濮以东郾邓以北方舟连骑赴者如云昔王薨及葬仁禽有践境之识羊祜云亡市人有罢归之恸若公恩结三楚亦异出一时公幼无择言长无择行立功以庇物执徳以居宗重以道性虚闲居处冲约终日清静如布素焉
　　丹阳尹湘东王善政碑
　　皇上建显号垂鸿名广大配乎天地光华象乎日月长驾逺抚横逸乎都外防镜区域充塞乎无垠上冠九垓旁济八表制礼以告成功作乐以彰治定福应允臻祥庆符合六府孔修九官咸事于往嵗也有司奏以湘东王为宣惠将军丹阳尹既而下车为政振民育徳循名责实举无遗虑若夫据馈累起求贤如不及卑身折节用人若由已玉帛旅于丘园辟书交乎涂路求余论于故府想遗风于旧哲延儒生于东閤命文学于后车重门洞启列筵广置四民摠至狱讼殷集王兼而治之绰有余裕上其礼下悦其风虚往实归人得所至由是百吏仰成具僚敛袵千里之间有懐必亮躬亲劝课赋政授时辨相物宜务尽地利由是仍嵗有秋余粮栖畆是以缙绅先生愀然相顾遂造象魏拜而陈之有诏报曰纤芥之善春秋必书吏民归美难用抑絶于是二三君子欢得所奏乃择工良匠追石名山撰徳选辞兴事篆刻俾万代之下知斯文之在斯铭曰茫茫禹迹经啓万方平秩肇定曰若我皇并苞九域画野分疆猗欤帝子日就月将疏爵分品奄有潇湘君王先啓既表南国肇允神童翻飞上徳导达微优防翰墨行成师范文为丽则帝曰尔诣出康庶绩勿替敬典大猷允廸我王显允洵美且丽夙夜干干有隆无替光賛大朝庇民济世京邑翼翼永承嘉惠
　　刘虬碑
　　受川岳之英灵有清明之淑性淡乎若深泉之静皜乎若寒霜之洁千仞不足议其髙万顷不足俦其量在其幼也孝敬淳深贯乎幽显庐乎墓所而暴兽去之墟里赖焉樵苏无犯及其长也捧檄动容薄逰下邑甘露零于丰草蒲密致于时雍有以见贤人之行动天地感鬼神疾乎影响如斯之美者矣夫声名籍甚羣公侧席凿室林臯面流傍陇咫尺荆衡表里巫梦树蕙滋兰芜没庭户平畴翠防千里极目信物外之神区幽居之胜境昔许子将谓太丘道广广则不周仲举性峻峻则少纳峻而纳广而周君于二陈折其中矣其所修孔氏之学则儒者师之所明释氏之教则浄行传之所着文集则辞人録之铭曰滔滔江汉实纪南国笃生居士髙明柔克峩峩其道巍巍其徳曰仁曰义惟民惟则筑室臯壤考槃郛郭坐卧山樊啸歌林薄亲致甘防躬餐上药优哉防哉且以行乐九丘八索百家羣史西河疑圣华隂成市悠哉荆梦逖矣江濵辎軿结辙羔鴈成羣监观令范式如金玉君子徽猷谁其与属畴咨故老遵扬实録喻虏檄文【普通七年北伐敇子野为喻魏文受诏立成时并叹服髙祖目子野言曰其形虽弱其文甚壮】
　　天生蒸民树之以君所以对越三才司牧黔首蠲其苛慝除其患难肇自防古以迄皇王经世字民咸由此作朕拨乱反正君临亿兆休牛放马载戢干戈思与一世之民跻之仁夀之域昔者晋失其序天笃降丧而四夷交侵小雅尽缺宋之初载实有武功秦晋之墟频枭僣伪末叶陵迟遂亡淮济旷日长乆莫能克复朕爰初创业思闲宁静保大定功未遑逺略而狡虏逰魂不式王命朕谓其君是恶其民何罪矜此涂炭用寝兵革今戎丑数亡自相吞噬重以亢旱弥年糓价腾踊丁壮死于军旅妇女疲于转输虐政惨刑曽无惩改四方同集九服齐契譬犹翻东海以注萤爝倒昆仑以压蝼蚁其身糜烂岂假多力尔二周故老六辅大姓蒙耻俛首有自来矣濯身明目今也其时昔由余入秦礼以卿佐日防降汉华貂七叶茍有其才岂无大位
　　谢举【字言扬陈国阳夏人厯迁尚书令】
　　褚翔墓铭畧【翔字世举渊曽孙大通中为北中郎庐陵王长史卒官外兄谢举为作墓铭论者以为拟得其人】
　　治推华子嵩慙量酒归月下风清琴上【梁书】






　　梁文纪巻九
　　钦定四库全书
　　梁文纪巻十　　　　　　明　梅鼎祚　编周舍【字升逸汝南安城人齐中书侍郎颙子仕齐太常丞入梁厯太子詹事】
　　衮服议【天监七年诏可　舍天监初以异能召拜尚书祠部郎礼仪损益多自舍出】
　　诏防以王者衮服宜画鳯皇以示差降按礼有虞氏皇而祭深衣而养老郑所言皇则是画鳯皇羽也又按礼所称杂服皆以衣定名犹加衮冕则是衮衣而冕明有虞言皇者是衣名非冕明矣画鳯之防事实灼然
　　皇太子释奠议【天监八年舍议从之】
　　释奠仍防既惟大礼请依东宫元防太子着绛纱襮乐用轩悬预升殿坐者皆服朱衣
　　又有司议
　　礼云凡为人子者升降不由阼阶案今学堂凡有三阶愚谓客若降等则从主人之阶今先师在堂义所尊敬太子宜登阼阶以明从师之义若释奠事讫宴防之时无复先师之敬太子升堂则宜从西阶以明不由阼义
　　吏部郎徐勉议
　　郑云由命士以上父子异宫宫室既异无由阼阶之礼请释奠及宴防太子升堂并宜由东阶若舆驾幸学自然中陛【并隋书】
