<!-- { "loadSidebar": true } -->
　　此日太祖自知将危，传与晋王二弟，汝其勉之，以承朕志。光义含泪揖奏，曰：“我主病势更深，只宜安静调养，勿发劳心。至于国家重器，即万岁之后，即有德昭侄儿，弟岂敢妄为，恐于后人议论。陛下三兄，须当酌之。”太祖曰：“不然，以德昭年尚十一，稚幼无知。况初时太后有嘱朕以大位付汝，当此朕一诺唯承之。朕遵母命，汝遵朕旨托，还有何人后议？朕观汝龙行虎步，他日必为太平天子，但德昭儿年轻，当善遇之。再有四件大事，朕未能全得，尔当成全之，亦朕为尔为佐弼之谋也。第一者河东之地未平服，不可不取。第二者山后杨业父子英雄，智略萃于一门，须当厚聘之，以大用。第三者朕征伏南唐时，半中途遇一张齐贤。此人有大才，可当宰相之任。当时吾不收用之，特留来尔作相，此人得任宰相之权，大有益于国者。太行山一将，名呼延赞，英雄忠勇，可收用之，是文武得人也。须当记此四事，朕死何恨！”当时光义揖拜受命。有宋后曰：“今二王叔接继江山，将吾母子致于何所？”太祖曰：“非此无安置汝母子。今二王叔接继，何异于朕？必能共保富贵，不须忧也。”太祖再唤其子，德昭当时下跪，流泪一包。言：“为君不易，今依太后命传位与二王叔登基，仍是一家骨肉亲，长保富贵，不须忧虑也。”德昭含泪依旨叩谢起来。母子仍坐侧。
　　此夕太祖昏沉睡去，梦见陈希夷前立御床侧，揖拜毕，与他握手曰：“山人特来与陛下一别，从此回天以了俗世了。”太祖凄然下泪：“可有延缓朕之寿命否？”陈抟曰：“此数已定，陛下原五纪外之寿数，理合就此回位，不须伤情也。当初在困南唐时，皆中毒水，虽蒙神水救回，馀患尚留肠胃。故黄石公临别时，早知陛下有此毒患，故以危言恳旨，当戒酒色。不料陛下于此二者全耽，所以引馀毒发疽，难以救拔。今山人别去，且等候陛下龙驾三天后再会。”语毕大袖一拂，向天而去。原来陈抟老祖前赠受太祖封以华山为睡仙恩典，复于三天之前来报知。当日太祖醒来病加沉重，自知不起。急招光义弟及德阳王子入宫，戚然吩咐一番，言声不响，气息不继，嘘嘘呼吸。
　　按史上有批点光义入待问候太祖之时，并无太祖妻儿在旁，宫监远隔。但闻太祖言呼“光义汝早当为之”云云，烛照一声，红光一摇影已报驾崩。是千古疑案，事之不明也。
　　但太祖一崩，宋后、皇子、御弟一众等大哭哀声。传召众大臣、文武，人人悲泣，召颁天下，开丧挂孝，禁绝鼓乐。葬毕，光义登基。诏颁示中外，议于明年正月改宋国号，大赦天下。赠宋后为开宝皇后，迁之西宫。即进封皇御侄德昭为八大王，宠遇特隆。王妃顾氏进封皇后，苗从善、高王爷、曹彬、王全斌、潘美一班前辈功臣皆已极品，不能再升，只加俸禄而已。其馀少五阳将，由侯爵进封为公爵。五少阴将，加封五郡主。只有高平王妹丈高怀德功劳浩大，进加九锡。郑印念他新立功，又父有功被误杀了，复加九锡。馀者皆加三级或一命之荣不等，不概烦表。
　　当日宋太宗自即位后，注意用兵，以承太祖威武之志。一日谓群臣曰：“河东辽下皆吾敌国，先帝临崩之时，以河东之地必取，山后杨业父子聘他来助役，不然反为北汉钧所用，非我利也。且太行山有勇将呼延赞，可聘收用之。再命人往金陵访张齐贤回朝大用。”旨下，即着君保速赴太行山，招取呼延赞。又差冯茂复往金陵，访取张齐贤。命高君佩往山后，聘请杨家父子。先着旨工部尚书符彦卿督修造无佞府，以待杨家一门来投居止。再命高王爷训练三军，以待下河东征伐北汉。再敕郑印各路催粮。各政令一一皆依太祖遗制。但下河东征服刘钧，再敌北辽之事，已有南北两宋之书，不必复赘矣。
　　但以太祖英明神武，开基不过享国十七年，即不得后嗣接继，亦依妇人之见耳。至迨后太宗光义虽听赵普谗言立子窃位，但其一心已欲之，不待赵普唆惑，心以不已了。及至第九传高宗，于金兵起难之后，方是太祖嫡嗣，复承回大统。今三下南唐，李煜称臣，年年纳贡，岁岁来朝，不敢再复稍萌异志。东南一带自此平宁，不复见兵戈攘扰。四民乐业，海不扬波，皆藉太祖请将用命之力，以莫安黎庶也。
　　当日宋太祖驾崩，太宗帝登基。少不得天子居丧挂孝，四海禁绝音乐，安葬皇陵，诸事已毕。按史宋太祖自三十六岁登基，在位一十七年，寿五十三而崩，史之实据也。复有七律诗咏之曰：
　　耿耿陈桥见帝星，宏开宋运际光明。
　　干戈指处狼烟灭，士马驱来宇宙清。
　　雪夜访求谋国计，酒杯消释建封宁。
　　专征一念安天下，四海苍生仰太平。
