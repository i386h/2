<!-- { "loadSidebar": true } -->
　　兰亭蠒纸入昭陵世间遗迹犹龙腾顔公变法出新意细筋入骨如秋鹰徐家父子亦秀絶字外出力中藏棱峄山传刻典刑在千载笔法留阳氷杜陵评书贵瘦硬此论未公吾不凭短长肥瘦各有态玉环飞燕谁敢憎吴兴太守真好古购买断缺挥缣缯龟趺入坐螭隠壁空斋昼静闻登登奇踪散出走吴越胜事传说夸友朋书来乞诗要自写为把栗尾书溪藤后来视今犹视昔过眼百世如风灯他年刘郎忆贺监还道同时须服膺【法书苑王右军兰亭禊序真本以蠒纸书唐太宗初得之命赵模冯承素诸葛贞之流搨本以赐诸王真本入玉匣从葬昭陵梁武帝评右军书字势雄踞如龙跃天门虎卧凤阁书断唐顔真卿书雄秀独出一变古法又徐浩父子皆工草隶浩书张九龄司徒告身多渇笔世状其法曰怒猊抉石渇骥奔泉杜子美诗峄山之碑野火焚枣木传刻肥失真按峄山碑李斯书所谓小篆也唐李阳氷得其笔法又见一巻石鼓诗注杜子美诗苦县光和尚骨立书贵瘦硬方通神王注亭中有顔徐李斯等石刻故叙言之杨妃外传妃小字玉环明皇览汉成内传见飞燕身轻不胜风制七寳避风台因谓妃子曰尔则任吹多少妃曰霓裳一曲足掩前古诗大雅筑之登登王注登登打碑声也栗尾笔也溪藤剡溪纸也唐国史补纸则有越之剡藤兰亭记后之视今犹今之视昔韩诗百岁如风灯刘禹锡诗髙楼贺监昔曽登壁上笔踪龙虎腾又云偶因独见空惊目恨不同时便服膺】
　　李公择求黄鹤楼诗因记旧所闻于冯当世者
　　黄鹤楼前月满川抱闗老卒饥不眠夜闻三人笑语言羽衣着屐响空山非鬼非人意其仙石扉三扣声清圆洞中铿鈜落门闗缥缈入石如飞烟鸡鸣月落风驭还迎拜稽首愿执鞭汝非其人骨腥羶黄金乞得重莫肩持归包裹弊席氊夜穿茒屋光射天里闾来观已变迁似石非石铅非铅或取而有众忿喧讼归有司今几年无功暴得喜欲颠神人戏汝真可怜愿君为考然不然此语可信冯公传
　　【韩赋乃鬼神之所戏又见第二巻涡口诗注】
　　八月十日夜看月有懐子由并崔度贤良
　　宛邱先生自不饱更笑老崔穷百巧一更相过三更归古柏隂中看参昴去年举君苜蓿盘夜倾闽酒赤如丹今年还看去年月露冷遥知范叔寒典衣自种一顷豆那知积雨生科斗归来四壁草虫鸣不如王江长饮酒【公自注王江陈州道人毛诗惟参与昴苜蓿盘注见第四巻和子由诗韵语阳秋酒有以红为贵者李贺诗小槽酒滴真珠红是也今闽广间所酿酒谓之红酒其色殆类胭脂史记范雎传须贾曰范叔一寒至此乎乃与之绨袍汉杨恽诗田彼南山芜秽不治种一顷豆落而为萁】
　　催试官考较戏作
　　八月十五夜月色随处好不择茅檐与市楼况我官居似蓬岛凤咮堂前野橘香剑潭桥畔秋荷老八月十八潮壮观天下无鹍鹏水击三千里组练长驱十万夫红旗青盖互明灭黒沙白浪相吞屠人生防合古难必此景此行两得愿君闻此添蜡烛门外白袍如立鹄【钱塘潮图八月十八日独大常潮逺观数百里若素练横江稍近见潮头髙数丈卷云涌雪混混庉庉声如雷鼓犹不足以形容之左传襄三年楚子重伐吴使邓廖帅组甲三百被练三千以侵吴王注红旗青盖言弄潮也】
　　八月十七复登望海楼自和前篇是日牓出与试官两【一作五】人复留五首
　　楼上烟云怪不来楼前飞纸落成堆非闗文字须重看郤被江山未放回
　　眼昏烛暗细行斜考阅精彊外已夸明日失杯君莫怪早知安足不成蛇
　　【国策陈轸曰人有遗舍人一巵酒者舍人相谓曰画地为蛇蛇先成者独饮之一人蛇先成曰吾能为之足人夺之酒曰蛇固无足今为之足非蛇也】
　　乱山遮晓拥千层睡美初凉撼不譍昨夜酒行君屡叹定知归梦到吴兴
　　天台桂子为谁香倦聴空阶夜防凉赖有明朝看潮在万人空巷鬬新妆
　　【唐垂拱中天台桂子落十余日方止见陆龟防诗注】
　　秋花不见眼花红身在孤舟兀兀中细雨作寒知有意未教金菊出蒿蓬
　　秋懐二首
　　苦热念西风常恐来无时及兹遂凄凛又作徂年悲蟋蟀鸣我牀黄叶投我帏牕前有栖鵩夜啸如狐狸露冷梧叶脱孤眠无安枝熠燿亦有偶髙屋飞相追定知无几见迫此清霜期物化逝不留我兴为嗟咨便当勤秉烛为乐戒暮迟
　　【古乐府有苦热行淮南子木叶落长年悲阮嗣宗诗开秋兆凉气蟋蟀鸣牀帷汉贾谊传谊为长沙王傅有鵩鸟入舍止于坐隅注鵩似鸮不祥鸟也诗豳风熠燿宵行疏熠燿者萤火之虫飞而有光之貌故曰熠燿燐也杜萤火诗十月清霜重飘零何处归诗小雅无几相见古诗昼短苦夜长何不秉烛游】
　　海风东南来吹尽三日雨空堦有余滴似与幽人语念我平生欢寂寞守环堵壶浆慰作劳裹饭救寒苦今年秋应熟过从饱鸡黍嗟我独何求万里涉江浦居贫岂无食自不安畎亩念此坐达晨残灯翳复吐
　　【古诗夜雨滴空堦陶潜诗壶浆劳近隣杨恽书田家作劳庄子裹饭而食之诗国风不知我者谓我何求杜诗初日翳复吐】
　　哭欧公孤山僧惠思示小诗次韵
　　故人已为土衰鬓亦惊秋犹喜孤山下相逢说旧游梵天寺见僧守诠小诗清逺可爱次韵【杭州图经梵天寺在凤凰山】
　　但闻烟外钟不见烟中寺幽人行未已草露湿芒屦惟应山头月夜夜照来去【附守诠诗落日寒蝉鸣独归林下寺柴扉夜未掩片月随行屦惟闻犬吠声又入青萝去】
　　和陈述古拒霜花
　　千株扫作一番黄只有芙蓉独自芳唤作拒霜知未称细思郤是最宜霜
　　和沈立之留别二首
　　而今父老千行泪一似当时初去时不用鑴碑颂遗爱丈人清徳畏人知
　　【三国胡质仕魏累迁征东将军假节青徐诸军事子威歴安丰太守厉操清白武帝问卿孰与父清曰臣父清恐人知臣清恐人不知何敢及父】
　　卧闻铙鼓送归艎梦里悤悤共一觞试问别来愁几许春江万斛若为量【公自注去时予在试院】
　　次韵孔文仲推官见赠
　　我本麋鹿性谅非伏辕姿君如汗血马作驹已权奇齐驱大道中竝带銮镳驰闻声自决骤复受絷维谓君朝发燕秣楚日未欹云何中道止连蹇驴骡随金鞍冒翠锦玉勒垂青丝旁观信美矣自揣良厌之均为人所劳何必陋盐辎君看立仗马不敢鸣且窥调习困鞭棰仅存骨与皮人生各有志此论我久持他人闻定笑聊与吾子期空堦卧积雨病骨烦撑支秋草上垣墙霜叶鸣堦墀门前自无客敢作扬雄麾吏报君来弭节江之湄一对髙人谈稍忘俗吏卑今朝枉诗句粲如凤来仪上山絶梯磴堕海迷津涯怜我枯槁质借润生华滋岂效世俗人洗刮求瘢痍贤明日登用清庙歌缉熙胡不学长卿预作封禅词
　　【战国策汗明见春申君曰骥服盐车而上太行漉汁洒地白汗交流外阪迁延负辕而不能上伯乐遭之下车攀而哭之骥于是俛而喷仰而鸣见伯乐之知已也贾谊赋骥垂两耳伏盐车兮汉书大宛传宛别邑七十余城多善马汗血言其先天马子也注汗从肩膊出如血故名汗血汉书郊祀歌太一况天马下霑赤汗沬流赭志俶傥精权奇籋浮云掩上驰诗国风輶车銮镳载猃歇骄庄子麋鹿见之决骤顔延年赋旦刷幽燕昼秣荆越扬雄反骚驴骡连蹇而齐足梁简文帝紫骝诗青骢悬玉镫唐史李林甫语谏官曰君等独不见立仗马乎终日无声而饫三品刍豆一鸣则斥之后虽欲不鸣得乎由是谏诤路絶扬子在夷貊则引之倚门墙则麾之离骚吾令羲和弭节兮望崦嵫而勿迫尔雅水草交曰湄庄子河润九里后汉郭伋传帝劳之曰贤能太守帝城不逺河润九里冀京师防福古诗緑叶发华滋后汉赵壹赋所好则钻皮出其毛羽所恶则洗垢求其瘢痕周颂小序清庙祀文王也维清奏象舞也诗维清缉熙文王之典史记司马相如传相如病甚天子使所忠往而相如已死家无书问其妻曰长卿未死时为一巻书曰有使者来求书奏之其遗札书言封禅事忠奏其书天子异之】
　　汤村开运盐河雨中督役【图经仁和县汤村镇市在安仁东乡去县四十一里而都盐仓在天宗门里】
　　居官不任事萧散羡长卿胡不归去来滞留愧渊明盐事星火急谁能防农耕薨甍晓鼓动万指罗沟坑天雨助官政然淋衣缨人如鸭与猪投泥相溅惊下马荒堤上四顾但湖线路不容足又与牛羊争归田虽贱辱岂失泥中行寄语故山友慎毋厌藜羮
　　【史记相如与卓氏婚饶于财其进仕宦未尝肎与公卿国家之事称病闲居不慕官爵诗国风胡为乎泥中庄子让王篇孔子穷于陈蔡之间七日不火食藜羮不糁王注讽开此河不当又妨农事也】
　　是日宿水陆寺寄北山清顺僧二首
　　草没河堤雨暗村寺藏修竹不知门拾薪煮药怜僧病扫地焚香净客魂农事未休侵小雪佛灯初上报黄昏年来渐识幽居味思与髙人对榻论
　　【国史补云韦应物性髙洁鲜食寡欲所在焚香扫地而坐】
　　长嫌钟鼓聒湖山此境萧条郤自然乞食绕村真为饱无言对客本非禅披榛觅路冲泥入洗足闗门聴雨眠遥想后身穷贾岛夜寒应耸作诗肩
　　【晋陶渊明有乞食诗披榛觅路注见第二巻微雪诗唐史贾岛字浪仙初为浮屠名无本韩退之有送无本归范阳诗韩石鼎聨句序弥明袖手竦肩而髙吟】
　　客位假寐
　　谒入不得去兀坐如枯株岂惟主忘客今我亦忘吾同僚不解事愠色见髯须虽无性命忧且复忍须臾【晋郗超为中书侍郎谢安与王文度共诣超日旰未得前文度便欲去安曰不能为性命忍须臾邪】盐官部役戏呈同事兼寄述古【盐官县图经隋开皇九年置杭州盐官县县属有盐埸十所】
　　新月照水水欲氷夜霜穿屋衣生棱野庐半与牛羊共晓鼓郤随鸦鹊兴夜来履破裘穿缝红颊曲眉应入梦千夫在野口如林岂不懐归畏嘲弄我州贤将知人劳已酿白酒买豚羔耐寒努力归不逺两脚冻硬公须软【唐书杨国忠传诸杨汤沐馆在华清宫东垣帝临幸必遍五家赏赉不赀讣出有赐曰饯路返有劳曰软脚杨妃外传出有饯饮还有软脚大唐稽疑郭子仪自同州归代宗诏大臣就宅作软脚局人率出钱三百千】朱夀昌郎中少不知母所在刺血写经求之五十年去岁得之蜀中以诗贺之
　　嗟君七岁知念母怜君壮大心愈苦羡君临老得相逢喜极无言泪如雨不羡白衣作三公不爱白日升青天爱君五十着防服儿嗁郤得偿当年烹龙为炙玉为酒鹤髪初生千万夀金马诏书锦作囊白藤肩舆帘蹙绣感君离合我酸辛此事今无古或闻长陵朅来见大姊仲孺岂意逢将军开皇苦桃空记面建中天子终不见西河郡守谁复讥颍谷封人羞自荐
