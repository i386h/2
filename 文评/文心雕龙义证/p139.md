<!-- { "loadSidebar": true } -->
〔六〕　《校证》：「《御览》此句作『世交屯夷』，徐校作『世交屯移』。」「流移」谓流浪移徙。《后汉书东夷传》：「会稽东冶县人有入海行，遭风流移至澶州者，所在绝远，不可往来。」《易屯卦》彖曰：「屯，刚柔始交而难生。」「灾屯」，即灾难。《斟诠》：「屯，难也，见《说文》。……案晋代有八王之乱、五胡乱华，迁都江东，桓玄叛乱等事，故云。」

　　　　　　斯波六郎：「下文言『刘颂』晋初人，此有『流移』之语，不适切。此句恐应从《御览》。」《校注》：「按作『世交屯夷』是。《宋书文帝纪》：『（文帝）答曰：皇运艰弊，数锺屯夷。』又『（元嘉十九年诏）而频遘屯夷。』《南齐书高帝纪下》：『
（建元元年诏）末路屯夷。』《文选》傅亮《为宋公求加赠刘前军表》：『臣契阔屯夷。』并其证。」牟注：「屯，艰难。夷，创伤。」

〔七〕　黄注：「《刘颂传》：除淮南相，颂在郡上疏言封国之制，宜如古典，及六州将士之役，凡数千言。诏褒美之。」

　　　　　　《晋书刘颂传》：「除淮南相，在官严整，甚有政绩。……在郡上疏曰：『……振理总纲，要在三条：凡政欲静，静在息役，息役在无为；仓廪欲实，实在利农，利农在平粜；为政欲着信，着信在简贤，简贤在官久。』……又上疏论律令，为时论所美。」

〔八〕　《晋书温峤传》：「时太子起西池楼观，颇为劳费。峤上疏，以为朝廷草创，巨寇未灭，宜应俭以率下；务农重兵。太子纳焉。……明帝即位，拜侍中，转中书令。」「恳恻」，谓诚恳痛切。《
后汉书黄琼传》：「琼辞疾让封六七上，言旨恳恻，乃许之。」

〔九〕　《周礼天官序官》：「惟王建国，辨方正位，体国经野，设官分职，以为民极。」「体」，划分；「国」，都城。「体国」也泛指治理国家。「规」谓规劝。

　　　　　　以上为第二段，叙奏之流变，并论秦、汉、魏、晋代表作家作品。

夫奏之为笔，固以明允笃诚为本，辨析疏通为首〔一〕。强志足以成务，博见足以穷理〔二〕，酌古御今，治繁总要〔三〕，此其体也。〔四〕

〔一〕　《校注》：「《左传》文公十八年：『齐圣广渊，明允笃诚。』杜注：『允，信也；笃，厚也。』」正义：「明，达也，晓解事务，照见幽微也；允者，信也，始终不愆，言行相副也；笃者，厚也，志性良谨，交游款密也；诚者，实也，秉心纯直，布行贞实也。」陈绎曾《文说》：「奏宜情辞恳切，意思忠厚。」

〔二〕　《斟诠》：「『强』本作『强』。……《国语晋语》：『
其壮也，强志而用命。』韦注：『志，识也。』」《史记屈原列传》：「博闻强志，明于治乱，娴于辞令。」「强志」，谓强于记忆，即记忆力很强。「成务」，成就事务。《易系辞上》：「夫易，开物成务。」注：「务，事也。」《神思》篇：「博见为馈贫之粮。」《校注》：「《抱朴子外篇勖学》：『广博以穷理。』」

〔三〕　《总术》篇：「乘一总万，举要治繁。」

〔四〕　「体」谓大体，大要。即奏书的要领。《注订》：「此节至精。《文赋》：『奏平彻以闲雅。』就文取论，皮相之谈，惟彦和『
成务』、『穷理』之言，切确不易，非士衡所及也。」

　　　　　　《斟诠》：「明允笃诚者，奏章之精神；辨析疏通者，文词之要领；强志博见者，作者平日之功夫；酌古御今、治繁总要者，治事之法则。此彦和不易之确论。较乎陆机《文赋》所云『奏平彻以闲雅』，真不啻干将之于铅刀矣。」

若乃按劾之奏，所以明宪清国〔一〕。昔周之太仆，绳愆纠谬〔二〕；秦之御史，职主文法〔三〕；汉置中丞，总司按劾〔四〕；故位在挚击〔五〕，砥砺其气〔六〕，必使笔端振风，简上凝霜者也〔七〕。

〔一〕　《章表》篇：「奏以按劾。」谓按察弹劾。《注订》：「明宪所以崇法，清国所以尚治，奏之主体，盖在于是。」「明宪」，谓彰明法令。「清国」，谓澄清国政。

〔二〕　范注：「《尚书冏命》：『穆王命伯冏为周太仆正，作《
冏命》。』《冏命》：『王若曰……惟予一人无良，实赖左右前后有位之士，匡其不及，绳愆纠谬，格其非心，俾克绍先烈。』」孔颖达疏：「木不正者，以绳正之。绳谓弹正。」蔡沈注：「绳，直；纠，正也。」《周礼夏官》太仆：「掌正王之服位，出入王之大命。」

〔三〕　《训故》：「《通典》：御史之名，《周官》有之，盖主赞书，而授法令，非今任也。至秦汉乃为纠察之任。」「主文法」，谓主管法令条文。《汉书循吏黄霸传》：「霸为人明察、内敏，又习文法。」

〔四〕　范注：「《汉书百官公卿表》：『御史大夫，秦官，位上卿。……有两丞，秩千石，一曰中丞，在殿中兰台，掌图籍秘书，外督部刺史，内领侍御史员十五人，受公卿奏事，举劾按章。』」

〔五〕　范注引陈（汉章）先生曰：「《后汉书安帝纪》诏曰：『
秋节既立，鸷鸟将用。』注云：『将欲纠其罪，同鹰鹯之鸷击。』」《注订》：「《说文》：『鸷，击杀鸟也。』《礼记儒行》：『鸷虫攫搏。』古字多假『挚』为『鸷』。《一切经音义》八：『鸷，猛鸟也。』《广雅》：『鸷，执也。』谓能执服众鸟也。御史中丞主按劾，能使众官懔服，故曰『位在鸷击也』。」

　　　　　　《校注》：「《春秋》纬《感精符》：『霜者，刑罚之表也。季秋霜始降，鹰隼击。王者顺天行诛，成肃杀之威。』（《白帖》一引）《汉书五行志上》：『金，西方，万物既成，杀气之始也。故立秋而鹰隼击。』又《孙宝传》：『今日鹰隼始击，当顺天气，以成肃霜之诛。』此文所云『鸷击』，即《春秋纬》《汉书》之『
鹰隼击』也。」

〔六〕　「砥砺」，谓磨砺。「气」，指正气。

〔七〕　范注：「案《初学记》十二引崔篆《御史箴》：『简上霜凝，笔端风起。』此彦和所本。」

观孔光之奏董贤，则实其奸回〔一〕；路粹之奏孔融，则诬其衅恶。〔二〕名儒之与险士，固殊心焉〔三〕。若夫傅咸劲直，而按辞坚深〔四〕；刘隗切正，而劾文阔略〔五〕：各其志也〔六〕。

〔一〕　《汉书佞幸传》：「董贤，……为人美丽自喜，哀帝望见，说其仪貌。……繇是始幸。……哀帝崩，……贤与妻皆自杀。……莽复风大司徒光奏：『贤质性巧佞，翼奸以获封侯。父子专朝，兄弟并宠，多受赏赐，治第宅，造冢圹，放效无极，不异王制，费以万万计，国为空虚。父子骄蹇，至不为使者礼，受赐不拜。罪恶暴着。贤自杀伏辜，死后，父恭不悔过，乃复以沙画棺，四时之色，左苍龙，右白虎，上着金银日月，玉衣珠璧以棺。（师古曰：以此物棺敛也。）至尊无以加。恭等幸得免于诛，不宜在中土。臣请收没入财物县官。诸以贤为官者皆免。』……县官斥卖董氏财凡四十三万万。」孔光，鲁人，字子夏。治经学，熟习汉朝的制度法令。历成、哀、平三朝，官至御史大夫、丞相、太师，封侯。当时王莽专权，光谨默自守，终日清谈，不及政事，不为莽所忌，得以保持禄位，《汉书》有传。「实其奸回」，证实他的奸邪。

〔二〕　范注：「《后汉书孔融传》：『曹操既积嫌忌，而郗虑复构成其罪。遂令丞相军谋祭酒路粹枉状奏融曰：「少府孔融，昔在北海，见王室不静，而招合徒众，欲规不轨，云：我大圣之后，而见灭于宋，有天下者，何必卯金刀？及与孙权使语，谤讪朝廷。又融为九列，不遵朝仪，秃巾微行，唐突宫掖。又前与白衣祢衡跌荡放言，云：父之于子，当有何亲？论其本意，实为情欲发耳。子之于母，亦复奚为？譬如寄物瓶中，出则离矣。既而与衡更相赞扬。衡谓融曰仲尼不死。融答曰颜回复生。大逆不道，宜极重诛。」』」

〔三〕　范注：「孔光虽名儒，性实鄙佞。彦和谓与路粹殊心，似嫌未允。」《注订》：「孔光之于董贤，为申有罪；路粹之于孔融，则为诬贤者，居心有殊，未可同论也。」

　　　　　　《校注》：「《汉书王莽传上》：『莽以大司徒孔光名儒。』此『名儒』二字所本。《程器》篇亦有『然子夏（孔光字）无亏于名儒』语。」

　　　　　　郭注：「《汉书孔光传》：『字子夏，孔子十四世之孙也。』赞曰：『咸以儒宗，居宰相位，服儒衣冠，传先王语，其酝藉可也。然皆持禄保位，被阿谀之讥。』可知其人固不足称，此处所论未允。险士，指路粹。路粹，字文蔚，事见《魏志王粲传》注。」

〔四〕　梅注：「《晋书》：咸刚简有大节，风格峻整，识性明悟，疾恶如仇，推贤乐善，常慕季文子、仲山甫之志。好属文论，虽绮丽不足，而言成规鉴。庾纯常叹曰：长虞（傅咸字）之文，近乎诗人之作矣。……及惠帝即位，杨骏辅政，骏甚惮之。骏弟济素与咸善，与咸书曰：江海之流混混，故能成其深广也。……咸答曰：……逆畏以直致祸，此由心不直正，欲以苟且为明哲耳！自古以直致祸者，当自矫枉过直，或不忠允，欲以亢厉为声，故致忿耳。……居无何，骏诛。咸为御史中丞，汝南王亮辅政专权。咸复上书切谏，奏免诸官，京都肃然，贵戚慑伏。时仆射王戎兼吏部，咸奏：戎备位台辅，兼掌选举，不能谧静风俗，以凝庶绩。至今人心倾动，开张浮竞。请免戎官。咸累自上书称引故事，条理灼然，朝廷无以易之。吴郡顾荣尝与亲故书曰：傅长虞为司隶，劲直忠果，劾按惊人。虽非周才，偏亮可贵也。」按此见《傅咸传》。「劲直」，《校注》《斟诠》均谓应作「
果劲」，后者谓「『果劲』盖凝炼《晋书傅咸本传》史文『劲直忠果』四字而来」。《议对》篇：「晋代能议，则傅咸为宗。」《才略》篇：「长虞笔奏，世执刚中。」周注：「傅咸按劾皆举实证不可动摇，所以称坚深。」

〔五〕　《训故》：「《晋书》：刘隗为丞相司直，奏免护军将军戴若思，又以梁龛奏伎，奏弹周顗诸人，史赞其亮直。」「切正」，严切正直。

　　　　　　黄注：「《刘隗传》：隗迁丞相司直，弹奏不畏强御。」

　　　　　　范注引刘隗《奏劾祖约》与《奏劾周筵刘胤李匡》文。「阔略」，犹言疏略。《后汉书冯衍传下》：「阔略杪小之礼，荡佚人间之事。」

