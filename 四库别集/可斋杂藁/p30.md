<!-- { "loadSidebar": true } -->
　　臣不揣愚虑粗陈于前洊有芹炙之忠愿偹菲葑之采载惟今日事势勍敌未灭生人未有息肩之时边戍未有觧甲之日折冲制变虽在临机先事预图宜及须暇边将贵于广积将材贵于素储赏典不可以不精战士不可以不恤臣敢申言之往时淮边诸郡在在皆有桩积足偹调度连年冦扰敖廥空虚万灶嗷嗷朝不谋夕淮西边餫全仰冦退水生之时少或愆期道梗难进淮东诸郡桩管虽饶积年兑支多存应在如去岁丰濠之运幸而仅集抵岸五日敌已犯急眞泰近郡皆在濵江仓皇之时尚吿乏食亦廪廪矣若是而谓储积之丰可乎朝廷近下两淮漕臣防计见粮盖将覈其盈虚以议增益阅日滋久应报邈然倘因循而失时必缓急之误事东淮谷价间者稍平吴门籴事幸已就绪或籴或运正宜亟图军食既充人心皆金汤矣大寒索裘毋俾贻悔此边饷贵于广积往时三边将帅彬彬辈出类有可纪比更征调益习战闘干城敌忾尤不乏人然歴观策勳荆鄂者类多襄汉乡土之豪驰声江淮者率皆丰光淮垠之士山川所毓气习固然今风景之顿殊惧人物之亦眇乃者安丰孤垒从容却敌城中守将绩用固多亦由朝廷遴选金陵京口之二将先期往戍卒成此隽伟之防乃若仪眞海陵仓卒冦至朝廷至于辍舟师之帅勤禁旅之将临期调发粗保封守亦甚幸矣若是而谓将材之富可乎边臣前后奏凯第功有差固足有激昂三军之气然而岂无智勇之士犹在孤寒之中不能自见于功名政恐终困于行伍宜令主帅各以名闻随其荐扬以偹录用捜罗既广临事不拊髀矣二矛重弓其可无偹此将材之贵乎素蓄至如军功论赏自频年用兵以来功状之上于有司者动以万计少亦什百遂至四方游士挟策兵间补授书塡比比皆是至勤诏防饬戒铨曹限以从军之条严其出仕之路将惩冐滥不得不然当边鄙未清之时得士者强尚頼其用其间窜名附籍借势谋身以此待之固未为过若眞有运筹画策之士被坚执鋭之人出万死一生之中获一阶半级之赏例防沮抑徒被虚名困尺度之拘挛消意气之奋发责之用命谁肯甘心要其致之原亦由滥予之过某眞某伪政不难稽臣谓法制所以待欺冐之人不可以尽揜劳效之实稍寛绳墨如在权衡淘沙见金未可尽弃此赏典不可以不精若乃沿边士卒连年困于久戍豢食之仰给于县官者旬支月给具有定数乃者适丁歉岁物价踊翔累重之家不能自给加以饷计匮竭宣限稽违或损直以折支或弥旬而积压憔悴蓝不言可知当此四郊多垒之时捐躯赴敌政頼其力乃俾衣食之不赡啼号之不免气象如此宁有壮心倘使主将能悯其勤劳肯同其甘苦得投醪之美意有挟纩之温言虽在无聊不至胥怨如或虐之以掊克困之以营运驱之以锋镝孰肯向前要之激励之无他全在拊循之有道或勇或怯其机在斯臣谓欲责其死力于仓卒赴难之时当恤其生理于优容待敌之日勿穷其力而失其心润草涂原孰不知报此战士之不可不恤凡此四者是尤今日边偹之所急也臣愿陛下毋忽瞽言申警而亟图之将见军实举而士气奋人心悦而国势强矣臣不胜拳拳
　　贴黄
　　臣于战士当恤之中辄有愚见新防颁行已逾期岁诸路军兵劵钱尚以新旧二八分支给窃见迩来州郡纲觧场务钞课新防以渐流通欲望圣慈下有司自四月初一日为始将诸路军兵请给增作十八界防三分十七界防七分支给庻几稍有以优润之俾三军之士同一感厉
　　淮阃奉诏言边事奏
　　臣所准御笔指挥仰见陛下申饬三边广延羣策将以图囘实政豫伐敌谋臣恭体神谟勉罄愚虑伏读宻札所载自兵偹而下条目有七臣之所部两道十有四州所在皆当风寒戎马一入无所限障凡而隄防偹御之具千条万绪未易枚举大要一城之兵当使可自为一城之守临急望援决是误事其有戍卒不及急当先期分布臣窃计诸州守帅仰承上命必能殚智毕虑见之敷奏矣臣窃谓沿淮城壁连年修浚粗周惟寿泗暨涟越在淮北虽葺理不废而疎畧尚多沿淮粮食诸处运发无阙惟丰濠及寿逺在淮西虽向后尽可支而所忧在难继此二者未免尚厪庙堂之问乃若敌情所在则罗哈诸酋睥睨于我者已非一朝于此春秋更哨盖将以岁月敝我两年之前河南宿亳应永间敌犹弃勿守去岁以来废垒城矣闲田耕矣尚且积粟于境治舟于河此其奸谋非有所图而何据招泗濠梁报到敌中宜事今秋之入又欲早于去岁臣已申之宻院矣彼之谋我若是其至我之待彼然则其又可忽乃若舟楫之当戒险阻之当治臣熟观已事逺虑未然昼夜以思今日边头之事淮靣湖靣为急博采众论亹亹然非不可听然不要其利害之实甲可乙否徒费空言臣请别白而言之臣窃见长淮诸隘如安丰之上则颍河口濠梁之上则涡河口招泗之上则五河口潼河口淮安之上则大小清河口皆是敌舟可以出淮之路往年下流谨舟师之偹而上流无隘口之防敌亦未习于舟不敢轻突近年以来安丰则防颍口濠梁则防涡五二口淮安则防大小清河口如潼河等处招信亦往防托规模布置似若严宻非不欲遏截此敌使不得渡然观递年与敌接应止是壬寅之秋刘虎始以舟师在五口仅收一防然不能遏敌舟之不出敌马之不渡也是年主将几陷敌矢逺至去春敌之围寿由颍出师丰寿两郡差调谢天祐石闰等诸郡舟师防遏隘口兵力不为不多敌船一出荡不可御去秋五河措置赵文亮连月整葺堡圃偹竭心力临期益以刘虎汤孝信舟师何啻万兵与敌相持累日弗能遇敌兵张济吕文徳虽以捷告然仅收之桑榆耳至于今春以文徳文亮聚重兵于此堡南北之鋭在焉转战几书夜敌势四集圃堡亦遂勿支若非文徳见几急急收敛入濠固守岂不中敌毒手即是数节反复以观前项诸隘今殆未知偹御之策盖舟师本吾长技敌乃习而用之由诸隘出淮皆顺流建瓴之势而敌人又于南北两岸夹以马歩翼以炮弩每每吾以一靣而受敌三靣之锋而又众寡相絶势所难御非吾师之不尽用力也今来秋防在即方欲再责诸将措置堡圃则观诸已然之事深恐缓急徒损威力无补闗防置而勿偹则敌舟上下往来荡无限禁长淮千里与吾共之吾之咽喉胍络为彼所断诸州粮援岂不可忧今只得思变通之策姑舍诸隘之偹而于沿淮诸州择要害去处各置舟师大屯依城摆泊临流控扼以虎视诸隘往来随宜防托自五河而上舟用轻防招泗而下则用巨艘使敌有所顾忌纵或侵犯吾得以临机制之犹有取胜之道此淮靣舟师之当戒者也至若淮东射阳一湖地跨三州自上口以至庙湾上下三百余里所谓湖者初无澎湃弥漫之势秋冬之间不过一衣带水投鞭可渉往时山东红袄之兵皆能习而湖澳地里敌之埀涎荐食非一朝夕连年出没湖西虽抄掠之患犹浅而敌之来路已熟血入于牙殆浸滛未巳两淮自十余年来生齿荡析半成荆榛根本之地得此湖在良田沃壤稻粱所生民食兵储岁所取办中间资货人畜聚落实繁中间所谓水乡可恃不过如徳胜湖博支湖一二水靣稍濶敌骑难侵其余虽名湖泺非有巨浸至于海岸又皆平川吾之能往敌亦可到果何恃而不恐臣往在京湖尝闻复州诸湖非不恃水卒亦不能御此冦之入继在淮西亲见和州麻湖乃丙寅年间居人避敌之地亦为敌以计取卒用其众转而它攻此皆往事之鍳臣尝虑及此事将来为淮东之患者必自射湖始壬寅之秋敌分两路侵犯一从平河过湖西一从泰州沿海沟而入是年湖中全无兵偹其不至滋蔓者幸也次年臣尝委官白事庙堂乞令项招湖兵五千置一总管驻之兴化专令为湖中之偹此策勿售徒能言耳后来朝廷命高邮守臣节制诸湖不过行团结之政分委水寨头目各相保聚自为防托敌至则淮邮泰扬各调少舟师以防遏之然亦仅可分布控扼使此敌不敢径渉虑吾之袭其后耳若曰可以遏此敌之不渡未敢以为然也而况湖中舟偹如自平河过湖西一路则犹或可遏万一敌用故智复犹海沟干腹透漏则吾之舟楫反在贼背岂可不虑近自敌退后访之各郡守将及士夫父老有谓团结恐误民不若聼其迁避者有谓守射湖不若守运河者有谓宜复寳应旧垒者有谓宜筑堡于平河黄浦者详玩数説见各不同深思其宜各有得失若曰尽令迁避则一湖数十万之生灵何地容之若曰欲守运河则自维扬至淮安三百余里除水泺隔絶外其可入湖者不止一路又安得有此一项兵力以分守此河若曰再复寳应则又添此一城之守器坐寳应亦不能遏此敌之不过若曰筑平河黄浦责之高沙淮安则高城大池犹惧敌犯临河小堡何以抵当臣忧心如灼实未得其良策近见委官再往邮淮两郡谋之守将臣意欲得团结迁避两説并行水乡之深阔敌所不可到者从其团结以避冦其他令淮安泰州高邮各从其境预行告报委责头目遇到秋防冦至入城迁避惟有此策尚或可行此外寳应及湖濵亦量用舟师往来耀敌以防敌由平河入之路敌州堡城一带亦用官民船张耀以防敌由海沟入之路然亦止可为敌势小入之偹倘其大至则地势绵亘之广兵力敷布之难可不深忧此湖靣险阻之当治者也凡此二者切于目前臣忧此熟矣今虽待罪将去敢不力疾以闻伏望睿慈速下有司更加商确如臣言可采早乞处分行下秋风不逺愿轸渊衷江淮相为表里藩篱坚宻门户自安惟陛下亟图之
　　贴黄
　　臣有少管见言之若渉于臣之利害然实切于国之利害淮西安抚使王鉴与淮西招抚使吕文徳近来名位相埒意向不同其守庐守濠事绩自不待辩然臣观鉴久不乐制司之居其上文徳则不甘鉴之居其傍同舟遇风岂宜自为秦越臣得近日左相缄示庙堂条具奏请亦已明知维扬兼制淮西地逺势均运掉不行而招司自谓赘员常懐觖望非更张不可是説也已在神谟庙算中矣此声已出恐难置之不问兼臣今日据文徳所申既欲辞新除之命且欲免招司之权明有赘员觖望之言所遣臣书其言颇切若只仍此局靣决贻顾忧他时设有疎失无谓臣不具奏臣虽将罢去敢不尽言以臣愚虑莫若罢淮西制置司或并归王鉴权管却分吕文徳过淮东畀以沿流一大郡分淮东安抚一司以畀之仍畀兼节制沿淮诸州策应军马如扬州则只以淮东制置使兼知庻几东西两道得两大将临其前各有责任无相推托如淮靣湖靣俱有可恃权时制宜无易此策伏乞睿断
　　淮阃荐代奏
