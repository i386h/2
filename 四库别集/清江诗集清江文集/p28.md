<!-- { "loadSidebar": true } -->
　　宋苏文忠公序佛者恵勤诗且言欧阳子好士为天下第一而一时庸人防而显于世者或负于旦夕之顷不待贵贱死生而然勤独始终不忘欧阳子没与人语及辄泣下故书以传之呜呼知人之难古今所同岂惟欧阳子哉而文忠公拳拳于勤言之者深着欧阳子所以待天下之士如此其厚而天下之士所以报之者如此其薄特表勤之异于人人也今鐡崖先生杨公位虽不及欧阳子其好士之风则同尝言方今人物宜防十而得一由是不择其类茍有一才一艺者称之不置士以此多出其门而忌前好胜之徒以怨报徳者亦有之矣最后识刘性初于羇旅中即以远器许之及其终也性初哭之甚哀既与诸生葬之复自松江走二百里求余为之传以备太史氏所録焉夫先生以文雄一代固不待传而知余尝先性初从于杭以觚墨相周旋者三十年义不可辞且嘉性初亦欧阳子之恵勤也视彼负公而变于未没之前者何如哉故歴叙先生出处行事及所着关于世教者悉书以贻之将来于性初之别也复张之以序盖亦表其为人勇于义者如此犹文忠公称勤之意也性初大名人父兄尝仕于元而能刮磨豪习从师读书又事玊泉王公瑞庵学九鍼补泻法后遇神师于海上尽授以丘长生所传之密语其术益精治人往往有十全之效三吴咸称之云洪武五年嵗在壬子冬十有一月初吉檇李贝琼序
　　髙丽宗主尚希古塔铭
　　呜呼大雄氏之论性莫精于华严经八十一巻自晋叉那尊者译之至唐武后时再译于贤首国师徳宗龙飞三译于清凉国师华严之教遂广被中国然代之信而住住而行以至于悟者尠矣凡大地有生咸具是性谓之有而不囿于知觉谓之无而不沦于空虚其妙孰得以为喻哉由信而悟者吾慈峰妙辨大师高丽宗主希古尚公其人焉按状师族姓浦尚其名希古其字檇李人母尝梦僧乘白马入门遂娠师生有异质甫七嵗母授孝经一过即成诵不忘十嵗好佛书十二嵗见紫微山恵力僧觉海白父母愿从受业父母听之祝发为沙弥既长闻景岩福公住崇徳之常乐因往参焉昼夜究华严观福公悦其頴悟曰异日树教东南者必尚也及侍福公于杭之高丽五年升座说经吐音如雷龙象大骇佥举为都讲天厯戊辰领宣政院劄住常乐常乐自福公之去寺废已久遂葺而新之学徒不逺数百里而至至元戊寅迁臯亭之崇先益阐其秘名闻于朝有防赐号慈峰妙辩大师阅七年退处御溪别峰兰若至正十年江浙行省太尉丞相尊其道遣使延之高丽特授御制金襴袈裟及张士诚据姑苏累聘不应疾亟起索笔书偈曰七十三年住世只为佛祖出气今朝打个散塲惊得虚空落地掷笔而逝二十二年秋九月乙卯也五山震悼冬十有一月辛酉荼毗于长平乡之石头里异香载道会者二万余人既而拾舎利千数颅齿舌本洎所持珠百有二十坚逾金石悉不能燃石头里地三夕有神光射天人以为师淳行之符云师一号杂花道人嗣其法者曰学字古海住崇先曰滋字泽翁住西湖之妙心曰慰字安谷住秀之招提曰灯字无传住青鎭之莲堂曰谨字节庵住魏鎭之华严曰明字月江住南山之法兴曰泽字云海住西湖之精进曰仁字静云住澉川之禅恱曰相字无见住常乐孙曰辙字万里住范鎭之常乐曰梓字南山住嘉禾之楞严南山一日持状传太尉丞相命来乞铭诸塔故为次第其畧如此师状伟器宏勇于进道日转弥陀千声客至剧谈抵暮无倦色探深抉閟非得于言语文字之浅陋者铭曰
　　于维华严经传西国毘卢性海孰臻其极如云弥空如月照川菩萨脩罗声闻人天一念内萌十界防见不索冥近而匪逺匪逺曷求惟性为门克信而行悟道之原伟哉尚公七龄有识长参景岩譬枵斯食升堂说经吐音雷震龙象大骇济彼方沦十霜常乐栋宇轮奂继迁臯亭卓锡箨涧帝赐嘉号厥闻日升毒龙在鉢魔女分灯特立物表王侯莫致七袠星流一夕云逝玉岑无色兽号鸟悲公教不泯视吾铭诗


　　清江文集巻十一
　　钦定四库全书
　　清江文集巻十二　　　　　明　贝琼　撰金陵集
　　蒙説
　　越有蒙始好读书不间寒暑一夕视字如螘缘迫之愈纷远之愈防旦起则目有翳而无所覩焉乃号于天曰吾何罪耶天奚暴而使我蒙耶岂欲其为鸺鹠不察于物曷若不生我耶天既生我而施之两目又降罚而蒙吾不知司造化者何如也乃遯于野弟子往而吊之者皆哭客闻之独进而贺焉怒曰吾既蒙故不得与人颉颃于时窃病而号于天客奚为贺客曰若何病乎其尤天亦甚矣黑白易别也吾不知其孰黑孰白西施之姣无盐之厉人皆见也吾不知其孰姣孰厉信其蒙矣事固有大于是焉好利而愎卒沉其宗智伯之才而多蔽也不察是非恱人赞己卫平侯之闇而自圣也利商于之富宠秦国之政畜百姓之怨商鞅之危而为安也彼皆目如明星防察秋豪而所为乃至于此则其瞽有过于蒙者世复不惩其失为智伯为卫侯为商君不亦悲乎若虽蒙于外至论天下之道高极无穷大极无际及考古今事必原始要终而镜其成败是知蒙于小而不蒙于大若又何病乎黑白之不知由不覩乎黑白也彼能覩者且以白为黑以黑为白矣美恶之不辨由不覩乎美恶也彼能覩者且以美为恶以恶为美矣此病之不可攻而明也若之病可得攻而明吾将进金钩施金篦除目之翳使若之视其锐不翅太山视其小不翅八荒视其隐不翅日月之运乎昼夜以为何如虽然目不蒙耳不塞足不兀手不挛人之大利也以蒙废视以塞废听以兀废行以挛废执固为不幸而有大幸存焉此塞翁之子免于役而为福若之蒙乌知非若之福乎乃起而谢曰至矣客之言吾终身无所尤矣蒙为好古翁氏也洪武八年二月初吉贝琼造
　　太鲁生説
　　太鲁生师朴愚子将辞而南逰于楚朴愚子戚然不悦生曰吾从夫子久矣楚仕国也今将往焉而夫子不恱何也曰若才高而好辩才高则上人好辩则不屈祸之招也尝观之知者先覆巧者先辱惟匿知于愚而不伐其知天下不以吾为知寓巧于朴而不伐其巧天下不以吾为巧是莫与吾校者巳故外患不至彼知者先覆巧者先辱非知巧之过过在吾伐其知巧也荆山之璞閟其至美而未之知也混于珞珞之石一旦光气属天如虹霓卞和氏怪而献之举国信其美虽十城不易也然璞毁而不完和亦再刖而死无足曷若混珞珞之石耶今若不能自閟如荆山之璞恃才与辩而求合于时器狭者不足与论海处闇室者不足与论天彼将惊焉而不吾容其祸甚于刖而至美不得全矣抑反诸大庭无为之天伏若形钤若喙之愈乎若孔子歴聘诸侯卒穷陈蔡之间七日不火食枵然几死太公任吊之曰直木先伐甘井先竭子饰智以惊愚脩身以明汚昭昭如揭日月而行故不免也盍校其得失焉生退而遯于山泽数月曰吾几丧吾而夫子存之遂反华而质易巧而拙椎锐而钝毁圆而方黙而不复言与人居而不知异乎人捐是非絶毁誉以太鲁号之终身
　　梦笔居士説
　　濡须洪秉彞寓龙河之天界寺夜梦神授如椽笔旦起谒住山全室翁翁方书梦笔二字窃惊而异焉盖秉彞未尝以语全室全室亦未尝知秉彞之有梦也观其所书而悟昔之所梦举其所梦而兆今之所书若出偶然信其非偶然也琼因为之说曰昔江文通李太白尝梦笔矣由是其文辞益工不知二子之天才絶人得于气之清而纯者故其为诗万象不足喻其富八音不足喻其和鬼神不足喻其变岂待于梦而至哉抑心志既専精神既一故形于夜寐之顷如此而人之好异者论之或过耳夜半辍书而卧忽有锐头将军状甚黑而短排闼见余怒脱帽掷于地曰吾中山之族世号万人敌然性不好武惟大人长者辄从之游为之执役朝暮不惮烦防其防于俊髦间与陶陈并列今得事先生风檐雨窗者五十年或知有所不能文有所不及吾皆助而成之心亦劳矣顾谓文通太白无借于吾而黜其功岂不寃哉且六梦之占具于周官黄帝梦天风鼓尘及人持千钧弩牧牛万数而得风后力牧为相汤梦负鼎者而得伊尹高宗梦良弼而得说于傅岩晋重耳梦与楚子搏有城濮之捷鲁襄公梦祖而如楚吕锜梦射月而中共王穆子梦人助已而得牛王濬梦三刀为益州陶侃梦登天门贵至八州督丁固梦松后十八年为公皆吾所纪古今称之而独疑于吾耶乃叱之曰若秦虏也罪当族幸赦而全之复侧媚求说不顾曲直是非惟人之徇摧頽于案牍局促于箧笥李广上功竟差六级殷浩复书不措一辞故累屈于孺子壮夫不汝喜也吾特取其强记一节引为上客名显天下而一时新进疾而排之者日相踵尚何功之可伐而欲以是骄吾耶若以梦言益可论者黄帝之风后力牧汤之伊尹高宗之傅说固征之梦矣尧之有舜舜之有禹又何如耶重耳之霸天实啓之若小白之帖楚又岂梦盬其脑耶鲁之不竞其君如大国者非一亦皆周公祖之耶吕锜之中特出于幸穆子之牛卒祸其室梦何与耶益州之迁盖非一濬岂皆梦刀晋室名臣独无天门之梦如侃公居五等之爵亦尽固之松耶若之所纪徒滋后世之惑而已乃起而谢曰先生之论高矣然天下之言非吾不传天下之事非吾不明自班固扬雄而下莫不资之吾其有得有失实系于人人恒负吾吾奚病乎遂无以诘翌日过秉彝曰梦耶非耶古人之事果不可诬耶天固有所属于子同于晋之王珣者耶秉彞乃以梦笔居士自号云
　　石田説
　　檇李马徳远氏以石田为号取左传语也一日过成均见余求申其义余怪而诘之则曰九州之田若雍之上上冀之中中扬之下下青之上下徐之上中兖之中下以其地有肥硗之不齐故其为田不一然有宜黍者有宜稻者有宜谷麦者有宜桑而蚕者皆可耕而艺也不可耕而艺且弃于无用者其惟石田乎吾实似之吾生长四十余年而不成一艺之名属大明洪武之盛黜吏用儒天下之士应诏而起者俱收并录至翔金门集紫垣者有之矣吾两荐天官而不中六科之选孑孑归吾读书之所非石田之谓乎余应之曰噫子未通于道者也田之瘠者不得求其美人之拙者不得求其巧然使石田如九州之田或黍或稻或菽麦或桑而蚕则人朝暮其上以营无穷之利茍不得者必争而讼讼而兵其祸人也大矣此以利不足以及人获弃于无用岂非幸与今子病其弃于时不为田之美者而为石田盍视彼之有智也有力也为时之所用者劳其心思苦其筋骨至于毙而后己求为石田又可得乎以是较之孰得孰失徳逺起而谢曰此吾志也遂书以贻之洪武六年嵗在癸丑良月檇李贝琼造
　　过孝子传
　　过孝子宗一海盐昭明里人早丧父独与母居元至正十六年春吴陵张士诚拥众自白茅渡江遂陷姑苏略地至海上宗一负母逃卒与宼遇欲杀之即以身蔽母中数创乃舎而去既返益困佣以给食母卒六年不克葬寝苫服衰蔬食不变居忧时与人语辄泣下有燕巢其室东西相向及葬母燕去不复至人皆为异云贝先生曰人子事亲始终尽道者不足书特于其遇变书之非必待有变而得失可观也大其事也方宼之东略阖境奔窜过孝子知有母而不知有身前冒白刃幸而获全视彼失其天性委父母不顾自沦于枭獍者何如哉故不可不书观其遇变一节则事亲可知矣及母死弗克葬不易服不食肉人未有一动心者特区区感其燕之去来抑何惑与秦颜孝子葬亲有羣乌为衔土成冡乌吻皆伤因表其地彼燕于过氏何异哉并论而释之
　　贞节传
