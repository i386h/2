<!-- { "loadSidebar": true } -->
峩冠白首恋金鱼甲冑红颜水竹居墙上久悬平虏剑床头新置种桃书 

出林春笋故当门榆筴杨花乱扑樽客到剪蔬聊作馔近城栽柳自成村 



【卷第三十五】 

【七言绝句一百四十首】白鼻骝少年行春游曲二首绝句 寿歌二首 松鹤寿歌 夷门十月歌黄河风雪词异景 暮春畲庄 浔阳歌汴中元夕五首 七夕 狱雨二首 诸将八首 忆昔六首 京师春日漫兴五首 牡丹五首 郊园步花二首 步庭海棠下四首咏庭中千瓣榴花三首雪中见枯树似梅二首喜雨三首 夷门曲二首新水至二首狂风三首 河上 杂咏 覩小儿吟诗戏作绝句东园花树下二首登台 闻桃花盛开张池春日即事 漫兴二首 钱园二绝句城南别业 春日豫章杂诗十首 漫兴二首 渔父 新买东庄宾友携酒往看十绝句东园遣兴再赋十绝句痔不可车旬日乃造于东园春葩向残夏英欲起慨焉动于老怀再赋绝句十首东园澷兴之作 客有欲除我东园草者诗以止之牡丹绝句二首 葡萄 除前五更闻习仪皷角感而有作二首景帝陵望湖亭功德寺翠华岩香山 白纻曲秋风曲新立金川书院祠练公父子文碑幸成宴豫斋翁苐次韵端午曲二首 



空同集卷第三十五 北郡李梦阳撰 　七言绝句一百四十首 

白鼻骝 

羽箭银鞍白鼻騧春日徐行踏落花扬鞭突入章台去背指垂杨问酒家 

少年行 

渔阳突骑幽并儿弯弓射猎南山陲横行未遂为人下意气凭何结主知 

春游曲二首 

骝马银鞍金市头都门掣电落花流扬鞭笑指胡姬肆转拂垂杨向玉楼 

大道红楼珠箔垂风起杨花欲暮时胡姬半醉半遮面恼杀幽州游冶儿 

绝句 

将军铁骑战金微八月长安尽捣衣砧声欲落三更月翡翠楼头鴈却飞 

寿歌二首 

沙溪三月杜兰香锦浪千层碧玉光胜日宾筵开玳瑁槛花飞入万年觞 

门对黄山第几峰翩翩白鹤舞青松玉童来授轩辕诀素女邀乘赤色龙 

松鹤寿歌 

松袅石门千仞开天风吹鹤下瑶台传书为问西王母别后蟠桃熟几回 

夷门十月歌 

小麦青青水半陂半落不落杨柳枝回风忽送天南鴈恰似春江二月时 

黄河风雪词 

渺渺黄河风雪生云愁海思不堪行阳春白雪非难和公无渡河无限情 

异景 

异乡异景客中身秋雨秋烟无那春梁园八月如三月笑杀桃花更笑人 

暮春畲庄 

暇即来游困即眠玉杯长醉彩云前春风暮起杨花乱疑是梁园雪里天 

浔阳歌 

百尺高楼横映江江花朵朵照成双风波隔浦遥相唤肠断南来北去艭 

汴中元夕五首 

花烛沉沉动玉楼月明春女大堤游空中骑吹名王过散落天声满汴州 

玉馆朱城柳陌斜宋京灯月散烟花门外香车若流水不知青鸟向谁家 

中山孺子倚新籹郑女燕姬独檀场齐唱宪王春乐府金梁桥外月如霜 

四海烟花逢上元中州行乐竞千门大江不辨鱼龙戏珊瑚宝玦是王孙 

细雨春灯夜色新酒楼花市不胜春和风欲动千门月醉杀东西南北人 

七夕 

云寂露凉丛蕙悲意衔情恨来年期残机夜歇金萤度怨女啼春玉箸垂 

狱雨二首 

冷雨横天八月来黑云来往赤云开浔阳李白何如此宋玉悲秋未是哀 

雨打潮门流海烟随风散落凤城前愚臣独抱枯鱼泣何日金鸡下九天 

诸将八首 

穆张亦是枭雄将胶柱谈兵实可怜力屈杀身同一地丧师辱国在今年 

诸将才猷岂尽奇大都力战各乘时黄毛近怕庄游击黑面休夸李太师 

闻说当时扫地王威名朔漠阵堂堂自称大将张旗皷首控骅骝出战场 

但富黄金与白珠登坛拥众镇边隅即使勉攀貂玉贵终然不类将门趋 

国公承袭惟纨袴侯伯虽多大抵同旧典此中抡大将平江英保是元戎 

紫塞长城万古悲堑山还复见今时臊奴秪益轻专制老耄何堪锐出师 

天下军储尽海头材官郡国徧防秋若道成功无造伪岂应屠贾坐封侯 

黄河青海入狼烟汉将胡兵杀气连安得实时寻魏绛务农休甲报皇天 

忆昔六首 

巳巳蒙尘数郭登驰驱国难有杨弘如今岂乏熊罴辈比较元非击抟能 

北望黄云想翠华千官徒跣哭清笳安危社稷惟司马天下车书又一家 

石亨善战真无比跋扈飞扬却累身佩剑岂宜恩死士拖金终要作诚臣 

王宏犯阙虽愚戆舍命临危亦丈夫犹胜须眉为妇女更怜冠剑学儿徒 

吉祥宠幸反称兵一夜达官尘满城悖逆天诛终不赦此曹王法更须明 

半夜飞章入凤楼寇公流血李公忧尔曹作逆同蒿草臣节江河万古流 

京师春日漫兴五首 

十日不出花尽开城南城北锦成堆即教闭户从花尽莫遣看花不醉回 

杏花盈盈大逞姿桃花灼灼亦不迟纵饶种露栽云地可柰风狂雨骤时 

东门百花红照天独树梨花更可怜但看弦管朝朝急不道春风不费钱 

今番花开委难当眼见稀疏叶欲长春光几朝不一醉为问汝曹因底忙 

西湖湖上杨柳枝临流袅娜风更吹切防白云漫天舞莫放黄金拂地垂 

牡丹五首 

乱絮繁华春更烟一枝袅袅独风前玉园忽漫无颜色徐步看君却自怜 

若使姚黄无魏紫孰容倾国复倾城接枝一任今人笑不坠花王万古名 

莫道清平调独狂牡丹元不与昭阳后来亦是先花叶谁醉君王玉笛傍 

秦地洛阳俱寂寞圃开周国复天香童时及见流传谱万意千心足断肠 

漫山故国花无数客舍河头今数株绝代色孤终不掩丹葩绿叶锦心须 

郊园步花二首 

常苦出城花不开花开今日共风来亦知谁便渠能主独步徐看数十回 

即使怜花何恁苦不如开落任风吹花开花落从渠得柰记栽桃种柳时 

步庭海棠下四首 

买宅兼花事亦希树成春足主人归花开巳诧臙脂透叶展还惊翡翠围 

若较梨花憎太白纵多桃李叶全无何如翠袖红妆倚的的黄须锦瓣扶 

独恨无香恐未真纷纷蜂蝶底相亲俗传定欲烧银烛绝代谁为照睡人 

沉香亭上已多欢梦入昭阳月色寒若使天香亦倾国君王应更倚阑干 

咏庭中千瓣榴花三首 

药栏尔后花希赏日日东斋只困眠每易庭榴树底小一朝开亦照高天 

的的朱榴夏始成水帘氷簟益分明偏枝不动宜雏燕接叶时披称小莺 

万瓣千须始一花累累应只为年华春风无限倾城萼结实谁真取世夸 

雪中见枯树似梅二首 

忆在江南梅照眼几年繁蘂失溪云如何枯树寻常见一雪垂花朵朵分 

可向繁枝问假真纷纷过眼即飘尘东风一夜高楼篴乱落江梅谁柰春 

喜雨三首 

破到榴花今日雨向来红紫可怜吟蝶沾蜂湿徒增忌杏绿梅黄亦苦心 

二麦临河半欲黄一夜生长谁禁当挥锄荷笠能辞苦浪泼云翻虑尔忙 

水缺沙干燕只忙交交莺羽闪无光今辰底恁穿杨急拍拍衔泥向我堂 

夷门曲二首 

黄河岸头多容船大堤小堤杨柳烟独树花开特造次邻家香醪不索钱 

南堤二月杏花红北堤高楼红映空珊瑚宝玦谁家子系马门前青树中 

新水至二首 

桃花照水杨柳长河水新添一尺强昨夜舳舻衔尾至不是鱼航是酒航 

时和驿边河水流康王城近舍西头青苹两眼汀洲里芳草连天无那愁 

狂风三首 

狂风吹柳袅袅长杏花落地如白霜后来好花开细细昨朝风恶更难当 

来禽青李不须猜一日一夜桃花开朝来春风休更恶枝头绿叶暗相催 

新筑茅斋近北堂喜有杨柳千尺长不争一朝风折尽赤日炎天何处凉 

河上 

河上昨宵风势恶狂花不敢更高飞农夫日望甘霖至估客深愁逆浪归 

杂咏 

春尽梁园花不稀随风片片坐人衣丁宁百舌浑休语遮莫林莺且自飞 

覩小儿吟诗戏作绝句 

关中韦杜世称豪王谢江东底更高兰苕翡翠空啾唧肃肃云鸿万里毛 

东园花树下二首 

夜来睡羙春风颠朝望大梁花满烟钱家东园好李树堪可铺排无酒钱 

今年春色太无赖千树万树花分明便学少年出走马更抛香弹打流莺 

登台 

梁孝台前白杏花眼看风落散晴沙黄鹂恰恰谁为侣紫燕飞飞自作家 

闻桃花盛开 

不及东园红杏时梨花懊恼太开迟即防桃李红欺眼更打黄蜂莫近枝 

张池春日即事 

东门野塘花树红昨日不风今日风倒着接离习池上狂调生马竹林中 

漫兴二首 

白水苍山万里身咏花吟鸟百年人城门此路怜芳草盏酒他乡不是春 

杨柳春江对自流清沙白石伴谁游弋人莫羡能鸣鴈海叟虚疑不动鸥 

钱园二绝句 

去年钱园万李树落莫今春只数枝多应斩伐贫人卖岂复能思烂熳时 

墙东李树太含胡院背夭桃斩不枯及早荣枯休浪拟趁时车马自应趋 

城南别业 

傍堑沿堤二里余柳墙茅屋此成居浣花便拟吾何忝独愧穷愁懒著书 

春日豫章杂诗十首 

东角楼东寒食日吾家海棠双树花忽忆花开吾在此豫章寒食独思家 

乱蘂浓花今有无旧趋北阙忆西湖垂杨画鹢金鞍戏三月烟花满上都 

每爱高楼畏独来非关觔力怕徘徊江头无限桃花树恰到来时满眼开 

江花照水两三枝弄日吞烟是尔时不应春风与作意挂断低空百尺系 

东湖鸬鹚有几岁踏浪争花何恁游可怜汝辈异情性拄杖独看春岸头 

烂熳谁家临路枝留连蜂蝶过相疑行人莫羡渠能主落水沾尘会有时 

江南春事殊懊恼五雨十风常不晴今日大开聊一望却憎花柳太分明 

江北每嗔花不早清明出郭始芳菲可道江西浑不冷清明桃杏亦初飞 

树头春鸟苦喧聒欲打还留催好春院里八哥何事者羣翔缓步不知人 

苦吟实是被花恼今日携壶何处倾鳯凰洲前好杨柳美日鸣舷遮莫行 

漫兴二首 

城外清江城内湖水门通贯古名都鱼跳浪阔终难网鸟立沙长岂得呼 

久雨今晴燕得飞城中江畔步徐归烟花晚阁偏冲槛柳絮晴桥故点衣 

渔父 

应手扁舟去若飞回流撤网倏成围金鳞翠鬟心俱切得谁先荡桨归 

新买东庄宾友携酒往看十绝句 

芳园垂老惭为主门巷开除即是家不知樱树春能早便把樱花作杏花 

园芳细认纷无数大半朱英间碧林搴蕋美枝惟恨晚对花谁记种花心 

年来好事推刘四西兴花情老独浓最喜能移山茉莉所嗟犹欠木芙蓉 

黄鹂故啭千头柳白蝶能穿百结花敢道墙榆浑不用新巢树树可慈鸦 

今春自买城东园暇即郊行不惮烦不应对客夸林竹日日柴门有驻轩 

买地兼园巳自饶来游况是百花朝细看却恠林间笋迸槛穿篱只恁骄 

静处亭亭竹万竿美烟濡露不曾寒多栽要识前人意秀色凭渠雪后看 

鲍子知我远载酒郑生骑驴犹踏春灞上孰如彭泽柳竹林休认草玄人 

边村黄子先曾约百亩十年今卜邻元是隐沦须共酒非因花树始同春 

为花底恁朝朝出风日清和今古稀传道郑生重载酒寄言花蘂莫轻飞 

东园遣兴再赋十绝句 

经宿隔城花尽开园扉深闭蝶应猜小车即病行能稳一日来看须一回 

