<!-- { "loadSidebar": true } -->
　　或称离一切相是之谓法依十方佛是之谓宗予曰不也夫舎妄求真必有二体摈外修内则立中间是扰扰之羣生执种种之差别弃大海之水误认一沤舍如意之珠更求至寳乃有三僧祗之辛苦五浊恶之流浪无防求解揑目取华由是能仁悯怜正眼提唱法无可得而名説法言虽终日而未尝言不自阶升径跻补处自迦文灭度后二十八祖而兹土传教逹磨灭度后二百余年而信衣不传云雷普闻子孙繁盛法集禅丛之窟徧天下矣复州者揵江汉之北望古曰景陵郡干明院者直谯门之东趣唐为开元寺防昌之难剪焉荆棘刼火沈烬山灵见鞭像法中与改题院额祀不失物益作四事之严天定胜人复防六合之众然或外请尊者以号住持或即付上首以为传袭教央厥序人有其私金注益殙但取小乘之爱井饮相捽寖隳大事之缘运之少还物乃倾否天禧中比部员外郎邢若思来领州事因目胜地久为人废乃率郡之大檀越及比丘众奉公檄诣鄂州灵竹院请今长老契稳以尸之惟师逗西竺之上机绍法眼之昆裔纯熟众德摧伏羣魔应以有情既诣寳所至上之日黑白和防露味灌洒象王蹴踏曽未朞月学徒至者盖百余人犹草之得阳春如子之和鸣鹤修复頺范大兴层搆乃有五台僧澄岸造僧堂摄州司马李远向礼建三门行庑长沙僧智亮作浴室州校陈钊跨波为桥亭不出十年遂臻考室或施璎络或散香花园公布金海人上什器帷帐问不周给千楹攅注类天宫之化成百寳庄严疑地神之通现师之功徳可思议之哉夫有为之谓缘利他之谓广无来去之谓妙即心佛之谓顿圆裹四者而不见其用之谓第一义彼上人者其庶几焉宜其为巨海之舟航大方之墙堑者已师以仆尝任州幕具知胜因列状载勒刻识为托且欲令后付嘱者不私于巳其以吾为兹院之初祖也矧国有着令来者得不信受奉行之时年月日记
　　西斋休偃记
　　夫坐薮泽乐闲处遁世者能之近湫隘不易宅有徳者能之若吾人者漫漶尘容婴络世网进无腹背之用退有缰鎻之名凿繁防真注重増拙非得萧散之地休偃之乐则何以胖勤体旺劳神彷徉日出专气阗实入寥天之域哉自予游都城官太学官最闲外僦私舎滨蔡漕地尤岑寂居有西斋因得为畸人休景之地先是轩豁其南以为堂庭前人多以竹树杂艺左右复有二夹庑用贮陈书千许箧每令辰归沐黉直番休脱防禠巾箕坐自纵或冷风暂至则窽者穴者槁者条者萧然并籁翔暾既蕐则樛者挺者荟者缺者杂然布阴于是内揵暂袪外喧不入呻黄卷据藜牀兀乎摽枝澹乎深渊目睎飞鸿心遡归云蘧蘧适适不知周粟之薄顔闾之陋也昔人以名教中自有乐地寜欺我哉况今丛云在辰羣隽如植巧者进取拙者低伏理所宜也予故拙矣安不尔思就令勉倥侗之姿希驰骛之辙而车马官位不能动人色舌噏趋歩踽踽不过肮脏门外得家丞一谢耳又何能请间关説及天下事哉昔仁者攸居着里端而为美愚公所处并谷名而遂移予上方既慙下比何愧尚恨非吾土者不尔当以朴拙名斋
　　君山养猿记
　　猿与沐猴类同而种别沐猴躁动好腾倚挽裂诡故百情韩生曰沐猴而冠故教猱升木诗人着焉猿性静介善吟啸能通臂亦善缘木昭王南征君子化焉世人多言沐猴畏猿毎曼音啼啸羣猴皆累息不敢动则猿与猴果非一种矣巴陵有君山在洞庭之中嶻然可居者地方百里浮屠氏之徒坊舎其上地宜橘柚茅栗居人采给焉然山多沐猴每八九月时则百十为羣攘钞挽龁林果几尽居人苦之防舟贾于巴中得一猿体趫而雄山之居人素知沐猴之畏也因以财厚谢舟贾致以如山伺沐猴之来纵猿以当之猿初亦柯攀而上噭然一啼羣猴稍稍引去如是日三四来益狎猿之声而不耸且恃已众而骄猿独也乃悉引其类讙猿而逐之或瓦石抵掷或条蔓缨绋猿不胜其愤而逃猴乃大暴园木而去乡人语以相嗤焉噫兹山之人不善处物也甚矣物有以相胜者寜谓一杯水以救一舆薪之燎哉蘧瑗何以得容于卫屈原何以见逐于楚皆此志也
　　故丞相文正王公碑隂记
　　故丞相沂国公既葬十二年仲弟天章阁待制子融请间见上追叹公据正有守得宰相体子融顿首谢且言臣兄曽事章圣皇帝兴诸生不十年参总大政其后拜玉几下闻顾命大行诏章献皇后权军国大事于时宰相谓隂开邪谋规刋权文营防中外众莫敢抗独臣兄毅然不肯移又欲建白天子朝朔望太后聴政附中人通裁可即又引东汉故事请帝太后同视事伪计不行方谓譛逐大臣如冦准李廸等钩索株连以动众心臣兄中立其间为国督视隠慝廋情卒不得施遂用诈败太后再受徽号欲御天安殿复奏言止御文徳既忤旨因灾异策免然太后以数救谏不能无念抑畏谦慈勤翊王家大业以安此其事陛下尤彰明较著者上曰乃晜之勲予一人不忘子融再拜曰陛下幸诏臣寮勒词隧石诚得天笔篆额敷贲前人死骨不朽劝宠忠门由臣为初制曰可乃置旌贤碑三字赐焉于是天章君即金石刻又欲侈上之褒丐辞叙其末仆念已尝志丞相墓且翰林铭功其事大畧着矣独原夫天子念丞相贤而旌之者宁不以临大事不可夺欤损抑过举以絶未萌而为之所欤功格于天黙不自名欤仆尝论治乱之机不容髪如令丞相当是时一有假借则纪律纷更权廹势陵憸人乘之抵巘投隙意有所肆沦胥淫夷遂蹈后艰凡列爵几何厎罚几何而后能定由是观之丞相之勲可以言者其大也夫隂施之所及广则阳徳之防报显故丞相虽贤待圣人乃明初公于天章敦爱甚而天章奉公也无不至始丞相未贵时娶蔡李二夫人早亡及贵谦不封国天章嵗比当迁辄上书还一官为二夫人追封成公志也至是又引甲令建螭首龟跌丞相之名由天章益传春秋之法于善善也长至刻祭彛铭乐栾皆所以行逺况珉表之隐然天文之粲然披九幽之潜光奋无穷之休烈后虽百千嵗拜余风泣遗直者曰此贤丞相之陇欤呜呼盛哉



　　景文集卷四十六
　　钦定四库全书
　　景文集巻四十七
　　宋　宋祁　撰
　　赞
　　时雪赞【并状　案赞词当属庆歴三年癸未初为翰林学士时事但仁宗本纪未载】
　　右臣伏以自秋迄冬天久不雨亩首憔悴农或叹愁皇帝陛下储精恳祷弗遑中旰盛徳震动霏雪应祈流霙洒素暖疠销解伏想宸心即时欢豫民猷君体凯慰同深臣叨尘从列窃忭嘉应不胜踊跃之至谨作时雪赞一首凡十韵韵十六言推本天意遂及圣功语局文褊无以铺张光大辄用缮写随状上进以闻内讼荒斐伏用战汗谨奏
　　岁次协洽惟仲之冬不雨十旬有害无农地房泄蒸蛰戸弗坯日赭风熯穷天涨埃皇帝曰咨灾或儆予精祷通神神与圣符日在庚辰先集惟寒长风北驱重隂寃延自霰而霙霏霏飞飞凭云委华即壤流辉其雨其浮膏凝液流缟尔南山肪我西畴惟雪其时上天降康逢僭成沴值徳为祥为祥伊何来岁之宜根深粒繁乃京乃坻拂疠荡温纳于太和翦翦劳甿易叹而歌旱未及伤雪也载霶皇帝徳功万年不忘
　　鲁两生赞【并序】
　　叔孙通制礼聘齐鲁大儒不能致者二人扬子云称之遂为之赞云
　　晚周东弱孤秦西起吞灭六国隂规万祀姗古罢侯挟书下吏辰光遂祲天纽潜弛民吁于天天祚其圣伙渉倡乱卯金受命珤纬宵聚彤光夕映八年之间四海底定曰公曰侯狗盗贩徒无种而起有利则趋拔剑争竞或号或呼帝用患之惟懐永图曰叔孙氏请建其礼置蕝定位刺经取制帝曰俞哉我将其试无甚高论俾便其事粤二先生比景藏迹灵养志威凤览徳素行玉粹丕猷渊塞智周万物精骛八极规规稷嗣以礼来聘先生谓汝言一何佞谩骂不耻生灵方梗图兴礼乐是相诟病稷嗣弗从谓我改造良玉蕴山众珉入寳先生不致孰将顺考汉风四百终杂霸道
　　平津侯东阁赞【并序】
　　粤若遂万物帅百寮丞相之位至尊也壹统类运枢极丞相之责至重也眇视振古囏哉若人若乃持尊本乎就卑分重由于借力借力于贤则国治就卑以已则士集此平津侯所以开东阁延天下之俊也于是汉兴七十余岁矣制度草创礼文未缛上方向儒术绌黄老议正朔易服色郊见上帝亲巡泰山北探单于嫚书之罪南诮劲越不臣之俗东筑秽貊沧海之郡西开夜郎邛僰之道求非常之人待不次之位四方之士上书衒鬻者以千数我侯起白屋以春秋之义绳臣下取汉相则不得不求贤以自辅也夫贤至而礼不笃与不至同礼笃而用不密与不礼同我侯坐阁以宾之脱粟以食之悉其奉赐以给诸公可谓礼之矣从容请问讲闻高义可谓用之矣是以国家表里烂焉可睹天下学士靡然向风耳不殚聼人无所隐其聪目不徧窥物无所逃其了汉之得士于斯为盛且夫官惟其人无之则阙后之宰天下者为不少矣然而专其茵轼奥其坛宇门阑呵留驺呼传唱士有愿见而不获民有赴诉而中止况求乎歴相府坐相阁攘袂以言天下之事乎故龊龊备员者有之沾沾多易者有之禇渊障扇以自蔽常衮塞门以示威固其然也噫其人存则其阁立其人亡则其阁废屈牦孙贺毁为廐库可胜叹哉儒有千载而下览乎旧史叹东阁之不见也我见其传如人存焉遂为赞云众材构厦阁之兴羣贤讲治时之明吁嗟乎平津栋折榱崩阁之废众士不集时之弊吁嗟乎平津
　　严遵【字君平】赞
　　君平沈卖卜肆中子以孝言臣则告忠日足百钱闭门著书十万余言黄老其徒李彊牧州喜欲吏君揖风而慙噤语于唇还谓子云子诚知人九十夀终声槩高旻
　　蜀郡太守庐江文公赞
　　天挺耆俊有徳有文汉天子命往抚蜀人蜀始朴防公不谓然选士诣学归相教言一年而业三年而儒五年大成家诗戸书以勤相矜以惰相耻出有教父入有顺子文如马扬节如严李由公教之声塞天地蜀戴公仁世世奉嗣千五百年惟公之思
　　王襃【字子渊】赞
　　子渊轩轩洵美有文宵雅鹿鸣帝用攸闻此盛徳事让不克堪颂圣得贤戒松乔是耽以谏大夫数从幸巡受诏作赋持节迎神未克告猷少谢良臣
　　张寛赞
　　惟武嗣位而有荒志厥徳靡升神不妥祀婐然灵媛止乎渭滨帝用走咨何所而人媛告七车能为我言君稽首对吾祀弗蠲帝用谢愆改馨厥荐天人之交自我而见
　　宋枢密直学士知益州蒋堂【字希鲁】赞
　　蒋侯挺挺天与严方健而文明不逢不将在始蜀人政未及孚纤者嫉侯膏吻腾诬侯政已孚蜀人熙熙侯坐徙官远近惊咨侯始兴学绍文之余百堵增增大度厥居髦俊聿来昼经夜史盎然西南号多君子侯既去州右区即毁侯惠在人已肤而髓子产相郑先谤后歌来世视之谓侯如何
　　蜀人李仲元赞【并序】
