<!-- { "loadSidebar": true } -->
　　九思顿首德夫足下睽违千秋消息阻绝获奉教书如昤晤言幸甚幸甚缅惟往昔翱翔翰墨之林仆本驽下不自量力妄追古作足下不以为狂指迷导轨奉教甚厚其后遭时龃龉丁卯之春足下南归逾三年而仆亦有寿春之役又一年而罢归田里仆于是时有以自惟谓朱游废而易教昌熏子退而经训愽贾谊忧时新书乃兴王充屏居爰有论衡此数子者皆非有怨于世也盖知夫时之难得而我生之弗可虚也所以阐幽发宪而振藻垂声于无涯也如予不类植德弗固招尤积毁庸与时违巳矣巳矣尚可言哉尚可言哉然自六籍以降若孟氏之正大左氏之酝藉屈子之豪岩太史公之洪丽班固之丰厚庄生之奇恠国语之温雅战国策□纵横慱以取之满以发之下上千载之余游心觚翰□成一家之言则藜藿终身老死岩石诚能甘心悦意勿有复苑者也此仆之本志也比归于家昊天降割先君不禄礼乐崩坏文藻屏弃嗣以老母贞疾贱躯多疢迎医治药迄无虚日岁月不居遄迈如流五十之年忽焉已至于是而较量往昔勇怯盛衰相去之远有若两人慨少壮之难恃痛艺业之就芜悯素志之终违惧修名之未立彷徨中夜泣泗涟如嗟乎嗟乎此孔子所谓四十五十无闻而不足畏者也寻又自惟老骥伏枥志在千里伏生耋耄犹授尚书伯玊省愆亦在五十武公既老进修弗渝有如予者上之既无以策勋天朝下之又无以潜精艺苑老且倦厌填委遘壑犹足与缙绅齿邪于是强力苦心奋翼渑池以收桑榆之功者此又仆今之志也然丽泽之益贵讲习之勤同心之言有如兰之臭昔曹植饰丁仪之辞韩愈润孟郊之文仆窃慕焉欲奉教于足下不幸南北隔越千里而参商之势违飞潜之途异质疑无从徒兴浩叹而巳昔人有言人之相知贵相知心故伯牙毁琴于锺子张华谈剑于雷生盖趣合则易语志戾则难谐也嗟乎情之感人今人岂昔人殊也足下闻仆斯语其亦有以悲乎然将何以教仆也尊公遗诗删定一二览观如何余俟后陈北风倘顺时惠德音仆之欝欝瞻恋寔切九思顿首 

　　○答王德征书 

　　九思再拜德征执事九思驽钝窃慕高谊之日久矣往年在京师亦尝及门投剌未能承颜接辞结平生之欢甚恨及罢归里舍日亲农事山城僻陋过客稀少又无邸报故于执事虽或有时往来于怀然竟不审何在是月之朔两骑到门儿童走报云山西王使君遣以存问者漫不知何人以为误矣问之乃始知为执事是时巳向夜呼灯发书读竟怃然叹息曰王子其知我者乎其知我者乎夫九思者当世之狂人也翰林不容出为吏部吏部获罪左迁寿州寿州不可罢归里舍当世之士自负豪杰闻其姓名罔不怒骂而执事之书曰吾何愧此可发英雄一笑也自归里舍农事之暇有所述作间慕子羙拟为传奇所以纾情畅志终老而自乐之术也不意亲朋指摘瑕颣投诸馆阁发怒起祸幸以消沮而执事之书曰风流丁盖一世政不必拘拘学寒酸语也嗟乎王子其真知我者乎及观海市辩浩浩洋洋孔孟之心班马之笔也于是仰而叹曰其斯以为王子矣□夫未尝承颜接辞结平生之欢而使人于千里之外非极慕其人甚爱其才斯固未之有也而九思者天下之狂人也而执事行焉于是以知九思者王子之徒也然九思老矣执事异曰或填抚关内庶几一见以消夙恨如其不然唯宜坚持素志操励晚节求无辱于王子之徒而巳执事其尚有以幸教九思也乎使者返命敢布腹心伏惟审察幸甚幸甚甲申秋九月八日九思再拜 

　　○与中丞刘养和书 

　　车从过鄠获侍左右幸甚窃见忧劳百姓形诸颜色所过咨访下及刍荛嗟乎忧国如家爱民如子久以为不复有古人矣乃今忽有之此昌黎韩子喜谈而乐道之者况不肖乎自奉别至于今踰期月矣窃伏自念高明不以九思不肖纳为知巳询以今日之务之最急者当时仓卒未及陈对乃今有怀而不以告是负知巳也故敢以书上亦韩子所谓惟愈于执事可以此言进者惟高明察焉高明按临郡县辄进乡老询以民瘼昨见鄠中所进见者多市井贾人不谙政体或以一人之私或以雠家之故率尔发口自不知非此高明亲与闻睹不容以或诳也不肖以为度诸他县想亦不远虽然此就其无益于事者云耳即其所言多切于弊而高明行焉而□行者或非其人窃恐高明之劳日甚而无益于下也虽然此就按临之地云耳即其所言多切于弊而高明行焉而奉行皆得其人而有益于下也全陕七八百里能徧历而月与之临乎此势之决不能也不肖以为今日之急莫如择人古法有云朝廷任吏部吏部任监司此天下之势也而一省者天下之凖也故今全陕之地兵马在都司钱谷在藩司狱讼在臬司而府州县则承接而行而规画布置则廵抚台也高明于此将何为邪规画布置而巳耳任藩臬而巳耳择府州县吏而巳耳虽然藩臬人少而多贤其任之也易府州县吏少贤而人多其择之也难惟其难也故近□密切访察者焉不肖于此不能无疑何也其访察也寄之何人乎使其人果君子也必能公其心以事其上矣万一错缪于十人之中而误一人焉窃恐九人之得不能偿其一人之失也况其多乎况不能公其心以事其上者乎今日之急莫若于府州县吏每府书一方册置之坐隅分命藩臬及各道守廵留意访察亲见贤否从公揭报高明不负天子藩臬诸君必不忍负高明也既得其实巳其上而可旌与其下而可黜者则亟为之其向上而未久者劝劳之其未久而志陋者姑罚之使其警焉而知悛也若夫中人之资固无异才亦不废事此其最多者则戒饬之使各勤其职焉于是一省府州县吏不下数百人览之则在目中忆之则在胷中不假下人访察而贤否可知不劳亲问百姓而民瘼自息一人家有一都御史盖有所恃而不恐一官府有一都御史盖有所畏而不敢高明于此又何为邪亦惟揔其大纲去其大恶以收其成效而巳无复多劳也多劳则病损千金之躯以贻高堂之忧可乎不肖于高明为通家兄弟父子辱知爱于门下甚深是故敢以此言进也异日高明坐于庙堂之上佐天子进退百官倘不迂不肖之说推而行之则天下其庶几乎惟高明留意幸甚幸甚 

　　○铭恩堂颂 【并序】 

　　畦史潜江初子啔昭题某堂曰铭恩之堂征言于前史王九思九思未获登堂而于所谓铭恩者尝与闻其实焉盖有以知初子之笃于君父也乃感而作颂云颂曰维初厥初孰肇于潜赫赫□县维泽孔覃覃泽滂沱爰有清河以及省翁策名贤科龙渊国子赞郡南纪天施未啬有我柱史柱史有弟亦有犹子于卯于酉联翩以起柱史曰吁先民有言优游暇食轨使其然一脉五世受禄于天明明天子寔司其权恩斯眷斯既渥且偏我不我铭为鱼为鸢我铭维何为王荩臣犹子爱弟咸致厥身兹堂可圯我铭无巳嗟嗟肯堂诏尔后嗣 

　　○袭桂堂铭 【并序】 

　　潜江有文章巨公曰初翁举成化癸卯乡试其子启昭举辛巳进士为御史御史□兄子芳正德己卯相继以举而其弟且复举乙酉御史君曰嗟乎不谓吾堂曰袭桂之堂可乎鄠杜王九思为之铭铭曰奕奕尔芳溢于尔堂呼嗟尔良孰发尔之祥孰衍尔之庆尔告尔后矣无陨尔之常 

　　○书对山子为东谷王子赠诗卷后 

　　东谷子之交非其人即三公九卿万金之于求其一诺不可得也对山子之词翰非其人即三公九卿万金之□求其二字不可得也君子观于此卷则二子之所□可知矣 

　　○书燕山赋别卷后 

　　右诸君子皆当世知名之士也赋别未久东谷子不幸获谤诸君子盖不能无意焉乃今十余年东谷子之迹既明诸君相继归田者半而大复何子乃又独先逝焉求如燕山之会岂复可得也东谷子别予鄠杜出??见此卷相与叹息者久之而予题其后如此 

　　○怒箴 

　　我年既高血气斯惫怒之弗胜其害甚大惟怒之发如火斯烈焚我五脏穿我百节今兹之怒其端尚微既久既深药不可治爰究其根惟谮斯怒彼谮人者苍天弗顾彼谮我诬我闻则舒胡为彼怒以殒我躯我作此诗庶警我为此而弗警悔不可追 

　　○鲁斋先生像赞 

　　呜呼此鲁斋先生许公像也盖愿学孔子者公之志美而且大者公之造用忧变□者公之心而祥云瑞日则公之貌也当时有言曰南有草庐北有鲁斋呜呼此河津天子不能无歉于怀者欤 

　　渼陂集卷七 

　　●渼陂集卷八 

　　序（一） 

　　◆序（一） 

　　奉寿太子太保吏部尚书王公序 
　　康德瞻集序 
　　赠王元道序 
　　赠李人英序 
　　送鲁司业序 
　　送阎允学序 
　　送秦民望赴陕西按察副使序 
　　送马公顺提学湖南序 
　　亲交赠言后序 
　　送丰原学先生序 
　　赠延绥副总兵都督佥事时公序 
　　送平贼将军右都督时公序 

　　○奉寿太子太保吏部尚书王公序 

　　天生大臣以为天下国家也必予之以刚明纯粹之资锡之以慱厚悠远之福进也足以有为退也可以为法然莫能以数数见焉夫惟其不是数数也故天下之治常少而乱常多夫固天之意不欲其常治也然天实生之而或是人也者举其所以予我者而弃之而后天之所以为天下国家者始有不信使是人焉生而能以自全不轻以弃而其君者又能以庸焉重焉信旦托焉则其所及于天下国家者宜何如也太子太保吏部尚书吾乡三原王公自擢进士入翰林累官都御史兵部尚书以至吏部其刚明纯粹慱厚悠远之所积而发乎□政见乎其事其纪纲法度之振饬军旅机务之赞□□愚贤不肖之黜陡谗毁祸忠之承敌有古昔英雄豪□之所未尝者而公独能裕然为之十国被其泽外夷□其名若是者四十余年而公不有焉及其归也光明□绝优游以适者又十余年□□九十矣中国外夷无问识不识莫不仰望其风□□起居古昔英雄豪杰之士固又有不能者矣所谓进□以有为退可以为法者公顾不既备且尽邪由公与同时而立者其学力才术天岂无意也顾自贼其身且以及人举其所以予我者而弃之则于公何如也公自立朝事列圣皆能自得其幼学之初其为吏部也实先帝亲拔焉天子两宫徽号之礼既成遣使存问于公夫固广体先帝之意而礼重夫旧臣故老所以慱化而施仁崇古尚贤之道也闻公今且日读书考古饮食动止如五六十人焉公之所飨与国之所托以光者讵有涯也乡人相率为歌诗寿公以九思为序故僣论之俾寿公者有考焉 

　　○康德瞻集序 

　　诗人若唐四杰及李长吉诸子皆早世弗究其才而古今相与悼惜者以为未见其止云尔武功康德瞻七岁能诗歌十五而为骚赋十九岁死方之诸子则又为甚少也乃其骚赋诗歌典则不诡曲尽情理庶几乎金石之音而菽粟之味焉无言其老即及诸子之年其所至讵可量哉然世无知者君子尤悼惜之德瞻弟太史德涵将图校刻以传而属予为序夫明兴诗人嗣出至百余年极矣黄发之老疲精殚力则固亦有之若乃卓然追古无陷溺于习者厥亦罕哉君子而读德瞻之诗其有以感也夫 

　　○赠王元道序 

