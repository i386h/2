<!-- { "loadSidebar": true } -->
　　钦定四库全书
　　静集卷二十二【拾遗四】　　　元　刘因　撰杂著
　　希圣解【少作】
　　岁丁卯【阙】是月既望秋容新沐明河皎洁天髙气清万动俱息于是易川刘子乃起坐中庭有酒一尊饮之无味有琴一张弦之无声有书一编周子所传是谓易通微妙难诠仰而求之髙入青天即而探之深入黄泉余乃取而读之星月之下至士希贤贤希圣圣希天余不觉而叹曰迂哉言荡荡乎浩浩乎天髙明神睿孰可希焉欺我后人迂哉此言于是乎吟清风弄明月扣大块饮太和诵太古沧浪之词仰天而嘘喟而歌曰湛尔太虚兮性命之所居兮皓尔太素兮元气之所寓兮羲轩辽兮吾谁归兮孔昊邈兮吾将畴依兮讽咏不己坐而假寐良乆而起忽见中庭勃勃然有佳气如闻足音拾机而视之三老丈也其一人襟懐洒落如光风霁月其一人有风月情懐江湖性气其一人有淳古君子之风三人同行谨迎揖延之上座乃再拜下风进侍于前请其姓字与其所安止一曰吾禀太极之真二五之精而生位太极而君天下今老矣无所成退居浯溪拙翁者也一曰吾借太极之面假太极之形先天而生太初氏吾母皇极君吾兄欲名之而无名闲居西洛无名公者也一曰天地之帅吾其性天地之塞吾其体干吾父坤吾母吾其子焉藐然中处寓居西土诚明中子者也余闻而疑之神耶人耶出此言耶且喜且惧且惊且怖乃上手而言曰因也庸俗鄙陋后学晚生未甞接缙绅先生之谈论覩大人君子之仪形庭无人迹门无车声穷窻屏息终日冥冥者盖有年矣吾三先生之言如是髙大何不游乎神明之域与天为友与造物为徒胡为乎来哉无名公曰子向者招我以太虚之歌引我以沧浪之词吾不子拒今予赴之子何忘之毋乃昧乎天理蔽于人欲耶诚明中子曰子吾同胞之弟吾不忍子英才而堕子不肖之地吾欲子育而成之子何弃我而忘之耶拙翁先生沉黙不言乆之乃曰士希贤贤希圣圣希天小子疑吾言乎吾应之曰圣可希乎曰可有要乎曰有请闻焉曰一为要一者何曰无欲孰无欲曰天下之人皆可无欲然则天下之人皆可为圣人然若是则弟子之惑滋甚而不可不解矣先生曰子坐吾与尔言子其闻之天地之间理一而已爰执厥中散为万事终焉而合复为一理天地人也人天地也圣贤我也我圣贤也人之所钟乃全而通物之所得乃偏而塞偏而塞者固不可移全而通者苟能通之何所不至矣圣希乎天至则天不至则大圣贤希乎圣过则天不至则大贤士希乎贤过则圣至则贤不至则犹不失乎令名此圣之所以为圣贤之所以为贤也子受天地之中禀健顺五常之气子之性圣之貭子之学圣之功子犹圣也圣犹子也子其自攻而反以我为迂子迂乎先生迂乎苟子而静之勉而安之践其形尽其性由思入睿自明而诚子希圣乎圣希子乎子其自弃而反以我为欺子欺先生乎先生欺子乎予于是叩首而谢曰因也昧道懵学倥侗颛蒙坐井观天戴盆仰日扪舌之罪岂敢避之然而辱令教命剔开茅塞洞见天君因虽不敏鑚仰之劳岂敢负先生之知乎无明公诚明中子拊吾背曰吾子勉之他日闻天地间有一清才者必子也夫余辞而不敢当三先生不乆留余亦惊悟醒然视之不见其处
　　吊荆轲文
　　岁丙寅十月歩自镇州歴保定将归北雄息肩于易水之上草枯水落寒风飒起登髙四顾慷慨懐古人莫测也风萧萧兮易水寒此非髙渐离之歌乎荆轲与太子泣共诀刎血相亲就征车而不顾望行尘之时起非此地乎方其把臂成交豪饮燕市烈气动天白虹贯日亦一时之竒人也至若怒秦王灭国竒谋不成饮恨而死独非天意乎呜呼轲乎吾想夫子之愤惋千载不敢游魂于此矣古称燕赵多感慨悲歌之士余不忍负此言也故投文以吊焉其辞曰
　　稷文祚絶兮天骄强嬴六王猖狂兮系首咸京席卷天下兮势若缚婴英雄胆落而求死兮膏镬锯之余腥脱身于商网兮寄命儒坑呜呼吾子将何为哉此时何以不匿影而逃形慙一时之豢餋兮遗千古之盗名逞匹夫之暴勇兮激万乗之雄兵挟尺八之匕首兮排九鼎之威灵死而伤勇兮虽死何成呜呼吾子其愚也相彼白帝之嗣兮岂燕秦之鬼囚其阿房未灰兮骊山未秋走鹿未罢兮素罗未游子亦何人兮敢与天仇呜呼太子兮岂无良谋招贤餋士兮信义是求胡为嗾猲獢搏于莵兮不顾吞噬之忧召公之庙不祀兮将谁之损燕士之竒节兮吾为子羞感覇业之遂墟兮悼昭王之不留仰苍天之茫茫兮冩我心之悠悠
　　苦寒赋
　　严气积律穷北斗知春廽指于东惟功成而不去孰顼防之可容乃彼孽暴激彼威锋凝愁云而蔽日怒寒风而搅空夺阳春之生气使天地閴然寂然如未判之鸿蒙于时烛龙絶光荧惑失次阳乌断足火鸟缩翅毕方髙飞而逺翔痴牛毛寒而缩猬炎帝为之收威祝融为之屏气羲和倚日以潜身盘古开天而失视天呉死于朝阳之谷倐忽防于海南之地若乃焦溪涸热海澄沸潭止温泉水火井冻阳谷凝炎洲地冽裸壤毛缯荧防烟防瘴水生凌而我生于此时奚凛冽之可胜或有从军永诀去国长违霜锋寳劒鐡衬单衣积雪没胫悲风激懐夜渡劔河晓上轮防隂山雪漫瀚海水厚当此苦寒十死者九又若寒门乆客贫闾故居不爨不烛无衣无襦鼻酸气失堕指冽肤火如红金薪如桂枝儿号妻哭痛尽伤悲抱膝而苦竟死何裨噫嘻呜呼天欤地欤神欤彼顼防之不去我生死其何辜呜呼噫嘻葢甞闻之无寒不温无贞不元时之革化由是而门嘘炎吹冷元气所存贞极不元寒极不温乖序错命罪半东君于是易川牛马走地上虮虱臣再拜东方发狂语唇冻舌澁难具陈告我东君胡甚不仁嗟生类而欲尽君奚为而不春匪我语汝其孰汝亲匪君顾我孰活我人我借汝力汝假我神天地之和气黜顼挽于根汲东海之泥以接地轴链泰山之石以补天轮以广厦万间庇吾民之冻骨以布裘千丈吊四海之氷魂使飕飕赤子皷舞于春风熈熈然乐其天真胡为弛纲维而退避独廉让而谦尊我徒问汝汝且不言于是乎乃归墐其户而葺其楹袭其被而重其衣不乎神不怨乎天束手容足以顺乎时之自然
　　读药书记二条
　　人秉是气以为五脏百骸之身者形实相孚而气亦流通其色声气味之接乎人之口鼻耳目者虽若泛然然其在我而同其类者固已脗焉而相合异其类者固已拂然而相戾虽其人之身亦不得而相知也如饮药者以枯木腐骨荡为韲粉相错合以饮之而亦各随其气类而之焉盖其源一也故先儒谓木味酸木根立地中似骨故骨以酸飬之金味辛金之纒合异物似筋故筋以辛餋之醎水也似脉苦火也似气甘土也似肉其形固已与类矣而其气安得不与之流通也推而言之其吉凶之于善恶亦类也
　　天生此一世人而一世事固能辨也盖亦足乎已而无待于外也岭南多毒而有金蛇白药以治毒湖南多气而有姜橘茱茰以治气鱼鳖螺蚬治湿气而生于水麝香羚羊治石毒而生于山盖不能有以胜彼之气则不能生于其气之中而物之与是气俱生者夫固必使有用于是气也犹朱子谓天将降乱必生弭乱之人以持其后以此观之世固无无用之人世固无不可处之世也
　　书示痬医
　　周礼痬医凢疗痬以五毒攻之以五气飬之以五药疗之以五味节之五毒疑即医师所聚毒药凡五药之有毒者非谓一方五药而可以尽攻诸痬也攻与疗所以去其疾也餋与节所以扶其本也盖攻则必养之疗则必节之攻视疗加养视节加宻理势然也郑氏释五毒以黄堥置石胆丹砂雄黄礜石慈石其中烧之三日三夜其烟上着以鸡羽取之以祝创恶肉破骨则尽出宋杨文公见杨嵎验之果如郑所云此盖古方五毒药之一尔若即以是为五毒则不惟圣人之言不如是之狭而执兼与下文五气五药五味之言亦不类矣予又恐以杨之偶中而致人之不中也贾氏疏又以五药为五毒则郑既失经之意而贾又失郑之意也东坡甞论学儒不但费纸而正俚语之非唐庚论陶隠居注本草与易之说非知言者盖儒术之大无对非可与医并言者也然众技校之则李明之甞言苏沈良方犹唐宋类诗盖言不能诗者之集诗犹不知方者之集方也一诗之不善诚不过费纸而已一方之不善则其祸有不可胜言者矣友人为医者求余书其医痬也故云
　　武遂杨翁遗事
　　翁与予外家通谱牒一世矣昭穆则舅父也八十岁余每一过余輙自喜数日而谓有所得也好闻邵氏恶盈语每告之一二必手録而藏之甞谓余曰予视世俗惟余与山西一石丈者其所为颇当吾子意宜吾子之不见合于人也畧能道余家数世事每援之以为其朋友子孙之戒临终遗其子孙者无他语惟及余戒其诸孙令从余学而已翁旧甞与余言昔自西山来武遂渉百里途一日意甚速访防径于人视所甞往来当早至中途遇人夺骑补驿传乃逺避之乃反迂于所常往来者尔后思之事莫不然遂不敢求防又云某人者拥髙官以南余谓其人不免后果如予言葢治行时余见谋利之具以知之又云昔年二十余遇保州抄骑身已十余创即伏而死矣其一人复抽刀由背及腹防至地而去是时岂意复生于天地之间六十年余也以此知生死非人所能为也又云保州屠城惟匠者免予冐入匠中如余者亦甚众或欲精择事能否其一人黙语之曰能挟锯即匠也防人于生挤人于死惟所择事遂已而凡冐入匠中者皆頼以生当时恨不知其人之姓名若此等语每语次必一二及之余亦乐闻而不厌其言之屡也性喜饮醉即微笑好谈佛书亦颇能知其微处呜呼亲旧日益尽予日益孤感念知已不觉涕零遂书此示其子孙使知翁之言行如是其令不忘余家之好云翁字吉甫忘其名至元十六年正月十六日书于吟风亭
　　叙节妇贾韩
　　韩氏中山治中贾公之子増顺妻也其先真定获鹿人父某金末甞代上党张公为潞州帅后归国移镇彰徳西道防有告其与金恒山武公通问讯者遂系狱行唐当天下草昧非强宗豪族不能自保其室家况当衰谢罪累之余其强凌豪夺孰复能御之者时韩氏年已十五姿色复过人独能以礼适名族其风节已可想见矣年廿七増顺死贾之族党有欲嫁之者韩氏以死拒之其兄知沁州事某怜其少寡欲迎归之韩氏恐其将嫁已也凡五往复终不许及年四十则曰吾老矣吾兄必不强我也方一往焉韩氏出衣缨复移天于大家其生长见闻宜不知勤俭劳苦为何物也及増顺死家无以为生童稚嗷嗷待哺于前韩氏即斥去脂泽其服饰虽山野农家之所不堪者韩氏处之若素也复慨然以勤力自任每夕以麻二束自课剥而绩之尽焉而后寝其事舅姑接夫子御妾媵待亲戚则又乡闾以为模范者其婿郭赓屡为余言之始为叙其大畧庻有如安定胡翼之者闻将着之贤惠録云






　　静集卷二十二
　　钦定四库全书
　　静集卷二十三【拾遗五】　　　　元　刘因　撰书
　　答田尚书书
