<!-- { "loadSidebar": true } -->
　　栁敬亭説书人间者几三十年逮入越老矣杨世功曰敬亭将行不得大可诗且不得一会祖道似恨然者予时病彊起将从之汗接下不果可往敬亭书至云如相会者早间世功言及相会惜言相会祗此是时寓沈康臣宅发缄皆笑后二日敬亭止梅市予与康臣遂赴焉再说书聆之感于心然实病不能赋诗也口吟二絶以赠行
　　扶病来看柳敬亭秋花开满石榴屛一声河满寻常曲説到伤情不忍听
　　二
　　枚生未作梁园赋吴客将行越水濵怪底观涛能解病原来君是广陵人
　　晩宿江村即事
　　行行暝色起江沙借宿江村野老家夜月炤来东陇树秋风吹发上田花
　　二
　　村田漠漠晩烟稀野老提壶坐钓矶日落牛羊从岭下月明乌鹊傍江飞
　　伯调将西行疑予留妓饮不爲供饯驰诗剧謿因妄爲答謿焉
　　史妠卢姬并有名髙秋野寺坐弹筝一从掩袂辞巴里不复当筵唱渭城
　　黄河客舍见故人书名壁上
　　黄河滚滚向东廻下马重衘客舍杯忽见新题双泪落未知故友几时来
　　二
　　寒灯孤馆泪潺潺万里波涛夜自还上马欲行还又住故人名字在墙间
　　九日示赵八十四弟
　　楚王宫外菊初生九日衘杯泪欲倾君去登髙须尽醉愁君东望永兴城
　　古决絶词【有序】
　　古决絶词者毛甡爲朱三作也三爲巴城妓小小所昵忽正白旗他使者购小行小通三不得防大霪雨江涨流溢从涨江解舟滔滔去敛小帛囊贮钱一枚灯心草一枝箸寸许线一条作十许结属他妓送者贻三且曰他日当哭我江流间矣三伤之因爲作此词时同游者六人有和焉
　　银瓶挽断井中丝嫋嫋曾无决絶时只有巴山城下水滔滔东去最堪思
　　二
　　巴山城下送娘船夜雨犹弹蜀国弦不道曲终歌决絶新来翻入绿珠篇
　　华葢山
　　清江百里绕仙闗华葢山头村赛还橘树蕉花天半路洞箫吹出暮云间
　　送客
　　送客春城柳渐低千条万缕市亭西从今勿折长条赠恐有归人繋马蹄
　　雨后观牡丹即席和愚山韵
　　春灯幕府夜漫漫细雨清樽傍药栏莫道名花容易见十年三度客中看
　　汉苑行
　　防燕初翻百子池宫花齐发万年枝但知上苑寒归早不道人间春到迟
　　二
　　秋风歌罢栢梁材上苑春回承露台朝来殿使探莺去日暮宫官试马来
　　寺馆夜看龚中丞香严斋诗集
　　临江孤馆寺堂东莲阖花闗闭晩风祗爲中丞诗句在东堂灯火夜深红
　　闻沈九北闱捷音
　　闻道金台收乗黄故人聨辔骤康庄秋风十里长杨道中有山隂旧沈郎
　　二
　　清秋乌鹊度巴陵上国贤书今又升闻道旧人推记室已将新体用吴兴
　　雨中送沈筑岩还姑山
　　春帆东下雨潺潺千里江南送客还此去应逢寒食后杜鹃花发到姑山





　　西河集巻一百四十
　　钦定四库全书
　　西河集巻一百四十一
　　翰林院检讨毛竒龄撰
　　七言絶句【四】
　　客南台送髙兆之粤东
　　南台节候近端阳客里逢君去五羊欲解五丝爲缆去可能暂系女螺傍【螺女江在南台后】
　　二
　　饯饮西园酒未醺平船先载隔江云闽南荔子今应熟五月尝时不共君
　　三
　　陆郎不用跨班骓前路逢迎知阿谁赵德门边旧程里看君乗兴一相追【时君先到潮故云】
　　四
　　三山五峤总天涯拟向番禺泛海槎此去肯留莲叶寨待予同看木棉花
　　盘谷先生歌爲陈舍人上善书扇
　　盘谷先生好作书年来右肘病难舒当轩倾得三升酒便上鸡林估客车
　　二
　　盘谷先生书势良鸿都新碣比中郎可怜老兴浑难尽屈铁更爲丞相章
　　三
　　西平仲子去何年近见先生贤复贤但着一篇盘谷赋从无千顷洛阳田
　　四
　　盘谷如盘花似银中书君老不胜春那知玉笥山前草犹坐金华殿里人【时舍人流寓江西】
　　雪中别二友
　　梁园客散暮云低阏伯祠前重解擕愁见马蹄残雪上两行东去一行西
　　和苑中遇雪应制
　　龙驭春游仙苑深祥云晓幕帝台隂若非霰集先行斾只道花开满上林
　　同友游南阜山忆何道安诗
　　南阜萧条最可思夕阳山木晩来时从君一望清秋色只当重吟何逊诗
　　题畵幛子
　　江城碧草正芊眠细雨南湖阻畵船才是锦堂悬晓幛便敎白鹭满晴川
　　二
　　碧渚翩千集鹭翿新蒲片片映青袍原来共滞南湖曲别有凌霄一羽毛
　　除夕作
　　旅馆椒花红欲然椒盘愁向客中传如何才听金鸡唱便唤今宵是客年
　　同友柳下作
　　东度吴关値暮春关前杨柳暗长津行来相向垂双泪不是江陵种柳人
　　雨夜就亭送客观芍药即席和施公子彦慤
　　花间送客暮登台急管娇丝且慢催君听堦前正风雨莫敎别后忆花开
　　二
　　何来玉树谢家儿夜雨能歌送客词华烛满栏人尽醉一时囘首看将离
　　予再赴湖西讲堂已暮春矣听座中歌孟氏牛山篇不觉出涕因赋怀家园诗一章见意
　　三弹归铗楚天涯日望西陵不见家痛杀江南春夜雨还开井上旅葵花
　　湖西讲堂作
　　临江草色满前汀玉节诸侯自讲经惭愧十年岐路客空随车马上汾亭
　　淮市柳与同行者
　　淮市西头西楚祠祠前杨柳乱垂丝攀来不忍贻君看记得樟亭折柳时
　　王二汉书予诗馆壁
　　进士坊边花巷春乌椑门巷寂无尘谁家能写毛甡句只爲相如臣里人
　　西湖竹枝词
　　断桥西去杏花开年年桥上送郎囘分明一片连桥子何日何年断得来【杭人呼桥子犹曰三桥子也】
　　二
　　昭庆祠头春水生大船长傍小船行湖东日上湖西落湖里何时不是晴
　　三
　　小姑十五压花钿长抱琵琶坐小船借问小姑何处住陆公祠下岳坟前
　　四
　　十锦塘前好防蒲十锦塘上百花铺可怜八尺斜斜路隔断南湖与北湖
　　五
　　湖心亭子近三浔侬日思郎思不禁阿郎好比湖亭子朝朝暮暮在侬心
　　六
　　小姑梳头日西时不到山前到水涯屋里挿花湖里炤山前归路有风吹
　　七
　　水上花开水底红东风吹水水蒙蒙水上看花犹自可水底看花愁杀侬
　　八
　　谁道湖波镜子同看花须看水中红船边水动花难见不若船头看阿侬
　　九
　　阿侬不上采菱船只买白藕种红莲莲花有心长得藕藕根无心长得莲
　　十
　　青骢油壁漫相寻只在前山松树林山雨不吹裙带湿干将丝子结同心
　　十一
　　湖头阑干一様铺湖上一色好当垆莫寻桥畔红防子只认门前白项乌
　　十二
　　莫道西湖好浪游南山云断北山头莫道妾心能间隔外湖水入里湖流
　　十三
　　飞来峰前花正开蝴蝶探花飞几廻髙不似花蝴蝶不识因何飞得来
　　十四
　　石新妇在钓渔矶桃花爲面竹爲衣面上桃花有时落湖边望郎何日归
　　十五
　　油车宛宛度西林日暮归来懊恼深曾在第三桥上坐金钗失落不曾寻
　　十六
　　买得甘又买莫道甘苦不相宜前山空有胭脂岭不上唇来那得知
　　十七
　　湖堤风起便生潮裙带斜牵堤路遥女儿上堤欲归去可怜绿草抱裙腰
　　十八
　　苏小门前杨柳新西林桥下水粼粼琵琶只在盲婆手不见西湖愁杀人
　　遇萧链师梅市
　　上清仙人红玉腮冰浆分贮紫霞杯他年若问青牛使梅福山前曾见来
　　二
　　自返青华厯翠微千年缝就五铢衣相逢偶説前朝事亲见英皇北狩归
　　看玉田观道士棋
　　玉田道士井公才白日分星石上排总是还乡人不识尽留洞府看棋来
　　雨淋铃
　　望京楼上月亭亭兴庆宫中草色青旧日张徽今在否春风不奏雨淋铃
　　史四廷柏五十饮席
　　闲园初发拒霜花賔客盈堂泛紫霞一石余杭仙媪酒千秋南渡相公家
　　二
　　畵槛丹枫炤绮筵枫花片片坠朱钱东方二十嫺兵法不道蹉跎三十年
　　欲上臯亭看桃花不得因题吴九彦圣竹院桃花幛子寄嘅
　　欲上臯亭细雨来春江渺渺夜舟廻那知竹院重逢处尚有桃花千树开
　　葢罗缝
　　瑶林玉阙启金扉仙女亲缝云锦衣当时误听天鸡唱失在蓬山不得归
　　二
　　瑶林玉树摘青房仙女亲缝云锦裳跨来缑氏山头鹤看去金华道上羊
　　镏姬弹琴得平沙落雁曲请赋
　　重重帘幙卷霜华西望衡阳音信遐何处青桐流响急一行塞雁落平沙
　　二
　　金罏香尽夜堂清过雁咿呀指下生最是琴心堪问处从头拨拉两三声
　　南鎭春游词
　　春船两浆白苹开十里横塘晩未囘南鎭祠前北风急夏王陵上雨飞来
　　二
　　鹢头艇子鹿头车山路深深雨又斜何处相逢增懊恼凌家山下看桃花
　　三
　　香罏峰峻少人登两两三三上禹陵陵前草深花似雾山头风急雨如绳
　　南鎭后春游词【同南士祗臣桐音作】
　　晴江演漾动轻桡夹防垂杨去路遥九十春光八十雨横塘水满晩生潮
　　二
　　金书玉柱鎭宫牌畵舫红裙鉴水涯春草年年陵下路行人拾得雀头钗
　　三
　　上宫碧玉驻青油自洗湘裙杜若洲落日横江不归去还寻窆石殿东头
　　四
　　阳明洞口锁天闗瑶草琪花掩髩鬟欲覔双成探玉蘂敎人长上会稽山
　　寄徽之大敬代书时闻沈九嗣范邵二怀棠隽南宫
　　春雁归时未有书三年思食渐江鱼亲知尽献长杨赋谁道还乗广柳车
　　吹台怀陆大进张四纲孙毛五骙
　　汴水东流去复来大梁城下重徘徊西游不见贤王客三月花飞满吹台
　　天台僧夜话
　　海州东望海门闗玉洞桃花谢往还夜半老僧弹指后恍疑身在赤城山
　　王使君席同陈内翰赠歌者
　　江城四月柳如丝锦瑟弹成入破词太守筵前争认得大功坊底杜红儿
　　二
　　槐防入夜烛屏深试舞新衫是缕金座上诗成谁最早邺宫倚马旧陈琳
　　宿东溪山寺遇雪
　　东溪山寺暮钟天借得生公一榻眠早起欲行溪口望雪花堆满寺门前
　　槿花
　　紫槿东篱慢曲盘朝昏荣乐讵须看怜他相伴秋光里傍暑开花直到寒
　　寄沈九秘书
　　吴兴才子掌文词日草黄麻共紫丝谁念十年乌鹊侣裁书一寄凤凰池
　　溪亭怀旧
　　清溪深处一亭幽曾傍阑干洗玉瓯二十年前亭下水至今犹带落花流
　　舟中见张园鹤
　　红桥畵幕胜青田独鹤翛翛瞰碧川过客不知波下影长疑两鹤住洲边【一抄作青田羽客隔秋江紫蓼丹枫畵木杠水面听声如欲断波间看影似成双】
　　内叔陈大宪祖付予诗歌妓玉华因复拈赠
　　翠幄朱栏覆绿池西园公子夜裁诗自惭抱瑟同卢女不敢将歌付雪儿
　　李少宗伯更名临江城外清江爲使君江感施分司之淸也予去临江因徘徊使君江上慨然成诗
　　蒲帆五月去江城城下江流清复清酹酒欲行重系缆最难忘是使君名
　　二
　　五月榴花炤地丹离筵重听五弦弹使君江上多情水还载孤舟下信安
　　过信安殷浩宅示田甥【有序】
　　浩北征废徙后唯韩甥随经年因咏曹顔逺贫贱亲戚离送甥江上涕泗横流予过信安城南宅乃不觉有伤于心亦示甥云尔
　　当年殷浩南迁日无复亲知相伴行今日一过殷浩宅敎人流涕对韩甥
