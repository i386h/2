<!-- { "loadSidebar": true } -->
　　存乎天地之间者皆物也圣人以身为万物之则故凡高下大小幽遐显隠必本于吾心虚灵知觉之运行然后举得其平孟子曰万物皆备于我者也自夫世变民漓圣人之道不行君子任于物故劳而不息小人役于物故溺而不返劳者而溺者败尚其事者始有物外之思焉其心曰今夫水止之则清泛之则浊泛不止则泄久则竭清其本而泛之浊者物使之也其于人也亦然内摇其精外劳其形而明神耗焉疾病生焉且人之为人也食其食者死其事身先人者忧亦先于人上焉者圣贤是也吾如彼乎哉下焉者则役于物矣彼如我乎哉富贵若大梦功名撚指间吾何以此而挠吾心哉恒当遨游于湖山风月托兴于书画文字寄迹于斯而不泥于斯人知之嚣嚣人不知亦嚣嚣世上事与我了不相渉物外期可久也云尔而已上清有羽士杨姓而号熙春者年青而行恪貌恭而气完善画水墨山水壬戌中来游吾乡与父党刘仲通善既而别去者几十年岁已巳复觅旧游相见欢如平生仲通喜其真能外形骸脱羁束如其言遂制图成巻署首为物外心歌五七言诗以赠之谓予尝相知退使为之序
　　晚香亭诗序
　　治蘠瞿麦之外今菊谱所载至七十余种顷见呉门老圃言华有数变者岂时好之异而风土亦移欤吾友王君宗勲读书识理道善吟咏常树菊别圃中积岁有圃之半好事者题其居为晚香亭当夫众芳摇落原野萧条高过寻丈大若围拱者俱谢消歇此华独能以如许之资傲睨岁寒延伫风景不为晨霜晓露改柯易节山林丘壑养才励节者何限其临清风对落日不知兴几千百思食其味思有用于时玩其华思有贲于身诵屈原之骚则思忠贞读东坡之赋则思困佚其穷也思益坚其老也思益壮凡所以郁于心而起于思者岂止伤迟莫惊物而已哉此君子所以善观物也虽然养才励节吾所当为必托物而自见者盖将有所因也盖才未养节未励而徒曰菊哉菊哉何取于菊也昔韩魏公九日与僚佐燕北门有诗曰不羞老圃秋容淡更看寒花晚节香识者知公莫年之高然不知其何学何事始能为此言也赋晚香之诗愿举此为宗勲勉余何益于朋友哉
　　梅溪书屋序
　　书所以载道也其至者有六经四书之文其言皆妙而渊懿周密而精纯浑浑焉噩噩焉而相为备具未始致意于文字也后世不深于其道而务学为其文且求与竝传也爰始立异为高祛陈为新称矛盾执枘凿于门户之外者日且数人非不知是之难能也其心以为不若是则无以成一家言而寘喙于作者之列是以尚虚无者其说诞言功利者其说竞名道术者其说僣专艺文者其说浮务记诵者其说冗其有不违于道者非六经之羽翼则四书之藩篱也嗟夫非适道者其能不惑于多岐也难矣故后世之知道者亦鲜矣余姚有卢生者读书好古着为文词自少其所学将求便地以事藏修所居梅溪之上清流茂树延伫森列平生所得六经百氏之书悉贮其中可谓有志于学者矣予方昧于所从不知生之所务进者其于前所云何如也或者则曰不能无所不读未有能为大儒者予以为于无所不读之中而知其有所不当读斯可谓善读书者也矧此尤为通儒硕士之所宜言非始学之的而何以为生之劝哉生归取六经四书读而明之徐考百氏之所着当知予言之不诬而君之所成亦不止于文字间矣因书为书屋序
　　昭忠録序
　　杭儒周璟彦充既奏举禇公遂良祠祀人皆乐其成而歌颂之璟因録奏疏史传遗文及古今著作为一巻题曰昭忠所以志恩典也録成以首序见属按公自起居郎至尚书右仆射直道犯顔尽忠无隠其言谏之见于载籍凡数十事惟雉集一对指陈故实余皆抗直恺切洞触机讳今读其词虽隔世犹使人心悸目动惟太宗乐受其言用康大业此贞观之所以治也及受顾命立高宗与长孙无忌同心辅治庶几前烈不幸遭武氏之变竟以力諌去位永徽之业遂衰然则公进退用舍实与国运相隆替非一人事也方其召问时公当次对顾乃却止无忌李勣毅然独任所难原其正意诚不欲致上有杀勳戚之名而其几微所在亦岂尝推见至隠审觉二氏为利权所脇不果终事欤此所以执节不囘义形词色而置死生祸福于度外也当是时借使高宗优纳其言从而不改公亦必不茍荣其禄括囊待毙况欲使之从之哉公去未旋踵其间立废黜陟朝章国典皆若为武氏驱除布设天下之势骎及坚冰而唐之纲维亦凛如朽御公垂老投荒忧伤危虑若此宜其不久而下世也平生忘身狥主至死不变之心至是而后尽矣传曰忠也者中也一其心之谓也此殆与韩瑗称公一徳无二之语互应公之忠岂直感激赴难之士哉瑗传载公死后中外以言为讳者余二十年天下盖未尝一日忘公则亦未尝一日忘易后之事而实未尝一日忘唐不但讳言而遽已也唐之再造实其所繇故易后之谏复辟之图时虽不同事亦相须耳公之功当不在狄仁杰之下君子不可以成败论也今去公九百余年故迹遗闻世已不复经念至于表章秩祀之请犹独出于乡人士大夫于父母之邦信不可不厚其所遗也公善遗矣微彦充则其名节不彰人将混视为呉越间淫祀无文之鬼士之自失于乡先生者不已甚乎予未达彦充即倾盖可期宁也愿为之御
　　翠筠轩序
　　翠筠轩海宁卫昭勇将军刘邦彦所居也将军年盛才敏善武事雅好文物读书通吟咏兵辑时平日与羣士大夫燕游于兹竹隂满庭照映图史将军轻裘缓带坐对竟日俨然一儒生也与之游者因题为翠筠轩相与赋咏之积而成巻持来求书其首简嗟夫君之有官承其祖父者也家足而力裕如他人声色狗马皆所易致乃能与韦布之士揖让于俎豆间为冷澹岁寒之乐其贤于人固已逺矣然予闻之有文事者必有武备将军所与游于是轩者皆其人也琴书之余亦时与之讲论军事指画方略时有用我举而措诸庶几不迷于职业而所交之人物亦足以为后之故实也毋徒曰谈笑对此君如斯而已矣此则余之望于将军者焉巻中书画各一诗若干首
　　赠别李公信序
　　大尹分宜李君载章以名进士出知海盐是邑久不任进士前宰率谨守文法期会下慢上疑事多违慢不竞于治君以经术之学通达之才济之以果敢之力出自科第试用有待由是上信下从翕然称治居半载其子璧奉母孺人至任一尝过予草堂致考功萧先生之书曰外祖有命家君新任繁剧万有一遗惟先生是赖词意和婉容止安雅予良冀之及坐少顷与论世故皆援文切事卓如老成信为名家俊异予始叹李君治外之有原又因以见萧公内教之所自时遇朋友辄诵读之苐以老懒不能至公府未暇再会无几君有丘垄兄弟之思命璧归省遂卒学于乡贰尹呉君宗诣予求言赠别尝记汉呉恢守南海子祐随任尚少能谏恢避嫌逺谤恢甚善之卒以终誉程珦通守南安适濂溪先生为理曹因遣頥颢二子从学卒成大儒公能官不待璧之屡谏惜在任无濂溪其人不能教璧使之逺去其父母为可念虽然人之为学文可速达徳不可骤至是以古人取士先徳而后艺以璧之聪明于举子业也何有但恐其年壮气锐生长仕宦恭谨不加骄惰易渐举动一不当则比之常人子弟所责尤重虽有所得焉顾已浅矣璧尚勉力自强务本从徳从容厌饫含英咀华以驰骤于场屋之间后一再岁有司必有劝为之驾者然则今日之去适所以遄其来也趋庭有期行复不逺何足为念
　　协忠録序
　　唐张巡许逺国史有传防阳有庙儒先君子有论断天下后世无一人不知其忠观此録具见无复可言者宁切意自古众寡不敌安危不伦未有特甚于睢阳而卒因是以斡旋国步岂死力胜算固足以办是乎哉将必有所本也巡初仕时不往见杨国忠逺尝拒絶兼琼姻事立志盖已卓越及多难之际机锋百变犹从容赋诗若处平治识度过人逺甚其斥令狐潮未识人伦焉知天道逺自以材不逮巡愿禀军令处其下此圣贤知性知天唐虞徳让之美于是尤见二公学行醇正所宜光大高明足以敷贲壮猷如此独其杀爱妾僮仆老弱人以饷士卒古所未闻或有疑异惟通鉴叙次其事具有等节于其所忍见其所不忍诚非得已而不已焉者盖当是时天下之要重在江淮江淮所恃以蔽障者惟睢阳耳使粮饷不继城守易隳猖獗肆南王师未浃虽百胜万死无济于国矣夫寸土未浸丈水不能横流裹创之余茍日一遇食犹可延拒奔突以待事机此二公所以置成败可否于不料而决为其所不为也使计不出此早数日陷则东京之平亦未可保故防阳备责不取于能取而以能守为重不事于敢死而以处死为难其功直使后世人臣知徒死不足以报君而报君之重盖有重大艰难于死者嗟夫举自古未为之事遗当时再造之资示百代死义之所是之谓大忠不有非常之人何以幸致此哉或者妄以所任难易所死后先优劣二公是甚无谓比干箕子不以死不死累其仁萧何韩信不以战不战损其杰朝觐会同之入于王都也舟徐马疾载负不同而同归其所止复安所议哉逺为海宁人邑旧有庙国朝赐祀如睢阳故典而以南霁云雷万春姚訚合祭嗟夫古今事变未尝不成于同而败于异是数君子皆计力相出一或携贰观望如贺兰进明辈则大事去矣有今日之世祀哉此庙録所以并称为协忠也成化壬寅巡按浙江御史朱行部谒庙得此録于儒学生呉用衡方将入梓会同官杨公按浙相与善其事命用衡以序见属谨薰沭书其后以着景仰之私
　　重刋西山先生心政经后序
　　心政二书皆古圣贤大本达道中格言实事先生述而着之以伸体用之学不自有作也故一以经为名其例类实与大学衍义等修身以上政之本所谓心修身以下心之用所谓政而皆具于身者也先生以知行之学承程朱之绪平生治已教人事上临下无一不本于是一念始终敬诚不怠随其所在而各有得足以成身足以淑人足以格君足以化俗而其遗言政迹之犹存者具足以为万世则是岂曲学殊科小知而诡就者之能为之也盖自斯道不明一原之学判而为二士以仕务而习于仪文官以政学而习于法制应时狥俗自将以为可训而着之防其尤较然者管晏申韩茍扬氏之徒身死而言故存根据体要精切义理于六经邹鲁之文能无背如二书乎古人论非圣贤经传虽存必亡而况雕龙炙毂凿空出无以自其说者何足与图永然则述而不作又此书之大防也秀水令庄君莹中以进士出知大邑兴弊起废政通人和每庶务棼错纠结克先礼敎留心艺文卓有余地固其生质过人而所得于家藏训典者不浅因命工翻刻于公堂之无逸所将与为士者共是心之推亦足以考其人已之间矣
　　送李状元诗序
　　子旸李先生将北上于京尹景瞻偕诸善鸣者赋诗赠别书来致序子旸文章登翰苑科第至状元二者总萃于一身深逺大发诸功业行当絶类非但难为言也予衰病空疎未见诸作不能得其体要意者歌咏其文章必将终之以道徳赓扬其科第必将申之以名节颂祷其功业又必有感发之清勤淑慎永保厥成为乡邦贲泽者美焉不忘其规好焉不逺乎体愿望焉不弛于劝相虽或情景留连所不能已而正则之念亦必有贯浃游溢于比兴之余者其信然则诸作庶几烝民梁山之遗什矣非大雅君子其孰能为之孰能当之亦孰能信之茍未见而能信其能是固常见而知其必能者也虽空疎不敢不序
　　海昌朱鉴母董氏慈节诗序
