<!-- { "loadSidebar": true } -->
　　夜月泛舟姚江
　　秋暑不可耐几思泛中川晚来兴有适溪船偶及门凉月才上平湖可黄昏倚楫纵所如卧看龙泉山长虹跨空濶过之凛生寒坐稳兴亦佳夜气方漫漫草虫鸣东西飞鸟相与还仰头数明星垂手揺碧澜主客惜此景不及携清樽无酒要不恶徜徉足幽欢幽欢有何好扣舷澹无言
　　送王正言守永嘉
　　江头潮生江月小暝烟緑暗垂杨道有客扁舟送使君道傍不怕揶揄笑向来一别三换嵗正喜亲情得倾倒吏民引领望推麾空有离愁满懐抱使君读残万巻书古事今事俱了了便应珥笔侍天陛不然代言登凤沼瀛堧山水久寂寥为屈朱轓来坐啸帢帻峰髙旧题咏赤城所在经行饱永嘉名郡太守尊灵运后来诗絶少天作雁荡地为藏蜡屐穿山未曽到改辕却向个中去更得江山助诗好斋铃静处定得句不待池塘梦春草去年海水上平地大风驾浪从天杪苍生濈濈生鱼头聚落随波迹如扫今年二麦连野秀田家扶犂事秔稻使君忧国眉不开叱驭径行仍及早哀哉千里方更生县官租钱酒力晓纵民自恐上不足诛取何怜下无告邦储邦本孰轻重肯使疲民困征扰君不见岩岩千古阳道州政拙催科自书攷
　　游龙瑞宫
　　隔山望危石老面凛如铁路回两屏开见此髙嵽嵲伟哉名公卿峩冠防朝列又如鼓迅霆云助击烈痴云不作雨空翠袭氷雪野水不知源绕径几万折子长真爱竒万里探禹穴我家甬水东扁舟轻入越窃此半日闲到处辄清絶传闻古洞天琼台照金阙神仙杳难问一笑山石裂相逢客路中翻手数年别胜地更跻扳莫厌屐齿折
　　三日不得过都泗堰
　　南朝何公栖禹穴嘉遯悠然老髙洁一朝送人都泗埭归叹此途于此絶我亦何为走尘埃数年不记几往来船横三日不得度愧想髙风安在哉
　　宿佛日山
　　平生临平山知诵藕花句轻帆几来往山色澹如故宁知千万峯中间着佳趣萧萧苍髯翁为指花城路我来春正浓天寒日将暮云深钟呗鸣自喜得胜具缅懐玉局仙老笔扫朝雾玉槊俨相持珠旒竟何所惟余渥洼水苍龙角牙露人间翻覆手烈日变烟雨俗子炎凉三四错赋芋道人笑视之万化随所寓深坐十笏地一息了千虑个中谁得知幽鸟背人去
　　求仲抑招逰山归途遇雨
　　竹舆绕湖濵宿露尚厌浥径到玉岑下坐久客始集起穿灵石山万松介而立梅天气清润空翠行可挹古藤几百年枝蔓两山及见説暮春时花紫光熠熠直疑老潜虬初起夜来蛰俯玩嵗寒泉齿冷不敢吸相将上龙尘鞅谢羁洞有灵兽居临深心岌岌鱼游明镜中巨浪无三级寒苔载水去万顷润原隰蒙蒙山雨来归仆鸟飞急野兴殊未已日昃不暇给冲泥上湖船雨阵遽奔袭飘风将急防回旋惊四入中流益荡兀短篷不当笠停篙亦久之怒势不少戢我徒方啸歌弗谓改豪习但苦瓶罍罄莫问衣裳湿
　　吴江舟中
　　阿连久已共一被小别愁生夜无寐风帆将我上征途回首江中日千里小舟横卧吴江水梦回依约萧斋里五更漏急月黄昏鸟散一声人未起
　　读范吏部三髙祠堂记
　　三髙之风天与髙三髙之灵或可招小山以后无此作具区笠泽空寥寥几从垂虹荡双桨寓目沧浪独怊怅笔端不倒三峡流欲遽招之恐长往前身陶朱今董狐襟抱磊落吞江湖瑰词三章妙天下大书深刻江之隅我来诵诗凛生气若有人兮在江水扁舟独钓脍鲈鱼茶灶笔牀归南里先生同是丘壑人只今方迫功与名谢公捉鼻恐未免便看林薮生风云他年事业满彞鼎乞身归来坐佳境不嫌俗士三斗尘容我渔蓑理烟艇
　　仙都独峯
　　汉家武彻求神仙方士搤掌多夸言蓬莱隔海不可到属车徜徉上乔山传闻黄帝久仙去胡为有石髙巑岏游谈不经理欲屈谩言此地藏衣冠缙云自是仙窟宅万壑千岩比如栉突然一石摩青云造化应劳巨灵擘仙风吹堕碧莲花玉井半空人不识望之不计几千尺八柱擎天此其一伯夷制行髙且孤万世犹能立懦夫英魂凛凛今不死化作此石山之隅横斜辙迹依然在我亦何能穷古初
　　灵壁道傍怪石
　　饱闻兹山产竒石东南寳之如尺璧谁知狼籍乱如麻往往嵌空类镵刻长安东南万嵗山捜抉珍怪穷人间汴流一舸载数辈径上艮岳増孱顔当时巧匠斵山骨寘之江干髙突兀干戈动地胡尘飞坐使竒材成弃物君不见黄金横带号神运不数台城拜三品只今零落荒草中万古凄凉有遗恨木人漂漂不如土坐阅兴亡知几许行人沈叹马不前石虽不言恐能语
　　括苍溪涨
　　雨余大溪触山流气势直欲凌沙洲浮梁中分断防蝀流沬东去行蛟虬人家嘈嘈避新涨云稼苒苒添平畴渔翁轻生有如此小艇横絶随飞鸥
　　石门洞
　　扁舟百里绕城回青山中断立两崖清都虎豹隐不见但见阊阖排云开峯回失喜大飞瀑声震万壑惊春雷掀髯目极九霄外玉虹千丈飞空来一冬青女靳天雪不知聚此山之隈传闻神龙卧其上寳藏击碎真琼瑰胸中先自无尘埃到此更觉心崔嵬天风为我噀空翠春水泻入骚人懐谪仙曽来写胜句刘郎又为开天台我慙笔无挽牛力醉墨满壁谁为裁或言龙湫更竒絶鴈山髙处深云埋我方携笻往寻访未知比此何如哉
　　大龙湫
　　北上太行东禹穴鴈荡山中最竒絶龙湫一派天下无万众赞扬同一舌行行路人两山间踏碎苔防屐将折山穷路断脚力尽始见银河落双阙矩罗宴坐看不厌骚人弄词困捜抉谢公千载有遗恨李杜复生吟不彻我游石门称胜地未信此湫真卓越一来气象大不侔石屏倚天惊鬼设飞泉直自天际来来处益髙声益烈溟池倒泻三峡流到此谁能定优劣鴈山佳趣须要领一日尽游神恶防骊龙髙卧唤不应自愧笔端无电掣轮囷萧索湍不怒非雾非烟亦非雪我闻冻雨初霁时喷击生风散空濶更期雨后再来看净洗一生烦恼热
　　连云亭望海中诸山
　　鴈山本在云海中波涛千古相撞舂泥沙洗尽见山骨岩壑所在皆玲珑是谁一口汲水尽平地卓立成竒峯至今往往有遗迹相传渺漭何能穷我乗单车来自东佳处十数一览空晚登四十九峯顶旷望巨海烟蒙蒙羣山错立不知几朝日照燿天霞红是间瑰竒定多有鲸波掩蔽深莫通我无太真燃犀法安得一闯冯夷宫防闻沧海变成陆却与鴈山争长雄
　　寄题张法曹瞻云轩
　　张侯名轩意可知如登太行看云移我虽未得登轩墀不鄙要我巴人词尔时膝下遨以嬉欲斵数语语不随娱侍东嘉乐无涯官舍偪仄亲不怡安舆相将甬水湄日日东望劳支颐秋风得檄欣星驰归拜亲下聊信眉官事有程不得违欲去故国行迟迟重来橘柚黄金垂霜着新蟹双螯肥海鱼甘鲜一尺围欲奉色飬春为期瞻云之思今同之慨然落笔成新诗人间至乐在庭闱何用自缚防官为君方欲解左顾我亦日思投檄归相望百里俱莱衣从他天外闲云飞
　　次韵翁处度同游北山
　　两夫持鎌行我先巧寻径路其智专我扶枯藤衣短后意气已出层峯巅何郎鲍叔饱经歴胜处一一手自编我携旧纪访陈迹止恐急景不得延徜徉共登青云梯今日邀我为击鲜始观神闯青泚上有石壁来飞泉隐迹遗基平可坐下顾乱石如磨鋋悬崖双瀑洒空雪来自一握孤云天郤从下流泝深险﨑岖直到青潭邉朝阳射光破幽閟断虹上下遮潺湲传闻髙山更髙处雅有行路从西偏同行无乃深好事杯酒自犒脚力全诛锄荆棘穷鸟道欲进不得意愈坚旋呼童仆累危石笑采野菊聊盘旋扪萝腾身上苔磴往往欢呼争着鞭侧行危歩汗浃背石角或使衣裳褰少焉身在双瀑上又见髙派冲渊自笑泉石成膏盲爱赏不减蚁慕羶巉岩数峯巧遮护妙处二老初无传脱迹尘埃到此地便觉神思飘飘然回首江南尘一聚城郭歴歴眼欲穿相期更看水流处歩履未倦夸轻翩一上千尺穷山椒碧涧靡迤流苍烟寻源不能且忘返石猊巍距惊神镌退求归径惘难问藤萝所在相萦纒我方踟蹰风烟表披披衣袂身欲仙晚归招提各痛饮读尽屋壁长短篇截筒环山覧清驶窍出珠穗心亦怜棊枰相与论葛横琴不妨挥五弦人生易老费扶掖胜具大率须少年伊余歴聘佳山水爱竒切慕太史迁明年炎暑袭故歩与君共枕清流眠
　　游白石岩
　　我游仙都观独峯辙迹虽在车不通鼎湖望极几怊怅怅无羽翮凌天风兹来乐成望白石玉甑突兀摩苍穹人言真人老耼裔凿开洞府遗仙踪无人共登青云梯跻攀伴我惟枯笻萦回约畧三十里踏遍万叠髙嶐嵸断崖泠泠落残雨双石凛凛亭孤松郤从山椒下谷口石栏屈曲遮碧椶颇疑山髙气凝凛古来积雪今未融是谁玉斧妙镌斵仙洞双辟惊神工岩深白日尚幽閟别有石窍开天聪传闻峯头贮清泚苔罅涓滴声冬珑奋身便与上虚阁海山错立烟蒙蒙脚防千山行伏龙手挥五弦俯冥鸿霜林摇落当冬长啸一览万象空解衣寄宿旦过寮魂梦亦堕氷壶中晓看日出沧海东蜡炬百万烧天红眼髙不数鴈荡雄行田下笑康乐公未能辟糓追仙翁颇亦有意栖琳宫三山不觉去人逺安期羡门宜相从骖鸾驾鹤太多事但欲御气游无穷
　　约诸公再游龙湫
　　昨暮与君上龙湫天久不雨无湍流笑呼拊掌唤不应怅望颇亦令人愁夜来雷鼓惊龙起溪声已觉乱人耳莫辞重访尊者居坐看倒翻三峡水
　　送刘仲起主簿
　　刘郎鸾栖海濒邑不减向来人性习凛然躯干即之温语恐伤人中有立论交虽厚笑甘醴御史以严无束湿公余黄卷频巻舒艺圃工夫日加葺永嘉数多君子僚休沭新盟有清集伯伦忽去谁鲸吸欲挽不留情悒悒君年方盛才有余逸骥宁容在羁期君欲蹈功名机塞草连云朔风急
　　王侍御夀诗
　　使君威名闻四方南牀凛凛凝秋霜使君和气到瓯越幕府初开夜飞雪颇闻此雪近嵗无定知来随御史车黄堂洗印未多日庆朝况此当悬弧明年丰登日可数父老儿童争起舞迟明贺版拥谯门试拾欢謡作诗语使君风度神仙人相门出相宁非真妙龄两科谈笑得脱趋严召依风云台端敢言奸聼耸至今谠论时传诵踏遍巫山十二峯却寻春草池塘梦人传使君威棱棱我知威爱元兼行苍髯如防面如铁惠养自有循良称髙牙入境纷进谒賔属庭趋躬磬折民生共喜爱日温吏行独畏春氷裂向来夔州妙筹邉夷蛮落胆皇灵宣还朝奏课居第一夜半帝席为之前东嘉今为股肱郡小试望之三辅近防循故事入三公致君要使登尧舜东风未动春先回梅花照眼歌筵开吏民合词诵难老一笑千里传银杯佳儿恂恂受衣鉢玉树芝兰俱秀发江南世胄比长淮更看云来萃簪笏平生知己今上天敢复作叹寒无毡巴言未足赞公夀载诵峻极崧髙篇鲍清卿病目不赴竹院之集诗寄坐客次韵
