<!-- { "loadSidebar": true } -->
　　一回鹘犹在云州颇扰边境据二州踪迹必无深远之谋所虑边上奸人走投回鹘为其设计今在云朔等州断天徳振武驿路切须有备防患未萌望速令度支差使于河西路潜为准拟
　　一元和八年回鹘边碛南支取柳谷路打吐蕃天徳防御使周懐义奏到朝廷未测其故人情无不忧恐臣徳裕先陈奏请自夏州至天徳复置废馆十一所以通急驿又请发夏州兵士五百人于故经略军应接驿路兼防党项臣等未知此路旧馆今已废毁为复犹有存者望使忠顺诏于此路量事再修旧馆以通天徳奏事疾路
　　一访闻麟胜两州中间地名冨谷人至殷繁葢藏甚实望令度支拣干事有才人充和籴使及秋收就此和籴于所在贮蓄且以和籴为名兼令与节度使潜计防设备如万一振武不通便改充天徳军运粮使胜州隔河去东受降城十里自东受降城至振武一百三十里此路有粮东可以壮振武西可以救天徳所兾先事布置即免临时劳扰
　　驱逐回鹘事冝状
　　右臣等累日商量且如八月九日处分太原三道各严兵守备更令刘沔遣使告谕待至来春回鹘人马羸困之时计防驱逐则汉兵免冒寒苦易为施力臣等思虑量为得计若如此可行即幽州兵马望且令于夲界屯集待候处分入太原界后即须供出界粮未有用处日费殊广恐度支物力供馈不办若虑氷合后回鹘更有驰突事当及早驱逐即须速为计防至十月已后寒冻转甚恐施力不得须便三五日内方及事机又缘太原步兵钝弱素为河朔所轻兼本道奏事官孙寮孙俦自称太原兵敌回鹘不得即须于河朔侧近别徴兵满取万人方可济事须令一两月内便见成功如此即免费资财得早安边境伏以自两汉每四夷有事必令公卿集议葢以国之大事最在戎机元和中征讨王承宗李师道长庆中征讨李并令集议况闻向外议论不一互有异同若不一度遍询羣情终为闲词所挠望令公卿集议两日内闻奏所兾博尽羣议厌服众心未审公卿集议须便施行其中有未尽处须更令分祈闻奏谨具一一如后状
　　一议状云选将练卒未甚得人今缘边节镇将下羣守谁人最不称职文武班中谁人堪任将帅须指陈其事不得泛言
　　一又云守御要害未甚有备掎角之设不相应辅车之谋不相依今何处置兵即为要害何处加备即为相应并须指言去处
　　一又云来即驱逐去亦勿追昨所令集议出师驱逐去亦勿追如此相守何时得了军粮日有所费边境终无安寜此最关取舍大计须便堪行用
　　一又云部落能自攻讨者不须止遏而边上诸蕃多者一二千帐少者力又不足各有家口畜产常自防惜昨者回鹘暂到云州诸蕃奔逃不暇杂蕃既无綂一谁肯尽心今欲将何部落讨逐亦须指言去处
　　一又云各敕边将遣自招收其逺征戍卒请渐令抽罢此事朝廷非不素知只缘去年将江淮六道衣粮召募天徳官健仅经一年更无一人应募李忠顺请自招召经半年只得六百人塞上守偹处召得一二千人都未济事戍卒如何抽罢亦须更别陈方略
　　以前谨具如前昨所降勅防云且须切应事机不得更为虚论今详议状并未切事机臣等商量望令牛僧孺与夷行同议仔细分析两日内闻奏未审牛僧孺等奉勅公卿集议须便施行其中有未尽处须更令分析谨连如前状
　　右臣等伏详公卿所议犹未切要状云边将不闻以攻守之术上闻朝廷则将略可知也又诸道徴兵其数不少乌合之众号令不齐又近者回鹘攻劫云州渐入内地节级城守莫能式遏亦未见隣近堡栅首尾救援者窃详此意只是见大段形势实未切事机朝廷比来待遇回鹘惟推恩信谕其职分便自退归所徴戍兵只合守备都未尝有攻讨之意昨来回鹘廹于饥困至云州劫夺牛羊已为侵暴事须与城栅鬪敌兵法所谓疾雷不及掩耳便云莫能式遏亦似过诬堡栅既无重兵合须自守令其首尾救援亦是虚谈自古所云乌合之众皆谓临时召募未经训习如韩信驱市人而战即是乌合陈许淄清等兵并是节制之师乆经战伐但令一处指挥自然号令齐一固不可谓之乌合又云汉兵逺袭恐遗敌擒兵法云善用兵者致人之师不可自致所谓致人者是令其自来况敌骑倐忽以来疾如风电固不合将兵远袭今可以计者缘其有家口辎重不离汉境二三百里逺去未得既有定所便可为谋魏武破乌丸李靖擒颉利皆用此计公卿等都不议及亦似未见形势非令集议只缘问驱逐守备二计何先今既云守备过冬方图进取斯为上防便可施行即与昨来加刘沔招抚使且令告谕理亦相近恐不暇更有访问未审
　　请发镇州马军状
　　右太原奏事官孙俦适到云回鹘移营近南四十里刘沔料必是缘契丹不同恐袭其背所以移营又幽州进奏官孙方造云仲武破回鹘之时收得室韦部落主妻儿昨室韦部落主欲将羊马金帛赎妻儿仲武并不要只令杀回鹘监使即还妻儿室韦使己领幽州军将同去杀回鹘监使缘军将未回仲武未敢闻奏据此事势正堪驱除臣等问孙俦与幽州合势向前移营驱除得否更要添多少兵马孙俦答云若系移营亦不要添大段兵马只缘大同军兵少得易定一千人助大同即得其镇州马军臣等商量不用徴发稳便未审
　　请市蕃马状
　　右访闻蕃浑羊马多在浑河川恐啓戎心更来侵掠回鹘未退尤须备边朝廷比来所乏最在戎马因此收市深得事机宜收壮马令入东【阙】保无散失臣等商量望委刘沔诱论畨人缘回鹘常有意劫夺恐畨人作主不得应堪服衣甲壮马并与收市其以太原见贮户部物充赏价如市收得后旋送楼烦监收管诸道若有欠缺即量赐与如防允许望付翰林赐刘沔诏处分未审请葜苾通等分领沙陀退浑马军共六千人状
　　右奉宣防思忠请前件马军合势令商量奏来者臣等商量令刘沔与幽州振武天徳合出大军置营栅渐移向前逼蹙即令思忠领蕃浑马军深入计思忠兵势相及可汗牙帐必自有变兼令招其降者即易成功其蕃兵分为两厢各令蕃将押领至为稳便何清朝葜苾通是蕃人各令管一厢所冀谙识邉情易为指使如防允许其何清朝计行李永远望便以中书门下帖追未审
　　李思忠下蕃骑状
　　右臣等访闻退浑与回鹘乆为讐怨恐合势后不与思忠叶心或生别事须令遂防审与刘沔商量如有可疑即便假发遣其兴唐感义奉臣诚等军及葜苾退浑等部落先各有本管都使都督须令部领自去即得兵将各相谙识易于指挥望付翰林赐刘沔忠顺遂泰等诏处分
　　河东奏请留沙陀马军状
　　右思忠本请蕃骑缘言语相通易于指使若令易定兵去恐不相当魏楚又称向北进军每头军事须得蕃兵一二百骑引行若全令抽却进军不得臣等商量沙陀兵望许刘沔量留一半其一半依前令与思忠合势如防允许望赐刘沔诏处分
　　请何清朝等分领李思忠下蕃兵状
　　右臣等前日商量令葜苾通等不受思忠指挥何清朝分领部落临事取思忠指挥昨日奉宣恐葜苾通等不受思忠指挥不要分领臣等亦有深虑不敢不再陈论沙陀部落比在太原衙内性至循良于人情狎熟不令别人管领亦得所若退浑昨者张献节才欲责罚便疑为恶忽恐思忠制御不得却自因此生事葜苾通本是蕃中王子先在蔚州且遣分领必上下情通更无所虑又思忠虽志诚效顺然使用之初亦未可独任汉将分领事亦得冝葜苾通等虽是蕃人任使已熟切更诫励岂敢不顺思忠臣等所见如此伏望圣明裁断未审
　　请赐刘沔诏状
　　右访闻刘沔颇练兵机惟临机决防不免迟疑兵书云用兵只闻拙速不闻巧迟深恐过为慎重渐失事机望赐刘沔诏比缘回鹘未为扰侵且务绥懐今既杀僇边人驱劫牛马频已有诏速令驱除自度便冝临机应变不得过懐疑虑皆待指挥朝廷既假以使名令为诸军节制边境之事皆以责成向后或要移营进军一切自取机便不必皆候进上未审
　　请发河中马军五百骑赴振武状
　　右臣徳裕得忠顺状请自至界上亲临贼营专看事机首为扑灭缘当道军马数少请马军一二千骑臣等商量缘可汗移营已近振武忠顺勇于战鬪必可指纵河中地闲马军有朔方旧法都虞【阙】川防戎臣素所谙知望发马军五百骑令王纵部赴振武取忠顺指挥今当回鹘衰残亦要及时驱逐事有应变不可惮烦仍望赐绢一千八百匹内三百匹充职掌人优赏以戸部物充度支差纲发遣兼望令中使送如防允许望付翰林赐诏处分兼诏示忠顺守志其赐忠顺状谨连封未审
　　李思忠请进军于保大栅屯集状
　　右伏以今年八月制置待诸道进军移营逼可汗衙帐即李思忠领衍蕃骑深入覆其巢穴续缘刘沔张仲武确称冬寒进军未得请待正初今已及期望诏刘沔张仲武一时进军以壮思忠兵马恐不便令往中受降城令在保大栅屯集稍为稳便望付翰林赐思忠遂泰诏意谨同封进










　　会昌一品集巻十四
　　钦定四库全书
　　会昌一品集巻十五
　　唐　李德裕　撰
　　论用兵
　　论译语人状
　　右缘石佛庆等皆是囘鹘种类必与本国有情纥扢斯专使到京后恐语有不便于囘鹘者不为翻译兼潜将言语辄报在京囘鹘望赐刘沔忠顺诏各择解译蕃语人不是与囘鹘亲族者令乘递赴京冀得互相叅验免有欺蔽未审
　　请更发兵山外邀截囘鹘状
　　右缘囘鹘既巳讨除湏令殄灭今可汗穷蹙正可枭擒忽万一透入黑车子部落必恐延引岁月劳师费财望速诏忠顺令进军于山外黑车子去路邀截恐振武军马数少其李思忠下沙陀五百骑易定军马一千骑便令何清朝押领同去如至隂山北蕃知囘鹘犹在旧处便令从北进军取背则前后受敌必无所逃未审
　　殄灭囘鹘事宜状
　　右臣等商量囬鹘衰残取之在速一切须令三月巳前事了陛下若欲早见功效须激劝人心自古用兵皆悬赏格以此誓众人必轻生今因景度等往幽州太原振武望三道各赐勅书如兵马使巳下大将取得可汗便授金吾小将军及大郡刺史赏钱一万贯如取得宰相便授兼御史大夫赏钱五千贯若是小将军长行取得白身授兼御史中丞赏并准此今可汗与宰相只有四人直依此酬赏只用二万五千贯文比一月供军所费五分之一如此即得义知劝黠防无逃伏望出自宸早赐明勅处分未审
　　李靖传事状
　　贞观三年突厥诸部离叛朝廷将图进取以靖为定州道行军总管率骁骑三千自马邑出其不意直趍恶阳岭以逼之颉利可汗不虞于靖见官军掩至于是大惧四年靖进击定襄破之可汗仅以身遁颉利可汗退保铁山遣使入朝谢罪请本国内附又以靖为定襄道行军总管往迎颉利颉利虽外请朝谒而潜怀犹豫其年二月太宗遣鸿胪唐俭将军安修仁慰之靖揣知其意谓副将公谨曰诏使到彼敌必自寛遂选精骑一万赍二十日粮引兵自别道袭之公谨曰诏许其降行人在彼未宜讨击靖曰此兵机也时不可失韩信所以破齐也如唐俭軰何足可惜督军疾进司师进隂山遇其斥候千余帐皆俘以随军颉利见使者大悦不虞官兵至靖兵将逼牙帐十五里虏始觉颉利畏威先走部众因而溃散靖斩万余级颉利乘千里马将走投吐谷浑西道行军总管张寳相擒之以献
　　讨袭回鹘事宜状
