<!-- { "loadSidebar": true } -->
　　兵部集防【吴国琦】
　　琦少自趋庭闻予先大夫之德之功莫可殚述长每去白杨里其中有名山如浮丘白云予怀亦不恋独喜寻故老谈予先世事如先大夫其遗事之最钜者亦不能殚述惟闻一二细行似闻鄕党曲礼及文公小学诸篇觉予一饮食一冠裳举趾都若与古人相似斯时放心能不顿敛曾闻为部郎省亲一村邻见招其人倚门望车马日午不至遂呼诸戚友徃请至中途遥望一人着唐巾葛衫坐小松下侧耳似闻田水活活声而手持一帙傍一小青衣持雨具侍立视听不敢茍即而视之乃先大夫持家才老韵经索句也曾闻补弟子员奠先人墓归夜值雷雨大作无可趋避见茂林有栖居甚近就之为某故人家是夜直危坐其门外达旦策蹇驴去侍儿问之厉声曰奈何暮夜以祀事烦知已起居耶曾闻里先逹某砥砺好修适有讼田一细事乃恐为盛德累遂上书规之自署为首阳山人走一痴仆授其门郎去其先逹笑曰首阳山人非吴某其谁耶不意今日再见古人事乃寝大凡此等细行眞非笔墨所能缕记故相人谣曰吴某何唐张处士安贫乐道不求人何唐者与先大夫同举进士张处士逸其名夫以缙绅先生与田夫樵牧分安贫乐道之座异矣异矣尝记先君子执是集手订之训予曰是所以大过人者汝知之乎诗人自有本色以其本色为陶潜杜甫一流人也汝軰养心寡欲深思熟味之事父事君何患不登三百篇堂奥也因重梓一过令儿子兼熟读深求之及取笔墨记予所闻一二遗事于末简并以备志之未及云
　　何文毅公全集序【张愼言】
　　当代名相之业莫着于楚石首杨文定值缔建之初补天浴日策勲亡两于时文章尚宋庐陵氏号防阁体举世向风其后权散而不收学士大夫各挟所长奔命辞苑至长沙李文正出倡明其学权复归于台阁盖起衰救之功徃徃百余年而仅遇其人不戞戞乎难之哉江陵张文忠又变博大为遒链吞云梦而撼岳阳则经济实相因也文人矜习于言词事乃亡当汉东之国随为大何文毅公应运而兴受神祖知遇承明著作之庭摛藻如林公代言补牍防容剀切歴佐宗伯寝谋淮南神祖留公以贻光庙类先朝之贻杨文定迨正揆席炀灶伏莾又李文正之厄防也批大郤导大寲识机归洁寻有钩党甘露之变畴能凂之嗟乎公之所就大矣名相以纳谏进贤为第一格天之德彚茹之征皇皇伟伟正正堂堂惟公有焉雕虫小技杨子云犹羞之矧名相如我公讵仅仅絜长较大于操染之间乎虽然日月经天光彩常鲜文犹日也谟训以之三代而下标体乂繁宏裁钜制如燕许之称于唐范富之名于宋固自不乏如公崛起南服经国之大业不朽之盛事倍光曩喆恢度如文定而加其亮达变如文正而高其洁镇重如文忠而善其藏盖合楚相之贤凡数家亡以逾公即合楚相之文凡数变谁则迈斯而徃哉楚人善怨屈大夫以骚圣今读公集非六艺之言不道间猎酉藏汲冡东西京而下一裁之以灏气识波恬味腴终归醇雅则台阁之文实我公再造也昔人有言君以此始必以此终雅文始于楚得公而终之诚冠冕寰宇凌压来禩而予犹沾沾焉称楚不置奈何夫文章经国大业公楚人也而为楚重如唐之昌黎宋之眉山各崇地望尔公孙一公来賛部事手梓是集问序于予予亦言其才之所从著者而已
　　王文肃公文草序【何宗彦】
　　夫舘阁文章之府也其职颛故其体裁辨其制严故不敢自放于规矩绳墨之外以炫其竒国初以来鸿篇杰搆映带简册间猗与盛矣嘉靖末季操觚之士嘐嘐慕古高视濶步以词林为易与然间读其著述大都取酉藏汲冡先秦两汉之唾余句摹而字斆之色泽虽肖神理亡矣而况交相剽窃类已陈之刍狗乎夫古之作者岂其置酉藏汲冡先秦两汉之书不读而行文之时不袭前人一语者理本日新秀当夕啓规规然为文苑之优孟喆匠耻之以故二十年来前此标榜为词人者率为后进窥破词林中又多卓然自立于是文章之价复归舘阁而王文肃先生实其司南也先生负逸才书无不读其心澹然无营其气浩然于功名生死尘埃之外无所屈故其发为文也纾其中所独得畅其意所欲言纡徐庄重未尝不酉藏汲冡先秦两汉也而又未尝有意于酉藏汲冡先秦两汉也盖居然古之大家不可及其视哀艶以为工恢诞以为竒攟摭饾饤以为富者孰优千秋以下必有能定其品者矣嗟乎先生生平所重者忠孝大节其所营念而系心者宗社安危大计岂屑与文士量长絜大顾兹集括殊吞有归之大雅精光灼灼天地为昭亦非铅椠家所能几万一者古称文章事业患不能兼若先生者可谓兼之矣某总角慕先生如天人及通籍先生归矣无繇执贽称弟子顷先生孙壐承君命序先生文章某何能为役苐忆苏子瞻甫八岁知敬爱范文正公以不得从游为恨以获挂名文字中托于门下士之末为喜某糟粕生不宜缪附子瞻而先生德业与文正公后先辉映则兹集之序某之大幸也而又何敢多让焉



　　明文海巻二百五十三
　　钦定四库全书
　　明文海巻二百五十四　　　余姚黄宗羲编序四十五
　　文集
　　周樾林先生稿序【薛寀】
　　樾林先生以氷雪云霞之品擅氷雪云霞之才因吐为氷雪云霞之言沆瀣一绥山万叠斤竹志暑雕薪却寒毋论作之者具奇慧即阅之者亦享奇福今珠源汨之瞬息枯湮凡我同人应叹风流顿尽矣次君尔宣暨长孙予甥保明以先生与予夙有小友之目病魔书淫依稀追步属为厘订而传之予谓若先生者盖彼苍纵之以才而成之以骨洗濯之以时变而曲全之以病者也士当为诸生时入窘室中米盐出困有司甲乙神沮气索艺必不工即工矣主司或不识即识矣不能旁猎千古而畅其胸懐先生幼钟世族琼肤防漆乳保嬉娱便与缥缃为伍而又十行俱下百史供録酣恣淋漓选腴割艳于是毘陵诸生中始首辟妮古振奇之学而出就小试亦遂头头第一无敢掣簟径去者矣名噪者乆之乃开麈坛辟榛径臂鹰緤犬俯狥猎师才登仕版又有甘陵南北部之战士之负时名者不为东南声气之所罗即为西北风尚之所掇先生旧为贞父黄先生弟子贞父与泾阳石帆诸公善而先生不借帜于道南后受静初方给谏暗索之知静初以间道偏锋为中珰所依托而先生力却郁轮袍之援甘受禠削而不悔至今讽鹿马一论掉臂孤行满身是胆犹令人舌翘而不能下而况当时乎再踬再起独往独来甫陟监司旋以病废厯数先生筮仕迄悬车平干之謡颂粉署之劻勷清源如水之曹荆南肃霜之署非不握兰转蕙芬人颊而沁人脾即一觞一咏中具有古人情性而屈指嵗月以邑令遘齮龁者十之一以冷曹酬循良者十之一以迁客起以监司出者亦十之一而跋涉脩途鸡声霜月者且居其三拥书防竹红消白堕者固居其五矣盖先生有胜情无浓情有超骨无媚骨亦有清縁兼有清福故其集繁重而工丽如是记予幼时与仲舅氏读书古庙先生与二无先生遇之侧聆数言心推渊异嗣是偕为诸生见其霍霍饥鹰摩天独运未尝不惊而礼之乙卯以后晤言少疎至清源一叶神京半朞则相与较古于毫芒探奇于琅笈落纸屑飞停杯羮冷先生尝命予南北史钞序予亦稍稍献其狂言不谓俱托沉盈盈斋阁而人琴之痛仅仅付之丹黄笺疏之下也嗟乎先生艳固云霞清真氷雪昔有食霞浆而闷者亟以嵰山之雪沃之乃克起先生诗文于吾乡株守经义时首推博奥而迩则獭祭竞雄食生不化尤逊先生为清驶之最尔宣保明英标振发读父书而追祖烈当必有延清颷于缣素置太傅书于衣带中而寳持之者虽以拟琅琊氏之七叶青箱何不可
　　梨云馆集序【许士柔】
　　何仙郎风雅之誉乆振词林不倩枣梨流布乃名士耳热则如日披其编把其臂快其心者以仙郎吐字皆珠不易落在巻册间一袭人润含蛟宫之水见者生寳色惟其袭人者少故获见者倍珍珍者至而秘密之藏不得不托之木于是相为征隠举从巻册间抱珠还蛟宫而归之绡市斯得人披其编快其心胜把其臂也仙郎自不欲以风雅闻其自言曰非所以存仙郎盖初服青衫寄思圣谛必进风檐之牍似赋子虚者动帝王生不同时之感遇合一日经纬万端鸿骏或存焉兎华泠人孤赏短气本色既剥生面非真矧学士病抑于风人经生户排于词客存在风雅所亡不既多乎殊有不然者士人立名总此数行字耳合一日易合千秋难合只眼易合羣目难千秋存仙郎则一日为短万目存仙郎则只眼为孤且读集中文词秦筋汉骨宋艳班香尽切艺家之脉参作者之宗若数行攫时物想仙郎又不屑存矣予所心就者不独是仙郎家贫而形臞豪挺逾富人壮士尚友樊于期鲁仲连李太白诸人时不合意命酒三雅之复渊冲清洁不露词采面目不乞哀怜齿牙甫接之木然入其韵遂跃如也生平不轻许人及披肝析胆不知身为已有十年论心有懐幽愤必命驾寻之忆辛酉秋促膝六桥感懐多菀指西湖曰负此清水予为悲壮意海内思交臂仙郎为韵事即偶经座不啻荀香三日武陵佳山水转不能留人致逸在江淮间令人以风人词客相映又安得以此集存仙郎耶仙郎既字梅臣又晋生又欲仙又仙臞变易以避风雅之号若陈伯玉买琴破琴贻诗文之名于长安其得失为何如哉
　　自序【谭元春】
　　夫诗文之道非茍然也其大患有二朴者无味灵者有痕故有志者常精心于二者之间而验其以为浅深必一句之灵能回一篇之运一篇之朴能养一句之神乃为善作谭子曰古人一语之妙至于不可思议而常借前后左右寛裕朴拙之气使人无可喜而忽喜焉如心居内目居外神光一寸耳其余皆皮肉肤毛也若满身皆心心外皆目人乃大不祥矣然前后左右所以藏此一语者亦必真如古人之寛朴茍以古人不可思议之语藏于今人漫无精气之篇将幷其妙语而累之譬如人懐仙佛之心而所裹皮肉肤毛疥癞犹可岂可市井乎予进而求诸灵异者十年退而求诸朴者七八年予所谓灵与朴者终隔而不合而其意亦未尝不思以传也所谓名根也人不忘名则自爱名若有根则不浮藏诸名山传之其人沈碑于水安知后世不在山巅所以取之者逺矜之者重不必亲见名之我归而寜忍百年之寂寂以自结于不可知之人其为根亦良可念矣尝见迫于求传者不传避一世之诽贪众人之誉究竟不切于后世之好恶而生前心血光隂付之可惜又有步趋古人乆淹晩出以为可传者不传夫古人所可传之处未必皆在所传处而古人所自传之路岂有复为人可以传之路虽毫厘相准苦心有年然迷于山者渐深渐迷矣谭子言至此竦然丧其所谓名根曰灵与朴吾所不敢忘也传不传固亦有数耳吾何知焉吾何知焉













　　明文海巻二百五十四
　　钦定四库全书
　　明文海巻二百五十五　　　余姚黄宗羲编序四十六
　　文集
　　怀初集序【呉伯与】
