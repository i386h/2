<!-- { "loadSidebar": true } -->
　　此时遥忆子猷家幽兴应思剡水涯未向东风见琼树且传春色赠梅花
　　渐飞大片纷如靴更扑惊风乱似麻为谢妻孥衣但典莫愁米贵酒难賖
　　檐边骚屑竹声干炉畔龙钟病骨寒坐想兰歌倾桂酒清虚堂上有余欢【原注君之西斋】
　　袁安秖有高眠兴谢眺空伤后防难十万健儿春瘴近飞花宜过海南山
　　平原君
　　徒称舘舍三千客岂捄长平百万军焉在平原多得士功名翻属信陵君
　　信陵君
　　客赵忘梁久不归先王宗社若巢危归来未乆秦人入魏国存亡亦可悲
　　甘罗
　　甘罗徒挟虎狼威入赵安能策是非大扺诸侯畏秦尔一言轻得五城归
　　汲黯
　　汲黯刚纯社稷臣张汤巧诋更平津贤人所贵忠邪异惜对君王论未伸
　　次韵龚諌议辅之同游灵岩寺
　　琳宫仙老鬓虽霜不厌山头石径长杖履更为他日约姓名聊记旧碑旁
　　戏李质夫
　　曽醉江梅烂漫时北郷寒冷见花迟知君独倚瑶林赏不向春风赠一枝
　　再赠李质夫
　　赠春须记折花时坐恨江南信息迟还向瑶林主人问东风应傍去年枝
　　絶句
　　日日新诗出锦囊清言飘洒句琅琅幕中病客疲酬报走马真难伴放羊
　　东郊次韵噐资子开六絶句
　　几年空有忆梅诗常恐江南驿使迷慙媿一枝偿病眼春风须劝笛声低
　　刻玉沾酥三两枝霜空林杪早春时萧疏仙骨闲相并缈缥幽香冷自知
　　江南诗客两仙才防手东原赋早梅琼树令人常愿见还家何事更徘徊
　　右见早梅
　　五日重来蹑马尘此君时节已残春吹衣拂靣寒犹峭谁道春风似故人
　　悄悄轻冰断水涯欣欣羣木荫人家春风巧思无寻处红白青黄各自花
　　昔年花卉烂春林今日重来老病侵歳月漫为流俗叹行藏谁见古人心
　　右谩成
　　九月十八日离魏都寄内二首
　　南鸿无计与同飞鸿翼翩翩我马迟若过平台寄家信为言今日是归期
　　肃肃霜风吹客衣客懐多少寄金徽到家细説淹留事应笑苏秦困始归
　　寄倩
　　近时颇少飞鸿信几日应占喜鹊声相见便须持寳镊为翁衰鬓摘霜茎
　　题齐已草堂
　　一曲流泉对草堂何人与续帐前香清诗自共秋风老依旧钟声送夕阳








　　忠肃集巻二十
