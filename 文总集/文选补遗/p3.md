<!-- { "loadSidebar": true } -->
　　汉文帝【二年十月】
　　朕闻古者诸侯建国千余各守其地以时入贡民不劳苦上下驩欣靡有违德今列侯多居长安邑逺吏卒给输费苦而列侯亦无繇教训其民其令列侯之国为吏及诏所止者遣太子【为吏谓为卿大夫诏所止特以恩见留○明年十一月诏曰前日遣列侯之国或词未行丞相朕所重其为朕率列侯之国绛侯勃免丞相就国】
　　日食诏【朱黼曰日食果天运乎抑人事乎曰天运而已而人事实行乎其间先儒知厯者谓日之行也五月二十三分月之二十是为一交交当朔则食交者其行道之险也然而或食或不食则阳气之有强弱也食者其强不食者其弱也人事之修否而食不食随之安得不关诸人事哉○愚曰日食者征在阳防主弱而臣强则食君子弱而小人强则食中国弱而夷狄强则食帝在位二十三年日食者四甚至孛星地震旱蝗大水层见叠出当时无生权之下移也无憸人之在朝也吾意征应匈奴强而入寇耳帝犹引躬责遇所以无过也】
　　汉文帝【二年十一月癸卯】
　　朕闻之天生民为之置君以养治之人主不德布政不均则天示之灾以戒不治乃十一月晦日有食之适【谪】见于天灾孰大焉朕获保宗庙以防眇之身托于士民君王之上天下治乱在予一人唯二三执政犹吾股肱也朕下不能治育羣生上以累三光之明其不德大矣令至其悉思朕之过失及知见之所不及匄以启告朕及举贤良方正能直言极谏者以匡朕之不逮因各敕以职任务省繇费以便民朕既不能逺德故然念外人之有非【下版切】是以设备未息今纵不能罢边屯戍又饬兵厚衞其罢衞将军军大仆见马遗财足【遗留也今当减留才足充事而已】余皆以给传置【传张变反置者置驿传之】
　　除诽谤訞言法诏【顔师古曰髙后元年除訞言令今文有訞言之罪是中间曾复设此条也訞妖同○致堂胡氏曰妖言令之始设也必谓其揺民惑众有奸究贼乱之意者及其失也则暴君权臣假此名以警惧中外塞言路也故贾谊论秦曰忠諌者谓之诽谤深计者谓之訞言夫忠臣为上尽忠深计必剀切君身探未然之事陈危亡之戒不止于近在目前者自小人观之曰是特杨君过以卖直未然之事危亡之形汝安得知殆诽谤訞言耳此策行使中外之人钳口结舌人君不闻其过沦于危亡而不悟然则其所谓谤者乃天下之忠而其自为者乃天下之妖也夫既以忠諌深计为诽谤为妖言则指鹿为马指野鸟为鸾指菌为芝指氛祲为庆云指雹为非灾指彗曰所以除旧而布新也蝗虫则曰不食谷也日食则曰阴云蔽之也地震则曰官府无伤也霖雨则曰秋稼自茂也水涌泛溢则曰民无流死者也嵗饥则曰路未尝有饿死者也凡贤否是非治乱得失一切反理危道倒言逆说之以欺惑世主使沦于亡其罪岂诽谤之比其为奸也不亦大乎呜呼文帝除此令其亨国长久宜哉○愚曰髙后除訞言之令者名也文帝除訞言之令者实也惟其实故能受】
　　汉文帝【本纪二年五月】
　　古之治天下朝有进善之旌诽谤之木所以通治道而来谏者也今法有诽谤訞言之罪是使众臣不敢尽情而上无由闻过失也将何以来逺方之贤良其除之民或祝诅上以相约而后相谩【谩欺也初为要约共行祝诅后相欺诳中道而止无实事也谩音慢又莫连反】吏以为大逆其有他言吏又以为诽谤此细民之愚无知抵死【抵触也】朕甚不取自今以来有犯此者勿听治
　　劝农诏【西山真氏曰按此议起于贾谊○愚曰古者重农务欲富民后世重农务欲富国周公七月之诗富民也商君农谷之赏富国也文帝终身劝农而十数年间减租税者再除租税者一真心在民不但劝之而又富之若帝但务富强则租不复减矣帝之劝农与秦之君臣富国者不同】
　　汉文帝【本纪是年正月诏曰农天下之本其开籍田朕亲率耕以给宗庙粢盛九月遂下此诏】
　　农天下之大本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半
　　劝农诏【西山真氏曰文帝即位十二三年间减租税半者再除租税者一后世人主未有能及之者岂非躬行节俭之效欤按此议起于晁错○林之竒曰文帝以富庶之业始于贾谊成于晁错谊则言愿殴民而归之农使天下各食其力文帝感悟耕籍田以为农先而务农之诏无嵗无之矣错之劝帝令民入粟以多少级数而拜爵文帝感悟赐民田租之半尽除田租之诏自此而屡下矣然则文帝之致此者岂非二人之力哉】
　　汉文帝【本纪十二年二月】
　　道民之路在于务本朕亲率天下农十年于今而野不加辟嵗一不登民有饥色是从事焉尚寡而吏未加务也吾诏书数下嵗劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半【明年六月诏曰农天下之本务莫大焉今厪身从事而有租税之赋是谓本末者无以异也其于劝农之道未备其除田之租税赐天下孤寡布帛絮各有数】置三老孝悌力田常员诏【愚曰善治天下者正其本不善治天下者正其末夫礼义明则无倒戈之愤气力裕则无辍耕之叹人情然也故七月陈王业之艰难二典陈五教之以弼帝王治国以道不以术皆从人心风俗根本上求汉惠帝四年置孝悌力田复其身吕后置孝悌力田二千石至文帝复有常官盖识王道规模矣世或谓文帝富而不能教夫力田者是富之之术也孝悌者是教之之术也况帝专务以徳化民海内兴于礼义不以言教又以身教奈何谇语之风不免也】
　　汉文帝【十二年】
　　孝悌天下之大顺也力田为生之本也三老众民之师也防吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹防吏二百石以上率百石者三匹及问民所不便安而以户口率置三老孝悌力田常员令各率其意以道民焉
　　除肉刑诏【陈傅良曰以一女子言改百年帝王之故典非甚勇不及此谓之仁可也○叶适曰汉文帝因一女子喟然兴叹遂易三代之肉刑当时论刻肌肤断肢体终身而不息何其刑之痛而不德也此最得肉刑紧急处然人之一念无穷朝为夷齐暮为桀跖岂可便为定据因其有罪遽加之刑要非天理汉文虽不得以帝王之事望之惟是除肉刑之法开后世仁恕之端轻刑之原保全天下之民虽尧舜禹汤文有所不及也○陈季雅曰古人肉刑之法所以使民易避而难犯凡其有罪三诮三罚始耻诸嘉石役诸司空归诸圜土苟至于化之不从威之不格怗终而不悛者始加明刑其罪可生者皆从墨劓剕宫之制其不可生者始从大辟之诛盖未闻其遽施刑于民也故人知自爱而重于犯法夫以古人用法若此而文帝乃以为可畏易之以笞法殊不知此法一立上之人便轻用了下之人便轻易犯了所以流弊有不可救者或者谓文帝除肉刑苟为未善何以致刑错之风按刑法志文帝肉刑之除乃在于刑错之后自是而下以致人冒法而文书盈于几阁不足以胜奸○愚曰古者风俗淳故肉刑虽立而犯者少后世风俗浇故肉刑既立而犯者多太宗曰不肉刑不井田不封建而欲治天下者不可得也夫肉刑本非圣人作也劓刵防黥苗民五虐之刑也圣人以此报之耳古制不复如井田封建者不少岂但肉刑哉秦汉之后犯法滋多恐非一太仓令止也文帝除之特感于一时之弊况刑措不用则肉刑存否于一时亦何损益哉太宗之言未足窥汉文之心】汉文帝【本纪五月刑法志云齐太仓令淳于公有罪当刑诏狱逮系长安其少女缇萦随父至长安上书请没入为官婢以赎父刑罪书奏天子怜悲其意下令】
　　盖闻有虞氏之时画衣冠异章服以为戮而民弗犯何治之至也今法有肉刑三【孟康曰黥劓二刖左右趾合一凡三也】而奸不止其咎安在非乃朕徳之薄而教不明与吾甚自愧故夫训道不纯而愚民陷焉诗曰恺弟君子民之父母今人有过教未施而刑已加焉或欲改行为善而道亡繇至朕甚怜之夫刑至断肢体刻肌肤终身不息何其刑之痛而不德也岂称为民父母之意哉其除肉刑有以易之及今罪人各以轻重不亡逃有年而免具为令【丞相张仓御史大夫冯敬奏言云云制曰可】
　　增祀无祈诏【西山真氏曰按十三年夏诏曰盖闻天道祸自怨起而福繇德兴百官之非皆由朕躬今秘祝之官移过于下以彰吾之不德朕甚不取其除之文帝过则自归福则众共古帝王用心也○愚曰文帝于鬼神之事虽不免寓意亦未尝留意夫帝于鬼神之祠非一祠渭阳矣祠长门矣祠五帝矣几若溺于虚诞者后新垣平献玉杯而以诈诛公孙臣议服色而以怠止凡天下祠祭领以祠官帝不复往非若武帝求蓬莱广台馆迷而不知反者呜呼帝尝问谊言鬼神之事矣至是无乃有悟于心乎今兹増祀无祈之语即前时因丰年祀上帝意也可谓寓意而不留意】
　　汉文帝【本纪十四年春】
　　朕获执牺牲珪币以事上帝宗庙十四年于今歴日弥长以不敏不明而久抚临天下朕甚自愧其广增诸祀坛场珪币昔先王逺施不求其报望祀不祈其福右贤左戚先民后已至明之极也今吾闻祠官祝厘【僖】皆归福于朕躬不为百姓朕甚愧之夫以朕之不德而专乡独美其福百姓不与焉是重吾不德也其令祠官致敬无有所祈
　　议佐百姓诏【愚曰文帝一意在民虽久而不改帝在位几年矣佐民未尝不至独后元复议佐之何也夫减租佐其力也劝农佐其时也振赡养老佐其贫且耄者也甚者佐之以和亲而不伤其生佐之以节俭而不损其财佐之以祈福而不夭其夀其佐之如此而复使丞相列国议佐之之策呜呼帝爱民之心盖愈久而愈不改者】
　　汉文帝【本纪后元年三月】
　　间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或废无用之事或多与何其民食之寡乏也夫度田非益寡而计民非加益【度谓量计】以口量地其于古犹有余而食之甚不足者其咎安在无乃百姓从事于末以害农者蕃【末谓工商之业】为酒醪以靡【糜】谷者多【靡散也】六畜之食焉者众与细大之义吾未能得其中【于仲反】其与丞相列侯吏二千石博士议之有可以佐百姓者率意逺思无有所隐
