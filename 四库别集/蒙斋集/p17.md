<!-- { "loadSidebar": true } -->
　　臣愚疎朴野投迹山林自知无补于当世陛下洊加趣召臣前后控免屡矣而陛下迄不俞所请者岂以微忠麤有可采耶今兹勉策羸躯复觐清光亦愿一吐眞忱图报陛下于万一耳臣闻激烈而言天下事固臣子爱君之忠涕泣而言天下事尤臣子忠爱之切何则居安而思危处存而惧亡慨然爲激烈之论以耸动人主之听是固可以言忠矣乃若危中求安亡中图存当事势蹙迫之际而祈哀请命于君父惟有涕泣而道之耳又何止激烈言之而已哉厥今江潮暴涌荡陵我都邑旱魃爲虐勦絶我民命内则楮币蚀其心腹外则强敌剥其四肢危亡之祸近在旦夕陛下何爲不省悟乎夫忧虑切而后戒惧深警策至而后悔艾力臣敢涕泣以二语爲陛下献一曰秉一德二曰塞邪径而究其所以行此二语者则在陛下眞知省悟而已何谓秉一德臣闻终始不变之谓一表里无贰之谓一当昕朝临莅之时虽俨乎其斋庄及内廷邃密之地或弛然而纵肆则不可以言一德矣陛下静观黙察内隐诸心吾之德一乎否乎听治朝而百辟耸瞻御经幄而儒生款接当此之时求一言之误一动之愆无有也及退而自便其私敬心一懈纯德或亏陛下曷爲至于此哉盖所以潜移陛下之心者多矣何则燕处之际娱悦耳目者声色尔犇走后先者便嬖尔是皆顺我者也皆求媚乎我者也四方有败彼则掩覆天顔未怿彼则寛譬诱于易入动于可喜湛溺其中迷不自觉视治朝经幄夐然不侔矣陛下博览古昔洞见成败戒谨恐惧者国未有不治荒淫逸豫者国未有不乱独奈何不审所决择而反至于与乱同事乎陛下岂以禁严之地设有过言过行人莫予知耶潜虽伏矣亦孔之昭鼓钟于宫声闻于外是乌可欺哉陛下纵自欺奈苍苍在上林林在下者何臣所以涕泣妄言陛下未能消天变孚民听服远人者皆秉德不一之所致也何谓塞邪径臣闻以义交者爲正路以利合者爲邪径正路迂而易壅邪径捷而易趋爲人主者躬帅以正谁敢不正其有稍趋于邪者痛惩而力遏之天下悚然知邪径之不可由其背邪向正也决矣今陛下不谨几微邪正杂糅旁蹊曲径其隙渐开宫掖之秘近习之防稍有一隙则寡廉鲜耻者羣起而赴之纷纷多门不可悉数大凡公则必正私则必邪当今之时自上及下由中及外习以成风牢不可解一言以蔽之曰私而已请托以私而行贿赂以私而成党与以私而固恩怨以私而报官爵以私而获权势以私而倾私意之萌陛下旣有以啓之私意之极陛下又从而养成之臣来自草野侧闻迩日邪径之开难以枚举其甚不忍闻者且至于累陛下之圣德矣夫私意胜则利心动利心炽则邪径多邪多而正少则导谀迎合者日至而忠言谠论落落乎难合矣其极也不止于难合将反爲邪所胜而正论愈榛芜矣其何以爲国乎将见寖微寖灭苍苍者愈怒林林者愈怨而陛下孤立于上其爲忧惧又不止如今日矣臣所以涕泣妄言陛下未能消天变孚民听服远人者又皆邪径未塞之所致也夫此二说其实一原果能秉一德则邪径有可窒之渐茍不窒邪径则反至于累吾之一德故曰惟在陛下眞知省悟而已臣曩侍经帷屡陈恳款尝进心本不动之说而陛下欣然嘉纳且有学者之襃今复以省悟之说啓陛下陛下试思省悟者谁欤不知省悟者又谁欤豁然明白了无凝滞此正陛下之本心也卽此本心坐照是非的然知夫晏安之心爲鸩毒美疢之不如药石凡以甘言蛊我以逸乐投我者彼皆自爲富贵地耳一中其计于彼则利于我何益及乎危亡之迫乎其后自诒伊戚谁复分忧陛下省悟及此则知一德果不可以不秉邪径果不可以不塞也昭昭矣虽然今当拯溺捄焚之时他无良策而独持省悟之说毋乃迂乎曰人之未省悟也犹醉之未醒也梦之未觉也虽有良策亦安所施一省悟则醒矣觉矣良策乃可得而施矣然则目前之事姑听其自败自壊必待省悟而后救之乎曰随事而救之不过一事而止耳今日众弊胶轕祸乱方兴何可以一事尽借使一害仅去一害又生源源方来夫岂智力之所能胜故莫若大正其本尽悟前非而今而后奋干刚之勇毅然不屈于物欲开众正之门确乎不牵于私意勿置其身于安平逸乐之地而常纳其身于忧危恐惧之中念祖宗凛凛在天之灵则爲之长虑而却顾惧国家岌岌不可保之业则爲之痛心而疾首覩万姓有沦胥阽亡之忧则爲之食不下咽寝不安席罪已有眞切之意格天非虚僞之爲薄海内外皆知陛下昭然此心对越上帝然后大势可囘大业可固非独可以处暇也虽急而无以异乎暇之整非独可以履常也虽变而无以异乎常之安此岂非一日省悟之机乎不然天下之事殆未可知而臣之涕泣恐未有已也披沥忠肝不敢累牍惟陛下留神取进止


　　防斋集巻七
　　钦定四库全书
　　防斋集巻八
　　宋　袁甫　撰
　　制
　　王鉴特授拱衞大夫某州观察使制
　　敕具官某诗曰赳赳武夫公侯干城又曰赳赳武夫公侯腹心夫武力之士外敌王忾而内托腹心赏以懋功岂拘常比尔淮安之功隽矣进横阶登廉车叠此宠章匪直赏边功而已羽林千列师律静严隐然有虎豹在山之威焉尙厉尔志庶乎无忝
　　王与权除大理少卿制
　　敕具官某汉制廷尉卿一人设属虽多而不立贰哀矜之道略矣我国家损益歴代之制并置卿少以率其属而天下无寃民匪得其人曷副兹选尔才敏而周识明而恕践更中外休有声称固尝典成均而教国子矣夫明刑弼教类非俗吏所能爲也尔其体建官之意推好生之仁俾四方奏谳悉协于刑之中则朕以怿尙敬之哉
　　齐硕除大理卿制
　　敕具官某朕哀矜庶狱思得廉平审克之吏爲理寺长庶几悉聪明致忠爱民自以不冤尔屡更麾节以治行着退居闾里不竞声利朕甚嘉焉擢寘月卿班序寖高在书有之非佞折狱惟良折狱佞有口才良本德心一趋舍间正邪以判钦哉有德惟刑长我王国则予以怿
　　史湜林炎并除大理评事制
　　敕具官某汉诏置廷尉平日其务平之悉聪明致忠爱毋挠法毋留狱是谓平吏或持巧心以苛爲察洗垢索瘢不恤滞淹平于何有尔湜旧有位炎新以才选皆明习法律往卽乃僚哀敬折狱勿失其平时乃之休钦哉安泳钱杲卿并将作监丞黄特大理寺丞王彦雍大理司直周防大理评事制
　　敕朕于人材必取之治民观所从政盖学而习焉鲜有败事未闻以政学者也汝等习爲吏矣滋识情僞能迪训典以序进陟益观汝能
　　王埜除太府少卿兼权枢密副都承旨制
　　敕具官某嘉定初尔考介侍螭陛兼掌掖垣论事无所囘挠清风劲节至今不泯尔才识兼茂能世其家者也自爲枢掾裨益居多今进尔外府少列而宥密导旨亦仍其旧夫兵财当今急务也毋但曰钱谷甲兵之问不至于庙堂读周官一书则得之矣尙其懋勉以称朕嘉奬之意
　　何处久除太府卿制
　　敕具官某周礼列外府于天官之属厥有旨哉冢宰制国用总其大纲而条目则付诸人尔敏才精识达于经义践敡中外熟知财用之本末源流矣兹擢寘卿列其爲朕谨出入察盈虚致上下兼足之效非惟法守举职而道揆之地亦有赖焉此周人命官意也尙其懋勉嗣有襃嘉
　　赵必愿除右司制
　　敕具官某乃祖忠定光辅寜考厥功茂焉朕思其人不可复见尔能世其家犹乃祖之不忘也属时多事尝摄宰掾着声称矣就俾爲眞益昌家学以称朕意
　　李宗勉除司谏制
　　敕具官某台谏均天子耳目之官也然纠官邪者在于论议之间而沃上心者超乎言语之表设官之始寓意各不同则居其职者可不体斯意乎尔涵养之素渉歴之深讲求之熟旣已爲朕乌台振风采矣阅岁滋久嘉猷屡闻此特得于议论之间者耳峻升谏省以绳朕躬又将观尔于言语之外焉格心之道由明处入大易纳约自牖之义也朕每患刚德之未充而善政之未固汝何道以开朕心之明而立于寡过之地乎用卿不尽其责在朕台省徧试亦足以究卿之蕴矣虚怀以竚尙其懋哉
　　李韶除正言制
　　敕具官某朕观庆歴中御笔三谏官之除臣襄作爲歌诗有风采动朝端之语至今读之犹有生气信哉忠言有益于国直道非以要誉至公血诚寿此气脉繄名儒是赖尔经明行修外和内刚谏垣之选朕审之久矣国歩孔艰意者朕德多阙而政未得其理欤自宫庭以达于朝着皆尔所得言也一念恳恻有犯无隐使远迩中外由此改视易听不敢有轻量之心则先朝得人之盛尙庶几见之
　　娄体仁除太学正制
　　敕具官某太学贤士之关而纠其未迪彝教者正之职也尔端靖自将雅有誉处以躬范物学者象之记不云乎禁于未发之谓豫相观而善之谓摩钦哉
　　杜范除监察御史制
　　敕具官某朕自更化以来擢骨鲠之士布列宪府斥佞排邪王道以清呜呼正邪贤佞消长之际亦可畏哉泰之六四曰翩翩不富以其邻不介以孚察乎此顾不当爲杜渐防微虑耶尔清介之操表于朝着剀切之论粲于奏篇善人附焉憸人惧焉风宪之任尔宜当之其爲朕明目张胆折奸萌窒蠧穴维持国是俾勿替更化之初岂惟宗社赖之抑亦尔有令闻
　　吴昌裔除监察御史制
　　敕具官某六察之任所以纠官邪肃朝纲也非得论议动众心忧国如饥渴者曷称兹选尔西蜀之英中朝之望节防甚伟问学日新其于古今治乱与本朝典故尝熟讲之矣每在周行覩国有阙政侃然义形于色今居言责可替素心其思藜藿不采之喻励精金百链之节不避权幸不受调停斯爲眞言官矣朕更化两载治未云获乐闻忠谠犹初意也我毋尔讳尔毋我负懋哉
　　李袭之循资制
　　敕具官某千里餽粮兵家患之往者西陲用师粮道脩阻尔竭力集事迄无乏兴制臣谓尔才朕非吝赏姑进选阶尙迪来效
　　吴源特赠迪功郎制
　　敕常棣之诗曰凡今之人莫如兄弟我有良臣曰吴柔胜诸儿竞爽长子源最贤不幸而夭渊其弟也援绍兴旧比以官赏爲乃兄请因心则友朕有感焉源而有知服此休命
　　尤焴除兵部郎官兼淮西制置制
　　敕具官某朕简拔贤俊畀以麾节方面之寄尤不敢轻茍以称职闻则必授之爵秩以风励远迩盖司勳颁爵意也尔故家人物志尙恢宏更歴旣多夷险一节可以验所学之实地也入仪周行禆赞机务言论规画有足大者合肥爲今重鎭畴咨得尔果胜其任坐鎭而绥御有方转漕而调度不乏以尔能事寛我顾忧欲增重于使权爰肇开于阃制擢跻戎部足爲望郎其所谓远而有光华耶郊垒尙多其益思修备固圉强本折冲建尔殊勳对我休命
　　陈康义除郎官制
　　敕具官某花萼相辉今古罕见尔一门三秀或挺挺尙高风或恢恢崇大体尔处其间兼此二美龙舒之政蔚有令闻朕甚嘉之晋尔省郎盖将引以自近昔汲黯愿出入禁闼萧望之雅意本朝宜疾其驱副予延竚
　　袁申儒除攷功郎官兼检详制
　　敕具官某士有抱负器业多所敭歴晩乃晋登朝列其于世故饱义理熟则裨赞之益必多尔通经学古困而后亨克继世科屡更麾节召至儒馆鬓已霜矣晋班郎省仍掾机庭惟公则选曹无私惟勤则宥密有赖尙其懋哉用增光于前闻人则予汝嘉
　　范钟除吏部郎官葛逢除都官郎官制
　　敕具官某等朕惟郎选至重必属闻人傥或轻授非所以应列宿凝庶续也亟起家食之贤序进周行之彦爰得二人以称兹选尔钟问学平实尔逢资禀朴茂士论推许素有定价且敭歴多而世故熟矣朕患吏道不清而选法日壊正有赖于铨综之公而都官一职卽古司隶亦显曹也各敬尔事赞尔长以无负朕选任之意
