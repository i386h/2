<!-- { "loadSidebar": true } -->
　　皇帝改元之六年诸道盐铁转运兼镇海军节度等使开府仪同三司检校司徒同中书门下平章事燕国公高骈奏臣前理成都筑大城请记其事上命翰林学士承防臣王徽授其功状臣徽承诏再拜上言夫外户不闭虽前圣之格言设险以居乃有国之防制用是则光昭振古势詟逺夷不有高墉曷称巨屛我之奥区粤惟井络繁阜昌炽标出宇内先是蜀城既卑且隘象行之屈缩据武担之形胜里闬错杂邑屋填委慢蔵诲盗城而弗罗矧乎西束江山南控乌浒疆理澒洞宻迩旧贯因循日居月诸殆逾千祀汉魏以还英豪迭处至若公孙述之桀黠诸葛亮之经营曾不指顾留心乗机制御斯盖天蔵盛烈神贮嘉谋俾集元功式耀防武自二纪以降边部戒严有亏懐柔或阻琮賮虽负山川之险且乏金汤之固上顾相臣曰朕以不徳化罔被于四夷惟是西南载罹俶扰深轸予将若之何丞相进曰陛下以睿哲照临臣辅理臣不能敷圣泽以懐异俗俾流毒于益人臣之罪也然黄帝有版泉之役放勲兴丹浦之师周逐玁狁汉备匈奴是知猾乱自古皆有其所以涤厉梗致时雍乃在进任忠贤驰驱英隽耳臣伏见今天平军节度使骈即威武公崇文之孙也威武在元和中属辟以蜀叛宪祖殷忧择其所以伐之者由是允膺圣奨能以部兵复梓州统大军平玉垒大节大忠焕乎典册骈能不坠其业益大其门既席勲烈之资克擅匡扶之志材超卫霍气盖闗张忠孝两全河山继誓聿修厥徳自成名家驰誉石麟焯有美称出守天水边尘不惊戎律既申将略克举俄而交趾沦陷有命遄征既复土疆遂锡斧钺则马援铜柱杨仆楼船步骤之间莫得伦比固以威张恵浃后劲中权五年于兹海波不动朝廷方期防用不可久留爰命征还弥增宠泽时属厐勋始溃郓方未宁骈则再登师坛复开将幕士絶朝饥犬无夜惊威加邻部化敷属城相印以之畴庸和门为之增气恭以宪宗録崇文定蜀之勲也既如彼陛下念骈复交理郓之勤也又如此俾荣旧履重建高牙必致师贞可期俗阜上曰俞尔惟代天其行之于是诏骈复以丞相拥节去汶阳趋锦里至则訽问疾苦树置纪纲廵按封域周览郛郭且曰夫疗疾者必在药乎心腑然后可以坚四支植木者必尝泽乎本根然后可以茂柯叶今城之于蜀其由心乎其由本乎则知不理于近曷能致逺不固其内安能保外未有不谋而能成不壮而能威不劳而能逸者也于是择将量材拓开新址分命支郡以令属邑乗时就役靡不适中吏不敢欺人不敢怠岷峨之下忻忻子来昔梁伯亟城人疲弗处子囊筑郢见诮于时曷若骈能度其宜乐用其士图难于易去危即安环以大城用冠诸夏其功固已相万矣惟蜀之地厥土黑黎而又硗确版筑靡就前人之不为非不为也盖不能也惟骈果得众心克大成绩鸠工揆日不于素十旬之中屹若山峙南北东西凡二十五里拥门却敌之制复八里其高下盖二丈有六尺其下广又如是其上则袤丈焉陴四尺斯所谓大为之防俾人有泰山之安矣而甃碧涂塈既丽且坚则制磁饰頳又奚以异其上建楼橹廊庑凡五千六百八间防梠栉比闉阇鳞次绮疏挂斗鸳瓦凌霄若翔若飞如偃如仰栖息乌炫熀虹蜺龙然而萦霞然而横望之者莫不神骇而气耸目眙而魂惊其始也咸谓防助似非人力其外则缭以长堤凡二十六里或因江以为堑或凿地以成濠则方城以为城汉水以为池又何以加焉是知摩垒者不复矜其能击柝者足以抗其敌所谓能御大菑能捍大患者也其旧城周而复始盖八里髙厚之制大小之规较其洪纎可得而辨矣况乎扼束都防襟带地形险易之状斯呈强弱之力可见自秦恵王防翦山林以通中夏及李冰为守始凿二江以导舟楫决渠以张地利斩蛟以絶水害沃野千里号为陆海由冰之功也汉文翁置学校劝人受业行爼豆献酬之礼于是儒雅之风作洎威武伐叛擒大憝而新其人玉石不得俱焚焉两蜀至今称之骈之来镇肇兴武备俶有御冲之事夫然后不为外羌之所窥矣惟蜀之人自冰与翁自威武暨骈乃获佑于天者四天之于蜀厚矣长云断岸莫得而隳古往今来何尝能觌传不云乎人保于城城保于徳观骈之政可谓保城与人矣向非挺生俊杰来弼圣神则孰能建絶代之遗功创一时之伟绩者乎况夫高不可逾坚不可触俯瞰天表方驾马足销吞祲沴亘压咽喉讫使豺狼耳之而色沮目之而胆禠是谓不争而胜不战而服者也新城成诏加大司徒封燕国公旌殊休也重以雈苻充斥荆楚伤夷遂假威望兹用底宁弓矢専征铜盐剧任安危攸系一以委之徃哉荆渚荆渚既清又徙金陵金陵以平救鄢郢之剽残拯江湖之焚溺期月之内罔不乐康若乃考其才稽其用所至难息所施利兴智无不周技无不达韬钤捭阖固自生知诗礼防微雅当师逸虽羽书叠至应用如神加以词锋莫前笔力遒劲屡献平戎之防每陈忧国之忱抑又城府坦夷器宇冲邃禄利不盈于私室夙宵无怠于公家段颎在边未尝蓐寝羊偘待士靡顾囊装崕岸不可得而臻波澜不可得而际矣所谓社稷柱石川岳英灵者也则知骈如何臣城如何功呜呼天赞其谋地袭其固非吾君不能用其材非臣诚不能就其事故曰为可为于可为之时则勲乃见城由骈而成骈由君而声城既牢矣人既休矣宜乎讃盛徳之形容叙勲贤之丕烈恭以操觚载事作者为难臣非其人何以称此将欲刋诸贞石寘彼坤维垂于无穷期乎不朽属词愈拙染翰增慙铭曰
　　惟蜀之疆拥抱岷梁斗絶诸夏裂为一方啓达上国肇自秦强壮者五丁导彼青防凿岩而梯飞栈以行动犹鸟逝举若猨轻汉人既迁言语乃通眇邈千祀遂防华风界彼邛滇靡设键闗在古侵残为蜀之艰唐被圣徳间仍凶慝猖狂逾纪呑噬无已芟狝焚驱甿不宁居皇帝践阼惊嗟震怒爰择荩臣推毂以付时惟燕公抚俗训戎硕画宏规神辅其衷经始新城心术潜形乃告编人版筑云兴相彼井鄽观于封部调兹郡邑量其户赋划界指期莫敢逾度蜀人未安待城以欢蜀土方危待城而威阡陌绳直门闾棊布外耸风云内扃貔虎卉木葱蒨丽谯辉映戎马夜宁戈鋋书静蜀山防防蜀江滔滔寇不敢窥人不知劳险而不烦峻而不哗去来出入嬉嬉一家燕公之徳其谁与邻燕公之功式利于人徳入人深功流不极勒铭天隅为臣表则中和四年记
　　创筑羊马城记　　　　　　　　李昊
