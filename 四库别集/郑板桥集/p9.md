<!-- { "loadSidebar": true } -->
　　余家有茅屋二间，南面种竹。夏日新篁初放，绿阴照人，置一小榻其中，甚凉适也。秋冬之际，取围屏骨子，断去两头，横安以为窗棂，用匀薄洁白之纸糊之。风和日暖，冻蝇触窗纸上，冬冬作小鼓声。于时一片竹影零乱，岂非天然图画乎！凡吾画竹，无所师承，多得于纸窗粉壁日光月影中耳。

　　昨游江上，见修竹数千株，其中有茅屋，有棋声，有茶烟飘扬而出，心窃乐之。次日过访其家，见琴书几席，净好无尘，作一片豆绿色，盖竹光相射故也。静坐许久，从竹缝中向外而窥，见青山大江，风帆渔艇，又有苇洲，有耕犁，有饁妇，有二小儿戏于沙上，犬立岸傍，如相守者，直是小李将军画意，悬挂于竹枝竹叶间也。由外望内，是一种境地；由中望外，又是一种境地。学者诚能八面玲珑，千古文章之道，不出于是，岂独画乎？

　　茅屋一间，新篁数干，雪白纸窗，微侵绿色。此时独坐其中，一盏雨前茶，一方端砚石，一张宣州纸，几笔折枝花，朋友来至，风声竹响，愈喧愈静；家僮扫地，侍女焚香，往来竹阴中，清光映于画上，绝可怜爱。何必十二金钗，梨园百辈，须置身于清风静响中也。

　　余画大幅竹好画水，水与竹，性相近也。少陵云：“懒性从来水竹居。”又曰：“映竹水穿沙。”此非明证乎！渭川千亩，淇泉绿竹。西北且然，况潇湘云梦之间，洞庭青草之外，何在非水，何在非竹也！余少时读书真州之毛家桥，日在竹中闲步。潮去则湿泥软沙，潮来则溶溶漾漾，水浅沙明，绿阴澄鲜可爱。时有鯈鱼数十头，自池中溢出，游戏于竹根短草之间，与余乐也。未赋一诗，心常痒痒。今乃补之曰：风晴日午千林竹，野水穿林入林腹。绝无波浪自生纹，时有轻鯈戏相逐。日影天光暂一开，青枝碧叶还遮覆。老夫爱此饮一掬，心肺寒僵变成绿。展纸挥毫为巨幅，十丈长笺三斗墨。日短夜长继以烛，夜半如闻风声、竹声、水声秋肃肃。

　　文与可墨竹诗云：“拟将一段鹅溪绢，扫取寒梢万尺长。”梅道人云：“我亦有亭深竹里，也思归去听秋声。”皆诗意清绝，不独以画传也。不独以画传而画益传。燮既不能诗，又不能画，然亦勉题数语：雷停雨止斜阳出，一片新篁旋剪裁；影落碧纱窗子上，便拈毫素写将来。言尽意穷，有惭前哲。

　　小院茅堂近郭门，科头竟日拥山尊。夜来叶上萧萧雨，窗外新栽竹数根。燮常以此题画，而非我诗也。吾师陆种园先生好写此诗，而亦非先生之作也。想前贤有此，未考厥姓名耳。特注明于此，以为吾曹攘善之戒。

　　昨在西湖，过六桥，入小有天园，上南屏山，丛篁密篠，嵌岩充谷，牵衣挽裾，满身皆湿翠也。归而绘其意，并题诗曰：昨自西湖烂醉归，满身细竹乱牵衣，回舟已下金沙港，翘首清风在翠微。

　　文与可画竹，胸有成竹；郑板桥画竹，胸无成竹。浓淡疏密，短长肥瘦，随手写去，自尔成局，其神理具足也。藐兹后学，何敢妄拟前贤。然有成竹无成竹，其实只是一个道理。

　　江馆清秋，晨起看竹，烟光日影露气，皆浮动于疏枝密叶之间。胸中勃勃，遂有画意。其实胸中之竹，并不是眼中之竹也。因而磨墨展纸，落笔倏作变相，手中之竹，又不是胸中之竹也。总之，意在笔先者，定则也；趣在法外者，化机也。独画云乎哉？

　　与可画竹，鲁直不画竹，然观其书法，罔非竹也。瘦而腴，秀而拔；欹侧而有准绳，折转而多断续。吾师乎！吾师乎！其吾竹之清癯雅脱乎！书法有行款，竹更要行款；书法有浓淡，竹更要浓淡；书法有疏密，竹更要疏密。此幅奉赠常君酉北。酉北善画不画，而以画之关纽，透入于书。燮又以书之关纽，透入于画。吾两人当相视而笑也。与可、山谷亦当首肯。

　　鲁直：即黄庭坚，字鲁直，号山谷道人、涪翁。北宋书法家、文学家。

　　徐文长先生画雪竹，纯以瘦笔、破笔、燥笔、断笔为之，绝不类竹；然后以淡墨水钩染而出，枝间叶上，罔非雪积，竹之全体，在隐跃间矣。今人画浓枝大叶，略无破阙处，再加渲染，则雪与竹两不相入，成何画法？此亦小小匠心，尚不肯刻苦，安望其穷微索渺乎！问其故，则曰：吾辈写意，原不拘拘于此。殊不知写意二字，误多少事。欺人瞒自己，再不求进，皆坐此病。必极工而后能写意，非不工而遂能写意也。

　　石涛画竹，好野战，略无纪律，而纪律自在其中。燮为江君颖长作此大幅，极力仿之。横涂竖抹，要自笔笔在法中，未能一笔逾于法外。甚矣，石公之不可及也！功夫气候，僭差一点不得。鲁男子云：“唯柳下惠则可，我则不可；将以我之不可，学柳下惠之可。”余于石公亦云。

　　画大幅竹，人以为难，吾以为易。每日只画一竿，至完至足，须五七日画五七竿，皆离立完好。然后以淡竹、小竹、碎竹经纬其间。或疏或密，或浓或淡，或长或短，或肥或瘦，随意缓急，便构成大局矣。昔萧相国何造未央宫，先立东阙、北阙、前殿、武库、太仓，然后以别殿、内殿、寝殿、宫室、左右廊庑、东西永巷经纬之，便尔千门万户。总是先立其大，则其小者易易耳。一丘一壑之经营，小草小花之渲染，亦有难处；大起造、大挥写，亦有易处，要在人之意境何如耳。

　　始余画竹，能少而不能多，既而能多矣，又不能少，此层功力，最为难也。近六十外，始知减枝减叶之法。苏季子曰：“简炼以为揣摩。”文章绘事，岂有二道！此幅似得简字诀。

　　画有在纸中者，有在纸外者。此番竹竿多于竹叶，其摇风弄雨，含露吐雾者，皆隐跃于纸外乎！然纸中如抽碧玉，如削青琅玕，风来戛击之声，铿然而文，锵然而亮，亦足以散怀而破寂。纸中之画，正复清于纸外也。

　　未画以前，胸中无一竹，既画以后，胸中不留一竹。方其画时，如阴阳二气，挺然怒生，抽而为笋为篁，散而为枝，展而为叶，实莫知其然而然。韩幹画御马，云：“天厩中十万匹，皆吾师也。”予客居天宁寺西杏园，亦曰：“后园竹十万个，皆吾师也，复何师乎？”

　　扬州汪士慎，字近人，妙写竹。曾作两枝，并瘦石一块，索杭州金农寿门题咏。金振笔而书二十八字，其后十四字云：“清瘦两竿如削玉，首阳山下立夷齐。”自古今题竹以来，从未有用孤竹君事者，盖自寿门始。寿门愈不得志，诗愈奇，人亦何必汩富贵以自取陋！

　　吾邑善画竹者，以禹鸿胪为最，而渔庄尚友次之。禹竹称于上都，渔庄之名遍于湘楚，皆童而习之，老而入妙。予不逮二公远甚。今年七十有一，不学他技，不宗一家，学之五十年不辍，亦非首而已也。翔高老长兄四十初度，索予写竹为寿，且曰：宁乱毋整，当使天趣淋漓，烟云满幅，此真知画意者也。予既出机轴，亦复远追禹、尚二公遗笔。是不独郑竹，并可谓之尚竹、禹竹，合是三家，以为华封人之三祝，有何不可！

　　神龙见首不见尾。竹，龙种也；画其根，藏其末，其犹龙之义乎！

　　短节古干，如地下之鞭，忽飞腾于地上。然则地上之竹，独不可以飞腾于天上耶？高卑固无一定也。一竿瘦，两竿够，三竿凑，四竿救。　———题四竿竹。

　　竹中有竹，竹外有竹。渭川千亩，此为巨族。

　　忽焉而淡，忽焉而浓。究其胸次，万象皆空。

　　种竹种竹，毫无尘俗。依依在牖，秋风四入。

　　不是春风，不是秋风；新篁初放，在夏月中。能驱吾暑，能豁吾胸。君子之德，大王之雄。

　　一节复一节，千枝攒万叶；我自不开花，免撩蜂与蝶。

　　敢云少少许，胜人多多许；努力作秋声，瑶窗弄风雨。　———一枝竹十五片叶呈七太守

　　莫漫锄荆棘，由他与竹高。《西铭》原有说，万物总同胞。

　　不过数片叶，满纸混是节。万物要见根，非徒观半截。风雨不能摇，雪霜颇能涉。纸外更相寻，干云上天阙。

　　一两三枝竹竿，四五六片竹叶，自然淡淡疏疏，何必重重叠叠？

　　偶学云林石法，遂摹与可新篁。一片青葱气色，居然雨过斜阳。

　　一片绿阴如洗，护竹何劳荆杞？仍将竹作笆篱，求人不如求己。　———题篱竹衙斋

　　卧听萧萧竹，疑是民间疾苦声；些小吾曹州县吏，一枝一叶总关情。　———潍县署中画竹呈年伯包大中丞括

　　秋风昨夜渡潇湘，触石穿林惯作狂；惟有竹枝浑不怕，挺然相斗一千场。

　　两枝高干无多叶，几许柔篁大有柯。若论经霜抵风雪，是谁挺直又婆娑。

　　一阵狂风倒卷来，竹枝翻回向天开。扫云扫雾真吾事，岂屑区区扫地埃。

　　乌纱掷去不为官，囊橐萧萧两袖寒；写取一枝清瘦竹，秋风江上作渔竿。　———予告归里，画竹别潍县绅士民

　　宦海归来两袖空，逢人卖竹画清风。还愁口说无凭据，暗里赃私遍鲁东。板桥老人郑燮自赞又自嘲也。

　　我被微官困煞人，到君园馆长精神。请看一片萧萧竹，画里阶前总绝尘。

　　一枝瘦竹何曾少，十亩丛篁未是多，勘破世间多寡数，水边沙石见恒河。

　　春雷一夜打新篁，解箨抽梢万尺长；最爱白方窗纸破，乱穿青影照禅床。　———为无方上人写竹

　　缩写修篁小扇中，一般落落有清风。墙东便是行庵竹，长向君家学化工。　———为马秋玉画扇

　　南北东西四面吹，此君淡若不闻知。雨晴风定亭亭立，一种清光是羽仪。

　　疏疏密密复亭亭，小院幽篁一片青。最是晚风藤榻上，满身凉露一天星。

　　二十年前载酒瓶，春风倚醉竹西亭；而今再种扬州竹，依旧淮南一片青。　———初返扬州画竹第一幅

　　年年画竹买清风，买得清风价便松，高雅要多钱要少，大都付与酒家翁。

　　两枝修竹过墙来，多谢邻家为我栽。君若未忘虚竹好，请来粗茗两三杯。

　　江南鲜笋趁鲥鱼，烂煮春风三月初；吩咐厨人休斫尽，清光留此照摊书。　———题笋竹

　　竹里秋风应更多，打窗敲户影婆娑。老夫不肯删除去，留与三更警睡魔。

　　减之又减无多叶，添又加添著几枝。爱竹总如教子弟，数番剪削又扶持。

　　山谷写字如画竹，东坡画竹如写字。不比寻常翰墨间，萧疏各有凌云意。

　　四十年来画竹枝，日间挥写夜间思。冗繁削尽留清瘦，画到生时是熟时。

　　信手拈来都是竹，乱叶交枝戛寒玉。却笑洋州文太守，早向从前构成局。我有胸中十万竿，一时飞作淋漓墨；为凤为龙上九天，染遍云霞看新绿。

