<!-- { "loadSidebar": true } -->
　　周天和四年四月二十七，使持节车骑大将军仪同三司大都督陕西总管府移齐河阳执事。自疆埸卧鼓，边鄙收烽，义让之行，未能期月，孔城诲盗，即值苞藏。是以板载之师，须时而动，自安封域，非求拒防。虽复风尘暂接，旗鼓无侵，五将即回，双崤已静。始奉朝旨，获被移书。令受叛城，使回军实。想彼边司，已奉处分。既有此还，辄须领纳。未知何日可遣戍兵？指附行人，迟能速报，盟且不渝，邻境相善，顾瞻原野，幸甚实多。故移。（《文苑英华》六百五十）
　　周天和四年十一月十日，陕州总管长史梁昕移齐河阳执事。自拭玉继书，通关去传，实谓上方销剑，山阳息马。故兹御客，或慢重扃；属彼司疆，阴行善盗。君一臣二，上穆下乖。国家以边鄙心摇，须固备守。大司马齐国公，天子介弟，中军元帅，驾驭孙吴，驱驰貔虎，举因农隙，义异城郎，师巡我境，曾非反郓，缩载甫毕，前旌已回。彼国兵马不防，殿后余尘，遂之相接。建旌叠上，未及五申；安邺城傍，先惊七伏，常时锋刀，或膏原野。所获彼将夏州刺史梁老首领，今以相还。尸乡不远，无令久客。马驴甲兵，具条相勒，封人宜依领纳。宿无斗志，不获交绥，致此埃尘，谁阶其咎。故移。（《文苑英华》六百五十）
　　◇移虏留使文
　　年月朔日，某官告配某州郡。前本欲发遣彼使。但某入境以来，国祥甫迩，自秋迄冬，未申款接。且狼星表邦，严霜已戒，浮河乱济，长路苦寒。时当献岁惟新，三元告庆，贽盈庭，华裔参轸，式观盛礼，洽此嘉欢，阳和既动，泽渐万邦。便当遣使相随，永敦邻睦。故移。（《文苑英华》六百五十）
　　◇为梁上黄侯世子与妇书
　　昔仙人道引，尚刻三秋；神女将梳，犹期九日。未有龙飞剑匣，鹤别琴台。莫不衔怨而心悲，闻猿而下泪。人非新市，何处寻家？别异邯郸，那应知路？想镜中看影，当不含蹄；栏外将花，居然俱笑。分杯帐里，却扇床前。是故不思，何时能忆？当学海神，逐潮风而来往；勿如织女，待填河而相见。（《艺文类聚》三十二）
　　◇赵国公集序
　　窃闻平阳击石，山谷为之调，大禹吹笛（《初学记》作「筠」），风云为之动。与夫含吐性灵，抑扬词气，曲变阳春，光回白日，岂得同年而语哉？
　　柱国赵国公，发言为论，下笔成章，逸态横生，新情振起，风雨争飞，鱼龙各变。方之圭璧，涂山之会万重；譬似（《初学记》作「以」）云霞，赤城之岩千丈。文参历象，即入天官之书；韵涉丝桐，咸归总章之观。论其壮也，则鹏起壮天；语其细也；则鹪巢蚊睫。岂直熊熊旦上，增城（《初学记》「旦」作「朝」，「增」作「层」）扎日月之光；焰焰宵飞，南斗触蛟龙之气。
　　昔者屈原（《初学记》作「平」）、宋玉，始于哀怨之深；苏武、李陵，生（《初学记》作「至」）于别离之世。自魏建安之末，晋太康以来，雕虫篆刻，其体三变，人人自谓握灵蛇之珠，抱荆山之玉矣。公斟酌《雅》《颂》，谐和律吕，若使言乖节目，则曲台不顾；声止操缦，则成均无取。遂得栋梁文囿，冠晚词林，《大雅》扶轮，小山承盖。（《艺文类聚》五十五，《初学记》二十一）
卷十一
◎庾信（四）
　　◎自古圣帝名贤画赞（二十七首）
　　◇黄帝见广成子
　　治身紫府，问政青丘。龙湖鼎没，丹灶珠流。兴（《艺文类聚》作「疏」）云即雨，落木先秋。至道须极，长生可求。（《艺文类聚》十一，《文苑英华》七百八十）
　　◇尧登坛受图
　　登坛洛，沈玉河湄。丹图驭马，绿甲乘龟。荣光上幕，休气连帷。虽存克让，终见文思。（《艺文类聚》六十四，《文苑英华》七百八十）
　　◇舜舞干戚
　　平风变律，击石来仪。先齐七政，更服三危。朱干独舞，玉戚空麾。《南风》一曲，拱（《艺文类聚》作「恭」）己无为。（《艺文类聚》十一，《文苑英华》七百八十）
　　◇禹渡江
　　三江初凿，九谷新成。风飞涌，水起龙惊。乐天知命，无待忧生。危舟遂静，乱楫还平。（《艺文类聚》十一，《御览》八十二，《文苑英华》七百八十）
　　◇汤祝解网
　　连珠两起，合玉双沈。谷为祥树，桑成乐林。三方落网，一面驱禽。德矣圣政（《艺文类聚》作「德以行政」），仁乎用心。（《艺文类聚》十二，《文苑英华》七百八十）
　　◇武丁迎傅说
　　虞田路断，辞涧泉飞。躬劳版筑，有弊韦衣。贤臣入梦，天赐无违。千岩之下，遂得同归。（《文苑英华》七百八十）
　　◇文王见吕尚
　　言归养老，垂钓西川。岸止石，溪唯小船。风云未感，意气怡然。有此相望，于兹几年。（《艺文类聚》十二，《御览》八十四，《文苑英华》七百八十）
　　◇成王刻桐叶封虞叔
　　虞叔百里，居河之汾。帝刻桐叶，天书掌文。礼以成德，乐以歌薰（《艺文类聚》作「勋」）。天子无戏，唐有有君。（《艺文类聚》十二，《文苑英华》七百八十）
　　◇汉高祖置酒沛宫
　　游子思旧，来归沛宫。还迎故老，更召歌童。虽欣入沛，方念移丰。酒酣自舞，先歌大风。（《艺文类聚》十二，《文苑英华》七百八十）
　　◇汉武帝聚书
　　献书路广，藏书府开。秦儒出谷，汉简吹灰。芝泥印上，玉匣封来。坐观风俗，不出兰台。（《艺文类聚》十二，《文苑英华》七百八十）
　　◇袁盎谏文帝
　　千乘峻辙，六辔危行。迹回松坂，山岭在。龙渊地狭，华盖风惊。贤臣揽辔，可谓忠贞。（《初学记》十七，《文苑英华》七百八十）
　　◇朱云折槛
　　上书直谏，有忤明君。先求斩马，遂请鱼文。身摧栏槛，义烈风云。应从御史，翻赖将军。（《初学记》十七，《文苑英华》七百八十）
　　◇周公戒伯禽
　　伯禽居鲁，鸣玉来朝。周公问政，治国（《文苑英华》作「周公政治，为国」）风谣。北山有梓，南山有桥。礼容虽备，俯仰无骄。（《艺文类聚》二十三，《文苑英华》七百八十）
　　◇五月披裘负薪
　　披裘当夏，俗外为心。虽逢季子，不拾遗金。禽巢欲远，鱼穴（《文苑英华》作「沈」）唯深。清声灭迹，何必山林。（《艺文类聚》三十六，《文苑英华》七百八十）
　　◇王祥扣冰鱼跃
　　王祥之母，鲜鳞是求。冰连钓浦，冻塞寒流。精诚有感，无假沈钩。二老同膳，双鱼共浮。（《文苑英华》七百八十）
　　◇孙叔敖逢蛇
　　叔敖朝出，容悴还家。母氏顾访，知埋怪蛇。尔有阴德，阳报将加。终为楚相，卒有荣华。（《艺文类聚》九十六，《文苑英华》七百八十）
　　◇高凤好书不知流麦
　　高凤好学，专心不回。流连经笥，对玩书台。石门云渡，铜梁雨来。麦流虽远，书卷犹开。（《艺文类聚》六十五，《文苑英华》七百八十）
　　◇张良遇黄石公
　　张良取履，跪授无辞。兵书一卷，长者三期。昔称韩相，今为汉师。谷城余石，还归旧祠。（《艺文类聚》三十六，《文苑英华》七百八十）
　　◇师尚父授丹书
　　尚父一遇，周王是亲。赤雀既下，丹书已陈。自论秉钺，长别垂纶。独有石，留名渭滨。（《文苑英华》七百八十）
　　◇荣启期三乐
　　荣期三乐，唯人与年。夫子相遇，即以为贤。性灵造化，高风自然。雅琴（《艺文类聚》作「音」）虽古，独有鸣弦。（《艺文类聚》三十六，《文苑英华》七百八十）
　　◇夫子见程生
　　程生、夫子，一遇相知。薄言倾盖，桑阴遂移。清阳共美，贤圣同羁。陈诗难别，赠绢伤离。（《文苑英华》七百八十）
　　◇Θ见赵盾
　　赵盾将朝，端衣整笏。Θ受命，冲冠怒发。惆怅贤臣，顾瞻城阙。利剑不抽，青槐先绝。（《文苑英华》七百八十）
　　◇蔡泽就唐生相
　　蔡泽羁旅，唐生决疑。无劳神策，不问灵龟。富贵自取，年寿须期。虽云异相，会待逢时。（《艺文类聚》七十五，《文苑英华》七百八十）
　　◇李陵苏武别
　　李陵北去，苏武南旋。归骖欲动，别马将前。河桥两岸，临路凄然。故人此别，知应几年。（《文苑英华》七百八十）
　　◇樊哙见项王
　　樊哙将军，汉王车右。不惮锋刃，何辞卮酒。霸上屯军，鸿门固守。持谢范谢，唯留玉斗。（《文苑英华》七百八十）
　　◇秦穆公饮盗骏马
　　骏马遇盗，秦君不嗔。先倾美酒，翻畏伤人。邻兵向国，穷寇侵秦。于时大盗，还作功臣。（《艺文类聚》九十三，《文苑英华》七百八十）
　　◇延陵季子遇徐君
　　徐君有礼，季子惟贤。经过一遇，如旧依然。人非别后，心许生前。长松虽合，宝剑犹悬。（《文苑英华》七百八十）
　　◇鹤赞
　　武成二年春二月，双白鹤飞集上林园。大将郑伟布弋设，并皆禽获。六翮已摧，双心俱怨，相顾哀鸣，孤雄先绝。孀妻向影，天子愍焉。信奏事阶墀，立使为赞。
　　九皋遥集，三山回归。华亭别唳，洛浦仙飞。不防离缴，先遭见羁（《艺文类聚》作「合围」），笼摧月羽，弋碎霜衣。塞传余号，关承旧名。南游湘水，东入辽城。云飞欲舞，露落先鸣。六翮摧折，九门严闭。相顾哀鸣，肝心断绝。松上长悲，琴中永别。（《艺文类聚》九十，《文苑英华》七百八十四）
　　◇周使持节大将军广化郡开国公丘乃敦崇传
　　崇，恒州代郡鼓城县广义乡孝让里人也。昔寿丘建国，赐姓者十二人；平阳举贤，登朝者十六族。况复大电绕枢，流星入昂，派分源别，干其嗣兴者乎。魏道武皇帝以命世雄图，饮马河洛，兄弟十人，分为十姓，辨风吹律，丘氏即其一焉。
