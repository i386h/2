<!-- { "loadSidebar": true } -->
　　黑君之先以武起家而世官于邓至君用儒显君少为诸生有奇负顾数举弗第已乃游太学除上林署丞徙光禄所至以干济称当途者器之擢判山东盐运事乡之士大夫图所为赠君者而授简于予予闻管子相齐谨正盐筴齐以富强君所履非其地耶今煮海犹故何以国不益富窃尝求之葢今之通商驭吏非国初法已国初中盐之商岁惟输粟刍塞下亦至微鲜耳其时国不输挽而糗糒有余商之利即吾利也后人见不出此以为商专国利遂攘臂而侵之额增未巳更以纳锾夫是以塞下不屯国疲于饷士始有脱巾待哺者葢商既告困而国家亦由兹多事矣此与割股实腹者岂异耶故曰今之通商之法非法也国初置都转运盐使司贵之金紫秩亚上大夫隆显矣即其下倅贰亦各专印绶假之事权讵非以职属剧要任之特重乎后之迂阔不达者至比之桑孔之榷算讳言之而持衡于上者亦视为樗散诎其迁次以故仕宦至此者即纡金拖紫犹惘惘有不乐之色此何以鼓舞人心而使之尽力故也曰今之驭吏之法非法也夫国大盐利犹富人之有良田也商犹农也主榷之吏家督是也农之弗恤斯田有污□矣家督弗任斯农有惰体矣比其不熟始四出称贷而营营求足食之策亦何贵有良田哉今之通商驭吏之法久而不更其流弊固将至此也君往矣意亦循管子之迹禀国初之令试以予区区之见谋之其长以为何如如可闻之当事稍一变通予斯说也不直告君尔矣 

　　○沈氏家谱序 

　　归德沈氏出自苏州府昆山县一保乡元之末季有讳道兴者世居县城北七里许王烧桥迤北石将军庙边配蒋氏生子曰福一福二明兴洪武四年大臣有平章潘氏者括取伪吴张士诚麾下旧军蔓及道兴而道兴老矣不能行役以次则福一当行福二奋然曰弟子当服其劳吾父既不可以行吾代吾兄行矣乃留其子铭侍父于家独挈配王氏与其壻范贵渡江而北次扬州兴化县调河南祥符再调归德卫左所占屯城东南一十五里曰邵家口者辟草莱而居焉时洪武二十二年也先是王氏在祥符以疾卒已葬城东北陈桥之侧寻啮于水不知其塜之所在继李氏生女一福二年亦渐老不任行役其子铭自昆山来代以洪武三十四年闰三月初十日与靖难之师战于真定之藁城死焉实建文即位二年也配洪氏其孤子祥是时甫十七即补充行伍至永乐八年十二年二十二年扈文皇帝北征俱随其主帅渡沙漠犁□庭而还配姚氏祥符人生子三曰忠曰英曰杰自是乃分为三派生子十一人一无后其十派相传者共三十一人而三十一人者四无后其二十七派相传者共六十一人距始祖福二为七世七世以后源源方来未可数计也而支派固已繁衍矣至其以科名贵显者则自五世之祖瀚潮始瀚中成化甲辰进士历任福建建宁府知府潮中成化丙午举人沈氏始大又二十余年而建宁公长子桐由太学生任顺天府东安县主薄仲子柚从子棋俱为名诸生正德中建宁公殁潮试南宫卒门户葢稍稍衰焉迨嘉靖乙丑鲤中进士选庶吉士历官礼部尚书兼翰林院学士加太子少保照除山西绛县知县烈除鸿胪寺署正鳞除鸿胪寺署丞其它以恩例授冠带与衣冠而儒者又复数十人人以为沈氏中兴矣始沈氏徙归德其屯所不能尽居也正统后有置产于郡城东南七十里曰界沟集者为一聚已又有居城北四十里曰冉站集者为一聚葢并其屯所而三焉而惟建宁公之子孙则世居城市嗟乎世教既衰骨肉之相残不少也夫岂其未尝反观乎且以吾族论则今之六十一人者其初固三十一人也又其初十一人也又其初三人也又其初一人之身也何前此而骨肉后此而遽为秦越也夫子与孙吾所甚昵也乃其身与吾犹二也其痛痒吾不之觉也其愉适吾亦不觉也其亲而昵之若彼者惟知为吾之一气与吾祖宗一脉也族虽疏其为吾一气与吾祖宗一脉吾岂遽忘之乎朋于近而忽于远覩其始而不见其终亦何其不广也夫自吾祖来徙归德里不过一廛田不逾百亩延及六世犹多艰食吾犹及耳目之其在于今则有连阡陌而田比阛阓以居者此谁之贻也而可忘之乎语有云日中则昃极盛难继惟德与义可以长久昔吾二世祖死王事四世祖礼部主事公以隐德望当时以孝行蒙旌表而建宁公居官廉为子孝奕世载德不忝前人事各具本传至语内行则二世祖元配洪氏世父柚元配张氏俱丁年守节以至白首而兄光冡妇王氏以身殉夫年甫二十也亦先后表宅里此非其德义之可为型范而福祚之所由长久乎诗云无念尔祖聿修厥德永言配命自求多福由斯以谈吾子姓所笃念不忘者有在矣凡预斯谱牒者幸相与懋勉之 

　　○曾中丞奏议序 

　　临汝曾公以中丞节钺来抚吾豫三载于兹诸所尝规画便利草奏驿闻者积若干卷存之掌记观察袁公虑其久而散逸或欲考镜已事无由也乃谋诸梓人且属余序余闻杨子云言浮物也岂其然乎夫不有宰之以实者为真意而蹈之以实者为真境乎言蕲有用不屑屑副墨子为政也安可槩浮物视之也中丞出镇千里仔肩巨重即豫与诸藩固无异也若以论腹心要壤三辅屏翰内拱护神京外管枢天下者则无如豫为最其众建亲藩天潢浩衍与冠葢之使相望于道而供亿日不暇给者豫为最其民俗鲜葢藏竞奢靡岁一不登当事者蒿目而忧之而无可以润鲋辙者豫为最其人情轻煽易动如异时脱巾于陈弄兵于柘者豫为最其以榷采之役妄意中州乐土乌合无赖子弟假神丛以鱼肉我民者豫为最其政体虽自有例程乎抑简书倚任非一幅员错乎诸路五方之游民杂处焉犹复有宜纠宜纾宜巨宜细宜因宜革而纷乎不可穷诘者豫为最由斯以谈则抚豫视诸藩尤重已嗟夫以如斯重任而一旦吁九阍为封内请命第凭此盈尺之牍夫岂不兢兢难事哉岂其若文人墨士变化笔端徒以腴人口吻者而可容浮议戋戋心松惟以渊塞之衷运之规画而当其草奏驿闻不啻乎忧疾切肤俯青蒲而九顿乞哀焉故其言如庖丁解牛羿命中也其煦煦如化日之长也其广博周徧如渊涵薮纳无不有也其感人如阳燧于日方诸于月精通而幽阻弗隔也盖公之真意真境也夫字内敷奏之言何限然不皆达民隐回天听不凿凿可行不斤斤有措置不宏济艰难不传远不能使读吾言者见吾之心而吾言可当于人心者岂繄不文繄鲜实也夫田夫笠叟聚垄亩而话桑麻谈岁时雨旸风□占候即学士靡不解颐太玄凖易河汾拟洙泗人终不与岂顾出彼下哉真与似之殊耳知此则知公之言矣 

　　○赠中丞吴公擢南刑部侍郎序 

　　天下事亦甚难言矣先事则逆覩之难当机则立断之难时适其变而从容暇豫则又难故惟有高世之识者而后可观衅于方萌有济变之畧者而后可决策于仓卒兹两者靡得而兼也以余所见则吴公韫庵其人焉公以中丞之节来抚吾豫两岁于兹其诸树表仪定经制振纪纲厚风俗缩浮冗平狱讼诘戎兵旌别廉墨种种德意载人耳目者余不能穷以辞诸所为仁渐义摩举大河南北百二十城邑之人民而厝之衽席以游于春台之上者余不能摹其状惟顷定军变一事则亦可覩公之槩而知其才与识堪天下大受也其始陈军吏不能以恩信抚士士脱巾鼓噪者数百人势固已炎炎矣公一闻变不知其何以运筹乃不踰旬日已逮其渠魁与其激变者朘削者咸次第伏法而其余党鸟兽散其事遂平夫数百人亦众也自陈距会城非迩也称乱者之形状公未尝身亲见之也而不动声色以遏其方张之势于指顾之间使不至燎原不可向迩一何其从容暇豫而朗断若此也余知公才与识兼过人远矣国家自嘉靖以来士脱巾鼓噪凡数四其始则大同有变白下有变已又有浙郧之变与安庆遵化之变彼其初亦仅仅萌蘖耳惟睹之不早而处之不能当其机乃卒至老师殚费暴骨原野始平其难其甚者则外假招抚之名而内实阴中其所挟以苟幸目前无事而卒至伤威损重使荷戈守垒之戍顿蔑视朝廷之纪法而至今犹踵为厉阶相寻不已识者太息焉公此举葢以张天子之威灵于天下以阴訾骄卒悍兵之气而永遏不靖之萌为国家久远计甚盛何止戡祸乱于一方为德及大河南北也顷之天子知公名则以擢留都司寇贰余窃窥庙堂意岂不以留都为根本重地而掌邦禁明纪法寝虣销萌奠旧京而鼎吕之者惟公堪大受耶语云观故步识前路公由斯以往所著绩旗常者余安可预知然已事可征矣故知公堪天下大受无疑也豫藩臬阃司诸大夫将为公祖道赠而请言于余余不娴于词又安能道公子详乎惟顷宁夏有军变其始与陈事过相类余因是感焉为具述所尝戡乱者如此葢聊举目前一事也其它则自有舆人之诵焉 

　　●亦玉堂稿卷七 

　　商丘沈鲤龙江 

　　归德府学记 
　　新设商丘县学记 
　　归德义学记 
　　亦玉堂记 
　　存蠧斋记 
　　敦伦书院记 
　　四鸠巢记 
　　放鹤记 
　　自适园记 
　　五愚公同社记 
　　李中丞生祠记 

　　○归德府学记 

　　归德旧为州有州学自升州为府遂称府学太守邹公来典吾郡乃更饰而新之而俾记之以诏学者郡故宋地史称其俗近古多温中笃厚君子而世又传宋人之愚如所谓守株以待兔之类相与笑之虽不尽然然侗愿不雕之意或相类则谓之愚也亦宜迨今之人好智而矜能耻于为愚而去古益远惟宋俗不失愚之意故乃近古则学者岂必破愚之为贵哉亦惟不失其愚之意而已矣仲尼称民之疾曰古之愚直今之愚诈诈者舞智者之所为也何愚称焉惟直而其愚不凿学乃可加故及门之徒三千身通六艺者七十岂少聪明才辩之士而独称好学者乃如愚之回回没而传一贯者惟参之鲁列国大夫侨札晏婴文武臧仲之伦讵不翩翩博物多能而独称宁武子之愚不可及则何也愚以学道则笃信愚以谋国则勿欺笃信不欺诚之道也诚自生明明自能觉岂待逆亿哉先王设教三物五典离经辨志敬业乐羣不令见异物而迁固惟求不失赤子之心焉耳赤子之心纯白完具犹然愚也世乃嗤愚而笑之不知去愚愈远而俗以不古学愈以不真矣试以往事征梁园宾客如云邹枚诸人文采烂然非不惊愚夸才而无益于实用千载之下与荒台废址而俱尽而考文献之所尊崇不忘者惟微子之齐圣张许之忠节杜衍之相业迄今不磨夫行赟抗□封还内降皆智巧者之所深避而不为而不朽与天壤并则奈何轻去其愚也予郡人也述郡事志郡俗不敢不以此意与诸君子共勉之以无负太守之盛举夫学宫敝患其不新故必革故而鼎新学术坏不患其不新而患其喜新故必反新而还旧宋俗旧以愚闻天下矣宋之学者倘不染晚近智巧之习似葆其愚而从事于学庶几可寻孔门颜曾四勿三省之脉而闻道不骛于支离行谊不熏于功利居则表俗出则匡时担荷非常肩仔鸿巨实有赖焉诸士独不闻乎黄帝遗珠赤水使智索之不得而象罔乃得之愚公欲移山至令子若孙世世不忘遂使山灵为之自移通象罔之旨何精微之不彻不在聪明用事也合愚公之力虽鬼神可以动何必巧慧收效也如必不安于愚而逐世之智巧以为新则固陋之说若捧土而障江河得毋贾天下之笑谓真宋之愚人也哉 

　　○新设商丘县学记 

