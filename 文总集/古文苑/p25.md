<!-- { "loadSidebar": true } -->
　　无射钟铭【粲集二铭一曰蕤賔钟铭其词有魏匡国诞成天功底绩六合纂定庶邦承民靡戾休徴惟同皇命孔昭造兹衡钟纪之以三平之以六度量允昭气齐允淑表声韶和民聼以睦时作宾永享遐福一曰无射钟铭云云宾五月律其音徴无射九月律其音商二钟盖以音别之刘达注左思魏都赋文昌殿前有钟虡其铭曰惟魏四年嵗在丙申龙次大火五月丙寅作宾钟又作无射钟建安二十一年七月始设钟虡于文昌殿前嵗月并铭各铸于钟之甬按魏以建安十八年开国二十一年正魏之四年也】
　　有魏匡国成功允章格于上下光于四方休征时序【尚书洪范两晹燠寒风五者各以其时曰休征】人恱时康造兹衡钟【周礼考工记鳬氏为钟甬上谓之衡注柄所以悬之也】有命自皇【皇谓汉帝按汉书曹操以建安十八年封魏公加九锡三曰乐器故铸钟时雅乐郎中杜防主之】三以纪之六以平之【周语景王将铸无射问律于伶州鸠对曰度律钧钟百官轨仪纪之以三平之以六成于十二注三天地人平之以六律也】厥量孔嘉【量以准钟之小大考工记云嘉量既成】厥齐孔时【考工记六分其金而锡居一谓之钟鼎之齐齐去声】音声和恊人德同熈聼之无斁【斁与射同】用以啓期【言以此啓魏之期运也粲集人字并作民可见此编唐人手抄避太宗讳】
　　刀铭
　　侍中闗内侯臣粲言奉命作刀铭及示以其叙二报诚必朝氏之刀而张常为工矣辄思作铭谨奉陋不足覧【建安十八年魏国始建粲为侍中爵闗内侯奉命谓承魏公操之命叙报叙述作刀之始属朝氏作刀之工为张常盖叙不明言其人按其文知之】相时隂阳制兹利兵【吴喜志林古人铸刀以五月丙午取纯火精以恊其数阳泉物理论阮师之作刀七月庚辛见金神于冶监之门教以水火之齐用隂阳之取刚柔之和也】和诸色剂考诸浊清【周礼考工记桃氏为刃参分其金而锡居一谓之大刃之齐郑氏注大刃刀剑之属又凡铸金之状金与锡黑浊之气竭黄白次之黄白之气竭青白次之青白之气竭清气次之然后可铸也】灌襞以数质象有呈【灌襞锻錬之名也欧冶子善铸剑万辟千灌魏文帝典论魏大子造百辟寳刀呈犹程式也其质其形皆有法式】附反载頴舒中错形【反背頴锋也错形谓以金玉错其上为文李尤佩错刀铭佩之有错抑武扬文】陆剸犀兕水截鲵鲸【犀兕巨兽其革最坚周礼函人有犀甲兕甲鲸鲵大鱼或以比大恶之魁左传取其鲸鲵而封之剸截断裁也王褒圣主得贤臣颂水断蛟龙陆剸犀兕】君子服之式章威灵【春秋繁露刀之在左白虎之象也】无曰不虞戒不在明【言戒备于未然书怨岂在明不见是图】











　　古文苑卷十三
　　钦定四库全书
　　古文苑巻十四　　　　　　宋　章樵　注箴
　　扬雄
　　百官箴序【左传襄四年昔周辛甲之为太史也命百官官箴王阙于虞人之箴曰芒芒禹迹画为九州经啓九道民有寝庙兽有茂草各有攸处徳用不扰在帝夷羿冒于原兽亡其】
　　【国恤而思其麀牡武不可重用不恢于夏家兽臣司原敢告仆夫于是晋侯好田故魏綘及之范编次扬雄以下所作命之曰百官箴盖取古者官箴王阙之义】
　　初扬雄依虞箴作十二州二十五官箴【汉书雄自序云箴莫大于虞箴故作九州箴按禹平水土别九州后以人物阜繁増置幽并营三州舜典曰肇十有二州是也孔安国注舜分兾州为幽州并州分青为营州又曰咨十有二牧食哉惟时则是州置一牧所以牧养斯民也兹箴无营州有交州盖据汉事以为规戒】其九箴亡阙后涿郡崔骃及子瑗又临邑侯刘騊駼増补十六篇胡广复继作四篇文甚典美乃悉叙次首目为之解释名曰百官箴凢四十八篇【此序苑词见后汉胡广传今所存四十篇注不可复见】
　　冀州牧箴
　　洋洋冀州鸿原大陆【洋洋平旷貌禹贡既修太原注髙平曰太原又大陆既作】岳阳是都【禹贡至于岳阳注太岳在太原西南山南曰阳此州帝都】岛夷皮服潺湲河流夹以碣石【岛衣皮服夹右碣石入于河并禹贡】三后攸降列为侯伯【三后尧舜禹也五子之歌惟彼陶唐有此冀方言自尧至禹皆都冀也由夏而降则分为侯国如尧之后封于唐殷末有黎侯西伯戡之春秋时晋献公灭耿以睗赵夙灭魏以赐毕万皆古国之在冀者】周之末赵魏是宅冀土糜沸炫沄如汤更盛更衰载从载横【威烈王时三卿分晋天子命赵籍魏斯为诸侯自此战国争强从横之说迭为胜负】陪臣擅命天王是替【陪臣谓平原信陵辈也各擅国命不复知有周】赵魏相反秦拾其敝【赵魏相攻秦乗其敝而灭之拾言其易也】北筑长城恢夏之场【防恬传秦北筑长城起临洮至辽东延袤万余里比禹贡冀州之疆域则恢拓矣】汉兴定制改封藩王【张耳髙祖子如意子友皆封王于赵】仰览前世厥力【合作歴】孔多初安如山【谓虞夏时】后崩如崖【谓战国时】故治不忘乱安不遗危周宗自怙云焉有予六国奋矫果絶其维牧臣司冀敢告在阶【在阶犹在庭官箴王阙不敢斥至尊故托以告在庭之臣】
　　兖州牧箴
　　悠悠济河兖州之防九河既导雷夏攸处【禹贡济河惟兖州九河既道雷夏既泽注河水分为九道在此州界雷夏泽名】草繇木条漆丝絺纻济漯既通丘宅土【以上并见禹贡】成汤五徙卒都于亳【书序自契至于成汤八迁汤始居亳从先王居】盘庚北渡牧野是宅【按书序盘庚五迁将治亳隂史记盘庚南渡河复居成汤之故居此云北渡宅牧野未详孰是】丁感雊雉祖已伊忠爰正厥事遂绪髙宗【书高宗肜曰越有雊雉祖巳曰惟先格王正厥事丁武丁也言因鼎雉之异其臣祖已纳忠于君克纉汤绪号称髙宗】厥后陵迟颠覆汤绪【其后祖甲乱殷复衰至纣遂覆商之基绪】西伯戡黎祖伊奔走致天威命不恐不震【事具西伯戡黎篇纣曰我生不有命在天是不知畏恐也震平声】妇言是用牝鸡是晨【见牧誓】三仁既知武果戎殷【论语防子去之箕子为之奴比干諌而死孔子曰殷有三仁焉言殷之防亡三仁已先知之礼记武王壹戎衣而天下大定】牧野之禽岂复能耽甲子之朝岂能复笑【纣好酒乐为炮烙之刑妲己笑武王以甲子日胜纣于商郊牧野斩纣杀妲己】有国虽乆【殷有天下六百余年】必畏天咎有民虽长必惧人殃箕子欷厥居为【箕子过故殷感宫室毁壊生禾黍作麦秀之诗以悲伤之】牧臣司兖敢告执书【犹尚书也】
　　青州牧箴
　　茫茫青州海岱是极盐铁之利鈆松怪石羣水攸归莱夷作牧贡篚以时莫怠莫违【禹贡海岱惟青州厥贡盐絺鈆松怪石莱夷作牧厥篚檿丝】昔在文武封吕于齐厥土涂泥在丘之营五侯九伯是讨是征【文王得吕尚于渭濵号曰太公望武王克殷封之于齐营立命之曰五侯九伯汝寔征之以夹辅周室】马殆其衘御失其度【侯国叛命上之统驭又失其道】周室荒乱小白以覇诸侯佥服复尊京师【周室权纲壊齐侯小白始以青州之地覇天下尊王室】小白既没周卒凌迟嗟兹天王附命下土【亿兆生人之命系于一人】失其法度防其文武【言文不能爵命有功武不能征讨有罪】牧臣司青敢告执矩
　　徐州牧箴
　　海岱伊淮东海是渚徐州之土邑于蕃宇【禹贡海岱及淮惟徐州说文尧遭洪水民居水中髙土故名曰州渚亦髙土可居者也蕃宇谓在侯卫之地】大野既潴有羽有防孤桐蠙珠泗沂攸同【大野泽名防羽二山沂泗二水名峄山之阳特生桐中琴瑟淮夷之水出蠙珠并禹贡注】寔列蕃蔽侯卫东方【齐地古爽鸠氏国按左传爽鸠氏少皥时司冦之官】民好农蚕大野以康帝癸及辛不祗不恪沈湎于酒而忘其东作天命汤武勦絶其绪祚【言东方之民自古以农桑为务癸桀名辛纣名至于桀纣滛湎失徳忘其农桑之本为天所弃以失天下】降周任姜镇于琅琊姜姓絶苗田氏攸都【周封姜太公吕尚于齐其后平公时田常専政尽诛公族之强者割齐安平以东至琅琊自为封邑三世至田和簒齐姜氏之苗裔遂絶】事由细微不虑不图祸如丘山本在萌牙【言田敬仲来奔其始甚防积防成著卒至簒夺】牧臣司徐敢告仆夫【伯冋为周太仆正仆臣之长】
　　扬州牧箴
　　矫矫扬州【言风俗勇悍】江汉之浒【州境距江汉之濵】彭蠡既潴阳鸟攸处橘柚羽贝瑶琨篠簜【禹贡注彭蠡泽名阳鸟鸿雁之属冬月居于此泽羽鸟羽毛贝水物瑶琨皆玉名篠竹箭簜大竹】闽越北垠【今福建交广地在此州之南故云北垠】沅湘攸徃【二水名】犷【一作犷犷】矣淮夷蠢蠢荆蛮【周成王尝征淮夷商髙宗尝伐荆楚皆在州境】翩彼昭王南征不旋人咸踬于垤莫踬于山咸跌于汚莫跌于川明哲不云我昭童蒙不云我昬【童蒙喻愚昧言圣益圣愚益愚】汤武圣而师伊吕桀纣悖而诛逢干盖迩不可不察逺不可不亲【翩轻扬貌周昭王南廵狩至汉未济舟解而溺箴言人情虑艰险则安泰忽平易则阽危昭王当成康太平之后轻忽自肆亡乃祖不泄迩不亡逺之心遂防身外服为天下笑】靡有孝而逆父罔有义而忘君太伯逊位基吴绍类夫差一误太伯无祚周室不匡勾践入覇【太伯避位而逃顺父也式开吴国夫差恃强连兵上国无君也卒底灭亡越灭吴王室不能正之勾践遂入中国而称覇】当周之隆越裳重译【越裳南海国名成王时重九译来贡】春秋之末侯甸叛逆【君道盛则逺人至君道衰则迩臣离】元首不可不思股肱不可不孳【虞书予思日孜孜君心也主于内故当思臣股肱也宣力四方故当勤孜与孳同】尧崇【一作勤】屡省舜盛钦谋【书屡省乃成钦哉】牧臣司扬敢告执筹【运筹惟幄之臣】
　　荆州牧箴
　　杳杳【一作幽幽】巫山【云梦泽中山其峰十二】在荆之阳江汉朝宗其流汤汤夏君【一作后】遭鸿荆衡是调云夣涂泥【禹贡荆及衡阳惟荆州江汉朝于海注二水经此州而入于海百川以海为宗云土梦作乂厥土惟涂】包匦青茅【匦匣也菁以为葅茅以缩酒包匦而贡之】金玉砥砺象齿元贡篚百物世世以饶【贡篚之物自古饶裕】战战栗栗至桀荒溢曰我在帝位若天有日不顺【一作填】庶国孰敢余夺【尚书大传桀曰天之有日犹吾之有民日有亡哉口亡吾亦亡矣所为拂于人心肆行不顾自谓莫予夺也】亦有成汤果秉其钺【史记汤自把钺以伐昆吾遂伐桀】放之南巢号之以桀【书防南巢南方逺国民谥法贼人多杀曰桀放之逺方加以恶名】南巢茫茫包【一作多】楚与荆【荆牡荆也楚荆之翘者土多此木因以名州】风慓以悍气鋭以刚有道后服无道先强【公羊传师在召陵喜服楚也何言乎喜服楚楚有王者则后服无王者则先叛】世虽安平无敢逸豫牧臣司荆敢告执御
　　豫州牧箴
