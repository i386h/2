<!-- { "loadSidebar": true } -->
　　鹿鸣宴【宋史州郡贡士曰鹿鸣宴其登第曰闻喜宴二宴许用雅乐本集徐州鹿鸣宴诗序云元丰元年三郡之士皆举于徐九月辛丑晦会于黄楼修旧事也】夺锦标【古今诗话卢肇黄颇皆宜春人同举郡守独饯颇明年肇状元及第归郡守会观竞渡肇即席赋诗云向道是龙刚不信果然夺得锦标归】将春入关【杜牧及第后寄长安故人诗秦地少年多酿酒待将春色入关来】慎按此诗施氏原本不载今考据年月从续补下巻移编
　　次韵参寥师寄秦太虚三絶句时秦君举进士不得【按参寥集失原作】
　　秦郎文字固超然汉武凭虚意欲仙底事秋来不得解定中试与问诸天
　　定中问天【防溪诗话东坡寄参寥问少游失解云底事秋来不得解定中试与问诸天盖用刘禹锡和宣上人贺王侍郎放榜诗云借问至公谁印可支郎天眼定中观不惟兼具儒释又正属科塲事其不泛如此】
　　一尾追风抹万蹄昆仑元圃谓朝隮回看世上无伯乐却道盐车胜月题
　　得防秋毫久已冥不须闻此气峥嵘何妨却伴参寥子无数新诗咳唾成
　　与参寥师行园中得黄耳蕈
　　遣化何时取众香法筵斋钵久凄凉寒蔬病甲谁能采落叶空畦【落叶一作落蕋】半已荒老楮忽生黄耳菌故人兼致白茅姜萧然放箸东南去又入春山笋蕨鄕
　　黄耳蕈【传法正宗记十五祖迦那提婆至迦毘罗国有长者梵摩净徳园树中生耳如菌味甚美长者与第二子罗防罗多取而食之尽而复出】
　　附参寥次韵
　　铃阁追随十月强葵心菊脑厌甘凉身行异地老多病路忆故山秋易荒西去想难陪蜀芋南来应得共呉姜白云出处原无定只恐从风入帝乡百步洪【并引】
　　王定国访余于彭城一日棹小舟与顔长道携盼英卿三子游泗水北上圣女山南下百步洪吹笛饮酒乘月而归余时以事不得往夜着羽衣伫立黄楼上相视而笑以为李太白死世间无此乐三百余年矣定国既去逾月复与参寥师放舟洪下追懐曩游已为陈迹喟然而叹故作二诗一以遗参寥一以寄定国且示顔长道舒尧文邀同赋云
　　长洪斗落生跳波轻舟南下如投梭水师絶呌鳬雁起乱石一线争磋磨有如走鹰隼落骏马下注千文坡断弦离柱箭脱手飞电过隙珠翻荷四山转风掠耳但见流沫生千涡崄中得乐虽一快何异水伯夸秋河我生乘化日夜逝坐觉一念逾新罗纷纷争夺醉梦里岂信荆棘埋铜驼觉来俛仰失千刼回视此水殊委蛇君看岸边苍石上古来篙眼如蜂窠但应此心无所住造物虽驶如吾何回舩上马各归去多言譊譊师所呵【容斋三笔韩苏为文用譬喻处重复聨贯至有七八转者韩送石洪序云论人髙下事后当成败若河决下流而东注若驷马驾轻车就熟路而王良造父为之先后也若烛照数计而卜也盛山诗序云儒者之于患难其拒而不受于懐也若筑河堤以障屋其容而消之也若水之于海氷之于夏日其玩而忘之以文词也若奏金石以破蟋蟀之鸣飞虫之声苏公百步洪诗斗落生跳波云云之类是也】
　　佳人未肯回秋波幼舆欲语防飞梭轻舟弄水买一笑醉中荡浆肩相摩不学长安闾里侠貂裘夜走胭脂坡独将诗句拟鲍谢涉江共采秋江荷不知诗中道何语但觉两颊生微涡我时羽服黄楼上坐见织女初斜河归来笛声满山谷明月正照金叵罗奈何舍我入尘土扰扰毛羣欺卧驼不念空斋老病叟退食谁与同委蛇时来洪上看遗迹忍见屐齿青苔窠诗成不觉双泪下悲吟相对惟羊何欲遣佳人寄锦字夜寒手冷无人呵胭脂坡【李濂汴京遗迹志胭脂城在开封府城西北朝暮斜晖照之若胭脂俗呼为红沙冈】送参寥师
　　上人学苦空百念已灰冷剑头惟一吷焦谷无新颖胡为逐吾辈文字争蔚炳新诗如玊屑【一作雪】出语便清警退之论草书万事未尝屏忧愁不平气一寓笔所骋颇怪浮屠人视身如丘井頺然寄淡泊谁与发豪猛细思乃不然真巧非幻影欲令诗语妙无厌空且静静故了羣动空故纳万境阅世走人间观身卧云岭醎酸杂众好中有至味永诗法不相妨此语当更请
　　苦空【翻译名义苦以偪恼为义身为诸苦之本当求空寂此最为乐】
　　夜过舒尧文戱作
　　先生堂上【一作前】霜月苦弟子读书喧两庑推门入室书纵横蜡纸灯笼晃云母先生骨清少眠卧长夜黙坐数更鼓耐寒石砚欲生氷得火铜瓶如过雨郎君欲出先自赞坐客敛袵谁敢侮明朝阮籍过阿戎应作羲之羡懐祖
　　郎君【舒尧文之子名彦举见本集游桓山记】
　　和参寥见寄
　　黄楼南畔马台东云月娟娟正防空欲共幽人洗笔砚要传流水入丝桐且随侍者寻西谷莫学山僧老祝融待我西湖借君去一杯汤饼泼油葱
　　祝融【南岳记衡山者火台之宝洞赤帝馆其岭祝融托其阳祝融衡山一峯也山僧老祝融暗用懒残事】
　　慎按此诗施氏原本不载新刻载续补下巻考之外集题云奉答参寥离彭门至淮上见寄今据此移编
　　附参寥原作
　　朅来淮上卧萧宫回首人间万事空院静水沉消薄幔睡余寒日耿修桐南方访古思杯渡北海谈经忆孔融寂寞蒹葭霜雪后何时重倚玊青葱十月十五日观月黄楼席上次韵
　　中秋天气未应殊不用红纱照坐隅山上白云横匹素水中明月卧浮图未成短棹还三峡已约轻舟泛五湖为问登临好风景明年还忆使君无
　　答王定民【定民字佐才东莱人俊民弟也】
　　开缄奕奕满银钩书尾题诗语更遒八法旧闻宗长史五言今复拟苏州笔踪好在留台寺旗队遥知到石沟欲寄防须并茧纸请君章草赋黄楼
　　五言拟苏州【白居易与元微之书近嵗韦苏州五言尤高雅闲澹自成一家】
　　次韵王廷老退居见寄二首
　　浪蕋浮花不辨春归来方识嵗寒人回头自笑风波地闭眼聊观梦幻身北牖已安陶令榻西风还避庾公尘更搔短发东南望试问今谁裹旧巾
　　王廷老退居【栾城集中送王廷老朝散诗有一废十五年直坐多才耳之句正谓其退居时也】
　　附子由作
　　歌吹新城百尺台青山临水巧崔嵬佳人解作回文语狂客能鸣掺鼓雷撷菊传杯醒复醉采菱荡桨去仍回新年闻欲相从饮春酒还须剩作醅
　　接果移花看补篱腰镰手斧不妨持上都新事长先到老圃闲谈未易欺酿酒闭门开社罋杀牛留客解耕縻何时得见纎纎玊右手持杯左捧颐
　　慎按栾城集诗原题云次韵王廷老寄子瞻今东坡集中无台字韵诗疑阙一首又第二章乃次张十七九日韵也先生又有次王廷老和张十七见寄韵诗此章疑亦同时作而编集者讹入此题未可知也
　　次韵顔长道送傅倅
　　两见黄花扫落英南山山寺遍题名宗成不独依岑范鲁卫终当似弟兄去岁云涛浮汴泗与君泥土满衣缨如今别酒休辞醉试听双洪落后声
　　双洪【宋史河渠志吕梁百步两洪湍急险恶多壊舟楫徐州志吕梁洪在城东南五十里有上下二洪巨石齿列波流汹涌吕梁西岸有尉迟城唐尉迟恭疏二洪因筑城】
　　云龙山观烧得云字
　　丁女真水妃寒山便火耘陨霜知已杀坯戸听初焚束煴方熠燿敲石俄氤氲落防甘泉烽横烟楚塞氛穷虵上乔木潜蛟蹑浮云惊飞堕伤雁狂走迷痴麏谷蛰起蜩燕山妖窜防羵野竹爆哀声幽桂飘寃芬悲同秋照蠏快若夏燎蚊火牛入燕垒燧象奔吴军崩腾井陉口万马皆朱幩摇曵骊山隂诸姨烂红裙方随长风巻忽值絶涧分我本山中人习见匪独闻偶从二三子来访张隐君君家亦何有物象移朝曛把酒看飞烬空庭落缤纷行观农事起畦垅如缬纹细雨发春颖严霜倒秋蕡始知一炬力洗尽狐兎羣
　　甘泉【太平寰宇记长安县有桂宫庙记云汉武造关中记云桂宫在未央宫北周四十余里三秦记云桂宫一名甘泉中有迎风台以避暑又鄠县有隋甘泉宫在县东二十里对甘泉谷故名】燧象【梁元帝诗连鸡随火度燧象带烽然】井陉口【元和郡县志河东太原府广阳县有井陉故关在县东八十里太平寰宇记井陉口今名土门口在获鹿县西南十里即太行八陉之第五陉也四面髙中央下似井故名困学纪闻土门口在镇州即井陉关也】张隐君【即云龙山人张天骥】
　　慎按以下四首皆戊午冬作施氏原本讹编下巻今移置本巻之末
　　和田国博喜雪
　　畴昔月如昼晩来云暗天玊花飞半夜翠浪舞明年螟螣无遗种流亡稍占田岁丰君不乐钟磬几时编【公自注田有服不乐】
　　田国博【字叔通本集有留别叔通元弼坦夫诗首句云田三昔同寮即其人也时以国子博士为徐州通判故先生赠诗又有风流别乘多才思之句】
　　祈雪雾猪泉出城马上作赠舒尧文
　　三年走呉越踏徧千重山朝随白云去暮与栖鸦还翩如得木狖飞走谁能攀一为符竹累坐老敲榜间此行亦何事聊散腰脚顽浩荡城西南乱山如玦环山下野人家桑柘杂榛菅岁晏风日暖人牛相对闲薄雪不盖土麦苗稀可删愿君发豪句嘲诙【一作笑】破天悭
　　雾猪泉【徐州志萧县东南五十里为大观山其处有雾猪山其泉曰猪泉为猪龙所伏嵗旱祷雨极应本集祈雪祝文云噫嘻我民何辜于天不水则旱于今二年天未悔祸百日不雨雪不敛尘麦不盖土天子命我祷于山川侧闻此山神龙之渊】敲榜【韩愈赴江陵诗何况亲犴狱敲榜发奸偷】次韵舒尧文祈雪雾猪泉
　　长笑蛇医一寸腹衔氷吐雹何时足苍鹅无罪亦可怜斩颈横盘不敢哭岂知泉下有猪龙卧枕雷车踏隂轴前年太守为旱请雨防随人如撒菽【公自注傅钦之曾祷此泉得雨】太守归国龙归泉至今人咏淇园緑我今又复罹此旱凛凛疲民在沟渎却寻旧迹叩神泉坐客仍携王子渊【公自注钦之时客惟舒在矣】看草中和乐职颂新声妙语慰华顚晓来泉上东风急须上氷珠老蛟泣怪词欲偪龙飞起险韵不量吾所及行看积雪厚埋牛谁与春工掀百蛰此时还复借君诗余力汰辀仍贯笠挥毫落纸勿言疲惊龙再起震失匙
　　前年太守【按宋史傅尧俞传不载知徐州事一统志徐州名宦条下列傅尧俞姓名以公诗考之傅守徐当在熙宁乙卯丙辰间】
　　附黄鲁直次韵
　　老农年饥望人腹想见四溟森雨足林回投璧负婴儿岂闻烹儿翁不哭未论万户无炊烟蛛丝蜗涎经杼轴使君悯雪无肉味煮饼青蒿下盐菽岂云剪爪宜侵肌霜不杀草仍故緑幽灵奰赑西山雾牲肥酒香神未凟得微往从董父餐宁当睡系葛陂渊卜择祠官齐博士暴露致告苍崖顚请天行泽不汲汲尔亦枯鱼过河泣生鹅斩头血未干风马云车坐相及百里旌旗洒玊花使君义动龙蛇蛰老农欢喜有春事呼儿饭牛理蓑笠博士勿叹从公疲明年麦饭滑流匙
　　宋复古画潇湘晩景图三首
　　西征忆南国堂上画潇湘照眼云山出浮空野水长旧游心自省信手笔都忘会有衡阳客来看意渺茫宋复古【夏文彦图绘宝鉴宋迪字复古擢第为郎师李成画山水运思髙妙笔墨清润又喜画松或髙或偃或孤或双以至于千万株森森然殊可骇江少虞皇朝事实类苑度支员外郎宋迪善为平远山水其得意者有平沙落雁远浦归帆山市晴岚江天暮雪洞庭秋月潇湘夜雨烟寺晩钟渔村落照谓之八景好事者多传之湘山野录长沙有八景台宋迪度支工画有平沙落雁等名谓之八景僧惠洪各赋诗于左】
