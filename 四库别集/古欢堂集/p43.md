<!-- { "loadSidebar": true } -->
　　帝廷媻姗容与石渠典诰之文落纸腕下间作声诗含英咀华曽为余序轘辕集于风雅一事反覆三致意焉其校士江左也以拯时文之弊为已任是时余适入吴先生尊酒细论曰衡文譬审乐也古乐不传乆矣万石之钟灵鼍之鼓其中节奏安在作者已希赏音复寡筝笛之耳喜闻郑卫吾肯听多士之靡靡乎时文与古文无以异也今日取贾董班马以覆醤瓿而偏嗜淳于髠郭舍人诙谐啁笑之辞何为哉诸生挟兎园册子不知文章之大吾欲力追正始崇奨实学子其许之余为之五体投地娓娓斯语几二十年余已老而先生忽六十矣余与先生有三同焉有五异焉庚子之秋防名权舆此一同也大江南北臯比讲学寸心千古鸾胶凤髓此二同也作领袖于长流之官统勾稽于度支之府此三同也先生牵丝初仕立跻清华余濩落散吏失路无欢此一异也先生既掌邦禁再掌邦敎余乗韦在后屈宋衙官耳此二异也先生公卿踵武簮绂连镳余少孤蹇嵼弹铗歌鱼此三异也先生一登揆席黄阁宰相余遂初未赋伏枥空嘶此四异也先生川岳姿神金石情性余壮不如人老将髦及声尘寂寞几同秋草此五异也如是余何足以寿先生虽然四十余年余习先生乆知先生深微余谁足以寿先生者先生之为人其度渊然其体屹然喜不伤阳怒不伤隂遇一切蜗鸣蚁鬭如浮云之去来敦兮若朴旷兮若谷原于道德之防神日全而形日固寿之理也善乎汉隂丈人之言曰有机事者必有机心夫机亦乌可用也鐬心鉥骨朝觚夕筹一瞬息防有遗防处事则儑其言与人则防其气当前亦自鸣得意而虚防之态浮游之响旦暮间嗒然销歇所谓菌槿也如先生则松柏也尚父八十卫武九旬其于上夀直掇之耳昔人尝谓福犹水也德犹器也挈瓶注水过勺焉则溢以川泽为巵汪渟滀宁有涯涘乎先生之福犹酌瀛海而注之后此进为公孤退为更老皤皤黄髪巍然鲁灵光也者而先生之子若孙翩翩韶彦接衽而起美矣盛哉余搦管制序非有绚章世之拾沈者当咋舌而退也
　　寒緑堂读诗定本序
　　诗之道大矣汉魏齐梁而上休文彦和辈娭娭言之下此唐宋元明千百年间如繁星俪天孤霞捧日曽无人焉鳞次成书区别正变之声厘定升降之故诗道至今日欲求篇章之珠泽文采之邓林乌可得耶虽然钟嵘一编皎然讥之郑笺光销匡頥响寂雧千狐之腋以为裘良工独苦成章匪易世有袁豹徒委之洛下咏已矣尝试论之三百篇初自何来十九首抑云末矣世谓五字昉于行露沧浪歌行起于黄娥戚渊明本之应璩李陵基自屈原裈虱井蛙之见宁有当哉唐太原公子年少戎行堂堂摩垒或曰孙吴神授能然平阳柴氏主杂遝奴客勒兵七万开幕府与秦王伐鼓张旗颷骇电掣千祀下想见清渭照其军容神尧父子动色时此葢有别才焉诗亦如是故其道大也予识方淟悴思涂猥局言既无雅声未能文矧钝资下下夕镫彻诵侵晨失记廼彊厠风人之列欲抽防妙实于防防乙乙之中挽来不寸推去輙尺俯仰今昔言之伤已追惟三十余年来龟须兎角巻帙存者大致犹齐丘之于谭子郭象之于向秀南箕北斗半出乎蜡泽栀黄是亦鞭贾之羞也吾衰矣无复缒海凿山雕搜寳藏重録旧牍用代鼓吹卧茅屋之青峰供老人之黄妳间一攘臂读诗非陶处士则白香山乎秋清将游歴下亦携缮本以行不妨与大腹鸱托于属车也癸未七月题
　　古欢堂集巻二十七
　　钦定四库全书
　　古欢堂集卷二十八　　　户部侍郎田雯撰题词
　　柳州题辞
　　韩柳并称韩不逮柳也顾世以深醇少之淫蛙浮响殆听古乐而卧乎熏班马之香夺崔蔡之席雅健则龙门幽峭则左国文章如柳观止矣退之子瞻睥睨千古而元和圣德仿淮雅二章表忠观碑学安丰一铭服膺若是大略可知无如造物忌才蹇嵼多故窜逐蛮荒行吟山泽作离骚数十篇读者悲焉犹夫屈原言愁而托之湘君帝子兰秀菊芳呻呻其詈词也至于贞符伤心惩咎掩泣虽江潭顦顇情思纒绵不是过矣以播易柳同调深怜瘴乡讲学名流负笈亦莫可如何耳讥者云叔文之党坎生平嗟乎以窦而疑孟坚以董而误中郎所谓文章憎命达魑魅喜人过也于子厚奚损哉宜乎神降柳州之堂庙享罗池之祀文人志士为之卭天雪涕也
　　昌黎题辞
　　退之才髙数黜官屡下迁作进学解一篇由是知名惟古于词必已出降而不能乃剽贼立言如是则文章可知矣是以名著德宪之朝文追西京而上渔畋书圃涵泳艺林司马董生扬雄刘向之徒羣集腕下可不谓伟乎独是依□岭表少无师承自知读书鉥心刿目此何故也世谓长于碑志然盘空硬语吞吐纵横莫不根秪六经陵轹史汉独碑志云尔哉外此论宫市谏佛骨折廷凑徙鳄鱼白日秋霜风节矫矫要皆文章余技用之如虎耳当日李翺李汉皇甫湜樊宗师侯喜辈称韩门弟子各以文章自名于时而孟郊张籍从之逰掉鞅词席犹苏门之黄秦晁张也虽然起衰八代后人不无微辞焉是即退之所谓诘匠氏之不以杙为楹而訾医师以昌阳引年欲进其豨苓也亦甚惑矣
　　庐陵题辞
　　永叔云刘柳无称于事业姚宋不数于词章盖兼者之难也干兴治平间韩范富欧四公并驾永叔居座末矣虽然宰相之重亦杂他才学士非文章不可上下千载所闗匪细嗟嗟夏虫其语氷乎哉五代余习振革复古永叔之评沧浪直以自况耳词令比李翺陆贽书史敌刘向班固长公称为今之昌黎亦仅赞一辞矣宋初风气实自永叔倡之当日于梅苏二子拳拳弗置安道一书奬许尤至人才世故反覆三致意焉而犹迬迬致憾于文章其议醇其论正后有作者人非永叔殆求一言之几于道乌可得耶然而好修之士防师庐陵所谓宋以理学而流于弱无怪乎世之工鞶帨者讥欧九不读书也
　　临川题辞
　　今夫黄茅白苇斥卤弥望岂鄙其文章与抑诮其为人耶当代有姬公出焉家俎户豆无如乃偃师之戏木偶人之赤舄文绣也髙谈先王援据官礼何如贾谊陆贽之学足以捄世其误人家国不少矣虽然文章有定评哉陶渊明闲情一赋人读之谓如国风好色不淫以安石为人并其文章訾窳之非公也攷安石生平韩吕推毂欧阳延誉文潞公荐其恬退曽子固与之深交迨后果于自用是非弗顾亦二三君子之过耳嗟乎伪种流傅盗名取位彼优孟之姬公鲜不为世患者苐以安石文章论亦所谓编之乎诗书之册而无憾者也
　　老泉题辞
　　明允一蜀徼布衣晩学无师耻作儒生常谈歴落嵚﨑别辟窦径浸淫乎六经包括乎子史其为文章也恺切疏通有贾董之遗焉世谓其学本申韩防归荀孟盖至和嘉祐已后政治阙失匡捄鲜闻兵制人才动闗大计不得已为幽忧激宕之词庶几一遇欧阳修韩琦奏于朝而终不召用区区文安主簿困踬以老亦足伤矣礼书諡法后世流传而权书逺迈尉缭衡论无惭管晏嗟乎当日不用明允而用安石宋之所以衰也辨奸之语半山何辞上书五篇琅琅可诵二子能读父书而声华过之要亦文章之气光铓万丈耳明允殆诸葛景略一流命世才也
　　东坡题辞
　　千古文人无如长公之竒者诗至李杜文如韩柳无不可挦撦端委沿波讨澜独至长公四照花开万斛泉泻当代称坡仙才人前身为五祖戒衲其孰能名之行乎所当行止乎所不得不止长公自道也长公之为人青天白日奴亦知其清明而屡遭贝锦轗轲毕生儋耳之行羁愁海外磨蝎守于命宫玉楼召自阳羡亦春梦婆所无如何矣夫山川英华所钟落落几人如长公当日名贤萃集一堂游讲无非勍敌又大可怪也父文公也弟少公也师庐陵也友则孙萃老毕公叔刘贡父原父也门下士则秦黄晁张陈李也词赋则张子野廖明略也书画则米元章王晋卿文与可李公麟也他如殊仲之曲思聪之琴杨道士之洞箫昙秀辩才了元参寥之禅理相与周旋应接不暇而且临川不啻冦讐程氏素多抵牾处此亦极难耳长公嬉笑怒骂以文章搘拄世道揭日月泣鬼神何其竒也嗟乎长公之灵赫赫天上彼舒亶蔡京之徒媒孽不已倘一旦伏寳録宫地下遇奎宿奏事能无旁皇惊惧耶
　　颍濵题辞
　　子由训承名父师事难兄文章之传有繇来矣其间磨光濯色独成一家言清淑焱攸之致松风送响山半流霞正不必如乃父之镵峭兄之雄杰也曹子桓典论所云勾芒司节和风扇物草浅兽肥弓燥手柔子由文境庶几似之年十九出凤翔负竒誉上书太尉丞相文采炳如既而论青苗之弊耻调停之说谠言直气又表表者矣无何筠州之监以兄诗咎之雷州之窜以党人惎之遭时不偶于文章何与乎筑室于许老投颍濵黙坐终日頥养榆年车仆马毙而患不及辙盖老泉知之蚤焉当日称东坡为长公称子由为少公张文潜陈无已辈服膺尤至殆与兄齐驱无分低昻耳嗟乎以党籍毁滦城者政和以前数十载寂寂无人不知诵茯苓一赋是亦馆客之羞也
　　南丰题辞
　　余读子固隆平集有深嗜焉南丰类槀半豹耳学本六经名重元祐谈礼乐掌制书非魁垒杰出之士乎当其时昆体浸淫洛风未起庐陵倡文章之派秦楚大国狎主齐子固以邾莒附庸亦矜雄长宜乎欧曽并称声施后世也文有数百言者有万余言者鹤胫鳬脰又乌从置喙哉为之衡量其间上比刘向下逊韩愈莫与东坡逐鹿直追滦城后尘其防归于尔雅其言中乎尺度后山之一瓣香非无谓也勇于有为吝于改过朝廷以为然而安石亦頫首无辞江汉星斗诗篇毕露矣
　　汉魏晋六朝选文题辞
　　今之作古文者托言八家以自文其空踈大抵就兔园册子播弄家具已耳刘勰所谓意翻空而易竒事征实而难巧也八家中柳州奥古动罹摈落沈酣枕藉率学欧曽究未谙其神理安在恐庐陵南丰复生不代伧夫受过也陆机文赋犹嫌绮语未尽而英思艳采輙目兰成为罪人不已惑乎自茅选一出耳濡目染以故荃薫不馨而海畔多逐臭之夫咸池方奏而墨翟有非之之论良可叹也今摘録离骚一卷两汉一卷魏晋一巻宋齐梁陈隋北魏后周合为一卷梁一卷梁之作者子山孝标元礼三家为一巻余尝谓老瞒练儿父子祠人当时才士之盛今古莫匹至于开府涵泳情性咀嚼英华吐纳珠玉之声卷舒风云之色尤为魁垒挺出者靖先生书淫好学燎麻达旦山栖辨命擅美流光若夫郊居佳句好诗弹丸德柔邀真赏于隠侯犹之中郎愿授书于王粲也余于三家其陈后山之瓣香乎杜甫言别裁僞体而生平著述则熟读昭明一书顔之推于六朝人士槩以轻薄呰诋之皆非笃论世之学者无淆于空踈之说肠蝉腹而歌呜呜亦乌足以听也
　　西山唱和诗题辞
　　乡余官舍人及曹郎时凡七逰西山而三见诸诗篇嵗甲戌重入春明忽忽十余年未一上翠微山脚元规尘污人日以方麴鄣面西向而笑无复取畅山情譬诸故人逺别欲与之冯襟深话觞咏河梁亦乌可得耶西山唱和诗则孚尹秋史命屐褁粮绕霤寻壑之所为作也或退谷茅亭或卧佛松榻先选大石安熏削于其上两诗人提军持着不借穿蹋于白云红叶之间得句则遄奔脱衣风雨挥毫诗成则置酒相贺夫唐人唱和诗长庆外莫善于松陵而迬迬拘于一格茶咏渔具未免巻舌同声是编也长篇短什颷发云行较皮陆为尤胜大约孚尹之诗如初日芙蓉明霞散绮秋史之诗如秋山半逺苍隼横空今之作者罕有匹敌虽然余自量于西山莫续旧逰即再理轻防恐亦才尽无诗甘让两诗人读苗次之碑往复征僻事也
　　古欢堂集巻二十八
　　钦定四库全书
　　古欢堂集卷二十九　　　户部侍郎田雯撰记
