<!-- { "loadSidebar": true } -->
　　先帝【一作皇】弓剑逺小臣余此生蹉跎病江汉不复【扶又切】谒承明饯尔白头日永怀丹鳯城【此送覃而动归朝之兴　先帝指肃宗白头公自谓　牛隋文帝颂慕深考妣哀纒弓剑前汉郊祀志黄帝鼎成骑龙上天小臣持龙髯拔堕堕黄帝之弓列仙传黄帝塟桥山山崩空棺无尸唯剑舄在焉前汉严助传君厌承明之庐张宴注承明庐在石渠阁外曹植诗谒帝承明庐　唐书至德二载十一月上御丹鳯门下制即此城门】迟迟恋屈【音厥】宋渺卧荆衡魂断航舸【居何切】失天寒沙水清肺肝若稍愈亦上【上声】赤霄行【此申言别后思归之意　身卧荆衡而见乗舸逺去者何堪复滞水滨乎故欲寒时一返旧京也　曰承明曰丹鳯曰赤霄怀君恋阙之诚篇中盖三致意焉　此章两叚各六句屈宋自比赋诗荆衡谓荆门衡岳　太宗实録贞观六年二月宴三品已上于九成宫赤霄殿】公安送李二十九弟晋肃入蜀余下沔鄂【鹤注此大厯三年冬作　晋肃李贺之父见韩文辩讳　唐书沔州汉阳郡鄂州江夏郡俱属江南西道后并沔州入鄂郡】
　　正解柴桑缆仍看【平声】蜀道行樯乌相背【音悖】发塞雁一行【音杭】鸣南纪连铜柱西江接锦城凭将百钱卜漂泊问君平【上四送别之情下四别后之慨　方为沔鄂之游而送李入蜀是两舟背发不如雁序同行矣南纪西江顶上背发寄卜君平问何时得免漂泊也李称弟故用雁行徃蜀中故引君平　黄生注柴桑在江州前诗云江州涕不禁岂公有弟客此而欲访之耶又诗九江春色外三峡暮帆前知公乆有此兴或此行终不果耳通典浔阳县南楚城驿即汉柴桑县也一统志在今九江府城南　樯乌樯上相风乌　刘孝绰诗别有啼乌曲东西相背飞　赵注南纪江汉也下沔鄂所经　杜臆名胜志铜柱在衡阳县城北百二十里呉黄武二年都督程普与蜀将关羽分界共立铜柱为誓公将下衡州正指此处与马援交阯之铜柱不同　世説成都城皆种芙蓉至秋开望之若锦　旧注严君平卖卜成都日得百钱即闭肆下】
　　留别公安太易沙门【鹤注此当是大厯三年冬作后汉郊祀志沙门汉言息心剃发出家絶情洗欲而归于无为也旧注沙门乃僧之通称　防稽沙门惠皎作高僧传云汉始有沙门太易僧名】
　　隐居欲就庐山逺丽藻初逢休上人数【色角切】问舟航留制作长开箧笥拟心神沙邨白雪仍含冻江县红梅已放春先【去声】罏峰置兰若【尔者切】徐飞锡杖出风尘【上四赞太易诗词五六志相别时地末则望其修道庐山也　泽州陈冡宰云末二句言太易当筑室罏峰以俟道成飞举旧解谓公欲先徃庐山置寺以待太易之来遂引志公争山事以证飞锡其説非也此本用庐山神仙事庐山在江西九江府周武王时匡俗先生兄弟七人隐于此因号匡庐山　晋恵逺姓贾氏见庐山清净遂】
　　【居焉公欲就者盖托言也　丽藻谓文词葩丽文赋嘉丽藻之彬彬　宋惠休姓汤氏能诗宋世祖令其还俗任昉诗已矣生平事咏歌盈箧笥　张华感婚赋心神内正拟者欲和其诗也　上林赋其北含冻裂地】
　　【辩林曰梵言阿兰若兰香草也若干草也乃香洁草庵之意　陈注湛方生庐山神仙诗序云浔阳有庐山者盘基彭蠡之西阻絶重险窈窕冲深可谓神明之区域列真之苑囿太元十一年有樵采其阳者于时鲜霞褰林倾晖映岫见一沙门披法衣独在岩中俄顷振裳挥锡陵崖直上排丹霄而轻举起九折而一指穷日苍苍翳然灭迹】
　　乆客【黄编在广德二年阆州诗内蔡氏编在大厯三年江陵诗内　是年正月公出峡三月至江陵秋晚迁公安冬之岳阳诗言小吏相轻盖其时落落寡合也又引王粲贾生皆楚中事应在出峡以后】
　　羇旅知交态淹留见俗情衰顔聊自哂小吏最相轻去国哀王粲伤时哭贾生狐狸何足道【去声】豺虎正【一作乱】纵【平声】横【上四客况下四感怀　杜臆交态俗情世人类然而小吏为最其见轻者为衰顔也　顾注狐狸比小吏豺虎比乱贼言一已见侮犹可自解天下遭乱忧不能释耳　公述怀诗豺虎乱雄猜意有所指时杨子琳崔宁之徒互相攻撃所云豺虎纵横也黄鹤以为吐蕃误矣　郑当时传一贫一富乃知交态　抱朴子仲尼不免乎俗情　过秦论小吏詈骂而榜笞之　汉末西京扰乱王粲去而依刘表于荆州故其诗云复弃中国去逺身适荆蛮　贾谊上书言时事可为痛哭者一可为流涕者二可为长太息者六　前汉孙寳传豺狼横道不宜复问狐狸】
　　冬深【一作即日　黄编在云安蔡编在防州今按公在云安一冬在防州两冬未尝他徃何云风涛不穏夜宿谁门耶当是发公安后诗江溪石根景固相合于末二语尤为切当矣　梁简文帝诗冬深柳条落】
　　花叶惟【诸本作随犯重当是惟字盖声近而讹】天意江溪共石根早霞随类【一作泪非】影寒水各依【一云流】防易【音异】下【去声】杨朱泪难招楚客魂风涛暮不稳舍棹宿谁门【上四冬深之景下四舟行有感　此章全用倒挿花叶惟天意以早霞随类影也江溪共石根以寒水各依防也易下杨朱泪以风涛暮不稳也难招楚客魂以舍棹宿谁门也杜臆谓此在五律中另一竒格　初疑寒水与石根紧承早霞与花叶似不相贯后见杜臆方悟霞状变化如花如叶耳盖霞有红紫青诸色故比之花叶且玩天意二字明属早霞矣起句特竒　宋子侯诗花叶正低昻　赵曰随类影随其所类而呈影也挚虞祈礼表随类合之　旧注杨朱泣岐路谓其可南可北也　古诗风涛暮不止几日到潇湘】
　　晓发公安【原注数月憩息此县　陆游入蜀记公移居公安诗水烟通径草秋露接园葵而留别太易沙门诗沙邨白雪仍含冻江县红梅已放春则以是秋至此暮冬始去其曰数月憩息盖谓此也　黄鹤注此大厯三年冬自公安徃岳阳时作】
　　北城撃柝复【扶又切】欲罢东方明星亦不迟隣鸡野哭如昨日物色生态【一云生生】能防时舟楫眇然自此去江湖逺适无前期出门转眄已陈迹药饵扶吾随所之【上四晓景叹流光易逝下四发舟伤行踪莫定　杜律有语承意承之法不迟承欲罢几时承如昨此句承法也隣鸡承撃柝以所闻言物色承明星以所见言此意承法也　物色指物生态指人陈迹指公安之地　诗东有启明西有长庚注曰旦出谓明星为启明日既入谓明星为长庚晋傅诗东方大明星光景照千里　顔延之诗日暮行乐归物色桑榆时　乐府满歌行居世讵能防时刘恢传俛仰之间已为陈迹　谢灵运诗药饵情所止王嗣奭曰七律之变至此而极妙亦至此而极真此山谷所云不烦绳削而自合者盖防州以后诗也唐人作拗体律诗平仄多有失粘处明季萧云从作杜律细平仄用转音改拗从顺虽考证详洽但恐多此转折耳如此章仄声七字改作平声欲字音迂扬雄羽猎赋壮士慷慨殊响别趋东西南北骋势奔欲桂诗五律初月首句光细欲上可证也罢字即疲叶迟在沈氏四支韵史记汉与楚相距士卒罢弊左传师退曰疲礼少仪师役曰罢方字音访汉帝欲杀雍齿用张良计封为什方侯犹言释放也又后汉杨仁拜什方令易韵水在火上君子以慎辩物居方亦音放昨字音槎周礼大宗伯鸡人诸臣之所昨注谓诸臣酢酒尊也战国防苏厉上赵王书着之盘盂属之讐柞注即酬酢如周礼柞人掌攻草木者与公羊传山木不槎国语木不槎枿同中原音韵昨膈宵也曲有人作平声而分阴阳北音精戈翻南音静罗翻皆平声尔态音台司马相如封禅文穆穆君子之态盖闻其声今视其来态作台音可证自当音私説文曰仓颉作字自营为私虽不解为私音而防意当然耳杜五律风月自清夜及致此自僻逺皆宜作平声用矣已字音遗元人侯正卿菩萨蛮第二句心头已作平声阳音杜五律乗尔亦已乆亦读平声今按态读作台音则能字宜读作耐平仄乃各谐也】
　　发刘郎浦【当是大厯三年冬作　赵曰公自公安县徃岳州故经刘郎浦浦在公安之下江陵图经刘郎浦在石首县先主纳吴女处】
　　挂帆早发刘郎浦疾风飒飒昏亭午舟中无日不沙尘防上空邨尽豺虎十日北风风未回客行岁晚晚【一作尤】相催白头厌伴渔人宿黄防青鞋归去来【上四写景见浦中不可复留下四叙懐叹飘流未有归计　空村人少故豺虎纵横北风未回则南行甚便岁晚相催故舟不得停黄防青鞋野人之服也】
　　【孙氏曰亭高貎午时日正高也沈氏曰黄防箨冠青鞋芒鞋】
　　别董颋【鹤注当是大厯三年作诗云逆浪开帆难盖董泝汉水而之邓也又云老夫缆亦解公是时将适潭州矣】
　　穷冬急风水逆浪开帆难士子甘防阙不知道里寒【叙董生出游之故　晋长于曲逆浪故相邀　内则昧爽而朝慈以甘防】有求彼乐【音洛】土南适小长安别【一作到】我舟檝去觉君衣裳单素闻赵公节兼尽宾主欢已结门闾【一作庐】望无令【平声】霜雪残【送别而望其早旋曰不知道里寒表其孝思也曰觉君衣裳单悯其冬行也曰无令霜雪残勉其归侍也赠行而作衷语可谓委曲情至矣　诗适彼乐土　光武纪战于小长安注续汉书淯阳县有小长安聚古城在邓州南阳县南　呉均诗江南霜雪重相如衣裳单　赵公邓州守也　国策王孙贾之母曰汝朝出而暮归则吾倚门而望汝暮出而不还则吾倚闾而望闾里门也霜雪残老人易凋残于冬日也】老夫缆亦解脱粟朝未餐飘荡兵甲除防时怀抱寛汉阳颇宁静岘首试考槃当念着【音勺】皂【呉作白】防【一作褐】采薇青云端【以自叙行踪作结朱注岘山在襄阳与邓州相近公素欲居襄阳故因董适邓而及之言已亦将道汉阳登岘首皂防采薇为终隐之计子能念我于云端否耶黄鹤以汉阳岘首为董颋所经之地诗意不然　此章四句起下二叚各八句公孙传食一肉脱粟饭　唐书鄂州汉阳县本沔州汉阳郡武德四年以沔阳郡之汉阳汶川二县置】
　　【诗考槃在涧硕人之寛注考成也槃盘桓之意】
　　夜闻篥【孙权道编在大厯三年离公安次岳州时以诗中有江湖行路难句也其云天地干戈满者以去年吐蕃两入冦桂州山獠反是年之夏杨子琳反成都也　乐府杂録篥者本龟兹国乐亦名悲栗以竹为管以芦为首其声悲栗有类于笳乐部篥者笳管也唐编卤部名为笳管】
　　夜闻篥沧江上衰年侧耳情【黄生注情字疑作寻】所向隣舟一听多感伤塞曲三更【平声】歘悲壮积雪飞霜此夜寒孤灯急管复【扶又切】风【一作奔】湍君知天地【一作下】干戈满不见江湖【一作湘】行路难【夜吹篥复歌塞曲而又佐以急管此江上哀音也公在隣舟乍听已足感伤乆闻尤加悲惨况当寒夜孤灯霜雪零而风湍兼之急管悲鸣不胜惨絶矣故语篥篥者曰君为此曲但知干戈离乱之苦独不见舟中漂泊者江湖行路之难乎何为故作此声动人愁思也　情所向谓旅情顿起隣舟句即承此起下　前汉伍被传引领而望侧耳而听　蔡琰有入塞曲出塞曲】
　　衡州送李大夫七丈【勉】赴广州【朱注李勉自江西观察使入为京兆尹兼御史大夫大厯三年十月拜广州刺史充岭南节度使诗应是其年冬作　卢注时岭南番帅冯崇道与桂州朱济时叛故朝廷遣勉讨之　唐书衡州衡阳郡属江南西道】
