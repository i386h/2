<!-- { "loadSidebar": true } -->
　　送王君克新任山东按察司副使序 
　　
　　王君克新以祠部郎中拜山东副使之命，四司以例□教言，大宗伯李公曰：「当授[简]於右堂。」他日克新诣右堂，再拜而言曰：「炜也不佞，承乏下僚，惟礼文之司。兹将□宪藩服，□察刺举，载虔天刑，唯公一言，将[奉以]周旋。」[甘泉子曰：「夫心」]，一而已矣。子以为刑礼有二乎？□□□ 舜之命伯夷也，曰：『夙夜惟寅，直哉惟清。』而其命皋陶也，曰：『惟明克允。』是故寅则直，直则清，清则明，寅直清明一也。子以为心有二乎哉？夫寅以本之，直以体之，清以行之，明以照之。知斯四者，以为礼则叙而敦，以之为刑则祥而允，是异职而同道也。是故正於神人，和於上下者，礼之能也；明清单辞，咸协於中者，刑之成也。以礼而理，刑则为义，刑为义杀，为克天德。如徒以刑焉而已矣，则为倚势，为依法，为作好恶，斯惟民之贼也耳矣，而何祥刑之云！且吾子之司是礼也有年矣，幸逢圣明，宪则古典，兆二郊，秩二采，修禘祫，躬农桑，崇典祀，黜淫祠，稽数考度，职惟吾子之专。子独沈潜容与，秉执纲纪，不伐其能而驰其誉，事亦就绪。子之於礼盖优为矣，而独治刑之忧，何哉？是故本之以寅，则事斯敬；体之以直，则动斯公；行之以清，则弊斯绝；照之以明，则讼斯息。子之於刑也，推是以往，作天德、配元命可也，而何忧乎宪狱？何畏乎幽枉哉？」言未既，克新矍然曰：「炜闻命矣，炜闻命矣。敢不拜嘉，以为官箴。」 
　　
　　送地曹杨君奉诏侍养归琼台序 
　　
　　杨子虞亮始从甘泉子游，学圣贤之道，曰：「道乎安在？」甘泉子曰：「道乎在忠，道乎在孝。」曰：「曷谓孝？曷谓忠？」曰：「中心则忠，因心则孝。是故忠孝之致，本诸心也。本诸心也者，心学也，道之原也。故因心之忠，致其忠孝，而圣学之要尽之矣。故致忠以事君，事君以事天，所以尊尊也；致孝以事亲，事亲以事地也，以亲亲也。尊尊亲亲，而后臣子之道、生人之理可尽。以此格於天地，通於神人，圣学之至也。」杨子曰：「然则恺也将何学矣？吾其学孝乎？吾有惩焉。自吾举进士，试令於苍梧，禄未及养，而吾考某府君不幸而奄弃焉，痛憾莫之及已。今独可遗吾母以复仕乎？吾其归养以全吾孝矣。」甘泉子曰：「吾子过矣。吾子教成於君，策名於君，冒君之荣，未及陈力以图报焉，而一惟私之顾，可谓忠乎？事君不忠，可谓孝乎？」杨子勉而复尹兴化。兴化，岩邑也，其民狡而厉，杨子则锄治之尽法。法行而豪奸敛迹，治有贤声。起而为地官郎，未阅月，曰：「吾报君之志少酬矣。吾可遗吾母以久仕乎？」乃积思而泣，泣尽而血，血尽而濒危，上疏归养。卿佐闻者咸怵惕焉。甘泉子曰：「孝哉！杨氏之子，其可与入尧、舜之道矣，此其时矣。世有沈迷仕途而忘其亲者，何也？夫母老而病，病而废明，侍下乏人，待子为命。而或一惟官爵之縻，而谓孝乎？事亲不孝，曷以移忠乎？是故杨子昔也之仕，效忠以全孝之道也；今也之归，全孝以为忠之本也。记曰：『求忠臣者必於孝子之门。』吾子勉焉！吾子勉焉！是心也，扩而充之，可以动天地、感神人矣。德之盛也，斯其至矣。」於是赵中军、张进士诸乡大夫士相与荣杨子之归，将致其忠孝之心以往，圣学之进，进未涯也。请序而赠之，以为他日显亲成君之左券云。 
　　
　　送福建提学宪副潘君赴任序 
　　
　　惟九年六月，圣明励精，欲新教化，铨选文行之士为江西提学副使，以精膳郎中潘君潢荐叔任之，寻改福建。於是四司之属咸造於堂曰：「属凡出补者，堂尊率有教言。矧兹惟学惟教之宗，惟不靳教言，幸俯赐之，俾不忝於属。」中堂叙公先生以目於右泉叟，曰：「次当在公。」泉叟曰：「夫斯学斯教，吾尝试之矣。矧兹潘君之贤，其可以无言，言可不以其衷乎！夫提学之职，董诸郡州县之学之官之教而已焉矣。教之者，将以养其才以致之用而已焉。且夫养才者之与养木者有异乎？」曰：「无以异也。」「用人者之与用木者有异乎？」曰：「无以异也。」「今夫场师之养木也，梧槚楩柟，木之美者也，由拱把养至合抱，将以为栋梁榱桷器械之用也，是故所养必所用，所用必所养。故先王之於士也，立六德、六行、六艺之制以教之，为乡举里选俊士造士之法以用之，故养之用之者一也。今之教者必举业，文字程序矩度而已乎？今之举者必糊名易书，字校而句量之而已乎？养非所养，是爱人不如爱木也。」曰：「然则居斯世也，行斯法也，不失今之制而可寓古之道，则有之乎？」曰：「有三场之文，惟有彝式，载在玺书，检身之训，惟有彝[宪]，具在玺书。然而离而二之者则非也。夫惟二业合，则教斯在而用斯在。是故教之者，不外乎文字程序之中，而六德、六行之蕴已寓矣。用之者不外乎糊易，校量之中，而选举俊造之法已寓矣。」曰：「何居？」曰：「传有之，笃[其实]而艺者书之。故艺书之而实寓焉，而况实艺并修者乎！是故观者可以因艺而知实矣。昔者先王之治也，是以有德行道艺之教焉，二业合一之谓也。二业一，则三物之教，选举之法兼尽之矣。」曰：「夫二业合，则兼古今养用之法，是则然矣。然则二业乌乎一？」泉叟曰：「游艺而心存，执事而敬在，广大高明之体恒昭昭於诵读临文之时，斯二业一矣。二业一则无事矣。故曰：「德成而上，艺成而下。成而上者谓之德，成而下者谓之艺。是故德艺一[贯也]，上下一本也，心事一致也，体用一原也。是之谓[至教]□□□[至]养以达於至用，由是而成於事业[焉，则王道行而天下]化淳矣。是谓至治。潘君其不以吾[言为迂]乎！尚往试之。 
　　
　　文华盛纪后序 
　　
　　[维]皇建极，越厥九年，庶政聿新，诸礼咸秩。既乃厘□□□，正宗[祧]，兴内教，严外攘，雍雍肃肃。圣德谦虚，圣罔自圣，乃益修文华殿讲学之典，肇奠五帝、三王、周公、孔子神位而祠告焉，俾时有拜瞻，而兴仰止景行之思。有若五帝、三王、周公、孔子俨然临乎在上，质乎在傍，而与之对越下上，雍容於一堂之中，而亲炙之者。夫然后人人益信古今之一道，而不外乎此心也。此心即伏羲、神农、黄帝、尧、舜、禹、汤、文、武、周公、孔子之心也，即天地万物之心也。於时礼部尚书臣寔与辅臣讲官同在瞻拜之列，亲承圣天子之休命而对扬之，退而纪诸书，以传盛事。谓臣某忝在僚末，宜序其后。臣拜观之余，乃稽首顿首而叹曰：猗乎盛哉！元首其明哉！股肱其良哉！是纪也，有尊师之道焉，有纳诲之道焉，有启沃之道焉，有风化之道焉。於御制祭告之文也，於九臣拜瞻之谕也，见圣明尊师之道矣。於诏诸臣各为讲章，而期以交修之诚也，则仰见圣明纳诲之道矣。於撰进讲章之编也，则见启沃之道矣。於内教之诗，则见风化之道矣。是故由能自得师之心推之，其必僾乎若有闻乎执中精一之授受，建极一贯之遗音矣。由纳诲辅德之心推之。其必宛乎若闻乎赞□戒敕之谆切，|_盐梅之交修，而罔予弃者乎！由启沃之心而充之，则若有闻乎其都喻吁咈之声、责难之恭、陈善闭邪之敬矣乎！由内教诗章而观之，则想见王风之雅，若有闻[乎二]南正家之音，王化之始，一唱三叹而有余韵矣乎！斯时也，沨沨乎如天之斯运也，如地之斯承也，如阴阳上下之交通，万物欢欣而无不遂也。夫道在恒久而已耳，故曰：久於其道而天下化成。道也者，此心之诚与□帝、王、周、孔，天地万物一者也。故至诚无息，不息则久，久则征，征则悠远，悠远则博厚，博厚则高明。博厚所以载物也，高明所以覆物也，悠久所以成物也。博厚配地，高明配天，悠久无疆。如此者，不见而章，不动而变，无为而成。至诚之积也，圣学之极功也。臣敢以为今日上下咸有一德之祝，以成亿万年无疆之休。臣少读帝、王、周、孔之书，每恨不生於其时，际遇其盛，闻其道而身亲见治化之隆。今幸逢明良交会，而观斯盛纪，见斯盛事，又幸俾获载名於其间，有与荣焉。故不揣而谨序於简末云。 
　　
　　泉翁大全卷之二十二 
　　
　　门人江都沈珠等校刊 
　　
　　文集 
　　
　　序 
　　
　　送广西提学佥宪张君惟乔之任序 
　　
　　嘉靖辛卯三月，主客郎中张君岳惟乔承简命广西佥事，爰督学校，四司以例请赠言，其序在予。张君进而问曰：「夫督学职教也，以今视古，如彼其久也；以广右视中朝，如彼其远也。未闻有行古之教而被之远者，岂古今远近，其教固不可同哉！」予曰：「盍求诸道乎？」问：「道之同否？」曰：「盍求诸性乎？」问：「性之同否？」曰：「盍求诸天乎？夫教原於道，道原於性，性原於天，天同则性同，性同则道同，道同则教同。是故天无二性，道无二教。」曰：「然则古人之道所以合於教者，何居？所谓德行道艺者，宜若可行乎哉？」曰：「可。记曰：『笃其实而艺者书之。』易曰：『多识前言往行以畜其德。』周子曰：『圣人之训，入乎耳，感乎心，蕴之为德行，发之为事业。』是故德行道艺之致一矣。主司观其道艺之词，而其德行可知矣。是故德行道艺之教施，而乡举里选之法寓矣。乡举里选之法寓，而一道德同风俗之治致矣。何古今远近之间哉！不然，於当时之制，而寓先王之意者，二业合一是也。莫之御而不为，非无其时也，无其心也。以予观於子则有是心矣。若夫润泽力行之，则在子之身矣。子尝不就科道之选，其为行人，谏武庙南巡，杖谪南监学正也，复行人，转司副也。升南武选，员外祠祭正郎，为?职也，所在有声，直气侃侃，扩而充之，模范在我矣。以古人之心，行古人之教，何往不济哉！ 
　　
　　送大光禄(洗)[冼]罗江先生之南都序 
　　
