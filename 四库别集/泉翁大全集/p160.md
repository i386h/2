<!-- { "loadSidebar": true } -->
　　　　禅剎云封 
　　
　　古剎云长封，绝顶出云外；君欲看白云，更上九层剎。 
　　
　　　　书窗雪霁 
　　
　　书窗映雪时，书声已闻世；留眼看光风，窗前雪初霁。 
　　
　　新岁六日凌江驿新晴即事四绝句 
　　
　　六日凌江馆，新晴江水深；居人因暖出，不为听拏音。 
　　
　　新日暄幽坞，断崖过乱霞；霞消有烟火，树里有人家。 
　　
　　溪叟坐暄背，溪童出采芳；轻风舞莺燕，平野鸣牛羊。 
　　
　　驿附十家村，虽贫尚可存；隔林闻吏语，贷廪落人门。 
　　
　　北峨驿道中口占四首 
　　
　　南风不满旗，新晴日初暖；草木生光辉，得意流莺啭。 
　　
　　南极行尽头，南望尚决漭；不游八极外，焉识天地广。 
　　
　　风软旌旗定，山空玉节明；如闻重译语，圣德比周成。 
　　
　　何处北峨驿，门前江可怜；若教居孔老，川上意依然。 
　　
　　不博驿二首 
　　
　　绝岛生修篁，无风自相拂；有果不知名，碧枝映丹实。 
　　
　　千军金鼓震，十里羽仪趋；是我曾无事，春风鸟调雏。 
　　
　　为石泉赠?友 
　　
　　道旧西樵馆，山尊亦偶同；独邻归草草，不得看诸峰。 
　　
　　托吴提舶致书应吉士元忠 
　　
　　七十峰头月，青天一尺书；不逢贤舶使，那得到仙居。 
　　
　　再寄吴提舶 
　　
　　偶逢吴舶使，问讯是天台；鴈荡他年约，从吾跨鹤来。 
　　
　　自甘泉归西樵夜舟风月甚佳 
　　
　　八日夜潮落，扁舟来自东；天与还山意，为借满帆风。 
　　
　　在山月色好，出山月色微；山月今多少，还载满船归。 
　　
　　寄题眠云 
　　
　　西樵亦西华，同睡不同情；他时传睡法，不是五龙精。 
　　
　　题陈继宗所赠万竹尹先生画 
　　
　　可堪开画幅，秋思满江湄；惟有随阳鴈，年年朝北飞。 
　　
　　送周生卫还阳羡卫为医士不中欲弃其业归於儒云 
　　
　　救身岐黄乡，阳羡山中去；因君问里人，归来拜周处。 
　　
　　大同春吟己丑作四首 
　　
　　我道本大同，从人自分别；举首问太虚，太虚亦何说。 
　　
　　宇宙同胞里，身居太一家；清平有麟凤，狡狯起猱蛇。 
　　
　　譊譊夸毗子，东家复西家；寻常家计事，岂足向人夸。 
　　
　　大道玄同是，群分自作家；春诗拈未出，春信已开花。 
　　
　　题周克道藏修所二首名孚先 
　　
　　　　静趣坡书馆 
　　
　　无情未发前，可欲已发后；借问静趣时，此趣更谁受？ 
　　
　　　　桃溪精舍 
　　
　　桃花映溪水，溪水亦何情？精舍有高人，端默观化生。 
　　
　　送江西周节推佐调重庆 
　　
　　周君骯脏姿，方正不合俗；不信行路难，仍上瞿塘曲。 
　　
　　赠屠文厚侍御清戎南广名应坤 
　　
　　霜旌一夜发，五岭已全摇；余事清戎外，秋风待举鵰。 
　　
　　寄镇江钱医士 
　　
　　闻说钱方士，回生一匕中；众生犹痿痹，吾药媿全功。 
　　
　　娄江书舍为华生庆玄题 
　　
　　四海观会同，三山亦既入；江馆读书心，二业可能一。 
　　
　　旧作送戴君赴京公事毕还家今主客铣之父也。 
　　
　　观国归来日，华胥梦已空；此中难著句，把酒送飞鸿。 
　　
　　寄题讷庵为黄州程子健乃父也。 
　　
　　天下方多巧，讷庵元不知；庵中人默坐，兀兀到黄羲。 
　　
　　　 
　　
　　送曾秋官梧之南畿审刑 
　　
　　秋杀与春生，天德普万物；子会好生心，大回造化笔。 
　　
　　张伯怀舍人素扇面 
　　
　　阖辟如变化，用舍如随时；把柄一入手，炎凉夺天机。 
　　
　　送胡主客松之北 
　　
　　北风何凌厉？送子渡江汀；江花与江涨，尽是别离情。 
　　
　　甲午元宵，予奉会於池亭。承诸公乘雪见过，分得五言绝句体四首，因以奉谢。 
　　
　　寂寞幽人宅，低回长者车；坐令门巷迥，情以主宾摅。 
　　
　　柳眼青迎客，禽心乐傍人；鹤须为起舞，童侍亦相亲。 
　　
　　主办逡巡酒，天开顷刻花时雨雪；雪光瑶海月，灯映赤城霞。 
　　
　　酒令军经略，诗旗愚树降；门前风雪大，更为尽余缸。 
　　
　　偶书与诏使陜右白上舍 
　　
　　浩荡天游志，名山欲尽探；心将钟阜月，随子到终南。 
　　
　　偶书赠邬青州之任名绅，南京主客司升。甲午六月日 
　　
　　翩翩贤刺史，问俗古青州；我若登东岳，传声海岱楼。 
　　
　　李医诗有序 
　　
　　　　　陜右李医名东，妙於医，能以其利利人，而不利人之利。吾以其是心足以医国矣，作短诗赠，医国者盍取焉？ 
　　
　　人爱李生药，我爱李生心；谁廓此心用，为世起呻吟。 
　　
　　赠沉汝渊北上春试 
　　
　　汝渊自如渊，渊深有真龙；一旦乘云去，弘施泽物功。 
　　
　　赠柴允中归江山 
　　
　　允中不允中，中在虚无里；无在无无在，自见天之理。 
　　
　　赠胡生登第 
　　
　　胡子青云器，意气激青云；手执万言策，行於万乘君。 
　　
　　题扇面书寄陈云山中丞 
　　
　　两舟系彼岸，共说波涛话；我若归去来，江山胜如画。 
　　
　　代简寄对山状元海 
　　
　　太白归眠日，云山以为徒；可怜迁史笔，不为世芟芜。 
　　
　　代简寄王渼陂 
　　
　　渼陂名胜在，不欠杜陵诗；云山想眉宇，可似玉堂时？ 
　　
　　走笔赠李道行司训还扬州 
　　
　　李生步江来，惓惓问心学；心学在自心，自求岂云邈？ 
　　
　　走笔赠李司训世用父母双寿 
　　
　　尝闻岷峨下，往往多长年；把赠李氏子，归以寿双亲。 
　　
　　走笔寄题守愚高乡宾太学生相父也。 
　　
　　偶逢守愚翁，因知古愚直；直者天之德，大智藏诸默。 
　　
　　改名至喜泉有序 
　　
　　　　　大茅峰下有泉焉，人至其间，则泉眼喷起如琼花，拍手振动则愈涌出，如有感应然，故旧名喜客泉。予爱其泉之异，而恶其名之不雅，门人周玮曰：「请先生易之。」遂更名曰「至喜」。噫！泉既有喜，亦必有怒，若清者至则喜，浊者至则怒，是得喜怒之正矣。既为大书，前黄门李九皋立石泉上，乃纪之以诗，俾至者有警焉。 
　　
　　何名至喜泉？泉翁至则喜；后有清似泉，许尔来共此。 
　　
　　十六日宿句容土桥南庵庵甚陋小示周生 
　　
　　蜗室亦自安，华堂亦自安；同来寄四大，睡醒在南庵。 
　　
　　闻鴈二绝 
　　
　　嗈嗈北塞鴈，肃肃向南□；阳气日南矣，尔知人未知。 
　　
　　年年阳气复，是尔北归期；王孙春草绿，尔归归不归？ 
　　
　　休宁汪节夫尚和以三帕来寿云致三祝之意答之 
　　
　　节夫致三寿，一寿三千年；我寿无穷极，与天同后先。 
　　
　　问庵佥宪马君宗孔求题圃中楼亭及八景，共十绝。丁酉十一月十日 
　　
　　天德本自崇，为人自旦之；倚楼会先后，便是死生机。 
　　
　　　　　右崇德楼 
　　
　　亭子悠然好，况当崇德前？悠然真境得，何必见南山。 
　　
　　　　　右悠然亭 
　　
　　东山云起时，捧日共熙熙；照见子房心，微尔汉皆非。 
　　
　　　　　右房云捧拋 
　　
　　楚王久泯灭，楚山月长来；月曾照楚王，楚王安在哉？ 
　　
　　　　　右楚月生明 
　　
　　南山凤鸟地，何时更来仪？凤去独留山，山光楼得之。 
　　
　　　　　右南山献瑞 
　　
　　宝瓶应北斗，北斗不酌酒；若酌入瓶中，可以献万寿。 
　　
　　　　　右北斗调元 
　　
　　黄彭骨已蜕，何年遗两山？我寿年龄外，后地与先天。 
　　
　　　　　右黄彭对峙 
　　
　　河泗争流处，水流心不流；自流他自止，吾与止流休。 
　　
　　　　　右河泗环流 
　　
　　楼上望桑梓，依然见旧居；广居君认得，何处是吾庐？ 
　　
　　　　　右桑梓晴辉 
　　
　　亲在松楸下，松楸暮霭中；望亲存著外，松霭化为空。 
　　
　　　　　右松楸暮霭 
　　
　　偶题杨生大中君极采芳卷丁酉十一月 
　　
　　采芳复采芳，采之何太勤？芳馨塞天地，吾自美灵根。 
　　
　　寄题山泉吴兵部号也名道南 
　　
　　何以爱山泉？山泉静且清；安得挽之去？尽洗世间肓。 
　　
　　期邹谦之不至，走笔寄之 
　　
　　我来我有期，我期天不知；寄语东郭子，可悟天人机。 
　　
　　送夏官孙君文宿参藩四川诗 
　　
　　直气叫阊阖，同听喜起歌；心将薇省月，送子到岷峨。 
　　
　　题曾春官惟馨藏予小影 
　　
　　无言是吾真，君若请益起；默识如愚外，曾子可与此。 
　　
　　觉山五景为洪侍御峻之垣作 
　　
　　高士昔乘鹿，还同鹿性驯；遗田千载下，今属姓洪人。 
　　
　　　　　右洪鹿田 
　　
　　主龙何处是？烟火两三椽；静坐知龙德，他时或跃渊。 
　　
　　　　　右主龙山 
　　
　　源泉官谷里，泉亦未忘官；泽物司云雨，西风卷却乾。 
　　
　　　　　右官谷泉 
　　
　　天井无人汲，汲之愁太勤；忘助中间看，天人此处分。 
　　
　　　　　右天井峰 
　　
　　潭中何所有？白石映黄芝；坐来潭底影，照见本来谁。 
　　
　　　　　右黄芝潭 
　　
　　题碧潭为丹山馆人朱挥使 
　　
　　碧潭如碧天，天与碧相连；欲普乌龙泽，须借雷霆鞭碧潭即乌龙潭也。 
　　
　　题马雪坡卷马柳父 
　　
　　信步北城坡，忘却坡上雪；不知孟浩然，寻梅有何说？ 
　　
　　送江君一桂之广右太平守 
　　
　　使君刺太平，问讯太平治；太平本无象，人心平即是。 
　　
　　赠李一夔分教海丰己亥闰七月 
　　
　　境土移毡近，罗浮就眼新；秪应徐节孝，扶持百年亲。 
　　
　　送古田尹何君世纶 
　　
　　邂逅郎星使，知是古田侯；今我长怀古，因君问井丘。 
　　
　　泉翁大全文集卷之四十七 
　　
　　文集 
　　
　　门人新兴潘洋校刊 
　　
　　五言律诗 
　　
