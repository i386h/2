<!-- { "loadSidebar": true } -->
    臣往者长安、景龙之岁，以左拾遗起居郎兼修国史。时有武三思、张易之、昌宗、纪处讷、宗楚客、韦温等，相次监领其职，三思等立性邪佞，不修宪章，苟饰虚词，殊非直笔。臣愚以为国史之作，在乎善恶必书，遂潜心积思，别撰《唐书》九十八卷，《唐春秋》三十卷，用藏於私室，虽绵历二十馀年，尚刊削未就。但微臣私门凶衅，顷岁以丁忧去官，自此便停知史事。窃惟帝载王言，所书至重，傥有废绝，实深忧惧。於是弥纶旧纪，重加删辑，虽文则不工，而事皆从实，断自隋大业十三年，迄乎开元十四年春三月，即皇家一代之典，尽在於斯矣。既撰将成此书於私家，不敢不奏，又卷轴稍广，缮写甚难，特望给臣楷书手三数人，并纸墨等，至绝笔之日，当送上史馆。
    ○上中宗皇帝疏
    今闻道路云云，皆言贼臣等窃议，以安国相王连谋於重俊，共加罗织。将欲於法。臣既忝职谏曹，安敢不奏？臣闻庶物不可以自生，阴阳以之亭育；大宝不可以独守，子弟成其藩翰。昔武王圣主也，成王贤嗣也，然封建鲁卫，以扶社稷，所以黾鼎相传，七百馀载。始皇绝昭襄之业，承战争之弊，忽先王之典制，比宗亲於黔首，孤立无辅，二代而亡。及诸吕用权，将倾刘氏，朱虚为其心腹，绛侯作其爪牙，刘氏复安，岂非宗子之力欤？国之安危，在于藩屏，故设官分职，先亲後疏。《诗》云：“宗子维城。”《书》云“九族既睦”。自文明之後，皇运中衰，国之祚裔，不绝如线。洎陛下龙兴，恩被骨肉，搜谪窜於炎障，复衣冠于庭阙，万国欢心，孰不庆幸？且安国相王实陛下之同气，六合至广，亲莫加焉，但贼臣等日夜同谋，必欲於极法，此则祸乱之渐，不可不察。夫相王之仁孝，幽明共知，顷遭荼苦，哀毁过制，以陛下为性命，亦陛下之手足。大孝於父母，而恶於兄弟者，未之有也。若信任邪佞，委之於法，必伤陛下之恩，失天下之望，所谓芟刈股肱，独任胸臆，方涉江汉，弃其舟楫，可为寒心，可为恸哭。自昔翦伐枝，委权异族者，未有不丧其宗社也。何以明之？秦任赵高，卒致倾败；汉委王莽，遂成篡逆。晋家以自相鱼肉，寰瀛鼎沸；隋皇以猜忌子弟，海县尘飞：验之覆车，安可重迹？是以任之以权，虽疏必重；夺之以势，虽亲必轻。臣又闻之：根朽则木枯源涸则流竭，子弟者国之根源，岂可使其朽竭哉？先王所以广封树，存亲亲，使谋孙翼子，柯叶硕茂。况皇家枝，零落无几，方之先朝，十不存一。自陛下登极，于今四纪，一子以弄兵被诛，一子以愆失远任，惟此一弟，朝夕左右，斗粟尺布之刺，可不慎焉！《苍蝇》之诗，诚可畏也。昔者谤书盈箧，难明於主君；谗言三至，见疑於慈母。伏愿陛下降明制，晓群邪，使忠臣孝子，知友于之爱；奸佞庸回，执谗慝之口。下全棠棣之美，上慰罔极之心，德教加於兆人，风化流於千载，则群生幸甚。臣本布衣，匪求官达，圣明过听，拔齿诤臣，不胜受恩之甚，谨昧死谠言。轻渎天威，伏增战汗。
    ○上元宗皇帝纳谏疏
    自古人臣，不谏则国危，谏则身危，臣愚食陛下禄，不敢避身危之祸。比见上封事者，言有可采，但赐束帛而已，未尝蒙召见，被拔擢；其忤旨，则朝堂决杖，传送本州，或死於流贬：由是臣下不敢进谏。古者设诽谤木，欲闻已过，今封事谤木比也。使所言是，有益於国；使所言非，无累於朝：陛下何遽加斥逐，以杜塞直言？道路流传，相视怪愕。夫汉高帝赦周昌桀纣之对，晋武帝受刘毅桓灵之讥，况陛下豁达大度，不能容此狂直耶？夫人主居尊极之位，颛生杀之权，其为威严峻矣，开情抱，纳谏诤，下犹惧不敢尽，奈何以为罪？且上有所失，下必知之，故郑人欲毁乡校，而子产不听也。陛下初即位，犹有褚无量、张廷、韩思复、辛替否、柳泽、袁楚客数上疏争时政得失。自顷上封事，往往得罪，谏者顿少，是鹊巢覆而凤不至，理之然也。臣诚恐天下骨鲠士，以谠言为戒，挠直就曲，斫方为元刂，偷合苟容，不复能尽节忘身，纳君於道矣。
    夫帝王之德，莫盛於纳谏，故曰：“木从绳则正，后从谏则圣。”又曰：“朝有讽谏，犹发之有梳。猛虎在山林，藜藿为之不采。”忠谏之有益如此。自古上圣之君，恐不闻已过，故尧设谏鼓，禹拜昌言；不肖之主，自谓圣智，拒谏害忠，桀杀关龙逄而灭於汤，纣杀王子比而灭於周：此其验也。夫与理同道罔不兴，与乱同道罔不亡。人将疾，必先不甘鱼肉之味；国将亡，必先不甘忠谏之说。呜呼！惟陛下深鉴於兹哉。隋炀帝竭自负，以为尧舜莫已若，而讳亡憎谏，曰：“有谏我者，当时不杀，後必杀之。”大臣苏威欲开一言不敢发，因五月五日献《古文尚书》，帝以为讪已，即除名。萧谏无伐辽，出为河池郡守。董纯谏无幸江都，就狱赐死。自是蹇谔之士，去而不顾，外虽有变，朝臣钳口，帝不知也，身死人手，子孙剿绝，为天下笑。太宗皇帝好悦至言，时有魏徵、王、虞世、南李大、亮岑、文本、刘洎、马周、褚遂良、杜正伦、高季辅，咸以切谏，引居要职，尝谓宰相曰：“自知者为难。如文人巧工，自谓已长，若使达者大匠，诋诃商略，则芜辞拙迹见矣。天下万机一人听断，虽甚忧劳，不能尽善，今魏徵随事谏正，多中朕失，如明鉴照形，美恶毕见。”当是时，有上书益於政者，皆黏寝殿之壁，坐望卧观，虽狂瞽逆意，终不以为忤，故外事必闻，刑戮几措，礼义大行。陛下何不遵此道，与圣祖继美乎？夫以一人之意，综万方之政，明有所不烛，智有所不周，上心未谕於下，下情未达於上。伏惟以虚受人，博览兼听，使深者不隐，远者不塞，所谓辟四门、明四目也。其能直言正谏，不避死亡之诛者，特加宠荣，待以不次，则失之东隅，冀得之桑榆矣。
    ○大风陈得失疏
    自春以来，亢阳不雨，六月戊午，大风拔树，坏居人庐舍。传曰：“欲德不用，厥灾旱。上下蔽隔，庶位逾节，阴侵於阳，则旱灾应。”又曰：“政悖德隐，厥风发屋坏木。”阴类大臣之象，恐陛下左右，有奸臣擅权，怀谋上之心。臣闻百王之失，皆由权移於下，故曰人主与人权，犹倒持太阿，授之以柄。夫天降灾异，欲人主感悟，札活察天变，杜绝其萌。且陛下承天后和帝之乱，府库未充，冗员尚繁，户口流散，法出多门，赇谒大行，趋竞弥广：此弊未革，实陛下庶政之阙也。臣不胜，愿斥屏群小，不为慢游，出不御之女，减不急之马，明选举，慎刑罚，杜侥幸，存至公，虽有旱风之变，不足累圣德矣。
    ○谏东封不宜射猎疏
    陛下爰自雒邑，将告禅岱宗，行经数州，屡以畋猎为事，伏恐外荒之攸渐成，非致理之所致。况陈封告成，礼容甚大，伏愿罢此游畋之事，克备文物之仪。又贞观时，太宗文皇帝凡有巡幸，则博选识达古今之士，以在左右，每至前代兴亡之地，皆问其所繇，用为鉴诫。伏愿陛下遵而行之，则与夫骋奔马於涧，要狡兽於丛林，不慎垂堂之危，不思驭朽之变，安可同年而较其优劣？
    ○贞观政要序
    有唐良相，曰侍中安阳公、中书令河东公，以时逢圣明，位居宰辅，寅亮帝道，弼谐王政。恐一物之乖所，虑四维之不张，每克已励精，缅怀故实，未尝有乏。太宗时政化，良足可观，振古而来，未之有也。至於垂代立教之美，典谟谏奏之词，可以宏阐大猷，增崇至道者，爰命不才，备加甄录，体制大略，咸发成规。於是缀集所闻，参详旧史，撮其指要，举其宏纲，词兼质文，义在惩劝，人伦之纪备矣，军国之政存焉。凡一帙一十卷，合四十篇，名曰《贞观政要》。庶乎有国有家，克遵前轨，择善而从，则可久之业益彰矣，可大之功尤著矣，岂必祖述尧舜，宪章文武而已哉？其篇目次第，列之於左。
    ☆杨
    字瑶光，华州华阴人。开元中历迁国子祭酒，再迁大理卿，拜左散骑常侍。卒年六十八，赠户部尚书，谥曰贞。
    ○请定帖经奏
    今之举明经者，主司不详其述作之意，每至帖试，必取年头月尾，孤经绝句。自今已後，考试者尽帖平文，以存大典。今之明经，习《左氏》者十无一二，恐《左氏》之学废。又《周礼》、《仪礼》、《公羊》、《梁》，亦请量加优奖。
    ○谏限约明经进士疏
    太学者，教人务礼乐、敦诗书也。古制：卿大夫子弟，及诸侯岁贡小学业之异者咸造焉。故曰：十五入太学，学先圣礼乐。而明廷君臣之礼，班以品类，分以师长，三德以训之，四教以睦之：人既知劝，且务通经，学成业著，然後爵命加焉。以之效职，则知礼节；以之莅人，使识廉让：则或朴之咏兴也。伏闻承前之例，监司每年应举者，尝有千数，简试取其尤精，上者不过二三百人。省司重试，但经明行修，即与擢第，不限其数。自数年以来，省司定限，天下明经、进士及第，每年不过百人，两监惟得一二十人，若常以此数而取，臣恐三千学徒，虚废官廪，两监博士，滥縻天禄。臣窃见流外入仕，诸色出身，每岁尚二千馀人，方於明经、进士，多十馀倍，则是服勤道业之士，不及胥吏浮虚之徒，以其效官，岂识於先王之礼义？国家大启庠序，广置教道，厚之以政始，训之以士先，岂徒然哉？将有以也。陛下设学校，务以劝进之；有司为限约，务以黜退之：臣之微诚，实所未晓。臣伏见承前以来，制举遁迹邱园孝弟力田者，或试时务策一道，或通一经，粗明文义，即放出身，亦有与官者，此国家恐其遗才。至於明经、进士，服道日久，请益无倦，经策既广，文辞极难，监司课试，十已退其八九，考功及第，十又不收其一二。若长以为限，恐儒风渐坠，小道将兴。若以出身人多，应须诸色都减，岂在独抑明经、进士也？
    ☆柳涣
    涣，蒲州解人。河北道推勾租庸使兼复囚使判官卫州司功参军，开元初为中书舍人。
    ○请还葬伯祖表
    臣堂伯祖，去显庆三年，与褚遂良等五家同被谴戮，虽蒙遗制荡雪，而子孙亡没并尽，唯有曾孙无忝，见贯龚州，蒙雪多年，犹同远窜。陛下自临宇县，优政必被，鸿恩及於泉壤，大造加於亡绝。先天已後，频降丝纶，曾任宰相之家，并许收其沦滞。况臣伯祖往叨执政，无犯受诛，藁窆尚隔故乡，後嗣遂编蛮服，臣不申号诉，义所难安。伏乞许臣伯祖还葬乡里，其曾孙无忝放归本贯。
    ○赵郡氵交河石桥铭
