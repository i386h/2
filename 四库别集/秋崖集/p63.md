<!-- { "loadSidebar": true } -->
　　秋崖人饭牛而耕雪緍鱼而煮烟以此与山相周旋者亦有年矣尔廼攀萝而上陟云之巅则有若苍虬龙之矗吾后青玉案之界吾前峙焉者环而不玦流焉者弓而不弦秋崖人顾而笑曰噫嘻天其以吾蜕鹤骨之寒而僊乎抑亦知吾隘蜗殻之凡而遄乎不然将遂冺没其胸中之耿耿者而使无传乎我之劳于生也乆矣虽阅宇宙于一瞬吾犹厌其赘又奚以徘徊乎人间之世淟涊于区中之縁廼营斯丘自成一川所谓如蚕作茧自裹自纒者也而吾于是桑既逺以百劙箔已簇而三眠矣既事之夕山月正圎顾见吾影风防翩翩举杯而属之曰闻子行且有日敢问身后之勲鼎孰愈目前之酒船且生而神竒我则与彼异矣死而臭腐彼不与我同乎是区区者而为羣狙之喜怒不亦鄙而可怜彼爵有穹于柱石冢有大于祁连今皆荒烟灭没野草芊绵则桓司马之石与刘伯伦之锸均之为雍门之一笑也吾焉知其孰贤盖自神农始方不能以无疾老独夀不能以无死子奈何其迁延昔子之蚕也物也其股跃不如春虫翼鸣不如秋蝉造物之所以予之者则然也今予之茧也化矣安知不经纬而有用于世黼黻而为章于天人之精灵徃来变化于大块而无穷者是不可得而致诘也行矣勉旃影未及对月沉于渊起而视之不见其处惟吾在焉
　　耕舍记
　　耕舍秋崖人学稼之所茇也一之日葺茨二之日暨涂三之日入此舍居舍中续断薪为床以牛衣借夫湏袯襫挂壁左右耰锄耒耜与凡耕之具皆在其朝夕相劳苦不过芸夫荛子而常所谈道者惟播种耕耨鎌获之事意自得甚而客或陋之曰始吾见子于南横巻案上摇膝长吟如春禽防蚤夜不自休予曰是子也成科第如摘颔髭勤于业矣既又见子于西湖葛屦布裘且行且歌视世间木居士真若不介介者予曰是子也成岂直为今场屋士进于学矣廼今其识字田夫耶秋崖人笑曰嘻古者无不耕之士而今世有不耕之农子不骇农之不耕而鄙士之耕子过矣夫士而在畆之中吾意古不独一伊尹读豳七月见其人劝相穑事气象郁然如嬉春台如饮醇酎非真谓士者不能尔其歳时推择兴于甿者不少南山有台北山有莱此岂与少室山人等伍要亦幡然于畆如伊尹者顾其事业不至于尧舜君臣耳故古之士起田莱而岩廊释锄耒而簮绂而其在东阡西陌之间者犹能夫耕妇馌以醸成醇风噫天下不见是几百年矣而子以大冠峩如大佩防如坐而尧言进而舜趋若是者以为士与然则耕舍之我庸渠知非南西湖之我也语未既秋崖人戴蓬累笠挂书牛角上而出曰吾牛饥矣子且去
　　重修珠溪院记
　　珠溪有古尊宿曰谦禅师其言向在传灯而院于职方顾非禅岂其菟裘与阅方志师以唐光化二年蕝焉而里有朝议大夫在武卫方长史良弼者为建以为院吾意师故倦防归而追寂于崖谷茅竹自覆将不觊觎一草则院亦非师意其奚禅之以后三百有六年当国朝之庆元丁已院絶不继里老父曰是于长史公为檀莫若其子孙之为僧者嗣于是得法秀睥睨者引谦左据谰谓之禅思所以枿去之得自代者有司顾职方氏之籍在而秀之徒普观度为珠溪僧矣遂畀秀秀既没其三传子大才尝以语予先是某甲者日饮无何蔑然无一分顾籍意山羞泉忸草木悒今兹亦几何年自吾秀师之来不出半语抄一钱而翼翼言言化为佛事苍藤翠篠安乐雨露俛入防宻云寒而石幽者此前日之荒烟野蔓而椔翳也延宇垂阿百楹相扶其岑閴靘深以庐吾佛而憇僧者此前日之頺櫩防础而藂墟也钟磬铙呗华鬘幡盖朝夕賛扬以祝世界主万夀者此前日之螾吟鼃怒而众狙之悲啸也秀信有力于此愿书以无忘吾师又曰吾师积十有余年之勤以克登兹盖其难已甚且物之成壊相寻无穷当谦老时知见之香普熏斯人院必瓌伟杰特渠翅于今至其中防一卧榻不复枨拄忆吾师披径则入景象苇然不自意遂能起废如此今谦为前第一代住持秀为后第一代住持不书无以示后之人廼为书曰嘉定五年秋九月庚申僧法秀修珠溪院成嘉之也
　　依緑堂记
　　客有名其堂曰依緑而谒记于子方子子方子曰何哉子所谓依緑者岂平沙漫流襟带左右碧净一色烟霏吐吞而水摇山动于倒景之灭没乎曰否吾尝见雨簔雪篷啸歌而渔江鸥沙禽浮沉下上于玲珑窕之外曰此惠崇郭熈得意小景也寜有是乎曰否吾乡无陂湖而溪清不尘春染而鸭头秋吹而龙鳞徃徃自多幽处子亦与溪友提携山翁徃来而朝夕于是乎曰否如此则子何以名而予何以记曰吾尝手防涧泉汇为清池时雨新霁春草怒长吾酣然醉卧不知阿连之梦我少焉醒但见白鸟闲暇深翘于平芜短莎之间有鱼圉然倐尔逺逝藻翻荇乱牵动寒碧吾以为有江湖之思焉若是何如子方子曰噫心与境忘则幽想逸发神防飘萧极意所到忽若有遇虽未尝登稽山而识贺老镜湖忆子猷访戴安道处犹可想见而夜半之雪兴故在未尝泛沅度湘而见娥皇舜英之古愁班班于苍梧之竹上者未歇而屈大夫滋兰之秋畹采若之春洲固无恙也然则余三问而子三否者不既在几研之间履屐之下与曰某也恐未能子姑记
　　狼山寺重建僧堂记
　　狼山靣江腋海以山水之胜望淮南而寺又最古异时户外之屦常满钟鱼铿鍧出云雨独所谓僧堂者乆不葺防枢縻栋惧将压焉率翁居无几何彻而新之向之靳不捐一金者讙施惟恐后积至三千万不日月而成百楹相扶有严有翼而明楼闳丽轩豁殆与此山相雄长盖今之所有而昔之所无也余闻学道者岩栖而谷处巢跧而雪立其木石之与居鹿豕之与逰虽把茅盖头犹以为泰乃今防华屋连髙甍有五侯邸第溟涬然弟之者不趺而坐不脇而卧其亦有所思乎海山茫茫江月洸洸率翁试尝以余言问之翁名慧恭字敬可是役也始于端平三年十二月之戊子成于明年嘉熈正月之已已而记于是季四月之壬午云
　　淮东安抚司干办公事题名记
　　余教授滁学之明年今端明赵公以书币聘之佐帅事辞不获则考前人之尝为此者而石燬于兵老吏无传焉盖自洪内相咨防而下仅仅得若干人余既为屋三楹于防事西乃刻而龛之壁而记之曰维扬古都防帅尝选用重臣辟士公车岂但取陈琳檄鲁仲连书于公异露布以望一府而已军旅之事吾夫子以为未之学而今画诺藩岳者有军事焉可不谨与夫气馁者不足以直是非识污者不足以明利害欲牵者不足以防可否噐拘者不足以寄安危盖必如董生相江都王时乃可耳夫然故官卑而望则尊职轻而责则重列其名氏必有指之者曰某也直某也防某也回某也正而又可不谨与
　　休寕县修学记
　　学校与井田并古未有去田里而为学者也故自五家之比鳞属而午贯之于是乎家有塾党有庠术有序此非古所谓乡校与族有师州有长乡有老此非古所谓乡先生与士生其时出则相耦于同井之田入则相友于同门之学盖知父吾父子吾子老吾老以防吾幼而已然而尧舜禹汤文武之道具是矣井田壊学校废士之赢粮外逰者无方而专门名家之学兴大师众至千余人其不违父母舍坟墓而去者几希而人心始漓故汉之号为儒者其下者为桓荣之稽古其髙者为郑康成孔安国之训诂又髙者为董仲舒之明天人而止耳三代之所以一道徳同风俗者不在是国朝学校之盛布满郡邑虽田不井授而欲士之不去其乡而为学则犹古也休寜壮哉县其道经训以相传习者率尝最吾州异时校官有望府溟涬然弟之者盖锡山陈公之茂尉邑时之为也于今百有六年矣厥栋维摧厥甓维頺瞻言宫庭士颡有泚歳时祭采仅仅无落事而已内相程公之归里也壹大葺之言言新宫殆不旧翅是歳某起家入掌故道休阳闻公之言曰是乡校也吾长于斯学于斯而可诿吾父兄子弟为闻士之谓公者曰是乡先生也学如此其行也仕如此其亨也而可忘吾父兄子弟为然则公之兴学校虽微井田其犹井田意与邑大夫呉君遂与凡有职于学者交谒更进而属记于某辞不可则谂于众曰圣有大训言忠信行笃敬虽蛮貊之邦行矣言不忠信行不笃敬虽州里行乎哉然而行于蛮貊者易行于州里者难独何与州里得之于其常蛮貊得之于其暂暂者易勉而常者难持也士固有冠冕佩玉天下之通贵而不为乡士大夫所齿者矣月旦之评其可畏如此故士之所以修其身者愈近则愈难事容可以欺天下而不可以欺妇子也夫子之所以圣不过乡党一书而所谓治国平天下者无余蕴矣诸君能耕而逊畔则畆而伊周能行而后长则道涂而顔冉奚必曰稽度数以为博谈性命以为髙而后谓之学哉是则乡先生所望于乡校之意也皆曰唯敢不夙夜敬戒以无忘公之徳公名珌字懐古先皇朝翰林学士今为端明殿学士通议大夫提举嵩山崇福宫云
　　野堂记
　　可使食无肉不可使居无竹蘓长公语也秋崖人衍之曰可无肉不可无竹可无帷不可无书可无餐不可无山可无口不可无酒凿空作此想有年数矣先庐烬于隣火之明年予归自维扬至则无所于居乃侨寄于别屋里人所谓相公牌下者屋败甚疲吾力苴补之然后向之上雨旁风仅可床几而予心焉祈虽在万山间不过数十家聚耳邑屋库矣然能碍山市声少矣然能聒书则亦且将奈何哉予友余义夫知予食贫寄钱万予归诸妇曰谨司之是可买秫田醸矣无何而邻有售其居而迁焉者则又谋诸妇曰酒亦可无而彼三者真不可无也盍以秫赀易之吾将撤老屋以放山井方池以舍水而刜污莱以行竹吾贫无聚书能读见书其中亦堪老矣彼麯生来不来无足计也妇始犹靳之曰某氏屋以居货某氏屋以居孥子何为者汲汲然落窘赀事闲屋得无左乎予曰恬者所娱夸者所迂亷者谓得贪者谓失天下事皆然不独此也予不能画计然半策以糊予口向营十一必丧十九又不能识仕涂防径邪出旁行三入承明四至九卿吾其委耶顺耶自浮自沉人生行乐耳湏富贵何心妇既无奈予何则取而贸之因其旧而葺以宇者堂丈方而庋堂之上者阁蓬以属歩于堂者航而皆谥之曰野盖予野人也于野宜既成山吾门焉何其比隣也竹吾闺焉何其友朋也堵环不能畆而野意略具则指谓妇曰斗酒安在今欲令封徳彛见之何如乃相与笑而书之壁
　　徽州平籴仓记
　　淳祐二年春太守郑侯农于郊有荷蓧而歌者曰田彼南山维石龉龉言刈我黍不盈其筥既又歌曰籴而珠乎其曷春吾乎炊而玉乎其曷果吾腹乎侯式车而聼之喟然叹曰噫是力穑而啬收有年而贵籴者也徽民凿山而田髙耕入云者十半其力贫而食贵吾念之甚独郡挻于火民庐官寺百役具兴今幸复故初而力且匮而吾且去矣虽然吾渠以其匮渠以其去而恝吾民哉于是防观之娱厨传之饰歳时交隣之聘苦积酌损得十万缗掲以为平籴夲俾有司秋入而春出之以相循于无穷氓也其何幸虽然知及在初仁守在后使耿夀昌而在常平法通百世无矣代石以属之后子云氓也抑何幸虽然涸辙之升斗孰与相忘于江湖夏畦之桔橰孰与无徳于雨露侯归而报政推此类为上具言之氓也重何幸侯名崈字谦仲呉人是歳二月既望郡人方某记
　　方氏莱山堂记
