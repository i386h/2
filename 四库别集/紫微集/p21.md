<!-- { "loadSidebar": true } -->
　　勅尔以外舅死事流貤见及有司引类用进官阶申攽书命祗服恩渥可
　　髙好古为该建炎元年五月一日覃恩转进武校尉并因磁州守御无虞随宗泽勤王有金人侵犯开徳府率先用命殄灭强冦转承信郎绍兴元年终赏转承节郎绍兴二年终赏转保义郎换给制
　　勅尔积功累日屡进官阶申锡命书无忘报力可孟诠元系保正因掩杀桑仲贼马立功节次转成忠郎制
　　勅尔顷以捕贼有功应赏申锡书命祗服官荣可杨勲张曼为随张浚至川陜道涂万里备见忠勤转成忠郎换给制
　　顷者大臣宣慰闗陜尔实从行例进一阶以酬其道路之勤往服恩荣毋堕乃力
　　孙师望初补进武校尉日因事除名勒停至绍兴元年叙复因随宣司措置边防事转一官授承信郎三年五月随中军正将前去兴元府招诱金人转承节郎又因勤劳训阅转保义郎五年随吴璘弓门寨与伪贼战立功转成忠郎除叙复进武校尉付身外合给今来付身制
　　勅尔以积功稍迁官列申攽书命以宠尔劳尚思自竭毋堕乃力可
　　户部尚书制
　　朝廷遭兵革之运犹未间于忧虞黎元被仍兴之劳盖已萧然烦费某官少以文学为官知古今之冝中以名字典郡通政事之务出入中外兴起事功知无不为所至称治憔悴事国多夙夜之勤寛裕柔民流恺悌之誉顾其更践之久与夫绩用之嘉爰以佥阶超登大计昔桑宏羊建均输于汉而见疾于当时刘晏总计务于唐而得名于后世迹其毁誉之相逺论其时世而可知今之废兴岂其获已顾天未厌祸虽未能以蛮夷而攻蛮夷然予欲靖民亦庶几兴百姓以为百姓尔其平赋敛之艺极谨调度之盈虚使金谷之问不至于庙堂庶朽腐之言再闻于仓庾恪居官次毋重训言
　　阎琪为擒获顺蕃人张崈转拱卫大夫果州团练使陞充永兴军路兵马都监权知耀州兼管内安抚依前统领忠义军马换给制
　　属者敌冦犯顺方华原之被围有倅二心欲幡城而应敌乃因变告已即大刑封畛无虞忠勤是赖具官某出入行阵勇敢无前抚辑屯营恩威有防因奸谋之窃发爰武断以知名事已殆而复安贼将成而卒败载观献状良用叹嘉俾进横列之阶兼委郡符之寄益坚勤略以称恩荣
　　吕本中元是中书舎人为臣寮上言职掌外制率寓已私奉圣防与宫观遇明堂大礼合行检举复秘阁修撰制
　　勅具官某以尔文词华国笃厚褆身顷以彚征遂仪从列
　　周葵元是起居郎为臣寮上言挟私荐吕广问奉圣防落职与宫祠遇明堂大礼合行检举复直秘阁制
　　勅以尔文行之美精于搢绅称绩之休着于台省日干清议用致烦言既阅嵗时省愆兹久寓直中秘稍示甄收往服恩章毋忘毖慎可
　　林季仲元系左朝奉郎中书门下省检正诸房公事自陈宫观除直龙图阁主管洪州玉隆观所犯因臣寮上言巧于身谋探伺言章之出未及进呈之间先为诡计幸免罪去事落职依旧宫祠该遇大礼赦复直秘阁制
　　勅朕施配天之泽以一洗于庶辜悯负罪之臣用稍还于故秩尔早承简拔荐抵尤违既更嵗月之淹亦既思愆之久其从荡宥以示甄收钦服予恩毋忘尔戒可施庭臣元系左朝奉郎守起居郎所犯因语言狂率令吏部与广南监当今该遇明堂赦恩复直秘阁宫观制
　　勅朕待遇臣子以公议而行与夺其罪之也必有以取之其舎之也亦有以恕之务广恩以略其不及无淹恚而疾之已甚况于姓名状貌尝简朕心者乎尔顷以猷为擢侍帷幄不能自靖以抵罪辜惟原情之无他宜防赦而一解寓直中秘稍示甄收秩以真祠俾安闲逸尚慎吹虀之戒无忘复玷之艰可
　　成闵同前除正任团练使制
　　勅具官某懐许国之忠骁雄自命厉杀敌之果敏鋭无前兹因王旅之脩封遂奋兵威而压难载嘉武节俾进列于兵团益茂壮图尚毕精于报国夙宵自励毋废前劳可
　　李珂解罢带御器械转团练使制
　　具官某参书版之聮解属鞬之职宜颁乃宠用旌其劳以尔钦慎持身忠勤自力入侍帷幄既阅于嵗时兹释弓弢肆彰于命数爰陟戎团之秩乃先内省之班益励恪恭往祗眷渥
　　薛昭右通直郎延安府通判因割河南故地了差人赍咨目与都统制李显忠言拜赦意欲早为归附委是忠义特转右承议郎制
　　勅尔顷沦陷异域良非本心逮闻赦令之敷自喜王灵之及移书将士劝勉来归有嘉忠诚宜示褒宠往祗成命毋替厥初可
　　杨兴为岳飞奏部领官兵数十人于淮宁府沿河与金人铁骑数百骑鬭敌自辰时至申时杀敌退走杀死金兵数人伤中数多其杨兴虽左臂中六箭入骨犹坚力向前并不退却委是出力转武翼郎兼閤门宣赞舎人制
　　淮宁之役尔与冦确短兵既接而方奋金镞次骨而不言既懐徇国之心宁复旋踵之计有士如此敌何足虞原致汝之夷伤谅由予之不徳载观献状良所叹咨虽嘉卫社之忠重轸纳隍之愧其峻陟于武爵用昭示于恩光往其钦承益思蹈厉
　　宋林等为自来训练武艺比拍得事艺高强弓马精熟累经战阵谙晓出入转武翼郎换给制
　　勅某等有司言尔等便习骑射久更戎行申锡命书俾阶武列尚思奋厉图报国恩可
　　张伯望为杀获防贼刘宣等转修武郎制
　　尔顷迹捕奸宄进官一列申锡命书以为尔荣尚勉之哉毋忘勤力
　　綦辛为随张浚至闗陜转秉义郎又因措置军期事务普转授从义郎又因三泉县捍御转修武郎换给制
　　勅尔顷以积劳荐陞秩序申攽书命以为尔宠尚思勉哉可
　　向世章为掩杀桑仲贼众得功转承节郎并部押义军赴宣抚司转保义郎换给制
　　尔顷以捕贼有功应赏申锡书命祗服官荣
　　起居郎舎人制
　　论语以言动皆由于礼而天下归仁易以言行皆止于善而千里为应况于承统业之重托士民之上言而民以为法行而民以为则者顾可不慎哉朕柬才能以自近庶言动之无违以尔具官某操行之美称于士林绩用之休见于累试簪笔侍殿莫如汝宜举而必书以授太史岂徒欲枢机荣辱之本致慎盖将使尚书春秋之法复严勉服训言以永多誉
　　宫正张金奴转郡夫人制
　　朕妙选良家备充后宫之列分厘庶务助成内治之严具官某氏静顺流风柔龢毓徳擢居尹正之职具着夙夜之勤用锡号于小君仍疏封于名郡勉图恪慎思副褒嘉
　　陈氏封郡夫人制
　　朕设内职之员备后宫之务参华宸掖妙选良家某人祗事恪勤律身柔静宻奉禁严之内实宣夙夜之劳宜荒名郡之封俾正小君之号往钦茂渥益懋温恭何岳为部领义兵有劳转保义郎换给制
　　尔顷奉职闗陜卓行殊逺申锡书命慰尔劳勤
　　韩仲通大理卿制
　　具官某理官典国五刑务就居之克允廷尉名家三世由法律之持平已试可观叙迁惟当以尔禀资通亮涖事审详周旋棘路之班防心谳议参赞秋官之治著绩郎曹逮陞亚卿益无留狱因能而任进长厥僚体予钦恤之怀懋尔平反之意毋深文以为察毋纵吏以为寛时乃之休同底于治
　　又许大英大理少卿制
　　具官某朕三覆示木行之仁五刑取天数之中専职掌于大理方畴咨于亚卿以尔更事为多持法甚允翺翔棘寺备见哀矜参赞秋官讫无枉滞载嘉绩用进贰廷平惟法家者流不至于寃民则天道之报常在于隂徳往思汝守其体予懐
　　磨勘制
　　朕考绩于三载之际定为小满之期诏爵于八柄之先盖示大公之义虽居法从不废彞章具官某学术淹该吏能肤敏擢自道山之任峻跻郎省之荣簪笔螭防代言纶掖粤从真馆起涖辅藩就守绂以再留因其治效课吏铨而序进积以年劳兹率厥常用増尔秩往祗光宠益励猷为
　　正显庙封侯制
　　惟神夙着惠政懐于一方遗爱流传庙食殊久凡雨旸之所祷皆响答而感通功既及民可无褒典锡兹美号宠以侯封永孚灵休副我显渥














　　钦定四库全书
　　紫微集卷十八　　　　　宋　张嵲　撰
　　制
　　王俊为綂兵收复陷没州县与贼交战大获胜捷转履正大夫武胜军承宣使制
　　勅冦为不道荐流毒于我民士有壮猷用克绥于吾圉惟时命綍可后疏荣具官某骁果为资本山西之风俗战伐自奋擅塞下之威名毎懐敌忾之忠卒建御戎之绩览观献状良所叹嘉俾进陟于横班且遥分于留务十年生聚方迎天节之丕一日纵敌尚慎古人之戒益思厉勉嗣有褒陞可
　　王胜同前除正任承宣使制
　　勅具官某懐许国之忠骁雄自命厉杀敌之果敏鋭无前兹因王旅之修封遂奋兵威而压难载嘉武节俾进列于承流益茂壮图尚毕精于报国夙宵自励毋废前劳可
　　王徳马立为收复宿亳州等处立功并除龙神卫四厢都指挥使制
　　勅疆之邑虽彼此之何常封爵之科惟优饶之是务具官某秉资沈毅挺志忠诚累立战多遂髙勇爵比从偏师而出复收二郡以还曽未淹时已闻沦陷顾彼州来之所在一何介于予衷故如置楮之有言亦不忘于尔报俾参华于部督尚计效于方来勉图异等之功以慰国人之望可
　　王进为元系振武指挥使累年敎阅委是整肃降等换承节郎换给制
　　勅尔顷由军校以鱼丽鹳鹅之法训齐士卒有劳中率遂齿阶列申攽书命毋替尔勤可
　　解元先入京东亲率军马往沂州泇口迎敌乌珠见阵掩杀实立奇功除龙神卫四厢都指挥使制
　　勅偏师薄伐既收略地之功舎爵书劳可后逾时之报第其等级行以赞书具官某懐许国之忠骁雄自命厉杀敌之果敏鋭无前玆因王旅之修封遂奋兵威而压难冠秩厢部其参营卫之华总众边陲尚赖折冲之略祗承明命益励壮猷可
　　中书舎人制
　　朕览观三代两汉之书嘉夫浑灏深厚之制能使一时典章政事之美见于号令言辞之间将资行逺之文以为饬治之助思以是任付畀得人以尔具官某以文辞秀于士林以论议仪于禁路道前世之载能润色于王猷处当世之宜能弥纶于众务肆命以予言之代将必称所居之官昔郑子产以善辞令而称于诸侯观射父以道训典而重于楚国矧以纶綍之重鼓舞四方岂徒见命令之修必足为政理之赖勉祗厥服以称厚恩王忠植为收复石州等十一处近因将带军马前来防合到延安府被叛贼赵惟清囚执要拜金国诏书忠植毁骂惟清遂将忠植解赴金国元帅府元帅道你拜我四拜却与大官做忠植毁骂元帅又道你只拜两拜忠植亦不肯元帅差甲军监忠植到庆阳城下忠植道我是河东步佛山忠义人被赵惟清捉了解赴元帅府要忠植来招本府不要负违朝廷坚守城壁忠植只死在城下番人却押赴元帅府元帅问所説言忠植自袒剥下衣服掀开胷前道你与我快死遂刺死特赠奉国军节度使开府仪同三司仍赐諡制
　　勅朕顾瞻中原念侵疆之未复选任将帅方辟国之是谋岂图枭俊之臣忽动鼓鼙之感其推愍册以励庶工具官某奋身阡陌之中雅意功名之防忠壮殆其天赋韬略本于生知越嵗未淹彻声已茂纠防义旅居多于景从传檄列城已闻于风靡天为不吊人忽沦亡孰云貔虎之资遽陷敌人之计临孤城而厉众宁反解扬之辞蹈白刃而不回益抗杲卿之节览兹赴告深所悼伤是用追褒齐越之雄视秩宰司之峻易名而节惠延赏以字孤具严庙貌之崇并示哀荣之渥呜呼刻鲍信而旌义烈岂但无惭斩士政以慰忠魂其将有日谅犹未泯尚或能歆可
　　潘谨焘系迎敌金兵掩杀入河大获胜捷内有阵没人欲赠遥郡防御使制
