<!-- { "loadSidebar": true } -->
　　具区吞灭三州界浩浩荡荡纳千派従来不着万斛舩一苇渔舟恣奔快仙坛古洞不可到空聴余澜鸣湃湃今朝偶上法华岭纵观始觉人寰隘山头卧碣吊孤冡下有至人僵不壊空余白棘网秋虫无复青莲出幽怪【事见本院碑】我来徙倚长松下欲掘茯苓亲洗晒闻道山中富竒药往往灵芝杂葵薤诗人空腹待黄精生事只防长柄械【杜子美诗云长镵短镵白木柄我生托子以为命】今年大熟期一饱食叶微虫真癣疥【今嵗有小虫食叶不甚为害】白花半落紫穟香攘臂欲助磨鎌铩安得山泉变春酒与子一洗寻常债
　　赵阅道髙斋
　　见公奔走谓公劳闻公隠退云公髙公心底处有髙下梦幻去来随所遭不知髙斋竟何义此名之设縁吾曹公年四十已得道俗縁未尽余伊臯功名富贵俱逆旅黄金知系何人袍超然已了一大事挂冠而去真秋毫坐防猿猱落罝罔两手未肯置所操乃知贤逹与愚陋岂直相去九牛毛长松百尺不自觉企而羡者蓬与蒿我欲赢粮往问道未应举臂辞卢敖
　　送俞节推【尚之子尚字退翁】
　　呉兴有君子淡如朱丝琴一唱三太息至今有遗音嗟余与夫子相避如辰参【退翁官于蜀余在京师余归而退翁去及余官于呉兴则退翁亡矣】犹喜见诸郎窈然清且深异时多良士末路防初心我生不有命其肯枉尺寻
　　次韵荅孙侔
　　十年身不到朝廷欲伴骚人赋落英但得低头拜东野不辞中路伺渊明舣舟苕霅人安在卜筑江淮计已成千里论交一言足与君盖亦不须倾
　　重寄一首
　　凛然髙节照时人不信微官解凂君蒋济谓能来阮借薛宣直欲吏朱云好诗冲口谁能择俗子疑人未遣闻乞取千篇看俊逸不将轻比鲍参军
　　次韵和刘贡甫登黄楼见寄并寄子由二首
　　清派连淮上黄楼冠海禺此诗尤伟丽夫子计魁梧【刘为人短小】世俗轻瑚琏巾箱袭武夫坐令乗传遽奔走为储须邂逅我已失登临谁与俱贫贪仓氏粟身聴冶家橅防合难前定归休试后圗腴田未可买穷鬼却须呼【本欲买田于泗上近己不遂矣】二水何年到双洪不受舻至今清夜梦飞辔防天呉【此诗寄刘】
　　与子皆去国十年天一禺数竒逢恶嵗计拙集枯梧好士余刘表穷交忆灌夫不矜持汉节犹计揽桓须清句金丝合髙楼雪月俱吟哦出新意指画想前橅【子由初赴南京送之出东门登城上览山川之胜云此地可作楼观于是始有改筑之意】自冩千言赋新裁六幅圗【近以绢自冩子由黄楼赋为六幅图甚妙】传防一坐耸劝着尺书呼莫使骚人怨东防不到呉【此诗寄子由】
　　陈州与文郎逸民饮别携手河堤上作此诗
　　白酒无声滑防油醉行堤上散吾愁春风料峭羊角转河水渺绵蔓流君已思归梦巴峡我防未到说黄州此生聚散何穷已未忍悲歌学楚囚
　　子由自南都来陈三日而别
　　夫子自逐客尚能哀楚囚奔驰二百里径来寛我忧相逢知有得道眼清不流别来未一年落尽骄气浮嗟我晩闻道欵启如孙休至言虽久服放心不自収悟彼善知识妙药应所投纳之忧患塲磨以百日愁防顽虽难化镌发亦已周平时种种心次第去莫留但余无所还永与夫子逰此别何足道大江东西州畏虵不下榻睡足吾无求便为齐安民何必归故丘
　　正月十八日蔡州道上遇雪次子由韵二首
　　兰菊有生意微阳回寸根方忧集莫雪复喜迎朝暾忆我故居室浮光动南轩松竹半倾防未数葵与萱三径瑶草合一缾井花温至今行吟处尚余履舄痕一朝出従仕永愧李仲元晩嵗益可羞犯雪方南奔山城买废圃槁叶手自掀长使齐安人指说故侯园
　　铅膏染髭须旋露霜雪根不如闭目坐丹府夜自暾谁知忧患中方寸寓羲轩大雪従压屋我非儿女萱平生学踵息坐觉两温下马作雪诗满地鞭棰痕伫立望原野悲歌为黎元道逢射猎子遥指狐兎奔踪迹尚可寻窟穴何足掀寄谢李丞相吾将反丘园
　　过新息留示乡人任师中【任时知泸州亦坐事对狱】
　　昔年尝羡任夫子卜居新息临淮水怪君便尔忘故乡稲熟鱼肥信清美竹陂鴈起天为黒【小竹陂在县北】桐柏烟横山半紫【桐柏庙在县南】知君坐受儿女困悔不先归弄清泚尘埃我亦失収身此行蹭蹬尤可鄙寄食方将依白足附书未免烦黄耳往虽不及来有年诏防倘许归田里却下闗山入蔡州为买乌犍三百尾【黄州出水牛】
　　过淮
　　朝离新息县初乱一水碧莫宿淮南村已渡千山赤麏鼯号古戍雾雨暗破驿回头梁楚郊永与中原隔黄州在何许想像云梦泽吾生如寄耳初不择所适但有鱼与稲生理已自毕独喜小儿子少小事安佚相従艰难中肝肺如铁石便应与晤语何止寄衰疾【时家在子由处独与儿子迈南来】
　　书黁公诗后【并叙】
　　过加禄镇南二十五里大许店休焉于逆旅祁宗祥家见壁上有幅纸题诗云满院秋光浓欲滴老僧倚杖青松侧只怪髙声问不譍瞠余踏破苍苔色其后题云滏水僧寳黁宗祥谓余此光黄间狂僧也年百三十死于熙寜十年既死人有见之者宗祥言其异事甚多作是诗以识之黁公本名清戒俗谓之戒和尚云
　　黁公昔未化来往淮山曲夀逾两甲子气压诸尊宿但嗟浊恶世不受龙象蹴我来不及见怅望空遗躅霜颅隠白毫鎻骨埋青玉皆云似逹磨只履还天竺壁间余清诗字势颇拔俗为吟五字偈一洗凡眼肉
　　防净居寺【并叙】
　　寺在光山县南四十里大苏山之南小苏山之北寺僧居仁为余言齐天保中僧思恵过此见父老问其姓曰苏氏又得二山名乃叹曰吾师告我遇三苏则住遂留结庵而父老竟无有盖山神也其后僧智顗见思于此山而得法焉则世所谓思大和尚智者大师是也唐神龙中道岸禅师始建寺于其地广明庚子之乱寺废于兵火至干兴中乃复而赐名曰梵天云
　　十载防名山自制山中衣愿言毕婚嫁携手老翠微不悟俗縁在失身蹈危机刑名非夙学陷穽损积威遂恐死生隔永与云山违今日复何日芒鞋自轻飞稽首两足尊举头双涕挥灵山防未散八部犹光辉愿従二圣往一洗千刼非裵回竹溪月空翠摇烟霏钟声自送客出谷犹依依回首吾家山嵗晩将焉归
　　梅花二首
　　春来幽谷水潺潺的皪梅花草棘间一夜东风吹石裂半随飞雪渡闗山
　　何人把酒慰深幽开自无聊落更愁幸有清溪三百曲不辞相送到黄州
　　戯作种松
　　我昔少年日种松满东冈初移一寸根细如挿秧二年黄茅下一一攅麦芒三年出蓬艾满山散牛羊不见十余年想作龙虵长夜风波浪碎朝露珠玑香我欲食其膏巳伐百本桑【煑松脂法用桑柴灰水】人事多乖迕神药竟渺茫朅来齐安野夹路须髯苍防开虵窟不惜斤斧创縦未得伏苓且当拾流肪釜盎百出入皎然散飞霜槁死三彭仇澡换五谷肠青骨凝绿髓丹田发幽光白发何足道要使双瞳方却后五百年骑鹤还故乡
　　万松亭【并叙】
　　麻城县令张毅植万松于道周以芘行者且以名其亭去未十年而松之存者十不及三四伤来者之不嗣其意也故作是诗
　　十年栽种百年规好徳无人助我仪【古语云一年之计树之以谷十年之计树之以木百年之计树之以徳】县令若同仓庾氏亭松应长子孙枝天公不救斧斤厄野火解怜氷雪姿为问几株防合抱慇懃记取角弓诗
　　张先生【并叙】
　　先生不知其名黄州故县人本姓卢为张氏所养阳狂垢汚寒暑不能侵常独行市中夜或不知其所止往来者欲见之多不能致余试使人召之欣然而来既至立而不言与之言不应使之坐不可但俯仰熟视传舍堂中久之而去夫孰非传舍者是中竟何有乎然余以有思惟心追蹑其意盖未得也
　　熟视空堂竟不言故应知我未天全肯来传舍人皆说能致先生予亦贤脱屣不妨眠粪屋流凘争防浴冰川士防岂识桃椎妙妄意称量未必然
　　陈季常所畜朱陈村嫁娶圗
　　何年頋陆丹青手画作朱陈嫁娶圗闻道一村惟两姓不将门戸买崔卢
　　我是朱陈旧使君劝耕曽入杏花村而今风物那堪画县吏催钱夜打门【朱陈村在徐州萧县】
　　少年时尝过一村院见壁上有诗云夜凉疑有雨院静似无僧不知何人诗也宿黄州禅智寺寺僧皆不在夜半雨作偶记此诗故作一絶
　　佛灯渐暗饥防出山雨欲来脩竹鸣知是何人旧诗句已应知我此时情
　　初到黄州
　　自笑平生为口忙老来事业转荒唐长江绕郭知鱼美好竹连山觉笋香逐客不妨贠外置诗人例作水曹郎只慙无补丝毫事尚费官家压酒囊【检校官例折支多得退酒袋】
　　定恵院寓居月夜偶出
　　幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如防已惊弱栁万丝垂尚有残梅一枝亚清诗独吟还自和白酒已尽谁能借不辞青春忽忽过但恐懽意年年谢自知醉耳爱松风防拣霜林结茅舍浮浮大甑长炊玉溜溜小槽如压蔗饮中真味老更浓醉里狂言醒可怕但当谢客对妻子倒冠落佩従嘲骂
　　次韵前篇
　　去年花落在徐州对月酣歌美清夜【去年徐州花下对月与张君厚王子中兄弟饮酒作苹字韵诗】今年黄州见花发小院闭门风露下万事如花不可期余年似酒那禁防忆昔还乡泝巴峡落帆樊口【在黄州南岸】髙桅亚长江衮衮空自流白发纷纷寜少借竟无五畆继沮溺空有千篇凌鲍谢至今归计负云山未免孤衾眠客舍少年辛苦真食蓼老景清闲如啖蔗饥寒未至且安居忧患已空犹梦怕穿花踏月饮村酒免使醉归官长骂
　　安国寺浴
　　老来百事懒身垢犹念浴衰发不到耳尚烦月一沐山城足薪炭烟雾蒙汤谷尘垢能几何翛然脱羁梏披衣坐小阁散发临脩竹心困万缘空身安一牀足岂惟忘净秽兼以洗荣辱黙归无多谈此理观要熟
　　安国寺寻春
　　卧闻百舌呼春风起寻花栁村村同城南古寺脩竹合小房曲槛欹深红防花叹老忆年少对酒思家愁老翁病眼不羞云母乱鬓丝强理茶烟中遥知二月王城外玉仙洪福花如海薄罗云雾盖新妆快马争风鸣杂佩玉川先生真可怜一生耽酒终无钱病过春风九十日独抱添丁防花发
　　寓居定恵院之东杂花满山有海棠一株土人不知贵也
　　江城地瘴蕃草木只有名花苦幽独嫣然一笑竹篱间桃李漫山总麄俗也知造物有深意故遣佳人在空谷自然富贵出天姿不待金盘荐华屋朱唇得酒晕生脸翠防巻纱红映肉林深雾暗晓光迟日暖风轻春睡足雨中有泪亦凄怆月下无人更清淑先生食饱无一事散步逍遥自扪腹不问人家与僧舍拄杖敲门看脩竹忽逢絶艶照衰朽叹息无言揩病目陋邦何处得此花无乃好事移西蜀寸根千里不易到衔子飞来定鸿鹄天涯流落俱可念为饮一樽歌此曲明朝酒醒还独来雪落纷纷那忍触
　　次韵乐著作野步
　　老来几不辨西东秋后霜林且强红眼晕见花真是病耳虚闻蚁定非聪酒醒不觉春强半睡起常惊日过中植杖偶逢为黍客披衣闲咏舞雩风仰防落蕋収松粉俯见新芽摘杞丛楚雨还昏云梦泽呉潮不到武昌宫【黄州对岸武昌县有孙权故宫】废兴古郡诗无数寂寞闲易粗通解组归来成二老风流他日与君同
　　二月二十六日雨中熟睡至晚强起出门还作此诗意思殊昏昏也
　　卯酒困三杯午餐便一肉雨声来不断睡味清且熟昏昏觉还卧展转无由足强起出门行孤梦犹可续泥深竹鸡语村暗鸠妇哭明朝防此诗睡语应难读
