<!-- { "loadSidebar": true } -->
　　问如管仲之才使孔子得志行乎天下还用之否曰管仲髙才自不应废但纪纲法度不出自他尽有用处曰若不使他自为或不肯退聴时如何曰如此则圣人废之不问其才因言王道本于诚意观管仲亦有是处但其意别耳如伐楚事责之以包茅不贡其言则是若其意岂为楚不勤王然后加兵但欲楚尊齐耳尊齐而不尊周管仲亦莫之诘也若实尊周専封之事仲岂宜为之故孟子曰五霸假之也葢言其不以诚为之也今苏州朱冲施贫度僧置安乐院给病者医药人赖以活甚众其置物业则厚其直及其收息则视众人所取而轻之此皆是好事只为其意正在于规利而窃誉于人故人终不以好人许之仲尼之门无道桓文之事而孟子直截不比数之其意亦犹此也又言自孟子后人不敢小管仲只为见他不破近世儒者如荆公虽知卑管仲其实亦识他未尽况于余人人若知王良羞与嬖奚比而得禽兽虽若丘陵弗为之意则管仲自然不足道又言管仲只为行诈故与王者别若王者纯用公道而巳又言霸者之民驩虞如也治民使之驩乐有甚不得但如所谓皥皥如也则气象便与霸者之世不同葢彼所以致人驩虞必有违道干誉之事若王者则如天亦不教人喜亦不教人怒
　　莹中言乗舟事最好然元祐舟不知为甚桩得太重及绍圣时不知却如何亦偏多载了据此两舟所载者因何物得重今当减去何物则适平若被人问到此须有处置始得如是本分处置得事之人必须有规矩绳墨一一调和得是不令错了若只説得总脑便休亦不济事孟子言天下可运于掌如彼所言天下诚可运于掌也谓曽见志宣云上合下便执得继述两字牢更不可易因言继述两字自好但今用之非是当时自合説与眞个道理且好货好色孟子犹不鄙其説而推明之而况上有继述之意岂容无所开道而使小人乘间谬为邪説以进则其末流激成今日之弊不足怪矣夫继述之説始于记所称武王周公今且举周公一二事明之文王耕者九一至周公则更而为彻文王闗市讥而不征至周公则征之武王克商乃反商政政由旧逮周公七年制礼作乐昔者文武所由之政安在圣人作处唯求一个是底道理若果是虽纣之政有所不革果非虽文武之政有所不因圣人何所容心因时乗理欲天下国家安利而巳且如神考十九年间艰难勤苦制为法度葢欲以救时弊便百姓也便百姓则其志救时弊则其事此独不当继述乎今继述足以救时弊便百姓也是亦神考而巳释此不务乃欲一二以循熙丰之迹不然则为不孝此何理也且如祖宗有天下百有余年海内安乐其法度岂皆不善神考一起而更之神考亦谓之不孝可乎自唐末至五代祸乱极矣太祖太宗顺人心定天下传数世而无变此岂常人做得然而法度不免有弊者时使之然尔若谓时使之然则神考之法岂容独能无弊补偏救弊是乃神考所以望乎后世也何害于继述而頋以为不孝乎今之所患但人自不敢以正论陈之于上恐有滞碍妨嫌若吾辈在朝廷须是如此説始得其听不听则有去就之义焉议论不知道理所在徒有口辩即胜他识道理人不过如战国説士遇孟子便无开口处
　　问或谓荆公晩年诗多有讥诮神宗处若下注脚尽做得谤讪宗庙他日亦拈得出曰君子作事只是循一个道理不成荆公之徒笺注人诗文陷人以谤讪宗庙之罪吾辈也便学他昔王文正在中书防莱公在密院中书偶倒用了印莱公须勾吏人行遣他日密院亦倒用了印中书吏人呈覆亦欲行遣文正问吏人汝等且道宻院当初行遣倒用印有是否曰不是文正曰既是不是不可学他不是更不问如今日所罪谤讪宗庙毁谤朝政者自是不是先王之时惟恐不闻其过故许人规諌至于舜求言乃立谤木是真欲人之谤己也书曰小人怨汝詈汝则皇自敬徳葢圣人之于天下常惧夫在巳者有所未至故虽小人怨詈亦使人主自反诗三百篇经圣人删过皆可以为后王法今其所言讥刺时君者几半不知当时遭谤讪之罪者几人夫禁止谤讪自出于后世无道之君不是美事何足为法若祖宗功徳自有天下后世公议在岂容巳有所抑扬名之曰幽厉虽孝子慈孙百世不能改夫为人子孙岂不欲圣贤其祖考但公议以恶名归之则虽欲改之不能得也其曰名之曰幽厉当时谁实名之兹岂独其子孙之不孝乎如此在人主前开陈乃是正理今之君子但见人言继述亦言继述见人罪谤讪亦欲求人谤讪之迹罪之如此只是相把持正理安在如元祐臣寮章疏论事今乃以为谤讪此理尤非使君子得志须当理防令分明今反谓他们亦尝谤讪不唯效尤兼是使元祐贤人君子愈出脱不得济甚事
　　言季常在京时尝问正心诚意如何便可以平天下与之言后世自是无人正心若正得心其效自然如此此心一念之间豪髪有差便是不正要得常正除非圣人始得且如吾辈还敢便道自巳心得其正否此须是于喜怒哀乐未发之际能体所谓中于喜怒哀乐之后能得所谓和致中和则天地可位万物可育其于平天下何有因论孟子直以禹稷比方顔子只顔子在陋巷时如禹稷事业便可为之无难若正心诚意不足以平天下则禹稷功巍巍如此如顔子者如何做得
　　问伯夷栁下惠如何见得能朝诸侯有天下曰只説顔子在陋巷便做得禹稷事业则夷惠之能朝诸侯有天下可知圣人之得邦家绥之斯来动之斯和自是力量不同如夷惠之风能使顽夫廉懦夫有立志鄙夫寛薄夫敦奋乎百世之上百世之下闻者莫不兴起则其未有为之时人固巳心説而诚服之矣使得百里之地而君之其效宜何如
　　叔孙通作原庙是不使人主改过而教之耻过作非也此为万世之害今太庙却闲了只严奉景灵宫是舎先王之礼而从一谬妄之叔孙通也岂不过乎
　　因读东坡和渊明形影神诗其影答形云君如烟上火火尽君乃别我如镜中像镜坏我不灭曰影因形而有无是生灭相故佛尝云一切有为法如梦幻泡影正言其非实有也何谓不灭他日亦尝读九成台铭云此説得之庄周然而以江山吞吐草木俯仰众窍呼吸鸟兽号鸣为天籁此乃周所谓地籁也但其文精妙读之者或不之察耳
　　言荆公云天使我有是之谓命命之在我之谓性是未知性命之理其曰使我正所谓使然也然使者可以为命乎以命在我为性则命自一物若中庸言天命之谓性性即天命也又岂二物哉如云在天为命在人为性此语似无病然亦不须如此説性命初无二理第所由之者异耳率性之谓道如易所谓圣人之作易将以顺性命之理是也
　　谓常问志宁云至道无难惟嫌拣择其理是否志宁曰是曰若尔公何不杀人放火志宁无语
　　扬雄云学所以修性夫物有变坏然后可修性无变坏岂可修乎惟不假修故中庸但言率性尊徳性孟子但言养性孔子但言尽性
　　因论荆公法云青苖免役亦是法然非藏富于民之道如青苖取息虽不多然岁散万缗则夺民二千緍入官既入官则民间不复可得矣免役法取民间钱雇人役于官其得此钱用者葢皆州县市井之人不及乡民乡民惟知输而巳而不得用故今乡民多乏于财也青苖二分之息可谓轻矣而不见有利于百姓何也今民间举债其息少者亦须五七分多者或倍而亦不觉其为害曰惟其利轻且官中易得人徒知目前之利而不顾后患是以乐请若民间举债则利重又百端要勒得之极难故人得巳且巳又青苖虽名取二分之息其实亦与民间无异葢小民既有非不得巳而请者又有非不得巳而用之且如请钱千或遇亲旧于州县间须有酒食之费不然亦须置小小不急之物只使二百钱巳可比民间四分之息又请纳时徃来之用与官中门户之赂遗至少亦不下百钱况又有胥吏追呼之烦非货不行而公家期限又与私家不同而民之畏法者至举债以输官徃徃沿此遂破荡产业者固多矣此所以有害而无利也或云官中息轻民得之可以自为经营岁岂无二分之息乎葢未之思也若用之商贩则钱散而难集至公家期逼卒收不聚失所指准其患不细徃年富家知此患也官中之请不得巳请而藏之比及期出私钱为息输之官乃无患然使民如此是无事而侵扰之也何名补助之政乎
　　翟霖送正叔先生西迁道宿僧舎坐处背塑像先生令转倚勿背霖问曰岂以其徒敬之故亦当敬邪正叔曰但具人形貎便不当慢因赏此语曰孔子云始作俑者其无后乎为其象人而用之也葢象人而用之其流必至于用人君子无所不用其敬见似人者不忽于人可知矣若于似人者而生慢易之心其流必至于轻忽人孟子言仁者如射葢生于子思射有似乎君子之説言大人者言不必信行不必果惟义所在葢生于孔子以言必信行必果为硁硁然小人之説
　　学校养士反不如居养安济所费之多如余杭学今止有三十人而居养安济乃共有百余人居养安济人给米二升钱二十为士者所给如其数加四钱耳而士未必常在学也则其所费固寡于彼矣若其所养实是穷民疾病者诚善然所养止浮浪游手之徒耳夫厉良民而养游手是何政事近诏又收养年五十者自此徃徃来者益多所费当益广夫年五十则子自可昏女自可嫁安得为无告之穷民乎又其所养多聚异乡之人不许根问来处则虽有父子夫妇官吏何縁得知故其弊为甚若只许土著人就本贯收养便易为检察而其减矣
　　因看合浦论无为军役法曰天下役法多有不同处如所论与潭州处置全别潭州绍圣间所定皆出公之手又言吏有禄本要养其亷耻及不亷故可从而责之此为待之尽然亦须养得过方得若养他不过不如勿给徒费财耳何则彼为吏于此葢欲以活父母妻子故为之今也养之不过虽有刑戮在前宁免其受赇乎如法曹之俸月十千而法司乃十二千则法吏之禄为过于法官又常平吏人月给六千此乃可责之以不受赇其余千钱或二三千而巳给纸札尚不足安能活其家则其势须至乞覔如必若法司常平吏人重其禄则财用之费无所从出兼是吏禄亦有不用多给者如学士茶盐司吏人近制禄皆不减十千彼有何事繁难作何情弊而可以当此禄乎若此虽谓之妄费可也
　　民之于上不从其令而朝廷惟以言谕之宜其以为虚文而莫之听也今天下非徒不从上令而有司亦不自守成法观官吏所奉行惟奉行朝廷之意而巳若皆守法则法亦自足以致治且如役法耆长许募而不许差輙差者徒二年然法当募上户其佣二千钱逐州县定此余杭所定岂有上户肯利若干钱而愿役于官乎上户不愿则其势须至彊使为之是名募而实差也其如法何又如近日买翎毛郡不敷令诸县和买以于法不许抑派故也然翎毛非人所常有而郡中文移督责诸县但使之催人以其所收藏翎毛输之官若县中只依法行遣安得办集其势亦须至抑派是名和买而实抑派也如此者皆法之不可行者也法至于不可行则人惟意之从而巳
　　立法要使人易避而难犯则必行而无赦此法之所以行也令法太严密直使人于其间转侧不得故易犯是以犯法之人官吏多不必行法必宛转为犯者之地法如何行得
