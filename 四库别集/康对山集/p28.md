<!-- { "loadSidebar": true } -->
关中故有长安志刻之省署岁久亡矣予家有旧藏本尝因其引类得其绪理喜关秦之迹颇为明悉易见间有踳驳则据册而拟欲尽固难也其书为宋龙图学士宋敏求氏所著程文简谓宋氏家多古书如宫阙记宫阙疏关中记庙记三辅皇图三辅旧事皆所采据信哉夫自成周以来关中为历代名都其人文之盛因不待别录而后知者若其遗迹故趾所在田父野老之妄既荒唐难信而学士大夫又不能阙疑存讹徒欲以远而莫考之事毕议一旦若山海经之诞水经之夸括地舆地之志靡曼皆是也孟子曰尽信书不如无书予于武成取二三策而巳矣孔子曰吾犹及史之阙文也后之君子得是书而读之会其领畧可也而欲遽以言语文字之间定数千百年之疑诬矣知西安府南埠李侯刻是书成以予为序故复之如此盖其所刻皆关中盛事云尔嘉靖辛卯十月庚寅序 

渼陂先生集序 

渼陂先生者鄠杜王子敬夫也我明文章之盛莫极于弘治时所以反古俗而变流靡者惟时有六人焉北郡李献吉信阳何仲默鄠杜王敬夫仪封王子衡吴兴徐昌谷济南边廷实金辉玉映光照宇内而予亦幸窃附于诸公之间乃于所谓孰是孰非者不溺于剖劘不怵于异同有灼见焉于是后之君子言文与诗者先秦两汉汉魏盛唐彬彬然盈乎域中矣献吉仲默子衡昌谷之集皆巳刻行而敬夫独未也去年秋敬夫冢器顺天通判瀛内艰读礼之余汇次其集凡若干卷诣予请序将藏之家塾今年春二月予东游华山会监察御史咸阳王君惟臣于临潼曰渼陂先生之集献游门墙之日久矣愿有志于传而未能今承乏山西尝得其定本于瀛将以示乎三晋与天下之士执事幸有以教我也予观渼陂先生之集其叙事似司马子长而不屑屑于言语之末其议论似孟子舆而能从容于抑扬之际至其因怀陈致写景道情则出入乎风雅骚选之间而振迅于天宝开元之右可谓当世之大雅斯文之巨臂矣夫德不孤必有邻艺文之士抑侪以自高妬群而取亢皆是也予观孟坚之于子长窃隘心焉故历述明兴之文由于诸公者如此于乎后之君子其将有感于吾言也夫罪于予言也夫嘉靖十一年壬辰三月丁亥序 

王氏家谱序 

渼陂子尝与余言明宗昭系莫要于谱君为张氏谱甚善余欲为之顾以忧患相寻未暇也是岁秋莫以书抵余曰谱幸成矣君盍序之以示余之后人夫大家世族五世之后不能识其先人者皆是也况阛阓之子乎渼陂子有忧之焉此王氏家谱之所由作也上推所自以及其所生所以昭其系也摭拾遗行不为溢美所以昭其德也体貌具述窀穸有地所以敦其思也援昔据今开谕恳切所以昭其训也王氏子孙读是谱者其亦知所勉乎关中言名族者咸宁之杨三原之王陇之阎华之东鄠之王指不三四屈也非先人之德基宥延施开启厥后能至是乎夫盛者衰之渐也穷者通之本也能以盛为惧而一事一为必率循祖德而迓承休羙则鄠之王又将转而为临沂之　矣可不勉乎可不勉乎此亦渼陂子之意与其所欲言者岂惟王氏之子孙所当勉之凡为人之子孙者皆宜有所勉焉可也嘉靖壬辰冬十月辛卯序 

渔石类稿序 

渔石类稿者緫制军务兵部尚书渔石唐子虞佐之所撰也唐子廵按云南江西提学陕西掌宪山西督漕淮上及今凡若干年其所为诗若文以及奏议文移之大者皆于是乎类载之间出以示陕西提学佥事凤泉王子惟贤因刻之以传谓予知唐子者宜序诸其首予读是篇所载尔雅正大春容涵浑可与今昔名家颉颃上下世儒摹仿标敓偶中臆得千万一者自难拟伦也唐子尝言文不如先秦不可以云古非诚哉知言者乎人谓唐子机轴本于左氏而无隐僻艰深之习议论肩于董贾而有温柔简重之致然其歌吟篇什又言不下带道罔不言固不得上法渼魏中契盛唐而后善也唐子方将以功业左右昌时上修方叔召虎韩范富欧之迹其文章绪余又复若是岂诗所谓文武吉甫万邦为宪者邪缉文之士当自有以识之士有体有用若唐子者可也嘉靖十一年壬辰秋七月既望序 

秉忠定议集序【马刻未收】 

秉忠定议集者廵抚四川都御史有台宋公平贞之绩也而何以兹名遵 宸音也维厥功既成贞方底定宋公上其事于 朝天子嘉悦西土燕又于是锡之玺书以赉公休四川藩臬大夫莫不欣跃奔走诵说其事或为歌诗赋颂记传之文上赞鸿猷下宣光烈简帙既满传播兹繁书人告劳爰谋刊布走使具繇请序其事将引诸编予于宋公既有盍簪之义又承规箴之爱徧阅兹裒益增私忭切惟 圣天子文武圣神缵承丕绪十又一年化洽华夏德被草木朔方无跳梁之虏丹徼有重译之裔所以越度古昔埒勋姚姒固 圣智天锡皇监宏迈所致然一时佐 命之臣由内达外率能敷宣皇度恢拓旧闻 明良之庆千载一时吁谋定命游说者无所奸聦明者无敢乱故宋公受钺专征虏功神速如此虽其学之所得者深见之所及者远亦其行无所沮而算获所筹武佚之擒孟获晋公之平淮西其功一也夫议有不定则往或仆矣秉有不忠则举或疑矣非宋公不能有此非圣天子无以知此千载之下章缝之士必有以仰思尧舜君臣之遇于今日者矣于乎休哉 

送别少司徒张公督饷北还图诗序【马刻未收】 

是年夏虏寇榆塞镇廵以状上 闻阙庭圣天子赫震天威命将出师谓可以伸缩接济兵不匮食者莫如户部左侍郎于是以张公来公来三月储粮山积士有战志虏震慑喙息畏北遁盖先是镇廵诸公虏至有备间有草窃率痛治之大衂而返今虽窃伏河套祗惴然自保苟延避征不敢犯边也巳而有命班师公将北还廵抚延绥都御史于公具书走使请序镇廵与方岳诸公所赋送别图诗赠公之行予昔在词林公以名给事同备法从予接其论友其人歆羡久矣乃果荐汝□颀任世安危如此于乎伟哉惟公兹来所经畧者延绥一方之饷尔事虽甚难以公之才犹操大阿以剸羔节无弗迎锷觧者归则天下之饷莫不仰之河南山陕至戊子至今频经岁凶方旱而水室庐倾覆禾稼漂没流移之民蔽山盈谷捐弃老稚哭声徧野巨村名聚萧然空堵廑九重之虑竭司农之财匍匐拯救小得遗幸未枕籍郊原而死如甲辰尔又能供赋税给边邪此渔石公所以畧贵重乘羸马沿村履野问民疾苦也非公之所亲见与所当轸念者哉夫与世任安危者公之所志予之所知也今日之行凡西北至计莫不备观而具审也尚与言之庙堂以求长治久安之道赈之何以为时预之何以为策则天下之人举得以蒙其滂沛洋溢之恩而各边之仓廪非所虑矣此百姓所以日夜矣心望之当途焉者其叙别之情咏叹之美则镇廵方岳诸公所赋之诗各以道之予弗敢赘嘉靖十一年壬辰秋八月二十八日癸卯序 

鄠县志序【马刻未收】 

渼陂先生既为鄠县志时南皋公在陕西抚堂闻之取其稿付知西安南埠李侯刻之以传谓志者记也记其地之沿革风俗异宜与政教文献之大畧尔顾世多昧焉弗知猥繁冗杂漫不足视刊是志所以启后之作者使知方也而民之疾苦役之繁简政之得失官师之淑慝咸于是乎具之又所以昭鉴戒慎从违其训远矣李侯承命唯谨遂付之梓人刻将成渼陂公以书抵予谓予当序诸首予惟鄠古豊镐之地周之王京其故迹遗墟虽父老无知也况其文献乎予每以语渼陂公冀亟为之乃南皋公有此佳举岂非是地之一幸乎遂序其岁月于首以示鄠之后贤君子知所自云嘉靖癸巳正月念又一日甲子序 

登峨山诗序 【马刻未收】 

陕西左方伯安厓黄公以在蜀时所咏登峨眉山诗一帙寄予曰是编所载颇具峨眉之胜子其序之于首将藏诸家笥以识平生游眺之槩俾后人视焉予取而读之其条理灿然即不至峨眉巳若坐咏累日者矣公昔以名进士改庶吉士读书中秘诗名满翰苑予尝得观所作于同年南里宪副宅词翰兼羙玉映金辉固方今之隽笔也乃复见是编又重之以安厓之请是安可辞爰记岁月于简以示读公请者考焉夫精而典者文之致也详而讽者赋之方也公诗咸有焉岂但示诸后人虽传之于世可也公以为何如哉嘉靖癸巳春二月己丑序 

奉寿王母太淑人韦氏序【马刻未收】 

南皋公来抚陕西奉其母太淑人于抚台凡饮食起居必躬必亲太淑人视南皋公尽心体国心益喜身益康宁故南皋公益得肆力王事民之休戚利病一切整齐振作不急不迫咸就厥度矣冬十一月二十日太淑人寿踰七旬关中士大夫登拜于堂上太淑人千岁寿巳又争为歌诗赋颂以扬休羙以广德心于是以海为序引诸其端海惟古之贤母所以成就其令子名于当时传之后世盖非徒然谆谆切切而不量其子者也盖必有以先知其子之可进于上故周思曲虑必欲引之于道一观视一嬉笑率加谨焉若孟陶之母是也南皋公雄才雅度海昔虽闻之然固未尝就见也乃是秋九月会公西廵过郧不俟罄欬而巳知其为南皋公矣其所成就岂媿于孟陶氏乎今关中连岁不登十日之内米价腾涌民不复望更生南皋公且赈且处出藏库之积令民转籴取息归以自赡麦豆有收方还其本不几月而西北两地之米悉辇致郡邑矣市无腾价民有生心视区区沿村历畎而不知经权之変者殆何如也南皋公与海言昔先大夫治尚书兼览群史以病痰不能卒业然天性耿介于人寡合端居危坐晏如也某自少及长凡所为学实未出就外傅皆先大夫口授手改以有今日庚午冬虽尝迎飬京师受有 封命然甲戌冬莫不起矣幸老母在得朝夕承颜古人一日之飬不以三公换况今日秋传称一举足而不敢忘其亲盖南皋公之谓矣太淑人之德本之先公南皋之勋业本之太淑人是皆获寿之本故海僭述之以为寿太淑人诗序嘉靖十一年岁在壬辰冬十二月丁酉序 

送陕西按察司副使南埠李侯兵备西宁序 

李侯知西安之四年 上以边事方殷不可无文武全才之使以治西鄙会西宁兵备员缺以侠陟陕西按察司副使往莅厥事侯承 命唯谨卜日就道吏民摭留相望于道侯曰此上意也我何可留百姓泣下侯亦泣下凡西安属县之民间侯之去若失慈母不可复望生全予感侯在府四年临民御吏惟知行其所旡事所欲与聚所恶勿施不后事以先名不违情以干誉廉以正巳严以申度慈以抚民敬以临事无怪乎百姓之如是也夫边备 国之重寄用非其人岂特疆宇阻阏为国之羞而生灵安危一切系之欲幸功矣或馘降而启衅欲私利矣或托之以扣食是以士无战志方无宁守若往年甘肃之事是也迩者关内大旱连岁不登拯救伸缩惟侯独为长计使谷不腾价民有恒心当仓皇罔措之时有垂册可生之望此至难者且易易处之况其易乎则西宁之役在侯特反手耳谚曰履欲固视前步岂直予所望于侠者然也西安诸士大夫与当朝缙绅皆是望之侯车将西关内诸士大夫咸为歌诗赠侯以□序诸其首于是掇侯巳事聊书赠□有谓今日西门锁钥非侯马者请再勿敢更言天下事也 【此序马刻未收】 

烱然亭序【马刻未收】 

