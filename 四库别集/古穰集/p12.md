<!-- { "loadSidebar": true } -->
　　吾友朱有年为人倜傥有竒志蚤入学为诸生从明师游识见迥出辈行既登太学所交益广所闻见益博为仕之方洞然于胷次葢持此以待其用素矣特未知利器见别于何地耳今年春谒选吏部无虑千余人有年以太学区别例试于考功归于选部品藻于冢宰列状以闻命下得陜之延安洛川丞乡之宦游或觖望谓斯职未足以满其才而有年亦有不怿然者予闻而惑之曰其亦未之思也古之人宁愿才有余而不患位不至以有余之才而居未显之位茍尽其当为则力可能而功易成况丞之职所以贰令于一邑岂可不加之意乎昔吴门叶芑丞于潜尝曰官无庳崇职无简繁事无难易惟敬则行以此见重于咨夔意者取其能敬职业有合乎孔子所谓执事敬者世之人往往不足于丞必以昌黎所作崔斯立记为援殊不知彼有激而云不然昌黎王承福传政以戒夫食焉而怠其事者而又述斯立之语以开之无乃不可乎吾知昌黎必不如是自矛盾也有年盍亦虑诸试观今之髙官大职未有一蹴而至者率有渐也葢行逺自迩登髙自卑理势之必然以有年之才固不止此行将蹑要津跻膴仕以遂厥初心兹之往也惟随其分之所至而尽其职焉无戚戚可也若夫择便为厅斵桷镘壁面山而俯沼嘉卉美竹俨立而森列玩游鳞听幽吭坐密荫弄柔芳吟哦以自适曰丞负予予不负丞亦无取焉耳

　　送南阳杨推官序

　　南阳中州大郡也其属十有三县居其十山川明秀土地膏腴人生其间者有东汉风士尚节义民务农业其为讼也简其为俗也淳守兹土者往往驰名至有不尚刑而蒲鞭示辱者斯固德化之所致抑以民生易扰也自汉以来郡之刑讼太守兼之后唐始有推官之制宋元及我朝因之诚以一郡之大有政焉有刑焉政以为治刑以辅治治之不专则刑罔而政弛是故以守出治同以佐之通以赞之而刑则付之于推焉然委政何备而待刑何啬于以见人君之治天下也惟尚德政民有不一然后刑焉故曰刑者辅治之具也书曰士制百姓于刑之中以教祗德若夫专务黩刑以为治无乃昧于本末轻重之义乎吾郡推官杨公玉华世家蜀之仪陇为人慷慨有气节领乡荐入太学正统改元之三年以选人优等擢今职尝举孟子之言曰矢人岂不仁于函人哉矢人惟恐不伤人函人惟恐伤人故术不可不慎也吾非学申韩之学者奈何务此既又曰古人所谓积阴德于冥冥之中者率由是道吾何歉乎哉于是破崖岸置边幅一切狱讼务求其情三载之间大畏民志而庭闲若无事者兹以考绩书最而还郡人荣之请予文以赠惟吾郡之风土既如此而杨公理刑又操心如此则民俗加淳不言可知而蒲鞭可复见于今日已杨公往任益用其心哉他日又将大书特书以俟观民风者録焉

　　送夏公瑾还乡序

　　天之生物万有不齐而物之成败亦万有不齐若夫人又物之最贵而灵者其在世也又有吉凶荣辱穷通得丧之不齐焉且以士之在仕路者观之通达于前者或蹇滞于后遭遇于后者或坎坷于前又或前后屈焉而伸于中或中屈焉而伸于前后求其所谓富贵利达始终得意而不失者殆千百之十一也岂非天地乗除一定之数出于自然而不可移易者乎古之君子有见于此惟尽夫在已之道而已其于祸福之来一听于天初不芥于心焉故曰君子居易以俟命又曰莫非命也顺受其正奈何世之人之未达也得意则喜失意则悲甚至未得意之时冥行妄作以求之未之有得秪见其失也或既得矣恣情纵欲以骋之卒亦不能保其得焉若是者非正命也诿之于天不可也然则古之君子能尽在已之道是以俯仰之间无所愧怍卒之祸去而福来在易履之九四曰履虎尾愬愬终吉言能戒惧以顺自处则终免于危而获吉也今之君子其亦有能若是者乎吾友夏公瑾始举进士官吏部之考功十有余年可谓通达于前矣已而获谴谪戍边城离患者十有余年岂非蹇滞于后乎兹者遇霈恩既释其戍复官其身俾还乡里是又所谓屈于中而伸于前后者矣葢其所守之道同乎古之君子故能如履之九四卒之祸去而福臻焉公瑾姑苏人其乡里衣冠文物之盛甲于东南诸郡葢不减于宋时洛阳也先达耆旧宿德雅望之老皆公瑾平昔相知之稔者公瑾斯归林下又増一人矣耆英之会所乐何如哉然公瑾所以得是乐者实天之所为也尚勿忽其在已之道以为始终全人庶几朋友之望乎

　　行稿序

　　诗为儒者末事先儒尝有是言矣然非诗无以吟咏性情发挥兴趣诗于儒者似又不可无也而学之者用功甚难必专心致志于数十年之后庶几有成其成也亦不过对偶亲切声律穏熟而已若夫辞意俱到句法浑成造夫平易自然之地则又系乎人之才焉呜呼诗岂易言哉予往时亦颇好诗但无专心致志之功加以才思疎拙欲躭佳句卒不可得且能妨废读书工夫用是不屑为之已数年矣兹者奉命有事于蜀川凡道路之间目之所经发乎情而句亦成第恨鄙俚不能佳耳即欲投之丙丁不如録之以俟善诗者之运斤焉

　　赓咏杜律序

　　予以公事干当蜀川暇日无以自遣因得杜律一册咏之不已复赓其韵或曰世称杜诗冠絶古今以为圣于诗者诗至于是天下之能事毕矣惟太白能与之齐名后世虽有作者愿立下风莫敢与之抗也文人才子莫不窃效其体制阴袭其辞意而不敢明和其韵第恐和之不如徒取讥于人也子何不此之顾耶虽然恐取讥于人而不敢和者诗人之虑耳吾非诗人也特怜子美之才不为世用而坎坷终身郁郁不遂之懐往往发泄于诗葢苦其心志行拂乱其所为者予自思身虽未尝经此亦当驱意于此使知古人所遭之地庶几亦能动心忍性増益其所不能耳初不计其可也君子幸勿以为僭焉景泰三年岁壬申冬十月吉日慎独子寓锦城序 

　　平阴王夫人王氏挽诗序

　　礼曰吊于葬者必执引执绋言送葬者必挽引绋以助其力不言有歌诗也及观春秋时齐将命其徒歌虞殡解之者曰是送葬之歌曲也乃知挽歌之来逺矣庄子曰绋讴以生必于斥苦言必起于促急用力之疏缓者或曰邻有丧舂不相里有殡不巷歌安有送葬而反歌者乎予曰舂相巷歌止于齐力而已执引执绋而歌者不惟齐力而又寄其哀焉诗曰君子作歌惟以告哀挽歌之意亦犹是也或曰歌以寄哀则闻命矣果出于执引绋者之歌之也则可今之为挽诗者初则未尝执引绋也不几于妄乎予曰不然孝子之心虽极其哀然不能自叙其情也必托之声诗则孝情于是乎畅矣岂必出于执引绋者而后可哉又曰公卿大夫之丧为之挽诗可也而夫人之丧亦为之可乎予曰此孝子伤其父母之情礼无彼此之间也记曰自吾母而不得吾情吾恶乎用吾情所以必索诗以哀其亲者亦情之所不能已也成国朱公尝诣予告曰先母弃世得缙绅大夫挽诗甚富幸先生为序其首予惟公之父平阴武愍王及母夫人神道碑铭皆予之所撰也挽诗之序不可以重辱公固求之不释也窃思王之丰功茂绩与夫人之淑德美行具载碑中不宜复赞特序挽诗之所从来以贻之嗟夫世之勋臣子孙率多溺于富贵视诗书为外物薄伦理而不由今公乃能从事诗书克笃忠孝于亲既没之后犹惓惓不忘托于声诗以叙其哀则其所存异于常情逺矣由是以知平阴之泽其未艾乎

　　赠少詹事孔君序

　　甲戌之岁三月一日廷试天下举子简命儒臣读巻予忝与焉方试之初执事者报少一人验其名乃孔公恂也佥曰孔氏子孙本朝鲜有与廷试者幸而有之岂可遗之即遣人召入问其故愀然曰适闻父病亟也佥曰讣音未至宜就试如令孔君黾勉从之时司晷已报午矣策就犹先于人第在髙等予时叹曰孔君所存所学如此信乎为圣者之后也已而拜礼科给事中敷奏详雅恭慎不怠士林莫不重之天顺改元皇上复正大宝慎选才能列于庶位既识君不欲轻用迟之葢数岁矣癸未春詹事府缺人上曰宫僚务得正人如孔公恂司马恂可也遂同升少詹事搢绅闻之无不欣悦以为得人其僚友之厚善者请文以为赠予惟先圣之裔文学才行功名事业后先争光者自战国而下可数也若斌若安国若融若颕达若巢父若道辅又其表表者葢圣人之德之功同乎天地而庆泽宏衍绵绵不替有不期然而然者矣虽然天下之士读圣人之书者莫不遵圣人之道而不敢违夫然后无愧于圣人之徒况为其子孙者乎茍于圣人之道而少有违焉其愧比之常人葢倍蓰矣可不慎与观孔君闻父病亟不肯就试孝亲之心诚矣敷奏详雅恭慎不怠忠君之志着矣今兹膺宠擢以辅元良岂无自而然哉虽然未可以是自足也必使文学日富才行日髙功名事业日进与前所谓表表者并美于千百载之上庶几其无愧乎君先圣五十八代孙是为序

　　送固始教谕姜贵宪序

　　人之为师出于自立者难出于受职者易夫自立者非有朝廷之命而四方之士自然景从虽千里之逺负笈而至葢非学博识广德尊道隆灼然可以为人模范者不足以致之此其所以为难也在古有能之者若汉之董马隋之文中子宋之孙石程朱是已是数君子后世仰之如孤松挺秀于黄茅白苇之中岂易得哉若夫受职者非有自立之能而往主师席学不必博识不必广也生徒之他适以法拘之而已德不必尊道不必隆也弟子之相违以势临之而已此其所以为易也若是者自古至今人得而为之今有人焉有自立之能而复受朝廷之命殆所谓难易兼得者矣姜君贵宪江西番昜人与予布衣交也相知最稔昔在邓庠时予与之约曰有过相规明友之道也而今而后当留意毋忽焉君曰诺遂于处已接物之际互相察之自朝至暮予得姜君之失者不过二三而姜君得予之失者每至四五于是乃知姜君资质之美予不及也已而予登仕路君亦还家入郡庠后进之士皆从学焉久之多有成效往往登巍科跻膴仕于以见姜君别后其学识道德必有过于人者其于师道亦可谓能自立者矣今乃膺贡而来慨然有造就人才之志遂得固始教谕君往矣慎勿以易者自恃而尤以难者自勉庶以副朋友之望焉嗟夫予与君不相见者二十年矣使吾不得闻过不幸孰甚兹获会晤方藉以相规而未及再期又复告别丽泽之益复于何时而可得乎于其行也怅然于懐乃述师道难易及相从之旧为赠且寓责善之意云

　　一路恩荣序

