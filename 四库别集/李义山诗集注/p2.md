<!-- { "loadSidebar": true } -->
　　舍生求道有前踪乞脑剜身结愿重【道源注知三昩懴舍头目髓脑如弃涕唾报恩经有婆罗门往乞其头王许之婆罗门寻断王头持还本国又转轮圣王为求佛法有一婆罗门言若能就王身上剜作千疮灌满膏油安施灯炷然以供养者我当为汝解说佛法】大去便应欺粟颗【陈启源曰佛偈一粒粟中藏世界即此句义】小来兼可隠针锋【道源注维摩经如持一针锋举一枣叶而无所娆涅槃经尖头针锋受无量众】蚌胎未【一作永】满思新桂【吕氏春秋月望则蚌蛤实羣隂盈月晦则蚌蛤虚羣隂缺吴都赋蚌蛤珠胎与月亏全虞喜安天论俗传月中有仙人桂树今视其初生见仙人之足渐巳成形桂树后生李贺诗新桂如蛾眉】琥珀初成忆旧松【陈藏器本草旧说松脂入地千年化为琥珀今烧之亦作松气○按新桂旧松即未来过去之喻】若信贝多真实语【酉阳杂俎贝多出摩伽陀国西土用以写经长六七丈经冬不凋齐民要术嵩山记云嵩高寺中忽有思维树即贝多也一年三花翻译名义集贝多形如北方防榈直而且高长八九十尺花如黄米子西域记云南印建那补罗国北不逺有多罗树林三十余里其叶长广其色光润诸国书写无不采用般若经如来是真语者实语者】三生同听一楼钟【道源注过未现为三生】
　　霜月
　　初闻征雁已无蝉百尺楼高水接天青女素娥俱耐【文苑英华作柰】冷【淮南子秋三月青女乃出以降霜雪高诱注青女青腰玉女主霜雪也谢庄月赋集素娥于后庭注嫦娥窃药奔月月色白故曰素娥】月中霜里鬬婵娟
　　异俗二首【原注时从事岭南○本传给事中郑亚廉察桂州请为观察判官检校水部员外郎】
　　鬼疟朝朝避【后汉书礼仪志注颛顼氏有三子生而亡去为疫鬼一居江水为疟鬼宾退録高力士流巫州李辅国授谪制力士方逃疟功臣阁下则避疟之说自唐巳然】春寒夜夜添未惊雷破柱【世说夏侯太初尝倚柱作书时大雨霹雳破柱衣服焦燃神色无变】不报水齐檐虎箭侵肤毒【桂海虞衡志蛮箭以毒药濡箭锋中者立死药以蛇毒草为之】鱼钩刺骨铦【岭表志鳄鱼大如船牙如锯齿尾有三钩极利遇鹿豕即以尾防之】鸟言成谍诉【一作诈韩愈文小吏十余家皆鸟言夷面北山移文牒诉倥偬装其懐注牒文牒也诉告也】多是恨彤幨【一作襜○周礼巾车有容葢郑司农云容谓幨车山东谓之裳帏以帏障车旁如裳为容饰其上有葢四旁垂而下谓之幨职原皂葢分辉彤幨昭彩】
　　户尽悬秦网【地理志桂林郡本秦置网罟之利开于秦故曰秦网】家多事越巫【汉郊祀志命越巫立越祝祠安台无坛亦祠天神帝百鬼而以鸡卜】未曾容獭祭【月令孟春之月獭祭鱼然后虞人入泽梁】只是纵猪都【酉阳杂爼伍相奴或扰人许于伍相庙多已旧说一姓姚二姓王三姓汪昔值洪水食都树皮饿死化为鸟都皮骨为猪都妇女为人都在树根居者名猪都在树半可攀及者名人都在树尾者名鸟都南中多食其巢味如木芝窠表可为履治脚气】点对连鳌饵【列子龙伯之国有大人一钓而连六鳌】搜求缚虎符【抱朴子道士赵昞能禁虎虎伏地低头闭目便可执缚真诰道家有制虎豹符南中多虎故求符禁之】贾生兼事鬼【汉贾谊传上方受厘坐宣室因感鬼神事问以鬼神之本谊具道所以然之故】不信有洪炉【庄子今一以天地为大炉贾谊鹏鸟赋天地为炉兮造化为工杜甫诗汨没聴洪炉】
　　归墅【按诗有逾南极之句时必归自桂林】
　　行李逾南极旬时到旧乡楚芝应徧紫【十道志商洛山在商州东南九十里亦名楚山高士传四皓避秦入商洛山作歌曰煜煜紫芝可以疗饥】邓橘未全黄【唐书地理志邓州南阳郡属山南东道王维诗商山包楚邓张衡南都赋穰橙邓橘】渠浊村舂急【杜甫诗村舂雨外急】旗高社酒香【广韵青帘谓之酒旗张载酒赋拟酒旗于象白居易诗青旗沽酒趁梨花】故山归梦喜先入读书堂
　　商于【唐书商州上洛郡属闗内道即古商于地】
　　商于朝雨霁归路有秋光背坞猿收果投岩麝退香【埤雅麝絶爱其香为人追逐即自投高岩举爪剔出其香】建瓴真得势【汉书高帝纪下兵于诸侯譬犹居高屋之上建瓴水也】横防岂能当割地张仪诈【史记张仪说楚能闭闗絶齐请献商于之地六百里楚果絶齐求地仪与六里】谋身绮季长【三辅旧事汉惠帝为四皓立碑一曰园公二曰绮里季三曰夏黄公四曰甪里先生】清渠州外月黄叶庙前霜今日看云意依依入帝乡
　　和孙朴韦蟾孔雀咏【唐诗纪事韦蟾字隠珪下杜人表微之子大中七年进士为徐商掌书记咸通末官尚书左丞○按义山樊南乙集序云大中二年自桂府归为盩厔尉与孙朴韦蟾同官诗当作于是时】
　　此去三梁逺【三梁在桂管本集为郑亚桂州谢上表三梁路阻九峤山遥】今来万里携西施因网得【西谿丛语吴越春秋云呉亡西子被杀杜牧之诗西子下姑苏一舸逐鸱夷后人遂云范蠡将西子去尝疑之别无所据杨慎曰修文御覧引呉越春秋逸篇云呉亡后越浮西施于江令随鸱夷以终浮沈也反言耳随鸱夷者子胥譛死盛以鸱夷西施有功焉今沈之江所以报子胥之忠○按西施沈江事容有之但此云西施因网得他诗又云莫将越客千丝网网得西施别赠人皆言初得西施非呉亡后事也其故实未详疑出小说家今逸之耳】秦客被花迷【秦客未详集内赠人诗岂知一夜秦楼客偷看吴宫苑内花疑即此秦客】可在青鹦鹉【山海经黄山有鸟焉青羽赤喙人舌能言名曰鹦鹉南方异物志鹦鹉有三种一种青大如鸟鹠一种白大如鸱鸮一种五色大于青者交州巴南尽有之】非闗碧野鸡【汉郊祀志秦文公获若石于陈仓北坂城祠之其神从东方来若雄雉其声殷殷云野鸡皆鸣又云宣帝时或言金马碧鸡之神可醮祭而致于是遣王褒持节求焉○言孔雀如青鹦鹉之可玩非若碧野鸡之形声恍惚也】约眉怜翠羽【登徒子好色赋眉如翠羽】刮目【一作膜】想金箆【湼槃经有肓人诣良医医即以金鎞刮其眼膜】瘴气笼飞逺蛮花向坐低【续汉书西南夷曰滇池出孔雀是从蛮瘴中来也稗雅博物志云孔雀尾多变色有金翠始春而生三四月后复凋与花蕚相荣衰杜甫诗翠尾金花不辞辱】轻于赵皇后【西京杂记赵后体轻腰弱善行步进退白帖飞燕体轻能为掌上舞】贵极楚悬黎【战国防梁有悬黎楚有和璞】都防矜罗幕【杜氏通典汉置西域都防唐永徽中始于边方置安东安西安南安北四大都防府】佳人绣袿【音圭○释名妇人上服曰袿广雅长襦也沈约诗先表绣袿香】屏风临烛扣【说文扣金饰器口】捍拨倚香脐【乐府杂録琵琶以蛇皮为槽厚二寸余鳞介亦具以楸木为面其捍拨以象牙为之海録碎事金捍拨在琵琶面上当或以金涂为饰所以捍防其拨也説文麝如小麋脐有香】旧思牵云叶【陆机云赋金柯分玉叶散梁简文帝诗云开玛瑙叶】新愁待雪泥【卢纶送张少府诗判词花落纸拥吏雪成泥】爱堪通梦寐画得不端倪地锦排苍雁【郑嵎津阳门诗锦鳬绣雁相追随注温泉汤中缝缀锦绣为鳬雁】帘钉镂白犀【李贺诗玳瑁钉帘薄东观汉记章帝元和元年日南献白雉白犀广志犀角之好者称鸡昩白】曙霞星斗外凉月露盘西【三辅故事武帝于建章宫立铜柱高二十丈上有仙人掌承露盘】妬好休夸舞【纪闻孔雀自喜其尾而甚妬遇妇人童子好衣服必逐而啄之闻管笙歌必舒张翅尾盼睇而舞】经寒且少啼【顾有孝曰北地多寒戒之以少啼即子美花鸭诗作意莫先鸣意也】红楼三十级【酉阳杂俎长乐坊安国寺红楼睿宗在藩时舞榭也李白诗紫殿红楼觉春好王建宫词禁寺红楼内里通】穏穏上丹梯【谢灵运诗躧步凌丹梯注丹梯陛阶也○后四语全是寓意】
　　人欲
　　人欲天从竟不疑莫言圆葢便无私【刘氏正歴问黄帝为葢天以天象葢宋玉大言赋方地为车圆天为葢】秦中久巳乌头白【艺文类聚燕丹子曰秦止燕太子丹为质曰乌头白乃可归丹仰天叹乌即白头】却是君王未备知
　　华山题王母祠
　　莲华峯下锁雕梁【华山记山巅有池生千叶莲花服之羽化因名华山】此去瑶池地共长【穆天子传天子觞王母于瑶池之上】好为麻姑到东海劝栽黄竹莫栽桑【神仙传麻姑谓王方平曰接侍以来见东海三变为桑田向到蓬莱水浅于往时略半也岂将复还为陆陵乎方平笑曰圣人皆言海中行复扬尘也穆天子传天子游黄台之丘猎于苹泽有隂雨天子乃休日中大寒北风雨雪有冻人天子作诗三章以哀之曰我徂黄竹负□寒】
　　华清宫【唐书天寳六载改骊山温泉宫曰华清宫治汤为池环山列宫殿】
　　华清恩幸古无伦【唐书太真得幸进册贵妃三姊皆美帝呼为姨帝幸华清贵妃与三夫人皆从遗簮堕舄瑟瑟玑琲狼籍于道香闻数十里】犹恐蛾眉不胜人未免被他褒女【一作氏】笑只教天子暂防尘【言褒姒能灭周而宗不久便归国是贵妃之倾城犹在褒氏下也二语深着色荒之戒意最警防】
　　楚泽
　　夕阳归路后霜野物声干集鸟翻渔艇残虹【一作红】拂马鞍刘桢元抱病【刘桢诗余婴沈痼疾窜身清漳滨】虞寄数辞官【南史虞寄字次安性冲静有栖遁志大同中闭门称疾惟以书籍自娯陈寳应既擒文帝敕章昭达发遣还朝衡阳王出阁手敕用为掌书记后除东中郎建安王谘议加昭戎将军寄辞以疾王于是命长停公事其有疑议就以决之】白袷经年巻【说文袷夹衣无絮亦作裌真诰许长史着葛帴单衣白袷李贺诗白袷王郎寄桃叶】西来及【一作又】早寒
　　蝉
　　本以高难饱徒劳恨费声五更疎欲断一树碧无情薄宦梗犹泛故园芜已平烦君最相警我亦举家清
　　江亭散席循栁路吟归官舍
　　春咏敢轻裁衔辞入半杯巳遭江映栁更被雪藏梅寡和真徒尔殷忧动即来从诗得何报惟感【一作看】二毛催潭州【唐书潭州长沙郡属江南西道元和郡国志隋平陈改湘州曰潭州取昭潭为名】
　　潭州官舍暮楼空今古无端入望中湘泪浅深滋竹色【博物志舜二妃曰湘夫人舜崩二妃啼以泪挥竹竹尽斑】楚歌重叠怨兰丛【楚词九歌称澧兰秋兰者不一故曰重叠怨兰丛】陶公战舰空滩雨【晋陶侃传刘为荆州刺史以侃为江夏太守又加督防使与诸军并力拒陈恢侃乃以运船为战舰所向必破后讨杜弢进克长沙封长沙郡公】贾傅承尘破庙风【西京杂记贾谊在长沙鵩鸟集其承尘俗以鹏鸟至人家主人死谊作鵩鸟赋释名承尘施于上以承尘土也寰宇记贾谊庙在长沙县南六十里庙即谊宅宅中有井上圆下方】目断故园人不至松醪一醉与谁同
　　赠刘司户【蕡○唐书刘蕡字去华昌平人太和二年防试贤良蕡切论黄门太横将危宗社考官不敢留蕡在籍中人读其文至有相对垂泣者令狐楚在兴元牛僧孺在襄阳皆辟为从事中人嫉之诬以罪贬栁州司戸】
　　江风吹浪动云根【张协诗云根临八极注云根石也云触石而生故曰云根】重碇危樯白日昏【韵会碇镇舟石】已断燕鸿初起势更惊骚客后归魂汉廷急诏【一作召】谁先入楚路高歌自欲翻万里相逢欢复泣凤巢西隔九重门【帝王世纪黄帝时凤凰止帝东园或巢于阿阁九辨君之门兮九重道源曰东坡诗九重新扫旧巢痕本此】
