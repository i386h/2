<!-- { "loadSidebar": true } -->
    准会昌三年十一月十三日敕，诸道进奏官，或有一人兼知四五道奏进者，兼并货殖，颇是幸门，因缘交通，为弊日甚。向後兼知，不得过两道以上者，各委本道速差替闻奏。仍委台司纠察，如有违犯，必议重惩。又兼知三四道者，台司检勘，各牒本道，准敕差替讫。切虑改名补职，不离一家，元是本身，虚立名姓。伏请从今己後，如知两道奏进外，一家之内，父子兄弟，更不得知诸道奏进。如有违犯，台司准前察访。（《唐会要》七十九）
    ○三元日断屠奏（会昌四年四月，中书门下）
    正月、五月、九月断屠。伏以斋月断屠，出於释氏，缘国初风俗，犹近梁、陈，卿相大臣，颇遵此教。又弛禁不一，只断屠羊，宰杀驴牛，其数不少。鼓刀者坐获厚利，纠察者皆受贿财，比来人情，共知此弊。臣等商量，正月一岁之首，万物生育之初，请起元日断三日，每遇列圣忌日，断一日。国家崇元初之道，竭严奉之诚，既以广阐其风，即须参用其教。仍望准开元二十二年十月二十日敕，正月、七月、十月三元日，各断屠三日，馀望并停。缘断屠日数既少，法令所宜画一，望委御史台别条流闻奏。（《唐会要》四十一）
    ○量减州县佐官奏（会昌四年五月，中书门下）
    应诸州县佐官，近令约户税多少，量减佐官，实欲渐去冗员，以惩尸素。今诸道所奏，户满五千，税满一万，不合停减者，其类已多。又假以当路为词，犹务占惜。臣等商量，当路顿亦不常有，若遇大军顿，即权勾当。所存例多如此，望令吏部郎中柳仲郢据元敕额，类会停减，不得许其破除。（《唐会要》六十九）
    ○刺史限日到任奏（会昌四月，中书门下）
    比缘向外除授刺史，多经半年已上，方至本任，或称敕牒不到，或作故滞留。刺史未到前，知州官事，惟务因循，不急於治。百姓受弊，莫不由兹。臣等商量，自今己後，敕到南省，限两日内牒本道，便令进奏院递去。到本道後，委观察使勾当。去任一千里内，限十日进发；二千里已上，限十五日；三千里已上，限二十日。仍并勒取便进发，不得托以事故，别取他路经过。刺史於先，三十个月为限，向後并望以任後计日。如有前刺史诸道居住，未赴阙廷者，各委观察使，每季具管内有无申台，或忧制及疾废者，并须一一具言。台司待诸处报，都申中书门下。所冀人皆守法，朝免遗才。（《唐会要》六十九）
    ○泽州割属河阳奏（会昌四年九月，中书门下）
    河阳近虽置制，土宇犹褊。泽州全有太行之险固，实为东洛之藩垣，将务远图，所宜从便，望割属河阳。（《唐会要》七十）
    ○委清强官检点废寺奴婢奏（会昌五年四月，中书门下）
    天下诸寺奴婢，汇淮人数至多，其间有寺已破废，全无僧众，奴婢既无衣食，皆自营生。或闻洪、潭管内，人数倍一千人己下、五百人已上处，计必不少。臣等商量，且望各委本道观察使，差清强官，与本州刺史、县令同点检，具见在□数及老弱婴孩，并须一一分析闻奏。如先自营生，及已输纳者，亦别项分析。深恐无良吏及富豪、商人、百姓、纲维潜计会藏隐，事须稍峻法令。如有犯者，便以奴碑计估，当二十千已上，并处极法，官人及衣冠，奏听进止。如有人纠告，便以奴婢充赏。待勘知人数，续具条流。其京城委功德使，亦准此条流，仍具数奏闻。（《唐会要》八十六）
    ○铜像送官奏（会昌五年七月，中书门下）
    天下士庶之家，所有铜像，并限敕到一月内送官。如违此限，并准盐铁使旧禁铜条件处分。其土木等像，并不禁。所由不得因此扰人。其京城及畿内诸县，衣冠百姓家有铜像，并望送纳京兆府。自拆寺以来，应有铜像等，衣冠百姓家收得，亦限一月内陈首送纳。如辄有隐藏，并准旧条处分。（《唐会要》四十九）
    ○僧尼系主客奏（会昌五年七月，中书门下）
    奉宣，僧尼不隶祠部，合系属主客，与复合令鸿胪寺收管，宜分析奏来者。天下僧尼，国朝己来，并隶鸿胪寺，至天宝二年隶祠部。臣等据《大唐六典》，祠部掌天下宗庙大祭，与僧事殊不相及，当务根本，不合归尚书省，属鸿胪寺亦未允。当又据《六典》，主客掌朝贡之国七十馀番，五天竺国并在数内。释氏出自天竺国，今陛下以其非中国之教，己有厘革。僧、尼名籍，便令系主客，不隶祠部及鸿胪寺，至为允当。（《唐会要》四十九）
    ○国忌行香上州留寺一所奏（会昌五年七月，中书门下）
    天下诸州府寺，据令式，上州以上，并合国忌日集官吏行香。臣等商量，上州已上合行香州，各留寺一所，充国忌日行香，列圣真容便移入合留寺中。其下州寺，并合废毁。（《唐会要》四十八）
    ○首出藏隐废寺奴婢奏（会昌五年八月，中书门下）
    应天下废寺，放奴婢从良百姓者。今闻有细口，恐刺史己下官人及富豪、衣冠、商人、百姓计会藏隐，及量与钱物索收。敕下後，如有此色，并仰首出，却还父母。如有依前隐藏，有人纠告，官人己下远贬，商人、百姓并处极法，其告事人，每一口赏钱一百千，便以官钱充给，续徵所犯人填纳。（《唐会要》八十六）
    ○条流诸道判官员额奏（会昌五年九月，中书门下）
    条流诸道判官员额。西川本有十二员，望留八员，节度副使、判官、掌书记、观察判官、支使、推官、云南判官、巡官。淮南、河东旧额，各除向前职额外，淮南留营田判官，河东留留守判官。幽州、淄青旧各有九员，望各留七员，幽州除向前职额外，留卢龙军节度推官，淄青除向前职额外，留押新罗、渤海两藩巡官。山南东道、郑滑、河阳、京南、汴州、昭义、镇州、易定、郓州、魏博、沧州、陈许、徐州、兖海、凤翔、山南西道、东川、泾原、邠宁、河中、岭南，己上旧各有八员，望各留六员：节度副使、判官、掌书记、推官、观察判官、支使。振武、灵夏、益州、坊旧各有八员，缘边土地贫，望各留五员：节度副使、判官、掌书记、推官、观察判官。浙东、浙西、宣歙、湖南、江西、鄂岳、福建，以上旧各有六员，望各留五员：团练副使、判官、观察判官、支使、推官。黔中旧有十员，望各留六员：经略副使、判官、招讨判官、观察判官、度支、盐铁判官。东都留守、陕府旧有五员，并望不减。天德旧有三员，亦望不减。同州旧有四员，商州两员，并望不减。防御副使，华州、泗州各有两员，并望不减。楚州、寿州各有三员，寿州望减团练副使一员，楚州望减营田巡官一员。汝州、盐州、陇州旧各有一员，望不减。桂管旧有六员，望减防御巡官一员。容管旧有五员，望减招讨巡官一员。延州旧有两员，亦望减防御推官一员。楼烦、龙陂旧各有两员，望各减巡官一员。
    右奉圣旨，令商量减诸道判官，约以六员为额者。臣等商量，顷据旧额多少，难於一切停减。今据本镇额量减，数亦非少，仍望令正职外，不得更置摄职，仍令御史台及出使郎官、御史专加察访。（《唐会要》七十九）

    ●卷五十七
    ☆阙名（五）
    ○上都两街留寺改名奏（会昌六年正月，左右街功德使）
    准今月五日赦书节文，上都雨街先各留寺两所，依前委功德使收管，其所添寺，於废寺中拣择堪修建者。臣今左街谨具拣择置寺八所，及数内回改名额，分析如後。两所依前名额，兴唐寺、保寿寺。六所改名旧额，僧寺四所：宝应寺改为资圣寺，青龙寺改为护国寺，菩提寺改为保唐寺，清禅寺改为安国寺。缘间架数少，取华阳寺连接充数。尼寺二所，法云寺改为唐安寺，崇敬寺改为唐昌寺。右街置八所，二所先准敕留，西明寺请改为福寿寺，庄严寺改为圣寿寺。八所添置二所，请依旧名额，僧寺一所，千福寺；尼寺一所，兴元寺。六所请改名，僧寺五所，化度寺改为崇福寺，永泰寺改为万寿寺，温国寺改为崇圣寺，经行寺改为龙兴寺，奉恩寺改为兴福寺；尼寺一所，万善寺改为延唐寺。谨定拣择添置及改名额，分析如前。（《唐会要》四十八）
    ○请定宪宗庙配享功臣奏（会昌六年十月，太常礼院）
    十月十三日太庙袷享，庙庭配享功臣，得修撰官朱俦状，自高祖至德宗，每室并有功臣配飨。伏以宪宗皇帝诛荡淮蔡，削定河朔，武功英略，赫耀中兴，启沃谟猷，必资元辅，其配享功臣，伏请闻奏，定名降下。（《唐会要》十八）
    ○幕府迁授章服先绿後绯奏（大中元年，中书门下）
    幕府迁授章服，贞元元年之间，使府奏职至侍御史，然後许兼省官，至章服皆计考效。近日奏行殿中及戎卒，便请朱紫，数事俱行，其中自绿腰金，皆非典故。今请自侍御史待年月足後，更奏始与省官。至于朱紫，许于本使府有事绩尤异者，然後各市地奏请。惟副使行军奏职特加，先著缘便许绯，馀不在此限。（《唐会要》三十一）
    ○及弟三年任奏试官奏（大中二年正月，中书门下）
    从贞元元年、大和九年秋冬前，皆是及第便从诸侯府奏试官充从事，兼史馆、集贤、宏文诸司诸使奏官充职。以此取人，常多得士，由是长不乏材用。大和、会昌末，中选後四选，诸道方得奏充州县官职，如未合选，并不在申奏限。臣等昨已奏论，面奉进止，自今已後，及第後第三年，即任奏请。（《唐会要》七十六）
    ○诸使奏官不得虚竖头衔奏（大中二年十月，中书门下）
    伏以银青借兼检校宾客官及朝散大夫，阶并三品资历，自身不合虚竖奏官。近年诸司使多虚竖此色头衔，奏请授官，求中上州长、马及上州判司，逾滥侥幸，莫甚於此。臣等商量，自今已後，诸司诸使应合奏授正官者，并不得虚衔前件官阶奏请。如是长不守章程，依前论请，奏听进止。其请道差知进奏官，亦望准此处分。（《唐会要》七十九）
    ○搜访武德以来名臣子孙奏（大中三年四月，中书门下）
