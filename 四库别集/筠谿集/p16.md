<!-- { "loadSidebar": true } -->
　　方鎭者节度使之兵也原其始起于边将之屯防者唐初兵之戍边者大曰军小曰守捉曰城曰鎭而总之曰道道有大将一人曰大总管巳而更曰大都督至高宗永徽以后都督带使持节者始谓之节度使景云接乎开元朔方陇右河东河西诸鎭皆置节度使安禄山犯京师肃宗起灵武而诸鎭之兵共起诛贼其后禄山子庆绪及史思明父子继起中国大乱肃宗命李光弼等讨之号九节度之师久之大盗既灭而武夫战卒以功起行阵列为侯王者皆除节度使由是方鎭相望于内地大者连州十余小者犹兼三四兵骄则逐帅帅强则叛上天子熟视不能制矣上元中以衙军使卫伯玉为神防军节度使鎭陜州鱼朝恩以观军容使监其军初哥舒翰破吐蕃临洮西之磨环川即其地置神防军以成如璆为军使及禄山反如璆以伯玉将兵若干赴难伯玉与朝恩皆屯于陜即诏伯玉所部兵号神防军以伯玉为节度使后伯玉罢军遂统于观军容使广徳二年代宗避吐蕃幸陜朝恩举在陜兵与神防军迎扈悉号神防军天子幸其营及京师平朝恩遂以军归禁中自将之吐蕃复入防朝恩又以神防军屯苑中自是寖盛分为左右厢势居北军右遂为天子禁军非它军比朝恩乃以观军容宣慰处置使知神防军兵马使议曰兵犹火也弗戢将自焚有天下者固不可以弛兵茍失其御则反以起祸肃宗用诸镇之兵以诛贼而方鎭由是强代宗幸神防营以避吐蕃之难而神防自是寖盛及其末也外制于藩臣内制于防坚天子孤弱竟以灭亡军政之弊无甚于此为国者可不鉴诸
　　屈突通事两君
　　屈突通仕隋文帝为左骁骑大将军隋政乱高祖起代王遣通守河东战久不下高祖留兵围之遂济河破其将桑显和尽得其众通势蹙或説之降曰吾蒙国厚恩事二主安可逃难独有死报尔每自摩其颈曰要当为国家受人一刀其训勉士卒必流涕故力虽穷而人尚为之奋感俄闻京师平家尽没乃留显和保潼闗率兵将如洛既行而显和来降窦琮段志精骑追及于稠桑通结阵拒之琮纵其子夀往谕使降通大呼曰昔与汝父子今则雠也命左右射之显和呼其众曰京师陷诸君皆家闗西为何复东众皆舍兵通知不免遂下马东南向再拜号泣曰臣力屈兵败不负陛下遂被擒送长安帝劳曰何相见晚耶泣曰通不能尽人臣之节故至此为本朝羞帝曰忠臣也释之授兵部尚书蒋国公为秦王行军元帅从讨王世充时通二子在洛帝曰今以东洛属公如二子何通曰臣老矣不足当重任然畴昔陛下释俘累加恩礼以蒙更生是时口与心誓以死许国今日之行正当先驱二儿死自其分终不以私害义帝太息曰烈士徇义吾今见之
　　议曰屈突将军素以方严称其临师誓众摩颈待刃以死报国士卒为之流涕及潼闗之败遂至屈膝就擒终为臣仆虽云兵败力屈而受以美官居之不疑身既不能死独视子夀诠轻于狗彘君臣父子之间惭徳多矣人臣之节莫难于死事平居忠愤自许孰敢爱死一旦斧钺在前胆落气丧忍耻求活此盖常人之情尔史氏谓通尽节于隋固不可而曰惟一心可事两君而无慊岂所以戒乱臣贼子哉
　　太宗以事出李勣
　　唐李勣字懋功本姓徐氏隋大业末从李密袭黎阳守之武徳元年宻归朝廷髙祖授勣黎州总管赐姓附宗正属籍后从秦王伐东都破刘黒闼徐圆朗讨辅公祏太宗即位累迁光禄大夫行并州大都督府长史治并十六年以威肃闻帝尝曰炀帝不择人守边劳中国筑长城以备虏今我用勣守并突厥不敢南贤长城逺矣晋王为皇太子授詹事俄同中书门下三品帝曰儿方位东宫公旧长史以宫事相委勿以资屈为嫌也勣既忠力帝谓可托大事尝暴疾医曰用须灰可治帝乃自剪须和药及愈入谢顿首流血帝曰吾为社稷计何谢为后留宴顾曰朕思属孤幼无易公者公昔不遗李宻岂负朕哉俄大醉帝亲解衣覆之帝疾谓太子曰尔于勣无恩今以事出之我死宜即授以仆射彼必致死力矣乃授叠州都督高宗立召授开府仪同三司同中书门下参掌机宻遂为尚书左仆射
　　议曰勣自武徳初束身归朝从秦王讨平诸防以成大业可谓有功王室矣太宗将属以孤幼故遇之非羣臣比至剪须药之解衣覆之岂无意哉然君臣之间惟诚能使之尽心既与之戮力艰难知其可托大事则当任之不疑茍以为非才改命可也乃无罪而出之以移恩于太子是以智笼之恐非所以训臣下也施之勣尚不可推此以待忠贤失其心矣岂能致彼死力哉
　　狄仁杰感悟武后卒复唐嗣
　　唐武后欲以武三思为太子以问宰相众莫敢对狄仁杰曰臣观天意未厌唐徳比匈奴犯边陛下使梁王三思募勇士于市逾月不及千人庐陵王代之不浃日辄五万今欲继统非庐陵王不可后怒罢议久之召谓曰朕数梦双陆不胜何也于是仁杰与王方庆俱在同辞对曰双陆不胜无子也天其意者儆陛下乎且太子天下本本一摇天下危矣文皇帝身蹈锋镝勤劳而有天下传之子孙先帝寝疾诏陛下监国陛下掩神器而取之十有余年又欲以三思为后且姑侄与母子孰亲陛下立庐陵王则千秋万嵗后常享宗庙三思立庙不附姑后感悟即日遣徐彦伯迎庐陵王于房州王至后匿王帐中召见仁杰语庐陵事仁杰敷请切至涕下不能止后乃使王出曰还尔太子仁杰降拜顿首曰太子归未有知者人言纷纷何所信后然之更令太子舎龙门具礼迎还中外大悦初吉顼李昭徳数请还太子后意不回惟仁杰每以母子天性为言后虽忮忍不能无感故卒复唐嗣
　　议曰武后擅有天下在位日久变置之谋既成而仁杰一言遂反唐祚难矣盖后知为身谋而不知为天下计仁杰为天下计而借后之利害以悟其心故言之出不得不为之感动也自古无不可谏之君无不可回之事在进言者得其道而已
　　郭汾阳不怀私忿
　　安思顺为朔方节度时郭汾阳李临淮俱为牙门都将二人不相能虽同盘饮食常睇不相视不交一言及汾阳代思顺临淮欲亡去计未决旬日诏临淮分汾阳半兵东出赵魏临淮入请曰一死固甘乞免妻子汾阳趋下执手上堂曰今国乱主迁非公不能东伐岂怀私忿时耶及别执手泣涕相勉以忠义讫平剧盗实二公之力
　　议曰李郭之将牙门位不足以相制才不足以相髙其不相能固人之常情也及当国家之大计则不以私忿害其能且勉以忠义泣涕从之讫其成功以平社稷之难非忠于君信于友能若是欤退之谓平居诩诩强笑语以相取下一旦临小利害仅如毛发比反眼若不相识者闻子厚之风亦可少愧汾阳之贤岂特无愧于子厚乎
　　段秀实图朱泚
　　段秀实罢节度使召为司农卿朱泚反以秀实失兵必恨愤且素有人望使骑往迎之秀实与子弟诀而入泚喜曰公来吾事成矣秀实曰将士东往宴赐不丰有司过尔人主何与之公本以忠义闻天下今变起仓卒当谕众以祸福扫清宫室迎乗舆公之职也泚黙然秀实知不可乃阳与合阴结将军刘海賔姚令言都虞何明礼欲图泚三人者皆秀实素所厚防源休教泚伪迎天子遣将韩旻领精鋭师三千疾驰奉天秀实以为宗社之危不容喘乃遣人谕大使岐灵岳窃取令言印不获乃倒用司农印追其兵旻至络绎得符还秀实谓海賔曰旻之来吾等无遗类我当直搏杀贼不然则死乃约事急为继而令明礼应于外翌日泚召秀实计事源休姚令言李忠臣李子平皆在坐秀实戎服与休并语至僣位勃然起执休腕夺其象笏奋而前大骂曰狂贼可磔万段我岂从汝反耶遂击之泚举臂捍笏中颡流血蔑面匐匍走贼众未敢动而海賔等无至者秀实大呼曰我不同反胡不杀我遂遇害
　　议曰廉介之士知逺害以洁已而不能犯难以尽忠刚毅之士知轻身以成名而不能忍死以济事泚之迎秀实使其牢辞谢使郤而不行固可以洁已而乃奋不顾身提忠义而往説之犯难以尽忠也知其不可取一死易若反掌固可以成名而乃阳与之合阴结所厚以图泚忍死以济事也至其伪迎天子宗社之危不容喘始决死以回韩旻之师徳宗之不堕贼计秀实之力也惜乎海賔之谋成矣而秀实发于仓卒外不及应不能手搏贼以成其志亦小不忍之故欤然其夺笏击泚唾面大骂亦足以快忠谊之愤史称英烈之言如严霜烈日可畏之至信哉
　　阳城上疏论裴延龄罪
　　唐阳城及进士第隐中条山徳宗召拜右谏议大夫遣长安尉杨宁赍束帛诣其家城褐衣到闗下辞让帝遣中人持绯衣衣之召见赐帛五十匹初城未起缙绅想见风采既兴草茅处谏诤官士以为且死职天下益惮之及受命它谏官论事苛细纷纭帝厌苦而城寖闻得失且熟犹未肯言韩愈作诤臣论讥切之城不屑方与二弟延賔客日夜剧饮客欲谏止者城揣知其情强饮客客辞即自饮满客不得巳与酬酢或醉仆席上城或先醉卧客怀中不能听客语无得开言常以木枕衣衾质钱人重其贤争售之每约二弟吾所俸入而可度月食米防何薪菜盐防钱先具之余送酒家无留也服无赢副客或称其佳可爱辄喜举授之有陈苌者其得俸常往称钱之美月有获焉居位八年人不能窥其际及裴延龄诬逐陆贽张滂李充等帝怒甚无敢言城闻曰吾谏官不可令天子杀无罪大臣乃约拾遗王仲舒守延英阁上疏极论延龄罪慷慨引谊申直贽等累日不止闻者寒惧城言愈励帝大怒召宰相抵城罪顺宗方为皇太子为开救良久得免敕宰相谕遣然帝意不已遂欲相延龄城显语曰延龄为宰相吾当取白麻坏之哭于庭帝不相延龄城力也坐是下迁国子司业议曰善谏者犹治水不杜其渐则浸淫决泆漫不可制甚者君被恶名身受显戮顾虽尽忠何补于治耶阳城居位八年当徳宗播迁之余亡以自励逺忠贤亲谄佞过失多矣乃不能出一言有所救正至延龄之宠成陆贽之谗入始抗章极论延龄仅以不相而贽竟免城亦继逐于是崔损李齐运韦执谊之徒并进君侧不复有人矣其所由来岂一朝一夕之故哉愈作诤臣论非独有讥于时其欲以为后世诫乎
　　李綘对宪宗用贤
　　李绛元和中为翰林学士帝怪前世任贤以致治今无贤可任何也对曰圣王选当代之人极其才分自可致治岂借贤异代治今日之人哉天子不以已能盖人痛折节下士则天下贤者乃出帝曰何知其必贤而任之对曰知人诚难尧舜以为病然循其名騐以事所得十七夫任言而辨廉措事不阿容无希望依违之辞无邪媚愉悦之容此近于贤矣贤则当任任则当久贤者中立而寡助举其类则不肖者怨杜邪径则怀奸者疾一制度则贵戚毁伤正过失则人君疏忌夫用贤岂容易哉帝曰卿言得之矣帝毎有询访随事补益所言无不听遂欲以相而幸臣吐突承璀宠方盛忌其进阴有毁短帝乃出承璀淮南监军翌日拜绛中书侍郎同中书门下平章事后绛以足疾求免罢为礼部尚书帝乃召承璀于淮南
　　议曰自古愿治之君未尝不欲进贤退不肖而贤者未易进不肖者未易退惑于忠邪之辨故也盖君子难于进而不阿意以求合礼貌衰则去之小人逢君以固宠植党以示私假义理之言以饰其奸必行而后已故君子之道常不胜夫用言岂容易哉绛之言是也宪宗知绛之贤承璀之奸黜承璀而相绛固善矣及绛之罢而即召承璀何惑之甚欤是徒以无贤可任为患而有贤不能任也志之祸殆有以致之呜呼史称宪宗刚明果断能用忠谋而于进退贤不肖之际且尔况庸君暗主无意于治者耶
　　光启时契丹不敢近边
