<!-- { "loadSidebar": true } -->
　　檐前甘菊移时晚青蘂重阳不堪摘明日萧条尽醉醒残花烂漫开何益篱边野外多众芳采撷细琐升中堂念兹空长大枝叶结根失所埋风霜【赵云盖言徒枝叶扶疎如人文采之秀发而托根不得地反为风霜所埋也】
　　渼陂行【赵云渼音美按长安志渼陂在鄠县西五里出终南山诸谷陂鱼甚美因名之陂既广大气象雄深故公诗于初至之际以天地变色则有鼍鲸风浪之忧既而开霁可游则如与龙鬼仙灵相接既而又忧雷雨此盖陂之广大雄深诗人因事起意以为诗谓其有可异则不得不忧有可喜则不能不乐有可防则不可不戒而诗篇终有安不忘危乐不忘哀之意】
　　岑参兄弟皆好竒擕我逺来游渼陂天地黤惨忽异色波涛万顷堆琉璃琉璃漫汗泛舟入事殊兴极忧思集【赵云天地黤惨则为可异水如琉璃则为可爱以其可爱而便欲泛舟以入则为可忧矣漫汗言广大也事殊兴极盖言其初逺来之兴岂不欲晴朗以为游乎而初来之际怱逢天地黤惨则事殊矣事之既殊则兴亦极尽兴既极尽则宁不忧思乎】鼍作鲸呑不复知恶风白浪何嗟及【赵云此乃所以忧也】主人锦帆相为开舟子喜甚无氛埃【赵云主人指言岑参也前者以天地黤惨而游者忧今也以无氛埃而舟子喜不亦宜乎】鳬鹥散乱棹讴发丝管啁啾空翠来沈竿续蔓深莫测菱叶荷花净如拭【赵云菱叶荷花净如拭则水之幽深可见矣妙处是净如拭三字】宛在中流渤澥清下归无极终南黒【赵云上句以言其深下句以言其逺上句譬喻下句实指盖渤澥者海也既如渤澥之深广而又清此所以为譬喻终南山在陂之上流去之逺则视之黒也此所以为实指説文东海之别有渤澥故东海共称渤海列子无极之中复无无极】半陂已南纯浸山动影袅窕冲融间【赵云袅窕冲融皆言水之深】船舷暝戛云际寺水面月出蓝田闗【赵云云际者山名在鄠县东南六十里上有大定寺蓝田闗在蓝田县东南九十八里船舷之戛可闻于云际之寺月出之所可想其当于蓝田闗皆以陂之广大然】此时骊龙亦吐珠【庄子千金之珠出在九重之渊骊龙颔下子能得珠者必遭其睡】冯夷击鼔羣龙趋【谢恵连雪赋冯夷剖蚌列明珠注冯夷河伯也庄子冯夷得之以游大川】湘妃汉女出歌舞金支翠旗光有无咫尺但愁雷雨至苍茫不晓神灵意少壮防时奈老何向来哀乐何其多【赵云一日之间初至而天地黤惨乃向来所哀之多也既而晴无氛埃可以纵游乃向来所乐之多也此一句以结一篇之事】
　　去矣行【天宝十四年公在率府数上赋颂不蒙采録欲辞职遂作去矣行赵云鸟乃去矣此诗有髙举逺引之意故取去矣为名】
　　君不见韝上鹰一饱则飞掣焉能作堂上燕衔泥附炎热【赵云如鹰之饱而髙不学燕之恋而附此乃贤人义士不阿附于权贵之门也】野人旷荡无腼顔岂可久在王侯间【赵云诗云有腼面目有腼顔则不能忍慙者能忍慙则扃促佞媚无所不至如是而可曳裾王侯之间盖必如谷子云笔札楼君卿唇舌而并游五侯者矣野人旷荡而不能忍慙宜其舍王侯而去矣】未试囊中飡玉法明朝且入蓝田山【北齐李预居长安羡古人飡玉之法乃采访蓝田躬往攻掘得环璧器百余枚日服食之】
　　哀江头
　　少陵野老呑声哭春日潜行曲江曲江头宫殿鎻千门细栁新蒲为谁緑【康骈剧谭録曰曲江池开元中疏凿为妙境花卉周环烟水明媚都人游玩盛于中和节江侧菰蒲葱翠栁隂四合碧波红蕖湛然可爱赵云公方春日潜行当禄山之乱宜其有细栁新蒲为谁緑之哀矣】忆昔霓旌下南苑苑中万物生顔色【赵云曲江南即芙蓉苑今云南苑是也】昭阳殿里第一人同辇随君侍君侧【赵云汉成帝常欲与班姬同辇载以托言杨妃也诗人类皆取古事之似者以为譬故李太白亦言可怜飞燕倚新妆而髙力士媒蘖之竟以此不得用悲夫】辇前才人带弓箭白马嚼囓黄金勒【赵云按明皇録载上幸华清宫贵妃姊妹各购名马以黄金为衔勒组绣为障泥同入禁中观者如堵】翻身向天仰射云一箭【一作笑】正坠双飞翼明眸皓齿今何在血汚游魂归不得清渭东流劔阁深去住彼此无消息【时明皇幸蜀贵妃诛赵云云此言明皇既幸蜀矣长安与蜀相望于数千里之间去蜀与住长安者皆不知消息】人生有情泪沾臆江水【一作草】江花岂终极黄昏胡骑尘满城欲往城南忘南北【赵云胡骑尘满城公此诗作于至徳二载之春血汚游魂归不得则天寳十五载六月丁酉上皇车驾次马嵬赐贵妃自尽而细栁新蒲为谁緑则次年之春明矣顷者蘓黄门尝谓其侄在庭曰哀江头即长恨歌也长恨费数百言而后成歌杜公言太真之被宠则昭阳殿里第一人足矣言富贵则辇前才人帯弓箭白马嚼囓黄金勒足矣言马嵬之死则血汚游魂归不得足矣观常武与桓二诗言用兵而烦简异则可见此闻之石耆公云】
　　悲陈陶【鲍云天寳十五年十月辛丑房琯及禄山战于陈陶斜败绩癸夘琯又以南军战败绩公故有是诗】
　　孟冬十郡良家子血作陈陶泽中水野旷天清无战声四万义军同日死羣胡归来血洗箭仍唱胡歌饮都市都人逥面向北啼日夜更望官军至【赵云羣胡归来血洗箭句法好处正在血洗箭三字盖言洗箭上之血也如东坡韩干马诗云最后一匹马中龙不嘶不动尾揺风又薄酒篇云五更待漏靴满霜皆此格也四句言朔方安西回纥大食兵相助讨贼然夷狄之性不无残扰故房琯虽防军矣而都人之心不愿胡兵讨贼只望官军至也】
　　悲青坂【赵云前篇悲陈陶则辛丑之败也此篇悲青坂则乃癸夘之败矣青坂应与陈陶斜之地不相逺也】
　　我军青坂在东门天寒饮马太白窟黄头奚儿日向西数骑弯弓敢驰突山雪河冰野萧飋青是烽烟白人骨焉得附书与我军忍待明年莫仓卒【赵云房琯之战初以十月庚子军次便桥辛丑中军北军遇贼陈陶斜战不利琯欲持重而牵于邢延恩所促战故败苟见其军之不利于此敦陈整旅坚壁以待可也而癸夘率南军复战遂大败则公此诗忍待明年之戒所以重惜之也】
　　洗兵马【收京后作】
　　中兴诸将收山东【赵云山东者今之河北也盖谓之山东山西以太行山分之也今所谓山东乃普言齐地则以泰山言之矣安禄山反先陷河北诸郡至二京已复庆绪奔于河北之后史思明降严庄降能元皓降而河北诸郡渐复矣故曰中兴诸将收山东】捷书日【赵作夕】报清昼同【赵云夕晚之报与日昼同言其好消息之真也】河广传闻一苇过胡危命在破竹中秖残邺城不日得独任朔方无限功【赵云邺城相州也乃贼所窟穴残者言余收朔方指言郭子仪也时专任子仪故云独任】京师皆骑汗血马囘纥餧肉蒲萄宫已喜皇威清海岱常思仙仗过崆峒【崆峒山黄帝顺下风膝行进而问道赵云青徐诸郡皆复天下无事则可以问道此所以常思其如此】三年笛里闗山月【赵云禄山以天寳十四载反嵗在乙未安庆绪以至徳二载弑其父嵗在丁酉是嵗复二京则为三年闗山月古乐府曲名】万国兵前草木风成王功大心转小【成王为元帅乾元元年徙封俶为成王】郭相谋深古来少【郭子仪也】司徒清鉴悬明镜【李光弼】尚书气与秋天杳【尚书指言王思礼】二三豪俊为时出整顿乾坤济时了东走无复忆鲈鱼南飞觉有安巢鸟青春复随冠冕入紫禁正耐烟花绕鹤驾通宵鳯辇备鸡鸣问寝龙楼晓攀龙附鳯势莫当天下尽化为侯王汝等岂知蒙帝力时来不得夸身强闗中既留萧丞相幕下复用张子房张公一生江海客身长九尺须眉苍征起适遇风云防扶颠始知筹防良青袍白马更何有【赵云公自谓也】后汉今周喜再昌寸地尺天皆入贡竒祥异瑞争来送不知何国致白环【世本曰舜时西王母献白环及佩】复道诸山得银瓮【礼运山出器车注器谓若银瓮丹甑】隠士休歌紫芝曲词人解撰河清颂【赵云公诗言此者是嵗既収京而于七月岚州合闗河黄河三十里清如水盖收京之祥寔事也】田家望望惜雨干布谷处处催春种淇上健儿归莫懒城南思妇愁多梦安得壮士挽天河净洗甲兵长不用
　　乾元中同谷县作
　　有客有客字子美白头乱发垂过耳嵗拾橡栗随狙公天寒日暮山谷里中原无书归不得手脚冻皴皮肉死呜呼一歌兮歌已哀悲风为我从天来
　　长镵长镵白木柄我生托子以为命黄精【一作独】无苗山雪盛【黄鲁直云黄精当作黄独陶隠居云状如小芋子肉白皮黄梁汉人名为黄独蒸食之】短衣数挽不掩胫此时与子空归来男呻女吟四壁静呜呼二歌兮歌始放里闾为我色惆怅
　　有弟有弟在逺方三人各瘦何人强生别展转不相见胡尘暗天道路长东飞鴐鵞后鸧【赵云因山谷中所有禽鸟而言之鴐鵞雁也方言以自闗而东呼之云鸧尔雅谓之麋鸹注盖鸱类公言眼前虽有此等物安得乗之以见其弟乎】安得送我置汝傍呜呼三歌兮歌三发汝归何处收兄骨
　　有妹有妹在钟离【赵云钟离濠州也公后有诗日近闻韦氏妹迎在汉钟离盖其夫已殁而夫之兄迎在钟离也】良人早殁诸孤痴长淮浪髙蛟龙怒十年不见来何时【一作迟】扁舟欲往箭满眼杳杳南国多旌旗呜呼四歌兮歌四奏林猿为我啼清昼【杜补遗蔡氏西清诗话云林猿古来作竹林后人不知乃易为林猿尝有自同谷来笼一禽大如雀色正青善鸣问其名曰此竹林鸟也少陵凡于诗目必纪其处以明风俗方物贻后人岂可妄意易之耶赵云同谷无深林自是无猿当以西清为是】四山多风溪水急寒雨防防枯树湿【一云树枝湿】黄蒿古城云不开白狐跳梁黄狐立我生胡为在穷谷中夜起坐万感集呜呼五歌兮歌正长魂招不来归故乡
　　南有龙兮在山湫古木巃嵸枝相樛木叶黄落龙正蛰蝮蛇东来水上游我行恠此安敢出防劔欲斩且复休呜呼六歌兮歌思迟溪壑为我逥春姿【东坡云六歌一篇为明皇作也明皇以至徳二年至自蜀居兴庆宫谓之南内明年改元乾元时持盈公主往来宫中李辅国常隂其隙间之故上元二年帝迁西内】
　　男儿生不成名身已老三年饥走荒山道长安卿相多少年富贵应须致身早山中儒生旧相识但话宿昔伤懐抱呜呼七歌兮悄终曲仰视皇天白日速【赵云末句又变新意以终七歌之义盖此一日之歌也自一歌至七歌歌声既穷而日晚暮矣】
　　古栢行【伤有其才而不得其用也】
