<!-- { "loadSidebar": true } -->
　　宿云寒不巻春雪堕如簁【孙曰簁下物竹器○簁所宜切】骋巧先投隙潜光乱入池【乱一作半】喜深将策试【策杖也】惊密仰檐窥自下何曽汚【孙曰扬子自下者人髙之】増髙未见危【孙曰子曰髙而不危】比心明可烛拂面爱还吹妬舞时飘袖【韩曰张衡舞赋裾似飞燕防如回雪】欺梅并压枝【韩曰陈子良春雪诗欲妬梅将栁故落早春中】地空迷界限砌满接髙卑浩荡乾坤合霏微物象移为祥矜大熟【为一作验】匝泽荷平施【匝一作布】已分年华晚犹怜曙色随气严当酒暖【一作换】洒急听窻知【补注邵氏闻见録云荆公尝以力去陈言夸末俗可怜无补费精神薄退之然其咏雪则云借问火城将策试何如云屋听窻知皆用退之句也去古人陈言以为非用古人陈言乃为是耶】照耀临初日玲珑滴晚澌【澌流水也○澌音斯】聚庭看岳耸【孙曰岳山岳耸髙也】扫路见云披阵势鱼丽逺【孙曰桓五年左氏郑人为鱼丽之陈鱼丽者如鱼贯之状韩曰兵法有鱼丽阵○丽音离】书文鸟篆竒【韩曰书序疏苍颉造书观于鸟迹因而遂滋则谓之字孙曰书有八体五曰虫书为虫鸟之形施于幡信谓之鸟篆】纵欢罗艶黠【孙曰艶黠美妇】列贺拥熊螭【孙曰熊螭将士】履行偏冷【孙曰史记东郭先生久待公车贫寒衣履不完行雪中履有上无下足尽践地】门扄卧更羸【孙曰録异传时大雪积地丈余洛阳令身出案行见人家皆除雪出有乞食者至袁安门无有行路谓安巳死令人除雪入户见安僵卧问何以不出安曰大雪人皆饿不宜干人令以为贤举为孝亷】悲嘶闻病马【一作鸟】浪走信娇儿灶静愁烟絶丝繁念鬓衰拟盐吟旧句【樊曰世説谢太傅对雪内集公曰白雪纷纷何所似兄子胡儿曰散盐空中差可拟兄女曰未若栁絮因风起】授简慕前规【樊曰谢灵运雪赋曰梁孝王游于兔园密雪下授简于司马大夫曰抽子秘思骋子妍词为我赋之】捧赠同燕石【孙曰阚子曰宋之愚人得燕石于梧台之东归而藏之以为寳有客闻而观之掩口而笑曰此燕石也与瓦砾不殊公言此者以自喻其诗】多惭失所宜
　　春雪
　　【樊曰沈存中云杜子美诗红稻啄余鹦鹉粒碧梧栖老鳯凰枝语相反而意新退之雪诗舞镜鸾窥沼行天马渡桥盖效此体】
　　观雪乗清旦【观一作看】无人坐独謡【孙曰尔雅徒歌曰謡】拂花轻尚起落地暖初销已讶凌歌扇【韩曰晋中书令王珉好捉白团扇其侍人谢芳歌之因以为名班媫妤咏扇云所制齐纨素皎洁如霜雪云云○又见陈子良咏雪云光映妆楼月花承歌扇风凌一作陵】还来伴舞腰洒篁留密节【孙曰丛竹曰篁密一作半】着栁送长条【着直略切】入镜鸾窥沼行天马渡桥【孙曰鸾窥沼则如入镜马度桥则如行天】徧堦怜可掬满树戏成揺江浪迎涛日风毛纵猎朝【孙曰江浪风毛皆以喻雪】弄闲时细转争急忽惊飘城险疑悬布【孙曰襄十年左氏偪阳人县布秦董父登之雪在城上其势如此】砧寒未捣绡【绡生丝○绡音消】莫愁阴景促夜色自相饶【夜一作月】
　　闻梨花发赠刘师命
　　【韩曰公集有刘生诗云阳山穷邑惟猿猴手持钓竿逺相投师命盖阳山时客也樊曰此闻梨花发赠师命云欲将君去醉如何已而梨花下赠师命云今日相逢瘴海头则与刘醉于花下矣皆阳山诗也】
　　桃蹊怊怅不能过【孙曰史记桃李不言下自成蹊蹊一作溪怊一作惆】红艶纷纷落地多闻道郭西千树雪欲将君去醉如何
　　春雪间早梅【间一作映】
　　梅将雪共春彩艶不相因逐吹能争密排枝巧妬新谁令香满座独使浄无尘芳意饶呈瑞寒光助照人玲珑开已徧防缀坐来频那是俱疑似须知两逼真荧煌初乱眼浩荡忽迷神未许琼华比【孙曰诗尚之以琼华乎而琼者美玉其色光华故曰琼华】将从玉树亲【孙曰扬雄甘泉赋翠玉树之青葱兮壁马犀之瞬目汉武帝故事曰上起神屋前庭植玉树瑚为枝碧玉为叶】先期迎献岁【韩曰楚词献岁发春】更伴占兹辰【一作晨】愿得长辉映轻微敢自珍
　　梨花下赠刘师命
　　【注见前闻梨花发题下】
　　洛阳城外清明节百花寥落梨花发今日相逢瘴海头共惊烂漫开正月
　　和归工部送僧约
　　【集注归登字冲之顺宗为太子时侍读及即位超拜给事中迁工部侍郎僧约荆州人刘梦得亦有赠别约师诗略云荆州人市井生而云鹤性】
　　早知皆是自拘囚不学因循到白头汝既出家还扰扰何人更得死前休【得一作向】
　　入关咏马
　　【韩曰公自江陵召拜国子博士入蓝关作】
　　岁老岂能充上驷【孙曰史记孙武谓田忌曰以君下驷与彼上驷上驷良马也】力微当自慎前程不知何故翻骧首【骧低昂也○骧思良切】牵过关门忘一鸣【忘字旧本作妄是】
　　早春雪中闻莺
　　【洪曰北地春晚方闻莺此诗盖南迁时作也】
　　朝莺雪里新雪树眼前春带澁先迎气侵寒已报人共矜初听早谁贵后闻频暂啭那成曲孤鸣岂及辰风霜徒自保桃李讵相亲寄谢幽栖友辛勤不为身
　　木芙蓉
　　【孙曰水生者为水芙蓉木生者为木芙蓉尔雅曰菡萏芙蓉也此所谓水芙蓉也】
　　新开寒露丛逺比水间红【孙曰水间红即菡萏间一作边】艶色宁相妬嘉名偶自同采江官渡晚搴木古祠空【补注古诗云涉江采芙蓉故名采江楚词云搴芙蓉兮木末故云搴木洪曰或作采江秋节晚搴木古祠空又作秋江官渡晚搴木古祠空皆后人妄改耳搴作褰亦非是】须劝勤来看【须劝一作愿得】无令便逐风
　　题张十一旅舍三咏
　　【樊曰公自阳山与张十一徙掾江陵道潭州而作以其咏井云贾谊宅中今始见知之】
　　榴花
　　五月榴花照眼明枝间时见子初成可怜此地无车马颠倒青苔落绛英【绛赤色英花也】
　　井
　　贾谊宅中今始见【孙曰括地志云贾谊宅在长沙县南三十步湘水记云贾谊宅中有一井谊所穿之极小而深上敛下大其状如壶樊曰水经注云长沙县西陶侃庙传是贾谊宅地中有一井是谊所穿杜诗长懐贾传井依然】葛洪山下昔曽窥【孙曰葛洪字稚川其井在今栁州】寒泉百尺空看影正是行人暍死时【祝曰前汉夏大旱民多暍死注云中暑而死○暍音谒】
　　蒲萄
　　新茎未徧半犹枯髙架支离到后扶【到或作倒】若欲满盘堆马乳【韩曰蜀本图经本草蒲萄注子有似马乳者若字一本作君】莫辞添竹引龙须
　　峡石西泉
　　【孙曰此诗旧本以次张十一旅舍三咏后盖永贞元年道衡潭之荆而行】
　　居然鳞介不能容【韩曰周礼川泽宜鳞物坟衍宜介物】石眼环环水一钟闻说旱时求得雨祗疑科斗是蛟龙【孙曰尔雅科斗虾蟇子】
　　梁国恵康公主挽歌二首
　　【孙曰公主宪宗长女始封普宁徙封永昌元和二年下嫁于季友及卒追封梁国公主諡曰恵康今作凉国误】
　　定諡芳声逺【諡即恵康】移封大国新【封即梁国】巽宫尊长女【孙曰易巽为长女】台室属良人【孙曰季友之父頔为相故云台室良人季友也】河汉重泉夜【孙曰史记秦始皇塟以水银为百川江河大海皆墓中为之重泉九泉也】梧桐半树春【孙曰梧桐半生半死半树春者以言公主死独季友存尔】龙轜非厌翟【祝曰轜丧车名前汉此似轜车孙曰周礼王后五辂重翟锡面朱总厌翟勒靣缋总厌翟平时所乗车也○轜音而厌于陟切翟丁厯切】还辗禁城尘【辗转也○辗之辇切】
　　秦地吹箫女【樊曰列仙传秦穆公女字弄玉时有箫史善吹箫弄玉好之公以妻焉遂教弄玉作鳯鸣居数年鳯凰来止其屋一旦夫妻皆随鳯凰飞去】湘波鼓瑟妃【樊曰屈原逺逰云二女御九韶歌使湘灵鼓瑟兮令海若舞冯夷二女舜二妃尧之女也】佩兰初应梦【韩曰左传郑文公有妾曰燕姞梦天使与已兰曰以是为而子既而文公见之与之兰而御之生穆公名曰兰】奔月竞沦辉【孙曰淮南子羿请不死之药于西王母羿妻常娥窃而奔月是为蟾蜍竞字合作竟】夫族迎魂去宫官防塟归从今沁园草【孙曰沁水公主汉光武皇帝女窦宪女弟为皇后宪恃宫掖势以贱直夺公主园沁园者沁水公主园也○沁七鸩切】无复更芳菲
　　和崔舍人咏月二十韵
　　【崔羣字敦诗元和间为中书舍人樊曰韦绚刘公嘉话载梦得语云韩十八愈谓李二十六程曰崔大羣往还二十余年不曽説着文章然公集有与崔羣书赠崔大补阙诗至是又有和篇未尝不説及文章也嘉话非误耶韩曰公时以职方员外郎下迁国子博士故其落句云独有虞庠客无由拾落蓂意谓职在虞庠去尧阶逺矣】
　　三秋端正月【孙曰端正月谓中秋月】今夜出东溟对日犹分势【孙曰谓月初出时】腾天渐吐灵未髙蒸逺气半上霁孤形赫奕当躔次【孙曰躔次日月所行之次】虚徐度杳冥长河晴散雾【孙曰长河天汉】列宿曙分萤【祝曰前汉郎官上应列宿○宿音秀】浩荡英华溢萧疎物象泠池边临倒照檐际送横经花树参差见臯禽断续聆【孙曰诗鹤鸣于九臯臯泽也臯禽谓鹤也】牖光窥寂寞砧影伴娉婷【祝曰娉婷和色也杜诗赤节引娉婷○娉普丁切婷徒宁切】幽坐看侵户闲吟爱满庭辉斜通壁练彩碎射沙星清洁云间路空凉水上亭浄堪分顾兔【韩曰楚词厥利维河而顾兔在腹顾兔月中兔也】细得数飘萍山翠相凝緑林烟共羃青过隅惊柱侧当午觉轮停【孙曰午夜半】属思摛霞锦【孙曰摛舒也○属之欲切】追欢罄缥缾【孙曰缥青白色○缥普沼切】郡楼何处望【孙曰谢眺有宣城郡楼中望月诗郡楼即谓宣城郡楼也】陇笛此时听右掖连台座【韩曰应邵汉官仪曰左右曹受尚书事前世文士以中书在右因谓中书为右曹又称西掖】重门限禁扄【孙曰易重门击柝以待暴客】风台观滉瀁【滉一作洸音晃】氷砌步青荧【祝曰选燿青荧○荧音萤】独有虞庠客【韩曰礼记有虞氏养国老于上庠养庶老于下庠孙曰庠者虞时学名公为国子博士故云虞庠客也】无由拾落蓂【孙曰白虎通曰日磨得其分则蓂荚生于阶间蓂荚者树名月一日一荚生十五日毕十六日一荚去三十日毕亦见帝王世纪】
　　咏雪赠张籍
　　【樊曰此诗或云自松篁遭挫抑以下等语専以讥时相故终以其意谓张籍曰惟子能谙尔诸人得语哉又曰莫烦相属和传示及提孩其有所讥也审矣】
