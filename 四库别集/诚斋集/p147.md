<!-- { "loadSidebar": true } -->
　　嗟哉先妣叔母其姒嗟我继妣叔母其弟二妣弃我我生防然有叔母在如母存焉有昊降割又夺叔母疚哉余生何恃何怙岂无骨肉莫非后来母党尽矣云胡不哀有飶其俎有冽其醑一觞送归云胡不举自此永诀千年不晨仰瞻室堂有泪盈巾呜呼哀哉尚飨
　　祭太师文忠公京左相文
　　呜呼吾闻公名十年之先我守荆溪公察朝端我往一书公答拳拳我识公面十年之后借掾公府我左公右公使朔北我出筠守自此一别不再盍簪十三年间一升一沈公冠台鼎我老山林公使敌时大节玉立公以哀往彼以娱接新乐雷起花防云集日肝肉干公辞秩筵以死自誓挽之不前全节来归名重于山公归自蜀逢国多故孝祖上宾圣考违豫手扶日毂安驾皇路襄我皇祖天清日光妥我国势鼎安岱昂谐我廷绅凤雝鹓跄如公忠贤与国永肩与川流禧与椿流年善人怙焉斯民仰旃秋气将半望舒将团未团一缕公薨式遄谁欤不仁隤我维垣维垣之位文忠之谥上恩疉双不请而至他人敢承公则无愧嗟我与公同居江西分则乡友情如孔懐我老乞骸公矉睫眉谓我之齿虽古所稀身犹康强毋遽曰归三请乃白帝其允兹闻公反柩已达维梓我已老病不克唁只寓辞往奠有泪如水呜呼哀哉尚飨
　　祭余丞相文
　　六七月间客来自南咄咄怪事有骇其谈南斗之侧文星载昱一夕砰然霣于岳麓南岳之巅天柱一峯同日亦摧震于湘中匪峯则摧匪星则陨丞相余公薨于潭尹星精岳灵既销既零夺氓之母夺邦之英吾闻其语泪下如雨知音云亡流水谁御淳煕季年光宗濳渊公为宫詹我忝经筵庆元元祀皇上嗣位公为宅揆我以病废公在华门如商甘盘如楚士蒍如汉绮园金得砥石木得绳墨凤得羽翼谅我皇徳公在宰廷杨绾之清君实之正子明之平补天不坼扶日不侧支厦不踣定我王国帝睠方隆帝任方崇翩然去之归云冥鸿帝再起之保厘南纪惠然肯来周邦咸喜云何不淑我民不天天曷降割骑箕而仙卿吊于朝士吊于野工吊于市农吊于社我本狂者深山野夫淳熙十二逢公中都公为侍郎我在郎署同省异曹一见如故中都金陵一再为僚心则断金情则同胞有酒呼我有诗和我一别云散公升我堕公相我皇拔茹无方岩采结緑渊漉夜光恢彼云纲愁我长往搜林剔薮下逮榛莽病夫掩扃再勤弓旌招之不来寘彼西清君恩天覆病夫非据微公之故胡为乎天路天乎至此吾道已矣东望一恸絶而复起呜呼哀哉尚飨
　　祭赵民则提刑少监文
　　呜呼淳熙季年天区丕平文杰武英凤翽鸾停孝宗当宁顾瞻在廷孰为右贤孰为左亲孰为宗盟帝省其名周诹九宾独无维城天顔不怡爰诏迩臣麟趾之良各举二人肃肃我公台斗宣精有鹗其表先生是亲王言如纶擢贰匠卿来仪笋班其人玉氷咸属之目老成典刑崇论川流名章霜清谈者推表双止德麟世无东坡孰价厥珍人为国贺公则我颦我武丹墀我心白云月哦风呻猿崕鹭汀帝留不能出节湘衡荐献庶狱于彼瓯闽琚瑀珩璜大锵厥鸣陶谢焚秘甫白收声竟解其组归卧柴荆凤山其嵘锦江其峥颍滨之神山谷之灵于胥斯朋于胥斯赓剑池之蕖丹井之醽我以吾醒一世仰止鸿飞防冥既五其福盍千其龄有北者风吹彼防心孟陬之夏辰乎何辰月弨其奄奠两楹冲人小子沲若涕零髙安晤离倐逾一星谁谓此别契阔死生走也耄矣维疾之婴灵幕逺而防克骏奔有渍其緜有觩其觥有其恫先生是聴呜呼哀哉尚飨
　　祭西和州太守陈师宋文
　　呜呼淳熙之季我守髙安小邦槁干逺民勤艰慨莫助之同流上恩郭内之邑有宰则贤辨讼也恕治赋也寛民气穆如民誉蔼然昔也及僚未期其年我召君满君后我先复防中都义均弟昆屡以治行升闻于天言轻乎羽推之不前竟老于外不登不骞君归自西屡书相温属闻先驱于征塞垣再竹其符再朱其轓如何不淑一夕九原总章杞梓腐于尺椽太宫玉瓒委诸瓦盆才难岂然用之惟艰吾欲往吊弗克骏奔有生者刍有渍者緜式写我哀式招君魂嗟嗟师宋英爽若存呜呼哀哉尚飨
　　再祭余处恭左相文
　　呜呼瞻彼日月如环斯循倐然而夜忽然而晨曾是人斯乗此大化忽然而晨倐然而夜晨夜之间又有缩嬴回缩而折跖嬴而伸有伟郇公金玉在躬濳天之学格天之功我学渊闵我功防尹而不百年止乎耳顺唐盛开元实相韩休十月而去莫之与留宋隆康定杜公实相五月而去王室用壮倬彼庆元左辅惟公期年而去皇基用崇三君子者进退雅雅奚以久为期月可也不久且然况歴其年使克永弼作虞孚先昔嵗公薨反柩宅里病不克吊遣倩涂祭今以塴期儿曹未归病不克送老涕其洏一以诗悼两以些诔箕尾之光三烛于位呜呼哀哉尚飨
　　祭王谦仲枢使文
　　呜呼淳煕作噩我守荆溪公职璧水一见异知厥后八载公为小宰我入郎署刮目相待自此投分以胶傅漆顾公奚取辱公定交嵗在涒滩我以戅出公尹豫章馆我勤恤来嵗之冬我长道州公持钧枢再见解顔我既孑立公亦孤峙寒栖独巢胥存胥慰其后一年我使江东公归淮堧尊酒再同夜阑秉烛追驩不足一揖而别日月转毂谁谓此别遂千其秋忽闻公薨我泪滂流孝宗季年丕又八极逺侔贞观近踵庆厯仪仪众贤金海玉渊孰为之宗未或公先有谔其议有毅其色伯夷之清史鱼之直作帝耳目作帝股肱上所深知下所深憎帝有合宫公其梁栋帝有灵囿公其麟凤晩卧霞外风哦月嘻手折若木濯缨咸池身濳名起人望靡已盍归乎来襄我明世赴告驿闻善人失声玉折兰摧嵩隤岱倾嗟我老矣沈涸垂死云何不天又哭知己千里命驾已负此期一束生刍弗躬致之滴泪渍墨以写哀些一介行李贽诸灵座呜呼哀哉尚飨
　　祭益国周夫人王氏文
　　呜呼昔谢文靖公在东山其俪居之能无歉然昔向文简方受书赞其俪居之载绩晏晏贤圣通塞曷闗其身闺门戚忻则难其人卓哉益公万邦是式懿哉夫人妇道维则公之未相夫人敬之案过其眉匪直与齐公之既相夫人安之匪直载绩澹如平时有鱼其轩有象其服其在朝庙如在岩谷退归午桥有渔有樵其在岩谷如在庙朝匪疚匪疾匪哽匪噎翛然而往如蜕如脱年七其秩不曰不龄国崇其名不曰不荣有斐君子而不偕老有逺过庭自公所召心乎不嬴神乎不暝此外奚憾神乎上征乗彼白云跂彼织女临睨人寰积苏块土呜呼尚飨
　　祭周益公丞相文
　　维皇宋嘉泰四年嵗次甲子十月庚寅朔越十一日庚子具位杨某谨以清酌之奠致祭于近故致政少傅大观文左丞相益国公之灵呜呼六七月间闻公属疾欲往问安我疾方棘曾未防何闻公有瘳尚摛鸿文以应人求云胡一夕而遽不起萎此哲人骑彼箕尾干折天柱坤隤岱嵩国亏股肱道丧师宗天乎痛哉一老不憖自家徂邦闻者涕陨公自绍兴奋繇诸生独提一笔万人莫撄遂收双科遂入三馆遂掌丝纶遂首辅赞中兴以还孰冠词臣维汪龙溪学士曰真公出其后而出其上发帝之令有一无两髙皇倦勤逊于孝宗托子者谁维陈鲁公孝逊于光畴缵陈者公扶日谷以照天下昔汉董贾玉映文事彼岂不文文而不位有唐房杜星垂相勲彼岂不位位而不文维文维位公俱其尤其词典谟其勲伊周龄甫七十健若霜鹘而挂其冠而还其笏归于午桥争席渔樵岫遨川嬉风哦月谣酒船淋漓诗阵跌宕九老非贤七贤非放赤松之游公其前而皤溪之耄公其肩而汾阳之祉公其全而神清之蜕公其仙而公一无憾我心孔悲殄瘁之伤其我之私呜呼哀哉尚飨











　　诚斋集卷一百三
　　钦定四库全书
　　诚斋集巻一百四
　　宋　杨万里　撰
　　杂著
　　文
　　南溪上梁文
　　儿郎伟伯起三鳣之堂所传清白子云一区之宅焉用髙明猿鹤懽迎溪山造请可缓归欤之计攸宁老矣之身南溪老人少出里中而倦游晚縁儿辈之漫仕江湖千里萍梗半生虽乐土之岂无眷故乡而亦爱悠悠归梦久飞堕于枌榆了了眼中今真还夫衡泌翦茅一亩结屋数间车辙有长者之多竹洞无俗客之至春韭小摘浊醪细斟扫花迳以坐宾亲聴松风以当鼓吹田父泥饮从月出以见留童子譍门或日髙而未起小隠之乐勿传于人甫练日以抛梁聊占词而伸颂
　　儿郎伟抛梁东玉笥千峰到坐中胸次更无一丘壑其如明月与清风
　　儿郎伟抛梁西坐待天边挂玉篦羣稚还生桂枝想读书已拟上云梯
　　儿郎伟抛梁南触眼青罗绕碧篸夹巷已无竒草木陶家五栁栁家柑
　　儿郎伟抛梁北夜寒斗柄垂檐侧底须百屋堆孔兄只遣五车迎子墨
　　儿郎伟抛梁上老夫老矣心犹壮仰看天河泻碧空便欲挽将洗氛瘴
　　儿郎伟抛梁下今年幸有如云稼洗花春社定何如与我隣翁作秋社
　　伏愿上梁之后旄星早落汉月独明天开地辟海晏河清要令平世家及国以举安不独吾庐子又孙而宁处
　　施参政信州府第上梁文
　　儿郎伟襟三江而带五湖惟古上饶之地秀千岩而流万壑不减晋人之谈我卜我居是端是度同知参政相公身居魏阙之下梦寄故园之春万金家书苦无他语千里明月只说思归永惟我家世有隂德先太师挟经世之具身虽不逢今相公遇明主之知天岂无报胡不观乾道壁间之计抑又闻崔氏枕中之书再激余波六月得雨播在人口騐于今朝舎锦里而不归是绣衣而行夜爰得胜地乃立相门玉水前陈滙一潭之清镜灵山后倚列百疉之画屏虽云近市而无喧凛有幽人之逺致伻图首肯端策辰良属当执扑之巡宜有抛梁之颂
　　儿郎伟抛梁东春晓千花绣画中正对玉山峰顶墖一枝椽笔仰书空
　　儿郎伟抛梁西秋晚楼台夕照低聴取乌龟山客语去年洪水决新堤
　　儿郎伟抛梁南槐夏清阴染蔚蓝景德诸峰髙见寺大溪一水滙成潭
　　儿郎伟抛梁北朔雪入帘深一尺望中玉作万屏风个是灵山人不识
　　儿郎伟抛梁上一抛正拂银河浪乗槎耐可摘星辰骑凤翩然徧昆阆
　　儿郎伟抛梁下今年万顷观多稼相公日日只思归要与邻公同作社
　　伏愿上梁之后君亲尊显家室燕宁凡我后人爱平泉之竹石亦令来世敬緑野之林园懽愉之词咏歌不足
　　奉先县谒先圣文
　　某至愚极陋亦使为邑夙夜只惧未知所以免于败绩者闻之夫子曰子率以正孰敢不正某虽不敏请事斯语尚飨
　　谒先师兖国公文
　　先师充然有蕴而澹然无作不惟天下归仁万世皆归之某受邑于此视事之初敬有谒焉尚飨
　　谒先师邹国公文
　　言圣师者必曰孔孟言亚圣者必曰顔孟某诸生也初学为邑视事之三日而有谒于先师礼也尚飨
　　谒诸庙文
　　有谒于神者非谒神也谒福而已矣某以菲才受邑于此其或无洁于其躬无仁于其民神其殛之谒福则未敢也至于降以穰嵗驱厥疠疫神于斯民独无意乎尚飨
　　辞庙文
　　某至于是邦水旱之与逢钱谷之为问虽有抚字之心竟于民未始云补也赖神之庇全安而罢敢不重拜
　　辞县学文
　　某承乏于方六七十之邑亦半嵗矣而乡校鞠为茂草今犹昔也聚粮兴学耿耿此心不遂而去某之罪大矣尚鉴之防
　　常州谒先圣文
　　某以诸生冐守此土视事之始敬有谒焉重惟非才何以免戾尝闻之夫子曰道千乗之国敬事而信节用而爱人使民以时某虽不敏请事斯语
　　谒庙文
