<!-- { "loadSidebar": true } -->
唐故板授平原县令赵君及夫人墓志君讳庄，字思隐，其先天水郡人也。昔中牟简之苗裔，晋上卿盾之胤绪，隋末河间县令□之孙，皇初上党县尉满之子。君川原轨范，乡党规模，既如制锦一同，宣风百里。背从心之岁，面期颐之年，朗若松筠，志怀金石。忽於遘疾，药饵无徵，以天宝元年二月四日＊於私第，春秋八十有四矣。高相半殒，如栖独鹤之悲；台镜分形，似照孤鸾之状。即以其年月廿日殡於蔡村东南二里半平原，礼也。西迨峻岭，近接太行之山；东引丘墟，□带苍芒之郭。嗣子嘉礼，攀号扣地，五内崩裂。恐桑田变易，川谷流移，刊石勒铭，乃其词曰：
昂昂赵君，凛凛不群，桂中生月，孤峰出云。以□为德，以义为仁，克聪克敏，择交择邻。其一。山□奇精，□□□量，虽不求名，坐封令长。□□锺鼎□□□□，万代扬名，千秋长想。其二。
天宝二年四月三日身＊，至天宝四载十二月一日，夫人雍，为墓葬之也。
（录自《隋唐五代墓志汇编》河南卷第一册）
№天宝０２５
【盖】
失。
【志文】
唐故郭君墓志之铭君讳师，太原人也。周文王之□□，郭巨之苗裔，因官上党，住於兹□。曾祖举，祖通，父，世胄英雄，□性骁果，一经皓首，＊卒於文场；三军可夺，且ɡ名以武骑。春秋八十一，卒於里第。夫人程氏。六行乃修，三能并茂，春秋六十有二，终於私第。粤天宝四载岁次乙酉十二月甲申朔，合葬於郡城南里平原，礼也。嗣子後兴，恐丘垅载平，勒石为铭，乃为词曰：
哲人兮一去，智士兮不还，援□兮□岫，鹤立兮松间。其一。
（录自《隋唐五代墓志汇编》山西卷第一册）
№天宝０２６
【盖】
大唐睿宗大圣真皇帝贤妃王氏墓志铭
【志文】
大唐睿宗大圣真皇帝贤妃王氏墓志铭并序　谏议大夫王焘撰贤妃讳芳媚，太原祁人也。梁司徒太尉大司马永宁公讳僧辩之来孙，皇朝□君讳必之曾孙，国子司业、郑州刺史讳思泰之孙，司封郎中、润州刺史赠益州大都督薛国公讳美畅之中女也。汾河南注，降辰象於灵源；恒镇东临，积公侯之气。□物百代，忠贞一门，此之谓不朽。贤妃生於上善，育於中和，幼而聪明，长而仁。六岁能诵诗，十二通女则。门风姆训，中外宗焉。初妃伯姊，以才淑选为安国相王之妃，生薛王。光宅三载中，贤妃复有诏徵入。周先令德，已闻玄鸟之祥；汉阅良家，东承金印之宠。睿宗大圣真皇帝让德储闱，潜龙旧国。选纳之重，天下为难。及妃之娉，命礼实加等。妃绸直如发，塞泉其心。恭下堂之仪，动中环；奉东阶之训，结在衿。虽虞嫔夏姚，无以尚也。唐隆元年，睿宗正位。六月廿八日册为贤妃。劳谦克己，常若不及，顾见珍饰，并却而不御，以昭示俭约。至开元四年，睿宗山陵事毕，薛王频表，恳请侍养。主上重违友爱。优诏许焉。乾坤再，初入增城之舍；日月其除，复下中山之郏凡而器用财币，□□手家，仍□诏赐。实封二百户，以供汤沐。每苑御珍鲜，远近献贡，中使遣□，相望不绝。至於朝之大礼，国之行庆，必特加宠锡，以追尊厚意焉。开元十二年，薛王薨。诏赠惠宣太子。贤妃昼夜号哭，感恸人神。王门之内，一以咨禀。□诫其孙曰：夫修身莫若孝，理家莫若敬，孝敬之道，不可不深识。勉之哉！勉之哉！故□妇诸孙，能遵守法度，恭俭亲爱，不褰不忘，朝野称之，以为得礼。自非入大家之室，登华氏之堂，则罕能窥其阃奥。天宝四载秋八月疾亟，阖门求医。顾谓之曰：吾年过耳顺，待终可也。何药之为？因摄心谛观，归於愿力。洎旬有八日而薨，春秋七十三。呜呼哀哉！皇上哀轸，辍朝三日。申命京兆尹萧炅监护。
仍以惠宣第十五男尚□奉御主丧祭，以宠终也。至其载十二月七日陪葬於桥陵，礼也。宰庀之典，咸取给于县官。存荣殁哀，近戚无比。初惠宣之生也数岁而德妃薨。睿宗怜□，以贤妃慈爱，又其姨也，乃命母养。於是勤身苦体，尽心鞫育；惠宣亦至性过人，敬爱如子。始自藩国，洎乎没齿，履孝资忠将卅余祀，而无纤介之失。盖亦贤妃之慈□□焉。妃性畏慎，进止有则，虽寒暑寝兴，栉沐盥漱，必舒帷拥蔽，待成而后出。其矜庄□□如此之至。於戏！其在家也，有葛覃烦辱之劳；其在国也，有卷耳忧勤之志。而□思窈窕，进贤才，柔色以纳规，和声以逮下，则彤管载之详矣，故无得而称之。铭曰：
□二姚兮虞二嫔，邦之媛兮国之姻。降馨香兮腾芬伦，彼苍苍兮胡不仁。国□淹兮次星沦，空阶苔兮虚殿尘。岁将晏兮龟吉辰，桥山足兮乐池滨。寒笳□兮楚挽辛，哀哀淑德兮悲路人。
（录自《隋唐五代墓志汇编》陕西卷第四册）
№天宝０２７
【盖】
夫。
【志文】
大唐故陕州司法陆府君夫人赵氏志铭并序夫人赵氏，天水人也。之第二女。祖德衣冠，鲁史详载。夫人秀质丽华，贞姿峻节，雅工翰墨，妙解丝桐。春秋廿九，开元十六年春天逝於伊阙高泉私第。
天宝四载冬，葬於河南县邙山，礼也。叹惊飚之不停，伤逝水之终古。一闭幽室，千春断魂。有女三人：染、氵允、等，惧迁陵谷，永纪铭记。铭曰：玉颜令质，永瘗穷尘。青松白杨，万古千春。
（录自《隋唐五代墓志汇编》洛阳卷第十一册）
№天宝０２８
【盖】
失。
【志文】
大唐故通议大夫上柱国剑州刺史晋阳县开国男郭府君夫人新郑郡君河南元氏权殡墓志左武卫仓曹毕宏撰夫人讳婉，字婉，河南元氏。十一代祖後魏昭成帝；九代祖秦王；曾祖达，太常少卿；祖德，简州司马；父玄，亳州城父县令。夫人帝王锡胤，公卿遗善，妇行既积，君子好仇。年将及笄，归我府君矣。府君时为监察御史，後转著作郎，夫人授仙源县君，除主客郎中，加新郑郡君。府君历棣、泗、剑三州刺史，开元七年即世，葬於河清县亲仁乡原，礼也。夫人自安厝毕，丧制终，曰：有无上道，吾将栖焉。开元十七年，诣天竺寺崇昭法师受菩萨戒，持金刚经，转涅盘经，於大昭和上通戒，得禅定旨。又於寿觉寺主惠猷禅师受具足戒，於弘正惠干禅师皆通经焉。戒珠光明，心地清净，忽尔言说，若见端兆，顾谓左右，广修功德，乃舍财宝，放家僮，转大藏经，发最上愿。虽福之无等，而生也有涯，以天宝五载正月三日殁於洛阳里第，春秋六十七。即以二月三日权殡於府君茔东北一里北原，礼也。有子希秀等八人，并哀哀孝思，柴毁泣血，宁戚过於常人，来载十月，当拟合，余备後讠名，此未暇叙云。
（录自《隋唐五代墓志汇编》河南卷第一册）
№天宝０２９
【盖】
失。
【志文】
大唐故宣威将军行右卫安化郡永清府折冲卢龙军副使上柱国宋府君墓志铭并序君讳思齐，字思齐，隋明威将军之曾孙，朝议郎隰城公之长子。王经国史，轩冕相承，禀淳和之风，韫韬钤之略，勇冠三军之首，义包六郡之先。往以沙塞不避，荒徼有事，髦头昼动，羽林夜明。君以副将卢龙，功成汗马，寒胶始折，虏骑方计，乃以九攻之伎，七纵之谋，启黄公之秘符，临玄溟之战阵。自狼河外，不闻绕镯之声；鸿雁塞前，无复千戈之务。故知资父事君，功成名遂。何天不保遐府，而人道变盈，疾起雾露，凶成神化。春秋六十有八，以天宝元载秋九月廿有四日终於幕府。呜呼！褒斜之营，乃亡蜀将；城濮之役，遂丧楚臣。痛黄鸟之诗，就青乌之兆。夫人武氏，闺门之内，有慈爱焉，为君子好仇，作列女明傅，母仪克光乎前烈，妇德贯先於往籍。玉树枝折，峡云初断。春秋六十有一，开元廿有三载，卒於洛阳平阴乡私第。以天宝五载二月廿七日，合葬於东京清风乡原，礼也。孙珍仰天长号，委地绝气，恐高岸为谷，巨海戎田，刊贞石其铭曰：
将军武略，实推雄英，羽林已肃，卢龙云平。万载之後，骏有声云尔。
（录自《隋唐五代墓志汇编》洛阳卷第十一册）
№天宝０３０
【盖】
模糊。
【志文】
大唐故云麾将军左龙武军将军上柱国吴兴施府君墓志铭并序左司御率府兵曾参军翰林院学士太子诸王侍读王齐同撰天子之军，古者六，爪牙之任也；今以四，股肱之体也。所以经膂力，制腹心，总彼貔貅，聿归龙武。其地近，故将皆命卿。其人雄，信若畴圻。父平秩四序，兹乃夏官，仰列三光，则惟星象。职重任者，不难其才乎？席宠攸膺於故将军，施氏之子得之矣。将军讳宝，字思琛，吴兴人也。家以宦徙，族由德著，故今又为京兆华原宜川乡之里人也。初孝叔之宅鲁也，祚胤公子，弈嗣大夫。故少施氏能礼食圣人，宣父为之一饱。宜其代济余庆，必复前修。将军之曾大父曰九，大父曰苟，父曰文，三叶一心，同底於道。能使寒谷生黍，丘中有麻，自达巢由，致君尧舜。优游衡泌，逍遥考盘。厚生将军，克广旧德。父之能教，必贤其子；子之移忠，必荣其父。用此皇恩，追赠将军之父为衢州司马。是谓食其粒者壅其本，饮其流者浚其源。焯见裕成，有如此者。将军五光分大云之色，百亩垂大树之阴。若木生华，光先捧日；鸣鹤在野，响即闻天。扶翼起中兴之功，夤亮协升平之烈。烁哉杰出，倬比於三。解褐以元勋拜左须军卫河南王屋府果毅都尉，转左武卫京兆居义府果毅都尉，次历右卫陕郡安戎、右骁卫京兆甘谷、左卫京兆崇仁、左领军卫京兆甘泉、右卫京兆大明等五府折冲都尉，寻除右武卫郎将，迁左领军卫中郎将，移左龙武军中郎将，稍加左内率府率。无何，擢左龙武军将军。
皆以劳进也。将军以道也有希夷之精，归心於象帝；以觉也，有寂灭之旨，稽首於法王。微言必通，泉赜斯睹。施不惟报，戒以斋心。颜回之不茹薰，岂从祭祀；孔圣之忘肉味，何独闻韶。其专意诣和有如此者。春秋六十，大渐日臻，忠诚日积，让官而寄重不许，辞疾而贪贤强留。先驷以缣，秘方遣药，分梨上苑，减膳中厨。赐书为子孙之藏，间遗作吏人所羡。时与运厄，有加无痊。以今天窦五载十月一日薨於京兆太平里之私第，命也。元妻白水郡夫人张氏，嗣子左龙武军执戟贤秀，俱丧所天，号绝於地，节也，孝也。式遵远日卜葬於万年川乡之平原，礼也。再思陵谷，贞石是刊。宜也。铭曰：
杰生硕俊，万夫之雄，出身入仕，移孝为忠。岁聿其迈，薤露松风，将军夜落，星芒遂空。泉台不朽，可勒元功天宝五载岁次景戌十一月戊寅朔十三日庚寅修刊。振威校尉守左骁卫楼烦郡岚山府别将杨书（录自《隋唐五代墓志汇编》陕西卷第四册）
№天宝０３１
【盖】
失。
【志文】
