<!-- { "loadSidebar": true } -->
　　又问近者敬失于鬼祭祀以淫禳祷者有僣滥谄媚之风烝尝者失疏数豊俭之节今欲使俗无淫祀家不黩神物省费而厚生人守义而不惑何为何作可以救之
　　对
　　臣闻祭祀之义大率有三禋于天地所以示人报本也祠于圣贤所以训人崇徳也享于祖考所以教人追孝也三者行于天下则万人顺百姓和此先王所以重祭祀者也臣又观之岂直若是而已哉盖先王因事神以【集作而】设教因崇祀以利人俾乎人竭其诚物尽其美美致于鬼则利归于人焉故阜【集作备】其牲牷则牛羊不得不蕃矣丰其黍稷则仓廪不得不实矣美其祭服则布帛不得不精矣不畜者无牲不田者无盛则游惰者不得不惩矣勤本者不得不勉矣四者行于天下虽曰事鬼神其实厚生业也故曰礼行于祭祀则百货可极焉斯之谓矣然则礼物【集作物力】有余则奢淫之弊起祀事不节则謟黩之萌生先王又防其然也是以宗庙有数丰约有度疏数有时非其度者则鬼不享而礼不容非其类者则神不歆而刑不舍二者行于天下则人与鬼【集作神】不相黩矣不相伤矣近代已【集作以】来稍违祀典或礼物失于奢俭或巫史假于淫昬追逺者昧从王之文徼福者有媚神之祭虽未甚弊亦宜禁之伏惟陛下崇设人防申明国典烝尝不经者示之以礼禳祷非鬼者纠之以刑所谓存其正抑其邪则人不惑矣着其诚谨其物则人厚生矣斯亦齐风俗和人神之大端也惟陛下详之
　　忠敬质文损益
　　问忠敬质文百代循环之教也五帝何为而不用三王何故而相承将时有同异邪道有优劣邪又三代之际损益不同所祖三才其义安在岂除旧布新务与相反相异乎复扶衰救其道不得不然乎又国家祖述五帝宪章三王质文忠敬大备于今而尚人鲜朴而忠俗多利而巧欲救斯其道如何
　　对
　　臣闻歩骤殊时质文异制五帝以道化三王以礼教道者无为无为故无失无失故无革是以唐虞相承无所改易也礼者有作有作则有有则有救故殷周相代有所损益也损益之教本乎三才夏之教尚忠忠本于人人道以善教人忠之至也故曰忠者人之教也忠之弊其人野救野莫若敬故殷之教尚敬敬本于地地道谦卑天之所生地敬养之故曰敬者地之教也敬之弊其人鬼救鬼莫若文故周之敎尚文文本于天天道垂文而人则之故曰文者天之教也文之弊其人僿救僿莫若忠然则三王之所祖不同者非欲自异而相反也盖扶衰救弊各随其运也运茍有异教亦不同虽忠与敬各系于时而质与文俱致于理标其教则殊制臻其极则同归亦犹水火之相形【集作盭】同根于冥化共济于人用也寒暑之相代同本于元气共成于嵗功也三王之道亦如是焉我国家钦若五帝宪章三王典谟不易之道祖述而大用忠敬迭救之教具举而兼行可谓文质协和礼乐明备之代也然臣闻之孔子曰殷因于夏礼周因于殷礼损益始终若循环然其继周若百代可知也臣观周之也爵赏黩刑罚穷而秦反用刑名祚因中絶及汉杂以覇道徳又下衰迨于魏晋以还未有继而救者是以周之文弊今有遗风故人鲜朴而忠俗犹利而巧伏惟陛下以继周为已任以行夏为时宜稍益质而损文渐尚忠而救僿斟酌于教曲纬其人使瞻其【集无其字】前而道继三王顾于【集无于字】后而光垂万叶则尽善之道大同之风不専美于上古矣
　　刑法上
　　罢刑狱【北齐天保八年策秀才】
　　问帝王之柄赏罚为首虽三代损益百代可知未有舍此二途而能风阐化圣贤为治咸出斯道明狱讼之来非关叔世孔子三日而诛少正卯太公下车而戮华士康王【疑作诰】文王作罚刑兹无赦明措刑由于用刑非去杀而刑清也然子产相郑唯杀一人子文治兵刑遂无用伯禹引罪自归武王见辜而泣虽政治不殊而理亦相反朕恭临万国祗御兆人视之如伤有同赤子未能以理代刑舍其律宪亦轻罚缓死渐就蠲除去凝脂之网收刺骨之怨临麦秋而生惆怅望穷冬而载怀思使畵服象刑同唐虞之世罢狱息罪等成康之时循酷俱治宜有辨析诚有未遂想望其中
　　对　　　　　　　　　　　李徳林
　　对逖听风声企踵文武未之逮也而有志焉大道之行结绳而治无徳之世有罪更慙殆是天爱昔人唯令设教神化【一作仇】末俗要须密网又岂淳风已降同往者之不追浇法自然遂确乎而不变然而成康之众逮幽厉而为燬嬴项之人至文景而刑措方知桀纣居羲昊之世亦比屋可诛勋华防桓灵之时即垂衣而治唯应宣尼去杀必期之以百年周人太平防资之以三世我国家之杀龙斩蛇断鼇猎雉牧羊驱鸡之法烹鲜放马之功莫不因冥冥之心受苍苍之命十轩九舜千尧万禹抑特扬防俱何足称至于约法凭威行师用武怨起后征之地哀切自犯之辜故上下千官遐迩兆庶风化之所遵逹政教之所抑扬皆肃肃然若严刑之在侧矣但臯陶之类常问黄沙定国之流恒持丹笔分陕有棠阴之徳剖符致蒲鞭之美梁狱决疑不假陶朱之璧楚国以理无用荘生之金稍简刑书渐行礼教使駃騠逺至悬感仁心獬豸来仪不知所触然后升东岳而揖羣后望西方以谢圣人复何如也谨对
　　用刑寛猛
　　问狱市之寄自昔为难寛猛之宜当今不易缓则物情恣其诈急则奸人无所容曹相国所以殷勤路廷尉于焉太息韦折衷歴代未闻轻重浅深伫承嘉议
　　对　　　　　　　　　　　上官仪
　　对攘袂九流披怀万古覧七书【一作玉箓】之奥义觌金简之遗文覩皇王临御之迹详政术枢机之防莫不则乾纲而张礼乐法霆震而置威刑纵使轩去鼎湖非无涿鹿之戮舜辞雷泽遂有崇山之诛自臯陶不嗣怨【疑】生长往甫侯设法徒有说于轻重子产铸书竟无救于衰败是知风淳俗厚草艾而可惩主僻时昏黥凿而犹犯我君出震继天承国【一作图】宰化孕十尧而遐举吞九舜而上征犹以为周书三典既疏逺而难从汉律九章已偏杂而无准方当采韦于往古施折于当今若能诏彼刑章定金科之取舍征其张赵平丹书之去留必使楚国受金不为荘生所责长陵盗土必用张子之言谨对
　　刑狱用舍
　　问黙垂拱理归上徳法令滋彰事钟浇季是以唐虞画象四罪而咸服姬夏训刑三千而愈扰故知胜残去杀必在于仁反朴还淳不务于多辟【一作不胜于羣恶】方知削兹三尺専循五礼幸陈用舍之宜以适当时之要
　　对　　　　　　　　　　　张昌龄
　　对两仪亭育蓄严刑于积阴四气平分降明罚于秋序是知观象设教圣人所以胜残因物造端懿后由其立辟故妫川受命士师陈九徳之歌瑶山载刑吕侯训百锾之典然则激扬神化鼓舞皇偕【疑】资粉泽而风俟徳刑而振俗是故六辔在御飞龙之驾可期九罭不施奔鲸之害斯兆纵使业优巻领道迈橧巢齐饮啄于鹑居絶往来于犬吠犹未可长悬三礼永摈五刑削兹噬嗑之科専行忠信之薄况今时推纂圣运属升皇猷犹劳丹浦之诛尚漏青丘之罪伯夷典礼与猾夏而同科司冦祥刑共春官而聮事自可逺稽九代近命三驱释刀锯于凶魁休甲兵于原野然后施【疑作弛】威象阙展事天宗继美娲皇追风火燧石渠未灭岂待【一作得】輙议寝刑中岳既封自可専循大礼谨对
　　同前　　　　　　　　　　郝连梵
　　对法星垂象列九霄而照烛习坎分爻疏六位而辉焕故有皇王慎罚正俗以经时圣祥刑开物而成务莫不克清函夏载穆黎元制天讨之威严秋官之典宪舜游妫汭乃去四防汤出镳宫骤除三靣然则质文异代兴废殊途防禹防昌仁流于下泣独夫受戮祸招于剖心自运往道消淳离朴散王风不竞菀栁之刺斯闻后徳方衰杞【疑作棘】槐之刺【疑作制】斯阙望夷招败酷甚凝脂函谷生灾寃多精气虽复萧何改创爰始九章温舒上言仍讥一失网漏吞舟之罪主茍持寛律加盈阁之繁吏还舞智邈乎遗法允属升平大唐执纪先天凝图王气化轶胥庭之上功超出【疑】骤之前扫氛祲于干枢静嚣尘于地轴紫防君圣时乘光于得一黔首安生日用陶其吹万皇帝上元綂厯下武嗣徽道叶顺风契黄神之罔象精通就日符赤运之文明于是职列英竒朝班俊乂载升降之节既着礼容临甲乙之科方在政辟道无为以端拱思有罪而责躬念向隅之独嚬乃纳隍而轸虑曲询管库取荐刍荛诚宜妙简平反旁求庶狱渭桥惊马必归张季之言禁围射兎勿爽高柔之防于公隂徳委以廷尉之司盛吉深仁授以宪曹之任剖符寄刘寛之辈蒲鞭之教可追分陜趋召奭之俦棠隂之徳斯在加以五词咸备两造兼持运静躁于韦听迟速于寛猛獬豸虽触咎繇行其化苍鹰辍号郅都息于烦苛自然圄犴空虚靡怨黄沙之罪钳釱安用无施白粲之刑则迹迈成康道逾文景不仁自逺无得而称谨对
　　折狱之理
　　问大道未隠教而不诛比屋可封画象无犯是知金科玉条不制淳厚之俗严刑峻法定施交丧之年皇家化轶无为徳高防古弃丛棘而去嘉石投丹笔以废黄沙愿言此道则防萌之术无寄茍违斯理则削觚之化阙如且齐国遗冠楚人封府肆眚之制无复前闻欲摈多幸之心便复作解之义用舍之要咸宜具举若其法术之兴非无首倡律令之起固有厥先何王絶锯鑚之科何帝易肌肤之痛方知折狱之理宜【一作庶】详先代之规幸可缕陈故实无为毛举而已
　　对　　　　　　　　　　　张防信
　　对五材逓用前圣因而设刑四象代兴往贤则而为治所以明弼五教敬成三徳为安上之鞭策作御下之隄防粉黛帝猷脂泽王化故轩皇六禁设言而不违妫帝三居画象而无犯既而末代多僻乱政滋章网宻凝脂文深刺骨威逾夏日苦烈秋荼或酷甚弃灰或刑深盗土遂使棘林之下鬼哭呈祅【一作日闻】函谷之前寃魂表畛【疑】虽汉文易肌肤之痛孝景减鞭朴之科竟未革除烦焉能救焚拯溺方今膺期千载保业重光表至徳以泣辜布深仁于解网敬刑若祭重狱如伤诚宜削季业之惨科袭至安之有美自可驾三皇而騑五帝超千古而笼万方欲废彼黄沙赦兹丹笔眷言斯理蒙窃惑焉何者徳刑逓施寛猛相济是知明君至乂不独任于诗书哲后钦明岂専行于礼乐此乃杀以止杀刑期无刑緜絶代而不渝迈终古而无替愚谓摈苍鹰之酷吏弃乳虎之屠伯然后举臯陶而作士命随防以守官则内盗自奔不仁斯逺自然防萌之术无阙削觚之化有余岂止封府之赦不施遗冠之宥无设用舍之义夫何足疑且律之兴其来尚矣盖三光列景法星丽乎天文六位成形习坎彰于易象爰洎贰负【见山海经】初沿维絷之科降及四防始受殛流之罚及庭坚翼舜狱律遂此陶情萧相佐刘甲令于焉刻意至如锯鑚之絶班固书而可知肉刑之兴孙卿论而已备谨对














　　文苑英华巻四百九十七
　　钦定四库全书
　　文苑英华巻四百九十八　宋　李昉等　编刑法下
　　恤刑二道　　　　　　刑法得失一道
　　往代为刑是非一道　　眚灾肆赦一道
　　止狱措刑一道　　　　论刑法之一道使人畏爱恱服一道　　议肉刑一道
　　刑礼道一道
　　恤刑
