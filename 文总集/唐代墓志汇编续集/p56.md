<!-- { "loadSidebar": true } -->
（上泐）也。（下泐）明松（下泐）德无亏，冰玉居心，襟（下泐）满乡闾，既□敬上顺（下泐）莹高（下泐）以（下泐）既得名（下泐）铨衡擢任□西府（下泐）恒心冀□眉寿遐（下泐）俄追，以永淳＊（下泐）于任所，寻绎春秋卅有□，（下泐）于州城北原＊□。（下泐）长悲宗族□而（下泐）□大□□路（下泐）亦□苗□之（下泐）之云尔（新疆考古所藏志，录自侯灿《解放后新出土吐鲁番墓志录》）
№永淳０１１
【盖】
失。
【志文】
大唐前安州都督府参军元琰妻韦志铭并序琰制君讳金，字千金，京兆杜陵人也。曾祖孝宽，周上柱国、大司空，隋雍州牧、相州总管、郧国襄公。祖津，皇朝太仆少卿、陵州刺史、寿光男。父琬，皇朝成州刺史，寿光男。君即公之小女，生而孝悌，幼而柔顺。行以自饰，礼以为容。
年洎有行，归於我氏。即魏安昌王孝则曾孙，隋兵部侍郎兴安公之孙，延川令之第二子也。举案期毕，如宾在甫。天胡不吊，遽收贞女之魂；地有何灵，光表贤姬之墓。以永淳二年正月十一日，终於韦氏家第，春秋廿有五。夜月沉辉，朝云掩夕。即以其年岁次癸未正月己丑朔十八日景子，权殡於雍州明堂县之毕原，礼也。琰凭藉旧眷，复承新。三星在户，谬参通德之门；百两愆途，仍滞芝兰之室。况在疾不视，临丧而归。事兼屯剥，痛忉襟府，鸿徽恐坠，翠琰斯周，泪尽临文，心穷对彖。乃为铭曰：
历夏遥绪，传商远庆，两宰联辉，双珠沓映。胤我大贤，爰膺半千，胎珠汉浦，孕玉蓝田。载诞淑德，行符闺则，悦礼孰诗，防疑慎惑。匪琢匪砺，不周不刻，桂吐便芳，松生即直。遐惟菲陋，谬辱嘉姻，异隽辞霍，如晋归秦。盘承诫旨，盟缺躬亲，未齐梁案，俄怆荀神。
（录自《隋唐五代墓志汇编》陕西卷第三册）
№永淳０１２
【盖】
无。
【志文】
砖。朱书。
大唐故伪吏部侍郎张欢夫人麴氏墓志铭夫人讳连字成，高昌伪左卫大将军ヌ之女也。积善无徵，奠楹人梦。粤以永淳二年二月五日婴疾，奄然物化，春秋八十有七。以其年岁次癸未二月己未朔廿四日壬午，窆於城北原旧兆，礼也。呜呼哀哉！乃为铭曰：
婵嫒淑质，肃穆风神，光浮月宇，影泛星津。笄年训诚，伉岁承宾，三从克顺，八敬方申。气序遄谢，年鬓伤人，壑藏匪固，台色徒春。黄鹤一别，紫剑双渝，柳需咽水，蒿＊飞尘。
（新疆博物馆藏志，录自侯灿《解放後新出土吐鲁番墓志录》）
№永淳０１３
【盖】
失。
【志文】
唐故处士张君墓志铭并序君讳潜，字玄德，南阳白水人也。原夫德水滔澜，派天潢而泻润；仁莲秀峙，分耸峤以崇基。盛赡联辉，卒难言记。曾祖良，齐任河阴县令；祖仪，隋任扬州江宁县主簿；父政，全真养志；并以冰霜洁操，水镜澄怀，丹笔显自江都，清琴挥音洛邑。君以凝华绚彩，朗煦韶辉，全节自娱，不希干禄。春杨门植，秋琴膝张，梦奠两楹，灾星二竖，徵□精，遘疾弥留。以咸亨五年八月十日＊於私第，春秋五十有二。夫人尉氏，以显庆四年五月五日亡，春秋有九。夫人尚氏，以永淳二年七月二日殒於私里，春秋五十有八。即以永淳二年岁次癸未八月景辰朔廿九日甲申，合葬於偃师县城北三里邙山之阳，礼也。嗣子敬仁等，宾终天之永隔，悲厚地之长遥，故勒嘉声，式彰厥善。呜呼哀哉！乃为铭记。其词曰：
遥澜淼淼，峻峙峨峨。琼枝秀萼，德水疏波。叶岩□玉，嵇峤摧柯。叹生涯之有促，□尘户之□夕。
（录自《隋唐五代墓志汇编》洛阳卷第六册）
№永淳０１４
【盖】
大唐故亡宫九品墓志
【志文】
大唐故亡宫九品墓志铭并序亡宫者，不知何许人也。爰自良家，入陪天阃，专一成性，淑慎居心。夙夜在公，小星之辉方耀；春秋非我，大年之数先穷。俄销蔽月之云，遽翦飘风之烛。
□永淳二年八月廿三日卒于宫所。即以其年九月六日葬于城西，礼也。春秋七十五。司存有忝，乃用铭云：彗星腾彩，朝日扬辉，既登秋笄，式侍坤闱。兰风载穆，薤露旋，厚夜，有去无归。
（周绍良藏拓片）

●嗣圣
№嗣圣００１
【盖】
粗糙不清。
【志文】
大唐故新安郡王墓志铭并序王讳徽，字玄祺，陇西狄道人也。自犹龙呈紫气之祥，如马感白云之庆，弘大业於天下，敷玄化於寰中，宝叶於是克昌，灵源所以增，故得翦八宏而建寓，廓六合而开家。茂实焕乎兰图，嘉声芬乎芸阁。高祖神尧皇帝，乾门而创业，横地轴以开基。祖太宗文武圣皇帝，握金镜以烛六幽，齐玉衡而朝万国。父泰，濮恭王，耸琼干金翘之英，出瑶台玉筐之贵，禀星昴之纯粹，锺川岳之精灵，韫庆於梦兰之辰，标奇於怀桔之岁，风神英爽，韵宇淹华，琼波万顷，玉山千丈。
词林振颖，翔皇凤而回五云；笔海安流，含紫贝而澄七耀。开石室於心镜，峙蓬岭於情峰。贞观二年，封越王、十六州诸军事。兔菀初开，即引曳裾之客；猿岩肇构，便有背淮之宾。寻领左武候大将军。式道而耀金吾，奇略而穷玉帐。十年，改封魏王、相卫等七州诸军事、相州刺史。又除雍州牧、左武候大将军。秀木忌於枝高，嘉树摇於众手，既被千人之指，竟从三至之言。十七年有诏，遂令之国。
俄复荣宠，改封濮王。但郧乡之居，实为形胜，山水萦回，山塘爽垲。王宿尚贞遁，於焉止足，每登峰陟峻，得谢客之欢娱；漱石枕流，符子荆之放逸。优哉游哉！於焉卒岁。惟王濯秀天津，控五潢而疏派；抽英白谷，分十枝而振景。体中和而毓性，资上善而ゼ灵。少挺神姿，幼标令望。雪峰衔月，未足比其高明；珠浦澄霞，岂可方斯朗润。爰以鸠车之岁，即隆分器之荣，以贞观廿一年封顺阳县开国侯，食邑七百户。承掌中之爱，接膝下之欢，遨游道德之场，萧散礼义之囿。
三墨八儒之异说，五车百氏之殊源，莫不探赜索隐，含滋搴秀。烟霏黝浪，跃虬翰以飞英；露洒玄波，矫鹰姿而峙润。思风才举，谈丛警万籁之音；丽藻方披，词锋映九光之彩。亦犹丹山烈凤，自呈五色之文；青田仙鹤，还振九皋之响，永徽四年，改封新安郡王，食邑三千户。门罗雄戟，空富歌钟，恬淡自居，清贞寡欲。俄丁恭王忧，号天靡诉，叩地何申，创巨痛於人伦，泣血缠於雅俗。以大唐永淳二年九月廿三门寝疾，薨於郧乡县之第，春秋。惟王含章内朗，博识外通，以跗琬叶之尊，处兰坂捂宫之贵，恭慎之道，禀自生知；孝悌之行，彰乎弱岁。
虽欢激楚之乐，终结思秦之悲。魂爽何依，独侣南枝之羽；神仪永谢，空余西靡之松。悲夫！即以嗣圣元年三月十四日迁窆於马檀山，礼也。佳城一掩，陇树空舂；绮观寂寥，绿苔生阁。呜呼哀哉！望山野之苍茫，听霜林之萧瑟，鸟含思而连飞，云带愁而迥出。即杳杳之玄夜，去昭昭之白日，嗟一化而无追，痛千秋之永毕。敬勒铭於泉户，庶披之而相质。呜呼哀哉！乃为铭曰：
琼枝折干，银津分津，连华丹极，承庆紫宸。铿锵词令，伟晔风神，敦诗悦礼，孝友基仁。其一。如松斯劲，如玉斯温，春归东阁，月上西园。山泉狎静，林塘弃喧，银钩露洒，紫颖星奔。其二。友悌纯深，温恭宿劭，花萼俱蔚，珠玉相照。雍雍缉睦，怡怡欢笑，未遇凤珍，俄延鹤吊。其三。苍茫寒野，萧索荒茔，依迟书柳，委郁飞旌。山空鸟思，野暗云平，一沦幽壤，万古风声。其四。
（录自《文物》一九八七年第八期）

●文明
№文明００１
【盖】
失。
【志文】
已泐。
（上泐）黄府君墓志（上泐）日下之天（下泐）知□用名立□□□□□初任同文□字郎，又转□□□寺守□丞，典兹属国，□彼司□。又任祠部主事。（下泐）德之宏规，□□耳之妙旨。□定□道（下泐）情□□之韬□密居心出入凤凰之（下泐）斯□□隶□高□不□□降泣（下泐）以文明元年四月二日卒於□□私第，春秋五十有四。
□以其年岁次＊＊四月＊＊朔廿二日＊酉窆於河南□□北邙山之某（下泐）峤，滔滔阅水。悲莫悲（下泐）嗣子仲思伤瓦锺之绝养，□□仞之□倾。（下泐）乃为铭曰：
（上泐）八孝□顷，七泽遥涟。地出簪□，人惟圣贤。德（下泐）还同旅次，更似黄泉，诞生夫子，有□自（下泐）齐降□同文班（下泐）冀跃（下泐）川衡□，卜兆杨＊，（下泐）石□长。
（录自《隋唐五代墓志汇编》洛阳卷第六册）
№文明００２
【盖】
大唐故郭府君墓志铭
【志文】
大唐故濮州刺史太原郭府君石志铭并序君讳敬宗，字守坚，太原介休人也。丹乌警业，始□分封之祉；□□□国，终承建侯之庆。备诸史，□略而详。祖环，（下泐）从魏武帝西入关，授度支、都官、七兵三尚书，大丞相府右□□大司农，秦、歧二州刺史，侍中，赠尚书右仆射，临淄贞公；祖行□，□□国□光禄大夫，左卫大将军，瀛、卫、怀、蒋四州刺史，洪明（下泐）军行军总管，上柱国，武山郡开国公。大业四年，总□功臣，始□□亚侯，与观王等一十四家，并令子孙承袭。父俭，隋任右千牛鹰阳郎将：或□华八命，或功参四履。如搏鸿翼□勋，意挺鹰扬之顾。君神姿克嶷，□骨惟奇，对日耸其嘉声，辩月飞其敏誉。年方志学，爰从筮仕，调为文德太皇太后挽郎，即授幽州都督府仓曹参军事等，转东宫□□舍人，鹑觚、盐泉二县令，俄除左千牛府长史、司津监丞，加朝散大夫，行昌乐令，历滑、越二州司马，赵州长史，迁使持节密、济、濮三州刺史。以舞鸾之政，申展骥之材，宣纳对铜龙之扉，分符映水苍之玉。频从列职，累著能名。而阅水惊澜，硕义委照，未践文昌之寄，行从京兆之徵。以文明元年七月廿三日，薨於洛阳修义里第，春秋七十有四。即以其年八月十一日权窆於东都之平乐原。夫人范阳张氏，皇朝左卫大将车、上柱国、范阳郡公延师之第三女也。五相流芳，地华连邙；四□驰美，门肃余箴。晷阻玄泉，未叶西阶之礼；台幽白日，徒深东望之□。□□哀哉！乃为铭曰：
分同庆远，胤□枝繁，簪裾允袭，杞梓攸存。干霄比岫，浚汉争源，既标金友，还垂玉昆。其一。河海写状，星辰授祉，肃肃万寻，昂昂千里。绾墨□誉，分擅美，抱素怀贞，含宫咀徵。其二。九流必洽，四知逾慎，雅遵旁孚，循猷远振。赁门成祸，凤拳贻衅，剑忉同波，魂伤别殡。其三。原隰来□，炎凉遽□，一怆幽明，共悲今昔。松新月满，山深雾积，永美芳图，空留沉石。其四。
（录自《隋唐五代墓志汇编》洛阳卷第六册）
№文明００３
【盖】
失。
【志文】
