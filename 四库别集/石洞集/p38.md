<!-- { "loadSidebar": true } -->
　　凡建郡邑必择形势以为之城又即城之形势以为之署行署属署以次昈列皆建置于官而政令系焉者也夫其严城外卫公署内处俨然南面以临四竟岂令逸豫侈大哉无亦惟是赋政修令以达王事而已春秋传曰位政之建也署位之表也髙堂戺辨等威所以表识使知有尊而因以部署乎民也惧生力之诎而以貉道行之不可茅茨采椽曰吾尚尧舜道日在北陆而犹欲御絺绤亦势之不能也君子攸芋朝夕虔君命匡民生使各有寜宇不至目巧象廊即隆栋重门奚病乃若凭然百姓之上如紫宫帝居闗而守之虎豹烦寃侘傺奈何直于其庭庆让所及始平易而缮葺之否则断址颓垣鞠为茂草狱讼繁兴储峙无备天厉不戒盗贼公行虽居署据位而畔官离次久矣何者居之不思而庶官之道旷也一旦有急乃惴惴然婴城以守不亦末乎邮置预备惠民漏泽咸政之纪附之作建置志 

　　建置志总论 

　　论曰令甲都里有申明亭粤无之亦不知其当有矣厪厪悬额县门当时奉诏不恪况今乎以十九章聴民讼布在敎民榜此不举复置正约之是舍五而二三也僧道设官阴阳立学圣人因世变而为之制医最急假令选敏慧而岐黄之敎岂有天昏札瘥哉诏预备仓立四乡移民之虑成化初太守黄瑜郡丞马襄髙要令孙珍皆积贮至数万石尚立法之始乎今并于郡县廥或名义不辨奈何责实饥有食寒有衣疾有药死有塟尧舜之政何以加焉惟养济院具宪纲部使者一稽其籍余皆亡矣是在良有司哉是在良有司哉 

　　赋役志论 

　　里父居室土田园池若租税岁所出纳皆有籍不幸而灾迁先诸货岂其珠玉不恤而区区赫蹏之忧百千巨万于是焉在其为货大矣圣人作经宜非性命不谈禹贡庶土三壤贡赋错锡至于总铚戞服山林皋隰之征徒役期令具在周官男女少多米盐烦细无异里父岂非天下一大家哉萧何以图籍而知阨塞强弱国朝诸臣纂一统志户口田赋阙焉曰非黄白即何刀笔吏禹周公未可谓非圣人也郡赋役志故多阙讹缪相袭録空文而不务明终始嘉隆之际所谓先庚我欲观负版是故之邑而不足征也郡鬰攸为虐邑胥之焰甚于郁攸今无论自万厯方田与更始后之赋役一视此以为元奈何而不周毖赋役有正有杂其名实繁原初穷变虽羣胥不能解也徒以长短御人守令以郡邑为家知乃其职安得曰钱榖有主者不料量愚闇惟吏之师贤豪又鄙琐之非吏何以余故详着于篇后之君子以览观焉夫亦愈知政矣作赋役志 

　　户口论 

　　论曰洪武戸几九万口四十一万有竒今戸损九之四口半存耳况岁征为实此犹虚哉罗定所分戸不过二十一口不过十一余岂尽耗于盗贼国初法严隠丁自令以下罪有差今胥为政故隠者多辟如千钧无论负者几人期尽而止是则然矣奸人以贿儌幸则代役皆贫民也猺蛋版虽不同编民正统志犹存之可以观世今不与编民同耗几何见外志 

　　官民田论 

　　论曰田胡为而有官民哉古者田受于公秦开阡陌民乃得自买卖为私田非上所授制吏禄禀生徒若有没入则犹属之官云民田农人受于富人既入大半之税县官不得更重取之故其料也轻官田官挈以授农人岁収其入以富人之入为比故其科也重其在今无复官田矣犹仍旧贯故薄征蠲役以节适章皇帝减官田租挈诏两下睿皇帝于苏州减至八十余万石岂不仁哉然未易弦而张之也朱子谓漳有官田职田学田名不一轻重异吏縁为奸欲九等定畮总一州税租之数而分隶焉万厯九年幸弓田宜上书请如朱子而削官田之目乃如江西版中田地无论所着官民僧咸有岂非胶瑟柱而协宫商哉无田授民又不能限田连阡陌其赋反轻无立锥之地重者常在安得而不检核不能奉宣徳意故不平罪在州县然虚粮去矣未可求多于秉国之臣也 

　　课论 

　　论曰课第课人河泊所主之制也波及州县则以死徙多课无征补助之耳髙要有鱼利银已税民塘复亩科二升皆课之以献程出纳不覩其目何哉胥云混于民米余不能详之矣高明无课可补已税民塘亦科二升出纳亦未之覩甚可怪也 

　　屯盐论 

　　论曰盐煮海而成非人力莫致故籍惟丁之登与民异计丁办课制也其后筑田为池引水渍沙潴于井泻池不及半寸烈日暴之而盐成矣丁亡絶以田补之一井当一丁之课于是有丁引有田引而田始登于籍富者田数千百井盐丁之贫如故田引多则蠲亡絶丁引毋溢额贫者其有瘳乎髙要人綦母虑当宋宣和间副转运领广恵潮恩盐课谓盐田鬻于富人因废灶故额损于元丰请买田依灶纳课许之其言今施行亦煮盐之田也闽中尝欲折色招商行于漳泉如粤不果尽令折色聴商自买而税之屯田积粟不然即转漕于边无不足余应诏言之矣 

　　物产论 

　　论曰宋贡砚匪赐史官故端砚重于天下杜谘遂以蒙诟夫有尤物皆足厉民正统后采砚之使不至人直砺视之非惟上所好耶善乎子罕之辞玉也曰惧丧吾宝嗟嗟吾宝无丧多矣而奚人之宝为 

　　学校志论 

　　余读诗至子衿未尝不废书而叹也曰嗟乎周室迁而礼乐崩郑国从而学校废衿佩之子謋然瓦解挑达乎城阙之间于时贤者欲一见之不可心之惩悠有以哉今学官遍郡邑备干戈羽钥之容盛诗书礼乐之敎庠声序音鍧鍧不絶服方领习榘步者肩相摩于其庭此其学校兴耶废耶三代之学皆明人伦得诸心为徳施诸身为行措之用为蓺敎而兴之皆是物也今惟绣其鞶帨而青紫之是几所养非所用所用非所养兎丝燕麦祇有其名北斗南箕挹而扬之难矣繇是观之废耶兴耶周衰学士先生无所讲业故孔子与其徒或弦歌读书于缁帷之林杏坛之上后世书院由此滥觞而鹿洞鹅湖以为嚆矢要之学校敎立书院无异骈拇故近秉国之臣一切毁之使尽归于一途意则善矣礼失而求之野傥所谓野非耶鹿洞说书闻者流涕苟能感人敎莫大焉取法然明而自以身为鹄的亦矫枉之过也洪武八年诏有司立社学有司奉职无状髙皇帝为发艰哉之叹而止正统改元乃以责督学宪臣郡邑尚不治何乃社乎夫天下学众矣髙要致厪文皇帝诏书恩施甚美今有司劳来不倦振举苴补劝学厉贤以广人才岂不岂弟君子哉师之所以敎弟子之所以学一本诸身心而措之斯不诡于先王而学兴也书院社学皆非具文附着之作学校志 

　　祀典志论 

　　圣人知幽明之故匪特有礼乐以治人鬼神曶爽亦莫不懐而柔之若栁下季之论制祀详哉其言之矣敬而不黩故神降之嘉生民以物序九黎乱徳爰及三苗唐虞肇重黎之后使复典之民乃无盖典祀丰昵傅说犹以为黩况其它乎髙皇帝圣神为百神主定祠祭正封号令郡邑三坛祀云雨风雷山川社稷城隍若厉王祀夫子犹循前代之旧肃皇帝始诏礼官称先师核从祀肇启圣之仪穆皇帝从以薛瑄今上又推广之诏有司严祀事毋滥非大圣人孰能如此尽制者乎民百戸为公社及腏食馁者使有归岁时祷赛戒誓虽不领于有司皆经祠此不修而淫昏纵矣蒲媪祠乃千载事甚诞缙绅先生不道如此类余不敢言之也令甲惟孝肃一祠若唐宋名贤天壤俱敝縁栾石之义诸祠自此兴作祀典志 

　　从祀论 

　　论曰薛文清从祀议起于弘治改元八十余年至隆庆始定当是时以陈献章王守仁并请攻者纷如上罢守仁其后又罢献章盖其慎也万厯十二年复以二子请攻如前上不聴乃与胡居仁并祀四子学行不同上兼収之大哉圣学胡可管窥蠡测也 

　　乡贤名宦论 

　　论曰旧志有言陈元父子挺出岭海犹仪鳯应龙乡祠尚遗岂非阙典丘陵推髙于夷野阙龟立珤于泰台春恩是已故祀而不传其通都旧邑文章勲业代不乏人祀礼孔严犹有所限传而未祀寜渠无其人乎二阳滥矣髙新则约且拔诸邑之尤而祀于郡徃徃行之吾何独不然陈元介于苍梧未敢遽祀盖慎之也传祀宜协祀而不传诚如旧志不祀亦可滥传之乎循者多矣余观新兴爼豆止陈司寇一人如九鼎大吕见者知为希世之瑞恩平亦止祀唐君欲为作传览邑中所上哑然而止其它可知固无辞于髙新也若髙要墨绶二百余年名宦祠无一人闻诸舆人亦当议者 

　　兵防志论 

　　昔髙皇帝定天下制礼作乐以兴太平终不以此而偃武备其在外服众建卫所分阃制之秩皆在有土之上当是时或有席宠凭陵人以不军为耻始未尝不欲藉其股肱爪牙而后稍陵弛巽耎也承平久儒者主事顷步半菽皆受命于文墨之臣韎韦跗注至为使者前马阘茸则沉汩纎醲少知自好不过习揖让学椠觚以自表异韬钤不闻尺籍空阙治事之堂尚且朽腐崩阤茀草不翦况其它乎天顺以后州县乃始有兵与卫所两军相为表里一旦有事斩将搴旗先登陷阵徃往出于应募起行间拜大将仗钺登坛爵通侯而位东第者先后相望世胄无闻其蒙矢石身膏草野皆征召之士也两军立立何异腹背之毛所养非所用所用非所养吾甚感于韩非矣肇庆古用武之国卫一所十有一水军一屯戍七十有竒尺籍之卒三千有竒戍卒亦三千有竒戈船三十有五而水军不与焉材官猛士林立雾集饬以宪臣至严毖矣齐之技击魏之武士秦之鋭卒桓文之节制递相胜而不如汤武技撃武鋭加之节制亦可少哉卫所国朝定制犹乎郡县故以为主余随时制置列于其后叅游以下旧并列名监司既不表第録世官及其功载以倡起之屯田军所印给馈饟日繁若营砦于阨塞最重余故详其本末强弱之形经畧君子以览观焉作兵防志 

　　军制论 

　　论曰国朝军制军十小旗领之小旗五总旗领之总旗二百户所领之百户所十千户所领之千户所五卫领之统于都司讨伐乃遣大将出已即休都指挥指挥以下无他将矣方今山海应募不过三千有竒肇庆所十有一藉令尺籍如曩胜兵一万二千三百二十寜用募哉军政弛视公徒为私隶食不时役无虚日亡逃接踵尺籍遂空宣徳以来常遣直指使者阅军冠盖相望隠者多存者少岁月逺久踪迹难即有株送徃徃中道而逝徒苦里正存者又多孱弱遇大敌畏失亡终不令荷殳而鬬糜食县官议者欲尽舍之诚有激于其言也或欲更行朶集尽民户而军之征丁补伍犹然怨怼况复强民有乱而已夫无食之患奚患无兵计军一月之食其直三钱两军当民兵一月三军当客兵一月方今军及余子三千二百二十三人不及初九千九百一十七可食民兵四千五百四十七人客兵三千三十二人安在哉无经界堙而屯田废也稽屯田籍民兵尚安事客若尺籍毋老弱毋利役毋朘削罪人必孥配毋逺主者岁时献其数于兵宪逃必于主者获之官习孙吴学骑射兵宪岁时都肄以奉而制赏罚庶存十一于千百也 

　　民壮论 

