<!-- { "loadSidebar": true } -->
　　杨妃初入宫与父母别泪落冻成红氷

　　凌波曲
　　帝在东都梦一女子髙髻广裳拜而言曰妾凌波池中龙女乆护宫苑陛下知音乞赐一曲帝觉为作凌波曲奏之池上神出于波间

　　筯直
　　帝以金筯赐宋璟曰以表汝之直

　　蝶幸
　　明皇春时使嫔妃挿花亲放蝶随其止幸之

　　水西流
　　一行至国清寺闻院僧布筭曰今日有弟子来求吾术门前水合西流而弟子至一行承言趋出门外水本东流忽改而西遂授其术焉

　　花妖
　　沉香亭木芍药朝红暮黄午碧夜白帝曰此花木之妖

　　禽拥车
　　李元佐离润士民遮路鸟鹊之类亦拥行

　　钱径
　　富人王元寳以锦纹石为柱以钱甃花径

　　夜明杖
　　隠士郭休有杖夜光明照数十步

　　肉阵
　　国忠冬日列婢遮风名肉阵

　　吸花露
　　贵妃酒后凌晨攀枝吸花露藉其凉

　　红汗
　　贵妃汗出红腻而香以巾挹之色红如桃

　　暖玉鞍
　　岐王有玉鞍坐之如温火气

　　七寳砚炉
　　内中七寳砚炉冬寒氷自销

　　占雨石
　　苏颋有锦纹石笔格欲雨则津出

　　九孔针
　　七夕宫人向月以九孔针穿五色线

　　百寳栏
　　上赐国忠木芍药国忠以百寳为栏

　　绀珠集卷一

　　●钦定四库全书

　　绀珠集卷二

　　（宋）朱胜非 撰

　　○明皇杂録【郑处诲】

　　五王帐
　　帝友爱至厚殿中设五幄与诸王更起卧号五王帐薛王病亲设药误爇其须

　　爇帝须
　　见上

　　玉龙子
　　帝为皇孙天皇后竒之曰此儿当为太平天子取玉龙子赐之玉龙长纔数寸而精巧异常本太宗晋阳时物帝甚寳惜后因乆旱祠祷之即雨

　　萧嵩虚有其表
　　帝拜苏颋为相命萧嵩草制不工帝欲令换之不欲斥言因制中有云国之瓌寳乃指瓌字曰不可言其父名卿宜易之嵩不悟但改瓌为珍帝见掷于地曰虚有其表以嵩魁伟多髯

　　舞马
　　帝教舞马四百蹄分为左右部各有名称曰某家骄其曲谓之倾杯乐者十曲马皆衣之以锦绣络以金铎乐作奋首鼓尾纵横应节又设三层木榻置马其上周旋益妙禄山入京取数十疋入范阳禄山败入田承嗣军不知其技也一日大飨乐作马闻乐而舞廏人以为妖击之至毙

　　进食使
　　诸公主学琵琶以贵妃为师日会宫中各进珍食以中使姚思艺为进食使日至千盘一盘不下千缗

　　戴竿舞
　　帝御勤政楼张乐百技罗列教坊女优王大娘善戴竿舞头戴长竿施木山状如瀛洲方丈命小儿持绛节立其上而舞中音节时刘宴以神童召见楼上命赋诗立进一絶曰楼前百戏竞争新只有长竿妙入神谁谓绮罗翻有力犹自嫌轻更着人妃子甚喜置宴于膝上为傅脂粉

　　雪衣娘
　　岭南进白鹦鹉养之宫中颇驯熟洞晓人言号雪衣娘一日飞上妃子妆台曰梦为鹰鹯所搏妃子授以心经持诵甚精后携至苑中果为鸷所毙遂立塜

　　鹦鹉塜
　　见上

　　玉叶冠
　　玉真公主玉叶冠虢国夫人夜光枕杨国忠锁子帐皆为竒世之寳也

　　木瓦
　　杨妃妹虢国夫人恩倾一时夺韦嗣立宅以广其居堂成以金盆贮瑟瑟三■〈豆斗〉因以赏匠者后复归韦氏因大风折木坠堂上不损视之瓦皆坚木也

　　笏囊
　　故事朝臣搢笏乘马张九龄体弱常令持之由是设囊

　　雨霖铃
　　帝幸蜀初入斜谷霖雨弥旬栈道中闻铃声帝方悼念贵妃因采其声为雨霖铃曲以寄恨焉时梨园弟子张野狐一人善觱篥因使吹之遂传于世

　　凝碧池诗
　　禄山犯阙王维等数人为贼执拘于僧寺一日逆党会饮于凝碧池以梨园数百人奏乐维闻赋诗一絶云万户伤心生埜烟百官何日再朝天秋槐叶落深宫里凝碧池头奏管弦书于壁贼平维以此诗得免谴

　　西宫诗
　　李辅国矫制迁明皇于西宫高力士等悉窜岭表帝戚戚不乐日一蔬食毎吟诗曰刻木牵丝作老翁鸡皮鹤发与真同须臾弄罢寂无事还似人生一梦中

　　谢阿蛮
　　女伶谢阿蛮善舞凌波曲出入宫中及诸姨宅妃子待之甚厚帝自蜀还过华清宫令召焉阿蛮出金粟背环以献曰此贵妃所赐帝持玩泫然不觉为之堕泪

　　力士荠诗
　　高力士谪巫州地多荠而人不食力士作诗以寄意曰两京作斤卖五溪无人采夷夏虽有殊气味都不改移武陵闻上皇崩北望号呼呕血而卒

　　象笏盈榻
　　崔琳族盛毎羣从内集象笏堆盈榻

　　多田翁
　　宇文融为括田使恃权谮毁不附巳者奏言卢从愿田园数百顷帝闻果不喜呼从愿为多田翁

　　永公后身
　　开元中房管宰卢氏真人邢和璞来管敬礼之暇日同出城因至夏谷村一废寺竹间以杖叩地令人掘之数尺得一瓶瓶中皆娄师徳与永公书谓管曰省此中乎管即洒然悟其为僧时乃永公后身也因与管论终身事无不验

　　甘露羮
　　李林甫壻郑平为省郎林甫见其须髪班白因上赐甘露羮俾食之曰此能乌须平食之翌日视两鬓黑如黳

　　舞劎助画
　　吴道玄善画将军裴旻请画东都天宫寺壁道玄曰闻将军善舞剑愿作气以助挥毫旻欣然为舞一曲玄看毕奋笔立成若有神助

　　鼎斗之异
　　李适之与李林甫同作相为林甫中伤而罢赋诗曰避贤初罢相乐圣且衔杯为问门前客今朝几个来未罢前数日厨中数鼎跃出相撃足耳皆折适之大骇未几罢政继贬宜春旬日之间遂卒

　　鼠化为苍犬
　　李林甫将病一日取书囊讶其重开而视之一大鼠跃出变为苍犬怒目张牙仰视林甫以物撃之应手而毙林甫恶之踰月而卒

　　纸驴
　　张果尝乘一白驴一日行百里夜则迭之置箱中乃纸耳

　　一星诗谶
　　崔曙明堂火珠诗云夜来双月满曙后一星孤时称佳句未几曙卒无子惟一女名星星盖谶也

　　进水调歌
　　兴庆宫帝潜邸于西南隅起花萼相辉楼与诸王逰处禄山犯顺乘遽以闻议欲迁幸置酒楼上命作乐有进水调歌者曰山川满目涙沾衣富贵荣华能几时不见只今汾水上惟有年年秋鴈飞上问谁为此词曰李峤上曰真才子也遂不饮而去

　　齿落复生
　　张果有道术帝欲试之饮以堇酒连进三杯醺然如醉曰非佳酒也顷之齿皆焦黑以所执铁如意击齿皆落假寐少时齿复尽生洁白如玉色

　　孔升真人
　　明皇自为上皇尝玩一紫玉笛一日吹笛有双鹤下顾左右曰上帝召吾为孔升真人未几而崩

　　紫金带
　　高宗破高丽得紫金带开元中使来曰本国亡是带岁荒民散上遽赐其使

　　小驷木阴
　　上幸绣领宫宫隘而暑使力士觇姚崇报曰方乘小驷按辔木阴下上从之顿忘烦暑

　　游凉州
　　正月望夜上与叶法善游西凉州灯烛十数里俄顷还而楼下歌舞未终

　　霓裳
　　法善引上至月宫因聆天乐归传其音为霓裳羽衣曲

　　双凤琵琶
　　白秀正自蜀回得琵琶其槽逻逤檀金缕红纹蹙成双凤

　　五色鹦鹉
　　开元中有五色鹦鹉能言而惠

　　玉鱼龙
　　禄山献白玉鱼龙鳬鴈及石莲花上陈于华清汤中皆如飞动

　　沈香山
　　又于中迭沈香山为方丈瀛洲

　　瑟瑟三■〈豆斗〉
　　已见上文

　　筭生张说
　　姚崇与说同相屡以事相侵崇病戒诸子以神道碑请于说既获其文登时録进仍速镌刻诸子如戒后数日果使取碑欲重删定诸子告以奏御张咤曰死姚崇能筭生张说

　　○开天传信记【郑棨】

　　岳神迎
　　帝将登泰山过华阴见神物迎谒问左右皆不见乃问诸巫有老巫阿马婆云岳神在道左朱鬒紫衣者是也令巫传言神可先归遂不见至庙神复櫜鞬迎立庭下呼巫至问之如所见乃封神金天王

　　贺孚
　　贺知章为秘书监乞归召见甚欵帝问所欲知章曰臣有男未名幸赐以为荣帝曰人无信不立孚者信也可名孚知章既归悟曰帝戏我耶我实吴人孚者瓜子也

　　紫云回
　　帝梦游月宫闻乐声记其曲而寓之篴名紫云回

　　石文枽字
　　函谷闗得白石篆文枽字解者曰四十八也正符帝在位之数

　　曲生风味
　　叶法善有道术一日与朝士数人会玄真观忽有叩门称曲秀才未及延接已突入坐中少年秀美言语不凡叶疑其非人潜飞小剑击之应手堕地乃一酒榼中有美酝共饮之同坐曰曲生风味不可忘

　　扑杀佛子
　　无畏三藏自天竺至依宣律师无畏饮酒食肉言行粗易律师不恱常令宿于户外律师中夜扪虱投之床无畏即呼律师扑杀佛子由是敬而异之

　　那咤太子献佛牙
　　宣律师尝夜行道临阶失足有人捧承之顾见一少年问曰弟子何人少年曰某非常人毘沙王子那咤太子也拥护和尚乆矣师曰贫道修行无烦太子威神自在西域有可作佛事者愿太子致之乃献一佛牙今崇圣寺所藏者是也

　　緑玉磬
　　杨妃善击磬乃取蓝田緑玉琢之备极精巧幸蜀还尚在乃送太常藏之

　　剪髪献意
　　杨妃常有语侵帝帝怒召高力士以辎车载之其家妃剪髪授力士曰珍异皆上所赐不足献惟此父母所生可以献妾慕恋之意上得发挥涕遽令力士召归

　　五角六张
　　帝幸华清宫有刘朝霞献赋杂以俳语有云遮莫你古来千帝岂如我今日三郎又有云今日是千年一遇叩首莫五角六张帝览之喜令改五角六张之句朝霞云臣草此赋若有神助自谓文不加点不愿改易帝曰真穷薄人也遂薄赏以遣之

　　传神写照
　　吴道玄传神写照如欲笑言

　　明珠
　　杨慎矜妾

　　氷兽
　　杨国忠弟子伏日以氷镂凤兽之状以送王公家氷以药固之可数日不消溃

　　玉燕投懐
　　张说母梦玉燕投懐而生张说

　　严公界
　　帝御勤政楼大酺人物阗咽金吾不能制帝召京尹严安之谕令戒约安之于楼下周行广场以手板指画地为界犯此者死人呼为严公界终日无一犯者

　　照夜白
　　帝所乘马名照夜白

　　朋字未正
　　刘晏七岁献东封书拜正字上问正得几字对曰天下字正惟朋字未正

　　米■〈豆斗〉三文
　　开元盛时戸管一千余万米■〈豆斗〉三文

　　太平天子
　　上皇为孙尝叱武攸暨则天曰此儿当为太平天子

　　开元字
　　上见华山高秀挿天因欲于峯腹凿开元二字以白石填之使数百里见

　　三絶
　　明皇幸潞州道由金桥羽仪甚盛命图之山川陈宏主之车旗韦之秦主之人畜吴道玄主之时谓之三絶

　　游月宫
　　八月上与太真叶法静携乐游月宫少瞑已见龙楼雉堞金阙玉扉冷气逼人后两川奏其夕有天乐过

　　蜀当归
　　一行临死封一物留与明皇乃蜀当归至西幸乃悟

　　万回
　　阌乡人幼憨痴父母忆兄戍安西万回朝往夕返故名

　　月堂
　　林甫有一堂形如偃月号月堂毎入其中必有灭族者忽有一物如猴从月堂出遇者辄死旬日林甫亦毙

　　昆仑诗
　　苏颋少作奴诗云指头十挺墨耳朶两张匙父见之大惊始教授之后以文章擅天下称小许公

　　○神仙传【葛洪】
