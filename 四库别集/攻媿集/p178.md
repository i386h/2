<!-- { "loadSidebar": true } -->
　　公讳善誉字静之一字徳广系出太宗皇帝后曽大父仲暹防州观察使赠开府仪同三司少傅嘉国公大父士迨武翼郎考不晦忠翊郎四举进士以节行称赠通直郎公弱不好弄年十二三诵诗书属文如老成人未冠失怙恃固穷自立手不释卷足不越戸不知饥渇寒暑之变两试胄监乾道五年试礼部俱为第一登进士第调明州昌国县主簿昌国邈在海屿公介然有守不鄙夷其人为辨曲直皆明达平允邑人相与爱服之或诉于郡多愿决于主簿今太师嗣秀王时为守俾摄邑事对易定海慈溪三年簿领而无抚字之寄逾二期三邑父老犹能道其惠政海盗窃发捕得全党郡欲奏以上赏公言摄令捕盗不足为功诚不欲以人命希赏典嗣秀王为奏贷羣盗殊死力荐之朝公未始闻也授两浙转运司干官忽报改秩知抚州临川县县在江西最为繁剧公始视事即为文徧谕乡井出于爱利之诚心告教既孚乃具为条目日限量地之逺近以定期约里长月不过一再至讼事皆躬自予夺顷刻即释去牒诉日省县乆困于豫借吏以嵗例来白且谓不尔必不继公命取税籍阅之逋负实繁盖上下蒙蔽无有发此者按籍征催不扰而办有无额官地嵗入颇多以资妄用公白罢之复请并罢诸邑类是者或议虚市比之私创税场请撤屋罢市公力沮之以从民便太守赵公晔葛公郯列治绩十数条奏之有防中书籍记去邑五年人相与立生祠于县治邑宰陆侃之记可攷也添差通判常州浙右饥馑躬行赈济一郡赖以全活仓使以荒政论荐太师丞相史公上章举士备言文学政事之美召审察差监都进奏院迁大理寺主簿秋旱下诏求言公草封事上之凡万余言其略曰陛下兼收众善而言者志在投合搜抉隠微条目益广而奸伪益生甚者唱为任怨之说窃徇公不阿之名一切付之不恤下情安得不壅习俗安得不薄和气安得不亏乎天下之习日趋于褊狭机巧之域而无有优游舒泰气象士不畏义民不畏刑则是二十年来攘臂建议争以为功者果何补欤夀皇嘉纳为大理丞有以左帑宿蠧告者逮系天狱官吏重足以俟谴公察其无辜谓将自其作俑者罪之则不可胜诛若防以一二年来且有刑罚不均之叹上览奏开悟得末减平江民唐赟之狱皆以为凶恶无可矜之理公条可疑状十六谓证无实情款抵捂卒释之十一年充省试攷官六月除提举荆湖北路常平茶盐陛辞夀皇曰朕精择得卿公论士大夫为已之心重则爱民之诚必亏营私之念切则奉公之志必怠得失之虑深则伏节死义之风必泯上深然之先尝进南北攻守类攷上曰卿向所进书可谓有志至是又进易说谓圣人以斯道寓之书上又曰圣人以此寓之于书天何言哉易学要须兼通天人卿史学如此经学又如此及临遣又曰卿向来学优则仕今乃仕优则学朕得人矣数日有请荐擢宗室人才上复言公经学文章虽士林中亦罕有之湖北大旱鼎澧尤甚入境一日躬走村落抚慰饥羸得戸四万余口二十万通融诸郡常平之储尽以为用赈粜贷济三者并行动得其实疫者药饵兼之奏阁贫弱夏税是嵗粟麦倍收禾稼丰盈民至扶老携幼来谢初行赈贷或谓洊饥将无所取至是民争负以偿诸郡充足尝奏买扑税场十余河渡四十五嵗入甚微而豪民大为民害尽罢之十三年除潼川府路提防刑狱重囚谳议州县鬬讼稽攷平反细大不遗才三阅朔漕使阙上称公儒者可使治财就除转运判官公尝论国朝置转运使本以收藩镇之权絶妄用之蠧脱斯民于暴征苛敛之苦近时司漕计者特以赋敛为事号为材能者务趣办而事督迫州县之困民力之寛乏未始问也故其视州县如一体有无缓急皆得上达悉力以应之诸郡所贷缗钱至十余万俾守贰置籍约以期年优裕乃偿自是蜀东诸郡举无忧熬窘缺之状十四年诏诸路监司条陈民瘼公言赋役不均狱讼不平征敛繁急酒税苛暴四事且曰陛下延见牧守固将以观人才也而计臣请以奏劄之一陈上供之数郡守垂满者莫不督责旧逋宿负征商酤肆行苟虐以借手求进近议者有刑轻之疑帅臣治盗辄先斩以自劾而求弹压之名使其皆当不过能速杀之而已倘归之有司按鞫亦不免于死万一愚诚不能自明寃恨之气岂不上干阴阳之和乎兼遂宁郡事阖郡熙熙民有争竞且曰公未始扰我其忍负之公措置常平深察宿择官就仓和籴石増百金市有増损亦随低昻聴民随所有求售亦不限日籴之数实惠及民官储充积公私便之所至就郡庠立学以教宗子率知向学持节东蜀凡三年士民爱之如父母遂宁尤所归心寝疾二旬上章力丐归主管华州云台观百姓始则朝夕侦问相率祷祈及归耋稚奔送涕泣不肯去既达寓里屏絶家事独处一室圗史自娱一日忽谓家人将归正寝且欲自为志翌日天将明燕坐榻上瞑然而逝十六年八月癸卯也娶钱氏仅再嵗而亡赠孺人再娶杜氏祁国正献公之后封孺人子男五人汝傅修职郎新监舒州山口镇次汝伋以公遗泽补将仕郎次汝俨次汝何国子进士次汝仲一女许适承奉郎杨防孙男一人崇揆孙女二人以是年十一月甲申于绍兴府余姚县绪山之原通直墓左公天资髙明识见超诣研精性命之说发为议论及所着易说明白简易晦庵朱先生一见叹赏以为扩先儒之未明颐正郭先生尝序易书谓贯三才之理于其中一诸儒之说于其外二公师表一世于公特厚晦庵屡以书来相期甚至颐正出一编书公以奏之上孜孜好学公退不少懈率夜分乃寐尝即国史所载深求艺祖开创之微意为书十四卷曰皇朝开基要览又为皇朝圣政类编不幸寝疾仅成数十卷其他如南北攻守类攷晋载记年表皆行于时又有论语说铙歌鼓吹曲祝尧文等诗文六十卷号恕斋类藁藏于家公孝行根于天性自以禄养不及祭祀务极丰洁悲慕不少衰弱弟稚妹备殚鞠育教之有成仲弟善与同登科季善亦以取应得官女弟再适人皆竭力资遣遇母家桂氏特厚舅氏既卒访其遗腹子为之嗣且厚给之其他笃故旧抚姻族恩意称是亷靖自将一介不妄取行郡例册皆摈不使前按例馈遗者悉归公帑刺举尤所尽心苟贤矣不待其请举奏牍面授之其在他州则邮置以达人知其不可以有挟无敢以浼公者间有按劾不以强有力为惮所部肃然楚蜀之士夫类能称道之公抗志不羣砥节砺行不泥纸上之空言必欲施所学而见之行事尚友古人思与之齐人或疑其好异公不顾行愈力乆而益安人益信之攷求世故贯穿今古直欲立事业以传不腐少名斋以宗迂以励其操后名以恕其志将以及物也出而从宦苟有利于民圗之甚于饥渴救荒施舍之外又所在为经乆之计在昌国已能劝勉富室买田与山専为编氓嫁娶丧之资在湖外则率十四郡买田各畀郡文学司之毎三嵗则以给士之预计偕者在潼川则以漕计之余使州县置举子庄孕者产者俱给之米皆至于今赖之使天假之年处以大位益摅所蕴膏泽必将下于民而官止于员郎夀止于四十七识者痛惜之呜呼岂以多记损心愤世疾邪而至是抑果有数不可逃耶钥与公相见之日可数而相与特厚汝傅妙年跻世科大似其父率诸弟力学以守素业汝伋入太学盖前所未有义方之训可知汝傅防稡公行事来求铭采其可铭者书之余弗着铭曰
　　熙陵诸孙嘉国好文流传至公遂为儒门公起孤藐立志坚正尚友古人期与之并学贯经史仕更麾符学仕俱优形于帝俞平心济民一变齐鲁志勤道逺中道而阻赍志何言勒铭山阿有子继之尚其不磨
　　太府卿王公墓志铭
