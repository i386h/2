<!-- { "loadSidebar": true } -->
　　昔我国家抚定海内，收览豪杰，随其才 【 「才」原作「不」，据李氏钞本、适园本、徐刻本改。】 器大小而任用之，入官之涂盖不一也。世祖皇帝始制国字，以通语言，中国之民亦皆使之尽学焉，故人材率多由是而显。若周侯者，盖其人哉。故为之铭。铭曰：
　　维皇建国，于燕之域。九有来宾，如星拱极。矧兹清苑，密迩神京。民生其间，咏歌太平。或承宠光，进为卿士。秉笏垂绅，纡朱曳紫。有美周侯，译掾起家。致身通守，萃其晖华。若昔国初，豪俊辐凑。战征方殷，虱生介冑。殆逢治安，富贵尊荣。游优文墨，保有令名。侯所历官，兴学敦善。民俗承风，亦克用劝。颂其遗爱，载诸贞珉。又列铭章，以贻子孙。

　　△元故奉训大夫冠州知州周府君墓碑铭 

　　周氏为燕名族，金赠儒林郎企生子安贞，登皇统五年 【 「五年」原作「五子」，据李氏钞本、适园本、徐刻本改。】 进士第，累官中议大夫、咸平路转运使。其弟宣武将军、河间草场使安吉生镇国上将军、杞县令璧，璧生蔡州节度判官天禧，国初燕京行省辟充详议官，生奉政大夫、右侍仪使铎，铎生二子，长曰翰林侍讲学士、中顺大夫、知制诰、同修国史之纲；次即君也，讳之翰字子宣。
　　我国家既定中夏；太保刘公奏起朝仪，侍仪公佐之，遂成一代之礼。夫人王氏，翰林学士承旨文康公鹗之女，读书贤明，教子有法。君与侍讲早岁皆以儒名，侍讲以朝命出继文康公后，君次当荫父官，推让从兄之干。久之，擢侍仪舍人，满考，再为之。复充法物库直长，出官将仕佐郎、主沧州清池簿，未上。大司农司辟为掾，进本司照磨，擢侍仪通事舍人，转承务郎、武备寺经历。出为淮安路推官，进拜冠州知州，到官五月而卒，至顺元年二月二十一日也，享年六十有五。归葬良乡县南吕里先兆。
　　君自元贞初入仕，六命而至郡守，阶六转而至奉训大夫。当朝廷承平之日，又佐人以为职，故不克大有所施。独在侍仪明习礼文之事，尝述朝仪备录五卷、朝仪纪原三卷以进，蒙赐币帛，命以其书藏史馆。及官淮安，民有杀其子而诬仇人杀之者，有误击人死有司锻炼为故杀之者，有因中酒而死其家诬人毒死之者，狱具，君一一辨之，民大称善。君尝问学于杨先生时煦，文康公时，宾客日集其门，故君于近代故事、一时伟人悉能知之。居官廉慎，毫发无所私。少尝拾遗于路，追及其人与之。盖其为人温厚和平，能以礼义自守者也。
　　其配敬氏，燕京提举学校官大宁先生铉之从孙，太常博士元长之女，中书平章政事俨之女弟也。子男曰骧，国子积分出身奉圣州判官，擢中书掾，历文林郎、都护府都事，擢拜江南行台监察御史；次骏，荫官进义副尉、 【 「进义副尉」原作「退义副尉」，李氏钞本。适园本同。按，元代武散官三十四阶，无退义副尉，有进义副尉，阶从八品。据徐刻本改。】 主亳州城父县簿。周氏自金皇统迄今至正垂二百年，而诗礼衣冠之传不乏，可谓盛矣。宜有铭以着其世。铭曰：
　　幽燕之郊，天挺雄豪，世服鞬櫜。云何周氏，祖及孙子，蔚乎多士。遭逢明时，执礼诵诗，温温其仪。朝有大会，冠裳玉佩，胪传九拜。额额淮城，汝往司刑，死者复生。维圣之制，刑本于礼，民率兴起。世禄之家，克慎弗奢，益振厥华。咨尔来裔，家学是继，尚永其世。

　　●滋溪文稿卷第十八 

　　碑志十二

　　○碑志十二

　　故曹州定陶县尹赵君墓碣铭 
　　右卫亲军千户郑君墓碑 
　　故承务郎杞县尹阎侯墓碑 
　　大元赠奉训大夫博兴知州程府君墓碑铭 
　　故承事郎象山县尹李侯墓碑 
　　元故承德郎真定路总管府判官赵公墓碑铭 
　　从仕郎保定路庆都县尹尚侯惠政碑铭 
　　无极县尹唐侯去思碑铭 

　　△故曹州定陶县尹赵君墓碣铭 

　　泰定四年八月乙未，承直郎、曹州定陶县尹兼诸军奥鲁劝农事赵君年五十四以官卒。其年十月庚申。葬中山安喜县尧坊原。又三年，其子艺来京师，疏君行事征文以表其墓。艺兴天爵尝同门学，相友善，为叙而铭焉。
　　序曰：君讳时勉，字致堂，世家蔚州蜚狐。曾大父瑨，国初倡乡民来归，累官提刑按察使，赠仪同三司、太保、上柱国、定国襄穆公。因官中山，徙家焉。大父秉温，左右世祖四十余年，营两都，作朝仪，制历象，悉与其议。卒官昭文馆大学士、知太史院侍仪事，赠金紫光禄大夫、大司徒、定国文昭公。父睿，生具美质而不克寿，以君故赠承直郎、真定路总管府判官。
　　君幼聪警绝人，及长事师故国子司业滕公安上。滕公门人多文雅端谨之士，君以贵游子及其门，磨砻浸灌之久，问学粹精，治身修洁，而无骄矜浮靡之习。其事长以恭，接友以信，斋居终日，晏如也。君初后承直卒五月而生，母氏寻亦卒，鞠于伯母冀氏。及冀氏卒，服丧三年以报其德。文昭公既薨，诸父多官于外，君始经纪其家，御下肃然。赵氏族大而盛。岁时伏腊昏丧，君承之皆有法。尝悼近世之士贵为公卿而享祀其祖礼同庶人，乃稽司马氏、朱氏祭仪、家礼，为祠堂于正寝之侧，凡丧祭昏冠议而行之，乡郡闻家或从而化。建学家塾，延师以训其宗族子弟之无依者，里人亦多来学焉。
　　名既着，朝廷耆旧闻而荐之，起为承事郎、侍仪通事舍人。供职未几，会有佞幸除为侍仪官者，君曰：「是岂可与共事耶！」即移病去。先世别墅在郡城东新河之阳，君益修治为堂，为亭，为台，为池，清泉奇石，嘉禾修竹，映带左右。君偕好友日鸣琴觞酒，婆娑咏歌以自娱，翛然若与世相忘者。久之，起为承务郎、右八作司同提举。君曰：「吾学儒者也，岂能吝出纳以为有司之事乎！」又移病去。居数年，出尹定陶。是邑土沃而民庶，君下车即验民力差为九等，悉着于籍，凡赋役调发按籍而行，于是奸吏不得暴敛侵其民矣。先是俗颇健讼，富室子弟或珥笔习吏，觊免徭役。君兴学宫，礼师儒，悉使就学执弟子业，躬为训督，日渐月化，而习俗亦或少变焉。民有亲死欲火之者，君以理喻之而止。无何政清讼简，流户来归，惟恐君满代而去。其卒也，咸悲惜之。
　　君曾祖妣杨氏，祖妣张氏，俱追封定国夫人。妣刘氏，赠恭人。配李氏，封恭人，陕西都转运盐使汝明之女。子男艺，由国学弟子员补侍仪舍人，调靖海尉。女适同知安肃州事崔继宗。孙男胜宁。铭曰：
　　维志之励，克善其继。维学之修，克笃于谊。彼皆赫赫，我则舒舒。玉佩长裾，进退裕如。寿弗孔延，施不尽有。尚复其初，以焘尔后。

　　△右卫亲军千户郑君墓碑 

　　国家初以干戈平定中国，一时豪俊风起云蒸，战伐攻取，勋烈焜耀。厥后父死子继，兄终弟及，所以修习武备，褒表功德。而勋旧世家以爵禄相让，光显于时，若郑君者，盖可称列者也。
　　君讳铨，字方平，真定灵寿人。元帅府经历，赠资善大夫、大司农卿、常山郡公、谥安僖讳守德之孙；资善大夫、江浙行中书省左丞，赠推忠宣力功臣、荣禄大夫、平章政事、赵国公谥武毅讳温之子。至元二十六年，代其兄为右卫亲军千户。大德七年，复以其官让其兄子克谌。元统元年闰三月廿三日卒，其年四月八日葬。君生贵家，而无纨绮之习。兄弟四人，长曰利用监丞钦，次曰枢密院判官釭，季曰同知靖州路总管府事镛，君次居三。
　　初，武毅公行省江南，钦、釭列官中外，君兴镛留养母荥阳郡夫人冯氏。会召武毅公入觐，世祖皇帝方畋柳林，君从见于行宫。上伟其容，乃命宿卫成庙。未几，侍成庙抚军龙荒，锡赉优渥。及嗣兄官，当天下慑然，武无所事，君亦未尝苟于其职。朝廷既建太室，岁常以十月刚日大享，先期百官执事者赐汤沐钱，而吏卒亦均赉焉。有司或不时给，君上言：「祀者着诚致洁也。今汤沐钱或不均赐，非是。」自兹有司奉行唯谨。又尝分董治桥于浑河，以备乘舆秋猎。既而霖雨水溢，君所治桥独坚完不坏，乘舆安度，勑赐酒馔。及让官家居，作园亭于卫水之上，疏泉种树，逍遥杖屦，日与里翁邻友投壶觞酒以自娱，陶然忘其为贵家也。
　　君性孝友，武毅公薨时，葬其乡东北原，封树石仪，既严且固。先世丘墓在某原者，君复修治垣墉，镂石表之，俾子孙不忘其处。有姊孀居，迎养于家。亲朋贫窭不能家者，多赒给之。君凡五娶：王氏、董氏、岳氏、蒙古氏、孔氏，子男克顺，今尉赵之临城。女五，适赵宪、李志顺、康中正，皆宦族子，二幼在室。君卒时年七十二，从葬武毅公兆次。铭曰：
　　郑为显姓，在唐尤盛。相业辉华，覃絪余庆。于皇天朝，神武开国。猗武毅公，应时豪杰。奋厥才勇，南土是戡。活人止杀，笃生多男。君世其官，遭时清宁。材蕴莫施，孰究其成。凡代将家，传及苗裔。或起争夺，以陨厥世。伟哉郑君，独兴礼让。刻诗墓门，永光穹壤。

　　△故承务郎杞县尹阎侯墓碑 

　　真定郡城西北三里，有墓林焉。余尝过而问之，其故老曰：「县尹阎氏之先墓也。」及余使宪淮东，而县尹诸孙师鲁适掾宪府，廉慎而文，余独爱之。间来请曰：「师鲁之先大夫仕至元间，最后为杞县尹，有惠政。终更民爱思之，不忍其去。逮卒，又留葬焉。今三十余年矣。吾先世皆葬真定，不可使吾祖魂游他州，将以某年月日载其柩归。公以乡曲之故，幸赐之铭，则吾祖行治庶其不泯没矣。」余闻其言而感焉。比见中州士夫宦游于南方者，往往乐其风土之美，而无丘陇霜露之思，今阎氏独知归葬先墓，宜有铭以示于世。
　　按，阎侯讳琛，字伯玉。初从真定府辟为掾曹，历检 【 「历检」原作「检历」，据李氏钞本、适园本、徐刻本改。】 法官及税务使。至元二年，迁转法行，又升真定路总管府知事。四年，加将仕郎、开元路宣抚司主事。九年，转益都路总管府经历。十三年，迁承事郎、洺磁路铁治同提举，佩银符。十九年，除赵州宁晋县尹。历尹稾城及杞。元贞初，以年老不复仕。
