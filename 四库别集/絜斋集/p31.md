<!-- { "loadSidebar": true } -->
公讳湛字莹中泰州成纪人也七世祖赞左神武将军生仁俊左金吾卫上将军仁俊生正言太傅左金吾卫大将军自曽祖而下三世又皆以忠勤任职名绩班班前后相望于是冯氏之门益大公山西将种姿貌伟杰膂力絶人尝从集庆公履危桥偶陨深涧即跃入抱持以出时人美其孝壮其决而知他日必能捐躯犯难以功名着见于世自呉越春秋及他书传多所涉猎材气磊落不从荫补期于自奋舅刘公锡锜兄弟皆中兴名将深竒爱之教以兵机将略敏悟英发益自负有扫清闗洛之志顺昌之役锜以孤军大破乌珠精兵二十万公时在兵间身先士卒陷阵却敌由是以骁勇显乌珠再攻淮西公复从锜于炎山青溪柘皋战比有功锜加器重初以亲嫌止授二资及是又进一资田师中总兵武昌公从之数年既乆从陈敏讨贼于虔汀梅循潮惠间齐述据虔以叛诸军十旬弗克敏募敢死士先登公首应焉擐重甲手二剑率其徒三十六人冒矢石登云梯死者相属公亦重伤勇气弥厉贼不能拒师从之遂入其郛以功进一资赏不酬劳敏以为言升马军第五将公益为尽力深入瘴乡平何白旗等七十余族俘酋豪黄大老谢二化辈六郡以清会召敏还工部海船至明之定海统制范荣请为将佐绍兴三十一年金亮渝盟有长驱之志蹂我淮甸且欲以舟由海道袭我诏公措置山东借补忠翊郎权破敌军统领率兵八百人海船二十艘与浙保总管李寳俱中流飓风漂溺过半冬十月遂与寳入海州金遣尚书蘓保衡孟都统及母弟阿尔威率舟千余泊胶西众十余万别以万人道新桥趋海州公请先击之以挫其锋寳许诺即勒兵四百五十人及左翼军李实魏胜所统千三百人结陈而行至新桥与金五千人遇力战克之夜半还城密与寳谋我师新至幸而捷敌必益兵而来何以御之且彼舟得风将出港入海破灭未有期也不如奉诏登舟用我所长攻其无备可以得志寳然之诘朝偕行次于石臼闗赵王世隆赵友来降友言胶西敌舟兵数甚悉公请以三舟为先锋友为乡导寻至唐岛望敌舟率五十为陈甚众而整有张五葢危坐舟中者友以蘓保衡告计独剪灭此则其余不攻皆破而天时方寒风不自南何以前进焚香祷之须臾南风盛猛波涛汹涌战舰乘之纵横若神敌相顾骇愕俄有七星黒旗褐裘衷甲驾巨船率鋭卒而至者矢发如雨友复以阿尔威告公挟一矢毙之夺其金牌获百尺船敌人胆丧乃谕以国威信汝曹中原遗民宜早自拔不者兵船四集善恶不分矣众投戈请命公即跃入敌船以刀拥千戸张赓邢谔韩宗愈及大汉军百五十余人来即其船实薪草沃以膏油乘风炽火纵之北岸延及余船烟焰涨天敌兵惊溃溺死者甚众时二十七日也晡时寳方至火犹炽燔爇林木殆尽半月不灭寻以所俘获诣寳贺寳嫉其功恚曰何贺公曰以乌合之众破强敌十余万节旄且至何得不贺寳将执之公曰某之功主将之功也取舍惟命敢有他望即脱身舟中寳愠未已戮舟人以逞公不敢怼愈益自力闻金余烬复羣聚急攻之舍舟遁悉焚而行至牢山即墨人王彦于宜与其父老请乘兵威纠合诸州忠义收复山东言之再三公见其诚恳与之约不出三日以万人至则可众踊跃从命越二日至者五千余人有器甲者强半公即登岸部分队伍申严约束时敌七寨相望公以所集忠义兵区别为七各当一寨躬督所部俱发言此去即墨纔四十五里吏失人心攻之易克乃使髙翔偕进翔即墨人习知山川形势勇于立功即举兵破县擒长吏以献忠义士争归之众至五万咸有奋志公独念主帅嫉我不获乎上事何由集不如姑归惟其所命乃授翔方畧攻济南为复故疆之渐遂引兵还海州十一月自海抵明十二月献俘阙下天子加叹其功赐金带银千两官承信郎护圣马军裨将授李寳节钺议者谓敌人瞰江闻胶西之衂不胜惭怒迫诸将速济是以及祸论功行赏宜以公为首朝廷亦具知之明年迁公三官得成忠郎及公擒李承富五百余众既释其罪以隶水军遂以公为统领而代寳屯江阴以暴白其功焉隆兴元年海寇朱百五聚二千人左翼督府温明福建水军莫能擒制丞相举公讨之使选于水军及步兵各三百人率之以往公言于二相有都统在不先白之将以専辄获罪相公独不记往日事耶二相曰公第往吾主之谁敢不听遂还屯行有日矣张子葢闻之果大怒公走丞相府以告改枢密院水军统领趣使趋海至黒水洋交锋屡捷擒八百余人多勇悍者释不杀请于朝亦以隶水军教以击刺弓矢之技卒获其用迁忠翊郎诏选精兵二百战船一艘与戚方往濠州措置边面以公为江淮都督府同统制将行点兵卒长赵颐等四十八人弃甲而逃公不为动益严军律翼日召其麾下告之曰朝廷养兵本以御敌今欲退避自全独不念雠耻之未雪耶众感泣公曰若果忠诚涅汝面以誓杀敌人而赏汝以银若绢可乎众乐从刺者三百人赏之如约人无二志又以所将寡弱守御不足闻符离溃兵聚两淮间多者百余少者五六十辈往往为盗招集之得五千余人有益兵之利而除寇攘之害其处事两全如是权知濠州改建康左军同统制明年金犯淮东西公以兵扼宣化定山圹口三渡说都督府分遣诸将邀敌归路絶其粮道而纵兵以击之三请督府不从居无何敌四骑来以讲和告公疑焉索之得江面图靴中请督府诛之既乃劳遣而还时诸军未有鬬志而三渡兵又弱公以为敌情叵测释此不诛彼悉吾虚实有轻我心因集军士脔之敌人詟服而督府不悦凡公为将忠于为国而不肯苟同者类如此师还为建康水军统制寻添差隆兴钤辖干道初除环卫宫殿司统领转忠训郎厯枢密院定海水军统制五年召对论制敌取胜之法且言自古名将无非出竒上问竒兵若何对曰今海道是也异时六师顺动臣请以千艘数万兵乘便风径指敌巢纠率豪杰可以全胜上壮之于是水军始隶御前以万人三军十将为额转从义郎合门宣赞舍人御前水军统制公复言定海之屯止于备御趋山东辽远惊涛暗沙之害出于不测难以进取楚之盐城密迩海州信宿可至请徙屯焉先为不可胜以乘可胜之隙天子下其议或以迫近邻境为疑公乃请屯平江之许浦六年以公为御前水军诸军统制诏从其议立四寨去镇三里许占民田三千五百亩偿以公田筑堤捍海为屋万间材良工坚规制恢广隐然为东南巨防自江入淮进取为便识者韪之明年遂迁所部三千人于新寨益以江阴屯兵为五千人又言诸州黥徒类多勇壮可备军伍及海道鬻盐徒党盛强巡尉所不能制者其人皆熟于舟楫补以为兵诚舟师之利敢以为请上皆许焉増三千余人而万人之额至是庶几焉是岁羊舜韶之众攻劫海州上下舜韶者羊家寨土豪始欲取金州县既而兵粮俱阙进退不可途穷为寇公表奏其故请往招抚上亲洒宸翰亟以委之公以百人自随乘轻舟由许浦趋淮口布宣徳意开示大信舜韶感服散遣徒众复业与其侪类十八人束身归朝人给钱十万仍隶公麾下超授右武郎有沮之者转武翼大夫主管崇道观起为浙东兵钤自是许浦主帅屡易皆以不胜任未几去上由是思公淳熙二年召对除御前副都统制复领许浦公治军一蹑故迹节财用剔奸蠧大修战舰开梅里河五十里号令严肃壁垒旗帜复精明四年被旨来观未及奏事而怨公者中以危法先是钱粮官陈嘉盗用劵钱公痛惩之嘉由是怨其弟时举诉公不法公诣阙自言朝廷知其枉抵时举罪而嘉益怨许浦民俗规利战舰之旁积芦如山公以火患为虞辟地为场以时直买芦减价以鬻之其入稍厚而规利者皆怨又筑场之处张氏居焉虽以公田易之不免他徙而张氏亦怨于是诸怨家合谋妄谓芦场邸肆之息公自私之谤讟喧然飞语上闻大理案验几月索军中簿书考财用出入之数纤悉明白无已私者独以犒军旅养忠义稍出于绳墨之外者一二事具狱上天子察公无他薄其罪谪居潭州六年山贼陈峒起郴犯道之江华连破桂阳军临武蓝山二县剽悍善战颇有策画据崇山深谷多施偏驾弩礌石手炮又有小盾皆其长技大军屡战不能克湖南骚动安抚使王佐奏请起公为兵钤统制军马公不可强而后许选将兵八百人躬教习之士气振发军容鲜明坐作合变一如律度既旬浃度可用合土军弓手义兵三千余人进至黄沙寨犹虑所将非素拊循难于应猝伏精鋭林莽以为之备峒党俄集大呼奔突我军几不支伏兵发射峒弟杀之贼始却众心稍安乃筑室聚粮为乆驻计而军又数惊公安卧自若镇之以静控险要觇虚实凡其根株窟穴奸谋诡计无不知之每出接战必克又念虽时时小胜非出竒无以制敌益募死士得八百人名敢死军丰犒而旌别之人人思奋战于竹子塘无不一当百贼徒摧败军声大振矣公谓此穷寇急之则致死不若以计困之乃敛兵闭垒养威持重有所擒获纵之使去曰吾渠魁是殱胁从何为汝能诛灭首恶不惟宥罪抑有醲赏务以是坏散其党贼欲战不得力罢意沮且内自相疑无复固志于是进兵逼之五战五克遂乘势欲殄灭之使刘横张立李献将竒兵三百人从间道走空冈焚其积聚巢窟夏俊田升各以兵进击而身率敢死等军径抵律头洞为之援兵始接贼巢四面火起粮储营落倐忽无余我师方壮贼力不敌欲退保空冈则已焚毁仓猝不知所为于是大溃官军乘之横尸蔽野厥明余党窥觇欲夺旧巢军士度水击之自辰至申贼复大败溪流为赤擒五百余人攀缘险絶穷追数日斩峒英州境上获三千余人贼将大惧杀副首领李念九降余党悉平自出师至是两阅月乃以前后俘获别二十羣寨居廪食一如军制听帅臣处决未尝専戮又于窃发之地团结诸乡自十岁至六十籍姓名于帅司给据归业官军所过秋毫无扰擒贼将四十六降二千人而军士之殁于阵者五十七人而止呜呼可谓善用兵也已叙武功郎添差潭州兵钤改隆兴府又改浙东路钤数岁天子念功不忘而后尽复故官数宣宴劳问出内帑万缗以赐十四年除左卫将军殿前司策选锋军统制上屡言海上之功旌赏未尽将悉官其诸子公谢不敢偶殿帅有修奉山陵之役俾公摄焉寻为镇江军副都统天寒以私钱助给军士医药或忌而谗之上虽不信犹以将帅不和之故徙公建康绍熈改元转武节大夫继又进一官主帅卒摄军事蠲军逋二十万缗五年改荆鄂副都统制屯襄阳今天子嗣位转武功大夫常以为屯田之地自古江左重镇当今要害处非训习士卒使人人可用无以待不虞益修纪律缮甲兵习勤战阵整齐舟师常若对敌威名远闻军民按堵惟恐公之舍此去也庆元元年被召至九江得旨奉祠属疾至平江疾甚以八月十日终于旧居之正寝寿七十有一娶杨氏先公十六年卒次配严氏继公而亡俱封宜人子十一人栱忠训郎沿海制置司水军统领杞该公致仕恩梓下班祗应殿前司护圣马军副将权保义郎江陵府副都统司书写机宜文字桧进义副尉榯承节郎橒柄俱进义副尉柜以疾未仕杓承节郎楠早卒女二人长适忠翊郎监内军库胡琛次许嫁忠翊郎赵善裨孙男八人燧焕辉爌余未名女十四人长适迪功郎湖州武康主簿李文鉴次适保义郎监福州古田县商税王惟明余未行诸孤奉公丧东以其十二月庚申葬于庆元府奉化县禽里乡小海里铜山之原合杨宜人之墓公天资忠亮明于大义自金据中原志雪国耻慕古忠烈士论南北形势甚辨韩岳诸公既殁殊勲骏烈鲜克有继公奋迹行伍不自菲薄以前人功业为不难就以神州赤县为必可复感慨愤激一饭不能忘与夫懐安徇私志念区区不出一身一家者何其相万也壮岁豪举以胆决自喜在鄂救焚升屋而坠跃身烈焰中破鐍而出湖口二虎为暴行旅患苦公迹虎所在伏古祠中迹其至刺之洞腹其勇而义多此类然寛厚有识度代李寳将屯不念旧恶覆护其短赵济战船多坏不劾其罪卒与协力修治无阙军市所入费于犒享豪杰慷慨之士厚赀给之多自已出未尝少靳贵要欲求公居第则坚拒不许虽贾怨不遑恤闻军中一善奬励成就如恐不及多有起行间致爵位者每战临敌必扬声曰尔曹努力图报国家士皆勇奋有战伤者亲为裹创傅以良药慈爱薫然抚之如子弟至其犯军律亦不贷也精于射艺矢无虚发着射谱行于世作大字遒劲有法兼善行草诗有佳语居明之西湖榜其楼曰得趣轩曰爱日有泉石花竹之胜然地不越数亩阖门千指田止二顷殆无以赡或劝以增益则曰匈奴未灭何以家为襟抱旷夷不设防畛见义敢为躬不自恤以故动遭谗谤然贤士大夫多称述之侍从被命举材堪将帅而荐公者八人此足以知公所存矣某识公乆且与其子栱游豪爽有志事功必能世其家者以行述为请辞之不获故为叙其梗概谨状 
