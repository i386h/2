<!-- { "loadSidebar": true } -->
　　天子朝诸侯于明堂惟古之制始以讲信修睦终以布宪施惠合至德之休光旌中国之巨丽下之象地也以列五位之神上之法天也以配五方之帝禀太一之威灵顺隂阳之开闭左个右个分以寒暑之宜以筵以几度以堂室之际观乎万国来朝威仪济济圣乃负斧扆而南向以布政百僚端冕弁而北面以陈礼是知人以君为心君以人为体晏防之节以明于尊卑庆赐之仪以旌于孝悌原夫宅中而起继天而作遥眡嵩少俯枕伊洛巍巍煌煌厥髙不可乎弥度拏龙防以蚴蟉亘虹梁而各落綷以绮藻施以丹雘四闼以四气而开八窻以八风斯廓祥风布影对宝槛以交辉皎日悬光曜金牀而璀错于是陈三献之礼臻九成之乐申仪于辟雍崇业于太学甄古今之至理议沿袭之蹖駮既而顺斗极运天闗皇恩普矣贵贱以颁东门之外以朝乎九国南门之下将享于八蛮正德是宏惠风斯布禁淫慝节制度重三台之任乃申命于中阶宠五伯之功遂授钺于东戸夫明堂者明帝之德体天为状必资阐化以凖程岂独宏规而取壮出庶物而咸仰包宇宙而为量惟先圣之是则信百代之可尚
　　总章右个赋【以气变铜浑灰移玉管为韵】　萧　昕
　　大君向明神道设位恢三皇之轨物张五帝之经纬居皇极以体尊配升平而作諡上栋下宇图出震之垂功昆仑辟雍模大壮之成器分五行以配德合四时而导气审圆象以规天揆方仪而法地因节候之开辟得四时之奥秘不然何以审寳位之尊彰后王之贵者也夫其体物辨方因宜制变壮云构之直耸属星躔而右转玉露朝落金风夕扇收帝借于西成誓武人于南面然后缉以众政休兹百工草黄月季虚正昏中释菜吹豳命乐人而万舞斩牲示戮习军威于五戎既依方以服玉遂候吕以吹铜徒观其在阳体尊规模所存取閟寒暑以法乾坤环沔彼之流水设有闶之髙门布政居方顺时开阖乞言讲德肆志讨论宣八风而配律齐七政以同浑尔其大体尽设明堂洞开兴亡之迹厥德不回见周公之负扆看纣王之罹灾设殷监于既往垂大轨于将来邃宇九房采唐尧之茅屋神阶十二惩夏癸之瑶台故当勤求庶政想望英才不尔何劳谦于昃日而旋斡于飞灰既而四方述职九品陈仪礼有攸叙政无不施发声明于风动趋剑履而星移道敷鹓鹭兆合熊罴永恭已而南面故垂拱而无为非斯宇以攸赞亦何取于成规是月也天子礼神祗展牲玉感物增思防心以朂既尝稲以荐火【疑作犬】亦趋刑而断狱明大阅以讲威训羣驺而抚俗别有粉署承风金门献欵念无媒以赠防谬谈天于窥管
　　上阳宫赋　　　　　　　　贾　登
　　天子卜惟洛食受于河图开上阳之别馆取大壮之规模尔其则以三象当乎四术沓云构而承天擎露盘而洗日俯驰道而将半临御沟而对出疑海上之仙家似河边之织室昔者向明南面十月游巡既其避暑亦以迎春镂章霞布环卫星陈集诸侯则朝乎万国张广乐则和乎千人得横汾于即事将宴镐而为隣既而大驾斯去华宫不御闭玉戸而藏春掩金台而罢曙见芳草之空积看桂花之独着人多望幸之诚地惜离宫之处别有洛阳下客东鲁余风辞官北部对问南宫赋甘泉于此日希客荐于扬雄
　　阿房宫赋　　　　　　　　杜　牧
　　六王毕四海一蜀山兀阿房出覆压三百余里隔离天日骊山北构而西折直走咸阳二川溶溶流入宫墙五歩一楼十歩一阁廊腰缦迥檐牙髙啄各地势钩心鬬角盘盘焉囷囷焉蜂房水涡矗不知乎几千万落长桥卧波未云何龙复道行空不霁何虹髙低迷不知西东歌台暖响春光融融舞殿冷袖风雨凄凄一日之内一宫之间而气候不齐妃嫔媵嫱王子皇孙辞楼下殿辇来于秦朝歌夜为秦宫人明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺聴杳不知其所之也一肌一容尽态极妍缦立逺视而望幸焉有不得见者三十六年燕赵之藏韩魏之经营齐楚之精英几世几年剽掠其人倚叠如山一旦有不能输来其间鼎铛玉石金块珠砾弃掷逦迤秦人视之亦不甚惜嗟乎一人之心千万人之心也秦爱纷奢人亦念其家奈何取之尽锱铢用之如泥沙使负栋之柱多于南亩之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城郭管弦呕哑多于市人之言语使天下之人不敢言而敢怒独夫之心日益骄【樊川集文粹并同或添而字非】固戍卒呌函谷举楚人一炬可怜焦土呜呼灭六国者六国也非秦也族秦者秦也非天下也嗟乎使六国各爱其人则足以【樊川集文粹并同或添并力而三字】距【一作拒】秦使秦复爱六国之人则逓三世可至万世而为君谁得而族灭也秦人不暇自哀而后人哀之后人哀之而不鉴之亦使后人而复哀后人也
　　望春宫赋【以春望郊野顺时布和为韵】　　失　名
　　青门之左兮层宫嶙峋资睿览以临下得嘉名于望春故在东以就乎阳位当出震必俟于良辰乃发惠和式遵夫月令无劳辙迹自表于时巡其初也度宏规法大壮标上苑而独出俨复道而明望逺天听以遂于羣生浃皇情用交乎四畅鲜飇微扇笼轻霭于髙台淑气初临鏁浮光于防仗吾君于是纵目前槛驰神逺郊散晴烟于地表拂佳气于林梢观青阳之煦然载懐祈谷聴鸧鹒之鸣矣不使覆巢布政有孚宸游是假察微明于逺峤睇新緑于平野南山之翠色盈前渭水之素光在下葢将赋借田于晋代岂比撰吉日于周雅美矣哉矗云楣以重叠焕藻井以辉润居髙而逺无不临涵泽而动无不顺谅可禆于恭黙非取乐于崇峻况乎流鸎欲啭初柳生姿懿祥风之习习增丽日之迟迟伟凤阙之楼台万邦仰止眄龙鳞之原隰五稼惟时圣上所以成化用彰克勤是务元功所以遐及仁术纷其大布斯宫宁夸后之为斯望匪盘游之故既而天地叶神人和修文以昭士耀武以止戈然则赋望春之事宜乎播大雅而登歌
　　华清宫望幸赋【以题为韵】　　　　李　程
　　上苑之左兮骊山之中天作髙岫帝为离宫示宸游之有所表圣鉴于无穷临峻路而赫其昈昈标爽嵦而屹以崇崇惜翠华之未至閴紫殿而犹空则有望幸其中流睇延慕希天顔而回瞩望云阙而屡顾想恩波之东注俯瞰渭流爱佳气之西浮空瞻秦树目尽烟末心驰御路何圣虑之未还独幽懐而能喻穷辙迹且俟玉山之游想车音将购长门之赋矧夫阁有朝元之美称殿有长生之嘉名霞駮【二字见灵光殿赋】丹槛云攒绣楹可【一作何】以召通仙之降止安皇祥之永贞是以仰碧落竭丹诚庶日月之回照等葵藿而同倾濯觱沸之泉每想金舆之度践萋青之草还思玉辇之行虽托质于别馆常寄心于穆清恋恋西向悠悠瞩望歩磴道以寂歴眄广庭以寥旷竹花虽吐如含待凤之诚云气才升若睹从龙之状彼玉山既逺金阙仍賖未若浮游近县如在仙家俄天邑之孔迩自神都而不遐虽馆称五柞殿美九华喻之于此曾何以加惜乎神光未瞩旷此佳境徒企想以忡忡复懐慕而耿耿闭玉树于深谷销金铺于秀岭君乎君乎胡不出宸居而来幸
　　晴望长春宫赋【以登陴起遐望为韵】　　梁　洽
　　云收野迥兮目极千里空浄川长兮纎埃不起视河外之离宫信寰中之特美非【疑作飞】重楼之沓秀缭长垣而层趾详巨制与宏模固一君而万祀振【疑作范】秦晋之襟带据山河之表里谅神功之所营匪灵光之能拟邈矣轇轕岌乎崚嶒对华山之赑屭挟重闗之股肱文物着明则可久可大制度丰敞则不骞不崩来苏之咏已作观风之道斯宏逺树遥晴挂长虹而欲饮祥烟不散俟吾君之复登宫阙多竒栾栌叠施倚万楹以磊砢洞千门而陆离玲珑玉树则偏澄霁色连鶱绣槛则却映斜曦设璇题以曜殿粘【第四十五巻峨和城赋作玷】赪壤以文陴度之以几筵则有典有则约之以轨物则不髙不卑当今取实去华匪俭匪奢撙节三代光宅四遐豫顺以游御六龙而戾止声明自溢奄九有而为家且夫书称梓材易称大壮自昔栋宇之作未有兹宫之夫长者仁夀之宗符春者发生之所向伊嘉名之可伟乃动植之攸尚客有学古之流乃含毫而一望
　　上阳宫望幸赋　　　　　　谢　观
　　宫阙崇崇萦带洛河之上据临天地之中俨百司以还【疑作环】拱流百川兮防同曷君王之未顾屹楼台而镇空或斑白里人或前后近侍覩周公之旧制忆开元之故事当域中之正寝寔王者之定位何乃内外如一东西有异思紫泥而日日将来仰玉辂而年年未至徒使万室向曙千门洞开蔼臣心以西望希天睠之东回见红轮之渐晩乂翠华之不来及夫玉漏报更蟾辉永夜皆倾耳以闇属恐飞诏之潜下徒玉兔之屡亏尚金龙之未驾是必左右献书股肱啓谋以为王者一德合居上游以为金城千里能制诸侯殊不知四海无虞五兵载戢与殷周而抗节岂秦汉之能及在仁义而聿修奚险固之是急且夫中岳为内四岳为藩此则前控伊阙右辟轘辕乃文公立圭之地是成王定鼎之原宁劳百二之势足居九五之尊所以轧轧属望恋恋何言尚轸忧人之念未垂巡狩之恩虽年华不负于照灼而烟花暗老于宫垣况复伊洛王畿崤函近地往复无劳人之役逦迤有行宫之备冀我皇之临兮示天下为家之意











　　文苑英华卷四十七
　　钦定四库全书
　　文苑英华卷四十八　　　宋　李昉等　编宫室二
　　含元殿赋一首
　　明光殿粉壁赋一首
　　含元殿赋【并序】　　　　　李　华
　　宫殿之赋论者以灵光为宗然诸侯之遗事葢务恢张飞动而已自兹已降代有词杰播于声颂而【一作则】无闻焉夫先王建都营室必相地形询卜筮考以农隙工以子来虞人献山林之榦太史贞【一作占】日月之吉虽班张左思角立于【一作前】代未能备也而曩之文士赋长笛洞箫怀握之细则广言山川之阻采伐之勤至于都邑宫室宏模廓度则略而不云其体病矣至若隂阳惨舒之变宜于壮丽栋宇绳墨之间邻于政教岂前修不逮将俟圣德而啓臣心辄极思虑作含元殿赋陋百王之制度出羣子之胸臆非敢厚自夸耀以希名誉欲使后之观者知圣代有颂德之臣焉其词曰
