<!-- { "loadSidebar": true } -->
　　我先生黎公讳某字太朴学者称为朴庵先生世居岳之华容本杨姓曽祖元勲出继姑氏后为黎姓考斌宣德间举楷书为宁县丞有德政民建祠祀之先生资禀特异少苦学肆力诸经史从父宦游归与兄资深相师友为县学生景泰丙子举湖广乡试天顺丁丑举进士第一授翰林院修撰有言官被谪者先生以书抵当道请捄之当道曰彼言涉我辈奈何先生曰正以涉公故须公捄之乃见盛德耳当道不能用然心实重之预修大明一统志成赐金币癸未同考礼部防试宪庙即阼充经筵讲官成化丙戌满九载迁左春坊左谕德供职如故丁亥修文庙实録成进左庻子赐金币及宴有加辛卯上疏乞归省赐宝镪为道里费甲午命考顺天府乡试有试巻竒甚后塲不类疑有弊勾稽墨巻果得誊録生截巻状移帘外按其事而取是巻为解首则名士马中锡也丁酉修续资治通鉴纲目成迁詹事府少詹事兼侍读今上正储位日侍讲读戊戌充殿试读巻官会天下乡试録多舛缪或犯国讳先生擿奏数十条下礼部翰林议治考试提调官罪且申定格例行之至今擢吏部右侍郎持法坚正有请属者笑应之然竟不行闻人有玷行虽所甚爱必加摧抑不曲为庇防下至胥亦畏惮无敢犯权贵用事者势甚熏灼先生律己待时不通馈问卒亦无他凡内批事翌日部大臣必陛陈补奏时除授寖广有讽令勿奏者先生答曰此祖宗故典所以防伪遏奸某不敢废讽者色沮久之竟停陛奏而先生亦改南京吏部丁未满九载迁左侍郎加正二品禄今上始擢为南京工部尚书寻改礼部上疏陈正风俗革奸弊诸事多见施行辛亥以末疾乞致仕诏可仍赐诰命归一年壬子四月十八日卒距生永乐癸卯十月二十九日寿七十朝廷赐諡曰文僖遣官谕祭命有司营葬事先生性耿介寡合重伦尚节痛违禄养极严庙祀兄嫂卒其孤民献及女皆幼育为己子遇二弟沾沧无间言山东按察副使董国器妻死而董使边未返先生展省至临清使擕其柩以归太常卿余孟亨卒家贫不能举先生倡诸乡宦合赙赠俾襄葬事乡吏邓禄寓银数十两后禄死藏所寓物十年俟其子长乃还之居官俭朴不受私餽尤慎形迹事渉矫托辄穷本末必暴白乃已人有过必面质或弗能堪然底里洞彻无毫髪留匿人亦亮其无他弗憾也尝患乡俗侈躬自裁损昏葬饮宴稍示节度多视以为则所居黄洋渡积潦病涉损私帑筑隄四十丈民甚利焉先生于书无所不读为诗文典赡雄伟成一家言有龙峰集若干巻楷法遒整自习业至公牍连篇累帙多不可纪数教法详僃日亹亹不倦凡所汲引陶铸登甲科仕中外后先踵接至不能相识胥史向学辄优给役俾图卒业举乡试者四人举进士者一人教子尤厉不假辞色子民表举甲辰进士今为戸部主事民牧举庚戌进士民献亦举乡试者未始有外傅焉配金氏有贤行先先生卒子六长民牧次民表次民衷金出次民安国子生民俊民信皆侧出女四人某某某年月日葬黄湖山之原金夫人祔呜呼先生清德重望登甲科跻台鼎保身完名享其寿祉延于后嗣诚可谓一代伟人矣其所树立要不可使磨灭非托于当时名笔将无以为后地东阳自童丱执经史领教佩德垂四十年闻讣惊怛不能拜哭于几筵之下为终身痛谨撰述平生事行及爵里卒葬以僃采择惟讳与先考同未敢直书徒恃先生名在天下有不待于书者挂漏之罪固有所不敢避云呜呼痛哉谨状











　　怀麓堂集巻四十三
　　钦定四库全书
　　懐麓堂集巻四十四
　　明　李东阳　撰
　　文稿二十四
　　墓表
　　高祖戊七府君墓表
　　成化壬辰之春曾孙封翰林院编修淳将归谒曾祖考处士之墓于茶陵孙东阳实自翰林请于上以従曾孙淳乃具述曽祖本末授于孙东阳使撰次其辞刻石京师载而归表之墓道以示于凡为宗族隣里乡党者其辞曰呜呼惟我李氏出自临洮谱传为唐西平忠武王之后王第十子曰宪为观察使始居江西江西之八世讳余在宋为茶陵州同知留居中洲传十三世为我曾祖考处士讳某行戊七时有讳祁元元统初进士及第乡人称为状元者盖族兄弟也状元既避地居江西永新诸族兄弟若一源若高清若尚宾若我曾祖考皆居茶乡茶陵之族益广国朝洪武初惟我祖考处士讳文祥始以戎迁京师寔生我先考处士讳允兴以及于淳于泽泽今为金吾左卫所镇抚淳生不及祖考祖妣贺之存尚能道曾祖时事曰吾舅为人敦朴谨厚德浮于言其行吾则不能详然人皆曰是长者也其世居则不能详然人皆曰是李状元之族也其坟墓吾能知之地曰荷木坪泉曰光泉水曰芝水去中洲五里而近先考之将没也召淳等命之曰吾父母葬京师吾力不能归吾死其从之然汝辈慎无忘茶陵淳等泣而谨识之淳伏念生赖先世积累有以至今日惟我曾祖考养不逮祭不造亦惟我同姓父兄保防之勤二三耆旧左右望助之力是赖于数十年灵有攸宅亦有攸待维桑及梓夙夜之所不能忘也呜呼享其泽而不知其所自出者非人也知人之所自出而不感且动焉者非人之情也无践我封无翦我树无圮我基址以成我之志于不替者是深有望于我后之人于我宗族于凡我邻里乡党也谨拜手稽首而表之曰此我曾祖考处士李公之墓是岁夏四月丁丑曾孙封翰林院编修文林郎淳孙翰林院编修文林郎东阳立石
　　明故赠文林郎南京陜西道监察御史陈公墓表
　　吾友南京监察御史陈直夫之葬其父居兰翁也徴行人司副庄君孔旸为之铭既又以为铭载幽壤非建石表墓将无以焯于今后以书属予予与直夫游既同学又偕举进士知翁行甚悉虽不佞然亦不得辞翁为人质直峭厉不为物挫少代父戍交趾矻矻走数千里竟莫为达侨居广西还籍京师营一室只能蔽风雨而意气侃侃对客谈辨穷日夜不休教子严甚未尝过假辞色比直夫取科第得一官称贷以行养不腆仅足为朝夕费然犹戒之曰无以我故受污辱名凡常俸外有例可取者弃弗用卒之日几无以为葬葬甚薄而直夫犹能却非义之赙至以咈人而不防君子固难直夫然益知公教之所及如此也直夫为御史思举职不茍与人合其合必以义嗤笑怒骂集于其身而不为动且日以益甚然直夫每临事辄蹙然曰某不肖吾父君不肖吾父君予固多直夫之贤然亦见翁之不可及也昔汉孙性为亲受污辱而其父不欲陈万年教子以谄而子不受命观其所从违而教与继者皆可知矣殆扬雄所谓有是父有是子无是父无是子者非邪由是而观则父子同德如陈氏者其亦可谓之难非邪虽然翁之贤微直夫则卒老闾伍人无知之者欲章章然焯于今后未必可得得不得固非翁所知然考德论世君子所不可阙者予故表之以为世劝公讳简字文澈别号居兰翁绍兴山阴人也以直夫贵赠如其官三子长雄次勇次直夫名壮翁以成化己丑三月四日卒于南京是年九月二日返葬于山阴其地曰黄龙尖山之原葬之六年徐孺人卒又一年乃祔别有表
　　明故兵部武选员外郎郭君墓表
　　成化乙未春二月壬午兵部武选员外郎郭君卒戸部郎中李君汉章君知己也状君行以授其子仁俾乞予表墓仁既归以其年四月丁酉葬君城武杜村先墓比复走京师来徴文而李君为速予日不置予既哀仁之孤又感于李君交友之谊乃为之辞曰君讳玺字文瑞姓郭氏兖之武城人父讳浩赠承德郎兵部武库主事嫡母刘母贾皆赠安人君少失怙养母甚孝事诸兄谨与人不意合负意气勤问学学成举天顺甲申进士奉诏入翰林为庻吉士拜工部营缮主事风岸卓卓监局诸工掾多出入曹省无所惮至相与抗礼君方坐治事有噪于侧者君执而笞之其人有所愬中君以法竟下诏狱坐赎人皆危君君固自若也成化丁亥丁贾安人忧去庚寅改兵部武库主事防武选员外郎阙吏部谓非彊有力者弗任乃擢补君君家无私谒曹事有不能决者往往以一言定之人服其能甲午君得疾冬益剧乃上疏乞归命未下而卒年四十有一配刘封安人生二子仁仕侧室崔生一子儒卒之日家无余赀鬻舍价劵而后返葬自公卿而下知君者皆嗟悼不置云夫材与气二者恒相为用然论士者必先气而后材故虽有庖丁之刃郢人之斤茍非其气足以盖物未必不敛手缩臂趦趄而自失其不能者弗论也郭君平居议论汹汹无谄辞佞色居官未尝阿意所事其所奋激虽横罹刑罚不少抑故临事处职皆能有以遂其胜于脂韦耎脆视人之顔色以为进退者亦逺矣使天假之年君又充拓之不暇其所建立固可限哉初君居翰林而志在曹署既得剧地乃日以益显向使君局文事乃蚤死岂得遽以自见称良吏若是借借也呜呼予固叹夫宅材者茍处非其职鲜有能尽其用者也夫既具材负气且得官以为用而又不得尽以死士之用于世亦甚难矣哉初予与同为庻吉士者十有八人其既卒者河南杜大勉大兴王器之及君为三人大勉在翰林辄病归卒于家予知之弗能详大抵朴厚士也器之予同学生其人笃厚和易而中介介有分别勃然向于义拜南京戸部主事卒于官昔王荆公表征处士墓及其友二人况三君者皆同仕有名籍诚不宜使没没故予因郭君附论之君而有知其不以予言为然者吾弗信也
　　明故处士谢公墓表
　　有孝子之孙节妇之夫曰处士谢公讳干字性端台州黄岩人也孝子讳伯逊尝刲股愈母疾奉母避乱僃极勤苦乡以孝称子厚睦有隠德寔生公公读书识大义与乡名士陆修正鲍原汤朝宗为文字友陆贫甚公特置塾礼之终其身及其子犹然公性刚峭与人寡合遇事不可辄面折不曲为假借竟以是得祸卒年三十有一而已节妇赵氏出宋宗室系归于公生一男甫晬二女皆幼公卒时节妇年二十有九有欲夺其志者节妇闻之断髪自誓谋稍沮节妇叹曰彼所利者财尔财不去祸终未殄乃盛奁具以嫁夫之幼妺曰是固吾所厚者闻人有贫乏及桥梁道路当葺治者因以给之数年赀亦衰外议始息年七十有三乃卒媵严闰者少节妇十岁节妇初寡怜其少欲嫁之严泣曰闰儿独非人哉卒不去后节妇十有七年卒人尤异之曰节妇之能范其家如此公子有五子铎铙镈鉴锐铎举进士歴翰林编修侍讲以编修贵貤父封侍讲君既壮乡大父行己少不能悉公行节妇之育也犹及见焉时有司欲以节妇事上节妇闻之辞既没例又不得旌然乡之人皆称为节妇无异辞夫人之有德惠节义必尊官重地大行而显施或不幸而渉患歴难出乎人之所不能为者其名乃着然德在身而安危穷达系乎时故天下未尝无德而鲜有名古之臣称臯夔逢干以妇称者非太任后姒则共姜之徒也其间沦没而不传者岂少哉故名者君子有之而非所赖以为贤也谢氏之孝以疾病离乱着节以孤婺着皆出乎所不幸不然则闾阎闺壸之间盖亦难乎其为名矣若处士公生治世未尝显仕非托乎所谓孝与节者虽贤孰得而知之哉然妇之道无成有终其在家教有不得而专者予于节妇盖益见处士之贤然亦以徴孝子之教未泯也论君子之泽者必以五世世世而承之则可以至于无穷今谢氏自孝子而降五世矣节妇之后仅三世而侍讲君出焉文章行义之懿固若是盛也今使天下论东南世族知有谢氏之孝与节者自君而益着则所以承休绍祉引于无穷者当不自今日始耶予与君同举进士入翰林丽泽厚且久其家教世泽类能言之节妇既合葬之二十有三年君将刻石墓道以遗子若孙谓予宜为文谨偹述节妇事遡厥德源以着处士之行作墓表
　　裴定州墓表
