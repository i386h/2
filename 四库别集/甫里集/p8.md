<!-- { "loadSidebar": true } -->
　　小谢轻埃日日飞【小谢咏雨诗有散漫似轻埃句】城边江上阻春晖虽愁野岸花房冻还得山家药笋肥双屐着频看齿折败裘披苦见毛稀比隣钓叟无尘事洒笠鸣簑夜半归
　　和袭美见寄韵
　　虽失春城醉上期下帷裁徧未裁诗因吟郢岸百亩蕙欲采商崖三秀芝栖野鹤笼寛使织施山僧饭别教炊但医沈约重瞳健不怕江花不满枝
　　偶掇野蔬寄袭美
　　野园烟里自幽寻嫩甲香蕤引渐深行歇每依鵶舅影挑频时见防姑心凌风蔼彩初携笼带露虚疎或贮襟欲助春盘还爱否不妨潇洒似家林
　　和袭美卧疾感春见寄韵
　　共寻花思极飞腾病带春寒去未能烟迳水涯多好鸟竹牀蒲倚但髙僧须知日富为神授秪有家贫免盗憎除却数函图籍外更将何事结良朋
　　徐方平后闻赦因寄袭美
　　新春旒扆御翚轩海内初传涣汗恩秦狱巳收为厉气瘴江初返未招魂英才尽作龙蛇蛰【时停贡举】战地多成虎豹村除却数般伤痛外不知何事及王孙
　　袭美以鱼牋见寄因谢
　　成霜粒细麟麟知作愁吟幸见分向日乍惊新茧色临风时辩白萍文【鱼子曰白萍】好将花下承金粉堪送天边咏碧云见倚小窗亲襞染尽图春色寄夫君
　　和袭美病后春思韵
　　气和灵府渐氤氲酒有贤人药有君七字篇章看月得百劳言语傍花闻闲寻古寺消晴日最忆深溪枕夜云早晩共揺孤艇去紫屏风外碧波文
　　袭美以公斋小宴见招
　　早云才破漏春阳野客晨兴喜又忙自与酌量煎药水别教安置晒书牀依方酿酒愁迟去借様裁巾怕索将唯待数般幽事了不妨还入少年塲
　　京口
　　江干古渡伤离情断山零落春潮平东风料峭客防逺落叶夕阳天际明战舸昔浮千骑去钓舟今载一翁轻可怜宋帝筹帷处苍翠无烟草自生
　　润州送人往长洲
　　秋来频上向吴亭每上思归意剰生废苑池台烟里色夜村蓑笠雨中声汀洲月下菱船疾杨栁风髙酒斾轻君住松江多少日为尝鲈鲙与莼羮
　　润州江口送人谒池阳卫郎中
　　山翁曾约旧交懽须拂侯门侧注冠月在石头揺戍角风生江口亚帆竿间随野醉溪声閙独伴清谭晓色残待取新秋归更好九华苍翠入楼寒




　　甫里集巻八
　　钦定四库全书
　　甫里集巻九
　　唐　陆防　撰
　　七言律诗
　　袭美以纱巾见惠因次韵詶谢
　　薄如蝉翅背斜阳不称春前赠【女减反】郎初觉顶寒生逺吹预忧头白透新霜堪窥水槛澄波影好拂花墙亚蘂香知有芙蓉留自戴【桐柏真人戴芙蓉冠也】欲峩烟雾访黄房
　　闻袭美有亲迎之期因以寄贺
　　梁鸿夫妇欲双飞细雨轻寒拂雉衣初下雪窗应眷恋次乗烟幰奈光辉参差扇影分华月断续箫声落翠防见说春风偏有贺露花千朶照庭闱
　　袭美以巨鱼之半见分因以詶谢
　　谁与春江上信鱼可怜霜刃截来初鳞隳似撤骚人屋腹断疑伤逺客书避网几跳山影破逆风曾蹙浪花虚今朝最是家童喜免泥荒畦掇野蔬
　　和馆娃宫懐古韵
　　镂楣消落濯春雨苍翠无言空断崖草碧未能忘帝女燕轻犹自识宫钗江山秪有愁容在劒佩应和愧色埋赖有伍员骚思少吴王才免似荆懐
　　同袭美游北禅院【院即顾司勲陆郎中旧宅】
　　连延花蔓映风廊岸帻披襟到竹房居士秪今开梵处先生曾是草堂清樽林下看香印逺岫窗中挂鉢嚢今日有情消未得欲将名理问思光
　　袭美以紫石砚见赠以诗迎之
　　霞骨坚来玉自愁琢成飞燕古钗头澄沙脆弱闻应伏青铁沉埋见亦羞最称风亭批碧简好将云窦渍寒流君能把赠行吟客徧写江南物象酬
　　和孙发百篇将游天台请诗赠行
　　直应天授与诗情百咏唯消一日成去把彩毫挥下国归参黄绶别春卿闲窥碧落懐烟雾暂向金庭隐姓名珍重兴公徒有赋石梁深处是君行
　　和开元寺笋园寄章上人
　　春龙争地养檀栾况是双林雨后看迸出似毫当垤防孤生如恨倚栏杆凌虚势欲齐金刹折赠光宜照玉盘更待锦苞零落后粉环髙下挶烟寒
　　蔷薇
　　倚墙当户自横陈致得贫家似不贫外布芳菲虽笑日中含芒刺欲伤人清香往往生遥吹狂蔓看看及四隣遇有客来堪玩处一端晴绮照烟新
　　和咏开元寺佛鉢
　　空王初受逞神功四鉢须防现一重【至今鉢縁有四重也】持次想添香积饭覆时应带歩罗钟光寒好照金毛鹿响静堪降白耳龙从此寳函香里见不烦西去诣灵峰
　　詶袭美夏首病愈见招韵
　　雨多青合是垣衣一幅蛮牋夜欵扉蕙带又闻寛沈约茅斋犹自忆王防方灵秪在君臣正篆古须抛防画肥除却伴谈秋水外野鸥何处更忘机
　　新夏东郊闲泛有懐袭美
　　迟于春日好于秋野客相携上钓舟经略彴时冠暂亚佩笭箵后带频搊蒹葭鹭起波揺笠村落蚕眠树挂钩料得秪君能爱此不争烟水似封侯
　　四月十五日道室书事寄袭美
　　乌饭新炊防香道家斋日以为常月苗杯举存三洞云蘂函开叩九章一掬阳泉堪作雨数铢秋石欲成霜可中值着雷平信为觅闲眠苦竹牀
　　看压新醅寄懐袭美
　　晓压糟牀渐有声旋如荒涧野泉清身前古态熏应出世上愁痕滴合平饮啄断年同鹤俭风波终日看人争樽中若使常能渌两绶通侯总强名
　　和登初阳楼寄懐北平郎中
　　逺窗浮槛亦成年几伴杨公白昼筵日暖烟花曾扑地气和星象却归天闲将水石侵军垒醉引笙歌上钓船无限恩波犹在目东风吹起细漪涟
　　和夏初袭美见访题小斋韵
　　四隣多是老农家百树维桑半顷麻尽趂晴明修网架每和烟雨掉缲车啼莺偶坐身藏叶饷妇归来鬓带花不是对君吟复醉更将何事送年华
　　和袭美所居首夏适然有作韵
　　柿隂成列药花空却忆桐江下钓筒亦以鱼鰕供熟鹭近縁樱笋识隣翁闲分酒剂多还少自记书籖白间红更爱夜来风月好转思度对支公
　　和题达上人药圃二首
　　药味多从逺客赍旋添花圃渐成畦三桠旧种根应异九节初移叶尚低山荚便和幽涧石水芝须带本池泥从今直到清秋日又有香苗几番齐
　　又
　　净名无语是清羸药草搜来喻更防一雨一风皆遂性花开花落尽忘机教疎兎缕金乱【兎丝别名】自拥龙刍紫汞肥莫怪独亲幽圃坐病容销尽欲依归
　　和懐华阳润卿博士三首
　　几降真官授隐书洛公曾到梦中无眉间入静三辰影肘后通灵五岳图北洞树形如曲盖东凹山色似重炉金墟福地能容否愿作冈前蒋负刍
　　又
　　火景应难到洞宫萧闲堂冷任天风谈麈尾抛云底服散龙胎在酒中有路还将赤城接无泉不共紫河通竒编早晚教传授免以神仙问葛洪
　　又
　　终日焚香礼洞云更思琪树转劳神曾寻下泊【宫名】常经月不到中峰又累春仙道最髙黄玉箓暑天偏称白纶巾清斋若见茅司命乞取朱儿十二斤【朱儿事见登真隐诀】
　　以竹夹膝寄赠袭美
　　截得筼筜冷似龙翠光横在暑天中堪临薤簟闲慿月好向松窗卧跂风持赠敢齐青玉案醉吟偏称碧荷筒添君野具教多着为着西斋谱一通
　　和夏景无事因懐章来二上人韵二首
　　檐外青阳有二梅折来堪下冻醪杯【离骚注云盛夏以醇酒置冰上】髙杉自欲生龙脑小弁谁能寄鹿胎丽事肯教饶沈谢谈防何必减宗雷还闻拟结东林社争奈渊明醉不来
　　又
　　忽忆髙僧坐夏堂厌泉声閙笑云忙山重海澹懐中印月冷风防宿上方病后书求嵩少药定回衣染贝多香何时更问逍遥义【道林有逍遥游别义】五鬛松隂半石牀
　　桐江得一钓车以袭美乐烟波之思因出以为玩俄辱三篇复抒詶答
　　旋屈金钩劈翠筠手中盘作钓鱼轮忘情不效孤醒客有意闲窥百丈鳞雨似轻埃时一起云如髙盖强相亲任他华毂低头笑此地终无覆败人
　　曾招渔侣下清浔独茧初随一锤深细辗烟华无辙迹静含风力有车音相呼野饭依芳草迭和山歌逗逺林得失任渠但【平】取乐不曾生个是非心
　　病来悬着脆缗丝独喜髙情为我持数幅尚凝烟雨态三篇能赋蕙兰词云深石净闲眠稳月上江平放溜迟第一莫教谙此境倚天功业待君为
　　和吴中书事寄汉南裴尚书
　　风清地古带前朝遗事纷纷未寂寥三泖凉波鱼蕝动【逺祖士衡对晋武帝以三泖冬温夏凉】五茸春草雉媒娇【五茸吴王猎所茸各有名】云藏野寺分金刹月在江楼倚玉箫不用懐归忘此景吴王看即奉弓招
　　和夏景冲澹偶作二首韵
　　蝉雀参差在扇纱竹襟轻利箨冠斜垆中有酒文园防琴上无靖节家芝畹烟霞全覆穂橘洲风浪半浮花闲思两地忘名者不信人间髪解华
　　秪于池曲象山幽便是潇湘浸石楼斜拂芡盘轻鹜下细穿菱线小鲵游闲开茗焙尝须徧醉拨书帷卧始休莫道仙家无好爵方诸还拜碧琳侯
　　和送李明府之任南海
　　春尽之官直到秋岭云深处凭泷楼居人爱近沉珠浦吏多来拾翠洲賨税尽应输紫贝蛮童多学佩金钩知君不恋南枝久抛却经冬白裘
　　和寄题罗浮轩辕先生所居
　　鼎成仙驭入崆峒百世犹传至道风暂应青词为穴鳯却思丹徼伴鸿金公的的生炉际琼刃时时到梦中预恐浮山归有日载将云室十洲东
　　和寄琼州杨舍人
　　明时非罪谪何偏鹏鸟巢南更数千酒满椰杯消毒雾风随蕉扇下泷船人多药户行狂蛊吏有珠官出俸钱秪以直诚天自信不劳诗句咏贪泉
　　和宿报恩寺水阁
　　峯抱池光曲岸平月临虚槛夜何清僧穿小桧才分影鱼掷髙荷渐有声因忆故山吟易苦各横秋簟梦难成周颙不用裁书劝自得凉天证道情
　　和醉中偶作见寄韵
　　海鹤飘飘韵莫侪在公犹与俗情乖初呈酒务求专判合祷山祠请自差永夜谭侵罔象一生交态忘形骸怜君醉墨风流甚几度题诗小谢斋
　　和寄滑州李副使员外
　　洛生闲咏正抽毫忽傍旌旗着战袍檄下连营皆破胆劒离孤匣欲吹毛清秋月色临军垒半夜淮声入贼壕除却征南为上将平徐功业更谁髙
　　和吴中言懐寄南海二同年
　　曾见淩风上赤霄尽将华藻赴嘉招城连虎踞山图丽路入龙编海舶遥江客渔歌冲白荇野禽人语映红蕉庭中必有君迁树莫向空台望汉朝【交州记云有君迁树有朝台尉佗望汉所筑】
　　和伤史拱山人
　　曾说山西欲去寻岂知霜骨寒林常依净住师目兼事容成学筭心【史学浮图兼善筭术】逋客预斋还梵唱老猿窥祭亦悲吟唯君独在江云外谁诔孤贞置岘岑
　　白鸥【并序】
　　乐安任君尝为泾尉居吴城中地才数畆而不佩俗物有池池中有岛屿池之南西北边合三亭脩篁嘉木掩隐隈奥处其一不见其二也君好奇乐异喜文学名理之士所得皆清散凝莹袭美知而偕诣既坐有白鸥翩然驯于砌下因请浮而翫之主人曰池中之族老矣每以豪健据有鸥之始浮輙逐而害之今畏不敢入吁昔人之心蓄机事犹或舞而不下况害之哉且羽族丽于水者多矣独鸥为闲暇其致不髙耶一旦水有鲸鲵之患陆有狐狸之忧俦侣不得命啸尘埃不得澡刷虽防人之流赏亦天地之穷鸟也感而为诗邀袭美同作
　　惯向溪头漾浅沙薄烟微雨是生涯时时失伴沈山影往往争飞杂浪花晚树清凉还鳿旧巢零落寄蒹葭池塘信美应难恋针在鱼唇劒在鰕
