<!-- { "loadSidebar": true } -->
　　郑金莲者，初名王女儿，武城中卫军卒郑旺女也。幼鬻之高通政家，因采入内。备选侍，得侍上寝。其后迁周太后宫，侍太后，名郑金莲，宫中有讹言：“皇太子为郑金莲生”者。时皇太子己册立，会金莲父旺，阴结内使刘山，求自通。山遂与言：“若女郑金莲，即皇太子母也，在周太后宫，汝何不潜发其事，而受尊享焉。”旺闻之大喜，遂稍稍播其语。语闻孝宗，孝宗怒，磔山于市，并论旺死罪，寻赦免。至武宗嗣位，旺悻悻，以为及今不即发，则何待矣。乃仍为浮言如初，而市侩王玺觊与旺共厚利，因于正德二年十月二十八日，玺密携旺潜入东安门。喧言：“国母郑娘娘，幽居太后宫若干年矣，欲面见皇上，有所奏。”东厂执以闻，下刑部訉，无实。拟妖言律，两人不肯伏。大理寺驳谳者再，乃具狱诬罔，议如山例，置极刑，郑金莲不罪。 
　　〖武宗朝 正德〗 
　　夏皇后，大兴人，（一作上元，误，考《实录》作大兴，当是）武宗后也。正德元年，册立。其父儒，初授锦衣卫指挥，寻升中军都督府都督同知。时监察御史杜旻上言：“人君处贵戚，患在不教，盖其人多起侧微。一旦姻连帝室，非乞田请爵，则侵官罔利。以所与居者，非端谨之士，未尝闻礼义之训故也。都督同知夏儒，以后父得飨殊锡，恐骄侈易成，罪戾必至。宜慎选儒生，俾为师友。”吏部议如旻言。乃选老成端洁堪为师友者一人，授以训导之职，令为儒讲学，未几，封儒庆阳伯，寻卒。后以世宗即位岁，上尊号曰“皇嫂庄肃皇后”。十四年崩，礼部上丧仪，请上素服冠绖带举哀，臣民二十日如礼。上曰：“嫂叔无服，又两宫在上，朕服青足矣。臣民则如母后服耳。”礼部尚书夏言谓：“皇上以嫂叔绝服，则群臣不敢素服见皇上。请暂罢朝参。”许之。既而下群臣议谥。故事：凡帝后谥，并用十二字，至是大学士张孚敬持异议曰：“大行皇后，皇上嫂也，与累朝元后异谥，宜用二字或四字。”大学士李时曰：“当用八字。”而都御史王廷相曰：“均帝后也，何殊之有。”夏言集上其议，因奏：“古人尚质，谥法简。今以渐而增，非独饰微，抑亦臣子之情矣。夫少可多，多不可少。大行皇后谥，其于皇上服制有无。名分尊卑，固不相涉。惟是帝后媲美，妻以夫尊。今列圣元后，皆用一十二字，而独于大行皇后，谥文减损，迹涉降杀。二四与八，与礼无据。不如仍用十二字为当。”上曰：“朕，昔在藩臣子也，今则无事嫂如母后之义。且两宫在上，昭圣皇太后于皇嫂，实压母道不便，其再议。”礼部请如孚敬言，用二字，上曰：“其用六字数既半，合阴焉。”于是上谥“孝静庄惠安肃毅皇后”。十五年，上忽曰：“字不备，不称配武宗。”加“孝静庄惠安肃温诚顺天偕圣毅皇后”，十二字如故。 
　　沈贤妃、吴德妃、皆武宗妃也。贤妃父传，德妃父让，皆以妃贵，授指挥佥事。故事：选后以二女陪选。正德改元，上大婚，二妃陪后进，慈圣太后，即命封为妃。越一月，命礼官上《册妃议》，上乃具衮冕告大行皇帝几筵。预命鸿胪寺官设立册案、彩舆，教坊司设中和韶乐及大乐，锦衣卫设卤簿法驾。上御华盖殿，皮弁升座，传制执事官举节册。由殿左门出，正副二使跪受制。制曰：“正统元年九月初七日，皇帝册沈氏为贤妃，吴氏为德妃，卿等其持节行礼。”于是执事官举册置彩舆中，盖用黄，鼓乐，至右顺门，正使持节，副使捧册，北向授内官。内官赍之，由正门入，诣二妃所。二妃礼服护以扇，宫人随者各擎执迎节册入，拜受之。女官宣册授二妃，而以节授内官赍之。出右顺门授使，使持复节命。于是二妃谒奉先、奉慈二殿几筵，诣太皇太后、皇太后两宫行礼，还内殿。上皮弁，皇后具礼服，升座。女官导二妃诣前行礼，礼毕还宫。方是时，二妃固娴礼，当太后意。而上甫亲政，尽宗庙之敬，动合矩度，一时宫中皆称之。（原评曰：带叙带议，皆见笔法，旧史于此处全不晓。且上详叙册礼处，旧俱不备。）既而，赐后家及二妃家，各给庄田若干顷。时奸民投献者，咸谓近畿土地腴利饶，当佃诸近畿，而近畿之不便者多怨望。至嘉靖改元，奸民觇世宗意薄，无复旧戚恩，遂嗾之上诉，而庄田尽除。 
　　王妃，顺天人，能诗工笔札，以才色为武帝所幸。尝侍上幸蓟州温泉，命妃为诗，妃手自书之，刻于石。（附诗：塞外风霜冻异常，水池何事暖如汤。溶溶一派流今古，不为人间洗冷肠。） 
　　马氏，马昂妹，豹房供奉女也。美而艳，江彬白之上。时已适毕指挥，有娠，（宁庶人伪檄称马指挥妻，非是。）上令中使召迎之至豹房。马氏善骑射，解于阗、龟兹诸乐，能道番语。遂绝幸，封兄昂右军都督。马氏一门无大小，皆赐蟒衣。 
内庭中官，皆呼昂为舅。赐第太平仓东。上尝从数骑过饮其第，六科都给事中吕经等言：“近闻闲住将官马昂，献其有孕女弟，辄见狎爱，且睹内降已超授昂右军都督，臣等惶惧，不知所为。夫以失身之妇，而宠夺宫闱，必其人之有异耳。夫天生尤物，乱人听视。苟非德盛，鲜不及祸，况其身己失也。今昂及子弟，出入禁闼。杨钊之宠，重见今日。昔者王氏封侯，黄雾四塞。昂今拜官，异亦若是。恐失今不治，渐致难测。伏乞诛昂，并斥孕妇，以远祸水。”御史徐文华亦言：“中人之家，尚耻再醮之妇。以万乘之尊，而顾有是，谁为陛下进此者，罪可族也。窃料其荧惑圣听，不过曰‘是姬殊色，多技能，而又宜子’。陛下悦彼甘言，误蒙宠纳。已婚未婚，有身无身，皆所不计。万一防杜疏阔，而不韦、李园之徒，抵隙以进，所系岂细故哉。且陛下降等威，削尊严，与昂兄弟子侄媟服共坐，或共卧起，赏赉无章。幸臣皆降礼而莫敢抗，其权宠可知矣。马姬专宠于内，昂等擅权于外，欲祸机不发，得耶？”俱不报。未几六科都给事中石天柱等又言：“马昂进纳孕妇，臣等已疏谕，迄今再旬，未蒙进止。岂陛下之意，将为其有身讳与。秦以吕易嬴而嬴亡，晋以牛易马而马灭。彼二君者，特不知而堕其计耳。今陛下知之而复为之，何也？万或陛下急于宗嗣，踪迹暧昧，真伪未明，言之咋舌。宜立赐裁决，早绝觊望。”御史程起充等又言：“内宠为嬖，是谓女戎。外宠为幸，是谓男戎。妹喜伐夏，妲已伐商，褒姒伐周，此女戎也。莽、卓伐汉，贾、赵伐晋，安、史伐唐，此男戎也。夫兵戈之显伐易知，而中冓之伏机难测。马昂兄妹，宠擅后宫。子侄无赖，杂处中禁。臣等昧死有言，未蒙圣断。夫昂本骄淫暴横，而济之以奸。马姬柔佞多能，而济之以媚。是兼内外之戎于一家，积夏、商、周、汉、晋、唐之患于一时也。”复不报。后上幸昂第，酒酣召昂妾，昂忤上旨。上怒起，昂惧，乃谢病归。既后得刘美人，而马氏宠衰。 
　　刘美人，亦称刘夫人，太原民刘良之女，（世称美人名良女，非是）晋王府乐户杨腾名下妓也。正德十二年，上幸大同，驻跸偏头关，遍索女乐于太原。美人偕众妓杂进，上遥见美人，悦其色，及聆讴，大喜。遂从榆林还，再召之，载以归，命为美人，大见宠幸。初居豹房，后渐入西内专寝。饮食起居，必与偕，言事辄听。左右或触上怒，阴求之，辄一笑而解。江彬诸近幸，虽甚贵倨，见必触首，以母事之。呼之曰“刘娘娘”。后，上将南征，阴移美人至潞河，约驾先发，而随以他舟迎美人。美人脱一簪赠上行，且以为信，曰：“见簪而后赴。”上藏簪衣间，过芦沟，驰马失簪。大索数日不获，去。及至临清州，上遣中使召美人，美人辞曰：“不见簪非信，不敢赴。”上乃独乘舸昼夜行，傍徨至张家湾亲迎美人，载而南。（原评曰：此千载韵事，且出自《实录》，而旧史以异词讳之，殊不必然。）当上发临清时仓卒，内外从官无知者。既而有数人追及之，亦寥甚。民船争榜，见上舟，不能避，抵触讥诃。湖广参议杜文缵冲上舟过，怒止之，入其舟，夺一妾行。及上至扬州，每以数骑猎扬州城西，止宿上方寺。后遂无厌，屡出猎，驰突不测，美人谏乃止。时又称为“夫人”，自上方寺至南京，所临寺观，幡旌锦绣，梵贝夹册。有为上所锡赉者，悉署上与夫人刘氏名字其上。正德十六年，世宗入嗣，用南京给事王纪言，以为至尊别号，媟嫚启侮，不可示天下后世。自今南北，凡大行皇帝御驾所临驿置寺观，有书“威武将军镇国总督及夫人刘氏”名者，悉令撤去。 
　　浣衣王满堂者，霸州民王智女也。以丽色，尝与选嫔宫。既而罢归，耻不肯适人。又时时感异梦，谓必有赵万兴者来聘，当许之，其人贵不可言。里中僧出入智家，知其梦，间以语人。道士段鋹，挟妖术，闻之，遂潜易姓名，且赂僧，使僧先一日谓智家曰：“尔家明日当有大贵人至。”诘旦鋹至，问其姓名，曰：“我赵万兴也。”智家欢呼罗拜之，遂妻以满堂。鋹乃出妖书转相煽乱，愚民既神其梦。及见书大信，从之者日益众。鋹畏事漏，携满堂逃之嵫阳，既而嵫阳人亦信之。有峄县儒生潘依道、孙爵杖策至，阴受其术，时背人行主臣礼。于是鋹遂僭号，改元大顺平定，往来牛兰、神仙二山间。久之，鋹出行新城，民掩获鋹，并得其妖书。抚按以闻，诏释愚民之从者，独斩鋹与依道、爵三人西市。乃特降中旨，令勿杀满堂，没入之，以官奴送浣衣扃，既而召入侍豹房，大幸。世宗嗣位，复出浣衣扃。人谓之“王浣衣”云。 

　　卷五 
　　〖世宗朝　嘉靖〗 
