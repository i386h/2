<!-- { "loadSidebar": true } -->

　　与汪有之太史

　　令兄南行甚速仅令小儿追至呉山一见时五月二十一日也后十日抵家已有书见及矣人心所在千里同辞进则为时退则为道士所能为者惟此而已田间僻处自将理病躯外亦无他事惟是乡邦雕耗之余所望官府省文书务实事而不求近名庶田野之间得遂休息以应恒赋此事则在闲斋对床之暇能为一言东南数十州之福也区区笺牍之贺不复敢修并劳致谢千万不具【八月二十四日】

　　回呉廵抚禁戢家人书

　　昨蒙郡中腾送宪台禁令该建言者谓仆与杨富李三家及省祭焦勲同为豪横放米一石取银二两或一两九钱八钱及令狼虎家人踢门打榻威逼小民不得安生一节执事详审慎重决非轻言且又许以自新不即加罪据文而论有则改之仆之幸也如以实言米之放必有借之人还必有收之主豪强固合禁制妄诉亦有明刑况事不干己志存挟制者乎除已约束家人遵令行事外其建言之人必尝面审不知明指何人于寒家借米还银何人门户被打何人被逼迯生如事皆有实则区区自当受不教之罚何止家人如其不然堂堂使台岂容小人阴受人言公肆欺罔槩以胥徒视缙绅乎天之生人其不齐久矣人之有贫富犹其指之有短长贫富之相资犹大小指之相为用也今嫉人之富者而割以资贫是犹截指之长者以续短长者则受病矣短者果可续之而使长乎孔子论政谓兵食可去而信不可无曰自古皆有死民无信不立圣人岂髙论以欺人者今夏征科之峻从昔所无又縁先禁租负人皆闭廪米价翔贵民以青苖一亩典银三钱纳粮一石至典田五亩以上当是时桎梏羁缧望门哀诉假以釡镮恩若父母曾未几月反为仇雠此其无行谊之极者也而言者动以官租为说并无干之家而污蔑之将来有急孰肯捐所爱以济之邪古称孝于亲则能忠于君世岂有无行于乡而能义于国者执事加惠小民为徳甚厚然未能使斯人之皆富则此惠终不可以徒行必也辟土重农以足其生理轻徭薄赋以节其事力拊而循之振铎而令之使保伍之间互相策励非田畜所生不衣食如宣曲任氏耕田十顷事桑千树衣食无资于人如李袭誉之训子孙而又广务储积为十年之备民有缺乏皆于官取之如周礼国服为息汉世常平义仓之制举养民之权一揽而归之公上则豪强之计自无所施将不禁而永戢矣此事行之而效汉之文景殆不足云然恐非幅纸之令尺棰之威要以旬时之所能办也执事以为何如仆闲退之人伤弓之鸟也猥承训告无任愧恐然内櫽诸心又不容以嘿因而覼缕真老生之腐谈尔若幸而误听或有补于将来亦旧治闲民畎亩之余情也干冐不罪

　　与赵类庵

　　文斾之南传于人久矣昨始得三儿五月信适小孙有白下之行布此通问示谕当途厚意及他消息此中亦颇闻之行止之非人尝受教于君子矣菲才忝窃已过幸以善归但得此身粗健田野粗安无愁叹之声入耳即受赐多矣而今犹未能也故人知厚聊一及之小孙蒙稚未学时有以督教之尤所望也余惟若时为道珎摄以膺宠渥是祝不具

　　荅陈元大

　　近辱书陈义甚髙切中今时学者之病诚之足以消伪如水之于火夏日之于冰也然方彼说兴行此实未着则亦难与之争君子于此亦尽其在我以俟之而已天理人心恐终未可以磨灭也厚意久未荅因小儿行辄布区区却告勿以示人增诟病也

　　回郑通府问纠田助役书

　　昨承封示抚台案札具昆山王尹建明大抵祖述宋人助役遗意助役之法非止宋世本朝见自行之前此征粮由帖明开劝借米若干义役米若干劝借以备济农而灾伤陪蔽粮运折耗取之义役以备马递而军需颜料等费亦取之义役即助役也劝借除济农蔽灾外亦助役也其后不记何年去此名目然粮耗不减于昔则名虽去而实犹存也今欲每区纠田五百亩收租五百石以为粮长之助且谓士夫议合田野乐从而欲推之四府亦是美意但本乡既有义米复议纠田事涉重复又宋之役田乃民间义举而官为纪纲今意出官司而发议之初已有不愿出田当役二年之令乐从二字未敢谓然且一州之体与他郡自殊一县之规与邻封亦异王尹力陈粮长之害总在包陪一节而其立说必先大户与士夫此其意或自有在若松江粮长不敢谓无所害而其受害则异彼所闻积弊则仓场之岁例与折纳之称头新弊则代里甲出钱而买办合此三弊足以破家而未有为之处者前此聂宪在任时议欲加税为助仆尝举以告之谓但去三端无助亦可若所谓包陪则未闻乡里之有言聂君议助亦止言岁例称头而不及于此葢吾乡泖湖江海之坍塌沙痩逃絶之积荒除官租禆补外皆槩县均陪不专出于粮长也据此而言昆山之弊其不可以混我松城明矣医不识受病之源而轻于用药则药行而适以滋病吏不察致弊之本而轻于立法则法立而适以生奸况乎以表药而治内伤举一城而槩列郡不其远乎且有田不纳税而累乡里以陪偿此何人也五谷之螟螣而六牲之虎狼也不彼之驱除以保我民物而反夺无辜者之产以喣妪其伤残是以斯人为法之所许道未大行而又将推其害一家者以害于一乡又波而及于傍郡也而乌乎可哉东南田税轻额少而重额多五百石之租法当为田一万亩万亩之田官民相补耗费相乘其当为官税者例不止四千石前此未助役也岁收全租取其半而犹不肻尽出今夺其什一乃肻输足赋以无累于人此亦非人情也是法果行豪强逋税之徒将执以为左劵髙枕于家而吏无敢迹其门矣何也五百石之租为包陪设也人输足赋彼何名得之而何能有之势改时移又不过转而入于猾书奸吏之囊槖尔而又可乎哉若曰法有权时犹药有用刼以彼之疾用彼之方则犹有可言也今举以饮我则对证之药我自有之而彼之方非我之病也又何敢以轻试哉对证之方向之告聂宪者是已至于事干勾考在名实存亡之间者亦未敢尽言言之恐入于讦然而药石之镌刻故老之相传不可诬也若乘此访求讨见窠穴则吾松郡计本自沛然恤患捄灾将无施不可而何烦加税何事纠田以为此纷纷也如必以积弊难明更张骇听事须详缓理贵含弘则但正身无扰使输运之人归有余力如执事往岁之将漕以正役钱给常用费自余支节我无干焉如执事今日之掌县至于定役则又无束苇以为柱无以羊而将狼务求前人弘远之规无为目前一切之计水寛则鱼乐辔调则马闲迟以岁年事将大定所谓投势要而甘为仆奴弃室庐而宁就流落者他不可知保吾乡之必无矣闲退之人理不当预外事损人利已王君之论斧钺凛然然内櫽诸心无此四字执事下询亦或谅其如此若畏威惕谤缪为承迎实恐乡里之间有误服药而死于非命者故冐戒而一言焉以尽吾心东南之税重极矣民与地之力皆殚矣倐来泛往者既不足与言其间有意于事功者固吾人之所望也而徐观擘画往往推寻于丘亩之间以求新益而置其所当理者不问舍我固有而剜肉以医疮此迂愚所长叹也此今日之事所以知不当言而犹不能自已也王君贤者远图长览固当不以为尤如其不然则亦所不辞也僣易皇恐惟览而置之幸甚
　　今之君子所以舍前辈成规而创意立法者其病有二一则才谢远猷事图适已二则耻随人后务骋功能其为病虽殊而其累于己私不顾国家之利害一也

　　东江家藏集巻三十九

　　●钦定四库全书

　　东江家藏集巻四十【后集七】

　　（明）顾清 撰

　　归来稿

　　○祭文二十二首

　　辞李文正公

　　维正德十六年岁次辛巳五月壬子朔六日丁巳学生礼部右侍郎顾清谨以酒果时羞祭于先师李文正公之神而言曰清被言去国兢惧实深回瞻师门庶以无愧今当永别不胜眷依敢告启我衷翊我躬俾贞厥终无作公羞永光于师训尚享

　　谒任执庵夫人顾氏墓

　　维正德十六年岁次辛巳某月日外孙婿具官某敢昭告于执庵先生任公配夫人顾氏之墓曰清晩生不及见公然尝获覩公手书而诵其言行信公为乡里德人后生楷式也少从令子受知夫人谓其可教妻以甥女縁萝附松以有今日每思率妻孥躬拜墓下以表情愫羁于官次有愿莫从悼亡之余始遂归志兹辰展谒不胜怆懐夫人于清有张夫人苖氏之恩而清非韦生无以仰成盛德惟白首糟糠不负所托一经章句无辱师门此其所藉以见公与夫人也

　　谒怡庵先生墓

　　年月日学生具官某敢昭告于先师泾府右长史怡庵先生之墓曰清少侍先生游于兹数矣癸酉之别公犹无恙违公无几遽以讣闻缄辞寄哀莫罄情悃兹辰归止获展墓园瞻仰松楸岂胜叹慨惟先生教我以有成遵奉师谟五十余年罔敢失坠今日去国本由人言然而内省平素仰质明灵中懐炯然庶无愧于幽显也豆觞虽薄谅先生其肻顾之尚享

　　祭黄西坡宪副文

　　维正德十六年岁在辛巳十二月己卯朔初五日癸巳眷生具官某谨以庶羞清酌之仪祭于故云南按察副使致仕西坡黄君之灵曰某弱冠而及君游后数年而得原复遂聨科第并忝婣亲于今四十有余年矣契谊之相合情好之相投求之交游如二君者指不多屈鸿渐鹏飞南北万里不相见者动十余年而情未始一日忘也原复倾逝君独岿然扁舟南归心计神往桑榆之影犹意其不孤也秋暑方虐各以病牵君不能来我未及往竚闻言笑而凶问及门矣呜呼哀哉忆在京华接巷连邸酒觞棋局无会不参幸同故乡相望只尺十年之别千里来归曾不一面而遂永隔呜呼哀哉文墓之托我不敢逊廹岁之穷百事藂委俟铭原复乃毕斯言临觞永懐有泪如洗呜呼哀哉尚享

　　祭严润庵

　　维正德十六年岁次辛巳十二月己卯朔十二日庚寅眷生某谨遣长孙国子生应阳祭于故润庵亲家之灵曰呜呼润庵君胡止于斯邪三十年之交亲四千里之阔别老而聚首两地一心而我亦既得归矣君胡不少待焉而竟止于斯邪真淳之性度洒落之襟懐孝友之天性乡邻亲党如润庵者能复几人而今不可见矣呜呼哀哉窀穸有期牵于多故抚棺临穴深愧平生遣奠一觞与君永诀呜呼哀哉尚享

　　祭呉桂隐文

　　年月日具官某谨以清酌庶羞之仪祭于故封君桂隐呉翁之灵曰呜呼昔岁己酉我始识翁爰及一闲情亲谊同托我爱子遇我特厚我懐二翁亦弗敢后壬子之别远送呉江缱绻之懐于今不忘一闲仙逝二俊彚征翁独寿考既寿且荣我官于京问劳相逮及我来归翁乃弗待今日何日素衣登堂笑言犹在丹旐已翔洒落之懐迈往之气昔也云稀今则谁似书堆南下烟水洋洋思翁如水酹此一觞翁其知乎尚享

　　祭友兰张先生文

　　维嘉靖元年岁次壬午正月己酉朔十五日癸亥学生礼部右侍郎顾清敢昭告于先师友兰先生之神曰呜呼清九龄而学于先生十一而奉教从怡庵任公学遂因以忝科名周旋仕途几三十年未尝一日忘先生之教葢自所谓洒扫应对以及乎穷理修身者虽不能尽而罔敢坠焉至于对偶声律字画音义推所指授施于词林教于内馆亦庶乎所谓左右逄原者葢昔人云木落粪本学成思师清之学不敢谓成而思则深矣今日天假获遂归休拜瞻新祠不胜仰止谨以特牲柔毛庶羞清酌祗奠于几前令子公佩嗣教章君实同祼荐明灵如在庶其格思尚享

　　清明谒始祖墓祝文

