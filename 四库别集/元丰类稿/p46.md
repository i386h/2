<!-- { "loadSidebar": true } -->
　　窃以维贞观之造邦，维开元之称治。财成《唐典》，本庶务于《尚书》；则象《周官》，缀旧闻于经礼。行之当世，垂及方来。伏遇皇帝陛下接五圣之休期，振千龄之绝业。号令风采，卑秦汉而不言；纲纪文章，体唐虞而特起。爰因广览，俯逮遗编。俾加镂板之传，赐及在廷之士。顾最疏之庸下，忘辄请之妄逾。猥荷并容，预均蕃锡。敢不自强衰退，悉意窥寻。窃典故之绪余，少裨寡陋；审官仪之委曲，益励疲驽。臣不任〈云云〉。 
　

　




　

　
●卷二十八·表十八首
【谢熙宁五年历日表】
　　进奏院递到宣头一道，伏蒙圣恩，赐臣熙宁五年历日一卷者。窃以振举旧章，推明新历，欲谨天时之正，俾谐人事之宜。藐是孤生，与均宠锡。〈中谢。〉

　　伏惟皇帝陛下力行大道，叙彝伦。赞天地而平四时，理阴阳而成万物。爰兹颁朔，咸暨有邦。臣敢不深究土风，详求气序，躬劝耕桑之业，辅成坯冶之仁。仰望阙庭，臣无任〈云云〉。

　　【谢熙宁六年历日表】

　　进奏院递到宣头一道，熙宁六年历日一卷赐臣收管者。一与外符之寄，再蒙班历之恩。久矣去朝，幸兹拜赐。〈中谢。〉

　　窃以天地阴阳之动，不得违时；虫鱼草木之生，必皆有政。故兹告朔，宣布有邦。伏惟皇帝陛下兢慎万几，协谐五纪。式谨王正之授，俾知民事之常。臣敢不动静详观，夙宵祗奉，庶召和平之气，用裨化育之仁。臣不任〈云云〉。

　　【谢熙宁七年历日表】

　　进奏院递到宣头一道，赐臣熙宁七年历日一本者。顾惭孤拙，与被宠灵。〈中谢。〉

　　窃以陶唐之定四时，稽于历象；虞氏之齐七政，审以玑衡。盖求于天道者能尽其宜，则施于人事者不违其序。伏惟皇帝陛下聪明好古，仁厚爱民。深原制作之方，务协生成之理。在于垂宪，尤重颁正。臣久去阙庭，远临藩服，惟竭遵承之力，庶符钦顺之心。臣不任〈云云〉。

　　【谢熙宁八年历日表】

　　进奏院递到宣头一道，赐臣熙宁八年历日一本者。窃以治历于中，所以察天时之运动；班正于外，所以一王度之推行。举是彝章，施于有土。〈中谢。〉

　　伏惟皇帝陛下至仁不世，盛德无名。协五纪以遂群生，合二仪而成万化。乃明告朔，咸俾守藩。臣敢不悉意究详，励精遵奉。庶尽承流之效，俾无作事之违。仰望阙庭，臣无任〈云云〉。

　　【谢熙宁十年历日表】

　　进奏院递到宣头一道，熙宁十年历日一卷赐臣者。窃以推行岁时，天道所以化育；考正历度，人事所以财成。故颁朔之旧章，为守邦之先务。〈中谢。〉

　　伏惟皇帝陛下德兼载焘，仁及昆虫。体履中和，叙九畴而开物；钦明象数，齐七政以导民。臣获奉王正，亲承圣诏。念阙廷之方远，藐然江上之身；感星晷之屡新，尚叹《周南》之滞。仰望旒，臣不任〈云云〉。

　　【谢元丰元年历日表】

　　进奏院递到宣头一道，赐臣元丰元年历日一卷者。一远阙庭，十移星历。顾雕零于齿发，无报补于毫分。〈中谢。〉

　　伏惟皇帝陛下叙大禹之九畴，齐有虞之七政。阴阳寒暑，罔不若时；草木昆虫，举皆遂性。循用颁正之典，宠诒分土之官。臣幸备守藩，预闻告朔。云亲方远，已惊岁月之新；许国虽坚，更叹功名之晚。惟体在民之意，庶裨及物之仁。仰望冕旒，臣不任〈云云〉。

　　【谢元丰三年历日表】

　　进奏院递到宣头一道，赐臣元丰三年历日一本者。窃以修人事者，必也正时；明天道者，在于治历。爰从颁布，俾一奉承。〖〈中谢。〉伏惟皇帝陛下则大居尊，体无凝命。成六府三事之叙，合志于虞；遂八政五纪之宜，同方于禹。是遵人统，用谨王正。获以守邦，预于受朔。劝豳土耕桑之业，方务承流；采尧民作息之歌，庶知戴德。仰望旒，臣不任〈云云〉。

　　【进奉熙宁八年同天节功德疏表】

　　伏遇皇帝同天节，臣预于本州天庆观鹫岭兴化禅院大殿上建置道场一月日，及设斋功德疏各一轴，金镀银轴头，红罗复封全，上祝皇帝圣寿者。窃以钻禹抚期，盖自天而开迹；生商肇祚，实与世以为归。故预托于坏熔，皆永思于载焘。〈中贺。〉

　　伏惟皇帝陛下性由仁义，德备圣神。维候纪于长嬴，属祥开于震夙。是敢致严道妙，向意佛乘。庶将不转之心，用献无疆之寿。臣不任〈云云〉。

　　【英宗实录院谢赐御筵表】

　　伏蒙圣慈，以臣等编修英宗皇帝实录，今月十四日开局，赐臣等御筵者。方次旧闻，已叨优礼。省循非称，惭负失容。〈中谢。〉

　　伏以先帝功德之殊，将传后世；儒者文章之用，正在此时。猥以空疏，误当属任。甫磨铅而就职，遽置醴以均恩。宠异群司，幸逾素望。此盖伏遇皇帝陛下永怀先烈，务广孝思。故因始于信书，俾特丰于燕豆。所惧不能名乾坤之至德，摹日月之大明。上以副陛下显亲之心，下以尽愚臣归美之志。惟粗明于书法，庶少补于素餐。臣等无任〈云云〉。

　　【代皇子免延安郡王第一表】

　　伏奉制命，蒙恩特授臣检校太尉、开府仪同三司、充彰武军节度使、进封延安郡王者。宠逾于德，愧甚于荣。辄露危诚，仰干睿听。臣某诚惶诚恐，顿首顿首。窃以衮衣备物，礼均上宰之崇；土宇分封，位列真王之贵。非智能足以谋国，劳烈足以及人，属在休明，讵容玷冒。若臣者侗然固陋，眇尔稚蒙。虽甫逮胜衣，习为容于趋拜；而方思就傅，赖齿学之渐磨。庶几识古今之通方，知国家之大体。施于为己，可以持循。必也当官，觊无违旷。已叨分于将钺，复误假于公圭。虚冒鸿私，未伸薄效。敢图奖渥，荐及谫微。视仪数于三台，超爵名于五等。既加真食，仍益爰田。固非录善而量能，又异校劳而数最。将安称此？自顾缺然。而况皇帝陛下处父子之间，常先义训；在君臣之际，每徇公言。伏望察臣精恳之由衷，不顾小嫌之反汗。许还新命，俯遂微情。使臣得奉定省于晨昏，稍安幼志；报生成于天地，更待壮年。臣无任〈云云〉。

　　【代皇子免延安郡王第二表】

　　伏蒙圣慈，以臣所上表陈乞，蒙恩授臣检校太尉、开府仪同三司、充彰武军节度使、进封延安郡王，特赐批答不允者。辄布愚衷，未回宸听。仰窥诲谕，弥集兢惭。臣某诚惶诚恐，顿首顿首。窃以明德懿亲，在天功而有助；隆名重器，为国论之所归。然后材位不浮，望实相称。若臣者夙依煦育，生处深严。虽无好弄之心，甫逮垂髫之齿。方图讲学，知臣子之大方；庶得周旋，奉君亲之素教。敢意靡缘绩用，荐被宠灵。遂兼将相之荣，仍极王公之贵。虽参诸邦典，或故事之可循；而质以人情，实烦言之可畏。顾兹冲昧，尤积震惶。伏况皇帝陛下新一代之彝章，革千年之流弊。方循名而责课，以官方而任人。其于明信赏之科，必先于近；然则推至公之谊，宜始于臣。惟特寝于误恩，可曲全于拙分。使乾坤之施，不累于私亲，则尘露之微，庶几于报上。臣不任〈云云〉。

　　【代皇子延安郡王谢表】

　　伏奉制命，除授臣检校太尉、开府仪同三司、充彰武军节度使、进封延安郡王，再奉表陈乞，蒙赐批答不允，仍断来章者。祗膺诏版，弥积颜，盖崇大于宗藩，以盛强于帝室。岂伊奖渥，可假幼冲。〈中谢。〉

　　伏念臣器匪夙成，材无特异。徒归依于鞠育，每亲炙于高明。欲善在身，忘{髟}髦之至弱；知书可学，慕占毕之相从。庶繇受教于童蒙，觊获成能于壮大。敢意揽攸司之密启，循历世之彝章。宠以官仪，体均于丞弼；殊其爵列，秩右于公侯。揣称何堪，逾涯已甚。知隆名之难冒，迫大号之既行。控避莫从，震怕滋集。此盖伏遇皇帝陛下心潜高厚，智极精微。推广爱之仁，以隆于父子；尽大公之义，以笃于君臣。故旧典之当行，虽至亲而莫间。致兹异数，猥及谫能。臣敢不仰体圣怀，勤遵慈训？省躬择术，庶不蹈于匪彝；临事知方，或可收于近用。臣无任〈云云〉。

　　【代皇子延安郡王谢皇太后表】

　　伏奉制命，除授臣检校太尉、开府仪同三司、充彰武军节度使、进封延安郡王，再奉表陈免，蒙赐批答不允，仍断来章者。窃以盛威仪于宰路，以重朝廷；强形势于宗藩，用临方夏。宜兼奖渥，属在亲贤。误及幼冲，倍深兢忄典。〈中谢。〉

　　伏念臣蒙休宸极，托荫慈闱。未窥六甲之书，甫在两髦之岁。揆材至薄，曾无特异之资；知善可迁，窃有自强之志。已尘高位，愧乏微劳。讵意仁恩，更崇命秩。抗等威于元宰，跻爵列于真王。自顾空疏，将安报称？此盖伏遇皇太后殿下辅成世教，阴厚人伦。均至爱于诸孙，假余光于稚齿。致兹异数，猥被谫能。敢不自励童蒙，向慕日新之益；庶几壮大，仰酬坤育之私。臣不任〈云云〉。

　　【代皇子延安郡王谢皇后笺】

　　伏奉制命，除授臣检校太尉、开府仪同三司、充彰武军节度使、进封延安郡王，再奉表陈免，蒙赐批答不允，仍断来章者。异其恩数，兼将相之殊荣；尊以爵名，极王公之宠列。虽优隆于天属，必考察于人材。假是幼冲，惧非宜称。臣某以感以惧，叩头。

　　伏念臣性非蚤悟，学未少成。徒依均养之私，甫及垂髫之始。已蒙休于帝所，获备位于宗藩。岂意慈怜，更加褒进。夫位崇者德厚，录重者功高。而臣无可录之劳能，冒非常之礼秩。此盖伏遇皇后殿下弥纶内治，则象坤元。鞠育之至仁，推奖成之素志。致兹渥泽，误及童蒙。敢不尽子职之微勤，无忘砥砺；答母仪之大赐，庶补毫分。谨奉笺称谢以闻，臣以感以惧，叩头谨笺。

　　【代宋敏求知绛州谢到任表】

　　伏奉敕命，差知绛州军州事，已于某月某日到任上讫。备官无效，窃宠过优。尚联清近之班，仍获安闲之幸。〈中谢。〉

