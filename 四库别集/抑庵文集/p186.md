<!-- { "loadSidebar": true } -->
　　欧阳氏于泰和为大家衣冠文物自唐宋来为甚盛至君之曾大父孚先大父以定父观民皆不仕而皆以徳谊重乡里至君讳允干尤荘重喜读书尝曰吾于书通其大义不悖圣训而已吾岂切切为章句儒哉君兄弟五人相敬爱学而仕者有循良明哲之称隠而处者有孝弟恭爱之行二亲在堂皆九十有余而君以逾七十之年致其养此天之厚于君也且不汲汲于财利贷而不偿偿而不备者皆不问人至有求福于神以报君者性坦厚有容人之量而好善恶恶为尤至未尝茍徇时有言郡守以诬枉杀其子至起大狱以取偿守皆就逮当过君地以验尸彼积愤聚徒伺守至将逞恶焉人皆危之君独奋曰孰敢肆恶于吾土即呼乡人为之卫加严焉彼不得间以逞乃免事讫而散当时人谓非君莫能御至今服其勇且仁君家县城上游蜀江章水之间往年予窃禄京师假寓于君之弟御史君永和因得闻君之善其脩身爱物济人和众嚣嚣然有乐于心而无用世之意予谓此马少游之髙也久之乃搆宅先作祠堂以祀先其藏书之斋待賔之位燕游之居栖息之舍次第皆作而花卉竹树蔚然秀发在山水之外而可乐者尤多及予老而归方欲与之久处而不厌而君已矣盖有足悲者君娶万安曾氏继娶泰和曾氏皆有贤行子男四溥濠沔溆女三康汝宣王用荘赖仲旸其壻也孙男十二斆迁用琏曼彞仰兆杰锡登颂而君以景泰庚午十二月初十日卒诸子奉葬于沙垅之原而墓未有铭至是乃以属予将以纳诸圹予盖慕君之行而不得者奚可辞铭曰
　　猗欧阳君卓尔不羣既孝于亲亦厚族姻恵利之施逮及贱贫士论失常天奚不闻君子之心既勇且仁彼区区者曽何足云沙垅之原君墓所存源逺流长百世之芬盛徳不忘视此刻文
　　汤处士墓志铭
　　处士讳铉字文恂姓汤氏其先豫章人宋时有曰珩者为庐陵尉因家庐陵后又徙吉水之大洲故今为吉水人尉之孙从志与益国周文忠公为布衣交尝见于吟咏孙念吾为大理评事其后累世皆未显处士曾祖云瑞祖惟信元至顺领江西乡荐未及仕而卒父韶翁妣邓氏处士自防不事遨戏端重如成人比长好学多读书达于物理服勤家事不以累父母而致养必尽诚抚爱弟妹尤笃宗族有贫者必济之出入乡闾恂恂恭让横逆之来不校也由是人皆称为长者莫不敬爱焉其襟度洒然喜賔客相与久而不厌延师教子务厚待之兾得尽其心平生治货产不汲汲于求但取适而已尝游淮楚交四方賔客茍意气相得虽捐重赀不吝也一时豪俊皆愿与之交而于士大夫尤极向慕礼之惟恐不至尝取周益公诗及先进士髙若凤国朝吏部侍郎顔秋宇诸公往来之作类成巻学士解胡二公及诸名贤皆为之题咏处士最珍惜之尝语诸子弟曰吾家世积徳虽未大显然不失为士若等不可不励志以光前裕后及季弟文礼为宣城训导处士喜益勉之以学曰惜吾病恐不见汝大有立也永乐癸已六月初九日卒距其生元至正辛丑九月七日享年五十三娶夏氏二子琰顼皆读书三女孙男四【阙】年【阙】月【阙】日葬其里黄洲之原而墓未有铭至是文礼以闽县教谕考绩来北京得潮州府学教授则自念曰吾幸过家得拜吾兄之墓而惜其不吾见也乃述处士行实谒予铭予观世之为兄弟者以利欲之私移天性之贞生而不相好者盖多矣能念其死而思其善以圗其不朽者十不一二见也若处士兄弟交相爱而互相成非诗所谓令兄弟者乎予为铭之亦以愧夫未能然者铭曰
　　繄处士钟厥美宜遐夀胡遽止昭徳垂休伟令弟刻此铭章示无已其不然者宜有泚
　　许处士墓志铭
　　处士姓许氏讳观祐济川其号也以宣徳壬子十一月七日卒距其生元至正辛卯十二月六日享年八十二【阙】年【阙】月【阙日】葬于其里藕塘山之原而墓未有铭至是其子诚为武昌令述职来京师乃以中书舍人宋懐所为行状谒予曰先人实有徳善而未获显闻于世愿先生赐之铭庶几托以不朽予哀其志故不辞按状许氏之先某处人曰元冲者宋嘉祐八年进士子份崇宁中擢甲科知邓州家于邓咸淳间有讳铭者为庐陵尉卒于官二子湘湜因家庐陵之邬园以赀产雄一乡湘生复安复安生明通又徙居吉水中鹄乡之青山明通生宗逺则处士之考也处士早失怙事母尽孝有美味不先奉母不敢尝抚一弟二妹尤笃婚嫁皆以礼勤于治家尝挟赀游四方览竒胜友名士遇人无贤愚皆有恩义人亦皆敬爱之虽童稚亦知其名性质厚耻浮薄乡里归其徳服其教俯接后辈色温气和使勉于善见贫者则赈贷之不计其偿平居无事遇天朗气清与故人賔客逍遥于闲旷之中谈论故实及治生诸事听者忘倦常曰为人当安分而已何用外慕哉尤笃意教子务不忝其先故长子诚遂取进士厯宰三县皆有名处士娶庐陵村前李氏有贤行子男三人长即诚字正非次去非早卒又次曰戒非女一人孙男七人铭曰于惟处士徳蕴诸身教行于家亦以及人福庆绵绵厥有贤子纳铭墓中以告来世
　　任母萧氏墓志铭
　　吾邑任信防试于礼部中教官选闻其母孺人之丧诣予泣且告曰生之充贡而来圗进用于世以为父母荣也今幸取于有司当得教官禄足以奉朝夕而吾母不待矣此生所以抱痛于无穷也母萧氏世居泰和城东大父某父某家故饶财而吾母最勤俭精女事幽闲静专无傲惰之习既归吾父善事大父母而宗族称其孝处妯娌及内外属一主于礼施之必适其宜恩及下人衣食必均一见乡邻有不给者必赒之假贷不偿不问也吾父以医名乡邑求治者足相蹑于门其能济人之急而不以家为累者吾母之助也生兄弟就学时日谆谆诲谕隆事师之道必欲使底于成今生未能有所立而吾母弃之其何以报大徳哉且于其终生独在逺外不得奉汤药视殡殓于孝已阙矣若葬又不能乞铭以昭徳垂后则不名为人子敢请于先生予尝与生之父敬説公游而予家人又数以病厪君由是闻孺人之徳而知生之言为然则安可不铭其生以洪武甲寅十二月二十六日卒于正统辛酉十月【缺】日享年六十八子四人长曰逊次即信又次曰宏曰静皆为士人女一孙男五其葬以【阙】年【阙】月【阙】日其墓【阙】之原铭曰
　　早为贤妇终为贤母葬此原阜既安且久尚利尔后
　　曹处士墓志铭
　　曹氏于歙为儒家在元有观国者为某官实生从善永乐中为辽府审理则处士之大父父也处士以正统戊午八月五日卒年六十四【阙】年【阙】月【阙】日葬于其邑水西花坞冈之原后四年壬戌之十二月十四日其配陈氏亦卒年六十七某年【阙】月【阙】日祔葬处士之墓次葬已子睿明相与谋曰惟吾二亲实有令徳今不幸已矣若刻石墓道以掲徳振华使永永不朽于礼亦可众皆曰然于是睿来京师以行人叶春蓁所述处士行状又自録其母之徳为书因刑部侍郎杨君属予铭予重杨君之言而嘉睿兄弟之孝故不辞按状处士讳韦字子寛自少懐竒负气力于学问事其亲恳恳致孝审理君素髙迈喜賔客其在京师及从王之国江陵賔客过从无虚日处士輙治酒殽供宴乐务以悦乎亲家之有无不计也亲疾忧形于色朝夕不去左右汤药必尝而后进审理君卒以丧归舟遇大风前后多覆溺处士哀号吁天风为止其于葬祭必以礼时物未荐者不先食治家有法教诸子则以勤俭为脩齐之本乡人子弟有为不善者必勉使为善闾里多化之平居必整冠服未尝有惰容喜属文赋诗攻行草书所着有梦草藁尝自号存耕人称为存耕先生性不嗜饮然遇知已虽觞咏终日不厌丙辰秋遘疾治久弗效临终之日语子孙务勉于学行必不辱前人言讫而逝陈氏为歙之故家皆笃于为善由是产贤淑以配处士孝敬顺祥姻族取法处士之行成于家及于人与凡事物之酬酢皆能相其志门内之治肃然自子妇至于臧获无不秉礼法而雍睦之风蔼如也处士有疾虽老犹躬自扶持三年不少懈处士卒哭泣过哀因以成疾疾且革戒子以勤慎友爱不及其他二子睿与明也女二孙男三铭曰
　　有蔚曹宗世业以儒簮绂相承佩玉长裾笃生处士式克用继其继者何维徳之似婉婉令人来归自陈淑善之孚始于闺门宜大宜久而不眉夀孝子顺孙以昌厥后其安其藏花坞之冈铭以昭之愈逺弥光
　　孺人夏氏墓志铭
　　孺人夏氏吏部司务程羽之母以正统癸亥十月十一日卒于家夏故旴江大族曰仲祥均迪者孺人之祖与父也孺人生而柔顺善女工母陶氏甚爱之训教尤笃既长择壻以归程孟麟甫孟麟守儒素澹泊自足孺人克执妇道以孝敬事舅姑而勤俭以治其家纺绩织絍旦暮无废业门内之事井井有条孟麟始虽贫继而日以饶裕孺人相之也有二子孟麟皆课督使学孺人则循循诲导俾勿怠长子光卒于永乐甲午孙杜始二嵗孺人躬抚育之次子羽由邑庠生充贡入太学留妇章事孺人未几章亦卒所遗子女皆孺人抚之教养备至故皆有成立羽尝谒告归省孺人勉以忠孝大节及为司务欲迎养不果请分禄为养孺人喜遣书戒羽曰吾与汝父得食汝之禄幸也汝尚慎以守身敬以事君则可以长保此禄矣闻者皆称其善教嵗壬戌遣杜来北京视羽归次池口溺焉孺人闻之伤痛由是得疾遂不起年七十六二子光羽二孙桓杜光杜先皆已卒惟羽桓在而曾孙男乃六人后来之盛盖未艾天之厚程氏其在此欤羽卜以【阙】年【阙】月【阙】日奉葬于某山之原而请予铭予嘉孺人之贤而羽又克孝乃为铭之铭曰徳有诸内而形诸外既宜其家益蕃以大孰不有子而子克贤禄养之荣惟教则然既多受祉归安于此我为铭诗以着厥美
　　方处士墓志铭
　　方氏之居歙者由汉丹阳令纮始初居歙之东乡再迁苏坡之阳为大家处士大父宏仲笃学醇行而未显实生德润处士父也有大志雅度乐磻溪山水之胜遂徙居之是生处士讳榕字以茂少聪敏喜学而不求仕进事父母以孝闻父知其才委以家事综理皆尽其道父之心欢焉父没葬祭尽礼既久而哀慕不衰勤于治生课子弟僮奴戮力树艺家日以饶里中地疏燥嵗多旱处士乃相地宜治为堨以畜水溉田田更为上腴无旱灾一乡赖焉初乡人有重利者为私量加公量十二以公量出而以私量收其权衡亦然细民苦之而无所取正处士以为不义乃多致衡量于市区小大均一人得以为凖欺弊遂息尝长其乡粮赋征输必以公民有患难庇护贫不能输者代之输人皆归徳焉其性端重不嗜酒不乐华侈与人交必以诚不能强笑语为容悦亦未尝矜已之长人或假贷而无以偿者不校也常延名师教诸子及族人子弟必以孝弟忠信为本蔼然有仁厚之风尤善治居室经营规画往往出人意表作成性之堂读书之楼揽秀之阁礼賔之馆库廐庖湢下至僮仆之所居门墙巷道制度严整他自以为莫及也晚年又治别业凿池塘种花果以为燕嬉之所暇则往游焉盖嚣嚣然乐也正统己未忽得疾医弗愈语诸子曰吾殆不起矣汝曹幸知学吾无憾然勤以立事俭以治家者先人之训也汝尚勉之以二月廿九日卒年七十娶唐氏有贤行子男三人长熙唐出也次煇次炳侧室余氏出也女五人孙男五人孙女二人是年十月甲申葬于其邑楚山之原而未有铭至是熙以其亲戚呉恭所述行状托刑部侍郎杨公求予铭予观处士之才行诚有过于人其恵利之在物亦有没而不忘者而熙犹汲汲以圗不朽此孝子之心也予其可辞乃按状序而铭之铭曰
