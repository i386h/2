<!-- { "loadSidebar": true } -->
　　紫毫笔尖【一作纤】如锥兮利如刀江南石上有老兔吃竹饮泉生紫毫宣城工人采为笔千万毛中选【一作拣】一毫毫虽轻功甚重管勒工名充嵗贡君兮臣兮勿轻用勿轻用将何如愿赐东西府御史愿颁左右台起居搦【一作握】管趋入黄金阙抽毫立在白玉墀【一作除】臣有奸邪正衙奏君有动言直笔书起居郎侍御史尔知紫毫不易致每嵗宣城进笔时紫毫之价如金贵慎勿空将弹失仪慎勿空将录制词
　　隋堤栁　悯亡国也
　　隋堤栁嵗乆年深尽衰朽风飘飘兮雨萧萧三株两株汴河口老枝病叶愁杀人曾经大业年中春大业年中炀天子种栁成行夹流水西至黄河东至淮绿影一千三百里大业末年春暮月栁色如烟絮如雪南幸江都恣佚游应将此栁繋龙舟紫髥郎将护锦缆青蛾御史直迷楼海内财力此时竭舟中歌笑何日休上荒下困势不乆宗社之危如缀旒炀天子自言福祚长【一作垂】无穷岂知皇子封公龙舟未过彭城閤义旗已入长安宫萧墙祸生人事变晏驾不得归秦中土坟数尺何处葬吴公台下多悲风二百年来汴河路沙草和烟朝复暮后王何以鉴前王请看隋堤亡国树【一本缀旒下多天子自言欢乐殊无极岂知明年正朔归武徳】
　　草茫茫　惩厚葬也
　　草茫茫土苍苍苍苍茫茫在何处骊山脚下秦皇墓墓中下涸二重泉当时自以为深固下流水银象江海上缀珠光作乌兔别为天地于其间拟将富贵随身去一朝盗掘坟陵破龙椁神堂三月火可怜宝玉归人间暂借泉中买身祸奢者狼藉俭者安一凶一吉在眼前凭君囘首向南望汉文葬在灞陵原
　　古冢狐　戒艳色也
　　古冢狐妖且老化为妇人顔色好头变云鬟面变妆大尾曵作长红裳徐徐行傍荒邨路日欲暮时人静处或歌或舞或悲啼翠眉不举花钿【一作顔】低忽然一笑千万态见者十人八九迷假色迷人犹若是真色迷人应过此彼真此假俱迷人人心恶假贵重真狐假女妖害犹浅一朝一夕迷人眼女为狐媚害则【一作却】深日增月长溺人心何况褒妲之色善蛊惑能防人家覆人国君看为害浅深间岂将假色同真色
　　黒潭龙　疾贪吏也
　　黒潭水深色如墨传有神龙人不识潭上架屋官立祠龙不能神人神【一作异】之丰凶水旱与疾疫乡里皆言龙所为家家养豚漉清酒朝祈暮赛依巫口神之来兮风飘飘纸钱动兮锦繖摇神之去兮风亦静香火灭兮杯盘冷肉堆潭岸石酒泼庙前草不知龙神享几多林鼠山狐长醉饱狐何幸豚何辜年年杀豚将餧狐狐假龙神食豚尽九重泉底龙知无
　　天可度　恶诈人也
　　天可度地可量唯有人心不可防但见丹诚赤如血谁知伪言巧似簧劝君掩鼻君莫掩使君夫妇为参商劝君掇蜂君莫掇使君父子成豺狼海底鱼兮天上鸟髙可射兮深可钓唯有人心相对时咫尺之间不能料君不见李义府之辈笑欣欣笑中有刀潜杀人隂阳神变皆可测不测人间笑是嗔
　　秦吉了　哀寃民也
　　秦吉了出南中彩毛青黒花颈红耳聪心慧舌端巧鸟语人言无不通昨日长爪鸢今朝大觜乌鸢捎乳燕一窠覆乌啄母鸡双眼枯鸡号堕地燕惊去然后拾卵攫其雏岂无雕与鹗嗉中肉饱不肯搏亦有鸾鹤羣闲立髙飏如不闻秦吉了人云尔是能言鸟岂不见鸡燕之寃苦吾闻凤凰百鸟主尔竟不为凤凰之前致一言安用噪噪【一作嗏嗏】闲言语
　　鵶九劒　思决壅也
　　欧冶子死千年后精灵暗授张鵶九鵶九铸劒吴山中天与日时神借功金铁腾精火翻焰踊跃求为镆铘劒劒成未试十余年有客持金买一观谁知闭匣长思用三尺青蛇不肯蟠客有心劒无口客代劒言告鵶九君勿矜我玉可切君勿夸我钟可刜不如持我决浮云无令漫漫蔽白日为君使无私之光及万物蛰虫昭苏萌草出
　　采诗官　监前王乱亡之由也
　　采诗官采诗聴謌导人言言者无罪闻者诫下流上通上下泰周灭秦兴至隋氏十代采诗官不置郊庙登歌赞君美乐府艳词恱君意若求兴谕规刺言万句千章无一字不是章句无规刺渐恐朝廷絶讽议诤臣杜口为冗贠谏鼓髙悬作虚器一人负扆常端黙百辟入门皆自媚夕郎所贺皆徳音春官每奏唯祥瑞君之堂兮千里逺君之门兮九重閟君耳唯闻堂上言君眼不见门前事贪吏害民无所忌奸臣蔽君无所畏君不见厉王胡亥【一作炀帝】之末年群臣有利君无利君兮君兮愿听此欲开壅蔽【一本作君兮君兮若要除贪害开壅蔽】逹人情先向歌诗求讽刺
　　【立名按郭茂倩云新乐府者皆唐世之新歌也以其辞寔乐府而未尽被于声故曰新乐府又云新乐府五十篇白居易元和四年作也大抵皆以讽谕为体欲以播于乐章歌曲焉】





　　白香山诗集巻四
　　钦定四库全书
　　白香山诗集巻五　　　　　歙县汪立名编长庆集五【闲适古调诗五十三首】
　　常乐里闲居偶题十六韵兼寄刘十五公舆王十一起吕二炅吕四颎崔十八亮元九稹刘三十二敦质张十五仲元时为校书郎
　　帝都名利鸡鸣无安居独有嬾慢者日髙头未梳工拙性不同进退迹遂殊幸逢太平代天子好文儒小才难大用典校在秘书三旬两入省因得养顽疎茅屋四五间一马二仆夫俸钱万六千月给亦有余既无衣食牵亦少人事拘遂使少年心日日常晏如勿言无知已躁静各有徒兰台七八人出处与之俱旬时阻谈笑旦夕望轩车谁能讐校间解带卧吾庐窗前有竹翫门外有酒沽何以待君子数竿对一壶
　　【立名按乐天养竹记贞元十九年春居易以防萃选及第授校书郎始于长安求假居处得常乐里故闗相国私弟之东亭而处之明日履及于亭之东南隅见丛竹于斯盖公以十八年冬登抜萃科此正初为校书郎时也】
　　答元八宗简同游曲江后明日见赠
　　长安千万人出门各有营唯我与夫子信马悠悠行行到曲江头反照草树明南山好顔色病客有心情水禽翻白羽风荷嫋翠茎何必沧浪去即此可濯缨时景不重来赏心难再并坐愁红尘里夕鼓咚咚声归来经一宿世虑稍复生赖闻瑶华唱再得尘襟清
　　感时
　　朝见日上天暮见日入地不觉明镜中忽年三十四勿言身未老冉冉行将至白髪虽未生朱顔已先悴人生讵几何在世犹如寄虽有七十期十人无一二今我犹未悟往往不适意胡为方寸间不贮浩然气贫贱非不恶道在何足避富贵非不爱时来当自致所以达人心外物不能累唯当饮美酒终日陶陶醉斯言胜金玉佩服无失坠
　　首夏同诸校正游开元观因宿翫月
　　我与二三子防名在京师官小无职事闲于为客时沉沉道观中心赏期在兹到门车马回入院巾杖随清和四月初树木正华滋风清新叶影鸟恋残花枝向夕天又晴东南余霞披置酒西廊下待月杯行迟须臾金魄生若与吾徒期光华一照耀殿角【一作楼殿】相参差终夜清景前笑歌不知疲长安名利地此兴几人知
　　永崇里观居
　　季夏中气候烦暑自此收萧飒风雨天蝉声暮啾啾永崇里巷静华阳观院幽轩车不到处满地槐花秋年光忽冉冉世事本悠悠何必待衰老然后悟浮休真隐岂长逺至道在冥搜身虽世间住心与虚无游朝饥有蔬食夜寒有布裘幸免冻与馁此外复何求寡欲虽少病乐天心不忧何以明吾志周易在床头
　　早送举人入试
　　夙驾送举人东方犹未明自谓出太早已有车马行骑火髙低影街鼔参差声可怜早朝者相看意气生日出尘埃飞群动互营营营营各何求无非利与名而我常晏起虚住长安城春深官又满日有归山情
　　招王质夫【自此后诗为盭厔尉时作】
　　濯足云水客折腰簪笏身諠闲迹相背十里别经旬忽因乗逸兴莫惜访嚣尘窗前故栽竹与君为主人只役骆口因与王质夫同游秋山偶题三韵
　　石拥百泉合云破千峰开平生烟霞侣此地重徘徊今日勤王意一半为山来
　　见萧侍御忆旧山草堂诗因以继和
　　琢玉以为架缀珠以为笼玉架绊野鹤珠笼鏁冥鸿鸿思云外天鹤忆松上风珠玉信为美鸟不恋其中台中萧侍御心与鹤鸿同晩起慵冠豸闲行猒避骢昨见忆山诗诗思浩无穷归梦杳何处旧居茫水东秋闲杉桂林春老芝术丛自云别山后离抱常忡忡衣绣非不荣持宪非不雄所乐不在此怅望草堂空
　　病假中南亭闲望
　　欹枕不视事两日门掩闗始知吏役身不病不得闲闲意不在逺小亭方丈间西檐竹梢上坐见太白山遥媿峰上云对此尘中顔
　　仙游寺独宿
　　沙鹤上堦立潭月当戸开此中留我宿两夜不能回幸与静境遇喜无归侣催从今独游后不拟共人来
　　前庭凉夜
　　露簟色似玉风幌影如波坐愁树叶落中庭明月多
　　官舍小亭闲望
　　风竹散清韵烟槐凝绿姿日髙人吏去闲坐在茅茨葛衣御时暑蔬饭疗朝饥持此聊自足心力少营为亭上独吟罢眼前无事时数峰太白雪一巻陶潜诗人心各自是我是良在兹回谢争名客甘从君所嗤
　　早秋独夜
　　井梧【一作桐】凉叶动邻杵秋声发独向檐下眠觉来半床月
　　聴弹古渌水【琴曲名】
　　闻君古渌水使我心和平欲识慢流意为聴疎泛声西窗竹隂下竟日有余清
　　松斋自题【时为翰林学士】
　　非老亦非少年过三纪余非贱亦非贵朝登一命初才小分易足心寛体长舒充肠皆美食容防即安居况此松斋下一琴数帙书书不求甚解琴聊以自娱夜直入君门晩归卧吾庐形骸委顺动方寸付空虚持此将过日自然多晏如昏昏复黙黙非智亦非愚
　　冬夜与钱贠外同直禁中
　　夜深草诏罢霜月凄凛凛欲卧暖残杯灯前相对饮连铺青缣被对置通中枕髣髴百余宵与君同此寝
　　和钱贠外禁中夙兴见示
　　窗白星汉曙窗暖灯火余坐巻朱里幕看封紫泥书窅窅钟漏尽曈曈霞景初楼台红照耀松竹青扶疎君爱此时好回头特谓余不知上清界晓景复何如
　　夏日独直寄萧侍御
　　宪台文法地翰林清切司鹰猜课野鹤骥徳责山麋课责虽不同同归非所宜是以方寸内忽忽暗相思夏日独上直日长何所为澹然无他念虚静是吾师形委有事牵心与无事期中臆一以旷外累都若遗地贵身不觉意闲境来随但对松与竹如在山中时情性聊自适吟咏偶成诗此意非夫子余人多不知
　　松声【修竹里张家宅南亭作】
　　月好好独坐双松在前轩西南微风来潜入枝叶间萧寥发为声半夜明月前寒山飒飒雨秋琴泠泠一闻涤炎暑再聴破昏烦竟夕遂不寐心体俱翛然南陌车马动西邻歌吹繁谁知兹檐下满耳不为喧
　　禁中
　　门严九重静窗幽一室闲好是修心处何必在深山
　　赠吴丹
　　巧者力苦劳智者心苦忧【英华作巧者力若劳智者心若愁】爱君无巧智终嵗闲悠悠尝登御史府亦佐东诸侯手操紏谬简心运决胜筹宦途似风水君心如虚舟泛然而不有进退得自由今来脱豸冠时往侍龙楼官曹称心静居处随迹幽冬负南檐【一作荣】日支体甚温柔夏卧北窗风枕席如凉秋南山入舍下酒瓮在床头人间有闲地何必隐林邱顾我愚且昧劳生殊未休一入金门直星霜三四周主恩信难报近地徒乆留终当乞闲官退与夫子游
　　初除戸曹喜而言志
