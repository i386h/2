<!-- { "loadSidebar": true } -->
    稽彼宠章，资乎礼物，以明贵贱，谅有等差。顾讠是国公，幸分茅土，爵夸五等，位冠诸侯。爰择良辰，用展嘉事，相夫仪式，合有司存。谒者之行，法乃为允，报非五品，更引两端。宜更谕知，使仍旧贯。
    ☆殷
    ，丹阳人。处士。
    ○河岳英灵集序
    梁昭明太子撰《文选》，後相效著述者十馀家，咸自称尽善。高听之士，或未全许。且大同至於天宝，把笔者近千人，除势要及贿赂者，中间灼然可尚者五分无二，岂得逢诗辄赞，往往盈帙。盖身後立节，当无诡随，其应诠拣不精，玉石相混，致令众口销铄，为知音所痛。夫文友神情体雅，编纪者能审鉴诸体，安详所来，方可定其优劣，论其取舍。至如曹、侪，诗多直致，语少切对，或五字并侧，或十字俱平，而逸价终存。然契瓶肤受之流，责古人不辨宫商，词句质素，耻相师范。於是攻乎异端，妄为穿凿，理则不足，言常有馀，都无比兴，但贵轻艳，虽满箧笥，将何用之？自萧氏以还，尤增矫饰，武德初微波尚在，贞观末标格渐高，景□中颇通远调，开元十五年声律风骨始备矣。实由主上恶华好朴，去伪从真，使海内词人，翕然遵古，有周《风》、《雅》，再阐今日。虽不佞，窃尝好事，常愿删略群才，赞圣朝之美，爰因退迹，得遂宿心。粤若王维、王昌龄、储光羲等三十五人，皆河岳英灵也，此集即以《河岳英灵》为称。诗一百七十首，分为上下卷，起甲寅，终乙酉，论次於序以品藻，各冠於篇额。如名不副实，才不合道，纵压梁窦，终无取焉。
    ☆常著
    著，肃宗朝官侍御史。
    ○对附贯五年复讫判
    〈景於会郡附贯给五年讫，差陇外镇，并诉不伏，所由以为无据。〉
    令出惟行，人知所向，苟不执一，将何适从？景为行人，得被声教，言附边土，而成乐郊。圣上哀矜萍流是用安辑，厚以富业，期乎固心。所司为何，不广天泽？再有骚动，其谁克堪？将使戍葵而得年，若及瓜而有待。五年之复，谓尽殊私；三徙之人，难可夺志。俾不滕口，庶无怨言。
    ☆韩彻
    彻，乾元中任陇州吴山令。
    ○燕昭王筑黄金台赋
    伊君有燕，国隘朔边。当昭王旁求致理，遇郭隗自举推贤。乃曰人思尔得，礼由我先。既筑高台，所损者宁辞百镒；斯为下士，效死者何啻三千。苟柱石之来助，冀土宇之获全。原夫累土足阶，披沙何损。势迢迢而迥出，价洋洋而弥远。宁同戏马，兴诱劝以立基；有异思仙，得富强而为本。尔乃经营是设，积思方成。欹危既差於九仞，委弃自多於一ぷ。潜思润屋之谋，实不足贵；远得利国之术，贤岂能轻？所以士因台而取重，台因金而播名，振一时之德美，传万古而风清。是则厥状足徵，斯义可考；孤峻上符於臣节，崔嵬下瞰於王道。将昭千乘，继文侯忠良为心；未敢一言，得季布诚信为宝。所谓南金置而非重，北方倚而自强。来侧陋以毕至，历磴道而可常。乍激天风，还如掷地之响；斜临都邑，更同悬市之光。想夫典刑有准，声教可则。若周室之称灵，似殷鼎而在德。穹崇可仰，权谋实自於一夫；纲纪更张，威刑遂加於四国。岂比夫铜雀美於魏日，章华侈於秦时。顾凌云之小者，何积瑶而方之？今与燕非匹，惟唐接踵。康衢绝扣角之咏，仄席无筑台之宠。顾斯赋之至微，安敢为前贤之重。
    ☆张叔政
    叔政，肃宗时人。
    ○对弃农判
    〈乙农家子，弃业从戎，县令捕而科之。辞云：徵税繁重，馁在其中，苟图庇身，非弃本也。〉
    农政之先，戎事之大。乙也业惟田，流匪兵家。固当不见异物，岂伊敢有贰事？属裔夷压境，残贼犯边，谁谓百夫之雄，且惧二吾之税。退惟忧於馁在，进或望於名成。秦杨之荩一州，非其事也；定远之游万里，窃有慕焉。誓捐中野之躯，宁顾西成之业。县令名当墨绶，志在茧丝；惟求化洽之方，奚必禁人之犯。况北虏解辫，西戎屈膝。圣朝偃伯之日，贤相富人之时。已见小康，孰虞多难？是知且耕且战，荷戈非黩武之夫；足食足兵，释耒岂惰农之士。欲令科罪，必使正名。
    ●卷四百三十七
    ☆鲍防
    防字子慎，襄州襄阳人。第进士，历佐幕府，入为职方员外郎。代宗朝拜左散骑常侍，从德宗幸奉天，进礼部侍郎，封东海郡公，授工部尚书。卒年六十九，赠太子少保，谥曰宣。
    ○问津台赋
    惟岁临乎甲午，余经蔡以游陈，见岿然之故台，没路隅之荒榛。侧闻夫子，於此问津；敢问夫子，何负於人？栖栖夫子，鲁不容身，乃泫然而出涕，聊托辞以自申。元黄之初，万物为铜，形象既著，造化无功。匪伊无功，不宰其中。礼乐之初，崩坏未正，诗书既出，夫子无命。匪伊无命，不耀其圣。向使鲁同季氏，（一作季孟）齐等田常。贪浮□之不义，忘夕露之。岂无十室之邑，亦有三家之堂。奚自卫而反鲁？每困穷於路旁。浩浩其天，茫茫其野。近不见於文武，远不逮於虞夏。彼通津与直道，故无得而知者。已矣夫子，时乎时乎！进皆鸟兽之群，退异沮溺之徒。霜雪昏其大泽，荆棘秽其通衢。抚川陆之难险，悯人世之崎岖。方太公迷殷遇文王，伊尹迷莘遇成汤。何夫子不遇？处昏浊而遂亡。永追想於遗迹，遂投於寒荒。
    ○歌响遏行云赋
    与元气相合，与太虚相杂，此□之所吐纳。岩奇峰，蜿真龙，此云之为形容。其有含商咀徵，节其行止，以乖刺於天理。然而天无情，道无营，四时感而运行，万物感而发生。苟吾人之感激，遂凝思於至精，彼天地犹见应，况白□之英英。繇是溉盥心术混和天倪，权机不发，正性不携。息真气以足踵，激清声於瓠犀。四气既交，五声大戛。以咽喉为管磬，以唇吻为控揭。忽顿挫而高歌，遂盘跚於央北。上如抗，下如坠；极高天，蟠厚地；鱼奋，鸟胜翅。混莽渺而清泠，入虚无而密致。彼云澶漫万族，连延一空。出虚无以布，淹寂寥而鸿。既如荩而如马，亦自西而自东。歌者於是噬嗑其颐，吮吐埙篪，气调万象，口运四时。奏羽商而寒光冽冽，动角徵而春色熙熙。声欲断而复续，若贯珠之累累。一成而芳气初振，风篁未韵；彼云尚徘徊希微，出入无依。若往未定，将行不飞。再成而逸思奔壮，正声寥亮；彼云渐应曲往来，从风下上。三成而充塞人寰，洋溢无间。在水遍水，在山满山。彼云忽应声赴节，雷奔雾集，前者山立，後者山岌。力大不可以动摇，噫气不可以嘘吸。风北不北，风东不东。轮杳影，泱漭长空。矗如河汉，屹若华嵩。天轮转而不动，地籁寂而不穷。沈悠悠之寒水，浮习习之凉风。浮沈异势，高下万里。愿一致於青□，亦何阶而望此？及其调苦声切，歌长意深。天乎有耳，云也无心。果凝影而不散，为歌者之知音。是知志同则千里而应，不同则造膝而悖。谷为律而成暄，日因戈而不没。苟精诚之激厉，信感应於倏忽。则有花装ㄚ服，楚艳陈娥；妖姿腻理，慢脸横波；珊珊佩玉，粲粲垂罗。务淫哇之巧笑，诧激楚之娇歌。曲未离於咫尺，云已邈於山河。假使势虽回天，力虽拔山；影则可望，云不可攀。思欲骋庸音之靡曼，遏仙云之往还，亦何难哉？向使善亦遏□，否亦遏□。妍媸一贯，邪正不分。则善歌者望风而结舌，肯茸於哀哇之群哉！
    ☆王纬
    纬字文卿，并州太原人。举明经，以书判入等，累官彭州刺史、检校庶子兼御史中丞、西川节度营田副使。贞元中检校工部尚书。十四年卒，年七十一，赠太子少保。
    ○代路尚书贺登极表
    臣某言：臣伏闻陛下以某月日虞奉典册，允升宝位，凡在群生，孰不感庆。中贺。臣闻大人继明，品物皆照，圣人首出，万国咸宁。是以殷宗恭默缵成汤之业；汉明聪哲，继光武之绪。伏惟陛下并离开耀，体乾成德；神武著乎抚军，孝敬形于主鬯。洎受遗嗣政，正位居体，以荷大业，载缉重光，布诏号於华裔，慰人神於遏密。此所以溥天之下，食土之毛，喜踊跃，而不知其止者。臣守职藩镇，不获称贺，瞻望阙庭，无任哀荣之至！
    ○代路冀公谢旌节等表
    臣嗣恭言：月日中使至，伏奉敕书，并赐臣冬衣一副。李献诚至，奉宣圣旨，重赐臣敕书一道，并岭南旌节及告身。殊恩荐至，列郡光生，旌旄自天，介胄增气，荣加庆外，感在惧中。臣某中谢，臣幸承明命，出镇楚郊，忽奉除书，兼总闽徼。捧彩牒而亲承睿旨，受命服而远荷圣慈。仰戴俯惭，以欢为惧。况臣名膺上将，识昧中权，豹韬无闻，龙节见授。但欲仗於百越，震阃外之雷霆；亦示勇於三军，壮辕门之鼙鼓。光生泽国，荣观江城。所恨荒服犹虞，且有後命；长安更远，未赐前期。望丹阙而心魂共惊，负鸿恩而灰粉何答？不胜感激荷戴之至！
    ○代陈司徒谢敕赐麟德殿宴百僚诗序表
    臣某言：支使某官奏事回，伏奉某月日手诏，赐臣以皇太子所写圣制麟德殿宴百僚诗序。日月扬光，风□动色，捧受之次，震骇失常。臣某中谢，臣伏以经天纬地者，圣人之文；多才多艺者，元良之美。逖听前修，旋观往册，考论盛事，罕见全能。故汉后咏歌，有乖雅颂之旨；周储聪哲，不闻翰墨之妙。伏惟陛下道洽帝尧，文趋系表；体阴阳之变化，与□汉而昭回。皇太子德迈生知，学资圣训；掩锺张之笔札并虬鸾以飞动。臣特承湛恩，荷此殊锡；集荣光於外府，启重宝於私庭。班氏赐书，既甚悬隔；马卿视草，曾未比拟。又臣所献奉和诗，事等赓歌，情同率舞。滥吹之音，谬尘於天听；逾涯之赏，忽降於丝言。岂臣微力所宜负戴？非臣捐躯所能效益。无任荣荷感惕之至！
    ○谢赐中和节御制诗序表
