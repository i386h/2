<!-- { "loadSidebar": true } -->
　　诗书事业原无底，将相功劳总是空。
　　尘外逍遥真乐地，早携仙侣醉花丛。
　　生归，又娶美姬二人，曰碧梧，曰翠竹，及丽贞、玉胜、晓云等共十二人，号曰"香台十二钗"。婢辈山茶、桂红等及新进者仅百余人，号曰："锦绣百花屏"。珮环之声，闻于市井，麝兰之气，达于街衢。生每夜暮，皓齿轻歌，细腰双舞，笙歌杂作，珍馐若山，红粉朱颜，环侍左右，虽南面之乐，不过是也。宅后设一圃，大可二百亩，叠石为山，器篱为径，峻亭广屋，飞阁相连，异木奇花，颜色相照，四景长春，万态毕集。生行游，必命侍妾捧笔砚，每至一处，必加题咏。然亦不能悉记，而吴中传闻者，止二三词而已。
　　《题绣谷堂》词名《临江仙》
　　帘卷华堂名绣谷，高山翠列如屏。四围风送珮环声。奇花千万种，松林两三层。　　山外有山山外水，水边山顶皆亭。绿荫斜径小桥横。眼前堆锦绣，何处问蓬瀛？
　　《题筠溪轩》词名《浣溪沙》
　　香销篱黄金地堂，风生水榭竹荫凉。小窗飞影印池螗。　　浪泼春雷鱼欲化，竹围山径凤来翔。暑天水簟即潇湘。
　　《题曲水流觞》词名《天仙子》
　　春晓辘轳飞胜概，曲曲清流尘不碍。玉龙昨夜卧松荫，云自盖，山自载，偃仰屈伸常自在。　　浮觞更把兰亭赛，别是人间闲世界。恍如仙女渡银河，溪虽隘，行偏快，只用先生长坐待。
　　园内凿池，仅百余亩，内设六岛，每岛皆有楼、台、亭、榭，其制各异，石桥相连，下可舟楫，谓之"西池六院"。一院则使二妾居之，二妾则使六婢事之。每院笙歌，昼夜不绝。
　　一夕月夜，生与道芳驾小舟遍游池岛，命各院八窗洞开，垂帘明烛，箫鼓低奏。清风徐来，水月相荡，时执棹者吴妙娘也。生命为吴歌，随波宛转，声若洞箫，各院皆以清笛应之，俨如鹤唳松梢，不觉尘骨皆爽。生乐甚，命酌酒，与道芳对饮。因举手托道芳腮，戏曰："今夜夫人兴动矣。"道芳正色应曰："夫妻相敬如宾，何戏狎如此！"生曰："夫人乃铁石人耶？"舟过一院，匾曰："碧香琼馆"，贞与云所居也。生因以手招贞，贞与云登舟。生曰："才得罪夫人，二卿为我谢之。"贞举爵劝道芳，芳却之。贞跪下，芳急扶起，曰："贞姐自重，即当强饮。"继而，晓云亦举酒跪奉。芳亦扶起，谢曰："量不能矣。"生笑曰："量颇容人，乃不能容酒耶？"芳又强饮之。西南一院，隔栏遥呼曰："妾未尝见夫人饮，愿下执壶。"生视之，乃玉胜、金园也。令取小舟渡至。亦各捧酒奉道芳，芳力辞。玉胜、金园劝曰："妾等樗材，恩承賬木，久涵饮德之恩，恨无涓滴之报。今借花献佛，望夫人少饮。"生亦劝曰："来意至诚，亦当少进。"道芳乃啜其半。复强饮之，不觉香肌醉软，睡态渐增。生命卧榻设重茵绣枕，扶道芳寝。乃与丽贞推篷坐月中，飞觞浪饮，纵棹遍游各院，笙歌愈觉嘹亮。生曰："与卿等联句可乎？"众曰："可。"
　　筵开画舫夜初长（生），绝胜当年醉白堂（园）。水底明河斜转影（胜），至连新月细生光（贞）。诗盟不就君须罚（云），......
　　生抱云戏曰："卿今夜欲罚我乎？尚记得床后小轩不能禁否？"云笑曰："此为验红所诱耳。"生以手插入云怀，摩弄其乳，春兴勃然，欲狎云于坐中。云曰："夫人在坐，愿公少待。"生曰："汝畏夫人乎？我当先狎夫人。"乃舍云而就榻，将欲解道芳衣；生醉后性急，忽动道芳佩玉一声，道芳惊醒。生抱而戏曰："如此良夜，适兴何妨。"道芳起坐，曰："侍妾满前，明月照目，不意海内名公、朝廷重宰，乃儿戏一至此耶！"生不答，惟求相合。道芳怒起，拂衣登岸。贞等劝生曰："夫人性重，欲与聚首，在妾院中可也。"生曰："然。"率贞等邀道芳同宿，使众妾即环侍左右。明日，生酒醒，但见玉人如砌，香雾冲帘，生心荡然。恣意纵欲。芳谏曰："公非少年矣，愿当自惜。"生笑曰："老当益壮，何惜之有？"
　　自是，淫乐无所不至，或吟咏，或局戏，或清淡，皆与众妾在焉。一日，月上忘归，尝有诗云：
　　共榻清淡花雾浓，并头联句月明中。
　　起来一笑同携手，绣谷堂深烛已红。
　　或宿一院，则各院送茶，婢辈皆待生睡，方敢散归。或生少出，则各院明烛待之，香薰翠被，任生择寝。或生浴，则众妾环侍如肉屏。或天寒，必三妾共幔。生之家事，各有所司，生不自与，惟吟风弄月、逍遥池岛而已。
　　一夕中秋，月明如昼，生方与众妾泛舟，忽见西南祥云聚起，鸾鹤旋飞，空中隐隐如有鼓吹。顷间，红光照水，香气逼人。生与芳等视之，见一女子立涯上，呼曰："祁君，妾复来矣。"生停舟相接，乃玉香仙子也。玉香自袖中出丹一帖授生，且曰："令家人分服之，皆可仙矣。况道芳乃织女星，贞乃王母次女也，余皆蓬岛仙姬，不必尽述。今俗缘已尽，皆当随公上升。"言毕而去。
　　生自是飘逸有登天之志，绝欲服气，还精固神，举足能行空，出言可以验祸福。人皆异之。后携芳、贞等入终南山学道，遂不知所终云。

卷之六 下层
　　【传奇雅集】
　　幸时逢，字会卿，江右世家也。年方弱冠，性温，貌美丰容，洒落不羁，博学于韬略，尤究心焉。叔，仲华，常语人曰："此吾家千里驹也。"甚钟爱之。有姑，适须尔聘，徙居洛阳。姑早亡。继娶元氏，生行云一女，年二八，姣好，质色如望远山，脸际常若芙蓉，肌肤柔滑如脂。素闲静，寡笑语。间一笑一语，令人消魂。足仅三寸，世所未有。举步轻盈，能关飞动。性极慧，能察人意中事。真绝品也。尚未适人。
　　一日，生将往谒之。命仆童文儿，收拾琴书随行。既至，因入谒。尔聘见之尽礼，遂引生至中堂，呼元氏出。拜问起居，礼貌修整。元氏见生闲雅，心念："得婿若此人，吾女何恨。"聘问："行云何在？"侍女金菊以未理妆对。聘曰："一别数年，今各长成，宁忍不识一面乎？"即令金菊促之。行云不得已，敛环而出。香风一至，仙子迎帘，云鬓半蓬，玉容万媚，金莲窄窄，睡态迟迟。生立俟之。自远而近，停眸一觑，魂魄荡然。相揖后，以序坐。元氏以家事诘生，生心已属行云。惟唯唯而已。聘谓生久不相见，款留备至。生虽迫于家事，而以行云故，即以久留许之。
　　是夕，馆生于堂之东，去堂二十余步。生归馆，惆怅无聊，乃赋《蝶恋花》词一阕，书于粉壁之上。
　　此身似入蓬莱岛，邂逅相逢，娇姿真窈窕。懒对诗书成懊恼，有情争奈无情好。　　才上藤床和衣倒，花藏深院，蜂蝶难寻到。孤帏悄悄自煎熬，失锁驹猿魂漂渺。
　　不意行云返室，亦厚属生。呼侍女小桃曰："幸兄卧否？"桃曰："不知也。"云语之曰："汝往厢房窥之。"去良久，归云："郎君独坐微吟，题于壁间。妾谛视之，乃《蝶恋花》词也。"遂口占一过。云心动，密令小桃，私馈生苦茶。小桃纤便轻细，举止翩然，侍女之姝丽者。乍见之，已情思不定。知行云之情益狂，喜不自制，竟挽小桃裙戏曰："客中人，浼汝解怀，即当厚谢。"小桃力拒，不能脱，惟低首无言，以指拂鬓而已。生抱小桃入幕。小桃曰："来久矣，恐云姐见疑。"即整衣而去。
　　自是，生出入中堂，周旋廊庑，终日得与云游从。因察其动静，见云言笑举止，常有疑猜不足之状。知其赋情特甚也。求所以道情达意之便，而未能得。
　　一夕，尔聘与元氏早寝，云移步东轩，徘徊明月下，若有所思。生偶至，见其秋波滴沥，云鬓轻盈，脸衬鲜霞，肌凝瑞雪；比花花解语，比玉玉生香；启一点朱唇，露两行皓齿。谓生曰："风差劲，兄衣厚否？"生恍然曰："能念我寒，而不念我断肠耶？"云笑曰："何事断肠？"生曰："予自遇子后，魂飞魄扬，竟夕不寐。每见子言语态度，非无情者，试以言子，则子必变色以拒之，予莫测子之心。予将归矣，子明以告我。"云因慨然，良久曰："妾非草木，岂谓无情，方寸中被兄萦乱久矣。然终不显然就兄者，诚以私奔窃取非善计也，只自招人议耳。"生曰："子言固然，通之媒妁，能保其必谐乎？"云曰："妾心已属于君，生死以之，肯流落他人手哉？"即脱指上玉记事一枚，系青丝发一缕，与生曰："兄当以结以为图，以苟合为戒。"正话间，金菊持灯至，生怅怅而出。夜不成寐，因赋《如梦令》一词自悼：
　　明月好风良夜，梦到楚王台下。云薄雨难成，佳会又为虚话。误也，误也，青着眼儿干罢。
　　词成，忽觉寒热顿生，明旦不能起。尔聘为之迎医，小桃私报行云。行云甚忧之，密与桃，亲往问疾。生见云至，身弱如柳，吹气胜兰；体欺皓雪之容光，脸夺芙蕖之滟艳；翻若惊鸿，婉若游龙。真有玉杵玄霜，天风环珮之气味也。执其手曰："一卧难起，将不得复睹芳卿矣。但夙愿未酬，使我饮恨泉下。"语未终。泪随言堕。云亦带泪谓生曰："妾身不毁，则良会可期。兄宜自爱。"亲出红帕，为竹拭泪。临别时，依依不能舍，乃解刺绣抹胸，与生曰："留此伴兄，胜妾亲在枕也。"含泪而去。生展视之，奇香满座。感其意，病为之少差。
　　越二日，生得家书，以叔命召，不得已辞归。行云顾念之极，而形之词章，不可一一纪也。生归，心亦时刻属云。
