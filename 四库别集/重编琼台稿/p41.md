<!-- { "loadSidebar": true } -->
　　琼郡辖邑十而琼山为附郭邑罄九邑所有不足以当其半其生齿之众地利之富人才之盛风俗之美皆他邑所无者非独是九邑之所无虽海以北诸郡亦有未及者东坡伏波庙记所谓衣冠礼乐班班然者似亦指是邑而言耳他恐不足以当之夫当东坡南迁之时葢在宋中叶以后也当是时其衣冠礼乐葢已彬彬之盛如此矧今距其时又四五百年也耶常闻父老言洪武永乐之间吾邑人处乡落者务本业勤生理质朴谨愿有老死不识城市者间以事入城亲友共祖之惘惘有离别可怜之色如将万里行然为士夫者守廉隅敦礼义有为不义者众共嫉视之如怪物焉所谓珥笔终讼之风无有也自予少时犹及见之其后也长民者习知其故谓其无能为也乃听吏民之狡黠者以为腹心任厮卒之狞恶者以为爪牙于是苞苴之鱼肉之草芥之冦讐之禽狝而草薙之抉其口而夺之食把其臂而夺之衣刳其襁褓而夺其赤子凡可以恣吾之欲者无所不至焉于是乎民力始困民财始竭民计始穷民俗始变而珥笔终讼之风起矣葢在某时某人为邑时始也呜呼斯人往矣而财力之困至今犹未苏风俗之薄至今犹未复告讦之风至今犹未息呜呼是孰为而孰致之哉致之者已往不幸继其后者当之自非立心坚定见理明白而以慈祥凯弟为心真有志以尽夫父母斯民之责者不足以革此时之弊而复往昔之盛也岂不难其人哉靖安胡君克明以太学生释褐丞顺徳之南河寻丁内艰今起复而补其丞于吾邑予曩时尝识君于予友进士凃君所信所谓慈祥凯弟之君子也以慈祥凯弟之人而莅衣冠礼乐之俗果尽吾之心而不偏听独任焉则民生之不苏风俗之不复珥笔终讼之民不之化吾未之信也予也生长是邦遭际圣明得为天子文学侍从之臣愧无毫发以禆益吾乡人父老也故于君之行重致意焉倘不弃予言俾吾人受一分之赐区区之至愿也是为序
　　送乡友王主簿序
　　浙西财赋甲天下一郡所有可兼乎一藩而一邑之所有又有一郡之所无者诚计以古者分田制邑之法则郡可以当他处之藩邑可以当他处之郡守可以视方伯令可以视郡守矣然则官于兹地者名虽卑而实则崇也予乡友某以太学生解褐得嘉兴府嘉善县主簿或者为之不平曰君发身学校囬翔仕途寒暑厯十数变矣始得一官顾乃与出他途者同资调岂非左欤又曰君敦厚而开敏周于世务逹于人情使得一郡而佐之一邑而令之庻可以展其骥足顾所主判者乃区区一邑之簿书昔人谓长材居矮屋者殆君之谓与予曰士君子学成而仕也将为其名乎抑取其实乎茍惟名之是狥则秩之卑者固不若夫崇小者固不及乎大如惟实之求则财赋之多与人民之众者固加于寡与小矣今夫天下之郡以百计邑以千计固有一府之大而财赋以石计不盈万人民以里计不足百而嘉善之为邑石以计其赋二十有三万里以计其民一百八十有奇名虽曰县实则下府之所不如也彼偏州小邑赋不能千里不及十者折而分之奚翅百十数哉君判邑于兹其措置之烦征输之伙葢有中府贰倅所无者焉可例以卑琐视之哉矧今朝廷厉精图治综覈名实防计功课必以多寡为差君诚能尽心职业斤斤焉惟实之是务不尚虚名以图实效脩己必有实徳爱民必有实惠涖事必有实力待人必有实礼使政务脩举而功课优异则禄秩岂终于卑而不崇哉于是乎
　　【原阙】








　　送陈廷玉教桂平序
　　岁甲子予叨领广东乡书首荐十郡之士同预选者五十人而潮阳陈君廷玉于是时年最少质最美表然侪辈中犹金之方出冶光熖鲜艶可爱也后三年予随计上京师又与君同就礼部试予与君俱中乙科君受校官以去分教陆庠是时也君年稍长徳器成就如玉之既为璧肉好适均可重也君之官者六年予始登进士第又四年君官满来京师而予叨官禁近久别而防握手叙故旧论契濶得驩甚时君年益壮徳益进学益充是犹金之百陶不轻玉之廉而不刿可畏也古所谓金玉君子如吾廷玉者非其人邪未几拜命陞教桂平又将别予以去也临别怆然不胜离索之感不知异时之重聚首也在何处而予所以见君者又将何所似邪嗟乎自予辱识君以来十余年于兹凡三见君矣每见輙觉其异焉始而爱之次而重之又次而畏之畏之者畏其进而不已不茍焉也不知君之见予也亦觉其所异乎否有之幸以告我
　　送梁道教谕序
　　岭南人才在古莫盛于始兴唐相张文献公史虽称其为韶之曲江人然其所生之地今实雄之始兴焉予尝循浈江而上下登黄冈之野翘首东北望山林冈埠然犹有英伟之气葢翩翩九鹤从天下降之所也今去公七百余年矣山川风气不改故常而人才之生一何寥寥哉岂扶舆清淑之气独丰于古而啬于今邪抑或五岭以南地薄而气浮公尽其全而得之后无复余邪予求其故而不可得古冈梁道先生以浔郡文学升掌始兴教事将之任乡之交游来求赠言予闻先生通经学古志趣不凡葢亦岭南人士中之铮铮然者今掌教于斯而吾岭南亘古今第一等人物所生之地适在其化雨沾濡之中得以覧观其山川占其风气询问其父老考究其图籍必将有以得其彷佛者矣如得之幸因风以告我虽然予请以意言之方唐盛时公之风度徳业非独岭南士所间有唐三百年来中州人士亦不多见焉然当是时越俗犹未甚变曼胡之缨尚仍其故章甫来适无所用之葢终唐之世惟公一人而已他未之前闻焉今之世则不然衣冠礼乐葢彬彬然与中州等矣求其一人徳业风度如公者虽不可得然其间服章缝学周孔者在在而有岂所谓扶舆清淑之气在古专钟于一人今则分而散于众欤惟专故大惟散故小理或然也夫求其大者于今固不可必得然于其众小之中抡而择之翕而受之开而广之引而长之拓而逺之安知其终不至于大邪此开发啓迪之功所以不能无赖于师儒之任也先生念之哉
　　送甘济赴教兴济序
　　予友甘济自幼习进士业期以功名自见于世凡再至礼部而以亲老不得已俯从乙科两训邑庠厯九载待次铨曹众谓其诎久而信于此必将有不次之防擢矣既而以常调陞兴济教谕嗟乎若吾济者岂终一教官哉而一教官岂足以限吾济哉回思二十年前予与济辈掉鞅于术艺之塲游刄乎翰墨之林方是时年壮气盛志欲方动视夫髙科显宦乃吾囊槖中物耳一时交往之士联席而交袵挟策以呻吟者皆天下贤豪及叩其所至探其所有其与济亦无以甚相逺者他人不一二年俯首而拾甲科举足而至显位至于今峥嵘而光燿者何可限数而济乃弊弊焉于选调中邅回邑文学几二十年噫所谓命者非邪自造命者言之抑岂无任其责者哉向使济遇造命者方试之时得唐之天民既官之后得宋之大忠则秉鍳别之公而济在所必取破拘挛之例而济在所别用其如斯人世不常有何夫斯人之有无固不敢必而济中之所有者则固自若也亦安知世之终无斯人哉又安知吾济之终不遇哉济姑以俟先儒有言即其所居之位乐其日用之常随其地尽其职乐其天安其命以俟夫时之至可也顾光禄廷瑞闻予言而是之于是乎书于帛以为济之官之赠
　　送郑司训序
　　余童穉时闻邻邑之乐防郑文学先生者闽人也以文名一时凡一方求文者归焉稍长为举子业又得郑主事所作戴记程文诵之知其为文学子也及来京师游缙绅间论及当世良有司率以宁波郑太守为首称葢文学之弟也固已信闽郑氏之多贤矣及天顺八年朝廷进太学生于内廷羣试之简其文合程度者授以师儒之职分教天下府州县学予叨在考校之列既拆巻中有郑其姓名文充者闽产也所作不茍非无传授者予窃念焉得非乐防文学之子姓属乎又数日吏部员外郎王君偕一士大夫见访衣冠伟甚礼度闲雅予意其郑君也问之果然葢君受职得琼之文昌司训以予郡人也特过焉问道所由询其家世乃知君太守公之嗣子文学乃其世父也于是益叹郑氏之多贤明日员外君以赠行文见属嗟乎郑氏多贤着自古昔汉之康成阐明经训后世言经学者宗焉唐之广文澹素自持后世居儒官者慕焉宋之名士有气髙行古以知天尽性为学当时并称闽之四先生者是又君之乡先贤也二三君子清徳古学百世师表凡天下之为师儒者所当取法者也况出自其宗也哉君出自儒宗得家庭之传有素少游四明文献之邦师友一时贤豪资益良多今以英妙之年膺师儒之任分教百里且与曩时世父所过化之地相宻比遗文墨迹往往故在所以继其芳躅使一方之人凡有所述作必趋向焉亦犹异时乐防之有郑文学也岂不美哉君清才雅度非久淹常调者其勉之勿自弃
　　送乡友冯元吉教谕序
　　正统戊辰予与万全冯元吉偕计上春官试俱不利卒业太学又三年元吉中乙榜得岑溪教谕予亦辞官同舟南归又三年予叨甲第官翰林者八年元吉始考满来京师天官考称当陞而以举子不及数仍旧职改任巴县以去嗟乎海濵一别倐尔十年今兹复别非阅十寒暑不相见也人生斯世能堪十年者几邪则夫临别赠言情乌能已虽然情不足道也顾吾侪平日所以相期待者有出于情之外者焉茍徳学之不进名节之不立职业之不脩则虽朝夕跬步相追逐奚益哉徳学进矣名节立矣职业修矣相去之地虽在千里之外相见之期虽在数年之后恒如同一日处一室也夫何逺迩久近之间哉元吉行矣予非忘情者然宁舍此而取彼者岂不以古之君子所以相与为交际者道有大于情者乎葢不徒以是责望元吉亦以自责也于是言而复继之以诗其词曰维北有燕维南有越自南徂北莫匪其极亦既辽止矧乃他适适彼蜀土在天一隅引领址南山川邈如念子行迈我心郁纡甡甡鹿羣噭噭鴈賔彼物之类式和以亲胡我与女仳离孔频昔之裒矣如兄如弟今之暌矣如云如水感今念昔情曷能已兴言赠之于道之左立教以身奚如不可无言不雠子何以处我
　　送乡友崔仲渊司训序
　　予友崔仲渊领乡书仅二十年矣试南宫入太学余十年矣循常资以入选嵗不一再可得美官然非所好也弃年劳以就教职得建昌之南丰县学司训孟子所谓辞尊居卑辞冨居贫者非此邪夫人之仕孰不欲尊且冨哉仕而不欲尊且冨者伪也顾取之有道进之有礼不可茍焉得不可幸焉致得之以道进之以礼斯君子为之矣夫有可得之道可致之理然而时不我利岁不我与则亦姑即其所居之地以乐其日用之天茍必待尊与冨而后行吾志焉则有终其身而不得者多矣虽然位有尊卑道则尊而未尝卑禄有冨贫学则冨而未尝贫矧师儒之职以学为业以道为任自三皇五帝以来凡其所具之仁义礼知皆吾性之所有有之则三公之位不能逾也学自六经子史下至百家之言凡布于方防载籍者吾无一而不究究而有之则万钟之冨未足多也茍道则尊而吾方戚戚焉以嗟卑为念学则冨而吾方汲汲焉以忧贫为心则失其所尊冨者矣而况道与学俱无有哉嗟卑则屈抑茍贱无所不为忧贫则需求乞贷无所不至此举世学校官之通患也仲渊其勿似之有以自尊而不在于爵位有以自冨而不在于货财非独此以自尊冨而不屈挫于人且用是以施教于人使凡在吾化诱之下者皆知天下真有自尊自冨之道出于爵位货利之外者庻乎无忝于师儒之职矣仲渊其尚慎哉
　　送乡友林茂才赣州府学训导序
