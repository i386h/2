<!-- { "loadSidebar": true } -->
　　○淑女纪 

　　何伟然 
　　天启皇帝、登极下诏、选人间淑女、充椒掖诏止凤阳、自我朝选典、曾未及于江南、风闻所逓、讹言辄布、三吴有女之家、咸栗如霜色、市井亡赖、乘机摇鼓、为作因地、俄而曰、某家皇封封矣、某家闻之郡邑矣自闰州而金昌、而苕霅、无不思所以毕婚嫁者、吾杭为甚、纔闻并里、忽彻乡曲、父母之命、媒妁之言、一时佥举、不特时及破瓜。作缘成偶即 【 面如嫫母者亦掩面啼】 发未覆额口尚乳气者亦 【 口将为掖廷选且柰何耶】 指童子为盟。或议归。或议赘。氷人竭蹷。应千门之命。市上尽作定婚店矣。朝议暮举。不待决择。惟恐无当人意。无知者。固明珠暗投。即知者亦以乘机可省籹资因人唯诺。至媸若无盐者。假为迁就。犹可免其皮相者。耳是以寒素之家多受焉。吉不必星期。照之日采。轩不必鱼饰。巾之绛裙。筐篚填街。香奁委路。仆夫翻地。灯火烛云。金鼓声喧。飞鸟为乱。一毕所事。如释重负。如排大难。相为委托。而后即安。正不顾青鸟翡翠之婉娈也。婚牍红笺。锦昂五百。和合神马。价勒三铢。物情腾踊。贩夫骄色鸡不得谈于牕鹅不得阵于水鱼 【 实情实事】 不得乐于国豕不得化为石牛羊不待日夕下山橘柚楂梨贵于交梨火枣葱韮薤蒜珍于江芷杜蘅花烛燕喜。十家而九。庖人俨然上客礼。屈之不至。至亦青鸟之即返也。有恐人知者。暗为迎送。复恐人不知且扬言曰。吾女巳有夫矣。纵有司严为告戒。且曰、是宽我。故留以答天使者也。假合错配。何异流离。命富者。得佳人。并得金珠璧马无算。命贫者徒多一丑妇人累耳马医驺导之子。全徼龙翔凤翥之灵。兰皋蕙亩之香。半落佣保驵侩之手。不顾牛骥同早。何有氷玉齐称。王谢家风。朱陈夙好。惧无论。又安所称杂佩赠之。宝瑟友之耶。匝月之间。系鸳鸯之足者。不知费仙人几许赤绳也。夫一言之讹。令人间忽辟一夫妇世界。童男姹女。破性裂道。可胜道哉。吾闻之、不愿生男愿生女。戚畹之宠。昔人所希。即修仪贵嫔婕好之辈。无甚大不可为之事。何以甘委珠玉于草莽。若曰不足当典选。则存之便。而况陶婴宿瘤。犹得见幸乎。感而纪此。 

　　○再复石佛寺碑记 

　　姚希孟 
　　原夫成坏相因陵谷互位灰飞石窟、巳经刼火千年水泛蓬莱、又见桑田三度、诸相总非实相、则 【 便见有】 实相讵存 【 废有兴】 有常俱属无常而真常何在慨自双林寂、灭百■〈迭毛〉阇维、金人现日轮之光、灵骨起佛陁之墖、繇兹风教、徧被羣陬、琳宫遥望于闳衢、绀殿藂兴于聚落、崇岩窈窱。晨风杂渔梵之音。仄磴灵奇。夜雨振鲸钟之钮。乌瑟腻咤。既宴坐于莲台。室摩那拏。亦分栖于兰若。喜舍善信。皆持优填波匿之心。护法贵人。共矢梵释天龙之愿。然运分盛衰否泰事关时节因缘、譬诸生诵法六经、尚 【 似难例讷】 有焚坑之惨若佛法总持三教、岂无摧折之忧、摩腾翻白马之章。积薪付火。康僧建赤乌之墖。燃鼎趋烹。恶黑衣以及缁衣。可谓鲁鱼莫辨。见兵器以及酿器遂令玉石俱焚。更以麟德之空谈、酿成望仙之实祸、鞠精蓝为废圃。欲广阡陌之规。驱净侣而戍边。爰从牧圉之捍。骤闻焉或一道也、仪图之、岂其然乎、即弃地可畊、非寺非庵、沃野自多闲旷虽惰农当警、不披不薙、丁壮每务般游、无论具八　而兼六通。精者固超轶穷神知化。即其念四思有资三有粗者亦冥维世教民彛。倘信之不疑、自当就崆峒而谘大道。即舍旃何碍不妨付箕颍以作外臣。而夏虫语氷、蜀犬吠日、人自贻其伊戚、佛但说为可怜、至若梵宫板荡之余、复还旧剎、贝阙蒿莱之后、聿整新规、事有废而必兴、笑昔日之阐提安在、业巳湮而复振、知宿因之檀信重来、斯吴中石佛寺恢复因缘洵可术巳、寺始晋朝、邈延 
　　昭代嘉靖中、王侍御行会昌之政、致袁氏因而受廛、万历间、伍少参踵汝南之风、使它人居为奇货狐潜兔窟烟迷鹫岭之云。鹊换鸠居雾冷狮台之月。溯厥摧残之状、每令长老咨嗟、至其灵异之彰、应属鬼神呵护、兹有两张先生、文学世俊、孝廉世伟、曁大廷尉毛公堪、并系袁甥、俱称眷属、何宅相之竟爽、固受记于阳元、独渭阳之云亡、更伤情于伯道、若揆因而推果、得非坏寺之殃、欲干蛊而弭諐、宜复当年之剎至珠英屡萎于芳树在文学更切惊心而玉茁未煗于蓝田在廷尉忻兹植福、赤脚头陁、心力殚竭、同精卫之填河、长者居士、财法弘通、犹冯夷之赴壑、各怀衣愿、共恊弘勋、此所以市閧尘嚣、复覩寂场净域、冲衢溢陌争开贝叶昙华者也参合替兴、既恍成其一梦、从兹香火、可永亘于三吴、于是现闻道人姚希孟、盥手稽首、而系以辞曰、徧阎浮中、迁谢靡停、铁絙终刓、金穴可崩、崇墉■〈山韱〉堞、华甍雕楹、冷若寒灰、灭如曙星、岂独羣品、幻泡纷沦世界亦然弹指可倾维兹佛法、觉性所成何断与常匪灭而生导师权巧即幻表真。斲木就鐻。笵土从型。妙丽端严。号曰世尊亦有名香。爰及奇琛。刻玉裁坊。镕铸五金。借实搏空。藏用显仁。维石凿凿。地大所凝。清净本然。真空妙明。弹指开峯。点头闻经。可叱可鞭。宁非有情。以此一卷。化丈六身。日晅风披。霜雰露零。乃缭墉墙、乃辟殿庭、回廊幽邃、杰阁嶒崚、施以黝垩、藻以丹青鼓钟喤喤警其朝昏整衣呗诵。涤钵经行。梵声盈衢。香风满城佛法东来、吴地蔚兴、维卫迦叶。浮沪而遵。得此鼎峙。如日月灯。阅尽市朝、忘其古今、荒砌凝苔。旧础蒸云。沧桑自移。禅天独存。云何刼灾。滥及祗林。陡值修罗。兼遇波旬。以埽以湮以兼以并。甫六十年。甲子一更。谁则重来。而能廓清。袁既若敖。展矣我甥拮据捋荼。殚厥苦辛。往諐代忏。新福互增口碑载涂、颂溢欢腾、我尝兴恻、蚩蚩者氓朘割闾■〈尚阝〉旁迨桑门佛庐僧 【 贪痴听受如】 寮广其幅员威 【 甘露灌顶】 焰几何弹指销沈生驰白驹死集青蝇邸第田园朝齐暮秦久假必归物理为恒佛法岂凐终当鼎新。独愍愚痴。转入苦轮。福业自招。觉迷在心。我感斯事、爰告后人、时维春半、岁次丙寅、追而术乏、以付贞珉、 

　　佛法常兴云胡可灭既巳不灭何能不兴此以护法为说法者 

　　●媚幽阁文娱 杂文（附赞说颂评募疏语） 

　　明　郑元勋超宗选 
　　陈继儒眉公定 
　　郑元化赞可订 

　　代石言（虞淳熙） 
　　香眉小案（沈颢） 
　　毁鹿椅判（虞淳熙） 
　　闲窻论畵（董其昌） 
　　临云楼雅集诗纪事（李炱） 
　　钱詈 
　　云湖释寿邹征君六秩（眭石） 
　　原诗（蒋德璟） 
　　弹陶（黄道周） 
　　读諟（倪元璐） 
　　同学请檄（倪元璐） 
　　文心外符（黄道周） 
　　责和氏璧（黄道周） 
　　花楼荐牍（李元介） 
　　魁星赞（沈承） 
　　有称张留侯诸葛武天狄梁公范文正公为百代殊绝人物者各系以赞志景仰云（有小引　项煜） 
　　古砚说（许獬） 
　　制毒龙说（虞淳熙） 
　　准提菩萨一十八臂颂（姚希孟） 
　　双鹤颂（有序　王纳谏） 
　　天台评（王思任） 
　　金谷序兰亭记评（项煜） 
　　翠林庵募缘疏（马之骏） 
　　募装佛疏（倪元璐） 
　　普陀寺募化观音殿疏（沈承） 
　　修痘司神殿脊疏（沈承） 
　　重修鹤林寺疏（陈其志） 
　　普同塔募造疏（沈承） 
　　自述（朱国祯） 
　　骈语（□集） 

　　○代石言 

　　虞淳熙 
　　灵竺名胜、惟九里松、飞来石、天下奇观、向年松厄道民曾作谣以泣、转移大老之意、既巳易容、今此石灾道民欲存开 【 大慈悲】 辟之峯。比救唐时之松尤为急切。故向既垂涕而道。今可无发冲冠而谈。不欲默一也。况贵人向颇有一日之雅。因我卜邻。因邻祸石。势不容默二也。朋友之道、小过责善、大过痛言、过而不改、是为独夫、若苟怀小惠之私。是坐视大恶之就。谊不容默三也。良医对治、有触人之大怒而疾瘳、世之忌医、有痛割其赘疣而痼愈、盖不比桀纣非至谏。不牵猛索不回头、劝百讽一。改悔庶几。情不容默四也。山灵夜夜相泣。欲言而无其声。寺僧队队石顽。能言而词不达天不容默五也。作代石言 
　　石告 【 贵人便惨】 贵人曰我石无口 【 谁谓石顽】 口在世间我石不言言在天下我石自盘古皇帝、迄今　万岁圣人、峙立此土、名曰飞来、荫蔽郡城、阜安人物、富贵由我锺毓 【 实有德于】 而致。科名 【 贵人先此打动】 由我秀丽而崇。许由爱我、栖隐其间、惠理知予、加之美号今蒙贵人见爱为宠实异 【 妙】 诸君以为石乃公物、迭灵山之假、何妨取灵山之真、不知石是云根、苟剪一片之云实夺一峯之秀岂不闻玉在山而川媚。乃忍珠尽徙而龙亡。可怜去岁以至今朝、始犹扛抬浮石、今则穵掘 【 惨】 心胷、始言盆景列排、今则势侔艮岳、今虽掘土几寻、后必开坑百丈、始虽势在一门、今则效尤接踵、喊声震 【 惨甚】 地。锤凿轰山。鸠众如虎而如云。扛插似戈而似雨。金声累岁。敲碎道民之心。搬运百千。活剜寺僧之肉然且嫁言巳实不遣而 【 真是飞来】 暗利土人之盗来又复笑言我自美观。宁惜贱人之唾骂。故土人有天坍长子顶之言、山匠有地主大人欢之说、是犹警盗而无论窝家、详刑而不甚主使、雄心恶发、巧语谁欺、虽宋世开花石之纲、凶不若是、元乱凿佛身之血、恶不如斯、一寺之流散不足论独不念会城之秀锺乎、一城之秀气不挂意独不念 【 照应】 巳身富贵之由来乎巳身富贵欲享尽、独不顾朝廷之香火当存乎、淫石迷楼、穷奢极欲、陈明土地、含怨而未肯显灵、灵鹫山王、睨视而共须时至、我令泠泉终日汤汤相告。而贵人若不闻。我等众峯终日点头如求。而贵人若不见。必至崩我身、绝我脉而后巳、哀哉、痛哉、赖有道民如刀之口、尤恐言出而累以祸随、幸而道民以铁之心誓愿头存而与璧俱碎一言夕发、万里且闻、伏愿灵隐寺岁时朔望、祝愿、万岁　圣天子闻之、伏愿守土观风、名山大川之寄、大诸侯闻之、伏愿郡城内外闻、锺灵峯、诸大夫士庶闻之、伏愿会城远近、百姓军民、共有富贵科名之望、坟墓祖孙之念者、闻之、定发公言、将无清议、倘然肤剥如救、头然、泣血谨告、 

　　地与山隔则移山作玩亦无可柰何计耳贵人去飞来蹴近何不结茅其侧偷闲婆娑而顾残毁名胜蠢亦甚交江南诸贵人俱当忏悔无负道民婆心 

　　○香眉小案 

　　沈颢 
