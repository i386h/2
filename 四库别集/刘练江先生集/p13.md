<!-- { "loadSidebar": true } -->
　　仆碌碌散曹无尺寸自表见惟日夜私祝圣明回照早脱高贤于缧绁而跻之大位以为旋乾转坤之助葢不胜五内之惓惓矣所恨秩猥力绵呌阍无路当事二三大老又夙尠交识祁奚乘驿之见葢难言之贤者在锢小人得舆不知后世董狐书法如何而生同其时具有良心如仆辈者尚恋冠组以为荣坐涂炭而罔觉亦汗颜甚矣淫两累月到处崩垣败壁圜扉景象凄怆可知此时非有大见解大涵养者不能脱离苦恼之障想先生当有一叚匡坐弦歌之乐如孔子居陈蔡时也本朝薛敬轩李空同之类皆甞诏狱则今日先生所憩之地乃正人君子甄铸陶成之地彼九棘三槐衣紫拖金者二百年来不知几许湮灭无闻之辈又不知几许遗臭万年之辈则槐棘之位未必不辱于缧绁而缧绁之中未必不荣于槐棘也且先生境地虽苦而心事则安居处虽幽而襟期则朗俯仰无愧衾影两适何不乐之有彼蝇营狗苟背公逞私者虽身居崇膴之上口享大烹之养而饮食有所不甘梦寐有所不怡仆甚苦其生趣之少也曹贞老行时遗书戒仆甞宜通讯于冯茂老仆斯须未敢忘之以多病僻居未能乘便代致日者气候郁蒸深以先生之起居为忧谨此专讯乞批教为慰仆愚戆无补旦夕图南抠侍何时言之神黯 

　　○又寄冯茂冈 

　　仆屡裁书奉唁而屡不得投葢自奸书发后缇骑之戒严故也顷偶有狗马之病邸报稀闻忽有传先生出狱之耗者床蓐间距跃不自胜先此代候小愈即图躬谒以罄肝胆不既 

　　○与何玉现 

　　弟虽居长安城中而官舍僻远兼之多病谢客人事阔疏不奉吾兄起居久矣积雨烦蒸念吾兄圜土之苦真令人肠胃欲割心长力短无一隙可効祁奚之谊愧愤交并但日夜私祝圣主回光贤辅动念早开祝网之心以启覆盆之照而巳时事棼然未知所底弟以小吏碌碌无所表见又不堪同尘之辱昊夕将图南恐临时无便奉闻勒此代唁愿吾兄览明夷之正志讲素位之真修逍遥洒乐以度此境未必非进德之资也吾兄今日之事巳不能掩千秋之名进而求之地位愈高虽大圣大贤不难尔冯茂老一代伟人旦夕相劘必有所益吾兄何以教我 

　　○与某 

　　夜来事喜而不寐报主捄时在此一举我辈生平期许亦于此观若涉三思所谓私意起而反惑也千载天时之会欻焉坐失百世流芳之美甘心逊人稍有识者不为况豪杰自负者乎人生几何宦味几何畧起计较之心百端俱集一鼓道义之勇七尺可轻后世有口史官有笔莫以眼前抛却不朽也区区之愚聊报知巳非敢効田承君之义鉴亮不宣 

　　○与田平野 

　　仁兄行后久无尺书奉唁想读礼竣矣老伯杖屦健甚岂肯以莱彩私一子而不令为朝廷用乎此时丈即捧檄不苦绝裾何必恋恋南陔为也弟观诸兄弟中感奋节义能担当国家大事者惟丈一人丈苟坚东山之志世终无朝阳之响矣非弟所望于仁丈也但近日言路巳绝而当涂所最忌者人言善类甚少而当涂所欲尽锄者善类贤者三缄避祸不肖者百口吠尧主炀灶一不自知下旴衡而莫敢发纪纲日坏一日壅蔽年复一年漆柱嫠纬痛心何极窃恐蜜口蓝面之奸不独生于唐而荆棘铜驼之衅将即见于今矣弟散吏也为折槛之槐里不能为抱关之梅福不能拟乞省母以归丈即入京恐无由接■〈桼阝〉同年中有龚周庭宋绎田者人杰也丈幸勿失之便羽德音勿吝数数 

　　○寄蒋笠泽 

　　弟未出时甞有一函托薛信余转寄未谂巳彻左右否以弟之拙遯世宜也廹于亲命情同捧檄岂获巳哉一谒选人此身便非我有待次则无可补之缺式微又无求归之路逡廵半载绕树三匝不俟北山见移愧悔无地矣拙咏有云汉省有薪依旧积玄都无树不新栽可发知巳一笑也朝议渐清中局未转中堪丈归当详道之弟方悔出岂肯复为丈劝驾政恐如靖节先生饥寒所廹一惭不忍之说耳俯仰无系移家不难令朝端收正人之用吾辈获同气之求实大快也跂望跂望汤敬简兄常会否此兄天资真实常在弟臆间希寄声勉之此时好人难得吾丈亦不可不曲成之也草率布怀侧耳德音不一 

　　○答蒋笠泽 

　　弟既叨籍末又共祗事西台者二月余惟是于仁丈独属耳目焉葢不徒索之形骸内矣率尔离合迄未甞促膝効肝胆一语河梁以后云树茫茫弟也蚓栖兄也骥展安所从问陇头枝哉归林之明年则史玉池黄黄石二先生见访极口溧令公之品与才殊为色动惟今郡国诸侯裹橐而走千里使者必长安要人焉谁其足音空谷者鲍金范绨久矣千古不谓于我丈复见之恘教云宁为玉碎毋为瓦全快哉今人几能信此二语知丈且为海内第一等人物不徒以治行显也弟蒲姿樗散大非京尘中人独好善求友一念启处不遑每闻当世贤者不惮以身执鞭况辱在同气之好者乎山阴之棹岂不有心直此时赤帝威赫贪领焦处士一叚清凉耳后得当定图了此非独倾聆玉屑且看河阳花树也山中无一物将芹具去韵谱一套家刻二种呈览邸刻弟所自辑乞笑而置之锡山顾泾老高景老刘楚老皆当世人望不知吾兄曾过而问否并以闻家君荷辱垂念敬谢余情嗣布不一 

　　○与笪我真 

　　山居三月烟云水石之胜领畧不尽然识韩之幸尤其大者且添我金兰簿中一人所得更不赀耳京口撮土一省衷丈巳自山斗吾丈更复鼎立三山灵秀其复有赢余哉弟何幸两承之弟平生一叚探汤不及之念甞谬自信直切劘寡良友策励不前耳下学患不闻过顾非日就有道正人过不得闻即所纠绳或非其过而其真过反相率安之此乡人之所以为涂炭也孟子曰我由未免为乡人今方日与乡人处而求免之不亦难乎井里非小区寰非大有一二真正君子实意尚行自然至诚动物其有不动者乃火候未到之时耳苟有意求动势又必至色取行违而卒成阉然媚世者之品此又豪厘千里之辨我辈所当格致者也弟甞叹讲学立坛与其课性命不若课义利与其修威仪不若修行谊藉令趋利之心与世人同而持论之超欲古人迈谁其信之此耿黄州王山阴辈之所以卒难欺世也然近日假道于此者亦复不少奈何奈何种种之私未由面请端此代布伏惟悯其愚而教之幸甚见敬寰继堂诸丈各叱贱名更荷 

　　○答笪我真 

　　焦山别后曾一奉手教娓娓药石之论尔时弟未出山也一出绝裾遂成千古罪人岂惟负生我之恩且甚惭知巳之教矣仁丈不以为绝而以为恤巳章高义猥损生刍之贶何德以堪殁者存者均罔极矣向知丈在长安久未裁谢近闻荣除还里岂未取道湖上耶何靳一枉过也怅甚怅甚青毡何足屈丈然自有素位之道非可视为蘧庐薄为措大者且官岂有大小大用之则大小用之则小耳丈今日传经之人即它日天子共平天下之人也天下人才宰相得而用之学官得而造之宰相以进贤退不肖为职贤不肖混淆则宰相非矣学官以举善教不能为职善与不能混淆则学官非矣然诸生之中辨别甚难非有破俗之见照胆之识未易明也有貎若重厚礼意殷勤而志节实卑污者有外若踽凉与俗龃龉而气格实轩卓者以其殷勤而匿之则邪士进矣以其龃龉而远之则志士绌矣嗟嗟世无中行全凭一种高世抗俗之人砥柱颓波而当事者多为水中庸所惑何怪乎世风之日下也波靡巳极即气格轩卓之人诸生中亦未易得大要择其性之近者而诱掖之第一以立志为先士不立志如树无艮如舟无舵将从何处发生何处把柄乎管见如此不识高明谓之何傥荷采择未必非他山之石也把臂未期各矢寸心不谖有便毋金玉其音 

　　○与田东明 

　　都门倾葢之欢辄成莫逆吾曹肝胆冥冥中若有作之合者非独缟带相私巳也翁丈既中贝锦以去不肖亦不自聊谢病三年何意簪组不图情廹捧檄前度重来玄都花事巳非长安碁局如昨章之继蔡绍述依然汤之后秦和议转固英雄一腔热血洒向何地付之长太息而巳会云浦丈闻近持太夫人之服千里只絮无由以申奈何服阕后复有兴一问京尘否道固委蛇贤者欲用其所未足天下有一人知巳足以不恨况清议元自朗朗哉丈可以不问谤书而出矣昨过宋州访龙江翁其惓惓于丈更甚此老一片怜才心贯彻千古唯恐当世不获竟丈之用老丈詧此又不俟弟劝驾矣江夏公久未通讯便中希道区区不宣 

　　●刘练江先生集卷六 

　　山阴刘念台先生 
　　长洲文湛持先生　同辑 

　　书（三） 

　　与范泰蒙 
　　与成生洲 
　　与宋绎田 
　　答刘去非 
　　答赵念莪 
　　与王聚洲 
　　与裴心裁进士 
　　与乔进士 
　　与方孝廉 
　　寄同年某 
　　与同年某 
　　与同年潘某（南海人安福县令） 
　　与同年某 
　　与桑明桢 
　　与某茂才 
　　寄弟（戊申） 
　　与某 
　　与乡父老 

　　○与范泰蒙 

　　三年之别一席之谈殊不尽中怀之耿耿也既晤信余亦以不克久淹从者为恨情之所锺故在我辈语不虚耳手教至知春明馆舍已定且朝夕侍老伯篮笋何其快也苐乔擢未卜何时当事者仍欲拘补例否时事三欵具见吾丈筹划之细羣奸如指诸掌凡我族类能尽心尽智如此未有不伐奸谋而成大勋者此庙社之灵朼可幸可幸东阿云云弟尚欲探之所知当有的据所深痛者宋直指一鸣而斥实坐上言德政诸语犯羣小之忌而竟未指名复为陈思冈之续耳看此景象大叚似难力争未卜天意何属也考选诸贤者实有九鼎之系从中绾结不可无人李堂翁果倾吐肝胆者乎弟献岁拟北辕矣感丈知念之深中心藏之顾何以副鞭弭効尺寸也舍亲人便先此报命余俟尊价行时另裁见曹真老诸君子为弟致意 

　　○与成生洲 

　　台从将行未尽请益之私歉歉时局究竟如何起废一节不肖尝病其滥故不能专其力于贤者近得彭掌科一疏稍有甄别矣启事之中谓宜相机相时度所易得于上及当轴所不疑之事而夹一以入未有不能得者然又不可多多则其迹着其势难非便计也邹顾赵钱之下则高攀龙匹休彭疏处之牍末岂确论哉高以县令推宜从每月推升中入之庶乎得旨而必单题如云起废事例宜尔则用去岁之某某独非起废者耶高之品格岂某某所可望万一者柔权宜之术不用之君子而用之中材亦甚难解矣大抵当事者鉴别精则推毂之力不分机会投则遇巷之术必易辱在同心聊以请教幸勿示人何如 

　　○与宋绎田 

　　弟去长安二年时事大都不甚悉惟是元奸既去继之者当有翻然一新之象庶几海内复覩太平而讵意其犹然故辙也幸赖我年丈及王聚洲丈各吐奇抱天洗数年之云雾而我丈近日二疏尤称破的捣巢昨见之邸报已覩大畧复辱台教更知字字苦心非今人剿说塞白之笔传示史册堪令千载下读者发指不致贻笑于秦之无人也弟尝叹今日若省无王汪台无我丈及史乾坤成何等景象而四人之中同籍居其二焉则诸兄弟之割荣不浅矣何快如之何快如之戮力方殷正人有几况近日山阴之子暴亡窃恐此老不能久世则揆宁之间当有大变动主国是者舍丈其谁而丈可萌移疾还乡之念耶此甚非弟所愿闻矣叶少宰休容伟度黄中十才识绝人皆南中人伦之隽愿吾丈勿失之或有举动小与商确未必无涓涘之助也于比部衔知刺骨托弟先致伏惟重鉴余情具之别楮统希采纳临纸曷任驰神 

　　○答刘去非 

