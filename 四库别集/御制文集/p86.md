<!-- { "loadSidebar": true } -->
　　圭瑁之说既明则搢圭之说应继盖搢者插也以大圭之重插于寛衣博带之间必致落地前说已详兹复阅考工记又有中必之说郑康成以为约其中央乃傅防以绳系之不令堕地之义耳即使约之腰间亦碍所谓周旋中礼之度也因命翰臣博稽唐宋以来之制则自唐至明五代礼仪志皆有搢大圭执镇圭之文【五代之制因列书扵后以备考】夫唐宋明汉人也袭其汉仪且不必论至于金则我满洲何必袭其谬且尚偏安亦觉僭矣元实蒙古将以其一统中华而谬为袭汉之举耶然予总以为其事渉虚诬未必实有也何言之夫名以物征物以实证唐宋金元逺矣明则本朝所继统者郊祀重器不蔵扵内府则蔵扵太常犹忆乾隆初间曽命太常查旧库物得苍璧四黄琮一命贮之乾清宫至今存无所谓大圭镇圭也遍查内库亦无此二器然则明时皇帝所搢之执之者为何物耶以为流贼之乱被掳掠失之乎夫流贼贼也所重者金银圭璧不值其掳掠且太常寺库之旧璧琮具在而独无大圭镇圭亦其一证即果失之其器必在人间国朝百五十年太平天下其器早出世市当有人售之以为贡献之物矣则知唐宋以来之礼志率出虚文无实事耳然予之意更有所切要扵是事者不可不明言也唐宋明无论矣金元乃袭汉之谬且未必实有其事则何为耶惟本朝独无此事后世迂儒必有议本朝之荒略者试读此文则知搢圭执圭之合礼与不合礼祀
　　天之在敬徳与不在大圭及镇圭矣且大圭长至三尺【出周礼冬官考工记玉人】不易得也今臣和阗乃易得唐宋金元明何以得之若谓必搢大圭执镇圭以申祀然后中礼获宥则本朝无是礼而
　　四朝绳继九防乂安扩宇拓疆中外臣服蒙
　　天贶为独厚逺胜彼五代【谓唐宋金元明】斯亦薄海所共知也是知总在敬徳而不在器名不正则言不顺亦夫子之志也予之子孙其尚思所以务实哉
　　周礼考工记天子圭中必郑康成读必为縪谓以组约其中央【按此只言有组而不详搢法】
　　唐开元礼祀昊天上帝皇帝至中壝门搢大圭执镇圭升坛搢镇圭礼毕出中壝门殿中监受镇圭大圭【按唐书舆服志亦不详搢圭用縪之制】
　　宋政和五礼祀昊天上帝皇帝至中壝门外执大圭盥手搢大圭盥毕执大圭升坛搢大圭执镇圭至神位奠镇圭执犬圭俛伏兴又搢大圭诣太祖神位执大圭宋史舆服志仿大圭中必之制制约圭缫借搢之绅带之间政和二年宦者谭稹献古元圭长尺二寸中一小好可容指为受组之地【按此亦圭中有好穿组搢之绅带之间】
　　大金集礼祀昊天上帝皇帝至中壝门执大圭盥手搢大圭盥讫执大圭至坛上搢大圭执镇圭至座跪奠镇圭讫执大圭进玉币搢大圭奠讫执大圭还次释大圭又进馔搢大圭者四【按此不言搢法】
　　元史祭祀志祀昊天上帝皇帝至西壝门外执大圭就小次释圭出次执大圭盥手搢大圭盥讫执大圭至坛上搢大圭执镇圭至神位奠镇圭奠讫执大圭还次释大圭又进馔搢大圭者四【按此亦不言搢法】
　　明史礼志郊祀皇帝搢圭者六一盥手二上香奠玉帛三奠俎四涤爵五上香奠爵六饮福受胙舆服志玉圭长一尺二寸剡其上刻山四以象四镇之山以黄绮约其下以囊縚之【按此无大圭镇圭之分其搢圭用囊】








　　御制文三集巻三
　　钦定四库全书
　　御制文三集巻四
　　说
　　反苏轼超然台记说
　　苏东坡超然台记千古竒文也而子反其意其亦有说乎盖此记之语以逰于物之外为最要而予政以此语为未臻夫天地大矣而人立乎其间以配之人之在天地之间大而言不啻恒河之一沙小而言不啻太仓之一粟然人能配天地者岂不以一心乎而一心之在一身又不啻一沙一粟矣夫此一心在内乎在外乎逰扵物之外者目而已目更心之所使孟子所谓万物备于我非备扵身乃备扵心且逰扵物外者物以万称岂能一一穷其理天地亦物也孰能逰其外乎况内本也外末也逰其外不逰其内是舍本而逐末舍本逐末争民施夺其为物有以葢之【用苏轼记中语】不已甚乎故予以为应逰扵物之内者谓逰于心也天地我心万物亦我心也心一而已矣无殊无同无人无我而要之亦无所谓逰夫如是则天地万物一气一理又何用其放意肆志无所往而不乐哉六龄读大学稍识正心之本长而见东坡此篇喜其识髙而词雄兹耄耋矣乃悟雄髙之无用不如求正心之本以防天地万物为一体勤学七十年然后为反东坡此篇之文以待后之勤学者及予此篇之文也
　　复古说
　　予近作圭瑁及搢圭之说亦既申论史家谬传之不足信与古之不易复矣然圭瑁不过礼器之一端无关国之大政与礼之要义也礼之一端不易复古无所綦繋若夫大政要义益关天理民生之正道实不可复古者今虽无思复古之人恐后之迂而泥古者陷扵耳食口传之穽尚有思复之说故为是论以明之
　　夫所谓国之大政者井田封建及公尸之说是也井田之说董仲舒已知其难封建之说栁宗元论之最悉且自秦汉至今卒无行者其或行之无不立败【见汉与明】兹不赘论若夫公尸之说最为失义非正道自周末已不行徒以其类于孝竟无人敢议及而朱子方以为气与质合散者复聚乃为教之至彼明理之人也亦为是谬论问彼曽行之乎否乎况以已之子为父尸而拜之斯为颠倒彞伦之甚与儿戏何异且其子为三四嵗无知识者耶着以衣冠而坐之位彼且哭泣跳仆不成仪矣为七八嵗略有知识者耶善性者必不自安恶性者将嬉戏恣食或以其父为宜拜已者有之将不用其子乎则其弟其侄非其父之子之孙乎设以逺族叔伯之子孙用之则益逺矣与气脉相属有何关渉然此尚以一家言之若夫宗庙昭穆之序不止一人将何以行之止为一室立尸乎抑各室皆为之立尸乎扞格不通有所必然而大小雅公尸皇尸竟公然以为宗庙大典不诚可笑乎夫此犹托于气脉相关之说而曲礼盖已知其不可行遂曲为卜筮之说【曲礼为人子者祭祀不为尸郑康成注尸者尊者之处为其失子道则尸卜筮无父者孔颖达疏尸代尊者人子不为也是曲礼亦知其不可行而郑康成乃曲为卜筮无父之说率皆迁就泥古乖正理耳大族人多尚可小族人少将何以行之】至白虎通竟云周公祭太山用召公石渠论谓周公祭天用太公此诚讛语不已防渎神明而诬周公大失礼乎孔子曰祭如在祭神如神在不曽言尸也夫此防渎大失礼之事而以讹传讹傅会辩论不已载之经史传之千古而总无实据乃后人无敢言其非者岂不以其谬托隣扵孝乎孝讵可以伪为哉汉之贾董唐之韩栁宋之欧苏皆明理之人善于论古而皆未言及此余而不言实自慙为不读书不明理矣遂不顾横【去声】议叙而论之
　　像设说
　　公尸之非礼既明则像设可以申其说焉至诗称公尸嘉告郑笺一以为公尸以善言告之是谓言出扵公尸矣【诗大雅既醉篇公尸嘉告郑笺公尸以善言告之是通篇皆当为公尸之言公尸以少者为之则其言不能自为设教之言益不成事】一以为公尸嘉告谓嘏辞也似又出扵祝史【孔颖达注云尸告主人唯嘏辞耳故知公尸嘉告为嘏辞也此即楚茨诗工祝致告郑笺所谓以神意告主人使受嘏之说也二语皆出扵郑已自相矛盾】然既明尸之非礼则其嘉告乃绪余可以弗论兹特论像设之义云
　　像设之义余以为贤扵公尸何言之盖像者金木土皆可为之金木土则无知者也公尸者以人为之人则有知者也以有知肖有知彼亦一知也此亦一知也如水之与火其能合一乎以无知肖有知则其所祭有知之灵或附扵无知之像设而享其祭尚可谓之求扵慌忽思慕僾闻忾见耳然总不如神板书位之为得正相传像设之说谓始于离骚【楚辞章句宋玉招魂云像设君室王逸注为君造设第室法像】此不然也孔子观明堂见尧舜桀纣之象或谓出扵家语之傅会越句践以金铸范蠡则实出于宋玉之前也【自离骚有像设君室之文后人遂谓设像始扵战国时其言未足为据家语曰孔子观扵明堂覩四门墉有尧舜之容桀纣之象此与后稷庙堂三缄之金人相类马昭诸儒谓家语一书乃王肃傅防而成固难尽信然吴越春秋纪越王使良工铸金象范蠡之形国语亦云越王命良金写蠡之而朝礼之是为确凿可据则设像春秋时已有之不始扵战国也】诸家入主出奴各是其是之说只可以理度之而不可以竒信之若夫国学
　　孔子之神位书板自合
　　圣人之正道而
　　阙里之塑像亦所谓有其举之不可废【孔子设像始自汉文翁石室唐开元后乃有塑像虽不如开元释奠礼临时设位之得正然米子答钱子言白鹿洞塑像书但辩席地趺跪亦不言塑像之非今国学　孔子位设神牌而　阙里之有塑像亦惟有举不废云尔】然亦颇合吾所谓以无知肖有知之义或致
　　凭依受享乎是为说
　　卜筮说
　　圭瑁封建井田以及公尸像设之说既陈则卜筮亦有类扵是者不可不申其义而为之说
　　夫以上六事余可以直指其非理不可行而卜筮则古圣人所以幽赞尚占开物成务之为奚敢轻措之辞然而古今异宜能行与不能行亦不可以不辩何则今之时非古之时今之人非古之人也洪范曰择建立卜筮人乃命卜筮盖古时必有习卜筮者读其书通其法今其书其法何在而读而通之者又何在且读之通之之中尚当择而建立之其亦难矣夫所谓择者必择其明通公溥无适无莫之人使其卜以灵龟筮以神蓍然后能通天地惬鬼神定吉凶居今之世能得向之所谓乎如汉之京房唐之李淳风宋之邵雍明之刘基或类其人矣而间【去声】世一出且无灵龟与神蓍安可以卜筮况三人占则从二人之言是其间有疑焉以有疑定问疑【谓问所疑之事也】原无一准故余不敢云古圣人卜筮之说为无而实谓今之无卜筮之人与其器【谓灵龟神蓍】则亦可无卜筮之事也且舜之命禹曰卜不习吉可知古之时已有不用者矣至于盘庚之卜稽大诰之卜陈所谓世治聴人世乱聴神神道设教以安众志耳岂如大舜之志先定而询佥同哉且国家大事动资卜筮以定吉凶则言吉凶者纷至将何适从岂不同待议论定而敌兵早过河乎【即如去嵗廓尔喀贼匪侵扰至后蔵扎什伦布有济仲喇嘛罗卜蔵丹巴者扵吉祥天母前占卜妄称不可与贼打仗以致众心摇惑并将派出堵御贼匪之各喇嘛番众全行撤散扵是贼匪毫无畏忌遂至庙中抢掠金银供器及塔上镶嵌松石瑚等物因令鄂辉查明后即将罗卜蔵丹巴剥黄正法既令众番知予保防黄教若遇教中败类亦必明正典刑不似元季之过扵崇奉转成虐政亦以示占卜一道适足惑乱众心不可不加惩诫耳】兹故明言卜筮不能行扵今而以大舜不习吉之言为准然舜岂无所本哉濬哲文明温恭允塞具此徳则通天地惬神明动罔不吉又何卜筮之足借乎
　　近作数篇似有意与古论异然胥非新竒可喜之言而皆平易据理之论聊附书之以待后世通儒之究正耳
　　喇嘛说
