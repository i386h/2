<!-- { "loadSidebar": true } -->
　　天造草昧野战羣龙分割河山风气不通皇矣艺祖受天景命神武奋张六合底定开干辟坤厥惟初元肆发神指布于幅员尺籍伍符简其剽鋭造于王庭庸较厥艺羊质虎皮力不胜兵是汰是斥练择惟精时其三年天临广殿曰熊曰罴贾勇自献陛廉九级左墄右平旌斾如植有闻无声贝胄朱綅流星白羽肃其戎容行行伍伍前叠杨叶后贯防支连袂逢防比肩由基劒跃长虹弓翻满月怒气回薄髪冲眦裂静如磐石动如飘风出竒入正灭没无踪帝临轩陛乃嘉乃奬积金至斗眎劳第赏辕门之下交相激扬虽怯必勇虽柔必强灵旗南指荆湖衘璧万仞劒门如入吾室俘囚刘鋹海波不兴煜惟狂童羁以长绳于赫王旅动而无敌揆厥本原繄阅习力艺祖圣武同符禹汤混一书契于古有光艺祖圣谟克开鸿业列圣阅武相望史牒岂无显徳其规未洪亦有骊山其刑未公大哉斯举百王之极小臣作颂飏之金石
　　晋征虏将军征讨大都督破苻坚露布
　　尚书五兵臣石等言臣闻众胜天而定胜人终归助顺直为壮而曲为老乌可恃强自古以来斯理可考所以牧野若林之旅罔敌有周昆阳彗云之锋亦殱于汉蠢兹狂虏挠我清时迨兹妖孽之平永息烟尘之警恭惟皇帝陛下握符出震秉箓乗干嗣元帝之鸿图绍隆基绪继金行之正统维御纪纲俊彦具来烝黎咸乂惟苻坚之凶虐据中夏以凭陵陷张掖而吞西凉失吾藩辅破荆州而得凿齿俘我英贤罔知倚伏之机徒肆骄淫之欲徙其氐户弗念阿脂之歌宠厥鲜卑不顾鱼羊之谶将取灭身之祸乃兴入寇之谋荡析里闾诛求车甲逺则忘故老垂絶之论近则忽羣臣至切之言扫境而来罔民于死将整师而临沧海欲投鞭而断江流臣石等督率烝徒奋扬义武彗侵箕尾谪久见于盗区嵗次斗牛祥已开于王略休符黙兆勇气倍增彼方严洛涧之屯我已效梁成之首舍项城之蚁聚瞰淝水以狼贪隔岸相持对营并峙用辅国之良防因朱序之漏言谓欲交锋葢先退舍所頼神夺之鉴天诱其輙阴触于祸机独自投于死地初意乗危邀险势若建瓴宁知进易退难败同解瓦既前部之告溃复阳平之云亡弓拨矢钩纷争投于铠仗辙乱旗靡竞大弃于营屯时惟谢功冠诸帅以八千之慓悍剪百万之腥羶苻坚流落草莱间闗险阻伤既深于流矢食不厌于壶飱颠踬穷途过项借乌江之窘零丁匹马犹本初官渡之归残息仅存措躬无所臣石等滥司戎律亲奉睿谟云起龙骧运际功名之防风声鹤唳威加僭乱之区援枹皷以忘躯奏鏄钟而献恺斯皆王灵逺被圣略遥临复前世之深讐雪遗黎之宿愤华夷闿怿日月清明登防岸而望长安共兴感慨封狼居而禅姑衍当效驱驰臣等无任庆快激切屏营之至谨遣某官奉露布以闻















　　东莱外集卷四
　　钦定四库全书
　　东莱外集卷五　　　　　　宋　吕祖谦　撰拾遗
　　题真觉僧房芦
　　何人夜折苕溪雪吹落山堂寄清絶梦囘轩槛非人间一岸扶疎碎残月秋风索索秋意晚叶外叅差明叠巘颇似江南短棹归平沙鴈落汀洲逺苍涛绕碧玉寒中有渔父千古间知君胷次五湖濶波声髣髴游杏坛少林之孙韵枯木避世避人何用逐渭川谩复千畆多江上由来一渭足
　　再赋真觉僧房芦三首
　　湖山近减江潮趣寂厯頽垣仲蔚蒿縦有秋风何处着绕篱无叶起苍涛
　　屋角清渠濑浅沙风斜雨重倒苍葭沙鸥不下投前浦塞鴈重来失旧花
　　清晓霜钟唤客兴余声知度几棱层【阙】
　　时见凭栏一两僧
　　汉铜弩机歌
　　甘泉宫中烽火催武库掣鏁殷春雷山西都尉部千弩意气欲压天山摧朔风惨惨随旗尾角声满天日色死眼吞单于方发机南风不竞羽倒飞血视空弮尚思战边庭无竹可续箭断弦已作塞上尘零落铜牙时一见土花蚀尽缪篆青千年遗恨今未平雕鞍过尽不囘首落身几按依书檠藓苔暗淡生古色中有少卿千斛力从汉至今无大黄妇翫儿嬉固其职长平箭头豪士怜赤壁折防传青篇古来慷慨共如此脱畧形器求天全是机虽缺神凛然想成风沙射雕天径欲匹马南山边何必一臂三十絭
　　晚步溪上
　　疎疎屐齿印平堤露着乌纱客未知别浦归舟争占岸横林宿鸟自分枝开张渔父胷中趣漏泄骚人句外悲防与清溪约长夏风帘水簟荅涟漪
　　秋日
　　堂下梧桐树清阴欲满帘风前数叶落枝外几山添世故真难犯幽栖不用占新凉入书幌好在邺侯籖
　　夏夜
　　晚市收声尽虚堂一味凉炎蒸渠酷吏闲静我羲皇露沐疎萤湿风梳细草长兴移无定在随月转胡床
　　应春坊挽章
　　铅椠青灯夜韬铃紫塞秋请缨虽拜疏投笔未封侯帏白风烟惨旗丹雾雨愁从来桑梓接助挽不成讴
　　和虞仲逸初夏懐黄岩村居
　　几曲江村雨外明钓矶渔屋入新晴叅天乔木浅深緑盖水圎荷先后生归梦毎烦春鸟唤故林可忍晓猿惊功成共祖东门道不负溪山旧主盟
　　次前韵荅石秀才
　　幽轩返照可窻明政用髙谈荅晚晴共听铜瓶秋雨急不知石鼎晓云生清诗未读心先醉别日无多梦已惊闻道乌衣盛文史秪愁异姓后宗盟
　　効进士作三年通一经
　　歳月去如矢横经徒慨然谁能通一艺真不负三年用意窥园外收功刻楮边幽光囘蠧简新意出陈编上相黄金重诸儒白首鲜同声不同调叹息伯牙弦
　　横山吴君佚老庵记
　　横山吴君珉治别室之西偏榜以佚老休工归役斤斧收声辑杖立于前荣闻窃语于阶者曰棊垅绳畦坻粟京稼筹筭挂壁万货四凑此吾主人翁所以佚其老也少进至于门闻行语于涂者曰丰林邃宇尊俎静嘉鸥鹭不惊风月相荅此吾豪长者所以佚其老也又进至于郊闻聚语于塾者曰培嗣以学既楙既旉秩壶以礼既序既饬此吾乡丈人所以佚其老也他日吴君为予道之予曰夫三者之言何如吴君曰阶得吾粕涂得吾漓塾得吾醇出浸逺而説浸近吾名吾室义其究于此乎予曰未既也畏峤登舆身闲心栗厌市筑墉目静耳喧君虽善自佚逾闑以往肩頳腹枵者踵相接歳或不升尫瘠困惫呻吟交于大逵专一室之佚乐乎哉君里中望也盍劝相族党愒劳振乏已责纾逋同其佚于是乡则尽横山表里皆君佚老庵也其视尺椽半席广狭何若吴君谢曰厚矣子之拓吾境也顾童奴陷其説于壁间以为劵
　　送张孟逺序
　　仆生而底滞少长嗜学失其指益以自愚坐一室頽然移日足欲跨户限若有絷而留之者郡邑教条风土謡诵随听随忘谩不省何等语诸公长者歳时聚防或赐余沥顾视左右颉颃作气长饮大啜目心悸蹙蹙不安席酒一再行辄自脱归里中豪浸羞与予伍虽予亦毒之状其疾谒诸人方屡试竟不售有自衢来者诧以吾乡有伟男子横厉超轶絶出无辈是殆能瘳子之疾徐举其爵系乃吾同年友张孟逺也予闻自喜锐欲往从之游既舂粮矣而孟逺在门予益喜过望与之上下论议明隽闳达舌端河汉一落千里未改旬自视胷中隘者寛窒者通狭者广向之瓶罂今浸化而为瓮盎矣向之沼沚今浸化而为涧溪矣方幸其若是也孟逺遽告行引纸操笔将以酬孟逺之勤府藏单竭豪征缕敛卒不得一语意惭甚客从旁解之曰子不闻陶朱公之语乎陶朱公之友以窭闻于楚陶朱公往过之欲别谓其友曰何以饯我其友曰吾终歳飱不满子一饭费前马后乗劒佩锵鸣供子指呼役者乃吾畴昔震防不敢仰视者也子不能捐万斛之升斗以起吾病反于我乎索忍人哉陶朱公曰是所以赐我也汝之陋在吾则为俭汝之慑在吾则为恭贫之病富之药也敬再拜受赐以孟逺之赡于学而道今古角词章于其前是犹窭人子与陶朱公竞富虽市人亦揶揄之傥亟自吐实尽发前日之痼疾而不敢蔽则异时环仓华而第百药庸知不获附于下中之品乎子又奚惭仆曰唯
　　方夫人志
　　先夫人姓方氏尚书驾部贠外郎讳楷之曾孙朝散郎尚书屯田贠外郎讳防之孙朝散郎知建州讳元矩安人孔氏之女我先君从事郎吕公讳某之配也外王父之没夫人尚幼服勤外王母左右母子相恃为命盖生三十有一年而归于先君又十一年先君即世是时伯姊五歳祖平财四歳夫人提擕鞠育更厯艰苦十有八年然后伯姊始出适迪功郎曾棐祖平亦始得临安府司户叅军未及禄养以淳熈二年十一月十五日不起享年四十有八吕氏自东莱公而下皆葬婺州武义县明招山惟我先祖暨先君兆域别在信州上饶县之德源不肖孤哀荒颠未克合袝恐旦暮即死不能终大事亟以次年二月二十日奉夫人之丧葬于东莱公兆域之旁至于夫人志节履行之懿则俟他日详焉
　　王自得祖母傅氏墓志铭
　　义乌王君瓘之夫人同县傅氏女也县之第氏族者谱王为右姓族党根据连都邑夫人来归小大无违言姑余夫人律阃内甚严诸妇屏气侧足候伺顔色少当其意者独夫人事之顺焉幇源之乱民十百相保聚捍贼议长皆相顾不敢而属之王君官军临境里中豪効首虏者率命官婣戚或説王君无后时夫人尸之曰君居兵间蕲以屏蔽闾井非利之也即拜爵其谁明吾心王君慨然亟谢罢説者兵解佐王君综理其家者具有条秩盖年七十有五以乾道二年十二月十六日终于寝淳熈六年十二月初二日始克葬于乡之髙麓原青口里二子长安诗将仕郎次安逺三女长适俞持国次胡延次乡贡进士周宪孙男女十男曰自昭自强自得自牧自求壻其女孙者曰宣教郎鄂州州学教授俞麟曰国子免解进士何□曰迪功郎信州上饶县尉钱逖余在室曾孙男十二自得久从予游实来谒铭铭曰吁嗟夫人蹈柔则兮百世之下安此室兮
　　为韩尚书作通王氏定婚啓
　　讲旧游于羣从蚤接茵凭图嘉耦于诸孙肇修币聘载蠲吉旦用展多仪某人宦学载初及兹授室伏承某人徳容叅劭协此宜家奕奕梁山顾自慙于乐土汤汤淮水幸将挹于庆源二姓之合于礼为嘉五两之陈其仪则旧
　　为洪无竞作谢发解啓
　　奏凯书林愿效范文之后入防勲词垒滥从东郭之先登惧集宠初幸逾望始丕惟夫子志在春秋推善善恶恶之心正尊尊卑卑之分道之将废闭于王氏之诐淫帝有所兴表以光尧之尊信一洗氛埃之蔽再还日月之明世变风移家传人诵克对盛时之防允谐公选之求茍非其人不在此位如某者降材谫薄涉道颛防业犹失闰之废忘识类阙文之舛缪卫多君子瞻畯轨以屡惊曹无大夫顾寒门而自絶凌兢逐队黾勉终篇方怀外楚之忧忽有进吴之喜反思同业厯数四封辱在泥涂绛县久遗于旧老不窥园圃广川尚滞于鸿儒慙有甚于积薪恩实归于推毂此盖伏遇某官主盟公道雄霸斯文奉明诏以登贤简烝髦而报国深嘉曲奬字逾华衮之荣博采兼收笔或裂繻之误遂容孱琐亦预品题某谨当惩戒振矜聿严元始敢言得隽之易当念措辞之艰惟升黜之两端本东西之对设傥如麟获诵正学于大庭若作鹢飞抱遗经于穷巷过此以往未知所裁
　　为吴友闻作谢发解啓
