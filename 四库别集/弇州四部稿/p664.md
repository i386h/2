<!-- { "loadSidebar": true } -->






　　弇州续稿巻一百三十八
　　钦定四库全书
　　弇州续稿巻一百三十九
　　明　王世贞　撰
　　文部
　　行状
　　累封通议大夫詹事府詹事兼翰林院侍读学士爱荆王府君行状
　　府君姓王氏望为太原自嘉定之南乡寺沟割而系太仓州籍遂为州甲族而有谦者起家莆田县丞以亷惠称莆田丞子侃侃生自然公铣自然公之仲子曰友荆公涌友荆公宏爽有才噐积纎累微起家至埒素封而不废为长者里中人好称之娶徐淑人而生府君当娠时友荆公尝梦一岐角鹿负图籍而入室其夕府君生遂名之曰梦祥及长而字竒徴皆以志梦也府君在襁褓伟晢异常儿六七嵗则以警頴善诵闻里中老儒张俸先生寘之膝而属以对其语竒张先生曰是非凢儿也强为我弟子我终当食而力及长遂受张先生经而当是时海濵之王皆饶乐以渔猎自娯府君独喜为制科文辞读书往往至丙夜十八试有司以异等补州诸生寻奉例入太学即复有声太学尝一再就省试不利而时人固目属之科甲中宁能少东海王生耶而友荆公之难起州大姓王永者与公嫌名也而又邻一日御史以名捕永永故匿不出而阴行赇捕者使更捕友荆公以自脱公出对簿则所坐皆里胥受贿鬻狱事公自度无有也顾卒迫不知所置对而狱益急时府君少不习讼事强自力代诉言父子世农业未尝为里胥为里胥者王永所受请皆有主名御史乃更捕王永永急则据摭公他事冀以两解而里讐交閧其间欲两之不决者数年而御史为闽人舒某者威严甚府君念大仇在肘腋步武外皆操两念不者即以竒货可居而独妇呉淑人之弟某儒侠嗜义与谋之合乃相扶携趣御史于毘陵云间白寃状尝一日夜步往返三百里足踝血流濡缕呉淑人亲为浣濯烹伏雌以馔而隣妪有馈薯蓣者并羮之府君饥甚携筯就釜食将下咽忽吐而大恸曰我父今何所而我甘此味耶呉淑人亦相对泣遂覆羮以蔬食荐矣时讼久不解事力日薄而呉淑人有装具悉出资友荆公而府君方槖饘得入侍见他囚寒馁甚因尽出其私钱衣食之诡曰吾詧家公有不忍色为之行意耳非以吾市徳也自公之就逮府君无日不搏防叩神求拯一夕假寐有若神告者曰必借汝王氏祖而解府君觉不知所谓俄有驰邮报者曰按君为登州王御史言府君悟以语呉淑人曰神所称王氏祖者非王君耶急投牒王御史称寃怜而下之理官立辨里人陆司谕之裘时犹为诸生悉府君父子事作代父辨寃录又为文夀友荆公谓世人即百嵗亡子何以能夀友荆公亦时时谓府君吾业已五十余其前我而身也自是以后则而我身也府君故以奉友荆公署其斋曰爱荆人谓爱荆君真能用爱者矣府君俱谢不敢当惟时时语二子元驭家驭毋防而祖之艰危母忘而母之弟呉君徳而已府君既以家难弗获竟儒术然寛愽有智度长可七尺广防丰頥脩眉美髯望之奕然如神人也而元驭年十二髫而试于提学冯御史天驭冯公大竒之寘榻前手摩其顶巳指其敝韦戯曰若父贫耶有子如此而靳一幅帛也巳顾侍立者宜兴方令吾失言是儿非纨袴家物廼父当亦竒士元驭入学宫即廪学宫屡试必冠而家驭亦继振府君复以材貌重友荆公得从容家秉为徳于乡矣盖府君生而母徐淑人见背后母陈淑人有子曰光禄君梦臣小于元驭一嵗陈淑人不能无移意然府君所以事之益恭谨虽燕见必修色而进之退而所以抚光禄君如元驭也师馆家塾孶孶不倦矣元驭兄弟少而为诸生有声然每就试府君必携以行僦舎择僻而逺嚣者与同卧起小出则鐍其户牡呉君间风之曰儿子邑邑面墙何以发文思府君徐曰如舅言日见市曹子鲜衣怒马者其文思不当大发耶呉君笑而已以故元驭兄弟生平无狎邪防不解耳目好虽其性之笃诚亦府君有以模楷之也府君年四十四而元驭魁应天试四十六而友荆公以老夀终府君哀毁如孺子治丧塟易戚咸备当友荆公之疾革也手为二产劵以授府君及光禄君府君泣语元驭女姑为我承之吾不忍见也既承劵前谢友荆公泪交于眶不能出一语友荆公亦觉之为挥涕曰有子如汝复何恨今乃伤汝意者悔不前焚劵也府君尽出其私装以为丧客或言友荆公所居积厚甚今皆何在以风府君正色拒之曰我受劵故不薄也难得者兄弟古人我师哉其又二年而元驭防试第一廷试复以第二人及第报者踵至府君澘然曰痛不令吾亲见之既而曰天惠我厚矣惟有夙夜勉励毋负耳防西堂成扁以益谦见志焉其年授鸿胪寺序班不赴又二年而家驭应乡荐又一年元驭以翰林编修满考封府君如其官又三年而家驭防试第五人廷试二甲髙等五十八以登极恩进封右春坊右谕徳六十四以大婚覃恩进封詹事府詹事兼翰林侍读学士呉淑人亦自孺人进宜人以有今称府君二十年间三命至宫臣首易银绯而金紫然衫带皆故暗防裘垂垂浣补之迹宛然篮轝至不任肩从者一二苍头不知其为贵人也诸干旄至吾州里必造请府君人人与相缀接甚有礼叩之事即不应直指陈者不欲言其名尝屏人语府君贤子始仕寒素虞桂玉先生岂有意乎则有里富室之某狱在府君拱手曰幸足薪水不敢以私屈明公三尺当友荆公在系而乡人挟诈而称赎田者然实无价王永既以陷府君而负嚚讼名亦与焉府君不得不予田既贵而王永死其子汝舟来归罪府君好谓曰两欲自解难耳非故相讐也吾父幸白而汝父死何请为诸挟田者悉寘不复问且曰吾居恒语二子市勇不如市徳夫柔弱者天之道也吾敢忽诸府君家人男女千指饶为之衣食而厉其禁有交关外事者醉与人鬬争者折阅市货缗以上者收治亡所纵应门必择老干使伺一切覈则赏掩互与同罚或误收他姓亡奴及盗鬻田宅主人以片纸来立还之不少靳尝防光福山置梅杏数十树归至十里市恶少年来呼于舟曰我园主人子也误收若伪银来求易耳府君笑谕之我安得伪银市有识府君者批少年颊曰此人前后作此狡狯多矣今乃犯长者请惩之官府君复笑曰谢公意良厚乃欲破我逰山戒此人贫不过欲再得我价耳卒偿之时元驭侍色微不平府君曰若有知以金丸弹雀者乎柰何使我掷金丸也元驭廼更谢不及也而市人惊指相目安得此语殆圣者欤府君性不爱妄费虽一金行之必以当而其居窭时属大侵割其母钱米为糜粥州之四门以食饥者又募人收浮尸塟之既从张先生防为光禄君娶其孙女又命元驭与其子元防逰缓急赠遗不乏余姚叶先生儿子日师也没且三十年其孤騃而贫一旦窭行来谒府君悯之为具汤沭酒食厚遗之与约嵗必一来来必以土物厚醻其直而后归叶氏子以有家府君固不获经术显然其治经老不忘尝与元驭兄弟谈俱叹服不如愽士弟子试而出诵所为文府君戱第某当前列某当不得意皆騐少亦尝为诗既以其无益弃去吾州之立新有薄其文献者府君乃取明偶先生桓而下若干人之辞纂之曰太仓文畧今行世呉淑人亦知书尝佐府君读史至古忠臣节士未尝不交口啧啧叹也既府君于嘉靖末覩邸报言官有击相嵩不胜杖且戍者顾元驭兄弟曰若曹能为之乎死吾不恨矣呉淑人曰异乎吾所闻夫为人臣而危身殉名使吾君负不韪非福也因持论不相下而罢元驭既以髙望长词林稍进礼部右侍郎而江陵相不服忧元驭风止之不听乃大逞志于言者元驭抗责之又不聴于是谋请告省觐归府君闻之曰善大臣不可以名累国体顾谓呉淑人今而后知若言之有味也元驭遂归无何家驭亦自河南提学副使移疾归相与奉府君呉淑人懽甚府君亡他嗜好独好植花木尤多聚五色蘜牡丹至数百千本晨起未盥栉即趿履行篱落间手自培溉虽大寒暑亡间佳时多逰虎丘石湖天池诸山水间一舟泛钱湖徘徊两高三竺六桥上下山僧渔翁恠其状伟嗫嚅语此岂官人耶府君亟引舟避匿而少亦一从猎得名鹰玩之谓人支公有言爱其神隽耳及翫梨园戱复谓人此最亦足以观成败见哀乐晩节悉谢絶不复近翛然一榻而已府君雅性不食酒留客沃之必使醉往往丙夜不示倦色其食兼数人然居脔肉粝饭得饱为程遇客则备水陆穷膏腴至罢酒而蒸荐如故既已才呉淑人弟而感其捐家为己悉中外事委之总大纲而已呉君没始稍稍经营有数质库聴其息至久而中耗元驭以闻府君急收之尚有什一二存府君曰收之其耗露矣不责偿且益翫我责之急彼不死水火则桎梏耳姑示不测以空名縻之及府君卒而诸库槖皆如洗也又遗令毋得问乡里诸责且析其劵以故业渐落不能知友荆公时府君虽肤腯然骨尤挺劲立逾时不徙足步履御内如少年方寝熟而防闻人謦欬或履声即醒以为常咸谓府君神气清裕不百嵗不止已涉冬忽属疾若有滞物伏胸臆间食渐减不能快寖以瘦削元驭兄弟忧之甚于国医靡所不延请吁天礼神无早暮休而竟不效以卒府君且卒意扬扬不乱顾呉淑人吾欲闻金刚经语呉淑人为诵之且聴且瞑府君以万厯壬午十月九日卒距其生正徳乙亥九月九日得夀六十有八元驭兄弟恸毁防死而苏者数矣吊车踵至久之小定乃上疏乞府君祭塟而中有云他人有子或恃禄以养而臣父乃赢粮槖以资臣兄弟之亷他人有子或借交以豪而臣父乃杜门敛迹以教臣兄弟之让人以为实录云故事三品不满考不得全塟诏特予全塟而谕祭与前后三告身辞褒媺扬厉即大臣所不敢望盖异恩也余少于府君一纪幸生同里闬得托交而余稍浮沉宦路至纳郧节归乃时相过从其过府君尤数余好饮不以府君不饮沮府君不饮不以余饮厌至台察监司而下见亦必余二人偕且久而余防司府君未尝语及私至询土俗察民利便疾苦亹亹言之也乃其隠恶扬善多所救解则余且心服府君而府君亦谬许余长者府君之宗人尝醉于张参将榜有所侮参将不胜忿列之台为下捕而后谂于府君有连辄移怒参将府君摧谢不能约束宗党而已参将实亷而才后语及参将辄推毂不已参将亦不自意得此于府君也余时时偶府君谈説多农家晴雨丰荒与乡前軰故事间一及朝家所以揣摩物情顜析国是处分剂断往往破节中窍即达官老吏所不能穷也余尝语元驭矫矫风节则吾子万事不理舎子尊人奚属使繇甲科当平世何至出治间钧阳钱唐下哉直而温详而坦刚而无虐慈而不靡好义而不居其名庶防古之所称钜公君子矣元驭兄弟既选地得寺沟口之新阡而佳距故茔仅百武司空为治窀穸且具乃谋以乙酉之【阙】月塟而请辞于立言君子记羡中之石具草至数行辄哽咽不能复下笔盖逾嵗稍属而谓余知吾父子兄弟者莫若子耳幸有以损益之余谢不敏窃自谓始而辱府君友晩善元驭兄弟遂荘事府君今而已矣念无可以小効者谨为之润色具状如右府君元配呉淑人事见前令无恙二丈夫子元驭名锡爵家驭名鼎爵其科第名位亦见前元驭娶于朱故黄令邦臣女封淑人家驭娶于庄故白水令某女女二适徐可贤曹晋学皆太学生孙男三衡太学生锡爵出其二皆防鼎爵出锡爵有女三人长女适太学生周秉忠少女字呉某中女道成仙去世所称昙阳子者也
　　资政大夫都察院左都御史进阶荣禄大夫赠太子少保谥恭定笠江潘公行状
