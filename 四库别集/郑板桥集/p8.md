<!-- { "loadSidebar": true } -->
　　渔家
　　风波江上起，系扁舟绿杨，红杏村里。羡渔娘风味，总不施脂粉，略加梳洗。野花插髻，便胜似宝钗香珥。乍呼郎撒网鸣榔，一棹水天无际。　　美利，蒲筐包蟹，竹笼装虾，柳条穿鲤。市城不远，朝日去，午归矣。并携来一瓮谁家美酝，人与沙鸥同醉。卧苇花一片茫茫，夕阳千里。


　　酒家
　　青旗江上酒，正细雨梨花，清明前后。虾螺杂鱼藕，况泥头旧瓮，新开未久。清醇可口，尽醉倒渔翁樵叟。向村墟归路微茫，人与夕阳薰透。　　知否？世间穷达，叶底荣枯，卦中奇偶。何须计较，捧一盏，为君寿。愿先生一扫长安旧梦，来觅中山渴友。解金貂付与当垆，从今脱手。

　　山家
　　山深人迹少，渐石瘦松肥，云痴鹤老。茅斋嵌幽岛，有花枝旁出，萝阴上罩。游鱼了了，潭水彻澄清寂照。啖林中春笋秋梨，当得灵芝仙草。　　飘缈，五更日出，犬吠云中，鸡鸣天表。篱笆西角，星未尽，月犹皎。问何年定访山中高士，阔领方袍大帽。也不须服食黄精，能闲便好。

　　田家
　　江天春雨后，傍山下人家，野花如绣。平田大江口，喜潮来夜半，土膏浸透。青秧绺绺，埂岸上撒麻种豆。放小桥曲港春船，布谷烟中杨柳。　　株守，最嫌吏扰，怕少官钱，惟知农友。匏樽瓦缶，村酿熟，拉邻叟。每长吁稚女童孙长大，婚嫁也须成就。到冬来新妇家家，情亲姑舅。


　　僧家
　　茅庵欹欲倒，倩老树撑扶，白云环绕。林深无客到，有涧底鸣泉，谷中幽鸟。清风来扫，扫落叶尽归炉灶。好闭门煨芋挑灯，灯尽芋香天晓。　　非矫，也亲贵胄，也踏红尘，终归霞表。残衫破衲，补不彻，缝不了。比世人少却几茎头发，省得许多烦恼。向佛前烧炷香儿，闲眠一觉。

　　官宦家
　　笙歌云外迥，正烛烂星明，花深夜永。朝霞楼阁冷，尚牡丹贪睡，鹦哥未醒。戟枝槐影，立多少金龟玉笋。霎时间雾散云消，门外雀罗张径。　　猛省，燕衔春去，雁带秋来，霜催雪紧。几家寒冻，又逼出，梅花信。羡天公何限乘除消息，不是一家悭定。任凭他铁铸铜镌，终成画饼。

　　帝王家
　　山河同敝屣，羡废子传贤，陶唐妙理。禹汤无算计，把乾坤重担，儿孙挑起。千祀万祀，淘多少英雄闲气。到如今故纸纷纷，何限秦头楚尾。　　休倚，几家宦寺，几遍藩王，几回戚里。东扶西倒，偏重处，成乖戾。待他年一片宫墙瓦砾，荷叶乱翻秋水。剩野人破舫斜阳，闲收菰米。


　　道情十首

　　枫叶芦花并客舟，烟波江上使人愁；劝君更尽一杯酒，昨日少年今白头。自家板桥道人是也。我先世元和公公，流落人间，教歌度曲。我如今也谱得《道情十首》，无非唤醒痴聋，消除烦恼。每到山青水绿之处，聊以自遣自歌。若遇争名夺利之场，正好觉人觉世。这也是风流世业，措大生涯。不免将来请教诸公，以当一笑。
　　老渔翁，一钓竿，靠山崖，傍水湾，扁舟来往无牵绊。沙鸥点点轻波远，荻港萧萧白昼寒，高歌一曲斜阳晚。一霎时波摇金影，蓦抬头月上东山。
　　老樵夫，自砍柴，捆青松，夹绿槐，茫茫野草秋山外。丰碑是处成荒冢，华表千寻卧碧苔，坟前石马磨刀坏。倒不如闲钱沽酒，醉醺醺山径归来。
　　老头陀，古庙中，自烧香，自打钟，兔葵燕麦闲斋供。山门破落无关锁，斜日苍黄有乱松，秋星闪烁颓垣缝。黑漆漆蒲团打坐，夜烧茶炉火通红。
　　水田衣，老道人，背葫芦，戴袱巾，棕鞋布袜相厮称。修琴卖药般般会，捉鬼拿妖件件能，白云红叶归山径。闻说道悬岩结屋，却教人何处相寻？
　　老书生，白屋中，说黄虞，道古风，许多后辈高科中。门前仆从雄如虎，陌上旌旗去似龙，一朝势落成春梦。倒不如蓬门僻巷，教几个小小蒙童。
　　尽风流，小乞儿，数莲花，唱竹枝，千门打鼓沿街市。桥边日出犹酣睡，山外斜阳已早归，残杯冷炙饶滋味。醉倒在回廊古庙，一凭他雨打风吹。
　　掩柴扉，怕出头，剪西风，菊径秋，看看又是重阳后。几行衰草迷山郭，一片残阳下酒楼，栖鸦点上萧萧柳。撮几句盲辞瞎话，交还他铁板歌喉。
　　邈唐虞，远夏殷，卷宗周，入暴秦，争雄七国相兼并。文章两汉空陈迹，金粉南朝总废尘，李唐赵宋慌忙尽。最可叹龙盘虎踞，尽销磨《燕子》《春灯》。
　　吊龙逢，哭比干，羡庄周，拜老聃，未央宫里王孙惨。南来薏苡徒兴谤，七尺珊瑚只自残。孔明枉作那英雄汉，早知道茅庐高卧，省多少六出祁山。
　　拨琵琶，续续弹，唤庸愚，警懦顽，四条弦上多哀怨。黄沙白草无人迹，古戍寒云乱鸟还，虞罗惯打孤飞雁。收拾起渔樵事业，任从他风雪关山。
　　风流家世元和老，旧曲翻新调；扯碎状元袍，脱却乌纱帽，俺唱这道情儿归山去了。
　　是曲作于雍正七年，屡抹屡更。至乾隆八年，乃付诸梓。刻者司徒文膏也。

　　●题画卷

　　题画兰

　　昔游天目山，与老僧坐密室中，闻幽兰香，不知所出。僧即开小窗，见矫壁千尺，皆芳兰披拂，而下又有枯树根，怪丑坏烂，兰亦寄生其上，如虬龙勃怒，鬐鬣皆张，实异境也。省堂老伯游湘楚中，所见必多，此种惜不得人为之图写耳。

　　余种兰数十盆，三春告暮，皆有憔悴思归之色。因移植于太湖石、黄石之间，山之阴，石之缝，既已避日，又就燥，对吾堂亦不恶也。来年忽发箭数十，挺然直上，香味坚厚而远。又一年更茂。乃知物亦各有本性。赠以诗曰：兰花本是山中草，还向山中种此花；尘世纷纷植盆盎，不如留与伴烟霞。又云：山中兰草乱如蓬，叶暖花酣气候浓；出谷送香非不远，那能送到俗尘中？此假山耳，尚如此，况真山乎！余画此幅，花皆出叶上，极肥而劲。盖山中之兰，非盆中之兰也。

　　东坡画兰，长带荆棘，见君子能容小人也。吾谓荆棘不当尽以小人目之，如国之爪牙，王之虎臣，自不可废。兰在深山，已无尘嚣之扰；而鼠将食之，鹿将■〈豤上齒下〉之，豕将■〈虫豕〉之，熊、虎、豺、麛、兔、狐之属将啮之，又有樵人将拔之割之。若得棘刺为之护撼，其害斯远矣。秦筑长城，秦之棘篱也。汉有韩、彭、英，汉之棘卫也；三人既诛，汉高过沛，遂有安得猛士守四方之慨。然则蒺藜、铁菱角、鹿角、棘刺之设，安可少哉？予画此幅，山上山下皆兰棘相参，而兰得十之六，棘亦居十之四。画毕而叹，盖不胜幽并十六州之痛，南北宋之悲耳！以无棘刺故也。

　　满幅皆君子，其后以棘刺终之，何也？盖君子能容纳小人，无小人亦不能成君子。故棘中之兰，其花更硕茂矣。石桥老哥，君子也。持此意以处京畿，无往不利。千里之外，无所赠寄，姑以此为压缄之物耳。

　　杭州金寿门题墨兰诗云：“苦被春风勾引出，和葱和蒜卖街头。”盖伤时不遇，又不能决然自引去也。芸亭年兄索余画，并索题寿门句。使当事尽如公等爱才，寿门何得出此恨句？

　　扬州豪家求余画兰，题曰：写来兰叶并无花，写出花枝没叶遮。我辈何能购全局，也须合拢作生涯。金寿门见而爱之，即以为赠。题曰：昨宵神女降云峰，折得花枝洒碧空。世上凡根与凡叶，岂能安顿在其中？以寿门诗文绝俗也。


　　画盆兰送范县杨典史谢病归杭州。题曰：兰花不合到山东，谁识幽芳动远空？画个盆儿载回去，栽他南北两高峰。后被好事者攫去，杨甚愠之。又十余年，余过杭，而杨公已下世久矣。其子孙述故，乞更画一幅补之。既题前作，又系一诗曰：相思无计托花魂，飘入西湖叩墓门；为道老夫重展笔，依然兰子又兰孙。

　　石涛画兰不似兰，盖其化也；板桥画兰酷似兰，犹未化也。盖将以吾之似，学古人之不似，嘻，难言矣。

　　僧白丁画兰，浑化无痕迹。万里云南，远莫能致，付之想梦而已。闻其作画，不令人见；画毕，微干，用水喷噀，其细如雾，笔墨之痕，因兹化去。彼恐贻讥，故闭户自为，不知吾正以此服其妙才妙想也。口之噀水，与笔之蘸水何异？亦何非水墨之妙乎！石涛和尚客吾扬州数十年，见其兰幅，极多亦极妙。学一半，撇一半，未尝全学；非不欲全，实不能全，亦不必全也。诗曰：十分学七要抛三，各有灵苗各自探；当面石涛还不学，何能万里学云南？

　　予作兰有年，大率以陈古白先生为法。及来扬州，石涛和尚墨花，横绝一时，心善之而弗学，谓其过纵，与之自不同路。又见颜君尊五，笔极活，墨极秀，不求异奇，自有一种新气。又有友人陈松亭，秀劲拔俗，矫然自名其家，遂欲仿之。兹所飘撇，其在颜、陈之间乎，然要不知似不似也。

　　盆是半藏，兰是半含；不求发泄，不畏凋残。　———题半盆兰

　　蕊图兰草写三台，无人敢笔栽。取得新奇法，墨香吹出来。

　　风虽狂，叶不扬；品既雅，花亦香。问是谁与友，是我郑大郎。友他在空谷，不喜见炎凉。愿吾后嗣子，婚媾结如兰。

　　写得芝兰满幅春，傍添几笔乱荆榛。世间美恶俱容纳，想见温馨淡远人。　———题芝兰棘刺图

　　春雨春风写妙颜，幽情逸韵落人间；而今究竟无知己，打破乌盆更入山。　———题破盆兰花图

　　不容荆棘不成兰，外道天魔冷眼看；门径有芳还有秽，始知佛法浩漫漫。　———为侣松上人画荆棘兰花

　　屈宋文章草木高，千秋兰谱压风骚。如何烂贱从人卖，十字街头论担挑！

　　峭壁垂兰万箭多，山根碧蕊亦婀娜。天公雨露无私意，分别高低世为何？

　　此是幽贞一种花，不求闻达只烟霞。采樵或恐通来径，更写高山一片遮。

　　山中觅觅复寻寻，觅得红心与素心；欲寄一枝嗟远道，露寒香冷到如今。　———画兰寄呈紫琼崖道人

　　惟君心地有芝兰，种得芝兰十顷宽。尘世纷纷谁识得，老夫拈出与人看。

　　万里关河异暑寒，纷纷灌溉反摧残；不如归去匡庐阜，吩咐诸花莫出山。　———画盆兰劝无方上人南归

　　山顶兰花早早开，山腰小箭尚含胎；画工立意教停蓄，何苦东风好作媒。　———题峭壁兰花图

　　多画春风不值钱，一枝青玉半枝妍。山中旭日林中鸟，衔出相思二月天。　———题折枝兰

　　晓风含露不曾干，谁插晶瓶一箭兰？好似杨妃新浴罢，薄罗裙系怯君看。　———题折枝兰

　　春兰未了夏兰开，画里分明唤阿呆；阅尽荣枯是盆盎，几回拔去几回栽。　———题盆兰倚蕙图

　　题画竹

