<!-- { "loadSidebar": true } -->
　　杨经字仲武荥阳宛陵人也中领军肃侯之曽孙荆州刺史戴侯之孙东武康侯之子也【善曰肃侯杨暨也戴侯杨肇也潘岳杨肇碑序曰肇骁骑府君之嫡孙领军肃侯之嗣子贾弼之山公表注曰杨恪字仲义骁骑将军生暨字休先领军将军康侯杨潭也　向曰肃侯名暨康侯名潭也】八歳防父其母【五臣本有曰字】郑氏光禄勲密陵成侯之元女【善曰贾弼之山公表注曰郑袤为司空宻陵元侯生黙为光禄勲密陵成侯黙女适荥阳潭潭生仲武成或为元侯误也汉书音义服防曰元长也　济曰宻陵成侯名黙元女长女也】操行甚髙恤养幼孤以保乂夫家而免诸艰难【善曰尚书周公曰巫咸乂王家　良曰保安乂理也艰难谓辛苦也】戴侯康侯多所论著又善草之艺子以妙年之秀固能综览义防而轨式模范矣【善曰曹子建自试表曰终军以妙年使越　翰曰妙少秀美也综犹总也防美也言其轨迹皆用模法于祖父也】虽舅氏隆盛而孤贫守约心安陋巷体服菲薄余甚竒之【善曰论语子曰囘也在陋巷人不堪其忧又曰禹菲饮食马融曰菲薄也　铣曰舅氏谓郑袤家也言能约俭菲薄岳甚以为竒】若乃清才隽茂盛徳日新【善曰周易曰日新之谓盛徳　向曰茂美也日新谓盛徳日加新丽也】吾见其进未见其已也【善曰论语子谓顔渊曰吾见其进未见其止也　济曰已止也】既借三叶世亲之恩而子之姑余之伉俪焉【善曰左氏传曰已不能庇其伉俪而亡之又不能字人之孤而杀之良曰三叶谓曽祖领军恪及祖肃侯父康侯也伉敌俪偶也谓夫妇相敌偶也】往歳卒于【五臣】
　　【本作于】徳宫里【善曰陆机洛阳记曰徳宫里名也　翰注同】丧服周【五臣本作同】次绸缪累月【铣曰次位也绸缪亲宻貌言时与仲武丧服其妻亲宻累月】苟人必有心此亦欵诚之至【五臣本作志】也不幸短命【善曰论语孔子对哀公曰有顔囘者不幸短命死矣　向曰苟且也且人有心于亲宻亦欵之至也短命谓死也】春秋二十九元康九年夏【五臣本无夏字】五月已亥卒呜呼哀哉乃作诔曰伊子之先奕叶【五臣本作世】熈隆【济曰奕累熈兴也言累世兴盛也】惟祖惟曽载扬休风显考康侯无禄早终【善曰左氏传子产曰公孙段无禄早世不获乆享君徳　良曰载则扬举休美也考父也终卒也】名器虽光勲业未融笃生吾子诞茂淑姿【翰曰笃厚诞大茂美淑善也】克岐克嶷知章知微【善曰毛诗曰克岐克嶷以就口食周易曰君子知微知章铣曰幼而有知曰岐嶷易曰君子知微知章也章明微幽也】钩深探味道研防【善曰周易曰探索隠钩深致逺又曰夫易圣人之所以极深而研防也　向曰幽也言深幽之理皆能钩探而知之味美研穷防微也谓美其道而穷其防也】匪直也人邦家之辉【善曰毛诗曰匪直也人秉心塞渊又曰乐只君子邦家之光　翰注同】子之遘闵曽未齓髫【善曰郑周礼注曰齓毁齿也埤苍曰髫髦也　良曰遘遇闵病曽则也齓毁齿也髫总髪也】如彼危根当此冲猋【五臣本作飇】徳之休明靡幽不乔【善曰言徳之休明无有处幽而不迁乔也左氏传王孙满曰徳之休明毛诗曰出自幽谷迁于乔木向曰飇急风也危根而冲急风喻仲武抱疾而属乱朝也靡无乔髙也言徳之休明无有处幽而不髙也】
　　弱冠流芳隽声清劭【音韶恊韵　铣曰二十曰弱冠隽美劭继也言美声清逺相继不絶也】尔舅惟荣尔宗惟瘁幼秉殊操违丰安匮撰録先训俾无陨坠旧文新艺罔不必肄【向曰违避丰盛匮乏也先训祖父旧作之文也艺法制也罔无肄习也】潘杨之穆有自来矣矧乃今日慎终如始【善曰老子曰慎终如始则无败亊也　济曰穆和矧况也谓岳父与仲武祖旧相和好况今日我与仲武顺祖父之好如始也】尔休尔戚【五臣本作慼字】如实在已【善曰新序曰晋襄公之孙周为晋国休戚不倍本也　良曰言忧乐之事皆同于己也】视予犹父不得犹子【五臣本作予子二字　善曰论语曰顔囘死门人欲厚葬之子曰囘也视予犹父也予不得视犹子也】敬亦既笃爱亦既深虽殊其年实同厥心日昃景西望子朝隂【翰曰日昃景西岳自喻将老也朝隂谓仲武盛年也】如何短折背世湮沈呜呼哀哉【善曰尚书曰六极一曰凶短折孔安国曰短未六十折未三十也　铣曰死未六十曰短未三十曰折湮沈谓死也】寝疾弥留守兹孝友临命忘身顾恋慈母【善曰尚书曰王曰病日臻既弥留毛诗传曰善父母为孝善兄弟为友　向曰弥乆也善父母为孝善兄弟为友临终谓将死也言将死忘身之苦而乃顾恋慈母也】哀哀慈母痛心疾首【善曰毛诗曰哀哀父母生我劬劳左氏传曰吕相絶秦曰诸侯痛心疾首昵就寡人　济曰哀哀哭声也疾首谓头痛也】噭噭【叫】同生凄凄诸舅【善曰荘子曰我噭噭随而哭之　良曰噭噭哭声同生谓兄弟也凄凄悲伤也】春兰擢茎方茂其华荆寳挺璞将剖于和含芳委耀【五臣本作辉】毁璧摧柯【善曰言徳业之美类于兰玉始含芳而积耀遽毁璧而摧柯言早夭也太经曰破璧毁珪逢不幸也　翰曰挺出剖破也和卞和也含芳谓兰也委辉谓璧也皆喻正盛而摧毁言死也】呜呼仲武痛哉奈何徳宫之艰同次外寝惟我与尔对筵接枕自时迄今曽未盈稔【铣曰徳宫仲武所居里也艰苦也谓岳妻死于此也次位也迄及稔年也言不备一年】姑侄继陨何痛斯甚呜呼哀哉【向曰姑谓岳妻谓仲武姑也陨死也未满一年姑侄相继而死是痛之甚也】披帙散书屡覩遗文有造有冩或草或真执玩周复想见其人纸劳于手涕霑于巾【善曰张衡四愁诗曰侧身北望涕霑巾　济曰遗文仲武所作及所冩者玩习也周终也涕泪也巾衣襟也】龟筮既袭埏隧【五臣本从土】既开【善曰尚书曰乃卜三龟一习吉又曰卜不习吉孔安国曰袭因也声类曰埏墓隧也　良曰龟筮谓卜也袭因也言因其吉而殡也埏隧基道也】痛矣【五臣本作哉】杨子与世长乖朝济洛川夕次山隈归鸟颉颃行云徘徊【善曰毛诗曰燕燕于飞颉之颃之　翰曰隈曲也颉颃徘徊云鸟不进貌】临穴永【五臣本作长】诀抚榇尽哀【善曰毛诗曰临其穴惴惴其栗杜预左氏传注曰榇棺也　翰曰哀慼也穴墓门也诀死别也榇棺也】遗形莫绍増恸余懐魂兮往矣梁木实摧呜呼哀哉【善曰荘子曰往矣吾将曵尾于涂中礼记曰孔子早作负手曵杖逍遥于门歌曰泰山其頽乎梁木其壊乎郑曰泰山众山所仰梁木众木所放也　铣曰遗形莫绍谓无嗣也梁木屋之梁栋也摧折也】



　　文选巻五十六
　　钦定四库全书
　　文选巻五十七
　　梁　昭　明　太　子　萧　统　编
　　唐李善吕延济刘良张铣吕向李周翰注
　　诔下
　　夏侯常侍诔【并序】
　　潘安仁【翰曰湛早有名誉与岳友善时人号为连璧惠帝时为散骑常侍卒也】
　　夏侯湛字孝若谯国谯人也少知名弱冠辟太尉府【善曰臧荣绪晋书曰湛早有名誉为太尉掾】掾【善本无掾】贤良方正徴为太子舍人尚书郎野王令【善曰臧荣绪晋书曰湛举贤良对防拜郎中进补太子舍人转尚书郎出宰野王令汉书曰何武贤良方正徴也　向曰野王县令也】中书郎南阳相【善曰臧荣绪晋书曰湛除中书侍郎出补南阳相又曰秦王东武帝第三子也初封南阳王后徙封秦王　济曰同善注】家艰乞还【善曰毛诗曰未堪家多难余又集于蓼　良曰家艰谓父母忧也】顷之选为太子仆未就命而世祖崩【善曰谷梁传曰髙曰崩厚曰崩尊曰崩天子之崩以尊也其崩何以在人上故曰崩　翰曰仆太子宫世祖武帝也】天子以为散骑常侍从班列也【善曰天子惠帝也　铣曰天子惠帝也班次也言以次而任非擢材也】春秋四十有九元康元年夏五月壬辰寝疾卒于延喜里第呜呼哀哉乃作诔曰【向曰延喜里名湛所居处】
