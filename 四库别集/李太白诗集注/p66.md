<!-- { "loadSidebar": true } -->
日落沙明天倒开波揺石动水萦回轻舟泛月寻溪转疑是山阴雪后来
[一统志东鲁门在兖州府城东王徽之常居山阴夜雪初霁月色清朗忽忆戴逵逵时在剡便夜乗小船诣之详见十三卷注]
其二
水作青龙盘石堤桃花夹岸鲁门西若教月下乗舟去何啻风流到剡溪
[剡音闪]

秋猎孟诸夜归置酒单父东楼观妓
[杜预春秋经传集解孟诸宋大薮也在梁国睢阳县东北元和郡县志孟诸泽在宋州虞城县西北十里周回五十里俗号盟诸泽单父音善甫]
倾晖速短炬走海无停川冀餐圆丘草欲以还颓年此事不可得微生若浮烟骏发跨名驹雕弓控鸣弦鹰豪鲁草白狐兔多肥鲜邀遮相驰逐遂出城东田一扫四野空喧呼鞍马前归来献所获炮炙宜霜天出舞两美人飘飖若云仙留欢不知疲清晓方来旋
[鲍照诗倾晖忽西下郭璞诗圆丘有竒草李善注外国图曰圆丘有不死树食之乃寿吕向注圆丘山名竒草芝草也陆机愍思赋乐来日之有继伤颓年之莫纂诗周颂骏发尔私郑笺云骏疾也东京赋雕弓斯彀薛综注雕弓谓有刻画也汉书逢蒙列眦羿氏控弦颜师古注控引也羽猎赋滛滛与与前后要遮说文炰毛炙肉也韵会钱氏曰凡肉置火中曰炮近火曰炙应玚诗公子敬爱客乐饮不知疲]

游泰山六首
[一作天寳元年四月从故御道上泰山史记正义泰山一曰岱宗东岳也在兖州博城县西北三十里山东通志泰山在济南府泰安州北五里一曰兖镇周围一百六十里自山下至絶顶四十余里上有石表巍然传是秦时无字碑]
其一
四月上泰山石平御道开六龙过万壑涧谷随萦回马迹遶碧峰于今满青苔飞流洒絶巘水急松声哀北眺〈上山下鄂字去阝〉嶂竒倾崖向东摧洞门闭石扇地底兴云雷登高望蓬瀛想象金银台天门一长啸万里清风来玉女四五人飘飖下九垓含笑引素手遗我流霞杯稽首再拜之自媿非仙才旷然小宇宙弃世何悠哉
[旧唐书开元十三年十月辛酉东封泰山发自东都十一月丙戌至兖州岱宗顿已丑日南至备法驾登山仗卫罗列山下百余里诏行从留于谷口上与宰臣礼官升山庚寅祀昊天上帝于上坛有司祀五帝百神于下坛礼毕藏玉册于刲祀坛之石磩然后燔柴燎发羣臣称万岁传呼自山顶至岳下震动山谷宋书天子所御驾六其余副车皆驾四按书称朽索御六驾逸礼王度记曰天子驾六袁盎谏汉文驰六飞魏时天子亦驾六六龙之义本此余见八卷注鲍照诗千岩盛阻积万壑势回萦孙绰天台山赋瀑布飞流以界道张恊七命发絶巘遡长风絶巘高峰也鲍照诗合沓〈上山下鄂字去阝〉嶂云郭璞诗神仙排云出但见金银台山东通志上泰山屈曲盘道百余经南天门东南三天门至絶顶高四十余里左思诗长啸激清风郭璞诗升降随长烟飘飖戏九垓张铣注九垓九天也抱朴子项曼都入山学仙十年而归家曰仙人以流霞一杯与我饮之輙不饥渴汉武内传王母曰虽当语之以至道殆恐非仙才也巘语蹇切年上声崿音谔嶂音帐垓音该]
其二
清晓骑白鹿直上天门山山际逢羽人方瞳好容颜扪萝欲就语却掩青云关遗我鸟迹书飘然落岩间其字乃上古读之了不闲感此三叹息从师方未还
[楚辞仍羽人于丹丘王逸注人得道身生羽毛也朱子注羽人飞仙也抱朴子仙人目瞳正方神仙传李根瞳子皆方按仙经云八百岁人瞳子方也徐干中论苍颉视鸟迹而作书尔雅闲习也荀子多见曰闲]
其三
平明登日观举手开云关精神四飞扬如出天地间黄河从西来窈窕入逺山凭崖覧八极目尽长空闲偶然值青童緑发双云鬟笑我晚学仙蹉跎凋朱颜踌躇忽不见浩荡难追攀
[水经注应劭汉官仪云泰山东南山顶名曰日观鸡一鸣时见日始欲出长三丈许故以名焉北山移文扃岫〈脱一字〉掩云关云关者云气拥蔽如门关也初学记泰山记云黄河去泰山二百余里于祠所瞻黄河如带若在山趾]
其四
清斋三千日裂素写道经吟诵有所得众神卫我形云行信长风飒若羽翼生攀崖上日观伏槛窥东溟海色动逺山天鸡已先鸣银台出倒景白浪翻长鲸安得不死药高飞向蓬瀛
[南岳魏夫人传夫人入洛阳山中清斋五百日读大洞真经颜师古急就篇注素谓绢之精白者卽所用写书之素也楚辞坐堂伏槛临曲池些东溟东海也海色晓色也俱见二卷注天鸡见一卷大鹏赋注谢灵运诗张组眺倒景列筵〈脱一字〉归潮李善注游天台山赋曰或倒景于重溟王彪之游仙诗曰逺游絶尘雾轾举观沧溟蓬莱荫倒景昆仑罩层城并以山临水而景倒谓之倒景此篇倒景正作此解与二卷中所用倒景故自不同蓬莱灜洲在渤海中有不死药金银为宫阙详见四卷注]
其五
日观东北倾两崖夹双石海水落眼前天光遥空碧千峰争攒聚万壑絶凌歴缅彼鹤上仙去无云中迹长松入霄汉逺望不盈尺山花异人间五月雪中白终当遇安期于此炼玉液
[缅思貎歳华纪丽泰山冬夏有雪安期生古之仙人见二卷注江淹诗道人读丹经方士炼玉液张铣注玉液玉膏也]
其六
朝饮王母池暝投天门关独抱緑绮琴夜行青山间山明月露白夜静松风歇仙人游碧峰处处笙歌发寂静娱清辉玉真连翠微想象鸾鳯舞飘飖龙虎衣扪天摘匏瓜怳惚不忆归举手弄清浅误攀织女机明晨坐相失但见五云飞
[山东通志王母池在泰山下之东南麓一名瑶池水极甘冽瀵沸潾瀞不竭不盈乡人取水禜雨颇验张载诗美人遗我緑绮琴李周翰注緑绮琴名傅玄琴赋序曰司马相如有緑绮蔡邕有焦尾皆名噐也尔雅疏山未及顶上在旁陂阪之处名翠微楚辞遂儵忽而扪天隋书匏瓜五星在离珠北史记索隐荆州占云匏瓜一名天鸡在河皷东匏瓜明则岁大熟古诗河汉清且浅相去复几许史记正义织女三星在河北天纪东天女也五云五色云也见七卷注]

秋夜与刘砀山泛宴喜亭池
[砀山县名唐时隶河南道宋州睢阳郡刘葢为砀山令者也江南通志宴喜台在徐州砀城县东五十歩台上有石刻三大字相传唐李白笔砀音荡]
明宰试舟楫张灯宴华池文招梁苑客歌动郢中儿月色望不尽空天交相宜令人欲泛海只待长风吹
[华池郢中歌见二卷注梁苑客见七卷注]

携妓登梁王栖霞山孟氏桃园中
[一统志栖霞山在兖州单县东四里世传梁孝王尝游此]
碧草巳满地柳与梅争春谢公自有东山妓金屏笑坐如花人今日非昨日明日还复来白发对緑酒强歌心已摧君不见梁王池上月昔照梁王樽酒中梁王已去明月在黄鹂愁醉啼春风分明感激眼前事莫惜醉卧桃园东
[陈后主诗三春桃照李二月柳争梅谢安在东山畜妓见十卷注黄鹂今谓之黄莺儿见六卷注]

与从侄杭州刺史良游天竺寺
[唐时杭州隶江南东道州有天竺寺乃今之下天竺寺详见十六卷注咸淳临安志下竺灵山寺在钱塘县西十七里隋开皇十三年僧真观法师与道安禅师建号南天竺寺唐永泰中赐今额淳佑志云大凡灵竺之胜周回数十里而岩壑尤美实聚于下天竺灵山寺自飞来峯转至寺后岩洞皆嵌空玲珑莹滑清润如虬龙瑞鳯如层华吐萼如皱縠迭浪穿幽透深不可名貎林木皆自岩骨拔起不土而生传言兹岩产玉故腴润能育焉其间唐宋游人题名不可殚纪一统志下天竺寺在杭州府城西十五里晋咸和中建寺前后有飞来莲花诸峰合涧跳珠诸泉梦谢流杯月桂诸亭游人多至其间]
挂席凌蓬丘观涛憩樟楼三山动逸兴五马同遨游天竺森在眼松风飒惊秋覧云测变化弄水穷清幽迭嶂隔遥海当轩写归流诗成傲云月佳趣满吴洲
[十州记蓬丘蓬莱山也梦梁録樟亭驿卽浙江亭也在跨浦桥南江岸浙江通志樟亭在钱塘县旧志南五里后改为浙江亭今浙江驿其故址也三山谓蓬莱方丈瀛洲三神山见四卷注五马古太守事见六卷注杨齐贤曰自西湖入天竺寺路夹道皆古松其地名曰九里松灵隐天竺同在一处皆由松门而进颜延年诗振楫发吴洲]

同友人舟行
楚臣伤江枫谢客拾海月懐沙去潇湘挂席泛溟渤蹇予访前迹独往造穷发古人不可攀去若浮云没愿言弄倒景从此錬真骨华顶窥絶冥蓬壶望超忽不知青春度但怪緑芳歇空持钓鳌心从此谢魏阙
[楚辞湛湛江水兮上有枫目极千里兮伤春心王逸注言湛湛江水浸润枫木使之茂盛伤已不蒙君惠而身放弃曽不若树木得其所也宋书谢灵运小字客儿故诗人多称为谢客其游赤石进帆海诗有云扬帆采石华挂席拾海月李善注临海水土物志云海月大如镜色白正圆常生海边其尖柱如搔头大本草陈藏器曰海月蛤类也似半月故名水沬所化史记屈原作懐沙之赋于是懐石遂自投汨罗以死溟渤海也注见七卷楚辞蹇谁留兮中洲王逸注蹇辞也庄子穷发之北有冥海者天池也倒景见本卷游太山第四首注方舆胜覧华顶峯在天台县东北六十里葢天台第八重最高处高一万丈絶顶东望沧海俗名望海尖草木薫郁殆非人世孙绰所谓渉降信宿迄乎仙都是也絶冥逺海也十州记蓬壶蓬莱也王屮头陀寺碑文东望平皋千里超忽吕向注超忽逺貎钓鳌事见四卷注淮南子身处江湖之上而神游魏阙之下高诱注魏阙王者门外阙也所以用悬教民之书于象魏也巍巍高大故曰魏阙]

下终南山过斛斯山人宿置酒
[元和郡县志终南山在雍州万年县南五十里太平寰宇记终南山在郿县南三十里雍録终南山横亘关中南面西起秦陇东彻蓝田凡雍岐郿鄠长安万年相去且八百里而连绵峙据其南者皆此一山也通志氏族畧代北复姓有斛斯氏其先居广牧世袭莫勿大人号斛斯部因氏焉]
暮从碧山下山月随人归却顾所来径苍苍横翠微相携及田家童稚开荆扉緑竹入幽径青萝拂行衣欢言得所憩美酒聊共挥长歌吟松风曲尽河星稀我醉君复乐陶然共忘机
[翠微山岭之色详十卷注沈约诗荆扉新且故李周翰注荆扉以荆为门扉也]

朝下过卢郎中叙旧游
君登金华省我入银台门幸遇圣明主俱承云雨恩复此休浣时闲为畴昔言却话山海事宛然林壑存明湖思晓月迭嶂忆清猿何由返初服田野醉芳樽
[刘孝绰诗歩出金华省遥望承明庐蔡梦弼杜诗注按汉宫阙记金华殿在未央宫白虎观右秘府图书皆在焉故王思逺逊侍中表云奏事金华之上进议玉台之下后世以门下省名金华省葢出此也雍録翰林院在大明宫右银台门内稍退北有门榜曰翰林之门鲍照诗休浣自公日休浣犹休沐也汉律吏五日得一休沐言休息以洗沐也杨升庵曰唐制十日一休沐故韦应物诗云九日驱驰一日闲白乐天诗云公假日三旬是也杜预左传注畴昔犹前日也任昉诗迭嶂易成响重以夜猿悲楚辞退将复修吾初服刘孝绰诗芳樽散绪寒]

侍从游宿温泉宫作
羽林十二将罗列应星文霜仗悬秋月霓旌卷夜云严更千戸肃清乐九天闻日出瞻佳气葱葱绕圣君
