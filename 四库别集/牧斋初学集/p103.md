<!-- { "loadSidebar": true } -->
    奴攻抚宁不克，东破深河驿，屯范家店，前军至红花店，去关门十里。我严兵而待。以游骑诱之使东，欲以城上大炮及沿壕所伏射生降虏夹击之。奴觇知，不敢逼。相持六昼夜，徐引而去。还攻抚宁，分兵攻昌黎，皆不克。公犹恐大寿心疑，间入其营，周视壁垒部曲，安坐剧谈，每至移晷。又时时具酒炙，呼大寿等入饮于城楼。大寿益自安。而大寿故与奴有连，降虏银定，故给事大寿左右，大寿遣之奴营，留半岁，奉奴书来与崇焕议款。款未就，银定仍留大寿所。奴破永平，遣三叛人持黄旗大书“讲和”字诣大寿营。大寿以请，公报曰：“听大将军处分。”而又密下教曰：“毁其旗及书，焚之军前，其人惟所置之。”大寿惧，乃立斩其使。公曰：“大寿真为我用矣。”奴千余骑，恣掠屯堡，夜宿抚宁东三十里之双望，骄不为备。公使大寿夜袭之，分兵为三伏，我伪入奴伏中，奴方发，我兵伏双望两者亦发，追奔二十里，斩首一百四十九级，卤获无算。奴势大挫，遂不得南闯昌乐，东闯抚宁。 
    自永平陷，东道梗塞，乃遣死士径虏营沿海以报捷，中朝始知关门无恙也。关门西南三县城曰抚宁、昌黎、乐亭，西北三边城曰石门、台头、燕河，六城东护关门，西绕永平。而昌乐近海通漕，东兵之要地也。叛人白养粹唱言剃、降不杀，以勾诱郡邑，迁安令自髡以从。乐亭守其约，不纳我兵。而昌黎亦顾望自守。公下檄切责各城，捕斩奸细，禁止蜚语。六城皆壹意完守，后先间诸叛人于奴，构而杀之。又遣将戍开平，复建昌而守之，而进取之势定矣。诸将议兵所向，马世龙请先复遵，军中皆是之。公谓奴据四城，其劲在永，其次在遵，而以滦、迁为羽翼，横截京、关之间。关欲合京取遵则隔永，京欲合关取永则隔遵。当多为声势，示欲图遵之状以牵之。马、尤二帅赴丰润、开平，联关兵以图滦，得滦，则以开平兵守滦，而骑兵待战以图永。得滦、永则关永合，天下安危之局定，可以一意图遵。而董口、大安，留为归路，以堕贼必死之心，取迁易于取滦，迁在北，易取而难守，不如姑留之，以分贼势，而先图滦。谍言四酋将辇重去，二酋将入，重装去则身轻无所顾，轻骑来则气锐有所必求。兵贵乘机，机在去而未来之时，不可不争也。抚、昌、乐三邑负海，去永各五六十里，步兵守城，骑兵挑战，使贼骑不得西出，而我又促之逼之。使不得不动。动乃有机，我密迩于贼，而机乃可乘也。故曰图滦便。既下教世龙，再疏为上分明之，然后取滦之议定。建昌既复，遣骑兵疾趋据守。奴连十日绕城而战，我师皆捷。遣东兵五百骑，从田畴入卢龙故道绕出虏背，合三屯以掩遵化，迎击奴之出掠者，于是有铁厂之捷。奴四酋河干贝勒倾巢入寇，伪二王子安明贝勒居守沈阳。公大发教令，治舟师，合东江师十万捣金、盖、辽、沈，又纵间谓之曰：“师期定矣。”故以榜示者，俗使彼疑为声也。四酋遂逸去，修悬楼，掘井运米以待我。而祖大寿又有双望之捷。公欲窥永以牵遵也，登西城楼，屏人呼大寿，遣发四前锋抵永城下，以一大营继之。明日，复呼大寿曰：“兵虽发，不虞单薄乎？大兵去二百里，禀成于帅，不虞远乎？”大寿曰：“请即行，以为后劲。”公曰：“甚善。兵在双望，遇敌，大将军当出抚宁，河西张弘谟为二敌，在十五里中，三敌不出二十余里，近永多冈峦，可伏。以前三锋为三伏，以一营为诱，贼不深入不发。傍山为哨，既赚入，伏当敌兵，乃转战而伏发，可歼也。”大寿且行，复呼谓曰：“计明日午后当遇敌，檄刘应国四将自西北来，从建昌趋永东北，檄张存仁四将自西南来，从乐亭趋永东南。”语毕，呼道、将入，曰：“祖将军议若此，何如？”皆曰：“善。”公盖推其谋以予大寿，不曰自己出。及滦、永成功，皆用此也。大寿如公戒，为三敌三伏。奴入伏，追奔至永城下，奴绕城东，欲入北门，应国兵自北至，奔南门，存仁兵自南至。我伏初起，四面皆兵，从山半蔽空而下，奴大败，杀伤者数千，斩伯言二十三人。伯言或曰摆彦，奴精骑也。杀其贵人四，曰孤谜，伪都堂也；曰温木机郎、伯言、事台吉，皆孤山。孤山，伪总兵也。公尝密奏，蓟、辽二三千里皆用辽兵，不当防猜东将，或使生心。捷闻，上乃大喜。而又忧逆奴尚踞内地，公亦久困行间，下诏抚谕，且趣师期。 
    公遂以五月四日誓师，六日诣抚宁督战。八日，大寿先趋滦州，列攻滦图以示诸将。世龙分谢尚政等攻遵化，身驰至滦，与大寿分地而攻。大寿麾乡兵，人斫一柳，顷刻平其壕。世龙身中数矢，不还营。黄龙兵损伤及半，龙哭而止之。仰攻益急，攒炮数十，以攻数雉，奴少避，大炮分击其旁，使不得回救。师从间以登。十三日克滦州。奴冒雨出，大寿伏骑卒邀之，杀掠殆尽。奴自永平趋救，知滦破，遂并迁安兵于永平，屠其众万余，从冷口遁去。公急使世龙邀之，复有斩获。公遂入永平。十六日，谢尚政等攻克遵化。四日而四城皆下，天下惊以为神。公至永平，掩遗骼，缮城郭，恤死伤，经理新复诸城寨。度奴濒去，必一犯辽以示强，使三将出备之，果与奴遇，复大捷。计公所督理，合天下入援及关、宁、蓟、昌兵可三十万，战守七阅月，复建昌、三屯、马兰、松棚、大安，继复四大城，及冷口、瓦坡、龙井、潘关诸边堡四十有奇，先后上首虏九千余级。而四城之复也，斩孤山、牛鹿数十人，生擒东夷犭革木等二十二人，及我叛人授伪都堂兵备都督等官马思恭、贾维钥、吕及第等十一人，献俘阙下。公自为露布奏闻。上亲告庙，布告中外。加公太傅，荫一子世袭锦衣卫指挥佥事，赉白金五十，蟒一袭。三疏力辞，上允辞太傅。又以收复之晚，自劾乞罢，上优诏答焉。公还治所，关政一新。烽火相望，东西哨报，无日不至。上以束酋导东奴入寇，欲讨之。公曰：“徐之，击其不备，可大创也。”指授诸将，以次扑剿，后先斩首二千余级，俘获无算。近边三百里外，庐帐远徙。奴之据遵、永也，中朝望公驱之出塞，如救头然。既而曰：“曷不邀之出口，俾疋马无返乎？”言官欲追论大寿东溃之事，公密奏曰：“东兵东将，偶语籍籍，可虑也。且奴才出口，遽抹杀殊死血战之功，亦何以服诸将之心乎？梁廷栋繇边道开府督师，遂入为兵部尚书，哆言边城方略，部署诸将，满桂为总理，当提调诸镇，而画永定、左、右安门为信地，自顾不暇，卒用是败。马世龙代桂，不受中制，廷栋恨之，以总理遍许诸镇，诸镇皆拥兵不相下。世龙得其所与昌帅书，列之于朝。廷栋乃使其所善部郎丘禾嘉监纪军事。杨肇基守三屯，奴攻之急。世龙遣五千人往救，禾嘉夺之，远守开平，而使肇基讼世龙于朝，公言中枢虽调度诸将，战守进退随地换形，当听之大将，而勿掣其肘。禾嘉当从臣于师，以佐筹策，不当自为战守，令将帅不得其任。于是廷栋与禾嘉胥怨。攻滦之役，四酋请款以缓师，禾嘉以其书来报，公叱之曰：“行间讲款，独不知阁部有赐剑乎？”滦之叛将遣老道士间行诣禾嘉请献城，公谓大寿姑应之，而少与之师。我师三抵滦，莫有应者。最后中奴伏，几尽。禾嘉惭，并恨世龙、大寿。廷栋辈谓禾嘉守开平，通京关，复城大功，出自郎署，遂超拜禾嘉为辽抚。公知权要之冒嫉，而群小比而相倾也，自五月逐奴，遂连章移病求罢，而上终弗许也。 
    禾嘉既骤贵，孙元化亦用谭兵超拜登抚，于是关门有横竖二局。二局者，登抚繇登、莱取南四卫为横，辽抚繇广宁取辽、沈为竖。二抚既受事，乃各变其说。禾嘉请以岛兵复广宁、义州、右屯，元化请撤海于辽，以岛兵复广宁三卫。廷栋诒公书曰：“皇上从部议立两抚，方执券以责成功，廷栋无死所矣。”公奉旨详议，上奏曰：“禾嘉议复广宁、义州、右屯，广宁易复也，去海百八十里，去河百六十里，陆运为难。义州地偏西，去广宁百六十里，绕山而东，抚臣虽三城并言，必当先据右屯以为家，聚兵积饷，以渐入广宁，为进取堵截之计。元化议撤海以复广宁三卫。臣先年议四卫，请先复盖州而守之。盖两河之中坚，西在宁远，而扼要在右屯，东在金州，而扼要在盖州。今盖州城已堕矣，金州远奴，而可速筑，当先据之，以渐图复盖。若撤海复广之议，则刘兴治仇杀甫戢，恐其怀毛帅之惧疑而走奴，欲留之岛上，恐其不归奴而借马市以交奴，如宋之李全也。移兴治于旅顺，以绝皮岛之患，而以复金责兴治，以势难据撤之岛兵，图终当恢复之金、旅，此便计也。”刘兴治者，兴祚之母弟也。兴祚死，兴治居皮岛。东江副总兵陈继盛谍报兴祚未死，其弟兴贤自贼中以书招兴治。兴治深衔之，伪为其兄醮，诱继盛等击杀之，扬帆至长山岛，而滦、永克复之信至，乃复返皮岛。公遣周文郁以兴祚旧恩招之，兴治乃听命，请杀奴以自赎。公请移之旅顺，部议畏兴治不果，逾年而为岛人所杀。禾嘉初莅镇，奴兵二万围锦州。禾嘉忄匡骇请救，公分调诸将，援兵四集，诸将请出奇一创之，禾嘉不敢从，遂堕大凌，毁双堡而去。锦围既解，益向人鼓掌大言：“阁部老矣，辽事我只手可办。”朝议皆欲听公去，以辽事倚禾嘉。而上不可，以王威、杨嘉谟青山、潘口之捷，赉金四十，大红虬服一，以《神庙实录》进御，加太保，荫一子尚宝司丞，皆力辞。上允辞太保。 
