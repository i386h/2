<!-- { "loadSidebar": true } -->
　　先生生长匡庐山【縯匡庐山在江州徳化南康军星子二县境次公匡庐江阳之名岳本名三天子鄣周景式庐山记曰匡周威王时人生而神灵庐于此山世称庐君故山取号焉】山中读书三十年旧闻饮水师顔渊不知治剧乃所便【厚晋袁甫自言能作剧县次公汉书张敞自请治剧郡】偷儿夜探赤白丸【厚前汉尹赏传永始元延间长安中闾里少年羣辈杀吏受赇报仇相与探丸为弹得赤丸者斫武吏得黒丸者斫文吏白者主治防次公晋王献之曰偷儿青氊我家旧物】奋髯忽逢朱子元【縯朱博字子元迁琅琊太守齐郡舒缓养名博新视事掾史皆移病博问其故对言故事二千石新到輙遣吏存问乃敢起视职博奋髯抵几曰齐儿欲以此为俗耶悉罢斥之】半年羣盗诛七百谁信家书藏九千【次公先生作李氏山房记云蔵书凡九千余巻】春风无事秋月闲红妆执乐豪且妍紫衫玉带两部全【次公孔稚圭曰两部鼓吹】琵琶一抹四十【尧卿四一声如裂帛今云一抹四十则十靣矣】客来留饮不计钱齐人爱公如子产儿啼卧路呼不还【厚左氏子产古之遗爱次公按史记循吏传子产治郑二十六年而死丁壮号哭老人儿啼曰子产去我死乎民将安归】我慙山郡空留连牙兵部吏笑我寒邀公饮酒公无难约束官奴买花钿薫衣理鬓夜不眠晓来颠风尘暗天【师杜诗晓来急雨春风颠】我思其由岂坐悭【縯陈亚致仕还乡一日见太守太守曰君近日作何诗曰唯作一谜四脚直上四脚下经年度嵗不曽下或然下不是风起即雨下曰此即君茶牀试开之则悭值风值雨也太守为之大笑】作诗愧谢君笑讙归来瑟缩愈不安要当啖公八百里【厚晋王济传王恺以帝舅奢豪有牛名八百里駮尝莹其蹄角济请以钱十万与牛对射而赌之济一发破的因据胡牀叱左右速探牛心来须臾而至一割便去】豪气一洗儒生酸
　　夜饮次韵毕推官
　　簿书丛里过春风酒圣时时且复中红烛照庭嘶騕防【縯騕防神马也赤喙黒身杜诗骏马时看金騕防】黄鸡催晓唱玲珑【次公乐天诗谁道使君不解歌听唱黄鸡与白日黄鸡催晓丑时鸣白日催年酉前没玲珑玲珑奈老何使君歌了汝更歌】老来渐减金钗兴醉后空惊玉筯工【毕善篆縯秦相李斯作二篆谓之玉筯体成一家法】月未上时应早散免教壑谷问吾公【縯左传郑伯有嗜酒为窟室而夜饮酒击钟焉朝至未巳朝者曰公焉在其人曰吾公在壑谷】
　　闻李公择饮傅国博家大醉二首
　　儿童拍手閙黄昏应笑山公醉习园【縯晋山简传简为荆州诸习氏荆之豪族有佳园池简毎出游嬉多之池上置酒輙醉名之曰髙阳池有儿童歌曰山公出何许往至髙阳池日夕倒载归酩酊无所知时时能骑马倒着白接防举鞭问葛强何如并州儿次公李白襄阳歌云落日欲没岘山西倒着接防花下迷襄阳小儿齐拍手拦街争唱白铜鞮傍人借问笑何事笑杀山翁醉似泥】纵使先生能一石主人未肯独留髠【厚史记淳于髠传齐威置酒后宫召髠赐之酒问曰先生能饮几何而醉对曰臣饮一斗亦醉一石亦醉威王曰先生饮一斗而醉恶能饮一石哉髠曰赐酒大王之前执法在傍御史在后髠恐惧俯伏而饮不过一斗径醉矣若乃履舄交错杯盘狼籍堂上烛灭主人留髠而送客当此时髠心最欢能饮一石】
　　不肯惺惺骑马廻玉山知为玉人頽【縯嵇康醉倒如玉山之将頽】紫云有语君知否莫唤分司御史来【援唐阙记载杜牧既为御史久之分务洛阳时李聪罢镇闲居声妓豪华为当时第一尝宴客女妓百余人皆殊色牧瞪目注视问李公闻有紫云者孰是宜以见惠李俯而笑诸妓亦皆回首破顔牧自饮三爵朗吟而起曰华堂今日绮筵开谁唤分司御史来忽发狂言惊满座两行红粉一时廻意气闲逸傍若无人】
　　月夜与客饮酒杏花下【安国按先生诗话云仆在徐州王子立子敏皆馆于子蜀人张师厚来过二王方年少吹洞箫饮酒杏花下】
　　杏花飞帘散余春明月入戸寻幽人褰衣歩月踏花影炯如流水涵青苹花间置酒清香发争挽长条落香雪山城薄酒不堪饮劝君且吸杯中月洞箫声断月明中惟忧月落酒杯空明朝巻地春风恶但见緑叶栖残红陈州与文郎逸民饮别擕手河堤上作此诗
　　白酒无声滑防油醉行堤上散吾愁春风料峭羊角转【次公淮南子扶摇于抱羊角而上注扶摇如羊角转如曲萦行而上也】河水緜蔓流【子仁水衡记云二月三月桃花水五月蔓水谓蔓延故以名】君已思归梦巴峡我能未到説黄州此生聚散何穷已未忍悲歌学楚囚【縯左传晋侯观于军府见钟仪问之曰南冠而絷者谁有司对曰楚囚钟仪也使税之倬王导传云过江人士每暇日相要出新亭饮宴周顗中坐而叹曰风景不殊举目有山河之异皆相视流涕惟导愀然变色曰当共戮力王室克复神州何至作楚囚相对泣邪众牧泪而谢之】
　　与潘三失解后饮酒
　　千金弊帚人谁买【縯魏文帝曰人喜于自见而文非一体鲜能备善是以所长轻所短里语曰家有弊帚享之千金斯不自见之患也】半额蛾眉世所妍【厚后汉马廖传城中好广眉四方且半额城中好髙髻四方高一尺城中好大防四方全匹帛】顾我自为都眊矂【援摭言我唐进士失意醉饱谓之眊矂】怜君欲鬬小婵娟【次公选云垂条婵娟修竹婵娟而孟郊有月婵娟谓之三婵娟今言小婵娟似指人言之矣】青云岂易量他日黄菊犹应似去年醉里未知谁得防满江风月不论钱【李白清风明月不用一钱买】
　　二月三日防灯防客
　　江上东风浪接天苦寒无奈破春妍试开云梦羔儿酒【次公即今之羊羔酒也】快防钱塘药玉船【子仁药玉船盖以药煑石而似玉者也可作酒杯先生又有独酌试药玉船诗】蚕市光隂非故国【次公蜀中春月村市聚为欢乐谓之蚕市】马行灯火记当年【次公马行者东京繁华之处夜市灯火最盛】冷烟湿雪梅花在留得新春作上元
　　与欧育等六人饮酒
　　忽惊春色二分空且看樽前半丈红苦战知君便白羽【縯诸葛亮纶巾羽扇指挥三军次公白羽言于苦战之下则子路云赤羽若日白羽若月盖言箭羽也故不惮苦战则便之非谓白羽扇也】倦游怜我忆黄封【子仁黄封言酒也辇下以黄封酒为贵盖重内醖也】年来齿髪老未老【次公谚云老不老三柏树】此去江淮东复东【厚李贺诗紫丝竹断骢马小家住钱塘东复东】记取六人相防处引杯看劒坐生风【縯杜诗检书烧烛短看劒引杯长】
　　次韵王定国谢韩子华过饮
　　楚有孙叔敖长城隠千里【縯宋檀道济収引饮一斛脱帻投地曰乃壊汝万里长城】哀哉练裙子【厚南史刘峻见任昉诸子西华兄弟流离不能自振平生旧交莫有收恤西华冬月着葛帔练裙路逄峻峻然而矜之】负薪蹑破屣岂无故交亲逝去如覆水不如老优孟谈笑托谐美【优孟事见寄吕穆仲寺丞诗】世家不可恃如倚折足几祥符有贤相【次公祥符宋真宗年号也贤相指言文正公旦盖定国之祖也】手握天下砥懿敏亦名公【次公懿敏指言侍读素也】三贵徳爵齿盖棺今几日【縯杜诗丈夫盖棺事始定】公子谁料理【援晋王征之为桓冲骑兵参军冲谓曰卿在府日乆比当相料理】谁要卿料理欲説且止止【次公佛书止止不须説】宅相开府公【厚晋魏舒传舒字阳元少孤为外家寗氏起宅相宅者云当出贵甥外祖母以盛氏小而慧意谓应之舒曰当为外氏成此宅相尧卿文正公长女嫁韩宪肃公子华乃王氏之甥为开府仪同三司故有宅相开府之语】乆为苍生起【縯晋谢安传桓温请为司马将发新亭高崧戯之曰卿屡违朝防高卧东山诸人毎相与言安石不肯出将如苍生何今日亦将如卿何安有愧色】如何垂老别【次公杜诗有垂老别篇】氷盘餽苍耳【次公退之诗氷盘夏荐碧实脆老杜有驱竪子摘苍耳诗】亲嫌妨鹗荐【厚后汉孔融荐祢衡书鸷鸟累百不如一鹗使衡立朝必有可观】相对发防泚【厚孟子其颡有泚】新诗如弹丸【援南史王筠传谢眺尝见语曰好诗圆美流转如弹丸】脱手不移晷我亦老賔客【縯杜诗甫也诸侯老賔客】苦语落纨绮【次公班氏叙传有云绮繻纨袴之间】莫辞三上章有道贫贱耻次韵韩康公置酒见留【须溪云其豪气颇侵但觉子华有富贵态坡之落落往往如此】
　　庭下黄花一醉同重来雪巘已穹窿不应屡被讥安石【援谢安字安石于山营墅楼馆林木甚盛每与中外子侄徃来游集肴馔亦屡废百金世颇以此讥焉而安殊不以屑意】但使无多酌次公【縯葢寛饶曰无多酌我我乃酒狂】钟乳金钗人似玉【厚牛僧孺自夸服钟乳三千両甚得力而歌舞之妓颇多白乐天有戯赠云钟乳三千两金钗十二行】鹍铁拨坐生风【援唐开元中贺懐智善弹琵琶以石为槽以鹍鸡筋作用铁拨弹之】少卿尚有车茵在颇觉寛容胜弱翁【次公前汉丙吉字少卿驭吏嗜酒尝从吉出醉呕丞相车上西曹主吏白欲斥之吉曰以醉饱之失去士使此人将复何所容西曹苐之此不过污丞相车茵耳魏相字弱翁为郡守素有威严】
　　次韵王定国防饮清虚堂
　　何逊扬州又几年官梅诗兴故依然【縯老杜蜀州东阁诗东閤官梅动诗兴还如何逊在扬州尧卿梁何逊有咏早梅诗云枝横却月观花绕凌风台应知早飘落故逐上春来】何人可复间季孟【次公晋王湛传王济之叔父也济于帝称其美帝曰谁美曰山涛已下魏舒已上湛闻曰欲处季孟之间乎】与子不妨中圣贤卜筑君方淮上郡归心我已劔南川【次公定国为扬州倅】此身正是蚕将老更尽春光一再眠
　　与莫同年雨中饮湖上
　　到处相逄是偶然梦中相对各华顚【倬蔡邕赋云华颠丈人盖老者之称也】还来一醉西湖雨不见跳珠十五年【次公先生往为杭倅日有诗云黒云翻雨未遮山白雨跳珠乱入船故今诗云尔尧卿杜牧诗云万珠跳猛雨】
　　次韵詹适宣徳小饮巽亭【伯恭图经庆歴三年郡守蒋堂于旧治之东南
　　建巽亭以对江山之胜胡宿诗云武林天下竒巽亭境中絶】
　　君方梦谪仙【来诗记李白郎官湖】我亦吊文园【次公司马相如为孝文园令先生蜀人有懐郷之意故云】江上同三黜【縯栁下惠为士师三黜次公是时先生出知杭州而詹尝为御史主簿】天涯又一樽涛雷殷白昼梅雪耿黄昏归去多情雨应随御史轩【公尝为御史主簿援顔真卿为监察御史使五原有寃狱乆之不决真卿至立辨之时久旱狱决乃雨郡人呼为御史雨】
　　次韵刘景文西湖席上【次公此杭州西湖也先生召还为翰林承防将离杭
　　而同景文饮于西湖景文有诗而先生和之也】
　　二老长身屹两峯【次公杜寄賛上人诗与子成二老武林有南北两峯】常撞大吕应黄钟【次公黄钟大吕以譬同声之相应也故周礼奏黄钟则必歌大吕】将辞邺下刘公干【次公刘桢字公干乃东平人魏文帝为太子时在邺宫所从者皆文士有七子之目而刘桢在焉】却见云间陆士龙【縯晋陆云字士龙与荀隠字鸣鹤同在张华座上荀抗手曰日下荀鸣鹤云对曰云间陆士龙次公陆士龙指言子由时元祐六年三月先生召还而子由是春除尚书右丞所以别刘而见子由也】白发怜君略相似青山许我定相从吾今官已六百石惭愧当年邴曼容【援前汉两龚传云琅邪邴汉兄子曼容亦飬志自脩为官不肯过六百石辄自免去】
