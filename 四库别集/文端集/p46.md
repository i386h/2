<!-- { "loadSidebar": true } -->
　　皇上八年来宵衣旰食之心则臣知之最深念赤子罹于汤火急欲一旦出而登之袵席之上每复一城一邑必
　　严谕以无扰百姓至仁也武臣进止皆恭请
　　庙算以行万里之外视如眉睫之间凡一经
　　圣虑则险者平难者易成功奏绩刻日而应至神也简任将帅以武勇智略为经以持重寛爱为纬畴咨而举推毂而行至慎也减膳撤悬力崇简约以佐天下兵食之需故军兴嵗久常赋不益至俭也阃外将帅时赐手勅申诫其有能靖寇抚民者则
　　洒宸翰制诗篇解御服以褒异之至厚也数年来屡避正殿朝贺一方厎定宫中必焚香亲告
　　天
　　祖至敬也未明求衣昧爽聴政日昃不遑暇食夜分省览章奏不辍以筹画天下至劳也捷书至必敬告两宫亲承色笑懽声溢于殿陛之间至孝也殱渠魁而舍胁从逆命者诛之归命者抚之赦过宥罪布大诰于天下至信也天下之人但见八年之内殄灭羣寇绥靖多方震古跞今武功若此之盛而能尽知我
　　皇上深宫之中神武胜算焦心劳思如此之不易易哉今者十月克复云南贼渠授首十一月十三日夜露布至
　　皇上时御乾清宫览奏臣等叩首称贺
　　御榻前
　　天顔悦甚顾谓臣等曰朕今日为天下万姓喜追思逆乱以来官民咸被荼苦更复恻然于怀臣等谨合词对曰
　　皇上仁爱之心通于天地斯所以为万世开太平也圣衷之一念不忘百姓者举类此臣又伏念古者雅颂之作以昭徳纪功周宣王平淮北而江汉兴歌唐宪宗平蔡州而淮西有颂若以方今日之功烈不足以当百之一当时之臣犹能撰述诗颂铺扬国美垂布金石焜燿史册况我
　　国家数年中东戡闽粤西定陇蜀北平察罕南靖滇黔奇功茂烈炳炳麐麐不可胜纪【臣】职居惇史载笔左右其敢以固陋自覆而不勉缀赓飏之末班乎谨撰颂八章曰平闽平粤平陇平察罕平蜀平滇各指一事言之也曰泰阶平归功
　　庙谟也曰武功偃乐成功重休养也统名之曰升平为万世无疆庆也诗曰吉甫作颂穆如清风则【臣】滋愧也
　　平闽
　　闽峤峨峨闽海泱泱滩石剑立篁丛弩张狂童逆命爰阻我疆势连长鲸浊乱海邦
　　王师奋武载斾皇皇东由姑蔑西经豫章如霆击枯如发撄铓系颈以组俘于明光厦门逋寇归我帆樯一民不殱
　　神武孔将
　　平粤
　　古称百粤象郡羊城昔建南藩以奠东溟乃生防貐怙势凭陵不孝不弟为乱之萌
　　天戈所指游魂载惊既归而命既抒而诚狼子反覆黄钺斯行枭巢尽覆瘴海弥清毒潭鳄埽合浦珠明五岭烟峦南拱
　　神京
　　平察哈
　　北岳为镇东海为垠部落环卫绣错鱼鳞中有察哈旧我有民居我肘腋为我藩臣蠢兹负徳忽煽烽尘元老秉钺我马駪駪师惟一战
　　命不重申殱彼强寇不返只轮魁渠函首献于
　　紫宸
　　太宗戡伐前烈维新
　　平陇
　　陇西泾阳俗剽民劲乱臣反戈河北咸震我师既出逐北乗胜顿于坚城嵗靡有定
　　帝曰元老往敷朕训示之以威怀之以信矢不遗镞兵不折刃崇墉夜开頫首归命投戈而謼悔罪思顺秦陇千防惟以歌咏
　　平蜀
　　古惟西蜀国号鱼鳬剑阁嶙峋云栈崎岖一夫扼险万夫叹吁况峙糗粮千里沃腴贼实借之稽我
　　天诛将军凭陵蚕丛坦途既克保宁遂入成都孤雏咸殪腐防莫逋防门巫峡重厘版图
　　皇威赫赫时聴巴歈
　　平滇
　　诞惟滇寇倡乱之先攘臂昆池窃踞湘川
　　王师萃止如云蔽天威武挞伐声震八埏巨凶既殄余烬犹然寄命孤城析骸经年元戎奋武伐鼓渊渊铁桥失险滇城摧坚剪彼鲸鲵膏我戈鋋乱源祸始藳街特悬
　　泰阶平
　　六军振旅九服来同桃林归马扶桑挂弓星辉云缦岳朗川融休哉鸿烈谁其始终辅弼之英貔虎之雄只受成命谟由
　　圣衷智勇天锡濬哲亶聪握机镜要神运枢中仁慈恭俭昭格
　　苍穹巩万世业定此肤功
　　武功偃
　　我有弓矢愿言櫜之我有戈矛载衅藏之膏泽万物云行雨施譬彼稂莠翦伐无遗今此良苗滋溉攸宜仰承帝祜俯恤民疲崇文惇教返于恬熙仁风恺政浃髓沦肌
　　天子万年如天无为垂衣端拱诞受崇禧
　　至徳仁颂【并序】
　　稽古称幅之广曰东渐于海西被于流沙朔南暨声教讫于四海可谓盛矣然东南以海为域西曰流沙则犹在今甘肃之境朔方亦未尝明言所至之地歴三代以至汉唐宋元明王化之所及车书之所通皆未有如我
　　国家今日之无逺弗届者也
　　皇上视荒逺之人无异于宇下之赤子凡跂行喙息者皆欲令其安全生养而纳之于轨物之中尽两间之所覆载不忍一方一人不获其所书所谓光天之下至于海隅苍生共惟帝臣岂非圣人之心前后古今一辙哉曩者喀尔喀虽数通职贡未尽臣服今者向慕
　　徳威倾心内附欲列藩臣
　　皇上厚加存恤给地安置赉以牲畜刍粟恩至渥矣爰以康熙三十年孟夏之吉
　　车驾亲自拊循羽林之士云附景从至于边徼之地七旗喀尔喀君长等帅其众十有余万人倾诚効命于龙旂鸾斾之前莫不扶老挈幼稽颡流涕感恩呼吁皇上育以至仁抚以至徳锡宴颁赏咸从优渥发徳音下明诏量其向化之诚予以世守之爵其族众皆赐秩有差复为之申法禁布规条俾与北藩四十九族同沾恩泽永遂生养猗欤盛哉我
　　皇上之徳丕冒比天地照临并日月会合如风云濡泽若雨露昭明法律如三光之丽天厎定方隅如四维之奠地恩赉礼成羣心欣悦普天率土莫不歌颂前史纪载罕觏斯盛【臣】忝居惇史之班敢对扬盛美只献颂曰维彼逺人虽处漠北自天覆之岂有方域干止罔克圣心悯恻好生之仁维帝时则【一章】
　　靡惮暑雨跋履山川安人是亟怀逺宜先涤其危苦赉以生全稽颡至止欢动八埏【二章】
　　何以宴之防酒维盈何以锡之庭实百朋庞眉皓首扶杖来聴天膏所沛万类咸荣【三章】
　　自古仁人继絶举废存其名号勿殄厥世永为北藩版图是带砺之封爰及苗裔【四章】
　　圣慈荡荡令甲煌煌维仁是育维义是纲教以亲逊尔无胥戕食我茅土率我典章【五章】
　　我徳既敷我武孔扬如云如电戈甲腾骧如虎如貔骑官蹶张天威赫耀震肃遐荒【六章】
　　自兹逺人保聚生息如溺斯拯如槁斯植耕田凿井惟帝之力锡爵分珪惟
　　帝之徳【七章】
　　驾转六龙云生九陌甘雨载涂泽我疆埸人和致祥敷天悦怿盛举永光昭于简册【八章】
　　圣徳仁明武颂【并序】
　　葢闻宏胞与之量者不以中外殊观建久逺之模者不以烦劳易虑是故事以除暴为大凭陵边境则必诛虐害丑类则必诛背恩弃誓则必诛必不使遐方赤子犹有扰其覆载之天者仁之至义之尽也功以克断乃成焦心劳思而不辞栉风沐雨而不辞涉逺逾险而不辞必不使凶顽梗化尚得留其牙蘖之害者谋之逺虑之周也骏烈冠乎百王英武迈于前古如我
　　皇上今日之灭噶尔丹者是已臣谬以谫劣微材获侍从于细旃广厦之间者最久窃窥
　　宸衷所注惟以爱养生民敉宁逺迩为至计凡在覆育之下者皆欲以安全遂其生业有厄鲁特噶尔丹者在当日原为请
　　安纳贡之国乃孽由自作狡诈狂迷与喀尔喀为仇喀尔喀既归附于我为
　　国藩臣而噶尔丹陵虐侵杀之不已以至防入乌澜布通之地为我师大败防殱其族彼当困廹则设誓更不敢犯皇仁宥之于前矣自以僻处塞外怙恶不悛凭恃其众蚕食邻壌肆行悖逆潜入巴顔乌澜之地奸谋叵测思以煽惑防古诸部落害将滋蔓夫稂莠不翦则无以安嘉禾蛇豕不除则无以靖疆宇大哉
　　王言噶尔丹若不即行勦灭邉鄙何由得宁此我皇上爰整六师不得已而逺征之至意也分大兵为三路以成犄角之势筹粮饷练火器砺兵仗精铠甲鼓励将士秣马赏兵出帑金以百万计自钜至细无一事不在天心筹画之内宵衣旰食谋虑周详此我
　　皇上经营于法宫之中决防于樽俎之上者然也亲统中路大兵以三月出塞戈防耀日旌旗蔽空军威之盛谷撼山摇向来水泉乏絶之地经
　　指示而泉涌向来平芜未青之时迎
　　銮舆而草茂百灵协应万骑饱腾我
　　皇上减膳省餐以与六师同甘苦饬行阵明纪律谨刁斗严斥堠日日淬砺而申警之拊循而赏赉之熊罴之士无不奋勇百倍此我
　　皇上勤劳于帐殿之中振肃于涂次之际者然也噶尔丹夙称诡谲亦恃险逺度瀚海沙碛素无水草难以飞越忽闻
　　至尊亲临天威所慑震骇惶惧弃其髦倪辎重鼠窜狼奔冀延残喘我
　　皇上万全胜算料彼必溃遁而西预遣将军领兵堵截圣躬率兵师奋勇追逐穷冦狼狈已极而劲军适当其前一鼓而勦灭之殱其众俘其子女収获其牛马牲畜数十万逆命者诛之来奔者受之一日之间而国烬矣噶尔丹之支吾跳梁总在
　　睿算指頋预定之中纎毫不能越吾之范围如摧枯拉朽探囊而取耳此我
　　皇上靖冦于七旬之内成功于大漠之西者然也顽梗去则邉方靖邉方靖则逺人安从此敷天絶疥癣之疾率土享宁谧之福
　　皇上乂安中外之心慰矣时雍熙皥之化成矣盖由我皇上以彼苍仁爱之心为心以乾元刚健之徳为徳不惮一身之烦劳而惟求万方之康乂不怀一时之安逸而必谨百世之防维猗欤休哉【臣】于斯举也管窥蠡测见我皇上丕冒之至仁审机之至明经世之神武超越从古英君哲后
　　圣徳神功巍然炳然为史册所未有也岂【臣】寡闻渺见所能摹冩其万一者哉谨作颂九章以附于赓飏之末
　　一章
　　维
　　帝至仁覆帱惟均恩周九服化洽九賔谁其扰之痌瘝在身曽经宥释誓言载申
　　二章
　　维
　　帝至仁化被无垠狡冦鸱张如蜣抗轮自膏斧钺以警不臣彼投戈者咸与维新
　　三章
　　维
　　帝至仁徳配髙旻荡荡王路彼自罔遵立殱封豕尽涤邉尘凡有血气莫不尊亲
　　四章
　　维
　　帝至明建威消萌雷霆之击必待
　　亲征中权黄幄西北连营神谋胜畧巨憝以平
　　五章
　　维
　　帝至明纪律师贞壁垒宜肃铠仗维精宣劳慰谕以励羣英
　　天戈所指计日功成
　　六章
　　维
　　帝至明洞察彼情
　　六龙天降兽骇鸟惊自焚其巢宵遁西行一鼓而烬值我劲兵
　　七章
　　维
　　帝神武罙入其阻遐荒愚冦惊瞻葆羽如兽触樊如鱼困釜奔不遑孰敢予侮
　　八章
　　维
　　帝神武赫然斯怒瀚海飞沙罔惮劳苦自秉寳刀躬持玉斧率师迅逐计日而五
　　九章
　　维
　　帝神武万方作覩计安黎元冒寒触暑七旬灭贼归歌枤杜伟烈英风超迈千古
　　圣武三临絶塞荡寇功成颂【有序】
　　皇帝承天景命临御宇内劳
　　九重之宵旰谋万姓之乂安所以抚绥而教养之者至矣备矣蠲租之诏嵗必数下史不絶书嘉惠元元动以数百万计积贮之令行于丰稔徧于州邑所在有数十年之储凡此无非为百姓计也曩时三逆盘结为天下之蠧将来必致荼毒生民于是
　　大奋威武翦除而廓清之葢
　　圣人之心欲使薄海内外戴发含齿之氓咸遂安养共乐生成同登仁夀之风永底时雍之化
　　深宫睿虑之所孜孜图维自朝至于日中昃不遑暇食者惟在乎此也然乂安中土之心甚切则不得不安边徼欲安边徼则不得不除寇贼此理势之必然者斯时荒逺之区脱有梗我
