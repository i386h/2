<!-- { "loadSidebar": true } -->
「通圆」，范校：「孙云：唐写本作『圆通』，《御览》亦作『圆通』。」《校记》：「案唐本是也，与《御览》五八六引合。」《校证》：「『圆通』，旧作『通圆』，今据唐写本、《御览》乙正。《论说》、《封禅》二篇俱有『圆通』语。」《校注》：「按作『通圆』是也。《论说》篇『义贵通圆』，《封禅》篇『辞贵通圆』，并其证。庾亮《释奠祭孔子文》：『应感通圆』，《类聚》卷三八引释僧佑《出三藏记集胡汉译经同异记序》『终隔通圆』，舍人《灭惑论》『触感通圆』，《高僧传释僧远传》『业行通圆』，《楞严经》六『十三者，六根圆通，明照无二。』亦并以『通圆』为言。《史通自序》篇有『识味圆通』语。」按《后汉书独行传序》：「中世偏行一介之夫，能成名立方者，盖亦众也．或志刚金石，而克扞于强御．或意严冬霜，而甘心于小谅．亦有结朋协好，幽明共心；蹈义陵险，死生等节．虽事非通圆，良其风轨有足怀者．」《校注》所引，均出其后，毋须改。
忽之为易。
范校：「孙云：唐写本『之』作『以』，《御览》亦作『以』。」《校证》：「『以』原作『之』，据唐写本、《御览》改正。」《考异》：「按：从『以』是。」《补正》：「按作『以』是也。《国语晋语四》：『文公问于郭偃曰：始也吾以治国为易，今也难．对曰：君以为易，其难将至矣；君以为难，其易将至焉．』即此文之所自出，正作『以』字，当据正。」按从唐写本改。
其难也方来。
《附校》：「『来』下有『矣』字。」
则自出篇什。
「自出」，黄本作「出自」。《合校》：「唐写本『自出』作『出自』。」《校证》：「汪本、畲本『出自』作『自出』，《诗纪》同。」《汇校》：「按唐写本是也。『自出』乃『出自』之误倒。」按从唐写本、黄本乙正。
则明于图谶。
《合校》：「唐写本『则』下有『亦』字，『明』作『萌』。赵云：案《御览》五六八引亦作『萌』，与唐本正合。」范注：「『明』，唐写本作『萌』是。」《校证》「『萌』原作『明』，徐校作『萌』。案唐写本、梅六次本、张松孙本、《御览》正作『萌』，今据改。」《考异》：「梅本『明』作『萌』，上有『亦』字。」《补正》：「『明』，徐校作『萌』，冯舒校同。按唐写本及《御览》引，并作『萌』，徐、冯两家所校，是也。天启梅本已改作『萌』。张松孙本同。」按《汉书霍光传》：「霍氏之祸萌于骖乘．」颜师古注：「萌谓始生也．」从唐写本、《御览》改。

  
   
 乐府第七


　　乐府者，声依永，律和声也。钧天九奏，既其上帝；葛天八（阅）【阕】，爰乃皇时。自《咸》《英》以降，亦无得而论矣。至于涂山歌于候人，始为南音；有娀谣乎飞燕，始为北声；夏甲叹于东阳，东音以发；殷（牦）【整】思于西河，西音以兴；（音）【心】声推移，亦不一概矣。及【匹】夫庶妇，讴吟土风，诗官采言，乐（育）【胥】被律，志感丝（篁）【簧】，气变金石。是以师旷觇风于盛衰，季札鉴微于兴废，精之至也。
　　夫乐本心术，故响浃肌髓，先王慎焉，务塞淫滥。敷训冑子，必歌九德；故能情感七始，化动八风。自雅声浸微，溺音腾沸，秦燔《乐经》，汉初绍复，制氏纪其铿锵，叔孙定其容与；于是《武德》兴乎高祖，《四时》广于孝文，虽摹《韶》《夏》，而颇袭秦旧，中和之响，阒其不还。暨武帝崇礼，始立乐府，总赵代之音，撮齐楚之气，延年以曼声协律，朱马以骚体制歌，《桂华》杂曲，丽而不经，《赤鴈》群篇，靡而非典，河间荐雅而罕御，故汲黯致讥于《天马》也。至宣帝雅（颂）【诗】、（诗）【颇】效《鹿鸣》；迩及元成，稍广淫乐；正音乖俗，其难也如此。暨后【汉】郊庙，惟杂雅章，辞虽典文，而律非夔旷。
　　至于魏之三祖，气爽才丽，宰割辞调，音靡节平。观其（兆）【北】上众引，秋风列篇，或述酣宴，或伤羁戍，志不出于滔荡，辞不离于哀思，虽三调之正声，实《韶夏》之郑曲也。逮于晋世，则傅玄晓音，创定雅歌，以咏祖宗；张华新篇，亦充庭万。然杜夔调律，音奏舒雅，荀勖改悬，声节哀急，故阮咸讥其离声，后人验其铜尺，和乐【之】精妙，固表里而相资矣。
　　故知诗为乐心，声为乐【体】，乐体在声，瞽师务调其器；乐心在诗，君子宜正其文。好乐无荒，晋风所以称远；伊其相谑，郑国所以云亡。故知季札观（辞）【乐】，不直听声而已。
　　若夫艳歌婉娈，怨（志）【诗】诀绝，淫辞在曲，正响焉生！然俗听飞驰，职竞新异，雅咏温恭，必欠伸鱼睨；奇辞切至，则拊髀雀跃；诗声俱郑，自此阶矣。凡乐辞曰诗，（诗）【咏】声曰歌，声来被辞，辞繁难节；故陈思称（李）【左】延年闲于增损古辞，多者则宜减之，明贵约也。观高祖之咏大风，孝武之叹来迟，歌童被声，莫敢不协；子建士衡，咸有佳篇，并无诏伶人，故事谢丝管，俗称乖调，盖未思也。
　　至于（斩伎）【轩岐】鼓吹，汉世铙挽；虽戎丧殊事，而（并）总入乐府，缪（袭）【韦】所（致）【改】，亦有可算焉。昔子政品文，诗与歌别，故略具乐篇，以摽区界【也】。
　　赞曰：八音摛文，树辞为体。讴吟垧野，金石云陛。韶响难追，郑声易启。岂惟观乐，于焉识礼。

集　校

声依永。
《校证》：「何允中本、日本活字本、凌本、锺本、梁本、清谨轩钞本、日本刊本、王谟本『永』作『咏』。」按《尚书舜典》：「诗言志，歌永言，声依永，律和声．」《汉书艺文志》：「《书》曰：『诗言志，歌咏言．』故哀乐之心感，而歌咏之声发．诵其言谓之声，咏其声谓之歌．」「永」同「咏」。
既其上帝。
「既」，范校：「孙云：唐写本作『暨』。」范注：「郝懿行曰：案『其』字疑错，然《章表》篇有『既其身文』句，与此正同，又疑非误。」《义证》：「按《程器》篇：『名之抑扬，既其然矣。位之通塞，亦有以焉。』《书记》篇：『言既身文。』《章表》篇：『既其身文。』言其既为身之文也。」《考异》：「按：既、暨字通，但既、己也；暨，与也；从『暨』是。」《补正》：「『既』，唐写本作『暨』。『其』，《玉海》一百六引作『具』。按『暨』、『具』二字并误。《章表》篇『既其身文』，《奏启》篇『既其如兹』，《程器》篇『既其然矣』，句法并与此同。舍人《剡山石城寺石像碑》『金刚既其比坚』，亦可证。《子苑》六五引作『既其』，益足证唐写本及《玉海》之误。」
葛天八阅。
「阅」，黄本作「阕」，《合校》：「唐写本『阅』作『阕』。」《义证》引梅注云：「『阕』元作『阅』。按《吕览》：葛天氏作乐也，三人操牛尾，投足以歌八阕。一曰《载民》，二曰《玄鸟》，三曰《遂草木》，四曰《奋五谷》，五曰《谨天常》，六曰《达帝功》，七曰《依地德》，八曰《总万物之极》。是谓广乐 。」按作「阕」是，从唐写本、黄本改。
爰乃皇时。
《校证》：「《玉海》一0六『乃』作『及』。」
自咸英以降。
《合校》：「唐写本『自』作『已』，『以』作『已』。案：自作已，唐写本误。」
至于涂山歌于候人。
《义证》：「『歌』，唐写本作『哥』，下同．《玉海》卷一百六引：『《文心雕龙》曰：涂山歌于候人……西音以兴．』下注：『见《吕氏春秋》，此四方之歌也．』」
有娀谣乎飞燕。
《校证》：「『于』原作『乎』，《玉海》作『于』，以上下文例之，作『于』为是，今改为『于』。」《考异》：「按：上下诸句皆作『于』，王改是。」《合校》：「唐写本『燕』作『燕』。」按《说文》无「燕」字。《韩非子喻老》：「燕雀处帷幄。」燕同燕。
殷牦思于西河。
「牦」，黄本作「整」，黄校：「元作『牦』。」范校：「孙云：唐写本作『厘』。」《校记》：「案《吕氏春秋音初》篇云：殷整甲徙宅西河，犹思故处，实始作为西音。此本当本《吕览》，自以作『整』为是，『牦』、『厘』均形近致讹。」《校证》：「『整』原作『牦』，唐写本作『厘』，梅据朱改。徐校作『整』。冯校云：『牦，谢本作整。』案《玉海》、王惟俭本正作『整』。」《考异》：「按：《吕氏春秋》元作殷整甲，河亶甲之名也，从『整』是。」按从黄本改。
音声推移。
范校：「赵云：『音』作『心』。」《校释》：「唐写本『音』作『心』，是也。」《校注》：「按唐写本是。『心声』二字出扬子《法言问神》篇，此指歌辞。《书记》《夸饰》《附会》三篇并有『心声』之文。」按《法言问神》：「故言，心声也；书，心画也。」李轨注：「声发成言，画纸成书。书有文质，言有史野，二者之来，皆由于心。」盖『心声』分指书与言，作『音声』则辞废，且与前文「西音」之音复。从唐写本改。
及夫庶妇。
「及」，黄本作「匹」，黄校：「元作『及』，许改。」范校：「孙云：唐写本『及』下有『疋』字。」《校记》：「按唐写本是也，当据补，黄本依许校，改『及』作『匹』，非是。」《校证》：「『匹』原作『及』，梅从许改，徐校亦作『及』。案《诗纪别集》一亦作『匹』。又唐写本『及』下有『疋』字。」《考异》：「按：诸本『及』下脱『匹』字，许改及唐写本是。」《校注》：「按唐写本是。许改以前各本均作『及夫庶妇』，乃『及』下脱一『匹』字。许改于文意虽合，于语势则失矣。」按从唐写本补。
诗官采言。
《合校》：「唐写本『采』作『采』。」按《汉书艺文志》：「古有采诗之官，王者所以观风俗，知得失，自考正也．」又《食货志上》：「行人振木铎徇于路以采诗，献之太师，比其音律，以闻于天子．」采、采均通。
乐育被律。
