<!-- { "loadSidebar": true } -->
　　斋洁也不饮酒不茹荤以洁已焉儒道释三家皆有斋其为斋则同而所以为斋则异儒家之斋以奉祭祀而致其明故君子于斋必变食惟去其物之可昏溃志意者道家之斋以养神气而致其清故虽五谷犹将辟之而况于血毛之荐乎惟释氏之斋非独其致清明而巳也又寓之以爱物之仁脩身之智焉其説以谓有情之类含血孕气羽毛鳞介皆具佛性好生恶死与人均也强弱相陵愚智相欺取于网罟圏牢之间置于刀几鼎俎之上炮燔脔割以自充饱仁者不为也人之与物万死万生犹如车轮互为髙下今食其肉后必报之逓相噉食无有穷已智者不为也以是义故使之持斋茹蔬一食永断诸业有未能者以渐教之或持六斋或持八斋或持十斋半月一月以达终身非善方便孰能如此余自今夏观阅藏教以酬宿志始持八斋凡遇朔望三日八日必斋虽于肉食未能一切断去庶几有进无退至于永断而后乃已因为文识之以记岁月使异日无负斯言有所考焉时宣和二年四月十五日梁谿居士云
　　中隐堂上梁文
　　梁谿十里贯震泽以旁流惠山九峰据兊方而髙峙崇冈茂林环于后梵宫琳馆参于前爰卜我居为终焉计不奢不陋粗合于规模匪丹匪青讵慙于轮奂迨其吉日举此脩梁面平池之渟濙旁小阁之崒松竹交防兰菊腾芳不朝市而不山林于焉自适有鱼而有泉石可以相娱方将絶学忘忧杜门养拙卧北而风至窃自谓羲皇上人耕南亩而秋成犹可乐尧舜之道引壶觞而宴朋旧咏图史以亲弟昆优哉游哉聊以卒岁知足知止夫复何求
　　儿郎伟抛梁东习习春臯转谷风舒啸但能同靖节醉乡何必记无功
　　儿郎伟抛梁南梵宇琳宫气象参日射楼台增壮观风传钟磬助清谈
　　儿郎伟抛梁西九峯秀色照梁谿面野巳开清贵阁临流更筑钓鱼矶
　　儿郎伟抛梁北千里云烟瞻紫极山林幸遂麋鹿心犬马敢忘天地德
　　儿郎伟抛梁上璧月珠星森万象此心惟有彼苍知屋漏期无愧于仰
　　儿郎伟抛梁下大地山河同一马此心暂寓太虚中一区聊作逍遥者
　　伏愿上梁之后兄弟无故朋友方来化日舒长获潜心于圣道丰年和乐助击壌于尧民自天祐之吉无不利
　　桂斋上梁文
　　螺江入海引朝夕之灵潮鸡岫连云萃川原之爽气兹为福地爰卜寓居植双桂于僧园结数椽之茅宇虽慙肥遯实获素心同乐天鑪峰之草堂继惠逺虎溪之莲社迨其吉日举此修梁突兀东山揖灵源之胜槩苕荛西岭借髙木之清隂翦剔荆榛既开三径疏治【平声】潢潦爰凿两池松筠俨以成行荷芰纷而擢秀滋兰菊以共畹蓺芝术而接畦嘉橘芬芳緑苞露重荔支璀璨丹实星垂芳菲不絶于四时泉石粗供于一壑铜瓶夜汲有风月之陪从蕙帐晓开无猿鹤之惊怨蓬户常关而雀罗可设花径不扫而朋簮自来一觞一咏以畅幽懐三沐三薫以语至道细推物理洞观天地之情广览前言备极古今之变嚗然放杖而笑莞尔抱膝而吟饵药扶衰愿究无生之学登山临水终谐乐死之心冒危险以全身已慿天造享优游而卒岁实荷皇恩敢效欢谣聊陈鄙志
　　儿郎伟抛梁东日上千峯海气红未向扶桑倚长剑且浮瀛渤防珠宫
　　儿郎伟抛梁西乔木侵天夕照防但愿长庚敛铓角最怜新月挂娥眉
　　儿郎伟抛梁南翠竹苍松秀色参南极老人疑我是笑将白发照澄潭
　　儿郎伟抛梁北魏阙迢迢拱宸德斗车错落转髙秋帝座荧煌明紫极
　　儿郎伟抛梁上合璧连珠森可仰寸诚何以格苍穹空余缥缈青霞想
　　儿郎伟抛梁下秋色初来正潇洒已惭谢傅卧东山更愧裴公开緑野
　　伏愿上梁之后年书大有运际中兴安枕山林之间不愁羣盗争席渔樵之侣谁识故侯采薇散发而为物外游乐圣衔杯而得醉中趣放懐自适与世相忘自天祐之吉无不利














　　梁谿集巻一百五十六
　　钦定四库全书
　　梁谿集巻一百五十七　　　宋　李纲　撰説
　　种花説　　　　　　医国説
　　清议説　　　　　　蓄猫説
　　防盗説
　　种花説
　　乐全翁晩节于世味无所嗜惟酷好种花凡逺方絶域嘉葩异卉有可观者无不求也求而得之植于小圃之中虽祁寒隆暑蓺非其时亦无不生者以故圃中之花色色有之既以自娱又以娱客虽他处少其比非特甲于沙阳而已梁谿暇日过而问焉曰子之嗜花有説乎乐全曰然人之嗜花为物所转玩顔色之美好嗅馨香之条鬯足以悦可其意斯巳矣吾之嗜花独观其变雷风之所震荡日月之所照烛雨露之所滋润雪霜之所凌挫或茁其芽或敷其英或归其根或成其实四时之变无穷而花之变亦无穷也方时未至若闭苦藏不可强之使开及时既至若愤若怒不可抑之使敛开巳而谢则虽天香国色飘零萎落复为臭腐莫可得而留也况其余乎吾尝以是观之则生生化化之理在吾目中矣梁谿曰然则子之种花有道乎乐全曰然人之种花助之以人动揺以观其踈密爬剔以验其死生而花之憔悴者已过半矣吾之种花全之以天相其土壌以培防之时其旱干以灌溉之遂其根本而封植之顺其枝叶而芟治之不益其生不害其长莳之若子置之若弃任其自然而不敢容私焉彼花之性各不同也或喜阳而恶阴或爱寒而畏暑利燥者宜髙利湿者宜下习于其性而人之与花相得于思为之表则逺方絶域花之植于吾圃者不异植于其土也虽欲不硕茂而蕃滋得乎梁谿欣然曰吾闻乐全之言得养生焉自吾一身观之由少得壮由壮得老爪生齿长筋转脉揺无须臾停而发之鬒黒者浸假以白肤之充盈者浸假以皱生灭之法念念迁变而况于吾身之外宠辱穷逹是非利害耶其来莫御其去莫止是物之傥来寄也不似夫花之荣枯代谢乎万物皆备于我反身而诚不以人灭择其善而固执之则仁义礼智之端油然生矣彼揠苗助长一日暴之十日寒之者未有能生之者也然而人之赋性亦各不同尊主强国者寓意于功名游居讲学者服情于理义蹈山林者遯迹而长往履廊庙者抚世而进为各适其适而相忘于江湖则其性得矣若夫屈折羁束而强其所不然其不病者几希不似夫花之得性则遂茂而失性则枯槁乎虽然观花以变而有所谓不变者存全花以天而有所谓相天者亦不废焉内求诸身则所以养生者亦若是而已矣乐全曰唯唯因叙其语为种花説以自警云宣和庚子孟夏寓轩书
　　医国説
　　古人有言上医医国其次医疾然则国可医乎曰可若之何而医之曰天下虽大一人之身是也内之王室其腹心也外之四方其四肢也纲纪法度其荣衞血脉也善医疾者不视其人之肥瘠而视其荣衞血脉之何如善医国者不视其国之强弱而视其纪纲法度之何如故四肢有疾汤剂可攻鍼石可逹善医者能治之犹之国也病在四方则诸侯之强大藩鎭之跋扈善医国亦能治之验之于古则汉贾谊唐裴度李德裕是也至于心腹有疾其始不治养其膏肓攻之不可达之不及则虽有善医者无所措手而况于庸医乎庸医不量其疾之不可为而引毒药以攻之则疾虽去而人亦亡矣犹之国也病在王室则阉宦乱政奸邪擅权虽智者不能善其后而区区庸材外假强臣之力以锄之阉宦奸邪虽去而国亦移矣验之于古则汉唐之末是也髙祖由布衣得天下惩秦孤立之弊裂海内以王同姓矫枉过正分地大多贾谊忧焉欲以防销弱之当时不能用其后有七国之变至武帝时主父偃祖述谊防下推恩之令而诸侯寖以衰微唐自安史之乱权归藩鎭飞扬跋扈不贡不朝者不可胜数宪宗得裴度武宗得李徳裕而相之四方僣乱元恶大憝以次讨平此病在四肢而善医者能治之之类也东汉之末阉宦奸邪得志以起党锢之狱当时之臣不胜其愤外引强臣以诛之而董卓曹操因以亡汉唐之末阉宦奸邪得志至脇迫其君而幽辱之当时之臣不胜其愤亦外引强臣以诛之而朱全忠亦因以亡唐此病在腹心而庸医引毒药以攻之之类也然则若之何而可曰圣人治未病不治己病不幸有腹心之疾而未至于膏肓则当以药石早为之计言者国之药石也通天下之言路使忠义之士得伸其舌而奋其笔嘉言谠论骨鲠之説日陈乎其前正气胜而邪气销庶几其国有瘳乎若夫深闭固拒以卖直钓名钳天下之口忠言不进而惟谀佞之是闻正犹抱心腹之疾者未尝进苦口之药而日以甘肥悦其意而増其疾欲无膏肓不可得也然则进苦口之药而彼吐之则如之何曰进之者在我吐之者在彼虽或吐之而药之气味必有入也与夫日以甘肥悦其意而増其疾者固有间矣今有疾者一则进药石以蕲其安一则坐视而不救虽药石之功未必效不犹愈于坐视而不救者耶作医国説以遗后之学医者
　　清议説
　　国之治乱存亡而君子小人之所以劝沮消长者皆系乎清议清议者出于人心之同然而合天下之公论者是也虽万乗之尊以清议而有所屈虽匹夫之贱以清议而有所伸位三公禄万钟而清议之所不与则适足以为辱蹈鼎镬罹放逐而清议之所与则适足以为荣惟义之所在而不可以智力争也君子观焉慕而欲其至甚于爵赏小人惧焉畏而不敢犯甚于刑诛是清议为天下之大闲而不可以一日无者也朝廷之上以此崇奬而使清议在上则足以致治而成功士大夫之间以此激昂而使清议在下则虽不足以致治成功而亦可以为持危扶颠之术至于上下咸无而清议熄则乱亡之道也尧舜之时所进用者禹稷臯陶之徒也所推逊者朱虎熊罴之徒也所流窜放殛者共鲧驩兠之徒也当是之时清议在上故其治功之盛后世想望而不可跂及岂非致治成功之效耶东汉之末阉宦得志奸邪擅权朝廷秽乱而李膺范滂之徒相与激浊扬清砥砺名节毅然有不可夺之志当是之时清议在下故汉室虽微奸雄熟视而不敢取岂非持危扶顚之效耶至于上下咸无而清议熄则若五季是也方五季时君臣上下智诈力争不复知有所谓清议者故卖国贩君同乎市道终始五十年间而易姓者六七自古乱亡之世未有若此之甚者也然则清议之在天下曷可一日无哉故尝譬清议之在天下犹元气之在人也方元气之盛邪气无自而入则疾病不作而寿考康宁及元气之衰而邪气乘之则疾病交攻然犹未可得而死也至于元气散则死矣清议在上元气之盛也清议在下元气之衰也清议之熄元气之散也何哉清议者其本出于朝廷进贤而退不肖内君子而外小人以爵禄生杀废置予夺之柄为大公至正之道者是也上失其道而所进者非贤所退者非不肖所内者非君子所外者非小人然后下得以私义自髙私智非其上而爵不足以贵之禄不足以富之生杀废置予夺之柄曾不若片言之褒贬而清议始移于下矣虽然犹愈于熄也清议熄而礼义亷耻皆亡则所以为国者非其国几何不至于夷狄乎尝以诗观之巻阿者成王之诗也其言曰蔼蔼王多吉士维君子使媚于天子蔼蔼王多吉人维君子命媚于庶人夫以贤者蔼蔼之多而上则媚于天子下则媚于庶人岂不以清议在上故耶雨无正幽王之诗也其言曰云不可使得罪于天子亦云可使怨及朋友朋友责我以义者也进为天子所使而责我以义者怨焉岂不以清议在下故耶至于清议废则王者之迹熄而诗亡矣呜呼朝廷之上若之何而可以不崇奬士大夫之间若之何而可以不激昂哉作清议说以告
　　蓄猫说
