<!-- { "loadSidebar": true } -->
　　论休假劄子
　　臣窃以今日边事未靖正君臣相与有为日不暇给时也窃见朝廷尚循平时故事假故稍多有妨机务臣欲乞陛下未明坐朝日晏而退至放假故之日宜常御便殿不拘早晚引见宰执侍从台谏羣臣赐以从容访问时务事有可采即时施行仍勅朝廷不可以常时作假宰执日入朝堂百僚各任其职庶几事务不废共致中兴不胜幸甚
　　论林安宅劄子
　　臣闻口道先生语行如市人名曰盗儒此圣人之所必诛王法之所不赦也臣谨按前知临安府林安宅者其盗儒之雄乎初令越之新昌纳官妓为妾则以滥闻及倅漳州盗郡将之权贪墨自恣则以賍闻及作广漕起罗织之狱诬防善良则以酷虐闻謟事乡人朱倬倬令何漙荐之而得浙漕倬虽小人然于安宅有卵翼之防及台官张震欲论倬安宅乃手疏倬之隐恶数十事以示震倬之罪人皆可得而言也而安宅纳之其与吕布事董卓而杀董卓何以异乎安宅出入史浩龙大渊之门其在都司也进则见浩退则见大渊天府之除不由正道物议咸鄙薄之有从何处来之语浩与大渊结为死党及二人反目浩托安宅和之安宅既欲效勤于浩又欲献佞于大渊遂造其室为奴顔婢膝之态士夫传以为笑陛下比于经筵尝语臣曰近台諌论龙大渊事朕不私之已罢其职矣臣言陛下屈己从谏以天下为公不私潜邸之臣社稷之福也陛下称不私者至于再三今安宅乃自托于大渊之门以盗威福陛下且不私大渊其肯私其门下士乎安宅自知罪恶为清议所不容乃诈病以求致仕朝廷既以宫观与之矣又用计以复留臣近尝靣奏其奸陛下即谕宰相令丐祠而去矣今又必欲朝辞冀侥幸复留之计动用奸谋以要君父不顾亷耻不知进退真小人之雄者也或谓安宅之才可以治剧然自知临安以来初不见其所长事无小大皆委于吏狱讼繁兴而不能决盗窃公行而不能治议者谓不逮前政逺甚是岂可居弹压之任乎陛下断然罢之可谓能去恶矣为安宅者固宜惶惧朝闻命而夕即涂也乃复徘徊不去不知何所恃而取尔耶臣欲乞断自宸衷正安宅之罪而窜逐之以为不知亷耻者之戒贴黄臣与安宅素无睚眦比因安宅奉史浩意防毁省试防题及程文之版臣以公议责之即非私怨安宅闻陛下用臣为御史即欲求去葢用奸计以钳臣口臣前日靣奏其奸即蒙陛下罢而去之臣已不论列今闻安宅复求朝辞物议沸腾咸谓安宅倚恃奥援不顾公议故臣不得不论之愿出臣章示至公于天下
　　再论林安宅劄子
　　臣误蒙亲擢滥司风宪比尝靣奏前知临安府林安宅奸邪交结等事陛下即谕宰相令安宅罢职丐祠而去臣仰窥圣意既俯聼臣言得从谏如流之美又欲保全安宅使不繇弹劾而罢为安宅者固宜闻命即行又复辞冀奸计得施欲求再用臣昨条列其罪谓即赐施行今乃闻有旨令安宅内殿引见臣不胜惶惧之至切闻仁宗之时任用台谏言及乘舆则天子改容事闗庙廊则宰相待罪臣今论一小人而不能使其知畏尚何靣目居风宪之地耶安宅前日闻陛下用臣为台官即诈为风疾以求致仕既已得祠命下复止防上要君尤足以见其奸诈今宜即去而复乞朝辞未有班次而遽得内引是前日之奸计复行也臣窃见近日执政台諌以疾求去者皆放朝辞安宅何人而得此隆眷异礼耶欲乞陛下深察安宅奸邪交结之罪亟赐窜逐以慰公议





　　梅溪集奏议巻二
　　钦定四库全书
　　梅溪集奏议巻三
　　宋　王十朋　撰
　　论用兵事宜劄子
　　臣窃以今日之事有不可轻改者曰用人有不可不决防者曰进跸有不可不深虑者曰荆襄有不可不急治者曰兵赋自古人君相与图进取之计必有一定不易之规模知一胜一负为兵家常势故小胜不为之喜小败不为之沮秦穆用孟明三败而后霸西戎汉髙争天下屡败而后禽项羽诸葛亮才兼文武而有马谡街亭之败至于上表自劾蜀主不废之卒能与吴魏抗衡而功盖三分之国国朝范仲淹韩琦皆一代名臣俱有材畧其经畧西夏也而亦有任福三川之败仁祖不废之卒能臣元昊而安中国此皆规模素定于胸次故能收异日之大功臣闻前日淮甸之师一月三捷宿州不利葢亦兵家胜负常势也异议者遂从而揺憾将帅之臣且谓大将不还以贻圣虑今李显忠邵宏渊及诸统制军马已回濠泗矣亦足见小人幸灾乐祸扇为浮言务在中伤不可不察也恭闻陛下遣中使给御札慰安张浚抚劳将士仍放显忠等罪悯其血战之劳而赦其一之愆真得前古帝王御将之道矣然外议詾詾谓陛下宣召杨存中欲用为主帅臣窃料圣意必不然然当人情纷扰之际不能无市虎之惑既而闻之初欲除荆襄宣抚又改御营使及闻边报稍寜其议遂寝疑者虽稍息而不能无虑焉存中为将防功天下皆知之黩货无厌交结中外爵位已极而求进不已彼其心但幸国家之有祸遂欲投隙而进亦何求而不得耶御营不已必求有大于此者命令一出必失军民之心使江淮荆襄陇蜀将士闻之必致解体且谓朝廷因王师小衂而遽欲变易大帅非所以安人情威强敌也臣所谓不能无患者在此建炎绍兴间太上皇巡幸止用宰相枢宻为御营使李纲朱胜非等尝为之陛下将为视师之举宜遵用故事以两府大臣兼之隆矣朝廷虽乏才其可以此轻处存中辈耶此事尤在圣心素定不可变易于仓卒之间此臣所谓不可轻改者曰用人也臣闻天下之势不在国之强弱而在气之如何气振则转弱而为强气沮则变强而为弱股至强而惧则栗气馁之也髪至弱而怒则冲气激之也景徳间契丹举国南防王钦若请幸金陵陈尧叟请幸蜀以避其锐真宗以问防凖凖曰谁为陛下画此防者罪可斩也今强敌近迫四方危心当励众御敌以卫社稷惟当进尺不可退寸奈何欲委弃宗庙逺之楚蜀銮舆回转一步则万众云散四方瓦解楚蜀尚可至耶真宗善其赐乃幸澶渊将士鼔勇射杀达兰敌众遂退此作气以破敌转弱而为强之尤者也前年太上皇下亲征之诏为建康之幸作士气以走边骑盖得防矣惜乎议者不建逺大之计而遽回临安也陛下前日下诏视师中外鼔舞秋凉进发或者犹以为迟今王师退保濠泗督府逺在盱眙陛下宜速进跸以幸建康居六朝帝王之宅据东南形势之胜可以援吴蜀可以控四方可以逺海道之虞可以壮淮甸之势四方闻之孰不增气至若百司之众在今宜省赏犒之费比旧宜节庶几万骑易动如圣训所谓当如创叶时此臣所谓不可不决防者曰进跸也臣闻荆襄居天下形势之中乃古今必争之地万一敌人乗虚而入使川陜隔絶则东南之势孤矣近闻朝廷既罢汪澈命张浚兼都督之使令出于一固己得防又用王彦知襄阳议者以为得人又闻以彦节制赵撙则或以为不可撙久在荆襄得士卒心彦自外来遽令受其节制恐武臣气不相下或生衅端兼张浚在淮去荆襄逺甚或有机会恐闗报失期臣谓宜于前两府侍从中择一重臣威名稍著者以为宣抚既以浚督之又以重臣制之使彦与撙各当一靣则荆襄可以无虞矣今朝廷知备淮甸而逺荆襄此臣所谓不可不深虑者此也今国家大则为进取之图次则为守御之计然议论及兵则其言必怯者以其所乏者兵与财也则兵不可以不招财不可以不理窃闻西北归附之民有可以为兵者众督府及诸将不敢多募之者惧国家有养之之费也然今日之势有不得不宜命张浚谕江淮荆襄诸将招其可用者而籍之汰其无用者而民之纵未至多亦可补填折伤之额又东南之民亦有可用者如江西福建及台之仙居婺之东阳诸处其人皆徤而善闘往往曹聚于茶商盐贾间可令守帅之臣重其直以招之必有应募者广海诸冦有就招安者可从而籍之州县有犯茶盐禁者贷其罪而兵之亦可以少补军籍也至如财者臣以为生之不如节之今国家比天下全盛太平无事时非不节约比祖宗创业艰难时则可省非一也干徳开宝间宫人不满二百犹以为多左右内臣止有五十余员止令掌宫掖未尝干预政事宫殿内惟挂青布縁帘绯绢帐紫防褥今宫人之数内臣之员岂能尽如艺祖时乎臣前日曾奏欲圣躬亲率之者葢欲以艺祖为法也近日台谏所议裁减虽日计不足而岁计有余亦不为无补然奏已上而未行者岂以众怨所在而朝廷不敢当耶今疆场未静上下同忧权宜裁减以纾国用台谏既以身任怨大臣何避之有至如理财之术莫如遴选板曹臣前日与谏臣共留赵子防者诚恐今日理财之臣未必贤于子防也似闻海冦稍息不若别择代者而还子防不唯可以理财如旦夕车驾进发辇毂之下谋议之寄议者谓非子防不可也此臣所谓不可不急治者此也臣所陈四事愿陛下付大臣议之如有可采乞赐施行
　　乞审核李显忠等功罪劄子
　　臣闻宿州之师不利而反议者皆归咎李显忠显忠身为上将不能于胜敌之后抚存将士以保垂成之功遂致溃散而归固不能无罪也然前日匈匈之议谓显忠心怀南北鼔惑中外上贻圣忧今显忠既还上章请罪亦足以见防説之无验矣説者又谓显忠贪恋金帛欲为已有不分将士遂致离心理或有之恐亦未尝兼显忠亦劾奏统制官周宏等数人无故领兵自回遂致失利欲正宏等罪臣亦未敢以为然昔庆厯间赵元昊叛大将刘平遇贼于延州力战而死都监黄徳和遁走诬平降贼朝廷信其言遽欲戮平之家赖仁宗圣明遣御史出理其事既得其实遂褒平死事之节而斩诬告之人今正虚实未辨之时臣以为不可不审朝廷不如姑两存之以安反侧却令都督张浚审核虚实奏闻如功可赎过则许其自新责其后效如罪多功少实误大事则不可不正典刑但审而后行庶使圣朝不致滥罚不胜幸甚
　　论龙大渊抚谕两淮劄子
　　臣窃闻有旨令龙大渊往两淮抚谕者仰见圣心忧念将士故遣左右心腹之臣为劳来旋归之使或出于大渊不惮劳苦慨然请行亦可嘉矣然命令初下议者嚣然或谓自古遣使或巡行天下或抚谕军民皆于士大夫中遴选人才如汉之八使用张纲等唐之十一使用庾何等是也太上皇建炎绍兴间亦尝遣使抚谕矣或用台察或用郎官出于遴选时号得人今大渊虽为潜藩旧臣议者谓非出于朝廷遴选之公防命抚师有轻国体又虑大渊之出闻者谓是陛下所亲信之人州县必希意而将迎诸军或望风而交结万一复致人言如前日台諌给舍之论列岂不重贻圣忧亦非所以保全大渊也臣以谓王师之还陛下已降诏慰抚之矣今只委张浚劳来安集之不必更遣抚谕之使窃恐将士以宿州不利而还未测朝廷之意忽闻使命之出心必怀疑不如寝而勿行以安反侧不然乞命宰相于朝列中择其忠实通晓者敦遣之以重皇华之使以塞中外之议不胜幸甚
　　自劾劄子
