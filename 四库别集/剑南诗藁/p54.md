<!-- { "loadSidebar": true } -->
　　我昔扬帆掠吴楚夜泊秦淮听春雨明朝冠葢拥长亭误辱诸公问良苦是时众中初识公天骥蹴踏万马空知心投分财数语玉尘谡谡生清风冶城醉墨鸦栖壁长干祖道花照席公方闭户试诸生坐叹江山少顔色尔来俛仰三十春欲话旧游无故人岂知邂逅逢一笑使我肝胆还轮囷衰迟少复入城市虚左屡招慙主意忽闻上印却凄然悔不日日从公醉朝廷三载虚一相如公早合鸾台上荣河温洛久风沙此段功名勿多让
　　山家
　　白石青莎一径斜断无人迹到山家梁间归燕避微雨池面游鱼争落花雪但増新感慨金鞭那复旧豪华明窗睡起浑无事篝火风炉自试茶
　　送杰上人归成都
　　锦城一别鬓成丝今日山隂送杰师乱絮飞花扑行路正如东郭放船时
　　又
　　春夜挑灯话别愁此心己在锦江头旧时处处尘昏壁想复长吟为小留
　　落魄
　　落魄江湖七十翁欲持一笑与谁同萧萧雪鬓难藏老寂寂蓬门可讳穷好句尚来欹枕处壮心时在倚楼中无涯毁誉何劳诘骨朽人间论自公
　　春晴出游
　　芳树参差叶已成园林随处听莺声游人正乐还兴叹造物无心却有情糁径落红犹可借涨溪分緑已堪耕兰亭禹庙年年好剩伴乡隣醉太平
　　题莹上人二画
　　天地又秋风谿山忆剡中孤舟幸闲着借我访支公
　　右剡谿
　　晓听枫桥钟暮泊松江月斯人亦可人淡墨冩愁絶
　　右呉江
　　和张功父见寄
　　举世何人念此翁敢期相问寂寥中囘思旧社惊年往细读来书恨纸穷我用荷锄为事业君将髙枕示神通叮宁一语宜深听信笔题诗勿太工
　　又
　　佐命貂蝉再世孙手鉏瓜垄傍青门超腾已得丹换骨恋着肯求香返魂【功父如夫人逝去闻颇损眠食故及之】正复悲秋如骑省可令病渴似文园庭前柏树西来意握手何时得共论
　　山家暮春
　　绕屋清阴合縁堤緑草纤起蚕初放食新麦已磨鎌苦笋先调酱青梅小蘸盐佳时幸无事酒尽更须添
　　又
　　行饭独相羊扶藜过野塘晴光生蝶粉暖律变鸎吭麨美羣儿竞蚕饥小妇忙深知游宦恶穷死勿离乡
　　读王季夷旧所寄诗
　　灯前忽见季夷诗泪洒行间不自知醉别西津如昨日露晞沤灭己多时【余在京口与季夷别逐不复相见】
　　题庠阇黎二画
　　秋山瘦嶙峋秋水渺无津如何草亭上却欠倚阑人
　　右秋景
　　溪上望前峯巉巉千仞玉浑舍喜翁归地炉煨芋熟
　　右雪景
　　入云门小憩五云桥
　　谷雨初过换夹衣园林零落到蔷薇鸣鸠日暖遥相应雏燕风柔渐独飞台省多才吾軰拙江湖久客暮年归云门蹋月方清絶且倚溪桥看夕霏
　　黄祊小店野饭示子坦子聿
　　山林久衰病生世几清明未作松根卧犹寻溪上行食新炊麦饭尝馌啜莼羮孺子虽知学家贫且力耕
　　山园
　　山园寂寂闭春风个里天教着放翁万事已抛孤枕外一尊常醉乱花中闲随戏蝶忘形久细听啼莺得意同月桂可怜常在眼小樷时放一枝红
　　入城至郡圃及诸家园亭游人甚盛
　　老子何曽惯市尘今朝也复入城闉太平有象人人醉造物无私处处春九陌莺花娱病眼一竿风月属闲身不縁兴尽囘桡早要就湖波照角巾
　　次韵范参政书怀
　　养气頽然似木鸡谤谗宁复问端倪生尘甑暖喜炊黍轑釡羮香忘糁藜万里曽游云栈北一庵今卧镜湖西残年老病侵腰膂那得随人病夏畦
　　又
　　已着山林扫墖衣洗除仕路劎头炊心光焰焰虽潜发颔雪纷纷己太迟度日只今闲水牯知时从昔羡山雌掩关未必浑无事拟徧寒山百首诗
　　又
　　身寄崦嵫欲尽时且贪余景伴儿嬉故庐手种竹千个醉防时篸花一枝蠧箧有书供夙好衡门无客作新知羊裘自欠封侯骨敢道君房彻底痴
　　又
　　感昔伤怀一喟然事贤犹及绍兴前此身颠仆应无日诸老凋零不计年客少可罗门外雀家贫也办杖头钱揷花醉舞春风里不学厐翁更问禅
　　又
　　春寒还似暮冬天败絮重披有虱縁虽欠髙僧分白氎偶防暴客恕青氊浊醪盎盎贫犹醉倦枕昏昏昼亦眠年少从渠笑衰嬾相呼禹庙看龙船【近有偷儿取二釡去他幸无所失亡】
　　又
　　祠禄恩宽亦例沾屏居怀抱苦厌厌戍边事往功名忤迎客儿扶老病兼遇兴榜舟无逺近破愁沽酒任酸甜残年唯有读书癖尽发家藏三万籖
　　又
　　芋栗多储煑复煨一尘那许到灵台虹穿道室炉丹熟龙吼空山匣劎开蹑屩未成游地肺掩扉聊欲隠天台桃花荣谢吾何预一任刘郎去后栽
　　又
　　探梅方忆雪中归转眼青青子满枝筑圃漫为娱老计襞牋又赋送春诗乞身何日还初服坐食终年媿圣时睡起西窗澹无事一枰闲看客争棊
　　又
　　宇内寓形财几时西山俄己迫斜晖百年过隙古所叹众口铄金胡不归己是平生行逆境更堪末路践危机夜香一炷无他祝稽首虚空忏昨非
　　又
　　赵州行脚我安能闲却床边六尺藤钓阁卧聼西涧雨棊轩遥见北村灯平生爱睡如甘酒晩岁忧防剧履氷剩欲舒怀畣清歗半空鸾凤媿孙登
　　春晩村居杂赋絶句
　　作堤蜿蜿六百尺西崦东村成一家春雨乍晴桑吐叶秋风初冷稻吹花
　　又
　　鹅儿草绿侵行路帔子花明照屋除处处乞浆俱得酒杖头何恨一钱无
　　又
　　一篙湖水鸭头绿千树桃花人面红茆舍青帘起余意聊将醉舞畣春风
　　又
　　朝书牛券拈枯笔暮祭蚕神酌冻醪闲放无忧穷有意傍人错羡此翁髙
　　又
　　浇书满挹浮蛆瓮摊饭横眠梦蝶牀莫笑山翁见机晩也胜朝市一生忙【东坡先生谓晨饮为浇书李黄门谓午睡为摊饭】
　　又
　　午枕闭门无客搅夜灯开巻有儿同若为牋与天公道尽乞余生向此中
　　沽埭西酒小酌
　　埭西小店酒新篘一醉今朝觉易谋从旷刼来俱有死出青天外始无愁功名未许妨髙卧风月犹能赋逺游造物向人元不薄巻帘万顷镜湖秋
　　戏咏村居
　　歌起陂头正挿秧梯斜篱外又求桑日长处处莺声美岁乐家家麦饭香林杏半丹禁宿雨樷萱自敛避斜阳北窗合是羲皇上巳置临风八尺床
　　又
　　马迹车声断已无隣翁笑语自相呼衣裁大布如亭长船设低篷学钓徒愍物欲师僧施食畏人愁报吏催租陈蕃壮志消磨尽一室从今却埽除
　　戏咏闲适
　　钞书字细眼犹明捣药声清疾渐平桐叶雨边寻断梦菊花香里散余酲人间荣辱知难到纸上兴亡看亦轻惟恨暮年交旧少满怀情话向谁倾
　　又
　　剡曲稽山是故乡人言景物似潇湘三升花露春壶满八尺风漪午枕凉树合緑隂山鹊閙盆镌紫石水栀香囘思乌防京尘客始觉幽居白日长
　　又
　　渉世心知百不能闭门嬾出病相仍箪瓢味美如烹鼎隣曲人淳近结防半颗鸦残墙外杏一枝鹊袅涧边藤萧然埽尽弹冠兴敢为诗情望武陵
　　夜与儿子出门闲步
　　家住黄花入麦村闲将稚子出柴门草根萤堕久开阖云际月行时吐吞未分悲忧攻齿髪已将生死付乾坤旧书半蠧犹堪读粝饭藜羮莫更论
　　老景
　　老景虽无几为农尚有余曽传种鱼术新得相牛书黍酒时留客菱歌或起予平生湖海志髙枕看严徐
　　初夏
　　笋生遮狭径溪涨入疎篱渐及分秧候还当煑茧时雨昏鸡共嬾米尽鼠同饥村巷无来客清羸只自知
　　晨起
　　老病少睡眠卧见天窗白栖乌亦己鸣一一翻去翮我起将何之且复守书册收敛万里心未厌容膝迮吾家读书法一字亦当覈勉哉积新功莫问几时客【王右丞叹白发诗曰俯仰天地间能为几时客】
　　月夜短歌
　　老夫倚杖当户立霜气青冥月轮湿飕飕短髪冷入顶更觉衣屦清风袭月落欲尽夜苍茫囘顾明星已煌煌明星虽髙未须喜三足阳乌生海底
　　小轩
　　四面山如碧玉城小轩聊得惬幽情乍飞乳燕低无力自落来禽静有声麟笔残功成水品蛇图余思入棊枰闲中事业吾能了未恨林庐送此生
　　爱闲
　　爱闲惟与病相宜壮岁怀归老可知睡熟素书横竹架吟余犀管阁铜螭水芭蕉润心抽叶盆石榴残子压枝堪笑放翁头白尽坐消长日事儿嬉
　　静院
　　静院房栊雨送凉熏笼衣帻润生香小屏风疉图遥碧古锦囊书榻硬黄己占江湖宽处老絶知日月静中长敲门无客妨人睡更觉余年乐未央
　　雨晴
　　闲曵枯笻自在行曲廊小阁赏新晴幽禽叶底吟风久残雨枝间照日明茶映盏毫新乳上琴横荐石细泉鸣亦知老健终难恃且复萧然得此生
　　读史有感
　　英雄自古埋秋草世上儿童共笑狂射贼曽飞白羽箭闭门空枕緑沉枪隆中髙卧人千载易水悲歌涙数行读尽青编窗日晚一尊聊复吊兴亡
　　暮归
　　意行无所之偶傍陂头立空村犬吠豪髙树蝉嘒急风尘一身老海宇万感集还家日己暮草露青鞋湿
　　仰首座求钝庵诗
　　钝庵来问钝何如真个能参钝也无掘井及泉那用巧磨砖作镜未为愚先师鉢袋当传后上座蒲团莫负渠我亦年来念休歇约君同作钝工夫
　　壁老求笑庵诗
　　台省诸公六出奇江湖狂客一生痴无人为问净光老抚掌掀髯端为谁
　　又
　　车马往来尘暗天净光欣喜接诸贤半瓯春茗无多费且结来生一笑縁
　　浴罢
　　浴罢西轩物色幽卧看香雾上衣篝半廊月白初侵夜一叶桐飞忽报秋老觉年光殊衮衮病知心事断悠悠碧筩且作池边醉玉色新醅手自篘
　　夜坐水次
　　房星纵心星横北斗髙挂南斗倾蓼根熠熠萤火明苇樷哀哀姑恶声我倚胡床破三更溪风吹衣月未生玉门关拂云城何时连营挿汉旌白头书生未可轻不死令君看太平
　　六月十四日微雨极凉
　　湖上清秋近斋中白日长云来树収影雨过土生香莲小红衣湿瓜甘碧玉凉晩来幽兴极移榻近方塘
　　十五日云阴凉尤甚再赋长句
　　褦襶京尘触热行岂知世有野堂清硙茶落雪睡魔退激水跳珠凉意生亹亹清风随尘柄悠悠长日付棋枰小舟先向苹汀泊浴罢还须泛月明
　　水亭晩眺
　　暑雨初晴浦面宽水亭景物巻帘看聨舟作阵围鱼队屈竹成篱防芡盘四海诸公半丘垄百年几夕倚阑干日沈未用怱怱去待挽银河濯肺肝
　　自咏
　　万事不挂眼终年常避人荒畦荷锄晩环堵结茆新病马何劳斥轻鸥未肯驯虽慙市门卒聊作葛天民
　　立秋前四日夜泛舟至跨湖桥
　　短楫追凉十里来夜深却御便风囘离离蒲叶先秋老嫋嫋苹花带露开陌上歌呼簪稻穗桥边灯火卖官醅时平乐事知何限未叹流年两催
　　信笔
　　为善得旤吁可悲顔囘短命伯夷饥何人长号血续泪天自无心君自痴
　　又
　　少年醉眼傲王侯末路悲歌夜饭牛济世有时生一念镜中白发劝人休
　　又
　　急雨初过景物奇一天云作细鳞差画桡弄水三十里恰是西村烟暝时
　　示儿
　　斥逐襟被归招唤振衣起此是鄙夫事学者那得尔前年还东时指心誓江水亦知食不足但有饿而死小儿教汝书不用日十纸字字讲声形仍要身践履果能称善人便可老乡里勿言五鼎养肉食吾所鄙
　　青山白云歌
　　青山白云翁放浪酒中死埋骨长松根夜夜听谿水松老防作薪骨朽防作尘但留千载狂名在知我它年自有人
　　小市
　　小市狂歌醉堕冠南山山色跨牛看放翁胸次谁能测万里秋空未是宽
