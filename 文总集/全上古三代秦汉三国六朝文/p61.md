<!-- { "loadSidebar": true } -->
　　承祖考之遗德兮，何性命之淑灵。登薄躯於宫阙兮，充下陈於后庭。蒙圣皇之渥惠兮，当日月之盛明。扬光烈之翕赫兮，奉隆宠於增成。既过幸於非位兮，窃庶几乎嘉时。每寤寐而累息兮，申佩离以自思。陈女图以镜监兮，顾女史而问诗。悲晨妇之作戒兮，哀褒、阎之为邮。美皇、英之女虞兮，荣任、姒之母周。虽愚陋其靡及兮，敢舍心而忘兹？历年岁而悼惧兮，闵蕃华之不滋。痛阳禄与柘馆兮，仍襁褓而离灾。岂妾人之殃咎兮？将天命之不可求。白日忽已移光兮，遂ㄙ莫而昧幽。犹被覆载之厚德兮，不废捐於罪邮。奉共养於东宫兮，托长信之未流。共洒扫於帷幄兮，永终死以为期。愿归骨於山足兮，依松柏之馀休。重曰：潜玄宫兮幽以清，应门闭兮禁闼扃。华殿尘兮玉阶苔，中庭萋兮绿草生。广室阴兮帷幄暗，房栊虚兮风泠泠，感帷裳兮发红罗，纷纟卒纟祭兮纨素声。神眇眇兮密靓处，君不御兮谁为荣？俯视兮丹墀，思君兮履綦。仰视兮云屋，双涕兮横流。顾左右兮和颜，酌羽觞兮销忧。惟人生兮一世，忽一过兮若浮。已独享兮高明，处生民兮极休。勉虞精兮极乐，与福禄兮无期。《缘衣》兮《白华》，自古兮有之。（《汉书·外戚传》、《列女传》八、《艺文类聚》三十。）
　　◇捣素赋
　　测平分以知岁，酌玉衡之初临。见禽华以キ。（一作「丽」）色，听（一作「忽」）霜鹤之传音。伫风轩而结睇，对愁云之浮沈。虽松梧之贞色，岂荣雕其异心。若乃广储悬月，晖水流清，桂露朝满，凉衿夕轻。燕姜含兰而未吐，赵女抽簧而绝声。改容饰而相命，卷霜帛而下庭。曳罗裙之绮靡，振珠佩之精明。若乃盼睐生姿，动容多制，弱态含羞，妖风靡丽。皎若明魄之升崖，焕若荷华（一作「衣」。）之昭晰。调铅无以玉其貌，凝朱不能异其唇。胜云霞之迩日，（一作「月」）似桃李之向春。红黛相媚，绮组流光。笑笑移妍，步步生芳。两靥如点，双眉如张。颓肌柔液，音性闲良。於是投香杵，扣玫砧，择鸾声，争凤音，梧因虚而调远，柱由贞而响沈。散繁轻而浮楗，（《艺文类聚》作「捷」）节疏亮而清深。含笙总筑，比玉兼金。不埙不篪，匪瑟匪琴。或旅环而纾郁，或相参而不杂。或将往而中还，或已离而复合。翔鸿为之徘徊，落英为之飒沓。调非常律，声无定本。任落手之参差，从风飙之远近。或连跃而更投，或暂舒而长卷。清寡鸾之命群，哀离鹤之归晚。当是时也，钟期改听，伯牙弛琴；桑间绝响，濮上传音。萧史编管以拟吹，周王调笙以象吟。若乃窈窕姝妙之年，幽闲贞（一作「静」）专之性。符皎日之心，甘首疾之病。歌《采绿》之章，发《东山》之咏。望明月而抚心，对秋风而掩镜。阅绞练之初成，择玄黄之妙匹。（一作「逸」）准华裁於昔时，疑形异於今日。想娇奢之或至，许椒兰之多术。勋陋制之无韵，虑蛾眉之为愧。怀百忧之盈抱，空千里兮饮泪。侈长袖於妍衤夫（《艺文类聚》卓「袂」。）缀半月於兰襟，表纤手於微缝，庶见迹而知心，「讠九沿」（《艺文类聚》作「计修」）路之遐，怨芳菲之易泄。（一作「绝」）书既封而重题，笥已缄而更结。惭行客而无言，还空房而掩咽。（《古文苑》，又见《艺文类聚》八十五，有删节。）
　　◇报诸侄书
　　记言属见所赐赵婕妤书以相比，元帝被病无，但锻炼后宫贵人，书也类多华辞。至如成帝，则推诚写实，若家人夫妇相与书矣，何可比也．故略陈其长短，令汝曹自评之。（《御览》引《妇人集》）
　　◎赵皇后
　　后号飞燕，本阳阿主家人。成帝召为婕妤。永始元年，立为皇后。哀帝即位，尊为皇太后。哀帝崩，贬徙北宫。寻废为庶人，自杀。
　　◇奏笺成帝。
　　臣妾久备掖庭，先承幸御，遣肆大号，积有岁时。近因始生之日，复加善视之私，持屈乘舆，俯临东掖，久侍宴私，再承幸御。臣妾数月来，内宫盈实，月脉不流，饮食美甘，不异常日。知圣躬之在体，辨天日之入怀。虹初贯日，听是珍符；龙据妾胸，兹为佳瑞。更期蕃育神嗣，抱日趋庭，瞻望圣明，踊跃临贺。谨此以闻。（秦醇《赵飞燕别传》）
　　◎赵昭仪
　　昭仪名合德，飞燕女弟。成帝既幸飞燕，因召合德为婕妤，后拜昭仪，居昭阳宫。屡杀皇子。成帝崩，太后诏问状，自杀。
　　◇奏上赵皇后书贺正位
　　天地交畅，贵人姊及此令吉。光登正位，为先人休，不堪喜豫，谨奏上二十六物以贺：金屑组文茵一铺，沈水香莲心碗）一面，五色同心大结一盘，鸳央万金锦一匹，琉璃屏风一张，枕前不夜珠一枚，含香绿毛狸藉一铺，通香虎皮檀象一座，龙香握鱼二首，独摇宝莲一铺，七出菱花镜一签，精金区环四指，若亡绛绡单衣一袭，香文罗手藉三幅，七回光雄肪发泽一盎，紫金被褥香炉一枚，文犀辟毒箸一双，碧玉膏签一合。（《赵飞燕外传》）
　　今日嘉辰，贵姊懋膺洪册，谨上衤遂三十五条，以陈踊跃之心。金华紫轮帽，金华紫罗面衣，织成上襦，织成下裳，（一作「下裾」）五色文绶，鸳鸯襦，鸳鸯被，鸳鸯褥，金错绣裆，七宝綦履，五色文玉环，同心七宝钗，黄金步摇，合欢（一作「合浦」）圆。琥珀枕，龟文枕，珊瑚马瑙区，云母扇，孔雀扇，翠羽扇，九华扇，五明扇，云母屏风，琉璃屏风，五层金博山香炉，回风扇，（一作「席」）。椰叶席，同心梅，合枝李，青木香，沈水香，香螺厄，九真雄麝香，（一作「九真雄黄麝香」）七枝镫。（《西京杂记》上）
　　◇与藉武诏记
　　取牛官令舍妇人新产儿，婢六人，尽置暴室狱，毋问儿男女谁儿也。
　　今夜漏上五刻，持儿与舜会东交掖门。
　　告武，以箧中物书予狱中妇人，武自临饮之。
　　◇赫蹄书
　　告伟能，努力饮此药，不可复入，女自知之。
　　◇又与藉武诏记
　　告武，箧中有死儿，埋屏处，勿令人知。（已上并《汉书·孝成赵皇后传》）
卷十二
◎吴王濞
　　濞，高帝兄仲之子。十一年封沛侯，十二年封吴王，孝景三年反，伏诛。
　　◇下令国中
　　寡人年六十二，身自将。少子年十四，亦为士卒先。诸年上与寡人比、下与少子等者，皆发。（《史记·吴王濞传》、《汉书·吴王濞传》）
　　◇发使遗诸侯王书
　　吴王刘濞敬问胶西王、胶东王、甾川王、济南王、赵王、楚王、淮南王、衡山王、庐江王、故长沙王子幸教寡人：以汉有贼臣错，无功天下，侵夺诸侯地，使吏劾系讯治以﹃辱之为故，不以诸侯人君礼遇刘氏骨肉，绝先帝功臣，进任奸宄，诖乱天下，欲危社稷。陛下多病志失，不能省察。欲举兵诛之，谨闻教。敝国虽狭，地方三千里；人虽少，精兵可具五十万。寡人素事南越三十馀年，其王君皆不辞分共卒以随寡人，又可得三十馀万。寡人虽不肖，愿以身从诸王。南越直长沙者，因王子定长沙以北，西走蜀、汉中。告越、楚王、淮南三王，与寡人西面；齐诸王与赵王定河间、河内。或入临晋关，或与寡人会雒阳。燕王、赵王固与胡王有约。燕王北定代、云中，搏胡众，入萧关，走长安，匡正天子，以安高庙，愿王勉之。楚元王子、淮南三王，或不沐洗十馀年，怨入骨髓，欲一有所出之久矣。寡人未得诸王之意，未敢听。今诸王苟能存亡继绝，振弱伐暴，以安刘氏，社稷之所愿也。吴国虽贫，寡人节衣食之用，积金钱，修兵革，聚粮食，夜以继日，三十馀年矣。凡为此，愿诸王勉用之。能斩捕大将者，赐金五千斤，封万户；列将，三千斤，封五千户；裨将，二千斤，封二千户；二千石，千斤，封千户，皆为列侯。其以军若城邑降者，卒万人，邑万户，如得大将，人户五千，如得列将，人户三千，如得裨将，人户千，如得二千石，其小吏皆以差次受爵金。佗封赐皆倍常法。其有故爵邑者，更益勿因。愿诸王明以令士大夫，弗敢欺也。寡人金钱在天下者，往往而有，非必取於吴。诸王日夜用之弗能尽。有当赐者，告寡人，寡人且往遗之。敬以闻。（《史记·吴王濞传》、《汉书·吴王濞传》）
　　◎齐王襄
　　襄，齐悼惠王肥之太子，高帝嫡长孙。孝惠六年嗣位，孝文元年薨，谥曰哀王。
　　◇遗诸侯王书
　　高帝平定天下，王诸子弟，悼惠王王齐。悼惠王薨，孝惠帝使留侯良立臣为齐王。孝惠崩，高后用事，春秋高，听诸吕，擅废帝更立。（《史记·齐悼惠王世家》作「擅废高帝所立」）又比杀三赵王，灭梁、赵、燕，以王诸吕，分齐为四。忠臣进谏，上惑乱弗听。今高后崩，而帝春秋富，未能治天下，固恃大臣诸侯，而诸吕以擅自尊官，聚兵严威，劫列侯忠臣，矫制以令天下，宗庙所以危。寡人率兵入，诛不当为王者。（《史记·吕后纪》，又见《齐悼惠王世家》、《汉书·高五王传》，皆小异。）
　　◎淮南王安
　　安，淮南王长之子，高帝之孙。孝文八年封阜陵侯，十六年封淮南王，元朔五年，削地五县。元狩元年谋反，自杀。有《淮南子内篇》二十一卷，《中篇》八卷，集二卷。
　　◇屏风赋
　　惟兹屏风，出自幽谷。根深枝茂，号为乔木。孤生陋弱，畏金强族。移根易土，委伏沟渎。飘飘危殆，靡安措足。思在蓬蒿，林有朴敕。然常无缘，悲愁酸毒。天启我心，遭遇微禄。中郎缮理，收拾捐朴。大匠攻之，刻雕削斫。表虽剥裂，心实贞悫。等化器类，庇荫尊屋。列在左右，近君头足。赖蒙成济，其恩弘笃。何惠施遇，分好沾渥。不逢仁人，永为枯木。（《艺文类聚》六十九、《初学记》二十五、《御览》七百一。）
　　◇上书谏伐南越
　　陛下临天下，布德施惠，缓刑罚，薄赋敛，哀鳏寡，恤孤独，养耆老，振匮乏，盛德上隆，和泽下洽，近者亲附，远者怀德，天下摄然，人安其生，自以没身不见兵革。今闻有司举兵将以诛越，臣安窃为陛下重之。越，方外之地，翦发文身之民也。不可以冠带之国法度理也。自三代之盛，胡越不与受正朔，非强弗能服，威弗能制也，以为不居之地，不牧之民，不足以烦中国也。故古者封内甸服，封外侯服，侯卫宾服，蛮夷要服，戎狄荒服，远近势异也。自汉初定以来七十二年，吴越人相攻击者不可胜数，然天子未尝举兵而入其地也。
