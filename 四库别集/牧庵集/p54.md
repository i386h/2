<!-- { "loadSidebar": true } -->
　　至元十七年授公陜西汉中道提刑按察使之命下燧时巳为副虽公未至实与聫衔遇闻状闻台吾曹代书使名者一年及中丞王博文来使乃有不得一际顔色之恨后燧转副山南湖北宪治江陵二十三年入直翰林明年公以中奉大夫使持节宣慰荆湖北道亦治江陵终不能相遭以卒后四年当三十有一年燧如龙兴始识公之季子大中江州总管兼管内劝农瓛爱其忠厚和粹薰然克世其素范家者常同郎中马昫登庐岳数多忘其为新识者归复过之益相欢也出故李君槃所撰墓碑犹未有埋铭因思与公陜西未尝同事而尝同衔湖北未尝同时而实同治其慕义区区虽所雅好有不如也今自燧直翰林视槃翰长为同事同阶同时而同治者槃铭公于昭昭燧不能暴之于幽乎瓛曰固所志也乃叙之令事以类从积官以大中中顺嘉议通议正议以及中奉受任凡十九厯中外四十八年莅民则袭永安军节度使丞真定之藳城寻为令防宪宗丈料民公令藁人捐其户数得亲戚同籍及后赋下户数白金四两而藁果不困人已复有经逺谋民有崔进王成共饮成归而进失其处其兄讼成杀之县掠成服时州县得专诛公疑不得其尸缓不即令偿死逾月滹沱冰开而尸出騐覈无他乃由醉堕水死乃脱繋系时年少而位卑人善其能用狱他日迁其定路总管判官东京西京大都南京四总管惟东京虎符西京南京兼尹大同开封府东京当髙丽倭奴用兵之冲其间勃海女真契丹错居俗各异宜他人得此率谢不往公居三年诸夷帖帖白燕巢堂士多祥而诗之西京大荒闻于朝得发仓储以丐贫饥民頼全活不流徙闻令下采民女姿徳宜者贡实掖庭公上言山西回逺京师且无大家民女贫陋无有可充椒房下陈徒生民心使育女嫁姻年不及币徴不纳惟幸有男为托杀礼戻古天生紊俗甚非圣世之盛举也同列危之避不连署公曰此出我独竟上之事亦报罢南京未行裕宗在东京止之也治赋则银符真定路宣课副使改课税所长官陞转运使领东京路铁冶考绩皆最职兵则千夫长从征李璮济南在东京南京兼诸军鄂啰总管持宪则山东东西山北辽西陜西汉中提刑按察惟山东为副按行部治狱无滞囚曹州属县禹城械至二贼日尝杀人者随聼録之两人之明非辜言色殊悻直乃移谳疑长清而真贼得二人者以出凡今条责以课桑桑励学校问民疾以肃风俗职无不举者在庭则厯兵戸礼三部尚书建言省部任人率先其私非独名器所由以滥且大啓仕者之争其敢而无畏者至遮乗舆以讼此风岂可崇长而不思有以衰之乎及持使节宣慰荆湖受命湖省而犯法臣肆其凶饕恃有中援威福张甚欲惟以溢户富财牢笼乃大料民兄弟籍者皆异之虽舟人田客侨游不遗集吏计局不给纸烛又市钞罗小其时直又赋之民复为凭怒曰吏赋民得者皆官有之又大钩考积岁稽逋立期送官榜掠号哭之声相闻民至鬻田屋嫁妻女或赴水自死定无责责偿亲戚隣里或尝主何人家者又逼官吏令首尝受所治民财及酒食馈遗督责之使日十余辈燕犒送迎不少遑其恃势须索者无敢少逆其言一都司贪与妾语宣副跽行酒移晷不持觞省顾总管有与吾姻者责令首偿曰吾未尝取民一钱不从乃摽草老婢令鬻得直输之后反由是免呜呼观同列与所临守土若此则公之有至难于吾胷者从可知也如是而难事牢不可剔之巨盗不见尤方数千里不遂生之民不疾怨而悦之其持身以闲世故者何如也公讳椿龄字夀卿满秩荆湖归未十舍道卒樊城实二十七年十月十二日年七十三返藳县其乡武家里东原祖茔少从金翰林学士王若墟学年二十一中我元戊戍真定选性孝友髙朗尚气节或曰公丰頥后耳顔角烱然望知为富贵人也维赵受姓絶逺可谱究者两世祖讳福有潜徳祖妣靳考讳廸以材闻卒官节度永安军妣崔故翰长李冶已叙之碑夫人王金吾卫上将军知中山府善之女公卒十日亦卒壸仪然抚下有恩能升金陈髙白四人者礼秩已夷不嫌庭臣贤文多序诗之子二人奉直大夫佥山南湖北道肃政廉访司事瑗与瓛也六男孙执中守中居中行中安中柔中五女孙适崔恕剧董某皆名族某又中书左揆士选子逾通显光著者余幼铭曰
　　胡天于公畀尔极备学善其师仕席其世言塞其责职举其事卒遐其年生崇其位体良其敌述令其似伊谁无伉或一先弃十日偕老亦诚可异伊谁非传聨翩伯季握符持节或守或使方古世徳曰少无媿有不信焉石之视
　　河东检察李公墓志铭
　　前集贤侍读学士今临江路总管李倜自为其祖河东宣抚检察公事状又谱其祖孙七世之系曰公曽祖贤祖彦升叔祖夏考温叔考济沂公及两夫人张富察氏弟彬昌鬱子昱炜灿侄炯炳燿煇女归顔钤梁其孙佐仔与倜也女孙归郝天挺吴某梁某二在室曽孙佣杲埍墀均圯女曽孙五人合是七世凡四十四人求燧铭公神道燧思古人掲之石者上惟其统下惟其绪率不旁及宗从倜乃详然岂伤丧乱以还其存今者巳此将俾来者有究所自耶亦亲亲笃厚之道也故不畧而手笔之谨按公讳懋时字逸民太祖金之十年畧地太原太原城守不即下属县榆次其令不敢仍居平土徙其民依险逃兵县东北四十里韩村砦公为民与母夫人及其季皆在逃中闻拔太原令恐防无所出即说公曰金主弃河北与河东播汴者五年天方北顾如是马足所及无不靡灭太原河东钜镇犹不能支吾侪偃蹇北方因谓之固一日移兵势如崩山之压卵必无幸矣观公美而长身胆膂拔类乡里归心有长者称袒而一呼树旗出降民无有不聼命者愿公急赴是功虽吾亦恣公使之不敢越公令也公曰令自为之何至授人令曰吾力绵才薄图生斯人狙黠之徒或忿曰金臣敢然以义罪余事未集而已蹈祸彼得以为名无益也吾所以急子者子而为是必不祸余当是人自为谋之时一为狙黠所先忌汝才而并除之如汝母氏二季何公感其言曰如教乃往见太师国王穆呼哩曰榆次小县众且万人无栅自固王如加兵未必朝至而夕下必尽力以与王将吏鬬虽王将吏能保其不舆一死不扶一伤乎此势之必至者比其拔也逞志而鬬殱之得倍百里莽旷无人之土王安利哉今不污一马得倍百里有万其众之民以下执事王何以待之王曰吾受降多矣无有如之人之壮者闲其举止而辩于为言吾得士矣且曰吾受诏太宗视事所便宜而行之即以公与太原帅攸兴同议军事后假其弟阿襌为王分兵徇地平阳辍公守太原俾从假王以行假王事动咨之下平阳戢剽杀而易置其吏课民垦田事举令修治有绩矣而真定同知总管武仙将兵袭下太原杀兴傍县皆附假王从公驰救皆复之坑其与巨王师及为仙用者独交城为吾守或谗覃帅虽闭壁实未尝一出决战意视胜负谁在以为归也假王欲攻之公遣人语帅翼曰当悉力与贼角不然屠矣帅如所言出战败贼北山下假王乗髙观之公曰帅无他也遂全之将吏见北山石壁万桂玉山三寺逃民男女纷纶白假王欲掠之公曰此战士之家仓卒不及入城者且其夫为吾撃贼何罪而掠其家其缁服皆僧尼得是安施敢复言掠者论以军律寺得不残平生脱人于死者此类至今三寺像事之后甚为中书耶律公所才闻之太宗授以太原路宣课所大使公固辞孝养其亲时年五十徜佯家居中书不能屈乃官其二季彬行省郎中昌鬱平阳路宣课所副使以便事公而二季益恪与其妻视公及两夫人不啻子妇于父母舅姑两夫人敬公如宾相安如晜弟其化行一家者又如此年六十一卒实某年二月六日太原城西井谷村东原昱用事能臣也事载他碑故商大参左山公尝题其墓子孙官者灿太原路鄂啰镇抚佐麓川路教授仔东莞监司管勾倜通贵矣俶同知富州壻其家官者太原课税所副使贾某敖拉千户梁某千户王某郝天挺四川行省参知政事张藻主秀容簿铭曰公生襮外美而颀大虽人所竒犹力未頼一朝榆次林林凋兵令身过之祈主下盟公归师王万众是率吐策以撼言不挠直王曰之人天以賛予俾守太原真帅与俱移戡平阳王假弟节俾往为佐资用不乏太原俄反假王旋旗师不越旬翦以复之交域已污教与贼战不待言雪谗诬随辩维是河东既辑既平而还收身菟裘是营中书除书拒户不视出焉河鋭去果亦至丈夫见世及物之功观今所就为薄为丰六十一年不曰夀考有予有才衔未施报再世之泽濬发为川蕃尔后昆世文以贤异时何人补遗竹帛惟无他求正视是石
　　唐州知州杨公墓志铭
　　自盗杀阿哈玛特后僧格使总制院结知世祖气熖炟烜烁人幸进者入贿其家或借其一言以为事从中下必中官官之者月无虚旬每为中奉大夫参知政事居寛所裁甚不得已如请乃簿所蜡级干政者俟有问他日则引以为稽其人不利也一旦为中书右丞相诬而杀之惟其子集贤直学士奉直大夫朂不孥自余妻及子景奴婢凡资业皆籍入县官僧格败诛故奉直大夫知唐州君居简始敢上疏列明其兄自部曹史主事省掾都左右司检王中舍郎中知府宪副侍郎宣同典外郡尚书史曹参议中书御史中丞参行省中省政与国宣劳为时才臣章章在人口耳今贼国臣不逭诛夷宜为死者雪其非辜庶彰圣代日月髙悬之明参知政事梁徳珪以闻敕有司偿所籍入而朂寻卒无子又哀景虽二子一女而疾废于莘而女年及笄自燕防大参商公左山县企伊入壻其家自莘而唐才一阅月而竟卒意者景讣未至与至而未之知到官四十日当元贞乙未十月三十日而君亦卒年止五十七呜呼何天之不福中奉之家耶身戮一室瓦裂二子继死一不后一有而弱君讼还所籍又为求壻令恤废侄之家处是变之极狃薄俗之囿少不失天理民彛之正为弟为从父从祖曰悌与慈虽古人复作有一尚之乎而天之报施者及如是也盖君自筮仕试吏从万夫长严忠济从已未渡江后使交钞库曹州改南京转运使知事以善其职从其司请陞经厯俄授从仕郎大名路总管府经厯尹汜县同提举信州宣课迁承务郎浙西宣慰司经厯换承直郎上都留守司经厯遭事难为身出任之官长有不相能必委曲调顺如媒氏之合二姓始异而终同之凡此皆佐人出理者而非其所自为也惟范县为近民又压于郡守有不伸及今为唐若可以有为而遽已此哀哉君字子敬姓杨氏汉农大尉震苗胄五世祖绹为宋仪曹易州死于金兵生邦基秘书监为金名士书画两絶人曰可与李公麟者埒以通奉大夫永定军节度使致仕生郊社署令皜自仪曹而下皆家燕皜生监归徳酒庭直避金乱居莘生澧君之考也君交人诚和视亲识如故知倾赀欢乐之夫人梁氏二子二女翰林国史院检阅官升一未名女长适同县士族王文让季在室皇上即位之年冬十一月诏修世祖三十五年实録院直检阅官其究覈故事职也而其未九年燧与侍读髙凝共总裁之升也实当笔至元二十七年之一年顾与修撰而下年分其事已可见其文贤无忝面命矣由同官相欢故介其考唐州君先繋防从史院诸贤还进史上都及与之别未数月讣至期升防葬莘绖杖言曰升恶逆不得见先人属纩已抱终天之恨不得公铭亦不可复食息人世矣敢泣血请乃铭之曰
　　观人之概惟在其大大使可书其细已葢呜呼唐州其大何如流风不移天理笃居惟天于人若薄而厚虽所薄今将昌尔后人之识狭其中安知昌厚之求视异铭时
　　蓟州甲局提举刘府君墓志铭
