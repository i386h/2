<!-- { "loadSidebar": true } -->
    敕。前绵州剌史王叔政等。罢专城之印，题别驾之荣，休摧虏之策，迁语掾之任，此朝廷所以举才而振滞也。政缘吏升，珩以文进。分符得理人之术，佐赋有羡入之绩。随荐实来，有司上奏。爰因所举，各类所能。厚禄高名，无忘效用。可依前件。
    ○授崔郁南郑县令等制
    敕。前蓝田令崔郁、前登封令郑倚、前陆浑令李元夔、前京兆尹户曹李庑等。抚鳏恂，奉陵寝，本於廉白，藉彼恪勤。爰因参调之资，是奉选求之命。铨衡之下，虽欲抡材；资品之间，固难专授。勉膺奖任，无俾蔑闻。郁可兴元府南郑县令，倚可凤翔府天兴县令，元夔可庄陵令，庑可高陵令。
    ○授李瑶云阳县令等制
    敕。李瑶等。京县理剧，纲曹纠违。书殿雠校之清闲，光禄膳馐之承副。从容於莲峰之下，筹画於□幕之间。苟非才能，不预斯选。以瑶等或职任修举，或文业优长。用是被之宠光，旌此休问，各从其适，无忝已知。可依前件。
    ○授高元裕等加阶制
    敕。国之肆眚，必布霈泽，所以惠及於下也。尔元裕国之重臣，守我封部，能以惠化，富吾疲。其地分内外之任，尽勤劳之诚。皆以所能，举其官业。是用因兹大庆，锡以崇阶，各敬尔仪，无忝休命。可依前件。
    ○授内诸司及供奉官叙阶制
    敕。设堂陛所以辨等威，置阶级所以彰贵贱。苟可授者，吾无爱焉。尔等或司我繁重，夙夜无违；或侍吾左右，勤劳不懈。而皆温和植性，廉洁终身。方将委以腹心，岂止加於爵位。尔其率职以事上，用降以持满，勿以贵而骄人，无以高而自忽。保兹贞吉，以永休光。可依前件。
    ○授韦悫裴识等加阶制
    敕。记曰：爵人於朝，与众共之。盖以阶级既崇，宠荣斯异，疏封锡命，列土承家。尔等或才推粉泽，岂唯五字之工；或任重藩垣，自茂一方之绩；或官居象月，或位应列星；或拥缇骑而分九衢，或奉瑶墀而总六尚。皆聿修官业，克绍家风。爰因庆泽之辰，更举山河之誓。宜思带砺，永保簪裾。可依前件。
    ○授李骈等加阶制
    敕。庆泽可以示恩荣，贵阶可以显劳绩。至於叙进，则有彝章。况尔等咸以儒业吏能，累更事任，久而益茂，志且不渝。方承覆篑之勤，宜锡崇基之渐。封妻荫子，斯足为荣。可依前件。
    ○授孙简等加阶级制
    敕。上造出秦，中涓自汉，古所以叙武功，今所以宠文德。施恩布泽，今古同途。尔等皆道光儒业，任重藩维，才膺历试之难，德茂岁寒之操。或卿曹副贰，多推干用之方；或正殿赞阳，共许详闲之美。况桥山奉职，鹤禁来仪。既雠事往之劳。亦举优贤之典。河山在目，带砺为期。克保初终，永光胄绪。可依前件。
    ○授卢宏正等加三品阶制
    敕。夫门交戟，身耀金紫，抱孙可荫，顾室增封。自非峻级崇阶，其何以致？尔等或以强学润已，武略登坛；或望重琐闱，辉华於粉署；或道光宪席，辅相於青宫；或以长才，累更事任；或以吏道，久领郡符。用则殊途，事皆一致。爰因庆泽，以布恩荣。勉思阶级之高，无忽柔谦之诫。可依前件。
    ○授内官加阶爵制
    敕。惟善是求，有荣必报。命其开国，赐以崇阶。转迁於禁掖之间，优宠於枢机之地。我有承命，尔其敬之。具官某等，周旋左右，出入宫闱，尽诚敬於寸心，守贞廉於直道。皆能介然自处，蔚有休闻。念其岁月之劳，被以宠章之美。宜思奉国，永保宜家。可依前件。
    ○封石雄妻索氏凉国夫人制
    敕。西川贵族，南国华容。代有功勋，门多阀阅。早以懿德，媲于元臣。既推内辅之才，颇蕴中闺之德。是宜疏封表贵，开国旌贤。兰仪永配於金夫，蕙问更光於石。勉思健妇，以佐良人。可封凉国夫人。
    ○封窦浣等毋邑号制
    敕。古者男子生，则射以桑弧蓬矢。盖取欲使有事天地四方也。及长而贵，则光其六姻。况当高有亲，堂室自立，不有嘉命，曷彰令仪。具官窦浣等母某氏等，或以衣冠胄允，或以勋绩绪馀，皆知训子之方，早识从夫之义。爰因濡泽，各俾增封，式示恩荣，用光闺阃。可依前件。
    ○授韦正贯京兆尹制
    敕。权知京兆尹韦正贯。《诗》不云乎：“京邑翼翼，四方是则。”故赵张边延，驰名两汉而不疑，兼以儒学，取重当时。斯任也。吾岂易哉！尔敷用政术，列为殊科。再升文字之途，一举□霄之路。近者拔於郡府，以尹京师。有抑强扶弱之心，得通变适时之用。煦若春日，肃如秋霜。干将淬而投刃皆虚，骐骥驭而追风自远。重以郊天盛礼，发号鸿恩。讫事而物力安舒，设禁而寇攘帖息。是用嘉乃成效，宠之正名；尔其奉上思尽，临事思权。辖健吏而惠穷人，简簿书而提纲目。处剧勿紊，居闲勿遗。俾椎剽绝迹於九衢，抱鼓息鸣於五夜。克扬显绩，用继前修。可依前件。
    ●卷七百二十七
    ☆舒元舆
    元舆，婺州东阳人。元和八年进士。大和时累官御史中丞兼刑部侍郎，以本官同平章事。与李训谋诛宦官，事败，为内兵所擒，族诛。
    ○牡丹赋（有序）
    古人言花者，牡丹未尝与焉。盖遁於深山，自幽而芳，不为贵者所知，花则何遇焉。天後之乡西河也，有众香精舍，下有牡丹，其花特异。天後叹上苑之有阙，因命移植焉。由此京国牡丹，日月寝盛。今则自禁闼洎官署，外延士庶之家，氵尔漫如四渎之流，不知其止息之地。每暮春之月，遨游之士如狂焉，亦上国繁华之一事也。近代文士，为歌诗以咏其形容，未有能赋之者。余独赋之，以极其美。或曰：“子常以丈夫功业自许，今则肆情於一花，无乃犹有儿女之心乎？”余应之曰：“吾子独不见张荆州之为人乎？斯人信丈夫也，然吾观其文集之首，有荔枝赋焉。荔枝信美矣，然亦不出一果耳，与牡丹何异哉？但问其所赋之旨何如，吾赋牡丹何伤焉！”或者不能对而退。余遂赋以示之：
    圆元瑞精，有星而景，有□而卿。其光下垂，遇物流形。草木得之，发为红英。英之甚红，锺乎牡丹。拔类迈伦，国香欺兰。我研物情，次第而观。暮春气极，绿苞如珠。清露宵偃，韶光晓驱。动荡支节，如解凝结。百脉融畅，气不可遏。兀然盛怒，如将愤泄。淑色披开，照曜酷烈。美肤腻体，万状皆绝。赤者如日，白者如月。淡者如赭，殷者如血。向者如迎，背者如诀。坼者如语，含者如咽。俯者如愁，仰者如悦。袅首如舞，侧者如跌。亚者如醉，曲者如折。密者如织，疏者如缺。鲜者如濯，惨者如别。初胧胧而上下，次鲜鲜而重叠。锦衾相覆，绣帐连接。晴笼昼薰，宿露宵。或灼灼腾秀，或亭亭露奇。或然如招，或俨然如思。或带风如吟，或泣露如悲。或垂然如缒，或烂然如披。或迎日拥砌，或照影临池。或山鸡已驯，或威凤将飞。其态万万，胡可立辨。不窥天府，孰得而见。乍疑孙武，来此教战。其战谓何，摇摇纤柯。玉栏风满，流霞成波。历阶重台，万朵千窠。西子南威，洛神湘娥。或倚或扶，朱颜已酡。角炫红，争颦翠娥。灼灼夭夭，逶逶迤迤。汉宫三千，艳列星河。我见其少，孰云其多。弄彩呈妍，压景骈肩。席发银烛，炉升缝烟。洞府真人，会於群仙。晶荧往来，金列饯。凝睇相看，曾不晤言。未及行雨，先惊旱莲。公室侯家，列之如麻。咳唾万金，买此繁华。遑恤终日，一言相夸。列幄庭中，步障开霞。曲庑重梁，松篁交加。如贮深闺，似隔窗纱。仿佛息妫，依稀馆娃。我来睹之，如乘仙槎。脉脉不语，迟迟日斜。九衢游人，骏马香车。有酒如渑，万坐笙歌。一醉是竞，孰知其他。我案花品，此花第一。脱落群类，独占春日。其大盈尺，其香满室。叶如翠羽，拥抱比栉。蕊如金屑，妆饰淑质。玫瑰羞死，芍药自失。夭桃敛迹，李惭出。踯躅宵溃，木兰潜逸。朱槿灰心，紫薇屈膝。皆让其先，敢怀愤嫉。焕乎美乎，後土之产物也。使其花之如此而伟乎，何前代寂寞而不闻，今则昌然而大来。曷草木之命，亦有时而塞，亦有时而开。吾欲问汝，曷为而生哉？汝且不言，徒留玩以徘徊。
    ○祭九宫祝版不称臣奏
    七月十八日，祀九宫贵神。臣次合监前件祭职，当检察礼物，伏见祝版九片。臣伏读既竟，窃见陛下亲署御名，及称臣於九宫之神。臣伏以天子之尊，除祭天地宗庙之外，无合称臣者。王者父天母地，兄日姊月。而贵神以九宫为目，是宜分方而守其位。臣数其名号，太一、天一、招摇、轩辕、咸池、青龙、太阴、天符、摄提，此九神於天地犹子男也，於日月犹侯伯也。陛下尊为天子，岂可反臣於天之子男耶？臣窃以为过。纵阴阳者流言其合祀，则陛下当合称皇帝遣某官致祭于九宫之神，不宜称臣与名。臣实愚瞽，不知其可。伏缘行事在明日鸡初鸣时，成命已行，臣不敢滞，伏乞圣慈异日降明诏，命礼官详议，冀明万乘之尊，无所亏降。悠久误典，因此可正。
    ○献文阙下不得报上书
    马周、张嘉贞代人作奏，起逆旅卒为名臣。今臣备於朝，自陈文章，凡五晦朔不一报。窃自谓才不後周、嘉贞，而无因入，又不露所蕴，是终无振发时也。汉主父偃、徐乐、严安以布衣上书，朝奏暮召。而臣所上八万言，其文锻炼精粹，出入今古千百年，披剔剖抉，有可以辅教化者未始遗。拔犀之角，擢象之齿，岂主父等可比哉！盛时难逢，窃自爱惜。
    ○上论贡士书
    草茅臣某昧死奏书皇帝陛下。圣德修三代之教尽善矣，唯贡士一门，阙然不修。臣窃以为有司过矣！
    臣为童子时学读书，见《礼》经有乡举里选，必得其人而贡於上，上然後以弓旌束帛招之。臣年十五既通经，无何，心中有文窍开，则又学之。遍观群籍，见古人有片善可称，必闻於天子有司，天子有司亦修礼待之不苟。臣既学文於古圣人，言皆信之，谓肖质待问上国，必见上国礼。
