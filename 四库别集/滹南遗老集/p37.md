<!-- { "loadSidebar": true } -->
　　赵翰林以文章字画名天下片辞寸纸人争求之尝为故参政蒲散公作宝墨堂记仍亲缮写尤为奇特自经丧乱散落不存而近入田君信之之手方且什袭深藏以为珍玩既而闻公子佑在因复归之噫渠家获所亡不失旧物固幸甚矣而田君能捐已之爱以成此美事亦洒落可嘉也 

　　○跋王进之墨本孝经 

　　孝悌百行之冠冕孝经六艺之喉衿圣人大训不待赞扬而后知也学者自童稚读书必始于此而考其行身能践履者鲜矣李君追慕其亲以不得竭力为恨而沦于非道为忧故常玩意于斯文而名卿珍翰以昭于不朽观其自述亹亹不绝爱敬之诚蔼然而见非深于履践能如是乎吾友王进之得其墨本而宝蓄之仍图函丈之像以冠其首而益以翰林公志语且将并刻焉即其所好亦可以知其为人矣 

　　○上周监察夫人生朝 

　　门庭爽朗瑞气氤氲夫人之诞辰也煌煌绮罗洋洋丝竹家人之拜祝也渺惟愚甥实与此荣固无以荐诚惟天为高惟地为厚惟川渎不竭惟山岳不朽敢焚香酌酒拜首启手以为夫人寿 

　　◆诗 

　　○贫士叹 

　　甑生尘瓶乏粟北风萧萧吹破屋入门两眼何悲凉稚子低目老妻哭世无鲁子敬蔡明远之真丈夫故应饿死填沟谷苍天生我亦何意葢世功名实不足试将短剌谒朱门甲第纷纷厌梁肉 

　　○白发叹 

　　清晨梳短发巳见数茎白妻拏惊且吁谓我应速摘我时笑而荅区区亦何必此身终委形毁弃无足惜况尔毛发闲乃欲强修饰毕竟满头时复将安所择 

　　○题渊明归去来图 

　　靖节迷途尚尔賖苦将觉悟向人夸此心若识真归处岂必田园始是家 
　　孤云出岫暮鸿飞去住悠然两不疑我自欲归归便了何须更说世相遗 
　　抛却微官百自由应无一事挂心头销忧更借琴书力借问先生有底忧 
　　得时草木竞欣荣颇为行休惜此生乘此乐天知浪语看君于世未忘情 
　　名利醉心浓似酒贪夫衮衮死红尘折腰不乐飜回去此老犹为千载人 

　　○赵内翰求城南访道图诗辞不获巳乃作绝句以戏复为解之云 

　　得道由来不必劳痴儿舍父漫逋逃闲闲老子还多事时向伽蓝打一遭 
　　竹木萧森荫绿苔幽襟自爱北轩开主人无说吾何问乘兴而来兴尽回 

　　○荅郑州辨禅师见戏代高防御 

　　酒肆淫房即道场一时作戏亦何妨吾师自堕泥犁狱更笑春风柳絮狂 

　　○再致故园述怀五绝 

　　日日天涯恨不归归来老泪更沾衣伤心何啻辽东鹤不独人非物亦非 
　　荒陂依约认田园松菊存亡不必论我自无心更怀土不妨犹有未招魂 
　　山杏溪桃化棘蓁舞台歌馆堕灰尘春来底事堪行处门外流莺枉唤人 
　　回思梦里繁华事幸及当年乐此身闲立斜阳看儿戏怜渠虚作太平人 
　　艰危尝尽鬓成丝转觉繁华不可期几度哀歌仰天问何如还我未生时 

　　○山谷于诗每与东坡相抗门人亲党遂谓过之而今之作者亦多以为然予尝戏作四绝云 

　　骏步由来不可追污流余子费奔驰谁言直待南迁后始是江西不幸时 
　　信手拈来世巳惊三江滚滚笔头倾莫将险语夸勍敌公自无劳与若争 
　　戏论谁知是至公蝤蛑信美恐生风夺胎换骨何多样都在先生一笑中 
　　文章自得方为贵衣钵相传岂是真巳觉祖师低一着纷纷法嗣复何人 

　　○王子端云近来徒觉无佳思纵有诗成似乐天其小乐天甚矣予亦尝和为四绝 

　　功夫费尽漫穷年病入膏肓不可镌寄语雪溪王处士恐君犹是管窥天 
　　东涂西抹鬬新妍时世梳妆亦可怜人物世衰如鼠尾后生未可议前贤 
　　妙理宜人入肺肝麻姑搔痒岂胜便世闲笔墨成何事此老胷中具一天 
　　百斛明珠一一圆丝毫无恨彻中边从渠屡受羣儿谤不害三光万古悬 

　　○宫女围碁图 

　　尽日羊车不见过春来雨露向谁多争机决胜元无事永日消磨不柰何 

　　滹南遗老王先生文集卷之四十五终 

　　此卷数诗与中州集本微有字句不同处觉中州集之为善想元遗山入选时摘其微瑕不嫌改削耳然此故原作也此本校中州集多二首宫女围棋和王子端系四首又此本内白发叹六韵即后续集中感秋之后半首想亦遗山因此诗而增改之耳续集系据中州集编入未尝考此篇为重出也　绣谷 

　　●续编滹南王先生诗 

　　摅愤 
　　赠王士衡 
　　感秋 
　　生日自祝 
　　失子 
　　忆之纯 
　　复寄 
　　病中 
　　感怀 
　　自笑 
　　别家 
　　慵夫自号 
　　西城赏莲呈晦之 

　　○摅愤 

　　非存骄謇心非徼正直誉浩然方寸闲自有太高处平生少偕合举足逢怨怒礼义初不愆谤讪亦奚顾孔子自知命桓魋非所惧孟轲本不逢岂为臧氏沮天命有穷达人情私好恶以此常泰然不作身外虑 

　　○赠王士衡 

　　王生非狂者乃以善哭称每至欲悲时不闲醉与醒音词初恻怆涕泗随纵横问之无所言坐客笑且惊王生不暇恤若出诸其诚嗟我与生友此意犹未明丝染动墨悲麟亡伤孔情韩哀峻岭陟阮感穷途行涕流贾太傅音抗唐衢生古来哭者多其哭非吾名生其偶然欤何苦摧神形如其果有为为尔同发声 

　　○感秋 

　　西风撼庭柯疏叶鸣策策天地一萧条羇怀亦岑寂青春怳如昨转盻年半百自从长大来转觉日月迫功名非所慕老大不足恤怛然感时心自亦不能释清晨梳短发巳见数茎白刀镊虽可施殆似儿子剧此身委蜕耳毁弃无足惜况于毛发闲而乃强修饰青青如陆展星星行复出毕竟白满头复将何所摘 

　　○生日自祝 

　　空囊无一钱羸躯兼百疾况味何萧条生意浑欲失清晨问喧呼亲旧作生日我初未免俗随分畧修饰举觞聊自祝醉语尽情实神仙恐无从富贵安可必修短卒同归何足喜与戚一祈粗康强二愿早闲适衣食无大望但要了晨夕万事不我撄一心常自得优游终吾身志愿从此毕 

　　○失子 

　　妍妍掌中儿舍我一何遽其来谁使之而复奄然去平生三举子随灭如朝露顾我能无悲其如天有数自从学道来众苦颇易度有后固所期诚无亦何惧人生得清安政以累轻故婚娶眼前劳记遗身后虑百年曾几何为此雏稚误顾语长号妻此理亦应谕 

　　○忆之纯 【 三首】 

　　幼岁无真契中年得伟人倾怀当一面投分许终身灯火谈玄夜莺花逐胜春何时重一笑胷次欲生尘 
　　面目三年隔音书万里遥宦途俱蹭蹬日事各萧条志大谋常拙身孤道易消本无当世用隐处会相招 
　　儁气轻天下高情到古人衔杯曼卿放下笔老坡神时论谁优劣人材自屈伸穷愁须理遣不必泪沾巾 

　　○复寄 【 二首】 

　　志大言高与世违拂衣真作竹林归黄尘道口风波恶未必先生自处非 
　　自笑趋尘自强颜食谋未免敢言闲紫芝果可充饥腹从子玉屏岩石间 

　　○病中 【 二首】 

　　学道今何得谋生久不成蓝衫几弃物绛帐亦虚名事拙应天意交疏即世情烦忧时自解感触又还生 
　　郁郁穷愁意营营久病身诗情浑欲减药物但相亲未得驱穷鬼终须问大钧三时劳慰抚甚愧故人真 

　　○感怀 

　　枉却全家仰此身书生那是治生人百忧耿耿填胷臆强作欢颜慰老亲 

　　○自笑 

　　酒得数杯还巳足诗过两韵不能神何须豪逸攀时杰我自世间随分人 

　　○别家 

　　到了身安是本图何须身外觅浮虚谁能置我无饥地却把微官乞与渠 

　　○慵夫自号 

　　身世飘然一瞬间更将辛苦送朱颜时人莫笑慵夫拙差比时人得少闲 

　　○西城赏莲呈晦之 【 晦之自号放翁】 

　　旧赏回头已来年高花又见出新妍偶成浊酒狂歌会恰又斜风细雨天乐事适来偏有兴闲身当得分无缘作诗莫恠多夸语差比放翁先着鞭 

　　续编滹南王先生诗 

　　●跋 

　　王若虚字从之慵夫其号槀城人承安二年经义进士厯管城门山二县令用荐入为国史院编修官迁应奉翰林文字为著作佐郎迁平凉府判官召为左司谏转延州刺史入为直学士入元遂隐居不出后东游泰山至黄岘峯憩萃美亭谈笑终焉所著文章号慵夫集又滹南遗老集传于世事见金史案中州集称若虚负重名精经学史学文章礼乐一代伟人北渡后隐居乡里据此则滹南老人终于元未尝仕于元且其人巳人金史文艺传焦氏经籍志编入元人误也此本山阴祁氏藏书康熙乙未春王归绣谷亭收藏因考史传而附记于后是月二十一日灯下书　　绣谷吴焯 

　　右滹南王先生集四十五卷经史辨及杂辨凡三十三卷文辨四卷诗话三卷诗文五卷末附续编诗二十首亦为一卷王先生事金而不事元金之遗老元之逸民也其著述则成于元而行于元焉元世祖用许衡言遣使取杭州在官书籍板及江西诸郡书板立兴文署以掌之诸路儒生著述辄由本路官呈进下翰林看详可传者命各行省檄所在儒学及书院以系官钱刊行此书初刻在元初东明王鹗序作于元定宗后乌拉海额称制之二年即宋湻佑九年次刻正在至元闲末附之诗乃大德三年江左双桂书院王复翁所续而他本所无者后之著录家唯明焦氏国史经籍志列于元　四库全书提要及钱氏绛云楼书目叶氏菉竹堂书目卢氏补辽金元艺文志金氏补三史艺文志钱氏补元史艺文志皆列于金各家著录又有尚书义粹慵夫集二书尚书义粹或作三卷或作二卷慵夫集又无卷数疑二书久佚著录者但据撰述录其都目不必亲见其书也今金源儒者著述落落若晨星而遗老发明经史为金元称首其于君臣大义尤三致意焉学者仰慕而不得读其书也久矣余得之于吾邑叶氏乃山阴祁氏淡生堂钞本 【 祁氏藏书宏富着淡生堂藏书约训一卷】 当是据至元刻本影写曾经吴尺鳬校正而形声相近之误难以数计吴校亦不无遗憾且四卷之下五卷之上首尾复有脱简今在陈校刊苦无他本据以补正但注阙文以俟异日刻既成因录金史本传并吴跋及祁氏印记以谂读者光绪十有二年冬十月海丰吴重憙识
