<!-- { "loadSidebar": true } -->
　　公始娶于伍而举三丈夫子也伍以嘉靖甲辰卒而中子伯大尚少云居二十年而公始卒而伯大成乡进士矣人或谓伯大子哉痛而曰未也其又二年而公之继俪王卒其又三年而合葬于翼龙山之阳人谓曰魄以安矣子哉伯大曰未也逝者犹尚冺冺其明年伯大成进士又六年以邑令髙第征拜御史又三年以两宫恩赠公如御史官伍得赠为孺人如公品人乃曰是不冺冺矣子哉伯大曰犹未也吾今而后始图所以不冺冺者乃手为状走使与币而请曰向者窆而虚幽宫之阳以俟石也唯先生辱之言夫乆矣不佞之与伯大知也夫不知其人知其子今以伯大知而志其父母则何辞状之畧曰公讳引字升之世为蜀之定逺人父曰乐潜公福公生而明颖寛和所受书輙诵又善三仓家学当是时大学伍公臣有六女顾爱其第（阙）女曰是女也淑必有以偶盖数偃蹇而后得公而奇之曰女可依而显也公书成当补诸生而病目毎益读病輙益甚乃叹曰奈何以书夺吾目哉目废矣有书安所用之遂罢去不复留意而所诵臆经史輙能通其旨奉二尊人夔夔斋栗伍孺人尤能洁烹餁调齐臡葅以相之公岁时课农省耕敛修闾左之社酒茗修脯不问而继则于孺人乎资矣嘉陵江自天汉擘果阆至邑而迂回互曲若不欲去者公结庐受其胜曰王子方所谓长河已萦者哉因榜其斋萦河而今大司空曽公省吾题诗纪之人以为实録云乐潜公始授公家家故给而毁于火渐困乐潜公晩而娶小妇举二子割公成腴以与之公以是大困人或谓公公曰令吾父业而未至此将何所取偿也维伍儒人意同公公用以益舒而诸子自任步趣则伊吾里塾中矣乐潜公与公母（阙）夫人俱老寿然俱病咳逆不成寝则公与伍儒人俱不寝盖三年一日也其卒而俱毁痛丧葬易戚人盖两称之公初不喜饮影响避酒人若雠晩而更乐之谓醉乡吾真宅也遇酒輙饮饮輙醉醉輙长歌古诗篇以是终其身王亦名族也性慎慈其继伍而俪且老矣公曰以分吾家秉忧代伍母遗子女而已王能如公教公寿六十有八伍寿五十四王则七十四盖长于公四岁焉所谓三丈夫子者一鹗为散官娶于宋次一鲲即伯大今方按行留仓文学政纪重台端娶于席封如伍又次一鹤以特贡入太学女一适嘉定教谕章尚忠诸孙男三肇淳肇隆肇熈女五婚嫁皆士族伯大又言公易箦而手不肖曰吾死复何恨所不覩若易青衿不覩若母易浅土少介介耳今不肖幸易青衿而绣吾三尊人易浅土而乐而竟不能使公覩之已矣非先生文又奚慰哉不佞不能辞伯大请顾所慰伯大者则非文也铭曰
　　
　　生而家于江以观夫波流之击撞风烟目而日月胸殁而归于翼龙以避江之啮冲其土丰而气龎郁芊葱茏■〈立乞〉然其标曰有明张端公偕二室人之藏
　　
　　封文林郎句容令懐梅丁翁墓志铭
　　
　　余里居而嘉善人丁君宾为句容令其治所与家俱距余四百里而近诸自句容来者无不啧啧称令以为在古桐乡中牟之间而嘉善人则又亟道丁君贤不置已而曰非独丁君贤也乃其父尤长者余故己自废物外然不能尽忘所谓贤长者而丁君繇令髙第入拜御史今年正月忽舎御史冠而冠麄麻恃竹而来谒介其友人管大夫志道之状以请曰父己矣所藉以不朽者惟先生大夫亦曰是状也御史之兄寅草也而不佞润色之不佞以御史知丁翁以御史兄草悉丁翁是故状而无愧色也余乃曰吾故闻丁君贤而其父尤长者何敢辞志曰丁翁者讳衮字龙卿父曰梅隠公干母计夫人其先五三公自宋理宗季而显数传为黄州府判长如又四传为梅隠公公之生儿时已颖拔有气槩尝与羣儿戏泽中相者过而目属之曰是儿也不贵则大冨且能以名见重公亦雅自负曰冨贵易耳不以名见者非夫也于是梅隠公阴器爱之授之书与赀不问而亡何梅隠公卒时公甫弱冠而诸弟庖表褒咸稚不任乃衔毁庀丧事小绪即拮据理家秉奉寡母抚诸稚中外谧如也然坐是不竟治博士家言而其闾左豪故难梅隠公而少公者谋起狱窘公所讼牒后先且三十六纸公挺身出而直之诸少公者咸服而一族子独嚚以公故腴田九百畆为赝劵浅直投余姚之贵人某贵人来行田公长揖曰贵人故贵耳不能加桑梓即某欲事贵人不敢以先人之饘粥为贽贵人无以应曰与之邑庭质之公请摄诸佃户与族子对呼曰某某其族子不能识也取劵而验其迹族子迹也乃以其田归悉分授诸弟曰善有之毋以饱他人腹也公所治家其操放大率如梅隠公而加精又出之以恕诸勤苦必先其臧获所分而丼必取后以是咸感奋不爱力南畆益拓公世世长赋至公而益■〈谷丸〉然不一切避曰吾而逸谁当其■〈谷丸〉者令治城备倭计工分任公独得水门或谓冦来独为若耶公曰夫孰非我宗党闾里且徃役义也卒以先期就里中贵人闻而有所询属令好语素勇役是不能一相代乎公曰役吾役为义代他人役不为义且某非贵人家马牛也令亦无如之何于是里贵人相戒毋敢加公而公益折节为恭谨某子甲醟踵门而詈公公敛众入避之居三日其人忽暴卒人以贺公公愀然曰非意所及也公既以赢闻诸缓急告贷者輙得所欲去狎而娄至应之无倦色且曰钱者泉也又通寳也是安能虏守我公恒谓少孤夺治生不能终博士家言以为恨吾有三子安忍弃之农若贾乎于是长子宦最颖工属文蚤夭寅与宾之所就外塾经师斥置书籍其直不复为訾省矣寅既补邑诸生次当宾而学使者家比壤故有连居间者相属公闻而笑曰吾解授子经不解授子谋进独谢弗徃而宾已褎然登选乆之例俱升太学上舎明年秋当应试二子文皆在髙等而寅以小迕格见斥宾报至公不色喜曰小儿子乃遂敢先兄耶既寅归而得所以见斥状邑邑成疾公慰之曰儿幸有身在何虞也一第外物耳自是宾之举进士及为令公皆有所训勅而于令尤切曰吾向者旁视令不职噤不敢吐今可以吐矣宁拙毋巧宁缓毋骤唯勤与亷可以补孱勉?哉令以是淬厉有声其满考而封公如其官御章服与诸荐绅齿委蛇若素习者郄而从田父野老游又怏然适也守相数以乡饮大宾请谢弗应居恒谓冨贵而过自损故善犹为冨贵动也然迹其舎垩乃更闇闇减敝矣公生平喜赴义一饭之恩不敢置之然亦不能忘睚眦晩而与俱化性朗爽不设城府与客语必肺腑一然诺若执左契而不责于人盖环公里而衣食凶吉之费多于公乎取公末疾垂四载为祷请仁祠踵相属也殁而哭之亡弗恸者语云冨好行其徳即公所行徳寜借冨哉公时时念梅隠公蚤逝不逮养榜其斋懐梅曰所以志也毋论伏臈烝祀即一语及其先艰难状涕涔淫下不止矣奉计夫人以色养属诸弟立而计夫人欲次苐就食公力止之曰儿幸长得供奉大快且奈何以一食故而仆仆吾母耶计夫人乐之为加匕箸竟老寿死宾为御史无几念公病遂请急归归六阅月备志物之诚公卒不起当公之病时人或谓公不以时析箸耶公笑曰析以止争不争奚析且易箦神采扬扬不乱公之卒以万厯壬午七月十八日距其生正徳庚午二月二十九日得年七十三娶吕孺人有内行先十五年卒事具唐先生枢志中所谓三子皆其出也陆氏来继之寅娶于浦举一子太学生铉娶倪有子一宾娶于吴封孺人女二亦吕出也长适太学生朱可宗先卒次适诸生盛洪项鳯梧寅一女适陆启颛宾二女尚幼葬（阙）之（阙）嗟乎公虽称御史父其封乃令耳以一令不足荣公为贤令父足荣公虽然成令贤者公也是宜铭铭曰
　　
　　手起家而授之子又为之师业成而后身食其推父以子贵识者曰非若树阴德而务滋贵自致之有冢累累过者必式请征余辞
　　
　　太医院冠带医士竹逸吕翁暨配锺孺人合葬志铭
　　
　　吕翁者讳麒字希文有妇曰锺孺人吕翁之先吴邑之乌鹊桥人也至明兴而有敬明者避兵常熟之沙头己割沙头隶太仓州遂为州人而又六传为乐隠公益乐隠公饶兄弟而以材见竒于里人曽老尚其孤甥女遂为曽氏赘举丈夫子四其长曰赠中书舎人彪而季曰吕翁王先生曰余甫髫而从外王父沙头则识赠君盖是时犹称曾氏云赠君长身飘须其丙舎子钱徧闾里膏腴之业相望而沙头俗故以赀相髙酒食征逐所谈说无非游大人者而赠君性倜傥能以义舒敛其财不甚从俗诸季以赠君故皆有家余颇识其人顾独不识吕翁而里中乃多称吕翁恂恂长者语云何知仁义已向其利者为有徳曽未何时而赠君之子廷评道爔别驾道辉诸生道光乡进士道炯吕翁之子兵马指挥道煜公乗道灿太学道炳辈皆鸷起为京朝官文学行谊衿带郡国间而吕氏得复为吕夫本厚者末繁且夫不有居者谁与行者吕翁之从赠君起而其后席之以其资诵法而取显膴故曰邹鲁之雍容与周郑之纎啬其相待而成一也吕翁之始游于清源也尚中贾而独不好挟持伍中伎以无贰价称顾独有天幸輙倍息乆之遂进为大贾而輙弃去之曰吾奈何以末冨耶归而课家人耕其耕而息则使代垦里之芜者语其主曰县官不而假也属长赋则又以余谷为贫户输曰吾不忍若相牵就敲朴也尤好以徳偿怨里姓之苏尝构公于官官治得苏侵赋状当戍吕翁顾匿而免之曰以尔恶我恶尔我寜异尔也徐老为吕翁行贩归而空槖以见斗酒劳之更出毋钱贷之至再不倦顾氏贫鬻吕翁田而并其先圹地既得直谋徙圹吕翁固止之曰汝毋徙圹吾代而税代而守盖四十年封树犹欝欝也有恶少某者醟而詈吕翁市欲以尝吕翁而如弗闻也者竟自愧去吕翁之为长者非有所縁饰盖自天性然以赠君之覆露之旦夕上食如子姓礼仲兄鳯夭而遗嫂曰曹吕翁供养甚备时会人曰儿辈用有家故使我得还吕虽然微曾谁与我吕也毎家祀未尝不先曽而后吕而是时道烨治北金吾部有声惧吕翁之不逮封也例上公乗冠服为一御即谢去曰田舎公何知冠服毋苦溷我当是时锺孺人旁睨而笑曰固知翁之不恒御公乗冠服也曩者佐翁最纎啬时未尝有损色也及稍进而饶至大饶未尝有益色也吾故曰公乗冠服之不能吕翁当也吕翁虽能用计然起家而锺孺人寔共之事取规画吕翁或能得八九锺孺人乃十不失一矣而又慈而好施予里中儿颂称锺孺人毋下吕翁锺孺人先吕翁十三年以嘉靖甲子卒寿七十吕翁以万厯丁丑卒寿八十三状其事者从子即道煜云道煜又谓吕翁中岁疾尫且委顿而遘异人黄授之以吐纳之术立起他受黄吐纳术者即弗起也锺孺人老得蛊胀且殆如吕翁而梦神人授之丹一丸而茹之亦立起此其事近诞然锺孺人生平好佛氏言吕翁即不好佛氏言而能行慈悯与其言不倍其殁也皆无疾而锺孺人至欣然谓儿辈吾行良快口诵弥陀号而逝嗟乎拘儒斤斤守方内言宁足与语此吕翁有子五长道灼其妇项甫就室而夭贰陆出也次即道煜妇王继妇朱又次即道灿妇苏又次即道炳妇凌继妇顾孺人出也又次道焯侧卢出也夫孺人所共计然起家者也而又居约乃为吕翁置二而首尾二丈夫子亡间者此不为尤难哉五子之有子女者各五长者亦补太学生曾孙之为子女各三诸嫁娶皆名族墓在某所铭曰
　　
　　始末业终末俗与天游无顽璞佳者藏润者屋畴者穴室且谷曾而吕鼎厥族
　　
　　故听泉张翁暨配洪孺人合葬志铭
　　
