<!-- { "loadSidebar": true } -->
　　《孟子题辞》者，所以题号孟子之书。本末指义文辞之表也。孟，姓也。子者，男子之通称也。此书，孟子之所作也，故总谓之《孟子》，其篇目则各自有名。孟子，邹人也。名轲，字则未闻也。邹本春秋邾子之国，至孟子时改日邹矣。国近鲁，后为鲁所并。又言邾为楚所并，非鲁也。今邹县是也。或曰：「孟子，鲁公族孟孙之后故，孟子仕于齐，丧母而归葬于鲁也。三桓子孙，既以衰微，分适他国」。孟子生有淑质，夙丧其父，幼被慈母三迁之教。长师孔子之孙子思，治儒术之道，通《五经》，尤长于《诗》、《书》。周衰之末，战国纵横，用兵争强，以相侵夺。当世取士，务先权谋，以为上贤，先王大道陵迟隳废。异端并起，若杨朱、墨翟放荡之言，以干时惑众者非一。孟子闵悼尧舜、舜、汤、文、周、孔之业将遂湮微，正涂壅底，仁义荒怠，佞伪驰骋，红紫乱朱。于是则慕仲尼周流忧世，遂以儒道游于诸侯，思济斯民。然由不肯枉尺直寻，时君咸谓之迂阔于事，终莫能听纳其说。孟子亦自知遭苍姬之讫录，值炎齐之未奋，进不得佐兴唐、虞雍熙之和，退不能信三代之馀风，耻没世而无闻焉，是故垂宪言以诒后人。仲尼有云：「我欲托之空言，不如载之行事之深切著明也。」于是退而论集所与高第弟子公孙丑万章之徒难疑答问，又自撰其法度之言，著书七篇，二百六十一章，三万四千六百八十五字。包罗天地，揆叙万类，仁义道德，性命祸福，粲然靡所不载。帝王公侯遵之，则可以致隆平，颂清庙；卿大夫士蹈之，则可以尊君父，立忠信；守志厉操者仪之，则可以崇高节，抗浮云。有风人之托物，《风雅》之正言，可谓直而不倨，曲而不屈，命世恶圣之大才者也。孔子自卫反鲁，然后乐正，《雅》、《颂》各得其所，乃删《诗》定《书》，系《周易》，作《春秋》。孟子退自齐、梁，述尧、舜之道而著作焉，此大贤拟圣而作者也。七十子之畴，会集夫子所言，以为《论语》。《论语》者，《五经》之馆饣害，《六艺》之喉衿也。孟子之书，则而象之。卫灵公问陈于孔子，孔子答以俎豆；梁惠王问利国，孟子对以仁义。宋桓魁欲害孔子，孔子称「天生德于予」；鲁臧仓毁鬲孟子，孟子曰「臧氏之子焉能使予不遇哉！旨意合同，若此者众。又有《外书》四篇，《性善》、《辩文》、《说孝经》、《为政》。其文不能弘深，不与内篇相似，似非孟子本真，后世依放而托之者也。孟子既没之后，大道遂绌，逮至亡秦，焚灭经术，坑戮儒生，孟子徒党尽矣。其书号为诸子，故篇籍得不泯绝。汉兴除秦虐禁，开延道德，孝文皇帝欲广游学之路，《论语》、《孝经》、《孟子》、《尔雅》皆置博士。后罢传记博士，独立《五经》而已。讫今诸经通义，得引《孟子以明事，谓之博文。孟子长于譬喻，辞不迫切，而意已独至。其言曰：「说《词》者不以文害辞，不以辞害志；以意逆志，为得之矣。」斯言殆欲使后人深求其意，以解其文，不但施于说《诗》也。今诸解者往往摭取而说之，其说文多乖翼不同。孟子以来五百馀载，传之者亦已众多。余生西京，世寻丕祚，有自来矣，少蒙义方，训涉典文，知命之际，婴戚于天，构屯离蹇，诡姓遁身，经营八之内，十有馀年，心剿形瘵，何勤如焉！尝息肩弛担于济、岱之间，或有温故知新，雅德君子，矜我劬瘁，眷我皓首，访论稽古，慰以大道。余困吝之中，精神遐漂，靡所济集，聊欲仔志于翰墨，得以乱思遗老。惟六籍之学，先觉之士，释而辩之者既已详矣。儒家惟有《孟子》，闳远微妙，奥难见，宜在条理之科。于是乃述已所闻，证以经传，为之章句，具载本文，章别其指，分为上下，凡十四卷。究而言之，不敢以当达者；施于新学，可以寤疑辩惑；愚亦未能审于是非，后之明者，见春违阙，傥改而正诸，不亦宜乎。（《孟子》赵《注》宋本）
　　◇孟子篇叙
　　《孟子篇叙》者，言《孟子》七篇所以相次叙之意也。孟子以为圣王之盛，惟有尧、舜，尧、舜之道，仁义为上，故以梁惠王问利国，对以仁义，为首篇也。仁义根心，然后可以大行其政，故次之以公孙丑问管、晏之政，答以曾西之所羞也。政莫美于反古之道，滕文公乐反古，故次以文公为世子，始有从善思礼之心也。奉礼之谓明，明莫甚于离娄。故次以离娄之明也。明者当明其行，行莫大于孝，故次以万章问舜往于田号泣也。孝道之本，在于情性，故次以告子论情性也。情性在内而主于心，故次以尽以也。尽己之心，与天道通，道之极者也。是以终于尽心也。篇所以七者，天以七纪，睿玑运度，七正分离，圣以布曜，故法之也。章所以二百六十有九者，三时之日数也。不敢比《易》当期之数，故取其三时。三时者，成岁之要时，故法之也。三万四千六百八十五字者，可以行五常之道，施七政之纪，故法五七之数而不敢盈也。文章多少，拟其大数，不必适等，犹《诗》三百五篇，而《论》曰「《诗》三百」也。章有大小，分章赋篇，篇趣五千，以卒其文，无所取法，犹《论》四百八十六章，章次大小，各当其事，亦无所法也。盖所以佐明六艺之文义，崇宣先圣之指务，王制拂邪之隐括，立德立言之程式也。洋洋浩浩，具存乎斯文矣。（曲阜孔氏刊本）
　　◎赵息
　　息，岐从子。为郡功曹，以忤宦官逃走。
　　◇启京兆尹
　　左忄官子弟，来为虎牙，非德选，不足为特酤买，宜随中舍菜食而已。（《魏志·阎温传》注引《魏略·勇侠传》）
　　◎赵爽
　　爽，字君卿。《隋志》作赵婴。爵里未详。
　　◇周髀算经序
　　夫高而大者，莫大于天；厚而广者，莫广于地。体恢洪而廓落，形修广而幽清，可以玄象课其进退，然而宏达不可指掌也。可以晷仪验其长短，然其巨阔不可度量也。虽穷神知化不能极其妙，探颐索隐不能尽其微，是以诡异之说出，则雨端之理生，遂有浑天、盖天，兼而并之。故能弥纶天地之道，有以见天地之颐，则浑天有灵宪之文，盖天有周髀之法，累代存之，官司是掌，所以钦若昊天，恭授民时。爽以暗蔽，才学浅昧，邻高山之仰止，慕景行之轨辙，负薪馀日，聊观《周髀》。其旨约而远，其言曲而中，将恐废替，濡滞不通，使谈天者无所取则，辄依经为图，诚冀颓毁重仞之墙，披露堂室之奥，庶博物君子，时迥思焉。（宋本《周髀》。案赵爽，相承以为汉人，今据序言「浑天有《灵宪》之文」，「累代存之」，则其人在张衡后数代也。）

卷六十三
◎田羽
　　羽，扶风人。仕顺帝时，官爵未详。
　　◇荐法真（真字高卿，雄之子。同郡田羽荐真。前后四徵，皆不屈。）
　　处士法真，体兼四业，学穷典奥，幽居恬泊，乐以忘忧，将蹈老氏之高纵，不为玄屈也。臣愿圣朝就加衮职，必能唱《清庙》之歌，致来仪之凤矣。（后汉·法真传》）
　　◎郭正
　　正，爵里未详。
　　◇法真颂
　　真友人郭正颂真，乃共刊石颂之。
　　法真，名可得闻，身难得而见，逃名而名我随避名而名我追，可谓百世之师者矣。（《后汉·法真传》）
　　◎陈蕃
　　蕃，字仲举，汝南舆兴人。初仕郡，举孝廉，除郎中。母忧弃官。州辟别驾从事，复弃去。公府举方正，不就。徵拜议郎，再迁乐安太守，以忤梁冀，左转修武令，迁尚书，出为豫章太守。徵拜尚书令，迁大鸿胪，坐救李云免。复徵拜议郎，迁光禄动，免。徵为尚书仆射，转太中大夫，代杨秉为太尉，坐救李膺等免。窦后临朝，以为太傅，录尚书事。建宁初，与窦武等谋诛宦官，事泄，为曹节等矫诏反杀，年七十馀。
　　◇驳讨零陵桂阳山贼及州郡一切得举孝廉茂才疏
　　昔高祖创业，万邦息肩，抚养百姓，同之赤子。今二郡之民，说陛下之赤子也。致令赤子为害，岂非所在贪虐，使其然乎？宜严敕三府，隐核牧守令长，其有在政失和，侵暴百姓者，即便举奏，更选清贤奉公之人，能班宣法令、情在爱惠者，可不劳王师而群贼弭息矣。又三署郎吏二千馀人。三府掾属过限未除，但当择善而授之，简恶而去之。岂烦一切之诏，以长请属之路乎！（《后汉·陈蕃传》）
　　◇荐徐稚等疏
　　臣闻善人天地之纪，政之所由也。《诗》云：「思皇多士，生此王国。」天挺俊，为陛下出，当辅弼明时，左右大业者也。伏见处士豫章徐稚、彭城姜肱、汝南袁闳、京兆韦著、颍川李昙、德行纯备，著于民听。若使擢登三事，协亮天工，必能翼宣盛美，增光日月矣。（《后汉·徐稚传，又袁宏《后汉纪》二十二，又《御览》六百三十引《续汉书》）
　　◇救李云疏
　　李云所言，虽不识禁忌，干上逆旨，其意归于忧国，但违将顺之礼。礼讥暴谏，然亦有狂狷愚忠，不顾诛族之祸者，古今有之。是以高祖忍周昌不讳之言，孝成皇帝赦朱云腰领之诛。二主非不忿此二臣，以忠不思难，皆不罪之。今日杀李云，天下犹言陛下诛谏臣，所以臣敢触龙鳞也。（袁宏《后汉纪》二十一，又《后汉·李云传》作今「日杀云，臣恐剖心之讥复议于世矣。故敢触龙鳞，冒昧以请」。）
　　◇谏封赏内宠疏
　　臣闻有事社稷者，社稷是为；有事人君者，容悦是为。今臣蒙恩圣朝，备位九列，见非不谏，则容悦也。夫诸侯上象四七，垂烁在天，下应分土，藩屏上国。高祖之约，非功臣不侯。而闻追录河南尹邓万世父遵之微功，更爵尚书令黄隽先人之绝封，近习以非义授邑，左右以无功传赏，授位不料其任，裂土莫纪其功，至乃一门之内，侯者数人，故纬象失度，阴阳谬序，稼用不成，民用不康。臣知封事已行，言之无及，诚欲陛下从是而止。又比年收敛，十伤五六，万人饥寒，不聊生活，而采女数千，食肉衣绮，脂油粉黛，不可赀计。鄙谚云「盗不过五女门，」以女贫家也。今后宫之女，岂不贫国乎！是以倾宫嫁而天下化，楚女悲而西宫灾。且聚而不御，必生忧悲之感，以致并隔水旱之困。夫狱以禁止奸违，官以称才理物。若法亏于平，官失其人，则王道有缺。而令天下之论，皆谓狱由怨起，爵以贿成。夫不有臭秽，则苍绳不飞。陛下宜采求失得，择从忠善。尺一选举，委尚书三公，使褒责诛赏，各有所归，岂不幸甚！（《后汉·陈蕃传》）
　　◇谏幸广城校猎疏
