<!-- { "loadSidebar": true } -->
　　杜门省咎甘投东里之闲分阃疏恩俾趣南州之戍既循墙而弗遂爰领篆以服劳戴德有归修辞敢后睠今五筦在国一方井分沧海之封圻星布青邱之蛮落当皇祐弭寇备勤余狄之经营逮淳熈承平相继范张之镇静大概自渡江之后未尝为戍岭之防财计则转而上供兵籍亦从而内省倐然近嵗忧及逺人驩言兽蹄之道可通畴谓马腹之鞭弗及迨天之未隂雨毋失是时如人之防风寒何止数处幸寛上顾宜属重臣如某者鐡砚违心铅刀误手歴诸边之幕府功丝毫任两道之藩垣罪弥顶踵耿耿孤忠之如日萧萧双髩之已霜既幸投林讵萌出岫方叹皮毛之剥落忽还面目之本来特畀祠官已叨宸宠既峻西清之直遽膺外屏之权昕诏载严暑行敢惮上冢拜松楸之旧及郊覩岩洞之竒不谓衰龄乃获继骖鸾之赋祗慙绵力恐重贻骑鹤之讥如痿人虽起于刀圭而驽驾惧颠于辔防孰为之地我有此天恭惟某官二南股肱西东冠冕虞秩宗典三礼禁甬班髙楚倚相读九邱经帷任重爱士有如于桐梓持心无异于权衡谓大厦非一木之功而八荒如我闼之内奬拔不遗于余力宠荣遂及于孤踪惟既乃心以称知已烟岚眯目祗虞疲苶之难支风雨栖身所恃帡幪之终赖
　　谢给舍都司
　　笠泽访渔甘惊鳞之深逝桂林选牧命老马以载驱屡慊若以循墙兹冒焉而及境作成有自推谢敢稽伏念某蹇歩蹒跚壮心凋落平生几屐疲疆场以何之卒嵗一裘老田园而足矣嫠纬不遑于夜缉娥眉方逞于春姸既幸投林岂应出岫误玷上恩之抆拭复膺外屏之蕃宣睠粤一方去吴百舍星布青邱之蛮落井分沧海之封圻驩言兽蹄之迹可通或虑狼子之心叵测正资经画上释顾忧痿人虽起于刀圭驽驾惧颠于辔防嗟戏衫已脱岂堪鲍老之笑人顾碁局方新未见奕秋之出手凛其责任孰是主张恭惟某官礼乐宗工岩廊硕辅词头晓播摛毫皆华国之文勅尾夕披论事有回天之力爱士等圭璋之重持心犹砥石之平谓大厦非一木之功而八荒如我闼之内奬拔不遗于余力宠荣遂及于孤踪惟既乃心以称知已烟岚眯目祗虞疲苶之难支风雨栖身所冀帡幪之终赖
　　谢尚书
　　东里投闲知已愆之退省南邦选任奉王命以来宣凡公朝抆拭之由皆禁路吹嘘之力俶临贱次敢后谢缄睠粤一方去天万里自先秦之置戍与诸蕃以为邻上下千载闻有外忧西北二方不虞吾涉倐谓兽蹄之通道凛将马腹之及鞭四隅而举其三固防窥隙千虑而得有一尤惧慢藏此其或者之见几不止目前之思患聿寛上顾宜属重臣如某者已试罔功至懦不武驱驰半世平时对越者此心忧患中年生意凋零而如髪结草无从而报国食芹犹抱于爱君敢意休明尚加柬拔俯念皮毛之剥落尽还面目之本来祠廪甫颁藩符骤畀徒慕矍铄翁之勇往不知摆襶子之良劳怀骑鹤之旧游真成昨梦访骖鸾之遗躅殆类防行犹痿人虽起于刀圭惧驽驾将疲于辔防孰为之地我有此天恭惟某官海宇宗工岩廊硕望股肱宣力厯四岳以奋庸喉舌归班指三阶而布武爱士有如于桐梓持心无歉于权衡谓大厦非一木之功而八荒如我闼之内不忍弃捐于苦李遂令汛埽于甘棠惟既乃心以称知已去汉闗未逺当有讲若画一之规问羌敌何如愿主是者什三之奏
　　除京湖制置谢宰执
　　披图授略昭逺览于上流赐履专征收孤踪于遐峤龙渥自钧陶而出驽材忘负乘之羞祗事云初修辞敢后睠荆南郡在国西门允为古今用武之区全在牧守得人之重必吕防荐逊一战遂以彊吴有陶侃代舒中原未敢轻晋吁嗟近比感慨往时玉垒相聮每若缨冠之急金瓯一阙浸如堕甑之轻不应山河风景之殊孰谓江涛人物之眇举兹重寄付此庸人如某者知与齿疎心随髪短饱餐昼卧方愿为大庭之民被酒夜行何敢问霸陵之吏曲加抆拭再试蕃宣仅成一冬炎岭之吟敢作六月太原之想从天而下易地则然平芜逺墅犹记旧游老校退卒能谈往事勉承鞭防虽管仲之马粗知徒豢豆刍恐景升之牛莫载涓尘力浅山岳恩深恭惟某官为帝者师立生民极相司马矣辽人谨边隙之弗开此潞公耶敌使叹少年之莫及措四郊于磐石屹一柱于明堂戒彻桑以明政刑了无遗算赋采薇而遣戍役罔有弃材取豫建侯在师锡命某敢不铭衔洪造激烈丹衷朝廷有弱翁当是后将军之防江汉慕召虎愿扬明天子之休
　　谢侍从
　　疆南海以余方慙非良翰国西门之易命畀以扞闗被昕诏之趣行冒暑涂而祗戍敬蠲柔讷肃控谢私伏念某已试罔功至愚弗颖驱驰半世身险阻以饱更忧患频年影伶俜而浩叹收弃捐于中道感抆拭于上恩炎岭一冬正歉为邦之誉太原六月岂堪共武之行睠兹熊楚之旧封自昨犬戎之多难大江之北独壁垒之仅存方城以南殆荆榛之弥望将新区画独俾缪庸虽老马昔所经行而羸防讵能负载为之地者端有人焉恭惟某官朝廷羽仪人物模楷谋谟上侧将如元首之有股肱经制边方不啻一身之使臂指遂防推挽猥玷藩维自怜无叔子之才慰襄耆旧孰与主将军之策赖汉公卿
　　兼湖广緫领屯田使谢宰执
　　易地榦方甫问边藩之戍自天申命俾兼耕饷之司涣加大造之扶持益重小人之责任戴恩隆厚拊已凌兢惟理兵足食有国之大经因田制糓当世之急务鄼侯之佐汉业始兼举于闗中孔明之抗魏师尝交修于渭上自昔于斯二者若人乃能一之矧今上流有严外治合兵财而供调度讲农战以强本根通融一家经营几载然且庾粟腐红之未见田莱荒白之尚多非得实能曷堪并任伏念某壮虽有志老已无能犹十驾庸材何能追于千里以儋石防负畴克举于百钧误被甄镕仍奉鞭防触热甫祗于官次防秋已在于目前给灶攸司代庖是愧正虑急癸庚之呼讵容缓戊已之屯公铜悉以付之佥论为之骇若意徒欲广其如北海之疎力尽犹求正恐东野之败匪依所覆何时不虞恭惟某官学者津梁国之柱石弼亮中兴之世运作成后进之人材戎马器械之修将图回于境土钱糓甲兵之问加轸念于庙堂致防收烟瘴之孤踪畀风寒之隆委顾多取数乃二得兼某敢不砥砺丹衷铭衔洪造仰承长算惧无营平期月之功慕古人愿课叔子季年之绩
　　陞徽猷阁谢宰执
　　再陞阁以防师俾华易地三循墙而辞宠靡克回天拜纶綍以増荣佩钧陶之有造伏念某素无他技误辱殊知付之江汉之一方畀以兵食之二者蚉蝱负岳任重力绵鼯防饮河分逾量溢用避西厢之超躐愿殚南纪之蕃宣表虽极于陈情令弗防于反汗组文璀璨光腾云汉之章衮字陆离价重瀛洲之选鞠躬肃拜敛袵知归恭惟某官登明选公集思广益储人材于夹袋以副柬求览天下之舆图不轻委任致令尘陋叠被恩荣当勉竭于驽材用仰酬于鸿造古人逺矣力辞敢效于南城小子斐然私谢敬陈于东阁
　　荆阃一年谢宰执
　　将却谷之中军气难再鼔书阳城之下考恩重一陶洁子墨以修辞扣主书而布谢伏念某心随髪短智与齿疎西岭东淮等飞鸿之踏雪北云南梦惊老马之依风二事猥共一毫何补冒焉甲戌之筑愧乏前筹问之庚癸之供凛虞后爨赖春秋之知我勉夙夜以在公正兹惜陶侃之分隂倐又见宣王之六月囿身洪造镂德丹衷恭惟某官以帝者师立生民极六计防吏某勤某怠之必稽八柄诏王予废予置之自出尚容玩愒端借覆持某敢不食息知归糜涓思报兵可决以期月倘能了湟水之屯农将告以及春当即上柴桑之请
　　转正议大夫谢宰执
　　海岛平蛮捷上来庭之欵岩廊赏士秩加去位之官亚三品以升班愧一毫之何力循墙弗获局地知归眷惟朱崖黎母之陬时有潢池赤子之衅隔鲸波之浩渺踞防穴以陵向桴鼔之屡惊率皆累嵗近干戈之轻动亦且朞年之不足以示威纵则又几于逆命弗图俶扰汔底还安某庸甚樗材顷为桂牧不敢以少敌而忽况有蜂虿毒乎未尝以多杀为功犹敺蟁蝱而已起久闲之老将姑一出于轻师军声甫扬敌气随折端自威灵之昭布敢希优渥之诞颁奋汉将之楼船曽防显绩施隋宫之门防曷称新荣不有此天孰为之地恭惟某官济时硕辅贯日忠忱谓军国之有纪纲一赏岂轻于侥予视镇海而如畿甸羣情自得于周知大造不私小劳亦録某敢不祗承休德勉厉愚衷以南方付之岂敢复言于颍事愿北边晏若庶期卒就于蔡功
　　除寳文阁学士制置大使谢宰执
　　分陜来宣疆理乏告王之绩登瀛疏宠藩垣加命使之名共二事以俾仍至屡辞而弗许恩隆坱圠感极轮囷观治平建閤之初以晦叔始居是选绍兴分阃之际必元镇乃大厥官是皆昭圣代之宠绥于以重儒臣之鸿硕倘略防于成效曷兼绍于前修如某者猥备重弓已衰再鼔萦心国事眉无一日之伸过眼嵗华髩益三霜之老矧值时之水潦敢驰想于闗河属自桂林已膺奎札勉画遵于玉斧期缺补于金瓯然如张华杜预之意岂尽同必知孙绰蔡谟之议谓未可曽弗度时而量力不图成事之因人江山复识日月几何城郭重来人民犹是锻乃戈矛砺乃锋刃士用命焉剪其荆棘驱其狐狸国之灵也孤踪奚取上赏首颁靡容考父之循墙固俾郑侨之受邑梦寐九天之隔忽到邃清封圻十二之连增荣广永侈师中之锡命戴泰内之包荒恭惟某官间世坤珍清时鼎铉划开霾曀当吾道之方春沛作膏霖副国人之望嵗握斗枢而旋转画星野以整齐榜温国客位之三条见大公之无我备吕相人材之夹袋虽小善以弗捐运精神于图回经武之间示指踪于科琐忧边之际致令庸陋亦被奬提某敢不淬厉氷霜绸缪隂雨报湟水之图不七日所祈中主于弱翁课岘山之积以十年惟恐后慙于叔子
　　除龙圗阁学士谢宰执
　　防师轸野愧再嵗之罔功进秩奎图玷三朝之疏渥一陶有造累牍莫辞以中朝学士之班首重西序儒臣之选希文分陜仅兼寓直之除潞国镇秦始受为真之拜以华外服必若前修如某者自信迂愚素非清望执干戈而卫社矍铄何能覩城郭以怀人凄凉旧迹幸庙谟之有赖底疆事之无虞六月王师绩愧岐阳之鼔十年法从梦惊长乐之钟正嗟辞南城印以靡容虽欲移北山文而莫遂所期逭责敢望跻荣一气之转鸿钧同宇内阳和之均被三防而足龙字非笔端造化以曷成恭惟某官千百载之天人八九分之地位调梅而亨鼎餗同心共济于时艰连茹而包泰荒多士翕为于世用以嵗终而防吏治当月正而布教条惟一二臣同俱示宠绥之优渥以六十里役亦令精采之作新致使防踪例叨明陟某敢不衔恩坱圠毕力驱驰借江汉雅以对扬知有王休之上报奉河洛符而推测愿观世运之中兴


　　可斋杂藁巻十
　　钦定四库全书
　　可斋杂藁巻十一　　　　宋　李曾伯　撰啓
　　代漕幙谢丞相得外台荐
