<!-- { "loadSidebar": true } -->
　　嵗惟丁夘律中无射天寒夜长风气萧索【瑟】陶子将辞逆旅之馆永归于本宅故人凄其相悲同祖行于今夕羞以嘉蔬荐以清酌顔已冥聆音愈漠呜呼哀哉茫茫大块悠悠高旻是生万物余得为人自余为人逢运之贫箪瓢屡罄絺绤冬陈含欢谷汲行歌负薪翳翳柴门事我宵晨春秋代谢有务中园载耘载耔乃育乃繁欣以素牍和以七冬曝其日夏濯其泉勤靡余劳心有常闲乐天委分以至百年惟此百年夫人爱之惧彼无成愒日惜时存为世珍没亦见思嗟我独迈曽是异兹宠非已荣岂吾缁捽兀穷庐酣饮赋诗识运知命畴能罔眷余今斯化可以无恨夀涉百龄身慕肥遁从老得终奚所复恋寒暑逾迈亡既异存外姻晨来良友宵奔葬之中野以安其魂窅窅我行萧萧墓门奢侈宋臣俭笑王孙廓兮已灭慨焉已遐不封不树日月遂过匪贵前誉孰重后歌人生实难死如之何呜呼哀哉文选补遗巻三十九
　　钦定四库全书
　　文选补遗巻四十
　　元　陈仁子　辑
　　碑【愚曰古庙有碑本以系牲今碑有文乃以纪事甚者封岱镌功磨厓勒颂其去古逺矣】汉樊毅修西岳庙碑
　　卫觊
　　山经曰泰华之山削成四方其髙五千仭广十里周礼职方氏华谓之西岳祭视三公者以其能兴云雨产万物通精气有益于人则祀之故帝舜受尧厯数亲自巡省设五鼎之柴燎埋玉致敬神只乂用昭明百谷繁殖黎民时雍鸟兽率舞鳯凰来仪暨周未之有改也其德休明则有祯祥荒淫臊秽笃灾必降秦违其典璧遗滈池【史记秦本纪始皇使者从闗东夜过华隂平舒道有人持璧遮使者曰为吾遗滈池君】二世以亡髙祖应运礼遵陶唐祭则获福奕世克昌亡新滔逆鬼神不享建武之初彗扫顽凶更率旧章敢用牡牲牷又充天惟纯佑万国以康光和二年有汉元舅五侯之冑諟阳之孙曰樊府君讳毅字仲徳承考让国家于河南究职州郡辟公府除防东长中都令诛彊豪抚瘠民民郡以清命守斯邦威降秋霜恩逾冬日景化既宣犹复夕惕惟圭禄之报顺民之则孟冬十月斋祀西岳以传舎窄狭不足处尊卑庙舎旧乆墙屋倾亚世室不修春秋作讥特命行亊荀班与县令先谠以渐补治设中外馆图珍琦画怪兽岳渎之精所出祯秀役不干时而功已着蹔劳乆逸神永有凭自古泰山邸邑犹存五岳同尊哀此庶民独不赖福乃上复十里内工商农贾赋克厌帝心嘉瑞仍龠风雨应起瀐润品物君举必书况乃盛德惠及神人可无述焉于是功曹郭敏主簿魏袭户曹史诊礼等遂刋石铭勒鸿勋垂曜含灵轸存有识其词曰
　　二仪剖判清浊始分阳凝成山隂积为川扶泰摧否洪波汜臻尧命伯禹决江开汶川灵既定恩覆兆民乃刋祀典辨于羣臣因渎祭地岳以配天世主遵修永享歴年赤鋭煌煌受兹介福京夏密清殊俗宾服令问不违可谓至德德音孔昭实惟我后出自中兴大汉之舅本枝惟百延庆长乆俾守西岳遵奉神祀改传饰灵则有攸济降瑞翕祚景风凯悌惟风及雨成我稷黍俊民用章康乂室宇勒铭纪颂克配梁甫
　　汉故金城守殷君碑
　　衞觊
　　君讳华字叔时上郡定阳人大匠君之子也其先出自有殷因国定氏不改其号圣哲流至君而懿幼膺琼兰之美长有冲邈之志敦诗説礼防【芳袁切玉篇羣防也】韣【徒木切玉篇曰弓衣也韬也】竹贲诞循前业守以恪恭仕歴州郡忠谔有闻其大操也耽耽虎视龙变不羁故雄杰于并域声班于上京察州孝廉贡除郎中左冯翊丞协宣文物公亊州举茂才宛丘令崇行寛猛示之礼禁裒延庠校政以惠和三载陟勋临金城郡障羌虏避难迁移役兼民匮室如悬罄乃敷权略奬厉威信玁狁率服不敢窥逾兵戢而时动因省猎以习仪兴利弭患顺其所乐开通狭道造作传馆吏士咸悦不劳而劝是以搢绅之徒谭讲雅诵释军旅之犀革陈俎豆于泮宫旌显才良咨量三夀赏罚不僭邦场宁静嵗时丰登耆叟击壤童齓讴噪功庸显列当升宠祚天不憖遗【玉篇曰憖且也伤也闲也鱼仅切毛诗不憖遗一老憖伤也】景命失灵以光和元年九月乙酉卒官生有嘉休终则鼎铭于是故吏边竺江英韩绪等追送遐邱刋石勒勋其辞曰
　　于惟明后怀德握芬昆台之耀秀出不羣文昭有毅武烈能仁含舒宪墨以育生民垂纪东壤西国着勋身没名流载世常存古之遗老非此孰云于尔臣思纉其臭芬
　　西岳华山亭碑
　　卫觊
　　惟光和元年嵗在戊子名曰咸池季冬已已农太守河南府君讳毅字仲德下车之初恭肃神祠西岳至尊诏书奉祠躬亲自往省徒劳谦即亊有渐散齐华亭斋室逼窄郡县官属清斋无处尊卑错综精成不固畏天之威逢斯瘅怒时雨不兴甘澍弗布念存黔首惧阙旷素于是与令巴都朐防先谠公谋图议缮故断度挦廊立室累处左右趋之莫不竞慕二年正月己夘兴就旣成休嘉啓寤各得竭情福禄是顾刻兹碑号吏卒侠路其辞曰
　　岩岩西岳五镇次宗序德之尊大华优隆皇帝永思祀典孔明髙神肯宴珪璧贽通赫赫在上以畜万邦惟岳降神寔生羣公卿士百辟缵业攸防帝命不违嵗亊报功羣后命卿散斋外亭敬恭明祀以奉皇灵处所逼窄屑窣有声神乐其静修翚无形尊卑有序洁心致诚因缮旧室整顿端平在其版屋孰不加精天人同道万祚来迎旣受帝祉延于后生为龙为光显乂王庭为公为侯福禄来成刻石纪号永亨利贞【府丞勃海刘固叔长功曹史杨儒曼先主簿杨馗伯冯功曹掾杨基伯载史浃许礼文化县丞陇西彭和伯怡左尉陇西甄璆叔曼监典者门下掾骆瑗伯先主记史伯览文进户曹掾卫尝长史田磐文祖将作掾曹鉴孔明任就幼成史呉武丙昌】
　　鲁相顔午乞复顔氏开官氏繇发碑
　　后汉桓帝时【钟繇书】
　　惟永夀二年青龙在涒滩霜月之灵皇极之日鲁相河南京顔君惟大古华胥生皇维顔诞育至寳宰制元道百王不改孔子近圣为汉定道自天王以下至于初学莫不顗思叹仰师镜顔氏圣舅家居鲁里开官圣妃在安乐里圣族之亲礼所宜异复顔氏开官氏邑中繇发以尊孔心念圣歴世礼乐陵迟秦项作乱不尊图书倍道畔位离败圣舆食粮【阙】　亡于沙丘君于是造立礼器乐之音符钟磬瑟鼓雷洗觞觚爵鹿俎梪笾【阙】　禁脩饰宅庙更作二舆朝车威熹宣抒污以注水流法旧不烦备而不奢上合紫台稽之中和下合圣制事得礼仪于是四方士仁闻君风耀敬咏其德尊其大人之意卓弥之思乃共立表石纪传亿载其文曰
　　亏统华胥承天画卦顔育空桑孔【阙】元孝俱祖紫宫大一所授前闿九头以升言教后制百王获麟未吐制不空作承天之语乾元以来三九之载八皇三代至孔乃备圣人不世期五百载三阳吐图二隂出防制作之义以俟知奥于穆韩君独见天意复圣之族逴越纪思修造礼乐瑚琏器用存古旧宇慇懃宅庙朝车威熹出诚造【阙】　不水解工不争贾深除污水通【阙】注礼器升堂天雨降澍百姓防和举国防庆神灵祐诚竭敬之报天雨厥福永享年夀上极【阙】　旁及皇代刋石表铭与干煇耀长期荡荡于盛复授赫赫罔穷声垂亿载【徴在生于空桑之地今名孔窦兖卤也】
　　西岳华山堂阙碑
　　张昶
　　易曰天地定位山泽通气然山莫尊于岳泽莫盛于渎山岳有五而华处其一渎有四而河在其数其灵也至矣圣人废兴必有其应故岱山石立中宗继统【西汉眭孟传孝昭元鳯三年正月泰山莱芜山南匈匈有数千人声民视之有大石自立髙丈五尺大四十八围入地深八尺三石为足刘向传孝昭帝时冠石立于泰山】大华授璧秦胡絶绪【史记秦本纪始皇使者从闗东夜过华隂平舒道有人持璧遮使者曰为吾遗滈池君因言曰今年祖龙死】白鱼入舟姬武建业【史记周本纪武王东观兵至于盟津渡河中流白鱼跃入王舟中武王俯取以祭既渡有火自上复于下至于王屋流为乌东汉马融曰鱼者介鳞之物兵象也白者商家之正色言商之兵众兴周之象也西汉董仲舒防曰白鱼跃入王舟有火流于王屋化为乌】寳珪出水子朝丧位【左氏昭公二十四年十月癸酉王子朝以成周之寳圭湛于河几以获神助甲戌津人得之河上隂不佞取将贾之则为石云】布五方则处其西列三条则居其中若广袤竒怪山经有纪矣是以帝王巡狩亲五岳而告至觐方后而考礼故经有望秩之禋典有生殖之祀盖所以宗山川而报功也四海一统天子秉其礼诸侯力政强国摄其祭其奉邑曰华隂也乆矣乃纪于禹贡而分秦晋之境鄙晋之西则曰隂晋边秦之东则曰宁秦邑既迁徙礼亦如之三国力争以奉此祭其城险之固基址犹存故老之言未陨于民也逮至大汉受命克乱不愆不忘旧名是复率礼不越故祀是尊歴叶増修防恭又备一祷三祀终嵗而四以迄于今而世宗又经集灵之宫于其下想松乔之夀是游是憩郡国方士自逺而至者充岩塞厓乡邑巫觋宗祀乎其中者盈谷溢谿咸有浮飘之志悦愉之色必云霄之路可升而越繁昌之福可降而致也地不爱寳黄玉自出令德所兴必先废之故殷宗周宣以衰致盛卿相是毓匪惟崧髙降生申甫斯亦有焉是时也王业中缺大化陵迟郡县旣毁财匮礼乏宗庙倾壊坛场芜秽祭祀之礼颇有阙焉于是镇逺将军领北地太守阌乡亭侯段君讳煨字忠明自武威占北土凭托河华二灵是兴故能以昭烈之德享上将之尊衔命持国重屯斯寄讨叛柔服威怀是示羣凶既除郡县集宁家给人足户有乐生之欢朝释西顾之虑而怀闗中之恃虽昔萧相辅佐之功功冠羣后弗以加也遂解甲休士陈而不战以其逸力修饰享庙坛场之位地荒而复辟礼废而复兴又造祠堂表以参阙建神路之端首观壮丽乎孔彻然后师旅祈请旣有常处虽雨霑衣而礼不废于是邑之士女咸曰宜之乃建碑刋石垂示后裔其辞曰
　　于穆堂阙堂阙昭明经之营之不日而成匪奢匪俭惟德是程匪丰匪约唯礼是荣防恭禋祀黍稷芳馨神其醉止降福穰穰
　　曹娥碑
　　博平邯郸淳
　　孝女曹娥者上虞曹盱之女也其先与周同祖末胄荒沈爰兹遁居盱能抚节按歌媻娑乐神以汉安二年五月时迎伍君逆涛而上为水所淹不得其尸时娥年十四号慕思盱哀吟泽畔旬有七日遂自投江以死经五日抱父尸出汉安迄于元嘉元年青龙在辛夘莫之有表度尚设祭诔之辞曰【东汉孝女曹娥者防稽上虞人也父盱能弦歌为巫祝汉安二年五月五日于县江沂涛迎媻娑神溺死不得尸骸娥年十四乃沿江啼哭昼夜不絶声旬有七日遂投江而死至元嘉元年县长度尚改葬娥于江南道傍为立碑焉】伊惟孝女之姿偏其返而令色孔仪窈窕淑女巧笑倩兮宜其家室在洽之阳待礼未施嗟丧慈父彼苍伊何无父孰怙诉神告哀赴江永号视死如归是以眇然轻絶投入沙泥翩翩孝女载沈载浮或泊洲屿或在中流或趋湍瀬或逐波涛【章懐太子注曰娥投衣于水祝曰父尸所在衣当沈衣随流至一处而沈娥遂随衣而没】千夫失声悼痛万余观者填道云集路衢泣泪掩涕惊动国都是以哀姜哭市杞崩城隅或有克面【里之切广韵曰剥也】耳引镜用刀坐台待水抱树而烧于戏孝女德茂此俦何者大国防礼自修岂况庶贱露屋草茅不扶自直不斵自雕越梁过宋比之有殊哀此贞厉千载不渝呜呼哀哉乱曰
