<!-- { "loadSidebar": true } -->
　　胤鸿烈之末流，蒙祖考之馀德。奉过庭之明训，纳微躬于轨则。勉四民之耕耘，遂能辩乎菽麦。自弱冠而立朝，无匡时之异才。每寤寐以叹息，思损已而降阶。遭大魏之革命，罔群士于行职。虽固陋之无用，犹收录而序饰。历文武于机衡，拥大于帝侧。随伦侪以案牒，乃剖符而封殖。顾仪服而增愤，心夕惕以愧恧。蒙圣皇之宏恩，过待罪于卿士。奏朝请于朔望，恭享于郊祀。念余年之冉冉，忽一过其如驰。微奇功以佐时，徒旷官其何为？匪逊让之足殉，信神气之稍衰。将诉诚于明后，乞骸骨而告归。（《艺文类聚》二十六）
　　◇景福殿赋
　　瞻大厦之穹崇，结层构而高骧。修栋迪以虹指，飞甍竦而凤翔。榱桷骈逼以星罗，轩槛曼延而悠长。伏应龙于反宇，乘流苏以飘扬。于是周览升降，流目评观。丛楹负极，飞栌承栎。开梧绮错。「栌」「开」二字并依《御览》改。鳞拈。芙蓉侧植，藻井悬川。则有（此二字依《文选鲁灵光殿赋》注补。）望舒凉室，羲和温房。玄冬则暧，炎夏则凉。总寒暑于区宇，制天地之阴阳。又有外城金狄，诡貌殊姿。列于应门，肃有容威。若乃离殿别馆，粲如列星。安昌延休，清宴永宁，美百号（《文选·景福殿赋》注作「百子」。）之特居，嘉休祥之令名。步雕辇以逍遥，时容与于兰庭。又有教坊讲肆，才士布列。新诗变声，曲调殊别。吟清商之激哇，发角徵与白雪。音感灵以动物，起世俗以独绝。然后御龙舟兮翳翠盖。吴姬擢歌，越女鼓。咏采菱之清讴，奏渌水之繁会。（《艺文类聚》六十二、《御览》一百八十八）
　　昭刚义于金光，崇柔惠于建阳。（《文选·景福赋》注）
　　时襄羊以刘览，步华辇于永始。知稼穑之艰难，壮农夫之克敏。（同上）
　　虞渊灵沼，渌水泱泱。（《文选·景福殿赋》注）
　　北看高昌，邪睨建城。（《文选·景福殿赋》注）
　　践高昌以北眺，临列队之京市。（《文选·景福殿赋》注）
　　◇奏题署
　　蔡邕自矜能书，兼明斯、喜之法，非流纨体素，不妄下笔。（已上四语从《尺牍清裁》补。）夫工欲善其事，必先利其器。用张芝笔、左伯纸及臣墨，兼此三具，又得臣手，然后可逞径丈之势，方寸千言。（《御览》七百四十七引《三辅决录》注）
　　◇驳议胡昭
　　礼贤征士，王政之所重也。古者考行于卿，今觊等位皆常伯纳言，嶷为卿佐，足以取信。附下罔上，忠臣之所不行也。昭宿德耆艾，遗逸山林，世所高尚，诚宜嘉异。（《魏志·管宁传》注引《高士传》）
　　◇皇后亲蚕颂
　　于时明庶扇物，鸟帑昏正。躬耕帝藉，迈德班令。嘉柔桑之肇敷，思郊庙之至敬。命皇后以亲蚕，俾躬桑于外。考时日于巫咸，诏大卜以献贞。御坤德之大辂，翳翠葆以扬旌。尔乃皇英参乘，途山奉舆。总姜任于后陈，载樊卫于贰车。千乘隐其雷动，万骑粲以星敷。启前路于三官，命蚩尤而清衢。游青虬于左角，步素螭于右隅。登崇坛而正位，觌休气于朝阳。步雕辇而下降，采柔条于公桑。嫔妾肃以莅事，职蚕植而承筐。供副之六服，昭孝敬于尝。盛华礼于中宇，神化驰于八方。乃延群妾，宴赐于前。降至贵以逮下，布恺悌之渥恩。礼仪备序，巾车回辕。班中黄之禁财，散束帛之戋戋。神泽霈以雨施，洪惠播于无原。同硕庆于生民，发三灵之永欢。苞繁于万国，卷福厘以言旋。美休诈于亿载，岂百世之曾玄？（《艺文类聚》十五，《初学记》十四）
　　◇太仆杜侯诔
　　入作纳言，光耀紫微。（《北堂书钞》一百六十）
　　◇墨方
　　合墨法，以真朱一两，麝香半两，皆捣细后，都合下铁臼中，捣三万杵。杵多愈益，不得过二月九月。（《初学记》二十一）
　　◇笔方
　　先次以铁梳兔毫及羊青毛，去其秽毛，盖使不髯茹。讫，各别之，皆用梳掌痛拍整齐，毫锋端本，各作扁极，令均调平好；用衣羊青毛、缩青羊去兔毫头下二分许，然后合扁，卷令极圆。讫，痛颉之，以所整羊毛中，或用衣中心，名曰笔柱，或曰墨池承墨。复用毫青衣羊毛外如作柱法，使中心齐，亦使平均，痛颉，纳管中。宁随长毛者使深，宁小不大，笔之大要也。（《齐民要术》九）

卷三十三·魏三十三
◎蒋济
　　济字子通，楚国平阿人。建安中仕郡计吏州别驾，拜丹阳太守，寻为扬州别驾，免。曹公为丞相，辟为主簿，徙西曹属。文帝即王位，转相国长史。及受禅，出为东中郎将，进散骑常侍，后复为东中郎将，征拜尚书。明帝时封关内侯，迁中护军，又迁护军将军。齐王即位，徙领军将军，进封昌陵亭侯，迁太尉。曹爽诛，进封都乡侯。卒，谥曰景侯。有《万机论》十卷。
　　◇为毕轨击鲜卑失利表
　　毕轨前失，即往不咎，但恐是后，难可以再。凡人材有长短，不可强成。轨文雅志意，自为美器。今失并州，换置他州，若入居显职，不毁其德，于国事实善。此安危之要，唯圣恩察之。（《魏志·曹爽传》注引《魏略》）
　　◇论曹休帅军向皖表
　　深入虏地，与权精兵对，而朱然等在上流乘休後，臣未见其利也。（《魏志·蒋济传》注）
　　◇军至皖吴出兵安陆又上疏
　　今贼示形于西，必欲并兵图东，宜急诏诸军往救之。（《魏志·蒋济传》）
　　◇谏专任中书监令疏
　　大臣太重者国危，左右太亲者身敝，古之至戒也。往者大臣秉事，外内扇动。陛下卓然自览万机莫不肃。夫大臣非不忠也。然威权在下者，则众心慢上，势之常也。陛下既已察之于大臣，愿无忘于左右。左右忠正远虑，未必贤于大臣，至于便辟取舍，或能工之。今外所言，辄云中书，虽使恭慎不敢外交，但有此名，犹惑世俗。况实握事要，日在目前，傥因疲倦之间有所割制，众臣见其能推移于事，即亦回附而向之。一有此端，因当内设自完，以此众语，私招所交，为之内援。若此，臧否毁誉，必有所兴；功负赏罚，必有所易。直道而上者或壅，曲附左右者反达。因微而入，缘形而出，意所狎信，不复猜觉。此宜圣智所当早闻，外以经意，则形际自见。或恐朝臣畏言不合而受左右之怨，莫适以闻。臣窃亮陛下潜神默思，公听并观，若事有未尽于理。而物有未周于用，将改曲易调，远与黄、唐角功，近昭武、文之迹，岂近习而已哉！然人君犹不可悉天下事以适己明，当有所付。三官任一臣，非周公旦之忠，又非管夷吾之公，则有弄机败官之弊。当今柱石之士虽少，至于行称一州，智效一官，忠信竭命，名奉其职，可并驱策，不使圣明之朝有专吏之名也。（《魏志·蒋济传》，又《通典》二十一）
　　◇谏遣田豫王雄攻辽东
　　凡非相吞之国、不侵叛之臣，不宜轻伐。伐之而不制，是驱使为贼。故曰虎狼当路，不治狐狸，先除大害，小害自已。今海表之地，累世委质，岁选计考，不乏职贡。议者先之，正使一举便克，得其民不足益国，得其财不足为富，傥不如意，是为结怨失信也。（《魏志·明帝纪》注引司马彪《战略》。太和六年，遣田豫王雄攻辽东，济谏，帝不听。）
　　◇谏外勤征役内务宫室疏
　　陛下方当恢崇前绪，光济遗业，诚未得高枕而治也。今虽有十二州，至于民数，不过汉时一大郡。二贼未诛，宿兵边陲，且耕且战，怨旷积年。宗庙宫室，百事草创，农桑者少，衣食者多，今其所急务，唯当息耗百姓，不至甚弊。弊倦之民，傥有水旱，百万之众，不为国用，凡使民必须农隙，不夺其时。夫欲大兴之君，先料其民力而燠休之。句践养胎以待用，昭王恤病以雪仇，故能以弱燕服强齐，羸越灭劲吴。今二敌不攻不灭，不事即侵，当身不除，百世之责也。以陛下圣明神武之略，舍其缓者，专心讨贼，臣以为无难矣。又欢娱之耽，害于精爽；神太用则竭，形太劳则弊。愿大简贤妙，足以充「百斯男」者。其冗散未齿，且悉分出，务在清静。（《魏志·蒋济传》）
　　◇日蚀诏群臣问得失上疏（正始八年二月）
　　昔大舜佐治，戒在比周；周公辅政，慎于其朋；齐侯问灾，晏婴对以布惠；鲁君问异，臧孙答以缓役。应天塞变，乃实人事。今二贼未灭，将士暴露已数十年，男女怨旷，百姓贫苦。夫为国法度，惟命世大才，乃能张其纲维以垂于後，岂中下之吏所宜改易哉？终无益于治，适足伤民。望宜使文武之臣各守其职，率以清平，则和气祥瑞可感而致也。（《魏志·蒋济传》，又《宋书·五行志五》）
　　◇诛曹爽辞封邑疏
　　臣忝宠上司，而爽敢包藏祸心，此臣之无任也。太傅奋独断之策，陛下明其忠节，罪人伏诛，社稷之福也。夫封宠庆赏，必加有功。今论谋则臣不先知，语战则非臣所率，而上失其制，下受其弊。臣备宰司，民所具瞻。诚恐冒赏之渐自此而兴，推让之风由此而废。（《魏志·蒋济传》）
　　◇奏太学规条
　　大学堂上，官为置鼓。《礼》曰：「入学鼓箧，逊其业也。」凡学受业，当皆须十五以上，公卿大夫子弟在学者，以年齿长幼相次，不得以父兄位也。学者不恭肃，慢师、酗酒、好讼，罚饮水二升。（《御览》五百三十四引《魏名臣奏》）
　　◇奏会丧不宜去冠
　　会丧不宜去冠。奏事者上言：「前会故镇军朱铄丧，自卿以下皆去冠，以布巾帕额，使者、侍中、散骑则不，皆非旧法。」夫冠成德之表，于服为尊。唯君亲之丧，小敛之前，与服罪之人去冠。其余礼仪，虽齐之痛，有变无废。今为吊去冠，甚违礼意。（《通典》八十一，又八十三。）
　　◇奏请封禅
