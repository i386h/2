<!-- { "loadSidebar": true } -->
　　跋汪季路所藏山谷与栁仲逺帖
　　仲逺二苏公堂妹婿栁君也故山谷此帖多及东坡頴滨其后坡祭妹文云玉立二甥一秀不实岂非所谓十三者耶淳熈十年闰十一月二十五日
　　跋汪季路所藏朱希真迹
　　朱希真避乱南渡流落岭海江浙间德夀皇帝因明槖荐特召而用之既挂冠矣秦丞相擢其子为勅局删定官希真间来就飬是时东阁郎君慕其诗名欲従之游为修废官留为鸿胪少卿希真爱子而畏祸不能引去未几秦薨例遭论罢出处固有可议然亦可悯也今观其字如其诗其诗如其人后世不待识面当知为伊洛盛流矣
　　跋张魏公与连壅帖
　　冨贵不足道孝弟忠信可以垂名百世利泽万物绍兴辛酉重阳前一日书赠连君几宜紫岩张德逺
　　应山连处士一布衣尔既没而乡人法其孝友礼逊凡鳏寡饥馑之人皆追思之欧阳文忠公表其墓谓行之以躬不言而信葢实録也有子四人而宝文公则第三子之孙以文章赞书命才畧典方面克孝而忠大其家声今几宜君复蒙上拔擢守蓬守邵进用未巳施于有政岂直如处士居乡而已乎举斯心加诸彼则上不负天子下不负张忠献公之言矣淳熈癸夘腊月丙寅
　　跋钱穆公与张文潜书
　　右钱穆父与张文潜书葢元祐末绍圣初文潜自润改宣及谪黄州监当时也文潜妹归穆父第二子东美婚姻之故情谊欵密其贺入翰苑启犹载文潜集中所谓内翰侍读四丈者未几窜逐元祐臣僚人以东坡兄弟秦少游为讳而穆父怜问恳恻且有灵光岿然之语葢自况也最后勉文潜以夘入申出仍以闲诗文不着急为讽意爱深矣淳熈癸夘闰月十三日偶观此帖而刑部侍郎曽仲躬适相过知其为钱出也问以得雌名同儿谓谁仲躬曰即吾母鲁国太夫人年七十饮食视听不少减予叹曰贤者之孙固宜寿而康耶仲躬又为予言外祖拔解后侍翰林使高丽既归省试已终场不能无怅然防开宝贡院大火至焚死考官有防再试遂在选中外祖喜甚翰林责之曰尔不念被焚者耶因并记其语而归之汪氏









　　文忠集卷十七
　　钦定四库全书
　　文忠集卷十八【省斋文藁十八】
　　宋　周必大　撰
　　题跋
　　跋汪季路所藏张文潜与彦素帖
　　朱希真父讳勃元祐绍圣之交为右司諌时张文潜为起居舎人故云同省今国史院有李仁父编国朝百官公卿表而谏官门逸朱勃姓名以是知阙文多矣淳熈甲辰正月二十五日
　　跋汪季路所藏东坡作王中父哀诗【其后注云谢鲲事更烦检晋书恐误用】
　　某防于武臣张可久家见东坡序六一居士集起草至作于其心害于其政发于其政害于其事四句每句上下两字用笔与全篇浓淡不同似初阙而后填者盖孟子又云生于其心害于其事发于其事害于其政一书而文意交错疑混故当审而用之耳前辈言坡自帅杭后为文用事先令门人检阅今观柬藁帖则已加详矣况暮年乎况他人乎
　　跋朝士送王校书通归台州诗卷
　　校书居位不能满其才此诗轴即栁仪曹先友记也淳熈甲辰二月中
　　跋范文正公五帖
　　右范文正公五帖四世孙之柔所藏也其前家书四通皆遗兄仲温者以文正集考之尝厯宁海军节度推官迁太子中书致仕后一帖字仲仪即王懿敏公也范氏自忠宣公擢第皇祐之初至乾道八年而之柔乃复登科中间寥寥盖百二十有四载矣世济其美尚知勉哉淳熈十二年二月六日
　　跋喻子材樗帖
　　喻公子材邃于经学敏于词艺绍兴初馆阁多俊杰视题名可考也乾道壬辰予自小宗伯奉祠过无锡子才老矣用两夫肩舆迎劳于途议论纚纚使人听之忘倦其谓自天子至庻人皆有朋友三代而上每措之父子兄弟之间后世此道殊废予至今绅书之汪季路其外孙也出示公道遗墨因题其后
　　跋刘器之帖
　　淳熈七年夏连州守臣顿首上尚书谨按国史谏大夫刘安世秉谊据正国之宝臣不幸官未应谥其曽孙孝骞尝贡本州累援邹浩苏轼特谥故事以为请守臣不敢闻顿首上尚书六月丁酉制曰下礼部礼部下太常太常博士宋之瑞议以虑国忘家曰忠德行不爽曰定易安世之名九月甲戌复上尚书丞相臣雄参知政事臣良臣臣某奏临安行宫制曰可明年考功郎章森覆谥议同十二月戌申始诏有司告其第于是天子旌嘉遗直之德意忠定公死而不朽之令名暴白于天下孝骞念祖之志伸矣他日出公二手帖泣而言曰曽祖在窜斥中母亡子夭患难极矣而应之犹能逾岭迎奠今正论既伸褒锡美谥而先父徃嵗贬死于连未克归乃无哀王孙者某闻而怜之为孝骞言孔君严节度岭海人士落南不能归与流徙之胄百余族咸受其赐今广帅采若转运防叔提举廷玉暨连守昌君皆尚友古人乐善无厌苐持二帖造焉必将念元祐之故家赓唐贤之惠政孝骞其何虑十一年八月十日
　　跋尤延之家藏苏子美四时歌真迹
　　同时则妬贤嫉能异世乃哀穷悼屈古今殆一律也使刘元瑜辈见子美词翰于百年之后则所谓一网之举安知不转为什袭之藏乎淳熈甲辰十二月三日跋喻仲迁所藏苏黄门翰林诏草答韩仪公辞免同知密院诏
　　国朝内制非一种吏具检徃徃列旧作于前今犹如此别号屏风儿某顷跋汪氏所藏王岐公谢承防学士表并及陶翰林依本葫芦之语正谓是也按元丰杂压同知密院虽在丞辖之下然二府迭居固不计此韩仪公实自左丞除授岂应取序进加等之人以为式吏辈刻舟记剑当发苏公之一笑淳熈甲辰十二月中澣
　　跋苏氏藏太宗御笔及谢表
　　臣尝观参知政事易简之子耆续翰林志载其父既具状谢宸翰之赐仍面奏辞字従舌乃是正文并检虞世南书者辞字进呈太宗皇帝大悦曰非卿博识朕以为误矣苏氏寳藏此轴垂二百年而臣始得寓目谨録其事附卷末使来者有考焉淳熈甲辰十二月二十二日
　　跋严汝翼所藏张丞相诗
　　诗律清逺有乐道忧世之心笔法妍楷无震矜怠惰之容观此则忠献公气象畧可想矣严君既亲薰而炙之宜为佳士今改秩宰茶陵足行所学尚其勉旃某亦公年家子也故敢附名卷末淳熈乙巳二月上澣
　　跋东坡代张文定公上书
　　东坡代张文定公上书葢熙宁十年也其后为公墓碑明载老臣死见先帝有以借口之语然则书虽成于坡手而意防必出于公不然何其危言至是耶神庙时可谓邦有道矣此藁比集本减数句改数字当以集为正真迹今藏防稽薛氏而同郡石氏安摹刻之淳熈十二年二月清明节
　　跋蒋頴叔枢府日记
　　蒋魏公元符三年春自西帅再入翰林四月擢贰西枢明年改元靖国七月升知院事又明年改崇宁十月以观文知杭州在政府二年有半此其日记也延之所以谓廋词者如以祐陵为乘舆之乘葢恊律令第十卷两指曽子宣为淮西岂非以为其谪亳祠耶然九域志亳淮东不应言西也淳熈十二年九月晦
　　题陈去非帖
　　绍兴乙亥嵗某初仕王畿陈公之子本之为郎为监家藏手泽甚冨每休务辄求观竟日今逾三十年本之之子仁和宰复示此轴前辈翰墨愈久则愈可敬而本之墓木已拱又可叹也淳熈丙午二月十三日
　　题陈去非谢御书等帖
　　光武中兴诛战不遑启处然犹投戈讲艺息马论道樊凖在汉以为美谈恭惟光尭皇帝拨乱于绍兴之初维时陈公周旋两制遂践政地观此奏藁知君臣讲艺犹光武也论道细防之上恨不得而闻之淳熈十三年三月十一日
　　题彭仲衡家东坡书黄庭内景经石刻
　　集古録有黄庭经二篇不著书人姓名其字亦止于不俗一为六一先生所取而殿中丞裴造好古君子之名遂得附见今武冈主簿彭铨仲衡收黄庭内景石刻盖东坡书也重以頴宾山谷之诗李龙眠之画视集古所録自当过之所谓好古君子固应无歉于裴独鄙言不足行逺为可愧耳淳熈丙午四月二十日
　　题刘丞相沆拜相制
　　一纪之间三题此告嵗月逾迈而功业无闻愧叹久之淳熈十三年五月十七日
　　题刘丞相沆追封兖国公制
　　右元丰三年刘丞相追封兖国公制典重简尉字画绫纸皆浑厚亦可想当时气象矣初至和中公与文冨并相王文安为参贰尝同议立储逮元丰褒典之行文冨皆在独公已薨魏泰东轩笔録所记嵗月位序存亡皆差谬小说固难信也淳熈丙午五月十七日
　　题冨郑公与刘丞相沆书
　　庐陵刘公至和二年实在相位冨文忠书盖是嵗正月方以观文守河阳二月即拜宣徽使判闰六月遂与刘公并位当时谓公素厚文忠力破朋党之説致仁祖信任不疑合观书辞信而有徴偶非亲笔但书名耳淳熈丙午五月十八日
　　跋临江军廖节妇碑
　　临江廖节妇以死卫姑不辱于贼郡人戸知之二千石屡以状上尚书辄复报闻其子士元恳请不已迄未获旌嘉之命盖国家凡肆大必曰义夫节妇孝子顺孙长吏常切存恤事状显著具名以闻又曰忠臣孝子坟墓所在州县量加封防曽被旌表依式重立由前之说专主生存故死节如廖有所不及由后之说虽主于死然止云忠臣孝子故节妇复在所遗此有司具敕条时以例相承未之思耳他日能详着之则廖必预褒典而士元之志庻其伸乎淳熈丙午五月辛巳
　　跋郑景望诗卷
　　言学道者薄词章近世则然景望龙图通经笃行见谓儒宗而其诗句乃绰有晋唐名胜之遗风胸中所养亦可知矣自其云亡不特永嘉学者深惜之中外士大夫皆惜之而予以旧交尝僚尤惜之淳熈十三年十月十日
　　题宋景文公家书
　　前辈谓文章当如作家书今观景文公家书皆成文章是固一理也淳熈丁未二月二十三日
　　题宋元宪公表藁
　　元宪公表藁辞理精粹真行灿然今盖百五十余年矣明牕三复如见其人淳熈十四年二十三日
　　题洪景卢所藏王摩诘山水
　　自崇宁兴画学名笔间出有赐紫待诏高克明者颇得摩诘用笔意当时甚重之今已不克致况唐朝真迹乎淳熈丁未八月八日过史院翰林洪公景卢出示此轴辄记其后
　　跋韩子苍诗送刘童子归庐陵
　　刘童子七嵗能诵书部使者闻诸朝既至京师防更制不果试其归也以二小诗送之　七嵗澜翻数万言饥鹰引子望腾骞时平不用甘罗辈寂寞提书归故园　不作西京童子郎时人已自识黄芗还家更诵五千卷十八重来谊太常
　　庐陵刘童子眉宇秀发音吐琅然试六经语孟左氏传于太学覆试于中书其诵如流此外犹记他文数万言縁更制不复尽试才免文解而归乃父求诗送行属光尧防言不能文姑録韩子苍二絶句以示之尚有味于卒章淳熈丁未十二月日某书
　　题向芗林家所藏山谷书南华玉篇
　　黄庭外景一篇世传魏晋时道家者流所作自王逸少以来高人胜士皆喜书之此三十六篇乃其义防名曰内景盖养生之枢要也芗林居士藏山谷先生所书有年数矣其孙士虎逺以相示笔势秀杰何待称赞惟所用字较光尧皇帝赐宁寿观本差颇多如首句虚皇尊今作虚皇前末句此其文今作此真文皆当以御书本为正淳熈十五年二月旦日
　　题汪达季路所藏墨迹三轴
