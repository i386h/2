<!-- { "loadSidebar": true } -->
　　鸣鸡吠狗夙通里巷之欢食条桑重结邻疆之好可无一纸往白双旌恭惟某官包括多闻充盈雅量比美玉精金之称宝遇盘根错节而知材繇纶宠以专城有歌之塞路凝清香而谈笑最治行于等夷赐洛濵之诗正开元之重外奉防稽之计宜严子之留中某顾以凡姿飘然逺宦河润九里防方赖于余波医折三肱言伫期于良药其为詹遡未易布宣
　　徽州到任谢宰相启
　　起徒中而防塞甫阅三时涉畿内以典城旁隣四壁仰德辉而咫尺超恩纪于寻常伏念某造命多竒忧贫甚乆为十年之计者儋石无储取一障而乗之大钧未报逺莅凋残之俗畧无劳来之功正惧诣曹乃叨易地既斥堠免望烽之卧敢过乡效垂组之夸矧是富州咸谓溪山之胜兹同辅郡宻依日月之光在古今选用之不轻独朝夕忧虞其弗称兹葢伏遇某官道髙梦野望峻经邦右商实惟阿衡帝心平倚使赵重于大吕国势尊安以时栋而抡材葢儒冠之司命取上驷不遗于下驷由逺郊遂寘于近郊凡此生成若何糜殒某敢不力图抚字用答使令问羊然后及牛敢专任数抟蝱不可破虱戒在容奸
　　贺汤左相启
　　伏审庭涣明缗朝登隆栋转洪钧之一气乆矣赞元陈泰阶之六符谁其出右岩廊有庆华裔具瞻恭惟某官智过万人德尊一代金口木舌集圣贤之大成渊角山庭应乾坤之上瑞充积觉民之道践行稽古之言以蓍龟先见之明致琴瑟更张之治成汤之于伊尹所谓千载相逢孔子传之孟轲共仰大儒之效属有甲兵之问不无疆场之疑边琐周知苐沈烽于幽障庙谟素定迄奠枕于上京副衮衣虚左之求赖鼎铉光前之杰注意冞重颛面益尊某身在方州心驰潭府望尘拥笏莫瞻望于乔槐赞喜抽毫聊整齐于尺楮
　　谢王枢宻启
　　起家荒戍旁隣左袵之道易地辅州复接东阡之畛溢寸襟而怀德具片札以贡诚伏念某技则五穷虑无一得自祸于偃月已望絶于干霄落南山之箕久营半菽决西江之水孰顾常鳞忽叨乗障之除未着利甿之最饥者易食谓拙政之可称实不副名偶外台之并奏何期误渥骤畀迩封夸三组以过乡敢循覆辙歌一襦之安堵请事旧闻兹葢伏遇某官任重经邦道髙弼后枫宸纳説非尧舜而不陈松漠结成虽苏张而犹劣夙垂推挽致玷选抡某敢不愿补毫分恪遵甲令台星两两仰光焰以非遥夏屋渠渠喜帲幪之有托
　　回通判启
　　伏审拜恩中禁赞治名城枉月楮以见诒知星屛之且至恭惟某官材猷挺特学蕴渊深英采辉山见称东序之秘乔枚耸壑宜应明堂之须吏乆作于一行任尚居于半刺同流王化政须康海之功髙蹈天衢难屈凌云之气某久聆雅誉未际英标将结好于金兰庻免愆于铜竹
　　回孔主簿启
　　登仲宣之楼正逺怀于吾土曵任君之杖乃易守于邻邦非借揄扬那能侥幸伏惟某官禀晖阙里驰誉儒林杞梓千章可谓昻霄之榦凤鸾六翮共称览仞之祥即上要津遂摅素蕴某顷虽一面忽已数年沃若惠音顾琼瑶之何报使之免戾幸药石之不忘
　　与江州汪直阁启
　　易地分符遥指髙阳之里问津弭楫将披乐广之天敢修好于柔缄以闻名于画防恭惟某官览辉千仞擅价连城蕴弸中彪外之姿挺博古达今之识缥囊盈巻摛黼黻之韪辞白水飞荣列龙蛇之英辅自登文石之陛遂直道家之山长倩议论有余详试左冯之政次公治行苐一首驰西汉之声某乡社相隣賔堦未步言如良药愿见枕中鸿宝之书禄必素餐免坐柱后惠文之法
　　与饶州唐舍人启
　　公堂悬榻记陈雷胶漆之情便郡把麾托虞虢辅车之势退循误渥端出游谈恭惟某官英气吐芒清襟迈往千仞覩仪庭之瑞九防扬间代之音防金匮之图书粲然麟趾夹紫宸之香案卓尔螭防由宠纶以专城有襦歌之载路严助劳侍从之事对以春秋文翁修学校之官比于齐鲁某自揆德宇已阅岁华受一防而为氓夙依广厦润九里而防福复窃余波
　　贺张尚书启
　　伏审命传紫诰名得青氊复用张子房增西汉之气象有若南宫括作周室之典刑置邮流行海宇呼舞恭惟某官量包广博识判绵经纶自得于胸中糟粕不胶于纸上掌建国之六典多士弹冠有兴邦之一言宵人敛袵粤从去鲁谁不剧秦既摧偃月之堂即騐反风之卜三接之际百神载驩我识履声庆细旃之图旧民瞻岩石期宝鼎之调元必有超卓不羣之谋以振光荣莫大之治公固自任非尧舜之道不陈人亦有云岂管晏之功可许共竚施设一新见闻某贺厦情深扫门迹阻字逾华衮已叨荐祢之私物播大钧愿备铸顔之列
　　贺何大谏启
　　伏审制纶诞布从橐显持名者实之賔乆积棱棱之望官以谏为职愈伸蹇蹇之忠邸状所传佥谐相庆恭惟某官玉辉千仞乐奏九防尧醲舜薰絶翰墨之畦迳周情孔思酌道德之渊源自结眷知浸居言责幸圣主和顔而纳诲故争臣造膝以陈词卓尔不羣知鹰鹯之逐鸟爵去其太甚当豺狼不问狐狸欲崇丹匦之权乃峻青蒲之拜儒先益进善类焉依视越人之瘠肥孰疑阳子见郑公之妩媚必相唐宗某迹逺鸡翘喜同燕贺号五云体叠荣谦牍之藏封万户侯未快賔阶之覩
　　贺朱中丞启
　　伏审命播枫宸位尊柏寺几年弄印上曰无以易尧一角峩冠仕者皆严惮黯幅员相语纲纪毕张恭惟某官天壤蜚英山川稽瑞适尧舜帝王之道入渊骞德行之科茹古涵今后学者有所统弸中彪外诸大夫皆曰贤若时题品之公自奋功名之防振争臣七人之职践御史三院之班志在击邪如鹰鹯之逐鸟雀事先去甚当豺狼不问狐狸奉简以闻垂绅皆震积此立朝之望隠然执法之除虚位揖第一人具瞻独坐笼街过三百步孰敢并行少倚风霜寔阶霖雨某获观除目偶抗尘容因笔墨以贡词情均燕厦想簪踞之赞喜望隔龙门
　　贺杨尚书启
　　伏审命出法宫位髙常伯夏官其属六十乆虚司马之称武王有臣三千斯掌戎车之政邮籖四达舆诵一同恭惟某官识邃经郛量函德宇雅音从律中金石于宫商阔步离伦去翰墨之畦迳蚤飏声于全蜀已减价于他杨乆矣韬光筮之遇泰青琐初批于诏敕黄麻乆演于训词兼丽卿云由汉未之有也上窥姚姒下周者其谁乎遂跻八座之尊仍领七兵之旧峻班联于玉笋增光焰于金莲帝曰识公上星辰而听履人期柄国作舟楫以济川某获覩丝纶莫陪簪笏宠逾华衮尝叨荐祢之私气转洪钧或有铸顔之幸
　　贺王枢宻启
　　伏审法宫涣号右府居尊魁一星曰天枢有光乾象面三槐者公位益峻岩瞻人杰延登颂声腾踊恭惟某官量吞陂顷识洞蓍丛健笔振竒飘飘有凌云之气清埃擢頴赫赫乎逐日以新顷正色以入台不俛睂而媚灶上既知其直道人争仰于令名暨琴瑟之更张见栋梁之巨用尊朝之始举国相驩置邮流行追大诰三盘之作枢机周宻如神爵五凤之时偶生疆场之疑颇有甲兵之问心在王室请使者之长缨口伐可汗戢武人之萧斧至自朔漠安若泰山王言大哉立冠筹帷之上相尊等耳名参台鼎之间凡此寰瀛期于霖雨某情深跃冶迹阻班庭万里折冲共庆精神之壮四子讲德愿赞股肱之良
　　贺沈舍人启
　　伏审命播朝昕恩隆接昼凤閤目舍人之様快覩黄麻史官重宰相之权兼提直笔时有得贤之庆士歆稽古之荣恭惟某官乐奏九韶玉辉千仞韪辞行逺屈宋当得作衙官广誉离伦曹陆羞称于童子独当文阵连中儒科代言已妙于六题举世皆期于三字久徊翔而难进防总揽而彚征海中有蓬瀛作英躔之领袖李下无蹊迳振公道于铨衡方四禁之简材为九重而起草焕星斗文章之丽鼓雷风号令之传夫惟思若涌泉然后言如出綍虞夏之书浑浑尔可以齐驱伊望之业凛凛乎行将爰立某自暌符采屡变律筩三人同行有我师尝扳逸轨千里其外曰甸服幸借末光愿崖略于贤书免沈迷于吏牍兹因赞喜庸敢投诚
　　回甄教授启
　　伏审主盟儒道领职校官枉汗竹以见贻知戌瓜之已及伏惟某官器非近用学总异闻蚤搴月窟之芳大振雷门之响未通闺籍来续序音六七子之咏暮春正虚品藻二千石不如逢掖乃得楷模已击节于鸿文更倾心于【缺】　愿言强飰以速问津
　　回张信阳启
　　登仲宣之楼正逺怀于吾土光陆君之佩乃更治于富州未讲一行之书徒铭四益之德伏惟某官飞谈巷雾逸气横秋学本本以洽闻才多多而益办为茧丝于保障已播欢声离雕鹗之风尘倚看长翮某来游珂里尚隔瑶林愿闻拔薤之规庻逭伐檀之刺
　　回严州樊察院启
　　寄耳目之台久留封外治股肱之郡宻迩日边风采一新耄倪相庆恭惟某官道推先觉节挺后凋探圣域之奥篇声谐韶濩首英躔于淡墨名震京师惟巻舒不随乎时故否泰各反其类解弦之始冠豸甚休去义府双阙之前未伸直气居元礼八俊之上逺振芳埃舆人俟调鼎之期钓濑非黔突之地某粤从志学固已仰髙庭尚隔于贡綦壤幸连于鲁柝两岐秀麦浸闻邻富之謡七月食有赖余波之润

　　盘洲文集巻五十八
　　钦定四库全书
　　盘洲文集巻五十九
　　宋　洪适　撰
　　启八
　　与太平州周侍郎启
　　北斗仰韩旧矣执鞭之慕余波及晋阔焉贡牍之仪辄干禁琐之尊少赎后时之罪恭惟某官材优王佐学冠儒流蚤登清切之班雅负经纶之志席前奉简与秋霜而争严柱下濡毫藏名山而不朽直躬独步緜宇具瞻不胜众楚之咻自适一丘之乐迨更张于琴瑟方复拜于旂旒乃陟天官仍司东学真贤去位不税冕于当时多士叩阍有举幡之故事逺袭阳公之迹具存栁子之书惟道大而不容必天定而能胜屡专名郡以利斯民凝燕寝之香少烦重外作巨川之楫行且处中某流落之余沈迷于此小侯事大国正勤乡往之私清渭分浊泾庻托品题之末
　　贺饶州周侍郎启
　　伏审秋浦政成受白发厐眉之饯螺洲颂作喜朱轓皂葢之来初令一新英声四逹恭惟某官文穿月脇名埓斗魁闚豹管之一斑众知退步读韦编而三絶乆积多闻既挺拔于俊躔遂表仪于侍橐典选振山公之启披文彰刁姓之非自出帝城屡专民社兹鸣珂之宻迩同衣绣而少留君薄淮阳耶方凝旒之重外谁逾仲卿者必补衮以处中某顷隔珠庭几周玉烛蒹葭所倚尝分芸阁之光桑梓未恭又赖畴之润
　　贺吏部沈侍郎启
　　伏审显朌帝制真贰天官黄麻似六经宝璐已髙于纸价青氊曰旧物精金遂焕于带围邸状播传儒流歆艳恭惟某官人中间气天上谪仙以昻霄耸壑之材有敛锷焠锋之器渊源道德异乎绠短以汲深星斗文章所谓芒寒而色正兹重闚于紫闼因小憩于西垣兼丽卿云由汉未之有也上窥姚姒下周者其谁乎凛封诏之直声见改弦之公道欲革三铨之复思一代之英藻鉴既精甄陶可必某情深贺厦迹阻登门坱圠之播大钧既闻舆诵吹嘘而起穷羽有待片言
　　贺汪侍御启
　　伏审正色左台御史耸殿中之职拜荣南榻惠文光柱后之仪风采益尊见闻皆震恭惟某官宝侔鼂采誉冠月评尧醲舜薰絶翰墨之畦迳周情孔思酌道德之渊源自秘府之校文以清埃而露頴一言寤意共髙忧国之风六察分官即有事端之语如鹰鹯之必逐鸟爵当豺狼则不问狐狸白简凝霜方宵人之落胆巨川作楫期良弼以调元某贺厦情深扫门迹阻齿牙借誉每叨华衮之褒羽翮问程有待洪钧之播
　　贺陈察院启
