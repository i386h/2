<!-- { "loadSidebar": true } -->
　　奏曰：「若言坏佛有益，毁僧益民，昔太祖康晶，玄鉴万理，智括千途，必佛法损化，即寻除荡，宁肯积年奉敬，兴遍天下？又佛法存日，损处是何？自破已来，成何利润？若实无益，宁非不孝？」诏曰：「法兴有时，道亦难准，制由上行，王者作则。纵有小利，尚须休废，况佛无益，理不可容。何者？敬事无征，招感无效，自救无聊，何能益国？自废已来，民役稍希，租调年增，兵师日盛，东平齐国，西之妖戎，国安民乐，岂非有益？若事有益，太祖存日，屡尝诗齐，何不见获？朕坏佛法，若是违害，亦可亡身，既平东夏，胆知有益，废之合理，义无更兴。」
　　奏曰：「自国立政，唯贵于道，制化养民，宁高于德，了道消国丧，未有兵强祚久。是以虐纣恃众，祸倾帝业；周武修德，福集皇基；夫差骄战，遂至灭身；句践以道，危而更安：以此论之，何关坏佛退僧！方平东夏，直是毁佛，当此托定之时，偶然斯会，妄谓坏法有益，若尔汤武有夏，文王灭崇，武王诛纣，秦并天下，赤汉灭经等诸君，岂由坏佛？」自后交论，讥毁人法，或以抗礼君亲，或谓妄称佛性，或讥辩析色心，或重见作非业，或指身本阴阳，林皆随难消解。帝虽构难重叠，三番五番，穷理尽性，林则无疑不遣，有难斯通。
　　帝曰：「卿言业不乖理。凡有入圣之期，性非业外；道有通凡之趣，此则道无不在。凡、圣该通，是则教无孔、释。虚崇如是之言，形通道俗，徒加剃剪之饰，是知帝王即是如来，宜停丈六；王公即是菩萨，省事不文殊；耆年可为上座，不用宾头；仁惠真为檀度，岂假弃国；和平第一精僧，宁劳布萨；贞谨即成木叉，何必受戒；俭约实是少欲，无假头陀；蔬食至好长斋，岂烦断谷；放生妙同无我，何藉解空；忘功全过大乘，宁希般若；文武直是二智，不观空有；权谋终成巧便，岂待变化；加官真为授记，无谢证果；爵禄交获天堂，何待上界；罚戮见感地狱，不指泥犁。以民为子，可为大慈，四海为家，即同法界，治政以理，何异匡救，安乐百姓，宁殊拔苦，剪罚残害，理是降魔，君临天下，真成得道。汪汪何残于净土，济济岂谢于迦维？卿怀异见，妄生偏执，即事而言，何处非道？」
　　奏曰：「伏承圣旨，义博言深，融道混俗，移专散执，乃令触处乘真，有情俱道，物我咸适，千徒齐一，美则美矣，愚臣尚疑。若使至道唯一，则无二可融，若理恒外内，则自可常别；若一而非一，则半是半非；二而无二，则乍道乍俗：是则缁素错乱，儒释失序，外内交杂，上下参伦。何直远沈清化，亦是近惑氓俗。是以阴阳同气，生杀恒殊，天地齐形，高卑当异，不可以其俱形，而使地动天静。或者见其并气，而令阴生阳杀。即事永无此理，虚言难可成用，所以形齐气一，可得言同，生杀高卑，义无不别，故使同而不同，一而不一，道俗之理有齐，无与无为自别。又若王名虽一，凡一，正可以道废俗，如其俱益于世，则两理幽显齐明。今则兴一废一，真成不可。」
　　诏曰：「卿言道俗天殊，全乖内外，亦可道应自道，无预于俗，释应自释，莫依儒生。道若唯道，道何所利？佛若独佛，化有何功？故道俗相资，儒释更显。卿不因朕言，卿俗何论？是以内外抑扬，废兴彼此，今国法不行，王法所断，废兴在数，常理无违，义无常兴，废有何咎？」奏曰：「仰承圣旨，如披云睹日，伏听敕训，实如圣说。道不自道，非俗不显；佛不自佛，唯王能兴。是以释教东传，时经五百，弘通法化，要依王力，是知道藉人弘，神由物感，佛之成毁，功归圣旨。道有兴废，义无恒久；法有隐显，理难常存。比来已废，义无即行，休断既久，兴期次及，兴废更迭，理自应机，并从世运，不亦宜乎！」
　　诏曰：「帝王之法，善决取舍，明断去就，审鉴同异，妙察非常。朕于释教，以潜思于府内，校量于今古，验之以行事，算之以得失，理非常而不要，文高奇而无用，非无端而弃废，何爱憎于儒释？」奏曰：「弘法之本，必留心于达人；通化之首，要存志于正道。勿见忤己以晋者，怀之以疏隔；容己以美者，欢心以亲近：是则自于于所见，自乱于所闻。不可数闻有谤正之言，遂便信纳，从唱而和，乘生是非，寻讨愆短，日怀憎薄，是则以伪移真，众声惑志，故令当疏者更进之，当亲者更远之，遂使谈论偏驳，取舍专非，斯乃害真之祸患，丧怀之妖累。」
　　于是帝不答，乃更开异途，以发论端，问曰：「朕闻君子举厝，必合于礼；明哲动止，要应于机。比频赐卿食，言不饮酒食肉，且酒是和神之药，肉是充饥之膳，古今同味，卿何独鄙？若身居丧服，礼制不食，即如今赐，自可得食，可食不食，可食不食，岂非过邪？」奏曰：「贪财喜色，贞夫所鄙；好膳嗜美，廉士所恶；割情从道，前贤所叹；抑欲崇德，往哲同嗟：况肉由杀命，酒能乱神，不食是理，宁可为非？」诏曰：「肉由害命，断之且然，酒不损生，何为顿制？若使无损计罪，无过言非，饮浆食饭，亦应得罪，而实不尔，酒何偏断？」奏曰：「结戒随事，得罪据心，肉体因害，食之即罪。酒性非损，过由弊神，余处生过，过生由酒，断酒即除过，所以庶制不同，非谓酒体是罪。」诏曰：「罪有庶性，酒体生罪，今有耐酒之人，能不醉，又不弊神，亦不生罪，此人饮酒，应不得罪。斯则能饮无过，不能招咎，何关断酒，以成戒善！可谓能饮耐酒，常名持戒，少饮即醉，是大罪人。」奏曰：「制过防非，本为生善，戒是正善，身口无违，缘中止息，庶性两断，乃名戒善。今耐酒之人，既不乱神，未破余戒，实理非罪，正以饮生罪酒，外违庶教，缘中生犯，仍名有罪，以乖不饮，犹非持戒。」
　　诏曰：「大士怀道，要由妙解；至人高远，贵其不执。融心与法性齐宽，肆意共虚空同量，万物无不是善，美恶何有非道？是则居酒卧肉之中，宁能有罪？带妇怀儿而游，岂言生过？故使太子以取妇得道，周陀以舍妻沈沦，净名以处俗高达，身子以出家愚执，是故善者未可成善，恶者何足言恶？禁酒断肉之奇，殊乖大道。」奏曰：「龙虎以牙为能，猿鸟以超翔为才，君子以解行为道，贤哲以真实成德，故使内外称奇，缁素高尚。若唯解而无行，同沙井之非润，专虚而不实，似空云而无雨。是以匠万物者，以绳墨为正；御天下者，以法理为本：故能善防邪萌，防察奸宄。故使一行之失，痛于割肌，一言之善，重于千金。若使心根妙解，则居恶为善，神智虚明，处罪成福，亦可移臣贱质，居天重任，回圣极尊，处臣卑下，是则君臣杂乱，上下倒错。即事不可，古今未有，何异词谈忠孝，身恒叛逆；语论慈舍，形常杀涂；口间百技，触事无能，言通万里，足不出户：斯皆情切事奢，虚高无用。是以才有大而无用，理有小而必适，执此为道，诚难取信。」
　　诏曰：「执情者未可论道，小智者难与谈真。是以井坎之鱼，宁知东海深广；燕雀篱翔，讵羡鹏凤之游：斯皆固小以为大趣，守文以害通途。若以我我于物，无物而非我；以物物于我，无我而非物。我既不异于物，物复焉异于我。我物两亡，自他齐一，虚心者是物无不同，遗功者无右而不可。」奏曰：「仰承圣旨，名义深博，宗源浩汗，究察莫由。事等窥天，谁测其广，又同测海，宁识其深。若以小小于大，无大而不小；以大大于小，无小而非大。大无不小，则秋毫非小小；小无不大，则太山非大大。故使大大非大小，小小非小大，是则小大异于同，大小同于异。无大小之异同，何小大之同异。方知非异可异，同宁有同；可同异无同，可同异非异；同无异可异，同无同异：是故无同而同非同，无异而异非异，何同异而可异同，非异同而可同异。」
　　帝遂不答，于是君臣寂然，不言良久。诏乃问：「卿何寂漠，乃欲散有归无，勿以谈不适怀，遂息清辩。」奏曰：「古人当言而惧，发言而忧。是以古有不言之君，世传忘功之士，所以息言表知，非为不适。」诏曰：「至人无为，未曾不为；知者不言，未曾不言。亦有鹦鹉言而无用，凤凰不言成轨，木有无任得存，雁有不鸣致死，卿今取舍，若为自适。」又曰：「士有一言而知人，有目击而道存。亦有睹色审情，复有听言辨德。朕与卿言，为日既久，其间旨趣，宁不略委，卿可为朕记录，在所伸陈，令诸世人，知朕意焉，是则助朕，何愧忠诚！」
　　林以佛法沦陷，冒死申请，帝情较执，不遂所论，辨论虽明，终非本意。承长安废教后，别立通道观，其所学者，唯是老庄，好设虚谈，通伸三教，冀因义势，登明释部，乃表邺城义学沙门十人，并聪敏高明者，请预通道观。上览表即曰：「卿入通道观大好，学无不有，至论补己，大为利益。」仍设食讫，曰：「卿可装束入关。」众人前却，至五月一日，至长安延寿殿奉见，二十四日，帝往云阳宫，至六月一日，帝崩。天元登祚，在同州。至九月十三日，长宗伯岐公奏讫，帝允许之，曰：「佛理弘大，道极幽微，兴施有则，法须研究，如此屡奏，恐有稽违。」奏曰：「臣本申事，止为兴法，数启殷勤，惟愿早行。今圣上允可，议曹奏决，上下含和，定无异趣，一日颁行，天下称庆，臣何敢言！」
　　至大成元年正月十五日，诏曰：「弘建玄风，三宝尊重，特宜修敬，法化弘广，理可归崇。」其旧沙门中德行清高者七人，在正武殿西安置行道，二月二十六日改元大象。又敕：「佛法弘大，千古共崇，岂有沈隐，舍而不行？自今已后，王公已下，并有黎庶，并宜修事，知朕意焉。」即于其日，殿严尊像，具修虔敬。于是佛道二众，各诠一大德，今升法座，叹扬妙典，遂使人怀无畏，伸吐微言。佛理汪洋，冲深莫测，道宗漂泊，清浅可知，挫锐席中，王公嗟赏。至四月二十八日下诏曰：「佛义幽深，神奇弘大，必广开化仪，通其修行。崇奉之徒，依经自检。遵道之人，勿须剪发毁形，以乖大道，宜可存须发严服，以进高趣。今选旧沙门中，懿德贞洁，学业冲博，名实灼然，声望可嘉者，一百二十人，在陟岵寺，为国行道，拟欲供给资须，四事无乏。其民间禅诵，一无有碍，唯京师及洛阳，各立一寺，自余州郡，犹未通许。」周大象元年五月二十八日，任道林法师在同州卫道虔宅修述其事呈上，内史沛公宇文泽亲览，小内史临泾公宇文弘披读，掌礼上士拓拔行恭委寻都上士叱寇臣审覆。（《广弘明集》十）
　　◎释静葛
　　静蔼（《大唐内典录》作「青彡蔼」）俗姓郑，荥阳人，出家止瓦官寺，后入关，宣政元年，舍身太一山之别岩。
