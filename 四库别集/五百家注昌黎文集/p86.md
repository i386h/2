<!-- { "loadSidebar": true } -->
　　送王含秀才序
　　【樊曰含元和八年进士】
　　吾少时读醉乡记【樊曰王续字元功隋末大儒通之弟也着醉乡记以次刘伶酒徳颂含其子孙也】私怪隐居者无所累于世而犹有是言岂诚旨于味邪及读阮籍陶潜诗【孙曰籍有咏懐诗八十余首】然后乃知彼虽偃蹇不欲与世接然犹未能平其心或为事物是非相感发于是有托而逃焉者也【一无发字】若顔氏之操瓢与箪【之下一有子字箪下一有食字】曽参歌声若出金石【孙曰荘子云曽子曳縰而歌商颂声满天地若出金石】彼得圣人而师之汲汲每若不可及其于外也固不暇尚何麴蘖之托而昏防之逃邪【孙曰麴蘖之托昏防之逃谓醉乡也何下一有事字】吾又以为悲醉乡之徒不遇也【孙曰不遇谓不得圣人而师之】建中初天子嗣位【樊曰大厯十四年德宗即位十五年正月改元建中】有意贞观开元之丕绩【严曰贞观太宗时开元明皇时河南同官记云建中初天子始纪年更元命官司举贞观开元之烈羣臣惕栗奉职命才登良不敢私违】在朝廷之臣【一无朝字】争言事当此时醉乡之后世又以直废吾既悲醉乡之文词而又嘉良臣之烈思识其子孙今子之来见我也无所挟吾犹将张之况文与行不失其世守浑然端且厚【浑胡本切】惜乎吾力不能振之而其言不见信于世也于其行【一作是行】姑与之饮酒
　　送孟琯秀才序
　　【孙曰元和五年刑部侍郎崔枢知举试洪钟待撞赋孟琯中第唐书艺文志有琯岭南异物志一巻其岭南人欤○琯古满切严曰孟琯元和五年进士尝着岭南异物志】
　　今年秋【严曰即永贞元年也时退之在阳山遇赦已离贬所俟命于郴与琯相见也】见孟氏子琯于郴【樊曰永贞元年公自阳山令移江陵法曹过郴州】年甚少礼甚度【度一作修】手其文一编甚钜【手其文注见下篇送陈秀才序】退披其编以读之尽其书无有不能吾固心存而目识之矣【一作也】其十月吾道于衡潭以之荆累累见孟氏子焉其所与偕尽善人长者余益以竒之今将去是而随举于京师虽有不请犹将强而授之【强其亮切下同】以就其志况其请之烦邪京师之进士以千数其人靡所不有吾常折肱焉【孙曰定公十三年左氏齐高强曰三折肱为良医】其要在详择而固交之善虽不吾与吾将强而附不善虽不吾恶吾将强而拒茍如是其于高爵犹阶而升堂【阶梯也】又况其细者邪
　　送陈彤秀才书
　　【韩曰公贞元十九年冬自御史出为阳山令过潭州见陈彤于杨湖南门下永贞元年徙椽江陵送彤举进士彤后以元和十三年登第】
　　读书以为学缵言以为文【韩曰説文缵继也缀也祖管切】非夸多而鬭靡也【靡丽也】盖学所以为道【为于伪切下为理同】文所以为理耳茍行事得其宜出言适其要虽不吾面吾将信其富于文学也颖川陈彤始吾见于杨湖南门下【孙曰杨湖南为潭州刺史湖南观察使杨凭吾一作余】颀然其长【孙曰诗颀而长兮颀长皃○颀渠希切】薰然其和吾目其貌耳其言【补注笔墨闲録曰公送孟氏子序云手其文一编甚钜送陈秀才序云吾目其貌耳其言或疑其语予曰古文如此类者稍多手劒以进出谷梁相如曰脚麟子云曰脑沙幕髓吾盖用此以増其壮耳】因以得其为人及其久也果若不可及夫湖南之于人不轻以事接争名者之于艺不可以虚屈吾见湖南之礼有加而同进之士交誉也又以信吾信之不失也如是而又问焉以质其学防焉以考其文【孙曰时公为考官】则何不信之有故吾不徴于陈【吾一作余】而陈亦不出于我此岂非古人所谓可为智者道难与俗人言者类邪【孙曰此二句司马迁与任安书】凡吾从事于斯也久【孙曰斯谓湖南公时为阳山令属湖南管内○吾一作余】未见举进士有如陈生而不如志者于其行姑以是赠之
　　送王埙秀才序【埙许元切】
　　吾常以为孔子之道【一无为字】大而能博门弟子不能徧观而尽识也故学焉而皆得其性之所近其后离散分处诸侯之国【孙曰宰我仕齐子贡冉有子游仕鲁季路仕卫子夏仕魏其余亦咸仕于诸国】又各以其所能授弟子原远而末益分【补注原谓源流】盖子夏之学其后有田子方【樊曰子方名无择魏文侯时人庄子所谓田子方侍坐于魏文侯者也魏世家李克谓翟璜曰魏成子东得卜子夏田子方段干木三人者君皆师之则子方与子夏同时】子方之后流而为庄周【严曰陈师道云孟子之学出于子思子思出于曽子庄子之学出于田子方子方出于子贡荀子之学出于子弓子弓者仲弓也又曰子弓学于田子方子方学于端木生子贡退之则曰子夏之学其后有田子方子方之后流而为庄周二説不同未详孰是】故周之书喜称子方之为人【庄子有田子方一篇】荀卿之书语圣人必曰孔子子弓【孙曰荀子非十二子篇云无置锥之地而王公不能与之争名在一大夫之位则一君不能独畜一国不能独容是圣人之不得势者也仲尼子弓是也儒效篇云非大儒莫之能立仲尼子弓是也其余类多如此】子弓之事业不传惟太史公书弟子传有姓名字曰馯子弓【樊曰史记孔子列传云商瞿鲁人孔子传易于瞿瞿传楚人馯子洪洪传江东人矫子庸疪而公此序云馯子弓受易于商瞿从西汉儒林传字也刘曰汉书云商瞿子木受易孔子以授鲁桥庇子庸子庸授江东馯子弓○馯音寒即臂字洪胡肱切一本作有姓名耳曰馯子弓】子弓受易于商瞿【严曰瞿字子木鲁人受易于孔子一有盖字】孟轲师子思子思之学盖出曽子自孔子没羣弟子莫不有书独孟轲氏之传得其宗【祝曰宗宗本】故余少而乐观焉太原王埙示予所为文好举孟子之所道者【祝曰道趋也】与之言信悦孟子而屡赞其文词夫沿河而下茍不止虽有迟疾必至于海如不得其道也虽疾不止终莫幸而至焉【幸一作得】故学者必慎其所道道于杨墨老庄佛之学而欲之圣人之道【祝曰欲之谓欲适也】犹航断港絶潢【孙曰航行舟港水之别派潢积水池○港苦项切潢音黄】以望至于海也故求观圣人之道者【一无者字】必自孟子始今埙之所由既几于知道如又得其船与檝【一又作人】知沿而不知止呜呼其可量哉
　　荆潭裴均杨凭唱和诗序
　　【樊曰均字思齐贞元十九年五月为荆南节度使凭十八年九月为湖南观察使荆即荆南潭即湖南也公以永贞元年佐均为江陵法曹详见外集河南同官记一本作裴垍非也唐艺文志有裴均荆潭唱和集一巻则知决非垍矣】
　　从事【孙曰从事谓府从事】有示愈以荆潭酬唱诗者愈既受以卒集【孙曰卒集谓观至终篇也一无集字】因仰而言曰夫和平之音淡薄【之音一作者之语】而愁思之声要妙【孙曰汉书中山靖王胜曰臣心结日久每闻幼眇之声不知涕泣之横集也汪云幼一笑切眇音妙犹微也思息利切】讙愉之辞难工而穷苦之言易好也是故文章之作恒发于羇旅草野【樊曰欧阳文忠序宛陵诗集云世谓诗人少达而多穷夫岂然哉凡士之蕴其所有而不得施于世者多喜自放于山巅水涯外见虫鱼草木风云鸟兽之状类往往探其竒怪内有忧思憾愤之郁积其兴于怨刺以道羁臣寡妇之所叹而冩人情之难言盖愈穷则愈工然则非诗之穷人殆穷者而后工文忠此论盖亦公之意云】至若王公贵人气得志满非性能而好之则不暇以为今公【一作今仆射裴公】开镇蛮荆【孙曰公谓裴均也诗蠢尔蛮荆蛮荆即谓荆南】统郡惟九【荆南管夔忠万澧朗涪峡江陵九郡也】常侍杨公领湖南之壤地二千里【孙曰孟子今滕壤地褊小壤地土地也○二或作三】德刑之政并勤爵禄之报两崇乃能存志乎诗书寓辞乎咏歌往复循环有唱斯和搜竒抉恠【韩曰説文抉排也一决切】雕镂文字与韦布里闾憔悴专一之士较其毫厘分寸铿锵发金石幽眇感神信所谓材全而能钜者也两府之从事与部属之吏【属音蜀】属而和之【属之欲切】茍在编者【在一作有】咸可观也宜乎施之乐章【孙曰乐章谓乐府所歌之章】纪诸册书【孙曰册书谓史册也】从事曰子之言是也告于公【公谓裴均】书以为荆潭唱和诗序
　　送幽州李端公序
　　【韩曰端公名益宰相揆之族子大厯四年登第贞元中幽州卢龙节度使刘济辟为府从事公因益来东都序以送之勉其归使为济言帅先来觐奉职如开元时也】
　　元年春【祝曰元和元年旧本无春字】今相国李公为吏部员外郎【孙曰李藩字叔翰元年为吏部员外郎四年自给事中拜相六年罢樊曰藩传第云累擢吏部郎中岂元年为外郎其后迁郎中也】愈尝与偕朝【樊曰元年六月公始自江陵召为国子博士而此序首言元年春春字必羡文也】道语幽州司徒公之贤【孙曰贞元二十一年三月济检校司徒】曰某前年被诏告礼幽州【孙曰二十一年正月德宗崩以藩为告哀使故至幽州樊曰考之史温造尝使济矣李藩使济独见于此】入其地迓劳之使累至【累叠也一作里】每进益恭【孙曰藩行既进济礼益恭】及郊司徒公红帕首鞾袴握刀【祝曰鞾鞋释文云本胡服赵武灵王所服韩曰説文鞾鞮属○鞾许加切帕莫辖切帕一作抹鞾或作靴】左右杂佩【孙曰杂佩谓左右皆有佩非一物也】弓韔服【祝曰韔弓衣诗言韔其弓孙曰服所以盛弓韔藏也○韔丑亮切一作鞮一作张】矢插房【孙曰房所以盛矢】俯立迎道左某礼辞曰公天子之宰礼不可如是及府又以其服即事某又曰公三公不可以将服承命【孙曰将服谓将士之服】及馆又如是【一作之】卒不得辞上堂即客【一无即字一无即客二字】阶坐必东向【一作向】愈曰国家失太平于今六十年夫十日【孙曰十日甲乙丙丁戊已庚辛壬癸是也】十二子相配【孙曰十二子谓子丑寅夘辰已午未申酉戌亥是也】数穷六十其将复乎必自幽州始乱之所出也【樊曰按天寳十四年范阳节度使安禄山反范阳幽州也其年岁在乙未至元和九年甲午数穷六十一甲子终矣公此序元和四年二月以后为之故云其后济禆将谭忠亦説济子总曰天地之数合必离离必合河北与天下离六十年数穷必合今兵骎骎北来赵人已献德十二城助魏破济淮燕无一日劳后世子孙得无事乎为君忧之总上疏因愿奉朝请以卢龙军八州归于有司忠説总在元和十四年其所云数穷必合者岂用公语邪何其相似也】今天子大圣司徒公勤于礼庶几帅先河南北之将【帅所律切南下一本又有河字】来觐奉职如开元时乎李公曰然今李公既朝夕左右【孙曰李公即藩也朝夕左右谓为相】必数数为上言【数色角切】元年之言殆合矣端公岁时来夀其亲东都【孙曰益父时官洛阳○一无东都二字】东都之士大夫【孙曰公时亦官洛阳】莫不拜于门其为人佐甚忠【孙曰佐谓为幽州从事】意欲司徒公功名流乎千万岁请以愈言为使归之献















　　五百家注昌黎文集巻二十
　　钦定四库全书
　　五百家注昌黎文集巻二十一
　　宋　魏仲举　编
　　序
　　送区册序
　　【补注集有送区南归诗説者谓册即也其説见于送南归诗区音欧区冶子之后旧本皆作区今本作欧误矣】
