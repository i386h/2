<!-- { "loadSidebar": true } -->
　　记曰福者备也备者百顺之名也盖一有不顺不得谓之备一有不备不得谓之福世之得福者有之而备与顺者百不一二易曰积善之家必有余庆善至于积则非一人之为一日之力而后庆为有余庆至于有余而后能备能顺哉恭惟致政太保大丞相魏国公际遇真主于龙潜之日光辅初政名遂身退之后两镇巨藩再专国秉皇上笃旧学之恩二纪之间所以宠绥其身荣其亲而燕及其宗党者无所不用其至上印绶则赐第于京师挂衣冠则分湖之一曲雍容进退为国元老四方之人无不以备福为可羡而未知夫备之至也始丞相事母齐国太夫人至孝及见大拜者数年九鼎之养囘班之仪照映今昔凡孝于亲者亲其身欲冀望万一而不可是生一女五男子至淳熙乙巳嵗丞相年登八袠其女兄八十有三四弟亦皆六十余矣一门同气咸夀而康举觞相属朱顔华髪嬉嬉如小儿状乡闾亲识叹仰盛事咸请绘而为图丞相曰幸哉兄弟无故是吾门之余庆也乃大合乐置酒高防簪缨樽俎极一时之盛以上方所赐金帛香茗以侑酒作为歌诗播之乐府于时风日清美箫鼓振作长子礼部侍郎某以次对奉祠次子都官郎官某入制司议幕率羣从子壻皆盛服环侍行酒授饔躬子弟职乐饮终日而罢昔眉山洛下耆英之集且有四人同生丙午之歌然皆合众姓而成之无出于一家者若燕山窦氏称丹桂之芳襄阳马良擅白眉之誉亦未闻以大耋之年而全对床共被之乐而又得燎须之爱如今日者是千载乐事曾未之有嘻兹始可谓备福也已图成适得良工为之写照逼真乌纱道服前奉女兄恂恂怡怡如欲笑语虽名位有高下才业有先后而温乎其容薰然之慈大率相似识不识望而知其俱为徳人长者也惟史氏世有隠徳八行先生又以奥学絶识不言而躬行既不得显用于世福庆流演是生我公其在朝廷专务以道徳佐人主规恢宏大不求近功絶口不道开边事其在郡国爱民如子涵养教化惟恐伤之待人接物谦下已甚好贤乐善收选寒俊荐进若不及位极人臣退然如老书生源已深而日濬之本已厚而日培之阖门习成忠厚无一人为克核事者史氏之兴殆未艾也何止今兹乎人有为一善而责报于天躬不自后而欲徼无妄之福者可以媿矣然则疏吾乡风化之原助圣朝孝治之盛不在兹图乎丞相顾钥曰子为我序此钥不侫辞不获命谨再拜而书之
　　乐书正误序
　　乐之壊久矣自孔子时问乐于苌学琴于师襄语鲁太师翕如纯如之变记闗雎洋洋盈耳之美闻韶而忘肉味与人歌而善必反之而后和之太师挚而下适齐适楚入河入海必谨识之盖周衰而乐工散亡一日欲用则犹可访求也圣人之用意深切如此故自卫反鲁然后乐止雅颂各得其所诗三百五篇皆弦歌之以求合韶武雅颂之音去今又二千余年杂之以郑卫混之以兜离而乐几亡矣以祖宗全盛之时聚天下博洽之士不惜重费欲定乐律以求合于古而不可得盖其声者乐之本也不得其本而求其末取之尺寸是以度也求之秬黍是以量也未有能吹律而求声者而况于今乎尝从知乐者得十二律均旋相为宫之法益以变宫变征而求八十四调调为七声其说其备盖本出于兹而郑译首好之以传于世乃与周官大司乐之说不合又不可晓近嵗得陈礼部乐书谓周礼止以圜钟函钟黄钟为宫如三统三正不过子丑寅而止又谓古无四清声痛夷乐之入中国必欲尽去之颇与其他论乐者异闲居无事读之尽二百巻古今之乐曰雅曰俗曰胡器用舞曲无所不该其间重见者亦多要可谓浩博矣求其所谓声者终不可得然念其用心之勤乐家之书未有此比又苦其舛误无所攷证闻建昌陈使君刋此书与礼书竝传取而校之赖以改定者甚众又亦互有得失并为质之经传而是正之尚三数百条防表兄华文阁直学士陈公之子芾为南丰宰因以寄之南丰欲别刋此编以补郡本之缺求书其后老矣精力日衰而气习未除强为少年书生事亦可笑矣校书如扫尘而况拙者尚望多闻之士增益其所不及以全此书使后来者有攷焉亦区区之志也
　　燕乐本原辨证序
　　乐之失久矣本朝诸钜公逄时遇主不可谓不行所学而终无定论今之君子学此者益寡建安蔡季通久从晦庵朱先生游学问该洽持论皆有信据一见而及此因得叩请曰大乐之书卷帙繁重不能自随出所着一编曰燕乐本原辨证谓雅郑固已辽絶而燕乐尤为淫靡然推其所自实出于雅唐志论雅俗之别谓俗乐有与律吕同名而声不近雅者其宫调乃应夹钟之律季通谓律度量衡言盖有叙若有尺寸求之则是律生于度若以累黍为之则是律生于量皆非也故自为律以吹之而得其声每疑今之乐以夹钟为黄钟得唐史之言而信故为图为说而又列律本正律俗名三者使人知今之俗乐虽非古而其本则不能外此也则又叹曰为此俗乐者不知其何人使后世耽玩而人心日漓风俗日薄不能自还于雅正其亦不仁也矣然名宫与调犹曰黄钟中吕南吕以纪律本意谓声虽变而名尚存不没其本以待后之知者其用心又何其仁也故欲民之归于厚当先正乐欲乐之正不可不先求俗乐之原此书之作非一日之积余虽好之亦未能遽解老矣恐不能自进于此季通又长余二嵗安贫乐道壮嵗已弃科举此志其遂申否乎季通此行得一观颂台之乐归而益攷诸书欲使乐书全备善矣然古谓妙解者犹不如神解如万寳常等人亦几于神者恐非书所能尽季通用功已深更加勉焉必无歉于我然后可传诸人求大乐之书而观之尚俟后日
　　辨志録序
　　学记曰一年视离经辨志此书之所以立名也学者则先辨志志不辨则不知所守矣东莱吕伯恭甫与钥为同年生而又齐年闻道甚蚤心实师之博学笃志深造自得规模宏大而克勤小物其所著书如大事记近思録阃范之类不一而足又杂取子史传记下逮医书精要而切于日用者以为此编易知易行中人皆可企及扩而充之则可以入圣人之道用虽委曲而体则正大事若浅易而理实精防凡处已待人临事之方详尽缜蜜而大要以忠信笃敬为本将令学者循循然如履平地步步就实其用意切矣章贡李君和卿得而玩味法其可法戒其可戒又将刻而广之此真东莱之本防也俾钥为之序孟子曰可欲之谓善有诸已之谓信天下之事凡可欲者皆善其不可欲者非善也可欲而不能有诸已则犹天下之善也譬之五谷无非嘉种然必艺于土而后有苗有叶以至于实然必有诸已而后有所谓美所谓大以至于圣神此书诚善矣然君子多识前言徃行盖将以蓄其徳非以资口耳之习也学者读之必以有诸已而力行之则东莱之意庶其无负矣此书初以帅初名后又改为少仪外传云
　　复古编序
　　文字之书世谓之小学或者因陋就简指以为学之细事而忽之非也古者四民择其秀者为士而教之所谓八嵗入小学者教以礼乐射御书数是六者虽不见古人之大全周礼注疏亦见其畧是皆有名数法度及人之幼真淳未散记识性全使习六艺则终身可以为用此为少年之学非曰学者之小事礼壊乐崩射御弗习数学亦复罕传犹幸六书之说具存凡将爰厯等书不复可见急就章止存大畧惟许叔重着说文解字垂范千载李阳冰中兴斯文于唐若南唐二徐兄弟尤深此学楚金在江南既为通释部叙通论祛妄类聚错宗疑义系述等篇总谓之系传又着韵谱备矣鼎臣入本朝逮事熙陵命校定叔重之书至今赖之尔后杨南仲章友直文勋邵疎陈睎诸公皆以篆鸣遗迹犹班班见之然不闻有书以惠后来呉兴张谦中有笃志古道伤俗学之混淆为书一编号曰复古【○宋史艺文志张有复古编二巻】用功数十年书成于大观政和之间陈了斋程北山为前后序称美甚至足以不朽矣钥晩出何敢容喙尚有欲言而未尽者谦中攷证精诣字之合于古者皆所不论惟俗书乱之者必正其讹舛毫厘不贷读者悦服无有异论闻其落笔作篆如真行然畧无艰辛之态惟体脩而末重与人小异不入俗目汉宣帝时器械工巧元成间鲜及之有谷口铜甬传于世款识铜字其体正尔始知谦中之作盖有自来非以意为之也巍字从委从嵬或省山以为韩魏之魏谦中为林中书家篆墓碑终不省去山字古无庵字谦中以为当作闇而难于题扁山谷虽定从草谦中亦不用也尝篆杨山所作踵息庵记终篇偶无此字碑额虽从疾竟作隶体书之其信古不从俗类如此钥不能作篆心頋好之阳冰新义犹为楚金所祛使二徐见此编殆无以訾之阳冰务新而谦中一意于古优劣可以坐判矣
　　班马字类序
　　淳熙壬寅余丞宗正同年李圣俞为簿暇日以一书相示盖娄君机所编史汉字类也余读之因相与言曰古字不多率假借以为用后世寖广随俗更改多失造字之意此好古者所叹也以史籀之大篆或云书法已壊其书俗恶已不可言以叔重之说文而云野陋浅薄谬妄欺世后之字书又可知矣西汉去古未逺文章固非后人所及而字亦多古虽已变秦文科斗书废要之假借简朴髣髴古意其兴亡之大端忠邪之异趣千载自不可诬而缀文之士又摘取竒字以资华藻片言只字施之铅椠自有一种风味故诲防汉隽等书作者不一此书更取史记之字合为一编从韵类分粲然可覩娄君之志勤矣盖孟坚生于东都源流叔皮以成信史子长事武帝防金匮石室之藏网罗天下放失旧闻孟坚实祖之多用其文不敢改定娄君尤为知所本矣然亦有难解者班子于马时有遗失文意泯没如彘肩之不言生有以起自布衣而去也夫之类殆不晓其意又其甚者垓下之围以项羽之用兵未尝接战止以楚歌而溃去疑无此理至误儒者谓惜乎项羽韩信不曽一战引孔明仲达以为比史载甚详而孟坚畧不及此是可遗耶尝有意一一证之性懒未暇娄君此书将传于世观其趣向进进未已或更攷究以补孟坚之阙以发挥子长之余不亦善乎圣俞哑然笑曰娄君属我以序久未落笔当尽以子之言寄之
　　西汉防要序
　　梁王筠论家门集自言吾门人人有集以为盛事然自永嘉南渡以至齐梁文气日以卑弱所谓连篇累牍不出月露之形者也临江徐氏以儒名家始余读思叔左氏国纪故中书舍人陈公君举为之序固已甚重其书后见贰卿彭公子夀为其表兄秘阁商老求儒荣堂诗始知其编北阁録甚富史官奏其有益于史笔遂膺延阁之宠寻传其书知其有思叔之兄伯仲皆以诗书发身晩皆挂冠家居为乡里标表已而思叔长子孟坚着汉官攻次子仲祥又仿唐防要之体为西汉防要一书疏为七十巻目録二卷总为十五门分三百六十有七事嘉定四年表进仲冬丁夘有防付尚书省藏之秘阁是昆仲父子间四书俱行于时俱有益于世用非止如王氏词华之比也三代之余治效近古莫如西京典章文物立法定制不惟辉焕周宻其言语亦皆雅驯非后世可及然而散于纪传表志之间读者未易识其伦绪仲祥究心于此二十余年无一事不録无一语无据条列胪分秩然有叙开巻一阅而二百余年之事厯厯在目其体专以班氏为主又旁取荀恱诸书参攷异同视古之文类与近时汉嶲博闻六帖法语字类等书皆出其上士夫之好古者无不欲録而藏之不患其不传頋何待于序引而求之不置余既书儒荣之堂又铭秘阁之墓思叔致书又以此为属为着其大畧惟老惫不能尽纂述之详为有媿云商老莘梦莘绍兴二十四年登科思叔名得之孟坚名筠淳熙十一年同登第孟坚今知全州仲祥名天麟开禧元年延试第六人今为湖广总领所干官云
　　厯代帝王总要序
