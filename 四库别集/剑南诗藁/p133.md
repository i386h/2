<!-- { "loadSidebar": true } -->
　　少小喜读书终夜守短檠其实无甚解不幸误有声劳苦亦何得空失东臯畊莫年乃小黠告归学养生采药作逺游把钓适幽情高楼笛数曲小轩棊一枰余年置勿忧不卿何由烹
　　喜雨
　　入夏久不雨旱势已岌岌蛙蛤徒自喧蛟龙卧如蛰何由白水满但守青秧泣上天忽悔祸川云起呼吸虗檐雨竞泻平野苗尽立儿停蹋沟车妇免忧谷汲人言雨非雨乃是倾玉粒移床亦细事敢叹屋漏湿
　　初夏杂兴
　　老子今朝不用扶雨凉百病一时苏扇题杜牧故国赋屏对王维初雪图把钓溪头蹋湍濑煎茶林下置风炉个中莫谓无同赏逋客能从折简呼
　　又
　　巾脱冠欹八尺床竹阴槐影有余凉随风花堕残棊上引睡书抛倦枕傍水长沙鸥向人熟雨余巢燕哺雏忙尚嫌未惬幽情在又唤渔舟渡野塘
　　又
　　自断残年莫问天吾侪何处不随縁家贫却得身差健夜短何妨昼熟眠未歴名山采灵药且从同社乐丰年卖丝粜麦偿逋负犹有余钱买钓船
　　又
　　缪算狂言悔莫追杜门省事不妨奇欹倾淡墨诗成后缥缈乌巾浴出时笻杖闲行穿密篠绳床移坐照清漪眼边好景真须惜渐近浮生结局时
　　又
　　趂雨东园去荷鉏归庵却展读残书幸能胷着云梦泽何恨家无担石储水泛时须借篷艇山行亦或命巾车嬾心惟怕游城市非向交亲故作疎
　　又
　　终日頽然蠧简中门前烟水浩无穷百年等是一枯塜四海应无两放翁栗玉长枝挑苦笋胭脂小把翦防风地偏日永闲无事拟着珍蔬谱一通
　　对酒作
　　饮酒豪如巻白波遣愁难似塞黄河多闻只解为身累后死空令见事多未试神仙餐玉法且赓壮士入关歌此心不道无人识雪鬓萧萧奈老何
　　独坐闲咏
　　书生亦有功名愿与世无縁每背驰一寸丹心空许国满头白发却縁诗
　　又
　　深掩柴荆谢世纷南山时看起孤云残年所幸身犹健闲事惟求耳不闻
　　水亭
　　水亭不受俗尘侵葛帐筠床弄素琴一片风光谁画得红蜻蜓防緑荷心
　　又
　　莫道山翁老病侵静中理得旧传琴朝来有喜君知否雨展芭蕉二尺心
　　书兴
　　占得溪山卜数椽饱经世故气犹全入门明月真堪友满榻清风不用钱便死也胜千百辈少留更过二三年湖桥有酒能来醉一棹何妨作水仙
　　书感
　　翟公冷落客散去萧尹谴死人所怜输与桐君山下叟一生散发醉江天
　　又
　　驱山不障东逝波一尊莫惜醉顔酡斜风细雨苕溪路我是后身张志和
　　暑雨
　　欲雨未雨云车犇欲睡不睡人思昏蛮童正报煮茶熟忽有野僧来叩门
　　又
　　草茂水长蛙羣鸣涯深路壊人防行故侯老退守瓜垄翠蔓黄花徧眼明
　　池亭夏昼
　　造物宁非念老生池亭幽事悉施行羣鱼聚散忽无迹孤蝶去来如有情小硙落茶纷雪片寒泉得火作松声曲肱假寐翛然寤不为敲门梦不成
　　又
　　茅含芦藩枕小滩萧森那复畏炎官醉床酒解香初过嬾架书横梦未残馋爱流匙菰米滑渇便满杓粟浆酸儿孙幸有团栾乐未觉浮生一笑难
　　顷岁从南郑屡往来兴凤间暇日追懐旧游有赋
　　昔戍蚕丛北频行凤集南烽传戎垒密驿逺客程贪春尽花犹坼云低雨半含种畬多菽粟蓺木杂松柟妇汲惟陶器民居半草庵风烟迷栈阁雷霆起湫潭城郭秦风近村墟蜀语参快心逢旷野刮目望浮岚考古时兴感无诗日毎慙嘉陵最堪忆迎马柳毵毵
　　埽除小园未竟归卧
　　竹叶埽仍落莎根锄更生阴阳常代谢今昔各施行勋业须时至衰荣忌力争径归差省事高枕听蝉声
　　暑中北窗昼卧有作
　　御疾如治河但当导之东下流既有归自然行地中养生如蓺木培植要得宜常使无夭伤自有干云时我少本多疾屡亦频危殆皇天实相之警告意有在中年弃嗜欲晚岁节饮食中坚却外慕魔盛有定力死生虽天命人事常相参茫茫九衢中百祸起一贪郊虗暑雨余巾堕脚不袜高卧北窗凉超然寄疎豁
　　羁懐
　　羁懐不复耐悲欢清镜朝朝雪鬓繁谢傅畏逢亲友别厐公思遗子孙安残骸累岁归民伍半俸今春上县官闭戸惟须学坚坐不知更败几蒲团
　　自贻
　　寒暑衣一称朝哺饭数匙钱能祸扑满酒不负防夷
　　又
　　家风本韦布生事但渔樵惯就下乡食莫烦东阁招
　　又
　　痴孙护雀雏馋仆放池鱼懐药问邻疾典衣収旧书
　　又
　　退士愤骄敌闲人忧旱年耄期身未病贫困气犹全















　　劎南诗稾巻七十六
　　钦定四库全书
　　劎南诗稾巻七十七
　　宋　陆游　撰
　　得雨霑足遂有丰年意欣然口占
　　人事销沉莽中此身元合付天公儒生可逐惟求志社酒常辞不怕聋郁郁稻苗欣出穗汪汪陂水告成功老民莫道浑无用能为明时祝岁丰
　　浴罢闲歩门外而归
　　雨扇荆扉数掩篱幽人浴罢得娱嬉南临大泽风来逺东限连山月出迟沙上无泥藤屦健水边弄影葛巾欹径归却就东窗卧要及蝉声未歇时
　　初晴
　　暑雨初収体为轻逺山尽出眼偏明诗慿写兴忘工拙酒取浇愁任浊清緑树有阴休倦歩澄溪无滓濯尘缨老人本少凋年感不奈江城莫角声
　　枕上
　　青丝玉井辘轳声露叶风枝鹎鵊鸣造物未容闲到死又从枕上得诗情
　　又
　　防防梅雨暗江天汗浃衣裳失夜眠商略明朝当少霁南檐风佩已锵然【新作药玉风响如古玉佩珩璜琚瑀悉备】
　　读史
　　马周浪迹新丰市阮籍兴懐广武城用舍虽殊才气似不妨也是一书生
　　今歳六月望后一日立秋比常年凉意差早
　　九衢车马困炎曦正是山中散发时秋近梧桐已揺落阴生蟋蟀最先知稻陂水白宁忧旱灶突烟青幸续炊谁谓吾庐太岑寂茶瓜亦有野人期
　　独坐
　　蛙鸣乃是怒鵩啸固非妖独宿空山夜何妨伴寂寥
　　又
　　轻雷不成雨阙月却穿云独倚南亝柱长吟到夜分
　　贫病
　　贫至今年剧真无地置锥判愁停贳酒忍病罢迎医性嬾非关老天穷岂坐诗秋风还欲到便可数期颐
　　渉溪
　　挥汗欲成雨聚蟁真若雷山翁在何许赤脚歩溪来
　　即事
　　身向人间阅事多杜门聊得养天和盛衰莫问萧京兆壮老空悲马伏波日莫城楼传戍角风生岭路下樵歌君知此段神通否竖拂能降百万魔
　　又
　　唐虞千载仰巍巍太息儒生毎背驰经未尽亡君更考古无不死我何悲钓耕本是求贤地宵旰今逢愿治时寄谢公卿各努力为吾君筑太平基
　　又
　　我爱湖山清絶地抱琴携鶮往茆堂药苗自采盘蔬美菰米新舂鉢饭香南浦风烟无限好北轩雷雨不胜凉旧交散落无消息借问黄尘有底忙
　　又
　　放翁老去末忘情镜里森然白髪生一片常愁见花落三声最怕听猿鸣年年双只路傍堠夜夜短长城上更晚悟一条差似可孤舟渔火看潮平
　　野性
　　野性从来与世疎俗尘自不到吾庐醉中往往得新句梦里时时见异书稚子那偷服药酒家僮尚护放生鱼今朝更有欣然处引得清泉灌晚蔬
　　闲行
　　出戸莽悠悠东西本不谋阻溪因小渉逢店得中休鸟没千山暝蝉吟一院秋诗成还自笑信笔媿冥搜伏中热不可过中夜起坐作诗寄五郎
　　众星若银砾老桂卧海底中夜热不解病叟推枕起悲虫号草根孤萤照野水树头风急生喘汗真一洗追忆总角初学古颇自喜祝身愿耆老常恐抱志死岂知才术疎空自凋发齿功名永无期禄不饱妻子归耕力又惫得粟半糠粃诗书不可赖如倚折足几大儿逾六十逐食走千里路途况囏梗累月书一纸岂不念归省屡请辄见柅幸吾未极衰汝行姑少止
　　暑中自遣
　　名山处处得幽寻破砚时时出苦吟上药和平无近効古诗简淡有遗音苏门隐去闻孤啸粟里归来弄素琴尚恐俗尘除未尽毎思雪夜宿东林
　　夜坐中庭
　　萧散坐中庭三更月未生遡风凉醉颊汲井濯尘缨草露沾衣冷天河隔树明裴囘不能睡鼓角下高城
　　夜坐门外示子遹
　　秋意遽如许体中殊未佳滩深无宿鹭草茂有鸣蛙栖遯从吾好吟哦与汝偕云门渐可到判几青鞋
　　夜坐小饮
　　零落槐花已满沟江湖又见一畨秋氷轮有辙凌空上银汉无声接地流丹荔甘寒劳逺致玉醅醇洌喜新篘移床坐对西南电好雨心知不待求
　　闲思
　　毕世为农不复疑还东六见岁阴移闭门旋了和诗债卖药不偿沽酒资意倦投床効息齿疎嚼饭类牛呞兀然过日君无怪一念功名恐过悲
　　书村店壁
　　裹茶来就店家煎手解驴鞍古柳边寺阁重重出山崦渔舟两两破溪烟近秋渐动寻幽兴絶俸难营觅醉钱到处不妨闲着句他年好事或能传
　　幽居
　　毒暑流金石吾庐乃尔幽松棚香带露竹簟冷生秋荡浆苹花浦垂竿杜若洲非关遗世事聊以解吾愁
　　立秋前九日大雨凉甚
　　天暑正三伏雨来俄九秋寒声入檐户爽气袭巾褠山色凝深黛溪流战怒虬身轻更何苦处处可闲游
　　又
　　雨暗初疑莫云开已变秋有风生枕簟无汗渍衣褠漉酒尝浮螘题诗走黑虬呼儿治书笈吾欲剡中游
　　寄太湖隐者
　　青松伐作薪白玉碎作尘虽云质已毁见者犹悲辛磊砢任栋梁温润中琮璧岂以捐空山遂比凡木石郦生吏高阳马周客新丰从来豪杰士大指亦略同具区古大泽烟水千里可望不可到中有隐君子图书兼河雒成毁穷乾坤有时跨蛟鲸指防雷雨犇嗟我独何人乃许望顔色逝将从之游变化那得测
　　读史
　　湘帙牙签满架书流泉决决竹疎疎人生得志宁无命一室何妨且埽除
　　又
　　王侯到底是虗名何物能为我重轻徒歩出关胡不可向来常笑弃繻生
　　又
　　男子胸中正要奇立谈能立太平基君王玉无穷恨千载茫茫谁复知
　　又
　　自古功名亦偶谐胸中要使浩无涯可怜赫赫丹阳尹数颗槟榔尚系懐
　　病戒
　　忧身如忧国畏病如畏乱此身虽幸健敢作无事看祸福在呼吸恐惧兼寝饭人所忽不省我思尝熟烂夜卧不安席晨起宁待旦虽云亲药石得失毎参半人情喜一快往往触剽悍収功宁使迟覆败不可玩
　　夏夜纳凉
　　河汉微茫月渐低风声正在草堂西莎根唧唧虫相吊木未翻翻未栖屯甲近闻如积水【闻淮壖近募雄淮军数万】守关不假用丸泥孤臣报国嗟无地只有东臯更饱犁
　　铭座
　　身退仍懐退心平更欲平直嫌绳尚曲重觉鼎犹轻力学能除翳深居可息黥圣门初岂逺妙处在躬行
　　异梦
　　山中有异梦重铠奋雕戈敷水西通渭潼关北控河凄凉鸣赵瑟慷慨和燕歌此事终当在无如老死何
　　初秋骤凉
　　我比严光胜一筹不教俗眼识羊裘沧波万顷江潮晚渔唱一声天地秋饮酒何尝能作病登楼是处可消忧名山海内知何限凖拟从今更烂游
　　新凉
　　家住山阴剡曲傍一番风雨送新凉亦知病得清秋健无奈愁随独夜长日落川原横惨淡月明洲渚逺苍茫老民无复忧时意齿豁头童只自伤
　　书幸
　　才薄无能役穷途不意全得书娯晚莫遇药起沉緜漂毋能分食偷儿肯恕氊不知从此去更度几流年
　　独游
　　地僻少人迹身闲思独游荒村更阻雨衰鬓不禁秋断续呼牛笛横斜放鸭舟残年澹无事随处送悠悠
　　记梦
