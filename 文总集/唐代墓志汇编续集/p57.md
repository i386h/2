<!-- { "loadSidebar": true } -->
大唐故朱府君墓志君讳宝，字伏宝，洛阳人也。先宗植祉，衣锦移太守之荣；□□敷信，折褴表直臣之节。衣冠礼乐，百代攸推；道德贤良，千□所袭。祖彦，齐仪同三司、会稽太守；入综仙闱，出谐露冕。父□，隋齐州司马，迁荆州别驾，道光齐甸，化洽荆阳。并孝友基身，廉贞植性，屡资匡弼之德，重申毗赞之功。政教逾彰，□讹□屏。君器宇沉邃，毓质温恭，隆至性於生知，体深仁於妙道。砾平弦直，爱上乐贤。信有黄金之诺，行无白之玷。浮云名利，不徒羁束之劳，明月林亭，贞得逍遥之致。然公材伫构，方启峻於干霄；而清露易曦，奄兴悲於流电。粤以龙朔三年七月二日终於立行里，春秋七十有三。夫人吴氏，凝姿蕙畹，流雅韵於清风；挺质桂岩，照澄晖於朗月。爰昭四德，俯契三从，贞顺□□宜家，将劝祟於徙宅。时行冀野，旒兴宝对之欢；有跪梁庭，方俟齐眉之敬。且谓寿延松实，凌清雪而逾贞；不图气掩□花，犯颓风而早落。以文明元年七月七日遘疾，终於尊贤里之第。春秋八十有四。粤以其年岁次甲申十月己卯朔廿四壬寅，合葬於北邙山之原，礼也。呜呼哀哉！乃为铭曰：
长源□□，崇基峻峙，衣锦为荣，折槛标英。金组代袭，朱轮继轨，□□玉质，霞蔚□起。其一。诞生时彦，仁孝自天，□□□义，志尚□□。方□冀野，作敬梁筵，行矣双，归於九泉。其二。素骖移□，丹萦空，山昏苦雾，树咽悲风。松门易掩，柏泪难穷，石表德，芳声永隆。
（录自《隋唐五代墓志汇编》洛阳卷第六册）
№文明００４
【盖】
失。
【志文】
首题疑非原式。
唐朝散大夫苗君墓志铭君讳裕，字君绰，颍川长社人也。十一代祖汉景二年封潞县侯，食邑屯留，子孙因家焉。曾祖贵，魏封安乐郡开国侯；祖壬，齐谏议大夫。公以隋开皇二年州贡进士，行修廉洁，射策甲科，起家授朝散、游骑尉。爰届贞观之嗣，迁授上党郡主簿。职总群司，能官氵位政。公夙彰令誉，洞晓幽微。属唐起运，先赴义旗，勇决骁雄，摧破凶党，特授朝散，崇德赏功。识道味之深浅，知荣辱之倚伏，虽佩荣职，非其愿也。於时丘园守素，体道居贞。上元不鉴，春秋八十有六，嗣圣元年二月戊申朔十二月己未，奄从风烛，哀哉命也！哲士云亡。夫人郑氏，乃隋骠骑将军、刺史璋之孙也。贞专淑顺，圣善母仪，肃穆闺闱，防闲内则。风枝不静，早巳殂落，以天和元年实沈之岁，羽形物化。即以其年十月甲辰朔二十九日壬申合葬於屯留故邑城北一里之原。恐田成碧海，渚变松峦，勒铭记於玄扃，词曰：
穆穆轩黄，绵绵后稷，贵贱彰显，嘉禾播殖。休烈鸿猷，信芳垂则，允嗣英哲，皇王羽翼。泉扃永，何龄瞬息。
（录自《屯留县志》卷七）

●光宅
№光宅００１
【盖】
失。
【志文】
大周故处士宋君墓志铭并序君讳益容，字公范，京兆长安人，汉议郎给事中仲子之裔也。因官至此，遂居於斯。祖朝敬大夫；父右武卫录事参军。公生而敏慧，长而沈裕，友爱性成，孝谨天资。洋洋器局识度，洒洒文章词藻，蕴清勤磊落之气，抱精纯粹美之具，渐加三顾之隆，克承百代之统。鸣舞风烟，挥天池而矫翰；雇眄大陆，腾云路而飞翔。何乃怡情泉石，睹富贵如浮云；纵容邱壑，轻名利若蔽屣。寄怀高山流水之上，放旷云溪石室之间。寻青踏翠，慕箕山之逸；拂石探月，景颍水之名流。
静话秋水，亡非落叶依草之情；高谈风雪，竟似野鹘翻云之意。岂知逝水如斯，藏山不固，珠光沉於丙夕，玉树埋於仲秋。春秋七十有一，唐景龙三年七月十三日卒於私第。於大周光宅元年岁次甲申三月壬辰朔二十六日丙午葬於鹿台乡东南之高原，礼也。恐山河变迁，刊石立铭，以志泉壤。词曰：
皇矣先生，惟德是明，赋性孝友，敦崇笃行。人爵既卑，天爵滋醇，温雅冲淡，与世无争。阅水而逝，姓字永存，表铭亿载，天地斯□。
（录自《隋唐五代墓志汇编》北京大学卷第一册）
№光宅００２
【盖】
大唐故冯府君墓志铭
【志文】
大唐故中散大夫行内常侍冯府君墓志铭并序公讳士良，字□业，并州太原人也。其先出於妫姓，自郑大夫简子之後，代为望族。若乃状益常而市义，才标上客；翊光武之戡伐，名冠中兴。至於魏据龙图，晋膺宝历，璋弈叶，缨绂蝉联固以照烛当时，芳猷不绝。祖兴，隋嘉州司马；体仁基德，政绩叶於宣条。父振，皇朝始州参军；清才俊茂，利用裨於德化。
公幼而岐嶷，雅擅温恭；长而爽悟，尤称砥砺。贞观九年，起家文林郎，出入宫闱，始终勤恪。至永徽元年，任掖庭局丞。三年，迁给事郎，至五年，任朝散郎。
显庆之际转内谒者监；寻除内给事。乾封元年，奉敕检校合长年药，成，特垂优诏曰：士良性韫贞淳，行归忠厚，积勤陛闼，诚效有间；恭职门闾，夙夜无怠。
近参五药，式罄一心，宜在超升，以旌劳旧可内常侍，判南北衙事驱驰岁积，恩幸日隆，处断公平，勘覆明允。总章二年五月十七日诏曰：内常侍士良，植性忠谨，在公恭恪，分司局门，劳效式昭，参典＊方，心力斯罄，宜从荣奖，升以优班，可中散大夫行内常侍。以丝竹之伎，克谐律吕，剑钺之寄，亲信□归。覆之御仗，兼掌声乐。且夫五星承於帝座昭彰清汉，亦犹三台辅於皇极，辉煌天衢以公旧德可称，亟延优奖金阙之内，加於宠章；玉阶之前，光於近列。历职华显，崇班递任，抚善伊默，称疾弥留，粤以永淳二年六月三日，薨於贞安里第，春秋七十有八。惟公执德清亮，履道贞白，居家则孝，奉国则忠，彰善嫉恶，待贤虚己。翼翼事上，蹇蹇匪躬。操行无违，周慎是务。加以宿植德本，深信法门，悟苦空而无倦，勖身□而匪懈。岂意玄穹歼此明识。以今光宅元年岁次甲申十月己卯朔廿四日壬寅窆於龙首之原，礼也。悲夫！松风萧瑟，薤露凄清，长辞帝里，永佳城。有子万迪等。嗟陟岵之无依，痛寒泉之永久，冀幽灵之如在播增徽於贞石，其词曰：
流之远矣，导彼洪源；族之美矣，发自高门。□人代及，福禄犹存，似兰之馥，如玉之温。其一。聿循祖□，增□□烈，为砥为砺，且明且哲。居盈必损，处弥洁，扇彼贞风，挺斯奇节。其二。圣主择能，惟才是与，以耳目，委其心楫。华绂斯崇，章式序，便繁既掌，密勿攸处。其三。用资性道，忠非外修，惟清惟一，虽休勿休。大年匪借，翌日无瘳，舒波易往，羲驷难留。其四。理实固然，事有必至，生岂共一，死期无二。忽谢高明，遽潜玄秘，如何邈矣，悲哉此地！其五。卜兆已终，吉辰俄及，遥裔龙湫，逶迟凤隰。陇月霄悬，山风晓急，德音方绍，贞仪永戢。其六。
（西安碑林藏石）
№光宅００３
【盖】
失。
【志文】
大唐故右威卫将军上柱国安府君墓志铭并序　　国子监祭酒郭正盖天分景宿，文昌垂列将之名；地括群流，师贞建丈人之号。故隆周启统，掌兵司于司武；炎刘御历，制众在於将军。然则简材以任爪牙，选士而为心膂。
稽之旧典，代有其人。君讳元寿，字茂龄，凉州姑臧人也。川横玉塞，人多刚悍之风；地忱金方，俗负坚贞之气。关西骑士，武贤之代习兵符；陇右良家，充国之门傅剑术。曾祖弼，周朝服侯；幼挺人英，夙标时望。丹山纟卒羽，响振朝阳；紫阙腾鳞，光流下稷。祖罗，周开府仪同三司，隋石州刺史、贵乡县开国公；质表璋，器惟瑚琏。衣冠佐夏，道叶调梅。锺鼎迁周，化□分竹。父兴贵，皇朝右骁卫将军、左武卫将军、冠军将军、上柱国、凉公，别食绵、归二州实封，六百户克施在封，六百户克施在操，匪躬成节。以功诏爵，爰颁锡壤之荣；以德命官，载启衔珠之秩。公庆门贻祉，华宗诞秀。践忠信以立身，执恭谦而待物。博通才术，备闲道艺。星飞楚剑，见水裔之浮蛟；月上燕弧，睹云衢之落雁。聚壤为阵，少怀军伍之心；裂帛成旗，早习兵戈之用。年始弱冠，时属经纶。效款河西，同宝融之归国；韬光陇右，等葛亮之须期。武德五年，奉秦王教，追入幕府，即授右库真。身凤邸，泽厚命车；飞名菟园，恩均置醴。於时皇基肇建，二凶构逆。公特蒙驱使，委以腹心，奉敕被甲於嘉猷门宿卫。既而内难克除，太宗践极。爵禄攸设，先酬擐甲之劳；赏命所加，用答披荆之。特拜公右千牛备身。
贞观元年，突厥颉利可汗拥徒卅万众来寇便桥，太宗亲率精兵出讨。吉利遣使乞降，请屏左右，太宗独将公一人於帐中自卫。其所亲信，多类此也。至三年，凉公以河右初宾，家业殷重，表请公归贯检校，有诏听许。公优游乡曲十有余年，後奉恩敕，遣公充使西域，册拜东罗可汗。皇华远迈，声浃於殊荒；天节高麾，威加於绝域。使还，诏授左领军卫妫泉府果毅都尉。任参五校，允属於典戎；职总千夫，实资於御侮。寻丁凉公忧去职。茹荼泣血，殆将灭性。服阕，转授左屯卫蕲川府果毅。公以太夫人年老，请解职归侍，恩敕以公藩府旧寮，持令带官就养。复丁内忧解任。灰未周，墨旋及，夺情蒙授益州武威府果毅。至永徽年中，贺鲁叛常，惊扰沙塞。贰师振旅，将荡毡裘之孽；五道分麾，实藉偏裨之伍。
别敕差公充葱河道检校军马使。贼平军回，加授右武卫义仁府折冲都尉。押玉同贞，壶冰比洁。明以察政，黠吏无以匿其情；直以当官，邪人不能挠其法。肃戈紫掖，惟才是寄；司戟王阶，任人尤切。龙朔三年，迁授右骁卫郎将。麟德元年，又加授左监门卫中郎将。二年，告禅云郊，升中岱岳，公亲於坛上供奉，恩诏加授忠武将军。咸亨元年，又加云麾将军。董兵栏，先伫於干能；掌卫宸轩，必资於忠勇。三年，加拜右骁卫将军。上元元年，又迁授右威卫将军。竭诚莅政，勤著於六戎；励节富官，功宣於八校。然以逝川不驻，藏壑易迁，方延刻玉之期，奄遘盈瑰之衅。以永淳二年八月四日遇疾，薨於东都河南里之私第，春秋七十有七。天不兴善，叹轸簪裾；人之云亡，悲感行路。恩诏以公藩朝左右，备立勋庸。
特令陪葬昭陵，以申惟旧。葬事所须，并宜官给。晋臣疏隧，自居芒阜之前；汉将开坟，终依茂陵之侧。胤子右武卫良社府果毅神感等充穷剡思，孺慕婴心。擗地无追，号天罔极。龙璋筮宅，俾安厝於千古；凤篆图铭，庶腾芳於万叶。铭曰：
