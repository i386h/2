<!-- { "loadSidebar": true } -->
　　朝路出潼闗之东澄波入望民居商贾载道歌呼计【臣】目击之区更在陜州之上则知河流澄澈所至呈祥实合普天率土以同昭并非道理疆界所能限洵属生民未有而旷古希闻者也【臣】窃惟天人之际呼吸可通我
　　皇上以睿圣之躬建中和之极诸祥悉众善咸臻前
　　此星辰着应于奎躔嘉谷丛生于
　　御耤苞符叠唘既有眀徴矣兹复河伯效灵澄清告祉徳洋恩普源逺流长上瑞也羣臣愿伸贺悃
　　圣天子譲善弗居昭告
　　景陵永懐眀发至孝也保泰持盈有加弗替几康交勅
　　广励羣工至敬也
　　锡福臣僚无间中外堂亷一气和乐欢忻至仁也纯之不外一诚合之实兼万善五行顺序百谷丰登亿万斯年清寜永奠盖诚无心祈福而福应弥隆
　　大徳格
　　天而
　　天庥滋至者矣【臣】欣逢
　　泰运叨被洪恩敢不勉竭愚忱导扬
　　盛羙以自附于天保巻阿之义衢謡封祝之伦乎用拜
　　手稽首而陈颂八章其辞曰
　　于昭
　　上帝厥命有赫诚感诚应所眷惟徳我
　　皇圣神建其有极用致嘉祥表兹廸吉
　　嘉祥维何降福孔多七政炳耀寳玉瑞禾竒徴叠至复騐洪河浑流万顷忽觏澄波
　　澄波维何逺近同色镜纳天光泉流玉洁涉彼潼津目覩莹澈道里孔长万民欣悦
　　渥哉
　　天贶答我太平八方宁谧四海永清福以类从厥象昭眀
　　皇心黙感惟秉一诚
　　诚于奉
　　天钦崇时宪诚于事
　　亲忾闻僾见
　　宵旰勤劳如伤在念翼翼小心懋膺
　　天眷
　　惟兼众善乃集众祥至诚不息悠久无疆
　　干行曰徤谦尊而光庆归
　　圣祖祀典辉煌
　　大孝深仁永锡尔类雨露涵濡
　　湛恩汪濊兑以説之普天同戴共咏九如嵩呼
　　万岁
　　自兹以往福至如川雨旸时若大有书年金瓯永固寳歴绵延防【臣】飏拜敬颂
　　尧天














　　河清颂【有序】　　　　　　　　　李　徽
　　皇帝御极之四年冬十有二月九日陜豫徐淮河清二千里越五年上月澄澈如前斯久道化成之瑞徴也用拜手稽首而献颂曰
　　圣人在上地平天成五风十雨百瑞俱呈凡此百瑞维道之贞元气之防
　　盛徳之亨珠聫璧合七政同行坤舆万里长河载清昔在包牺道开龙马性命源流烂然一写五位生成至诚不假兽文鸟迹谁与并者九畴之传水德而下水徳攸宗长河是也
　　倬彼云汉为天之经星源万里地纬斯形西南分道本坤灵行成九折得一其宁下通溟海上贯天星激浊扬清视我
　　帝庭
　　先儒有言清浊之理清其本然浊为后起当其浊时清亦在只及其既清浊非他徙过化存神释囬増羙于变时雍昭兹河水
　　自陜入豫天地之中自徐及淮仁徳在东道起于中万国之通徳渐于中四海其同自西自东镜澈水融转移造化
　　天子之功
　　自复而临天地之心自临而泰内阳外隂天地防同道化之深隂阳合徳和乐且湛三阳浸长五色其簮浃辰洊岁以迄扵今
　　天以象告地以情宣银河在望白玉为川运符千载义属先天因其固有复其自然昆仑伊始邃古而前还淳返朴亿万斯年
　　道徳仁义王化之原无为清静异论之门相彼异论黄流自吞仰惟
　　圣学直返灵源阳开隂阖秋肃春温化浊为清旋干转坤
　　一人首出作君作师推诚御宇荡涤浇漓佑兹
　　一徳振彼四维官方澄序世教潜移道宗元古化浃清时
　　盛徳大业日新是期













　　河清颂【有序】　　　　　　　　　周学徤
　　皇帝嗣位四年徳协上下
　　天心克若扵时百灵效顺干符坤寳超图溢牒粤十有二月黄河清自陜迄徐余二千里河臣以告佥谓此万年瑞宜庆
　　皇帝廼深原
　　祖徳上崇
　　天道下懋臣工神眀之贶譲勿居也【臣】谨按干凿度天降嘉应河水先清三日又拾遗记黄河千年一清至治之世以为上瑞传称尧舜荣光烛河舜受命设坛河侧荣光起亦如之逮成王时河清兹皆至徳光昭太和防合天地交应若符契
　　国家大泽汪濊逺迈虞周间者七曜九穂嘉祥屡仍天瑞既兆地应复出博稽今古卓哉曷克方兹夫平成绩奏防乐是作允猷翕河周人兴颂羙盛徳咏泰阶史臣职之【臣】不文谨揆斯义乃献颂曰
　　浩浩河流四国之纪振古于斯繄徳之竢祗我
　　皇徳如天斯穹自北自南自西自东四海防同
　　天子之功穆穆
　　天子
　　上帝右之
　　四圣之绪
　　皇诞受之惟曰懿我后嗣
　　仁考之似陟降
　　帝庭用锡繁祉大河汸汸载流载黄嘉平之月有司入告厥波惟宅厥色惟碧如鉴如氷如练如拭柱防所闻千年适获匪适获只惟
　　天降厥羙匪降自天
　　皇实啓之时维嘉防顾瞻渭汭粤瞻有淮逾二千里亦孔之皆有鳣有鲔鬐鬛泚泚有有荇白石齿齿士曰猗欤绥爰众居民曰乐且康我室庐众惟绥矣泽之舒矣民胥乐矣泽之博矣亹亹我
　　皇为民之则扬清激浊恵此方国
　　天锡
　　皇帝璿图玉防亿万万年九围是式官臣拜手
　　天子圣神
　　皇曰俞哉
　　先后徳之纯施及朕身暨三事大夫莫敢弗钦懋哉惟勤廼蠲以禋格于
　　仁考逮兹臣邻用锡纯嘏俾恵我民俾而安而敦俾而和而平四海永清受
　　天之成






　　圣驾东巡
　　盛京恭谒
　　祖陵大礼庆成颂【有序】　　　　　　鄂尔泰
　　皇帝御极之八载岁在癸亥月纪孟秋诹吉日饬乘舆
　　奉
　　皇太后东幸
　　盛京展谒
　　祖陵礼也先时雨师洒道浃旬优渥従官侍臣虎贲羽林七萃八校之士毕防旄头钩陈壁垒千乘万骑之众夙装以俟比
　　大驾行云开天霁和飚拂旗
　　皇帝曰惟
　　天惟
　　祖宗佑予一人耿耿祉哉廼循畿甸出北口抵热河遂廵省外藩诸部度白狼逾乌桓桥潢水径龙沙诸部君长名王下洎且渠当户千百为羣治道供帐奉迎厥角行负弩矢前驱居环
　　黄幄宿卫奉觞上
　　夀进膳献琛
　　赐赉所加舞蹈呼嵩之声殷地彻天闻乎数千里之外皇帝曰于我
　　祖宗盛徳大业至矣防自祁姚化所弗暨汉唐威所未詟我疆我索一尉一候谧如也廼入栁邉廼沿混同瞻长白之峻极度纳緑之蜿蜒谷邃山髙水深土厚扶舆郁积
　　王气攸钟神臯奥区上应析木形势龙蟠虎踞掲八荒
　　而包六合我
　　太祖
　　太宗栉沐风雨规矩乾坤披荆棘刈豺狼画井里搜军实所为创业垂统作则万世者山川城邑悉载赫声濯灵土俗俭勤室居朴素有陶唐氏遗风焉
　　皇帝周览遐观喟然动容曰此我朝景亳邠岐也猗那濬哲之颂生民瓞之歌钦念哉斋心凝神忾闻僾见廼以九月丙申有事扵
　　永陵越六日壬寅有事于
　　福陵翼日癸卯有事于
　　昭陵祠官掌仪太常奉引
　　皇帝穆穆躬执玉瓒酌秬鬯以灌显相辟公翼翼陪列庶司百职蹡蹡济济咸骏奔走执豆笾穷天产与陆珍縁博施而备物扬燎斯光炳玉烛升香遂瑞蔚庆云乘龙
　　在天髣髴向九献具举百礼是洽廼
　　御崇政之殿清宁之宫以朝以宴遂下
　　诏书颁中外
　　湛恩鸿厐恺泽汪濊留都皤皤黄发之老扶杖而观击壌歌衢异口同辞賛叹曰盛哉乎斯世自
　　圣祖东巡以还又数十年而载睹
　　属车之清尘也
　　皇帝曰予一人承丕丕基觐扬
　　祖宗耿光大烈惟祀与戎国之大事可勿毖廼修祀典神示羣望暨功宗元祀书太常者若庙若祠若墓牲币酒醴咸秩无文廼纉武功教大阅申以三驱勒以八阵如山如川有严有翼廼整旌斾鸣和鸾度辽河循山海熙熙融融肃肃雍雍以旋乎
　　紫防之宫告至
　　太庙盖自有简防可纪以来未有祀事光显合万国之
　　之懽心极两间之悦豫如
　　今日者也【臣】以奉
　　命留京不获与于扈従际此
　　大礼庆成繁禧总至
　　天章灿烂日星为昭【臣】不敢以弇陋不文黯无纪述【臣】
　　惟
　　上天眷佑我
　　大清
　　圣圣相继累洽重熙薄海内外罔勿率俾自肇造以迄
　　于兹百二十有余载矣积厚基崇
　　谟烈既超迈往古
　　皇帝以大孝鸿仁作求成孚尤非自古守文之君所能
　　及即今恭谒
　　陵寝至诚至敬上眀下察无所不通往来两京时逾三月之久天晴日煦气蔼如春和风舒徐荣光煜爚醴泉膏露随地滋涌
　　天心之感格协应既如此其昭彰臣工景従士马踊跃
　　父老欣欣望幸属国喁喁倾心自
　　辇毂以至海澨山陬饮和食徳若逰华胥人情之爱戴悦服又如此其广逺然则致治隆盛固已驾商戊轶周成追羲轩嫓颛昊彼汉代侈言眀章过沛幸宛曽何足以比拟万一乎哉孝经有言圣人之徳无以加于孝大学有言为人君止于仁大雅有言绳其祖武于万斯年受天之祜
　　皇帝孝通神眀仁被草木太和洋溢万福攸同【臣】敬以
　　卜我
　　大清亿万年无疆之休也谨稽首顿首而献颂曰天作髙山曰维长白三江濬源地轴之脊
　　天眷
　　大清此维与宅殷土周原是垦是辟廼疆廼塲建邦有奕
　　天命
　　太祖载斾秉钺既扫辉发爰防哈逹吴喇斯灭叶赫斯伐莫我敢遏聿造
　　帝业荡荡辽沈峩峩宫阙
　　允文
　　太宗武烈是承东征北讨莫我敢膺松杏麾戈如日泮氷诒谋宏逺大猷允升京邑相望曰盛曰兴
　　赫矣一统普帱八埏骏徳鸿功
　　三后在天
　　皇帝缵绪昭格有防曰维旧京
　　山陵在焉驾言徂东王道平平
　　廼谒
　　永陵开运葱葱廼谒
　　福陵天柱嶐嶐廼谒
　　昭陵隆业崇崇武库之剑桥山之弓扵穆清庙有侐閟宫
　　萧合羶芗清尊大房以格以享绥我思成【叶】工祝致告祀事孔眀【叶】
　　天锡
　　皇帝万夀无疆时雨时旸丰年穣穣
　　廼坐眀堂以临下土礼仪既备恩泽周溥内自州郡外及蕃部黄童白叟式歌且舞曰
　　皇帝孝光绍
　　列祖
　　至諴感神自
　　天祐之川只岳灵助我孝思
　　皇帝所居景福维祺自秋徂东周徧两畿丽日和风春防是跻
　　春台是跻普天胥乐顺徳之孚覃被广博东鲽西鹣南交北漠式化从风入息出作曰孝曰仁福禄攸酢皇帝之孝万邦是式
　　皇帝之仁四海秉徳
　　皇帝之福与天无极咸五登三嘉瑞毕集卜祚绵绵时万时亿







　　圣驾东巡
　　盛京恭谒
　　祖陵大礼庆成颂【有序】　　　　　　史贻直
　　【臣】闻物本乎天人本乎祖故孝子之事亲也爱则存致慤则着而圣王之御宇也以义率祖以仁率亲其在庙也有日祭有月祭有时享有岁祫其祭于陵寝也近者或阅岁一举逺者或间世一行至于朔望节序上食之礼则掌之祠官引而近之亲亲之谊也书缺有间矣若夫汉唐诸君谒陵上食诸仪载在史编可考而知也前代诸儒泥于章句不能縁情制仪以垂扵后或是古非今或穿凿傅防名为聚讼无所取材洪惟我
　　朝钟祥长白源逺流长
　　列祖
　　列宗积徳累仁经营缔造暨乎
　　世祖受
　　天眀命遂朝六合抚绥万邦中外一家继继承承扵今百年懿休乎史册所书未之有也伏见我
　　皇上临御以来敷政宁人无时不以敬
　　天法
