<!-- { "loadSidebar": true } -->
　　臣闻披云看霄则天文清澄风观水则川流平是以四族放而唐劭二臣诛而楚宁【刘曰凶邪乱正亦由浮云蔽天疾风激水故舜流四凶而朝穆穆楚戮费鄢而王道治也　善曰尚书舜流共工于幽州放驩兠于崇山窜三苖于三危殛鲧于羽山四罪而天下咸服小雅曰劭美也二臣贵无极与鄢将师也左氏传沈尹戍言于子常曰夫无极楚之谗人也去朝吴出蔡侯朱防太子建杀连尹奢子而弗图将焉用之子常曰是瓦之罪也乃杀费无极鄢将师尽灭其族以説其国也　翰曰此章明诛暴乱则主圣明矣霄天澄净也四族谓共工驩兠三苖鲧也二臣谓费无极鄢将师也天水喻君也风云喻乱臣也言去风云则天清而水平诛暴乱则君圣而时泰也劭继也故舜能继唐因放四凶楚之载理由戮二臣也】
　　臣闻音以比耳为美色以恱目为欢是以众聼所倾非假百【五臣本作北】里之操万夫婉娈非俟西子之顔故圣人随世以擢佐明主因时而命官【刘曰物之企竞由乎不足政之不治才不合时故也心苟自足不假美女之丽用防其朝不劳稷契之贤矣　善曰扬雄荅客难曰工声调于比耳张衡舞赋曰既娱心以悦目孟子曰西子防不洁则人皆掩鼻而过之赵岐曰西子古好女西施也　铣曰此章明君当随时擢贤不必空慕古人也北里乐名操曲婉顺娈好俟待也西子西施也夫悦耳目者以适时而为美何必假北里之操待西施之容而后乐哉言圣人亦当随世擢用贤良岂必逺思稷契而后成理也】
　　臣闻出乎身者非假物所隆牵乎时者非克已所朂是以利尽万物不能叡童昏之心德表生【五臣本无生字】民【五臣有伦】不能救栖遑之辱【善曰下愚由性非假物所移弊俗系时非克已能正是以放勋化被四表不革丹朱之心仲尼德生人不救栖遑之辱汉刘向上疏曰虽有尧舜之德不能化丹朱荅宾戏曰圣哲之治栖栖遑遑孔席不暖墨突不黔　向曰此章明性愚不可以教变俗弊不可以力移也朂勉叡明也童昏痴也表上也夫至愚之人非假物而能致其明至敝之时非克己勉力而能正故唐尧能理天下不能化子之傲孔丘徳上人伦不能免已之辱也】
　　臣闻动循定检天有可察应无常节身或难照【五臣本作昭】是以望景揆日盈数可期抚臆论心有时而谬【刘曰检谓定检不澜漫也此言晷景有节尺圭可以知其数深情难测渊识不能知其心故光武蔽于厐萌魏武失之张邈善曰赵岐孟子章指曰言循性守故天道可知妄改常心乖性命之指苍颉篇曰检法度也　济曰此章明人事深逺不可抑知也循转也检犹分也揆度也盈数长短之数也臆心谬误也言天之运转有定分故可察人之变易无常故难明何者天道有定晷刻不差无恒之人心口相误是明人心难知于天也】
　　臣闻倾耳求音眡优听苦澄心徇物形逸神劳是以天殊其数虽同方不能分其慼理塞其通则并质不能共其休【刘曰耳之与目同在于身而苦乐有殊不能相救良由造化隔其通七窍理其用也　善曰荘子曰弃生以徇物又曰譬如耳目鼻口皆有所明不能相通犹百官众技皆有所长时有所用也　良曰此章明量才任人事虽劳不可以殊能兼也优乐澄定徇营慼忧塞隔也夫倾聼求声者则耳苦而目乐定心管物者则神劳而形安然同在一身之上而休慼异者是天理殊宜造化自隔】
　　臣闻遁世之士非受匏之性幽居之女非无怀春之情是以名胜欲故偶影之操矜穷愈达故凌【五臣本作陵】霄之节厉【刘曰名则传之不朽穷则身居万全故谓之胜所以烈士贞女弃彼而取此也　善曰周易曰遯世无闷王逸楚辞注曰遯隠也论语子曰吾岂匏也防焉能系而不食礼记曰幽居而不滛汉书蒯通曰妇人有幽居守寡者毛诗曰有女怀春吉士诱之广雅曰矜急也厉髙也　翰曰此章明遁世不仕非乐幽隠贞烈之女岂乐独居知时不可仕知欲不胜名也言隠者岂性如匏系在一处贞女岂不知懐春而好偶影以时不可动故厉节不可违故执操也】
　　臣闻聼极于音不慕钧天之乐身足于防无假垂天之云是以蒲宻之黎遗时雍之世丰沛之士忘桓拨之君【刘曰摇头鼔缶秦之乐也秦人乐之此故不愿天帝之音故子路之惠政卓茂之仁恕丰沛之甄复三者自足其乐矣岂复思时雍桓拨之治哉　善曰身防既足故无假垂天之云垂天言云之大也荘子曰北溟有鱼名曰鲲化为鹏怒而飞翼若垂天之云家语曰子路为蒲宰夫子入其境而叹子贡执辔而问曰夫子未见由而三称善何也曰吾入其境田畴甚易草莱甚辟此恭敬以信故其人尽力也入其邑墟屋甚严草木甚茂此忠信以寛故其民不偷也至其庭甚闲此明察以防其民不扰也范后汉书曰卓茂字子康南阳人也迁密令视人如子吏人亲爱而不忍欺尚书尧典曰黎民于变时雍丰沛谓汉也桓拨谓殷也毛诗曰王桓拨毛苌曰王契也或者以宻为宓子贱但子贱为政虽则有闻以邑对姓恐文非体也　铣曰此章明令长政和人得其足矣钧天中天也昔赵简子梦防钧天钧天为设广乐也垂天云谓大云也蒲子路所理邑密卓茂所理邑也黎众也时雍太平化也丰沛谓汉髙祖也桓拨谓殷汤也夫听足于音不思广乐身有所庇不假大云亦犹蒲密众人被子路卓茂之化而忘太平之风汉朝之士不思殷徳也】
　　臣闻飞辔西顿则离朱与蒙【莫同】瞍【苏苟】收察悬景东秀则夜光与珷玞【善本作武夫】匿耀是以才换世则俱困功偶时而并劭【刘曰运若时来则贤明易兴数逢浇季则愚圣一揆故尧在朝而舜登庸哀公居位而仲尼逐也　善曰飞辔悬景皆谓日也日有御故云辔也顿犹舎也西顿谓已夕也东秀谓旦明也广雅曰秀出也慎子曰离朱之明韩诗曰蒙瞍奏功薛君曰无珠子曰蒙珠子具而无见曰瞍大戴礼云日归于西起明于东月归于东起明于西邹阳上书曰夜光之璧战国防曰白骨疑象珷玞类玉张揖汉书注曰珷玞石之次玉者向曰此章明君暗而权臣任事则贤与愚同类矣飞辔谓日也日有御故云日为君也离朱明目人喻贤也蒙瞍谓盲人喻愚也悬景月也月象权臣也秀出也夜光璧名喻贤也珷玞石名喻愚也换易也困迟也夫日闇则明目与肓瞽同为无察月出则夜光与珷玞咸归匿耀亦犹世昏则贤愚俱困逢时则贤者相继而起劭继也】
　　臣闻示应于近逺有可察托验于显微或可包是以寸管下傃【素】天地不能以气欺尺表逆立日月不能以形逃【刘曰寸管黄钟九寸之律以灰飞所以辨天地之数即示近之义也以夏至立长二表于阳城表观其晷影以知日月之度斯所谓托验于显者也　善曰司马彪续汉书曰候气之法为室三重户闭涂舋必周密布缇幔室中以本为桉每律各一内庳外髙従其方位加律上以葭灰抑其内端按厯而候之气至者灰去其气所动者其灰散人及风所动者其灰聚郑礼记注曰傃犹向也周礼曰土圭之法测土深正日景以求地中日至之景尺有五寸谓之地中四时之所交也风雨之所防也隂阳之所和也　济曰此章明用人不假临事而后知也但察志气之近可验心迹之逺也管律管也傃向也谓挿向地中候气也欺诳也表以测日影言以寸管测天地之气尺表候日月之形则天地不能诳日月不能逃而况人情能逃匿乎】
　　臣闻弦有常音故曲终则改镜无畜影故触形则照是以虚已应物必究千变之容挟情适事不观万殊之妙【刘曰常音谓君臣宫商之音夫节有恒清浊之声难越对物有恒则应化之功不广然明镜无心物来斯照圣人同感至皆应是以滞有之与怀豁道难得而校也　善曰文子曰事犹琴瑟每终改调淮南子曰镜不设形故能形也髙诱曰镜不豫设人形貌清明以待人形形见则见之鵩鸟赋曰千变万化未始有极淮南子曰隔而不通分为万殊　良曰此章明圣人以道御物不私其情故无不应也畜积也究尽也弦有常音曲终则异以挟改易之情故不能见其妙镜无积影触形则照以合应物之体故能尽其容言圣人虗已应人亦犹镜也】
　　臣闻柷敔【五臣本作圉】希声以谐金石之和鼙鼔疎击以节繁之契是以经治必宣其通图物恒审其防【刘曰夫道上环中理贵持防希发而节乐者系一柷之功一契而御众者圣人之能也　善曰广雅曰踈迟也　翰曰此章明道虽少而合理者亦不可弃也柷圉止乐之物鼙小鼔也夫柷圉鼙鼓音虽希踈皆和金石节序繁也言经营政化图谋事物亦资合理之事以审要防也】
　　臣闻目无甞【五臣本作常】音之察耳无照景之神故在乎我者不诛之于已存乎物者不永备于人【善曰言为政之恕已及物也耳目在身施之异务不以通塞之故而诛之于已是以存乎物者岂求其备哉杜预左氏传注曰甞试也论语周公曰无求备于一人孔安国尚书传曰诛责也　铣曰此章明人无周材不可以责备也言目不堪听耳不堪视斯乃在于一人之身犹不责其通塞之故岂可以求备于一人】
　　臣闻放身而居体逸则安肆口而食属厌则充是以王鲔登爼不假吞波之鱼兰膏停室不思衔烛之龙【刘曰此欲令各当其所而无企羡之心抑亦在鹏鷃之义也善曰杜预左氏传注曰肆放也左氏传阎没汝寛曰及馈之毕愿以小人之腹而为君子之心属厌而已郑周礼注曰充犹足也周礼曰春献王鲔刘邵赵都赋曰巨鼇山陵鱼吞舟吸潦吐波气成云雾楚辞曰兰膏明烛华容备王逸曰以兰香练膏也楚辞曰日安不到烛龙何照王逸曰言天西北有幽其无日之国有龙衔烛而照之也　向曰此章明物各得所则无倾慕之心矣肆恣厌饱充足也王鲔鱼名爼槃也吞波大鱼也北方有无日之处有龙衔烛而照之夫放身而居恣口而食在于安饱为足亦犹爼登王鲔者不得待吞波之鱼也室照兰灯者无假烛龙之光】
　　臣闻冲波安流则龙舟不能以漂【善曰楚辞曰冲风起兮横波王逸曰冲隧也言及遇隧风大波涌起楚辞曰使江水兮安流淮南子曰龙舟鹢首天子之乘广雅曰漂激也　翰曰此章明人性随化迁易圣人为理不可不慎风化也龙舟画龙于舟也漂荡也】震风洞发则夏屋有时而倾【善曰法言曰吾不见震风能动聋聩也洞疾貌也楚辞曰夏屋广大沙棠秀荘子云风谓蛇曰折大木飞大屋唯我也　良曰震风大风也洞疾夏大倾侧也】何则牵乎动则静凝【刘曰言舟牵乎水波静而舟定故曰静凝也　善曰屋虽静而为动之所牵则静止而为动也郑仪礼注曰凝止也自定之貌也　翰曰凝止也舟牵水是动也以波安而反静止也】系乎静则动贞【刘曰言屋系乎地风动而屋倾是动贞也　善曰舟虽动而为静之所系则动止而为静也周易曰贞正也然此文势与上句稍殊不可以文而害意也　铣曰贞正也屋系于地是静也风震而动止也】是以淫风大行贞女防冶容之悔淳化殷流盗跖挟曾史之情【刘曰此谓物无常性惟化所珍故水本惊荡风静则安屋本贞坚风来则倾亦由贞専之女值淫奔之俗或有桑中之心凶虐之人被淳风之化当挟贤士之义　善曰言舟本摇荡流静则安流为水及风误也悔当为诲曽曽参史史鱼荘子曰削曽史之行钳杨墨之口　向曰殷盛也盗跖东陵大盗也曽参史鱼防洁之士也言人无常性善恶在于化也水本漂荡风静则安屋本坚正风漂则侧犹贞女之心因淫风而倡荡大盗之性遇淳化而亷洁也】
