<!-- { "loadSidebar": true } -->
　　水落轩皇国天寒郭隗台客程残月尽岁事一花开鴈向衡阳去云从碣石来相看俱不定愁思独为催

　　○行塞二首

　　阅计行边远臣工岂惮烦嫖姚临瀚水愽望见河源榆塞秋先到沙场日已昏前驱争射疏飞骑猎平原
　　黄河耒九曲千古限中原汉世无全策秦皇岂易吞龙城沙作塞鵰岭石为墩守要严烽堠穷兵不足言

　　○秋夜宿朱山人林亭

　　木叶已满地凄然秋意深对君明月夜泻我素琴心河渚迷归棹关城响暮砧客愁欝不散枉自宿青林

　　○月

　　冬月还如练澄寒漾远空鱼龙不照影川陆自成风万里行秦塞三年夏蜀戎离心与流彩逐夜下关东

　　○答闵正甫

　　长安西街委巷里玉树常攀君子邻右道横琴时对酒大家明月几留宾拾遗努力金门奏引驾从容华盖春戎马中原犹转战秦山陇水剩沾巾

　　○答张孟复

　　我来秦塞观风日君入蓬莱奉　主时豺虎纵横应西泪兵戈阻绝益相思中天明月看常近隔岁飞鸿见却迟玉盏琱琴湏准备燕台柳色是归期

　　○古意寄德涵

　　楚女惊春背阁吟落花飘絮晚沉沉青禽书断蓬洲会紫凤箫寒嶰谷音月里千回言不尽笛中一曲意尤深可怜窈窕容华日不见金舆从猎心

　　○曲江怀古

　　开元天子升烎日千万离宫江上开公主王孙随帝座霓旌翠盖绕蓬莱云移渭水飞龙席春溢南山劝寿杯一代繁华穪胜事渔阳兵马未曾来

　　○院中书事

　　天中台院拱龙池翠栢苍槐弄晚飔鹤唳轩墀公谒散风传铃铎退归迟金书祗受要能副草疏初成向自疑独愧马卿才调劣空逢　圣主太平时

　　○长安道四首

　　蹀躞骝马蹄的皪胡鹰毛呼奴缠绣臂知是五陵豪
　　胡姬貌如花春酒绿如水金鞭贵公子驰入新丰市
　　朝拜羽林即暮出祁连师感恩兼重义不道路傍儿
　　春来乞休暇相逐兢芳菲灯火长楸苑笙歌一路归

　　○夷门怀古二首

　　鬪鸡缠紫罗弹筝住流水不见盛时人重过繁华市
　　华园明积雪上客艳新词何处梁王苑秋风蔓草迷

　　○秦川杂兴五首

　　古陵在蒿下啼鸟在蒿上陵中人不闻行客自怊怅
　　江水遶山下沧渚临古道落日见幽人累垂佩春草
　　客行不束书太半是侠气宝剑值千金上有飞熊字
　　四山障平野一水遶青林茅屋残阳里翛然生隐心
　　团团桑上叶娜娜桑下娘养蚕如救火不道使君忙

　　○行边六首

　　榆林上郡跨雄图况是君王拜郅都夜发金符催出塞朝开罽帐献擒胡
　　长城要遮九千里大漠横行十万师昨日龙城报烽火单于塞下送降旗
　　长风吹雪暗胡天冻合胡儿饮马泉汉帝如今新好武左贤营部莫临边
　　定边城北沙似海防胡空调筑城师三更虏骑衔枚入诘旦遥穿华马池
　　绛帻绯袍云满衣紫骝衔鞚疾如飞三年榆塞无烽火学会唐王大打围
　　贺阑山绕黄河掌帝鎻中原岂易开杀气倒缠灵武塞阴风生拆夏王台

　　○潼关

　　天设潼关金陡城中条华岳拱西京何时帝擘苍龙峡放与黄河一线行

　　○北虏小王子与其部下亦孛来雠杀孛来部内咬儿盖一枝潜避河套今年冬小子过河畜牧家口抢杀一空内达子曰奄着赤者同其弟伯颜满怱耒归降予哀其非穷迫无所归控将不至于斯因吊以是诗并附守臣

　　孤鹊南来本自迷穷猿何处不堪栖邯郸公子穪仁义犹使都人哭魏齐

　　○釆苓篇

　　上山朝采苓日暮不盈匊眷言复采采荆榛莽中谷长风簸海水鲸鲵震荡之嗟哉彼鯈鰋出游岂其时圣人坐深宫垂衣开斯文邹阳吁天哭天高那得闻苍蝇日羽?是羽?是白壁何其冤彼天降此沴叹息复何信时命亦已艰吾生岂局■〈彳足〉回薄万古怀知止良不辱贤者常自检圣人先几微知几复知止大道我所希希道世情薄偃蹇守龙蠖浩然天行徒终果沧洲诺

　　●杂体文

　　浒西记
　　送杨郁夫宰黄岩序
　　答薛蕙秀才书

　　○浒西记

　　武功康子不偶于时优游家居乃筑室于武水之西以避喧晦迹因自号曰浒西子浒西有苍林修篁时花流泉藤薛献其幽猿麋候其闲亦有未客渔父时过浒西子浒西子与之道情款叙古今事往来交作宾主不辞木客渔父也时复挟二三子上终南太白临眺广宇行吟渭沜访幽求濯沧浪悼往喟今日夕自嘉虽鹿门谷口离羣独往之胜不是过焉人谓浒西子将自乐而忘世矣浒西子方且修洁抱贞探圣神之化昭豪俊之业以自悦慕未尝隳思于君臣之际亦未尝任情废榘甘为逋客会达官高人輙取古今治乱兴衰之迹圣君贤相之业相与诹讲言及海内多难每恨夷吾尚父之徒不生于时既而拔剑悲歌傍若无人焉浚川子见而识之谓浒西子未尝忘世矣夫浒西子未尝忘世世岂忘浒西子哉孔子当春秋之国席不暇暖车不停辙以行道救时为念是故居鲁而齐人惧入楚而陈蔡围卫之夫人称其圣郑之妇人识其异以是观之天下孰不知孔子哉知之故不忘之至于君臣会遇系于命而已矣固非天下之情也晨门荷蒉视天下若将凂已当时之人已举其姓名而忘之安得而知之又安得而思之不忘之耶康子志在天下人谓天下不知康子吾未之信然乃歌曰梧冈嗈嗈兮凤其游矣时命垂蹩兮又何求矣彼芝薇之可食兮同其流矣帝昭明矣将贲其幽矣吁嗟硕人兮重厥修矣浒西子取而自歌之已而喟然叹曰予放情于鱼鸟久矣有是哉非吾所知也请为浒西记

　　○送杨郁夫宰黄岩序

　　黄岩在台郡号称难治前时长吏恒苦于敷政不效得除者皆不喜黄岩舞阳杨郁夫学进士业累不举乃就常选得黄岩其友给事中王君拱之谓浚川子与郁夫同乡举义当赠言乃不辞而告之序曰善吏者不择其民善政者不择其俗民情喜怒忧怨爱憎应于上如地生草木均其气则草木之生也靡不各得其性以发荣长育君子能平已之情则民之应于我者必无不平矣逆诈忆不信惴惴焉恐民之欺已此求其中而不平惑于物而昧于决择者之为也施之门墙之内不足以感动群小况平斯民乎哉故曰不必择其民俗归于自治而已夫斯道之行始难为民终归爱已是故以已之情而平人则为行恕之仁惧民之怨怼失实不爱其上也使民各得其分则为顺施之礼惧民之好尚凌绝不敬其上也平其中而不惑于外则为尽已之诚惧民之变谲靡常奸下罔上也由之道行仁爱我礼敬我诚不欺我不谓自爱乎哉都夫刚足以决事才足以济务智足以应变而又能参以是道求夫得民爱已之本乎其政令之画而广其淡然无欲之量则黄岩之政可以流声光匹古人无疑矣而又何求哉虽然京师去黄岩数千里凡以告郁夫者自予之所见然也天下之大且远事变之来无穷恐亦有未尽然者闻黄岩多名流隐德可爱可慕之尹吇生于其中则夫民情土俗邑政施为缓急之术彼必能明之郁夫能礼宾而道诹之必得昌言之益此又以人治人之术也郁夫其图之

　　○答薛蕙秀才书

　　书来知秋试落第此不足怅快吾子清才妙思加以深养自足惊震天下蕞尔利顿胡为动心近时大江以北才调超绝驰鹜古人者得李献吉何仲默二子即今淹蹇轗轲逶迟沦落百不如志其文日益进而名曰益高峻尝见学士大夫论及后生人物必以吾子才质足以追匹二子称之然亦求二子之美居之可也余鸟足置虑哉古之君子见其大不屑其细故得失毁誉穷通之来漠不动心浅中狭识者则不能然也望勉旃仆在毫日亦久知子则甚晚平生不能善致交游复不能引誉揭美使贤俊悦慕纳交相从自非积久默契心事之深决不得突然相为知好以故得晚知子喜子行事制心每符于仆但疾恶太甚处世之道颇异先哲尔虽然求夫此心实为刚德人之刚者如日月雷电光明震发柔者如烟云霾雾晦冥闉塞故性资明达者孰不惟刚之是好而柔弱隐伏脂韦突梯不快意者必共弃之矣然亦有类刚而非者斥摘过恶横起忿怒挟势侈威构隙长争不恤是非惟务矜大此乃浮躁浅露漫无涵养者之事若夫任情直行罔所顾忌陵傲王侯决灭礼法则此幸幸矫矫使气上人之夫所为斯二者皆足以凶身而累德非所谓刚也君子之刚执德守道不失其正而已矣故强不吐柔不茹利不趍害不避据礼守法无喜无怒镇之不惊崇之不荣和而不同顺而不流所谓富贵不能淫贫贱不能移威武不能屈大丈夫矣非礼道深邃刚柔并用者不能有此吾子勉之哉示来刚箴文理切至非圣贤之徒论不及此弱懦者箴以自服宜也以吾子刚毅不回之资特立独往之见居之似失相制相济之义戈?幺者见世之诡随嗫嚅之夫厌厌无气将为此以自愧与噫嘻因噎废食惩羹吹虀不亦过乎哉孔子夹谷之会立谈之际却遏莱人之兵当时毅然不夺之气盖已无齐之君臣矣及其遇阳虎也匪言讥剌冈存容礼尔汝之间踞谩特甚夫子则于于而进询询而应唯唯而退若不敢当虎者是何刚柔不同如此耶当刚而刚当柔而柔尔为君摄相事或不虞则足以辱国故直言劲气折齐之君臣而不敢后虎乃权恶处之不善则自取暴横之辱大而不足以明义小而于身为无异孔子圣智岂漫然为之哉是故人之刚者不必其不柔时而柔者亦不害其为刚吾于孔子知之学孔子者亦自其行事体验而力行之足矣吾子其勉之哉新诗进益甚多所有论说具在别楮不多白

　　◇泉上稿◇

　　序
　　杂体诗五十五首
　　杂体文十二首

　　●泉上稿序

　　予督学山东得所著杂体诗文六十篇暇日乃类而集之为二卷已而叹曰空言尔矣于修德敷政也奚益乃寘之束阔既而思之曰易有言之修辞立诚所以居业斯文也有感激悲愤察乎世教者矣有摄变裁化体乎道术者矣有顺义正性执乎中庸者矣见之行事虽不足求之言至则有余于道也固无多益或亦不予损也乃复收而藏之嗟乎古之君子濩落偃蹇与世相违者多矣使非文辞以述其志则后之人何所取以论其世然则阐予之志者顾独不在于斯乎历城有七十二泉因题其稿曰泉上以予游于斯地之所得故尔甲申冬复以右辖来此得八篇并以附之时
　　嘉靖丁亥夏五月朔日浚川王廷相序

　　●杂体诗五十五首

　　维岳嶟嶟七章
　　都士七章
　　拟艳歌何尝行
　　怨歌行
　　善哉行
　　放歌行
　　仙人王子乔篇
　　禽言六首
　　采薇操
　　水仙操
　　孟望之入试院奉怀一首
　　俞子南归行
　　怨天谣
　　送李侍御还京歌
　　九日安陵同蔡成之发舟
　　孟冬月巡海上诸县
　　商河闻鴈
　　瑞芝篇
　　送张子醇督税赴京
　　哀鹘篇
　　酬张给事元杰见怀就次其韵
　　江楼为钱可容作
　　山鬼篇
　　远游篇
　　赠蔡子
　　寄孟望之
　　赠方思道员外
　　赠君釆用韵
　　修金乡馆中竹
　　登州海望
　　海市
　　岱岳
　　王母
　　蓬莱阁
　　六月雨
　　悼仲默仲修二首
　　北方有鸟色黑而尾短其声瘦儿瘦儿俗呼为后娘虫常夜啼出血童谣云云余乃稳■〈禾舌〉其辞歌之以为后母戒　瘦儿歌
　　得远夫书有作
　　与君釆庸之夜集
　　辛巳赴济南涂中感咏三首
　　游客
　　石井别业有作
　　鹊湖怀古
　　尹亭与诸僚宴集
