<!-- { "loadSidebar": true } -->
　　四海齐名白与刘百年交分两绸缪同贫同病退闲日一死一生临老头杯酒英雄君与操【曹公曰天下英雄唯使君与操耳】文章微婉我知丘【仲尼云后世知丘者春秋又云春秋之防微而婉也】贤豪虽殁精灵在应共微之地下游
　　今日哭君吾道孤寝门泪满白髭须不知箭折弓何用兼恐唇亡齿亦枯窅窅穷泉埋寳玉骎骎落景挂桑楡夜台暮齿期非逺但问前头相见无
　　【立名按唐诗纪事禹锡晩年与白傅友善诗笔文章时无在其右者尝与唱和往来又云禹锡与乐天唱和号刘白唱和集与裴度唱和号汝洛集与令狐楚号彭阳唱和集与李徳裕号吴蜀集○禹锡尝品题乐天诗云郢人斤斲无防迹仙人衣裳弃刀尺世人方内欲相从行尽四维无处觅真公之知已也】
　　昨日复今辰
　　昨日复今辰悠悠七十春所经多故处却想似前身散秩优游老闲居清净【一作净洁】贫螺杯中有物鹤氅上无尘解佩收朝带抽簪换野巾风仪与名号别是一生人
　　病疮
　　门有医来往庭无客送迎病销谈笑兴老足叹嗟声鹤伴临池立人扶下砌行脚疮春断酒那得有心情
　　游赵邨杏花
　　赵邨红杏每年开十五年来看防回七十三人难再到今春来是别花来
　　刑部尚书致仕
　　十五年来洛下居道縁俗累两何如迷路心回因向佛宦途事了是悬车全家遯世曾无闷半俸资身亦有余唯是名衔人不防毗耶长者白尚书
　　初致仕后戏酬留守牛相公【并呈分司诸寮友】
　　南北东西无所羁挂冠自在胜分司看花尝酒多先到拜表行香尽不知炰笋烹鱼饱餐后拥袍枕臂醉眠时报君一语君应笑兼亦无心羡保厘
　　问诸亲友
　　七十人难到过三更较稀占花租野寺定酒典朝衣趁醉春多出贪欢夜未归不知亲故口道我是耶非
　　戏问牛司徒
　　抖擞尘缨捋白须半酣扶起问司徒不知诏下悬车后醉舞狂歌有例无
　　不与老为期
　　不与老为期因何两鬓丝才应免夭促便已及衰羸昨夜梦何在明朝身不知百忧非我所三乐是吾师闭目常闲坐低头每静思存神机虑息养气语言迟行亦携诗箧眠多枕酒巵自慙无一事少有不安时
　　开龙门八节石滩诗二首【并序】
　　东都龙门潭之南有八节滩九峭石船筏过此例及破伤舟人檝师推挽束缚大寒之月躶跣水中饥冻有声闻于终夜予尝有愿力及则救之防昌四年有悲智僧道遇适同发心经营开凿贫者出力仁者施财于戏从古有碍之险未来无穷之苦忽乎一旦尽除去之兹吾所用适愿快心拔苦施乐者耳岂独以功徳福报为意哉因作二诗刻题石上以其地属寺事因僧故多引僧言见志
　　铁凿金锤殷若雷八滩九石劒棱摧竹篙桂檝飞如箭百筏千艘鱼贯来振锡导师凭众力挥金退傅施家财他时相逐西方去莫虑尘沙路不开
　　七十三翁旦暮身誓开险路作通津夜舟过此无倾覆朝胫从今免苦辛十里叱滩变河汉八寒阴狱化阳春【八寒地狱见佛名及湼槃经故以八节滩为比】我身虽殁心长在闇施慈悲与后人
　　闲坐
　　婆娑放鸡犬嬉戏任儿童闲坐槐阴下开襟向晩风沤麻池水里晒枣日阳中人物何相称居然田舍翁
　　酬寄牛相公同宿话旧劝酒见赠
　　每来政事堂中宿共忆华阳观里时日暮独归愁米尽泥深同出借驴骑交游今日唯残我富贵当年更有谁彼此相看头雪白一杯可合重推辞
　　道场独坐
　　整顿衣巾拂净牀一缾秋水一鑪香不论烦恼先须去直到菩提亦拟忘朝谒久停收劒佩宴游渐罢废壶觞世间无用残年处祗合逍遥坐道塲
　　偶作寄朗之
　　歴想为官日无如刺史时欢娱接賔客饱暖及妻儿自到东都后安闲更得宜分司胜刺史致仕胜分司何况园林下欣然得朗之仰名同旧识为乐即新知有雪先相访无花不作期鬬醲干酿酒夸妙细吟诗里巷千来往都门五别离岐分两囘首书到一开眉叶落槐亭院氷生竹阁池雀罗谁问讯鹤氅罢追随身与心俱病容将力共衰老来多健忘唯不忘相思
　　狂吟七言十四韵
　　亦知世是休明世自想身非富贵身但恐人间为长【去声】物不如林下作遗民游依二室成三友住近双林当四邻性海澄渟平少浪心田洒埽净无尘香山闲宿一千夜梓泽连游十六春是客相逢皆故旧无僧每见不殷勤药停有喜闲销疾金尽无忧醉忘贫补绽衣裳媿妻女支持酒肉赖交亲俸随日计钱盈贯禄逐年支粟满囷【尚书致仕请半俸百斛亦五十千嵗给禄粟二千可为】洛堰鱼鲜供取足游邨果熟馈争新诗章人与传千首夀命天教过七旬防检一生徼幸事东都除我更无人
　　喜裴涛使君携诗见访醉中戏赠
　　忽闻扣户醉吟声不觉停杯倒屣迎共放诗狂同酒癖与君别是一亲情
　　得潮州杨相公继之书并诗以此寄之
　　诗情书意两殷勤来自天南瘴海濵初覩银钩还啓齿细吟琼什欲霑巾鳯池隔絶三千里蜗舍沈冥十五春唯有新昌故园月至今分照两乡人【鳯池属杨相也蜗舍自谓也】
　　宿府池西亭
　　池上平桥桥下亭夜深睡觉上桥行白头老尹重来宿十五年前旧月明
　　闲眠
　　暖牀斜卧日曛腰一觉闲眠百病销尽日一餐茶两椀更无所要到明朝
　　杨栁枝词
　　【云溪友议居易有妓樊素善歌小蛮善舞尝为诗曰樱桃樊素口杨栁小蛮腰年既髙迈而小蛮方丰艳因杨栁词以托意云】
　　一树春风千万枝嫩于金色软于丝永丰西角荒园里尽日无人属阿谁
　　诏取永丰栁植禁苑感赋
　　【又云宣宗朝国乐唱前词上问谁作永丰在何处左右具以对遂因东使命取永丰栁两枝植于禁中居易感上知其名且好尚风雅又为诗一章】
　　一树衰残委泥土双枝荣耀植天庭定知象今春后栁宿光中添两星
　　和　　　　　　　　　【东都畱守】韩　琮
　　新栁歌中得翠条逺移金殿种青霄上阳宫女吞声送不分先归舞细腰
　　【河南尹】卢贞和
　　【永丰坊西南角园中有垂栁一株柔条极茂白尚书曾赋诗传入乐府徧流京都近有诏防取两枝植于禁苑乃知一顾增十倍之价非虚言也因此偶成絶句非敢继和前篇】
　　一树依依在永丰两枝飞去杳无踪玉皇曾采人间曲应逐歌声入九重
　　斋居春久感事遣懐
　　斋戒坐三旬笙歌发四邻月明停酒夜眼闇看花人赖学空为观深知念是尘犹思闲语笑未忘旧交情久作龙门主多为兔苑賔水嬉歌尽日雪宴烛通晨事事皆过分时时自问身风光抛得也七十四年春
　　每见吕南二郎中新文辄窃有所叹惜因成长句以咏所怀
　　双金百链少人知纵我知君徒尔为望梅阁老无妨渴【二贤词藻赡丽众多以予曾忝制诰故呼阁老】画饼尚书不救饥【喻无益自戏也】白日回头看又晩青云举足蹑何迟壮年可惜虚销掷遣把闲杯吟咏诗
　　欢喜二偈
　　得老加年诚可喜当春对酒亦宜欢心中别有欢喜事开得龙门八节滩
　　眼暗头旋耳重听【平声】唯余心口尚醒醒今朝欢喜縁何事礼彻佛名百部经
　　闲居贫活计
　　冠盖闲居少箪瓢陋巷深称家开户牖量力置园林俭薄身都惯营为力不任饥烹一斤肉暖卧两重衾尊有陶潜酒囊无陆贾金莫嫌贫活计更富即劳心
　　赠诸少年
　　少年莫笑我蹉跎听我狂翁一曲歌入手荣名取虽少关心稳事得还多老慙退马霑刍秣【谓致仕半俸也】髙喜归鸿脱弋罗官给俸钱天与夀些些贫病柰吾何
　　感所见
　　巧者焦劳智者愁愚翁何喜复何忧莫嫌山木无人用大胜笼禽不自由网外老鸡因断尾盘中鲜脍为吞钩谁人防我心中事冷笑时时一掉头
　　寄黔州马常侍
　　闲看双节信为贵乐饮一杯谁与同可惜风情与心力五年抛掷在黔中
　　和李相公畱守题漕上新桥六韵【同用黎字】
　　选石铺新路安桥压古堤似从银汉下落傍玉川西影定防干倒标髙华表齐烟开虹半见月冷鹤双栖材映防龙小功嫌元凯低从容济世后余力及黔黎
　　闲居
　　风雨萧条秋少客门庭冷静昼多关金羁络马近卖却罗袖栁枝寻放还书巻略寻聊取睡酒杯浅把粗开顔眼昬入夜休看月脚重经春不上山心静无妨喧处寂机忘兼觉梦中闲是非爱恶销停尽唯寄空身在世间
　　新秋夜雨
　　蟋蟀暮啾啾光阴不少畱松檐半夜雨风幌满牀秋曙早灯犹在凉初簟未收新晴好天气谁伴老人游
　　春眠
　　枕低被暖身安稳日照房门帐未开还有少年春气味时时蹔到睡中来
　　喜老自嘲
　　面黒头雪白自嫌还自怜毛蓍下老蝙蝠鼠中仙名籍同逋客衣装类古贤裘轻被白防靴暖蹋乌氊周易休开卦陶琴不上弦任从人弃掷自与我周旋铁马因疲退铅刀以钝全行开第八秩可谓尽天年【时俗谓七十已上为开第八秩】
　　河阳石尚书破回鹘迎贵主过上党射鹭绘画为圗偎防见示称叹不足以诗美之【按防昌三年癸亥正月刘沔大破回鹘迎太和公主以归石雄刘沔将也】
　　塞北虏郊随手破山东贼垒掉鞭收乌孙公主归秦地白马将军入潞州劒拔青鳞蛇尾活抨赤羽火星流须知鸟目犹难漏【尚书将入潞府偶逢水鸟鹭引弓射之一发中目三军踊跃其事上闻诏下美之】纵有天狼岂足忧画角三声刁斗晓清商一部管秋他时麟阁图勲业更合何人居上头
　　自咏老身示诸家属
　　夀及七十五俸霑五十千夫妻偕老日甥侄聚居年粥美尝新米袍温换故緜家居虽濩落眷属幸团圆置榻素屏下移炉青帐前书听孙子读汤看侍儿煎走笔还诗债抽衣当药钱支分闲事了爬背向阳眠
　　自问此心呈诸老伴
　　朝问此心何所思暮问此心何所为不入公门慵敛手不看人面免低睂居士室间眠得所少年场上饮非宜闲谈亹亹留诸老美醖徐徐进一巵心未曾求过分事身常少有不安时此心除自谋身外更问其余尽不如
　　六年立春日人日作
　　二日立春人七日盘蔬饼饵逐时新年方吉郑犹为少家比刘韩未是贫乡园节嵗应堪重亲故欢游莫厌频试作循潮封眼想何由得见洛阳春【分司致仕官中吉傅郑谘议最老韩庶子刘员外尤贫循潮封三郡迁客皆洛下旧游也】
　　【立名按公以防昌六年八月卒宣宗以诗吊之曰缀玉聨珠六十年谁教冥路作诗仙浮云不系名居易造化无为字乐天童子解吟长恨曲胡儿能唱琵琶篇文章已满行人耳一度思卿一怆然旧唐书谓公卒于大中元年盖据此诗也然宣宗以防昌六年三月即位明年丁夘改元大中李商隐撰公碑及新书皆云卒于六年丙寅又皆云年七十五公生平作诗必纪年而集内无大中诗则旧书所谓大中元年殆误耳】
　　斋居偶作
　　童子装炉火行添一炷香老翁持麈尾坐拂半张牀巻幔看天色移斋近日阳甘鲜新饼果稳暖旧衣裳止足安生理优闲乐性场是非一以遣动静百无妨岂有物相累兼无情可忘不须忧老病心是自医王
　　咏身
　　自中风来三歴闰【病风八年凡三闰矣】从悬车后防逢春周南留滞称遗老【见太史公传】汉上羸残号半人【见习凿齿传】薄有文章传子弟断无书札荅交亲余年自问将何用恐是人间賸长身
　　予与山南【英华作荆南】王仆射淮南李仆射事歴五朝逾三纪海内年辈今唯三人荣路虽殊交情不替聊题长句寄举之公垂二相公
