<!-- { "loadSidebar": true } -->
　　权舆天地未祛睢睢【许惟】盱盱【音吁　善曰言混沌之始天地未开万物睢盱而不定也尔雅曰权舆始也鲁灵光殿赋曰鸿荒朴略厥状睢盱西京赋曰睢盱跋扈字林曰睢仰目也盱张目也翰曰权舆始也祛开也睢睢盱旴视不分明貌言始天地形未开之时混沌不分也】或而萌或黄而牙【善曰言天地方开故黄异色而生萌牙也易曰黄者天地之杂也　良曰天也黄地也言其色笼始生萌牙】黄剖判上下相呕【音吁　善曰言天地既开黄分判故天地上下相与呕养万物也易曰天而地黄礼记曰煦妪覆育万物郑曰以气曰煦煦与呕同　向曰剖判分也上下天地也言天地之气相蒸而生万物也呕蒸也】爰初生民帝王始存【善曰言初有生民之时帝王之义始存也易曰有天地然后有万物有万物然后有男女有男女然后有父子有父子然后有君臣　铣曰天地既分是育万物乃生其人则有帝王存焉盖将治也】在乎混混茫茫【五臣本作混茫混茫】之时衅【善本作舋】闻罕漫而不昭【五臣本作照】察世莫得而云也【善曰混混茫茫天地未分舋闻罕漫不明之貌也言天地肇开君臣始树善恶罕漫而不昭察故世莫得而言之也荘子曰古之人在混茫之中与一时而得澹漠焉　翰曰混茫混沌之气也衅闻罕漫不明貌言此当时事物不得明察后世之人不可得言其实】厥有云者【五臣无此一句】上罔显于牺【善本作羲】皇【善曰罔无也显明也伏羲为三皇故曰羲皇　向曰其有可云者无有明于伏牺之皇者也罔无也】中莫盛于唐虞迩靡着于成周【善曰左氏传召公曰纠合宗族于成周　铣曰迩近靡无着盛也】仲尼不遭用春秋因斯发【善曰司马迁书曰仲尼厄而作春秋　翰曰孔子不见用于时故脩春秋因而发思也】言神明所祚兆民所托罔不云道徳仁义礼智【善曰言有斯四徳乃为神明所祚兆民所托　良曰孔子作春秋皆言神明所以垂福也人所以依托者无不云道徳仁义礼智之君惟秦皆弃此而暴虐】独秦崛【求勿切善本作屈】起西戎邠【斌】荒岐雍之疆【善曰史记曰秦自非子为附庸之邑秦号曰秦嬴　济曰邠岐雍皆地名荒外也疆界也】因襄文宣灵之迹【善曰史记曰秦荘公卒襄公立卒文公立卒徳公立卒宣公立又曰懐公卒懐公太子灵公立　良曰襄文宣灵并秦公諡也言始皇因此迹而起】立基【五臣本无立】孝公茂恵文奋昭荘【善曰史记曰献公卒子孝公立孝公卒子恵文君立武王卒立异母弟为昭襄王文王卒子荘襄王立　翰曰秦至孝公始称王恵文昭荘并秦王諡也茂盛奋起也言秦盛起本従此诸王为首也】至政破縦【五臣本作従子容切】擅衡【横】并吞六国遂称乎始皇【五臣本作皇帝】盛従鞅【于仰】仪韦斯之邪政【善曰史记曰荘襄卒子政立初并天下号始皇帝韦昭曰従人合之助六国者衡人散之佐秦者也商鞅张仪吕不韦李斯皆秦相良曰政始皇名关东为従关西为横皆诸侯连为援助之名始皇皆破之自专擅其威也　向曰始皇盛从商鞅张仪吕不韦李斯之计以邪为政】驰骛起翦恬贲【奔】之用兵【善曰史记曰白起攻楚拔鄢郢又曰王翦攻赵拔之翦子贲破定燕齐地又曰恬攻齐大破之　翰曰驰驱白起王翦恬王贲以为将故云用兵也】刬【楚简】灭古文刮【古八】语烧书【善曰史记李斯曰请非博士官所职天下敢有蔵书诗百家语者诣守尉杂烧之　　向曰刬削也刮除也言除百家之言】弛礼崩乐涂民耳目【善曰礼稽命徴曰文王见礼废乐崩道孤而无主也六韬曰先涂民耳目铣曰弛废涂塞也欲使人愚也】遂欲流唐漂虞涤殷荡周【善曰流漂涤荡谓除之也　济曰流漂涤荡并谓除去其礼法也】防【然】除仲尼之篇籍自勒功【善本作公】业【善曰防古然字　翰曰防烧也勒记也】改制度轨量咸稽之于秦纪【善曰稽考也纪本纪也言考校而着之秦纪　向曰稽述纪记也言述之于秦史以记其事】是以耆儒硕老抱其书而逺逊【良曰耆旧硕大也大老谓老儒也逊逃也】礼官博士巻其舌而不谈来仪之鸟肉角之兽狙【七余】犷【古孟】而不臻【善曰来仪鳯也肉角麟也説文曰狙犬齧人也又曰犷犬不可亲附也铣曰鳯凰麒麟皆以秦如恶狗而不至也狙犷犬齧人者也】甘露嘉醴景曜浸【侵】潭【滛】之瑞濳【善曰嘉醴醴泉也景曜景星有光曜也浸潭谓滋液浸润能生万物也潜蔵也　济曰此瑞潜而不出】大茀【浦没】经霣【陨】巨狄鬼信之妖发【善曰茀彗星也谷梁传曰星孛入北斗孛之为言犹茀也歩内切茀步忽切史记始皇本纪曰彗星光见东方北方汉书音义曰经谓星出东入西出西入东也史记始皇本纪曰有坠星下东郡至地为石汉书曰秦始皇有大人身长五丈夷狄服出于临洮鬼信谓告祖龙死也　向曰茀妖星也霣落也始皇时彗星见余同善注】神歇灵液【善本作绎】海水羣飞二世而亡何其剧与【平声　善曰绎犹绪也言神灵歇其旧绪不福佑之绎或为液海水喻万民羣飞言乱二世胡亥也为赵高所弑剧甚也言促甚也　良曰天地神只以秦无道之甚故歇其灵润滋液不降福祥海水羣飞喻天下乱也】帝王之道兢兢乎不可离已【善曰尚书曰兢兢业业　铣曰兢兢惧也言为君之道兢兢恐惧不可离于身也】夫能贞而明之者穷祥瑞回而昧之者极妖愆【善曰贞正也言既正且明故祥瑞咸格回邪也言既邪且闇故妖愆兢集也昧或为薎　济曰穷极皆多也回邪也言帝王贞明者多祥瑞邪而暗昧者多妖愆也】上览古在昔有凭应而尚缺焉壊彻而能全【善曰言古帝王之兴有凭依瑞应而尚毁缺焉有行壊彻之道而全立者乎言无也　向曰览古者凭仁义而感应瑞而尚闻有防缺之理何有为壊废之道而能全乎言必无全者也彻犹废也此亦微有意言汉有仁义之徳尚缺矣】故若古者称尧舜威侮者陷桀纣【善曰尚书曰若稽古帝尧又云若稽古帝舜夏桀殷纣也尚书曰威侮五行翰曰若顺也又曰有谈人君威暴侮乱者则必比迹于桀纣之王】况尽汛【五臣作讯音信】埽前圣数千载功业专用己之私而能享祐者哉【善曰况况始皇也私私所为也而能享祐言不能也毛诗曰洒扫庭内毛苌曰洒洒也洒与汛同所买切　良曰言除扫前圣之书专用己之私以为酷暴安能享福久逺者乎讯除也】防汉祖龙腾丰沛奋迅宛【寃】叶【音摄　善曰汉髙祖发迹在于丰沛灭秦道自宛叶　向曰奋迅威武貌宛叶地名】自武闗与项羽【五臣无羽】戮力咸阳【善曰汉书曰初高祖将西入武闗欲以二万人击峣下秦军沛公谢羽曰与将军戮力攻秦不自意先入闗　铣曰项项羽也言与项羽戮力攻秦也】创业蜀汉发迹三秦【善曰汉书曰项羽立沛公为汉王王巴蜀汉中又曰韩信因陈三秦易并之计汉王听信策】克项山东而帝天下【善曰汉书曰灌婴追斩羽东城汉王即皇帝位于汜水之阳】擿秦政惨酷尤烦者应时而蠲【古反　善曰蠲除也汉书沛公召秦豪杰曰父老苦秦苛法久矣与父老约法三章余悉除秦法　济曰尤甚蠲除也】如【五臣作始】儒林刑【五臣作形】辟厯纪图典之用稍増焉【善曰厯纪厯数纲纪也　向曰辟法也言始开学校定刑法也厯纪谓歴代之纪及图书经典稍益兴焉】秦余制度项氏爵号虽违古而犹袭之【善曰其秦政制度及项羽爵号虽知违古而犹袭之也孔安国尚书传曰袭犹因也　良曰言汉继秦余近项羽爵起之号虽知其违于古道不便于人而犹因而袭之未能尽除絶也】是以帝典阙而不补王纲弛而未张【善曰为袭秦项故阙者不补弛者未张也　济曰典则弛废也】道极数殚闇忽不还【善曰言天道既极厯数又殚故闇忽而灭不能自还也铣曰汉道已极厯数穷尽闇昧忽乱道散不还】逮至大新受命上帝还资后土顾懐【善曰大新王莽也莽字巨君王皇后之弟子也言上帝廻还而资助后土顾眷而懐归言天地福祐之也　向曰上帝天也后土地也言秦为酷暴汉兴稍寛其犹未能至治道极数尽朴散不还故大新受命上天还祥以为资助地只眷顾而懐之】符灵契黄瑞涌出【善曰符天符也灵契地契也黄瑞谓王莽承黄虞之后黄气之瑞也汉书王莽曰予前在摄黄气薰蒸以着黄虞之烈焉涌出瑞多　翰曰天黄地也言天地符气祥瑞皆见于时也】津【必】渤【善本作浡】沕【勿】潏【聿】川流海渟【音庭　良曰言祥瑞多如川流海水之渟贮也余皆水流貌】云动风偃雾集雨散【善曰言众瑞之多也】诞弥八圻【五臣作坼】上陈天庭【善曰八圻犹八埏言下终八圻上列天庭　济曰诞大弥广也八圻八方也言云行雨施万国従化如风偃草雾露润集布散天下大广于八方之境徳声上陈于天庭】震声日景炎光飞响盈塞天渊之间必有不可辞让云尔【善曰言威声如雷光景若日也易曰震为雷炎光日景也飞响震声也塞乎天渊所及逺也天渊达于天下塞于深渊项岱曰上达皇天下洞重泉不可辞譲言难也　向曰震动明徳之声天下所仰如日景在天炎盛之光万国歌謡响飞满于天渊之间故受命于汉必不可辞譲也】于是乃奉若天命穷宠极崇【善曰尚书曰明王奉若天道　向曰若顺也穷宠极崇谓至尊之位也】与天剖神符地合灵契创亿兆规万世【善曰分天之符合地之契言应録而王也创业经乎亿兆规模至于万世也　铣曰剖分也言创治下人规万世也】竒伟倜【天歴】傥谲诡天祭【五臣作际】地事【善曰言众瑞所以咸臻者由能祭天事地　翰曰竒大卓异变化之应天地之间亦屡出焉伟大也倜傥谓卓异也谲诡谓变化之速也】其异物殊怪存乎五威将帅班乎天下四十有八章【善曰汉书曰莽遣五威将军王竒等班符命四十二篇于天下　向曰莽遣五威将军王竒等班示符瑞异物殊怪之事于天下四十八章谓録之为书如篇章然也】登假【格】皇穹铺衍下土非新家【五臣本作室】其畴离之【善曰假至也言众瑞升至于皇天铺衍于下土离应也良曰登上格至穹天铺布衍广畴谁离治也言美声上至皇天广布天下非新室其谁能治之若此】卓哉煌煌真天子之表也【五臣本无也字善曰表仪也济曰卓大煌明表仪也】若夫白鸠丹乌素鱼断虵方斯蔑矣【善曰吴録曰孙防使张纮与袁绍书曰殷汤有白鸠之祥然古者此事未详其本尚书帝验曰太子发渡河中流火流为乌其色赤素鱼白鱼也周以白鱼为瑞汉书曰髙祖夜经泽中有大虵当径髙祖杖劔斩虵分为两道开也　铣曰汤有白鸠丹乌之瑞武王有白鱼之祥髙祖有斩白虵之应比之于此为轻蔑也】受命甚易格来甚勤【善曰格至也言莽徳盛故受天命甚易令众瑞咸至甚勤也翰曰格至勤多也言祥瑞来现甚多也】昔帝缵【祖管】皇王缵帝【五臣本无缵帝二字】随前踵古或无为而治或损益而亡【五臣本作已】岂如【善本作知】新室委心积意储思垂务【善曰论语子曰无为而治者其舜也与又曰殷因于夏礼所损益可知也委亦积也　向曰纉继也踵追也昔者五帝继迹三皇三王继迹五帝皆随前亊追于古道而舜则无为而治殷因于夏礼法有所损益其后纣乃亡之岂如新室委积意思垂拱治事也】旁作穆穆明旦也【五臣作亦】不寐勤勤恳恳者非秦之为与【平声　善曰言新室所以旁作穆穆勤勤恳恳者以秦之所为为非故欲勤修徳政也尚书曰勤施于四方旁作穆穆司马迁书曰勤勤恳恳　铣曰穆穆美也言莽勤勤恳恳整治非秦皇自用心骄逸】夫不勤勤则前人不当不恳恳则觉徳不恺【善曰言不勤勤则不能当先王之意不恳恳则觉徳不和也尚书曰笃前人成烈毛诗曰有觉徳行左氏传注曰恺和也良曰前人谓先王也若不勤勤则前王不当天心矣不恳恳则悟大徳不和其化也觉悟也恺和也】是
