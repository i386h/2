<!-- { "loadSidebar": true } -->
　　臣闻出豫为象，钧天之乐张焉；时乘既位，御气之驾翔焉。周易豫卦曰：先生作乐，殷荐上帝。史记曰：赵简子病，二日而悟，曰：我之帝所甚乐，与百神游于钧天，广乐九奏万舞。庄子曰：北门成问于黄帝曰：帝张咸池之乐于洞庭之野。庄子曰：乘天地之正，而御六气之辨。穆天子传曰：天子命驾八骏之乘，遂东南翔行，驰千里。郭璞曰：行如飞翔也。是以得一奉宸，逍遥襄城之域；体元则大，怅望姑射之阿。然窅眇寂寥，其独适者已。老子曰：王侯得一而天下正。尚书曰：惟辟奉天。宸与辰同，已见上文。庄子曰：黄帝将见大隗于具茨之山，至襄城之野。东都主人曰：体元立制，继天而作。论语，子曰：唯天为大，唯尧则之。庄子曰：尧治天下之民，平海内之政，往见四子藐姑射之山，汾水之阳，窅然丧其天下焉。家语，孔子曰：圣人举事，可施于百姓，非独适一身之行。至如夏后两龙，载驱璇台之上；穆满八骏，如舞瑶水之阴；亦有飨云，固不与万民共也。山海经曰：大乐之野，夏后启于此舞九代马，乘两龙。毛诗曰：载驰载驱，周爰咨诹。易归藏曰：昔者夏后启筮，享神于晋之墟，作为璇台于水之阳。穆满八骏，已见江赋。又穆天子传曰：天子北升太山之上，以望四野。乙丑，天子觞西王母于瑶池之上。毛诗曰：执辔如组，两骖如舞。孟子曰：今王田猎于此，百姓闻王车马之音，与羽毛之美，父子不相见，兄弟妻子离散，此无佗，不与民同乐也。
　　我大齐之握机创历，诞命建家，接礼贰宫，考庸太室。萧子显齐书曰：齐太祖高皇帝，讳道成，字绍伯，受宋禅。尚书曰：我文考文王，诞膺天命。又曰：永建乃家。孟子曰：舜尚见帝，帝馆甥于贰室，亦飨舜，迭为宾主，是天子而友匹夫也。赵岐曰：尚，上也，舜在畎亩之时，尧友礼之。舜上见尧，尧舍之于副宫。尧亦就飨舜之所设，更为宾主。尚书大传曰：维十月五祀，舜为宾客，禹为主人，乐正进赞曰：尚考太室之义，唐为虞宾。郑玄曰：舜既使禹摄天下之事，于祭祀避之，居宾客之位，献酒则为亚献。尚考，犹言往时也。太室，明堂之中央室也。义当为仪，仪，礼仪也。谓祭太室之礼，尧为舜宾也。幽明献期，雷风通飨，昭华之珍既徙，延喜之玉攸归。曾子，夫子曰：天道曰圆，地道曰方，方曰幽，圆曰明。礼记曰：明则有礼乐，幽则有鬼神。太公伏符阴谋曰：武王伐纣，四海神、河伯皆曰：天伐殷立周，谨来受命，愿献时雨。论语谶曰：仲尼云：吾闻尧率舜等游首山，观河渚，一老曰：河图将来告帝期。尚书曰，纳于大麓，烈风雷雨不迷。尚书大传曰：舜将禅禹，八风循通。又曰：尧得舜，推而尊之，赠以昭华之玉。尚书璇玑玉钤曰：玄圭出，刻曰延喜之玉。革宋受天，保生万国，度时洛邑静鹿丘之叹，迁鼎息大垧之惭。周书，武王曰：膺受大命革殷，受天明命。又曰：我闻古商先生成汤，保生商人。又度邑篇曰：维王克殷。乃永叹曰：呜呼不淑，充天之对，自鹿至于丘中，具明不寝。帝王世纪曰：汤即天子位，遂迁九鼎于亳，至大垧，而有惭德。周书丘或为苑。绍清和于帝猷，联显懿于王表。骏发开其远祥，定尔固其洪业。言以清和之德，继于大道。杨子云剧秦美新曰：镜淳粹之至精，聆清和之正声。蔡邕月令论曰：出北闱，视帝猷。法言曰：昔在有熊、高辛、唐、虞三代，咸有显懿，故天因而瑞之，为神明主。河图曰：成帝德者尧，开王表者禹。毛诗曰：浚哲维商，长发其祥。又曰：骏发尔私。又曰：天保定尔，亦孔之固。剧秦美新曰：制作六经洪业。皇帝体膺上圣，运锺下武，冠五行之秀气，迈三代之英风。昭章云汉，晖丽日月，牢笼天地，弹压山川。设神理以景俗，敷文化以柔远。泽普汜而无私，法含弘而不杀。萧子显齐书曰：世祖武皇帝讳赜，字宣远，以太子即位。墨子曰：上圣立为天子，其次立为三公。毛诗序曰：下武，嗣文也。礼记曰：人者五行之秀。又孔子曰：大道之行也，三代之英。丘未之逮，而有志焉。毛诗曰：倬彼云汉，为章于天。譬犹天子为法度于天下也。周易曰：圣人与日月合其明。淮南子曰：帝者体太一，牢笼天地，弹压山川。神理，犹神道也。周易曰：圣人以神道设教，而天下服。刘义恭丹徒宫集曰：昭化景俗，玄教凝神。广雅曰：景，照也。尚书曰：帝乃诞敷文德。录图曰：女闻偃兵建文化。尚书曰：柔远能迩。淮南子曰：覆露昭道，普汜而无私。周易曰：含弘光大，品物咸亨。又曰：古之聪明叡智，神武而不杀者夫。潜夫论曰：简刑薄威，不杀不诛，此德之上也。犹且具明废寝，昃晷忘餐。念负重于春冰，怀御奔于秋驾。具明，已见上文。尚书曰：文王自朝至于日中昃，弗皇暇食。邓析子曰：明君之御民，若乘奔而无辔，履冰而负重也。尚书曰：若蹈虎尾，涉于春冰。庄子曰：尹儒学御，三年而无所得，夜梦受秋驾，明日往朝师，师曰：今将教子以秋驾。司马彪曰：秋驾，法驾也。可谓巍巍弗与，荡荡谁名，秉灵图而非泰，涉孟门其何崄。论语，子曰：巍巍乎舜、禹之有天下而不与焉。又曰：大哉尧之为君，荡荡乎民无能名焉。春秋汉含孳曰：天子南面秉图书。成公绥大河赋曰：灵图授录于羲皇。孟子曰：以其道，舜受尧之天下，不以为泰。吕氏春秋曰：舜修德而苗服。孔子闻之曰：通乎德之情，则孟门、太行不为崄矣。储后睿哲在躬，妙善居质，内积和顺，外发英华，斧藻至德，琢磨令范，言炳丹青，道润金璧。出龙楼而问竖，入虎闱而齿胄。爱敬尽于一人，光耀究于四海。萧子显齐书曰：世祖立皇太子长楸。汉书，疏广曰：太子，国储副君。尚书曰：睿作圣，明作哲。礼记曰：清明在躬。桓子新论曰：圣贤之材不世，而妙善之技不传。礼记曰：和顺积中，而英华外发。法言曰：吾未见斧藻其德，若斧藻其楶者。应劭汉官仪曰：太子太傅，日就月将，琢磨玉质。言太子有玉之质，琢磨以道也。法言，或问圣人之言，炳若丹青，有诸？曰：丹青初则炳，久则渝，渝乎哉！淮南子曰：夫道润乎草木，浸乎金石。毛诗曰：如金如锡，如珪如璧。汉书成纪曰：上尝召太子出龙楼门。礼记曰：文王之为太子，朝于王季日三。鸡初鸣，至寝门外，问内竖曰：今日安不？何如？周礼曰：师氏以三德教国子，居虎门之左。蔡邕明堂月令论曰：周官有闱门之学。礼记曰：行一物而三善皆得者，惟世子而已。其齿于学之谓也。尚书曰：夔典乐，教胄子。孝经曰：爱敬尽于事亲。毛诗曰：夙夜匪懈，以事一人。吕氏春秋曰：爱敬尽于事亲，光耀加于百姓，究于四海，此天子之孝也。若夫族茂麟趾，宗固盘石，跨掩昌姬，韬轶炎汉。毛诗曰：麟之趾，振振公子。汉书，宋昌曰：帝王子弟，犬牙相制，所谓盘石之宗。春秋录图曰：仓精萌，姬、稷之后昌。东观汉记序曰：汉以炎精布耀，或幽而光。元宰比肩于尚父，中铉继踵乎周南，分陕流勿翦之欢，来仕允克施之誉，莫不如珪如璋，令闻令望，朱茀斯皇，室家君王者也。元宰，冢宰也。中铉，司徒也。说苑，晏子谓楚王曰：齐之临淄，比肩继踵。毛诗曰：惟师尚父。周易曰：鼎金铉。郑玄曰：金铉，喻明道能举君之官职也。郑玄尚书注曰：鼎，三公象也。毛诗序曰：周南言化自北而南，故系之周公。公羊传曰：自陕以西，召公主之。毛诗曰：蔽芾甘棠，勿翦勿伐，召伯所茇。国语曰：秦后太子来仕，其车千乘。韦昭曰：王仕于晋也。班固汉书贡禹赞曰：禹既黄发，以德来仕。尚书曰：君陈克施有政。毛诗曰：如珪如璋，令问令望。又曰：朱茀斯皇，室家君王。
