<!-- { "loadSidebar": true } -->
　　呜呼衡州才大屈宋笔擅雕龙调高吐鳯妙年驰声出冠乡贡吾州多贤不利首送惟公开荒径挹晁董吏事精明万口归重亨途方辟八骏飞鞚防口含沙巧发竒中退坠诸渊公不为动天定胜人复为时用惟公之文盍仪禁从清庙作歌追配雅□骥足方驰三刀形梦悠然漫仕无所修综闭閤却扫胸次空洞至宝横弃称屈弥众公乎云亡乡曲嗟痛来祖公丧为之一恸
　　祭赵路钤【不枯　代仲舅同乡人】
　　惟公派出天潢生长昭代政宣隆平出入广内艰危奋忠脱身骑卒归行阙官以寖大来归四明逾四十载待人谦恭处身静退莲社从游今为前辈樽酒相过雍容贵介扬清歌以欢洽谈中都而感慨葢今日宗室之遗老犹使人识承平王孙之故态也年逾七十风度不改郊庙侍祠峩峩冠佩属近行尊富贵未艾一疾困之遽至危殆呜呼安闲一堂真率高防忽焉陈迹乐不可再相与设奠以致哀尚英灵之如在也
　　祭徐少卿【子寅　代仲舅同乡人】
　　惟公骨相竒厐徳量汪汪和而知介圆而能方早继家声明习宪章旋自幕府径登朝行乃分左符乃奏明光留屯之策结知寿皇委寄日隆宠赉相望富贵逼人进用未央赋归十年林壑徜徉汉东天台尤称循良持节逾峤澄按南邦云胡不淑季子夭伤情钟弗堪公亦云亡归途千里两旐飞扬行道霣涕而况州乡【某】等从游日望归艎兹登公门繐帷在堂遗像如生奠此一觞相向失声尚其来享
　　祭赵恭人【王滁州之室代仲舅同乡人】
　　呜呼彤史不书女教不修闺门之间动多悔尤贤哉夫人独异辈流天予淑质婉嫕和柔不虐不妬不忮不求事姑以孝与物以周举无间言丰裕优游宜备五福益高春秋胡为累年心熏百忧使君既亡二子不留驯致末疾遂不可瘳【某】等辱在亲党具聆芳猷设奠一哀非为膳羞尚尔后人壸彞是收
　　祭袁通判【章　代仲舅同乡】
　　呜呼惟袁氏四世五公盛于东都五世登科望于乡闾惟吾叔平尤为耆儒少鸣胶庠文高行孤中年漫仕日着令誉晩益倦游有宅一区安贫乐道随时巻舒古所谓笃信好学守死善道居处恭执事敬与人忠者惟公兼之而有余寿登八帙皤鬓霜须出则舎车而徒字则蝇头细书外和内刚不可得而亲疎劳谦终吉矢死弗渝进不闻吕父之卜猎退不见申公之安车禄不及子二孙蚤孤养不至于列鼎仕不过于题舆人或不堪其忧而公处之则晏如也沈疴来侵水已浮肤天不憖遗奄归泉途识与不识闻者叹吁惟余齐年往来舒徐凡我同社视公步趋有几有杖有琴有壶载平时问字之酒奠今日一束之刍欲写余悲言与泪俱呜呼尚复有全徳笃行博物洽闻之君子如吾叔平者乎
　　祭魏丞相【代王知道】
　　呜呼惟公盛徳不可涯涘虽欲屡数莫究一二窃窥绪余葢本实地故其设施不诬不伪少而笃学寝食不置壮而从政动施实恵其奉太夫人也既备于色养又及手足之爱以承其意其事明天子也既尽于辅赞又罄啓沃之忠以顺于外敌再犯境淮甸鼎沸见大夫无可使者召从幕府张旜出使所谓飞矢在上行人在下而公神色不动讲解而归和议至今南北之人受公之赐者又不知其几也晚居碧溪不渝东山之志潭潭之居固已因其旧而山林日涉随其高下葢天作地藏以为公宴居之计益览载籍出入释老触物而咏遇客则醉其雍容萧散野老争席风流醖借有晋宋之风度则又其余事也人皆望公再登端揆使其小却犹当出侯藩方使万物为之吐气不然处之林下尚可以典刑于善类天不憖遗奄弃尘世诗不云乎人之云亡邦国殄瘁其公之谓乎【某】等先祖诸父俱托夙契来官异县获拜簪履怜其孤防视犹子弟引而进之极力于嘘枯吹生之际头颅如许莫报洪施再拜公前俯伏流涕呜呼公乎尚歆此苹蘩之意
　　祭王令人【代陈阁学】
　　惟陈氏世家闽中我先少卿兄弟始徙鄞川叔父之外他无期功之亲族犹未大也乃嵗在丙戌余得庶子是时年方壮而处贫不得已鞠于赵氏迨今十有九年夫人无恙时屡以为言谓赵氏有子可以归矣庚子之秋既哭子曅因念夫妇俱涉半百而子姓凋疎兹有意请于赵氏因仍至今夫人忽以疾亡而言犹在耳此子已不得逮事于生前岂应更缓于今日二子巩芾扶灵轝以东卒哭在迩且将卜塟以十二月戊午之吉命子归伏丧次使执丧如礼以成夫人之美意以广陈氏之嗣续又以全诸子手足之爱且俾无忘赵氏抚育之恩夫人有知尚临此言呜呼尚忍言之
　　祭刘宜人【代陈阁学】
　　呜呼夫人之徳柔恵淳直夫人之福康宁戬谷相夫而夫闻于乡教子而子显于朝年益尊而无一事之遗家愈肥而无一毫之骄自奉至约以施则饶言无枝叶闻者意消母仪妇则真可以表仪于闺阃葢八十四年处之如一朝晚嵗尤盛贤侯宴喜安舆徐行去乡密迩干骑奉迎金章拱侍含饴弄孙斑衣济济乃开庆筵大集珠履欢谣杂然洋溢千里云何不淑祸福伏倚内外防伤几为罢市夫人之身固无憾矣他人为壻犹曰半子我壻王氏维子是似抚爱之辱今逾三纪室人云亡神伤未巳夫人讣闻痛哭流涕效官词掖欲归无计丧不得摩其棺而一恸塟不得临其穴而尽礼敬状行事不敢溢美虽已大书特书而淑徳懿行终有不能尽言之媿也二甥东归致奠甚菲东望长号灵其歆止
　　祭王参政【之望　代曾吏部】
　　惟公负卓荦不羣之才养刚大不屈之气富闳深自得之学奋经纶四海之志出其绪余十不一二葢文章直欲追两都之风而政事已足絶俗而惊世矣正色立朝官曰谏议明白贤佞公非公是振举纲纪使君子有所恃而小人有所畏督师淮堧长城千里雅歌投壶坐却敌骑进参政机人谓且相而翩然去之高蹈赤城视富贵如脱屣东坡先生称张文定公曰上不求合于人主故虽贵而不用用而不尽下不求合于士大夫故悦公者寡不悦者众然至言天下伟人则以公为首者岂公之谓耶【某】登公之门俯仰二纪假守海邦猥继英轨欲一拜公于床下而公已属疾欲见不遂巍巍巨公何恙不已人之所以期公者未艾也而泰山其頺千丈松崩闻者为之流涕呜呼吏民方相与泣于甘棠之下亟遣薄奠以寓千里去思之意尚当力追公于步趋之余庶乎不为九京之媿也
　　祭刘衢州【朔　代曾吏部】
　　呜呼天之生贤其啬已甚钟山川之灵委造化之和不为不靳予之以贤授之以才而独短其命伯牛之疾顔渊之夭岂独其身之不幸人物器业有如公者儵焉夺之苍苍者又何其太忍耶呜呼我公受天异禀当今人才在第一品处之孔门未必不升堂而在寝居之庙堂上可使藜藿之不采下可使斯民之奠枕南宫一鸣万口皆噤风节日新利害益深激贪立懦议论鲠挺不事孙刘身不得一日安于朝廷之上小试两州皆足以追龚黄之遗轸三仕三已重以疾病正路坦坦孤踪凛凛四方属心谓公之未达者天将降以大任孰知夫堂堂王佐之才百不一骋而遂至于陨乎呜呼公之纯孝温靖定省鹤髪在堂公必不瞑公之友爱不见畦町十年相望俱负重名于时忽相从于九原此尤荐绅韦布之所悲哽也【某】慕公风髙岁月良逺假守东嘉方视公以为绳准惟兹邦人崇仰最谨君子服道德之教小人怀抚字之政讣音一闻哀感万井诗不云乎人之云亡邦国殄瘁要当为天下惜尔何止为海隅之一郡耶
　　祭王詹事【十朋　代曾吏部】
　　惟公行出乎诚学根乎经髙见逺识特立独行射策论事仲舒贾生面折廷诤汲黯王陵功成羽翼政如神明人或一得公集其成公论之兴公为主盟事失其平公为权衡一有抑扬人为辱荣一有去就国以重轻人亡一鉴梦奠两楹明主震悼善类失声天亦惜之为之陨星【某】昔拜公屣履以迎公去不回谁其典刑往哭不可郡绂是萦设祭道周酹公之灵精爽凛然尚其顾歆
　　又【代莫守】
　　呜呼【某】之于公殆有夙契稽山定交岁逾一纪晩寮青宫益敬益畏道义相勉草木臭味哭公之丧义如同气兹焉假守实公梓里九京不作何所则视公虽云亡道在百世尝录遗事上太史氏盛德大节略具是矣呜呼我公诗不云乎髙山仰止景行行止奉以周旋未敢失坠视焉如生庶几无愧欲酹宿草相望一水驰奠告哀澘然出涕
　　祭薛士正【代曾吏部】
　　惟公学博而知约行髙而不孤政严而无苛论正而不迂求之海内未见其比意者天生斯人其必将回狂澜于千载之絶学建功名于万里之亨途才小试而夺之苍苍者又何其忍乎公之守吴余在故庐我来剖符公归里居固尝服髙风于践履之旧聴宏论于謦欬之余方将日亲直谅多闻之益尽读箧中未见之书曾不见于几日惊死生之顿殊寓哀情于短章洒衰泪于生刍呜呼吾老矣不知余生尚复见人物如公者乎
　　祭郑司法【颉同官】
　　呜呼德升止于斯乎早名荐书而不得上太常之一第晚歴曹掾而不能脱七阶之选途欲试无所有衔不袪旁观者为之叹息而君处之则裕如也方其酾酒剧谈裁烛赋诗精神爽拔不见衰相谓当收功名于桑榆孰谓夫江风匽薄得疾肤腠一入膏肓而不可除方瞳了然强忽笑语凛如对面而葢棺事定青衫已上于画图矣呜呼倡酬之诗易而为哀挽之歌清饮之樽今而酹祖奠之刍德升尚能饮而聴之否泪尽词殚空相与望君于路隅君则已矣有子是似古人所谓非在其身在其子孙者其在斯人欤
　　祭陈司户【僖】
　　惟君之家世笃儒学君之皇考尤号渊博噤不得施晚而君生谓兴吾宗教之以经龆龀秀发书无不读中童子科老生嗟服游学十年暮盐朝虀乃登上第乃瞻龙飞得官户曹千里跬步云何不淑至此大故君之于家孝友天成收防孤露纠合宗盟君之于文亹亹不倦自公之余手不释卷君之于义勇于敢为亲旧有急匍匐救之积是三者宜其逺到壮年长才废于中道峩峩闽山灵轝何归归旐翩然云何不悲惟我同寮周旋最乆菲奠荐诚疚心疾首
　　又【路祭】
　　呜呼武仲学甚富而命甚奇也气甚髙而位甚卑也天畀之以才而不与以时也又啬其夀使不及四十之期也一疾困之遽成九原人皆悼其不幸而同寮之心又何其悲也诗盟文防书名居以为永好非君主之而谁也青衫画图宛宛乎君之芝眉也炎天赫曦道阻且长丹旐翩然君将安归也官则有守欲送不可惟君家暑行之无恙犹可慰我之思也祖奠于郊外向风长号不可及已呜呼武仲知乎不知也
　　祭汤宁海【烈】
　　惟君之资如玉之粹惟君之辞如绮之丽来宰宁川政尚平易悃愊无华弹琴而治兹方及束担归计奇疾困之一旦长逝囊无袭衣室有孤累吏民兴哀几于罢市矧同王事休戚所系不图善人忽焉隔世虽有菲奠不得自致君其归乎望望挥涕
　　祭陈安人【詹事良翰女兄旌表门闾　同守倅】
　　台之着姓朱陈是推既生自陈朱子诚归一门孝友累世不亏夫人赞之室家具宜之死靡他面割耳剺夫人视之妇道与稽夫人之姑年登期颐孝养既勤夀祉孔齐夫人之弟名德峩巍同气是似为家门楣月评升闻宠光陆离旌表髙门彤史有辉【某】兹叨假守钦叹壸彞思播清风以励幽闺爰设菲奠来瞻繐帷节孝有闾过者式之
　　祭刘天台【孝宪同守倅】
　　名父之子徒劳州县悃愊无华夙宵不倦平易近民民罔怨咨生无赫赫死则痛之知君清贫赙赠加厚知君无归谋葬山阜更率同僚奠此一觞君而有知庶其来享
　　祭周侍郎【代侍从】
