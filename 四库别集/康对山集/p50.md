<!-- { "loadSidebar": true } -->
安人者故顺天推官尚公第二女也母曰贾夫人成化乙未九月二十八日甲戌生安人重厚严恪不必其长知非凡女子矣昔先君子为予择婚者数年无一当者乃后得安人弘治壬子先君子卒又三年乙卯安人归予伉俪二十六年而安人卒焉虽其数有不可得而易者然奚至于予而数遽如此也于戏痛哉安人帰予时年已二十一岁贞静恭俭有君子之德其裁制事为动与义合气岸?然烈丈夫或弗如也妯娌姻娅见安人莫不畏且敬者盖其意度自能夺人如此也先夫人尝曰新妇事我克尽孝道且今二十年母一懈也正德戊辰先夫人寝疾安人昼夜不寐者十有七日洎卒号泣几陨凡人之妇孰不能此者而因心恻怛则安人一人尔于戏痛哉方予举进士第一人莫不喜也安人曰道以无垢为贞名以陵实是惧保贞克惧此君子所以进德修业欲及时者也尚何言喜邪此其意可与浅见薄识者道邪予归葬先夫人之三年庚午淡瑾伏诛言官论予为编氓报至安人抚掌曰不垢得垢是谓罔谬而今而后夫子盖卒无垢矣非大庆邪省耕视馌黾勉作业由庚午至庚辰十有一年口食琐琐无弗给者所以使予放情丘壑鲜复顾虑秋毫皆安人之力也于戏痛哉安人自初及今事无巨细未有不白请予而径行者其恭和弗专亦可见矣卒之日家人妇子号恸罔极若丧所生所立家则殁已三年而率行如在其宜夫克家盖予之韦弦也何不幸不能与之穷年同毙岂造物者不使人兼媺并嘉如此也于戏痛哉安人所生男女十人其六人皆早夭今止有男子一曰?女子三长嫁举人张之榘次嫁李世贞季嫁马袭吉皆生员也嘉靖二年四月二日癸酉将葬安人于浒西先茔儿子?曰大人盍铭诸石以志毋安人之圹夫安人之羙众矣人不能详言者具巳载诸家乘不欲繁为辞说铭曰　浒西之岗巃嵸崎岖唐山是名爰自我祖返贞归始肇启兹宇左漆右雍前渭后岐地臧孔宜非德孰居汝年弗豊汝道则隆笃顺克孝秉素蕴贞我宗用崇千岁一瞬若旦暨夕讵弗汝齐汝复何疑我行弗磷汝名乃偕汝兹休哉 

文林郎汤阴县知县侯君墓志铭 

君讳相字良弼上世故武功人也曾祖某生某某生恕有德不仕举为乡饮宾娶李氏生男子三人君盖中子也少颖异落脱不拘小行年二十予先君平阳公见之谓君叔蒙城丞清曰此儿神清气羙何不令之学后侯氏有能亢宗逖德者此儿也故遂从为县学诸生弘治巳酉果举乡试高等明年试礼部不第以乙榜为蒲州学正学正九年再试礼部不第寻有外艰除服上吏部拜汤阴知县汤阴邑冲要民贫娄若征役号烦难理君嘅然往之曰不能宰是邑书可废也居一年吏就典列民信轨训汤阴称治平矣然性喜肆遂不通时宜遇尊官上吏则执礼为敬不若世俗奔走卑屈往往为所损诟虽小事必欲合其约束即尊官上吏不能移未几有内艰归明年遂以朝觐考察闲住人以君英爽有气年又壮徤未老也君叹之曰嗟乎世人重为官予重使气吾欲不失巳而官軄乃使之是重官不重巳非吾志也县南有横渠绿野书院因儿时尝牧其野遂自号绿野牧子乐然于家凡十又一年以病肿卒时则正德七年壬申闰五月十又六日己巳也由生景泰丙子三月二十日己丑春秋盖五十又七云君易篑时托符尚玉来请予与语予至则君巳渐矣君弟右指予谓君曰为谁君曰对山先生也或谓君将冈所托君摇首不应予恐其终而乱朼因语之以顺安死之说君勉强为数言曰即何不知死为吾归子之贤不肖在天岂敢累故人所觊故人者铭我墓石使后世知所我云云尔又释倚者手向予揖而止予领君意归且未出户而君绝矣盖予昔未第时君独重予文谓可名世及病又数数以铭石见托乃至其大故犹不能忘此其心志所隐盖何如哉君体颀面豊多髯善戏谑而喜饮无择于乡人故乡人无大小惛乐与君游君为学生时有文名及为学正湖广河南皆聘为考试官称得士云性服善喜德人有片长即称之不置居官克自砥砺欲为循良不知上吏之不可其意卒至贫厄不裕然能慷慨靡挠蔬食豆羔?火晏如也配张氏侧室王氏生男子一人宗史今为县学生娶长安杨教谕从礼女女子二人长嫁杨玠次嫁邓际隆孙男子一人圭尚幼在襁褓明年癸酉十一月甲申葬新寨先茔之次礼也铭曰　贞而咎惟视尔后惟尔不回尔光则恢我石孔文惟永翼尔坟 

郭处士墓志铭 

处士讳理字宗智咸宁人也曾祖曰得成生子道原举人材为河间府经历生子恂恂娶李氏生三男子其季者处士也处士颖异有气以幼有目病不得读书肆意为家人产即能铙厚有裕无怨恫于父母兄弟之养性又简易不与人苟合虽身为布衣非有士君子之行者弗肯与游与之游者皆爱敬若兄弟故人人严惮修饬不肯恶处 士也 医有齐惠者喜奕而不理于业人虽有笃病当奕不肯废也见处士来即罢奕应病者病者得惠医惛生故凡病者因其奕皆来趋处士而惠之医与处士之方正因沨然徧关中矣又生不喜酒晚年始少饮酒饮则辄醉醉则掀髯微咲而止人莫能测也终身未尝一至公府暇日惟焚香默坐诵道德经及为善阴隲书客至喜问谈山川名胜之迹故天下山川名胜者处士能一一道之人屡荐处士宾乡饮坚辞不就正德庚午有 诏给民老寿者冠带处士时年巳八十三竟不受又二年壬申二月丁丑以病卒由其生宣德戊申三月丁未春秋盖八十有五配李氏生男子三人钫锦铿女子三人嫁为赵邦式李聚与太学生李选妻孙男子二人懋检孙女子五人一嫁啇南学生李相一嫁李阳一嫁咸宁学生许阳二尚幼在室钫锦皆早殁而铿以朱氏诗举正德丁卯乡试将以某月甲子葬处士于鸿固原新兆乃持表弟阎举人溥状来请铭予旧闻铿才羙志意私甚重之因推其先世而处士之名行与溥状有征兹为之铭铭曰　惟彼郭氏实自虢奔于周为宗乃肇郭孙最隗丹泰根枝孔繁汾阳始华郭世乃尊及此河间修洁克武会德不缁是生恂父三英既敷处士克宇彼克云何非干厥蛊敦德乐文追鼻祖子孙振振惟铿孔新昌宗元始惟郭之珍既珍我郭心遐弗康卜云鸿固惟公是藏公福孔茂保艾尔后世万弥章我铭在石 

登仕佐郎鸿胪寺序班阎公孺人赵氏合葬墓志铭 

阎故为兴平马嵬人由警庵先生宅长安其子孙皆居长安故遂以赵孺人葬长安南新醮之原而迁序班公之柩合焉于是子瀚暨溥来武功以铭属海夫序班公者海姑表诸父也与赵孺人俱有厚志瑰行当不可毋视于来世教予得述而铭之云序班公讳璘字尚温状云上世万年人盖唐右相阎立本之后也立本始葬马嵬原而子孙因家马嵬元季避兵入蜀洪武初四世祖名昌复归马嵬而马嵬之阎延蔓不可胜纪矣名昌生遵道遵道生秉直秉直生通奇伟有异识乡人贤之举人材除南京刑部司狱娶张氏早殁继又娶张氏生子铎天顺成化间诗人世呼为警庵先生举景泰辛未进士累官至浙江右布政使娶予曾太父太常公之女累封至淑人生男子三人序班公盖仲子也修躯丹颊人望之如莹玉又性敏善记儿时随所口授书即过耳不忘先君子平阳公尝言警庵先生与余愍肃公饮序班公仅五六岁愍肃公指席上食蠏请曰八条螃蠏腿即应之曰五色凤凰毛其敏捷精巧如此是时警庵尚在郎置一时缙绅大夫闻者罔不奇之弱冠从警庵游四方盖多先?见识前言往行收书肆学无所不愽虽一器一物之小皆能察认世代人品万不一矣然多病不能奔走而性又喜逸遂故卒不有科第成化丁亥以警庵顺天尹荫当补国子生时周文公诙祭酒深所器重每召语辄至夜分始退弘治辛亥除为鸿胪寺序班苦以不得省侍警庵为恨遂耿耿有心疾序班十不理一二独伏枕拊膺曰父老父老甲寅四月辛巳病剧不起年纔四十又五也孺人赵氏通政赵伯颙先生女朼世为北京大兴人伯颙以乙丑进士起家娶宜人潘氏生孺人端庄贞淑有古女士之风襁褓时太学生高公见之曰此女不为贵人妇当为贵人母然贵家大族求者不可胜纪而通政公愿独喜序班盖警庵与通政皆诗杜密契友而序班公每宴辄侍为公熟见其羙乃如此孺人自归序班公则克谐孝姑康淑人极严肃也能独得其欢心由序班公卒至今二十年辛苦备尝操履无间教导诸子皆克自成立为闻人而女子悉归士大夫妇人之事可谓慊然无憾者矣正德癸酉三月丙戌以疾卒年盖六十二矣生男子四人瀚沧浙溥瀚初娶种氏大竹令山女继娶赵氏兖州知府兰女沧先死娶赵氏乐至簿玘女浙娶薛氏洧川簿旺女溥正德丁卯举人娶王氏故兵部尚书河州公孙佥事经女女子四人长嫁兵部尚书李公之孙顺义学生桂次嫁翰林院修撰滕霄又次嫁王应麒又次嫁萧奇元皆举人也孙男子八人梅梧椿果校楼榎榭孙女二人俱幼在室夫序班公天性笃孝一举不忍忘其亲及仕有官职犹思慕以死此其志愍然世未之能有也人恒言公遇异僧善黄白得其术亦卒以不用又秦简王尝大陈古今名帖图画征序班公徧视之至则掩其题识问为何人历千万轴无一不当王因悚然敬重矣其隐行遗致皆载在阎氏家传中可备颂说今得而畧云序班公生景泰庚午正月壬申赵孺人生景泰壬申九月庚寅其合葬也以正德甲戌二月己未铭曰　维阎之先有令德窿四世光乃则无言弗训谁可测三秦之文毕其力公为之嗣往安画斯道不延年寿隔子孙绳奕且赫斗城之南定幽宅淑音烜仪此焉格鬼伯罔怒神永怿正月壬午我铭石仲春旦日工有翼 

刘母恭人高氏墓志铭 

