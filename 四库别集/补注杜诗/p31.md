<!-- { "loadSidebar": true } -->
　　騘马新凿蹄【师曰后汉桓典为御史常乗騘马时人语曰行行且止避騘马御史】银鞍被来好【洙曰徐敬业汗马濯银鞍】绣衣黄白郎【洙曰汉侍御史有绣衣直指持斧捕盗】骑向交河道【洙曰汉侯应上书车师前国王治交河城河水分流绕城下故号交河唐安西去交河郡七百里】补注【希曰西州为交河郡有交河县注自县北八十里有龙泉馆又北入谷百三十里经柳谷渡莹沙岭百六十里经石防汉戍至北庭都防府城】问君适万里取别何草草天子忧凉州严程到须早【苏曰严顔为左校曰乆不得江左信息尔宜严程勉力早到甚妙】去秋羣胡反不得无电扫【马曰风激电扫】补注【希曰去秋当是指至徳元年通鉴吐蕃防威戎神武定戎宣威制胜金天天成等军石堡城百答城雕窠城在鄯廓河等州并防两凉州为莭度之所治不可使失故天子忧之正后诗所谓须存武陵威郡之之意也】此行牧遗甿风俗方再造族父领元戎【洙曰元戎元帅也】补注【鹤曰董贤传统辟元戎师古曰元戎大众也族父谓杜鸿渐按本传至徳二年为迁河西莭度使在平两京前今作诗却在已平两京后故下止云东郊尚烽火】名声阁中老夺我同官良飃飃按城堡使我不能餐令我恶懐抱若人才思阔【饶曰若人羡长孙侍御也】溟涨漫絶岛罇前失诗流【苏曰房炳见嵇康归山隂曰今日樽前失我诗流】塞上得【一作多】国寳皇天悲送逺【洙曰九辨皇天平分四时窃独悲此凛秋】云白浩浩东郊尚烽火朝野色枯槁西极柱亦倾如何正穹昊【洙曰列汤问篇折天柱又云常怒流于西极苏曰徐贞曰凴君寄语数执事方今天柱倾反穹昊何计以正】送樊二十三侍御赴汉中判官【至徳二年作】补注【鹤曰当是至徳二载肃宗在鳯翔故诗云天子从北来顿兵岐梁下时未复京师又有两京陷未収之句汉中唐兴元府本梁州梁葢山南西道采访使之所治】
　　威弧不能【苏曰司马迁刳木为弧以威四方然弧不能安自发其威安者人君子有道不能自彰使彰名者亦人也扬雄河东赋玃天狼之威弧】自尔无宁嵗【洙曰易木为弧剡木为矢弧矢之利以威天下葢取诸睽国语姜氏告于公子曰自子之行晋无宁嵗师曰宗开元初天下富实自谓四方无虞荒纵酒色武备皆弛是不能以弧矢威天下也禄山一旦乗隙而叛自此纷乱畧无宁嵗】川谷血横流【洙曰扬子川谷流人之血】豺狼沸相噬【苏曰崔甫曰干戈未止狼虎相噬】天子从北来【黄曰言肃宗即位于灵武】长驱振凋敝顿兵岐梁下【洙曰肃宗理兵鳯翔】却跨沙漠裔【师曰沙漠裔指汉中郡谓跨歴楚汉诸州并皆整兵从帝东讨】二京陷未収四极我得制【修可曰尔雅释地东至于秦逺西至于邠国南至于濮防北至于祝栗谓之四极注此四方逺极之国名欧阳曰肃宗以太子称尊号虽云偏据一方而四极之广皆为总制何命而不从乎】补注【希曰汉礼乐志四极爰轃师古曰四方极逺之处也尔雅东至秦逺西至邠国南至濮防北至祝栗谓之四极】萧索【一作瑟】汉水清缅通淮湖税使者纷星散【洙曰古诗星使日夜驰】王纲尚旒缀【洙曰长发诗为下国缀旒又公羊传君若赘旒然泰伯曰言其危而欲絶也】南伯从事贤君行立谈际【赵曰南伯指言汉中主将也从事指言樊为判官也言南伯与从事俱贤相投在立谈间耳】生知七曜歴【洙曰月令命太史司天歴候日月星辰七曜为经二十八宿为纪修可曰北史刘焯博学洽闻如九章算术周髀十曜书莫不覈其本根穷其秘要】手画三军势【洙曰马援于帝前聚米为山谷指画形势开示众军所从道径徃来曲折昭然可晓帝曰虏在吾目中矣定功曰张安丗子千秋与霍光子禹俱撃乌桓还诏大将军光问千秋鬭战方畧山川形势口对兵事画成地图无所忘失师曰汉中系荆湖南路南伯言南方诸侯之长从事乃幕府属内官也南伯从事贤谓樊侍御之贤为汉中荆判官谋事有成功只在立谈之间可収其功生知七曜手画三军葢知天文与地理也】氷雪净聦明雷霆走精锐幕府辍谏官朝廷无此例至尊方旰食【洙曰左传伍奢曰楚君大夫其旰食乎旰晏也】仗尔布嘉惠补阙暮徴入柱史晨征憇【注曰老耼为柱下史】补注【鹤曰谓樊以侍御史为判官同御史在殿柱之间亦谓之柱下史秦改为侍御史张苍自秦时为御史主柱下方书即其任也】正当艰难时【洙曰天歩艰难苏曰吴起正当艰难之际举兵深入唯虑粮不继陷彼逆计更宜度而行之】实籍长乆【一作大】计回风吹独树【赵曰周王褒送葬诗平原防独树皇亭望列亭又庾信诗回风即送师】白日照执袂恸哭苍烟根山门万重闭居人莽牢落逰子方迢遰【音弟】徘徊悲生离【洙曰九章悲莫悲兮生别离】局促老一世【洙曰古诗螅蟀相局促梦符曰前汉灌夫传上怒内史曰公平生数言魏其武安长短今日廷论局促效辕下驹】陶唐歌遗民【洙曰左传吴季札闻唐之歌曰思深哉其有陶唐氏之遗民乎】后汉更列【一作别】帝恨无匡复姿【一作资】聊欲从此逝【洙曰吾亦从此逝矣师曰唐继尧后故云有陶唐之遗民亦若孟子云其故家遗俗流风善政犹有存者汉承文景之余泽遭王莽簒夺不失其天下光武因民讴吟思汉遂建中兴之业肃宗亦然故云后汉列帝甫自恨当艰难日无匡复之才以佐天子但从此长徃山林因勉樊生当努力以赞中兴云】
　　送从弟亚赴安西判官【至徳二年作】
　　【洙曰一云河西鲍曰亚字次公肃宗在灵武上书论当丗事擢校书郎杜鸿渐莭度河西奏署幕府故云舍弟草中来苍然请论事】补注【鹤曰诗有须存武威郡之句当是河西判官梁权道编在至徳二年鳯翔作按诗云宗庙尚成灰是时京师犹未复也】
　　南风作秋声【苏曰王澄晓来南风渐作秋声故山杞菊苗吾当从事于斯矣师曰南风生养之风今作秋声杀气盛也时禄山反河北二十四郡皆防没于贼安得隂阳调和南风作秋声葢有田也】杀气薄炎炽【洙曰南风作秋声言当生育而有肃杀声】盛夏鹰隼撃【洙曰月令立秋之日鹰隼乃撃】时危异人至令弟草中来苍然请论事诏书引上殿奋舌动天意【洙曰动天意言君意为之回动也苏曰李斯奋三寸舌取富贵】兵法五十家尔腹为箧笥【洙曰兵法见汉艺文志邉韶腹便便五经笥苏曰张敞聴郝焜说书从容语左右曰万巻书郝腹为箧笥収贮乎】应对如转丸【洙曰汉祖从谏若转圜修可曰开元遗事张九龄每与賔客议论防防不竭如下坂走丸人服其俊辩】踈通略文字经纶皆新语【洙曰如屯卦君子以经纶陆贾造新语】足以正神器【苏曰李斯扶正神器四海懽心】宗庙尚为灰君臣俱【一作皆】下泪【洙曰九庙为贼所焚也】崆峒地无轴补注【鹤曰崆峒陇右山名清海即哥舒翰筑应龙城处皆河西莭度统之说见后注】清海天轩轾【洙曰言天地未安也郑曰轾乍利切车后倾曰轩前倾曰轾梦符曰后马援夫居前不能令人轾居后不能令人轩注轩轾轻车也】西极最疮痍【赵曰季布传疮痍未瘳】连山暗烽燧【彦辅曰唐六典云唐镇戍烽候所至大约相去三十里其逼边者筑城以致之其放烟一炬二炬三炬四炬者每日初夜举一炬谓之平安火余则随贼多少而为差程曰光武纪修烽炬注云前书音义曰边方捕警急作土台台上作桔橰头上兠笭以薪草置其中常低之有防即然火举之以相告曰烽又多积薪防至即燔之望其烟曰燧昼则燔燧夜则举烽】帝曰大布衣【鲁曰左传卫文公大布之衣】借卿佐元帅坐防清流沙【洙曰书曰被于流沙】所以子奉使归当再前席【洙曰文帝前席贾生】适逺非厯试【洙曰舜歴试诸艰】须存武威郡为书长乆利孤峯石戴驿快马金纒辔黄羊饫不羶芦酒多还醉踊跃常人情惨澹苦士志安边敌何有反正计始遂【洙曰唐书天子反正】补注【希曰汉髙祖纪羣臣曰帝起微细拨乱丗反之正师古注反还也还之正道】吾闻驾鼔车【洙曰汉文以千里马驾鼓车修可曰后汉循吏传建武十三年异国有献名马日行千里诏以马驾鼓车孝文止却千里马无驾鼔车之说】不合用骐骥龙吟回其头夹辅待所致【洙曰左传夹辅周室】
　　送韦十六评事充同谷防御判官【至徳二年作洙日安禄山大乱甫与韦宙同陷贼后皆遁归行在鲍曰注以为宙宙乃舟之子仕宣宗时非此所送人也】补注【鹤曰至徳二年作故诗云今归行在所又云銮舆驻鳯翔也】
