<!-- { "loadSidebar": true } -->
　　国有岩邑朝多君子【左氏传曰制岩邑也朝多君子者左传管仲曰郑有叔詹堵叔师叔三良为政未可问也又传称子产博物君子言郑国有岩邑朝多君子也】武公庄公平王卿士【左氏传曰郑武公庄公为平王卿士杜预曰卿士王卿之执政者言父子秉周之政】温麦渝盟祊田废祀【左传隐三年曰郑祭足帅师取温之麦传又曰有渝此盟明神殛之又八年传曰郑伯请释防山之祀而祀周公以防山之祊易许田三月郑伯使宛来归祊不祀防山也】骖乗停舆来朝识履【晋书曰武帝出祀南郊诏使郑黙骖乗汉书曰哀帝擢郑崇为尚书仆射数求见諌争上初纳用之每见曳革履上笑曰我识郑尚书履声以上言郑氏之先也】惟祖惟考旣侯旣公枢机周密出纳清通治繁政简处乱心雄济河遗惠【一作德】海岱余封【以上言祖彻考先防并有政绩也济河谓彻为济州刺史海岱谓先护为青州刺史也】世济其美载诞其器【左氏传曰世济其美不陨其名杜预曰济成也】忠无不为孝则不匮【左传曰公家之利知无不为忠也诗孝思不匮】幽冀纷梗关河鼎沸【言永安中之乱也普防元年幽州刺史刘灵助起兵于蓟河北大使髙干夜袭冀州刺史元嶷是幽冀之乱关河鼎沸言尔朱氏髙氏相继为乱故有武帝迁都之事】自北自南声闻梁魏【言先护父子因乱奔梁复自梁归魏声闻于南北也】扬旌汝颍威震三川【尔雅云注旄首曰旌汉书地理志有颍川汝南二郡应劭曰汝水出农入淮颍水出阳城韦昭曰三川河伊洛本序树君伊洛言归旧壤是也以上言自梁归魏之事】拥旄江汉席卷楼船【拥旄江汉谓为江陵防主也左传正义曰江经南郡江夏弋阳安丰汉经襄阳至江夏安陆县入江李廵曰旄牛尾着竿首过秦论曰有席卷宇内包括四海之意汉书曰杨仆为楼将军】成臯尘起广武烽然【汉书髙帝纪曰汉王引兵入渡河取成臯广武孟康曰于荣阳筑两城相对名为广武城在敖仓西三室山上】麋兴丽箭雁落惊【左氏传曰麋兴于前射麋丽国策曰更嬴虚发而落雁以上言为江陵防主善用兵也】总衞兰锜申威河外【西京赋曰武库禁兵设在兰锜自此以下言都督华州诸军事】山类鼓楼树如车盖【水经注曰冀北有石鼓山将有兵此山则鸣西京杂记曰终南山有离合树如车盖一名华盖树】都尉两道将军独拜【汉书曰武帝元鼎二年置三辅都尉又曰周亚夫为将军居细栁言授伟华州诸军事华州刺史也】梧桐茂苑杨栁倡家千金回雪百日流霞【吴都赋曰佩长洲之茂苑汉书师古注曰倡乐人也洛神赋曰飘飖兮若流风之回雪抱朴子曰仙人与流霞一杯饮之辄不饥渴以上言华州为佳丽之地窈窕繁华之所栖宿也】凋零倏忽凄怆荣华【倏忽疾也】河阳古树金谷残花【晋书曰石崇有金谷园又思归引序曰河阳别业栢木几于万株】陇昏云暝山深路晩风气才髙松声卽远畴昔亲友懽愉交结不为平生应为此别【左氏传曰畴昔之羊子为政畴昔犹言平日也】
　　周骠骑大将军开府侯莫陈道生墓志铭
　　君讳道生字某朔州武川人也【按北史及周书侯莫陈崇传云代武川人父兴此下文父少兴疑卽是人道生疑卽侯莫陈顺与崇为兄弟然史内无道生之名所未详矣】本系隂山出自国族降及于魏在秦作刘【侯莫陈崇传曰其先魏之别部居库斛真水祖元以良家子镇武川因家焉周书云太祖赐刘道德名亮幷赐姓侯莫陈氏是其先本姓刘矣魏拓跋氏系出隂山汉书匈奴传曰自代并隂山下至髙阙为塞而置云中雁门代郡又云匈奴失隂山过之未甞不哭也】父少兴武川鎭将山河抗拒关塞被边早擅威声咸多雄烈【言少兴有威名也】君子读书马上清谈劒端独运六竒专精三略【君子以下序道生也汉书曰陈平六出竒防黄石公记序曰黄石公者神人也有上略中略下略】虽复身叅末将而勇冠旌门位在支军而谋叅幕府【史记曰范増为末将周礼曰为帷宫设旌门郑注云树旌以表门也汉书李广传曰莫府省文书师古曰莫府者以军幕为义军旅无常居止故以帐幕言之】魏正光五年任统军天柱尔朱荣征北海王永安三年随太师贺拔胜入关【侯莫陈顺传云初从尔朱荣为统军后从贺拔胜鎭武陉道生岂卽侯莫陈顺耶】寻转别将滑源巻甲关城束马并皆克防君有力焉【按侯莫陈顺传武防初讨葛荣平邢杲征韩娄皆有功又从破元颢皆同疑卽是人矣】永熈三年补都督太祖文皇帝奄有关河令行天下以君干略委之爪牙【又按侯莫陈顺传加大都督从魏孝武入关顺与太祖同里闬素相友善且其弟崇先在关中太祖见之甚欢太祖周太祖宇文防也汉书武帝报李广曰将军者国之爪牙也】名洽中涓功叅上造【韦昭国语注曰涓人今之中涓汉书顔师古注曰中涓官名居中而涓洁也公卿表爵一级公士二上造】兵临河曲前登白马之津寇发蒲城先战黄沙之苑【史记髙祖本纪曰刘贾将卒二万人骑数百渡白马津索隐曰卽黎阳津也南界东郡白马县蒲城蒲州也河桥曰蒲津桥黄沙之苑卽沙苑也魏大统元年东魏将司马子如自蒲津寇三年东魏寇龙门屯军蒲坂宇文防大破东魏军于沙苑是也卽所谓河桥沙苑之战矣】临晋横船旣擒赵将【汉书韩信传曰齐赵魏反信陈船欲渡临晋而伏兵从夏阳袭安邑虏魏王豹益兵三万撃赵代破代禽夏説破赵二十万众诛成安君】马陵削树复下齐兵【史记曰魏与赵攻韩韩告急于齐齐使田忌为将而孙子为师齐军入魏为十万灶明日为五万灶又明日为三万灶厐涓行三日大喜曰吾固知齐军怯入吾地三日士卒死者过半矣乃弃其歩军与其轻鋭倍日幷行逐之孙子度其行暮当至马陵乃斫大树白而书之曰厐涓死此树之下于是令齐军善射者万弩夹道而伏涓果夜至见白书乃鑚火烛之读其书未毕万弩俱发魏军大乱厐涓乃自颈】班瑞司勳披圗疏爵授骠骑大将军金紫光禄大夫鄠县开国公食邑五百戸【道生疑卽侯莫陈顺按本序与正史虽爵邑或殊纪年各异然于义似无所碍】赵俨之为骠骑正驾单车张湛之拜光禄长乗白马以斯连类朝野荣之【魏志曰赵俨字伯然颍川阳翟人正始四年征为骠骑将军魏略曰旧故四征有官厨财物迁转之际无不因缘而俨叉手上车发到霸上忘持其常所服药雍州闻之乃追送药材数箱俨笑曰人言语殊不易我偶问所服药耳何用是为遂不取后汉书曰张湛字子孝扶风平陵人拜光禄勳光武临朝或有惰容湛辄陈諌其失常乗白马帝毎见湛辄言白马生且复谏矣】大统九年更姓侯莫陈氏【侯莫陈亮传云大统九年太祖赐刘道德名亮幷赐姓侯莫陈氏十年出为东雍州刺史本序上文在秦作刘又云大统九年更姓皆与彼同侯莫陈得姓始于刘亮矣】随大将军拓跋远经始阳二水长鬬三川无市擐甲构病死于轘门【魏大统十五年东魏将髙岳起堰引洧水以灌城自颍川以北皆为陂泽冬十一月遣长孙俭讨之长孙俭卽拓跋俭也国语曰谷洛二水鬭史记秦武王曰寡人欲车通三川韦昭曰伊洛河也】春秋五十一赠持节都督朔州刺史君在武川文皇帝同乡里【侯莫陈顺传云顺与太祖同里闬素相友善周书本纪云太祖文皇帝姓宇文氏讳防字黒獭代武川人也】覇功旣立王业克成【谓宇文防相魏渐成帝业也】不忘舍讲犹论偿博【言其与周太祖素相友善也东观汉纪曰初光武学长安时过朱祐宅祐留上待讲竟乃谈话及帝登位驾幸祐第问曰得无舍我讲乎祐曰不敢尤过也汉书游侠传曰陈遵祖父遂宣帝微时与有故相随博奕数负进及宣帝卽位用遂稍迁至太原太守乃赐遂玺书曰制诏太原太守官尊禄厚可以偿博进矣妻君寜时在旁知状遂于是辞谢因曰事在元平元年赦令前其见厚如此】今嗣德维新功臣追远【谓孝闵践阼周德惟新也按顺以闵帝践阼之年薨】东都马鸣不无见日之叹北陵车过终忆平生之言【博物志曰汉滕公薨求东都门外公卿送驷马不行局地悲鸣跑蹄下地得石室有铭曰佳城郁郁三千年见白日吁嗟滕公居此室遂焉北陵车过霍去病事去病冢在茂陵东北西都赋云北眺五陵茂陵在长安之北故曰北陵史记曰天子为治第令去病视之对曰匈奴未灭无以家为也上益爱重之及卒天子悼之发属国甲军陈自长安至茂陵为冢像祁连山按匈奴未灭无以为家此去病平生之言言赠骠骑大将军也】有诏更赠使持节骠骑大将军开府仪同三司都督宜敷綘三州诸军事敷州刺史諡某公礼也夫人拓跋氏安邑郡夫人【拓跋氏魏之宗室也】庭有钟鼓家承箴诫教容教德言告言归天和五年六月薨卽以其年十月同于京兆某县洪源乡武子成寝请西阶而合平阳下嫁卽庐山而共坟【檀弓曰季武子成寝杜氏之丧在西阶之下请合焉许之入宫而不敢哭武子曰合非古也自周公以来未之有改也吾许其大而不许其细何居命之哭汉书曰衞青尚平阳主与主合起冢象庐山师古曰衞青冢在茂陵东次霍去病冢之西相并者是也】铭曰
　　凝隂远寂广漠平寒沙穷瀚海地尽臯兰【言其系出隂山本西北絶逺苦寒之地也左氏传曰狄之广莫于晋为都杜预曰广莫狄地之旷絶也汉书霍去病传曰登瀚海又云鏖臯兰下如淳曰瀚海北海名也师古曰臯兰山名也苏林曰匈奴中山关名也】塞鸿秋去胡桑夏干风土壮气山河凛然【汉书地理志有雁门郡又称代郡有桑干县干音干按朔州武川本赵代之地西北金行之气也】师【一作兵】旅上谷威雄武川【地理志云上谷郡秦置属幽州道生父少兴为武川镇将故云】君则继踵代不乏贤匣有忠劒庭流孝泉【言其世以忠孝相传】魏室多故余风未殄天保让德当途废典【诗序曰天保下报上也后汉书曰许昌气见于当途当道而髙大者魏也当途废典言魏衰也天保让德言周盛也魏祚废于当途周家盛如天保矣】上将指踪中涓力展【天文志曰文昌六星一曰上将中涓注见本序】洛城夜防河梁朝剪【洛城夜防谓破元颢等军也河梁河桥也盖言河桥之战】铁劒金龟荣追玉【汉书仪曰列侯黄金龟易鼎卦爻辞曰鼎玉言以勲封开国公也】身胄汉祚门承魏绪并擅华宗俱称当路【本姓刘氏故云汉祚为魏国族故云魏绪陆机周处碑曰华宗往茂赵氏孟子注曰当路当仕路也言赐姓侯莫陈氏也】伉俪云匹年龄并故赵瑟秦声同为丘墓【言与夫人李氏合也伉俪夫妇也左氏传曰已不能庇其伉俪又曰秦晋匹也汉书曰杨恽报孙防宗书家本秦也能为秦声妇赵女也雅善鼔瑟春秋説题辞曰丘者墓也】小陵石椁洪源乡墓【广雅曰小陵曰丘礼记曰桓魋自为石椁三年不成孔子曰若是其靡也死不如速朽洪原乡墓谓同于京兆之洪源乡也】刍灵两引池栁双前【礼记曰涂车刍灵自古有之也刍草也言束草为人马也周礼缝人及丧大记注池栁饰棺帷荒也】隧路仍合松城卽连【左氏传曰晋侯请隧杜预曰阙地通路曰隧仲长子古之者松栢梧桐以识其坟松城卽佳城也】霜随栁白月逐坟圆芝兰几代陵谷何年【诗曰髙岸为谷深谷为陵】
　　周车骑大将军赠小司空宇文显和墓志铭
