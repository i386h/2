<!-- { "loadSidebar": true } -->
　　　天目，寿两涯君也。何寿乎两涯君也？两涯君者，大行人钱子薇采之之家君也。居海盐韩墩之涯，故自称两涯居士。人称之曰两涯先生，乡之人称之曰乡先生，则尽善士矣。薇暨其从兄弟芹、萱者从甘泉子游，问学圣贤之道，以立其身，以奉其亲。薇由进士拜大行人，以今年夏六月二十七日为两涯先生初度之辰，与母夫人某氏双寿康强，乃假使归省，与其兄著称寿觞焉。或曰：「钱生学古之道，善原百行，道备三养，则无时而非孝敬矣，何假乎兹辰寿觞之为？」甘泉子曰：「是非尔所知也，夫有所本之也。岂若今之称寿者，而徒以酒食为哉？」「曷谓三养？」「一曰志养，二曰善养，三日禄养。」「曷谓志养？」曰：「志养者，养志之谓也。所膳必视，所余必请，若曾子者也，是之谓志养。」「曷谓善养？」曰：「善养者，(善)[养]以善也。致其至诚深爱，谕亲於道，若大舜者也，是之谓善养。」「曷谓禄养？」曰：「禄养者，养以禄也。若孟之三鼎五鼎也，是之谓禄养。今钱子者，盖本其三养之诚心而为之以致孝者也，岂若世俗本无爱敬之实，逢辰设席，招宾耀美，而不知犬马其父母者哉！故三养者，钱子之常养也。寿觞者，钱子斯须之致养也。岂比而同之哉？」甘泉子乃为之诗歌以寓诸钱氏之子，俾咏之以侑寿觞焉。其诗曰： 
　　
　　天目之山，东驰遥遥，数百里之相。五湖三江，汨汨滔滔不尽流，表忠?屼东海头。海盐之墟，韩墩之陬，钟奇汇秀无期休，往往异人生乎其间，富寿康宁多好修。有如钱氏子薇者，兄弟三二人，笃志好学勇直前，身以父母为仁贤，兄弟无故父母存，志养善养禄养全，俯仰愧怍无天人。风日清秋岳降辰，上堂称觞祝大年。琼浆玉液开华筵，锦帐光生五色云。寿山为之俎，福海为之尊，天吴为之起缕舞，琴川为之遥张弦。长庚天姥来嘉宾，花开顷刻酒逡巡。交酬箫鼓何喧阗，不知此乐复有何人天？显亲扬名在立身，天性之乐乐无垠！猗哉乐无垠！ 
　　
　　偶书送李生白父下第归蜀 
　　
　　游子才华三十春，扬眉吐气激青云，骑蟾折桂耻下体，直泝江源归蜀岷。岷峨自昔多达士，汉之广矣思其人张敬夫也。子归求之而问焉。无为而为之一言，可以行之於终身。顺流书报江东滨。 
　　
　　望甘泉山作扬州之镇 
　　
　　甘泉之山何处山，山岳中脉来蜿蜒，淮海维扬作方镇。左右江湖扬子江、高邮邵伯湖中气尽，孕奇产秀多哲人，三品瑶琨不足珍。势如黄河天上落，千枝万枝极磅礡。又如君 子温而厉，阴阳合德德乃备。我来仰止冲和色，远之可望近可即。咫尺之水藏蛟龙，地脉况与江湖通，一朝乘云作霖雨，膏泽应须盈下土。 
　　
　　初宿甘泉山 
　　
　　甘泉合是吾家山，吾都吾号姓亦然，夜气凭空滴沆瀣，[天]鸡一叫非人寰。自从山上流涓滴，直至南海浩连天。始知天下地脉不能以寸而相连，宇宙不远，人心自悬。吾欲移家於其巅，举手高谢乎人间，床敷白云，展开愁眉来打眠。 
　　
　　赠大司成吕泾野先生之京诗有序 
　　
　　奉常高陵泾野吕子，以帝心简在，迁国子祭酒。众称得人，咸有赠文，予以久禁文字，於其行也，不能为情，因为诗十有五韵。於乎！予所望於泾野子者，曷有涯哉！ 
　　
　　揽辔即长途，立马凤城隅，踟躇问赠言，赠言足闻欤？吾闻虚受人，所以实若虚。君看大海水，万壑皆争趋。又看大空广，万物皆含敷。大禹拜昌言，舜善与人俱，夫子三人行，商也亦起予。我生之初似大虚，我生之后形骸拘，昔为天上云，今为井中鱼。圣途万里远，君乘千里驹，追风与逐电，凌厉信所如。璧水照心圆，皋比拥高居。三千青衿子，六馆春风初。岂无起予者，温故维新图，?学贵知新，不尽世师模。 
　　
　　　　何钝庵侍御将以考满便归叙别，离家者十有四年矣。予离家十五年矣，时予将引年求归，勃焉感怀，不胜故山之念，赠以是诗。 
　　
　　君来十四年，我年十五经，君业三留碑通、泰、六合皆有遗爱碑也，我言无一征。君因考最归，而我犹滞形。引年乞骸骨，天高宜下听。将心托明月，先已随君行。君行见月明，千万忆老兄。更为老兄道，为道老兄情。我情似羁鸟，惊听林风声。梅岭之绿阴，海珠之深清，白云飞云之光荧二科西樵大科小科峰也，九龙即湛子洞之旧盟。欲归乞归事竟成，无边风月无人争。高坐大睡了余生，耳尖宠辱不足惊。尔时君行我长往，健足高步虽老矣，犹能供四海九州名山大川之征营。 
　　
　　赠林美中司教之漳浦美中昔相从於大科今相见於南宫 
　　
　　大科此明月，金陵此明月，漳浦此明月，万古此明月。广文端默忘?时，见月相思几圆缺。 
　　
　　冼贤母行 
　　
　　五岭北来遥遥，千山万山相连。东海洪潮浮佛山，端 浈之水西汇门。时有达人奇士轻，秋官冼[氏]之子生其间。岩姿石骨铁为肝，清诗秀文信手拈，劲节不屈八磨盘，何物女子生宁馨？有母陈也不世贤，降神天姥金精僊。姆仪闺范足世传，孟母尹母相后先。禄养之畏人，孰与善养之峻洁而超全？无为辱身以及亲，尝闻善教以三迁。昔时学校今林峦，习气何如静学便？从师学道如终焉。掉头挥手谢宗姻，将子直入朱明天。猗哉贤母之懿节，丈夫之所难，神女何必夸金泉，我歌贤母贤无前。 
　　
　　放歌赠颜吏目 
　　
　　乘田委吏大圣人，抱关击柝非为贫，封人木铎犹知天，高车驷马何臣邻。□清好浊觳觫君，颜子之后多遗仁，卫幕曾游泮水滨。庚子二月十六日 
　　
　　武夷风月代券付洪子歌 
　　
　　　　　觉山洪峻之侍御，将别岭南，曰：「石翁谓达磨传衣为信，江门钓台亦衣钵也。既以付公矣，敢援此例，愿乞武夷风月以为衣钵之信，诗以代券云。」 
　　
　　武夷风月与人同，光霁之体无彼我，无终穷。宇宙充塞，流行大通。风月阅人知多少，人不见风月之始终。尧、舜亦在光被中，回视浮云点太空。千古此明月，万古此清风。风来无迹，月去无踪，口不可授神可融，回也卓尔末由从。武夷风月匪衣钵，以付洪子得其宗。得之衣钵亦无有，老拳搥碎还穹窿。辛丑夏四月三日，甘泉居士湛若水书於胥江舟中。 
　　
　　泉翁大全卷之五十五 
　　
　　文集 
　　
　　门人江都沈珠等校刊 
　　
　　辞 
　　
　　招隐 
　　
　　云下山兮水潺潺，游子去兮何时还。白云朝出兮暮来归，游子去兮何时，怅不返兮予愁。子胡为兮淹留？归来乎！人间不可以久游。烟霞为家兮白云蒙头，膏火煎熬兮火消膏。归来！归来！龙泉可图。 
　　
　　尹彦明彦举昆仲从其师伍宗逊读书於上游庄作山中归 
　　
　　山中归兮景暮，筵白云兮饯俎，汲甘泉兮为酌，列西山兮为簠。鸣山鸟兮当歌，袅游丝兮缕舞，欢饯君归兮君生悲，北顾黄云兮横烟雾。山中景兮人不知，归见外人兮不足为道。 
　　
　　山水图 
　　
　　山蒙蒙兮多云，混远近兮不分，入修林兮无人，鸟不见兮声闻。欲驱蹇兮何之？怅揽辔兮延缘，延缘兮踟蹰，念怀人兮远墟。 
　　
　　梁松溪辞 
　　
　　岭云涔涔兮南海瀁茫，有怀幽人兮魁冈之阳。托木石以为居兮青山为伍，鱼虾於侣兮鹿麋之友。抱贞朴兮泝淳源，下谢漓风兮夸毗惟贤。嗟世喷薄兮，指混沌以为证；浑渭泾兮，夫固将彷佛於溟涬。神窅窅兮思深靖止，目不睨兮谅正直乎眸子。俯视履兮考祥，匪夫人白眼兮，又何有乎祸殃？生不识官衙兮，邈自税於缧绁。彼恶声而反?兮，孰与柔长而刚折？猗哲人之阴功兮，垂后昆之余庆。谌蛇蚁之可则兮，余请征君之逭二命。燕之桂兮]之秀，钦夫君之义方兮，讽咏咨嗟以为教。麟有趾兮凤有毛，猗彼瑞世兮老翼扶摇。於昭令胤兮瞻云罔极，釜羞未逮兮遐返邙宅。胡二竖兮弗仁，挥遥涕兮终天之戚。 
　　
　　石矶辞 
　　
　　　石矶辞者，甘泉子赠刑曹孙世其归华容也，世其有志於学，谢病而归，将筑石矶以卒业焉。 
　　
　　石矶兮盘盘，秋风起兮沱水粼粼。白云横江兮鴈南宾，王孙归兮春草又新。春草新兮王孙游，鴈南翔兮白云满州，弃置三尺兮，归来乎高谢缧囚。控黄湖兮白鼎，攀衡桂兮淹留。日复日岁复岁兮，憺不知春秋。搴长竿兮云月为俦，采苹芷兮中流。抚倾筐兮谁寄，怅渺渺兮予愁。 
　　
　　薤歌辞 
　　
　　　薤歌者，甘泉子所作以倬东所张先生之辞也。东所生年六十，智性高明，往来白沙之门二三十年，未尝问学。性智超诣，自谓独打合同云。至谓三教同一道，一时师友无足以易君之见也。及其出处大致，物亦莫易之，其志尚矣。 
　　
　　薤歌胡为兮？薤露澌澌。朝阳东升兮，忽其以晞。朝阳中天兮忽西垂，江流浩浩兮西日微，日微兮木苍苍，冬复春兮薤叶长。佳人去兮不返，思不返兮可忘？怅灵修兮孔臧。贮此丽服兮侈文章，思超绝兮极高明，思尧舜与徒兮殊途同行。嗟三百兮黄道芜芜，孰奋志帅兮扬旌枹鼓？时不竞兮鼓不鸣，鼓不鸣兮风折其旌，匪天为之兮曷归咎征？乘大化兮上寥廓。揖元极兮参寂寞，从元哲兮旋唯诺谓石翁也。纷下上兮极商确，莫殊矱兮合同，怅多遗兮毋然画画。 
　　
　　吊伏波将军辞 
　　
　　承哲皇之嘉命兮，恭秉节於南荒。Y浔横之修阻兮，敬奠先生。昔炎祚之中熄兮，纷名号於嚣融。识帝王之有真兮，初岸帻於相逢。建大勋於汉鼎兮，扬炎焰而重征，光南交以甸荒服兮，侯臣服於天王。彼圣哲之谟训兮，罔宠利於成功。监四序之代谢兮，恒伏辱於显荣。矧鱼目之混珍兮，玉亦污夫苍蝇。夫何薏苡之贱微兮，俾胶漆之弗终。慨伊义之自古兮，奚悄悄而内忡。繄客星之辉煌兮，渺江湖之高踪。矫鸿飞之冥冥兮，弋虽巧奚施工。岂经济之或歉兮，谅主器之不同。予有事於兹土兮，仰先哲之遗风。匪神武之威远兮，遏四海以攸同，撷江蓠与芳芷兮，跽虔荐以予衷。 
　　
　　陈生公赞归省久不反辞以促之 
　　
　　怅空馆兮烟霞，日将晚兮岁华，感慈乌兮返哺，独迟迟兮孰知其故？归来归来兮岁将暮。 
　　
　　龙州诗 
　　
　　龙之山，不兴雨云，山中之人，不可以论。乌用如城矻高旻，祗可以障南氛。 
　　
　　龙之水，亦流束荆，水阳之氓，不可以情。乌用如堑流南冥，惟可以洗甲兵。 
　　
　　侯官黄孝子兰坡 
　　
