<!-- { "loadSidebar": true } -->
　　大智幽小智仇机鸣辙奔万类一邱厥有黄髪真逸青云隽游偃驾于希夷之林濯缨于清泠之流笑众雏之相役弛然示之以无求始其昻头瞠目骄面怒腹咸峥嵘以思逞如不行其所欲既静竢以自休亦逡巡而心伏故力敌者攻势兼者雄才十百者不强而从量千万者容之又容升容于斗釜容于庾举而投之太仓不知其有涧容于谷湖容于渎输而泻之沧海不知其足丰狐之择燠干鹊之违风知陵阿丛薄之功而不知托气于太空海鹏息以六月泽龙神于勺水翛翛乎知太空之容已而不知太空之所倚物之相容何有穷已昔者周公端揆日容千士仲尼闲居容七十子当其垂绅端委擎拳曲跪前俞后唯而不为之喜及乎危疑转徙诗鸱鸮歌虎兕风披雨圮亦无所毁第泛泛而容之遗簮坠履残笾賸簋或闻风披靡或承流迤逦不知其几盖何必家陈羔雉之贽人拥轩车之华而谁不曰我尝趍明堂而游阙里彼有托一时之喜事夸四海之龙门侈公孙之华馆开文举之芳罇唾面敎忍佩韦矫温所谓拟富于聨珠之室衒明于扶桑之暾吁嗟乎获容于人则幸尔乌足以尽彼我之所存
　　胡麻赋
　　六月亢旱百稼槁干有物沃然秀于中田是为胡麻外白中嘻微心之良苦徴日御而周旋朝舒翘以东向夕偃媚而西迁若饯迎之有节阅旦旦而不愆有一儒者睹而异之曰是物其有识可比义于戎葵惟太阳之委照畴一物之得遗彼芃然以自遂有得气而不知独输勤于畎畆致展转于遐晖迹其华粲粲以淡成干亭亭而直致阴囘翔以盖属膏湛渟而珠媚疑本质之过清常凝温而抱粹庸遇暵以不伤表孤妍于众悴且其芘本近仁向明近智蹈约而不移近信在困而能恭近义故论胡麻者以为君子之道四宜乎以尔登良医之箧衍佐飞仙之服饵也
　　蝇虎赋
　　有虫翼然既狞孔武若腹而丝若臂而距跳踉振掷是谓蝇虎搏蝇甚智狙伏壁间群蝇避之如虎于山我玩诸掌以弄以嬉惴不敢动蝡蝡蚩蚩先生忻然笑而置之我闻古人龙犹可豢惟虎必诛与民除患或生得之用之于战盖与死而为邻嘻其危而敢玩乃有至人以道豢虎居以为徒出以为御又有人焉虎至不怖曰我不尔恶尔无我怒与虎相忘其道甚恕嗟尔蝇虎何为者耶谓非虎耶于蝇不仁谓诚虎耶遇我而驯或曰抟人所憎不为不仁故见畏于蝇其所以见狎于人或曰是亦虎类驯之有道蝇视之大我视之小藐然掌中以驯易暴亦如彼虎雄跳躁扰极众庶之所惊才至人之一笑呜呼噫嘻物之于人嗜欲血气鲜有不同意两锐者必夺力俱强而乃攻此其无齿牙而忍不爪距而凶抟善良以为食朘膏血以自丰其名为人其实有逺愧于尔尔者矣诚得道以御之彼虽暴而莫动故有谈笑而仪衍挫谋拱揖而孟贲失勇索而言之理无不然一日之内一身之间阴阳水火冦夺百端有道于巳愈攻愈坚泰山裂车而目不瞬疾雷破柱而足不迁四海一航八荒一席干戈血肉之区歌舞腥臊之域阅千世于须臾忽微虫之过隙谓振古之如斯复谁防而谁得于是先生頽然如醉防然欲黙纵吾意之所如聊优游而偃息
　　碧桃花赋
　　王赞公家既燬于火俨榛甓之遗墟纷风披而雨堕三年乱定主人一还顾瞻咨嗟惨见心顔忽有异花发于甃间主人曰吁是何祥也问之居人居人不知问之行路行路愕眙乃问野老野老曰此所谓碧桃花也胡为乎来哉且其为花种之实艰土不温而不鬯岁不逺而不蕃睹厥种之瑰竒疑仙人之所植故花于桃者必红而此色独白今主人逃空虚而逺适曾日月之未賖厥甃燥刚瓦砾交加伟尤物之突生诚可骇而可嗟野老既去主人黙然徘徊花间花若有言于是主人遽然而悟色然而笑曰此非造物所以戏予者耶此非造物所以慰予者耶一以为慰予则我也既履其殃一以为戏予则我也方玩其祥长杨建章之苑太液未央之囿一卉之见材争献妍而恐后当其供娱燕游进幸俎豆土壤饫乎醴肉邱隰乎组绣盖有海西异域之植峤南逺驿之果勤追风之飞骑烦浮天之大舸敝累千万人之力仅易一盻之娱迨乎陵迁谷改时异事殊视茫然之陈迹曾不足以自附于刼灰之余顾樵苏之见赦与匠石之不诛反不如漆园吏之所羡若彼拥肿不材之樗噫嘻嗟乎物有至妖而为累事有当戚而可欣大者若此细胡足论惟夫环堵之室数弓之园虽故物之已非而为我者自存讯邻里之在亡对江山之无恙持壶觞以相劳发懽愉于惆怅清风往来鸣鸟上下突焉阶除见此粲者矫焉若凌虚猝坠翕然若离羣独至淡焉若铅容素腻将颦将蹙吊予厄而悲飘焉又若荼裳缟袂将翺将翔幸予还而喜也迫而亲之不可睇视若商山之皓须眉秀伟忽不召而自来咸惊嗟而叹异又若西山之阳孤竹之子亭亭氷映皦皦玉峙惋涂炭之在前欲洁身而趋避也耿孤莹于众妍时临风而兴喟如是花之吉祥将慰我而非戏噫嘻嗟乎物之无情妍媸美丑待人而名亦有不待人而生人虽至灵悲懽喜戚触物而形亦有物莫之撄渺蘧庐于宿信任木偶之所之盖吾昔者之非去而今者之非归尚安能以私心之察察预一物之盛衰其来也无所期其泊也无所羇其嵬然异也无毁无誉其皎然丽也无洁无缁与是花兮相忘聊遗老兮庶几
　　观渔赋
　　秋潦既退河归故痕童子六七携畚出门载奔载呼集于河堧先生异之往蹑而观乃见众童脱衣倮足断渠起塍翻水使涸或运淖没膝或扬泥沾膊或倾畚拄箕或布韦行筏或羣蹴鼓讙或独仆发谑并力竞劳有类竭作先生曰唉尔何为乎有叟在傍倚防而吁曰童子之知尔将取鱼每岁八月大水渺漫濵河之陆涌浪如山常有大鱼随潮往还彼一童子及潮未汐往渔于河得鱼盈尺今此巨浸与秋俱退渠居平陆不絶如带众童惑焉求鱼于渠曾是区区鱼得而归且虽有鱼其获几何常闻渔人日渔于河出市售之味薄少甘得不偿劳甚尠而纎一网出海百夫属厌视河之获力减功兼我求其说渔何尔殊海劳而苦河逸而腴苦厚腴薄劳成逸败所以论鱼河卑于海蛟鳄之宅风涛之渊健者以奋弱者以迁亦若吾人随乡论贤故瘠土者材而沃壤愧焉议河于海无所取防曾是沮洳虾翔蛤奔升勺之水可得而言先生闻之恧然而慙怃然不恱问叟姓名俛首不答顾谓童子汝渔且止吾闻是邦有隠君子汝往问之叟宁非是耶









　　剡源文集巻二十一
　　钦定四库全书
　　剡源文集卷二十二　　　元　戴表元　撰史论
　　读司马穰苴传
　　田穰苴之事薄矣太史公为之论次以为之传非贤之也易曰臣杀其君子杀其父非一朝一夕之故其所由来者渐也田穰苴之斩庄贾也盗齐之渐也方穰苴以羇旅之余受兵戎之任名实未必深孚于齐而庄贾者齐侯之宠臣也夫以宠臣预兵而加于羇旅之臣之右其骄蹇而难制固宜然而穰苴之所自请也巳自为将而请君之宠臣以为监既许之矣而逆为之约迫为之期待其至也而借为之辞而斩之此岂有不忍于齐国哉且燕晋之师于齐非有旦暮之急遣一素贵幸之臣而亲戚左右为之效杯酒殷勤之懽此人情之所有也借令穰苴欲申其兵法当先为之令俟其不受而后诛之或不可巳则迁刑于仆御亦未太沮屈也而若是不能终日焉何耶贾诛而驰赦者仅免会燕晋亦解侵疆悉还齐之君臣惴惴焉拱手重足以须犬马之命田氏之簒齐而有之岂待海上一城之迁哉呜呼自战国以来簒杀遂为常事而权臣盗将未有不先立威于君侧者皆用穰苴之道也汉衞青伐匈奴苏建尽弃其军青不敢自擅专诛于境外而听天子自裁曰以风为人臣不敢专权者郭子仪以九节度兵围邺制于鱼朝恩为军容宣慰使而无所统一以至于败归又为朝恩所困然终身不敢失为人臣礼此非将帅之事也哉
　　读吴起传
　　世儒言吴起未有不艴然异之也尝读其传而得其为人盖魏公子所谓节廉而自喜名者起之实録也当战国时士之道先王而守礼义者鲜矣鲁俗犹为后衰而起也及事曾子曾子以孝闻鲁而议起者曰起之学于其门也齧母而诀杀妻而求将世有学于曾子而齧母杀妻者乎若其答魏文侯舟中之问与夫逊田文辞尚主趣舎进退从容可观则犹曾子之敎尔学不胜质溺于技勇后人循迹而议置其轻者推其重者名之为薄夫君子恶居下流其是之谓哉
　　读孙武传
　　或问戴子曰子于田穰苴之斩庄贾尝甚而非之于孙子之斩吴王美人也不尤甚乎曰其迹似其情非也穰苴之将兵苟恶人之监已不如勿请既请而从之不待令而诛之是欲借庄贾以威齐也吴王以美人试武武受而敎之再三不从而后诛之则是欲售术于吴耳然儒者多言孙武治兵无验吾并疑试宫人非事实太史公録穰苴事以所闻适相类故牵聮书之欤
　　孙膑附传
　　按太史公不为孙膑特立传而附于孙武盖其事微耳而世人称之尝过实夫膑以刑余之人而投齐伥伥然求得其当以报魏不啻却克笑躄之讐范雎折脇之愤也故其从田忌也一举救齐再举救韩皆不以取救为急而急于乘梁之虚而残之者此其志无一饭不在梁也马陵之役耻幸仅伸而终膑之身不闻他业可纪就言兵者窥之尤浅之为丈夫哉
　　伍子胥列传
　　昔者尝怪孟子言君臣之义于齐而有国人寇讐之报曰孟子以义敎人者也君有不礼于臣而臣不施讐于君今也敎人讐君而得为义乎久之而得其说曰此乃古之君臣之所为义也夫国之有君非以其国私之也盖将有以为其国也故国得择君而治臣得择君而事而非使之傲然无畏以为上也当战国时士之仕者犹无常国故孟子以之警动齐宣王而着为骄君之戒若夫人臣之所自得为者则必使其君待之不至犬马草芥而后是也然自孟子之说行而世之悍臣有所不直于君则悻悻然欲甘心焉曰君固有可讐者也于乎此非伍员父子之于楚其君臣始之有不尽而终至于多伤其义者乎且以楚平王之无礼而伍奢傅其子建奢以正諌触死微员之逃则与其兄尚亦必俱死罪在平王无疑也为奢谋者欲忠于建则勉建无怨可也欲全于身则知不可諌而去之可也建以防踈身以諌死由君子论之奢犹死于职也员为人子至于残宗国以为墟发君尸而行戮其不太甚乎哉公羊传曰父不受诛子复讐可也昌黎韩子尝驳其语以为不可施于今世此正伍员之比也后之论君臣者当择于韩孟之间也哉
　　孔子弟子传
　　某按古史考疑公伯寮为防愬夫子之人夫子不责而委诸天命以为不当预弟子数而苏子由古史修孔子弟子传非太史公纪载多所纠正乃亦不遗公伯寮而尽録其语窃尝考之公伯寮者鲁人也夫子之居鲁鲁人虽不能尽知其道而凡为儒者则希不及夫子之门矣公伯寮固尝学于夫子者也鲁国之政在季氏以门人弟子服勤夫子之敎而贤者委曲而从之而责一公伯寮之不溺于季氏哉当是时由孔氏则必贬季氏由季氏则必叛孔氏公伯寮学孔子而中叛之以市于季氏固势之所必有也太史公泛録夫子门人以其尝从游而不弃不然则子服景伯之言过也夫子本不深信其为愬而公伯寮亦遂卒业于夫子之门乎
　　苏秦传
