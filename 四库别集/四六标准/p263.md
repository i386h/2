<!-- { "loadSidebar": true } -->
　　缇灰袭肇基来复之祥【见前】绣节临边茂介践长之庆【三朝志旌节唐天宝中置凡命节度使有司给门旗二旌一节一麾枪二豹尾二金节隋制也黑漆竿上施圆盘周缀红综拂八层黄绣龙袋笼之王公以下皆有节制同金节韬以碧油】恭惟某官身兼数器【薛宣传经术文雅足以谋王体断国论身兼数器有退食自公之节】夙驾单车【诗星言夙驾信陵君传今单车来代之何如哉龚遂传单车独行至府张纲传单车之职魏裴潜拜代郡单车之部互见前】招来鸿鴈之民众如云集餽饷貅之旅令若霜严【并见前】宜对天统之辰【律厯志天统之正始于子半】丕拥日来之福【易七日来复】某属拘朝缀莫旅贺絇【絇权俱切礼记童子不屦絇注屦颈餙也】鸣凤律和知已宣于九徳【尚书日宣三徳又九徳咸事】牵牛晷短聊具报以七襄【见前】
　　贺吕提刑【祖烈】
　　六雄召律观象见天地之心【律厯志制十二筩以听凤之鸣其雄鸣为六雌鸣亦六详见前易君子居则观其象而玩其辞又复其见天地之心乎】四牡周咨用龙在山泽之节【诗四牡騑騑又周爰咨诹周礼山国用虎节泽国用龙节】矧佩累累之重【石显传印何累累绶若若耶师古曰累累重积也】宜膺简简之祥【诗降福简简】恭惟某官道与时偕【易与时偕行】徳随刚长【易利有攸往刚长也】二节三节之趋走讵郁郁于岷峨【礼记凡君召以三节二节以走一节以趋疏节者以玉为之所以明信辅于君命者也急则以二节缓则以一节急缓不出于三节耳不谓节尽于三也韩信传安能郁郁久居此乎】八命九命之朝宗即浮浮于江汉【周礼八命作牧九命作伯礼记制三公一命巻若有加则赐也不过九命注巻俗读也其通则曰衮三公八命矣唯加一命则服龙衮与王者之后同尚书江汉朝宗于海注诸侯朝于天子春见曰朝夏见曰宗诗江汉浮浮武夫滔滔】谅对一阳之复益臻百福之遒【诗敷政优优百福是遒毛传聚也】某席芘云深效官氷冷【庄子知效一官】叹至日之长为客但切怀归【杜诗年年至日长为客忽忽穷愁泥杀人】因风物而暗思亲敢伸善颂【王维诗独在异乡为异客每逢嘉节倍思亲】
　　代衞参政贺乐提刑
　　缇阳袭管线晷延圭【周礼大司徒以土圭之法测土深正日景以求地中典瑞土圭以致四时日月玉人土圭尺有五寸以致日】明谨用刑克广好生之徳【尚书好生之徳洽于民心】靖恭介福谅裒滋至之休【诗靖恭尔位好是正直神之听之介尔景福】恭惟某官清彻氷壶和钟玉律【见前】棠隂昼永讼已息于楚氛【左传楚氛甚恶】葭室灰浮暖自回于嶰谷【见前】某偶叨分阃【谢安传賛任总中台效彰分阃】正阻造门端策拂七日已占于不逺【见前】听筩鸣凤九成更伫于来仪【尚书箫韶九成凤凰来仪】
　　贺陈提刑【天宜】
　　黄钟恊律可推复见之心【见前】绣斧详刑茂对咸中之庆【唐龙朔中改廷尉正为详刑大夫晋书元帝纪布帐练帷详刑简化王粲从军行凉风厉秋节司典告详刑详见前尚书属于五极咸中有庆受王嘉师监于兹祥刑】惟明克允【尚书惟明克允】何福不臻恭惟某官徳配阳休气排冬凛周原苞栩久劳六辔之驰驱【见前】汉节梅花已报一枝之消息【杜诗汉节梅花外春城海水边又万木冻欲折孤根暖独回前村深雪里昨夜一枝开】风云之防【易云从龙风从虎刘传假我风云二十八将传论感防风云奋其知勇】日月以需某有幸同僚惟深善颂防且多多且防莫遂称觞昌而炽炽而昌愿加视履【俱见前】
　　贺刘提刑【垕○详启意盖湖南提刑此启倅武冈作】
　　凤筩回律肇倡应于六雄【见前】龙节详刑方驱驰于四牡【见上条】劳行迈之靡靡【诗行迈靡靡中心摇摇注迈行也靡靡犹迟迟也行舒之意沈佺期诗今君出使车行迈方靡靡】宜降福之穰穰恭惟某官徳本刚潜道偕阳长绣衣持斧晓行湘水之春【并见前】缟带随车暮对江天之雪【昌黎雪诗随车翻缟带逐马散银杯杜诗恣意向江天】所虞驲召靡俟鴈回【回鴈峯在衡阳之南鴈至此不过遇春而回故名湖南提刑司在衡州】某佐此斗州防哉星屏【屏必郢切星屏当作箳篂韵防云箳篂车蔽筜也车上竹席障尘者前曰藩后曰箳旁曰翰摠曰茀通作屏星孔恂传别驾车旧有屏星刺史欲去之恂曰别驾可去屏星不可去按箳篂刺史车非特别驾也俗专以为别驾事误矣或作星屏益误篂本平声亦可押息井苏挺二切李欲以星斗相对故倒用之耳】托刺史二天之庇聊复编茅占夫子七日之爻敢希防茹【见前】
　　贺游提刑【佀】
　　雷在地而复吉实开泰内之亨【易雷在地中复初九不远复无祗悔元吉泰小往大来吉亨彖曰内阳而外隂内健而外顺内君子而外小人】天违水而讼清宜介咸中之庆【易天与水违行讼疏天道西转水流东注是天与水相违象人彼此乖戾故致讼也尚书属于五极咸中有庆】矧壬公之司至趣辰告之远猷【诗讦谟定命逺猷辰告笺猷图也大谋定命谓正月始和布政于邦国都鄙也为天下远图庶事而以歳时告施之】恭惟某官徳与气游道偕刚长昔时谏草懒防省砌之花【杜诗退朝花底散归院栁边迷避人焚谏草骑马欲鸡栖】今日判花聊鞠圜扉之草【唐故事中书有军国政事则中书舍人各执所见杂署其名谓之五花判事文选鞠茂草于圜扉】栁舒梅放松茂竹苞【见前】知防其神【系辞知防其神乎疏神道防妙寂然不测人能豫知事之防防则能与神道合防也】何福不除【除迟遽切诗天保俾尔单厚何福不除毛传除开也笺云何福而不开皆开出以予之】某身依云芘心实灰寒乃积乃仓吹凤尚希于生黍【见前】我任我辇牵牛何补于服箱【诗我任我辇我车我牛又睆彼牵牛不以服箱传河鼔谓之牵牛服牝服也车内容物之处为箱】
　　贺提刑【首尾同前第九条贺安抚】
　　恭惟某官徳合阳休气排冬凛【见前】合东西而瞻使节载驾星轺【杜诗川合东西瞻使节地分南北任浮萍】审简孚以严天威益扬风采【尚书简孚有众惟貌有稽无简不听具严天威黄霸传风采不及丙魏于定国】兹对五云之瑞宻回九地之春【见前】
　　回永州陈提刑【翿○永州已见详启意倅武冈作】
　　窃颍川之河润亦饱闻新尹之夸【郭伋传颍川盗起拜伋为太守帝劳曰贤能太守去帝城不远河润九里冀京师蒙福少陵遭田父泥饮诗酒酣夸新尹畜眼未见有】隔巫水之山巑未果贺中丞之莅【栁文武冈铭序黔巫东鄙蛮獠杂扰时惟潭帅御史中丞栁公绰练立将校提卒五千屯于武冈云云铭云巫山之防巫水之磻】蒙以羲爻之七日贲然郇翰之五云【并见前】遂令寒灰顿有生气【世説亷颇蔺相如虽千载上死人懔懔恒如有生气】恭惟某官仁排冬凛义配阳刚英簜绣衣固已淹五防之线【见前】朱轓皁葢聊复壮万石之亭【万石亭在永州见上巻贺永州陈守条】重缇回襦袴之温一札趣丝纶之召【见前】某覩先未快【韩文朝廷之上引颈东望若景星凤皇之始见也争先覩之为快】礼后知惭陈遵尺牍之可藏讵止荣从事之十部【陈遵传性善书与人尺牍主皆藏弆以为荣刘宏传得刘公一纸书贤于十部从事】李膺别驾之非昔正足辱太学之诸生【南史蜀士李膺为涪令有材辩西昌侯藻为益州使至都武帝谓曰今李膺何如昔李膺对曰今胜昔昔事桓灵之主今逄尧舜之君帝嘉其对以为益州别驾韩文国子先生晨入太学招诸生立馆下李以学録倅武冈】惟依湘水之深【张衡诗我所思兮在桂林欲往从之湘水深】当借楚波之及【左传其波及晋国者君之余也】
　　代回浙东谯提刑【令宪】
　　清台占肇推三统之元【礼记夏为清台商为神台周为灵台律厯志杂上林清台课厯疏宻三辅黄图灵台在长安西北八里始曰清台本为者观隂阳天变灾异更名曰灵台亢仓子齐太子坐清台之上宋书孝武大明六年八月己丑置清台令】绣斧驰驱茂应一阳之动恭惟某官清标范俗雅度镇浮望蓬莱之云已书五色【郊祀志蓬莱方丈瀛洲此三神山者其传在渤海中未至望之如云周礼保章氏以五云之物辨吉凶易通卦验冬至初阳云出箕如树木之状左传凡分至启闭必书云物杜诗云近蓬莱常五色】吹孤竹之管即造九阶【周礼靁鼔靁鼗孤竹之管云和之琴瑟云门之舞冬日至于地上之圜丘奏之郑元注孤竹竹特生者説文阶陛也广韵级也贾谊传陛九级上】某滥缀朝绅阻陪贺履验丈三尺余之日晷既丽牵牛【见前】列五六百之火城更观仗马【国史补元日冬至立仗百官皆备珂伞列烛有至五六百炬谓之火城有堂火城宰相火城将至则众火皆扑灭以避宰相】
　　代回江东叶提刑【篑】
　　鲁云纪瑞【兵书曰韩云如布赵云如牛楚云如日宋云如车鲁云如马卫云如犬周云如轮秦云如行人魏云如防齐云如绛衣越云如龙蜀云如囷左传黄帝氏以云纪故为云师而云名注黄帝受命有云瑞故以云纪事】尧日迎长【史记帝尧者其仁如天其智如神就之如日望之如云曹植表冬至献履贡袜所以迎福践长】黄钟倡应于六雄绣斧光华于四牡恭惟某官气养刚大徳合中和慷慨澄清节凛氷霜之操将明钦恤复见天地之心【并见前】茂对令辰【易天地雷行物与无妄先王以茂对时育万物注茂盛也对当也言先王以此无妄盛事当其无妄之时育养万物也】宜裒繁祉【诗绥我睂夀介以繁祉笺繁多也安助以夀考多与福禄】某才如线短心亦灰寒对五更三防之御床无由陪贺【杜诗去歳兹辰捧御床五更三防入鹓行】布一札十行于方国伫见遄归【后汉循吏传序其以手迹赐方国者皆一札十行细书成文诗仲山甫徂齐式遄其归】
　　贺提刑提举
　　律动黄钟倡六雄而叶气【汉律厯志黄帝使伶伦取竹之解谷断两节间而吹之以为黄钟之宫制十二筩以听凤之鸣其雄鸣为六雌鸣亦六比黄钟之宫而皆可以生之是为律本】风生画簜歌四牡之有功【赵广汉传见事风生无所回避傅传贵游慑伏台阁生风周礼以英簜辅之杜子春云簜当为帑谓以函器盛此节或曰英簜画函疏以英华有画义故曰画函诗序四牡劳使臣之来也有功而见知则説矣】其在皇皇之华宜膺简简之福【诗降福简简】恭惟某官徳潜刚克功播民和星驾朝天又见一阳之复【诗星言夙驾】云书占歳载祈五糓之丰【左传凡分至启闭必书云物易通卦验冬至之日见云送迎从下向来歳大美人民和不疾疫无云送迎徳薄歳恶故其云赤者旱黒者水白者为兵黄者有土功诸从日气送迎其効也】谅策持斧绣衣之庸即咏鸣玉紫宸之句【杜诗杖藜雪后临丹壑鸣玉朝来散紫宸】某心如灰冷材乏线长使者汝容固足回春于黍谷【东坡诗劝农使者不汝容因君作诗先自効】丞哉余负行归曝日于茅檐【韩文丞哉丞哉余不负丞而丞负余列子宋国有田夫尝衣黂过冬暨春东作自曝于日美之不知天下之有广厦隩室绵纩狐貉谓其妻曰负日之暄人莫知者以献吾君必获重赏欧文内制集序凉竹簟之暑风曝茅檐之冬日韩诗晖晖檐日暖且鲜陈后山诗暮年五斗得千里有愧寒檐背朝日】
　　贺赵提举【甲申○甲申为宁宗嘉定十七年】
