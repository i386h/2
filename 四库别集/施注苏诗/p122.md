<!-- { "loadSidebar": true } -->
　　次韵恵循二守相会【隂字韵四诗墨迹及惠守和篇并蔵呉兴秦氏此诗云轼次韵南圭使君与循州倡酬一首循州盖周彦质字文之巳见三十六巻有答周循州诗南圭使君乃惠州守方子容后题云因见二公唱和之盛忽破戒作此诗与文之一阅讫即焚之慎勿传也】
　　共惜相从一寸隂酒杯虽浅意殊深且同月下三人影莫作天涯万里心东岭近开松菊径南堂初絶斧斤音知君善颂如张老犹望携壷更一临
　　【礼记晋献文子成室张老曰羙哉轮焉羙哉奂焉歌于斯哭于斯聚国族于斯文子北面再拜稽首君子谓之善颂善祷】
　　又次韵二守许过新居【先生真迹云轼启叠防宠示佳篇仍许过顾新居谨依韵上谢伏望笑览集本作晓牕清快墨迹作明快后题云一阅讫幸毁之切告切告集本与后诗相连题云次韵二守同访新居以墨迹观之非也今析题为二且载南圭一诗使托名先生集中借以不朽云按南圭诗今缺】
　　数亩蓬蒿古县隂晓牕明【一作清】快夜堂深也知卜筑非真宅聊欲跏趺看此心闻道携壷问竒字更因登木助防音相娱北户江千顷直下都无地可临
　　【大毗婆娑论结跏趺坐是相圆满礼记礼弓孔子之故人曰原壤其母死夫子助之沐椁原壤登木曰乆矣予之不托于音也歌曰狸首之斑然执女手之卷然王简栖头陀寺碑飞阁逶迤下临无地】
　　又次韵二守同访新居【墨迹云次韵南圭文之二太守同过白鹤新居之什伏望采览后云请一呈文之便毁之切吿切吿】
　　此生真欲老墙阴郤扫都忘嵗月深拔薤巳观贤守政折蔬聊慰故人心风流贺监常吴语憔悴钟仪独楚音治状两邦俱第一颍川归去肯重临
　　【刘禹锡墙隂莫言墙隂数尺闲老尽主人如等闲拔薤用后汉厐参任棠事详廿四卷遗直坊诗注陶渊明诗穷巷隔深辙颇回故人车欢然酌春酒摘我园中蔬杜子羙遣兴诗贺公雅吴语在位常清狂左传成九年晋侯观于军府见钟仪问之曰南而絷者谁也有司对曰郑人所献楚囚也使税之问其族对曰伶人也公曰能乐乎对曰先父之职官也敢有二事使与之琴操南音互见十七巻陈州与文郎诗注汉黄覇传为颖川太守治为天下第一征守京兆尹坐贬秩有诏归颖川前后八年郡中愈治】
　　循守临行出小鬟复用前韵
　　学语雏莺在栁隂临行呼出翠帷深通家不隔同年面【公自注文之与南圭令弟同年】得路方知异日心趁着春衫逰上苑要求国手教新音岭梅不用催归骑截须防旧所临【公自注文之尝倅韶】
　　【摭言崔沆判罚卢瑑曰紫陌寻春便隔同年之面青云得路可知异日之心截唐姚元崇牧荆州事巳见】
　　种茶
　　松闲旅生茶巳与松俱瘦茨棘尚未容防翳争交构天公所遗弃百嵗仍稚幼紫笋虽不长孤根乃独夀移栽白鹤岭土软春雨后弥旬得连隂似许晚遂茂能忘流转苦戢戢出鸟咮未任供臼磨且可资摘嗅千团输大官百饼衒私鬭何如此一啜有味出吾囿
　　【后汉光武纪野谷旅生注旅寄也陆羽茶经紫者上绿者次笋者上芹者次又建人谓鬬茶为茗战茶谱蜀州雀舌鸟觜麦颗故用鸟咮字】
　　白鹤山新居凿井四十尺遇磐石石尽乃得泉
　　海国困蒸溽新居利髙寒以彼陟降劳易此寝处干但苦江路峻常惭汲腰酸矻矻烦四夫硗硗斲层峦弥旬得寻丈下有青石磐终日但迸火何时见飞澜丰我粲与醪利汝椎与鑚山石有时尽我意殊未阑今朝僮仆喜黄土复可抟晨瓶得雪乳莫瓮停氷湍我生类如此何适不艰难一勺亦天赐曲肱有余欢
　　三月二十九日二首
　　南岭过云开紫翠北江飞雨送凄凉酒醒梦回春尽日闭门隠几坐烧香
　　门外橘花犹的皪墙头荔子巳斓斑树暗草深人静处卷帘欹枕卧看山
　　吾谪海南子由雷州被命即行了不相知至梧廼闻尚在藤也旦夕当追及作此诗示之
　　九疑聫緜属衡湘苍梧独在天一方孤城吹角烟树里落日未落江苍茫幽人拊枕坐叹息我行忽至舜所藏江边父老能説子白须红颊如君长莫嫌琼雷隔云海圣恩尚许遥相望平生学道真实意岂与穷达俱存亡天其以我为箕子要使此意留要荒他年谁作地舆志海南万古真吾郷
　　【李太白逺别离九疑聫绵皆相似薛士昭九疑山图记道州宁逺县南六十里有九疑山山有九峯一曰箫韶二曰女英三曰石城四曰蛾皇五曰朱明六曰桂林七曰华盖八曰巴林九曰石楼周回百余里其形相似见者疑之故曰九疑苍梧今梧州前志云舜塟于此记曰塟者藏也古乐府白纻歌愁来夜迟犹叹息拊枕思君终反侧杜子羙诗棣蕚一别永相望后汉东夷濊国传昔武王封箕子于朝鲜箕子教以礼义田蚕又制八条之教其人终不相盗无门户之闭妇人贞信饮食以笾豆尚书五百里要服五百里荒服孔氏云绥服外之五百里要束以文教要服外之五百里言荒又简畧也南史顾埜王撰舆地志三十巻行于世】
　　行琼儋闲肩舆坐睡梦中得句云千山动鳞甲万谷酣笙钟觉而遇清风急雨戏作此数句
　　四州环一岛百洞蟠其中我行西北隅如渡月半弓登髙望中原但见积水空此生当安归四顾真途穷眇观大瀛海坐咏谈天翁茫茫太仓中【一作区区魏中梁】一米谁雌防幽懐忽破散永啸来天风千山动鳞甲万谷酣笙钟安知非羣仙钧天宴未终喜我归有期举酒属青童急雨岂无意催诗走羣龙梦云忽变色笑电亦改容应怪东坡老顔衰语徒工乆矣此妙声不闻蓬莱宫
　　【四州言琼崖儋万也汉贾捐之传云朱崖儋耳郡皆在南方海中洲居史记孟子传驺衍言中国名曰赤县神州内有九州禹之序九州是也不得为州数中国外如赤县神州者九乃所谓九州也于是有禆海环之人民禽兽莫能相通乃有大瀛海环其外天地之际焉又邹衍之术迂大而闳辨故齐人颂曰谈天衍荘子秋水篇计中国之在海内不似稊米之在太仓乎又则阳篇通达之中有魏于魏中有梁于梁中有王王与蛮氏有辩乎列子周穆王篇王及化人之宫实以为清都紫防钧天广乐帝之所居魏夫人传青童君来降夫人之别寝命青华玉女烟景珠击西盈之钟梦云用宋玉髙唐赋笑电用玉女投壶事并巳见】
　　次前韵寄子由
　　我少即多难邅回一生中百年不易满寸寸弯强弓老矣复何言荣辱今两空泥洹尚一路【公自注古语云十方薄伽梵一路湼槃门梵语泥洹此云湼槃】所向余皆穷似闻崆峒西仇池迎此翁胡为适南海复驾垂天防下视九万里浩浩皆积风回望古合州属此琉璃钟离别何足道我生岂有终渡海十年归方镜照两童还乡亦何有暂假壶公龙峩睂向我笑锦水为君容天人巧相胜不独数子工指防昔游处蓬莱生故宫
　　【仇池注详三十二巻防石诗再见唐地理志雷州海康郡本合州贞观元年更名汉书项羽赞舜盖重童子项羽又重童子童即瞳也西京杂记髙祖初入咸阳宫周行库藏云云有方镜广四尺九寸髙五尺表里有明人直来照之影则倒见以手掩心即见五臓有病则知所在后汉费长房传有老翁卖防悬一壷于市肆市罢翁跳入壶中长房见而异焉因诣翁俱入壷中于是随入深山长房辞归与一竹杖曰骑此任所之既至可以杖投葛陂中也长房乘杖须防来归即以杖投陂顾视则龙也互见八巻刁景纯席上诗注丹台録谢元一名壶公乃费长房所见暮入空壶者史记伍子胥传申包胥谓子胥曰人众者胜天天定亦能胜人】
　　安期生【并引】
　　安期生世知其为仙者也然太史公曰蒯通善齐人安期生生尝以防干项羽羽不能用羽欲封此两人两人终不肯受亡去【见汉蒯通传】予每读此未尝不废书而叹嗟乎仙者非斯人而谁为之故意战国之士如鲁连虞卿皆得道者欤
　　安期本防士平日交蒯通尝干重瞳子不见隆准公应如鲁仲连抵掌吐长虹难堪踞牀洗宁挹扛鼎防事既两大缪漂然籋遗风廼知经世士出世或乘龙岂比山泽臞忍饥啖柏松纵使偶不死正堪为仆僮茂陵秋风客望祀犹蚁蠭海上如枣可闻不可逄
　　【列仙传须于食柏实偓佺食松实续仙传大中间有野人体生緑毛云我即姚也食松柏得长生唐逸史亦云汉武帝塟茂陵李贺金人辞汉歌茂陵刘郎秋风客汉郊祀志武帝望祀蓬莱之属防至殊庭如枣注屡见】
　　夜梦【并引】
　　七月十三日至儋州十余日矣澹然无一事学道未至静极生愁夜梦如此不免以书自怡
　　夜梦嬉游童子如父师检责惊走【音奏】书计功当毕春秋余今乃始及桓荘初怛然悸寤心不舒起坐有如挂钩鱼我生纷纷婴百缘气固多习独此偏弃书事君四十年仕不顾【一作愿】留书绕纒自视汝与丘孰贤易韦三絶丘犹然如我当以犀革编
　　【韩退之诗归舎不能食有如鱼挂钩史记孔子世家晚而喜易序彖象説卦文言读易韦编三絶左传荘十二年卫人请南宫万于陈饮之酒而以犀革裹之】
　　迁居之夕闻邻舎儿诵书欣然而作
　　幽居乱鼃黾生理半人禽跫然巳可喜况闻诵音儿声自圆羙谁家两青衿且欣集齐咻未敢笑越吟九龄起韶石姜子家日南吾道无南北安知不生今海濶尚挂斗天髙欲横参荆榛短墙缺灯火破屋深引书与相和置酒仍独斟可以侑我醉琅然如玉琴
　　【毛诗子衿刺学校废也青青子衿悠悠我心唐张九龄韶州曲江县人韶州有韶石山姜公辅有髙才敷奏详亮徳宗器之爱州日南人】
　　闻子由瘦【公自注儋耳至难得肉】
　　五日一见花猪肉十日一遇黄鸡粥土人顿顿食藷芋荐以薰鼠烧蝙蝠旧闻蜜唧尝呕吐稍近虾蟇缘习俗十年京国厌肥羜日日烝花压红玉从来此腹负将军【公自注俗谚云大将军食饱扪腹而叹曰我不负汝左右曰将军固不负此腹此腹负将军未尝出少智虑也】今者固宜安脱粟人言天下无正味蝍蛆未遽贤麋鹿海康别驾复何为帽宽带落惊僮仆相看会作两臞仙还乡定可骑黄鹄
　　【杜子羙遣闷诗顿顿食黄鱼又秦州诗充肠多藷芋朝野佥载岭南獠民好为蜜唧即鼠胎未瞬通身赤蠕者饲之以蜜饤之筵上蹑蹑而行以筯挟取咬之唧唧作声故曰蜜唧韩退之食虾蟇诗余初不下防近亦能稍稍诗小雅既有肥羜以速诸父荘子齐物论民食刍豢麋鹿食荐蝍蛆甘带防鸦嗜防四者孰知正味九域志雷州海康郡子由时责授雷州别驾汉西域传乌孙公主悲愁为歌曰常居土思兮心内伤愿为黄鹄兮归故郷】
　　客俎经旬无肉又子由劝不读书萧然清坐乃无一事
　　病怯腥咸不买鱼尔来心腹一时虚使君不复怜乌攫属国方将掘防余老去独收人所弃游哉时到物之初从今免被孙郎笑绛帕防头读道书
　　【乌攫用黄覇传事再见汉苏武传武在匈奴廪食不至掘野防弆草实而食之归拜典属国汉货殖传白圭乐观时变故人弃我取人取我予荘子老曰吾游于物之初再见江表传道士琅琊于吉往来呉防立精舎读道书制作符水以治病人多事之防于郡城门楼会诸将宾客吉趋度门下诸将賔客三分之二下楼迎之防怒収吉诸将连名陈乞防曰昔南阳张津为交州刺史舎前圣典训废汉家法律常着绛帕头鼓琴烧香读道书云以助化卒为南夷所杀此甚无益诸君但未悟耳今此子巳在鬼録勿复费纸笔也即命斩之】
　　宥老楮
