<!-- { "loadSidebar": true } -->
　　欧阳四门集锓版郡斋有年矣嘉定己夘郡士林彬之为余言四门之文之行昌黎韩文公盖亟称之至黄璞为闽中名士传乃记太原妓一节观者疑焉近歳黄君介喻君良能皆尝为文以辨谓宜登载编末以澡千载之诬余曰四门之行获称于昌黎而见毁于黄璞后之君子将惟昌黎是信乎抑惟璞之惑乎二君虽无言可也不载之编末亦可也虽然有一焉自世之学者离道而为文于是以文自命者知黼黻其言而不知金玉其行工骚者有登墙之丑能赋者有涤器之污而世之寡识者反矜诧而慕望焉曰夫所谓学者文而已矣华藻患不缛何以修敇为笔力患不雄何以细谨为呜呼倘诚若是则所谓文者特饰奸之具尔岂曰贯道之器哉彼宋玉寓言以讽未必真有是若相如之事则君子盖羞道之服儒衣冠诵先王言不惟顔冉是学而曰吾以学相如也抑何其陋耶四门之谤不白于四门乎何伤余惧夫士之茍焉自恣者将曰唐名士也而有此吾为之奚尤则璞之一言不独以厚诬四门且将祸学者于无穷也乃刋二公之文如彬之请又附其説如此庶几有补于万一云九月庚子建安真某书
　　储襄阳申请
　　右清源储公行之镇襄阳时所申请也昔有问守边于河汾王氏者王氏曰羊祜陆抗仁人也可使余谓羊陆岂真能仁者哉然以其当战争之时而不为剽盗冦攘之举其迹有近乎仁者是以君子有取焉至于边民之去敌归已者则未闻其麾而距之也而近歳之守边者乃曰吾与敌和有日矣中国之民敌之民也敌之民归我而我受之是失信于敌也非昔者羊陆不相侵之义也故宁驱之杀之而不敢救嗟夫羊陆惟其能全敌国之民故世以仁称之今其来归者虽曰敌国之民实吾国之遗民也杀吾国之遗民以媚敌国此不仁之尤者也而曰吾以学羊陆岂不悖哉当开禧时权臣志在兴事则以奴之材穿窬之智渉其境而虣其民是以堂堂大国而为盗于边也执事者诚惩开禧之失盍亦谨敇有司毋为边民之盗足矣为边民之父母独不可乎孟子曰今人乍见孺子将入于井皆有怵惕恻隠之心今吾遗民不幸而厄于敌之水火其危廹可怜之状甚于孺子之入井而未尝有为之恻然者已非复人心矣况从而驱之杀之是恶赤子之求乳举而朴之地也呜呼痛哉以余闻之盖为边臣而能以保民为志者仅二三人而公其一也始公之初至襄阳则已料遗民之必来而献可纳不可拒之説矣及其后也果有樊快明之事焉制阃之臣大书以掲于边曰有入吾境者必杀无贷公于是时不敢为全身逺辠之计条三説以献于朝曰快明之党盖二千六百余人急之则懐等死之心胜之不足为武不胜则边民鱼肉为隣境笑是吾国代敌受祸中原赤子苦其虐政相率来归若驱而防之死地则沿边之人莫不痛忿是吾国代敌受怨河南豪杰朝夕且起闻吾杀附必懐不平之心他日得志将移敌之心而我矣是吾国代敌受雠呜呼公之为国虑者可谓切至也已使执事者因公之言集众思以图长策必有以慰中原之心而弭异日之患者奈何时论既殊而帅众来归者卒殒于边将之手而公亦以罢归矣盖方是时任边寄者争以杀附为功而公之持论顾如此宜其落落难合也然公宁不与人合而不敢不与天合夫好生而恶杀者天之道也辠当杀古人犹不敢茍况于无罪而杀之者乎余时方在金陵风霾涨天者累日气入人鼻皆酸意其必有异也未几乃有以汉上之事告者抚膺而喟者久之谓天道逺其果信然耶戆直迂愚夙所痛悼因览公申请輙复慨然有动于中而笔之巻末后之君子其有感于斯言也夫嘉定己夘十月三日建安真某书
　　东坡书归去来辞
　　东坡谪岭南故旧少通问者在蜀惟巢元修在吴则僧契顺皆徒步万里访之于荒陬絶徼之外元修以是登名青史号称卓行契顺亦托此以传真可敬哉契顺之言曰惟无所求故来惠州盖有求则有欲有欲则失其本心是非颠倒有不自知者世之小人疾视君子至欲挤之死者岂皆其本心正坐有欲故尔赵公珍藏此帖间出以示人所补多矣己夘歳除前十日书于南昌郡斋
　　近歳有尝登大儒先生之门者既而党论起其人畏祸匿迹过门不敢见则以书谢曰非不愿见也惧为先生累耳先生答曰予比得一疾竒甚相见则能染人不来甚善闻者代为汗下吁之人也盖以通经学古自名而其行义顾出一浮屠下昌黎墨名儒行之説渠不信然因戏书于后以发千古一笑
　　顔鲁公与郭定襄论坐次帖
　　按郭英乂时为尚书右仆射定襄郡王此帖当是与英乂者仆不书学未能辨其为第几帖独观公秉礼陈义以斥英乂之骜而折朝恩之骄论正气严凛凛冰雪真可畏而仰也或曰英乂小人公顾期之以直谅毋乃失言也乎是不然君子未尝絶人特人自絶于君子尔英乂始结朝恩后附元载自谓富贵终身可保迄不免成都之祸世之依凭城社而视清议为不足防者可以鉴矣
　　二吴公帖
　　正肃公精忠大节诸名流题防及之详矣愚独感公副西枢时论邉事一防有曰议者谓殊域相攻乃中国之利臣谓不然二强连兵士马益练一国幸胜则气骄而势横别启贪求必致生事宜申饬二府讲求经武备邉之策庶几逺人闻之可销患于未萌呜呼公之言用于庆歴故不见其功后七八十年两地交閧廷臣动色相贺亡复如公之所忧者未几一敌乘胜而横迄如公言然后知正人君子为国逺虑虽蓍弗若也因览遗墨为之太息
　　正宪公忠诚为国与正肃畧同而所遇者异盖正肃参大政时朝列多君子虽危言切论数与小人忤坐是不果相然始终宠遇不少衰正宪登庸寔继荆舒氏曰珪曰确前沮后排其志弗获一日伸然犹﨑岖防邪中隂防正人力扶公论盖死而后已以是羣奸切齿至兴懐素之狱逞报复之私由今观之公之清明亮节皦如白日遗墨败楮人争寳之其眎鬼蜮之徒身死名灭与鼠狗不异是果孰为得失邪提筦君盖公之诸孙方以材业着寔能世其家者然则吴氏之兴殆未艾也
　　陈慧父竹坡诗藁
　　昔王子猷居必种竹曰何可一日无此君而子猷行不副名见谓污浊然则子猷固爱此君政恐此君不爱子猷耳今竹坡君并溪而庐种竹万个而有诗千篇好风凉月长吟其间此君有知亦当欣然为君一笑也建人真某为作歌曰万玉兮森森清风兮满林有幽人兮髙蹈时击节兮长唫长唫兮陆续凤为起舞兮鸾为度曲羗此乐兮谁知虽箪瓢兮亦足
　　任汉州所藏朱文公与南轩先生书帖
　　按南轩先生二书皆将去桂林时作任侯所藏文公先生帖正其往复者也当乾道淳熙间二先生更相师友以斯文为已任一言论一著述反复讲磨必极其至当而后已此书所论中庸近思盖其一也夫以二先生之学可谓深造自得者矣而犹汲汲于友朋之助如此况学者乎文公记濓溪书堂以为斯文之传惟天所畀乃得与焉此帖所谓发明天命之意是也夫濓溪生千载之后而接孔孟不传之统信天之所畀矣二先生并时而出讲明斯道以续周程之正脉谓非天意可乎虽然天非独私于二先生二先生亦未尝以自私也学者诚能因其言以求其心由下学之功驯致于上达之地则道在我矣若曰二公天人匪学可到习卑守陋姑以自贤于世俗而已岂惟非二先生之心实有负于天也文公有不谓命之云意或在是故并及之
　　任汉州发策本末
　　嘉定庚午余与姑苏黄公并直禁林暇日语余庆元间营救发策事甚悉予谓任陈林三君子愤权臣之颛恣奋笔诋呵而忘其祸之及黄公悯善类之防害悉力全防而不计其身之危皆非贤者莫能为也防公求去余适视草遂引是以留之俛仰十五年间公与陈林二君不复可见独任侯敭歴中外功名赫然未艾也侯尝反思当时所以策士者果何所为而然哉爱君之诚愊塞于中有不能自己者尔此即孟氏所谓恻隠之心天理自然之妙也完而养之勿杂则异时格君事业特自是充之而已任侯其勉诸
　　杨文公书玉溪生诗
　　此吾乡文公书也国朝南方人物之盛自浦城始浦城人物之盛自文庄公及公始当咸平景徳间公之文章擅天下然使其所立独以词翰名则亦不过与骚人墨客角逐争后先尔惟其清忠大节凛凛弗渝不义富贵视犹涕唾此所以屹然为世之郛郭也欤某蓬藋之居距公故第不数里盖尝徘徊终日想公遗风而不得见今乃从公之孙零陵史君获观其真迹斯亦幸矣呜呼前辈之典型日逺乡邦人物既寥寥其可数而杨氏之后如史君者复几人其不可叹也夫其可不更相勉励也夫
　　许介之诗巻
　　予闻介之诗名旧矣歳甲申擕其诗数百首访予于星沙曰某之少也获登平园诚斋之门二先生不予鄙也皆相期于词章之域今齿日长矣惧无以副二先生之望奈何予视其人昂然鹄立其论説今古娓娓不穷则为之悚然曰二先生之知子厚矣然予视子岂直诗人也哉其智畧纵横可以参阃外之画其雄辨慷慨可以使不测之虏二先生期子于词章之域予将竢子以功名之防可乎虽然功名外物尔君子之所性有不与存焉子房孔明非义在于复韩讨汉贼虽终身岩穴可也岂汲汲于功名蕲以自见也哉士茍自重其身则凡在外者举不足计也然则予将进子于道徳之场可乎盖道徳者君子成身之本功名则因乎时而词章又其末也介之勉乎哉子之先右丞公在艰难时事业虽不克尽究而嘉言直道与李忠定公畧相伯仲天下以正人许之而潜心圣经作为训传则又有先儒所未发者介之归而求之有余师矣若夫介之诗词之敏丽则有诸公之题品在故不复云
　　胡子知言藁
　　孟子以知诐滛邪遁为知言胡子之书以是名者所以辨异端之言与吾圣人异也杨墨之害不熄孔子之道不着故知言一书于诸子百家之邪説辞而辟之极其详焉盖以继孟子也学者诚能深味其旨则于吾道之正且大异端之偏而小若辨白黒若数一二矣萧君定夫以其所藏真藁示余敬拜而书其后
　　吕子约与彭仲诚帖
　　大愚吕公清风直节为一世伟人某不及见之矣而获见所与彭君仲诚讲学数帖其论读明道行状可以观圣贤气象读书以论语为主履践以毋自欺为本富哉言乎岂惟仲诚父当终身服膺善学者皆当冩此一通置诸座侧
　　金尚书撰陈丞相志铭藁
