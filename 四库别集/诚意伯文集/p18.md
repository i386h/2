<!-- { "loadSidebar": true } -->
　　草庐不枉达官车长日惟消满架书睡足北牕清似水数声残角起城乌
　　故乡蛇豕满柴荆异域风尘叹此生至竟迂狂成濩落可怜天地一浮萍
　　发绍兴至萧山
　　落日牛羊下緑坡微风短檝拂晴莎穷愁白发真相得悲感青春最苦多水暖菰蒲沙鸨集月明洲渚榜人歌此时忽漫思身世奈尔桃花满眼何
　　宿蜡烛庵俊上人房
　　城外春江动客愁江边细草緑悠悠还将短髪临岐路畏向东风忆旧游斜日逺天归雁急薄寒孤舘落花稠青灯不放还乡梦一夜肠回一万周
　　二月七日夜泊许村遇雨
　　漫喜晴天出北门还愁急雨送黄昏山风度水喧林麓野树翻云动石根宿麦已随江草烂新泉休共井泥浑鱼龙浩漫沧溟濶泽畔谁招楚客魂
　　嘉兴寄王昌言学正
　　去年相别雁来初今日相思桞拂渠对酒放歌难再得登高作赋近何如黄华轻烟里碧草油油小雨余欲棹扁舟寻逸少为愁妨写换鹅书
　　感懐二首
　　新晴杨桞散春丝长路行人有所思愁上容顔青镜识寒生亭馆落花知高云送雨来无定独鸟惊风去自迟闷对亭前紫荆树同根那得却相离
　　不到西州又十年青山白水独依然徒闻鸡狗供输尽无那干戈迤逦延天上九霄空玉烛人间万井共贪泉草中攫取云中送坐待连茹紫闼边
　　寄台郎张质夫
　　春愁忽得故人书喜极成悲泪满裾冀野驽骀虚伯乐鲁门钟鼓骇鶢鶋全家荡析饥寒切病骨支离志虑疎敢以浮名误知己缄辞写意愧何如
　　水西寺东楼晓起闻莺
　　日上高城桞影齐风轩临水看莺啼初来木杪鸣相应稍入花间聴却迷芳草自深句践国行人犹隔御儿溪思家每恨无轻翼可对鸎华不憯凄
　　茶园别朱伯言郭公葵
　　细水吹烟送客舟离情恰似水东流此时对酒难为乐何处寻春可纵游去雨来云天渺渺轻蜂乱蝶日悠悠絶怜短发无聊赖一夜如丝白满头
　　二月二十三日自黄冈还杭途中作
　　日照江边春树林繁花乱叶感人心花间蛱蝶漫多事叶底杜防非好音举目山川成皓首侧身天地一沾襟解忧惟有尊中酒疾病年来已厌斟
　　晚泊海宁州舟中作
　　春雾今宵气稍清空江一舸客心惊东流浊浪冲山动西望长庚似月明不有龚黄为郡县徒令耒耜化戈兵漙天何处非王土无地安身愧此生
　　忧懐
　　羣盗从横半九州干戈满目几时休官曹各有营身计将帅何曾为国谋猛虎封狼安荐食农夫田父困诛求抑强扶弱须天讨可怪无人借箸筹
　　春兴七首
　　栁暖花融草满汀日酣烟淡麦青青枝间好鸟鸣求友水底寒鱼陟负萍异县光隂空荏苒故乡蛇豕尚羶腥感时对景情何极悼徃悲来总涕零
　　忽聴屋角閙晨鸠起看园林緑渐稠小雨霏霏涵日过新泉细细入河流残花断栁虚归计逺水他山聚客愁鸿雁南飞限苍岭伤心何处问松楸
　　于越山城控海壖春风回首忽经年忧时望月青宵逈懐土登楼白髪鲜江上波涛来渺渺云中鸿鹄去翩翩暮寒细雨余花落梦绕天涯到日边
　　防稽南镇夏王封蔽日腾空紫翠重隂洞烟霞辉草木古祠风雨出蛟龙圭此日归何处玉简他年岂再逢安得普天休战伐不令竹箭困输供
　　卧龙山奠越王都羣水南来入镜湖苦怪桑田非旧迹还惊雉堞是新圗白波翠霭浮天际緑树青莎到海隅便欲投身归钓艇不知何处有莼鲈
　　深春积雨感年芳暮馆轻寒透客裳翠桞条柔先改色紫兰花冷不飘香山中虎豹人烟少海上楼台蜃气长燕子新来畏沾湿一双相对立空梁
　　忆昔江南未起兵呉山越水共知名苹萍日暖游鱼出桃李风和乳雁鸣紫陌尘埃嘶步景画船歌管列倾城于今征戍诛求尽翻对鸎花百感生
　　雨中遣懐
　　青春苦寒雨太多野水极目似秋波湖上芳草生已遍山中美人愁奈何思家无计铲荆棘避地只恐触蛟鼍落花零乱晚风起坐看城头乌尾讹
　　送岳季坚入计筹山
　　阳羡先生故将孙拂衣高蹈入门瓮盈五粒松花酒食有千年枸杞根自得诗篇留客诵频来猿鸟识人言浮云富贵非吾愿此意陶公可与论
　　为贾性之题山水圗
　　不见唐朝王右丞世间画史少知名何人貌得烟岚意静聴如闻风水声逺岫带云才隠约斜阳照树却分明青泉素石堪乘兴欲买扁舟过此生
　　题雪竹圗
　　雪压江边脩竹林沅湘晚色起愁隂川光荡漾空清阔山气玲珑太白深未得捎云邀凤宿可能映水学龙吟无人谷里吹春律直节虚中恐不禁
　　题脩竹圗
　　九疑山下湘江畔多少筼筜覆碧湍自有清隂堪解愠也能结实待栖鸾蒙蒙暖翠晨烟合颗颗明珠夕露溥长日焚香对图画青冥风雨共凄寒
　　题画蒲萄巻子
　　西域蒲萄也自奇画圗惊见墨淋漓迎风翠羽幡幡动带露珠纂纂垂此日散愁思醸酒几回病渴想如饴春牕隠几成幽梦应共张骞到郅支
　　萧山山行
　　积雨今朝天气佳山亭晓色上林花未须汗漫思身世且可逍遥翫物华偶值断桥妨去路却随脩竹到隣家篱边野鸭惊人过拨刺飞鸣落逺沙
　　题明皇幸蜀圗
　　斜阳惨淡照霓旗石栈萦纡仆马羸想得林间子规鸟断崖青壁亦相随
　　裂帛声中发祸机白华歌断草菲菲可怜蜀道三军恨不记他年武惠妃
　　题柯敬仲墨竹
　　苍龙倒挂不入地回首却攀云上天夜深云散明月出化作脩篁舞翠烟
　　萧山任氏山堂
　　新堂结构倚岩阿地僻无哗乐事多日上黄鹂鸣翠竹雨余红鲤跃清波消除暑气凭松柏舒巻烟岚任薜萝珍重主人能爱客衰顔聊复为君酡
　　以纨扇赠奎上人并寄以诗
　　新裁纨扇如圆月寄与灵峰奎上人不共青蒲争巧拙好将白防伴清新薫心炎暑谁能敌应手凉风自有神莫怨秋来蔵箧笥明年朱夏更相亲
　　灵峯寺栖云楼
　　灵峯之中楼倚山山云日夕栖其间九霄雨露随高下六月风雷送徃还青嶂晓光浮藻棁银河夜气湿松关天台向上无多路鹫岭烟霞此可攀
　　题瑞上人山水圗
　　上人性僻躭山水应是王维第二身兰渚流觞新到越蓝田别业旧通秦驱驰翰墨廻龙虎簸弄风雷感鬼神羁旅相逢聊自慰莫思天地有烟尘
　　普济寺遣懐
　　江上西风一叶黄莎鸡络纬满樷篁物华乘兴看都好时序逢愁速不妨露下星河光防滟月明岩谷气清凉愿闻四海销兵甲早种梧桐待凤凰
　　崇福寺俦上人看山楼
　　为爱山中世事疎看山终日坐茅庐林花涧草香无际翠壁丹崖锦不如禹穴风雷翻石鹞耶溪波浪动金鱼此时应悟幽栖乐底用凌云献子虚
　　宗上人溪山亭
　　湖上清溪溪上山山亭结构俯人寰窗中树色宜晴雨门外滩声自往还链药井寒鹤逝采莲舟去碧波闲春兰秋桂年年好憔悴风尘漫厚顔
　　题水墨蓼花草虫
　　为有江头红蓼花秋来独作草虫家寻香粉蝶应随梦采蜜黄蜂不趂衙络纬语残凉露滴蜻蜓立困晚风斜画圗水墨惊初见却似扁舟过赤沙
　　题山水圗为宝林衍上人作
　　雨过秋山日欲暾白云如雪拥山根高松浥露和烟冷迸水穿沙出谷浑拟向萝隂縁石径却寻花片入桃源画圗应有通神处他日相从子细论
　　次韵和新罗严上人秋日见寄二首
　　露冷风清木叶疎蓼花莎草没阶除子云词赋空投阁仲蔚蓬蒿漫索居羣盗只今齐得意故乡从此遂无书镜中短髪非松柏嵗晚看看不似初
　　爱汝精蓝抱翠微青松緑竹共依依台落日明霞绮鳗井寒湖长石衣银杏子成边雁到木樨花发野鸎飞钟残永夜禅心定一任秋虫促杼机
　　重用韵答严上人
　　坐见风霜百草疎却怜光景渐消除萍蓬飘荡三年客松菊荒凉五亩居陋巷苍苔封蚁蛭空庭黄叶带虫书江枫恰似知人意强学芳菲二月初
　　江水东流西日微闲身不系独何依尘埃爽飒枯蓬鬓霜露凄凉破衲衣百粤雨余山翠合三韩云净海青飞沧溟自古通天汉梦绕黄姑织女机
　　再用韵答严衍二上人
　　厚禄故人音问疎天官不拟介推除莫思浮世尘埃事好共深山木石居月满高楼留客话灯明寒榻课儿书城头鼓角沈沈夜肠断乡关入梦初
　　蔓草萋迷野色微嗷嗷鸣雁欲谁依残花露淡胭脂靥落木霜凋薜荔衣万国旧闻车轨一九州今见刼尘飞总戎安得英雄将不放龙蛇起杀机
　　复用韵答严上人
　　闭门无事往来疎窗外从他草不除食肉已忘三月味谋身欲去九夷居人情自古懐乡土天下何时罢羽书莫向西风苦惆怅白云流水只如初
　　西风吹树夕阳微斥鷃鹪鹩各有依幕府三千双短鬓乡关千里一沾衣江淮渺渺人烟少梁楚茫茫鬼燐飞诛暴保民黄石畧将军莫自失戎机
　　仍用韵酬衍上人
　　多愁只觉世情疎愁极凭谁与破除江海烟尘羁客泪云山桑梓别人居高风断雁惟将恨衰草残萤不见书世乱弓刀方有用休夸新句逼黄初
　　嵗莫天寒生意微空林鸟雀自相依有情霜叶欺花貌无用风荷象客衣西塞鼓鞞山岳震东郊羽檄海波飞传闻有诏颁南服早晚阳和干化机
　　又用前韵
　　树头寒月影扶疎天上清霜下玉除紫塞风高鸿失路碧梧枝冷鹊移居虎头旷日縻仓粟牛腹中霄诧帛书见説抱关堪避世稗官犹可学虞初
　　西风吹面雨霏微片片浮云水上依鸿雁羣翔营口实鳬鹥对立惜毛衣关河惨烈时将晚原野萧条叶自飞惭愧江湖一萍梗厌聴咿轧响隣机
　　题寒林圗
　　揺落江边秋树林凄凉乆客二毛侵藤萝嵗晚龙蛇死樷薄天寒虎豹深流水斜阳人逺近青烟白草雁飞沈桂花自在山中发怅望西风起夕隂
　　题访隠圗
　　忽忆山中陶隠居杖藜冲晓谒茅庐林花浥露红无比涧草含烟緑有余金鼎丹光纒日月银河流水到堦除松间白鹤通人语长向瑶台寄逺书
　　题风中水仙花圗
　　痴妬封家十八姨不争好恶故相欺沅湘日暮波涛起翠荡瑶翻欲渡迟
　　题小景
　　江头日日起西风江树惊寒叶变红天澹云低何处雁一行飞下荻花中
　　题梅花小禽圗
　　三鸟翩翩海上来一双飞去入瑶台可怜铩羽空山里独立寒枝怨野梅
　　题湖山烟雨圗
　　湖上青山烟雨寒湖中一棹欲归难白苹自老东风里肠断黄昏独倚阑
　　若耶溪上雨声来秦望山前雾不开欲渡镜湖寻禹穴苍藤翠木断猿哀
　　宿贾性之市隠
　　今年冬雨不作雪屋头鸟声浑似春絶怜草色緑铺地可爱梅花白照人时物已迎新嵗换交情空向异乡亲忽思昨夜残灯里错认还家梦是真
　　题陆放翁湖上诗后
　　放浪江湖一老翁若耶溪上几春风门前流水斜还直篱外闲花白复红甚欲赋诗追杜子也能纵酒学陶公细看墨迹成懐古叹息他乡一断蓬
　　次韵和孟伯真感兴四首
　　五载江淮百战场乾坤举目总堪伤已闻盗贼多于蚁无奈官军暴似狼緑水青山人寂寂长烟蔓草日荒荒弟兄零落音书絶肠断春风一雁行
　　无用文章岂疗饥劳生筋骨已支离穷愁杜甫家何在落魄陈平计未奇草泽狐狸三窟固江湖波浪一帆危故园春色年年到緑叶红花好为谁
　　平时盗贼起成云厚禄能忘愧庶民樽俎自高廊庙策经纶不用草茅人思家逺道风尘恶争食空山虎豹嗔莫怪洛阳年少客持书痛哭向枫宸
　　多事繁花白映红无愁细草緑浮空春秋迭代人先老天地生成意不穷凤鸟长辞西岭树鲸鱼自起北溟风几时学得真子箬笠蓑衣一短篷
