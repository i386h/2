<!-- { "loadSidebar": true } -->
　　而予自洪州归，虽其身去介卿之侧，其心焦然，食息坐作，无顷焉不在介卿也。人有至自介卿之门者，虽奴隶贱人，未尝不从之委曲反复问介卿起居状与其行事，得其所施为，虽小事皆识之，以自警且自慰也。初如此，时以谓介卿虽系职于扬，不可以来视我，我幸布衣，有兄弟以养，可去而视介卿，或一年或二年，当复见之也。既别之明年，则欲经营家事而后去，不幸祖母病不起，遂不果行。明年返葬祖母于南丰，行事益以阔，而未之南丰时，予已病，虽病犹谓旦夕且愈，南丰归，可必于行也。既归，病几不可治，至于今且三年，虽幸可治，然气闭胸中，既食则不可坐，不可骑，而介卿方为县于鄞，自抚之鄞，不可以舟通行，事愈未合也。然日孜孜念之，凡询介卿之事于人，虽奴隶贱人加详焉。于奴隶贱人犹然，况衣冠降登，然为士者乎？况吾介卿朝夕所与居，教诲而称之者乎？故闻黄生之归也，日企而望之，庶乎其来视我也。居一日，黄生来。望其表，其步趋之节，揖让之容，固有似乎介卿者。人而视其色，听其言，其气愉愉而其音，不似乎介卿者少矣。其学其归，得之乎介卿何多也。间而省其书，则又如出诸介卿之手。问介卿之事，皆能道其远者，大者焉。甚矣！黄生之似吾介卿也。吾得之，废食与寝而从之。吾喜也，惟恐其去我，而尚恨其来之不早也。庄生言见似人者而喜矣，信然哉！嗟乎黄生，岂特一时慰我也！于是知介卿之德，人人这深、化人之速也如此，使得其志于天下，何如哉？以从介卿于淮南者数人较之，不人人皆然，而黄生独然，则又知黄生之所自致者亦荦荦绝众，使坚且久，其所至如何哉？因介卿之教诲、黄生之自致而思乎人莫不欲有立，然而有贤父兄之渐泽，而卒不入于善者，其自反于心如何也？亦思介卿之道德，于今为大备，而黄生为日进，独予断然不一二备而不尺寸进，比其少之时缺且忘者众矣，其自愧于心如何也？以心之愧也，则欲重警戒自修。是介卿之教不独裕于黄生，黄生之自致不独裕于己，而皆有以及予也，其喜不又多乎？

　　黄生勉之。如介卿者，方驾周孔之道行乎百代之下，而追于百代之上者也，生之似介卿，宜求至乎是而止也。若予者，将从事于左右焉，介卿与生也，其能勿助乎？因其然也，故历道之，作《喜似赠黄生》而示众卿，且将自省焉。〈《南丰曾子固先生集》卷二十二〉

　　◎记四篇

　　【游山记】

　　余与南阳张侨、颍川晁仲升九月壬子会太平观宿，癸丑过东西林寺，与道士任禹恭、丁宗元、僧本全俱过化成护国石盆寺、宝兴岩，宿普照寺，甲寅止峰顶、大林、天池寺、佛手岩，至定心石，还大林寺宿，乙卯乃归。凡观游之得石有名者十：刘仙、峰顶、文殊、头陀、把针、睡魔、定心、南北石柱。峰有名者三，峰顶、掷笔皆至，其上香炉。坐峰顶下视之，谷一锦绣。坐掷笔下视之，池四白莲，白氏草堂东南天地台二。讲经十八贤煮茶试泉二：虎跑，石盆。书姓名刻石二：掷笔峰、佛手岩。

　　余既游其间，而因思彗远等十八人，相与避晋于此者，诚山水之佳处也。然十八人者，知避晋而自肆于山水之间，而不知自溺于异学，此陶令所为不取也。自文武没，君臣相得之际少，士之有道者所以难仕。若陶令者，从容于浊世，以道自守，进不受污，知时之去，隐不离正，非十八人者所能到也。若予者虽能知其是非，而岂能仿佛及之，而徒知山水之为乐。将归，遂书之，所以使余心与后之游者有考焉。〈《南丰曾子固先生集》卷二十七〉

　　【全真庵】

　　九牧献金，夏禹铸以为鼎，九州山川草木百怪之象，莫不在焉。其历乎万世，有时而隐，有时而显，其隐也莫知所去，其见也莫知所来，世以为神鼎云。人神其鼎，而鼎不知其神，此其所以为神也。人视其鼎，欷咨嗟，有爱其鼎之为器而不精察其鼎之文象者，有爱其鼎之文象而不究其鼎之全质者，皆非善观鼎者也。且文象百变，其为鼎象则一也；文象虽假，其为金则真也。一变而百，百归乎一，假不异真，真不异假。知乎此者，其亦庶乎善观鼎者耶？惟善观鼎者，然后可以议乎全真矣。夫六合内外，万物洪纤，有形无形，有识无识，生死去来，喜怒哀乐，皆一真之所融也，亦犹神鼎之上，一山一川，一草一木，一鸟一兽，莫非一金之所为也。视一象则可知一鼎之全质矣，视一法则可知一真之全体矣。故鼎金常一而无象可择，真理常全而无法可除，极六合内外，尽万物洪纤，孰非全哉？孰非真哉？江西老人结草庵乎福山，太守黄公题曰“全真”，命某以文，故叙而铭之曰：

　　其行徐徐，其觉于于。渴焉而饮，饥焉而哺。全真庵乎，达者以为庐。〈同上〉

　　【游双源】

　　县郊之东北，有山支为三峰，下会于平阪。两腋之间，修竹重莲，桃花流水，随人耳目之所及。三峰之前，断流为池，凡五十丈。揖中一峰为澄心堂，于堂之背为濯缨轩，去轩之西为日亭。引流而下，左右方沼。峻宇画阁，置于峰之麓。飞桥走阶，雕栏曲槛，帘隅翼翼，红绿相照。双源之会，澄心堂为矶以钓。相望之间，仰有翠阴，俯有清浅。风色动静，禽声语默。水涵太虚，形影上下。忘机之鳞，一游一濯。庚申之秋，予来尤川，因拜之。辱才华物象适然而相值，且叹迷误之流，役为年之期，而致千岁之忧，忘不可过之分，而徇不可必之物，以贫作忧，而以理养心，以忧作老，而不以时受形，心与形化，共还尘壤。虽然，我庾如坻，黄金满赢，泉石之间，松云之下，不能笑歌自若，以为劳生之梦幻，予尝悲之。君不然，宾客至，正捕鱼于池，摘果于林，破谷于场，趣雉于野，盘有嘉肴，樽有旨酒，诗笺棋局，为宾客欢涟猗之上，尽日而后去。分内之物，外之亦足洼者，故予乐为君记之，又为数诗以次其后，孜孜为利发皓而情淡者，得予之言而有感焉。〈同上〉

　　【游信州玉山小岩记〈景三年五月〉】

　　去县所东南二十五里，有山秀特卓诡，介然出于群峰之表。治下有浮图，幽邃冲静，栋宇朴约，无彩饰刻镂，而与俗绝远。游其间，真若排阊阖，登阆风，追伯侨、羡门而与之驰骋，翩翩然有超忽荒萧烟外之意。景二年，家尊受诏为是邑宰，仆侍偕来。至未周岁，居甚无事，思有以远览，为尘外之乐者，得是小岩焉。其状略曰：距寺西南隅四十步有奇，逾小桥，西北至于岩下，隆然而有门，初若隘局不可通者，入其中，辟而益广。其道盘屈而无光明，隆超俯降，登陟艰难甚。乃命仆人秉烛，破其秉翳昧默，群而入焉。其石之异，有重碧耸翠，崛然本于下而起者；有势依理合，峨然覆于空而存者；有鳞累羽缀，委其旁而列者；有壁峭刃攒，缭其隅而倚者。森然巍然，瑰玮奇怪，与珉其远。探其穴，犬牙交峙；视其形，若圭璧联植。致若瞻浮云，枝叶丽，错置旁列乎空旷；骇若窥武库，然见戈甲委，并拥乎王府。行十余步，上下有水声潺然，若急鸣玉而趋者，非丝竹也，而听之者心平气舒，︳乎韶之奏，有忘形绝累之趣。益知轩冕而荣者为其外，恬静而居者为其内。又行二十余步，至于西北隅，有若架危构虚成宫殿而宅浮图之像者，上蔽下承，中旷然甚夷。其下有钟乳，围五六人。凝而欲滴者，若檐溜垂空，合而外结；积而广者，若聚雪委平，侧崇而未浅。腻如酥凝，分如爪形，垂如盖张，色若海波，风聚而沫，食之甘吻津舌，异若蔗浆露蕊焉，殚乎美味。说者云：可以安躬辅气，颐精休神，为不死之药。自始通至于其深，飙发众窍，当之怆然体清，振忽怒，反炀为冷，幽虫伏蛇，往往鸣息其下。又行三十余步，状益奇诡，而石上亻免压乃可前。人甚疲，而恐惧者益众，仆固求穷其终而不我从，遂相与复还。噫嘻！使我遗泉石之胜而不得远骋周视，良可惜也。是日之会者，叔父易丰伯洪，伯氏成之、绎世昌，仲氏牟子进、宰元辅。其名皆以书于石矣，惧其远而翰墨剥缺也，复使仆实其事，为记以诒永久。乌乎！自古述山水者多矣，见其瑰美幽丽而多诿之神明之为者，其言怪诞迂谲，非戴纟徙垂绅而游者所宜尚，予不敢知也，故于是而独无取。若夫觞豆之丰约，弦革之嘲轰，皆羁于流俗而不有异，非书岩石之本，辄复略其辞焉。是时景三年仲夏五月戊子日也。〈《游志续编》，一九二五年涉园陶氏影印本。〉

　　◎疏二篇

　　【请文慧和尚住灵岩疏】

　　伏以道本无言，理惟尽性，非得圆通之士，孰开方便之门？长老夙悟宗乘，深明行相，家唱天衣之曲，印传达磨之心，自建法幢，久□□价。今览阖郡之请，延居古佛之场，幸结众缘，时垂重诺。谨疏。〈《南丰曾子固先生集》卷三十一〉

　　【请文慧和尚开堂疏】

　　窃以心虽离相，因相始可明心，道固无言，藉言所以显道。若投声于空谷，求应系于洪钟，感而遂通。欲其自得此者，三学并凑，四众齐臻，咸伸半偈之咨，共望一言之益。幸提海印，直示真诠，开亻吾迷徒，光扬拂事。谨疏。〈同上〉

　　◎祭文七篇

　　【祭汉徐孺子文】

　　年月日，具官曾某，谨以少牢清酌，致祭于汉聘君徐孺子之灵。维君见几遁世，降德在人。此邦所仰，千载弥新。是用访旧作室，设象依神，尚昭潜美，开警聋へ。敢偕宾属，躬荐蘩苹。〈《南丰曾子固先生集》卷三十二〉

　　【秋祭】

　　年谷登，所以祀山川鬼神报成也。刺史不敢堕旧典，惟神歆之尚享。〈《南丰曾子固先生集》卷三十三〉

　　【祭王益都官】

　　呜呼！钟山南下，百里平野。江流氵々，从此东泻。昔公来临，诸侯是监。何荒不耕？何莠不芟？人乐公德，公乐其和。公与邦人，从容笑歌。今公之谢，伤怀孔多。即起幽宅，其封坡坨。公灵不忘，岂去而他。公退于家，自克以宽。人谁如公，内外行完。人皆望公，寿考而贵。若可以谐，而止于是。公卿穰穰，十百为辈。朝门一开，巷满车盖。可耻之事，多于所得。公不为彼，其又何戚。维公有子，实天启之。文可为法，行可为师。某之不肖，辱遇山交。相从于今，古道是守。公之方葬，某在哀荒。执事不获，寓荐一觞。〈同上〉

　　【祭王元泽文】

