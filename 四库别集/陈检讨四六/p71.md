<!-- { "loadSidebar": true } -->
　　汉殿传经苌乃笺诗之客【见昭华序】赵家养士遂为脱頴之賔【平原君传秦攻赵邯郸赵使平原君求救于楚君约其门下食客与俱毛遂自荐君曰贤士譬之锥处囊中其末立见今先生处胜门下三年胜未有所闻也遂曰臣乃今日请处囊中耳若蚤处囊中乃脱頴而出非特末见而已】流连碣石之宫论心雪后邂逅黄金之馆握手花前【见九日序】言偶及夫家门用获详其乡国自言壮嵗畴希荐祢之荣【孔融荐祢衡疏有曰羊潜计安世黙识史鱼励节任座抗行以衡准之诚不足恠鸷鸟累百不如一鹗】祗説衰宗莫罄报刘之志【见集生序】粗陈梗槩畧叙生平乃知遂安毛母黄太孺人者【遂安详健松记】实某先生之生母而友人允大之大母也孺人族着燕都望齐江夏【见琴怨序】敦诗习礼【见刘太母序】幼夸季女之风【诗有斋季女】赋菊铭椒【左芬菊花颂有云英英丽质秉气灵和春茂翠叶秋耀金华铭椒见瑞木赋】长擅大家之誉【见归田序】弱龄就傅便号礼宗【见贞女序注】绮嵗于归即称家督【见逸斋序】苹蘩不匮拟尹姞以无惭【诗】榛栗相将【礼女贽不过榛栗脯枣左传榛栗枣修以告防也】较郝钟而何让【见叶母序】书内则【礼】实阃里之黄香【见琴怨序】福衍箕畴【书】本仙家之毛女【见贞女序】然而竹痕善晕不逢涕泪以奚斑【见憺园赋】剑气尝横匪遇沈埋而曷紫【见园次序】忠臣许国恒遭盘错以弥伸【汉虞诩传邓隲恶诩出为朝歌长时朝歌多盗故旧皆吊之诩曰不遇盘根错节何以别利器】健妇持家【见刘太母序】每遘漂摇而益厉【诗】但使雍容井臼未足征其慷慨之竒徒令黾勉虀盐犹难显厥艰贞之烈也【见井叔序】孺人命实不犹家偏多难【诗】葢司马骑箕之嵗【见艺圃序】即石麟堕地之年【见憺园赋】绖以免身【礼】髽而就蓐【髽髻见贞女序就蓐见映碧启】茁兰芽于身后【昌黎马君志马燧幼子娟好静秀瑶环瑜珥兰茁其芽】弱息畴怜【见潘母启】萎梁木于生平【檀弓夫子病子贡请见夫子方负手曳杖逍遥于门歌曰泰山其頽乎梁木其壊乎哲人其委乎】藐孤奚托【见翼王序】况复运有平陂【见楚鸿序】时更凉燠抚门前之棨防【见看奕赋】燕去谁家【见玉岩序】检箧里之貂蝉【见半茧赋】鹤归何处【见存庵序】梁朝才隽将为衣葛之人【见呉太母启】楚国公卿竟有负薪之子【见竹逸序】凡兹大厦之倾危【见邺园启】总验未亡之节操【见叶母序】伟兹巾帼荷此门楣锦因受濯而逾鲜【见园次序】玉以遭焚而倍洁【见悬圃序】春风夜月开残贞女之花【见海棠赋】碧海青天填尽帝娥之石【见无忝序】鼓弦声之嘹呖一曲将雏【古乐府有凤将雏雉将雏曲】玩药影之葳【见瑞木赋】半栏独活【见丁香赋】灯下则红顔暗老红泪全枯膝前则黄口将干黄泉可见【家语孔子见罗雀所得皆黄口小雀因问之对曰大雀善惊小雀易得耳左传不及黄泉无相见也】庶其成立毕我劬劳【诗】讵期噩梦之未终【见竹逸序】更遇惊飚之不定【见潘母启】子还生子更加失母之怜悲以增悲转触所天之痛舒祺哀此儿尚小【见鞠存启】范匄实童子何知【左传晋楚遇于鄢陵范匄趋进曰晋楚惟天所授何患焉文子执戈逐之曰国之存亡天也童子何知焉】乃犹辗转含饴【见储太翁启】咿唔课读和熊食蓼用成博士之名【和熊见潘母启食蓼载诗】截髲封防勿堕尚书之业【截髲见徐母序封防见李母序】以至割郈成之宅出自钗笄【见半茧赋】筑巴妇之台成于织絍【见叶母序】情通任防歌寿母者千家谊笃恩勤鞠遗雏者两世此诚彤管所难名抑亦青闺之仅见矣比者浪涌三江潮飞两浙【见乐府序】笳吹郭外惊蚁阵之纵横【见天章序】燧暗山中【见滕王赋】骇狐鸣之抢攘【见天章序】惟兹蕞尔【左传注蕞尔国藐小如蕞也】亦致焚如【易】火延赵礼之家箭入薛包之室【详施公诔杜诗箭入昭阳殿笳吹细柳营】而能镇以安闲处夫义命临危不扰颇多达者之言遇变能全蚤着哲人之见歴稽前媛逖览曩编虽馌耕陇畔贤哉冀缺之妻【见井叔序】设馔堂前借甚伯仁之母【世説周浚为安东将军行猎值暴雨过李氏李有女名络秀作数十人饮食事事精办不闻有人声密觇之状貎非常浚因求娶父兄不许络秀曰门户殄瘁何惜一女父兄从之遂生伯仁兄弟浚语伯仁等曰我所以屈节汝家者门户计耳伯仁由此与李氏世为姻娅】乌能嫓此芳华均其憔悴者乎仆也夙附通门【见鞠存启注】新承把袂【见曜庵序】跻堂介寿知八袠之旋登上国抡英况羣贤之毕集五十载菤葹之草心缘屡摘而多伤【南越志宁郷县草多菤葹拔心不死一称宿莽离骚夕揽中洲之宿莽郭璞赞巻施之革拔心不死屈平嘉之讽咏以此李诗卷施心独苦拙却死还生】三千年松栢之枝节以后凋而益茂【语】伫希编贝【见璿玑赋】莫辜良友之心伏冀摇珠【见寿徐序】徧拜仁人之赐
　　陈检讨四六巻十六
　　钦定四库全书
　　陈检讨四六巻十七
　　翰林院检讨陈维崧撰
　　启
　　征万柳堂诗文启
