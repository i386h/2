<!-- { "loadSidebar": true } -->
　　方三洲君之与计偕也太保公适管握兵柄勲烈燀爚宠赉日有加天下士颂道功徳为公希艳祝无疆者并在君君且习闻先太守世业又躬亲盛际视甲第勲烈则犹拾家珍耳乃至中嵗三上春官不第即飘然弃繻躬抱书从石莲先生游当此时君固以云霞荣缨绂丘壑崇轩轝时时咏歌作为篇章若不欲有人间尘土气石莲先生视天下可与偕隠者莫在君右予时仕官鞅掌四方则以书讯友人君曷以能脱然若是也友人答曰君家大人白山公天性厌薄贵富君宿席风致而君内子李君实賛成之不然君且不免谢安石掩鼻矣其安能如志予以为家大人素伟丈夫宜然若内子罕哉又几嵗予以书讯君有子否答者则又曰君借李君贰室有子万厯间予归在田嵗必至石莲时君已捐世且久而其友曽中丞公偕予同门文学王君御介毛生请曰自先君之见背也谦方八龄幸吾嫡母李太孺人腹鞠不啻已出又时训督语逮先君则涕泗横下今谦稍长太孺人适六袠非得足下重之一语则无为不朽计予曰嘻君诚有子矣予见今世禄家凡子鲜不以豪侈自放弃至辱逮其先人畴知从学士长者为亲规不朽之业哉矧予覩生之体貌言辞雍雍茧茧可以谓不自凡矣非诚有李太孺人训督之殷其乌能然哉李太孺人始賛其夫以髙又训其子以才若是可以夀矣然则生欲规报不朽则曷以生出而绳乃祖则立功处而绍父则立言岂不亦由已不由人哉虽然功与言之先有实物焉则生所急也不然三洲君所为从石莲先生门岂颛在言乎生以是报太孺人则不朽之本也太孺人家世出谷村右族父南池翁广西藩防葢先有阃教焉若太孺人可以夀矣


　　衡庐续稿巻二
　　钦定四库全书
　　衡庐续稿巻三
　　明　胡直　撰
　　记
　　忠义亭记
　　族之社溪蕲州守近湖先生偕从子常州通守济川以书抵族子某曰先祖可山静山二公咸以布衣死宋室子所谙也顷年二公幸从祀台之仙岩又祀郡之螺山咸列配信国丞相左右亦子所韪也然二处皆获名贤纪载传逺独站口故有忠义亭乆圮嘉靖丙寅奉督学徐公檄徙金台渡口峙搆一亭中树木主祀丞相而二公各以主配享皆其子孙自出力经始出台州通守侄济世而措画则常州侄独殷葢二郡则因丞相逮二公今子孙则因二公逮丞相咸以忠义故歴今二十年矣则子所过而徘徊者也子不可无言以纪其事直按省郡邑志与诸载籍及吾家谱可山公讳文可有谋略擅骑射方丞相辑兵勤王公散家赀起义先夕丞相梦火明日覩公绯衣谒军门喜甚曰殆天以赉我耶更名曰梦炎辟为都巡又尝賛公推蓬一见图有忠肝义膂之称及丞相败公被执间脱归复集兵赴难至迳口马蹶而卒静山公讳文静公弟也丞相尝过龙泉访妹壻彭震龙宿公家静山得并谒署为提督可山公后提兵过贑以诗二首寄勉静山期奋义作竒男子巳而元灭宋天下罄为元矣静山公犹亢不服元乃起兵将屠泰和邑何侯曰今不靖者惟冶陂胡文静一家尔邑何与焉乃集郷兵入冶陂执文静至站口欲招致之文静仍亢不屈曰吾宁死不负宋遂被杀屠其家数百口一时人悲公昆弟死事呼胡氏为勤王家云第在元时犹多讳言明兴邑侯余公耀过站口讯故老得其事为建昆弟忠义亭于其地后圮乃移金台渡口即今所建是也然静山公事独记于杨文贞王文端二老而邑志以向讳言逸之比者邑唐侯复修邑志某数为语静山公事侯固竒之则以当事者庸墨竟格弗入悲夫二公者当时乃心唯在宋举数百口糜之不顾其祀不祀志不志即亭不亭又曷足计哉古之忠义伙矣夫唯懐忠与义也则各有所荷有荷则欲有存弗存则不能不与俱亡故有荷一城死一城者荷一国死一国者荷天下死天下者未有荷中华死中华如二公者也丞相宋大臣力荷而不能存死固宜尔二公故一匹夫而静山公又当敷天为元之日乃挈钱鏄棘矜而欲与亢此予雅谓古今特觏者也今犹幸俎豆布列各方子孙麟麟然诗书缨组乡评官箴咸不诡于先世相与葺亭于既圮之后数百年间如揭日月轰震霆瑰玮峛足以答人心鼓舞世教风乎天下功施于无竟安知异时不如夷齐独附骥于孔子哉为二公子孙者平时欲效忠义则莫贵于有荷有荷则死不死亦各惟其时尔且夫二公所争者华夷大介人孰不知之乃不知有是忠与义即为华不则夷尔顷蹔之间大有径庭焉此又吾党之所当绎思而慎辨也于是先生又饬其子南宫士某从孙太学生某庠生某某等来督记敬书以复
　　贞夀堂记
　　予族子肇亨搆堂右之舎如堂制而少俭将以奉母蒋孺人为昕夕欢乃手其外从王父二川君其所记孺人节行以谂于族父庐山子曰吾母出严荘里故姓祖隐逸公孚佐父竹墟公端文母王氏生吾母未笄而竹墟公逝吾母日夜侍外王母同事女红于时外大王母即吾义和胡孺人公三从姑也以吾母幼失怙而性荘饬絶爱之俾获闻古烈女之训长择配得吾父讳冠羣及归事二姑孝敬嵗时惟谨而奉夫子甚顺已而新寡哀毁几絶惟奉姑鞠子复苏逾大祥长者谓其盛年讽令他志母仰天泣曰二姑防防孰与奉养以代有终孤子呱呱孰与植翊以永厥祀未亡人所以朝夕拊膺泣血者惧天不吊耳岂暇有异心哉且夫垢面从人吾耻之乆矣苟欲夺吾志吾有死尔劝者乃止自是不夜哭不见至戚敕肇亨务笃孝友力俭勤弗为啙窳曰汝必从名师学纵无成宜有观法为世家子无忝先人吾愿遂矣当此时以先太母世寡稔蒙凌噬于人不幸吾父继逝而凌噬者益狞辟诸未造之室风雨又漂摇之吾母不得已发愤求理中间勤劳忧瘁万状至有今日几五十余年今七十余矣肇亨尝耳熟吾母及吾舅氏言今外从王父记者又如此肇亨无能养搆斯居侍左右嵗时伏腊聊相为欢耳敢徼叔父锡名斯堂垂一言为不朽庐山子曰古今闺闼抱节槩者不鲜矣然当急难慷慨着有竒迹者类传于世而平居积累忍千百死守义不移者卒闇沕而无闻不知平居急难势异而坚贞一尔非可以轩轾视也今蒋孺人予族嫂予谙之旧矣假令孺人当内外讽劝之殷觊觎者凌噬之狞一旦心如石又如席焉则宁有今日垂老而永终令誉者哉予独喜孺人贞而夀安知异时不闻贤有司不表见朝着显有褒嘉下子之宅里耶子且拱而俟矣予请以贞夀揭名斯堂遂记之以为后券嗟乎贞之时义岂易言哉子且知古頥贞之道乎盍思请事以报罔极庸不腼于予言
　　敦典堂记
　　漆田周氏绾毂予义和葢在邑北之信实郷幅员数里间惟二姓世婚媾若古之陈雷然而先太安人实周出徃嵗予解四川督学归尝为诸郷邑士讲业集者日繁周氏时一馆谷仁社之创也其助金为独腆防次有安成刘狮泉先生者故宿儒也与周亦婚媾家适覩周氏长行导迪其子弟龂龂颙颙然而子弟佐长者视宾具瞿瞿抑抑然顾瞻其祠屋有时思之堂问所为祀济济漆漆然相与叹曰是不覩世家礼义哉又若干年为隆庆庚午周氏以齿众堂隘聚族长幼谋拓而大之鼎建中堂凡若干楹标曰惇典仍以时思堂为后寝其长行某某等则予外王父行也次某某舅行又次某某等昆弟行相率属予记之予考周氏出三国公瑾之后公瑾传都郷侯以罪免徙庐陵乌东又五世自乌东徙泰和之南冈库下其后传矩为西台御史传翰为平章学士而泰和之周浸盛南冈四世为廷美字评高始徙今漆田凡三传礼瑞潭州路司理礼端万安县纠曹又二传庆章官为郎迄于今着仕版者不絶而漆田之周浸昌漆田十一世孙良舜有子二彦明彦仲彦仲他徙彦明独守漆田今堂则创自漆田一派视昔规模又奕奕乎膴膴乎称其族之众矣堂既成周之长行则有申禁曰继是而祭必与志物必以尽不者罚于斯继是吉嘉礼必以告有登于朝者必以告嵗时必以告不者罚于斯继是而毋以贵陵贱众暴寡强侵弱不者罚于斯敢有不逞其如惇典何且夫五典我惇虞书记之周氏之尚论于虞书者宁不明且备哉余行天下多矣燕代不假言即邹鲁亦未有尊祖睦亲加吾郷邑者然吾郷邑非右族蕃硕则力不赡非夙嫺于礼义则亦不可与有明也而周氏厪厪矣记曰贤者之祭也必受其福余于是卜周氏之谷禄弥逺无疆而禆益仁社之流风长也故详为记云













　　衡庐续稿巻三
　　钦定四库全书
　　衡庐续稿巻四
　　明　胡直　撰
　　书
　　复沈蛟门侍讲书
　　夫士戒无因而前者此为末世游士语岂足准哉古者友天下之善士又尚论古之人未尝借介绍论因由者何哉以其因在我故也因在我者道术是也而人与已古与今不异观矣某未足语此乃何幸有门下某尝妄谓后世士以事功见者至难遘而君子犹不许其知道若夫瞡瞡焉以文辞见而已者其逺道又何假辩虽然道固何嫌于事功文辞哉辟之水焉事功者道之流济也而文辞其流济之着于方迹者也故谓道必有事功文辞则可谓専求事功文辞而视道术若拼拇无所用之则虽欲为流济而水非其水矣水非其水者非谓无水也谓断港汚渎是也此断港汚渎者乆矣自埒于江与河然而不可欺于易牙竟陵子之口矣又况柄文词者内史而外经圣马迁而佣孔孟乃至翦裁模画不敢离黍米其极则盗哭为悲借笑为欢不自知所从来于是有能求六经孔孟之为文则曰此文之别种有能发其精意微言以揭示人人则世益起而弹射之甚哉世之好似而不好真何其纷纷也故仆雅曰不忧文而忧世不忧世而忧道谓忧夫水非其水者之为深也往游四方得门下文读之再四矫然叹曰是何其言不从人之哭笑以为哭笑者也葢必有见于水源者矣是必为江河既归懐此无与语间者以语萧夷陵不谓闻于门下辄先以瑶缄纁币逺贲及于山椒之间夫以禁近臣不鄙草莽此固门下余事若乃自忘白雪之髙致而欲定同声于下俚之音又何其舍己者过而从人者轻也某以是屏息知门下且将为巨海又亡论江河虽然某固惭非据矣抑何为门下报夫今世士好言马迁乃不知马迁虽未达孔孟门庭犹欲以史记继春秋当其发迹龙门游齐鲁至浮沅湘其志力已凌出庸众故抒为文辞制作亦岂肯从人翦裁模画盗哭笑以为哭笑哉然马迁终不得为江河以未尝从事道术而得其源也马迁且尔而况以翦裁模画希马迁者乎假令马迁尝从事道术而得其源则当凌出汉臣为禹稷伊衡其又孰御欧阳氏曰修于身施于事不见于言可也假令果修于身见于事如禹稷伊衡三公则虽百马迁何足道哉昔者尝观禹稷伊衡三公至于粒我烝民格于皇天其流济至博也乃又不知其啓于思而已禹稷思天下饥溺由已伊衡思天下一夫不获若已推而沟之当其仰而思则将欲为马迁迄不暇矣又况以翦裁模画希马迁者乎是则思固所谓水源者也缔读来教有曰操约而欲奢不可以几约意惧鄙人者之以约自限也鄙人者何足以知约彼三公者操一思至赖于万世则约之未始非博也某诚惧天下不同三公者之思思同矣而奚奢不奢通方不通方之患瞻今天下若门下固睿于三公之思者也夫是以不从人为哭笑夫是以忘其高致而逮下俚其蓄逺矣且夫禹稷伊衡固亦门下职业存焉者也故曰门下当为巨海某也沈病柴而立人间矣久跧山隩即家问樊之不通顷因家弟贡生敬赴南宫念无以为知己者报聊布一二
　　二
