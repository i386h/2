<!-- { "loadSidebar": true } -->
    明年迁中书舍人，始少得恙。尽搜文章，阅千百纸，焚掷才属，留者十二三。延翰自撮发读书学文，率承导诱。伏念初出仕入朝，三直太史笔，比四出守，其间逾二十年。凡有撰制，大手短章，涂藁醉墨，硕夥纤屑，虽适僻阻，不远数千里，必获写示。以是在延翰久藏蓄者，甲乙签目，比校焚外十多七八。得诗、赋、传、录、论、辨、碑、志、序、记、书、启、表、制，离为二十编，合四百五十首，题曰《樊川文集》。呜呼！虽当一时戏感之言，孰见魄兆而果验白耶！
    嘻！文章与政通，而风俗以文移。在三代之道，以文与忠敬随之，是为理具，与运高下。采古作者之论，以屈原、宋玉、贾谊、司马迁、相如、杨雄、刘向、班固为世魁杰。然骚人之辞，怨刺愤怼，虽授及君臣教化，而不能沾洽时论。相如、子云，瑰丽诡谲，讽多要寡，羡漫无归，不见治乱。贾、马、刘、班，乘时若君之善否，直豁已臆，奋然以拯世扶物为任，纂绪造端，必不空言。言之所及，则君臣礼乐，教化赏罚，无不包焉。
    窃观仲舅之文，高骋曼厉，旁绍曲摭，简浑圆，劲出横贯，涤濯滓窳，支立欹倚。呵磨皲瘃，如火照焉；爬梳痛痒，如水洗焉。其抉剔挫偃，敢断果行，若誓牧野，前无有敌。其正视严听，前衡後銮，如整冠裳，谒宗庙，其舌蛰爆聋发栗，若大吕劲鸣，洪钟横撞，撑裂噎喑，戛切《韶》《<音>》。其砭熨疾恶，堤障初终，若濡槁於未焚，膏痈於未穿。栽培教化，翻正治乱，变ㄤ养瘠，尧Ο舜薰，斯有意趋贾、马、刘、班之藩墙者耶。
    其文有《罪言》者，《原十六卫》者，《战》《守》二论者，与时宰《论用兵》《论江贼》二书者。上猎秦、汉、魏、晋、南、北二朝，逮贞观至长庆数千百年，兵农刑政，措置当否，皆能采取前事，凡人未尝经度者。若绳裁刀解，粉画线织，布在眼见耳闻哉！其谲往事则《阿房宫赋》；刺当代则《感怀诗》；有国欲亡，则得一贤人决遂不亡者，则《张保罪传》；尚古兵柄，本出儒术，不专任武力者，则注《孙子》而为其序；褒勒贤杰，表揭职业，则赠庄淑大长公主及故奇章公、汝南公墓志；标白历代取士得才，率由公族子弟为多，则《与高大夫书》；谏诤之体，非讦丑恶与主斗激，则《论谏书》；若一县宰因行德教，不施刑罚，能举古风，则《谢守黄州表》；一存一亡，适见交分，则《祭李处州文》；训励官业，告束君命，拟古典谟，以寓诛赏，则司帝之诰。其馀述喻赞诫，兴讽愁伤，易格异状，机键杂发，虽绵远穷幽，脓腴魁{石}，笔酣兴健，窕眇碎细，包诗人之轨宪，整扬、马之牙阵，耸曹、刘之骨气，掇颜、谢之物色，然未始不拨治本，纟亘幅道义，钩深於经史，抵御於理化也。故文中子曰：“言文而不及理，王道何从而兴乎？”嘻！所谓文章与政通，风俗以文移，果於是以卜。盛时理具，踔三代而荫万古，若跻太华，临溟渤，但观乎积高而杳深，不知其磅礴澶漫，所为远大者也。
    近代或序其文，非有名与位，则文学宗老。小子既就其集寤寐思虑，反覆不翅逾年。苟坠承顾付与之言，虽晦显两不相解，在他人无知其状者，然以高有天，幽有神，阴有宰物者，可自诬抵，以甘罚殛！故总其条目，强自後序。至於裁判风雅，宰制典刑，标翊时济物之才，编志业名位之实，则恭俟叔父中书公於前序。
    ☆瑰
    瑰，王茂元帅陈许，表为判官。
    ○举人自代状
    右件官言思无谄（集作邪），学就有道，屡为从事，尝佐正人。加以富有文辞，精於草隶，隽而且检，通亦不流。臣所部稍远京都，每繁章奏，敢兹上请，乞以自随。伏请依资赐授宪官，充臣节度掌书记。
    ○东都不可立庙议
    礼之所立，本乎诚敬；庙之所设，实在尊严。既曰荐诚，则宜统一。昔周之东西有庙，亦可徵其所由。但缘卜洛之初，既须营建，又以迁都未决，因议两留。酌其事情，匪务於广。祭法明矣。伏以东都太庙，废已多时，若议增修，稍乖前训。何者？东都始制寝庙於天後、中宗之朝，事出一时，非贞观、开元之法。前後因循不废者，亦踵镐京之文也。记曰：“祭不欲数，数则烦。”天宝之中，两京悉为寇陷，西都庙貌如故，东都因此散亡。是知九庙之灵，不欲歆其烦祀也。自建吵葺之後，弥历岁年。今若庙貌惟新，即须室别有主。旧主虽在，大半合祧，必几筵而存之，所谓宜祧不祧也。孔子曰：“当七庙五庙，无虚主也。”谓庙不得无主者也。旧主如有留去，新庙便合创添。谨按《左传》云：“练作主。”又戴载云：“虞而立几筵。”如或过时成之，便是以凶于吉。创添既不典，虚庙又非仪。考诸礼文，进退无守。
    或曰：汉於郡国置宗庙凡百馀所，今止东西立庙，有何不安者？当汉氏承秦焚烧之馀，不识典故。至於庙制，率意而行。比及元、成二帝之间，贡禹、韦元成等继出，果有正论，竟从毁除。足知汉初不本於礼经，又安可程法也？或曰：几筵不得复设，庙寝何妨修营？候车驾时巡，便合於所载之主者。究其终始，又得以论之。昨者降敕参详，本为欲收旧主，主既不立，庙何可施？假令行幸九州，一一皆立庙乎？愚以为庙不可修，主宜藏瘗。或就瘗於坎室，或瘗於两阶间。此乃万代常行不易之道也。
    ☆寇可长
    可长，文林郎，试大理评事。
    ○唐故平卢军节度押衙兼左厢兵马使银青光禄大夫云麾将军检校国子祭酒兼御史中丞上柱国食邑二千五百户刘公夫人陇西辛氏墓志铭（并序）
    夫人辛氏，陇西郡人也。父讳行俭，夫人即府君长女也。聘于彭城刘公。公不幸早薨。夫人禀山岳之粹灵，受人伦之大福，博行而多闻，发言而合礼。素德全备，淑慎威仪。迨於姻亲俯仰，咸若挺霜操而驰其声，汇女功而发其誉。夫人六十有六，以大和九年秋七月廿日而薨。夫人有子二人。长子平卢节度衙前虞候□麾将军试殿中监上柱国克勤，次子节度散列将克恭。生女一人日引。子等哀毁过礼，杖而能起。乃扶护灵柩，当年冬十月七日，葬于青州益都县永固乡广固之里。以先茔不利，故别迁宅兆。西据于麓，倚山邱之崇秀，东极于荒，南眺青山，北临於郡。仍书铭于墓内曰：
    白玉无瑕，青松有节。德义咸备，行阶先列。弃尘世而归天，流芳华而不歇。苍茫野色，云悲鸿咽。林扌戚扌戚兮悲风，光娟娟兮夜月。
    ☆令狐绪
    绪，赠太尉楚子，以荫仕。历隋、寿、汝三州刺史，转河南少尹，赐金紫。
    ○请停汝郡人碑颂奏
    臣先父元和中特承恩顾，弟官不因人，出版宸衷。臣伏睹诏书，以臣刺汝州日，粗立政劳，吏民求立碑颂，寻乞追罢。臣任随州日，郡人乞留，得上下考。及转河南少尹，加金紫。此名已闻於日下，不必更立碑颂。乞赐寝停。
    ☆令狐
    ，字子直。太和四年进士。宣宗朝袭封彭阳男，拜御史中丞，转户部侍郎，徙兵部中书门下平章事。懿宗立，由左仆射门下侍郎拜司空检校司徒，充河中节度使，徙宣武，又徙淮南副大使。封凉国公。僖宗立，为凤翔节度使，徙封赵。卒年七十八。赠太尉。
    ○请诏男氵高就试表
    臣男氵高，爰自孩提，便从师训，至於词艺，颇及辈流。会昌二年臣任户部员外郎时，已令应举。至大中二年，犹未成名。臣自湖州刺史蒙先帝擢授考功郎中知制诰，转充翰林学士，累叨宠泽，遂忝枢衡。事体有妨，因令罢举。自当废绝，一十九年。每遣退藏，更令勤励。窃以禄位逾分，齿发已衰。男氵高年过长成，未沾一第。犬马私爱，实切悯伤。臣二三年来，频乞罢免。每年与男取得文解，意望才离中书，郎却令赴举。昨蒙恩制许宠近藩，伏缘已逼礼部试期，便令就试。至於临时与夺，即在省司，臣固不敢辄有干挠。但以初离机务，合具上闻。臣近於延英奉辞，辄拟面对。以恋主方切，陈诚至难。伏冀睿慈，察臣丹恳。
    ○请申禁天门街左右置私庙并按品定庙室数奏
    准太常礼院奏，中书侍郎兼吏部尚书平章事崔龟从奏，准令式合立私庙。准会昌五年十二月敕，百官并不得京城内置庙。如欲於京城内置者，但准书於所居处置庙，即不失敬亲之礼。伏以武宗时，缘南郊行事，见天门街左右有庙宇，许令私第内置。若令依旧会昌五年敕文，尽勒於所居处置庙，兼恐十年间，私庙渐逼於宫墙，齐人必苦於吞并。臣具详本末，冀便公私。今请夹天门街左右诸坊，不得立私庙。其馀围外远坊，任取旧庙及择空闲地建立庙宇。应立庙之初，先取礼司详定。兼请准开元礼，二品以上祠四庙。三品祠三庙。三品已上不须兼爵者，四庙外有始封祖，通祠五庙。三品已上不得过九架，并厦两头，其三室庙制，合造五间，其中三间隔为三室，两头各厦一间虚之，前後亦虚之。每室中西壁分之一，近南去地四尺，开一坎室，以石为之，可容两神主。庙垣合开南门、东门，并有门屋。馀并准开元礼及元和曲台礼为定制。其享献之礼，除依旧礼使少牢特牲馈食外，有设时新及今时熟馔者并听。仍请永为定式。
    ○荐处士李韦玉状
    右。苦心歌篇，屏迹林壑。佳句流传於众口，芳声籍甚於一时。守道安贫，远绝名利。当文明之圣代，宜备搜罗；俾典校於瀛州，伫光志业。臣等今日延英已面陈奏状，伏奉圣旨，令与一文学官者。臣等商量，望授宏文馆校书郎。未审可否，谨具奏闻，伏听敕旨。
    ☆杨发
    发，字至之，同州冯翊人。大和四年进士，书判拔萃，累迁礼部郎中。大和时迁岭南节度使。贬婺州刺史，卒。
    ○太阳合朔不亏赋（以“圣德元通，阳精通照”为韵）
