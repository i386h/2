<!-- { "loadSidebar": true } -->
　　桓公九合诸侯不以兵车管仲之力也先儒谓春秋传作纠督也古字通用余尝疑之案史记云兵车之会三乗车之会六而谷梁传云衣裳之会十有一盖庄十三年会于北杏十四年会于鄄十五年又会于鄄十六年同盟于幽十七年同盟于幽僖元年会于柽二年盟于贯三年会于阳谷五年盟于首止七年盟于母九年盟于葵丘实十有一也孔氏注曰郑氏不取北杏及阳谷故曰九合然北杏之会平宋乱也宋有弑君之事而齐平之何不取也纵以遂人不至宋人背盟而不取之犹云可也阳谷之会谋伐楚也何为亦不取之或者又曰会虽十有一再会于鄄再会于幽其地凡九故曰九合然亦有所未尽也夫子此语正以齐桓公霸诸侯一匡天下以故称之北杏之盟遂人不服鄄之始会请师于周仅取成于宋而还霸业皆未成也自庄十五年再会于鄄则霸业成矣左氏于是会也为之传曰春复会焉齐始霸也夫自始霸之年歴数至于葵丘之会其合诸侯凡九是以谓之九合也此可以祛诸家之惑矣古之学者为己今之学者为人子张学干禄与夫问达问行皆为人也非为己也孔子于学干禄则曰言寡尤行寡悔于问达则曰察言而观色虑以下人于问行则曰言忠信行笃敬皆使之反求诸己焉及子张书诸绅则其觉悟也至矣他时士见危致命见得思义祭思敬丧思哀之语与夫五美四恶之问岂复前日之子张耶信乎学之能变化气质也
　　伊川曰乐随风气至韶而极备者尧之时洪水方割四凶未去和犹有未至也舜以圣继圣治之极和之至故韶尽美矣又尽善也
　　宰予昼寝夫子譬之朽木譬之粪墙疑其责之太过昼而假寐亦人情有所不能免若寝则不可也语曰寝不尸曰寝不言又曰必有寝衣盖寝非假寐也君子以向晦入宴息昼居于内问其疾可也正昼之时乃弛然自放于牀第之上神昏气惰其不足进于道明矣此圣人所以深责之也况禹惜寸隂周公坐以待旦圣人之汲汲如此昼寝其可乎
　　孔门言仁多兼知而言如知者乐水仁者乐山与夫知及之仁能守之知者不惑仁者不忧不可具举盖知者知此者也仁者行此者也致知近乎知力行近乎仁未有不能知而能行者令尹子文三仕三己喜愠不形于色至如旧令尹之政必以告新令尹谓之忠可也然仕止乆速其知不足以知之至于三巳而不寤槩诸色举翔集者何如哉故不与之以仁也臣弑其君子弑其父非一朝一夕之故其所由来者渐矣崔杼于齐其蓄不臣之志已乆陈文子与之同朝力能诛杼则诛之不能则去之不于此时决去就之分至于齐侯遇弑乃弃十乗之马而违之其知可及矣亡虽越境许之以清可也亦焉得为仁哉未知焉得仁皆言于知犹未尽焉得为仁也矣择不处仁焉得知语意正相类
　　子见南子子路不说夫子矢之曰予所否者天厌之天厌之孔氏以矢为誓朱子亦曰矢誓也所誓辞也如云所不与崔庆者之类否谓不合于礼不由其道也厌弃絶也而孔氏古注乃谓与之咒誓义可疑焉及观程氏外书朱公掞记伊川先生语乃以否为否泰之否天厌之者天厌吾道也正天丧予之意后见韩文公笔解亦曰矢陈也否当为否泰之否厌当为厌乱之厌孔氏以矢为誓非也又以厌为擫益失之矣孔子见卫君任南子用事乃陈卫之政理吿子路云予道否不得行汝不须不说也天将厌此乱世而终岂泰吾道乎如此则矢乃臯陶矢厥谟之矢伊川退之皆一代钜儒皆以否为否泰之否意必有所见姑録之以俟后之君子
　　子曰甚矣吾衰也句乆矣吾不复梦见周公孔子盛时志欲行周公之道故梦寐之间常常见之今周公之梦乆不复作则其志虑之衰也甚矣
　　自行束脩以上吾未尝无诲焉先儒谓脩脯也十脡为束古者相见必执贽以为礼束脩其至薄者苟以礼来则无不有以教之也案杜恕体论曰束脩之业其上在于不言其次莫如寡知又后汉马援传注云男子十五以上谓之束脩杜诗荐伏湛曰自行束脩讫无毁玷注束脩谓年十五以上延笃传注束脩谓束带脩饰不可以束脩之问不出境一槩论也
　　子在齐闻韶三月不知肉味曰不图为乐之至于斯也先儒谓韶尽美又尽善故学之三月不知肉味而叹美之如此程氏又以三月为音字之误学之之说盖本诸史记襄二十九年吴子使季札聘鲁请观周乐自周南以下歌诸国之风自象箾以下备三代之舞至舞韶箾札曰德至矣大矣如天之无不帱也如地之无不载也虽甚盛德其蔑以加于此矣则鲁未尝无韶也孔子鲁人也使孔子而欲学之归而求之鲁可也何为至齐而始闻之始学之哉韶舜之乐也舜之后封于陈隠二十二年陈人杀其太子御寇陈公子完与颛孙奔齐齐侯使敬仲为卿敬仲辞使为工正盖陈氏得政于齐之始也自是之后陈氏浸彊昭五年齐侯使晏婴请继室于晋晏子语叔向已有齐其为陈氏之说至八年鲁乱孔子适于齐是闻韶则陈氏之得志于齐乆矣三月不知肉味盖忧齐之将乱非学之也曰不图为乐之至于斯也非美之也当是时齐侯与晏子坐于路寝叹曰美哉室其谁有此晏子对曰如君之言其陈氏乎后世若少惰陈氏而不亡则国其国也已是陈之彊齐之弱不特孔子知之而晏子亦知之不特晏子知之而景公亦自知之矣闻韶之叹孔子其能自已乎是时景公欲待孔子以季孟之间既而曰吾老矣不能用也而孔子亦不欲留焉者此也卒之哀十有四年陈恒弑简公孔子沐浴而朝告于哀公请讨之则闻韶之叹岂圣人过忧哉雍也可使南面朱子云仲雍为人寛洪简重有人君之体故可使南面然莫审其说或者谓雍也仁而不佞仁则寛洪不佞则简重意必本乎此非苟为是言也君在踧踖如也与与如也注与平声或如字踧踖恭敬不宁貌与与威仪中适貌横渠曰与与不忘向君也而伊川答王信伯之问乃曰与与容与之貌盖踧踖则不安与与则易肆踧踖而与与恭而安也
　　伊川曰饮酒不妨但不可过惟酒无量不及乱圣人岂有作乱之事但恐乱其血气或致疾或语言颠错容貌倾侧皆乱也
　　晋文公谲而不正齐桓公正而不谲石林叶少蕴解此甚详且有理因次其说诸侯莫盛于桓文桓文之伯莫甚于首止之盟与温之会桓公之盟首止也意谓太子郑将废已朝而谏之王从则太子安不从则废谏之从违未可知也吾为会而会世子使天下诸侯皆知世子之为郑而共尊之虽有惠后之变爱襄王不得而行其私矣故春秋曰公及齐侯宋公陈侯卫侯郑伯许男曹伯会王世子于首止俄而曰诸侯盟于首止夫别其文曰会王世子再见诸侯也盟而世子不与辞繁而不杀其与桓公可知矣若文公之会则不然吾霸诸侯矣诸侯孰不吾畏吾既可率诸侯以会温则率之以朝京师亦可也文公顾乃不朝王而召王其意盖示天下曰王犹从我其谁敢不从不过挟天子以令诸侯耳故春秋曰公会晋侯宋公蔡侯郑伯陈子莒子邾子秦人于温俄而曰天王狩于河阳先言会而继之以狩则文于是乎病矣故桓公之召世子正也其不朝王者不得已也文公不朝王因己之霸胁诸侯以召王以迹观之若正其所以召之则谲也
　　子击磬于卫一章说者谓荷蒉讥孔子人不知而不止孔子故责其果于忘世而不为案孔子歴聘诸国独于卫而击磬何也卫自瞆辄之乱父子之分荡然矣子路曰卫君待子而为政子将奚先子曰必也正名乎则孔子之欲辨其名分也乆矣击磬于卫非无意也石声磬磬以辨亦欲辨其上下之分而已荷蒉隠者知孔子之心过而闻之故曰有心哉击磬乎既而曰鄙哉言其闇于事也硁硁乎硁硁石声也谓子击磬虽硁硁乎有声莫己知也斯巳而已矣伤时人之不知也于是又援卫风之诗曰深则厉浅则揭夫以衣涉水曰厉摄衣涉水曰揭曰厉曰揭以浅深别之今卫之父子奸名犯分至成滔天之恶非可以浅深论也子曰果哉以其说为然也末之难矣天下之事正之于始为易救之于末为难卫之至此吾亦末如之何也已
　　孔子曰见善如不及见不善如探汤吾见其人矣吾闻其语矣隠居以求其志行义以达其道吾闻其语矣未见其人也齐景公有马千驷死之日民无得而称焉伯夷叔齐饿于首阳之下民到于今称之其斯之谓与朱氏谓其斯之谓与此上疑有阙文恐在诚不以富亦祗以异下仍析为三章后阅无垢张氏心传録于恕云见善而不能及怠而不进也见不善如探汤初虽畏之探汤之不已则渐入之矣是渐而入于恶也于善而不进于恶而渐入其人何如哉齐景公欲待孔子以季孟之间孔子告以君臣父子而说不可谓不见善也然终不能用孔子是不及也贪利之心浸浸不已积而至于千驷岂非不善而渐入乎孔子与景公同时故曰吾见其人矣吾闻其语矣至若伯夷叔齐则隠居以求其志行义以达其道者今无其人矣故曰吾闻其语矣未见其人也其斯之谓与所以结上章之意是说亦有取焉愚尝观景公与晏子论陈氏之事晏子曰惟礼可以己之公曰善哉我不能矣斯言也岂非见善如不及之谓乎公山弗扰以费畔召子欲往子路不说曰末之也已何必公山氏之之也子曰夫召我者而岂徒哉如有用我者吾其为东周乎此章先儒解之不甚详盖费乃季氏之邑不狃不得志于季氏与阳虎谋去三桓不克而畔夫谋去三桓不克而畔乃畔季氏非畔鲁也故史记世家曰公山不狃以费畔季氏召孔子欲往而卒不行况孔子亦素有恶三桓之意其为大司寇摄行相事定公十二年使仲由为季氏宰堕费堕郈堕郕则不狃之以费畔或者疑与孔子之意合是以欲往也不然孔子岂轻于从不狃者哉厥后不狃与叔孙辄奔吴吴为邾故将伐鲁叔孙辄劝之不狃曰非礼也君子违不适讐国且夫人之行也不以所恶废乡今子以小恶而欲覆宗国不亦难乎自定至哀隔二世自定九年不狃畔而去至哀八年吴将伐鲁隔十有五年不狃之去鲁乆矣尚眷眷于鲁如此则不狃非特不畔鲁且忠于鲁者也特子路未知不狃之心耳然孔子虽始欲往而终亦不往者岂不以不狃以轻怒使阳虎逐仲懐其所守不固邪门弟子书公山弗扰召则曰以费畔佛肸召则曰以中牟畔中牟亦晋大夫赵襄子之邑佛肸非畔晋也论语记孔子答门弟子处皆有曰字惟答宰我短丧之问曰食夫稻衣夫锦于女安乎曰安女安则为之女字上不书曰字此记言者善形容圣人深嫉宰我之意礼父母之丧既殡食粥麤衰既蔬食水饮受以成布期而小祥始食菜果练冠縓縁要绖不除无食稻衣锦之理夫子以此发宰予不忍之端而予忍之所以絶之之深嫉之之至也
　　子曰鄙夫可与事君也与哉其未得之也患得之既得之患失之苟患失之无所不至矣先儒以患得之谓患不得之愚谓鄙夫劣闇之称世谓鄙陋鄙俗鄙猥鄙吝鄙俚皆其人之不足道也哉故于未得之先反以得为患惧不能胜其任也既得之又狃于富贵利禄而患失之心生焉苟患失之则无所不至矣
