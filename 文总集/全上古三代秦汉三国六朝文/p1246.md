<!-- { "loadSidebar": true } -->
　　臣受命出疆，再罹寒暑，进无邓艾一举之功，退无羊祜保境之略，虽淮岱获振，而民情未安。臣以愚智，属当偏任，苟事宜宣彻，敢不以闻。臣前表以下邳水陆所凑，先规殄灭，遣兵屡讨，犹未擒定。然彭城、下邳，信命未断，而此城之人，元居贼界，心尚恋土。辄相诳惑，希幸非望，南来息耗，壅塞不达，虽至穷迫，仍不肯降。彭城民任玄朗从淮南到镇，称刘将任农夫、陈显达领兵三千，来循宿豫。臣即以其日，密遣觇使，验其虚实，如朗所言。臣欲自出击之，以运粮未接，又恐新民生变，遣子都将于沓千、刘龙驹等步骑五千，将往赴击。但征人淹久，逃亡者多，迭相扇动，莫有固志，器仗败毁，无一可用。臣闻伐国事重，古人所难，功虽可立，必须经略而举。若贼向彭城，必由清泗过宿豫，历下邳；趋青州，路亦由下邳入沂水，经东安。即为贼用师之要。今若先定下邳，平宿豫，镇淮阳，戍东安，则青、冀诸镇，可不攻而克。若四处不服，青、冀虽拔，百姓狼顾，犹怀饶幸之心。臣愚以为宜释青、冀之师，先定东南之地，断刘北顾之意，绝愚民南望之心。夏水虽盛，无津途可因，冬路虽通，无高城可固。如此则淮北自举，暂劳永逸。今虽向热，犹可行师，兵尚神速，久则生变。若天雨既降，或因水通，运粮益众，规为进取。恐近淮民庶，翻然改图，青、冀二州，卒未可拔。臣辄与寮佐共议，咸谓可然。若隐而不陈，惧有损败之责，陈而无验，恐成诬罔之罪。惟天鉴悬量，照臣愚款。（《魏书·尉元传》）
　　◇换兵戍彭城表
　　臣以天安之初，奉律总戎，廓宁淮右，海内既平，仍忝徐岳。素餐尸禄，积有年馀，彼土安危，窃所具悉。每惟彭城水陆之要，江南用兵，莫不因之威陵诸夏。夫国之大计，豫备为先。且臣初克徐方，青、齐未定，从河以南，犹怀彼此。时刘遣张永、沈攸之、陈显达、萧顺之等前后数度，规取彭城，势连青、兖。唯以彭城既固，而永等摧屈。今计彼戍兵，多是胡人，臣前镇徐州之日，胡人子都将呼延笼达因于负罪，便尔叛乱，鸠引胡类，一时扇动。赖威灵遐被，罪人斯戮。又团成子都将胡人王敕勤负衅南叛，每惧奸图，狡诱同党。愚诚所见，宜以彭城胡军换取南豫州徙民之兵，转戍彭城，又以中州鲜卑增实兵数。于事为宜。（《魏书·尉元传》）
　　◇表言战士见白头翁
　　臣于彭城遣别将以八月至睢口，邀贼将陈显达，有战士于营外五里刍牧，见一白头翁，乘白马，将军呼之，语称：「至十八日辰，必来到此。语汝将军，领众从东北临入，我当驱贼令走。申时贼必大破，宿豫、淮阳皆克无疑。我当与汝国家淮畔为断，下邳城我当驱出，不劳兵力。」后十日，此人复于彭城南戏马台东二里见白头翁亦乘白马，从东北来，呼此人谓曰：「我与东海、四渎、太山、北岳神共行淮北，助汝二将荡除已定。汝上下喜不？」因忽然不见。（《魏书·灵徵志下》。皇兴三年六月，尉元表。诏元于老人前后见所为坛，表记之。）
　　◎源贺
　　贺，本名破羌，西平乐都人，河西王秃发亻辱檀子。太武时，国灭来奔，赐爵西平侯，加龙骧将军，赐姓源氏。进平西将军，迁征西将军，进号西平公，拜散骑常侍，赐名贺。文成即位，转征北将军，加给事中。以定策功进爵西平王，出为征南将军、冀州刺史，改封陇西王。献文时，徵拜太尉，出屯漠南。孝文初致仕。太和三年卒，年七十三，谥曰宣。
　　◇对诏问攻战之计
　　姑臧城外有四部鲜卑，各为之援。然皆是臣祖父旧民，臣愿军前宣国威信，示其祸福，必相率归降。外援既服，然后攻其孤城，拔之如反掌耳。（《魏书·源贺传》。世祖征凉州，以贺为乡导。诏问攻战之计，贺对。）
　　◇上书请案律断狱
　　案律：谋反之家，其子孙虽养他族，追还就戮，所以绝罪人之类，彰大逆之辜；其为劫贼应诛者，兄弟子侄在远，道隔关津，皆不坐。窃惟先朝制律之意，以不同谋，非绝类之罪，故特垂不死之诏。若年十三已下，家人首恶，计谋所不及，臣愚以为可原其命，没入县官。（《魏书·源贺传》。是时，断狱多滥，贺上书。又《北史》二十八。）
　　◇上书请入死者恕死徙边
　　臣闻人之所宝，莫宝于生全，德之厚者，莫厚于宥死。然犯死之罪，难以尽恕，权其轻重，有可矜恤。今劲寇游魂于北，狡贼负险于南，其在疆场，犹须防戍。臣愚以为自非大逆、赤手杀人之罪，其坐臧及盗与过误之愆，应入死者，皆可原命，谪守边境。是则已断之体，更受全生之恩，徭役之家，渐蒙休息之惠。刑措之化，庶几在兹。《虞书》曰「流宥五刑」，此其义也。臣受恩深重，无以仰答，将违阙延，豫增系恋，敢上瞽言，唯加裁察。（《魏书·源贺传》，又略见《刑罚志》）
　　◇上言御边长计
　　请募诸州镇有武健者三万人，复其徭赋，厚加赈恤，分为三部。二镇之间筑城，城置万人，给强弩十二床，武卫三百乘。弩一床，给牛六头；武卫一乘，给牛二头。多造马枪及诸器械，使武略大将二人以镇抚之。冬则讲武，春则种殖，并戍并耕，则兵未劳而有盈蓄矣。又于白道南三处立仓，运近州镇租粟以充之，足食足兵，以备不虞，于宜为便。不可岁常举众，运动京师，令朝廷恒有北顾之忧也。（《魏书·源贺传》。献文时，每岁秋冬，遣军三道并出，以备北寇，至春中乃班师。贺以劳役京师，又非御边长计，乃上言，事寝不报。）
　　◇遗令敕诸子
　　吾顷以老患辞事，不悟天慈降恩，爵逮于汝。汝其毋傲吝，毋荒怠，毋奢越，毋嫉妒；疑思问，言思审，行思恭，服思度；遏恶扬善，亲贤远佞；目观必真，耳属必正；诚勤以事君，清约以行己。吾终之后，所葬时服单椟，足申孝心，刍灵明器，一无用也。（《魏书·源贺传》）
　　◎源怀
　　怀，本名思礼，后赐名，贺次子。文成末，为侍御中散。孝文时，以父辞老受父爵，拜征南将军。寻屯漠南。还，除殿中尚书，出为长安镇将、雍州刺史。复为殿中尚书，加侍中，参都曹事。迁尚书令。例降为公。除司州刺史。从驾南征，加卫大将军，领中军事。除征北大将军、夏州刺史，转征西大将军、雍州刺史。宣武时，徵为尚书右仆射，加特进，除车骑大将军、凉州大中正。授冯翊郡开国公，使持节，加侍中、行台，巡行北边。迁骠骑大将军都，督平氐诸军事。正始三年六月卒，赠司徒、冀州刺史，谥曰惠公。
　　◇求追论勋封表（景明二年）
　　昔世祖升遐，南安在位，出拜东庙，为贼臣宗爱所弑。时高宗避难，龙潜苑中，宗爱异图，神位未定。臣亡父先臣贺与长孙渴侯、陆丽等表迎高宗，纂徽宝命。丽以扶负圣躬，亲所见识，蒙授抚军大将军、司徒公、平原王。兴安二年，追论定策之勋，进先臣爵西平王。皇兴季年，显祖将传大位于京兆王。先臣时都督诸将，屯于武川，被徵诣京，特见顾问。先臣固执不可，显祖久乃许之，遂命先臣持节授皇帝玺绶于高祖。至太和十六年，丽息睿状秘书，称其亡父与先臣援立高宗，朝廷追录，封睿钜鹿郡开国公。臣时丁艰草土，不容及例。至二十年，除臣雍州刺史，临发奉辞，面奏先帝，申先臣旧勋。时敕旨但赴所临，寻当别判。至二十一年，车驾幸雍，臣复陈闻，时蒙敕旨，征还当授。自宫车晏驾，遂尔不白。窃惟先臣，远则援立高宗，宝历不坠；近则陈力显祖，神器有归。如斯之勋，超世之事。丽以父功而获河山之赏，臣有家勋，不沾茅社之赐。得否相悬，请垂裁处。（《魏书·源贺附传》）
　　◇请以诸镇水田给民并减吏佐表
　　景明以来，北蕃连年灾旱，高原陆野，不任营殖，唯有水田，少可灾亩。然主将参僚，专擅腴美，瘠土荒畴给百姓，因此困敝，日月滋甚。诸镇水田，请依地令分给细民，先贫后富，若分付不平，令一人怨讼者，镇将已下连署之官，各夺一时之禄，四人以上，夺禄一周。北镇边蕃，事异诸夏，往日置官，全不差别。沃野一镇，自将已下八百馀人，黎庶怨嗟，佥曰烦猥。边隅事鲜，实少畿服，请主帅吏佐五分减二。（《魏书·源贺附传》）
　　◇增置恒代城戍表（正始初）
　　蠕蠕不羁，自古而尔。游魂鸟集，水草为家，中国患者，皆斯类耳。历代驱逐，莫之能制。虽北拓榆中，远临瀚海，而智臣勇将，力算俱竭，胡人颇遁，中国以疲。于时贤哲，思造化之至理，推生民之习业。量夫中夏粒食邑居之民、蚕衣儒步之士，荒表茹毛饮血之类、鸟宿禽居之徒，亲校短长，因宜防制。知城郭之固，暂劳永逸。自皇魏统极，都于平城，威震天下，德笼宇宙。今定鼎成周，去北遥远。代表诸蕃北固，高车外叛，寻遭旱俭，戎马甲兵，十分阙八。去岁复镇阴山，庶事荡尽，遣尚书郎中韩贞、宋世量等检行要险，防遏形便。谓准旧镇，东西相望，令形势相接，筑城置戍，分兵要害，劝农积粟，警急之日，随便翦讨。如此，则威形增广，兵势亦盛。且北方沙漠，夏乏水草，时有小泉，不济大众。脱有非意，要待秋冬，因云而动。若至冬日，冰沙凝厉，游骑之寇，终不敢攻城，亦不敢越城南出，如此，北方无忧矣。（《魏书·源贺附传》）
　　◇奏免逃吏
　　谨按条例，逃吏不在赦限。窃惟圣朝之恩，事异前宥，诸流徙在路，尚蒙旋返，况有未发，而仍遣边戍？按守宰犯罪逃走者众，禄润既优，尚有兹失，及蒙恩宥，卒然得还。今独苦此等，恐非均一之法。如臣管执，谓宜免之。（《魏书·源贺附传》。景明二年，徵源怀为左仆射。时有诏，奸吏犯罪逃遁，虽肆眚不释。源乃奏。）
　　◇重奏
　　臣以法贵经通，治尚简要，刑宪之设，所以网罗罪人。苟理之所备，不在繁典；行之可通，岂容峻制。此乃古人之达政，救世之恒规。伏寻条制，勋品已下，罪发逃亡，遇恩不宥，仍流妻子。虽欲抑绝奸途，匪为通式。谨案事条，侵官欺法，专据流外，岂九品已上人，皆贞白也？其诸州守宰，职任清流，至有贪浊，事发逃窜，而遇恩免罪。勋品已下，独乖斯例。如此，则宽纵上流，法切下吏，育物有差，惠罚不等。又谋逆滔天，轻恩尚免，吏犯微罪，独不蒙赦，使大宥之经不通，开生之路致拥，进违古典，退乖今律，辄率愚见，以为宜停。（《魏书·源贺附传》。怀书奏，门下以成式既颁，驳奏不许。怀重奏，世宗纳之。）
　　◇奏请乘衅伐齐
