<!-- { "loadSidebar": true } -->
　　射干生曾崖不识寒涧隂池鱼贯安流宁知江海深殷王相版筑埀名耀来今后世重阀阅田野多呻吟鰕鱼涌姑射月晕沧海风鲸鲵吐髙浪白日寒曈昽神仙下天阙左右翳玉虹金盘荐麟脯翠蕤拥青童酣歌殷溟徼鱼鼈相噞喁忽然乗云去寥落寒江空
　　朝登防稽山逍遥望南讹禹穴已芜没禹功长不磨惆怅感往昔沈吟发新歌谁言专车骨冠弁髙嵯峩为虺且复尔为蛇当奈何天门隔虎豹空悲涕滂沱
　　结髪事远游逍遥观四方天地一何阔山川杳茫茫众鸟各自飞乔木空苍凉登髙见万里懐古使心伤伫立望浮云安得凌风翔
　　芳树生丹崖緑叶如云烟上枝蔽光景下根蟠九泉朝凉聒众鸟夕隂萃鸣蝉岂不盛容色及此阳春年西风吹白露防缀庭堦前繁华坐销歇枝叶空相捐世情多反覆天道有推迁金屋擅娇宠长门闭神仙献赋亦已晚徒悲泪如泉
　　我有緑绮琴其材出空桑金徽暎玉轸音韵琳琅上弦感薫风下来鳯皇世耳不欲闻子期今则亡愿持献重华路阻川无梁
　　孟轲去齐魏贾谊之长沙圣贤良已矣吾道空咨嗟徒言青松枝不如桃李花太息安陵子知时为世夸客有持六经翩翩西入秦衣冠独异状谈舌空轮囷献纳竟何补焚坑祸谁因昻昻采芝士矫矫蹈海人龙骧九渊外岂复叹获麟
　　白璧閟顽矿沦晦同泥沙朽壊生夜光见者咸惊嗟君子分寂寞小人互矜夸枯瘁若秋蓬鲜艳如春华狂风忽簸荡飘落归谁家
　　大道散草泽呻吟在康衢蔓葛自纒绕兰蕙日萧疎鸡鸣出门去薄暮还走趋进则蚊蚁萃退为失羣鸟君看拜尘友逸气凌东都凄凉白首叹千载为嗟吁
　　象以齿自伐马以能受羁猛虎恃强力而不卫其皮世人任巧智天道善盈亏不见瑶台死永为天下嗤槁叶寒摵摵罗帐秋风生凄凄虫鸣唳唳宾鸿惊美人抱瑶瑟仰视河汉明丝桐岂殊音古调非今声沈思空幽寂嵗月已徂征
　　晨登吴山上四望长叹嗟借问胡叹嗟狭路险且邪子胥竭忠諌抉目为夫差宰嚭善逢迎越刃复相加守正累则多从人祸亦奢遭逢贵明良不尔俱泥沙
　　壶公天下阙聊以观世纷卖药汝南市时人俱不闻顾此非我徒飘然乗白云方驾双虬龙被服九霞文但见北邙阪岧嶤尽髙坟
　　种苗甫田中其叶何离离上天降膏泽溥博无偏私人力茍不至不如茅与茨常恐嘉实晚坐伤零露滋徘徊感节序太息秋风时
　　咏史【二十一首】
　　凯风扇朱夏草木生清凉卧疾澹幽旷白日悠且长散帙观古人喟焉想虞唐阳春能几何隂气多繁霜天道谅悠悠人理亦茫茫咏歌寄深情歌罢增慨慷
　　神枢斡元化循环运隂阳善恶随气异祸福竟何常朱均继尧舜时事已抢攘至人妙转移霾曀回晶光祥麟踣大野君子徒慨慷黄星照中原天道遂披猖汗漫千百年流潦浩滂滂否泰有倾覆霖雨见朝阳惜无风雨敕乗时佐羲皇熙熙返大扑济济埀衣裳鼎湖去不复叹息空哀伤
　　野马不豢食彊受组与羁低头衡軏下各自东西驰秦人任法令斩艾尊君师六合始一家恩爱已乖离一旦山东客揭竿以为旗呌呼骊山徒天下响应之素车拜轵道谁复为嗟咨
　　周昌勇庭诤子房善竒谋王陵抗髙议平勃终安刘经权两不废道立知亦周煌煌东都士节义明清秋孰知谗佞巧举足触戈矛顾此悲世运然涕交流
　　食毒偶不死谓言堇可餐堕河偶不溺谓是天所完侈心不自顾利欲纷多端百胜困一踬名灭躯軆残君子戒徼幸小人乐灾患不见瑶与羽千载遗悲酸
　　燕昭志报复金台求俊贤下齐如破竹大耻雪九泉六王死灰人安可与比肩奈何骄气盈妄想彼神仙安期不可致即墨火已然煌煌召公业委弃如浮烟
　　天狗吠梁野七雄扇妖氛吴徒二十万剽若狼虎羣鼔行破棘壁长驱似轻云汉将三十六朱旗燿天垠救梁不奉诏太尉真将军遂令千载下知人称孝文哀哉潼关战百万徒纷纭
　　平居观羣物纷纷争朶颐口舌不能胜兵戈遂相随古来豪杰士于今安所之大运一朝至孰分贤与蚩所以四老人去采商山芝清风扇六合百世真吾师
　　景公返雀鷇晏子称其仁鳏寡既有室长年不负薪焉知子玉节遗祸逮天伦推恩限目见太息此君臣田横不事汉刎颈送咸阳二客既穿冢岛中皆自戕虽非中庸道要亦有耿光英雄久沦没世俗但炎凉嗟嗟翟廷尉慷慨令人伤
　　吾闻共工台乃在昆仑北长蛇戴九头利吻错戈防呿呀恣啖食抵厥成溪泽呜呼三刃沮可以警贪得四七续炎运渐台殪狂新建侯首褒徳拳拳念生民富春有遗老终竟不为臣遂令节义士视身若埃尘前车屡折轴后驾无回轮不有锢党禁何由起黄巾为邦贵知本明主宜书绅
　　建光悖祖徳封爵逮阉竖忠良坐荼毒陨涕盈道路南廵既不返狡窟宁久固功成十九侯事已非细故况闻用骨鲠乃以浮阳疏中官既世袭山阳更娇妬时事亦可知君子独未寤美哉吴长史衡门掩秋露
　　当途乱天纪赤帝悬空名宁知辟掾日祸机已潜萌晋主念私劳荀冯巧相迎抚床竟不寤骨肉成鲵鲸好还实天道狙诈徒人情
　　香饵获死鱼重赏致死士自古以为训世俗宁知此陈汤困刀笔壮夫皆切齿如何中兴主终竟惑薏苡隋帝易广勇天命以不长唐宗昧治恪本支竟摧戕圣人有达节变通亦何常禹汤不同迹万古皆明王永嘉昔溃乱南渡驰五马长江画天堑九庙扇灰灺岂无运甓人亦有誓江者眢池不扬波灵物栖旷野哀哀黍离泪空向新亭洒
　　荜门医蓬蒿穷巷絶马迹中有抱膝人疏粝不充食荣华过浮埃敝服无愠色献玉鄙卞和扣角羞甯戚天潢不埀云中夜起叹息
　　吾爱闵仲叔幽居翳茆茨应辟思济世利禄岂其私进当致尧舜退则老蒿藜焉能犬马豢以为天下嗤美人皎如玉挟瑟升髙堂泠泠向长风操作孤鳯凰曲度未终竟云蔽穹苍走兽骇赴林飞鸟号且翔髙山与流水日暮空凄凉
　　夫差卧薪日勾践尝胆时人生各有志况乃身践之宁知姑苏鹿已与西施期空令千载下痛恨于鸱夷
　　游仙【九首】
　　日月如过翼瞬息春已秋何不学神仙缥缈凌虚游雷霆以为舆虹蜺以为辀清晨登阆风薄暮宿不周长啸曾城巅濯足翠水流俯视八极内扰扰飞蜉蝣
　　今日何不乐振防登髙山深林仰无见藤蔓隂以繁鼪鼯绕树啼黄鹄空飞翻揽辔向西北思欲赴昆仑琼楼十二重豹虎夹陛阍青鸟去何之谁向王母言徘徊嵗华晚感激生愁怨
　　岐阳隠孤鳯寰海腾蛟蛇不食松柏实而采日及花翩翩柱下史望望之流沙麻姑何为者乃降蔡经家神龙集洿泽取笑于鱼虾
　　费生市井儿未尝识神仙偶然壶中去谓是别有天幻化且不解真诰安能传那将食色身妄弄刑赏权果然失符后众鬼不见怜
　　天髙河汉清露白秋宵永朝华炫红芳蟪蛄吊驰景繁思靡志师内疚积心梗涉江无方舟汲井悲短绠嵗莫霜雪寒泣涕沾项领
　　秦皇煽虐焰烈烈燔九州平原旷如赭鸿鹄安所投所以避世士慨想乗桴浮楼船载侲子去作汗漫游何必蓬莱山远人即瀛洲虎视徒逐逐竟死于沙丘
　　娟娟姮娥女灼灼芙蓉姿一入月宫去千秋闭蛾眉凉风清玉除碧云生桂枝鳯歌不可听长夜有余悲晨登女床山西北望昆仑楼台似霄汉金碧气魂魂素女三千人灼若扶桑暾鸾笙引鳯舞云斾随霓旛老童发清歌昌容戏紫鹓神荼献丹桃洪崖开玉尊蜚亷漫崔嵬建章空千门
　　大道久已晦谁能识仙真如何卖药翁恠语惊市人日月空明照朝菌非大椿已矣复何道去去生愁辛
　　感寓【六首】
　　暑退生夕凉褰衣步微月风来竹隂动草暗萤光发伫立忽懐人江河渺难越
　　庭前金鳯花向晚争媚妩但见白露滋岂知繁霜苦芳时良可惜此物何足数
　　白露下木叶凄凉江海秋江皋有鸣防噭噭安所求稻梁日萧索风雨徒离忧
　　一日复一夕一夕复一朝青灯向暗壁光焰坐自消鞲鹰鍜六翮絶意于云霄
　　严霜陨奥草蛇虺去所依可惜蕙兰花与之共頺萎顾此悲世运然涕交颐
　　凄凄素秋霜苒苒髙原草运穷相值遇黝顔就枯槁浩叹采薇歌惭愧商山老
　　招隠
　　浮景无根株逝川不可留昨日防草春今朝蓬梗秋鼎食岂不美酖毒潜戈矛华轩岂不贵长路能摧辀子胥弃吴江屈原赴湘流韩彭竟菹醢萧樊亦累囚何如张子房脱屣万户侯深韬黄石畧去从赤松游
　　秦皇火六籍黄绮之商山汉帝握干符羊裘竟不还古来遯世士防心丘壑间于时茍无用安事空摧顔石泉清以芳白云寒更闲春蔬杂甘辛秋果罗青殷浊酒晚自酌柴扉昼恒关啸歌陟崇冈濯足临潺湲金马我何荣羊肠我何艰鸿鹄翔九霄邈然不可攀
　　豫章长千仞挺生崇崖隂布叶连青云交柯蔽曾岑结根岂不固斤斧将见寻有柏生石间屈曲丛灌林古根齧飞溜电火焚中心大不中梁柱小不堪瑟琴风霜自揺落偃蹇独至今
　　流水千百折白云三四峯上有喷壑泉下有凌霜松中有一老人坐啸岩间风素发埀两肩朱顔暎青瞳年纪将百龄容貌如孩童长跪前致辞予非列仙翁笑谓汝孺子语汝使心通我生不偶俗遗身在蒿蓬结庐白水邉采药青林中世语我不接世士我不逢箪瓢我不忧轩葢我不崇自耕足我食自息安我躬防防絶思虑黙黙全和冲持此摄吾生仰荷元化功何必插羽翰逺逐浮丘公再拜受斯言廓然如发蒙投簪谢知己一去无回踪
　　有客欵我庐身披紫云袍鸣驺列前后从者皆俊髦坐我蓬荜下向我谈伊皋手斡北斗魁足踏东海鼇髙视六合内泰山等毫毛挥袂起谢客且还饮我醪醉卧不知晓衡门塞蓬蒿
　　杂诗【四十一首】
　　江篱生汀洲香气何清婉欲采寄所思不惮道路逺疾风吹尘沙山泽蛟蛇混谁复惜芳菲空悲嵗年晚小鱼头如针大鱼须如松小大各生育孰私天地功坤灵发淫怒溟海簸惊风大鱼食小鱼陂池为之空陂空水亦竭小大相噞喁但见灌莽间颅骨成崆巄残膏饫蝼蚁孰辨鲸与鯼
　　馋妇厌贫夫常懐相弃心慨慕东家子年少多黄金轻身改西托布被烂锦衾宁忆秋风起霜露凄繁林叶落枝亦尽愁闻蜻蛚吟
　　云月虽不明精魄固长在飞蛾亦何知乗时妬光彩天髙多飘风烟雾中靉叇纷纷堕蒿棘终竟为何罪人生如浮云飘摇无根蔕昨暮青山阿今朝沧海澨风波无定时沦踬难为计是中茍不爽曷问耿与翳申胥存楚国仲连却秦帝此士虽则亡英名千万世
　　渴人常梦饮饥人常梦餐中宵羇旅梦两臂生羽翰腾身入紫青吹面天风寒惊觉凛毛髪感我涕泛澜吾观神龙变天地为晦防龙成宰元化嘉泽浃四溟出山不飘风入水无震霆枯萎仰沾溉沃若生葱青岂比蜧与蜦裂石摧巘陉俾民举疾首抏神蹙眉聴
　　鹰本是鸷鸟爪利翮颈疾胡为化为鸠钝拙无与匹栖迟荆棘间粒啄营口实暮啼墙角雨朝啼屋头日昔为众鸟畏今为众鸟咥运命苦不常孰为金石质
　　愚公志移山精卫思填海山髙海茫茫心事金石在松栢冒雪霜秀色终不改春阳熙幽林卓立有光彩急雨涨潢潦沟池成五湖青蛙与秋黾得意鸣相呼自谓乐无似至足不求余蓬莱有鹤曾见东海枯清夜唳长风哀音绕天衢使我起太息黒髯变霜须
　　空庭生夕隂髙阁留返照归鸦集纷纷栖雀鸣噭噭冥思观羣物肆目展遐眺草树蔚参差云霞相辉耀慷慨商山心想像苏门啸大鹏抟扶摇斥鷃翳蓬藋悠悠共沦汨溃溃堪一笑
　　惟豺知祭兽獭亦知祭鱼豺獭有报本人道当何如华堂饫玉食盗贼塞中涂那能不自媿而以耀庸愚吁嗟千载下枯骨空专车
