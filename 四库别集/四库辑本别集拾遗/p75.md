<!-- { "loadSidebar": true } -->
异，后作者之七人；官小家贫，望洛中之九老。虚堂东国，方隆礼于盖公；解榻南州，岂独贤于孺子。风流可绍，纪述何惭。天子巡守而引高年，临雍而行老老。诸侯之政，遗老失贤则有罚。诚以老者人之所敬，贤者治之所宗。敬老尊贤，为国乎何有？河东李公子长为邠之守，乃得其要。下车之初，采访人物，得善士者三人焉。其一曰朝奉郎致仕李舒，其一曰国子助教李展，其一曰宣义郎致仕张舜仪。是三人者皆邠之士也，耆老惇德，言行有常，为乡人之所宗信。暇日公询考风俗，参验政事。又与之遨游登览，陟观南冈，泛舟北湖。酌玉峰之泉，临泾水而钓。歌舞以侑醉，赋诗以写怀。皆鹤发之叟，精力敏劭。篮舆野仆，褐衣鸠杖，与金佩相辉。千人之骑，双旗六纛，错摩于庄逵之间，公以是为未足也。又图其象于学馆，名其堂为「三友」。以当年鼓箧之地，为后进式瞻之表。邠之好事者相与乐成之。无贤愚，无大小，咸相语曰：「彼皆吾少小乡人也，以何能致是哉？不以学乎，以其有德也。我虽民，宁不为善，顾尝犯法以辱公之廷。我有子孙不俾之学，顾为游手末技。」邠自是犯法者少，而学者为多。于时好贤尚德之风，蔼然见于西土，予闻而贺之，公及三友曰「吁」。是三人者，生长同乡里，学同舍，仕同籍，老同归。幸而优游晚节，又得贤太守发明乎。素以风劝乡人，仕虽不达，要其报亦可得不谓之充矣乎？心同
 【《永乐大典》卷七千二百三十八「堂」字韵，页二十上引「张舜民画墁集」。(影印本第七十册)】 
　　 【永洛故城】 事记
乙丑岁，西客有以永洛语余者，言：初经略史沈括建言：「本路既获米脂寨，以横山势蹙，距宥州近三舍，下瞰银夏平川千余里，皆沃壤可耕。为屯田计，请于米脂间城永洛，屯劲兵以抗贼，则河南地尽可以种耨。灵武孤危，不日而复。」朝廷遣给事中徐禧，内侍李舜举，驰驲至延，体量利害。时元丰五年七月也。禧等至延，与括同相度意合，即奏言如括奏议。朝廷许之。然永洛者在米脂川之西，宥州之东，附横山之胁，二面皆重岗复岭，惟路可通车马，盖夏人必争之地。又城中无井泉，惟城有无定河浸渍之余，可以汲食。故诸将颇以为不然，而禧括等贪功生事，决意城之。及禧等来，亲授御札，自经略安抚史种谔而下尽受制。方大会府廷，出御札以示诸将，皆骇然失色。总管曲珍而下，唯唯不敢异议。惟种谔极言不可，禧怒以语谔曰：「君不畏死，而敢沮机事耶！」谔曰：「城之则必败，败即死。拒节制，亦死。死于此，犹愈于丧国师而沦异域也。」禧弗可屈，即奏谔跋扈异议，不可与偕往。有诏，留谔守延州。八月甲子，禧、舜举及括等，率番汉十余将，凡八万兵役夫，荷粮者倍之。于是李浦将前军，本路将官吕政佐之；曲珍将中军，高永能佐之；王湛将后军，景思谊佐之；李稷主运饷，治版筑。谋画进退悉决于禧，括及舜举间而已。戊辰至永洛，环兵外向，旬有二日而城立。乃留珍等诸将以守，兼护役作制楼橹。而禧、括、舜举及其幕府官属，率牙兵八万人先归。至米脂，珍遣人来告：「夏人至矣。」初，贼闻王师之城也，其用事者以为此城不争，则横山尽为汉有。灵夏为存亡所系要害，当以死捍之。又知谔不在军中，益无所惮。于是悉发境内引弓之民，诱召吐番诸处兵。以为不足，又乞于契丹。步骑三十万，欲以全兵取胜，以报朝廷五路之役。前岁大举兵，时鄜延兵隶，惟谔麾下最有功，克米脂、取白豹，袭金汤、葭芦等戍，斩首数千。既屡胜，兵将骄甚，大敌如儿女，果敢弗怯。而禧轻佻，常自拟古名将。逮闻贼至，笑谓报者曰：「黠羌敢送死乎！」因语括曰：「公帅臣万一不可贻国羞，仆与李常侍蒙上所遣，颛属以边事，义当往彼拒敌，死生以之。」遂令左右鞭马率舜举以行。舜举不欲往，强之即与俱。且约括曰：「缓急相救。」括诺，即行。时九月癸巳也。禧至永洛，贼兵尚遥。翌日凌晨，与诸将会于西门观贼。诸将请击之以挫贼，高永能者语尤切，曰：「羌性犹犬，不意而辄加笞叱，则气折而不能害人。若迟疑不断，以作其狂突，则痸嗾扑缘，无所不至。今其先来者皆精兵，欲以当我，可速与战，战则兽骇鸟散。后有重兵，亦不敢跬步进，此贼之常势也。其尘坌障天，必有数千万，使其俱至，则众寡不支，大事去矣。」永能者，属部番将，年七十余，结发以来几百战，沉重谋略。生四男皆拳健，善骑射，羌人常畏之。诸将颇以永能言为善，惟禧不听。永能怏怏而退，谓其子曰：「吾不知死所矣。」日亭午，贼骑稍逼，禧令出战，于是王师七万阵于城下。禧与舜举坐谯门，自执大黄旗，谓诸将曰：「望吾旗麾而进，夜而止。」军中往往窃笑。贼大至，俄铁骑五十涉无定河。永能又进前曰：「此羌人铁鹞子骑，过河得平地，其锋不可当。乘其未渡击之，可使歼焉。若使之毕济，我师殆矣。」禧又不听。已而铁骑过河，衡践王师，阵遂动，贼以大兵乘之，珍等大败，奔归城中者三百人。禧回顾不知所为，即团城以守。贼分兵围之，厚数重。乙亥游骑掠米脂，括退保绥德州。贼知王师兵援困，尽锐来攻。城中将士昼夜战，无不流血。永能叹曰：「事至于此，必无幸矣。」因挂弓于堞，绝 【胫】  【颈】 思谊囚之。城中兵愈窘，舜举掘坎于前，谓左右曰：「城陷吾自刎，汝当以此尸瘗此中。」初，思谊去，禧、舜举幕中有水两壶，将士绝饮已三日，禧以壶中水扬于外，示之曰：「若无水，此何物也？」贼笑曰：「止此耳。」夜半贼兵四面急攻，先梯穴而入，士卒饥羸不能拒，因各溃散。舜举自杀，禧、稷为乱兵所杀。将校惟曲珍、王湛、李浦获免。逃归者数千人，千人身皆被创。贼视利见有衣甲者，穷斗不置，杀之夺其物，故能脱者，大抵皆裸袒被发。至有番落指挥使马黄者，骁勇绝伦，城陷不肯逃，持刀大呼，出入贼阵中，杀数百人而后死。初珍之失马危甚，忽有老人牵马以授之曰：「此曲太尉乎？」因得驰去。是役也，正兵及粮卒死者，凡十余万人，官吏将校数百人。贼欲进寇延州，会诸贼争所掠不平，贼将惧变，乃耀兵米脂城下而退。而死，三军皆泣。被围数日乏水，以至裂马粪而饮。会天微雨，将士露立以衣承焉，吮之而止渴，稍稍杀役夫啖之。禧令土工凿数井，始有浸润，士率渴甚争急，至者斩之不能止，尸蔽井旁。有至投于井中饮者，踰刻而填塞。其喝如此，凡八日。贼遣使呼城上讲和，请将来结盟，意欲诈曲珍斩之。禧等遣吕文思应命。文思至贼所，贼令坐吕政于地，曰：「尔乃小将，不可议约，当令曲太尉来。」吕文思乃还。禧以珍总军政不可遣，景思谊自请行。禧曰：「尔小将不可。」思谊曰：「今事已急，倘能以口舌说之使缓攻，以待外援，不亦可乎！苟能活数万人之命，岂顾一身邪！」乃入贼中。贼见之曰：「若还兰会、米脂，即当解去。」思谊曰：「此系朝廷，非边臣所得专。」贼知无益，度珍不可得，因
 【《永乐大典》卷八千八十九「城」字韵，页三下《元一统志》引「浮休居士张舜民字芸叟作」。(藏大英博物馆)】 
　　兑卦论
兑，说也。兑为泽，西方之卦。兑，正秋也。万物致养于坤，而成于秋，润泽于兑，既成养而润泽之，能无说乎？其卦刚中而得位，柔外而利贞。柔不为谄，刚不至暴。上不违天，下不戾民，顺乎天而应乎人也。说以先民，则民忘其劳，说以犯难，则民忘其死，说之大民劝矣哉。夫施说在我，致说在民。凡在上者，孰不欲民说从哉，顾其道如何尔。太王去邠，谓民不患无君，而民从之，非其率之也。舜所居城邑，非其招之也。以谓众人之情同乎？则郑叔段不义而得众，子产以惠而得民。以谓贤者之道同乎？则周公摄政，召公不说；孔子往费，子路不说。以谓人之心一乎？而出见纷 【革】  【华】 盛丽而说，入闻夫子之道而乐。以谓说之道同乎？则君子易事而难说，小人难事而易说。由是观之，施说在我，致说在人。守说在我，効说在信。故九二：「孚兑吉，悔亡。」象曰：「孚兑之吉，信志也。」六 【二】  【三】 ：「来兑凶。」象曰：「来兑之凶，位不当也。」孚兑信志而获吉，周公子产之谓也。来兑求说而得凶，说之不以道者也。九五：「孚于剥，有厉。」象曰：「孚于剥，位正当也。」此以位而获厉者也。处尊履正，习比阴柔。不说君子，而说小人，剥之道也。比则之匪人，随则系夫君子，何以不同于剥哉？彼非尊位也。由是知为人上者，不慎所与，是可危哉？上六「引兑」象曰：「上六引兑，未光也。」其出见入闻之徒，与「丽泽兑，君子以朋友讲习」，此取其象也。以谓两泽相连，渐润浃洽。朋友讲习，闻善相告，为说之大，莫过于斯。若夫说以使民，民忘其劳；说以犯难，民忘其死。岂一朝一夕之事哉？宜有素矣。
 【《永乐大典》卷一万五千一百四十二「兑」字韵，页四十下引「张舜民画墁集」。(影印本第一百六十四册)】 
　　题陈果仁告身
甚详。果仁在隋无正传，略见史氏。又事沈法兴为司徒，与孙士汉诈宇文化及者，故舍疏云：「大王司徒无辜被戮。」明政之号，乃李子通僭位所立。当隋唐相予之际，豪杰并起之时，其间窃位徼幸顷刻之命者，岂胜数也。果仁居其时，以戮力自奋，与沈法兴、杜伏威辈相鱼肉。于时夷人之居，绝人之孤亦多矣。至其丧身破家，妻女为僇，庐舍且犹不保，乃施报之明验，又安得谓之无辜哉？至南唐保大中，周师窥江南。唐之重兵北犯，钱氏乘虚围常州。州旧有果仁祠，唐人祷之，竟胜浙兵，以谓果仁有阴助。至封为帝者，号武烈，岂其能垂佑于异世之人，而不能保当年之居处？幽显之理，果难诘哉。欧公之跋，主于此书，今终卷不复见。岂当时不以与蒲氏，或得之而为人所攘。今并附欧公之文书以遗蒲氏，庶几为完文。右《果仁大业告身轸静缘明政二年舍宅疏》，长安蒲氏物，欧阳文忠载其事
 【《永乐大典》卷三千一百三十三「陈」字韵，页二十四下引「张舜民画墁集」。(影印本第四十四册)】 
　　代贺河州通判解于师中绶馆职启
伏审进秩书林，易官河右。伏惟庆 【尉】  【慰】 ，国家恢复土寓，遴选才良。惟兹智者之虑能，克协明王之赐赉。湟中远俗，暂赞贰于六条；兰省清游，趣承于二节。
 【《永乐大典》卷二万四百七十九「职」字韵，页十二上引「张舜民画墁集」。(影印本第一百八十五册)】 
　　谢转朝请郎表
