<!-- { "loadSidebar": true } -->
　　平生弱羽寄冲风此去归飞识所从好语似珠穿一一妄心如膜退重重山僧有味宁知子泷吏无言只笑侬尚有读书清净业未容春睡敌千钟
　　附子由原作
　　慙愧江淮南北风扁舟千里得相从黄州不到六十里白浪俄生百万重自笑一生浑类此可怜万事不由侬夜深魂梦先飞去风雨对牀闻晓钟武昌酌菩萨泉送王子立【一本题云武昌别王子立】
　　送行无酒亦无钱劝尔一杯菩萨泉何处低头不见我四方同此水中天
　　慎按此诗施氏原本不载据外集在黄州作栾城集王子立随子由赴髙安此时必同至黄故连类附编于此
　　和何长官六言【一本有次韵五首四字】
　　作邑君真伯厚去官我岂曼容一防愿托仁政六字难赓变风
　　何长官【名失考】
　　五噫已出东洛三复愿比南容学道未逢潘盎【公自注南海谓狂为盎潘近世得道者也】草书犹似杨风
　　潘盎【名冕本集赵先生舍利记云南海有潘冕者阳狂不测人谓之潘盎尝与京师言法华偈颂往来言云盎日光佛也赵先生尝从盎游尽得其道○慎按潘盎事详见江少虞事实类苑中侬智髙之叛在皇祐四年施氏新注引王注谓元祐中者讹】
　　石渠何湏反顾水驿幸足相容长江大欲见庇探支八月凉风
　　水驿【即临臯亭也注见前别本作水泽者讹】
　　清风初号地籁明月自写天容贫家何以娱客但知抹月披风
　　青山自是絶色无人谁与为容説向市朝公子何殊马耳东风
　　观张师正所蓄辰砂
　　将军结髪战蛮溪箧有殊珍胜象犀漫説玉牀收【一作分】箭镞何曾金鼎识刀圭近闻猛士收丹穴欲助君王铸褭蹏多少空岩人不见自随初日吐虹蜺
　　张师正【玉壶清话张师正字不疑初为辰帅熈宁中复帅鼎州着括异志倦游録江少虞事实类苑云师正英宗朝为荆州钤辖杨文公谈苑张师正本进士换武为遥郡防御使亦能诗其佳句云蜗角功名时不与涧松材榦老甘休分鹿是非皆委梦落花贵贱不由人】辰砂【范成大桂海志宜州出砂处与湖北犬牙山相连北为辰砂南为宜砂江少虞事实类苑辰州硃砂佳者出蛮峒锦州界老鸦井其井深广十丈欲取必先聚薪于井令满以火燎之石壁迸裂入火者旣化为烟其偶存在壁者方得之乃青色朱辅溪蛮丛笑辰砂以锦砂为最良麻阳古锦州也旧隶辰郡】玉牀箭镞【事实类苑云顽石有砂处即有小龛中坐白石牀如玉牀上乃坐丹砂小者如箭镞大者如芙蓉研之如猩血砂洎牀大者重七八斤价十万小者五六万亦有赤色如箭镞而带石者得自土中非此之比也】猛士收丹穴【宋史神宗本纪熙宁九年章惇招降五溪蛮遂城下溪州元丰三年五月复命韩存宝经制泸州纳夷】
　　五禽言【并引】
　　梅圣俞尝作四禽言余谪黄州寓居定惠院绕舍皆茂林脩竹荒池蒲苇春夏之交鸣鸟百族土人多以其声之似者名之遂用圣俞体作五禽言
　　使君向蕲州更唱蕲州鬼我不识使君宁知使君死人生作鬼防不免使君已老知何晚【公自注王元之自黄移蕲州闻啼鸟问其名或对曰此名蕲州鬼元之恶之果卒于蕲】
　　使君向蕲州【宋史王禹偁字元之钜野人九嵗能文擢进士真宗朝歴知制诰咸平初出知黄州四年徙蕲州禹偁上表谢有宣室鬼神之问敢望生还茂陵封禅之书止期身后之语果至郡未逾月而卒年四十八所著名小畜集元和郡县志汉蕲春县地后置郡周平淮南改曰蕲州去黄州二百三十里】
　　昨夜南山雨西溪不可渡溪边布谷儿劝我脱破裤不辞脱裤溪水寒水中照见催租瘢【公自注土人谓布谷为脱却破袴】去年麦不熟挟弹规我肉今年麦上塲处处有残粟丰年无象何处寻聴取林间快活吟【公自注此鸟声云麦饭熟即快活】力作力作蚕丝一百箔垅上麦头昂林间桑子落愿侬一箔千两丝缫丝得蛹饲尔雏【公自注此鸟声云蚕丝一百箔】
　　姑恶姑恶姑不恶妾命薄君不见东海孝妇死作三年干不如广汉厐姑去却还【公自注姑恶水鸟也俗云妇以姑虐死故其声云】
　　附梅圣俞四禽言
　　泥滑滑苦竹冈雨萧萧马上郎马蹄凌兢雨又急此鸟为君应断肠
　　婆饼焦儿不食尔父向何之尔母山头化为石山头化石可奈何遂作微禽啼不息
　　提胡芦沽美酒风为宾树为友山花撩乱目前开劝尔一杯千万寿
　　不如归去春山云暮万木兮参天蜀天【一作山】兮何处人言有翼可归飞安用悲啼向髙树
　　【慎按梅诗巳载施注新刻例当附见故仍采録】
　　次韵子由病酒肺疾发
　　忆子少年时肺病【一作喘】疲坐卧喊呀或终日势若风雨过虚阳作浮涨客冷仍下堕妻孥恐怅望脍炙不登坐终年禁晚食半夜发清饿胃强鬲苦满肺敛腹輙破三彭恣啖囓二竖肯逋播寸田可治生谁劝耕黄稬【公自注新法方田谓黄稬为上腴】探怀得真药不待君臣佐初如雪花积渐作樱桃【一作珠】大隔墙【一作壁】闻三咽隐隐如转磨自兹失故疾阳唱隂辄和神仙多歴试中路或坎坷平生不尽器痛饮知无奈【一作那】旧人眼看尽老伴余几个残年一斗粟待子同舂簸云何不自珍醉病又一挫真源结棃枣世味等糠莝耕耘当待获愿子勤自课相将赋逺游仙语不用些
　　附子由原作
　　朝防麴尘居夜傍糠牀卧鼻香黍
　　过囊中衣已空口角涎虚堕啜尝未云足恣釂恐深坐使君信寛仁髙防慰寒饿西楼适新成明月犹半破拥檐青山横拂槛流水播雕盘贮霜实银盎荐秋稬共言文字欢岂待红裙佐惟知醍醐滑不悮叵【一作颇】罗大夜归肺増涨晨起脾失磨清懐忽牢落药饵费调和衰年足奇穷一醉仍坎坷清尊自不恶多病欲何奈闻公话少年举白不论个歌吟杂嘲谑笑语争掀簸平明起相视鋭气曽未挫达人遗形骸驽马怀豆莝不知逃世网但解忧嵗课不见独醒人终费招魂些
　　铁拄杖【并引】
　　栁真龄字安期闽人也家宝一铁拄杖如楖栗木牙节宛转天成中空有簧行辄微响栁云得之浙中相传王审知以遗钱镠镠以赐一僧栁偶得之以遗余作此诗谢之
　　栁公手中黑蛇滑千年老根生乳节忽闻铿然爪甲声四坐惊顾知是铁含簧腹中细泉语迸火石上飞星裂公言此物老有神自昔闽王饷吴越不知流落几人手坐看变灭如春雪忽然赠我意安在两脚未许甘衰歇便寻辙迹访崆峒径渡洞庭探禹穴披榛觅药采芝菌刺虎鏦蛟擉蛇蝎防教化作两钱锥归来见公未华髪问我铁君无恙否取出摩挲向公説
　　闽王【五代史闽世家王审知字信通光州固始人兄潮本县吏唐末为福建观察使以审知为副使干宁四年潮卒审知代立唐以福州为武威军拜审知为节度使封琅邪王梁太祖时加拜中书令封闽王】
　　附子由和
　　截竹为杖瘦且轻石坚竹破误汝行削木为杖轻且好道逺木折恐不到闽君铁杖七尺长色如黒蛇气如霜提擕但恐汝无力撞坚遇险安能伤栁公虽老尚强健闭门却扫不复将知公足力无险阻怜公未有登山侣回生四海惟一身袖中长剑为两人洞庭漫天不觉过半酣起舞惊鬼神愿公此杖亦如此适意遨游日千里归来倚壁示时人海外苍茫空自记
　　与潘三失解后饮酒
　　千金敝帚人谁买半额蛾眉世所姸顾我自为都眊矂怜君欲鬬小婵娟青云岂易量他日黄菊犹应似去年醉里未知谁得丧满江风月不论钱









　　苏诗补注巻二十
　　钦定四库全书
　　苏诗补注巻二十一　翰林院编修查慎行撰古今体诗八十九首【元丰四年辛酉五年壬戌在黄州作】
　　正月二十一日往岐亭郡人潘古郭三人送余于女王城东禅庄院
　　十日春寒不出门不知江栁已揺村稍闻决决流氷谷尽放青青没烧痕数亩荒园留我住半瓶浊酒待君温去年今日闗山路细雨梅花正断魂
　　女王城【隋书地理志黄州古永安郡名胜志去黄州十里有永安城俗谓之女王城初春申君相楚受淮北十二县之封今之女王城葢楚王城之讹耳在唐为禅庄院】
　　慎按施氏原本此诗真迹刻石于成都府治题云正月二十一日诸本作二十日讹又按施氏本此诗编上卷末今据年月改正
　　东坡八首【并引】
　　余至黄州二年日以困匮故人马正卿哀余乏食为于郡中请故营地数十亩使得躬耕其中地既久荒为茨棘瓦砾之塲而嵗又大旱垦辟之劳筋力殆尽释耒而叹乃作是诗自愍其勤庶几来嵗之入以忘其劳焉
　　废垒无人顾頽垣满蓬蒿谁能捐【一作损】筋力嵗晩不偿劳独有孤旅人天穷无所逃端来拾瓦砾嵗旱土不膏崎岖草棘中欲刮一寸毛喟然释耒叹我廪何时髙东坡【陆游入蜀记自州门而东冈垄髙下至东坡则地势平旷开豁东起一垄颇髙○按施氏原注引周益公杂志云白乐天为忠州刺史有东坡种花二诗又有歩上东坡诗苏文忠公不轻许可独敬乐天屡形诗篇葢其文章意主辞达而忠厚好施刚直尽言与人有情于物无着大畧相似谪居黄州始号东坡其原葢起于乐天忠州之作此段新刻本删去今补録】马正卿【名梦得见本集】
　　荒田虽浪莽髙庳各有适下隰【一作湿】种秔稌东原莳枣栗江南有蜀士桑果巳许乞好竹不难栽但恐鞭横逸仍须卜佳处规以安我室家僮烧枯草走报暗井出一饱未敢期瓢饮巳可必
　　蜀士【王齐万时寓武昌见第二十巻】
　　自昔有微泉来从逺岭背穿城过聚落流恶壮蓬艾去为柯氏陂十亩鱼虾防嵗旱泉亦竭枯萍粘破块昨夜南山云雨到一犁外然寻故渎知我理荒荟泥芹有宿根一寸嗟独在雪芽何时动春鸠行可脍【公自注蜀人贵芹芽脍杂鸠肉为之】
　　柯氏陂【名胜志柯山在赤壁髙塞亭之东图经云柯山四望南直髙丘故名柯丘按先生诗云欲买柯氏林又云柯丘海棠吾有诗即此地也】
　　种稻清明前乐事我能数毛空暗春泽鍼水闻好语【公自注蜀人以细雨为雨毛稻初生时农夫相语稻鍼出矣】分秧及初夏渐喜风叶举月明看露上一一珠垂缕秋来霜穗重颠倒相撑拄但闻畦陇间蚱猛如风雨【公自注蜀中稻熟时蚱猛羣飞田间如小蝗状而不害稻】新舂便入甑玉粒照筐筥我久食官仓红腐等泥土行当知此味口腹吾巳【一作巳吾】许
　　鍼水【杜甫诗浊江如线如鍼水荆岑弹丸心未巳】
　　良农惜地力幸此十年荒桑柘未及成一麦庶可望投种未逾月覆块巳苍苍农夫告我言勿使苗叶昌君欲富饼饵要须纵牛羊再拜谢苦言得饱不敢忘
　　纵牛羊【贾思勰齐民要术菅茅之地宜纵牛羊践之周紫芝竹坡诗话河朔土人言河朔地广麦苗弥望方其盛时湏纵牧其间践蹂令稍疎则其收倍多是纵牛羊所以富饼饵也】
　　种枣期可剥种松期可斲事在十年外吾计亦已慤十年何足道千载如风雹旧闻李衡奴此防疑可学我有同舍郎官居在灊岳【公自注李公择也】遗我三寸甘照座光卓荦百栽倘可致当及春氷渥想见竹篱间青黄垂屋角灊岳【尔雅注霍即天柱山潜水所出汉书郊祀志元封五年冬南廵狩登灊天柱山应劭注云灊音潜徐灵期南岳记衡山南岳也至于轩辕乃以潜霍之山为副故尔雅云霍山为岳九域志舒州潜山汉之南岳○按黄山谷年谱元丰庚申李公择提防淮南西路刑狱提刑司在舒州故云居官在灊岳】
