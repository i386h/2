<!-- { "loadSidebar": true } -->
　　夫闻弘高威德。运大神通。金刚座中。果结菩提之树。灵鹫山上。经宣菡萏之花。显中印以为师。应东方之现相者。我世尊之启洪圣也。是以明帝梦从於汉室。佛宝初光。奘公取至於唐时。法轮渐转。故自三千界神化之后。五百年象教已来。通觉路於群方。辟空门於历代。引宽定水。舒广慈雲。粤有僧弘演。武清井邑生身。发蒙通远文殊阁院落发。离俗归真。幼尚忍草流芳。长惟戒珠护净。竭■〈扌忽〉持之力。振拔沈沦。弘方便之机。赞裨调御。属以新仓重镇。旧邑多人。悉谓响风。咸云渴德。载勤三请。深契四弘。此则振锡爰来。宁辞越里。彼则布金有待。永奉开基。因適愿以经营。遂立诚而兴建。矧於此也。南披拂镜水。秘宝莹珠。北负画屏山。潜珉辉玉。凤城西控。日迎碣馆之宾。鳌海东邻。时辑灵槎之客。而复枕榷酤之剧务。面交易之通衢。雲屯四境之行商。务集百城之常货。嗷嗷冒雨。扰扰蒙尘。是宜近彼人稠。增完永固。所贵多依佛住。弘济无疆。然得富庶倾必。溢袖盈襟。奉财施之如林。宾寮率已。连镳继轨。赍俸给之若市。得非不畏入畏。念兹在兹。材呈而风举雲摇。匠斫而雷奔电击。乃以凿甘井。树华亭。济往来之疲羸也。建法堂。延讲座。度远近之苦恼也。或饰铸容图像。恭敬者利益而不穷也。或开精舍香厨。依止者担荷而无阙也。至於有一日必葺。无四体不勤。以励乃至精。坚乎密行。而隆其业者也。噫。累功岁久。报力时亏。念光阴之不停。嗟羸老之将至。宜退知为之事。好修课诵之因。乃谓门人道广曰。吾以拨土匡时踏荒成办。然稍增於缔■〈扌冓〉。奈网备於规模。营西位之浴堂。已凭他化。创中央之秘殿。未遇当仁。今汝空祠众中玄识高上。虽勤修慧炬。谅堪称兴。而播植福田。得未周圆。度人宜体於三轮。证果俾升於二梵。讵劳谦於后进。当善继於前修。广法师谛听斯言。恭承彼事。应当根之善。立匪石之心。行不逸游。举步而惟思师训。谈无戏论。出言而即报佛恩。曾启处以何安。念克终而无怠。复虑防於传法。议须假於兼人。幸会头陁僧义弘。雅好游方。巡礼将周於四国。洞谙化道。致斋频会於万僧。见善则迁。与物无竞。因率维那琅琊王文袭等数十人。異口同音而请。信心不逆而来。共结良缘。将崇胜概。繇是劳筋苦节。有广上人之率群材。贯骨穿肌。有弘长老之集多众。叠水浮陆行之迹。专家至户到之心。或采異於曹吴。或访奇於般尔。度功量费。价何啻於万缗。纠邑随缘。数须满於千室。乡曲斯听。人谁不从。独有檀那。潜征翠琰。所谷令闻不朽。咸可纪於石铭。惟希净办既坚。共勿轻於金诺。此所谓千人之邑耶。悉愿时资润屋。日广精蓝。愈固虔诚。即趋良会。故始岁则可以霜挥斤斧。烟迸钩绳。栾栱叠施。棼橑复结。能推剞劂。五间之藻栋虹梁。巧极雕锼。八架之文楹绣桷。巍巍乎。非众心回向。孰规轮奂之有如此者。及再期。则可以鳞比鸳瓦。雲矗花砖。粉布圬墁。霞舒丹雘。奇摽造立。三门之满月睟容。妙尽铺题。四壁之芳莲瑞相。郁郁乎。非众心合应。孰奉庄严之有如此者。次於南则殊兴峻宇。正辟通门。度高低掩映之差。示出入诫严之限。屹然左右对护法之金神。肃尔纵横。扃安禅之宝地。然谓瞻思罕状。报应难名。盖作一行所致。是期三年有成。窗轩疏不夜之明。周阿流耀。坛座簇长春之色。内奥含英。至哉。其基构备也即如彼。其功德圆也又若此。爰处一方乾位。以为千古日宫。不惟资闾里之安康。抑亦占郊畿之宠壮。确乎不拔。上侔化出於摩尼。粲然可观。下拟葺成於那烂。能事云毕．素愿酬终。可以开示众迷。可以灭除多罪。莫不惟道是仗。求福不回。有奉香花。有赍缯盖。具八关而敬礼。渐悟超凡。崇六事以恭参。潜期入圣。或农商侣至。睹之者生善而归。或渔猎人来。瞻之者断恶而去。即而香界初就。道场永开。律仪修而白玉无瑕。戒行止而青松有操。阎浮业广。咸归精进之门。兜率观成。悉有开生之路。適谋论撰。可叙因缘。庶记录以具存。用刊修而克永。捧柔翰而爰状其事。趋敝居而屡记其词。然璋罢典泥书。早疏砚席。连钟风树。久不文言。念於监督之间。最是归依之所。即难推让。惟谢精研。但资立意为宗。聊以直书其事。而铭曰。

　　佛兴中印。教遂东流。空门开奥。慧炬烛幽。粤有真性。夙著徽猷。布金因请。振锡爰投。慈悲恤苦。化度思柔。招担独力。基■〈扌冓〉数秋。羸老将至。胜■〈既上木下〉难周。门徒下命。轨躅前修。兼人幸会。合志勤求。千室为邑。百种何忧。精蓝同奉。润屋咸抽。环材呈巧。宝殿延休。阎浮利济。睹可优游。此有归仗。馀无比俦。

　　时太平五年三月三日丁时。（拓本。）

　　（右文缪氏著於《文存》五，凡误十馀字。）

　　（民国《宝坻县志》一八《艺文》下亦著录，缪误者往往不误，知非依缪文也。然勘以拓本，误者亦十馀字，辑录之事，亦非易易，志之以资警惕。）

　　○妙法莲花经题记（太平五年）

　　燕京檀州街显忠坊门南颊住冯家印造

　　太平五年岁次乙丑八月辛亥朔十五日乙丑。

　　（右记见山西应县佛塔出土印本佛经。）

　　○宋匡世墓志（太平六年  王景运）

　　夫千里骏马。绰有奇踪。市不贵则跼影於厩下。十朋宝龟。郁为神用。卜不袭则□尾於泥中。长鸣徒号於骐骝。至异尚群於龟鳖。物既有矣。人岂不然。粤若我故广平提辖府君。志欲展而时未至。年方盛而命已终之谓欤。府君讳匡世。字成绩。则故榆州刺史太傅之子。今长庆军节度使太尉之弟。前宜州弘政县令员外之兄。其宗祖诒谋。世家迭盛。先志具载。今不复道。府君性本恬和。行惟端谨。耆学则融玄让奥。属词则舒向称奇。奉亲族以孝闻。与朋友以信著。慕吉人而为善。善不可嘉。体君子以好恭。恭而有礼。静图欺於暗室。动靡托於权门。殊非观国之宾。实曰保家之主。统和十六年。故枢密使魏王。闻其器业。降以恩荣。起家署者为都孔目官。洎专呈对。尤见幹能。谓左右而任得其人。顾出入而可使为□特奏授将仕郎北安州兴化县令。一同布政。疲民受赐於三年。九市开躔。贤相选才於百里。秩满。授大定府都市令。日中播美。帝里传声。果达宸听。擢居要职。未几授北面都孔目官。仍加阶级。超试官资。扈随渐列於近司。敷奏咸推於幹局。俄属今主上尧队受册。舜历改元。摄毛诗博士。押卤簿道驾。礼毕。会中宫之受弟。开外馆以亲迎。户民既益於赋租。钱谷复资於主辖。改授晋国公主中京提辖使。颇霑厚赐。尚带前衔。衣锦而归。方动吴人之庆。逝川不已。遽伤曾圣之怀。无何。太平五年五月十八日遘疾。启手足於提辖公署之正寝。春秋四十有八。权历於京府义井院精舍。以太平六年三月七日。归窆於榆州南和乡馀庆里鹿鸣山先莹之左。举二夫人袝焉。礼也。府君前娶吴氏。建雄军节度使渥之女。后娶李氏。今夫人马氏。前东京转运使泽之女。柔嘉叶□。贞顺成风。奄违偕老之期。恒抱未亡之恨。二男。孟曰福先奴。仲曰福圣奴。丹穴凤■〈刍鳥〉。羽仪犹留。洼泉骥子。骨力本奇。伫俟成人。俱为令器。二女。长适进士王景锡。次许適刘可升。待年而未行。而皆处闺阃。以禀姆仪。事舅姑而遵妇道。□钟慈爱。宁逾痛伤。府君初以哀送之日。冠盖倾都。缁黄塞路。踵拜於马□市闾巷为之不歌。非夫平生善行。何感人之如是。加以慎静寡言。临事能断。友於兄弟。信重佛僧。疏财手物而若闲。怃贫弱面以惠。虞世南之五绝。笔翰尤精。刘道民之百□。书□□妙。然而名不逮器。用匪称材。乐天知命。以是图□素全真而无问追□达者□不尤人。所恨二男成童。空留馀训。一女在室。靡遂送□。呜呼哀哉。渭阳□□□同气之情。举饬饰终之礼。同访遗美。思刊贞珉。以景运西掖司旨。早曾弄翰。南曹应宿。近又为□□修泉壤之文。用备陵谷之变。矧叨外戚。■〈宀取〉拾孰芳。献承嘉命。以不遑□直书而无□。谨为铭曰。

　　世於灵长。时由阴骘。载诞英奇。咸推贞吉。王府荐名。君门委质。擢近鸳行。辍隋凤跸。昼锦方衣。夜舟遽□。儿女哀号。兄弟黯郁。月迟迟兮春秋□。灵轜发兮適牛眠。启厚穹兮归故里。袝先茔兮新阡。爰勒名於翠琰。庶万祀而千年。（拓本。）

　　（志文前题“故儒林郎前守北安州兴化县令晋国公主中京提辖使宋府君墓志铭并序”三十字。又“外甥中京留守判官朝议郎尚书吏部郎中赐绯鱼袋王景运撰”二十五字。）

　　○耿知新墓志铭（太平七年  王知微）

