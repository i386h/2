<!-- { "loadSidebar": true } -->
范校：「孙云明抄本《御览》（让）作『仪』。顾云：（后）『令』字衍；铃木云：《御览》（后）无『令』字。孙云：明抄本《御览》五九七引『告』作『诰』。」范注：「《国语周语上》：『穆王将征犬戎。祭公谋父谏曰……于是乎有刑罚之辟，有攻伐之兵，有征讨之备，有威让之令，有文告之辞。』据此『令有文告之辞』句，『令』字衍，当删。」《补正》：「冯舒校圈去次『令』字。郝懿行云：『按下令字疑衍，应据《国语》删。』按《御览》五九七引无次『令』字；训故本同，冯校郝说是也。」《校证》：「『有』上原有『令』字，王惟俭本、《御览》无。按《国语周语上》正作『有威让之令，有文告之辞』。今据改。」《考异》：「按：据《周语》『让』字不误，下『令』字衍。」按从《御览》改。
惧敌弗服。
「弗」，范校：「孙云《御览》作『不』。」
曝彼昏乱。
《校证》：「冯本、汪本、畲本、两京本、《御览》『暴』并作『曝』。是后起字。」
刘献公之所谓，告之以文辞，董之以师武者也。
「师武」，黄本作「武师」，黄校：「元作『师武』。」范校：「孙云：《御览》无『之』字。（师武）作『武师』。」《校注》：「冯舒云：『（师武）当作武师。』按《御览》引作『武师』，与《左传》昭公十三年合，冯校黄改是也。『公』下『之』字，亦当据《御览》删。」《校证》：「『武师』元作『师武』，黄本改。案《御览》正作『武师』。」《考异》：「按：《御览》是，武师犹兵众也。」按《左传》昭公十三年：「晋人将寻盟，齐人不可，晋侯使叔向告刘献公曰：『抑齐人不盟，若之何？』对曰：『盟以厎信，君苟有信，诸侯不贰，何患焉！告之以文辞，董之以武师，虽齐不许，君庸多矣。』」作「武师」是，从《御览》改。
齐桓征楚，告菁茅之阙。
黄本作「齐桓征楚，诘苞茅之阙」，黄校：「『诘』元作『告』，『苞』汪本作『菁』。」范校：「孙云：御览》作『菁』。」范注：「谷梁僖四年传，包茅作菁茅，此彦和所本。《管子轻重》篇，《韩非子外储说左上》，包茅亦作菁茅。」《校证》：「『诘』原作『诰』，冯本作『告』，梅六次本改，徐校同。按《御览》作『诘』。」又：「（苞茅）作『菁茅』者，或是别本。」《校注》：「『苞』，黄校云：『汪本作菁。』按《御览》引作『菁』，元本、弘治本、活字本、畲本、张本、两京本、胡本、训故本、合刻本、文津本同。舍人此文，盖本《谷梁》僖公四年作『菁茅』。《管子轻重丁》篇、《韩非子外储说左上》、《史记夏本纪》、《新序杂事》四，并有「菁茅」之文。下云：『箕郜』二地名，此云『菁茅』《禹贡》孔传以为二物，文本相对。若作『苞茅』（《左传》本作「包」，他书多引作「苞」），与《左传》虽合，于词性则失矣。《禹贡》孔传：『其所包裹而致者。』《左传》杜注：『包，裹束也。』是『包』为动词。」《汇校》：「作『诘』是。事本《左传》僖公四年齐侯伐楚。」按《左传》僖公四年：「齐侯以诸侯之师侵蔡。蔡溃。遂伐楚，楚子使与师言曰：『君处北海，寡人处南海，惟是风马牛不相及也。不虞君之涉吾地也，何故？』管仲对曰：『昔召康公命我先君大公曰：「五侯九伯，女实征之，以夹辅周室。」赐我先君履，东至于海，西至于河，南至于穆陵，北至于无棣。尔贡包茅不入，王祭不共，无以缩酒，寡人是征；昭王南征而不复，寡人是问。」作「诘」义长，且与后文「责」字相俪。从《御览》改。又按：《谷梁传》僖公四年：「楚屈完来盟于师，盟于召陵。……屈完曰：『大国之以兵向楚何也？』桓公曰：『昭王南征不反。菁茅之贡不至，故周室不祭。』屈完曰：『菁茅之贡不至，则诺。昭王南征不反，我将问诸江！』」《史记齐太公世家》：「三十年春，齐桓公率诸侯伐蔡，蔡溃。遂伐楚。楚成王兴师问曰：『何故涉吾地？』管仲对曰：『昔召康公命我先君太公曰：五侯九伯，若实征之，以夹辅周室。东至海，西至河，南至穆陵，北至无棣。楚贡包茅不入，王祭不具，是以来责。昭王南征不复，是以来问。』」集解：「贾逵曰：『包茅，菁茅包匦之也，以供祭祀。』杜预曰：『尚书包匦菁茅，茅之为异未审。』」《尚书夏书禹贡》：「包匦菁茅。」《史记夏本纪》：「包匦菁茅。」集解：「郑玄曰：『匦，缠结也。菁茅，茅有毛刺者，给宗庙缩酒。重之，故包裹又缠结也。』」正义：「《括地志》云：辰州卢溪县西南三百五十里有包茅山。《武阳记》云『山际出包茅，有刺而三脊，因名包茅山。』」《汉书王莽传下》：「予亲设文石之平，陈菁茅四色之土，钦告于岱宗泰社后土、先祖先妣，以班授之。」《新序杂事》四：「南伐强楚，以致菁茅之贡。」《三国志魏书公孙瓒传》裴注：「《典略》载瓒表绍罪状曰：昔姬周政弱，王道陵迟，天子迁都，诸侯背叛，于是齐桓立柯亭之盟，晋文为践土之会，伐荆楚以致菁茅，诛曹卫以彰无礼。」《后汉书公孙瓒传》载此文。《宋书乐志》四《平南荆》：「菁茅久不贡，王师赫南征。」《类聚》卷五十九引晋张载《平吴颂》：「菁茅阙而不贡，越裳替其白雉。」《晋书食货志》：「及刑政陵夷，菁茅罕至。」均作「菁茅」之证。
晋厉伐秦，责其郜之焚。
「其郜」，黄本作「箕郜」。《校证》：「元本、传校元本、冯本、汪本、畲本、张之象本、两京本『箕』误作『其』。」《汇校》：「『其』，《御览》作『箕』。按箕郜均当时晋地名，作『箕』是。」按《左传》成公十三年晋侯使吕相绝秦曰：「君亦不惠称盟，利吾有狄难，入我河县，焚我箕郜，芟夷我农功，虔刘我边陲。」《义证》：「『箕』，在今山西蒲县东北。『郜』，在今山西祁县西。箕、郜均当时晋地。」从《御览》、黄本改。
檄者，皦也。
「皦」，范校：「孙云：明抄本《御览》作『皎』。」《校证》：「明钞本《御览》此『皦』字及下文『皦』字俱作『皎』。铜活字本《御览》下『皦』字作『皎』。」《考异》：「按：皦见《诗王风》：『有如皦日。』皎见《诗陈风》：『月出皎兮。』皦、皎字通，见《玉篇》。」按范注：「《文选序》：『书誓符檄之品。』五臣注：『檄者，皦也。喻彼令皦然明白。』《一切经音义》十：『檄者，皎也。明言此彼，令皎然而识之也。』」则皦、皎皆通。
宣露于外。
「露」，范校：「孙云：《御览》作『布』。」《校注》：「『露』，《御览》引作『布』；《玉海》二百三引同。按『布』字是，『露』盖涉下而误。」《汇校》：「按作『布』较胜。」按从《御览》改。
或称露布诸视听也。
黄本作「或称露布，播诸视听也」。范校：「孙云：《御览》作『露布者，盖露板不封，布诸视听也。』」范注：「《校勘记》：案《御览》引云：『露布者，盖露板不封，布诸视听也。』洪容斋《四笔》引亦云：『露布者，盖露板不封，布诸观听也。』乃知『或称露布』句下脱『露布者盖露板不封』八字，而『播』字则宋时传本或有作『布』者也。」《校注》：「按今本文意不足，当以《御览》等所引为是。《容斋续笔》十引作『露布者，盖露板不封，布诸观听也。』胡三省《通鉴》卷二六九注引同。『观』字虽异，其所见固未脱也。《文章辨体总论》、《文体明辨》三十、《山堂肆考》角集三六所引虽与《御览》同，盖系转引，未必明世尚有未脱之本也。又按『播』字，当依《御览》诸书作『布』。」《校证》：「『露布者，盖露板不封』句，原无。《御览》、《容斋四笔》十、《玉海》、《事文类聚别集》七、《文章辨体目录》、《文体明辨》三○，《文通》五引此文俱作『露布者，盖露板不封，布诸视听也』。今据补。」又：「《容斋四笔》『视』作『观』。冯本、谢钞本脱『播』字。」按据《御览》补九字。
则称龚行天罚。
「龚」，黄本作「恭」。《补正》：「『恭』，元本、弘治本、活字本、汪本、畲本、张本、两京本、训故本、合刻本、四库本作『龚』。徐校作『恭』。按『恭』、『龚』同音通假。《书甘誓》：『今予惟恭行天之罚。』《吕氏春秋先己》篇高注引作『龚』。伪《泰誓下》：『予一人恭行天罚。』《文选东都赋》李注引作『龚』。并其证。不必校『龚』为『恭』也。《御览》、何本、王批本等作『恭』。」《考异》：「按：恭龚古通。」《汇校》：「按：杨说固有理，但以『恭』字为常。」按《文选》卷一班固《东都赋》：「龚行天罚，应天顺人，斯乃汤、武之所以昭王业也。」李善注：「《尚书》，武王曰：今予惟龚行天之罚。」《后汉书申屠刚传》：「及隗嚣据陇右，欲背汉而附公孙述。刚说之曰：……伏念本朝躬圣德，举义兵，龚行天罚。」《三国志蜀书后主传》裴注：「《诸葛亮集》载禅三月下诏曰：董督元戎，龚行天罚，除患宁乱，克复旧都，在此行也。」《魏书锺会传》：「会移檄蜀将吏士民曰：是以命授六师，龚行天罚，……王者之师，有征无战。」《吴书三嗣主传评》裴注引孙盛曰：「岂龚行天罚，伐罪吊民之义乎！」《乐府诗集》卷八《宣皇帝登歌》：「匡定社稷，龚行天罚。」例多，不徧举。毋需改。
诸侯御师。
「御」，范校：「孙云：《御览》作『御』。」
亦厉辞为武。
黄本「亦」后有「且」字。范校：「孙云：《御览》（且）作『属』。」《附校》：「『亦且』作『抑亦』，『辞』作『词』。」《校证》：「『亦且』《御览》作『抑亦』；王惟俭本、谢钞本无『且』字。」《汇校》：「按『亦且』与上『非惟』相对成文，有『且』字较胜。」按《御览》「辞」均作「词」，不复出校。从《御览》、黄本补「且」字。
使声如衡风所系。
