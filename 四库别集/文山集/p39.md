<!-- { "loadSidebar": true } -->
　　此石刻司马文正吕正献为翰苑时赞书跋藁则乡衮平园周公为直院时手笔也平园此跋属意于文正之曽孙淳熙距今几年善本存否未可知而其删改涂注初藁烂然然则吕氏得之逢徳以示余噫其谨藏诸
　　跋诚斋锦江文藁【知瑞州日作】
　　诚斋当淳熙之季以少蓬出守距今七十有七年矣某他日尝读道院集见所品题甚多及来此则先生一字之迹无复存者惟亭阁尚留其名而屋亦化为乌有矣有则嵚嵌老压亦未知其为当时屋否也一日得先生锦江尺牍一帙大率吏楷而为先生手笔者四其三盖在郡时作其一作于还朝以后而附诸帙尾者典刑逺矣于此尚庻几见之呜呼庚申一变瑞之文物煨烬十九修复以来得十年间残编断简不啻足矣而况出于七十年之前者乎且方其文物具备之时此帙非郡之所得有收拾散亡之余乃能有前日之所未尝有斯不谓之益竒矣乎既勒诸石书以识之
　　跋崔丞相二帖
　　菊坡翁盛徳清风跨映一代归身海濵当相不拜天下之士以不得见其秉钧事业为无穷恨今观两帖所称规模意向局西话头者则文武之道具是矣一朝践其位固皆举而措之者也后书论边计尤切是时楚叛一矣而公以不得盱眙为忧若不可终日者呜呼宁知三十年后楚之余烬复然而涟水之迫乃有过于盱眙者乎考引昔今为之永叹
　　跋李世修藏累科状元帖
　　国朝逾三百年所谓进士第一者何止百数披图而观某如何某如何夫人得而知之李君世修先世多与其显者游今其家藏墨迹仅十数纸而其可爱敬可鉴戒者已粲然可见李君又欲厠予语于其间不知后之视予又以为何如也呜呼是可不凛凛哉
　　跋李龙庚殿策
　　三代以下无良法取士者因仍科举不能变士虽有圣贤之资倘非俯首时文无自奋之路是以不得不屑于从事而其所谓文盖非其心之所甚安故茍足以讫事则已矣丰城李君彛甫有文学旦评所尊称晩乃屈就南庑试名在第三众共惜之门人好事者取君所对策刻诸梓予得而读之君信能事矣然由君言之当时寸晷之笔何啻刍狗君姑借此脱韦布盖将有所行于时而岂以是为有余哉此非好事者之所得知也君非碌碌意积蓄必有深厚故予独探其心表而出之
　　跋王元髙词科拟藁【号稼村后国正添倅】
　　我朝言治者曰庆厯元祐干淳厥亦惟欧阳子苏公兄弟周益国三洪氏以其宗工大手掌朝廷文字以为之缫籍粉泽功光当时垂休无穷岂曰小补之哉国于天地必有与立而尚论其盛则其浑厚醲郁光明俊伟百世之下想望风采必于斯文卒是稽传曰鼓天下之动者存乎辞辞之不可已也如是往时有博学科有宏词科士各知所崇尚近世此学寖少于是而小词科之制立其望于人甚约也而应令者迄亦落落人才于是少衰矣豫章王君义山元髙自为举子时独有志于此国家大制诏大诰令拟诸其形容者丛钜册其能出章逢占毕之士矣元髙登进士乙科调永州司户参军意若不自满谋卒业以大科致身乃已予谓元髙一命以上皆将有世道之责子归而求之他日中兴太平之盛所谓号令文章焕然可述以与三代同风者安知责不在子而正不必曰吾不得志于进士而退为是也元髙欣然纳之遂存其说于帙尾云
　　跋吕元吉先人介轩记后
　　巽斋先生曰徂徕石先生名介质肃唐公名介郑公侠字介夫半山老人字介甫凡有取乎介者其人必可观也予尝评之徂徕之介为孤峭质肃之介为直方郑公之介为敢决荆公之介为执拗三公之介纯于天资荆公之介杂于客气介则一而其所以介则不同也予独悲夫强辨坚忍虚名伪行介甫以误于其君以厉于其时至今天地易位人极不立皆此介之流也徂徕不得为諌官唐公争新法不胜发愤死郑以一跌碌碌州县不复能自振迅介美徳也三公得其纯坎坷于当世彼其角血气之私窃名誉之盛而遗毒迨今日而未已呜呼伪行之误人而直道之难行久矣吕元吉之先人名介轩予不及识其人诸君品题类以为言和而行果色温而气刚然则是介也视前三君子有光焉然君止于布衣懐其耿耿不见于用则君之所遇又为不幸者虽然介在我幸不幸在天吾求无怍乎本心可矣何外物之较风气浅薄其能刻厉矫揉以窃毅然丈夫之名者已不多见若夫以直自怼而毁方为圆以就外物者多矣外物卒不可得见而本心空自丧失是则介轩之罪人也元吉重念之哉
　　跋周苍崖南岳六图
　　扶欹植倾补空续髙吾欲观于嵩恒岱华其放六合于秋毫也邪
　　跋李孟博东山梦境图
　　昔有得湘中老人诵黄老之诗于恍惚中者前辈谓其语非太白不能道今图中武士所授孟博帙甚钜庻几亦有格力如此诗者列其中乎愿出以示予当许君亲见太白何但梦也然万一太白讶其孙轻发藏寳或复遣六丁下问泄者书何在仍取以去君将无以为东山镇则不如勿出
　　跋周一愚负母图
　　己未之变周君一愚家于狗咬石之下最先遇祸君从其兄负母越溪以逃妻子溺死不能救也事平君为图纪其状诸公嘉其临难识所轻重褒之不絶口予谓人子之事其亲不幸而处人事之变急所急而缓所轻本心之不能不尔其于天则盖非有一毫之増益也一愚之处见岂其欲以为髙哉正可悲耳呜呼自狗咬石之失险江右之父母妻子离弃不知几人览君之图岂独为其一家哭哉谁谋不臧一至于此昔魏陵绘防樊之战为于禁屈伏厐徳怒骂之状将耻禁也彼禁败事者见之宜发惭以死然厐愤愤就殒使其骨肉见所画像尚复何忍君此图一开巻当一流涕毋为自苦予将请之转示前之玩敌抽戍者使误国者死有余媿而君其庶少寛乎
　　题陈尚书昉云萍録
　　公守建阳人和政成皇曰来归从槖斯荣我时在馆望公佩珩公不我遐我徳公诚公録班如友朋公卿维公下士敬附氏名
　　题中书直院刘左史震孙云萍録
　　忠肃公朔人以直节名一代今中书左史负沉厚刚峭之气以朔名斋盖于髙曽规矩焉某始闻其风今见其人辄书氏名昭与洁也
　　跋辛龙泉行状
　　予昔待罪馆阁辛君应始改官受龙泉来访予语以山川风俗之故君离坐倾听若谨识之他日予持节君适在部内知君防且明于县百姓有恩也会予罢归后来者于予寻仇几累君赖仁圣在上君与予俱得免去年予忝为郎君来受倅相见甚欢俯仰且两年君季子过予则知予去国未几而君逝矣君仕宦淮襄间勤劳辛苦徳于人者深予生晩不及悉龙泉予父母旁国予亲友在焉能言君终始无一日簠簋帷簿之迹事实而有证予是以信君之为贤悼君之不可作也君季子以君状示予捧巻三读为之哽塞
　　跋萧敬夫诗藁
　　累丸承蜩戯之神者也运斤成风伎之神者也文章一小伎诗又小伎之游戏者秋屋萧君自序其诗乃有不克尽力之恨昔人谓杜子美读书破万巻止用资下笔如有神耳读书固有为而诗不必甚神予谓秋屋藁亦云可矣顾何足恨哉予闻君之为学沉濳坚忍其自得者深充而至之有耿耿诗之上者
　　跋李敬则樵唱藁
　　三百五篇之诗间出于田夫野叟之作当时樵者固多能诗自晋唐来诗始为一道而作者有数矣今李敬则庄翁于诗大用工力然犹不敢自以为杰谦而托诸樵今樵安得此可人其古樵之流亚欤抑君尝从蔡觉轩学庸斋复赠诗曰男儿不朽事只在自身心君生武夷山下此晦翁理窟山林之日长学问之功深君非徒言语之樵也身心之樵何幸从君讲之
　　跋刘玉窻诗文
　　予尝造玉窻之庐环堵萧然青山满户真诗人之资也唐人之于诗防谓穷故工本朝诸家诗多出贵人往往文章衍裕出其余为诗而气势自别予观玉窻不特工于诗诸所为文皆尝用意而其为人又魁梧端秀疑非久于唐人之穷其骎骎于本朝之风气者乎玉窻刘氏名芳润字元方五云人
　　跋周汝明自鸣集
　　天下之鸣多矣锵锵凤鸣雝雝鴈鸣喈喈鸡鸣嘒嘒蝉鸣呦呦鹿鸣萧萧马鸣无不善鸣者而彼此不能相为各一其性也其于诗亦然鲍谢自鲍谢李杜自李杜欧苏自欧苏陈黄自陈黄鲍谢之不能为李杜犹欧苏之不能为陈黄也吾乡周君性初善为诗署其集曰自鸣予读之能知其激扬变动音节之可爱而已予亦好吟者然予能为予之言使予髣髴性初一语不可得也予以予鸣性初以性初鸣此之谓自鸣虽然凡音生于人心其所以鸣则固同矣
　　跋胡琴窻诗巻
　　琴窻游吾山所为诗凡一巻或谓游吾山如读少陵诗平淡竒崛无所不有或谓读琴窻诗如行山阴道中终日应接不暇诗犹山邪山犹诗邪琴窻善鼔琴髙山流水非知音不能听然则观琴窻诗必如听琴窻琴琴窻胡氏名日宣
　　跋赵靖斋诗巻
　　赵史君以靖名斋其与世澹然相防而寄思于诗有冲邃闲逺之韵以靖为受用也公殁其壻丞簿段君裒其其诗为帙出示于人而公之所以为靖者始复表暴由公之本心岂计后人之知己哉段君所为其盛徳之不可掩也然则其翕也固所以为张也欤
　　跋王道州仙麓诗巻
　　读仙麓诗诗材政自满天地间也杜太苦李太放变踔厉憀慓从李杜间分一段光霁如长庆集中君尊臣卑賔顺主穆仙麓疑甚近之香山天资倜傥乐易其居又有疏泉凿石之胜与一时名辈为宫为商九老图中槩可想见仙麓屋九仙下其骑气御风风流正自相接至其当舂陵龙蛇起陆之际山窓昼永石鼎茶香微一日改其吟咏之度是丸倒囊矢破的无地不然也神人瑞士其气为清淑者为一故心常得其自律自吕之妙仙麓此集宜与长庆并行无疑
　　题勿斋曽鲁诗藁
　　勿夫子语顔以作圣工夫也作诗亦有待于此乎曰诗三百一言以蔽之曰思无邪诗固出于性情之正而后可曽君鲁择言未为不精尚勉之哉
　　跋惠上人诗巻
　　齐已赋梅郑谷为改一字师不觉下拜予材不及谷逺甚读惠上人编不能措一词然则谷不可于齐己之不可予则可于惠之可
　　跋道士娄君复诗巻
　　余去年行岳麓下遇山人谭弥明出处谓八桂尧庙有弥明题墨在焉世见石鼎联句髙右竒崛谓是昌黎寓言今观娄君三巻则知弥明嫡孙正自堂堂也何寓言之疑之有
　　跋彭道士虚碧房
　　虚碧天梦境也黄州之梦游于斯梦梦境也志和结房于山虚碧其顔援黄州梦也命予为之辞记累梦也虽然予焉得以为梦乎夫有大梦有大觉君其问诸希夷先生
　　跋番昜徐应明梯云帙
　　易之坎为水为雨为云而云之象独着于屯与需屯曰云雷屯君子以经纶言阴阳始交而未畅犹世道方险阻之日时则君子奋其经纶有亨屯之道焉需曰云上于天需君子以饮食宴乐言阴阳之气交感而未成雨犹君子蓄其才徳而未施于用时则君子养其气体和其心志而居易以俟命焉易象云者二一以为君子用世之象一以为君子乐天之象易于进退行藏之义各有攸当予闻之圣人畏天命而悲人穷未尝不皇皇于斯世然方其初也守其义不随世而变晦其行不求知于人修其天爵无所怨怼一日逹可行之天下正已而物正而所性不存焉呜呼圣贤非坐视民物之屯者而安于需若此则其道之所存也后之学古者宜可以观矣读岂华梯云帙有感而书
　　跋隆兴王邦立所藏元祐关书
