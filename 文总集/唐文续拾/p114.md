<!-- { "loadSidebar": true } -->
    ○为卢坦纪事铭
    卢坦为河南尉时，杜黄裳为尹。然以受饷见疵也，召坦立堂下，曰：“某家子与恶人游破产，盍察之？”坦曰：“凡居官廉，虽大臣无厚蓄，其能积财者，必剥下以致之。如子孙善守，是天富不道之家；如不善守，必恣其不道，以归於人。”黄裳惊其言，自是遇加厚。蠹史感而铭曰：有灿者物，有悚者欲。投之而迷，才也罔束。维後之艰，杂身之戮。垢业乃盈，冥数乃肃。嗟彼■人，朗焉如浴。识与天■，动与义属。利奚以乘，害奚以局。断带齐茔，作獭比毒。藏丝并晖，受鱼拟辱。玉壶澄姿，冰轮逸躅。子孙尔昌，福禄尔足。闻则惮心，见则骇目。我欲行之，炯诫是躅。（《十二砚斋金石录》）
    ☆韦辞
    《全唐文》七百十七有传。
    ○请停榷面奏
    前使王公亮奏请榷面，收其蠃利，将代上供。臣到州察访，自停加配，闾里稍安，人户逃者亦渐归复。但藏挟颇易，挂陷颇多，兼当州土宜，少有面麦，州司远处求籴，般运甚难。伏请却停榷面，任商旅将至当州，州司准榷酒元敕，乃洪州、鄂州流例，於州县津市官酤，以代人户配须。（《册府》五百四）
    ☆崔元略
    《全唐文》七百十七有传。
    ○军使追人令移文牒奏
    诸司、诸军、诸使追府县人吏所由及百姓等，比来府县除贼盗外，所有推勘公事相关者，皆行公牒。近日多不行文牒，率自擒捉，禁系之後，府县方知。其中人吏所由，亦有奸猾，为无凭据，妄生推枉，又难辨明。其百姓等听被追捕获，缘无公牒，多加怨动，致有逃匿。今後望降敕旨，应请诸军、诸使要追府县人吏百姓等，非盗贼外，并令行移文牒，所冀官曹免相侵扰。（《唐会要》六十七）
    ☆李珏
    《全唐文》七百二十有传。
    ○徐行周五代同居奏
    庐州舒县太平张百姓徐行周，叔侄兄弟，五代同居，请免其同籍户税。（《册府》四百九十一）
    ○华景洞题名
    郴州剌史李珏、桂管都防御巡官试秘书省校书郎元允□，会昌五年五月二十六日同游。时珏蒙恩移郡，之任桂阳，校书以京国之旧，邀引寻胜。男前京兆府参军阶、进士潜、谱、楷从行。（《广西通志》）
    ☆韦绚
    《全唐文》七百二十有传。
    ○戎幕闲谈序
    赞皇公博物好奇，尤善话古今异事。当镇蜀时，宾佐宣吐，不知倦焉。乃语绚曰：“能题而纪之，亦足以资於闻见。”绚遂操觚录之，号为《戎幕闲谈》。太和五年十一月二十三日，巡官韦绚引。（本书《说郛》七）
    ☆藏诸
    诸，文宗朝人。
    ○菖蒲涧记
    菖蒲涧，渊多菖蒲，因名之。自北入涧行，经此新开路，东转不啻一百步。其间巨石叠倚，嘉木交映，嵌空森耸，奇势异状，绿苔青蒲，印搭履迹，扪手探足，抚非苍翠，幽禽欣欣，飞泉潺潺，若有羽人仟客，鼓瑟吹箫於同穴之中。繇是使人心逸神畅，恍然忘归，斯实方外灵邃之佳赏也。噫！自有此涧，杳无人踪，岂异夫浮世之事，通塞亦步亦有时耶？今凿崖为路，梯石为径，连延抵于碧岩盘石之东，究其涧分之所，岩石变前镌字。开成四年十一月廿三日，武功男子藏诸记，山房僧弘真同寻涧路。（《金石苑》二）
    ☆魏则之
    则之，文宗朝人。朝散大夫试太子詹事兼监察御史。
    ○唐左神荣军护军中尉副使兼左街功德副使金紫光禄大夫右监门卫将军上柱国高平郡开国公食邑二千户刘公故夫人宏农县君杨氏墓志铭（并序）
    夫积庆得宜锺乎介社，享祜者宜降以永年，缪■若斯，根源靡究，然修短之分，岂造次而逾焉。嗟乎！月堕仙娥，星收婺彩，花摧玉树，噫足悲哉！夫人宏农杨氏，讳诞，字琼华，京兆长安县人也。曾祖待宾，皇昭武校尉守绥州义合府折冲；祖延祚，皇任内飞龙厩都判官宝应功臣太中大夫行内侍省内常侍上柱国赐紫金鱼袋；父惟良，皇任华清宫使朝散大夫守内侍省内常侍上柱国赐绯鱼袋；皆簪组传荣，衣冠弈叶，庸勋继代，谍谱详诸。夫人即内常侍公之长女也。坤灵毓质，兰晚挺姿，性禀冲和，量怀温雅，诗书瞻曹家之奥，管弦精蔡氏之能，婉含贞，宗族攸重。三星始见，百两爰来，年洎初笄，适于高平刘公氵英润。齐眉等贵，合卺联辉，相敬如宾，和鸣并耀。日来月往卅馀载，晨昏盥馈，夙夜无违，逮事舅姑，益彰温清。因夫延宠，疏邑显荣，石之封，固无惭德。繇是闺门郁郁，素履弥芳，壶范聿修，彤管称美。宜乎永谐宫徵，终契百年之欢；乐往悲来，旋徵二竖之梦。膏育有验，和扁无瘳，沉瘵连绵，委忄臻极。以大和四年六月十一日，卒于辅兴里之私第，享龄五十有四。妆奁遽闭，香阁永辞，逝水不回，奄归长夜。呜呼哀哉！琼枝忽坠，鸾镜徒悬，悼隔幽明，痛深泉路，兆卜先远，龟筮告从，旌启行，而盾就引。即以此年十月廿九日，迁窆于凤城西之龙首乡龙首原，礼也。
    有子五人，长曰仕仟，子亭判官太中大夫行内侍省内府局丞上柱国高平县开国男食邑三百户；次曰仕亻甫，朝议郎行漳王府参军上柱国；次曰仕侗，中散大夫行内侍省内府局丞上柱国彭城县开国子食邑五百户；次曰仕僚，次曰仕份，赐绿，或趋驰禁掖，或参贰王曹，或委质宫闱，或优游坟籍，皆神形特立，隽秀当时，声掩八龙，价迈三虎。茹荼叩地，瘠毁苫庐，泣血绝浆，孝侔曾闵，攀号不逮，孺慕冈依，感切风泉，哀缠骨髓。恐川成峻岳，山变洪波，愿刻贞珉，庶旌盛烈。衔悲见请，窃愧讠叟才，握管抒辞，多惭漏略。铭曰：
    《易》赞坤灵，《诗》美嫔则。妇道母仪，柔从淑克。行标茂范，德播择邻。事上尽敬，抚下推仁。宜昌百禄，保寿千春。天胡不臧，降祸兹辰。宅兆何所，凤城西偏。松贾云树，晓夕凝烟。杨叶萧萧，马鬣危危。芳尘渐远，朗月空垂。（石刻）
    ☆眭畚
    畚，大和中人。自号姑射处士。
    ○唐故试大理司直辛公墓志铭
    公讳幼昌，字宏运，其先陇西人。曾父奉国，开府仪同三司丰州剌史天德军使兼御史大夫上柱国陇西郡萧国公，食邑三千户，赠工部尚书。烈祖荣，朔方节度副使□会都知兵马使兼御史大夫平阳郡王，食实封一百五十户。父□，持节通州诸军事守通州剌史兼御史中丞。公累传茂范，藉振能名，聪博机谟，卓然宏异。始总□郡会，嬉戏之际，识者目落落之清安，则骇谓固天纵也。暨长□□□瀚墨，无（缺十五字）明示将来□□一□荷□□□莫大之术者，何腰金拖紫之崇贵，得不坐而至乎？何伏波定远之□爵，得不俯而置乎？亦何俟伏膺，然後为学。繇是六奇三略，开阖襟□，每鸣弦架镝，远近弛张，谓古之破叶号猿，今足当仁矣。公以业□簪组，旌戟交辉，固欲指掌青云，捧杨白日，仕进之广路，宦学之多门，□蹑梯阶，式为修立，授试大理司直。□寄结僚，友□追游，孟仲芬葩，芝兰叠馥。岂止庭申孝敬之则，□节尽周旋之诚。远望前程，熟究边极。岂其彼苍者天，修□无算，巨鳞既□，烟溟势穷。以大和六年十二月廿五日，卒于平阳郡之私馆，□□甘有七。允子师周，孺未识，熙怡讵悲，零丁雁行，□□茶戚且□中丞□□迁牧通川，南北迢遥，山川绵隔，□家于□巳历岁时，凶讣难飞，增疚。仲兄幼直等部办仪具，克叶龟从，以明年三月廿七日，□送归附於京兆万年县三赵村东原之大茔，礼也。固恐桑田凌谷，俄徙星霜，庶摭□实，凭不朽而雕于石。其辞云：
    命运罕知兮杳冥莫恻，□□建□兮歼我懿德。不可用赎兮永□□春，闭玄宫兮松柏为邻。（《绩语堂碑录》、《唐代墓志汇编?大和五七》）
    ☆昔耘
    耘，大和中乡贡进士。
    ○大唐故陇西郡李府君墓志铭（并序）
    夫地称膏壤，乃生度用之材；家号忠贞，必育仁义之子。盖庆由善积，气自元深，在谕物情，其义一也。府君讳琮，字温中，先曰陇西人也。门承台鼎，代袭勋崇，懿范令仪，生而复禀，谨饰挺立，孤高莫俦。爰自推龄，至于羁历，抱瑚连之器，有老成之风，处荣荫而貌不自媒，为贵允而心无所伐。曾祖钦，皇金紫光禄大夫左金吾卫大将军，赠太子太保，雄名伟望，迥冠古今。祖晟，皇开府仪同三司太尉兼中书令，赠太师，间杰之後，特因时生。匡国宁人，事著贞元之世；禀忠奉节，名光图税之书。父殷，云麾将军前右龙武军将军知军事，禀灵祚胄，拟器英枝，韫忠略而候难以行，置谋猷而候时乃进。府君饱聆教道，足守义方，未逾弱年，两觐铨选，位官察职，流辈无双。罄勤恪以务公途，竭俸禄而资私养，朋友归美，亲族称贤。谓若寒松，永固凌霜之质；翻如春槿，旋飞不实之华。倾自疾缠，暨亏莫救，时大和八年二月一日，终官于朝请郎行都水监丞云骑尉，廿有一，何颜子促矣。傅父保母，哀无辍时，恨存殁之有殊，属穿窦而获曰，诚有可载，议刊刻焉。遂命末才，俾为纪述。以是年是月十五日，墓于京兆府万年县宁安乡杜光里。庶年祀更易，陵谷推移，希播馀徽，用铭於石。其词曰：
    贵叶勋枝，非尔乃谁。挺生秀气，特禀英姿。体抱冲和，色逾谦敬。宇盖松寒，肌肤玉净。中称孝谨，外伏敦良。威仪自得，行义潜间。千里之驹，九秋之鹗。方富於年，曷为凋落。原仪将设，送礼斯陈。黄垆日闭，万古千春。（《绩语堂碑录》）
    ☆刘础
    础，大和时正议大夫检校右散骑常侍兼光禄卿上柱国，终坊节度。幽州卢龙节度使刘总之子。
    ○唐幽州节度衙前兵马使王公夫人故陇西李氏墓志铭（并序）
    夫人讳元素，其先陇西人也。爰祖及父，俱厌名位，高尚不仕，以从其心。夫人四德克修，五常无爽，乡党重其孝，邻里传其行。年□九，适王公，因家于幽州之幽都县。与其娣姒，偕事先姑。夫妻艺出自然，孝秉天性，及姑之病，绵历岁时，夫人色不满容，行不正履，饮食汤药，必致其诚，裁缝绣画，必尽其力。是以先夫人爱之重之，不使离其侧。每谓所亲曰：“我见此新妇，则疾觉小瘳。”其敬顺之至，通於神明矣。洎丁先夫人之祸，亦以孝闻。
