<!-- { "loadSidebar": true } -->
　　日抱幽香悄自怜，移根应在楚江边。 
　　休嗟荆棘常为伍，纫佩秋来有散仙。 
　　小金喜（芍药） 
　　娇憨一味近天真，宜喜还宜略带嗔。 
　　可惜丰台好标格，也随歌舞溷风尘。 
　　金菊花（海棠） 
　　小靥春酣腻粉光，阿娇金屋可能藏？ 
　　痴心夜夜烧红烛，帘卷东风看晚妆。 
　　日日红（杏） 
　　一夜江南雨里开，繁红嫩绿擅丰裁。 
　　园墙着意藏春色，只放多情蛱蝶来。 
　　想九霄（桃） 
　　助娇偏侧帽檐头，嫁得仙郎阮与刘。 
　　不觉临风颜色媚，只嫌轻薄付东流。 
　　小金玉（李） 
　　一种幽情脉脉时，为容况未藉燕支。 
　　素云香雪消寒夜，怎忍东皇不护持。 
　　水上飘（梨） 
　　剧怜清绝月明中，瘦尽芳姿泪粉融。 
　　天遣淡妆无俗韵，压他姹紫与嫣红。 
　　十四旦（蔷薇） 
　　翠谑红羞不自禁，爱才终属少年心。 
　　牵衣月下成私语，却赚痴儿买笑金。 
　　满天星（蝴蝶） 
　　妙舞翩翩剧耐看，粉痕香气簇成团。 
　　只愁渐觉甜酣梦，小影伶俜怯暮寒。 
　　八琴旦（荼蘼） 
　　瑶台何处问前因，素艳谁怜谪后身？ 
　　赢得冰肌饶得泪，那禁离别是残春。 

　　赠丹桂刘培山　　八砖学士 
　　少小芳名紫陌驰，朅来海市亦居奇。 
　　前身月魄冰壶濯，今夕风流玉笛知。 
　　逸趣闲将兰写照（培山工画兰），细腰轻比柳垂丝。 
　　旧游莫问元都观，且赋刘郎去后诗。 

　　火齐光腾火树纷，锦氍毹上暖生云。 
　　海鸥却恋江南梦，天马曾空冀北群。 
　　高和周郎金缕曲（谓春奎），艳迷邱嫂石榴裙（谓阿增）。 
　　愿伊培得花常好，月满仙山处处闻。 

　　三雅园观剧歌　　梦畹生 
　　层台嶻业排晴空，千枝火树烧天红。 
　　丝声浏亮竹声细，登场袍笏俱雍容。 
　　王郎（鹤鸣）翩翩好丰致，清词戛玉何玲珑。 
　　陆生（祥林）入洛擅芳誉，应声投袂惊飞鸿。 
　　珊瑚玉树各辉映，清歌妙舞谁能同？ 
　　杂以诙谐与笑谑，其中神妙尤无穷。 
　　斯时座客各神旺，赞叹声起如丰隆。 
　　忽闻娇喉一轻试，莺声啭出芳兰丛（谓小桂林）。 
　　初如徐妃半面露，继如洛女微波通。 
　　石榴裙窄柳腰细，生愁仙去凌长风。 
　　嗟予落拓廿年久，每借弦管将愁攻。 
　　秦声凄厉燕声鄙，自郐以下俱庸庸。 
　　承平雅奏幸重遇，如聆韶濩耳为聪。 
　　所惜流光若飞箭，子弟发白头还童。 
　　桐阶幸茁一枝秀（桂林出桐荪门下），灵根分向银蟾宫。 
　　岁寒之姿宜自葆，莫令漂泊随萍蓬。 
　　会当俗尘扑万斛，日日颠倒梨园中 

　　咏霓园听歌同石桥生作　　梦碗生 
　　夜凉沈醉海棠窝，胜侣邀从菊部过。 
　　银蒜四垂花灿锦，铜荷双照月舒波。 
　　难销绮思和云卧，尽有闲情倚瑟歌。 
　　萍絮十年丝两鬓，当筵争忍泪痕多。 

　　拟辑《梨园后进身价录》，先以小诗奖之　　太痴生 
　　菊部争传伎最优，后来居上竟无俦。 
　　津门小友今何在？且放斯人出一头。（刘桂林） 

　　梨花如面柳如腰，楚楚娟娟淡粉描。 
　　我为国香怊怅久，十年埋没在尘嚣。（金兰卿） 

　　步步金莲贴地生，轻盈好向掌中擎。 
　　东风解事仙裙皱，飞燕何能独擅名？（吕筱卿） 

　　走马相逢赠宝刀，十千沽酒兴偏豪。 
　　朱门夜半轻身入，血溅团花旧战袍。（小阿福） 

　　裂石穿云度曲声，凄凉赵瑟和秦筝。 
　　寄言零落龟年老，前席今当让后生。（满京红） 

　　铁板铜琶字字清，气苍格老意纵横。 
　　黄钟大律非凡响，衣钵相传负盛名。（麻　海） 

　　家学相传迥绝伦，峥嵘头角石麒麟。 
　　歌衫舞袂重经眼，犹带长安道上尘。（小三儿） 

　　声艺居然得两全，受人珍惜惹人怜。 
　　不知老妪诚何物？生此宁馨品欲仙。（小寿儿） 

　　纤细腰支袅娜身，翩然恍作坠楼人。 
　　娇花着雨多惆怅，珍重雕阑护好春。（臻　儿） 

　　美玉犹须细琢磨，黄庭写到妙如何？ 
　　频年倦耳谁提醒，凭仗王郎斫地歌。（小金龙） 

　　菊部闲评　　萍寄生 
　　夫品竹调丝，必付伶伦之手，利声按节，当归牙旷之俦。诚以炫艺者每逐靡音，顾曲者惟期真赏也。然而烟村擪笛，呕哑时类乎巴人；月棹鸣榔，嘲哳如闻乎越谚。贫儿拊瓦击，难赴节于宫悬；商妇拨琵琶，莫同声于金石。工不聚则能不至，识不广则鉴不神。鸣蜩.乱聪，野马眯目，量长较短，其将能乎？春申浦者，十四国之商埠，江南北之奥区也。流裨海之泉刀，萃中邦之士女，地争金穴，利尽铜山，楼阁翀霄，笙歌沸野，车则临衢而挂轊，人将举袂以成帷。匪惟水陆之冲，交通乎百邑；抑亦游观之美，殊异乎五方。于是灯昏月夕，眷彼梨园，酒半茶余，纵观菊部。则有西昆子弟，北派筝琵，韩娥合声，优孟抵掌。嬉笑怒骂，来渔阳挝鼓之英；呜咽悲凉，见吴市吹箫之客。采桑林之叶，礼防咸重乎贞姬；发薤露之歌，跌宕恍亲乎俊士。若夫丽颜辈出，艳曲旋闻，燕支涴北地之红，翡翠耀南天之绿。荆艳楚舞，见莲脸而生惭；吴歈越吟，入菱歌而协调。赵飞燕留仙裙皱，天上宁无；襄城君堕马妆残，人间罕匹。至于伐鼓撞金之际，横戈跃马之时，叱咤为雄，项籍则万夫辟易；指挥若定，韩信则一军皆惊。雷电交驰，恍睹昆阳战罢；旌旗乱卷，几同赤壁焚余。静者当之而气消，勇士临之而色骇。洵乎无奇不备，有艺皆工，壮都邑之观瞻，尽俳优之能事。乃曲谱云璈，时闻雅奏；而评虚月旦，未示褒题。何以资讽玩于才人？何以增声光于乐部？仆偶来作客，几度迎年，耳熟歌喉，目娴舞态。睹月扇云衣之色，自觉颜开；听铜琶铁板之音，更符心赏。遂乃揣声选色，统清奇浓淡以抡才；舍短取长，合生旦净丑而揭榜。区别乎三格十类，以协律者为宗；品定乎二十四人，以在沪者为断。见必衷乎一是，人各赠以两言，用质名流，冀匡谫陋。嗟嗟！古人往矣，今乐仅存，俗调未删，元音罕觏。历吴会而搜桐爨，窃神往于中郎，过冀野而空马群，宁比能于伯乐？铅椠多暇，聊奖尔以铿金戛玉之词；粉墨登场，盍饮我以白雪阳阿之唱。 
　　老生一等三人 
　　汪桂芬　如天风海涛，惊心动魄。 
　　小叫天　如游龙夭矫，神化无方。 
　　孙春恒　如朱弦疏越，一唱三叹。 
　　二等三人 
　　周春奎　如干将莫邪，神锋豁露。 
　　龙长胜　如时鸟鸣春，清和朗润。 
　　穆瑞堂　如官样文章，三平两满。 
　　小生一等二人 
　　周钊泉　如郑生薤露，街东无敌。 
　　小金红　如三河少年，风流自赏。 
　　二等一人 
　　黄月山　如季常入山，时露英气。 
　　净一等二人 
　　大奎官　如故侯门第，气象自殊。 
　　左月春　如风劲弓鸣，不参弱响。 
　　丑一等二人 
　　姜善珍　如东方曼倩，俳谐玩世。 
　　小金豆　如海上大鸟，鸣即惊人。 
　　老旦一等一人 
　　羊长喜　如老梅压雪，愈显精神。 
　　正旦一等一人 
　　孙瑞堂　如太常法曲，自是正声。 
　　二等二人 
　　金兰卿　如义山学杜，具体而微。 
　　水上飘　如老女不嫁，自伤迟暮。 
　　小旦一等一人 
　　想九霄　如花中富贵，秀丽绝伦。 
　　二等一人 
　　小金翠　如奇卉争芳，别有天趣。 
　　贴旦一等一人 
　　周凤林　如飞燕舞风，疑将仙去。 
　　二等一人 
　　蔡桂喜　如茉莉花香，荡人神志。 
　　三等一人 
　　田桂凤　如画中美人，自可悦目。 
　　武旦一等一人 
　　陈彩林　如书生备剑，不掩文章。 
　　二等一人 
　　黑　儿　如东郊瘦马，有意腾骧。 

　　〖注：■⑴，巾＋兼，lián，音廉，帷也。■⑵，上髟下委，wǒ。〗 
 

　　续板桥杂记　清　珠泉居士 

　　序 
　　予初交孙二南庄，即耳珠泉名，今年夏，始得握手。温文博雅，亹亹风生，与之上下其议论，才既过人，而识尤足千古，益信名下无虚士，宜南庄尝津津不置也。既出其《续板桥杂记》见示，时读者佥以香艳赏之。夫掞天绣云，雕绘满目，而尘羹土饭，奚当饥饱？予尝谓世非乏才，由识眇也。梯崖缒渊，往往方轨古人，窃得膍胲一脔，便自诩为瓣香；究其所著述，非尘障理域，即清谭元麈，其于人心世道何裨焉？珠泉日提不律，烟霞珠玉，供其指挥，遂使雅人韵事，曲曲尽致，而劝惩之意，隐寓诸笔墨之外。非才与识兼，恶能办此！予曩读《艳异编》而叹其情见乎辞，今观此记，要亦感于前人之吐花弄舌，而有味乎其言之，盖所以警人者至矣，不诚邯郸之粱肉哉。质之南庄，当不河汉予言尔。 
　　　　　　　　　　　　　　　　　　　乾隆庚戌仲春二日，洪都黎松门拜题 

　　叙 
