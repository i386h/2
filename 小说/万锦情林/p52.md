<!-- { "loadSidebar": true } -->
　　一荣一瘁瞬息间，白头翁是红颜子。
　　对花对花醉且歌，造化不出大圈里。

　　【虞美人草行】
　　《冷斋夜话》云：曾子宣夫人魏氏，作《虞美人草行》云：
　　鸿门玉斗纷如雪，十万降兵夜流血。
　　咸阳宫殿三月红，霸业已随烟烬灭。
　　刚强必以仁义主，阴陵失道非天亡。
　　英雄本学万人敌，何用屑屑悲红桩。
　　三军散尽旌旗倒，玉帐佳人坐中老。
　　香魂夜逐剑光飞，青血化为原上草。
　　芳心寂寞寄寒枝，旧曲闻来似□眉。
　　哀怨徘徊愁不语，恰如夜听楚歌时。
　　滔滔逝水流今古，汉楚兴亡两丘土。
　　当年遗事久成空，慷慨樽前为谁舞？

　　【结交行】
　　古人结交惟结心，此心堪比石与金。
　　金石易消心不易，百年契合共于今。
　　今人结交惟结口，往来欢娱等着酒。
　　只因小事失相酬，从此生嗔便分手。
　　吁嗟乎！大丈夫，贪财忘义非吾徒。
　　陈雷管鲍莫再得，结交轻簿不如无。
　　水底鱼，天边雁，高可射兮低可钓。
　　万丈深潭终有底，只有人心不可量。
　　虎熟不堪骑，人心隔肚皮。
　　休将心腹事，说与结交知。
　　只恐无情日，翻成大是非。

　　【竹枝词】
　　曹氏妙清，字比玉，号雪，钱塘人。工诗，善鼓琴，行草皆有法度。事母孝谨，三十不嫁，而风操可尚。尝和杨廉夫《竹枝》词云：
　　美人绝似董妖娆，家住南山第一桥。
　　不肯随人过湖去，月明夜夜自吹箫。
　　廉夫答妙清云：
　　红牙管带紫里毫，雪水初融玉带袍。
　　写得薛涛萱草帖，西湖纸价顿能高。
　　玉带袍者，曹之名砚。萱草帖者，状其孝也。

　　【彩花词】
　　刘鼎臣，婺州人，僦省试于行都。其妻朱氏，自制彩花一枝赠之，并侑以《鹧鸪天》词云：
　　金屋无人夜剪缯，宝钗翻过齿痕轻。
　　临行执手殷勤衬，赠与萧郎两鬓青。
　　频频嘱付好看承，千金不抵一时情。
　　明年宴罢琼林晚，酒面微红相映明。
 
　　【寄外词】
　　易俊，字彦章，潭州人，以优等为前郎。久不归，其妻作《一剪梅》词寄之云：
　　染泪修书寄彦章，贪却前郎，忘却回郎。功名成遂不还乡。石做心肠，铁做心肠。　　红日三竿懒画妆。虚度韶光，瘦损容光。不知何日得成双？羞对外央，懒对外央。
　　颜章感之遂归。

　　【乐学歌】
　　于心斋平生不喜著书，惟此歌可以自警。歌曰：
　　人心本自乐，人将私欲缚。
　　私欲一萌时，良知还自觉。
　　一觉便消除，人心依旧乐。
　　乐是乐此学，学是学此乐。
　　不乐不是学，不学不是乐。
　　乐便然后学，学便然后乐。
　　乐是学，学是乐。
　　于乎！天下之乐，何如此学？
　　天下之学何如此乐。
 
　　【勉学歌】
　　君不见，东邻一出骑青聪，笑我徒步真孤穷。读书一旦登枢要，前遮后拥如云从。昔时孑身今富足，大纛高牙导前陆。始信出门莫恨无，书中车马多如簇。
　　君不见，西邻美妇巧画眉，笑我无妻谁娶之。读书一旦高及第，名门争许成婚期。昔时孤房今花烛，孔雀屏开忻中目。始信娶妻莫恨无良媒，书中有女颜如玉。
　　君不见，南邻万顷业有余，笑我饥寒苦读书。读书一旦登云路，腰间紫袋悬金鱼。昔时箪瓢今梁肉，便是全家食天禄。始信富家不用买良田，书中自有千钟粟。
　　君不见，北邻飞宇耸云端，笑我屋漏门无关。读书一旦居相府，便是广厦千万间。昔时茅檐今梁木，画栋雕甍成突兀。始信安居不用架高堂，书中自有黄金屋。

　　【明日歌】
　　明日歌，明日歌，纷纷世事急如梭。
　　古人戒莫待明日，事到明朝事转多。
　　事转多时犹自可，青春不再将奈何。
　　我今试作明日歌，劝君年少莫蹉跎。
　　岁如驰兮月如梭，克已工夫当自加。
　　君不见，囊萤映雪诚足取。
　　又不见，凿壁闭户实堪夸。
　　学不因循待明日，分明箬笠成乌纱。
　　我今歌罢明日歌，请君明日试歌么。

　　【行乐歌】
　　春台冉冉围青竹，春夜沉沉秉华烛。鹦鹉杯未停，琵琶声已续。君当为曲海上歌，妾当独唱江南曲。江南曲，声未足，池中鸳鸯两两飞，江头凫鸭双双绿。劝君莫待鬓边华，劝君莫负杯中。君不见，紫罗山上月如珠，锦石屏前人似玉。人生年少须尽欢，莫待形骸空结束。空结束，慢蹉跎，青山碧草容易过，白发茫茫君奈何？
 
　　【采桑赋】
　　秋胡子，鲁人。纳妻五日，往仕于陈，五年始归。见妇人采桑于路，甚美。胡曰："力田不如见少年，采桑不如见贵郎。吾有黄金愿与子。"妇不受。胡还家，奉金于母。母乃呼妻。乃桑间妇也。妇曰："见色弃金而忘其母，大不孝也。任君别娶。"而罢，从后门投水而死。后有才人，援笔而赋曰：
　　采桑采桑复采桑，妾身不逐春风忙。
　　高堂阿姑冷如霜，夫婿蹉跎天一方。
　　妾身不文亦不武，如何朝夕供甘脂。
　　年年辛苦把蚕桑，夜夜勤劳向机杼。
　　明朝又向桑间行，猗猗桑叶如云腾。
　　南枝采尽北枝好，忽闻宝马骄嘶声。
　　宝马骄嘶何处客？玉勒金鞍壮行色。
　　南来下马气如虹，笑谈便把黄金掷。
　　妾视黄金轻若无，黄金虽好非妾图。
　　问君既是远行人，君家宁无采桑妇？
　　行客闻言慷慨悲，据鞍上马行复吟。
　　回首夕阳惊天晚，一筐一筐桑叶满。
　　阿姑欢喜出门迎，声声报道秋郎还。
　　妾心还喜还自疑，惊忆桑林遇客时。
　　入门堂上一相见，正是弃金轻薄儿。
　　问君弃金何如此，弃妾弃金复弃母。
　　弃妾宁为不义夫，弃母安能成孝子。
　　义夫孝子君不为，妾身羞与长相随。
　　门前流水清如玉，妾身愿葬江鱼腹。
　　但期万古与千秋，江水长流妾心足。

　　【捣衣曲】
　　夫戍边塞，其妻捣寒衣，作《捣衣曲》以寄云：
　　捣衣捣衣复捣衣，捣到更深月落时。
　　臂弱不胜砧杵重，心忙惟恐捣声迟。
　　妾身不是商人妻，商人射利东复西。
　　妾身不是荡子妇，寂寞空房为谁守？
　　妾夫为国戍边头，黄金锁甲跨紫骝。
　　从军一去三十秋，死当庙食生封侯。
　　如此别离犹不恶，年年捣衣与君着。

　　【题老妇骑牛图】
　　国朝，太祖皇帝平陈友谅，屯兵康山，军士乏食。有一老媪，骑牛吹笛，指家助米。后绘其图像，太祖题曰：
　　杨妃空死马嵬坡，出塞昭君泪更多。
　　争似阿婆牛背隐，笛声吹出太平歌。
 
　　【浩歌行】
　　天长地久无终毕，昨夜今朝又明日。
　　鬓发苍浪牙齿疏，不觉身年四十七。
　　前去五十有几年，把镜照面心茫然。
　　既无长绳系白日，又无灵药驻朱颜。
　　朱颜日夜不如故，青史功名在何处？
　　欲留年少待富贵，富贵不来年少去。
　　去复去兮如长河，如赴东海无遗波。
　　贤愚贵贱同归尽，比却冢墓高嵯峨。
　　古来如此非独我，未死有酒且高歌。
　　颜回短命伯夷饿，我今所得亦已多。
　　功名富贵须待命。命苟不来如奈何。
 
　　附录：卷之四 上层全目
　　君臣弈棋　状元诗谶　天花板诗　东坡诮妓
　　咏诗见志　挈牌卖诗　麻胡吟句　紫燕吟
　　忪友忠节　酸字题梅　献诗救夫　读书吟
　　题项羽庙　遇盗索诗　寄袜鞋诗　结交行
　　烧贡院诗　杨少卿诗　龙妾寄诗　题燕侣诗
　　赠子应试　神翁先见　留诗为别　燕楼死节
　　命题椿子　招文萧诗　苎罗仙女　花枝金铃
　　姚少师诗　投诗配仙　二女献诗　红绡妓诗
　　咏诗嘲僧　鬼女联诗　桐叶题诗　回文四绝
　　嘲友骄诗　束绫赠诗　锁袍赏妇　妓馆留题
　　相约一笑　见诗求婚　咫尺相思　王魁负约
　　君臣赠答　杨谢联句　用中奇遇　逐妇吟
　　神童咏鸟　人月双圆　江卿腊雪　绿窗吟
　　咏鹰知贤　藤笼老木　龟图献诗　白头吟
　　题谏官庙　木兰戌边　寄衣侑诗　浩歌行
　　女奇状元　咏青松诗　写真寄诗　旌表烈妇
　　梦题扇梅　寄征衣诗　紫燕传诗　裂帛投河
　　命题水棒　拆柬复诗　湖州期约　题金山寺
　　赋诗食犬　咏诗辞婚　寄士登诗　金陵翠翘
　　楮衾献诗　盘塘仙女　剡岭死节　咏白鹦鹉
　　诗僧请韵　乌衣国婿　妙端题壁　嘲妓择偶
　　田叟赠药　红叶题诗　湘江柘枝　贫妓坐化
　　咏萍伏降　战袍赐妇　众妓歌诗　武泉吟
　　咏门第诗　书红销帕　咏针嘲妓　惜花吟
　　愍肃诗谶　元宵佳偶　谢遣妓妾　虞美人行
　　题岳王祠

　　附录：卷之五 上层全目
　　岳虎穆词　唱春容词　指环歌　竹木寒鸦图
　　登钓台词　妓馆题词　采业赋　相思文
　　题烈女词　明日歌　梅花赋　祭义蜂文
　　一剪梅词　无油歌　胡茄曲　文天祥赞
　　两姨兄妹　长恨歌　题贫乐图　半身喜容赞
　　胜琼寄词　赋鹧鸹词　题百子图　下堂歌
　　红白桃花词　妻守节词　送穷文　相思赋
　　勉学歌　赠彩花词　答诫酒文　凤求凰曲
　　行乐歌　饯夫别词　真西山赞　题四柳图
　　节妇歌　壁上题词　题魁星赞　题红梅图
　　岳王祠词　金马绿衣　青梅歌　题美人图
　　祝寿月词　乐学歌　落叶赋　亵梅枝文
　　和竹枝词　明月歌　捣衣曲　诛老鼠文
　　伊川令词　霜发歌　题骑牛图　烹雌鸡赞
　　吟春心词　相思歌　题贵妃图
　　附录：卷之六 上层全目
　　自警箴　　孝娥井铭　　士人供状　　与妓下火文
　　夫妇箴　　竹夫人铭　　不乱附妾　　珠帘秀
　　座右铭　　李白供状　　五马入门　　河南妇
　　书榻铭　　妻贤致贵　　葛大哥　　先辈风致
　　布衾铭　　还金绝交　　咏美人指　　病□□洁
　　李淳奴供状　　聂碧窗诗　　咏美人目　　磨兜坚箴
　　奚奴温酒　　连枝风秀　　苏小小　　官妓骂贼
　　妾犹处子　　味美人眉　　妓聪敏　　夫妇同棺
　　万柳堂　　归妇吟　　虎　　祸　　玉堂嫁妓
　　味美人足　　父子箴　　夫妇入道　　金莲传怀
　　妓出家　　朋友箴　　检田吏　　不孝陷地死
　　白沙忍箴　　书灯铭　　如梦令　　与妓永诀
　　兄弟箴　　筇竹杖铭

卷之四 下层
　　【浙湖三奇传】
