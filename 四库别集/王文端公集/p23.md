<!-- { "loadSidebar": true } -->
　　西镇屡次出师大有俘获捷书入奏君臣动色相贺侈以为不世之勋焉某草野废人不敢与知其得失独计西虏败衂势必以报复借力于东夷东夷若行势必以助逆借口于西镇展转牵缠将并我山西宣大之边皆废欵而从事于战干戈之祸抢攘无宁时矣我边人能偃然如今日哉幸赖台下开喻虏王夷情大定目前之患或可少纾无柰西镇之构衅巳深要功未艾况青海之地又虏所必争者彼中摇杌此中恐不能独安耳东征之士留戍辽阳弛门庭之防卫乡邻之急以倭之所余者尽之于虏痛哉台下之言之也至于关梁不通山泽尽竭荒凉萧索之状无地不然咨嗟愁叹之声有生如一此则国家气运所关疑未可尽咎人事也奉教谨复 

　　○荅万丘泽督府 

　　自翁丈开府畿南兼制山东窃幸君子经纶寔维此日巳闻经理朝鲜之命东事有托甚以为喜而前车既覆残局难收况将领异心事权掣肘则又深以为虑也翁丈才当八面气雄万夫鼓行而东猝与大虏相遇率师奋击遂解辽阳之围用是一入朝鲜之疆而士气倍张倭魄潜夺屡战皆克所向无前诗称征伐玁狁蛮荆来威以今观之又一方叔矣功何伟也第建功易居功难制胜易保胜难侧闻庙议倭平之后便藉鼎重留守其间营平之也湟中定远之制西域是亦一策第善作善成善始善终自古难之保胜居功于今世调人情更复不易耳虽然穷寇不迫诸羗所以终降荡佚简易定远所以遗爱也诚据险守要省费息繇拊循有方招倈不怠倭且怀仁慕义愿为不侵不叛之臣与朝鲜同奉贡职矣何后事之足虞奇功长策尚多可图是在门下次第经营鄙人不胜颙伫 

　　○荅冯文所宪使 

　　不佞虚庸充位尸素心惭则上书而乞骸数矣所未即飘然去者徒以升储之典曾効一言欲观成事而不意台省疏入横被谴诃诚不忍见清明之朝有此举动用是封还内票妄意回天而不自知其遂过于戆也期期忤旨悻悻危身得赐生还巳为厚幸归来塞下山深地僻俗啬交疏息影休阴尘缘如洗回想数年政府尺寸无称惟独内不敢求知于宦官宫妾外不敢得罪于贤士大夫进无隐情退无私客解官而返家徒四壁萧然寒儒此可不愧于心不愧于知巳者也若乃阴阳人主倚中涓为奥援岂但羞而不为才力固限之矣昔人谓有尾生孝巳之行而无益于胜败之数即得其人无所用之不佞之无用于世也亦正坐此耳今朝纲积弛时事多艰非得望重才高镇服一世者不能有所匡济不佞之奉身而退也亦惧以其不肖之身妨贤者之路而恃后来者之足以办此也贤友经纶大业韬閟多年厚蓄宏施正惟今日粤西臬务暂屈旌轩行且拜命大藩奉对前席陟处华要诎指可期不佞以人事君藉赖非一朝夕林壑之下悬企尤殷也远承注念万里劳人古道古心曷任感佩草此占谢不尽 

　　○荅王洪阳大理 

　　吾友抗志丘园养恬葆重襟宇清旷良慰遯思顾不佞所为屡书相趣欲吾友亟出者非以朝省为华簪绂为宠吓鹓雏以腐鼠也亦以足下才藻向用方新非有顾蜚之疑履虎之忌而徐于高卧忘情紫庭壮行谓何不佞与足下友也宜以大义相勖若乃硁硁自好则不佞正此同调而不敢以套语从臾者夫盟心十亩抗志一丘此晨门荷蒉所以逃春秋之否而非卷阿鸣凤喈声于明圣之朝者也足下其审图之无以嘉遯为高用世为溷应龙变化渊蟠天飞各欲及时而巳代虽远地深岩靓壑尽足幽栖不佞岂能一日忘去志哉以待吾友偕出偕往耳临楮惓惓不尽延慕 

　　又 

　　门下柱石贞标纪纲要地仪刑所树正士知归顷京察黜幽舆评甚协非夫神鼎参设藻镜互悬明允公平曷克有此不佞闻之而喜且服可知也祗缘罪衅余生世所共弃不应复以山林书问介绍长安猥辱隆情轸存劳人千里拊藉而饷遗之空谷足音可胜感慰顾衰形柴瘠百念灰寒数极缘穷良负期许惟国本未定时事多艰扶拨回旋端有望于同志垂绅正笏姑镇物以雍容借剑埋轮无嫉邪之过甚所云劾奏疏寝未行虽若浑涵巳令胆落至于部院诸老连章乞骸吾友亦请钺求外某即越在草莽审时度势知非所宜阴阳消长之几要须审察伏书报谢不尽惓惓 

　　○荅刘和宇宫谕 

　　经帏献纳此儒臣启沃君心发抒忠悃最得尽力之地不肖向者虚负此职遗恨不浅正学昌言全望门下即临御稀阔岁不再三非我得为者姑且俟之孟轲氏言惟大人为能格君心之非非心一格向道自专讲学工夫自无作辍矣此又参政即日事也颙伫颙伫 

　　○荅吕新吾中丞 

　　戎马荒乡幸藉台重自闻简命无日不西首光尘也建储之议往曾传奉明旨业有定期而张主政以先发偾事顷者豫教之请不佞巳约礼部次第上章而台省又以先发偾事前后乖剌并因凌越无序关白非时失之台谕谓其精于义理畧于时势诚确论矣不佞愚见诸君时势固畧而义理亦未甚精也何则事任长则力专言有渐则易入诸君喜于任事而不量力急于进言而不当机正由义理欠精故耳事既巳偾上怒巳形当此之时欲归过诸君势巳无及义不得不为之申救申救不从义不得不引去引去过激势不能不忤此意干严谴也而岂不佞之得巳哉台谕谓宜积诚感格用悦挽回不佞之病正坐少此所不敢独诿过于诸君者也乃台下宽原不佞之决裂厚望不佞以转移不及蚤奉诲函竟虚德意愧负何可言然不佞即不乞身归终无益于国事万一罪衅弥甚幸而归也尚可以被服教化勉毕平生惟台下寔磨厉之颙望颙望 

　　○荅田绎斋亲家 

　　恭喜满绩告成声猷日畅光膺庆典增重家邦忝托余荣良用欣抃惟不敢以山林竿牍称贺长安邸中烦溷裁荅耳岛夷顽悍俶扰东藩既巳得志朝鲜遂乃睥睨上国戎心无厌不待智者而知也始谋弗臧兴师远击征发旁午在所骚然意谓孤注得枭虚弦落鴈封侯之业计日可成而驴技易穷狼狈无措膏士马于异域委帑藏于深溪进退两难智力并困然后饰功掩败媚寇求和许贡许封误君误国纾目前之急而不顾后来苟身家之安而不虞社稷某虽废也心窃忧之及得银台大章诵服无巳即庙堂自有成算而大臣宜效忠谋不意蜩鸣鼎沸之时风靡波颓之日亦有发抒正论力折神奸如亲翁寮寀者也钦服钦服顾今士气巳竭积贮巳空冲风之衰势难复振恐不能不出此策为向之经畧易为今之总督难为今之司马易为他日之司马难耳此弟杞人私忧惟可为亲翁告未可令他人知也山人无一嗜好惟笔研不能弃去有佳笔见惠数枝为感 

　　○荅周明宇督学 

　　承教僭复谓近来士习浮薄其咎不独在士亦田督率化导之术未尽非漫谈也盖顷督学课士试策者绝少论表间一命题而巳不必作也经义虽作不甚观也但观一二书义词语纤新辄称为奇寘之高等至于志操贞污行检淑慝茫然不加察也以此程士士□□□□惰而□苦戒放弛而敛戢者哉浮薄轻佻之□□□□□□之材寡使朝廷不得收取士之效□诚□□□□□所以敢颂言之以就正于有道惟高明□□□□修复功令振起颓风不佞不胜人愿 

　　○荅吴止庵抚台 

　　缅中有岳罕逆孽姚营叛兵而反复变诈之思个又构煽其间势必生祸据称调集兵象水陆并进恐非变莫猛广之力可支三宣危则全滇急应援之兵似不容巳即军饷诎乏固不能不烦区画也譬之豺虎在门口□□□外户徐为堂□计耳然幸向者缅夷进□之□台下力□不许者预□□今日之事者真可谓先见之明矣□许欵而夕叛主上能得不疑又服又□ 

　　○□□□宇侍御 

　　江陵事既□竟结复有严旨趣之举朝汹汹攻排未巳大抵进言者务激卬而持□者□□恕张氏之旤极矣此外更何以加能平亭轻重之间上回天而下泽骨者惟在门下此非独用解脱行德于冥冥所以全国体而存主上帷盖之恩法应如是止耳门下寔重图之 

　　又 

　　江西吏民苦烧磁之役灼肌煅骨未喻其痛楚也累年解进器皿堆积午楼上甚多岂真乏用无如阉宦辈藉此以为利何耳大疏备陈地方灾困恤民之念恻然可鞠乃九重之上知有左右之言可听何知有抚按之言小民之苦哉门下方引陶匏之俭规切圣德嗟乎是何异挽江河而行之山也此不佞所以日夜惟乞骸是计外愤内愧深矣言之气短 

　　○与邢知吾侍御 

　　先曾王父去贵邑百余年一旦蒙立佳传清操惠政遂不至闇曶无闻子子孙孙与有荣问久图裁谢忧病妨之兹承远道寄声兼以瑶章见教天球大贝照耀心颜因不觉耳目开明神情振竦乃克附一椷以往也李君又言台下别有咨询若将为俎豆地者此则何敢过觊独其生平大畧闻之先人诵说十尚忆其二三盖曾王父以成化四年贡入太学又十年乃生先王父先王父从之任时纔六七岁则任贵邑寔成化之十九二十年也今邑志列之弘治十年不知何据可再一参订否其之官也骑而前驰曾王母乘帷车驾二骡从其后最后一骡用两簏拥树子女衡载其上子即先王父女长先王父一二岁者别无舆马亦鲜门皂先父每言成弘时官仪简朴曾王父尤甚今之官者车骑人徒络绎道路声威烜赫百倍曩时而劳费亦复不赀矣比至县问民疾苦条其繇赋之最重者请于上司咸获裁损身先节约斋厨之内萧然粒米寸薪非俸不入晨起署案毕单骑行视阡陌延见田夫织妇劝以农桑奖其勤者以愧游惰于是士女竞奋每当曾王父出耕者耘者蚕者绩者汲者春者争效其功以奉顺曾王父指期年而村墟烟火改观矣学宫倾圯捐俸葺之青衿少年时加课试闾阎争讼率令就乡三老质平罪应扶者以荆杖挞之不忍见血见血辄泫然泣下为之掩面焉人咸称曰王佛王佛云然善察物情曲直奸良一见洞烛毫发不能遁以是又有镜王之号政且满会傍邑讯盗盗不任搒掠因自诬服所连引皆大姓坐系凡十数人台察以属曾王父鞠之无验又名籍多舛心知其枉不欲以株狱絓良民力为白状请尽释诸系勿治台察大恚疑曾王父以私庇也则移其狱陵县陵县乃悉坐诸系论死于是台察称陵县尹才而操曾大父甚厉曾大父拂衣起曰古人杀一不辜而得天下不为乃欲吾戕数命以博一墨绶吏乎宁死而巳即日称疾不视事竟投劾归初曾王父至邑邑有乡先生二人一邢一王曾大父甚敬礼之政弗决者每造两公咨可否两公亦披诚相示驩若同室行之日两公率子弟及阖县父老送之数十里外至垂涕不忍别赠言一轴中有帘垂政简讼平中琴鼓民安物阜里之句归两月而真盗从他县刼人事觉具伏其辜诸系乃解台察始大悔自恨泥深文失长者特糺陵县尹镌二级焉曾王父闻状举手祝曰噫嘻有是哉何可谓无天道也累累者得不以冤死吾弃官而游地下快矣诸亲戚故人操牛酒来贺曾王父颂其阴德曾王父曰阴德则不敢当惟不忍昧此方寸虐良民以自完差可不愧于神明而巳众皆啧啧叹服曰真佛也佛也曾王父丹颜丰角美眉目微须貌冲而气和居家恶声不及臧获与乡邻处呴呴有恩缓急相救助不以暮夜风雨阻晚而归田联宗族近舍益务亲睦一味之甘分饷必徧训课子姓读书治生俾各任其力不强所不能独勉使做好人行好事宁弱勿强宁让勿竞居乡居官总此数语而巳殁之日远近哀悼共怀其德谊请于宪台与祀典合因祀于乡大畧如此其它遗德隐行非先人所常诵说者不能尽考亦不敢臆对也外家刻一种附上 

　　○荅魏见泉抚台 

