<!-- { "loadSidebar": true } -->
　　丹穴五色羽，其名为凤凰。（《山海经》：“丹穴之山，有鸟状如鸡，五色而文，名曰凤。”是鸟也见则天下大安宁。）昔周有盛德，此鸟鸣高冈。（《诗·卷阿》：“凤凰鸣矣，于彼高冈。”）和声随祥风，窕相飘扬。（窕或作，或作窈窕，或又作窕，而《举正》改窕为窈。按：即窈字，既连用之，不应异体，或是字一作窈耳。，乌皎切。窕，徒了切。）闻者亦何事？但知时俗康。自从公旦死，（公或作姬。）千载其光。（即杜子美《凤凰台》诗，所谓“西伯今寂寞，凤声亦悠悠”也。）吾君亦勤理，迟尔一来翔。（《易》：“迟归有时。”《汉书》：“侧席迟士。”迟，待也，音稚。）   　    　          　    　 
●卷二·古诗二 
【北极赠李观】 
　　（观字元宾，其先陇西人。贞元八年，与公同举进士。）   
　　北极有羁羽，南溟有沉鳞。（南溟，见《庄子·逍遥篇》鲲鹏之说。羁羽，谓鹏。沉鳞，谓鲲也。以喻己与观相遇之意。）川原浩浩隔，影响两无因。风云一朝会，变化成一身。谁言道里远，（里或作理，非是。陶诗云：“不怨道里长。”正作里。）感激疾如神。我年二十五，（时贞元八年也，岁在壬申。按李汉集序，公生于大历之戊申三年，自壬申逆数至戊申，公时年二十五矣。）求友昧其人。哀歌西京市，乃与夫子亲。（夫子谓观。）所尚苟同趋，（尚或作向。趋，《孟子》云：“三子者不同道，其趋一也。”注：趋，读如趣。）贤愚岂异伦。方为金石姿，万世无缁磷。无为儿女态，（儿女或作女儿，非是。）憔悴悲贱贫。   
　　【此日足可惜赠张籍】   
　　（籍字文昌，吴郡人，尝为公所荐送。贞元十五年，公时在徐，籍往谒公，未几辞去。公惜别，故作是诗以送之。诗中杂用韵又叠用韵，张籍祭公诗用此格。欧阳公云：“退之工于用韵，得宽韵则波澜横溢，泛入旁韵，如《此日足可惜》之类是也。得窄韵则不复旁出，因难见巧，如《病中赠张十八》之类是也。”按：此诗与《元和圣德诗》，多从古韵，读之者当始终以协声求之，非所谓杂用韵也。）   
　　此日足可惜，此酒不足尝。（不足或作不可。）舍酒去相语，（去一作须。今按：须字无理，或是复字，传写误尔。）共分一日光。念昔未知子，孟君自南方。（孟郊也。）自矜有所得，言子有文章。我名属相府，（公仕董晋幕府。）欲往不得行。（或作骧。）思之不可见，百端在中肠。（谓怀思也。）维时月魄死，（《汉·律历志》：“死魄，朔也。生魄，望也。”）冬日朝在房，（《月令》：“孟冬之月，日在房。”）驱驰公事退，闻子适及城。（或作墙。此诗视古用韵，不入今韵者，多为后学以意妄改。吴才老云：“诗人用行字韵二十有五，无叶今读者。”此诗后用“东去趋彭城”，“谅知有所成”，皆庚韵也，何独于此疑之。）命车载之至，引坐于中堂，开怀听其说，往往副所望。孔丘殁已远，仁义路久荒，纷纷百家起，诡怪相披猖。长老守所闻，后生习为常。少知诚难得，纯粹古已亡。（古一作固。）譬彼植园木，有根易为长。留之不遣去，馆置城西旁，岁时未云几，浩浩观湖江。（未或作来，江或作湘，非是。植园木以喻籍之始从学也，观湖江以喻其成也。）众夫指之笑，谓我知不明，儿童畏雷电，鱼鳖惊夜光。州家举进士，选试缪所当，（汴州举进士，公为考官，试《反舌无声》诗，籍中等。）驰辞对我策，章句何炜煌。相公朝服立，工席歌《鹿鸣》。礼终乐亦阙，相拜送于庭。之子去须臾，赫赫流盛名。窃喜复窃叹，（窃喜复，或作慷慨仍。）谅知有所成。人事安可恒，奄忽令我伤。闻子高第日，正从相公丧，（贞元十五年，高郢知举，籍登第。是岁二月，晋卒，公护其丧行。）哀情逢吉语，惝难为双。（惝或作忄敞。《楚辞·远游》作惝，《相如传》作敞。忄敞，音敞。，许切。）暮宿偃师西，（偃师，县名，今在洛州。）徒展转在床。（诸本作“展转在空床”。今按：或当从诸本。）夜闻汴州乱，（二月乙酉，宣武军乱，杀留后陆长源。）绕壁行彷徨。我时留妻子，（时留或作乃弃。）仓卒不及将，相见不复期，零落甘所丁。骄女未绝乳，念之不能忘。忽如在我所，（或作其侧，所或作前，或作侧。）耳若闻啼声。中途安得返，一日不可更。俄有东来说，我家免罹殃，乘船下汴水，东去趋彭城。（公妻子先往徐州。《唐·地理志》：“徐州，彭城郡。”）从丧朝至洛，（方无朝字，洛下有阳字。今按：朝至洛，盖用《洛诰》语。又下文云：“日西入军门”，则此当作“朝至洛”明矣。）还走不及停。（还或作旋。）假道经盟津，（即孟津也。）出入行涧冈。日西入军门，羸马颠且僵。主人愿少留，（时李元为河阳节度，主人谓元也。）延入陈壶觞。卑贱不敢辞，忽忽心如狂。饮食岂知味，丝竹徒轰轰。（呼宏切。）平明脱身去，决若惊凫翔。黄昏次汜水，（汜水在河南成皋县。《诗·江有汜》。汜音似。）欲过无舟航，（遇或作济。）号呼久乃至，夜济十里黄。（《前汉·地理志》：“陈留郡外黄县有黄沟。”）中流上滩氵单，（滩，方作沙。氵单，或作泽。郭璞曰：江东人呼水中沙堆为氵单。即滩也。音但。今按：下句便有沙字，恐只当作滩，二字复出，如上句言舟航之类。）沙水不可详，惊波暗合沓，星宿争翻芒。辕马躅鸣，（诸本或作“马乏复悲鸣”，或作“马躅鸣悲”。）左右泣仆童。甲午憩时门，临泉窥斗龙。东西出陈许，陂泽平茫茫。（方作“茫茫平”，云用古韵。今按：此诗固用古韵，然皆因其语势之自然，未尝作意舍此而用彼也。诸本只作“陂泽平茫茫”，韵谐语协，本无不可。若作“陂泽茫茫平”，却觉不响。不应以欲用古韵之故，牵挽而强就之也。又按：别本平或作路。而或作何者，语意尤胜。读者详之。）道边草木花，红紫相低昂，百里不逢人，角角雄雉鸣。（角音谷，见《集韵》。雄雉或作雉ず。）行行二月暮，乃及徐南疆。下马步堤岸，上船拜吾兄。（公有三兄，皆早世。见于集中者，云卿之子俞，绅卿之子岌，皆公从兄。或曰吾兄谓张籍，非也。）谁云经艰难，（艰或作险。）百口无夭殇。（夭或作横。《楚辞》：“强死者为国殇。”三字全语亦见《列子》。）仆射南阳公，（张建封也。）宅我睢水阳。（二月末，公至徐州。徐泗濠节度使张建封，以公为节度推官。睢，水名，在徐州。公与孟东野书云：“主人与余有故，居余符离睢水上。”即此也。）箧中有余衣，盎中有余粮。闭门读书史，（读或作阅。）窗户忽已凉。（诸本多作“清风窗户凉”，或作“窗户风已凉”，或作“窗户清风凉”。今按：公以二月末到徐，不知此诗何时作。若夏即当作清风窗户凉，若秋即当作窗户风已凉。）日念子来游，子岂知我情？别离未为久，辛苦多所经。对食每不饱，共言无倦听。连延三十日，晨坐达五更。我友二三子，（友或作有。）宦游西在京，东野窥禹穴，（禹穴在会稽。）李翱观涛江，（李翱字习之，公兄之胥也。李习之《论性》末云：“南观涛江，入于越，而吴郡陆参存焉，与之言。参曰：尼父之心也。”翱观涛江，岂此时乎？）萧条千万里，会合安可逢？淮之水舒舒，楚山直丛丛，子又舍我去，我怀焉所穷？（焉或作安。）男儿不再壮，百岁如风狂。（方作狂风。今按：方亦强用古韵之过，不如只作风狂，语势尤键。）高爵尚可求，无为守一乡。（按：此篇押二光字，二鸣字，二更字，二狂字。胡仔谓退之好重叠用韵，以竞之意，盖不恤其为病也。）   
　　【幽怀】   
　　幽怀不能写，（能或作可。）行此春江浔。适与佳节会，士女竞光阴。凝妆耀州渚，繁吹荡人心。（《礼记》：命乐师大合吹。吹，尺伪切。人或作神，非是。）间关林中鸟，亦知和为音。（诸本作“知时为和音”，非是。然今本疑亦有误，或恐为是其字。）岂无一樽酒，自酌还自吟。但悲时易失，（《西汉·蒯通传》：“时者难值而易失。”）四序迭相侵。我歌君子行，（《古乐府》有《君子行》。）视古犹视今。（《列子·杨朱篇》：杨子曰：“世事苦乐，古犹今也。”）   
　　【君子法天运】   
　　君子法天运，四时可前知。（可或作每。）小人惟所遇，寒暑不可期。利害有常势，取舍无定姿。焉能使我心，皎皎远忧疑。   
　　【落叶送陈羽】   
　　（或作叶落，篇首同，非是。羽与公同登第。）   
　　落叶不更息，断蓬无复归。飘摇终自异，邂逅暂相依。悄悄深夜语，悠悠寒月辉。谁云少年别，流泪各沾衣！   
　　【归彭城】   
　　（彭城，徐也。公作《欧阳詹哀词》云：“贞元十五年冬，某为徐州从事，朝正于京师。”而此诗曰《归彭城》，明年自京归徐也。天下兵又动，谓十五年秋起诸道兵讨吴少诚。前年关中旱，谓十四年冬京师饥。去岁东郡水，谓十五年秋郑滑水。事见《龊龊》诗。东郡或作东洛，非也。）   
