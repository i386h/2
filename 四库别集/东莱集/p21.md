<!-- { "loadSidebar": true } -->
　　出赤松门十二里并驿道得支径右折而南冈阜迤逦相属行三里许至后湖之原有墓焉是为郡贡士陈敏之女迪功郎致仕游夔之妻迪功郎新澧州州学教授玠之母生十有七年归游氏又四十一年以疾卒实淳熈七年十二月二日其葬以明年四月四日男五人长即玠也次璞次玑次珙次瑀女三人长适钟麟次适汪知古幼在室前葬玠奉贽币请曰玠之母本儒家方三舍法行时郡以外祖充赋贫不能上道竟老于布衣吾母常恨之故相家君教诸子尤力玠每游学纫补炮烹米盐靡宻悉出吾母之手甫得一官未及致钟釡之养而遽悼弃之邻里莫不为玠酸鼻而玠之茕独则人有不及知者焉建安之游唐德宗世有别居邵武者入国朝枝叶益蕃独玠之系无仕者崇宁中吾祖舆母隃岭徙名数于婺之金华今七十有八年矣玠既赐第家君诲之曰汝曾祖以上兆域皆在邵武汝祖嵗或一再往省焉汝诸父虽不及汝祖之数犹间往省焉自吾之老不能蒙霜露犯寒暑以问讯松槚然每往来吾心也汝幸免于课试之累盍趣装代吾行玠再拜受命比还吾母已属疾且喜且劳曰吾儿始识先世丘垅矣跋涉无恙乎改月遂至大故治汤液防衾裯之日视诸弟为独少此玠终天之恨也祖墓岸城濠湫隘无以族昭穆乃卜地于城之东妇人无外事法不当有铭然玠不孝之罪上通于天一旦殒灭诸弟稚昧未胜洒扫之职将不瞑目于地下矣愿先生哀而识之予告之曰子之家常如今日虽八百里之邵武不知其逺况十余里之后湖乎苟其不然则负城之阡犹可忧也子盍反其本矣铭曰
　　北门之池蔽芾其阴东门之原封之自今我图其新而旧勿替勿替引之维昭武是视
　　金华时澐母陈氏墓志铭
　　大司徒以本俗六安万民初一曰媺宫室次二曰族坟墓是维死生之大纪三代相传而不变者也居焉而父子有秩兆焉而昭穆有班竒衺谲怪之说未尝出于其间斯民之生老寿蕃祉系族以宗名官以氏至于千百年而不替王政既息举丘封竁窆之柄委之巫史妖诞相承诱怵并作民始忍以啜粥饮水之时起射名干利之望窀穸所卜畔经逺祖度越疆畛孤峙数舍之外服降属疏盖有樵牧不禁者矣甚者兄弟忿鬪或谓是山于伯独吉或谓是水于季独凶狐疑相仗暴其亲之遗骨而不可检是可哀也已学士大夫慨然尚论先王之制则世共哗以为阔于人情予独于陈夫人之葬有感焉夫人生于壸帏之中组紃是习饎馈是共未尝亲接儒先之余论也病革属其子曰必祔我先舅之傍毋深狥葬师以咈我志遂攻位于舅之东墓白杨坞然则坟墓之族实人情之至愿当巫史纷若之际犹有不读周官暗与之合者礼岂彊人者哉故予乐道夫人之事而论次之夫人讳瓌曾祖某祖某父某男四女一孙男二时氏金华右族舅没姑老夫人以冢妇传家阖门千指无违言每与其夫语必曰先舅无恙时賔礼髦畯课督其诸孙孙为如何君主其外我主其内毋使一事减于旧可也其子见里有藏书者归有羡色夫人出簮珥直数十万俾为僦工费且曰吾家非穷空也特欲汝曹异日见此书不忘吾此意耳夫人没后诸子为予诵之辄涕下不能禁庶几有成其志者铭曰
　　葬书五车重折轴徼祥畏禨墓不族淑哉夫人见何独纩息留言毋逺卜有欲踵之求其躅皇舅之原原左麓






　　东莱集巻十三
　　钦定四库全书
　　东莱集巻十四　　　　　宋　吕祖谦　撰传
　　东莱公家传
