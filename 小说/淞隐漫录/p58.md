<!-- { "loadSidebar": true } -->
　　泰西向有缘绳之戏，以一绳长逾数百丈，系其两端于危楼高塔之间，演者跃身其上，若履坦途，其技之神，盖有挟山超海不能喻其难，临渊履冰不能形其险者矣。昔时群推法人为独步。嘉庆二十二年秋，日耳曼列国诸君集会于奥京维也纳，奥为盟主，执牛耳焉。适有法人欲献是技，约于其日出演。国君预召一日耳曼人娴习绳技者曰哥利德，命与法人角技高下。届期簪履纷来，冠裳毕集。法人跃行绳上，其捷如风，猱升高塔之杪，速于猿。回时甫及半际，适逢一人亦缘绳而上，阔仅骈两指许，两人相值，无地可避。时观者云集，无不为之心寒股栗。法人至是亦手足罔措，不知所出。日耳曼人从容语之曰：“俯。”法人如其言，日耳曼人一跃过其背。数千人齐声赞叹，有若雷鸣。法人大惭逸去。由是哥利德以绝技闻于当时。

　　继哥利德而起者，有都比伦敦，亦法人也。都比生于道光四年，其父捕鱼为业。五岁时曾往观缘绳之戏，心窃羡焉。归而壹志学习，务极其能。初以其母曝衣绳系于两椅间，试行之，人重椅轻，身仆于地；继取鱼索试之，亦断；最后得一巨缆于舟子，喜曰：“是可置我足矣。”遂系两端于二树间，以杖地而行其上，防其坠也。旋去杖而持一盖，继而并盖去之，空身往来，绝无怖恐。久之，身轻足健，视悬之驾空，无异平桥之在望，由是业日精，名日著，欧洲之演是技者，无敢与之颉颃，哥利德之声誉，反因此而掩矣。都比挟其所长，周游列国，观者争输金钱，获利无算。同治甲子冬间，航海至香港，港人乐观其技，咸啧啧称道之。都比向在美利坚演技一事，尤为脍炙人口，至今欧美两洲之人，尚述之不衰。美利坚北境与英吉利属地分界处有大江一，曰尼押格尔拉。是江上流高于下流约一百六十尺，广约一千一百尺，上流之水奔腾澎湃而下，状如瀑布，声闻百里，轰雷掣电，滚雪翻银，眩目骇心，视为奇境。江之下流两岸，石塘颇为高广。都比于对岸两塘系以长绳，离水约二十余丈，凌空特起，遥望之如天末长虹。倘据此而俯首下窥，心胆为之震栗。都比行于绳上，手执一杖，盘旋戏舞。忽坐忽眠，如在平地。时有轮船一艘泊于江中，藉以防失足下坠之虞。都比行既至此，即于囊内取一绳垂至船中，船主以酒一瓶系于绳端，都比收绳得瓶，启瓶饮酒，酒罄，掷瓶于江，迤逦而去，竟达彼岸。是日远近来观者如堵墙，约二万五千人，莫不鼓掌称奇。逾时复回此岸，问岸上有人愿至彼岸者否，能负之而过。三呼，卒无应者。然都比于此，犹以为未竭所长也。因负木棉一捆于背而行，离岸二百尺，复系一竿于绳，而取一牌悬于竿上。既抵彼岸，复携小车一乘而回。是时观者莫不目注神凝，屏声息气，叹为得未曾有。都比之名由是噪甚，几于妇孺皆知。

　　近今则有车利尼马戏焉。一女子年十五六岁许，皓齿明眸，雪肤花貌，短裙窄袖，袒胸及肩，衣裾四周，悉缀珠宝，光怪陆离，不可逼视。始而马自驰行，疾徐进退，悉中音节。台上奏乐，声韵悠扬，马之步武，无不咸合。继而女子控马疾驰，较北方之解马，尤为迅捷，箭激星流，凌虚绝迹，飞电迈，一片神行，诚令观者目不及瞬，口不能状。所御之马有锦鞍而无镫。复有二女子年稍稚，臂足皆露，跃登马背，蹴踏跳踯，坐卧起立，一任其意。有时翘一足为商羊舞，或侧身倒挂，作欲倾跌状。复使人张布当其道，马从布下驰过，女跃越之，仍立马背，三跃三过，不爽分寸。观者神悸色夺，而女自若也。又横当以木栏马，连跃径过，并无留碍。最后有贯圈之戏，使人手执巨圈当之，女从圈中出，马从圈下过，环埒驰行，能超越十六圈，而察女双足，一若未尝须臾离绣鞯也。斯技也而进乎神矣。又络双马使并行，女子两足分踏两马，纵辔疾驶，马蹄风生，马行益急，台上乐益繁促，最后四马联行，磬控纵送，无不如志。此外则有锦衣花面，状如中国之小丑。口讲指画，嘲笑诙谐。或故为可惊可愕之事，以博人轩渠。不解西国方言者，亦随众喝绝而已。更有两马不施羁勒，入埒交驰，环场一周，忽尔一马前进，一马倒行，其首旋转俯仰，其足腾踔疾徐，一若妙合规度者。久之，两马互易如前状，一人突出，扬鞭叱之，乃摇尾帖耳，踏踏然归矣。两马又能举前足如人立，有挽四轮车出者，两马以前足踏车尾，仰首自得，一若助人作推车状。说者谓众马并能知人意，不仅通人语已也。车利尼之驯养教导，可谓独具一片苦心矣。

　　车利尼剧场中亦有女子能娴绳戏，但不以此为绝技也。按绳戏在中国自古有之，始行于战国之季，非特泰西为独擅也。汉代以为百戏之一，张衡《西京赋》云：“走索上而相逢。”李善注：“索上长绳系两头于梁，举其中央，两人各从一头上，交相度，所谓舞者也。”晋《乐志》云：后汉天子受朝贺，舍利从西来，献于殿前，“以两大绳系两柱头，相去数丈，两倡女对舞，行于绳上，相逢切肩而不倾。”又唐睿宗时，婆罗门国戏人能倒行以足舞。大抵此戏起自印度，流入中国，即欧罗巴洲亦沿印度之风欤？然近日西人戏术之优者，若转盘，若缘，若登梯，若吞刀吐火，若搬演杂剧，回巧献伎，尽态极妍，有鬼神不能测其机，幽冥不能穷其幻者。

　　泰西著名之术师曰瓦纳，所演尤为擅场。台上障以绛帘，乐作帘开，中悬八角图，遍列纸牌，术人弹之以指，如飞絮落花，随风飘堕，乃取六叶置枪中，机动枪发，振地一声，牌仍在架。又向客取银券，取金表，券则焚之以火，表则贮以磁碟，佯为失足，碟碎表损，术人谓此物已无用，纳之巨枪管中，舂以铁杆，俄而枪发如震霆，诸表悉挂于圆盘中，碟亦在焉，尚缺一角，术人觅地得之，向盘摇掷，碟即完而不缺；更取台上画烛擘之，银券宛在其中，故无恙。又借客之约指、手巾，约指则倩客闭置盒中，坚持之，手巾则红白二幅，各翦一围，须臾，红白互补，形若满月，略一指挥，仍如故，略无补缀痕；约指倏挂于台上花枝。最后取客高冠，冠中空无所有，术人手探之，则取出鸡鹅鸽鸟无数，飞走满台；更有玻璃缸一，金鱼游泳，荇藻交加，水溢于外焉；又取出皮盒一，其圆若球，盒中有盒，层出不尽，凡十有二具；冠中有纸裹洋糖，一转即出，有若连星贯珠，以饷座客几遍；顷之，冠忽作爆裂声，烈焰骤腾，术人踏火使熄，冠扁，乃叠冠入枪管，枪发作霹雳鸣，冠悬于梁，枪再震而冠落，举以还客。其最惊心动魄者，则以匕首决人首也。

　　如都比，如车利尼，如瓦纳，皆以一技之长负盛名，邀厚值。而中国之具此能事者，仅糊其口，救死不赡。噫！何相去悬殊哉！

　　华胥生

　　华胥生，郑姓，梦白名，别字莲生。其母方妊，梦一丈夫，美须髯，神采焕发，直入房闼，郑母呵止之，曰：“与君素不相识，轻闯人家闺阃，何无礼也！”其人手执菡萏一枝，作碧色，拈髭微笑曰：“吾唐代李青莲也。以此为汝子，当位极人臣，富贵无比。”言竟，掷花怀中，惊而遂觉。及生，名之曰“梦白”而字之曰“莲生”，辄话其梦于戚串间，夸示异兆，群以为此子将来必非凡品。

　　既长，丰姿秀彻，玉树琼枝，未足方喻。读书颖悟异常，俱如宿习。众皆谓郑氏有子矣。惟性喜睡，戌时卧必至辰杪始起，一入黑甜乡即不复醒；有时书声琅然，出自帐中，听之，则皆日间所读之书，如瓶泻水，不失一字。翌晨问之，茫然若不记忆；固诘之，微笑不语，但曰：“梦中自有佳境，胜于今日所处百倍。”久之嗒然若痴，亲戚故旧都不识认，所言皆梦中事，或喃喃似与人语，谛聆之，尽操中州方音，与生判若两人。或谓其父母曰：“此趾离之神故作狡狯，必当有以禳之。闻准提庵中新来一僧，善为人圆梦，人有作恶梦者，谓为不祥，僧能代之祓除。”爰以重金聘之来。僧甫入门，一见生，即然骇曰：“此华胥国贤臣也，为太平宰相三十年，勋业之隆，莫之与京。”因谓生曰：“何不将梦中缘因笔示一二，以晓世人，用释其疑。”生颔之，曰：“唯。”僧乃稽首顶礼而去，不受一钱。由是生夜之所梦，日必纪之于书，事多者一日或尽纸数十番。顾秘不肯出示人。或有窃其稿出外者，转相传钞，遂行于世。其书曰《华胥实录》，故生自号为华胥生。

　　生梦中所生之地曰槐安里，在洛阳城北。姓梁，郡中巨族也。父持国，字聘臣。曾居卿贰，致政归田，优游泉石。以乏嗣，祈子于定光佛，晚年遂得生。产时有绛云一片覆其屋上，遂名曰绛，字曰云生。十二岁入邑庠，十六岁登贤书，十八岁捷南宫，授词林，看花走马，一日而名动京师，世家大族争欲婚之。生虽志切求凰，而欲自择配，婉辞却焉。一夕，上万几之暇，留心典学，偶读庄子《南华。秋水》篇，意有所会，特御便殿，召新进士赴讲筵，各抒所见，诠解其义。生所解与圣意默相契合。上大悦曰：“李峤真才子也！”命撤御前金莲烛送归，异数也。上知生未婚。时大学士董淇有一女，慧美绝伦，以才貌闻远近；曾以消夏词令诸闺人属和，而女作独为擅场。上亲谓董曰：“佳人必配才子。以卿女嫁梁生，真一对佳耦也。卿意以为何如？”董稽首曰：“谨如圣命。”董虽籍隶楚南，而近已家居河内，与生相距非遥，因请于上，乞假送女完婚。上许之，特书“玉堂归娶”四字赐生，一时士论荣之。

　　生自登仕版，屡主文柄，大考又列一等首，特予升衔授为江苏督学使者，即日鸣驺就道。其年犹未三十也。生丰裁峻整，绝请托，杜苞苴，一切干谒，莫敢至其前。鉴空衡平，所拔多知名士。孤寒而负才具者，必厚以膏火，以成其学，朝犹白屋，暮入青云，其造就人材之速如此，单族寒门，至呼梁生为慈父。三年任满，宦囊中储有一万八千金，散置诸各学，曰：“今岁贫衿有缺资斧不能应秋闱者，请开列姓名，按数给予，毋使一人或遗；或有不足，无妨请益。”各学闻之，欢声雷动。

　　归途以小病，偶憩金阊木渎。有朱君昂青者，精岐黄术，即有重症，刀圭所投，无不立奏奇效。朱本生故交，至是枉道访之，相见欢然。朱贫甚，不能具午餐，供脱粟饭，以草具进。生食而甘之，曰：“豆羹蔬食，别有风味，胜于膏粱十倍矣。”朱频岁不得意，子觞妻病，常日过八砖，犹未举火。生慨然曰：“范叔何一寒至此哉！”呼从人启箧持五百金，畀之曰：“旅橐无多，聊供卒岁需。”朱贤辞不受。生曰：“诚知君介然；此非盗泉也，受之何害？”朱乃不敢却。

