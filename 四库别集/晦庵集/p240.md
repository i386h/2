<!-- { "loadSidebar": true } -->
　　昏礼用命服乃是古礼如士乘墨车而执鴈皆大夫之礼也冠带只是燕服非所以重正昏礼不若从古之为正
　　答陈安卿
　　大学举吾十有五章来教云立是物格知至而意诚心正之效不止是用功处不惑知命是意诚心正而所知日进不己之验以至于耳顺则所知又至极而精熟矣淳窃疑夫立者确然坚固不可移夺固非真知不能然此时便谓物已格知已至恐莫失之大快否又事物之理精防眇忽未至于灼然皆无疑惑万理根原来处未洞见天命流行全体安得谓之知已至曰所知日进不已则是面前犹有可进步又安得全谓之至而耳顺又云所知至极而精熟又何言之重复也而集注于耳顺条方云知之至又何也凡此皆浅见未喻抑此之防在圣人分上言则圣人合下本是生知义理本是昭著自儿童知已至极本无疑惑天命全体本无蔽隔当入大学则亦漫勘验其所以然随众做些小致知格物工夫虽做此工夫而与众超越云云若以学者为学之序言则自其志学时方一一做致知格物工夫以考察夫义理积十五年之功至于确然有立时是亦真有所知然后能然未可便谓物已格知已至
　　细思此意只得做学者事看而圣人所説则是他自见得有畧相似处今窥测他不得也正如曽子借忠恕两字发明一贯之妙今岂可谓圣人必待施诸已而不愿然后勿施于人也然曽子所借犹有迹之可拟此则全不可知但学者当以此自考耳
　　来教孔文子章云此章固因论諡而发然人有一善之可称圣人亦必取之此天地之量也淳谓自圣人平心泛论人物言之则凡有一善之可称虽元恶大憝亦必取之如天地之量无所不容自学者精考人物言之则圣人所取之善当实体以为法而其不善则亦当知所以自励
　　大槩是如此然不必説得太过却觉张皇无涵蓄意思再思可矣再字未详如何方是一畨思如何方是再畨思
　　事到面前便断置了是一畨思断置定了更加审订是第二畨思
　　桓魋其如予何匡人其如予何公伯寮其如命何来教云三语皆必其不能为害之辞与不得已而聴命以自安者不同淳窃谓三语皆是必其不能为害之辞此便是圣人乐天知命处见定志确断然以理自信絶无疑忌顾虑之意虽曰命而实在主于理浑不见有天人之辨彼不得已而听命以自安者本不顾夫理义之当如何但以事势无可奈何遂委之命以自遣而实未能自信乎命与圣人之所谓命者自不同程子所谓命为中人设即此等所谓命耳故在圣人分上则此等命不足道也是则圣人之所谓命与常人之所谓命者事同而情异焉不审是否【圣人所谓命者莫非理】
　　上二语是圣人自处处验之已然而知其决不能害己也下一语是为子服景伯等言知其有命而未知其命之如何但知公伯寮之无如此何耳
　　来教论夷齐云以天下之公义裁之则天伦重而父命轻以人子之分言之则又不可分轻重但各认取自家不便利处退后一步便是伯夷叔齐得之矣淳详此窃谓诸侯继世袭封所以为先君之嗣而爵位内必有所承上必有所禀而大伦大义又不至于相悖端可以光付托而无歉然后于国为正伯夷叔齐以天伦言之则伯夷主器之嫡在法固当立然不得先君之命则内无所承乌得以嗣守宗庙而有国也以父命言之则叔齐固有命矣然伯夷长也叔齐弟也叔齐之徳不越于伯夷其父乃舍嫡立少一时溺爱之私意非制命以天下之公义者也乱伦失正王法所不与何可以闻于天子而抚国也此皆在已有碍而不利便处此在伯夷所以不敢挟天伦自处以压父命之尊只得力辞而不受而决然不敢以或受在叔齐所以不敢恃父一时之命以压天伦之重只得固譲而不为而决然不敢以或为此是据其分之所当然以求即乎吾心之安葢不如是则于心终不安为伯夷者是不受之先君不受之天王而受之于弟为叔齐者是成父之非命而干王法也岂得为受国之正乎
　　此説得之但更看求仁得仁处
　　再问子路请祷
　　大槩是如此但推得太支蔓如云祷尔于上下神祗只是引此古语以明有祷之理非谓欲祷于皇天后土也又尝疑集注曰圣人未尝有过无善可迁其素行固已合于神明故曰丘之祷乆矣夫自其论圣人所以无事于祷者其义固如此然此一句乃圣人自语也圣人之意岂自谓我未尝有过无善可迁其素行固已合于神明哉不审此问少曲折更何如
　　圣人固有不居其圣时节又有直截担当无所推让时节如天生徳于予未丧斯文之类葢诚有不可揜者小学载庾黔娄父病毎夕稽颡北辰求以身代而全文此下更云数日而愈果有此应之之理否若果有应之之理则恐是父子一气此精诚所极则彼既馁之气因复为之充盛否抑此适遭其偶然而实非闗于祷实无转夭为夀转祸为福之理人子于此虽知其无应之之理而又却实行其礼则恐心足不相似
　　祷是正礼自合有应不可谓知其无是理而姑为之来教云寤寐者心之动静也冇思无思者又动中之动静也有梦无梦者又静中之动静也但寤阳而寐隂寤清而寐浊寤有主而寐无主故寂然感通之妙必于寤而言之淳思此窃谓人生具有隂阳之气神发于阳魄根于隂心也者则丽隂阳而乗其气无间于动静即神之所防而为魄之主也昼则隂伏藏而阳用事阳主动故神运魄随而为寤夜则阳伏藏而隂主静故魄定神蛰而为寐神之运故虚灵知觉之体灼然呈露有苖裔之可寻如一阳复后万物之有春意焉此心之寂感所以为有主神之蛰故虚灵知觉之体沈然潜隠悄无踪迹如纯坤之月万物之生性不可窥其朕焉此心之寂感所以不若寤之妙而于寐也为无主然其中实未尝冺而有不可测者存呼之则应惊之则觉则是亦未尝无主而未尝不妙也故自其大分言之寤阳而寐隂而心之所以为动静也细而言之寤之有思者又动中之动而为阳之阳也无思者又动中之静而为阳之隂也寐之有梦者又静中之动而为隂之阳也无梦者又静中之静而为隂之隂也又错而言之则思之有善与恶者又动中之动阳明隂浊也无思而善应与妄应者又动中之静阳明隂浊也梦之有正与邪者又静中之动阳明隂浊也无梦而易觉与难觉者又静中之静阳明隂浊也一动一静循环交错圣人与众人则同而所以为阳明隂浊则异圣人于动静无不一于清明纯粹之主而众人则杂焉而不能齐然则人之学力所系于此亦可以验矣
　　得之
　　宰予昼寝【云云】予虽非顔闵之伦而在圣门亦英才髙弟皆圣人所深属意者而予懈怠如此故【云云】
　　学者自是不可懈怠非有已前许多説话也
　　又前段云吾职分已修而吾事业已毕乎吾生已足而吾将俯仰无愧乎【云云】
　　义理无穷若自谓四事都了而可以自安则虽不昼寝而已为懈怠矣此段大支蔓语气颇似张无垢更宜收敛就亲切处看此事可否两言而决耳何用如此说作耶
　　仁者先难而后获先难克己也既曰仁者则安得有己私恐此仁者字非指仁人而言语脉犹曰所谓仁云者必先难后获乃可谓之仁
　　仁人者正其谊不谋其利明其道不计其功语意正如此仁者虽己无私然安敢自谓己无私乎来示数卷此一様病痛时时有之
　　又集注曰先其事之所难而后其效之所得仁者之心也此处下心字是如何岂此处便己是仁者之心耶抑求仁而其心当如是也晓此一字未彻
　　仁者之心如是故求仁者之心亦当如之
　　又吕氏四句正是解此意四句然不惮所难为一句似亦只説得先难意而后获意思不切如何
　　当时本欲只用吕説后见其有此未备故别下语又惜其语非他説所及故存之于后耳
　　述而第三十二章既以为之不厌诲人不倦自许而第二章学而不厌诲人不倦集注又谓皆我所不能有或者疑圣人之意不应如此相反欲以第二章亦为自许之词而何有于我哉只谓其何但我有此众人皆能如此庶前后意不相背淳为説以破之曰圣人之言各随所在而发未尝参差挿杂当其有称夫子以圣且仁者故夫子辞之而不敢当因退而就夫为之不厌诲之不倦以自处此是为谦之意是辞髙而就卑也及人以学而不厌诲人不倦二事归之夫子则又辞之以我所未尝有此时为谦之意是辞其有能以就无能二处之言虽相袭而意之所主各自不同
　　不居仁圣已为谦矣以学不厌诲不倦为无有又谦之谦也至于事父兄公卿一节则又谦谦之谦也葢圣人只见义理无穷而自己有未到处是以其言毎下而益见其髙也
　　论语或问説桓魋匡人不能违天害己处
　　此间病处亦与昼寝章相类
　　圣人既知天生徳于我决无可害之理矣而避患又必周详谨宻者何耶【云云此身为天地附托至重云云】
　　患之当避自是理合如此众人亦然不必圣人为然也君子坦荡荡坦荡二字只相连俱就气象説只是胸懐平坦寛广否抑坦字就理説由循理平坦然后胸懐寛广也
　　只合连説看下文对句可见
　　子温而厉威而不猛恭而安集注云盛徳之容中正和平隂阳合徳窃尝因其言而分之以上三截为阳而下三截为隂似乎有合然又以上三截为隂而下三截为阳亦似有合未知所决抑圣人浑是一元气之防无间可得而指学者强为之形容如此以其説自分三才而言则温然有和之可挹而不可屈夺则人之道也俨然有威之可畏而不暴于物则天之道也恭顺卑下而恬然无所不安则地之道也自阳根隂而言则温者阳之和厉者隂之严威者阳之震不猛者隂之顺恭者阳之正安者隂之定自隂根阳而言则温者隂之柔厉者阳之刚威者隂之惨不猛者阳之舒恭者隂之肃安者阳之健葢浑然无适而非中正和平之极不可得而偏指者也
　　此説推得亦好
　　泰伯之事集注【云云】当时商室虽衰天命时势犹未也大王乃萌是心睥睨于其下岂得不谓之邪志泰伯固譲为成父之邪志且自洁其身而以所不欲者推之后人何以为至徳集注所谓岂无至公之説又果何如
　　翦商乃诗语不从亦是左氏所记当时必有所据看书中説肇基王迹中庸言武王纉太王王季文王之绪则可见矣此圣贤处事之变不可拘以常法处而太伯之让则是守常而不欲承当此事者也其心即夷齐之心而事之难处则有甚焉尚以成父之邪志责之误矣以能问于不能章集注采尹氏几于无我防字只就从事一句可见耶抑并前五句皆可见耶犯而不校亦未能无校此可见非圣人事
　　顔子正在着力不着力之间非但此防可见又只就从事上看便分明不须防説无校之云也
　　笃信好学犹笃行之云不是两字并言既笃而又信否集注云笃厚而力也何谓厚而力只是其心加隆重于此而又恳切于为之既不轻信而又不茍信否
　　笃信只是信得牢固不走作耳未有不轻信茍信之意不轻不茍却在好学上见
　　泰伯第十六章苏氏有是徳无是徳之説所谓徳者是原于天命之性否
　　徳字只是説人各有长处不必便引到天命之性处也恫而不愿愿字何训或谓谨愿则有不放纵之意或谓愿慤则有朴实之意二説各不同不审其义果如何第十七篇乡原章亦引荀子愿慤之説
　　二説无甚不同乡人无甚见识其所谓愿未必真愿乃卑陋而随俗之人耳
　　集注又曰侗无知倥倥无能窃意侗者同也于物同然一律瞑无识别是犹是也非犹是也倥者空也倥而又倥是表里俱倥无寸长之实
　　此亦因旧説以字义音韵推之恐或然耳此类只合大槩看不须苦推究也
