<!-- { "loadSidebar": true } -->
　　冰胶楚舸歳将穷广陵别乗怜老翁殷勤来邀彊一往虚堂肴酒罗甘丰我病胃寒不下咽匕箸谩举叨席中主人欲客心意欢出以飞帛腾龙鸾刑政二字布楷法古今书帖未足观坐间杜子好弄笔诋讥前辈无全完一见寳踪天下妙稽首赞仰舌吻干如此别识已太险我不颂咏还应难
　　读黄莘秘校巻
　　嵇康昔弹广陵散商声髙与宫声缓托名山鬼未传人古桐纫丝丝不断一闻僵卧窃其音世间虽得能亦罕贤明以之知盛衰愚昧以之为妄诞顷年过我在芜城忽听长拍去欲嬾凤皇养雏飞未髙鸡鹜成羣翅终短龙章秀骨苦轻时继作五言须款款
　　赠许待制歳旦生旦
　　天厯重更端哲人兹命世尝闻月旦评况是髙阳裔椒花作夀杯爆火通炉桂穹及苍鹤尚以千年系曰惟五行秀复与明时契他日求老成不须从渭汭
　　答宣阗司理
　　六经义趣深传训或得失后人语虽浅辨识犹百一欧阳最知我初时且尚窒比以为橄榄廻甘始称逆老于文学人尚不即究悉冝乎与世士横尔遭诟唧誓将黙无言负暄方抱膝非非孰是是都莫荅问诘歳暮宣参军辞如鲍昭逸粲然倾明珠襃我颇过实便言楚江萍光彩侔旭日自慙流浪踪不得蒿芹匹复为苦硬句酬报彊把笔
　　答鹅湖长老绍元示太图
　　鹅湖有鹅吾不问鵞湖无鹅吾不疑道士须换黄庭经释子自明太辞噫嘻兮此意迥与山阴别我亦曽非逸少为
　　新韵曽子进早春
　　新雷歳旦发声严冰管寒销细滴檐花甲将看枝上拆蛇鳞不复地中潜黄河分派来应早白首归朝意自恬彊欲拟君为秀句便无才思似江淹
　　依韵和马都官齐少卿酬和
　　同时沈宋称二豪曽说龙门夺锦袍我对前流接清唱泰山轻重于鸿毛
　　赠江宁王髙士
　　自古江南风俗美喜君髙趣慕先贤药无逺近宁论报家有图书不计钱已住秦淮借风月遍寻吴国旧山川尘缨我系未能解每一来过驻画船
　　答萧渊少府巻
　　君先大夫临终时梦中尝赋晓寒歌骑龙跨鱼不是诞直对上帝传吟哦才如李贺天亦少冝其在世尤难多文章父子不相似君今平易祖袭那锢铁锦褧各有用髙下安得与等科大都精意与俗近笔力驱驾能逶迤野雉五色且非凤知时善鸣鸡若何
　　答孙直言都官巻
　　具深相割啗不如无勇人以诗而酬诗徒用多少均我言虽至简意切谁见亲汲井欲到深磨鉴欲尽尘寒泉与青铜光洁靡故新临觞报嘉贶醉语是天真
　　依韵王司封宝臣答巻
　　王家再见仲宣诗鱼目盈车换斗玑自媿不従灵蚌吐谁敎相并夜蟾飞暂増光价千金重终觉枯陈一芥微已屈至珍来弹雀恩蛇衘报此能希
　　髙士王君归建业
　　风雨起春寒乗湖晓帆送目看歩云心近茅家洞忽觉柳已青来时枝尚冻羡尔向江南正开新酿瓮
　　吕寺丞家膳
　　春雨薄无泥野苗青入俎深堂开画图飞鸟惊寒渚名笔今寂寥嘉賔竞推许主人何太勤不异具鸡黍
　　赵秘校见访
　　文学儒家子儒本通天人蟏蛸尚先喜吾党何迷津津亭一相过不笑复不嚬应此识恬泊曽匪慢尔賔
　　答张令巻
　　尝闻甥似舅似舅诗尤少古意得河源新声变春鸟读之不敢倦十未能一晓颠倒文字间使吾心扰扰
　　依韵答泰州王道粹学士见寄
　　君同黄鹄游海峤我学白云归帝乡已爱健翅自鼔舞谁怜孤影犹飘扬安得相从在霄汉于今留滞嗟絷缰欲随轻风挹君袂满野春雨生迷茫
　　依韵和孙浦二都官展墓由大明精舍而归
　　新松烟翠入衣巾雨后冈原不起尘霜露悲怀今正切曽非结客去寻春
　　拜垄忽生寒食心应縁春入感啼禽泪霑宿草根仍冻马立荒沙迹已深野老辍耕风料峭山房开昼日阴森归鞍却望原头路羃防轻烟物景沈
　　张圣民席上听张令弹琴
　　一听履霜霜满足再听緑水声縁谷我行日月【阙】春波嫩苔沙雨侵鱼目渔歌晩唱泛水来天浸沧浪光可掬坐中此意自弦生中郎五弄人难熟人知难熟独善弹弹拍未终脂驾速郑衞古来多喜闻卒章为我歌淇澳【时圣民赴齐少卿家防】
　　走笔送王琪
　　江南二月草靑青送子归时已满汀谁信而今有忠义秖知七日哭秦廷
　　宣司理饷蒸鹅
　　昔年相国笼之赠今日叅军饟以蒸一咀肥甘酬短句定应无复谤言兴









　　宛陵集卷四十五
　　钦定四库全书
　　宛陵集巻四十六　　　　宋　梅尧臣　撰
　　依韵和许待制春雪
　　密雪犯阳和寒阶覆短莎条牙摧不展鸟舌噤应多变令已为失易消如未苛桃花禹门水早晚见通波
　　送广西提刑潘比部【伯防】
　　白麻新拜大丞相黄纸首除南省郎欲使平刑安逺俗莫辞乗传歴炎荒桂林地险通椎髻阳朔峰奇削劔铓自有王门旧勲业且须稀作上书囊
　　大明寺平山堂
　　陆羽茶处为堂备宴娱冈形来自蜀山色去连吴毫发开明镜隂晴改画图翰林能忆否此景大梁无
　　次韵和王平甫见寄
　　尊王兴霸国古莫重齐桓仲尼书大法亦莫重更端文章革浮浇近世无如韩健笔走霹雳龙蛇奋潜蟠飏风何端倪鼓荡巨浸澜明珠及百怪容畜知旷寛其后渐衰微余袭犹未弹我朝三四公合力兴愤叹幸时构明堂愿为栌与栾期琢宗庙器愿备次玉玕谢公唱西都予预欧尹观乃复元和盛一变谁为难行将三十载衣被剧织纨后生喜成功往往舞朱干君家兄弟贤挺拔尤坚完譬彼登泰山孰辨云径盘忽在髙髙巅两腋犹插翰我久知子名曽未接子欢前者和君诗薄言慙儿肝淮南喜子来袖刺字未漫明日闻渡江留书特相安今又获嘉辞至味非咸酸
　　依韵和丁元珍见寄
　　我从江南来挂席江上正轻舟自行速不与风力竞乃省少时学彊勉无佳兴初如弄机杼未解布丝经利器昧其持或反授人柄及亲贤豪游所尚志已定不猒朝市喧不须山林静不为煦煦妍不为严严冰遇物理自畅区处剧操令仍类楚野筠忽从孤根逬便成翠琅玕久与风霜硬虽然达吾真谁复究毕竟世间忘坦涂尽欲求密径哂我是【阙】疎冝乎今蹭蹬蹭蹬诚可嗟所偶亦已并晩逢二三友喜饮恨多病道路何邅廻季秋越春孟平生景慕者邂逅出天幸接迹犹谓荣况此声顔并实慙寡时用又頋无奇行爱之不忍去自旦还至暝在昔浊世贤徒知清酒圣但用醉为娱一老少不更稍思桃源人翩尔乗鱼艇寻花逐水往岂念衰与盛歌讴非俗情山响自荅应以此谢君勤微言期略听衮衮不足为试共幽人评
　　泰州王学士寄车螯蛤蜊
　　车螯与月蛤寄自海陵郡谓我抱余醒江都多美醖老来饮不满一醉已闗分甘鲜虽所嗜易饫亦莫问娇女巧収殻燕脂合眉晕贫奁无金玉狼籍生恚忿妻孥喜食之婢妾困埽行当至京华耳目饱尘坌此味爽口难书为猒者训
　　张圣民席上赋红梅
　　吾家有嘉树红蘃开朝雾笑杏少清香鄙梅多俗趣江都别乗居似见句溪圃坐中勿苦疑结子看春暮
　　平山堂杂言
　　芜城之北大明寺辟堂开爽趣广而意厖欧阳公经始曰平山山之迤苍翠隔大江天清日明了了见峰岭已胜谢脁龊龊逺视于一窗亦笑炀帝造楼摘星放萤火锦帆落樯旗建杠我今乃来偶同二三友得句欲霜钟撞却思公之文字世莫双举酒一使长咽慢肌髙揭鼔腔万古有作心胷降
　　自感二首
　　左目忽昬花愁心乱剧麻文书都莫见药物近凭他眸子终何似形躯且愿嘉唯期一开泰再望日中雅我不嫌髭白白髭何自落虽然失丑衰将恐日疎薄有生无不老岁事看秋箨一身忧已大毫发谁能度【二月二十八日】
　　依韵和孙都官河上写望
　　河上风烟爱此邦吴艘越舸不相降鱼鯹矗矗桥边市花暗深深竹里窗蹴踘渐知寒食近秋千将立小鬟双年光取次须偷赏何用功名节与幢
　　依韵和试笔偶书
　　洗砚开书几拈毫喜子巢不为微物挠自向小栏敲已逐游丝末还縁翠叶梢因知生理大不必在重爻和张民朝谒建隆寺二次用写望试笔韵
　　荒台残垒旧名邦曽说王师此受降西汉衣冠拜原庙五天龙象护经窗蜀冈井味人犹品隋帝宫基阙尚双自古兴亡不须问风铃闲听响幡幢
　　跃马侵星去啼雅未出巢春裘风易裂従骑镫相敲红日双行柳黄金一抺梢乾坤功力大黙诵易中爻
　　依韵和许待制后园宴賔
　　春来无处不幽芳谁复樽前叹异乡绕榻绮罗观旧傍池桃杏照新妆柳条拂拂牵丝嫩蕊粉轻轻落酒香闻道主公偏爱客翻思当日醉莎场【宛邱城头有莎场临淄公每饮于其间】
　　依韵和许待制偶书
　　晓雨射船珠泻盘平明水上舞英残鬭鸡蹠恶轻泥湿调马蹄翻软土干深屋燕巢将欲补密房蚕蚁尚忧寒为言楚客甘蔬蔌白芷香牙长嫰
　　闺思
　　望日赤如橘游梁音信稀愁心常似醉春絮等闲飞江鳜看将烂芹牙吐尚微何时凭燕子寄取锦书归
　　代书寄王道粹学士
　　已具扁舟访使君忽逢春雨起淮濆花寒蛱蝶犹相守水冷鸳鸯不暂分况约他时来寄迹何须今日去论文解装无复山阴兴且对荆钗与布裙
　　依韵和许待制病起偶书
　　桐柳隂阴翠色参幔房深邃静于岩疾疑不是因蛇影方秘曽传白玉圅炼蜜有时蜂竞至坠羶无数蚁来衔女奚困触屛风响林鸟饥寻蠹木鹐趋吏喜闻开便閤舞姬排北翦春衫嘉賔入幕金樽抺贺客冲风席帽搀谈出古人非骋辩诗成王化不言谗提纲勿用铢铢较列局縁从物物监龙脑篆香盘屈曲虎头雕枕剔空嵌年逾五十惟躭易能格神明莫若諴
　　依韵和孙待制新栽竹
　　斸破烟丛带笋移映轩临槛特为冝龙孙巳见多奇节凤实新生入翠枝不向阮家林下集还思渭北水边窥一花一草公休咏惯作兰台侍从诗
　　依韵和戏题
　　扬州太守重交情我欲西归未得行寒食尚賖花水近妻孥煎去到天明
　　依韵和孙待制春日偶书
　　瓮面春醅压嫩蓝盘中鹅炙亦肥甘正宜醉梦轻为蝶苦怕酬诗密似蚕病起羊公方隠几归来陶令只乗篮河隄古木欣欣暗野水新秧拍拍渰巳向官资随分足莫将忠愤等闲谈况于世上诸般厌不作人间一例贪陋巷自知当退缩拥门谁解更趋参髙低趋向难为合冷暖情怀固饱谙勉意妻儿犹苟禄彊顔冠冕未抽簪唯公恩遇留连久频对樽罍也负慙
　　依韵和禁烟近事之什
　　狂风暴雨已频过近水棠棃着未多窈窕踏歌相把袂轻浮赌胜各飞堶闲牵白日游丝飏细蓦黄金舞带拖小苑芳菲花鬭蕊华堂嘲哳燕争窠西州骏马头如剥南国佳人颈似瑳结客追随倾画榼分朋游乐借青莎秋千竞打遗钿翠芍药将开翦缬罗我病乞求新火灸无心更听竹枝歌
　　依韵和春日见示
　　春雨嬾从年少狂一生憔悴为诗忙不能屑屑随时辈亦耻区区忆故郷白玉笛声亲府席六么花拍动衣香龙咽嘹喨留行月凤翼趋跄巧定场粉色酒容欢四座花光烛影照西墙虚荣浪防知多少安得如君展胏肠
　　依韵和偶书相留
　　在昔有言无不讐故于嘉咏岂冝休出奇吴国将能战探隠汉宫人戏吹笛梦来犹记曲爱歌老去未忘讴车中变服为秦客头上南冠学楚囚日永欢呼遗搏齿夜深谈论废更筹海陵已有从游约今欲西归且榜舟读邵不疑学士诗巻杜挺之忽来因出示之且伏髙致辄书一时之语以奉呈
