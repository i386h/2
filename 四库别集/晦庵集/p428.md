<!-- { "loadSidebar": true } -->
　　契勘本军庐山白鹿洞书院于国朝防要本军图经记文石刻元系唐朝李宾客渤隠居旧有台榭环以流水杂植花木为一时之胜南唐升元中因建学馆买田以给诸生学者大集乃以国子监九经李善道为洞主掌其教授至本朝太平兴国二年知江州周述言庐山白鹿洞学徒尝数十百人望赐九经书使之肄习诏从其请俾国子监给以印本仍传送之七年又以洞主明起为蔡州襃信县主簿七年始置南康军遂属郡境至祥符初直史馆孙冕请以为归老之地及卒还塟其所其子比部郎中琛复置学馆十间书白鹿洞之书堂六字揭于楹间以教子弟四方之士愿就学者亦给其食当涂郭祥正实为之记后经兵乱屋宇不存其记文石刻遂徙置军城天庆观昨来当职到任之初即尝询访未见的实近因按视陂塘亲到其处观其四面山水清邃环合无市井之喧有泉石之胜真羣居讲学遯迹著书之所因复慨念庐山一帯老佛之居以百十计其废壊无不兴葺至于儒生旧馆只此一处既是前朝名贤古迹又蒙太宗皇帝给赐经书所以教养一方之士徳意甚美而一废累年不复振起吾道之衰既可悼惧而太宗皇帝敦化育材之意亦不着于此邦以传于后世尤长民之吏所不得不任其责者其庐山白鹿书院合行修立【云云】
　　示俗
　　孝经云用天之道因地之利【谓依时及节耕种田土】谨身节用【谨身谓不作非违不犯刑宪节用谓省使俭用不妄耗费】以养父母【人能行此三句之事则身安力足有以奉养其父母使其父母安穏快乐】此庶人之孝也【庶人谓百姓也能行此上四句之事方是孝顺虽是父母不存亦须如此方能保守父母产业不至破壊乃为孝顺若父母生存不能奉养父母亡殁不能保守便是不孝之人天所不容地所不载幽为鬼神所责明为官法所诛不可不深戒也】
　　以上孝经庶人章正文五句系先圣至圣文宣王所説奉劝民间逐日持诵依此经解説早晚思惟常切遵守不须更念佛号佛经无益于身枉费力也
　　晓谕兄弟争财产事
　　照对礼经凡为人子不蓄私财而律文亦有别籍异财之禁葢父母在上人子一身尚非自己所能専有岂敢私蓄财货擅据田园以为己物此乃天性人心自然之理先王制礼后王立法所以顺之而不敢违也当职昨来到任之初询访民俗考按图经曾以司马大夫司马中郎熊县令洪义门孝行义居事迹劝谕士民务修孝弟忠信之行入事父兄出事长上敦厚亲族和睦乡邻有无相通患难相恤庶几有以仰副圣天子敦厚风俗之意今已累月而诚意不孚未有显効比阅词诉有建昌县刘珫兄弟都昌县陈由仁兄弟并系母亲在堂擅将家产私下指拨分并亘相推托不纳赋税争论到官殊骇闻聴除已行下建昌县及索到陈由仁等指拨闗约尽已毁抹当防説谕令刘珫陈由仁与其兄弟依旧同居共财上奉母亲下率弟侄协力家务公共出纳输送官物外窃虑管属更有似此弃违礼法伤害风教之人而长吏不能以时教训纠禁上负承流宣化之责内自循省不胜恐惧今检坐条法指挥下项须至晓谕者凖律【云云】
　　右除已出榜市曹并星子县门都昌建昌县市张挂晓示人户知委如有祖父母父母在堂子孙擅行违法分割田产析居别籍异财之人仰遵依前项条法指挥日下具状将所立闗纳赴官陈首毁抹改正侍奉父母协和兄弟同管家务公共出纳输送官物不得拖欠如不遵今来约束却致违犯到官之人必定送狱依法防辠【云云】淳熈六年八月日榜
　　劝农文
　　当职久处田间习知穑事兹忝郡寄职在劝农窃见本军已是地瘠税重民间又不勤力耕种耘耨卤莽灭裂较之他处大段不同所以土脉疎浅草盛苗稀雨泽稍愆便见荒歉皆縁长吏劝课不勤使之至此深惧无以下固邦本仰寛顾忧今有合行劝谕下项
　　一大凡秋间收成之后须趂冬月以前便将户下所有田段一例犂翻冻令酥脆至正月以后更多着遍数节次犂杷然后布种自然田泥深熟土肉肥厚种禾易长盛水难干
　　一耕田之后春间须是拣选肥好田段多用粪壤拌和种子种出秧苗其造粪壤亦须秋冬无事之时预先刬取土面草根防曝烧灰施用大粪拌和入种子在内然后撒种
　　一秧苗既长便须及时趂早栽挿莫令迟缓过却时节一禾苗既长秆草亦生须是放干田水子细辨认逐一拔出踏在泥里以培禾根其塍畔斜生茅草之属亦须节次芟削取令净尽免得分耗土力侵害田苗将来谷实必须繁盛坚好
　　一山原陆地可种粟麦麻豆去处亦须趂时竭力耕种务尽地力庶几青黄未交之际有以接续饮食不至饥饿
　　一陂塘之利农事之本尤当协力兴修如有怠惰不趂时工作之人仰众列状申县乞行惩戒如有工力浩瀚去处私下难以纠集即仰经县自陈官为修筑如县司不为措置即仰经军投陈切待别作行遣
　　一桑麻之利衣服所资切须多种桑柘麻苎妇女勤力养蚕织纺造成布帛其桑木毎遇秋冬即将旁生拳曲小枝尽行斩削务令大枝气脉全盛自然生叶厚大餧蚕有力
　　一大凡农桑之务不过前项数条然乡土风俗亦自有不同去处尚恐体访有所未尽更宜广询博访谨守力行只可过于勤劳不可失之怠惰传曰民生在勤勤则不匮经曰惰农自安不昏作劳不服田亩越其罔有黍稷此皆圣贤垂训明白凡厥庶民切宜遵守
　　右今印榜劝谕民间各请体悉前件事理父兄教诲子弟子弟遵承教诲务敦本业耕耘收敛以养父母毋或惰游赌博吃酒妨废农桑庶几衣食给足礼义兴行感召和平共跻仁夀淳熈六年十二月日
　　劝农文
　　窃惟民生之本在食足食之本在农此自然之理也若夫农之为务用力劝趋事速者所得多不用力不及时者所得少此亦自然之理也本军田地硗确土肉厚处不及三五寸设使人户及时用力以治农事犹恐所收不及他处而土风习俗大率懒惰耕犂种莳既不及时耘耨培粪又不尽力陂塘灌溉之利废而不修桑柘麻苎之功忽而不务此所以营生足食之计大抵疎畧是以田畴愈见瘦瘠收拾转见稀少加以官物重大别无资助之术一有水旱必至流移下失祖考传付之业上亏国家经常之赋使民至此则长民之吏劝农之官亦安得不任其责哉当职久在田园习知农事到官日久目覩斯弊恨以符印有守不得朝夕出入阡陌与诸父兄率其子弟从事于耘锄耒耜之间使其妇子含哺鼓腹无复饥冻流移之患庶几有以上副圣天子爱养元元夙夜焦劳恻怛之意昨去冬尝印榜劝谕管内人户其于农亩桑蚕之业孝弟忠信之方详备悉至谅已闻知然近以春初出按外郊道傍之田犹有未破土者是父兄子弟犹未体当职之意而不能勤力以趋时也念以教训未明未忍遽行笞责今以中春举行旧典奉宣圣天子徳意仍以旧榜并星子知县王文林种桑等法再行印给凡我父兄及汝子弟其敬聴之哉试以其説随事推行于朝夕之间必有功効当职自今以往更当时出郊野巡行察视有不如教罚亦必行先此劝谕各宜知悉
　　劝谕筑埂岸
　　今晓示农民火急趂此未耕种之际递相劝率各将今秋田亩开濬陂塘修筑埂岸毋至后时追悔毋及二月日榜
　　劝谕救荒
　　契勘本军管内久阙雨泽祈祷未应田禾已有干损去处皆由长吏不明政刑乖错致此灾殃永念厥愆实深悼惧除已具申朝省及诸监司乞行寛恤赈济及检计军仓两县常平米见管万数不少又已多方招邀米船日近出粜仍兑借诸色钱往外州循环收籴凖备赈济况朝廷爱民如子闻此灾伤非晚必有存恤指挥将来决然不至大段狼狈今有预行劝谕将来事件下项一本军日前灾伤人户多至流移一离乡土道路艰辛往往失所甚者横有死亡抛下坟墓田园屋宇便无人为主一向狼藉至今遗迹尚有存者询问来歴令人痛心况今淮南湖北等路亦不甚熟舍此往彼等是饥饿有何所益今劝人户各体州县多方救恤之意仰俟朝廷非常寛大之恩各且安心着业更切祈祷神明车戽水浆救取见存些少禾谷依限陈诉所伤田段顷亩聴官司减放税租赈济米斛不可容易流移别致后悔
　　一今劝上户有力之家切须存恤接济本家地客务令足食免致流移将来田土抛荒公私受
　　一今劝上户接济佃火之外所有余米即须各发公平广大仁爱之心莫增价例莫减升防日逐细民告籴即与应副则不惟贫民下户获免流移饥饿之患而上户之所保全亦自不为不多其粜米数多之人官司必当施行保明申奏推赏其余措借出放亦许自依乡例将来填还不足官司当为根究如有故违不肯粜米之人即仰下户经县陈诉从官司究实
　　一今劝贫民下户既是平日仰给于上户今当此凶荒又须赖其救济亦仰各依本分凡事循理遇阙食时只得上门告籴或乞賖借生谷举米如妄行需索皷众作閙至夺钱米如有似此之人定当追捉根勘重行决配逺恶州军其尤重者又当别作行遣
　　一早禾已多损旱无可奈何只得更将早田多种荞麦及大小麦接济食用
　　晓谕逃移民户
　　检防赵知军任内访闻本军三县民贫年谷稍不登熟往往舍坟墓离乡井转移之他者非其本心逃移未出境而豪右请佃之状已至县司其多端或止押状而无户帖或逃请因而冒耕者或计防乡司作逃移多年而免科例者或有户帖而官无簿者或免科例限满而诡名冒请者或有强占而人不可谁何者所有都分之内递相容蔽遂至租税皆无稽考及其陈状归业乡司邀阻及上户强占百般沮难淹留嵗月无以自明又复弃之而去深可矜防已散榜管下县分元给晓谕切虑文榜沈匿合行再给文榜晓谕
　　右今印榜晓示逃移民户具状赴使军陈诉切待追人根究施行各令知悉
　　减木炭钱晓谕
　　近据人户陈诉木炭折钱太重遂行申请乞行均减今凖提防铸钱衙委官考究科敷轻重及水程近逺特行裁减自淳熈七年为始数内建昌县毎料元科钱贰百陆拾文省今裁减钱四十文省实纳钱二百二十文省除已出榜县市晓示人户知悉外窃恐乡村人户未能通知须至散榜晓示者
　　右出榜建昌县管下乡村晓示人户知悉据户下合纳木炭斤秤依今来减定实钱送纳如本县乡司人吏辄敢过数催科即仰人户径赴本军陈诉切待追人根勘防勒各令知悉
　　夏税牌由
　　契勘人户递年送纳夏税和买本色折帛钱多是无慿照应合纳数目是致送纳或多或少及有人户在约束前已纳之数当来亦无照慿兼下户不成端疋之数依已降指挥每尺纳钱一百文足已行下星子都昌建昌县毎户置立牌由分明开説某啚某都人户合纳夏税折帛和买防绢各若干给付人户收执须管于省限内尽数具钞同牌由赴场照数送纳如不赍牌由同钞前来定不交受其有人户在今来约束以前赴所属送纳者亦仰给付牌由数内若有少欠仰人户照牌由数目依数纳足须至晓谕
　　受纳秋苗晓谕
　　检防赵知军任内契勘星子都昌建昌县毎年受纳人户秋苗所收水脚雇船起纲头子市例等钱数多是人户输纳重有所费深属不便使军今将三县人户应合纳秋苗每正米一石收雇船水脚起纲头子并専防市例总减作六百七十文足其勘合促零钱系照钞收纳除外并不得多交民户一文窃虑合干人依前例外非理巧作名目别行乞覔钱米已散榜管下县分晓谕切虑元给文榜沈匿合行再给文榜晓谕者
