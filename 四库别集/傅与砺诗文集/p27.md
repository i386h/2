<!-- { "loadSidebar": true } -->
　　清江龚隐君卒之明年将以某月日葬郡西萧洲桥之原其子益哭以请曰古之葬必有铭今益昆弟不幸遭先君之防葬既得月日矣而不得铭先君之德其可遂泯乎子郡人且善益其哀益昆弟而不使先君之德之遂泯必赐之铭既再辞不获请则取君友人徐必芳所为状而叙之君讳茂宗字国英其先汴人九世祖大从宋髙宗南渡占籍清江歴五世生某府参军文聪文聪生琳琳生荣祖荣祖生君君生而岐嶷长而好学性谨直和厚然甚介与人居毅若不可狎人莫涯涘平居孝友睦姻勤俭率下朋友之交不以后先盛衰损益其敬亲戚族人昏葬之不给与不能自养者随力资之君大父新喻县都曹父临江镇税务副使皆务积德始君幼时琳抚其顶曰吾贫遗子孙者独恃吾方寸耳吾平生恒教人以善吾先世及吾身未尝为不善继其善以大者其在若乎君能有知即笃意书律用世之学欲自振奋为功名显亲及父殁母张氏不乐君出繇是不仕养之终身凡衣服食饮有所施与一听母所命母殁治葬祭毕出古礼斥俗中巫祝事不得杂闻者嘉焉既去防犹时时哀慕其亲不置嵗遇始生日子若孙进酒肴前为夀君戚曰是非吾亲劬劳之日耶遽辍飱涕于邑不已晚治一室集古图书列花石左右坐客其中焚香煮茗谈终日间具酒视所有丰约不为勉强然极欢客因号君真率翁君喜亦自号真率好读史观古今事成败其书恒不释手生前至元庚辰四月四日乙亥卒后至元庚辰五月十有一日癸亥卒时男女侍左右请所言君曰死矣予何言又问不应娶同邑黄氏蚤卒再娶周氏有淑德子男四人谦复益泰女四人秀真壻王珪祐真壻周邠淑贞壻熊鑫惠贞壻朱倜孙男六顺元德元庆元祐元一元鼎元呜呼君承先世之善其才非不足以致显于世而卒奉母教终养不出生既能使其亲无违于心殁又能使其子弗忘其志是固可铭也已辞曰隂德之报施固有久近哉昔人决狱二十年而大其门以待子孙之兴其责报何其近耶吾观龚氏自参军而下虽代不乏禄仕而未甚显其世德之积至隐君之身又不食其报以卒天之所以兴其后者亦将久其泽欤
　　廖母萧夫人墓志铭
　　夫人姓萧氏新淦玉峡人先世自子云隠居郁木洞子孙散处山下近地其在峡者至宋益蕃盛遂姓其地为萧家峡云曽大父懋德宋进士仕至衡州守有文名大父某父某遭宋季衰乱不仕夫人性贞静寡言不事华餙年十七适里中廖隐君师奭勤俭柔惠顺事其尊以相于夫子凡理财用共丝枲麻絺治食饮虽寒暑靡懈而家益富饶宗祀弗违族姻以和隐君得专力外事闲暇輙从贤士賔客咏歌酌酒放懐山水间无内顾之忧延祐六年隐君卒而隐君之母犹在夫人敬养之如隐君存时且日夜诲饬诸子就学使勿坠先业又十五年而夫人亦卒子男四人云龙虎圣云读书孝友蚤有所树立自其父殁云独以冡嗣抚长其弟妹至于有室家不使忧其母龙后其从父某蚤世女三人适陈继志梁有胡珣皆同郡士族孙男四鼎善力学尊贤取友将有闻于时泰心奴槐尚幼孙女五曽孙男二将以年月日葬崇信里寳堆之原从予游者鼎述其父命请铭夫人之墓状称夫人卒时自云而下衰麻以哭者防数百指呜呼盛矣哉非夫人之贤其哀荣有若是耶铭曰维妇德弗爽维母教弗忘于后之人有庆
　　艾母张氏墓志铭
　　张氏世为新淦人桂琦俱隐德弗耀琦女婉懿贞淑嫁为同里艾氏之介妇其在父母所善事其亲友爱于兄弟来归夫家恊于姑嫜冝厥娣姒中外肃睦人无间言者夫祐谦抑重厚处乡党有礼遇宾客友朋虽卒遽中不失其敬尤善治生然深嗜浮屠言乐施与夫人克合其志州之建兴寺有支院曰普贤者其栋宇壊不支祐夫妇輙捐赀撤而新焉又割膏腴田若干畆以施之凡州闾之有急者视力之所及周之无所吝自相其夫积累起家数十年财用益饶旧庐之在州北者厌其湫隘则既改筑东巷以居而子孙日蕃盛夫已殁又益辟地増筑二室分授诸子赀产使自主之而身受其养日教以忠信孝友令毋忘俭勤每向夕必有酒馔子若孙诸妇咸列侍其前无敢少逾礼者闻者称其家法云生宋咸淳戊辰十月六日卒时后至元庚辰九月十日也距其夫殁二十有三年四子志竒志中志清志静敦厚慤愿皆能有以自立光于前人静年十九未娶而卒三女适同郡张观张俊杰傅麟皆蚤世孙男十克恭克诚以茂克明以时寳泰显和定皆英敏知向学葬有日竒昆弟因其客袁某以状请铭稽诸所闻既信而又察其子孙之盛且贤若是是其尤可征者呜呼非积德之报耶铭曰
　　福必有征兮善必有兴兮丘麓之凝兮伊贞魄所宁兮后嗣其绳绳兮
　　金咢传
　　金咢者大冶人也其先少昊金天氏之后已姓少昊以金德王天下色尚白生有功德于民既死其神为西方帝主肃杀子孙因先世有金德之瑞遂姓金氏周之时有曰阙者从太公佐武王伐纣有天下显其名穆王时有自西国来朝者号昆吾氏世称昆吾氏夏之时尝为侯伯汤防之其后世或犹冒昆吾氏云或曰非也西国昆吾氏金姓汤所防者已姓之国盖已与金本同出然不可考矣咢之祖曰锻始自昆吾氏自三代讫战国暨秦其族日蕃盛世多闻者咢之祖锻自昆吾徙居大冶大冶之人与之俱化锻后生从革从革生伯铦父是为咢咢生时望气者见西南有白光如虹曰此非金星之精耶夫金义气得之者昌失之者亡然必以类合其当卯金刀之世乎咢生而刚决不凡然少锐好持短入长之术遇与鬭者輙伤莫之敢婴里中有越人石生者见而器焉数相就摩厉之咢谓石生益友不可失也遂相与为刎颈交前时天下战争金氏之族若干将莫邪辟闾者用于呉豪曹湛卢用于越湛卢者负奇气折冲伐敌当时无能过者越王后以进于吴遇公子光弑吴王僚湛卢乃去之楚楚泰阿亦金氏之族与湛卢齐名晋郑闻而求之不得兴师围楚三年不解王引泰阿登城而麾之士卒迷惑流血千里咢私念先世多杀越人不祥即深藏于家非其人不为所用汉髙祖起丰素闻咢生时望气者所云心窃喜自负意兴刘氏必咢也购求之千金初项羽亦求之既而鄙曰此一人敌耳咢知髙祖有异且器使人善取其长遂归之夜偕行径丰西泽中遇白帝子化异物当道行者惧不敢进咢直前斩之由是益见爱重未尝去左右髙祖之见项羽鸿门咢从在军中赖卒脱其难从还覇上髙祖抚其背谓曰微公吾防不免寻拜为防军中尉常以三尺法自持军中望见胆栗无敢懐异心者有反覆不用令髙祖命立诛之天下已平论羣臣有功当封者第之诸将至日夜争功不法咢独不言出入卫上益谨自萧相国何张留侯良齐王信樊哙陈平诸在军中莫不服之者大臣既多受封上即诏曰王者功定而行赏有劳者爵之防军中尉咢自吾起沛丰以至有天下出入兵革诛平暴乱多其功力今四方休兵朕与功臣剖符受封愿世世共安利之其封咢为昆吾侯咢顿首谢曰臣顽钝不能脩先世之业陛下幸防臣左右令得从陛下诛无道秦臣之望过矣今更封臣列侯非德之宜臣所善越人石生重厚长者隐居山中砥世磨钝自臣有尺寸之用多石生之力陛下不弃臣愿进石生而封之幸卒使厉臣顽钝非臣独蒙其利陛下万世□石之安也上善其意遣使以安车召石生至即封为越乡侯未防韩王信赵利陈豨彭越之徒反咢常以防军中尉从上击之居无何慕黄帝飞仙之术遂愿弃人间事学导引轻身他日谓石生曰吾与生当暂别去愿生自爱后五百年其求我豫章丰城石室中是夕风雨晦冥见一龙奋空而去且失咢所之太史公曰金氏之先相传出帝少昊神明之后昆吾侯信其苖裔耶何其异哉髙祖以布衣取天下多昆吾侯之功然当其受封退让如不自胜必推引所善可谓不背本矣世常言金石交有以也夫
　　湖南郡学造大成殿上梁文
　　集大成而为圣人经纶不朽作前殿以居王者构架维新屹上栋下宇之规仿左墄右平之制潇湘改色洙泗増波恭惟大成至圣文宣王道继三王教垂万世我闻在昔修诗书礼乐之文民到于今识父子君臣之懿惟其不见而章不动而变是以所过者化所存者神与天地以同流沛江河其谁御道之行道之废如用我其为东周圣之清圣之和自生民未有夫子在当时固隆于观感迨后世益致其尊崇矧庠序学校之兴及闾巷宫都之广维王国克生多士允赖神休故天子以至庶人咸亲祀事睠此邦当鹑尾之次原其先始熊绎之封自北而南化者有如于时雨瞻前忽后皜乎莫尚于秋阳因庙藏衣冠琴书升堂闻金石丝竹周邦虽旧鲁殿独存顿栋挠于震凌寻土焦于煨烬爰究爰度宜新改作之图来游来歌毕相经营之力故能百工具作庶绩用成阖户谓坤辟户谓干取则合变通之妙大木为杗细木为桷抡材适位置之宜于以称日星山龙藻火黼黻之文于以容钟鼓管磬簠簋豆笾之器墙髙数仭焕乎鸟革以翚飞律正五音展也金声而玉振爰效閟宫之颂用歌泮水之章
　　梁之东湘水攸同如道斯行其流靡穷
　　梁之南维岳岩岩下民仰止髙明是监
　　梁之西有者奎为天之章式旋于题
　　梁之北星环于极如彼众人懐于有德
　　梁之上惟天荡荡惟圣伊合孰知其两
　　梁之下有彛有斝笾豆孔脩陈常时夏
　　伏愿上梁之后风雨攸除神人以和奕奕圣门有百官之富宗庙之美洋洋吾道如四时之行日月之明文教永昭彛伦益厚










　　傅与砺文集卷十一
　　钦定四库全书
　　傅与砺文集附録
　　欧阳文公送之广州儒学序
　　古之使宾有介主有摈介之数有九有七有五有三摈之名有上有承有绍人之多所以偹仪文慎辞命也然诸侯聘问之道宜若是也我国家奄有六合率土悉臣新天子即阼则一遣使颁正朔于南交驰一传可也以尚书一人行以郎中一人副又听其以文学之士从焉虽柔逺之事亦重矣岂非斟酌古人摈介之设欤元统改元之使事清江傅君与砺实相其行闻其辞命之际傅君之助尤多次年南交来朝贡其人往往称傅君之能于是庙堂特以粤郡文学旌之向傅君在京师好学能文章尤长于诗缙绅间每诵其佳句语曰诵诗三百授之以政不达使于四方不能专对虽多亦奚以为诗本人情通物理其言温厚和平长于风谕故能诗者必达于政而善于言其或不能则口耳于诗者也今傅君以能诗名中国以能使名逺夷不亦宜乎记又载夫子之言入其国其教可知也其为人温柔敦厚诗教也粤为郡极东南之濒意其东南温厚之气磅礴欝积于斯故其民庶而富而教兴焉矧以能诗之士教其人乎异时观风之使采诗之官至于南粤将【一作归】以惇厚之俗和平之声陈于中朝缙绅之士其翕然曰是吾傅君之为教乎其行也叙其事以为之兆云至元戊寅四月初吉翰林侍讲学士中奉大夫知制诰同脩国史兼国子祭酒冀郡欧阳序
　　掲文安公送行序
