<!-- { "loadSidebar": true } -->
　　正言执事：某五月还家，八月抵官。每欲介西北之邮布一书，道区区之怀，辄以事废。扬，东南之吭也。舟舆至自汴者，日十百数，因得问汴事与执事息耗甚详。其间荐绅道执事介然立朝，无所跛倚，甚盛，甚盛！顾犹有疑执事者，虽某亦然。某之学也，执事诲之；进也，执事奖之。执事知某，不为浅矣，有疑焉不以闻，何以偿执事之知哉？初，执事坐殿庑下，对方正策，指斥天下利害，奋不讳忌。且曰：“愿陛下行之，无使天下谓制科为进取一途耳。”方此时，窥执事意，岂若今所谓举方正者猎取名位而已哉？盖曰行其志云尔。今联谏官朝夕耳目天子行事，即一切是非无不可言者。欲行其志，宜莫若此时。国之疵、民之病亦多矣，执事亦抵职之日久矣。向之所谓疵者，今或痤然若不可治矣；向之所谓病者，今或痼然若不可起矣。曾未闻执事建一言寤主上也。何向者斥之切而今之疏也？岂向之利于言而今之言不利邪？岂不免若今之所谓举方正者猎取名位而已邪？人之疑执事者以此。为执事解者，或曰：“造辟而言，诡辞而出，疏贱之人，奚遽知其微哉？”是不然矣。《传》所谓“造辟而言”者，乃其言则不可得而闻也，其言之效，则天下斯见之矣。今国之疵，民之病，有滋而无损焉，乌所谓言之效邪？复有为执事解者，曰：“盖造辟而言之矣，如不用何？”是又不然。臣之事君，三谏不从则去之，礼也。执事对策时，常用是著于篇。今言之而不从，亦当不翅三矣。虽之义，未能自去，孟子不云乎：“有言责者，不得其言则去。”盍亦辞其言责邪？执事不能自免于疑也，必矣。虽坚强之辩，不能为执事解也。乃如某之愚，则愿执事不矜宠利，不惮诛责，一为天下昌言，以寤主上；起民之病，治国之疵，蹇蹇一心，如对策时，则人之疑不解自判矣。惟执事念之。如其不然，愿赐教答。不宣。

　　【二】

　　某闻公卿大夫才名与宠兼盛于世，必有大功以宜之，否则君子之。执事姿略颖然，出常士之表，应进士，中甲科，举方正为第一。将朝车通举刺史事，又陈善策，得玺书召。名与宠不已兼盛于世邪？所未较著者功尔。本朝太祖武靖天下，真宗以文持之，今上接祖宗之成，兵不释翳者盖数十年，近世无有也。所当设张之具，犹若阙然。重以羌酋梗边，主上方览众策以济之。天下举首戴目，属心执事者，难以一二计。为执事议者曰：“朝廷藉不吾以宜，且自赞以植显效，酬天下属己之意。矧上然命之乎？此固策大功之会也。”抑闻之：“者易缺，者易污。”执事才名与宠，可谓易污、易缺者，必若策大功，适足宜之而已，可无茂邪？恭惟旦暮辅佐天子秉国事，修所当设张之具，复边人于安，称主上所以命之之意，使天下举首戴目者，盈其愿而退，则后世之书，可胜传哉？董仲舒有是才名，顾不获此宠；公孙季有此宠，不成此功。有此宠而成此功者，宜在执事，不宜在它。草鄙之人，不达大谊，辱奖训之厚，敢不尽愚。

　　【谢张学士书】

　　某顿首：某不肖，学不得尽意于文章，仕不得行其所学，苟居窃食，动辄愧心，而世之同好恶者，已云少矣。遇足下于此，最为相尽，义不得讳。其不腆之文，过蒙推褒，非所望也。朋友道丧，为日久矣。以某之不肖，行于前而悔于后，自已为多矣，况足下之明耶！每望教督，而终未蒙。惟足下不遗，以朋友之心见存，不胜幸甚。更数日遂东去，千万自爱，不胜思怀也。

　　【答李秀才书】

　　昨日蒙示书，今日又得三篇诗。足下少年，而已能如此，辅之以良师友，而为之不止，何所不至？自泾至此，盖五百里，而又有山川之厄，足下乐从所闻，而不以为远，亦有志矣。然书之所愿，特出于名，名者，古人欲之，而非所以先。足下之才力，求古人之所汲汲者而取之，则名之归，孰能争乎？孔子曰：“君子去仁，恶乎成名？”古之成名，在无事于文辞，而足下之于文辞，方力学之而未止也。则某之不肖，何能副足下所求之意邪？

　　【答孙长倩书】

　　孙君足下：比过江宁，家兄道足下虽稚年，有奇意，欲务古人事于今世，发为词章，尤感切今世事，荦荦有可畏爱者。语未究，足下来门，见示以文，见责以教诲。观足下所为文，探足下志，信然，独责教诲为失其所焉尔。古之道，废踣久矣。大贤间起废踣之中，率常位庳泽狭，万不救一二。天下日更薄恶，宦学者不谋道，主禄利而已。尝记一人焉，甚贵，且有名，自言少时迷，喜学古文，后乃大寤，弃不学，学治今时文章。夫古文何伤？直与世少合耳，尚不肯学，而谓学者迷。若行古之道于今世，则往往困矣，其又肯行邪？甚贵且有名者云尔，况其下碌碌者邪！反于是，其亦几何矣！足下何觉之早邪？而独反于是耶？其亦谋道而不主利禄者邪？《语》曰：“途之人皆可以为禹。”盖人人有善性，而未必善自充也。若足下者，充之不已，不惑以变，其又可量邪？走将企警嗟慕之不遑，于教诲乎何敢！

　　【上杜学士书】

　　窃闻受命改使河北，伏惟庆慰。国家东西南北，地各万里，统而维之，止十八道。道数千里，而转运使独一二人。其在部中，吏无崇卑，皆得按举。虽将相大臣，气势ピ赫，上所尊宠，文书指麾，势不得恣。一有罪过，纠诘按治，遂行不请。政令有大施舍，常咨而后定。生民有大利害，得以罢而行之。金钱粟帛，仓庾库府，舟车漕引，凡上之人，皆须我主出。信乎，是任之重也。而河北又天下之重处，左河右山，强国之与邻，列而为藩者，皆将相大臣，所屯无非天下之劲兵悍卒，以惠则恣，以威则摇。幸时无事，庙堂之上，犹北顾而不敢忽；有事，虽天子其忧未尝不在河北也。今执事按临东南，无几何时，浙河东西十有五州之官吏士民，未尽受察，便宜当行，害之可除去者，犹未毕也。而卒然举河北以付执事，岂主上与一二股肱之臣，不惟付予必久而后可要以效哉？且以为世之士大夫无足寄以重，独执事为能当之耳。伏惟执事名行于天下，而材信于朝廷，而处之宜，必有补于当世。故虽某蒙恩德最厚，一日失所依据，而释然于心，不敢恨望，唯公义之存，而忘所私焉。

　　【与孙莘老书】

　　某昨日相见，殊匆匆。所示及信狱事，深思如此难处，足下试思其方，因书示及。今世人相识，未见有切磋琢磨如古之朋友者，盖能受善言者少，幸而其人有善人之意，而与游者犹以为阳不信也。此风甚可患。如某之不肖，虽不为有道，计足下犹当以善言处我，而未尝有善言见赐，岂以为不足语乎？足下尚如此，复何望于今世人也！是为事，某亦虽多复辨论，非敢自强蔽以所识，直以为不如是，则亦有所未悟，彼此之理，不尽在他人，恐以不能敬受其说，而欲是者因而已。在足下聪明，想宜知鄙心，要当往复穷究道理耳。古之人未有不须友以成者。盖无朋友则不闻其过，不闻其过，最患之大者。况某之不肖，所学者非世之所可用，而所任者非身之所能为。忍心拂性，苟取衣食，而冒人之寄属，其大过宜日日有，方理稽求，可以自脱，冀足下时见谕也。盐秤子搔扰事，幸疏示其详，不敢作足下文字施行，要约束今后耳。足下既受人民社稷于上官，势亦不得有所避。避太过则其事将不直，而职事亦何由理也。如盐秤子事，悉望疏示，自足下职事，然某不敢漏露也。至《麾岭乡》诗，奉寄一览也。秋冷，自爱。

　　【上徐兵部书】

　　向蒙执事畀之严符，开以归路。暮春三月，登舟而南，浮江绝湖，绵二千里，风波劲悍，雨潦湍猛，穷两月乃至家。展先人之墓，宁祖母于堂，十年萦郁，一旦释去。戴执事之赐，此时惟重，还职不时，以惧以惭。然去父母之道，古人所为迟迟也。不识执事谪之贳之，宜将何如？区区之怀，无以自处矣。恭惟执事宽通精明，暴著有年，宜留本朝，辅助风教。利权之柄，国家诚重，荐绅之论，犹为嗟咨。宠灵降集，可拱以俟。伏惟为国自寿，迓迎休福。某此月治行，承序于左右，在旦暮矣。下情无任依归颂愿之至。

　　【上宋相公书】

　　某愚戆浅薄，动多触罪，初叨一命，则在幕府，当此之时，尤为无知。自去吏属之籍，以至今日，虽尝获侍燕语，然不能自同众人之数也。阁下抚接顾待，久而加亲，及以罪逆，扶丧归葬，阁下发使吊问，特在诸公之先，而所以顾恤之尤厚。此盖仁人君子乐于以礼长育成就人材，哀念一日之雅，而忘其终身不肖之丑。顾在私心，宜何以报？当阁下以三公归第，四方奔走贺庆之时，而某尚以衰麻之故，不能有一言自献，以赞左右之喜。岁时不居，奄及丧除，可以有献矣，然所能进于左右，乃不过如此。盖心之委曲，有不胜言，冀蒙有以恕之而已。伏惟阁下以直道相先帝，虽已不在政事之地，然绝德至行，九州四海，所共矜式，朝廷大议，在所谋谟。伏惟为时自重，幸甚。

　　【上富相公书】

　　某以阁下在相位时，独蒙拔擢。在常人之情，固以归德于左右。然某以谓大君子以至公佐天子，进天下士，而某适以不肖误在选中，阁下非故为赐也，则某宜不知所得矣。及以不孝得罪天地，扶丧南归，阁下以上宰之重，亲屈手笔，拊循慰勉，过于朝夕出入墙屏之人，又加赐物，以助其丧祭。然后慨然有感概于私心，而虽在攀号摧割之中，不能以须臾忘也。近闻以旌纛出抚近镇，而尚以衰麻故不得参问动止，卷卷之情，何可以胜！日月不处，既除丧矣，而继以疾病，又念之曲折造次，不足以自达，故旷日引久，而阙然不即叙感，实冀宽大仁明，有以容而察之而已。伏惟阁下以盛德伟誉，丰功茂烈，为天下所向往，而又忠言谠议，终始如一，此志义之士所以尤勤勤于祝颂也。伏惟体道为国自重，以答舆人之心，幸甚。

　　【上张枢密书】

　　某蠢陋褊迫，不知所向。在京师时，自以备数有司，而阁下方断国论，故非公事未尝敢以先人之故私请左右，修子侄之礼。及以罪逆扶丧归葬，阁下方以医药自辅，哀疚迷谬，阙于赴告。凡此皆宜得疏绝之罪者也。然阁下拊循顾待，既久而加亲，追赐手笔，哀怜备厚。当是时，某方累然在丧服之中，无以冀于全存，故不能有所献，以谢恩礼之厚。今既除丧，可以叙感矣，然所能致于左右者，不过如此。盖拳拳之心，书不能言，实冀宽大仁明，有以容而亮之而已。伏惟阁下以正直相天下，翊尧戴舜，功不世有，辞宠去寄，而退托一州，所以承下风而望馀泽，非特门墙小人而已。伏惟为国自重，幸甚。

　　【上郎侍郎书二】

