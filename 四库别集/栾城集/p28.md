<!-- { "loadSidebar": true } -->
　　【子瞻与李公麟宣德共画翠石古木老僧谓之憩寂图题其后】

　　东坡自作苍苍石，留趣松待伯时。只有两人嫌未足，更收前世杜陵诗。

　　【王君贶宣徽挽词三首】

　　妙年收贾傅，白首贵王阳。志气文章在，功名岁月长。遗孙依旧德，故吏满诸方。河朔三持节，斯民定不忘。谪堕神仙侣，飞翔鸾凤姿，旧逢黄石老，阴许赤松期。历历僧伽记，申申邓傅词。翻然归海峤，无复世人知。〈公少年过泗州，于僧伽塔中见一老僧，谓公归视祖墓，有白兔者，君当第一人及第，已而果然。既登科，见张邓公，为公言：“吾为射洪令，尉捕得一人，疑其行劫，吾觉其非是，释之，问其所从来，则山中隐者也。以药遗我曰：‘服紫药可以终天年而无病。’且约我贵极人臣。今子方且贵，慎毋笞辱道人。”公终身用其言。辙佐公于大名，亲见公言之。〉

　　从军在河上，仗钺喜公来。幕府方闲暇，歌钟得纵陪。它年老宾佐，过国泣楼台。犹有坟碑在，仍令故客开。〈今枢密安公厚卿，昔与辙同在幕府，公家方求厚卿作墓碑。〉

　　【送杜介归扬州】

　　扬州繁丽非前世，城郭萧条却古风。尚有花畦春雨后，不妨水调月明中。东都甲第非嫌汝，北牖羲皇自属翁。清洛放船经月事，急先夫绕芳丛。

　　【次韵子瞻与邓圣求承旨同直翰苑怀武昌西山旧游】

　　我游齐安十日回，东坡桃李初未栽。扁舟乱流入樊口，山雨未止淫黄梅。寒溪闻有古精舍，相与推挽登崔嵬。山深县令嘉客至，寺荒蔓草生经台。黄鹅白酒得野馈，藤床竹簟无纤埃。可怜迁客畏人见，共怪青山谁为堆。行惊晚照催出谷，中止乱石倾余。古今相望两令尹，〈谓元结与邓君也。〉文词洒落千山隈。野人岂复识遗趣，过客时为剜苍苔。五年留滞屐齿秃，一朝挥手船头开。玉堂却忆昔游处，笑问五柳应雕摧。满朝文士蚤贵达，凭凌霄汉乘风雷。入参秘殿出华省，何曾著足空山来。漂流邂逅览遗躅，耳中尚有江声哀。

　　【送杨孟容朝奉西归】

　　三十始去家，四十初南迁。五十复还朝，白发正纷然。故人从西来，鞍马何联翩。握手得一笑，喜我犹生全。别离多忧患，梦觉非因缘。惟余归耕计，粗有山下田。久糜太仓粟，空愧乡党贤。老兄当治行，令德齐高年。幸此民事清，未厌军垒偏。父老携壶浆，稚子迎道边。应有故相识，问我何当旋。君恩闵衰病，归驾行将鞭。

　　【次韵孔武仲学士见赠】

　　羡君眈读书，日夜论今古。虽复在家人，不见释手处。意求五车尽，未惜双目苦。蓬莱倚宵汉，简册充栋宇。学成擅仓，笔落走风雨。破笼闭野鹤，短草藏文虎。鬓须忽平白，儿女无复乳。知君不能荐，愧我终何补。偶来相就谈，日落久未去。归鞍得新诗，佳句烂如组。古风弃雕琢，遗味比乐府。且复调埙篪，泠然五音举。

　　【送家定国朝奉西归】

　　我怀同门友，势如晓天星。老去发垂素，隐居山更青。退翁联科第，俯仰三十龄。仕官守乡国，出入奉家庭。鹄鹭性本静，芷兰深自馨。新诗得高趣，众耳昏未听。笑我老忧患，奔走如流萍。冠裳强包裹，齿发坐凋零。晚春首归路，朱︶照长亭。县令迎使君，彩服导辎。长叹或垂涕，平反知有令。此乐我已亡，虽达终不宁。

　　【次韵刘贡父省上示同会二首】

　　流落江湖东复西，归来未洗足间泥。偶随鹏翼培风上，时得衙香满袖携。落笔逡巡看亻暴直，醉吟清绝许分题。相望鲁卫虽兄弟，终畏邻封大国齐。掖垣不复限东西，宾客来冲雾雨泥。白酒黄封开潋滟，朱樱青笼落提携。五花愧我连书判，三道高君免试题。谁遣松蒿同一谷，凌云他日恐难齐。

　　【次韵孔武仲三舍人省上】

　　君不见西都校书宗室叟，东鲁高谈鼓瑟手。偶然同我西掖垣，并立晓班分左右。龙文百斛世无价，〈属二公。〉瓦釜枵然但升斗。诸兄落落不可望，两季幸肯分余光。大孔奋飞自南乡，联翩群雁相追翔，渠家冠盖尤堂堂。

　　【送顾子敦奉使河朔】

　　去年送君使河东，今年送君使河北。连年东北少安居，慷慨怜君色自得。河流西决不入土，千里汗漫败原隰。壮夫奔亡老稚死，粟麦无苗安取食。君忧臣辱自古然，自说过门三不入。忠诚一发鬼神辅，心念既通谋计集。堤防旋立村落定，波浪欲收蛟蜃泣。二年归国未为久，故旧相看发犹黑。成功岂在延世下，好勇真令腐儒服。此时为国颂河平，当使君名长不没。

　　【席上再送】

　　人言虎头痴，勇作河朔游。黄河六七月，不辨马与牛。单车径北渡，横身障西流。虎头亦不痴，志在万户侯。徜徉历三边，归借坐上筹。腰垂黄金印，不受白发羞。此计虽落落，但问有志不。临岐且一醉，行役方未休。

　　【次韵孔文仲舍人酴糜】

　　苍蛇冻不死，轻素暖仍归。落蕊时吹面，繁香自扑帏。光凝真照夜，枝软或牵衣。似厌风霾苦，应思雾雨霏。开樽迎最盛，扫地见初稀。赖有清阴在，金波肯发挥。

　　【送钱承制赴广东都监】

　　家声远继河西守，游宦多便岭外官。南海无波闲斗舸，北堂多暇得羞兰。忽闻常棣歌离索，应寄寒梅报好安。它日扁舟定归计，仍将犀玉付江湍。

　　【次韵曾子开舍人四月一二日扈从二首】

　　万人齐仗足声匀，翠辇徐行不动尘。夹道欢呼通老稚，从官杂Ш数徐陈。旌旗稍放龙蛇卷，旒冕初看日月新。天遣雨师先洒道，农夫不复误占辛。〈农家常以上辛占麦，辛深则麦熟。今年正月八日得辛，而雨不时应，驾未出，一日初得雷雨，麦始有望。〉

　　衣冠双日款蓬莱，帘脱琼钩扇不开。清晓逮惊三殿启，翠华遥自九天来。晨光稍稍侵黄盖，瑞雾霏霏著禁槐。千两翟车观礼罢，归时满载德风回。〈是日内外命妇皆会景灵，仰瞻三宫，肃然雍穆，不言而化。诸公之家，有能言之者。〉

　　【再和二首】

　　病起江南力未匀，强将冠剑拂埃尘。木鸡自笑真无用，刍狗何劳收已陈。行从銮旗风日细，侧听庙乐管弦新。谁知四载勤劳后，并举成功祚泣辛。宸心恻恻念污莱，南西池闭不开。长乐鸣鞘千乘出，顾成荐鬯万方来。从臣暗泣新宫柳，父老行依辇路槐。双阙影斜朱户启，都人留看属车回。

　　【次韵张昌言给事省中直宿】

　　还家未暇拂尘衣，携被重来趁落晖。省户鸣驺久分散，宫槐栖鹊共翻飞。周庐见日风霾静，斜汉横空星斗稀。多病心身怯清禁，故山依约梦西归。

　　【次韵贡父子开直宿】

　　掷简摇毫气吐虹，兴余庭药咏残红。今宵文字知无几，鼾睡帘中笑二公。

　　【去年冬辙以起居郎入侍迩英讲不逾时迁中书舍人虽忝冒愈深而瞻望清光与日俱远追记当时所见作四绝句呈同省诸公】

　　迩英肃肃晓霜清，玉宇时闻槁叶零。风过都城吹广内，万人笑语落中庭。铜钅并洒遍不胜寒，雨点匀圆冻未干。回首朝日上，槐龙对舞覆衣冠。〈迩英前有双槐甚高，而柯叶拂地，状若龙蛇，讲官进对其下。〉

　　早岁西厢跪直言，起迎天步晚临轩。何知老侍曾孙圣，欲泣龙髯吐复吞。〈辙昔举制策，坐于崇政西廊，盖迩英之北也。是日晚，仁皇自延和步入崇政，过所试幄前。瞻望天表，最为亲近。〉

　　讲罢渊然似不胜，诗书默已契天心。高宗问答终垂世，未信诸儒测浅深。

　　【次韵张问给事喜雨】

　　已收蚕麦无多日，旋喜山川同一云。禾黍趁时青覆垅，池塘流润渌生文。两宫尚废清晨集，中禁初消永夜薰。仓粟半空民望足，深耕疾耨肯忘君。

　　【次韵宋构朝请归守彭城】

　　得郡迎亲愿不违，书来无复寄当归。马驰未觉西南远，乌哺何辞日夜飞。湖水欲平官舍好，茶征初复讼氓稀。平反闻道加餐饭，五裤应须换破衣。

　　【次韵刘贡父西掖种竹】

　　竹迷谁定知迷否，趁取滂沱好雨初。栽向凤池吹律处，从芸阁杀青余。迎风一啸朝回早，弄月相差直宿疏。应怪籍咸林下客，相看不饮作除书。〈仲冯方作左史，必与贡父并直于此。〉

　　【次韵刘贡父省中独直】

　　帘深巧为隔朝暾，竹密时能引雀喧。朝罢宿酲还续梦，静中诸妄稍归根。坐曹闻道仍分省，出沐谁当与比轩。竹簟茅檐它日事，重因遗咏记君恩。

　　【得告家居次韵贡父见寄】

　　君恩赐告许归来，雨后中庭有绿苔。起问日高三丈久，卧闻车过九门开。泥封连日传新语，腕脱知君有轶才。〈十八、二十二两日除目猥多。〉待得晴干追后乘，未应尘土热如灰。

　　【黄几道郎中同年挽词二首】

　　温恭天赋此心良，惠爱人知政术长。井水无波任瓶绠，牛刀投隙应宫商。分符出遍各城守，携被归从华省郎。不到汝阴遗恨远，坐令湖水减清光。早岁相从能几时，淮阳花发正游嬉。鸣弓矍相人如堵，席地沧浪柳作帷。十载旧游真是梦，一时佳客尚存谁。遥闻葬日车千两，渍酒绵中寄一悲。〈辙昔与几道相遇于陈，陈守张圣民相与游从甚密，逮今将三十年。当时宾客在者少矣，而几道复化去，言之凄恻无已。〉

　　【和王定国寄刘贡父】

　　度岭当年惜远行，过淮今日似前生。留连秋思江侵海，摇荡春心花满城。欲寄尺书慵把笔，偶闻佳句独含情。何时复看清虚会，醉听蓁筝促柱声。

　　【故濮阳太守赠光禄大夫王君正路挽词二首】

　　落落承平佐，英英嗣世风。芝兰托庭户，鸾鹄峙梧桐。结客贤豪际，倾财缓急中。悲伤闻故老，沦谢未衰翁。吴中试良守，濮上继嘉声。平赋权家恨，蠲租盗俗清。家贫久未葬，身去独留名。天报多男子，终存好弟兄。

　　【韩干三马】

　　老马侧立鬃尾垂，御者高拱持青丝。心知后马有争意，两耳微起如立锥。中马直视翘右足，眼光已动心先驰。仆夫旋作奔佚想，右手正控黄金羁。雄姿骏发最后马，回身奋鬣真权奇。圉人顿辔屹山立，未听决骤争雄雌。物生先后亦偶尔，有心何者能忘之。画师韩干岂知道，画马不独画马皮。画出三马腹中事，似欲讥世人莫知。伯时一见笑不语，告我韩干非画师。

　　【书郭熙横卷】

