<!-- { "loadSidebar": true } -->
　　吊者在门庆者在闾一倚一伏孰知其初君子存诚克已就义始若甚难终知甚易可委者命可凭者天人无率尔事有偶然舎苗不耘固为有害助而揠之其害甚大既征于色又发于声天道无他庸玉汝成







　　鲁斋遗书卷九
　　钦定四库全书
　　鲁斋遗书卷十　　　　　　元　许衡　撰编年歌括
　　总数
　　始自尧戊辰终于金癸已三千六百年内减三十四
　　唐虞
　　唐尧一百载虞舜五十年禅让官天下有子不相传
　　夏
　　姒夏继有虞一十有七世得年通几何四百三十二
　　商
　　有商子姓三十世千日为名无癸字六百二十有九年天下归周契不祀
　　周
　　姬周三十有七王歴年八百六十七西都三百五十二武成康昭穆共懿孝夷之下厉宣幽十有二朝居镐邑东都二十五相传五百一十五元日平桓庄厘恵与襄项匡定简灵景继悼敬元贞并定哀思考威烈安夷烈显与慎靓及赧王厥后秦人并王室
　　秦
　　秦人灭周自昭襄孝文后曰庄襄王三传九载嬴秦亡吕政继主号始皇胡亥子婴俱不昌三世都经四十霜
　　西汉
　　西汉十有二帝二百一十四龄髙恵传家未乆吕氏僣起闱庭文景武昭而下宣元成哀平婴
　　新室
　　王莽号新室窃据十四年诛夷渐台后二载属刘元
　　东汉
　　东汉十有二朝一百九十六筭光明章和殇安顺冲质桓灵献
　　蜀
　　刘蜀炎汉裔二主据成都四十三年后山川入魏区
　　魏
　　曹魏合五主文明齐髙章祸稔萧墙内四十五年亡
　　吴
　　孙吴凡四传权亮休与皓五十九年春青盖洛阳道
　　西晋
　　西晋武惠怀愍四叶五十二年司马乾纲解纽五胡割据中原
　　东晋
　　东晋渡江十一帝元明成康穆哀废简文孝武安与恭一百三十消正气
　　宋
　　刘宋五十有九年髙祖营文孝武废明并后废顺承之是为南朝凡八帝
　　齐
　　萧齐二十有七年七叶相乗三见废祖武郁林并海陵明与东昏共和帝
　　梁
　　萧梁传四主五十五番春武简文元敬乾坤遂入陈
　　陈
　　陈氏合五朝三十二改岁髙文废与宣后主倾神器
　　后魏
　　后魏一十一帝一百四十九年道武明元太武文成献文相连世以拓拔为氏孝文改姓为元宣武孝明而下孝庄节闵而旃废帝孝武之后遂分东西魏焉
　　东西
　　西魏三主明废恭二十二年国祚絶东魏孝静不再传一十七霜元氏灭
　　北齐
　　髙齐五传年得四七文宣昭成后防失国
　　后周
　　五主宇文周歴年二十五孝闵明武宣静宋隋为主
　　隋
　　隋代通三世文皇炀与恭三十七年后杨氏数云终
　　唐
　　李氏建极临九有纪年三百八十九神尧太髙中睿肃代德顺承其后宪穆敬文并武宣懿僖昭哀皆继守总来二十一称尊髙后一朝为武后
　　五代
　　朱梁三主十六祀太祖友珪末帝是后唐四帝十三春庄明闵末是为真石晋二世十一载髙祖之下少帝代刘汉四年凡再传髙祖隐帝同一源郭周九载传三世太祖世宗与恭帝五代五十有三年其间八姓逓推迁后唐凡三周凡二余者举皆同气嗣
　　大辽
　　九传耶律之辽二百一十九数祖宗世穆景宗圣兴及夫道豫
　　前宋
　　前宋九朝都汴邑一百六十有九年祖宗真仁英神哲传到徽钦并北迁
　　祖宗真仁英神哲徽钦失汴髙迁浙孝光宁理度及末三百余年宋道灭
　　大金
　　有金百一十九年复姓完顔凡九叶祖宗熙海世章东下逮宣哀南渡灭
　　稽古千文
　　太极之前此道独立道生太极凾三为一一气既分天地定位万物之灵惟人为贵太古结绳民醇而愚茹毛饮血穴处巢居伏羲画卦始造书契神农黄帝三皇继治五帝少昊髙阳髙辛尧舜揖让传中以心厯数在禹夏承虞襌讴歌妇子啓与扈战太康游畋羿距于河仲康失权征羲和一成一旅少康中兴桀虐百姓天道祸淫应天顺人殷汤革命咸有一徳伊尹元圣太甲放桐盘庚迁都武丁中兴受终独夫文王事殷明夷蒙难武发开周首访洪范成康持守周召夹辅穆王训刑宣王复古幽惑褒姒犬戎所弑平王东辙国风遂降虗器尊周五伯驰骋孔圣春秋爰始鲁隐七国争雄苏张纵横孟轲仁义卒老于行孝公彊秦鞅变井田赧朝昭襄周祚以迁并吞六国始皇诈狙罢侯置守焚书坑儒阿房长城赋后虐民二世子婴陈吴亡秦项起西楚刘兴沛中项弑义帝刘从董公转战五年资谋三杰灌婴垓下始定汉业髙帝忘功诛醢械击嬖幸戚姬欲立如意良招四皓防惠遂定吕雉鸣晨房闼出政陆贾计行平勃交驩禄产就诛刘氏乃安文帝恭俭诏半为农景帝遵业醇厚民风武承富庶始建年号穷兵雪耻末年减耗立昭继武功归霍光孝宣中兴道杂霸王元成哀平权移女党张禹佞防党比王莽十有四年乱生新室更始刘盆王寻王邑光武中兴羣盗乃灭防邓元勲耿贾洪烈天下平定进尚文吏退全功臣封县数四礼优严陵占动太史二百年间名节奋起明帝苛察章帝寛厚和诛窦宪殇终襁防安虽享御权归外戚北乡弗永顺沦嬖习冲防质聪弑于跋扈桓诛梁冀陈李党锢灵委宦孽黄巾啸聚进召董卓献终汉绪曹丕称魏刘备兴蜀孙权号吴三国鼎足混于西晋都于洛阳武惠怀愍刘聪所亡元帝南渡一马化龙建康再振为晋之东明成康穆哀废简帝武安伪楚恭逊刘裕原晋之弊起于浮夸清谈之极永嘉以后宋齐梁陈元魏东西南比分后周并齐隋文混一始盛开皇炀帝穷奢恭帝襌唐唐髙之兴太宗之谋闺门惭德责以春秋田以租调兵以府卫七百余员首定官制贞观仁义髣髴三代本根不正随亦阙坏再传髙宗已罹女祸李勣一言唐业几堕武后称制欲立三思倘非仁杰孰引柬之中宗复辟嗣与韦后睿逊宗以功授受开元太平天宝昏乱贵妃内惑禄山外叛肃宗即位大分安在中兴有颂功不赎罪代宗中材德宗猜忌奉天所倚陆贽仁义顺在东宫阴赐天下宪任裴度平淮有雅惜其晚年祸生不测穆敬昏庸不能讨贼文宗鋭意太和清明仅诛志莫正典刑轻用训注祸成甘露武用德裕遂平泽潞宣宗寡恩唐治以衰懿僖昭哀遂不可支唐患非一朋党阉寺藩镇强大宣武篡弑朱梁李唐至于石晋刘汉郭周是为五闰钱马髙扬承袭割据李王孟刘各复僣伪兵变陈桥宋祖即位尅平中夏以国传弟九叶中衰江左六裔辽金据华亦各九世天眷地顾笃兴我元四海防同本枝万年稽古提纲维此千言
　　设器歌
　　奉礼郎各斋戒丑前五刻执事帅共设俎豆神位前史祝祝史亦同在籍以席加中盖自北而南分内外左十笾右十豆二四四三居俎后东西相向南北行一四二三分左右鱼盐枣实笾中菁葵笋芹对于次豆兔鱼并韭薤次笾桃榛及鹿脯栗芡□盛最外笾醓醢臡豚尽西布羊俎东豕俎西熟载三端十一体正直横长代短双脇脊中肫胳底上端更有肩背臑此是十一羊如豕豕前更有祝版案羊前爵坫东币篚笾豆两间何所増毛血一豆南三登东西排实大羮登南更有三铏鼎和羮加柶东西等少南南北簠簋行簠二偏东实稻粱簋二偏西置黍稷东西正与两俎直簠簋之间或有炉两烛爼前安可无左右配位同前设更排笾豆在十哲笾鹿栗豆臡菁俎左笾南肉二斤笾豆之间容簠簋簠簋之间实黍米更加坫烛于俎南然后中间设酒醴北向西上加□勺牺象齐盎及明水清设置二山罍六尊有坫俱相尾配位樽罍酒醴同设位之时稍近东








　　鲁斋遗书卷十
　　钦定四库全书
　　鲁斋遗书卷十一　　　　　元　许衡　撰四言律诗
　　梦中
　　花谢花开时去时来福才慰眼祸已成胎得未足慕失未可哀得失在天敬听天哉
　　五言古风
　　观物【四首】
　　裸袒游市门逢人遽侵侮俄而被捶挞号痛泪如雨若軰懵不灵妄动招危倾云何大夫士亦甘此由行行路细如缕间闗何权数乆乆成拙谋一往竟不悟我始窥其端居寛尚盘桓盘桓非懦怯后事当无难
　　物产天地间精粗据两偏两偏互倚伏一气常周旋善善不可缓安安贵能迁人生喻此意自当心干干万物备吾身身贫道未贫观时见物理主敬得天真心爽星辰夜情欣草木春自怜防乱后能作太平人事物形虽同中间势各异推迁无宁期倐忽几易位智者识机防安焉处平易人生贵无私莫使闻见累
　　游黄华
　　我生爱林泉俗事常鞅掌十年若烦剧一念愈倾仰峯峦看畵圗云烟入想像乆成心上癖欲忍不可强荷有敬斋公恒以善相长擕我游黄华一洗尘虑爽行行叹竒絶举目皆胜赏镜台耸百崄瀑布落千丈石苔积重痕溪风动幽响使我躁竞息使我心志广恍如梦中身翺翔千古上回首声利塲谁能脱尘网我老得仁心动作皆可像还家拟邻居求田冀接壤便许朴钝质于此静中养
　　训子
　　干戈恣烂熳无人救时屯中原竟失鹿沧海变飞尘我自揣何能能存乱后身遗芳借逺祖阴理出先人俯仰意油然此乐难拟伦家无儋石储心有天地春况对汝二子岂复知吾贫大儿愿如古人浮小儿愿如古人真平生乃亲多苦辛愿汝苦辛过乃亲身居畎畆思致君身在朝廷思济民但期磊落忠信存莫圗苟且功名新斯言殆可书诸绅
　　有感【二首】
　　娇儿未成人病苦不肯退忧伤动中怀惨惨心欲碎老妻情更恶中夜泣相对何如早还归山阳坟陇在平生所愿心展转不得遂十年误同游回首只多愧病连肝肺深因觉妻子累悠悠故乡情滴滴眼中泪狐死知首邱人生恋乡土我心乆焦劳宿疾安能愈所望还故乡防骸近先祖肮脏足叹嗟西风动寰宇
　　归兴不可遏归程待何时悠悠故乡心一夕千里驰西风动霄汉惨惨令人悲况我多病身天涯乆栖迟交游义难忘岂忍轻别离重念邱陇逺娇儿正愚痴因循死异邑后世将何遗所愿经营日及此未全衰桑树墙以下开畦水之湄既得舒困难且可为镃基防无孝悌称老无恩泽施唯有近先茔一死乃其宜诸君苦留连雅意金兰期我自无遐福形骸变焦痿生平尚求友得友还差池中怀起愁叹欲别难为辞试问将居庐何日当西之缓急有拟议行止更无疑作诗叙恳欵为报吾人知
　　送窦清叔
　　初来识君面此行见君心匡时有长防虑逺忧且深俗亲取近效雅意入幽沉人生贵所依所依贵知音知音得长布身将比黄金我本贫贱士多思委相寻未得办一饭胡为遽分襟征鸿出逺塞西风动踈林去去万里何年酒同斟含情望无极白云障孤岑
　　读东门行
　　贵德德乃显尚力力为优二者各有时天运非人谋举世皆好义贫贱固可羞天下方事强声誉将何求人生防此意出处皆无忧但恐利欲驱由非所当由足蹑虎狼尾手撩虺蛇头一触祸患机相寻遽难休新闻李侯子快意复父讐雄名与英概一日倾九州美事固可羡犹当究源流掘地得深泽积土为髙邱造端起不平是果谁之尤君子贵谋始责躬重以周弱德较强力明知势难侔驰马走峻坂中间岂容收颠越既莫救岂得乘桴浮君不见羣雀满树急喧啾隋侯有珠不肯投一鸟死时一珠碎得轻失重非良筹友之直谅仁可辅药之瞑疾易瘳不知当日谁与乃父为交游
　　送姚敬斋
