<!-- { "loadSidebar": true } -->
　　一日在廊房头巷，见画室，悬一课婢图，笔墨不甚高超，旁题一绝，颇潇洒可爱。其诗云： 
　　日日抄书懒出门，小窗弄笔到黄昏。 
　　丫头婢子忙匀粉，不管先生砚水浑。 
按书画皆俗工，不记何人诗也。 

　　段甲岭题壁 
　　段甲岭店壁有诗二律，署款漫灭，人传诵之。诗云： 
　　玉环谁识再来人，客里年华梦裹身。 
　　故剑翻劳今日问，嫁衣争似旧时新。 
　　传将佳语皆成识，种就浮生未了因。 
　　空谷杨花飘上下，任地落溷与沾茵。 
又： 
　　辗转春宵梦不成，旧时女伴总关情。 
　　眉痕曲似初三月，心事悬来第四更。 
　　空自效颦为画饼，凭谁洗手试调羹。 
　　痴怀莫笑东邻妇，彻夜金钱问卜声。 

　　红玉墓 
　　红玉，浙人，失其姓，桂抚陈文简公诗婢也。工诗善画，喜栖霞山。年十七卒，葬于山麓。文简为建青萝阁，种桃万株。春游士女，到者无不以酒奠之。书佣李少谷有句云： 
　　万树桃花绕墓门，青萝阁废旧花村。 
　　卖饧天气香成海，一片盈盈倩女魂。 
墓侧产香茗，人呼为红玉茶云。 

　　全史宫词 
　　全史宫词，为乐亭史香崖梦兰着，共诗千余首。上自轩辕，下至胜国，凡有系于宫壶者，悉采辑之。洵为宫词之大备。诗亦清新典雅，可步仲初、花蕊后尘。此集刊于丙辰年，故偏远处尚未周至，邺侯架上，此种亦不可无。 

　　雁门雪 
　　淮阳贺生晓霞者，故大同令某公子也。年少美丰姿，妙词翰。幼聘同里谢氏女，中表姻亲也。中间兵燹流离，两失音耗。贺以父亏帑无偿，羁留云中者，近十稔矣。性疏脱，不视家生产，贫益甚，因依雁门山僧为居停。一日快雪初霁，有舆从多乘至关，秣马绊轮，喧阗于外。贺询之，知为陕右李镇军也。俄一武士引官眷入寺禅寮茶叙，侍婢数辈。中有一唤雪鸿者，年可十五六，尤端雅娟秀。少顷奉主命，诣殿然香。贺心醉之，于其足迹过处，以苇画地，吟哦不已。镇军见而异之，逼视，则书断句云：“纤纤满地弓鞋印，好似飞鸿踏雪泥。”镇军虽武夫，雅好文字，深怜其才，立谈半响，议论风生，益奇之。因呼婢出拜，举以为赠曰：“此十四字，媒也。”遂命戒后车，约赴幕府。贺逊谢不可，强之乃同行。定情夕，各叙里居家世，始悉女即所聘谢氏子也。悲喜交集，不觉恸哭失声。镇军闻之大喜，另为诹吉合卺，同僚各制词为贺。近闻贺已荐升太守矣。镇军老无子，贺夫妇事之甚谨。友人唐菊阶，与贺姻娅也，详其事，为谱《雁门雪传奇》以张之。余尝谓牛渚月、马当风，皆为武夫生色，并此可为三矣。 

　　木兰从征图 
　　徐痴青来书，笺幅甚阔，玩之为从征图，有诗云： 
　　十年征戍断河流，脱甲归来拜殿头。 
　　笑煞人间儿女子，祗教夫婿觅封侯。 
不署作者姓氏，后示槐生，云为近人邵廷烈诗。 

　　老少年诗 
　　年华逝水怅如斯，老大焉能胜少时。 
　　纵使红颜真个好，旁人也说是胭脂。 
此沧州刘秋舫咏老少年诗也。秋舫以选拔入都，郁郁久居，艰于一第，故诗若寄慨然。 

　　可怜词 
　　绿儿者，梨园伶人也，色艺俱绝。华阴袁听涛为作《可怜词》四律，人多和之，诗云： 
　　倾城花底唤秦宫，水上鸳鸯雪上鸿。 
　　杨柳偶随燕市绿，樱桃不数郑家红。 
　　颦如越女愁俱好，曲顾周郎误亦工。 
　　侬说可怜怜未得，如卿真个可怜虫。 

　　茜纱裙束沈郎腰，不是柔肠骨亦销。 
　　弱貌漫矜张窈窕，戎妆也学霍嫖姚。 
　　歌翻杨柳声声慢，香印莲花步步娇。 
　　一曲回波人似海，青灯红烛可怜宵。 

　　牙根微转几声莺，低唱无声胜有声。 
　　一缕情随眉语度，四条弦和指音清。 
　　香分金钿增长恨，花堕珠楼认小名。 
　　吟遍洛神都不称，只应唤作可怜生。 

　　紫云魂断艳阳晨，解识司勋顾每频。 
　　似此情深真欲醉，纵非见惯也相亲。 
　　二分春好花争笑，百啭声柔鸟共颦。 
　　忙杀旗亭眉样柳，含烟齐效可怜颦。 
补录平头对 
　　钱塘何必寻苏小，宝树居然依谢家。 
　　金谷名流饶粉黛，香山诗兴到琵琶。 
　　河谁擅若兰诗湘兰画，慎毋忘香君扇文君琴。 
　　秋江月浸水壶影，蘅院风敲玉佩声。 
　　莲花比君子，清风来故人。 
　　轻燕受风，众仙同日。 
　　喜喜欢欢天天地地，云云雨雨暮暮朝朝。 
　　眉痕浅浅春三月，仙骨珊珊第一花。 
　　花香能醉蝶，鹤萝不离云。 

　　冥配 
　　山右土俗，凡男女纳采后，若有夭殇，则行冥配之礼。女死归于婿茔，男死女改字者，另寻殇女，结为婚姻。陬吉合葬，冥衣楮饰，备极经营，若婚嫁后。家君宰曲沃时，曾有邑绅三姓，因争冥配兴讼者。习俗锢人，不可解也。 

　　女贞子 
　　诗人姚伯飏者，贵阳痒生也，咸丰中卒于滇，诗多散佚。友人邵君松笙常述其《女贞子》一章云：“女贞子，子离离。妾夫亲手折，赠妾初嫁时。妾心之死死靡他，妾夫一去不还家。女贞离离在妾手，妾夫还家妾骨朽。”诗为某节妇作也。短音促节，余韵邈然，与王仲初《望夫石》一篇，可相颉颃。 

　　芙娉女史诗 
　　搭连店旅壁有芙娉女史题诗云： 
　　四千里路还家日，廿一年华绝命时。 
　　入户羞称新媳妇，悬梁谁惜女孩儿。 
　　身如秋燕都成客，死到春蚕尚有丝。 
　　来往词人应堕泪，读侬题壁几行诗。 
嗣其兄过此，又题数语于壁云：“芙娉妹子亡后，搜其遗箧。其领联已易为“金玦已成千古恨，玉环重订再生期”矣。 

　　马嵬诗 
　　林文忠公则徐，有马嵬十咏，余未之睹。惟 
　　费尽金钱贾祸胎，婴龙谁遣入宫来。 
　　九原听罢渔阳鼓，可有胡儿哭母哀。 
一首为人传诵，急录之。 

　　徐宗海挽妓长联 
　　李篁仙农部寿蓉，述其友人徐宗海茂才挽蕣林妓长联云： 
　　试问十九年磨折，却苦谁来？如蜡自煎，如蚕自缚，没奈何罗纲横加。曾语郎云：子固怜薄命者，何惜一援手耶？呜呼！可以悲矣！忆昔芙蓉露下，杨柳风前，舌妙吴歌，腰轻楚舞。每看酡颜之醉，频劳玉腕之携。天台无此游，广寒无此遇，会真无此缘。纵教善病工愁，拚他憔悴，尚恁地谈心遥夜，数尽鸡筹，况平时袅袅婷婷，齐齐楚楚。 
对云： 
　　岂图两三月欢娱，便抛侬去！望鱼长杳，望雁长空，料不定琵琶别抱。私为渠计：卿岂昧夙根哉，而肯再失身也？噫嘻！殆其死矣！迄今豆蔻香销，蘼芜路断，门犹崔认，楼已秦封。难招红粉之魂，枉堕青衫之泪。女娲弗能补，精卫弗能填，少君弗能祷。尚冀降神示梦，与我周旋，更大家稽首慈云，乞还鸳贴，合有个夫夫妇妇，世世生生。 
此联脍炙人口，或以为萧史楼作。楚南某改其词嘲某童云： 
　　试问数十天磨折，却苦谁来？如蜡自煎，如蚕自缚，没奈何学使按临。曾语人云：我固非枵腹者，不作第二人想也。呜呼！可以雄矣！忆昔至公堂上，明远楼前，饭夹蒲包，袋携茶蛋。每遇题牌之下，常劳刻板之誊。昌黎无此文，羲之无此字，太白无此诗。纵教运蹇时乖，拚他滚跌，犹妄想完场酒饭，得列前茅。况自家点点圈圈，删删改改， 
　　岂图两三次簸翻，竟抛侬去。望鱼常杳，望肉常空，料不定科房写落，爰为官计：彼自有衡文者，岂将后几排刷耶。噫嘻！殆其截欤！迄今照壁缘悭，辕门路断，羞贻婢仆，贺鲜亲朋。愁闻更鼓之声，怕听报锣之响。廪生勿能保，礼房勿能求，枪手勿能杀。或者祖功宗德，尚有留贻，且录将长案姓名，进观后效。合有个袍袍帽帽，顶顶靴靴。 
此联诙谐入妙，然邻于刻矣。 

　　至性诗 
　　荣古香丈有《病亟口号》一绝云： 
　　病亟呼亲本至情，梦魂颠倒语分明。 
　　此身安得常如病，时向膝前呼几声。 
此与“哭一声，叫一声，儿的声音娘惯听，如何娘不应。”同一至性至情所流露也。 

　　秋海棠诗 
　　秋海棠为泪所化，咏是题者多拈此字，陈陈相因，殊令人厌。铜陵章完白穗芬有诗云： 
　　红粉妆成对夕曛，半偎篱落半墙根。 
　　娟娟笑靥西风里，不见当年旧泪痕。 
翻得新而不腐。 

　　杨烈女 
　　贵州镇远县秀冲村，有女杨氏，幼失怙恃，依兄嫂居。年甫十四，适苗匪滋扰，其姊嫁邻村，恐妹受污强暴，往迎之。至途次，遇差役数辈，借口盘结，留难久之。就中一年少者握其腕，出言调笑。女不自堪，乘间坠桥下死。次日，长官诣验，见受握处筋骨俱青，皮肉脱如刀削，适符其迹。当事者异之，旋拘一差囚杀之。后戎马仓皇，亦寝其事。谢遂生少宰目击，为余详言，嘱纪其事。枕上成句云： 
　　肯教白璧玷微疵，粉骨齑身也不辞。 
　　桥下一弓清净地，伊谁为建女贞祠。 
是夜梦有女冠一人，向余肃拜，问其名不答而去。呜呼！女果有灵耶，当兆梦于当事。或为建祠，顾安得有心人，易桥名为女贞，以慰幽魂云。 

　　女儿亭 
　　秀水朱梧巢麟应，为竹垞先生侄孙，着有《续鸳鸯湖歌》百首，拾遗补阙，可称嗣音。其一云： 
　　断桥曲水古桐泾，一棹犹夷破绿萍。 
　　不及皂林塘上路，抽帆直过女阳亭。 
按女阳亭一名女儿亭。嗣见山阴吴觉先尊尹题竹垞棹歌一绝云： 
　　曝书亭子题诗句，不减徐熙写画屏。 
　　剩水残山都入拍，如何脱却女儿亭。 
使正续棹歌合刊，当无此遗议矣。 

　　梧州竹枝 
　　马少莲茂才，粤西人，性风雅，工诗。暇时喜作狭邪游，每遇妓女，褒之则声价忽增，贬之则杯盘失措，大有崔涯狂士风。尝作《梧州竹枝》数十首，极嬉笑怒骂之致。中有一首云： 
　　六寸圆肤软似绵，抛将罗袜坐床前。 
　　高翘脚指多灵动，夹住煤头好吃烟。 
读之不禁失笑。后闻个中人习以为常，非此款客不为亲，真恶作剧矣。 

　　闺阁诗 
　　女儿出嫁，新妇归宁，虽属韵事，而绝少佳诗，惟随园有句云：“要看崔卢好奁赠，十三经压女儿箱。”又某闺媛句云：“匆匆小住又归家，行李无多一担赊。添得描金红盒子，半盛诗草半盛花。”阅此觉罗帐香车，黯然无色矣。 

　　冯彩珍 
