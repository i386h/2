<!-- { "loadSidebar": true } -->
　　慎按此诗施氏原本不载本诗有石刻题云余三十年前雨过扶风夜半逆旅有歌者其声悲甚起问之盖昔富今贫者予亦为凄然饮之以酒而作此诗今日寒雨不止忽忆此事且念杨君之凄屑与逆旅者何异故书以与之云云与刻本小异故附録于此按先生宦迹自后不复入秦故知此诗为此时作今从新刻续补下巻移编
　　夜直秘阁呈王敏甫
　　蓬瀛宫阙隔埃氛帝乐天香似许闻瓦弄寒蝉鸳卧月楼生晴霭凤盘云共谁交臂论今古只有闲心对此君大隠本来无境界北山猿鹤漫移文
　　直秘阁【文献通考大平兴国二年始建崇文院端拱初建秘阁亦在崇文院中孙彦同职官分纪端拱元年置秘阁每夜轮校理校勘一人直宿曽巩隆平集秘阁初隶京百司淳化元年秘书监李至上言乞与三馆同列不隶京百司诏自今秘阁宜次三馆】
　　慎按宋时秘阁之秩视三馆较卑三馆者昭文集贤史馆也以先生墓志考之英宗治平二年公自凤翔罢还召试秘阁入三等得直史馆未防丁老苏公忧元祐初自登州还朝除起居舎人继除中书舎人前后歴官未尝授秘阁之秩题中所云直秘阁疑当作直史馆此诗施氏原本不载今据外集从续补巻中移编
　　谢苏自之惠酒
　　髙士例须怜麴蘖此语尝闻退之说我今有说殆不然麴糵未必髙士怜醉者坠车庄生言全酒未若全于天达人本自不亏缺何暇更求全处全景山沉迷阮籍傲毕卓盗窃刘伶颠贪狂嗜怪无足取世俗喜异矜其贤杜陵诗客尤可笑罗列八子参羣仙流涎露顶置不说为问底处能逃禅我今不饮非不饮心月皎皎长孤圆有时客至亦为酌琴虽未去聊忘弦吾宗先生有深意百里双罂逺将寄且言不饮固亦髙举世皆同吾独异不如同异两俱防得鹿亾羊等嬉戯决须饮此勿复辞何用区区较醒醉
　　苏自之【失攷】心月【传灯録心月孤圆光吞万象】
　　慎按此诗施氏原本不载外集编第四巻自凤翔还朝直史馆时所作今据此从新刻续补上巻移编于此









　　苏诗补注巻五
　　钦定四库全书
　　苏诗补注巻六　　　翰林院编修查慎行撰古今体诗五十首【起神宗熙寜二年已酉服阕还朝歴任开封推官寻改杭州通判抵广陵作】
　　次韵栁子玉见寄
　　薄雷轻雨晓晴初陌上春泥未溅裾行乐及时虽有酒出门无侣漫看书遥知寒食催归骑定把鸱夷载后车他日见邀须强起不应辞病似相如
　　栁子玉【名瑾吴人与王介甫同年集中有诗又梅圣俞有送栁瑾秘丞诗及栁秘丞赴大名知録诗黄山谷亦有唱和】
　　附子由次韵
　　新年始是识君初顾我尘埃久满裾谈辩不容朝夕聴情亲空愧往还书久闻笔阵无前敌更拟诗坛托后车待得入城应少暇相从有约定何如送曽子固倅越得燕字
　　醉翁门下士杂防难为贤曽子独超轶孤芳陋羣妍昔从南方来与翁两聨翩翁今自憔悴子去亦宜然贾谊穷适楚乐生老思燕那因江鲙美遽厌天庖羶但苦世论隘聒耳如蜩蝉安得万顷池养此横海鳣
　　曽子固倅越【韩持国撰曽子固神道碑序畧云公嘉祐二年进士及第为太平州司法参军嵗余召编修史馆书籍尝为英宗实録检讨官逾月罢出通判越州】醉翁门下【东都事畧曽巩游太学欧阳修见其文而竒之自是名闻天下嘉祐二年欧知贡举巩兄弟皆举进士】
　　【乌台诗案熙寜三年内送到曽巩诗简曾巩字子固是年准勅通判越州临行馆阁同舍旧例钱送众人分韵轼探得燕字作诗一首中云但苦世论隘聒耳如蜩蝉讥讽近日朝廷进用多刻薄之人议论褊隘聒喧如蜩蝉之鸣不足聴也又云安得万顷池养此横海鳣以此比巩贤才也后汉黄宪传汪汪如万顷波言安得有度量如黄宪者能容养此宏材也】
　　王颐赴建州钱监求诗及草书
　　我昔识子自武功寒防夜语尊酒同酒阑烛尽语不尽倦仆立寐僵屏风丁寜劝学不死诀自言亲受方瞳翁嗟予闻道不早悟醉梦颠倒随盲聋迩来忧患苦摧剥意思萧索如霜蓬羡君颜色愈少壮外慕渐少由中充河车挽水灌脑黒丹砂伏火入颊红大梁相逢又东去但道何日辞樊笼未能便乞勾漏【一夲作岣嵝】令官曺似是锡与铜留诗河上慰离别草书未暇縁悤悤
　　建州钱监【九域志福建路建州建寜郡节度领县七监一咸平三年置铸铜钱】武功【元和郡县志武功县在渭水南今郿县地是也按旧县境有武功山斜谷水亦曰武功水则县本以山水立名】烛尽语不尽【唐书栁公权传充翰林学士文宗夜召对烛尽而语不尽宫人以蜡液濡纸继之】
　　附子由作
　　忆防长安城皆饮母卿宅身虽座上賔心是道路客笑言安能久车马就奔廹城南南山近胜絶闻自昔徘徊竟莫往指防烦鞭策道旁古龙池深透河渭泽山行吾不能愧此才咫尺壮哉谁开凿千顷如一席参差山麓近滉荡波光射君时在池上俗事厌纷剧望门不敢叩恐笑尘土迹自从旅京城所向愈无适君来曽未防已复向南国扁舟岀淮汴惟见江海碧野人处城市长愿有羽翮脱身相从游未果聊自责
　　秀州僧本莹静照堂
　　鸟囚不忘飞马系尝念驰静中不自胜不若聴所之君看厌事人无事乃更悲贫贱苦形劳富贵嗟神疲作堂名静照此语子谓谁江湖隠沦士岂无适时资老死不自惜扁舟自娯嬉从之恐莫见况肯从我为
　　秀州【元和郡县志嘉兴县本长水县秦为由拳孙呉时有嘉禾生改禾兴后以孙皓父名改为嘉兴五代史职方考秀州呉越王钱元瓘置割杭州之嘉兴县为属而治之】静照堂【栁琰嘉兴旧志招提讲寺在郡治西北二里唐曹刺史舍宅为院赐名罗汉院宋治平四年改招提院僧慧空住院内有静照堂苏文忠王介甫诸公皆有诗慧空即本莹字也】
　　附子由作
　　有僧访我携诗巻自说初成静照堂【栾城集作净照讹今改正】求得篇章书壁素不论尘土渍衣黄故山别后成新嵗归梦春来绕旧房看取盈编定何益客来无语但循墙
　　石苍舒醉墨堂
　　人生识字忧患始姓名麤记可以休何用草书夸神速开巻戃怳令人愁我尝好之每自笑君有此病何能瘳自言其中有至乐适意不异逍遥游近者作堂名醉墨如饮美酒消百忧乃知栁子语不妄病嗜土炭如珍羞君于此艺亦云至堆墙败笔如山丘兴来一挥百纸尽骏马倐忽踏九州我书意造本无法防画信手烦推求胡为议论独见假只字片纸皆藏收不减钟张君自足下方罗赵我亦优不须临池更苦学完取绢素充衾裯石苍舒【文与可丹渊集有石屯田墓志畧云石君讳某字君瑜世居闗中男一人苍舒隽慧修爽杂习可喜工词章善草隶前为高陵县主簿诸公皆誉之】
　　附子由作
　　石君得书法弄笔嵗月久经营妙在心舒巻功随手惟兹逸羣气扶驾须斗酒作堂名醉墨挥洒动墙牖安得浊酒池淋漓看濡首但取继张君莫顾颠名丑
　　送安惇秀才失解西归
　　旧书不厌百回读熟读深思子自知他年名宦恐不免今日栖迟那可追我昔家居断往还著书不暇窥园葵朅来东防慕人爵弃去旧学从儿嬉狂谋谬算百不遂惟有霜鬓来如期故山松柏皆手种行且拱矣归何时万事早知皆有命十年浪走寜非痴与君未可较得失临别唯有长嗟咨
　　安惇【宋史奸臣传安惇字处厚广安军人上舍及第绍圣初章惇蔡忭造同文狱使与蔡京杂治元祐诸臣者即其人也】
　　送任伋通判黄州兼寄其兄孜
　　吾州之豪任公子少年盛壮日千里无媒自进谁识之有才不用今老矣别来十年学不厌读破万巻诗愈美黄州小郡夹谿谷茒屋数家依竹苇知命无忧子何病见贤不荐谁当耻平原老令更可悲六十青衫贫欲死桐乡遗老至今泣颍川大姓谁能棰因君寄声问消息莫对黄鹞矜爪觜
　　任伋【字师中宋史任孜传其弟伋亦知名尝通判黄州当时称大任小任孜注已见第一巻】黄州【元和郡县志春秋时邾子之地又为黄国之境萧齐于此置齐安郡隋开皇三年罢郡置黄州】平原【元和郡县志河北道徳州所属有平原县本汉旧县东北至州四十六里王氏注云孜时为简州平原令与诗不合】
　　慎按以上七首施氏原本编凤翔还朝巻末以愚考之公罢凤翔在治平乙巳明年丙午四月丁老苏公忧归蜀至熙寜已酉免丧入朝又两年出倅杭州此七首乃已酉以后作今移编
　　附子由作
　　一别都门今五年剧谈精壮故依然厌居巴蜀千山底决住荆河十顷田老去功名无意取身闲诗笔更能专黄州无事聊须饮世俗方今自足贤次韵子由初到陈州【一本有见寄二字】二首
　　道丧虽云久吾犹及老成如今各衰晚那更治刑名懒惰便樗散疎狂托圣明阿奴须碌碌门戸要全生陈州【水经注伏羲神农并都此舜后妫满为周陶正武王妻以元女太姬而封诸陈九域志京东北路陈州镇安军节度治宛丘县去东京二百四十五里】那更治刑名【颍濵遗老传神宗嗣位三年求治甚急时王介甫新得幸以执政领三司条例上以辙为之属介甫急于财利吕恵卿为之谋主辙议事多牾青苗法行陈其决不可且请补外介甫大怒将加以罪陈阳叔止之奏除河南推官防张文定知睢阳以学官见辟从之】
　　旧隠三年别杉松好在不吾今尚眷眷此意恐悠悠闭戸时寻梦无人可说愁还来送别处双泪寄南州
　　附子由原作二首
　　谋拙身无向归田久未成来陈为懒计传道愧虚名爼豆终难合诗书强欲明斯文吾已试深恐误诸生
　　久爱闲居乐兹行恐遂不上官容碌碌饱食更悠悠枕畔书成癖湖边栁散愁疎慵愧韩子文字化潮州
　　次韵子由緑筠堂
　　爱竹能延客求诗剰挂墙风梢千纛乱月影万夫长谷鸟惊碁响山蜂识酒香只应陶靖节防取北窗凉緑筠堂【一作緑筠亭本集先生自书此诗后云清献先生尝求东坡居士作緑筠亭诗曰此吾乡人梁处士之居也后二年四月乃见处士之子琯请书此本时绍圣二年四月十三日自绍圣乙亥上溯熙寜辛亥恰二十五年故知此诗为辛亥年作杨升云至治瑞阳志谓緑筠堂在瑞州苏辙寓此有诗子瞻次其韵云云考栾城集中失原作或筠州别有緑筠堂东坡此诗自为梁处士所作今依施氏原编】送刘攽倅海陵
　　君不见阮嗣宗臧否不挂口莫夸舌在齿牙牢是中惟可饮醇酒读书不用多作诗不须工海边无事日日醉梦魂不到蓬莱宫秋风昨夜入庭树莼丝未老君先去君先去防时回刘郎应白髪桃花开未开
