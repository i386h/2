<!-- { "loadSidebar": true } -->
　　【史记礼书子夏门人之髙弟也犹云出见纷华盛丽而悦入闻夫子之道而乐二者心战故未能决韩非子子贡见子夏肥而问之子夏曰二者战于胷中而夫子之义胜故肥也庄子齐物论是黄帝之所聴莹也韩退之送文畅师诗僧时不聴莹若饮水救暍注聴莹疑惑也不聴莹则无所疑矣白乐天中书寓直诗土木形骸麋鹿心左传昭十四年仲尼曰叔向古之遗直也史记屈原传众人皆醉何不餔其糟而啜其醨唐李白洒面注见本巻世说王长史亡刘尹以犀柄麈尾着柩中陆防村夜诗遇敌舞虵矛逢谈捉犀柄杭州圗经功臣山在临安县南本名天官山晋天福五年敕改今名晋谢安传能作洛下书生咏顾恺之传或请作洛生咏荅曰何至作老婢声杜牧之寄张祜诗谁人得似张公子千首诗轻万户侯骆賔王月夜诗山虚响似应水净望如空尚书禹贡泗滨浮磬后汉范丹传丹字史云所止单陋有时絶粒闾里歌之曰甑中生尘范史云釜中生鱼范莱芜桓帝时为莱芜长左传襄八年亦不使一介行李告于寡人晋王徽之传字子猷山隂夜雪初霁忽忆戴安道安道时在剡便夜乘小舟诣之造门不前而反人问其故曰乘兴而行兴尽而反何必见安道乌台诗话临安知县大理寺丞苏舜举供自来闻人说一小话云燕以日出为旦入为夕蝙蝠以日入为旦出为夕争之不决诉于凤凰至路次逢一禽谓燕曰不须徃诉凤凰在假却是训狐权摄以戏笑转运副使王庭老等不分别是非】
　　汪覃秀才久留山中以诗见寄次其韵
　　季子应嗔不下机弃家来伴碧云师中秋冷坐无因醉半月长斋未肎辞掷简摇毫无忤色【公自注汪善书托写诸人诗】投名入社有新诗飞腾桂籍他年事莫忘山中采药时【白乐天读史诗季子憔悴时妇见不下机江淹拟惠休上人诗日暮碧云合佳人犹未来韩退之赠崔立之诗摇毫掷简自不供顷刻青红浮海蜃庐山莲社杂録谢灵运欲投名入社逺公不许灵运谓生法师曰白莲道人将无谓我俗縁未尽而不知我在家出家久矣后汉韦着入云阳山采药不反见韦彪传】
　　再游径山
　　老人登山汗如濯倒牀困卧呼不觉觉来五鼓日三竿始信孤云天一握【公自注古语云孤云两角去天一握】平生未省出艰险两足惯曾行荦确含晖亭上望东溟凌霄峰头挹南岳共爱丝杉翠丝乱谁见玉芝红玉琢白云何事自来往明月长圆无晦朔【公自注山有白云峰明月庵】塜上鸡鸣犹忆钦山前凤舞逺征璞雪牕驯元不死烟岭孤猿苦难捉从来白足傲生死不怕黄巾把刀槊榻上双痕凛然在剑头一吷何须角【公自注以上皆山中故事】嗟我昏顽晚闻道与世龃龉空多学灵水先除眼界花清诗为洗心源浊骚人未要逃竞病禅老但喜闻剥啄此生更得几回来从今有暇无辞数
　　【刘禹锡竹枝诗日出三竿春雾消韩退之诗山石荦确行径微东方朔十洲记蓬莱岛别有圆海水色正黑谓之溟海径山山门事状国一大师法钦居山有鸡常随法防及师奉诏之长安鸡长鸣三日不食而死今灵鸡塜在焉郭璞题临安山诗云天目山前两乳长龙飞凤舞到钱塘山门事状法钦在山有白二常跪于杖屦之间髙僧传魏武帝时有一僧白足名思始甚有神异号白足禅师山门事状第三代法济大师洪諲始至是山遇黄巢偏师数千人至而师宴坐不起贼以剑挥禅座者再师神色不动贼投刃而拜寺得以全今二剑迹尚存后汉灵帝纪中平元年钜鹿人张角部师三十六万皆着黄巾同日反叛庄子则阳篇道尧舜于戴晋人之前譬犹剑首之一吷渔父篇早湛于伪而晚闻大道也宋玉九辩圆凿方枘兮吾固知其龃龉而难入南史曹景宗传帝于华光殿宴饮令沈约赋韵景宗不得韵意色不平帝止之犹求作不已时韵已尽惟余竞病二字景宗便操笔须臾而成诗云去时儿女嗁归来笳鼔竞借问行路人何如霍去病韩退之剥啄行剥剥啄啄有客至门我不出应客去而嗔】
　　洞霄宫
　　上帝髙居愍世顽故留琼馆在凡间青山九鏁不易到作者七人相对闲【公自注论语云作者七人矣今监宫凡七人】庭下流泉翠蛟舞洞中飞鼠白鸦飜长松怪石宜霜鬓不用金丹苦驻顔
　　【洞霄宫自皖坎镇度谿行十数里有山回环中通小径自山罅而入则有田畴稍前亦复乱峰交鏁如是九叠始上陟平陆而宫居其阳世谓其山为鏁云杜牧之弄水亭诗弄水庭前谿飐滟翠蛟舞李太白仙人掌茶诗常闻玉泉山山洞多乳窟仙鼠如白鵶倒悬深谿月临安志大涤洞白鼠长二尺游于髙崖间即今洞霄宫也】初自径山归述古召饮介亭以病先起
　　西风初作十分凉喜见新橙透甲香迟暮赏心惊节物登临病眼怯秋光惯眠处士云庵里倦醉佳人锦瑟傍犹有梦回清兴在卧闻归路乐声长
　　【离骚恐美人之迟暮谢灵运诗赏心不可忘又踟蹰感节物杜子美曲江对雨诗暂醉佳人锦瑟傍王维从岐王燕衞家山诗还将歌舞出归路莫愁长】
　　明日重九亦以病不赴述古会再用前韵
　　月入秋帷病枕凉霜飞夜簟故衾香可怜吹帽狂司马空对亲舂老孟光不作雍容倾坐上翻成肮脏倚门傍人间此会论今古细看茱萸感叹长
　　【阮嗣宗咏懐诗薄帷鉴明月谢奕传桓温辟为安西司马奕尝逼温饮温走入南康主门避之主曰君若无狂司马我何由得相见吹帽注已再见后汉梁鸿传至呉为人赁舂每归其妻孟光为具食举桉齐睂汉司马相如传为不得已强往一座尽倾相如侍从车骑雍容闲雅甚都互见第二巻次韵柳子玉诗注后汉赵壹诗文籍虽满腹不如一囊钱伊优北堂上肮脏倚门邉杜牧之九日诗古往今来只如此牛山何必更霑衣杜子美九日诗明年此防知谁健醉把茱萸子细看】
　　九日寻臻阇棃遂泛小舟至勤师院二首
　　白髪长嫌岁月侵病眸兼怕酒杯深南屏老宿闲相过东閤郎君懒重寻试碾露芽烹白雪休拈霜蘂嚼黄金扁舟又截平湖去欲访孤山支道林
　　【韩退之寒食夜归诗饮酒宁嫌盏底深南屏山名湖上有南屏寺摭言李义山师令狐楚大中间绹在内廷重阳日义山谒之不见因以诗纪屏风而去结句云郎君渐贵施行马东閤无因得重窥柳子厚诗晨朝掇露芽国史补风俗贵茶茶之品益众福州有方山之露芽郭景纯游仙诗放情凌霄外嚼蘂挹飞泉王羲之笔阵圗十二章云横即如长舟之截山渚髙僧传支遁字道林姓闗氏二十五出家住支山寺谢安与之游】湖上青山翠作堆葱葱郁郁气佳哉笙歌丛里抽身岀云水光中洗眼来白足赤髭迎我笑拒霜黄菊为谁开明年桑苎煎茶处忆着衰翁首重回【公自注皎然有九日与陆羽煎茶诗羽自号桑苎翁余来年九日去此久矣】
　　【郁葱注见前刘禹锡送僧诗序备将迎者皆赤髭白足之侣白足注见本巻续髙僧传后魏佛陀耶舍赤髭善解毗婆舍论时号赤髭毗婆舍】
　　九日舟中望见有美堂上鲁少卿饮以诗戏之二首
　　指防云间数防红笙歌正拥紫髯翁谁知爱酒龙山客却在渔舟一叶中
　　【紫髯注详四巻宿余杭法喜寺诗晋孟嘉传嘉为桓温参军好饮虽多不乱桓温问酒有何好而卿嗜之嘉曰公未得酒中趣耳又九日温宴龙山寮佐毕集白乐天诗三声猿后思乡泪一叶舟中载病身】
　　西閤珠帘巻落晖水沈烟断佩声微遥知通徳凄凉甚拥髻无言怨未归
　　【西京杂记汉昭阳殿织珠为帘风至则鸣如珩佩之声王勃滕王阁诗珠帘暮卷西山雨伶赵飞燕外传自序云子于买妾樊通徳颇能言飞燕姊弟故事子于语通徳曰斯人俱灰灭矣盛时疲精力驰骛嗜欲蛊惑之事宁知终归荒田野草乎通徳掩袖顾烛影以手拥髻凄然泣下不胜其悲字子于】
　　游诸佛舍一日饮酽茶七盏戏书勤师壁
　　示病维摩元不病在家灵运巳忘家何须魏帝一丸药且尽卢仝七碗茶
　　【维摩经维摩诘言以一切众生病是故我病若一切众生得不病者则我病灭谢灵运在家出家注见本巻魏文帝折杨柳行西山一何髙髙髙殊无极上有两仙童不饮亦不食赐我一丸药光耀有五色服之四五日身体生羽翼卢仝谢孟谏议茶诗七碗吃不得也惟觉两腋习习清风生】
　　九日湖上寻周李二君不见君亦见寻于湖上以诗见寄明日乃次其韵
　　湖上野芙蓉含思愁脉脉娟然如静女不肎傍阡陌诗人杳未来霜艳冷难宅君行逐鸥鹭出处浩莫测苇间闻挐音云表已飞屐使我终日寻逢花不忍摘人生如朝露要作百年客喟彼终岁劳幸兹一日泽愿言竟不遂人事多乖隔悟此知有命沈忧伤魂魄
　　【尔雅荷别名芙蓉古诗盈盈一水间脉脉不得语西京杂记文君脸际常若芙蓉杜牧之晚晴赋复引舟于深湾忽八九之红芰姹然如妇敛然如女庄子渔父篇刺船而去延縁苇间顔渊还车子路授绥孔子不顾待水波定不闻拏音而后敢乘王注飞屐用叶令王乔飞舄意也注已见汉苏武传李陵谓武曰人生如朝露何久自苦如此古诗人生天地间忽如逺行客礼记百日之蜡一日之泽陶渊明荅厐参军诗序人事好乖便当语离孔文举论盛孝章书若使忧能伤人此子不复得永年矣】
　　送杭州杜戚陈三掾【以绢切一音砚】罢官归乡
　　秋风摵摵【音色】鸣枯蓼船阁荒村夜悄悄正当逐客断膓时君独歌呼醉连晓老夫平生齐得防尚恋微官失轻矫君今憔悴归无食五斗未可秋毫小君言失意能几时月啖虾蟇行复皎杀人无验中不快此恨终身恐难了徇时所得无几何随手已遭忧患绕期君正似种宿麦忍饥待食明年麨
　　【卢谌时兴诗凝霜沾蔓草悲风振林薄摵摵芳叶零蘂蘂芬华落韩退之同冠峡诗囚拘念轻矫陶潜五斗见六巻自昌化双谿诗注史记策传日为徳而君于天下辱于三足之乌月为刑而相佐见食于虾蟇毛诗月出皎兮汉武帝纪元狩三年遣使者劝有水灾郡种宿麦唐韵麨糗也公乌台诗话熙宁五年杭州録参杜子方司户陈珪司理戚秉道各为承勘本州姓裴人家女使夏沈香投井及姓裵人女身死不明事本路提刑陈睦举駮差秀州通判张若济重勘决杀夏沈香三官因此冲替意陈睦张若济駮勘不当致此三人无辜失官轼作诗送之云君言失意能几时月啖虾蟇行复皎意取卢仝月蚀诗云传闻古来说月蚀虾蟇精仝意比朝廷为小人所防蔽也轼亦言杜子方等本无罪为陈睦张若济防蔽朝廷以冲替逐人后当感悟牵复云徇时所得无几何随手已遭忧患绕意谓张若济不久亦自被劾矣】
　　次韵周长官夀星院同饯鲁少卿
　　瑠璃百顷水仙家风静湖平响钓车寂歴疎松欹晚照伶俜寒蝶抱秋花困眠不觉依蒲褐归路相将踏桂华更着纶巾披鹤氅他年应作画圗夸
　　【杜子美渼陂行天地黯惨忽异色波涛万顷堆瑠璃柳子厚郊居诗寒花疎寂歴刘禹锡诗寂歴斜阳照悬鼓晋谢万传简文召为抚军中郎万着白纶巾鹤氅裘履版而前欧阳公送谢中舍诗故事已传遗老说世人今作画图夸】
　　次韵述古过周长官夜饮
　　二更铙鼓动诸邻百首新诗间八珍已遣乱蛙成两部更邀明月作三人云烟湖寺家家境灯火沙河夜夜春曷不劝公勤秉烛老来光景似奔轮
