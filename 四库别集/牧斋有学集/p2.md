<!-- { "loadSidebar": true } -->
　　阅江楼下草迷离，江水遥连淝水湄。
　　传语八公闲草木，谢公无事但围棋。
　　【题沈朗倩石秋柳小景】
　　刻露巉岩山骨愁，两株风柳曳残秋。
　　分明一段荒寒景，今日钟山古石头。
　　【观闽林初文孝廉画像读徐兴公传书断句诗二首示其子遗民古度】
　　抗疏捐躯世所瞻，裳衣戌削貌清严。
　　可知酌古陈同甫，应有承家郑所南○
　　文甫为人陈亮是，兴公作传水心同。
　　永康不死临安在，千古江潮恨朔风。
　　【题金陵三老图】
　　三老衣冠彼一时，画图省识起遐思。
　　青鞋布袜唐贤像，修竹清流晋代诗。
　　凤去梧桐还有树，乌啼杨柳已无枝。
　　秦淮烟月经游处，华表归来白鹤知。
　　【赠濮老仲谦】
　　沧海茫茫换劫尘，灵光无恙见遗民。
　　少将楮叶供游戏，晚向莲花结净因。
　　杖底青山为老友，窗前翠竹似闲身。
　　尧年甲子欣相并，何处桃源许卜邻。
　　【题丁家河房亭子】
　　小兰花外市朝新，梦里华胥自好春。
　　夹岸曲尘三月柳，疏窗金粉六朝人。
　　小姑溪水为邻并，邀笛风流是后身。
　　白首吴钩仍借客，看囊一笑岂长贫。
　　【和盛集陶落叶诗二首】
　　寒林万树怨萧骚，只为中庭一叶凋。
　　波下洞庭齐飒沓，风高榆塞总漂摇。
　　平原纵猎埋狐窟，空谷虚弦应鸟巢。
　　最是风流殷太守，不堪惆怅自攀条○
　　秋老钟山万木稀，凋伤总属劫尘飞。
　　不知玉露凉风急，只道金陵王气非。
　　倚月素娥徒有树，履霜青女正无衣。
　　华林惨淡如沙漠，万里寒空一雁归。
　　【寒夜梦醒忽得二十八字似是早春宫词】
　　小阑修竹绾官梅，淑气先从御柳回。
　　二十五家春宴罢，不知何处是蓬莱。
　　【次韵答皖城盛集陶见赠二首盛与林茂之邻居皆有目疾故次首戏之】
　　枯树婆娑陨涕攀，只馀萧瑟傍江关。
　　文章已入沧桑录，诗卷宁留天地间。
　　汗史血书雠故简，烟骚魂哭怨空山。
　　终愁商颂归玄鸟，麦秀残歌讵忍删○
　　有瞽邻墙步履亲，摩挲揽镜笑看人。
　　青盲恰比瞳矇日，象罔聊为示现身。
　　并戴小冠希子夏，长悬内传配师春。
　　徐州好士今无有，书尺何当代尔申。
　　【岁晚过茂之见架上残帙有感再次申字韵】
　　地阔天高失所亲，凄然问影尚为人。
　　呼囚狱底奇余物，点鬼场中雇赁身。
　　先祖岂知新岁历，边人不解故家春。
　　可怜野史亭前叟，掇拾残丛话甲申。
　　【禅关策进诗有示】
　　漫天画地鬼门同，禅板蒲团在此中。
　　遍体锒铛能说法，当头白刃解谈空。
　　朝衣东市三生定，悬鼓西方一路通。
　　大小肇师君会否，莫将醒眼梦春风。
　　【次韵那子偶成之作】
　　妙湛终归不动尊，大无空现转轮身。
　　神焦鬼烂人何有，地老天荒我亦贫。
　　春日田园新甲子，岁寒灯火旧庚申。
　　明年定酌桃花酒，庆尔平头七十人。

　　●有学集卷二
　　○秋槐诗文集
　　【己丑元日试笔二首】
　　春王正月史仍书，上日依然芳草初。
　　白发南冠聊复尔，青阳左个竟何如。
　　三杯竹叶朝歌后，一枕槐根午梦余。
　　传语白门杨柳色，桃花春水是吾庐○
　　频烦幞被卷残书，顾影颓然又岁初。
　　自笑羁囚牢户熟，人怜留滞贾胡如。
　　渊明弱女咿歐候，孺仲贤妻涕泪余。
　　为问乌衣新燕子，衔泥何日到寒庐。
　　【次韵盛集陶新春柬怀之作】
　　晕碧裁红记往年，春盘春日事茫然。
　　涧河雒下今何地，鄠杜城南旧有天。
　　梦里士师多讼狱，醉中国土少崩骞。
　　金陵见说饶新咏，佳丽长怀小谢篇。
　　【林那子七十初度】
　　孟陬吾以降，七十古来稀。
　　南国遗民在，东京昔梦非。
　　夜乌题旧树，春燕语新衣。
　　一醉沧桑里，麻姑有信归。
　　【寄题广陵菽园】
　　架构平临邗水涯，隋堤迎却俯尘沙。
　　南塘路识将军第，东阁梅如水部衙。
　　十里珠帘丛腐草，二分明月冷烟花。
　　轻轩奉母承平事，会有新诗补白华。
　　【题朱玉耶画扇】
　　断月抛云去不还，旧图小扇落人间。
　　依稀记得前尘事，愁绝双蛾傍远山。
　　【次韵答何寤明见赠】
　　桃李何曾怨不言，沅湘憔悴自兰荪。
　　劫灰荡扫文章贵，星纬消沉处士尊。
　　江左风流余汝在，襄阳耆旧几人存。
　　新诗携去夸春社，一字须倾酒一樽。
　　【冯研祥金梦蜚不远千里自武林唁我白门喜而有作】
　　逾冬免死又经旬，四海相存两故人。
　　吴浙各天如岭峤，干戈满地况风尘。
　　灯前细认平时面，坐久频惊乱后身。
　　詹尹朝来传好语，可知容易有斯晨。
　　【叠前韵送别研祥梦蜚三首】
　　愁霖震电苦逾旬，况复懵腾送故人。
　　濒死心悬春碓杵，望归目断客车尘。
　　残生握别无多泪，末世遭逢有几身。
　　从此前期知不忘，鸡鸣如晦记兹晨○
　　青春聚首不多旬，作伴还乡恨少人。
　　不分行时俱涕泪，正怜别后各烟尘。
　　关心憔悴无过死，执手叮咛要此身。
　　传语故人应叹息，对床风雨亦佳辰○
　　少别千年近隔旬，劳人亭畔尽劳人。
　　谁家窟室能逃世？何处巢车可望尘？
　　问字总归沙数劫，相看已属意生身。
　　童初近有登真约，为我从容扣侍晨。
　　【戏为天公恼林古度歌】
　　己丑春王近寒食，阳和黯ホ春无力。严霜朔风割肌骨，愁霖累月天容墨。撒空飞霰响飘<风蚤>，殷雷阗阗电光激。须臾冰雹交加下，乱打轩窗攒矢石。老人拥被向壁卧，如蚕缩茧乌塌翼。金陵城中有一老生林古度，目眵头晕起太息。摩娑箱架翻玩占，彳亍乡邻卜蓍。对饭失箸寝失席，如鱼吞钩挂胸臆。蛙怒鼓腹气彭彭，蚓悲穴窍音唧唧。吟成五言四十字，字字酸寒句结工啬。一吟啼山魈，再吟泣木客，三吟四吟天吴罔两纷来下。钟山动摇石城仄，山神社鬼不敢宁居号兆诉上帝。帝遣六丁下搜获。天公老眼慵识字，趣呼巫阳召李白。李白半醉心胆粗，曼声吟诵帝座侧。天公倾听罢，拍手笑哑哑。女娲弄黄土，搏作两笨伯。卢仝下贱臣，扣头诅月蚀。林生韦布士，雨雹恣诃斥。天壤之间兀产二儒，使我低头掩耳受镌责。唐尧为天子，倦勤而禅息。穆满八骏归，髦期乃登格。我为天帝元会运世八万六千岁，安能老而不耄、长久精神勿差忒。二十八宿纠连炁孛罗计四余气，控诉西历频变易。四余刊一四气孤，列宿失躔紊营室。吁呼真宰乞主张，我为一笑付闵默。由来世界怕劫尘，宁保穹苍免黜陟。我甘名号改撑犁，女辈纷呶复奚恤。女勿苦霖雨，不见修罗宫中雨下成戈戟。女勿苦雪霰，不见尧年牛目雪三尺。电胡为而作，乃是玉女投壶失笑天眼折。雷胡为而作，乃是东方小儿作使阿香掉雷车而扇霹雳。雹胡为而作，乃是娲皇补天之余石，碎为炮车任腾掷。春秋请高阁，鸿范仍屋壁。仲舒繁露诚大愚，刘向五行徒恳恻。鲰生捉鼻苦吟缚衣带，何用撼铃伐鼓张皇置天驿。天公支颐倦欲卧，金童玉女擎觞进金液。此翁沾醉<冒毛><毛>骑白雀，遥观金陵城中吟诗之人夜分鼾睡殊燕适。擂鼓忽坐通明殿，号召玄冥丰隆诸神齐受职。火速趋赴金陵城，雪霰重飞雹再射。推敲蓬门穿瓮牖，恼乱吟魂搅诗魄。是时午夜正昏黑，大家小户眠不得。眠不得，忽惊吓，乃是天公弄酒发性，故与吟诗老生作戏剧。
　　（此诗得之于江上丈人，云是东方曼倩来访李青莲于采石，大醉后放笔而作，青莲激赏而传之也。或云青莲自为之，未知然否。）
　　【新安汪氏收藏目录歌】
　　（新安汪宗孝收藏金石、古文、法书、名画、彝器、古玉甚富，殁后，散落人间。独手书目录犹在。其子权奇装潢成帙，余方有沧桑之感，为作歌以识之。宗孝字景纯，富而任侠。万历间，尝卧病，梦授命于文庙，遣治水江淮间，七日而寤。楚人王同轨作《耳谭》，载其事焉。）
　　鸿朗八百应寿昌，斗匡天府垂文章。
　　东壁图书贲南极，光晶下薄天子鄣。
　　金钱积气久盘郁，化为群玉纷ギ琅。
　　羽陵宛委吐灵异，瑶函云笈差缥缃。
　　晋书唐画出秘阁，永和淳化罗墨庄。
　　昭陵玉匣夸购取，宣和金书矜弆藏。
　　邺侯万签曾未触，桓玄一厨今不亡。
　　东观词人著跋尾，奎章学士书右方。
　　轩辕丹鼎借光气，天都草木增辉光。
　　人间墨绘汗牛马，敢与列宿分焜煌。
　　清閟之阁萧闲堂，充栋插架闻古香。
　　错列几案峙彝鼎，镇压卷帙填圭璋。
　　疏窗眼明见仓籀，棐几日暖流丹黄。
　　主人好古复好事，千金豪取如针芒。
　　弹琴煮茗自欣赏，高僧词客同平章。
　　青娥摩娑辨款识，红袖拂拭焚都梁。
　　凄凉不解云烟绿，寒俭笑彼书画航。
　　一之帝所梦不返，高冠长剑从文皇。
　　平泉花木旋改易，卫公器物非故常。
　　雷剑一往谁取去，楚弓人得知何方。
　　茂先室有残机杼，长吉家看古锦囊。
　　一生嗜好存谱录，十载镌锼劳肺肠。
　　遗墨宛然网尘箧，厥子翻得重装潢。
　　郑重有如获拱璧，再三示我涕泗滂。
　　君不见甲申以来百六殃，飙回雾塞何茫茫！
　　昆明旧灰铄铜狄，陆浑新火炎昆冈。
　　乘舆服御委粪土，武库剑履归昊苍。
　　炮火荡抛琬琰字，马牛蹴踏金玉相。
　　南城丛残余煨烬，北门蒙瞽徒看详。
　　神焦鬼烂偏泯灭，国亡家破同伤。
　　宝玉大弓鲁史在，玉鱼金碗唐天长。
　　漫云遗山谱器什，更与渊颖论沧桑。
　　还君此册三太息，谒帝吾欲招巫阳。
　　【徐元叹六十】
　　飘然领鹤驻高闲，石户云房处处关。
　　万事总随青鬓去，此身留得翠微间。
　　隐将佛土逃三劫，贫为诗人炼九还。
　　若问少微星好在，钩帘君自看西山。
　　【己丑岁暮宴集连宵于是豪客远来乐府骈集纵饮失日追欢忘老即事感怀慨然有作四首】
　　风雪填门噪晚鸦，书剑到天涯。
　　何当错比杨雄宅，恰似相逢剧孟家。
　　夜半壮心回起舞，酒阑清泪落悲笳。
　　流年遒尽那堪饯，却喜飞腾暮景斜○
　　送客留髡促席初，履交袖拂乐方舒。
　　酒旗星上天犹醉，烛炬风欹岁旋除。
　　霜隔帘衣春盎盎，月停歌板夜徐徐。
　　船莫惜频烦劝，已是参横斗转余○
　　风光如梦夜如年，如此欢娱但可怜。
　　曼衍鱼龙徒瞥尔，醉乡日月故依然。
