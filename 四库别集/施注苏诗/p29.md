<!-- { "loadSidebar": true } -->
　　【李照径山山门事状径山乃天目东北峰也中有径路以通天目故谓之径山李白相逄行髙挹黄金鞭徐陵紫驑马诗玉绣纒鬉金鞍锦覆幪山门事状径山之顶乃天目龙之别居国一大师法钦初隠此山顶有素衣老人前致拜曰我龙也自师到山吾属五百皆不安我将挈归天目愿舍此为立锡地乃请师南登絶顶入五峰之间中有大湫指谓师曰吾家去此湫当涨矣留一六之水慎勿堙之我将时至卫师焉今一六见存谓之龙井又国一大师初入山遇猎者以其地结草庵请师居之其后龙湫既平北之阳复有草庵可居师乃止焉庵盖龙所为今庵基在而草不生又师一日坐石屛之下有白衣士自言是天目中子山人也长安佛法有难闻师道行髙邈愿度为沙弥往救师曰汝有何术曰我诵俱观音呪功力无比师欲验之乃曰吾坐后石屏汝能呪之令破否曰可遂叱之石屏裂为三片今谓之喝石岩师知神异为薙髪赐名恵崇至京师与术士竞胜之四十二章经天神献玉女于佛欲以试佛佛言革囊众秽尔来何为去吾不用汝僧皎然荅李季兰诗天女来相试将花欲染衣山门事状常有白二跪于杖屦之间古乐府木兰歌雄脚朴朔雌眼迷离王注引抱朴子云外国方士能神呪者临川禹步吹气龙即浮出长十余丈方士一吹缩至一寸取着壶中遇旱出龙而雨集呪水降龙此事相类史记天官书海旁蜃气象楼防韩退之诗顷刻青红浮海蜃庄子人间世山木自防也膏火自煎也公乌台诗话熙宁六年防径山留题云近来愈觉世议隘每到胜处差安便以讥讽朝廷进用之人多是刻薄褊隘不少容人过失见山中寛闲之处为乐也】
　　自径山回得吕察推诗用其韵招之宿湖上【吕名仲甫字穆仲丞相文穆公防正孙】
　　多君贵公子爱山如爱色心随叶舟去梦绕千山碧新诗到中路令我喜折屐古来轩冕徒操舍两悲栗数朝辞簮笏两脚得暂赤归来不入府郤走湖上宅宠辱吾久忘寜畏官长诘飘然便归去谁在子思侧君能从我游出郭及未黒
　　【轩后本纪见浮叶乃为舟观转篷乃作车晋谢安传兄子破苻坚驿书至安方对客围棊了无喜色既罢还内过户限心喜甚不觉屐齿之折荘子天运篇亲权者不能与人柄操之则栗舍之则悲杜子美诗南望青松驾短壑安得赤脚踏层冰又偪仄行徒歩飜愁官长怒又郑广文诗醉则骑马归颇遭官长骂】
　　宿望湖楼再和
　　新月如佳人出海初弄色娟娟到湖上潋潋摇空碧夜凉人未寝山静闻响屐骚人故多感悲秋更憀栗君胡不相就朱墨纷黝赤我行得所嗜十日忘家宅但恨无友生诗病莫诃诘君来试吟咏【一作味】定作鹤头侧改罢心愈疑满纸蛟蛇黒
　　【髙适人日寄杜二诗栁条弄色不忍见鲍明逺翫月诗娟娟似蛾睂白乐天西湖晚归诗烟波淡荡摇空碧南史谢灵运传寻山渉岭必造幽峻登蹑尝着木屐上山则去其前齿下山则去其后齿楚辞宋玉九歌悲哉秋之为气也萧瑟兮草木摇落而变衰憀栗兮若在逺行北史苏绰传拜大行台右丞始制文案程式朱出墨入及计帐户籍之法曹子建与杨徳祖书刘季绪才不逮作者而好诋诃文章掎摭利病杜诗新诗改罢自长吟】
　　夜泛西湖五絶
　　新月生魄迹未安才破五六渐盘桓今夜吐艶如半璧游人得向三更看
　　【生魄注见本巻游金山诗杜子美新月诗影斜轮未安卢仝月蚀诗初露半个璧渐吐满轮魄】
　　三更向防月渐垂欲落未落景特奇明朝人事谁料得看到苍龙西没时
　　【汉天文志东宫苍龙星按苍龙角亢之宿夜半而没】
　　苍龙已没牛斗横东方芒角升长庚渔人收筒及未晓船过惟有菰蒲声【公自注湖上禁渔皆盗钓者也】
　　【汉天文志天一枪棓矛盾动摇角大兵起注角芒角也后汉天文志长庚广如一疋布着天】
　　菰蒲无边水茫茫荷花夜开风露香渐见灯明出逺寺更待月黒看湖光
　　湖光非鬼亦非仙风恬浪静光满川须臾两两入寺去就视不见空茫然




　　施注苏诗巻四
　　钦定四库全书
　　施注苏诗巻五
　　宋　苏轼　撰
　　施元之原注
　　武进邵长蘅删补
　　诗六十九首
　　【起熙宁壬子以后通守钱塘作　施注缺今补】
　　焦千之求惠山泉诗
　　兹山定空中乳水满其腹遇隙则发见臭味实一族浅深各有值方圆随所蓄或为云汹涌或作线断续或鸣空洞中杂佩间琴筑或流苍石缝宛转龙鸾蹙缾罂走千里真伪半相渎贵人髙宴罢醉眼乱红緑赤泥开方印紫饼截圆玉倾瓯共叹赏窃语笑僮仆岂如泉上僧盥洒自挹掬故人怜我病蒻笼寄新馥欠伸北牕下昼睡美方熟精品厌凡泉愿子致一斛
　　【左传襄二十二年譬诸草木吾臭味也而何敢差池白居易庐山草堂记堂东有瀑布泻阶隅落石渠夜中如环佩琴筑声酉阳杂俎允街县有泉泉眼中水走旋如盘龙驴马饮之皆惊走卢仝诗白绢斜封三道印茶録茶色贵白而饼茶多以珍膏油其面故有青紫黒之异又茶宜蒻叶收蔵之家以蒻叶封裹焙中】
　　答任师中次韵【公自注来诗劝以诗酒自娱】
　　闲里有深趣常忧儿辈知已成归蜀计谁借买山赀世事久已谢故人犹见思平生不饮酒对子敢论诗【儿辈知注见第四巻越州张中舍诗世说支道林因人就深公买印山深公答曰未闻巢由买山而隠又郗超每闻欲髙尚隠退者輙为办百万赀唐符载就襄阳节度于頔求买山钱頔与百万】
　　沈谏议召游湖不赴明日得双莲于北山下作一絶持献沈既见和又别作一首因用其韵
　　湖上棠隂手自栽问公更得几回来水仙亦恐公归去故遣双莲一夜开
　　【杭州图经湖上有水仙王庙在钱塘门外二里】
　　诏书行捧缕金牋乐府应歌相府莲莫忘今年花发处西湖西畔北山前
　　【李肇国史补于司空以乐府有想夫怜曲名不佳欲改之坐客有笑者曰南朝相府曾有瑞莲号相府莲后有此曲误呼想夫怜杭州图经北髙峰在灵隠寺后又北山之形如狮子名狮子峯】
　　和欧阳少师防老堂次韵
　　一时冠盖尽严终旧徳年来岂易逢闻道堂中延盖叟定应牀下拜梁松蠧鱼自晒闲箱箧科斗长收古鼎钟我欲弃官重问道寸筳何以得舂容
　　【王注严助终军二子皆少年之贵汉曹参为齐相尝避正寝以延盖公后汉马援有疾梁松之拜牀下援曰我乃松父友虽贵何得失其序乎科斗详见石鼔诗注欧阳公收古鼎钟铭刻最多见集古録目东方朔客难以筳撞钟岂能发其音声韩诗东野不回头有如寸筳撞巨钟礼记学记待其从容然后能尽其声】
　　和欧阳少师寄赵少师次韵
　　朱门有遗啄千里来燕雀公家冷如氷百嘑无一诺平生亲友半迁逝公虽不怪旁人愕世事如今腊酒醲交情自古春云薄二公凛凛和非同畴昔心亲岂貌从白须相映松间鹤清句更酬雪里鸿何日扬雄一廛足郤追范蠡五湖中
　　【韩诗直置心亲无貌敬汉书扬雄居岷山之阳有宅一区有田一廛】
　　监试呈诸试官
　　我本山中人寒苦盗寸廪文词虽少作勉强非天禀既得旋废忘懒惰今十稔麻衣如再着墨水真可饮每闻科诏下白汗如流沈此邦东南防多士敢题品刍荛尽兰荪香不数葵荏贫家见珠贝晃自难审缅懐嘉祐初文格变已甚千金碎全璧百衲收寸锦调和椒桂酽咀嚼沙砾碜广眉成半额学步归踔踸【丑甚切一作趻】维时老宗伯气压羣儿凛蛟龙不世出鱼鲔初惊淰至音久乃信知味犹食椹至今天下士微管几左袵谓当千载后石室祠髙朕尔来又一变此学初谁谂权衡破旧法刍豢笑凡餁髙言追衞乐篆刻鄙曹沈先生周孔出弟子渊骞寝郤顾老钝躯顽朴谢鑴锓诸君况才杰容我懒且噤聊欲废书眠秋涛舂午枕
　　【左传僖二年虢公败戎于桑田卜偃曰不可以五稔广雅秋谷熟也古谓一年为一稔按先生以嘉祐六年辛丑中制科入第三等至熙宁五年壬子在杭州监试盖十二年矣今十稔举成数云晚唐刘得仁诗一着麻衣便白头梁试进士不中程者饮以墨水北齐选举滥者饮墨水一斗王注嘉祐初文格雕镂磔裂如刘几魏宜之属后汉马廖言城中好广眉四方皆半额庄子秋水篇不闻夫夀陵余子之学行于邯郸与未得国能又失其故行矣直匍匐而归耳又防谓蚿曰吾以一足趻踔而行趻同踸王注老宗伯言欧阳永叔也礼运以龙为畜故鱼鲔不淰淰鱼骇貌诗鲁颂翩彼飞鸮集于泮林食我桑椹懐我好音汉末髙朕为蜀郡守兴设学校修周公礼教邦人立石室祠之在文翁石室傍王注衞玠乐广言其时尚虚无之学也曹植沈约言时以诗赋为篆刻而不用也扬子或问渊骞曰在寝】
　　望海楼晚景五絶【杭州图经东楼一名望海楼在旧治中和堂北太平寰宇记楼髙十八丈唐武徳七年置】
　　海上涛头一线来楼前指顾雪成堆从今潮上君须上更看银山二十回
　　横风吹雨入楼斜壮观应须好句夸雨过潮平江海碧电光时掣紫金蛇
　　青山断处塔层层隔岸人家唤欲譍江上秋风晚来急为传钟鼓到西兴
　　【杭州图经浙江渡在潮门外对西兴】
　　楼下谁家烧夜香玉笙哀怨弄初凉临风有客吟秋扇拜月无人见晚糚
　　沙河灯火照山红歌鼓喧呼语笑中为问少年心在否角巾欹侧髩如蓬
　　【唐地理志沙河塘县旧治南五里咸通二年刺史崔彦曽闻昔潮水冲击钱塘江岸至于奔逸入城势莫能御故开沙河以决之河有三曰外沙中沙里沙】
　　试院煎茶
　　蟹眼已过鱼眼生飕飕欲作松风鸣防茸出磨细珠落转绕瓯飞雪轻银缾泻汤夸第二未识古人煎水意【公自注古语云煎水不煎茶】君不见昔时李生好客手自煎贵从活火发新泉又不见今时潞公煎茶学西蜀定州花瓷琢红玉我今贫病常苦饥分无玉盌捧蛾眉且学公家作茗饮塼炉石铫行相随不用撑肠拄腹文字五千巻但愿一瓯常及睡足日髙时
　　【蔡君谟茶辨辨水泉煑饮等极为详备有蟹眼鱼眼用汤之法茶经云凡汤有三沸如鱼眼微有声为一沸四向如涌泉连珠为第二沸腾波鼔浪为三沸则汤老因话録李约嗜茶能自煎谓人曰茶须缓火炙活火煎活火谓炭之有焰方炽者卢仝谢孟谏议寄新茶诗三椀搜祐肠惟有文字五千巻又新茶诗日髙丈五睡正浓军将打门惊周公】
　　孙莘老求墨妙亭诗【先生墨妙亭记云熙宁四年十二月髙邮县孙莘老自广徳移守吴兴其明年二月作墨妙亭于府第之北取自汉以来古文遗刻以实之】
