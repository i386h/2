<!-- { "loadSidebar": true } -->
亲卫大夫建州观察使神武副军都统制权知潭州兼权荆湖东路安抚都总管岳飞状申：恭奉圣旨收捕曹成贼马。于今年定四月五日绕岭沿路掩杀，破荡巢穴了当。其曹成奔窜广东连州，遂遣本司统制官张宪追赶掩杀，收复连州了当。曹成已入湖南，望江西逃窜；并曹成先发都统领王渊贼马，望桂阳监路前去。寻遣司统制官王贵追赶杀散，其余徒党望江西散走，贼势大段穷蹙。 
飞除已躬亲提兵剿杀招收外，飞契勘捉到曹成下将官张全等，通说曹成军中实有河北、河东、山东、京畿、陕西等七万余人。飞自今年闰四月五日后来，节次杀戮，约及大半，平荡指日。伏恐庙堂过忧，上勤宵旰。谨具申尚书省并枢密院，伏乞敷奏施行，伏候指挥。 
（《金佗粹编》卷十九《家集》卷十《公牍下》） 
绍兴三年
措置虔贼奏 
中卫大夫武安军承宣使神武副军都统制岳飞状奏：恭奉圣旨措置虔、吉州界等处盗贼。臣已近准安抚大使司等处公文，契勘到虔、吉州界见今作过贼首共三百一人。臣已差人前去说谕祸福，诣寨安抚。如有不从招谕头项，即别行措置外，伏乞睿照。谨录奏闻，伏候敕旨。 
（《金佗粹编》卷十《家集》卷一《奏议》有目缺文，今据清钱汝雯编《宋岳鄂王文集》卷上补入） 
奏审虔州贼首奏 
中卫大夫武安军承宣使神武副军都统制岳飞状奏：恭奉圣旨措置虔贼。今已节次生擒杀降到虔州诸县界山寨贼首罗诚等二百余人，见拘管在寨，未审令臣一面处置，惟复申解朝廷。伏望圣慈速赐指挥，以凭遵禀施行。谨录奏闻，伏候敕旨。 
（《金佗粹编》卷十《家集》卷一《奏议》，有目缺文。清黄邦宁编《岳忠武王文集》卷一文仅残存后半。今据清钱汝雯编《宋岳鄂王文集》卷上补入） 
虔州捷报申省状 
中卫大夫武安军承宣使神武副军都统制岳飞状申：契勘恭奉亲札处分、措置虔州等群盗贼。飞准江南宣谕牒，据吉州龙泉县申：本县被贼人彭友、李动天结集头领凶贼，伪称十大王，已经四年，攻破八县，大段猖獗。其彭友等贼徒见在本县界武陵、烈源、陈田三处札寨。 
飞恭依圣旨，先差使臣赍文字前去招谕，其伪十大王彭友等八头领，并不肯从。又结集永新县界群贼尹花八 一本无此字 等二项贼徒三千余人等，迎敌官军。飞分遣统领张宪取一路，王贵取一路，飞躬亲统率军马取一路，约期会合迎敌。其贼沿山摆布，飞遂率将士战斗，当日贼众败走下山，夺到隘口数处。飞躬亲督率军马，分头下山，与贼战斗。杀死贼徒，遍满山谷，并枪牌衣甲等，及夺救到被虏老小二万余人，已放令逐便。具录奏闻外，飞续遣兵于山村搜杀不尽残党，捉到贼魁伪十大王彭友、李满并以次头领，随军监防外，谨具申尚书省并枢密院，伏候指挥。 
（《金佗粹编》卷十九《家集》卷十《公牍下》） 
辞镇南军承宣使第三奏 
中卫大夫武安军承宣使神武副军都统制臣岳飞状奏：臣今年十五日准枢密院札子：奉圣旨除臣正任承宣使，充江南西路沿江制置使。臣已两具辞免，伏蒙圣慈降诏不允者 一本无此字 。荣命下颁，惊魂顿失，辞章上达，帝命不俞。虽臣受之不惭，恐舆情之未协，辄陈恳福（心旁），方切忧惶，复蒙天语之丁宁，告戒备至，愈使臣心之感戴，进退靡安，敢事虚辞仰违明诏。 
窃念臣将天威而远讨，致贼巢之一空，妙策奇谋，悉遵圣训，破坚却敌，咸得士心。臣实何能，辄膺殊赏。既惭过量，复付重权，是诚叨冒以逾勋，非谓谦辞而避宠。况九江乃控扼之重地，连武昌为衿带之要冲，用得其人，周瑜所以败曹操于赤壁，御 失其策，隋何所以取黥布于湓江。难使非才，滥膺此寄。 
伏望吝此咽喉之付，以属大臣；俯从蝼蚁之诚，使安愚分。所有上件恩命，乞赐寝罢。干冒天威，死有余罪。谨录奏闻，伏候敕旨。 
（《金佗粹编》卷十三《家集》卷四《奏议中》） 
辞男云特除保义郎阁门祗候奏 
镇南军承宣使神武副军都统制江南西路沿江制置使臣岳飞状奏：臣今月十七日准枢密院札子：奉圣旨除臣男云保义郎、阁门祗候者。伏念臣寒陋无堪，上感圣恩，备员军事，未有涓埃之力以报国家。况臣男云俾从戎伍，未立寸效，岂足仰副异眷，实不遑安。伏望特此寝罢，以安愚分。谨录奏闻，伏候敕旨。 
（《金佗粹编》卷十三《家集》卷四《奏议中》） 
虔贼捷报申省状 
镇南军承宣使 神武副军都统制江南西路舒蕲州制置使岳飞状申：准枢密院札子，奉圣旨令飞躬亲前去虔州讨捕盗贼，飞恭依指挥，起离到吉州，有彭铁大名友等作过，飞先差人招安，不肯听从。分布军马，与贼斗敌，杀死贼徒不知其数。捉到彭铁大并依次首领李动天。又往虔州，分遣统领官说谕诸寨头目，并不肯听从，遂行进兵，于兴国县衣锦乡一带节次逢贼见阵，大获胜捷。并攻破山寨数百余座，生擒贼首王彦、钟超、石添、罗闲十、陈喁（右页旁） 一本作容 、蓝细禾、谢敌、钟大牙、刘八、大五、卢高处置讫，委是尽静，别无未获贼徒。 
今依指挥，将实有功将士开具等第，谨具申尚书并枢密院，伏乞照会施行。谨状。 
（《金佗粹编》卷十九《家集》卷十《公牍下》） 
再论虔州平盗赏申省札子 
镇南军承宣使神武后军统制充江南西路舒蕲州制置使岳飞札子：契勘今年讨捕虔、吉州界盗贼山寨，计数百余座。其吉盗如彭铁大、李动天两寨，结连肆毒，其徒多至数百万，侵犯江西、湖南，及以首领号为十大王，桀黠为甚。虔盗如陈喁（右页旁） 一本作容、 罗闲十等四百余党，自为头首，各成寨栅，其徒十余万众，结为表里，拒敌官军，尤为猖獗，恃赖山险，侵犯数 一本有要字 路。广东则循、梅、湖、惠、英、韶、南雄以至广州，江西则虔州、南安之雩都，江东则建昌军，福建则汀州邵武等，皆为所攻劫，纵横往来者数年。 
飞顷奉圣旨，提兵讨之。虽正当盛夏，炎瘴交侵，而一时将士奋不顾身，争先用命，以获平荡。首领虽众，并就生擒，一无遗类。向非赏罚明均，何以使人尽力如此？ 
伏望朝廷特赐详酌，将今来功赏，依去年韩开府收捉福建范汝这恩例施行，庶使有以激劝兵将，缓急可以倚仗。谨具申尚书省并枢密院，伏候指挥。 
小贴子：契勘飞近蒙朝廷褒擢，飞累具辞免，不蒙俞允。即非欲夸大微劳，以谋身计，盖恐朝廷将来别有使唤，庶得将士尽力。区区之愚，毕尽于此。伏乞钧慈，特赐详察。 
（《金佗粹编》卷十七《家集》卷八《公牍上》） 
措置李横等军奏 
镇南军承宣使神武后军统制江南西路舒蕲州制置使臣岳飞状奏：契勘襄阳府李横、郢州李 一本无此字 刺史翟、镇抚董先、随州李道、牛皋等逐头项军马，例各失守，将带到百姓随行，见无所归。臣虽非所职，缘事干国计，不敢隐 默。 
伏望圣慈特降睿旨，令 一本有襄阳府 李横、李 一本无此字 刺史翟 一本有琮字 、镇抚董先人马于汉阳军屯驻，李道、牛皋人马于黄州或依旧蕲州屯驻，且令安集；仍乞令李横等将百姓放令遂便，庶免转沦沟壑之患。候屯驻定，却听朝廷指挥施行。谨录奏闻，伏候敕旨。 
（《金佗粹编》卷十《家集》卷一《奏议》） 
 
奏审李道、牛皋军奏 
镇南军承宣使神武后军统制江南西路舒蕲州制置使臣岳飞状奏：契勘李道、牛皋人马，累得申状，乞听臣节制。臣以未准朝廷，不敢拘收。见且令前来江州权行驻札外，伏望特降睿旨，令系属一处节制，庶几军律有归。如蒙付臣拘收使唤，亦乞行下，恭依施行。谨具奏闻，伏候敕旨。 
（《金佗粹编》卷十《家集》卷一《奏议》） 
绍兴四年
乞复襄阳札子 
镇南军承宣使神武后军统制江南西路舒蕲州制置使臣岳飞札子奏：臣窃唯善观敌者，当逆知其所；始善制敌者。当先去其所恃。今外有北虏之寇攘，内有杨幺之窃发，俱为大患，上轸宸襟。然以臣观之，杨幺虽近，为腹心之忧，其实外假李成以为唇齿之援。今日之计， 一本作事字 正当进兵襄阳，先取六郡，李成不就絷缚，则亦丧师远逃。于是加兵湖湘，以殄群盗，要不为难。而况襄阳六郡，地为险要，恢复复中原，此为基本。臣今已厉兵饬士，唯俟报可，指期北向。伏乞睿断，速赐施行，庶几（原阙） 一本有上字 流早见平定，中兴之功，次第而致，不胜天下之幸，取进止。 
（《金佗粹编》卷十《家集》卷一《奏议》） 
 
襄阳探报申省状 
镇南军承宣使神武后军统制江南西路舒蕲州兼荆南鄂岳制置使岳飞状申：据探到伪齐添差番贼并签军，见在新野、龙陂、胡阳、枣阳县，并唐、邓州一带屯驻，大段数多，见一面竭力措置外，谨具申尚书省并枢密院，伏乞照会。谨状。 
（金佗粹编》卷十七《家集》卷八《公牍上》） 
画守襄阳等郡札子 
镇南军承宣使神武后军统制江南西路舒蕲州兼荆南鄂岳黄复州汉阳军德安府制置使臣岳飞札子奏：臣六月二十三日酉时准御前金字牌，伏蒙圣慈特降亲札处分，令臣条具襄阳随郢利害。 
臣窃观金贼刘豫皆有可取之理。金贼累年之闲，贪婪横逆，无所不至，今所爱唯金帛子女，志已骄堕；刘豫僭臣贼子，虽以俭约结民，而人心终不忘宋德。攻讨之谋，正不宜缓，苟岁月迁延，使得修治城壁，添兵聚粮，而后取之，必倍费力。陛下渊谋远略，非臣所知，以臣自料，如及此时，以精兵二十万直捣中原，恢复故疆，民心效顺，诚易为力，此则国家长久之策也，在陛下睿断耳。 
若姑以目前论之，襄阳随郢，地皆膏腴，民力不支，苟行营田之法，其利为厚。然即今将已七月，未能耕垦，来年入春，即可措画。陛下欲驻大兵于鄂州，则襄阳随郢，量留军马，又于安复汉阳，亦量驻兵， 一本有马使字 兵势相援，漕运相继，荆门、荆南，声援亦已相接，江淮湖，皆可奠安。六州之屯，且以正兵六万为固守之计，就拔江西湖南粮斛，朝廷支降券钱，为一年支遣，候营田就绪，军储既成，则朝廷无馈饷之忧，进攻退守，皆兼利也。 
唯是葺治之初，未免艰难，必仰朝廷微有以资之，基本既立，后之利源，无有穷已。又此地夏秋则江水涨隔，外可以御寇，内足以运粮。至冬后春初，江水浅涩，吾资粮已备，可以坐待矣。 
于今所先 一本作见字 ，在乎速备粮食，斟量屯守之兵，可善其后。臣职暗不学，辄具管见，仰报圣间，辞拙事真（一本作直），伏乞圣慈裁决，干冒天威，臣不胜屏营战栗之至。取进止。 
