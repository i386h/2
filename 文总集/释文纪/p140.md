<!-- { "loadSidebar": true } -->
　　臣闻在天成象经纬之法存焉在地成形区方之均效矣二仪既尔三才冏然上圣缵极明王所以敷教先觉授道契防方乃升仙是故命驾崆峒纡光善巻箓图宣业赤诵风练质九府之间腾虚六合之内斯并权宜汲引暂保逍遥终覆蔽于苦空卒邅回于生死未臻夫不生不灭无去无来匪实匪虚非如非异常乐我净凝寂恬愉不可思议之解脱也粤若我大隋皇帝法讳总持载融佛日瑞发净宫利见法王应阎浮主以封唐入绍业继高辛立圣与能祚隆姬发自天攸纵包大徳而翼小心希世膺期内文明而外柔顺知微知彰鉴穷览廼武廼文能事斯毕自永嘉失驭海内分崩恃险擅强各树君长礼乐沦于非所玉毁于殊方书轨竞分殆三十纪天将悔祸稔恶有辰皇上道蔼汾阳迹光代邸地隆分陜神功潜着于时高庙灵谟深思统壹专征仗钺帝曰斯哉惟君惟亲知臣知子乃扬威万里问罪九伐一举而定江左再驾而熸余烬浮天争贡海外有截虽咎卨之备五臣周旦之居十乱本支盛绩畴昔多慙磐石究勳莫不仿是三能宗铉九命惟扬本之以仁慈施之以声教行之以要道体之以无爲姑射杳然尚想渊赜沧波壮矣思济舟航以爲能仁种觉降兹忍土信相入道净戒居先梵网明文深传萨埵国师僧宝必兼禅慧有会稽天台山大禅师者生而神光照室两目重瞳禅师法讳智顗颍川陈族太丘道逺季伯风延典午衰乱播迁华容父起祖梁使持节散骑常侍封益阳县开国侯禅师风彩超悟龆齓希有年过少学便诵法华父爲求防方便祈止儒门史舘多所着明柱下濠上弥所深得渚宫覆没便即蔬菲及啓弱冠于长沙之果愿寺出家护戒如明珠安心若止水厯听经论但使一闻得之于心传之于口以湘潭局狭未发大机拂迹衡阳安步坟汝徃大苏山请业慧思禅师禅师见便叹曰忆昔灵鹫同听法华令进我普贤道场爲说四安乐行停二七日诵药王品至诸佛同赞之句寂然入定明慧便发起而白师师曰非尔弗感非我莫识所入定者法华三昧之前方便及闻持陁罗尼也纵令文字之师千羣亿品寻汝慧辩所不能穷于说法人中最爲第一尝约仁王缨络龙树马鸣立三观四教述师本宗以爲大乘枢键得下御内硕学流通智以藏徃徴育王之建正教神以知来鉴周武之灭大法乃高蹈豫土翔集天台厯游名山言造庐岳秦孝王作鎭淮海遣信迎屈对使者曰虽欲相见终恐缘差即累旬大风妖贼竞起水陆俱阻安坐匡岫既而龙斿龛难仍代孝王爰届邦域洁诚延请顺流背风数日遄到亦既觏止便定师资等善意之仰妙光若高宗之得傅説再三固辞无可与让以开皇十一年岁次辛亥月旅黄钟二十三日辛丑于扬州大听寺设无碍大斋夤受菩萨戒法降牧伯之尊由宗师之典释龙衮而披忍服去桓珪而传戒香圆发初心致礼诸佛于时天地交泰日月载华庭转和风空浮休气林明七觉之华池皦八净之水化覃内外事等阿输之城教转法轮理符宝防之窟文武寮寀俱廕慈云欣欣焉济济焉肃肃焉廱廱焉经所谓摄律仪戒摄善法戒摄众生戒显发三愿眞正十受如一切色悉入空界者其斯之谓欤法事云毕七珍备舍出居于城外禅众之精林四事供养睿情犹疑未满以爲师氏礼极必有嘉名如伊尹之曰阿衡吕望之称尚父检地持经智者师目谨依金口防表玉裕便克良辰躬出顶礼虽有熊之登具茨汉文之适河上方之蔑如也智者以内行外奬诸佛之深训实慧方便大士之兼通帝释檀那既包信解仁王摄受逺能博益逡廵告退言归旧山殷勤请留重违高意犹四皓之饵术南山二疏之散金东海振锡离尘始称出世睠言儒者未足爲荣窃以四明天台剡东之玉岫两谣云鄞南之金庭峻极于天仰扪白日盘鎭于地俯镜沧海云霞沆瀣霏拂轻襟虹霓鹓鸾胜承飞舄华果竞发常迷四时药草森罗孰分亿品道猷徃而证果兴公赋不能申寺基本属始丰峯名佛陇元有定光禅师隐显变现先居此峯常谓弟子云不久当有胜善知识将领徒众俱集此山俄而智者越江渡湖翻然来萃忽闻钟磬声振山谷即问光师声之所以答云此是犍槌集僧得住之相颇忆曾经举手相引时不智者即悟年至十五稽颡礼佛恍焉如梦见极高山临大海曲有僧如今光师举手接上云汝当居此处汝当终此焉拜言悲喜滂沱涕泗仍于佛陇之南寻行寺域便见五峯围绕等耆阇之山两溪夹防若缙云之涧披榛开途葺用茆茨功徳丛林常熏薝卜忍辱墙院无劳关楗猨啸蚿吟泉籁响襍飞走听法驯伏轩墀西南有永丰江泒与淛源分岭东防于海潮波徃还数百里间村人常以渔捕爲业陶渐廻向焚罛废梁垦田种果翻成富实深信解者多作沙门慈化所覃皆此连类及光师无常巳后欲大修立忽覩一僧如光师年素语智者云若欲造寺今未是时三国成一有大势力人能爲起寺寺若成国即清当呼爲国清寺此言杳漫孰当信者岂期符应防契在兹逮于我君临边岁久孝性淳至入京省谒旋迈江都登命舟檝迎来鎭所使乎至彼便事装束谓大众曰在上意重弗敢致辞然徃而不返因此长别语弟子云当成就陇南下寺其堂殿基址一依我图侍者答云若无师在岂能成办重谓之曰当有皇太子爲我建造汝等见之吾不见也行百余里到剡东之石城寺寺有百尺金缋石像梁太宰南平元襄王鑴创自有灵迹因此现疾右脇而卧忽然风云变色松桂森耸宛如天乐来入房户起坐合掌神色熙怡顾侍者云观音来迎不久应去弟子智朗请曰佛许圣贤临终説位行得乞垂晓示方思景慕答云我只是五品弟子位耳案五品即是法华三昧前方便之位宛与思师昔语防一仍命笔作偈口授遗书辞理切诣深陈胜缘潜来密徃誓当影护爲撰净名义疏一部俱时送来仍索僧伽梨大衣手自披着回身西向端坐迁神春秋六十旬日建斋跏趺流汗珠团髪际露胷间欲示诸法本自不生今则无灭绳牀舆还佛陇轻举有若浮空尔时开香龛都不异昔驿使初讣震动于宸心爰舍净财随申功徳邮传相望创起塔庙寺虽本地其旧维新琼宇绀堂凭国云而摸忉利鹫头狼迹因寂默而爲道场班倕名匠竞逞钩纶庶民子来成之不日神明扶持歘同踊现背高就下即嶨岳而基殿堂仰俯临信玲珑而胜画缋多宝分座俱受璎珞天冠表刹如连梵幢金函玉牒常敷讲肆禅诵律仪无违师法斯可谓头陁之极地弥陁之净方与阿耨而常盈同须弥之永固暨乎重光篹厯天成地平以今大业元年九月銮舆幸廵淮海瞩江南惆怅台岳集扬州名僧咸问之曰智者立寺权因山宜各述所怀朕当详择累日未奏防寺僧智璪衔状而来具条昔年光师国清之称太史案此语时代乃周建徳之初八表未同三方鼎峙今四十余年圣证县符明时徴应诏付著作书之左史仍勑皆籕篆题寺门即遣舍人送璪并施基业赴十一月二十四日先师忌斋使乎集僧跪开石室唯见空牀虚帐藓苔蛛网法侣号咷等初灭度公私扼掔若无瞻依又法防千僧各有簿籍造斋防定忽盈一人有司再廵还满千数及临斋受嚫复成千一执事惊愕出没难辨岂非先师化身来受国供王臣返命具奏一条当扆睟容深洞灵迹百司拜贺四海驰声至矣哉象法未沦佛种常续廼圣几感大师应变妙力难思神图方永祥基瑞国襍沓葳蕤焕乎斯之盛者也昔金龙尊王赞佛功徳宝积长者献葢称扬范武子声由在民臧文仲言垂不朽矧乎道树胜由师门福地而建崇云碣表际金刚俾命丝纶织载辞理若夫记言记事史家之成则散华贯华法藏之鸿演敢重述宣廼作颂曰
　　龙图画卦裁萌五典金轮拯溺止十善岂若我皇树功宏缅还源本净归途今显镜鉴先哲筌蹄何浅天造草昧日月斯升高山巨海或影或澄虎啸风起龙跃云兴至人几渐养正遵承谦尊本裕师范推膺只谁允矣具瞻克胜熏禅观寂如冬靖凝精义泉涌如春泮冰我有匠石正直从绳我有津济舟檝斯凭防临拳拳悦受兢兢能资万行混成一乘六反震动十方叹称同声相应信而有徴至诚感神道合符契渊乎智者波澜靡际帝师既沃天台还憩于山之阿于川之澨沧溟浩瀚峯崖迢递日浴扶桑月穿丛桂上踵婺采傍通禹计素湍风激赤城霞曵仁智肥遯山林亏蔽无言不酬既符声响无徳不报有均景象初卜庵萝归诚恋仰显允光师久要长徃非皦若昧镜形如曩寺号国清灵扉潜敞孰意我师遽缘安养龙楼夙记鹤关无爽宸居在昔哀搆祗园令终如始师严道尊揆日方昼觇星正昬置崇趾削屡成垣岩分莲蕚泉毖桃源仙窗夏冷禅室冬温玉阶驯豹金刹栖鹓风和宝铎空转珠幡百谷时秀万果林繁灵芝禅悦甘露天罇玉趾按地净域惊魂金布贸苑天宫俨存创造之福胡可胜原轮奂洞彻庄严修设波斯融冶优塡剞劂金容月满玉毫霜洁象译翻度龙宫披阅法嗣诜然端心障灭泰阶既平王道既清殊途同致无虑何营皇思睿赜邃达忘情有本空净空常有并坛戒度重定慧眞精干临朗鉴逺供凭诚大众香洒拜阙龛楹全身座间严扄网萦迦叶佛陇贤劫齐声饭僧数溢瑞我隆平身田雨润心树华荣现在同植将来共成有如悬镜反照今生有如圭曾不亏盈神力自在游戏香城菩提具足赫赫明明【以上并国清百录经纬南藏作穹苍业继作叶继瞩作眺瞩镜形作境形　剡东下北藏阙之字】
　　王劭【字君懋太原晋阳人厯秘书少监】
　　文献皇后崩奏【高祖览之且悲且喜】
　　佛说人应生天上及上品上生无量寿国之时天佛放大光明以香花妓乐来迎之如来以明星出时入湼槃伏惟大行皇后圣徳仁慈福善祯符备诸秘记皆云是妙善菩萨臣谨案八月二十二日仁寿宫内再雨金银之花二十三日大宝殿后夜有神光二十四日卯时永安宫北有自然种种音乐震满虚空至夜五更中奄然如寐便即升遐与经文所说事皆符验臣又以愚意思之皇后迁化不在仁寿大兴宫者葢避至尊常居正处也在永安宫者象京师之永安门平生所出入也后升遐后二日苑内夜有钟声三百余处此则生天之应显然也【隋书】
　　卢思道【字子行范阳人仕齐待诏文林馆厯隋散骑侍郎】
　　辽阳山寺愿文
