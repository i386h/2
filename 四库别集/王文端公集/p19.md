<!-- { "loadSidebar": true } -->
　　顷恃翁丈道义至爱谬以杞人之忧上请提诲极知褊浅顾今时事一变主德亦一变上下隔阂中外参差之状有难以一二数者即如章疏入内或经旬弥月不下或屡请然后下或竟不下下而更无所可否漫然留漫然发之而巳纲纽如斯国事安从而理譬之人身痿痹之疾也内庭举动复多媟嫚操下更苛外疏于政而内详于刑寖失常度矣故弟以为主德之一变也而深以为忧谬上一疏请上朝讲仅一再出又遂止自度其力之终不能柰主上何也而因有归志耳承教人主之德在涵养天下事须从容求济此惟有大学术大识力者乃能有此转移斡旋之妙用岂所责于不肖弟之委琐龌龊者哉闻荣代且近入当自见诸所愿请教者面而乃得尽其说也盖今主德时事方如此而一二名德老成亦好争细事与后生辈交唇舌颇又非体正弟之所诧以为不宜者得翁丈之教益自信其所见不差矣谨复并谢 

　　○□□和石年丈 

　　不佞弟寡陋迂愚无能掩于佑巳猥徼宠袍谊辱奉二难之提携渐芷依麻以得投气味为幸尔顷者大廷论相荆翁以鸿猷宿学特简帝心入赞机衡允子人望乃俾弟之不肖滥厕其间一凤一枭固自知其非匹也正人柄用泰道方新蹑景希光不无弹冠之愿而诏使敦趣未即肯来遂令弟之去留因不敢决奉书知有两郎之变瑶华易□玉树难培仰体慈情固应摧恸第征书三往宜可憣然耳为伯母纾含饴之思者亦莫若元方御左季方御右相将而游上都用宽慰其心胜于以悲怜哀苦之色相对于闱中耳真切真切若褒藉不肖弟者大非弟所克当即弟所欲请教亦惟候昆玉旌轮联镳而出乃敢布其区区也延伫耿耿 

　　○荅罗康洲年丈 

　　弟入山以来所夙夜深念不能无遗虑者惟册储之议一日未定此心一日不宁耳幸仗三老密谋羣公大力多方维斡竟感宸衷慨然举行出阁讲学之礼又慎简宿德鸿儒端方博雅如翁丈者隆以师保之任朝夕谕教之从此蒙泉养正震器有归自九庙神□百官万姓□□□□寔共欢欣弟罪衅余生亦无几湔祓前愆解除后咎咽可下食而背可帖席矣闻之而喜宜何如也至谬蒙期许责以云龙之会鱼水之投果其人也伴食五年投会久矣奚待今日元公引拔本之诸丈嘘提荐非其人用之辱国不用辱身均非所以全弟也弟所愿者吾二三兄弟接踵机廷一德和衷共熙帝载弟即荷戈塞下负耒田间徼藉宠灵式叨荣庇固不必参陪左右乃见交情耳敬布区区冀垂慈詧 

　　○荅沈蛟门年丈 

　　顷者主上睠怀旧学用天子迎师之礼以迎门下使命结辙迟道即三聘之勤不隆于此矣弟也敢一人簪袂之私是昵惟是圣意倚毗物情瞻仰非明德无以光于上下用是敢数恳之左右庶几幡然思贲然肯来则弟亦窃庇其末照云尔及奉教章沾沾循陔陟岵之情若一举足不忍违者知门下之于天性深矣即复申事君之说于彩侍之前度不能夺其所重其何有于簪袂之私虽然古之哲父子仕则教之忠其孝子之劳于王事者则亦曰不遑将父今日之事弟岂敢要于门下曰必以从君顾窃闻年伯之起居康强甚适亦欲门下之一出也则亦不但君命当从而巳惟门下裁之主上即有宽旨终不能听门下之坚卧而莫肯夙夜也悬伫悬伫 

　　又 

　　前杨掾来辱惠至教谓臣事君犹病之有医家之有干医不督过而委病干不去主以取名诚善谕也弟拜手铭心朝夕省焉乃今一年矣幸濡忍未即去而医不医干不干犹昔也病者日以沉笃而主人之家务日隳坠翁丈岂当以弟今之容容为愈于昨之悻悻耶夫所贵于良医忠干周旋不去者其术与力必有所欲试而未尽而弟之术穷矣力竭矣悻悻求去大有所不得巳非敢取名也翁丈乃责以贤相之道谓宜学韩魏公之博大不宜效刘文成之峻隘所以评相道则诚确论以责不肖弟则何但不类而巳魏公之相度真不可及文成佐命元勋气横四海忠贯日月其峻隘亦岂易到弟之所以卑卑不振正坐空疏简佚无器局无锋棱进无所効其长不得不退而覆其短耳今有山峙渊涵识量兼裕合魏公文成为一而恋恋庭闱间不肯出是卢扁深藏赵孟高卧而使庸医劣干按迹而驰其误国家误天下苍生岂独弟辈之罪哉何敢谩何敢谀也 

　　又 

　　弟三十年于几研之侧不能为谀而喜为戆翁丈所稔知也使翁丈飘然之思义可自遂弟固当劝之岂应阻之君臣之际僚友之间事势人情义固大有所不可也翁丈试思向来捐身捐官以幸有今日者何心十疏百疏推达二公者何心皆一念忠诚体国求贤共济之心也善作者欲善成善始者必善终当艰危之时独任其重而无苦颜值宁帖之候参秉其成而有违志无论非朝士大夫之心非主上之心非二公之心即翁丈之心亦有不能恝然者耳来书谓钱若水后有弟弟非能学若水者即若水急流勇退亦见得太宗有轻忽辅臣之意故欲去弟鄙见偶与之合所以悻悻求退而主上不予留也夫安得不行若翁丈今日主上之眷倚既笃二公之孚契又深正宜一德和衷协襄泰运为海宇生灵造无疆之福而可轻言去耶乃沾沾慕两疏羡若水之为人不置岂两疏贤于五臣而阿衡事业反当在若水下耶时殊势殊委任权力又殊不可谓两疏若水非高人而何可执以为定迹也龙江金庭二公我辈三十年肝胆洞然之交其心事青天白日可百口保其不负翁丈者稍有异同意见之间毫厘之差而酸咸甘苦正可赖以互济者也二公洜一味翁丈以无味和之伫且收调鼎之功弟草野之下与沾其膏馥焉慎无使操刀执爨者得乘隙而水火其中此于害公餗不细矣有味哉翁丈大章不立党之说也此言一出而相度休休天空海阔其何所不盖容亦何所不宣鬯小羣悉涣而为大羣矣快服快服愿永坚此心与二公交相印证无便纤芥参之弟当于山间司盟府之载书焉盖弟在政府时无他长惟不植私交不泄禁中语与姑苏新安太仓无枘凿也是则退而可以无怍者耳故愿翁丈与二公之交好也盖正人进者治之机而正人合者尤治之机也弟曾与二公书有同舟期于共济推车主于必行之说敢并以闻 

　　○荅裴澹泉年丈 

　　不佞弟迫于简书累辞不获盖不得不策驽而前也而材之不适于用自量固巳审矣翁丈宜有以督诲不肖俾无为世谊之玷知爱之辱乃所以救之于末路全其生平徒饰美褒矜耀其虚荣而巳是益弟之諐尤而稔其疢疾也岂弟所望哉楚即岁侵恃仁人在上沟壑之瘠可保必无塞下饥氓亡徙垂尽独不得与郧襄之民共沾庥泽可怜巳然今海内元元在所困敝亦不独塞下只是无良有司以拊循之耳其所谓拊循类多饰虚文鲜实惠翁丈但于名实之间加意综核宁奖悃愊无为浮薄吏所移吏治自兴民生自厚此又蹈前日之失所类燕人对越人谈舟檝之便者也可笑可笑 

　　○荅徐检庵年丈 

　　弟草土残人樗肿瓠枵不堪世用自知甚明也而迫于简书兼拜使命之辱卬须我友三聘不加勤焉于是始力疾出踉跄赴阙下岂不欲齐年并驾联平生之好附义无穷哉乃行道未半门下巳拥传而南闻之窃叹世态如斯大贤尚不免于谗妬之口何有不佞盖次且而不能前者数矣比过关抵易水获接手教益复咨嗟惆怅忾焉增怀入京以来落莫□单仰视屋梁独有明月时又朝讲久辍章疏频留储位尚虚废阉复进失职之愧抑又可知门下黼藻嘉猷镜衡清望机廷纶闼主上所虚席而延也讵可优游以廑寤寐弟一人恋慕之私不足恤耳伻旋附报慺慺不悉 

　　○荅沈晴峯年丈 

　　非但甘肃之福固社稷之幸也深用欣抃兹承音使伏谂台履亨嘉境上宁谧折冲御侮事効自殊又喜又喜大都今之边患欵不可恃然罢欵则虏益不可支战不可忘然好战则兵益不可息休兵按甲积饷除戎物力既充战欵皆利徒言罢欵而不顾兵之强弱饷之盈诎非完策也惟台下图之然他镇单御虏甘镇兼抚番能使番不入虏虏不足忧矣喋喋 

　　○荅金省吾年丈 

　　久别怀思获奉音使不意天壤弃物辱收有道之门即颓然衰也亦足自壮矣感慰如何及披览抚闽诸编若常平义仓兵防海赋以至保甲邮传银力差徭莫不设法兴除悉心经画条分缕析事事周爰吏治民生恬嬉可想自非轸恫瘝之隐痛裕康济之长才而白意赤衷又足以风厉庶寮俾之奉行如一何能截然就绪翕然变俗如此使边海诸镇尽若明公何忧乎凶荒何畏乎倭虏而汹汹骚动如今日哉弟朽惫不复可希觊庥泽沾溉蓬蒿惟义仓社学二书尚可依仿芳规联辑乡里当于暇日与二三田父就沟塍之上共肄习之不可谓不沾明公之庥泽也真实真实惟于老丈敢以此言进也 

　　○荅刘晋川年丈 

　　自衮舄升朝窃以为正人进者治之机不胜为世道庆巳又念君子进者小人之所忌复不胜为世道忧顷闻主上眷知擢贰天部无小人之忌乘正人之时甚慰甚喜以统均重地衡鉴清曹得正大光明如翁丈者参佐其间不忧吏治不与官材不当也矧冢宰公当代名贤我辈气味近得其泼清一疏及抽签注选之法意在严斥贪残痛裁侥幸此弟生平区区微志所欲为而未遂者发自此老寔获我心良用欣服翁丈当相与黾勉主持共图振刷天下事非定见不能决断非定力不能担当彼倒东坠西瞻前顾后者始能熟软渐乃摸棱始于胡涂渐乃阘□误尽国事害尽苍生弟不愿翁丈效此人也 

　　○荅贾舂容年丈 

　　今疆臣动谓边事难处似以为任重机繁未易担负未易解割者不佞以为不然夫以为不可担负者其退缩之气胜也以为不可解割者其牵缠之念多也诚如翁台精忠为国专志筹边汰冗兵稽冗饷饷有余则节不足则请将领材者用不材者即斥巳有功□献功有过则引过如此是以疆事处疆事而一毫之巳私无与也何事不可担负何事不可解割即如卜失兔叩关请罚则许其欵庄明二酋桀鷔不服则严为备以此治夷而外无遗策以此入告而内无匿情夫何退缩牵缠之有假如调度兵饷赢诎不以实举刺将领功过不以实奏报夷情顺逆不以实是方寸之内不胜牵缠不胜退缩而欲担负重任解割繁机诚甚难矣何怪边事之日坏哉偶感漫谈非佞左右也 

　　○荅胡顺庵年丈 

　　敝县虽蕞尔小邑然边城也异日者虏时时犯我云中塞或烽未及传而胡骑巳薄城下濒危数矣职官兵马与城池并设画地而守将二百年乃自徤卒分于简抽而军伍削守备改为操守而官职轻延至今日军以合操远赴仅余空城官以委守数更几如传舍则何伹削且轻而巳遭时泰宁人按堵而帖席宜无足虑傥十数年后猝有他虞城虚无兵其谁与守此生桑梓之至急燕雀之深忧也曩虽尝白状台下顾以成规既坏旧贯难循且事关题请未易兴复耳幸蒙台下经畧四封不遗寸壤而尤惓惓于敝邑乃兹尽撤操兵悉归原伍且奏设守备俾复原官遂使城有兵兵有将数十年废坠之绪一旦更新此阖县士民所赖托性命而寄死生者其欢欣歌舞感宜如何不佞幸以刍荛之言徼葑菲之采片词偶合造福无穷归而遇乡党知游当且无愧颜而有德色也谨此附谢若乃鸿猷闿泽惠庇我人尚图金石纪之永垂来禩 

　　又 

　　恒岳祀典乃本朝阙事当此遣祀之会一举而正之于国家大祀匡益不细何但云朔山川增重巳也承教甚慰第今之议礼者我知之矣非以地重轻其人即以人重轻其地使此山在南戒之南岂待今日而始有正祀之议哉可嘅也 

　　又 

