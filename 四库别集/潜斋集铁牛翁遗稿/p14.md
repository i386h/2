<!-- { "loadSidebar": true } -->
　　前文思院景文侄咸淳乙丑科出榜下时年少气盛如骅骝出东华门将奔宵逐景一日千里命与事违今犹夫人也堂有偏慈八十贫无以养仕时乎为贫为养也曾子逮亲虽禄三釡而心乐邑校升斗不足濡煦其为养抑末矣士穷至此则出疆载贽皇皇焉固不暇计兹将西啸以干王公大人庶几一盻幸而得三釡遗出所望升斗之外以奉饘粥亦既多矣当代诸明公当路方万间芘寒士使风雨无恐其视子犹醯鸡岂靳太仓一稊粒哉子姑往当必有遇若曰不由其道以苟利禄有畔于圣人之教则非老夫所望于吾子也寜死无仕尚其朂哉
　　宋梅堂诗序
　　子厚以谪而文工屈原以放而骚工杜子美以蹇而诗工呜呼文以穷而工文之不幸也甚矣宋君梅堂少好吟今老矣不遇方挟耿耿者游天地间触景得句若出金石归探囊中收拾其余而辑次之葢已盈轴矣一日携以过我曰吾旦夕将复有事于四方愿祈一言以自壮何如余谓梅堂志未衰行未倦吟愈未可量他日有大尹遇道上驴天子问新丰逆旅谁谓梅堂终老不遇邪子姑持以往
　　何贵徳逺游序
　　天地一炉万木焦死葛衣流汗思坐水底为秋菰寒玉不可得褦襶触热以奔走畏途嘻其甚矣夏六月既望族子骥将有逺游业厞屦已在堂下先数日过门将乞言以行予以前説吿之不可曰子行矣抑世岂无有寻围之木植诸道旁疏泠风散灵氛虽结驷千乘犹将芘其所赖况子一身犹蜉蝣蝼蚁而托焉木岂厌择而拒子哉子姑持此以往遂为之书
　　宋梅堂干人营后事序
　　梅堂一日过我语间貌若甚戚者叹曰余老矣死不足计独未能如漆园叟之厚乌鸢蝼蚁至如刘伯伦荷锸相随亦未知所于止黄肠银镂梦不及此虽布被悬棺敛手足形亦非空谈可了若此固非蚤计者之为也士大夫乐善赒急固多然不得知我者一言则虽轻赀易撼者固亦难矣君其爱我傥不爱其言庶乎仁人君子当有动心者虽然空言不足以感人谩掇已先之遂书以赠
　　方仁叟诗序
　　方君仁叟故人伯岩山翁之冡子也山翁存日酷好吟今其子复好吟其于诗家榘度得于枕中之所藏袭畴非其平昔肘后之所秘而不屑以与人者家鸡野鹜去取固有间矣然古今义理无穷而天地间诗思日新月盛来者固未有纪极也子其益取四方之明师良友以尚论古之人如建安七子开元诸公以至近代之欧苏黄陈长篇短章散在方册其竒形诡态如风云龙虎不可执捉岂待鬬长于一方一技半聨只字而已哉子其旁搜博采潜探宻索而有得焉子将昌子之诗他日突破烟楼而翁伯岩亦将一笑于地下
　　寄项月斋
　　项君月斋疾缓且謇借或人问答之辞以自广客有持以问潜斋道人曰达矣乎曰几矣犹未离乎造物之囿也夫大块埏埴囿我以形故目能视耳能听鼻能嗅口能言手足能举履凡皆形也夫形必有非形者以使之形者故视听嗅味言语举履不在耳目鼻口手足于此防得将有千手従尔身根迸出千口从尔舌根迸出方将与万事万物泛应而不穷又奚以此一臂与三寸舌伨伨之憯哉客曰唯请持以复月斋翁病庶其有瘳乎
　　王蒙泉诗序
　　防取象山泉葢山下出泉防而始达泉之本性未失也蒙泉自号葢取诸此蒙泉家深谷日招青山防泠泉寄兴于吟心静而思清其得句亦峭刻峻洁如此蒙泉诗脱藁将有逺游徴余为说余谓万水一水也在山为泉出流为涧演而为河澎湃为江海益逺益漓非泉之性异地使之然也子其汗漫四方溥泉之用至于不可穷如江河注海极其大将沐鼋鼍而泽蛟龙谓海之水非泉不可也毋使失泉之性斯可矣蒙泉子従予逰久于其出也惧其逺而或失因颂其诗而规焉子其朂哉辛卯春三月既望序
　　贵徳诗集序
　　晋魏而上诗古律诗初盛于唐唐以下岂少诗诗终不竞于唐耳近世诗满南北当轶唐凌厉晋魏然诗难操觚弄墨抽黄对白四声八音人人亦能求其彷佛古人卓成一家者不多见余尝漫吟拟学古人语言卒不到以是知诗不易言也山泉以年少攻诗诗思隽发方气盛疾歩譬犹挟策登泰山及半环道仰见前行者履底犹厯厯俯视后至者之髻端已猝猝至此则跬歩悬絶不易进矣政当努力攀跻以登造极顶然后周览旁睨见下界碌碌如在一井则诗之大观尽于此矣毋曰诗止此徴余序为书以归尚其懋哉聿观厥成










　　潜斋集巻六
　　钦定四库全书
　　潜斋集巻七　　　　　　宋　何梦桂　撰序
　　王梅谷诗序
　　梅幽花也谷幽地也树梅于谷幽之幽者也王君林叟以幽人间于幽花幽谷吟咏其间人见其诗思与辞幽致可挹不知其自托者固不凡也夫江梅清絶岭梅孤髙犹嫌以其皎皎表暴至若阁于水部宫于夀阳薛氏之玉堂坡翁之云砌逋仙之水篱不免以顔色媚人殆与桃李争春妍者无异孰若梅谷之雪骨冰魂离羣独立影响幽幽以自全其天者之为得耶徴予序为之书以归
　　章明甫诗序
　　诗志至焉气次之志百变而不折故气亦百变而不衰知此可与言诗矣杜少陵在秦防栁子厚在永栁坡翁在惠山谷在宜皆窘束不自聊赖而所为诗益浩漫峻厉是岂无故而然耶其养完故其发硕茂如此石溪子罹乱来且贫且瘁以穷其事与位又非可与诸先正同日语随寓成诗思深辞苦浅者凄惋深者幽忧若甚蜷局不纾者然其悲壮愤烈逸气横出读之如听武昌笛如闻雍门琴如垓下歌塞上曲令人噫呜嘘不能已已吾是以悲子所遭若是困踣而其志卒不屈不挠也云屿徐君既为之序矣复蕲予言此如羇臣嫠妇政自罹鞠握管为书秋声瑟瑟复在夕阳庭树间也
　　吴愚隠诗序
　　大道之行与天下为公故毁誉出于一世之所同道隠而毁誉不见于天下而后出于士大夫之抗节义矜名称者之所独抑狭矣然犹赖其有是也东汉之微如膺滂固乔更相标榜将以嘘扬一烬之火而燃之而卒不竞君子原其始谓子陵髙节实养成之狂奴之号后世以此少刘文叔谓光之不屈也固宜不知光之政乐其得是名也则志遂矣此东都风俗之媺所以卓冠汉唐也古括吴君愚隠以诗文相证读之气劲辞直至于言议之公虽亲者不附疎者不遗予是以嘉君用志之独如此也来壻白云与闽人谢翺臯羽婺人方景山为友结诗社于双台下葢髙子陵之风久矣且将徴防言以自信以君笃信不迁而犹俟予言以信岂以其毁誉之不苟然也予顷尝识臯羽每见其谈林徳阳吴某忠谊不可企心敬之爱之复谈愚隐曰好义不屈人也亦敬之爱之今臯羽下地林吴隔濶及见君所作益信臯羽之不妄许人与予之不妄交臯羽也尚友古人幸使得齿于君厨俊及吾犹惧世之不乐人善者之不吾知也九京可作无已则申屠蟠矣乎君有志于道者敢以予所自信者吿之
　　倦游録序
　　倦游録潘君徳玉繇北南还以后之所作也徳玉为吾故人竹村正言子乱离后生死不相闻问及见君挟琴册来乡校坐客氊寒暇日持所为诗词商可否三复降叹君流离颠沛区脱服匿不至乏絶以归幸矣而暇操觚弄墨以従事乎文哉非徒文且博云笈金经稗官杂俎纷错前陈此骚人墨客芸窻棐几皓首不得其肯綮者君负羁絏以行而能若此岂边韶经在经笥抑王充书在书市否则司马子长之在天下名山大川耶吾固羡君之笃于文且重嘉吾故人身后之有子如此也为之书
　　洪石泉知裁集序
　　学以狂失亦以狂得狂之失未合乎中行也一裁而约之中则得之矣孔子叹吾党小子狂简成章不知所裁不名为谁孟氏以琴张曽晳牧皮当之盖狂者能致其知于髙明广大至于精微中庸或略焉故狂而至于简也固也非得圣人中立而裁之则狂而无所归矣然观曾晳浴沂咏归之趣夫子独与可之吾故未敢例以二子之狂者少之也石泉洪子好古窃取圣门知裁之义以名其诗篇葢亦自惧其狂将求有以裁之而卒归乎中道也愚谓诚狂如曾防无伤也政患其不果狂耳狂而进取于道则将为古之肆而不为今之荡亦有超然自得于事物之表者则吟风弄月以归即是吾与防也之意于诗奚有哉石泉才髙志广而自知所裁葢近于道矣因吾言而归求之有余师将为曾防一洗狂名于千载之下石泉曰唯为之书
　　凌驭诗序
　　驰世名者无逸歩喧市利者乏缓声居使然也一行作吏此事便废政古人不免况今握刀笔以逐县吏者尚暇吟乎哉凌驭本宦家子与吏伍以干升斗然未始废吟老焉归田益自奋励久焉诗词成帙思婉媚而语清新夫诗词不易工故有操觚弄墨皓首不得其径庭者黑风缁尘将四方易处而于其所能不易其志如此其贤于汨汨名利以逐市朝而不知返者逺矣兹挟所业介岳父赵宰公因予乡友求赠言余嘉其志与事为之书以归朂哉当益进毋谓止此则几矣
　　章中时甫集礼书序
　　礼乐二帝三王所以饰治者窃尝有志而病无承焉乐之制金石丝竹匏土革木器存而意亡久矣礼葢厪有存者而世之由礼者鲜不复古礼不变今乐而欲致治濂溪周子已不能不重叹于斯也学者章中时甫取古圣贤格言有及于礼者辑次成书曰二范殆汲汲乎为表以坊民且患倡之而世无应之者夫天理流行穹壤间未尝一日泯灭得民心之所同与古先哲王之所遗犹惧其不兴起吾未之信也考亭朱子平生精力尽于诸书独于礼经若未满岂以考古之难抑居今行古之不易也故欲议礼惟徳与位称复际夫时而后经礼三百曲礼三千将周旋二帝三王于一堂之上放而横之四海无难矣子其审于三者而致意焉则于礼其庶几矣
　　何梅境诗序
　　余方丱时梅境当妙年已闻文声猎猎在吴防间及壮游上庠为同舍郎益亲宻梅境鼻祖首丘在吾里黄庭坚与渥逸谱复合盖非拜汾阳比也乃翁东园公为文塲老词伯晚掇科第陞仕路及见梅境世科乔梓一门拜前拜后乡党荣事也梅境早好吟得意于四灵人或未之知也赵白云尝宰乡邑赏其文与为忘年交自是诗声益起中年进学老杜故诗日益工骚人墨客挟防登坛论诗阀宗诗吾梅境不在王谢风流下也世变陵谷冠裳雕谢房杜寂寂盖不特梅境家为然近得其第三子某持旧藁不逺相属曰先子手泽所存仅此知故宜莫如公愿蕲一言以托永久夫身后有子能复葺厥考箕裘庶免李英公笑人于地下矣三复感怆重赋角弓葢不特如黄公酒垆念旧而已为之序以归
　　翁真卿诗序
　　余与真卿生同邑里而不相识若相避然世无陈仲举岂许子将以其峻介不见邪里有荀朗陵抑陈太丘不能驰车往见也近得真卿诗编曰吹吷録读不终巻益恨见真卿之晩也古之诗人当志得气盛诗未必名至于流落不偶困苦无聊赖而后进于诗真卿惟贫故鲜与声利接老于授徒故益安于读书遂得肆其余力以为诗士操觚弄墨学为词章有皓首不得其肯綮者外泽而中干故也真卿诗事质而辞缜韵远而意深夫物必有本溉根食实具眼者当自知之纎离騄駬蹑景奔霄而蚁封钩百间逸歩骤安可与欵段同价哉为之序而归之则知余与真卿未尝不相与周旋于琴册间也
　　王炜翁诗序
