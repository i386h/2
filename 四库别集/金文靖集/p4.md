<!-- { "loadSidebar": true } -->
　　帝王膺受天命至圣之徳格于天心故三光全而寒暑时羣生和而万物育是以上天昭锡景贶以彰盛美钦惟皇上统绍鸿基主宰神人宵旰圗治至仁孚于海内至信昭于天下华夷效顺海宇清宁雨旸晦明各顺其叙时和嵗登家给人足乃永乐十一年春二月皇上再狩北京行庆赏黜陟之典田野之民莫不鼔舞欢跃瞻仰日月之光华以为盛世太平之贺乃夏五月丁未山东兖州府曹县以驺虞来献白质黒章五采绚烂目光如电尾长倍躯起伏蹲卧不扰不惊在廷臣僚洎蛮夷酋长与夫工商舆之徒莫不奔走聚观以为希世之遇臣谨按瑞应圗曰驺虞义兽也王者徳至鸟兽泽洞幽冥则见又云王者有至信之徳则应之伏自皇上涖阼以来诸福之物莫不毕至而驺虞之应至是凡两见皇上至仁至信之徳昭著于天下故上天锡以非常之瑞不一而足而圣心尤谦抑退譲弗以自居拳拳焉申敕臣工以警戒相成之道所以隆国家无穷之庆纳生民于仁夀之中而开万世太平之基者诚亘古所未见而未有者也臣沗职词林躬逢盛事所当作为歌诗以播扬鸿休不敢以浅陋辞谨拜手稽首而献诗曰
　　圣皇握干符御统膺寳厯宵衣运神化日昃弗遑息上追虞周治逺迈汉唐迹礼乐聿昭宣人文焕奎璧雨旸既顺序寒暑靡差忒闾阎底丰冨男女乐耕织洪纎悉包含物各遂生植熈然际时雍鼓舞歌帝力天心屡眷顾祖考亦昭格垂休降纯嘏咸俾跻夀域竒祥粲缤纷和气寔充塞芳甸荐神南郊醴泉溢庆云防层霄膏露时委积赤麟与紫凤文采何辉奕维兹邹鲁区神禹所经画地灵协坤珎光气常閟匿萃精毓仁兽于以符至徳祥飊振藂薄瑞采动厓壁神明为呵防民庶惊辟易二虎从左右驯狎如服役及兹应时至入献彤墀侧猊首而虎躯黒章而质白般般云霞文粲粲雪霜色双瞳夹眀镜紫电光相射尾长倍其身墨花绚胸臆初阳发光彩清氷助标格生刍足不践生物性不食俯仰帖不惊举动甚安适回翔荷恩宠天顔惟咫尺率舞同百兽跄然中仪则羣臣拜且抃圣情倍欢怿缅思仁兽瑞旷世斯一获周南托佳咏千古垂简籍自从三代降兹事遂寥我皇继天位功烈超古昔徃年致嘉祥来献自藩国兹晨忽再覩竒异诚难测自非神圣功上瑞何由得我皇乃弗居诚心愈谦抑兢业同禹舜罔敢怠朝夕防臣迩清光谬沗承明直愧乏班马资献纳鲜裨益耿耿懐丹忠再拜陈悃愊皇圗万姬周歴年逾八百圣夀天地俱寳祚绵万亿作诗谐颂声庶以播无极
　　送萧知州迪哲赴晋宁
　　忆昨居頖水与君同遨逰昕夕费磋切讨论极捜求我首窃科第侍从防恩优君继领髙荐簮笔侍宸旒琐闱同出入交契何绸缪忽兹膺宠擢出守涖名州朋从相宴饯冠盖拥道周蹇予托姻好缱绻难为留商飚正嫋嫋征斾何悠悠南云在万里道路阻且脩居行慎起处毋为念离忧方今际圣明简贤竚嘉猷牧守任抚字布政先懐柔殷勤宣徳意庶用安遐陬朂哉慎终誉永矣扬嘉休
　　题赉溪钓者巻
　　赉溪有逸士世本商岩孙中嵗慕恬适养晦居丘樊垂纶不设饵志靡耽华鳞烟波浩鱼鸟恒相亲濯缨弄夕影散髪晞朝暾企彼渭川穸洗心欲忘言俛仰终宇宙此乐难具论
　　元夕防集分韵得坐字
　　上元弛夜禁朋逰忽相过华灯粲中庭列席邀同坐呼酒具殽馔觞咏更唱和繁星入户明皎月当空堕九衢沸箫鼓杂遝欢声播幸此际升平衰迈慙无那
　　北征晨起即事
　　客居寡情悰兀坐不簮缨侵晨见棰楚畏闻哀痛声士卒殊饥饱甘苦亦异情盗剽非得已困迫深可矜大将捴戎钺委托任匪轻人命在朝夕胡为死生【阙】
　　送萧深州复任诗
　　古称循良吏者以其能顺民之情不生事以挠之是以闾里之间仰事俯育出入作息各得其所无饥寒愁叹之声若汉之龚黄卓鲁之为治葢可见矣予友萧公伯辰之在深州也寛而不失之纵亷而不失于懦察民之情而不为苛刻之作度民之力而不为窘迫之政省刑薄赋而事无不集发号施令而人无所议是以境内晏然頼之若父母焉虽古之良吏何以逾此今以两上天官较其绩为列郡之最有命复还深州予喜公之为政有闻而恵足以及人且重有光于乡里也于其行作诗以道意且以期公之重来也诗曰
　　圣皇驭九有圗治如渇饥求贤靡不至实期賛雍熈矧兹郡县寄休戚系黔黎简擢茍不慎易以生怨咨深州古名郡俗尚非昔时官守失其政凋弊日以滋公来敷治理极力为抚绥吹嘘振枯朽扶植苏癃疲欣欣沐膏泽煦煦蒙春辉于焉乐生遂有食且有衣徭役既不后租赋自有期豪强遵约束吏胥惮严威黄堂白日静终歳忘鞭笞心清事逾简弦诵有新诗颍川绩可拟渤海名堪齐及兹逾两考奏最咸称冝还官既有命五马何光辉都门一相送握手暂蹰踟春风正骀荡桃李还芳菲酌君光禄酒尽此黄金巵深州日在望速往毋迟迟相期在逺大勿用伤睽离君重来日三考荣超跻努力慎终始庶以慰遐思
　　素闇为九江贰守魏宗冕赋
　　素闇有佳士抱志何休休绮丽非所贵澹泊宁自羞返朴存至理穷源遏奔流古道邈难复努力追前脩
　　六月卄一日立秋偶题
　　两日风雨过满目皆秋意开轩灏气回入座凉飊至髙梧响萧萧鸣蜩方嘒嘒坐念寒暑更令人发深喟





　　金文靖集巻一
　　钦定四库全书
　　金文靖集巻二
　　明　金防孜　撰
　　七言古诗
　　雪窝为翰林修撰苗衷赋
　　泮池冻压芹藻香雪窝湛湛通锒潢琼姿玉质烱寒素短櫺碧槛凝清光蓬莱浩彻银阙罗浮夣里何殊别净色微含冷淡风暗香遥度黄昏月当年美人尤好奇对此转觉心神怡花明髙阁朝吟处帘卷寒夜暎时只今逺隔西湖侧欲托幽悰那可得青绫儤值玉堂深夣寐犹疑照顔色新图貌得重南金时来展玩清烦襟为君挥翰写长句愿保平生贞白心
　　题松鸐
　　薛公画鸐艺殊絶真迹人间半磨防玉堂退直见新图毛骨萧踈浑彷佛丹砂作顶霜作翎逈立松梢压苍雪试看挺特仙客姿轩昂岂是樊笼物万里髙抟辽海风一声清泪临臯月忽然振翼将逺举云薄天空一超越肯学池塘鸥鹭羣啄食卑污外空洁悬知素壁玩且久似有凉风起寥泬赤松异日许同游借尔翺翔向金阙
　　上林春雨图为御史罗亨信赋
　　上林竹深緑如箦滃然一片潇湘色春雨溟蒙天际来净洗琅玕澹空碧恍疑白昼鬼神惊散作碎玉声琮琤浓深半隠豹色苍翠低含紫鳯翎忽然云雾生眼底似觉隂生带秋意乃知画者妙入神力斡天机有如此知君爱竹非寻常写入图画情难忘嵗寒节操慎自保凛凛应同御史霜
　　赠傅子楫徳安教授
　　京师仲冬月天气寒栗冽客怀已无欢况与故交别先君昔教临江时我亦携书侍讲帷春风游泳泮池上惟君与我最相知君心磊落懐奇寳自分青云致声早一从领荐上京华拜官得似儒官好蕲州振铎经防年广海旋闻席再迁栾城契濶三载余又闻书考来朝天相逢顿觉容髪改却羡当时好风采论心但喜别懐舒话旧犹看故情蔼只今南去沐荣恩尽道徳安风俗淳朝回相送情怱怱作诗聊以申殷勤征车轧轧金台路落日风沙烟树人生聚散胡尔为况乃相看各迟暮君行逺道勿蹉跎正值嵗寒霜雪多徳安早到如相忆莫道衡阳无雁过
　　赠贡士王志浩赴东莞训导
　　东风三月莺乱啼都门冠葢相追随乡人故旧领除命布衣一日生光辉王郎素非寻常者浩气凌霄絶潇洒昔年充贡登成均万里青云重光价已看蟾宫擢髙枝复闻战艺来春闱霜蹄暂蹶未为失一官雅称克儒师番禺南望何许便道还能过乡土梅雨连村旅舍昏林隂满地邮亭午悬知到日夏方深杏坛昼永分清隂臯比日宴説经史座间济济皆青衿况当圣治文明日宵旰孜孜在儒术兹行仰体圣明心作育羣才须努力朝回送别惜匆忙且尽花前酒一觞岭南若遇回京使犹待椷书寄玉堂
　　次少师姚广孝禁体雪诗韵【欧阳公雪诗不许用梨梅练絮白舞鵞鹤等事谓之禁体】
　　江空嵗晏天作雪滕六先驱势逾裂同云惨淡始异色眼底纷纭忽惊瞥山川髙下渐堆积东西岐路那分截晨光炫烂隠乌彩夕景微茫封蚁垤上林千树夐相宜九重双阙何殊别金河水浅凝不流玉碗无声冻先结满城泥滑马蹄深空院香清鸟声絶不闻外林叶声时聴阶头竹枝折聨翩乱洒入衣袖宛转斜窥投隙穴拂槛穿云去复来随风带雨吹还灭书生把巻惬清妍红女停针愁凛冽貂裘翠被未觉温火井汤泉那复热棹回剡曲发佳兴词传郢客停歌舌淮隂破敌夸神速渤海思家叹骚屑知公素有氷蘖声嵗寒不变青松节梁园赋就笔屡呵石鼎新烹水微咽腊前预喜兆丰年潜祛螟螣消余孽隂阳顺序民物和昭锡异瑞天心悦嗟予才薄惭蹇塞十年载笔词臣列捐躯报国誓匪他长秉忠诚心似铁朝回看雪天上来属和长歌资一吷
　　重午日侍从内苑观击毬射栁应制
　　大明丽天圣人作宣治化昭礼乐华夷向风四海清人和嵗丰物咸若翠华五载重巡幸经营北都同卜洛惟时帝京值重午习武驰毬戒程约霓旌鳯盖天邉来禁苑清晨张御幄腾腾虎士尽貔貅剑防相摩燿锋锷毬门结束正当中两朋左右杂相角玊花骢马络青丝锦衣绣服相煇烁吹箫伐鼓杂鸣笳马前奋击争挥霍星飞电掣合变化神珠宛转当空落翻身奋臂挽雕弓白羽交飞向寥廓穿杨百步巧难工分筹得隽咸惊愕至尊有喜动顔色御前勅赐恩尤渥侍臣载笔预簮花宫壶赐饮黄金爵酒酣献夀效嵩呼倾竭丹诚比葵藿作诗再拜进蓬莱欲拟长杨惭谫薄神功圣徳不可名万嵗千秋等乔岳
　　张孝子歌为尚寳司丞张信赋
　　我闻山东张孝子早嵗啣哀报严父昊天罔极恩莫酬教育维持頼慈母母年未艾孝弥敦奉盈执玊心所存鸡鸣问寝堂前婉容愉色如春温防衣娱侍供调膳从容食饮频相劝毎懐鹤髪未成霜筋力愈强身愈健三春慈竹隂满堂萱草含緑凌氷霜板舆缓挽向东风穿竹看花清昼长花前酌酒仍髙歌夀觞迭进慈顔和子孙满前母更夀此乐人间真不多朅来孝亲名誉起奉檄作官亲更喜紫诰回鸾下五云诏书褒锡光闾里九重亲切掌帝符日趍琐闼鸣佩琚况闻伯兄更脱畧十年执防侪金吾近者受命殄贼曹南征万里清海涛弟兄忠孝有如此一心只欲愉勤劳古来事君违所亲事亲宁复能忠君子今际遇事明主得禄奉亲逾古人嗟哉孝子不易得朂子终养崇明徳何时升堂为母夀更作长歌写胸臆
　　为杨庶子题纸屏画竹
　　我昔隠居在山谷绕舍只令种脩竹清风白昼洒苍雪终日吟哦看不足一从携书来北阙遂与此君成久别平安十载知何似往往思之心欲折杨君亦是爱竹者官舍新成最幽雅纸屏拂拭无防尘满写琅玕更潇洒昨来置酒邀客子灯前见之惊且喜停杯借问作者谁似与老可同髙致墨花淋漓真可爱黯淡犹疑鬼神防初看积翠落檐端便觉湍声起外数竿隔水各千尺微露青林带秋色暮雨寒霏紫鳯翎惊涛瞑巻苍龙翼知君好竹幽思殊朝回看画仍读书临风或吹苍玉管对月时弄青珊瑚嗟哉此君贞且良丰姿凛凛非寻常世情髙下逐冷暖此君志节无炎凉氷霜嵗晏慎自保相期白首毋相忘
　　洪厓山房歌为祭酒胡公作
