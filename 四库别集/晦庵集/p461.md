<!-- { "loadSidebar": true } -->
　　因遣人至九江市省马恐为驵者所欺令一禀指挥幸与畱意千万之望又有一事军中请给条例合支细色者每硕只支六斗不审军府见作如何施行幸子细批喻
　　皇甫文仲
　　辟书已下否行之迟速若有严君之命不必迁延贲之初九其义甚眀此不足为笑而适足以见髙谊耳然行日千万更遣一报欲附书也四九侄专去请见非有素约亦不敢令輙往幸早遣其归也
　　皇甫文仲
　　鞠防向热想未可来此中见治一教场甚阔亦未竟竟即可试驰射容续奉报也
　　皇甫文仲
　　示喻淮上新田偶有水患此天意更欲太尉且为国家立功立事未许就此闲适耳大学或问今付来介看毕幸示及易传防语未敢容易更容拟定续奉报也荆州之行果在何日未即承晤临风依然
　　皇甫文仲
　　某昨来求去不获近复有请其详具南轩书中此不备言也左右到彼既乆南轩必朝夕相见讲论当有深趣所喻恢复规模诚不可易之论然今日亦惟南轩实做得此工夫某辈衰懒只思缩头岂可梦想此事也龙山佳句可见一时賔主之胜恨不得为坐上客也所喻易説实未成书非敢有所吝于贤者然其义理不能出程传但节得差简畧耳大抵读书且当尽心于一家之説不可如此贪慕疑惑况在今日老兄读书便要道理受用又与章句儒生事体不同但子细反复看教程传浃洽或更就上自节出要处看尤当得力也因见南轩试以此説扣之亦必以为然耳
　　皇甫文仲
　　人至辱书知还侍安穏即为荆渚之行甚慰所望大丈夫所为正应如是耳张帅书烦致之暇日从容更可详扣立身行道之曲折也但秋风已髙冲冒良劳千万加爱为祷弓弩甚荷畱念已别具数呈禀太尉但斗力太强非羸卒所能发须少损之耳复之尤感深念但药材之属又不免为贤者之费甚以为愧幸早遣还此侄子亦不须乆慁馆人也
　　皇甫文仲
　　朋友数人往逰山北因欲请见太尉公以观军容之盛诸君皆有志者而蔡君甞欲讲于刑名分数竒正之学幸为通之使得闻其所未闻者因与俱来为数日之欵千万幸甚
　　皇甫帅【倜】
　　某顷者星江宻迩声光不获一见至今为恨年来奔走疾病多故又不得以时致问起居尤切瞻乡之勤兹辱惠书且承喻及有以知贱迹之不敢为江右之行足见髙眀相知之深相信之笃三复感慰不知所言又闻谋居筠阳极为得防但太尉丈忠诚勇畧上所深知而公防之功见于今日者又如此窃计不日浮谤自消亦不容乆此闲退矣某疎拙自信仇怨满朝幸上圣眀未忍诛斥今又叨窃祠禄安处田间戴此厚恩岂有涯量亦不复敢有当世之念矣无由防面罄此心曲引领斋閤临风拳拳
　　林子方【枅　莆阳余师鲁家藏】
　　伏奉赐教恭审即日春和吏部郎中节传所临神相台起居万福至感至慰但区区本欲一走前路谒见少偿夙昔之愿已托徐丞遣人见报日今未至而来使及门则云台斾已从东路而上矣此亦有山路可至太湖但衰病之躯两三日来饮食失节气痞腹痛似是所服脚气之药多有凉性以致如此复此山雨隂寒薄人势不容进引领旌纛徒切驰情失此一见之便台坐径跻华要而贱迹跧伏穷山出处不齐何由复遂鄙愿所冀益懋徳业有以振起末俗衰懦之气使吾党之士与有光焉则亦不必同堂合席然后为相见也颁惠茶药极感厚意方意极佳服之有效别当致谢也
　　林子方　　　【以下子方之孙友闻家藏】
　　伏见大礼赦书有荐士之文而乡人之议欲以布衣曹南升为请如熊左史诸长者皆已列名具状而某亦已书其后矣某与之逰为最乆知其人为最深盖其学问不为空言举动必循正理识虑精审才气老成虽自中年即谢屋而安常务实不为激发过中之行本实当世有用之才非但狷介一节之士也昨陈正献公作帅之日尝欲论荐防以移镇不果论者至今惜之若蒙台慈参考众言察其行实以时列上使得稍被朝廷招徕之选足以见眀使者为国荐贤不遗草泽之意下使学士诸生有所矜式兴于防逊诚非小补东台王丈亦知其人语次扣之足以知鄙言之不妄也
　　林子方
　　比尝颛使拜书伏承诲答所恳牓文亦蒙畱念感幸不可言区区此来所苦万状仅了今春荒政即欲丏祠以归而所部皆以旱告盖去嵗之灾所不及处无不病者而衢婺荐凶公私匮竭尤未知所以为计独念贵境犹可告籴已请于朝降本収籴且散牓自广以东诸州以招诱之矣恐番禺以西更有出米通贩去处谨复具公移并以牓文三百道仰累颐指散下晓谕不胜幸甚此米到得四眀尚须般运方得至衢婺正自不易为力鼠伎已穷日夕忧惧髙眀有可以见教者深所欲闻切望因风指示一二幸甚
　　刘徳修【光祖　以下后溪之曽孙曽元家藏】
　　东溪语説拜赐甚宠伏读再三乃知师友渊源所自深逺如此士不知经果不足用信矣如韩子之言也地逺无从亲扣余论又以叹恨耳尝患今世学者不见古经而诗书小序之害为尤甚顷在临漳刋定经子粗有补于学者前此欲寄传之及宋子渊家而便人不为带行今内一通幸为过目还以一语订其是非幸甚大学鄙説一通并往所恳不殊前也此书附制司干官孙应时顷在淛东时所举吏也后生好学志趣不凡经由必得进见倘辱延纳而教诲之幸也赵天官所得书尚滞从班未厌人望中间进对陈説甚苦有识虽益归心然似已不为上下所安矣消长之决谅已非远嫠不恤纬之忧伏想同之也传之为况如何未及寓书并深驰仰耳
　　刘徳修
　　窃闻荣被除书进参讲席辅导得人善类同庆某幸得为僚尤切忻幸姑此布闻余容面庆
　　刘徳修
　　昨承载酒访别情谊缱绻岂胜感叹恨坐逺不得欵承余论而遽为数千里之别也今晚或来早即行无由诣违亦不及一见东溪先生重以怅惘又不敢拜简以勤诲荅也小史汪致眀颇谨欲事左右不审可容畱否谨此遣前可否唯命它冀以时节宣讫致格君定国之効千万幸望
　　丁仲澄　　【见临漳语録】
　　来书深以其学侵畔为忧自是而忧之则有不胜其忧者惟能于讲学体验处加工使吾胸中洞然无疑则彼自不能为吾疾矣若不求众理之眀而徒恃片言之守则虽蚤夜忧虞仅能不为所夺而吾之胸中终未免于愦愦则是亦何足道愿老兄专以圣贤之言反求诸身一一晓然无疑积日既乆自当有见但恐用意不精或贪多务广或得少为足则无由眀耳某比来温习畧见日前所未到一二大节自颇觉省力但昏弱之资执之不固尤悔日积计有甚于吾友之所患者乃承访以所疑使将何辞以对耶然以所闻质之则似不可不两进也程子曰涵养须是敬进学则在致知此二言者体用本末无不该备诚用一日之功当得其趣不然空抱疑悔不惟无益反有害矣夫涵养之功则非他人所得与在贤者加之意而已若致知事则正须友朋讲习之助庶有发眀不知今见读何书作何究索与人论辨惟无欲速又无蓄疑先后疾徐适当其可则日进而不穷矣因书或有以见教勿惮辞费某亦不敢不尽愚也向见前辈有志于学而性犹豫者其内省甚深下问甚切然不肻沛然用力于日用间是以终身抱不决之疑此为可戒而不可为法也
　　詹尚賔【观　见南溪祠志】
　　孟子曰人有不为也而后可以有为又曰狷者有所不为不为之言则同不为之意似有别矣切疑狷者之病全在于有所二字于所当为者而不为则非知所决择之人矣狷者之所以不为者病在何处茍自知其偏加笃学力行审思眀辨之功便可至中耶抑气质之偏自有定量终不足与有为耶
　　狷者但能不为而不能有为亦其气质习尚之偏耳知其偏而反之岂有终不足与有为之理
　　孔子曰乡原徳之贼也所谓乡原者言不顾行行不顾言阉然媚世与夫同流合污似忠信似防洁所以为徳之贼也尝究乡原之用心全在于众皆悦之之一句所以动他许多不正当底事出来若夫狷者之病只在于独善其身非若乡原之病于用心处有不正矣使知学问亦可以变其气习耶抑亦受病之深药力之所不及耶不则夫子何以云过门不入室为无憾其待斯人可知矣
　　乡原患在求悦于人与狂狷正相反故夫子深恶之然亦无不可变之理但恐其防溺之深不肻变耳
　　志南上人　　　【见寒山子诗集后】
　　使至特辱惠书获审比日住山安穏为慰天台之胜夙所愿逰往嵗仅得一过山下而以方有公事不能登覧每以为恨今又闻故人挂锡其间想见行住坐卧不离泉声山色之中尤以不得往同此乐为念新诗笔势超精又非往时所见之比但称説之过不敢当耳二刻亦佳作也但搀行夺市恐不免去故步耳寒山子诗彼中有好本否如未有能为雠校刋刻令字画稍大便于观览亦佳也寄惠黄精笋干紫菜多品尤荷厚意偶得安乐茶分上廿缾并杂碑刻及唐诗三册漫附回便幸视至要出师表未暇写俟写得转寄去未晚也寒山诗刻成幸早见寄
　　西原崔嘉彦　　【以下见南康集】
　　前日诣见重有喧聒媿不可言奉告获审经宿道体佳胜为慰某前日出山至上京陂头遇雨巾屦沾湿狼狈可笑喜幸之深但恨已差晚耳承问之及感感余俟入城得面布也
　　昨承枉顾栖贤得欵余论为慰即刻伏惟动止佳胜昨日之雨城中不能敛尘髙隠必多得之也米资少许别帋送上幸视至魏甥恪即向来病甥之兄到此病作自有手简求药幸审其证报之当为修制服饵也
　　昨日裴回三峡奉乆之既以日莫遂东走楞伽折桂失此一见殊怅想也奉告欣审即日残暑道体佳胜庵屋仰勤神用方丈牕牗只于两旁为之大小随意可也承诲示并寄竹萌良荷厚意知烦亲斸尤珍感也卧龙亭子已下手否向説栽竹木处恐亦可便令施工也人还布谢草草复未有一物为报引领云山第増媿仰承手示闻还自徳安体用冲胜良慰昨夕闻山间雨颇沾足城中殊少未敢废祷祠也所喻当为立之庵中什器俟一面措办旦夕得雨后须一出郊诸容面道或因入城幸左顾也
　　奉告承乍寒道体増胜为慰卧龙新庵主入庵未得一往视之承其寄笋感感人还草草少间别奉问次林师鲁　　【以下先生之曽孙沂藏录槀】
