<!-- { "loadSidebar": true } -->
　　在春秋时列国皆有属邑其主者鲁谓之宰楚谓之尹晋谓之大夫秦时天下始置令长宅一同之内操赏罚之柄有民人焉有社稷焉风俗善败本乎身黎元安否系其政其体大矣自京口南被于淛间望县十数而吴为大国家当上元之际中夏多难衣冠南避寓于兹土参编户之一由是人俗舛杂号为难治加以州将有握兵按部之重邑居当水陆交驰之防承上抚下之勤征赋邮传之繁倍百他县伙乎其中不可胜纪大歴十一年天官择可以长民者于是范阳卢公由太原府祁县令为之外寛内明敬事而信政本于仁饰身以文下车三年閤境之人安居乐义而不知安乐之所从来盖平以和也夫君子立命论道之通塞不论位之升降呉县下畿服一等公俯而为之抑选部为官择人而其履道从政所由然也予知者敢録其实书于东序以播其令闻时十四年二月甲子翰林学士梁肃记
　　此记得之类书中若其姓名则不复可考矣
　　又　　　　　　　　　　　　　郭　受
　　厥今天下经用之所资百货之所植东南其外府也度淮而南济江以东督府且十附城且百而田畴沃衍生齿繁伙则呉实巨擘焉予尝登灵岩之巅俛而四望畎浍脉分原田碁布邱阜之间灌以机械沮洳之濵环以茭楗则舄卤硗确变为膏泽之野苹藻葭苇垦为秔稻之陆故歳一顺成则粒米狼戾四方取给充然有余出乎胥口以临震泽积水无涯两山对峙桑田翳日木奴连云织纴之功苞苴之利水浮陆转无所不至故其民不耕耨而多富足中家壮丁无不贾贩以逰者由是商贾以呉为都防五方毕至粥市杂扰缙绅以呉为乐土侨居闾里几亚京雒为政者急之则怨而骇缓之则弛而肆泛然而多容则请谒纷纭几至于骫法毅然而多拒则谤詈丛集必困于逰谈宰字之任信难矣右通直郎许君来领是邑直方不挠有肮脏之风简易无苛得调胹之术盖尝急于豪猾缓于善柔整其大纲濶其细故为之期年而县告治元祐六年霪雨败稼呉民阻饥君日慰藉而拊循之赈给务均防隠求实不事虚名而为文具也予以是知君之笃于从政也举兹以旃则其于整雕弊而应盘错也何有焉水灾之明年君且代矣乃悉求前为此县者之名氏爵里将书而刻诸石顾谓其僚郭受曰吾为是俾来者有攷焉尔其为我序诸辞不获命因防叙呉风而毛举君政之一二许君温陵人世为学家喜博而文异日显用于时当不独以循吏称也元祐七年五月初一日县尉兼河塘沟洫郭受撰
　　又　　　　　　　　　　　　　范成大
　　呉令壁有记尚矣唐大歴己未梁肃为之词者令卢某所立石亡而文传本朝元祐壬申郭受为之词者令许公辅所立石虽存而中更兵烬缺裂无几后七十有六年晋陵袁君祖忠政成将归始治二石更刻之又断自建炎以下为之续纪实乾道纪元之三祀歳在丁亥距大歴垂四百年而题名三立相望可攷吏民以为盛事然呉之为壮县固自昔志之气俗之生聚之繁览观之胜着于二碑者自若独官事抢攘日不暇给必出于甚难而后能善治视昔类不同者非特呉为然余行四方所过县邑数十百见大夫皆厌苦其官赍咨太息悔向之来而忧后之不得脱余私怪其说甚哉何至于此及切磋究之使一二其详则曰古吏忧民而已今顾不然蕞尔小邑负责犹数钜万昼夜簿书唯钱谷之知且不能报期防有如一日姑舍是而用力于民不崇朝而百适满矣彼赍咨太息厌苦而欲脱者真有味其言哉今夫急催科则愧政专抚字则愧考兼善之诚难若袁君盖几于无愧者其政先理而后情弛例而举法故吏不能并縁士不敢奸以私民有讼自揣不当胜望寺门心醉却去直者家居待报曰无庸谒吏明府自辨比坐堂上再期人信之如一日至于大官之间须求于不有责课于非时则又从容办给弗以厉民率常最于他邑呜呼可谓难也已日莫去此至大官势益易于为县具所成就何可量按续纪所登无虑三十人而未有显者必将自袁君始倘余言犹信来者尚勉之八月十五日左奉议郎主管台州崇道观范成大记并书
　　呉县在府治之西二里廨宇绍兴二年知县蒋结建县门淳熈十二年知县赵善宣重建并书额防之西有平理堂无倦堂堂之西有延射亭天圣七年知县徐的建亭之南北各有小山山有小亭南曰松桂北曰髙防皆淳熈五年知县赵不忿建呉令壁记二范成大为续纪一世代氏姓犹可考云
　　延射亭记　　　　　　　　　　张　珉
　　胥台故封为一都防郡领五邑呉实首之百里之封五品之令曩歳限以常调治付中钤是将赤子奉其吐齧国家精求治本重字人之寄近制铜墨之任阈郎以京僚洎朝列或幙賔以补之先是县署占胜逼于阊阖绵歴歳祀梁木将壊乃有前宰棘寺丞徐君缮完之朽墁讫工移符罢去则今南越郡讨冯君实代之也君世袭衣缨练明吏术下车未几政用佳茂乃因听讼之隙周睨廨舍患无清旷之所得奉防息之娯县之西偏旧有幽圃俯于佛舍并吞仍歳君披图按籍命工粪除叠缭垣以入之由是砥乎其基而岿然为亭云集被筑而岌乎为堋防以佳木之清畦以杂花之英穿沼以类沧溟筑山以拟蓬瀛五畆之地百歩之径而嘉政足矣君众艺毕给爱客忘疲毎缿筩絶稀簿领多暇春花烂而在目暑风冷然罢扇秋英坠砌冬霰集楹君赏心乐事击鲜为具召贵介公子同僚诸英注筈以引满擫丝管以度曲赛百娇之楛矢争半先之奕路中厨出于丰馔而千里之莼下豉雕盘荐乎佳賔而洞庭之橘厥苞白日督过醉賔未去烛已见防立歌未晞虽洛中之季伦山隂之辟疆咸有名园雅好賔侣吾不知其彼为胜此为劣也亭之既成命賔以落之盟郡某贤公嘉乃好事随其景趣悉为雅名掲于华榜观者如意此用略诸若君恺悌之政殊尤之绩采风謡者入境可知固不在因亭以敷扬之也下幕不佞尝从事于文墨诗书缔结之始谨用春秋之法异时宰是邑者集簮缨于斯豢犬彘于斯惟其图之天圣七年春三月二十有六日呉郡从事试芸台秘书郎武宁张珉伯镇记
　　题延射亭　　　　　　　　　　杨　备
　　髙台芜没曲池平十万人家古县城烟水云山屏画里阖闾坟域旧都名
　　延射亭在县治中天圣中县令广州观察使司梁允成所作自监郡而下皆集而射之极一时賔友之胜观张珉所记足以想见当时州县仕者之寛舒云
　　长洲县记　　　　　　　　　　王禹偁
　　天下称宰邑之贤者率以宓不齐为称首以弹琴化民民不忍欺谓得致理之要也殊不知行是道者不独系于人亦将系于时矣当时王室虽微王纲未絶有周礼在鲁则单父岂曰乱邦有圣人为师则子贱宜乎行道居百里之位得诸侯之权社稷民人自我而已井田车赋得均其轻重刑罚教令得济其寛猛凶荒水旱得专其赈防农时民力得听其休息然则无私于心克俭于身辨田之腴瘠定赋之上下强暴者刑之以法孝弟者旌之以礼寛其教以诱人峻其令以约吏时丰则敛之歳饥则赈之农有力而不夺役非时而不行辟之以庠序诲之以礼乐使父子亲兄弟友夫妇和然后祭祀以事鬼神行赉予以睦乡党自然懐土不散熈熈如春弗知其然而然也在上者不鸣琴而何俟哉洎王道云亡霸图孔炽大小相并强弱相攻区区子男宗庙不保故传曰汉南诸姬楚实尽之又曰楚县陈盖县之始也秦并天下画三十六郡则小国皆为县而于郡矣国之于郡犹身之有臂也郡之于县犹臂之有指也国取于郡郡取于县县取于民是以臂指抚民而自飬也由是田有暴赋丁有常庸春役而夏不休朝令而夕必具小则惩之以殿最大则摄之以刑法岂惟道不能行亦将身就其辱还使宰邑者苟撮食免笞骂而已昔人叹徒劳赋归去者为是也向使子贱复生亦将舍琴折腰奔走不暇况行道乎虽欲不顺其时不程其力亦犹建一指而扶天柱不其难哉时使之然也长洲之名见呉都赋贞观中分呉县以建之垂二百年宰名氏县志阙焉钱氏享国几一百稔专建属吏莫得而知皇上嗣位之二载溪南王归于我国家始设官以理焉袁仁鐬首之王禹偁次之其土汚潴其俗轻浮地无柔桑野无宿麦餁鱼饭稻衣葛服卉人无亷隅户无储蓄好祀非鬼好淫内典学校之风久废诗书之教未行兼并者僣而骄贫寠者欺而堕田赋且重民力甚虚租调失期流亡继踵或一歳不稔则鞭楚盛庭不能辑事矣至有市男女而塞责者甚可哀也盖隔中夏之政浸小国之风使今圣人求理于上庶官陈力于下斯民之泰其有渐乎禹偁非循良之才莅凋瘵之邑仍以旧贯民安仰哉防到任之明年大有年也先是司漕运者转民歳租更送他郡苦舟楫之役糜堰埭之费者久矣至是始听民以本属郡输之从便宜也亦小康之有萌矣是歳狱讼縻繁赋调中考因鸠敛民瘼平议政体总而刋之存诸防事待贤者以举之所谓言而不能行者也时大宋雍熈三年正月九日守大理评事知县事王禹偁记
　　此记兵火不存绍兴十年知县石珵重刻石呉骐书
　　茂苑堂记　　　　　　　　　　米友仁
　　长洲令尹石珵莹中才髙气刚嗜古好雅下车既久政成事简盖牛刀割鸡游刄裕如者邑廨之东有所谓茂苑堂前人取左太冲语带朝夕之濬池佩长洲之茂苑意也考之图经即江为池距县南七十里多歴年所髙岸为谷无足深怪订之于古莫可得实视栋楹之颠圯乃鸠工而亟新之堂之南荣植以嘉木脩竹竒芳蕙艸鬰防吐秀而森然敷隂如在邱壑邃深处与堂相直曰百花亭即堂之西为遭屋曰尊美堂其北首曰维摩丈室北向聚羣石如岩谷曰緑野轩又南开竹迳曰緑筠庵皆増广而掲以是名琴书雅玩陈列于中客至则阅古赏竒试茗烹饮必与之从容竟日怡然自适曽不少倦后之君子游息乎其上要当勿复剪伐如甘棠之爱顾不懿欤绍兴己未季夏二十日襄阳米友仁元晖记
　　题茂苑堂　　　　　　　　　　方　干
　　坐看孤峭却劳神还是微吟到日曛松鹤认名呼得不沙鸥飞处听犹闻夜防亦似深山月雨后惟关满屋云便此逍遥应不易朱衣红斾未容君
　　移任长洲县五首　　　　　　　王禹偁
　　移任长洲县舟中兴有余篷髙犹见月棹稳不妨书雨碧芦枝亚霜红蓼穗踈此行纡墨绶不是为鲈鱼移任长洲县孤帆冐雨行全家随逆旅一夜泊江城身世漂沦极功名早晚成惟当泥尊酒得丧任浮生移任长洲县穷秋入水乡江涵千顷月船载一篷霜竹宻藏鱼市云踈漏雁行故园渐迢递烟浪白茫茫移任长洲县辞亲泪落衣折腰虽未晚搔首欲何归晓月霜华重晴山栗叶飞江头鸥鸟在应怪不忘机移任长洲县沿流渐入呉见碑时下岸逢店自微酟野庙连荒塜江禽似画图髙堂从别后应梦宿菰蒲
　　春日公舍偶题
　　薄宦苦流离壮年心力衰莺花愁不觉风雨病先知晓月晃竹屋寒苔叠槿篱无人慰幽寂庭桞自低垂
　　长洲遣兴
　　七十浮生已半生徒劳何日见功名折腰米贱堪羞死负郭田荒好力耕庭鹤惯侵孤坐影隣鸡应信夜吟声年来更待贤良诏咫尺松江未濯缨
　　妻儿莫笑甑中尘只患功名不患贫自觉有文行古道可能无位泰生民烟村旧叶劳归梦雪屋孤灯照病身投老緑袍未休去九重天子用平人
　　长洲　　　　　　　　　　　　杨　备
　　太湖东面即长洲临水孤城逺若浮雨过云收山泼黛管歌动酒家楼
　　花光带露桞凝烟茂苑笙歌已沸天有客寻春一醉书楼红粉洞中仙
