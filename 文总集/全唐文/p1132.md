<!-- { "loadSidebar": true } -->
    右。先颁敕旨，已定行期，所司供承，亦闻粗备。但以霖潦方甚，道路阻艰，众情同忧，莫敢论奏。今发日渐逼，阴□尚繁，小大嗷嗷，愁惧转甚。臣虽ウ钝，亦窃揣量，岂不知元恶初平，馀氛未殄，乃是逆顺将分之际，吉凶多变之时，须速镇安，理宜促驾。向使霖潦为害，人功可施，其备御由於智能，其役用止於烦费，其所患不及於性命，其可忧但在於人臣，则当公私罄财，上下竭力，务宁大业，奚恤暂劳。各应叶奉圣规，安敢复忤成命，良以[B14A]斜峻阻，素号畏途，缘侧迳於巅严，缀危栈於绝壁。或百里之内，历险且千，或一程之巾，涉水数四。若遇积雨滞浸，群峰澍流，巨石崩奔，訇殷相继，深谷弥漫，往来不通，悉非功力之所支，筹略之所遏。斯须之顷，跬步之闲，仓黄遘殃，皆不可测。匹夫单骑，尚且过防，况万乘时行，千官景从，而可以蹈不存之险，冒无御之灾乎？如或磴路ぺ崩，阁道淹圯，环卫之仪少缺，属车之马微惊，纵有亿徒，何所为用？陛下欲无骇虑，其可得乎！又或霪滞更深，涧皆溢，迳路既绝，传送无由，连山万重，进退不可，一日乏食，将如之何？陛下欲无轸忧，固亦难矣。人主举措，宜图万全，必先事以防危，不临危而求幸。幸而获济，贻愧巳深，不幸罹灾，追悔何及。孔子曰：“欲速则不达。”诚哉是言。臣今非敢阻陛下欲速之情，但颇以不达为虑耳。傥迥睿旨，少俟开晴，则发期虽延，涉路无滞，不疾而速，允叶乾行，知几其神，是谓天鉴。窃闻群议，辄以上陈，屡屡恳诚，实冀昭纳。谨奏。
    ○请释赵贵先罪状
    右。钦溆奉宣圣旨：“前者共卿商量赵贵先，欲恕其罪。朕朝来更问诸将，皆云：‘贵先顺从朱Г，则是逆人，合依常刑，不可宽舍。’众人意既如此，应难释放。卿宜知悉者。
    臣愚以为贵先从逆之罪，法当不容；贵先陷身之由，情则可恕。陛下所议矜宥，原其情也；诸将所请诛戮，据於法也。据法而除君之恶者，人臣之常志；原情而安众之危者，人主之大权。臣主之道既殊，通执之方亦异，言各有当，体各有宜，事或相驳而无伤，此之谓也。往以襄城告急，诏命陇右发兵，齐映率众东行，贵先即其部将。于时军至昭应，适遇驾幸奉天，齐映驰归凤翔，贵先独主营幕。进无总帅，退阂乱兵，遂为贼Г所招，绐以同迎銮驾。Г既反状未露，贵先安得勿从？巳受邀留，遂遭劫制，身縻伪职，兵隶凶徒，虽居贼中，亦不见任，首末事迹，简在天心，臣亦亲承德音，非独闻於传说。其於情状，颇有足矜，所可受责之辜，唯在不能守节而死耳。贵先傥能守节，即是忠烈之徒，固获[B14A]旌，岂资宽舍？凡所议谳，盖缘狱疑罪疑惟轻，实编令典，胁从罔理，亦载圣谟。况复怀光未歼，希烈犹炽，遭罹诱陷，其类实繁。今京邑初平，皇猷更始，乃是污俗观化之日，圣王布德之时，所用刑章，尤宜审慎，一轻一重，理乱攸生。宥之以恩，则自新者咸思归命；断之以法，则怀惧者姑务偷生。众心既偷，贼势愈固，不忍一朝之忿，而贻累岁之忧。苟循匹夫之谈，以兴亿众之役，为计若此，夫何利之有焉？曩者羯胡乱华，染污士吏，肃宗兴复，累降赦书，罪止渠魁，馀所不问。河朔遗孽，既闻德泽之宏被，且幸胁污之见原，人人皆自怨尤，各悔归国之晚。及乎三司按罪，继用严科，未降之流，复喜得计，庆绪将消而再结，思明已附而重携，浸长厉阶，至今为梗。岂不以任法吏而亏权道，小不忍而乱大谋者乎？昔汉高帝既定四方，见诸将往往偶语谋反，乃问张良曰：“为之奈何？”良曰：“陛下所最恨者为谁？”帝曰：“雍齿与我有旧，而数窘我。”良曰：“今急封雍齿，则人人自坚矣。”帝用良计，诸将果安。皆云：“雍齿且侯，吾属何患！”盖以图霸王者，不牵於常制，安反侧者，罔念於宿瑕。今陛下有汉高之英，贵先无雍齿之衅，加戮不足威暴逆，矜全可以定危疑。明恕而行，盛德斯在，何所为虑，尚劳依违？微臣区区上言，盖为将来张本，凡非首恶，皆愿从宽，庶使负累之徒，莫不闻风而化，消奸凶诱惑之计，开叛乱降附之门，此其大机，不可失也。陛下前意，固为善矣，伏惟不为浮议所移。谨奏。
    ○论替换李楚琳状
    右。钦溆奉宣圣旨：“李楚琳不可久在凤翔，欲候朕到日简择一人替楚琳充节度使，楚琳别与一官，便随朕归京。既有迎驾诸军，威势甚盛，因此替换，亦是权宜。卿宜商量稳便否者。”
    臣闻王者有作，先怀永图，谋必可传，事必可继，不因利以苟得，不乘便而幸成，故能上下相安，而理可长久也。彼楚琳者，固是乱人，乘国难而肆逞其奸，贼邦君而篡居其位，按以典法，是宜污潴。既属多虞，不遑致讨，乃分之以旄钺，又继之以宠荣，逮至南巡，颇全外顺，道途无壅，亦有赖焉。虽朝命累加，盖非获已，然王言一出，则不可渝，纵阙君臣之恩，犹须进退以礼。今若因行幸之威势，假迎扈之甲兵，易置以归，是同虏执。以言乎除乱则不武，以言乎务理则不诚，祸变繁兴，为日久矣，负衅居位，岂唯一人？以此时巡，後将安入？以此抚御，谁其感怀？昔汉高伪游，韩信见获，功臣继叛，天下几危，征伐纷纭，以至没代。其徼幸之不可也如此，陛下得不为至戒哉！议者谓之权宜，臣又未谕其理。夫权之为义，取类权衡，衡者称也，权者锤也。故权在於悬，则物之多少可准；权施於事，则义之轻重不差。其趣理也，必取重而舍轻；其远祸也，必择轻而避重。苟非明哲，难尽精微，故圣人贵之，乃曰：“可与适道，未可与立；可与立，未可与权。”言知机之难也。今者甫平大乱，将复天衢，辇路所经，首行胁夺，易一帅而亏万乘之义，得一方而结四海之疑，乃是重其所轻，而轻其所重，谓之权也，不亦反乎？以反道为权，以任数为智，君上行之必失众，臣下用之必陷身，历代之所以多丧乱而长奸邪，由此误也。夫以韩信才略，当时莫俦，且负嫌猜，已遭告讦，纵之足以乱区，除之可以安国家，幸而成擒犹谓失策，当时被攻战之害，百代流诡诈之讥。况楚琳卒伍凡材，厮养贱品，因时扰让，得肆猖狂，非有陷坚殪敌之雄，出奇制胜之略，颇同狐鼠，乘夜睢盱，晨光既升，势自ㄣ缩。今郊畿已，武卫方严，陇镇压於其西，泾扼制於其北，顾是岐下，若居掌中。以楚琳琐劣之资，处掌中控握之地，纵令商躅，何恶能为？愿陛下姑务含宏，普安反侧，促驾遄止，录功犒勤，敷肆眚之恩，布维新之令，然後徵韦皋、楚琳，俾入分文武之职；择元勋宿望，命出总岐陇之师。则彼承诏欣荣，奔走不暇，安敢虿芥，复劳诛锄。措置得宜，万无一跌，何遽过动，不为後图。仰希睿聪，试更详虏。谨奏。
    ●卷四百七十二
    ☆陆贽（十三）
    ○收河中後请罢兵状
    昨日钦溆奉宣圣旨，示臣马燧、浑等奏平怀光收河东状，（一作河中事状），兼令臣商量，须作何处置，令钦溆奏来者。
    凶梗歼荡，关畿廓清，实圣谋广运之功，亦宗社无疆之祚。应须处置大略，已附钦溆口陈，展转传言，恐未尽意，谨复荐其固陋，愿陛下少留察焉。臣闻祸或生福，福亦生祸，丧者得之理，得者丧之端。故晋胜鄢陵，范燮祈死；吴克劲越，夫差启殃。是知福不可以久徼幸，得不可以常觊觎。居福而虑祸，则其福可保；见得而忘丧，则其丧必臻。臣窃惧讠谀希旨之徒，险躁生事之辈，幸凶鬼覆亡之人，揣英主削平之心，必将竞效甘言，诱开利欲，谓王师所向莫敌，谓馀孽指顾可平，请回蒲坂之戈，复起淮沂之役。斯议一启，必有乱阶。故微臣姑以生祸为忧，而未敢以获福为贺也。何则？建中之难，其事可徵，始以蓄憾而隘於含容，或以亟胜而轻於战伐。故文喜之讨，泾上之疮痛未平；崇义之征，汉南之芟夷继甚。阻命之帅，非不诛也；伐叛之师，非不克也；介马之断，非不坚也；赫斯之怒，非不逞也。然以人不见恤，惟戮是闻，有辜无辜，不敢自保。是以抱衅反侧者，惧钺之次加；畏祸危疑者，虑猜谮之旋及。遂乃螽结以拒讨，狼顾以背恩，弥两河而亘淮夷，荡三辅而盗京邑，銮辂为之再驾，行宫至于合围。于时海内大摇，物情几去，天命莫保于寸晷，王威不出於一城，邦国之杌陧艰屯，绵绵联联，若苞桑缀旒，幸而不殊者屡矣。势之危窘，实足寒心，非有曩时熊罴翕习之师，雷霆奋发之势，武库剑戟之利，帑藏财赋之殷，其所以施令率人，取威定乱，比於建中之始，岂不至微至杀哉！然而陛下怀悔过之深诚，降非常之大号，知黩武穷兵之长乱，知急征重敛之剿财，知残人肆欲之取危，知违众率心之稔慝，知庶困极之兴怨，知上下郁堙之失情，德音涣然，与之更始。所在宣扬之际，闻者莫不涕流，虽或凶犷匪人，亦必为之欷，诚之动物，乃至于斯。怀枭鸱以好音，消为和气，由是奸回易虑，黎献归心。假王叛援之夫，削伪号以请罪；观衅首鼠之将，壹纯诚以效勤。流亡冻馁者，希保於室家；屯戍战争者，冀全其性命。德泽将竭而重霈，君臣已绝而更交，天下之情，翕然一变。曩讨之而愈叛，今释之而毕来；曩以百万之师而力殚，今以咫尺之诏而化洽。是则圣王之敷理道，服暴人，任德而不任兵明矣。群帅之悖臣礼，拒天诛，图活而不图亡，又明矣。
