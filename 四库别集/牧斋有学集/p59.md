<!-- { "loadSidebar": true } -->
　　岁在壬寅，王子兆吉立八世祖学录公祠堂于先墓之侧。客有问于王子：“子为习于礼者，王氏之得祭，始祖礼与？”王子曰：“祠祭之礼，古今异制。援先王大宗、小宗之法，以行于今。大夫、士之始迁及初有封爵者，为始祖准古之别子。始祖之长子，准古继别之宗。古者始封之诸侯，不敢祖天子也。天子之祖，有天子祭之也。始爵之大夫，不敢祖诸侯也。诸侯之祖，有诸侯祭之也。士官师祖祢以上，有司祭者亦然。今也率循古法，大夫不祭高曾，士不祭祖，则胥为若敖之鬼而已矣。程、朱之议礼，冬至祭始祖，立春祭先祖，吾仿焉。子夏曰：禽兽知母而不知父。野人曰：父母何算焉？自吾之父母等而上之，至于始祖，父复有父，祖复有祖，反古复始，一人而已。祀祖祢而遗始祖。都邑之士之知尊祢者，大夫学士之知尊祖者，其去野人之何算者无几矣。吾之祀始祖也，别于世之忘祖者也。今之世，吾惑焉族属之不问而贸贩谱牒，胥路人而祖祢之也，其亦胥祖祢而路人之也。吾惧焉。吾之祀吾始祖也，别于世之多祖者也。王氏靖康南渡，繇汴徙吴。至正末，学录公自江阴徙常熟。准古宗法，学录为始迁太祖。衣冠第宅三百年，称山塘王氏，皆学录之始也。吾里中乔木、故家长老，日以澌尽。后生小子，不复服高曾旧德，吾滋惧焉。食贫农力，以树斯祠，宿戒子姓岁时荐享，俾其仰而视，俯而思，无或纨裤，饫梁黍而忘吾祖之荜路蓝缕也；无或膏唇舌，猾齿牙而忘吾祖之坛宇绳尺也；无或饰面弓足衣诸于绣而忘吾祖之大布帛冠也。明发夙夜，鸡鸣风雨，无忘其所自生。其为飨食也大矣！古之祭，孙为王父尸。斯礼也今亡矣。等祖祢而上之，以尊吾始祖为王父尸也者，则亦为始祖尸者也。座尸而食，北面而事尸，有其举之，虽以尸始祖可也，而况于庙祀与！虽然，礼失而求诸野。国有史，越在草莽，盍访而征诸旧史氏。”闻之曰：“王子之志备矣。尊始祖，孝也；严谱系，义也；敬宗合族，下治子孙，仁也。实其言凫之五章，取公尸焉，岂唯长王氏而已？”遂序次其语为记，俾刻石陷置屋壁，且以徇夫邦人子弟。学录公讳裕，字均才。王子名梦鼎，天启丁卯科乡进士，官行吏部司务。
　　【王氏杖荫楼祠堂记】
　　宗法之亡也，以近世士大夫不讲先王大宗、小宗之义，有家祠而无宗庙也。盖封建既废，古今之礼典悬矣。古者，别子为祖，继别为宗，非诸侯之庶子，则公子之始来在此国者，今亡之矣。继祢为小宗，五世而迁者则有之，而宗庶庙祭之制，靡有存者。有人于此，宗支繁衍，子姓富厚，一旦举行大宗之法，访求侧微寒饿之一夫，举族宗之，虽百世为之齐衰九月，其可行乎？又有人于此，兄为庶人，弟为大夫，大夫主祖祢之祭，庶人幸得分其馀。今将使庶人以宗子立庙，大夫供其牲物，而庶人主其礼，曰孝子某为介子某荐其常事，其又可行乎？时异俗殊，礼之穷而不得不变也久矣。眉山苏氏，知礼之变者也，谓先王制礼，独小宗之法犹可施于天下，故为族谱，其法皆从小宗。后世论宗法者，莫善于此，而世亦莫之宗也。
　　吾里司铨王兆吉氏立世祠于虞山之南轩，祀高祖竹溪公，而下四世复构楼于西偏，列祀同堂兄弟十一人。以小宗之义考之，自兆吉立祠，则竹溪公为高祖祠，守竹兄弟则继高祖与三从兄弟为宗祠，山城兄弟则继曾祖与再从兄弟为宗祠，水濂、笠洲兄弟则继祖与同堂兄弟为宗祠，同堂以及方轮则继祢与亲兄弟为宗。一身而事四宗，与大宗为五，上下五世粲然具列。以三为五，以五为九备矣。亲亲尊祖，敬宗收族，无宗子之庙而有其庙，无长下正之宗而有其宗，亡于礼者之礼也。昔者曾子问庶子祭，而夫子之答，则引子游之徒以正之，首其义，不诬于祭。兆吉其犹子游之徒与？申明眉山小宗之义，存宗法于既亡，谁曰不宜？
　　惟王与我，世为婚家。年家祠中，同堂十人状貌魁然，衣冠俨然，吾犹及见之。我先君尝曰：“王、钱匹也，而王氏则滋大矣。”向者坟墓之讼，韦布之宗，老鼓箧之，小生相率摩厉致死，墓门拱木，其气郁然。吾叔父衰老，受侮王氏，群从抗手御，如墙而立，势家逡巡目遁。婚姻孔云，吾未尝不永叹也。吾钱氏能如是乎？先君殁四十余年，而其言益信。余衰颓耄忘，惭负葛ぱ。于兆吉之请记也，有深既焉。谨识先君之遗言以告司┙，而兼以示吾子孙。
　　【王氏南轩世祠记】
　　吾里中山塘王氏，称乔木世家，有世祠在虞山城西刘永定公之右个。王氏四世自竹溪府君已下，簪缨蝉联，皆作主享祀于斯。岁久渐圮，王之后贤司铨兆吉氏夙夜明发，永怀先德，量工命日，斥其旧而新之，序靓深，丹垩完好，本高曾序昭穆，岁时伏腊，率群从子弟致斋奉荐。其祭之称，曰孝子孝孙，曰曾孙某，兼士与有家之辞也。君子谓王氏之祠，知祭义矣。
　　昔王氏之老笠洲府君，与先祖同乡举。其孙梧州守复偕余举南宫。两家婚姻洽比，熟知其家风驯行，孝谨廪廪，德让君子也。流风浇薄，家训敝，衣冠华胄，天属近亲，靡不家飨枭羹，人怀鸱响。惟王氏子弟保世亢宗，粪除墙屋，诗人急难御侮之余风，犹有存者。井邑既迁，阀阅未改，兆吉氏束修励志，以尊祖敬宗收族为能事，修饬坛，蠲洁豆笾，杰然建立在沉灰劫火、漂零焚荡之余。《书》曰：“七世之庙，可以观德。”岂不信哉！
　　祠趾为虞山西麓，与大石相望，悬崖削壁，俯临万瓦，南窗面尚湖，朝云暮烟，浮青韵碧，夕阳翻照，缘金绚紫，云旗赤羽，昱耀于几筵榱桷之间。孝子慈孙有事于斯者，其能无然肃然，洞洞乎如或见之也耶？若夫少年英妙，睹西之景而思咸池之暾，则可以阳九奋，朝气通人。长德览悬车之昭，而修悬鼓之观，则可以升神明，扶暮景。凡所以念祖德，诏后昆，俯仰堂构，固将有取于此。《诗》不云乎：“匪棘其欲，聿追来孝。”我知兆吉氏之犹远矣。是为记。
　　【钱氏义庄记】
　　吴越武肃王之裔散居江表，其在太仓，则有中丞浩川公。公忠长德，为万历名臣。其子封给谏君，劬先焘后，仿范文正公家规建置义田，养济群族，寝疾弥留，执给谏君之手，谆复诿。给谏君泣涕受命，斥负郭之田三百亩，经营规式，一如高平故事，请诸公上复其徭役，谓宗老谦益旧待罪太史氏，俾书石以垂永久。
　　谦益初通籍，从中丞公游，辱以弟畜我，具悉其生平制行，笃行力学，信道守职，器量风节，确然以文正为师表，企而齐之者也。文正有监簿忠宣右丞侍郎数贤，子炽昌竞爽封君，胚胎前光，修后门寒素之行，损衣量食，敬宗收族，方文正之子，无不及焉。文正有孙之柔官左司谏，修复义庄，申严规矩，亦犹中丞之有给谏，镏侍讲所云立身承家，无愧乃祖者也。有宋开国，仁厚养士。积累再世，逮于仁庙，文正始应运而出，思国家祖宗功德。流唐漂宋，积累二百年，乃至万历。以其时数考之，则有宋庆历、皇之间也，中丞父子丁一王之兴，运际累朝之休明，于是乎有禄赐之入，有廪稍之余，有节钺兰之光宠，燕翼贻谋，保世滋大，得以收恤其宗族而继述其志事。繇是观之，世德作求，岂独家门之盛事哉！维国家承平绵远，涵养淳厚，深仁久道，亿世未艾，于钱氏之义庄，益信而有征已矣。
　　余尝过燕、赵之郊矣。周原，沟塍绣错，我疆我理，千仓万箱。沧桑更置之余，朝而田焉，夕而为流佣矣。夕而妇子焉，旦而为沟瘠矣。羊首，蜚鸿在野，鬼神狐祥，无所得食，其况丰容暇豫，庇本支而聚族属乎？今吾钱氏于此邦也，义庄秩然，义廪殷然，伏腊有会，鸡豚有社，士食旧德，而农服先畴。夫孰非祖宗之流光，朝家之膏泽，可不念哉！可不敬哉！自今以往，钱之后人食义田之粒，必将曰此一升一龠，莫非国家之粟米也。衣义田之桑，必将曰此一丝一缕，莫非国家之布帛也。给义田之食，以丧葬嫁娶，必将曰此生养死送、同歌哭而长子孙，莫非国家之生成长育也。仰父俯子，戴天履地，油然而忠爱生，勃然而报称作，无愧文正之乡人，斯无愧中丞之后人矣。
　　昔者绍兴中，范有曾孙直方述忠宣之绪论曰：“先文正置义田，非谓斗米匹缣，便能饱暖族人，盖有深意存焉。中更南渡，岭海召还，兵火焚毁之余，长幼二千指聚拜坟下，慈颜恭睦，皆若同居近属，然后知文正之用心，悟忠宣之知言也。”今给谏经理义庄卒业，崇祯末年而乞文刻石，汲汲于此时也。追文正之用心，抚绍兴之遗迹，祭必有先丘不忘首，其不徒以述祖德，贻后昆而已也。《诗》云：“无念尔祖，聿修厥德。”给谏之念之也深且远矣。余故推原其志意，谨而书之以附于公辅之后。
　　中丞公讳桓，万历己丑进士，历官副都御史，巡抚南赣。封给谏君讳，殁而从其父，祀于学宫。给谏君讳增，崇祯辛未进士，今官户科右给事中。
　　【督漕李石台使君去思记】
