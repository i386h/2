<!-- { "loadSidebar": true } -->
　　明妃事，《前汉?匈奴传》所载甚略，但曰竟宁元年，单于入朝，愿婿汉氏。元帝以后宫良家子王嫱字昭君赐单于，单于欢喜。如此而已。而《西京杂记》甚详，曰元帝后宫既多，不得常见，乃使画工图形，按图召幸之。皆赂画工，多者十万，少者亦不减五万，独王嫱不肯，遂不得见。后匈奴入朝，求美人为阏氏，于是上按图以昭君行。及去，召见，貌为后宫第一，善应对，举止闲雅，帝悔之，而名籍已定，帝重失信于外国，故不复更人，乃穷竟其事，画工毛延寿等皆弃市。《后汉?匈奴传》载此与《记》小异。如《杂记》，则是昭君因不赂画工之故，致元帝误选，已而行。如《后汉》所说，则是昭君因久不得见御，故发愤自请而行。二说既不同，而《后汉》且不闻毛延寿之说，《乐府解题》所说，近《西京杂记》，《琴操》所说，近《后汉?匈奴传》，然其间又自有不同。《琴操》谓单于遣朝贺，帝宴之，尽召后宫，问谁能行者，昭君盛饰请行。如《琴操》所言，则单于使者来朝，非单于来朝也，昭君在帝前自请行，非因掖庭令求行也。其相戾如此。此事《前汉》既略，当以《后汉》为正，其它纷纷，不足深据。（《野客丛书》） 
　　《汉书?元帝本纪》云，赐单于待诏掖庭王嫱为阏氏。（《陕西通志》） 
　　《琴操》言，王昭君齐国王攘女，适单于，生子世达，依其俗欲妻母，昭君吞药而死。元?马致远《汉宫秋》曲，言明妃和亲行至黑龙江，投江而死。皆与《汉书》不合。盖词家假设之言，非关事实，犹《文选?长笛赋》所云屈平适乐国澹台载尸归也。（《清白士集》） 
　　图画 
　　时元帝后宫既多，使图其状，每披图召见，诸宫人竟赂画工钱帛，独王嫱貌丽，意不苟求，工人遂为丑状。及匈奴求汉美女，上按图召昭君行，帝见昭君貌第一，甚悔之，而籍已定。乃穷其事，画工皆弃市，籍其家资皆巨万。（《历代名画记》） 
　　阎立本图昭君妃（音配）虏，戴帷帽以据鞍。王知慎画梁武南郊，有衣冠而跨马。殊不知帷帽创从隋代，轩车废自唐朝，虽弗害为名笔，亦丹青之病尔。（《图画闻见志》） 
　　宋韩驹题李伯时画昭君图序云：《汉书》竟宁元年，呼韩邪来朝，言愿婿汉氏，元帝以后宫良家子王昭君字嫱配之。生一子，秣累立，复妻之，生二女。范晔书又言字昭君，生二子，与前书皆不合。其言不愿妻其子，而诏使从胡俗，此是乌孙公主，非昭君也。《西京杂记》又言，元帝使画工图宫人，宫人皆赂画工，而昭君独不赂，乃恶图之。既行，遂按诛毛延寿。《琴操》又言，本齐国王攘女，端正闲丽，未尝窥看门户，攘以其有异，人求之不与，年十七，进之帝，以地远不幸，欲赐单于美人，嫱对使者越席请往，后不愿妻其子，吞药而死。盖其事杂出，无所考正，信史尚不同，况传记乎？要之，《琴操》最抵牾矣，按昭君南郡人，今秭归县，有昭君村，村人生女，必灼艾灸其面，虑以色选故也。昭君卒葬匈奴，谓之青冢。以晋文王讳昭，号明妃云。（《历代题画诗类》） 
　　评论 
　　傅元《琵琶赋序》曰：“故老言，汉送乌孙公主嫁昆弥，念其行道思慕，使知音者于马上奏之。”石崇《明君词》亦曰：“匈奴请婚于汉，元帝以后宫良家子配焉，昔公主嫁乌孙，令琵琶马上作乐，以慰其道路之思，其送明君亦必尔也。”则知弹琵琶者，乃从行之人，非行者自弹也。今人画明妃出塞图，作马上愁容，自弹琵琶，而赋词者又述其自鼓琵琶之意矣。鲁直《竹枝词》注，引傅元序以谓马上奏琵琶，乃乌孙公主事，以为明妃用，盖承前人误。仆谓黄注是不考石崇《明君词》故耳。（《野客丛书》） 
　　古人作昭君词多矣，余独爱乐天一绝，其意优游而不迫切，然乐天赋此诗，年甚少，才十七年。（《诗人玉屑》） 
　　跋郑虞任《昭君曲》云：自张文潜下世，乐府几绝。吾友郑虞任作《昭君曲》，如“羊车春草空芊芊”及“重瞳光射搔头偏”之类，文潜殆不死也。但愿“夕烽长不惊甘泉，妾身胜在君王前。”能道昭君意中事者。淳熙甲辰三月二十三日，甫里陆某书。（《放翁题跋》） 
　　诗人咏昭君者多矣，大篇短章，率叙其离愁别恨而已。惟乐天云：“汉使却回凭寄语，黄金何日赎蛾眉？君王若问妾颜色，莫道不如宫里时。”不言怨恨，而惓惓旧主，过人远甚。其与“汉恩自浅胡自深，人生乐在相知心”者异矣。（《归田诗话》） 
　　余崇宁中，坐章疏入籍为元佑党人，后四年牵复过陈，张文潜、常希古皆在陈，相见慰劳之余，答曰：“灵毂子王睿作《解昭君怨》，殊有意思，能到入妙处。”词云：“莫怨工人丑画身，莫嫌明主遣和亲。当时若不嫁胡虏，只是宫中一舞人。”文潜云，此贞先生所谓笃行而刚者也。（《侯鲭录》） 
　　古今赋昭君词多矣，唯乐天作有恋恋不忘君之意，欧阳公《明妃词》，自以为胜太白，而实不及乐天。至于荆公“汉恩自浅胡自深”云云，则悖理伤道甚矣。（《鹤林玉露》） 
　　荆公论商鞅曰：“今人未可非商鞅，商鞅能令政必行。”夫二帝三王之政，何尝不行，奚独有取于鞅哉？东坡曰，商鞅、韩非之刑，非舜之刑，而所以用刑者，则舜之术也。此说犹回护，不如荆公之直捷无忌惮。其咏昭君云云，推此言也，苟心不相知，臣可以叛其君，妻可以弃其夫乎？其视乐天所作盖天渊悬绝也。（同上） 
　　《图经》云：“边地多白草，昭君冢独青。” 
　　陈给事言，明妃冢在归化城南三十里。归化隋之东丰州也。（又有西丰州）州南有空城，城中浮图一，六角七级，高矗天半，南向篆书颜额，曰“万部华严经塔”，第七级壁上大书“金大定二年奉敕重修”。多金元人题字，墨迹如新，而辞率俚鄙，唯一诗近雅云：“去年曾醉海棠丛，闻说新知发旧红。昨夜梦回花下饮，不知身在玉堂中。瑞伯书。”按此诗宋元绛厚之之作也。（《带经堂诗话》） 
　　贾开宗注侯朝宗《王嫱故里》诗云，明妃本蜀人，考新城亦有王嫱故里，此必过新城者。是岁诸将以大凌河大司马杨嗣昌献和议，黄门何楷劾论之，疑即此时也。（《四忆堂诗集》） 
　　沈归愚尚书晚年受上知遇之隆，从古诗人所未有。作秀才时落第，咏昭君云：“无金赠延寿，妾自误平生。”深婉有味。六十七岁与余同入词林。（《随园诗话》） 
　　余自幼诗文不喜平熟，丙辰诸征士集京师，独心折于山阴胡天游稚威，常言“吾于稚威则师之矣”。稚威骈体直掩徐庾，散行耻言宋代，一以唐人为归。诗学韩、孟，过于拗涩，今录其近作，如《明妃》云：“天低海水西流处，独有琵琶堪解语。断丝枯木本无情，犹胜人心百千许。”（同上） 

　　卷三 
　　艺文 
　　（晋）石　崇 
　　明君词序 
　　王明君者，本是王昭君，以触文帝讳改之。匈奴盛，请婚于汉，元帝以后宫良家子昭君配焉。昔公主嫁乌孙，令琵琶马上作乐，以慰其道路之思，其送昭君亦必尔也。其造新曲，多哀怨之声，故叙之于纸云尔。（《诗隽类函》） 
　　（宋）吕　午（字伯可，歙县人。嘉定四年进士，官至右文殿修撰，封歙县男，立朝以风节 
　　　　　　　　闻，赠华文阁学士。着有《竹坡类稿》。 
　　王昭君辞序 
　　女无美恶，入宫见妒；士无贤不肖，入朝见嫉。世率以为名言。以予观，女惟美，故恶者妒之，士惟贤，故不肖者嫉之。明妃入汉宫，绝世而独立，其辈行妒之久矣。当元帝按图召幸时，诸宫人皆重贿画工，为进身计，明妃以色自负，独不与，故画工恶图之，使不得见。人莫不归咎于毛延寿之徒，不知诸宫人之重赂，正所以使之恶图明妃而后己可进也。一旦为和戎故召见间，帝始惊悔，画工皆诛死，竟亦何益？前辈谓蛾眉先妒明妃为去国之人，信哉。尝因是论贤者不幸与群小并立，群小不惜金珍，交结佞幸以图进，贤者方厌恶唾骂之不暇，决不肯效尤。彼又惧贤者之进，必不便于己，其交结佞幸，不特自为，并欲倾谗贤者。迨事变兴，贤者己见挤而去，见大夫无可使者，人主始追咎左右平时毁誉之失实，赫然震怒，重置之法，不几于噬脐乎？故为人上者，于贤不肖之进退，能先觉而无后悔，不至如元帝之于明妃则善矣。虽然，明妃近在掖廷，为左右所蔽，不见御，帝昏迷可知。及因事而悟，尚能奋威断以诛画工，望之猛房为恭显所潜以死，而于恭显绝不闻行画工之诛，何耶？毋乃重于色而轻于贤耶？虽悟犹不悟，有若涑水易欺难悟与终不能悟之言，是可为万世戒矣。九华陈君民瞻取明妃出处，与古今歌咏会粹成篇，且锓之梓，或疑其何必为一妇人属意如此，比携编蹐门告曰：“观诸公咏明妃事，言人人殊，而于世教有益，为我下一转语，见不徒编次之意。”予谓：“昔之编国风者，于咏妇人女子诗，靡不备载，圣人不删焉，所以示劝戒也。民瞻之意，殆出于此。”故为即其关于君道之大者书之。（《新安文献志》） 
　　（国朝）顾景星 
　　咏王明妃序 
　　序曰，王明妃当元帝初，待诏掖庭，久不得幸，妃内颇不平，值单于求汉女，盛饰越席请行，光彩动左右，帝惊悔不及。单于谓汉赐厚，献白璧骠马珍宝之物，请为天子守敦煌，休中国士卒。妃痛非本意，作诗曰：“志念沈抑，不得颉颃，翩翩之燕，远集西羌。”顾子曰，妃不得志于中国而远嫁单于，卒使汉受其福，有孤臣义士之隐情焉。（《白茅堂集》） 
　　（国朝）陆　耀（字青来，一字朗夫，号朗甫，吴江人。乾隆壬申举人，授内阁中书，宫至 
　　　　　　　　湖南巡抚，年六十三卒于官。着有《切问斋集》） 
　　王明君词序 
