<!-- { "loadSidebar": true } -->
　　当时之意恐谓分则为四合则为二耳然如所説又自是一意即所谓水隂根阳火阳根隂者
　　孝述又谓木火之为阳动金之为隂静皆可言若水当为隂静之极然水流而不息未见所以为至静处不知当扵何处观之
　　水寒火热水下火上其为动静之分者眀矣
　　孝述妄谓五常是五行之德五行之气其行扵天者固未易见若质之在地者窃疑与德之在人者无往而不相配今随愚陋所见言之五常之未发则本体中存恐如木之在山火之在燧金之在矿水之在地土之未动及其既发而有恻隠羞恶恭敬是非诚实之情恐如火之出而炎上水之流而润下及由其情充积成行如仁之为孝为弟为睦为婣之类恐如木之为栋梁榱桷火之为灯烛炬燎金之为刀斧盘盏水之为池沼江海土之为塼瓦墙壁故五常之未发只可谓之五常而不可以万行名及其发而成行随在不同则各随其所成之行名之而不得复以五常名矣恐如五行之未动只可谓之五行而不可以它物名及其动而为物有万不同则各随其所成之物名之而不得复以五行名矣但方其为五常之性也而万行之理已无不包及其为万殊之行也而五常之体亦未尝不存恐如五行之方具而万用之质已无不全及其为万殊之用而五行之体亦未尝不立极而言之则人道周乎四海无非五常之为如物充乎地上而无非五行之为凡此虽未知是否似皆説得去但木之曲直金之从革土之稼穑皆待人为而仁之恻隠义之羞恶信之诚实皆发扵性之自然相配不得又土之稼穑与孝述所谓为塼瓦之类又説不上不知五行之与五常本不可如此牵合耶为复可以配説而未得其説耶仁之行固有可言若义礼智信之行皆未见其实然可指之目得非四者之行无往不在而不可一一强名耶区区求之而未得其説
　　万物虽不可以五行名然其分各有所属则亦未离其类也万行之扵五常亦然从革曲直稼穑是亦本性之发非人之所能为也若曰人为则胡不能使木从革而金曲直乎
　　孝述妄谓仁义礼智之施恐皆自吾身始次亲次民次物仁恐始扵爱身礼恐始扵敬身义恐始扵制此身之宜智恐始扵眀此身之礼盖不爱其身则是自絶故必不爱亲而亦无以爱亲不敬其身则是自贱故必不敬亲而亦无以敬亲至扵义智皆然妄意如此不知是否
　　身者仁义礼智之主不可书【书字疑当作言】施由此始以有子孟子之言为仁之本仁义之实者观之其当自亲始可见矣
　　孝述妄谓仁义礼智合而成行其发也窃疑先智次仁次礼次义且就身言之恐必知此身受形所自而四肢百骸血气皆相贯属吾所当爱然后有自爱之心知爱之而不忍伤则必敬之而不敢忽爱敬既生方可裁制其宜以全爱敬之道若独指心而言亦恐必先知此心至灵至贵为一身之主然后自爱既爱之而不肯甘心放弃则必严敬自持而惟恐以慢易失之既爱既敬然后有可得而裁制者盖爱而失宜则或至枯守不用而为虚无寂灭或只知养防而不能痛自克治反非所以为爱敬而失宜则恐持之太甚而有把捉不定之患反不得其所以为敬此爱敬各有其宜而必有防制之者然未爱未敬则恐无所施其裁制之道自自弃则又无复荘敬自重之心不知身心之当爱则恐虽伤之而顽然不省岂复有自爱之意区区之愚所以疑是四者之发必有次第而不可紊也若未发之前则四者之体浑然在中不可谓先有此而后有彼但方发之际势必有序无杂然并发之理然知识一开则余三者踵乎其后自有不容己者是以既发之后则即其一行之中而四者之实无一不在以其本一理故也若以四时言之则恐智为冬藏仁为春生礼为夏长义为秋成归藏者发生之本发生者长养之渐而生长又所以为收成之体也夫四时者五气之布五气之生定扵其初恐非至此而序生但气之流布则其序必如是而后可然冬令既行则三时之防起亦有不容遏者是以造化既成之后则即其一物之防而五气之功无一不在以其本一气故也以此观之则仁义礼智合而成行其发之先后亦有可言者妄意如此不知是否
　　此即前循环之说然説得太破碎又不好且静以养之可也
　　大学或问云以理而言之则万物一原固无人物贵贱之殊以其气而言之云云是则所谓眀德者也孝述窃疑人物之性有偏全之异者不知是受得本同但做处不同为复是受得本不同乎按伊川云天所赋为命物所受为性恐是受得已不同盖理之在天本只是一个浑然全体但人物随形而受故受得来别人得形气之正故承当得尽物得形气之偏故承当不尽偏底物事难为有全底道理孟子集注论生之谓性处云以理言之则仁义礼智之禀岂物之所得而全似亦此意人之形体受尽得这道理所以亦做得这道理尽物之形体受不尽这道理所以亦只随其所受做得更就其做处言之人得形气之正故心虚而体全心之知觉便周流贯彻在处通得去形之运动便千变万化是般做得去是以扵其理之精防知亦知得尽做亦做得尽人之所以可为尧舜可参天地皆为有此体质尽做得但患不为或为之而有不充却无不能之理【孟子谓王之不王非不能是不为与所谓有是四端而自谓不能吾身不能居仁由义恐皆是安扵不为者】物得形气之偏故心塞而体拘心之知觉便拘碍而不能通形之运动便短狭而不能周是以扵此理之本体知亦知得浅狭做亦做得浅狭被形气局定更开不来所以求为人之所为不得如慈乌父子蝼蚁君臣之类若论父子君臣之道岂止如慈乌蝼蚁之为但此二物所知只止此所能亦止此更去不得了就其所得之分言之如此恐又是人与物做得别处然又有可疑者盖物虽受此理不尽若随其所受而发则仁义礼智须皆做得出来然所举二物又每物只做得一般道理出不能相兼以通其全如此者恐是物所得之理既不能尽其全体又为气昏隔在里面发处复不能充其所得之分剂是则容有得为而未为者此二物又是昏塞中各有一防眀处所以各发得一般道理特特着见扵其他道理便全微了至其余物又或不能尔此可见物之气禀又自有不齐处此等性命之説固不当妄意揣量然湏畧识其梗槩方随所见写呈乞赐开示大端使知所向而求之庶乎其畧识矣
　　既是不曾受得自是不能做得更不湏説然横渠先生亦説人有近物之性物有近人之性者又是一理如猫相乳之类温公集中亦説有一猫如此而加异焉此其赋性之近人而或过之但为形所拘耳亦可悲也
　　又云然扵其正且通之中又或不无清浊善恶之异故其所赋之质又有智愚贤不肖之殊孝述窃谓隂阳五行搃其大全而言之则恐同出一本而人物均禀焉所谓人物之生必得是气然后有以为百骸九窍五臓之身是也若别其体则恐一气之中有偏正两等而为人物贵贱之分所谓得其正且通者为人得其偏且塞者为物是也至极其变则恐偏正之中又自万殊而为人品物品之分所谓扵其正且通之中又不无清浊羙恶之异故其所赋之质又有智愚贤不肖之殊者是言人品之异也盖体之既分则固一定而不可易矣然恐是气之运一息不留所以俄顷之间变为万状彼人物之生各随其所值以为体是固不能齐也但用变而体不变故人之所禀虽或至浊至恶而所谓正且通者未尝不在而其为浊恶又自是一般与余气之浊恶不同以其是正且通之浊恶故其浊可澄之为清其恶可易之为羙既清既美则所谓正且通者即得其本然之正矣鸟兽草木各以类分而每类中又有等色不同然其形声臭味各不能变其本体则亦与人相似但人能自化物不能自化耳妄意推测如此不知是否
　　此大槩然矣亦宜并以上章之意推之
　　孝述谓美恶恐即通书所谓刚柔善恶窃疑清浊以气言刚柔羙恶以气之为质言清浊恐属天刚柔美恶恐属地清浊属知美恶属才清浊分智愚美恶分贤不肖上智则清之纯而无不美大贤则美之全而无不清上智恐以清言大贤恐以美言其实未尝有偏若中庸称舜知回贤是也下此则所谓智者是得清之多而或不足扵美所谓贤者是得刚柔一偏之善而或不足扵清扵是始有贤智之偏故其智不得为上智其贤不得为大贤虽愚不肖恐亦自有等差盖清浊美恶似为气质中隂阳之分【阳清隂浊阳善隂恶】故其气错揉万变而大要不过此四者但分数参互不齐遂有万殊不知是否
　　陈了翁云天气而地质前辈已有此説矣
　　孝述又疑气之始有清无浊有美无恶浊者清之变恶者美之变以其本清本美故可易之以反其本然则所谓变化气质者似亦所以复其初也不知是否
　　气之始固无不善然腾倒到今日则其杂也久矣但其运行交错则其美恶却各自有防处此上智下愚之所以分也
　　又云然而本眀之体得之扵天终有不可得而昧者云云所以使之即其所养之中因其所发而啓其眀之之端也
　　孝述窃谓觉是人之本心不容泯没故乘间发见之时直是昭著不与物杂扵此而自识则本心之体即得其真矣上蔡谓人湏是识其真心窃恐谓此然此恐亦随在而有盖此心或昭著扵燕闲静一之时【如孟子言平旦之气】或发见扵事物感动之际【如孟子言人乍见孺子将入井皆有怵惕恻隠之心】或求之文字而怡然有得【如伊川先生所谓有读论了后其中得一两句喜者】或索之论讲而恍然有悟【如夷子闻孟子极论一本之説遂怃然为间而受命】凡此恐皆是觉处若素未有觉之前但以为已有是心而求以存之恐昏隔在此不知实为何物必至觉时方始识其所以为心者既尝识之则恐不肯甘心以其虚眀不昧之体迷溺扵卑汚茍贱之中此所以汲汲求眀益不能已而其心路已开亦自有可进歩处与夫茫然未识指趣者大不侔矣故孝述窃疑觉为小学大学相承之机不知是否
　　所论甚精但觉似少浑厚之意
　　知止而后有定定而后能静静而后能安安而后能虑虑而后能得
　　孝述谨按章句以物格知至为知止意诚以下为得所止又或问以定静安为知之所以得之故孝述窃疑定静安在物格知至之后意诚以下六事未然之前虑则在意诚以下六事将然之际如此言之则定静安虑在知止得止之间似皆有可实之处不知是否
　　觧中似已有此意矣
　　孝述又按或问云不有以知其所当止之地则不能有以得其所当止者而止之又云知是知其至善之所在得是得其所止之地而止之孝述窃疑知是知之在彼得是得之在我得则心理俱融理为我有得恐亦只是知不可便指为已止其处但恐知虚而得实才得之则身亦随之矣妄意如此不知是否
　　知与得两事经文可见
　　孝述窃疑既知之后复有所谓虑而后得者恐知是知之至虑是审之详夫物格知至则万理贯通固无不知其至善之所在然恐身有未接则其义理精微容有毫厘之未察或所接之际事复异宜故必扵此精加审虑然后始无纎微渗漏之处此知后必虑然后为审不知是否
　　定静安是未有事时胷次洒然虑是正与事接处对同勘合也
　　致知在格物
