<!-- { "loadSidebar": true } -->
　　晁世来西，大自文元，有卿有公，继属绵绵，曰卿谓谁？时维光禄，作其德音，光于外服。其光伊何？有善自身，匪饰匪雕，璞玉之纯。治有恩威，时其张弛，彼畏此怀，吾宁一理。于虔于泉，于岭之南，里安户扰，罔有不咸。宜寿而昌，胡不百龄？尚兹介祉，维后之成。

　　【夫人曾氏墓志铭】

　　夫人，吾从女兄也，姓曾氏。沉静谨约，不妄笑言。遇人一以恕，于其内外属之间，孝友慈顺，无不当于理，故与之处者皆爱，哭其死者皆哀。呜呼！为女如是，足以知其贤，又足以知吾之祖考以来，教行于其家也。夫人考讳某。王考讳某，尚书户部郎中，直史馆，赠右谏议大夫。曾王考讳某，尚书水部员外郎，建昌军南丰人。夫人嫁为同县朱君某之妻。有子曰某，曰轼，以文行称于乡。有孙曰京，曰彦。京为真州司法参军、毫州教授。夫人享年若干，某年某月某甲子卒于寝，某年某月某甲子葬于南丰之某乡某原。将葬，轼以书来请铭。余曰：“铭莫如余宜为。”乃为其辞曰：

　　女德在幽，而始人伦。诗有显扬，以立生民。尚类于古，淑为夫人。壶有彝则，仔肩以身。曾不蕃宠，畀其子孙。曾不遐年，善则长存。维仲荐美，列辞墓门。

　　【天长朱君墓志铭】

　　君姓朱氏，讳延之，字某。其先彭城人，今家于扬州之天长县。曾祖某，赠尚书右仆射。祖某，赠尚书工部待郎。考某，赠太子中舍。母贾氏，某县太君。君年若干，卒于熙宁六年六月之丙申，葬于某年某月之某甲子，其墓在天长之同人乡秦兰里。

　　君聪明敏悟，少力学问，为文章，数就进士试，不合，乃叹曰：“与其屈于人，孰若肆吾志哉？”因不复言仕。方是时，朱氏世以仕宦显于淮南，君居其家，尤孝谨慈良。然与人，非其意不肯苟合。既果于自为，而其治见于家者，规画纤悉备具，推之知其可任以事，然卒于无所遇，君亦未尝不自得也。

　　君少孤，养母母之，父死岁久，其丧寓于远，贫不能归也。君居穷经营，卒能使之返葬。及晚而饶财，又能乐赈施，人以此多君也。

　　君娶沈氏，谏议大夫立之女，早卒。再妻王氏，殿中丞鼎臣之女。子男四人，寅、万、广、寓，皆有学行。女五人，许嫁进士满希远、太庙齐郎马某，余尚幼。君，余舅也，故为之铭其墓。其辞曰：

　　势不云泰，志则非屯。彼毂之丹，岂易吾仁。廪有余粟，及里与邻。藏有图书，遗其子孙。己则无憾，尚畀后人。识美幽堂，日远弥新。

　　【秘书省著作佐郎致仕曾君墓志铭】

　　君姓曾氏，讳庠，字明升，建昌军南丰县人。曾祖讳某，尚书水部员外郎。祖讳某，尚书户部郎中、直史馆、赠右谏议大夫。考讳某，舒州军事推官。君进士及第，历邵州司理参军，用荐者为衡州常宁县令、福州福清县丞，以疾自陈，迁秘书省著作佐郎致仕。卒于熙宁九年十月某甲子，年五十有九，以其年十一月某甲子葬南丰龙池乡之源头。母吴氏，妻黄氏、朱氏，有子曰扩，曰某，曰某，女四人。

　　君少孤，自感励好学，能文章，为人聪明敏达，喜事有大志，不肯少屈。为吏以材称，治狱能尽其情。为令丞，易敝兴壤，纲纪具修，吏不敢犯，而民安之也。有声显闻，荐者自许得人。不幸不寿，不克尽其用。将葬，扩来告曰：“愿有纪也。”乃为其铭曰：

　　发其华，见于文。收其实，见于事。于其小，绰有闻。于其卓，屈不试。尚不没，慰后昆。矢以辞，列幽隧。

　　【亡妻宜兴县君文柔晁氏墓志铭】

　　文柔姓晁氏，讳德仪，字文柔，年十有八嫁余。余时苦贫，食口众，文柔食菲衣敝自若也。事姑，遇内外属人，无长少远近，各尽其意。仁孝慈恕，人有所不能及。于栉珥衣服，亲属人所无，辄推与之，不待己足。于燕私，未尝见其惰容。于与人居，未尝见其喜愠。折意降色，约己以法度，学士大夫有所不能也。为人聪明，于事迎见立解，无不尽其理，其概可见者如此。盖天畀之德而夭其年，遗以相余而夺之蚤。余不知其所以，而又不自知其哭之之恸也。文柔以嘉七年三月甲子卒于京师，年二十有六，余时校史馆书。熙宁四年追封宜兴县君，十年二月庚申葬于建昌军南丰县龙池乡之源头，余时为洪州。

　　文柔有子，男曰绾，太庙齐郎；曰琮，未仕也。女曰庆老，三岁而死。晁氏世家澶州清丰县，今为开封府祥符县人。文柔曾祖，赠太师中书令。祖遘，尚书驾部员外郎，赠开府仪同三司、吏部尚书。考宗恪，光禄少卿。余，南丰曾巩子固也。铭曰：

　　人孰不贵？子逢其穷。世谁不寿？子罹其凶。维德日跻，生不见其止；维声日远，殁不见其终。子能自得，怼者在人。遗以辅余，曾不逡巡。岁云其逝，予悲孔新。其孰昭之？彖此幽珉。

　　【亡弟湘潭县主簿子翊墓志铭】

　　熙宁十年春，予蒙恩予告，葬其弟子翊于南丰。维子姓隆曾氏，讳宰，字子翊，世鲁人，今家建昌军之南丰。子翊少力学，六艺百子、史氏记、锺律地理、傅注笺疏、史篇文字，目觉口诵手抄，日常数千言，手抄书连榻累笥不能容。于其是非治乱之意既已通，至于法制度数、造物立器，解名释象、声音训诂，纤悉委曲，贯穿旁罗，无不极其说。且老，未尝一日易意。其为文驰骋反复，能傅其学。为人质直孝弟，抑畏小心，少年饮酒歌呼、饶乐放纵之事，未尝一接焉。其学行如此，于世用宜如何也？然位不过主簿，寿止于四十七，其非可哀也夫？子翊嘉六年进士及第，历舒州司户参军，潭州湘潭县主簿。所居官理，其去人思之。其学于古者，盖未尝试也。

　　有子经、绶、纯、约，女适饶州军事判官曹唐弼，次尚幼也。曾祖讳某，尚书水部员外郎。祖讳某，尚书户部郎中，直史馆，赠右谏议大夫。考讳某，太常博士，赠尚书都官员外郎。先太夫人吴氏，吴兴郡太君。今太夫人朱氏，南昌郡太君。妻张氏。

　　子翊熙宁元年四月乙巳卒于湘潭，十年三月庚申葬于南丰龙池乡之源头。铭曰：好学不倦，以及其详。力行不已，亦蹈其常。见于遗文，华衮之章。含其淳德，璞玉之良。于舒于潭，非试其有。方强而尽，又夺其寿。畜而不施，则既已矣。潜而益明，尚监于此。

　　【曾氏女暮志铭】

　　先君太常博士、赠尚书都官员外郎曾公之第八女，讳德耀，字淑明。生而慧淑，于女工不学而能，于孝爱天成也。生二十岁，许嫁大理寺丞王几，行有日矣。嘉六年九月戊寅以疾卒于京师，熙宁十年三月壬申葬南丰之源头，其兄巩为铭曰：

　　孰讹尔质，而化其成。尚千万年，尔室之宁。

　　【二女墓志】

　　南丰曾氏，葬其二女。其父巩为志曰：予校书史馆凡九年，丧女弟，丧妻晁氏及二女。余穷居京师，无上下之交，而悲哀之数如此。

　　二女，曰庆老，吾妻晁氏出也。生三岁而夭，实嘉六年十一月壬申。方是时，吾妻晁氏病已革，庆老病未作之夕，省其母，勉慰如成人，中夕而疾作，遂不救。盖若与其母诀也。曰兴老，吾继室李氏出也，卒时始二岁，实治平三年九月甲寅。是时，余方锁宿景德寺，试国子监进士，不得视其疾、临其死也。二女生而值予之穷多故，其不幸又夭以死，所谓命非邪？

　　熙宁十年，予为洪州，始以三月庚申瘗二女于南丰之源头，同穴，庆老在右，兴老在左，是为志。

　　【仙源县君曾氏墓志铭】

　　吾妹十人，其一蚤夭，吾既孤而贫，有妹九人皆未嫁，大惧失其时，又惧不得其所归。赖先人遗休，嫁之皆以时，所嫁之者皆良士。谓宜皆寿而昌，以延光荣于父母家也，而十余年间，死者四人。先人之盛德也，吾妹之懿也，曾不章显于世而夭，吾故不知夫哭之之恸也。

　　讳德操字淑文者，吾之第九妹也，嫁江都王氏，为殿中丞、赠尚书屯田员外郎讳某之子妇，殿中丞几之妻，封仙源县君。为人柔静颛，动止以仪度，平居温温，一言笑不妄也。与人群居，自处者常取其后。与人共衣食，自与者常取其薄。王氏故贫，垢衣菲食，未尝以为歉。恭大慈小，辅其夫以义，无不得其宜者。不幸年三十有一以死。有子男二人，曰某，日某。女二人，皆幼也。

　　曾氏其先鲁人，今家建昌军之南丰。吾妹为尚书户部郎中、直史馆、赠右谏义大夫讳某之孙女，太常博士、赠尚书都官郎中讳某之女，卒于熙宁七年三月庚子，葬于扬州江都县东兴乡，元丰四年某月某甲子也。铭曰：

　　既艰其生，又不介之寿。维笃于仁，尚克臧厥后。

　　【郓州平阴县主簿关君妻曾氏墓表】

　　郓州平阴县主簿关君景晖妻，姓曾氏，建昌南丰人，尚书水部员外郎讳某之曾孙，尚书户部郎中、直史馆、赠右谏议大夫讳某之孙，太常博士讳某之女，而巩之长妹也。

　　始，吾妹为儿时，育于祖夫人，已不好戏弄。及长，喜读书。于女工之事，不教而自能。为人进退容止皆有法度，人罕见其喜愠之色，内外属皆严重之。性俭素，于纷华盛丽之际无所好。其在父母及夫之家，或蔬食不给，处之晏然。其推之于人，虽资身之物，不为秋毫顾惜计也。其治女事尤勤，虽劳不厌。治家人之业，虽烦细皆有条理。养父母姑舅皆至孝。姑久疾，昼夜候省，未尝须臾去其侧，药食非亲调不以进。其于内外属，亲疏皆尽恩意。人皆以为宜富贵寿考，而卒不得至其所宜有。鸣呼，其岂非命也欤！嘉二年，巩与二弟得进士第南归，而吾妹从景晖视余于淮南，至真州得疾，七月某日，卒于余之舟中，年三十有二矣。有女一人，曰某，始五岁。景晖以其丧妇，六年十月丁酉，葬于杭州钱塘县履泰乡龙井原。景晖之王考讳某，考讳某，皆尚书职方员外郎，而越之山阴人也。吾妹既殁之六年，景晖得进士第。于是时，余被命校史馆书籍，皆会京师，而余于其间再哭妹，又哭女与哭妻，忧患之接于余者，可谓多矣。景晖之始葬吾妹也，来请铭不及，余与之皆恨焉。而其会京师以归也，乃为之书吾妹之事以遗之，而使表之于其墓上。 
　

　




　

　
●卷四十七·碑铭三首、行状一首
【太子宾客致仕陈公神道碑铭】
　　太子宾客致仕陈公既葬，其孤聃与其宗亲属人谋曰：公殁，所以原大追功，既有太史之状，幽宅之铭，维墓道有碑，可以明著公之休德遗泽，章视万世，以假宠陈氏之子孙于无穷。而其辞未立，于谊谓何？乃相与来请于余，余辞不能，既不获，乃论具公胄出位序行治之实，以为碑辞，而属之以铭。其辞曰：

