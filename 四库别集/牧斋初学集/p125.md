<!-- { "loadSidebar": true } -->
    长蘅姓李氏，讳流芳，其先徽州歙县人也。其祖赠奉训大夫讳文邦，始徙嘉定。文邦之子讳汝筠，继室以陈氏生长蘅。长蘅风流儒雅，海内知名者垂三十年。其殁也，识与不识，皆闻而悲之。然长蘅之生平，孝于亲，友于兄弟，澹荡于荣利，而笃挚于君臣朋友，则世未必尽知之也。长蘅少有高世之志，才气宏放，不可绁羁。自其兄翰林君蚤世，始抚心下气，求工应举之业，以慰其父母。更十余年，与予偕举南京。当是时，长蘅之年渐长，而又以为不逮其父，虽桥褐趋时，其中固已不能无厌薄之矣。再上公车不第，又再自免归，皆赋诗以见志。自是绝意进取，誓毕其余年暇日以读书养母，谓人世不可把玩，将刳心息影，精研其所学于云栖者，以求正定之法。未久而病作，犹焚香洮，手书《华严》不辍。又以其间写唐、宋大家诗至数十帙，皆未就而卒。呜呼！其可悲也！长蘅事母，色养甚备。敬其长兄，抚其弟妹若侄，绝甘分少，皆人所难能者。顾不修事饬边幅，以孝谨取名。与人交，落落穆穆，不以握手出肺肝为信。磨切过失，周旋患难，倾身沥肾，一无所鲠避。平居不入公府，谭居间竿牍之事，辄头面发赤。家贫，资修脯以奉母。稍赢，则以分穷交寒士，卒未尝立崖岸之行，以洁廉自表衤暴也。性好佳山水，中岁于西湖尤数。所至诗酒填咽，笔墨错互，挥洒献酬，无不满意。山僧榜人，皆相与款曲软语，间持绢素请乞。忻然应之。其为人和乐易直，外通而中介，少怪而寡可。其于君臣朋友之间，大节确然，不可得而犯干也。岁壬戌，广宁陷，都城震惊，遂喟然束装南归，其意以为母老，身未仕犹可以无死也。以可以无死而归，则其不可以无死而死焉必也。假令世不幸而有有唐天宝之事，苟受一命如王维、郑虔之为，我知其必不忍也。丑、寅之交，每窃叹曰：“事不可为矣！”往往纵酒无聊，至于泣下。遂病喀血不能止。病且革，闻余被放，抚枕叹诧。亡何，遂不起，崇祯二年之正月也。享年仅五十有五。呜呼！其尤可悲也！ 
    长蘅交知满天下，其少所与游处曰郑胤骥闲孟、王志坚弱生，故其子娶闲孟之女，而其女归弱生之子。其尤敬爱者曰程嘉燧孟阳，孟阳谓长蘅书法规无东坡、画出入元人、尤似吴仲圭、诗仿佛斜川、香山。晚于格律更细，尤叹赏《皋亭》《南归》诸篇，以为非今人可及也。长蘅既亡三年，以今年二月某日葬南翔之祖茔。其子杭之泣而言曰：“宜铭吾先人者谁乎？有先人之友程与钱在。”孟阳曰：“吾老矣，过时而悲，不能文也。铭莫如钱氏宜。”于是杭之累然丧服来征铭，孟阳助之请尤力。嗟乎！长蘅精勤学佛，既了然于去来之际矣，余铭之不胜其悲，其以余为怛化已夫！铭曰： 
    云栖之教，落日悬鼓，西方为家。华严楼阁，涌现笔端，重重开遮。 
人世琐碎，譬大海水，跳掷鱼虾。夸修介节，纷然建竖，犹算河沙。 
命耶才耶？簸顿屈信，其又奚嗟！文章纷绘，留世间者，灿烂春花。 
后千斯年，与此铭章，倬为云霞。 

    （王淑士墓志铭） 
    余为诸生时，与嘉定李流芳长蘅、昆山王志坚淑士交。已而与长蘅同举于乡，万历庚戌与淑士同举进士。三人者，器资不同，其嗜读书，好禅说，标置于流俗势利之外则一也。长蘅没，余哭而铭之。今又哭吾淑士，而其子又以铭为属。嗟乎！余衰迟无用，久居此世，天其遗之以铭吾友乎？其可哀也已！ 
    淑士初任戴冠，其字曰“弱生”，与长蘅同研席，为诗文已知法唐、宋名家，而深鄙嘉、隆之剽贼涂者，以为俗学。穷经辨志，有古先儒者之风。及官南驾部，雅不欲以游闲谈宴，把玩日月。而又谓随俗诗文，徒以劳神哗世，非有志者所为。乃要诸同舍郎为读史社，九日诵读，一日讲贯。移日分夜，如诸生时。少间，借金陵焦氏藏书，缮写勘雠，盈箱堆几。尝为诗怀长蘅曰：“一编余故簏，字画麻姑细。仿佛共丹铅，深夜重门闭。”亦自状其居官况味如此也。通籍二十余年，服官仅七载。后先家居，薄荣进，寡交游，壹意读书。而其读书，最为有法。先经而后史，先史而后子集。其读经，先笺疏而后辨论。读史，先证据而后发明。读子，则谓唐以后无子，当取说家之有裨经史者以补子之不足。读集，则删定秦、汉以后古文为五编，尤用意于唐、宋诸家碑志，援据史传，摭采小说，以参核其事之同异，文之纯驳。盖淑士深痛嘉、隆来俗学之敝，与近代士子苟简迷谬之习，而又耻于插齿牙，树坛，以明与之争，务以编摩绳削为易世之质的。其自任最重。读佛书，研相而穷性，阐教而宗，手写《华严》至再，著《太上感应篇续传》，以辅翼因果之书。暗以耆柱世之盲禅，而不轻与之辨驳，亦此志也。南驾部秩满，升佥事，提学贵州，辞疾不赴。用言者荐，起浙江，以母忧归。再起，提学湖广，卒于官。淑士恂恂，体若不胜衣。居官执法，屹然如山。南驾部典司勘合，不以片纸假人。所至守律令、谢请托、理冤抑、问疾苦，手削爰书，虽老于文法者无以过。其在浙也，议盐法者欲行温州票盐以佐饷，议水利者欲尽隳诸坝，客艘直达会城，皆名美而实不便，力陈其不可而止。其奉职循理，不欲为好名生事，皆此类也。督楚学，行崇礼，好古教化，楚士闻其公而喜，睹其明而服，习其反覆教诲，出于至诚，莫不洗心回面，誓不忍负。方奉旨纪录，为海内学政第一，而竟以勤其官死。呜呼！其斯以为文学政事，彬彬文质之君子欤！往长蘅语余：“子才高意广近于通，淑士小心精洁近于固。我通不及子，固不及淑士，然居二子之间者必我也。”今长蘅之风流儒雅，与淑士之束修好古，皆足以传于后世，而余独栖迟连蹇，老而无成，执笔而志其葬，其能无愧色已乎？ 
    王氏出琅邪，十六世祖某，为昆山州学正，始家于昆。曾祖讳三锡，知河南光州。祖重鼎，赠奉直大夫。父讳临亨，知杭州府。母张氏，生三子，淑士其长也。仲志长，季志庆，皆举于乡，以文行有闻。妻朱氏，封安人。子四人：、偕、佼攵皆有声胶序，而ぅ尚幼。一女嫁顾锡眉。淑士卒于崇祯六年八月八日，年五十有八。次年十二月，葬吴县西山之真珠坞。铭曰： 
    邓尉之山，有宅一区，君今葬焉。空山老屋，梅花千树，涧户依然。 
展如之人，焚膏宿火，落月残编。我怀君诗，南园北郭，窃比前贤。 
钩玄提要，著书满家，朱黄骈阗。以方水心，次则石涧，谁曰不然？ 
过而式者，征于斯铭，后千斯年。 

    （都察院司务无回沈君墓志铭） 
    万历时，杭有三士焉，曰胡胤嘉休复、卓尔康去病、沈守正无回，奋乎流俗之中，以文章志节相摩厉，海内称之。如唐人所云四夔者。休复举进士，选翰林庶吉士，逾年卒。去病、无回皆不第。无回官都察院司务。卒于官，其子尤含属去病为行状，而谒铭于予。 
    予之诺其请者盖十年于此，去无回之殁十九年矣。呜呼！去病之称无回备矣，称其行谊，则曰：为子而孝也：初举于乡，痛父之未葬，衰而襄事，不以公车为解，乡之称孝者归焉。为友而信也：视友如其兄弟，视朋友之父母如父母，视朋友之子如子，乡之论交者准焉。为举子而廉也：公车二十年，不以名刺谒监司，不以竿牍干县令，自守泊如也，乡之自好者观焉。称其经济，则曰：为学官于黄岩，以文墨而精吏事，学田之伏匿者八百亩，一昔而钩得之。台卒之噪也，设方略，购死士，佐兵使者定变，老于兵间者莫及也。称其立朝，则曰：为司务四十余日，以散寮而著风节，常朝之日，司厅应奏事者不至，无回独被纠，免冠待罪，口不置一喙，皆得不坐，人谓古大臣风，仿佛钱若水欲与知州陪奉赎铜事也。呜呼！无回之可称者，如是而已乎？余为举子，与休复、无回，方舟而北。休复萧闲淡漠，如定僧静女。无回神宇高彻，顾盼风生。余居其间，两相得也。已而与无回游处，观其所撰者，钩玄提要，朱黄盈帙，知其人博学深思而好古者也。盱衡扬眉，指画天下事，其辨博如环之无端，其断割若Δ之能解，客散辨息，端居燕处，若风之已过，而水波湛如也。车盖成阴，生徒成市，道广智周，人人以为亲己。介性所至，戒标榜，绝依附，如松柏之独立，人未尝不望而自远也。尝以宋人亻疑之，休复似孙明复，去病似尹师鲁，无回似苏子美。明复诸人，其所遇斯已穷矣。三君者之自见于后世，与诸人孰多？才耶命耶？其可为叹息者，不独无回而已也。今年，余过休复故宅，其寡嫂具特羊之飨，去病居主位，尤含以子婿行酒炙。明灯促坐，谭休复、无回游迹，相顾涕Д而罢。去病方罢官归，门仞萧然，意殊不自得，而余亦已老矣。尤含谆复以铭墓为请，去病助之尤力。余之慨叹于无回，以谓去病称之未尽者，余之文果足以尽之耶？天之厄无回也，使其可称者如是而止，余与去病，又将若之何？呜呼！其可悲也已！ 
    无回之先，自南宋已家临安。父烟江公，讳某。母某氏。天启癸亥三月二十八日卒。娶谢氏。子二人：长尤含，次美含。某年某月，葬于某地之阡。所著《雪堂集》《浚河防倭议》行于世，他著作皆毁于火。铭曰： 
    禄命之术通天咫，烟江有谶诒厥子，玄滩发麟趾。 
鹿鸣之秋岁阳癸，有才无命一官死。五十一年昔梦耳，请视巾箱尺蹄纸。 
我作铭诗歌《蒿里》，有如不信问瞽史。 

    （大中大夫两淮都转运盐使司运使李君墓志铭） 
    崇祯丁丑，予有牢修、朱并之狱，时相设刀俎以待，道路汹骇。君老且病矣，轻舟走三百里，追送于吴门，泪淫于睫，唾交于颐，语喃喃不可了，曰：“天道神明，公必无恙。我且死，有墓中之石以累公。”再拜郑重而别。戊寅放归，君复造余山中，讠垂诿如前，请益力，语益不可了。明年己卯六月二十日，君卒。其子光垓、孙镜以少司寇朱公行状来请铭。余为之泣下曰：“君于余濒死时祝以不死，而且以其死累余也，非余其谁铭？” 
