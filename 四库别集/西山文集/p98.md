<!-- { "loadSidebar": true } -->
　　侍郎袁公以清名直节受阜陵之知自庶僚峻跻法从其制词畧曰有爱君忧国之心有愤世疾邪之志虽未谐于中道要可谓之正人大哉王言公之平生尽于此矣然尝疑之公之忠诚亮直既为一世正人矣而犹未合中道何哉观吾先圣有言求也退故进之由也兼人故退之所以约其偏而归之中圣门鑪锤之妙大抵如此袁公之德纯乎刚者也刚之过则为世所不容故圣训及之是亦洙泗成就英才之意也其后公果以此不安于朝退居梅岩十有余载竟老泉石当世惜之今观其奏防遗藁凛然精忠无所回隠使当前代讳言之朝必以为狂为讦为干名为卖直安得有正人之褒愚于是三叹淳煕之盛
　　跋宗上人所藏杨文公刘宝学朱文公真迹
　　宗上人自径山归闽中出示杨文公刘宝学朱文公三帖喜津津满眉间曰此希世之宝也三君子或以文章气节名或以功业着或以道德称遗墨蠧楮学者宝之宜矣上人释氏子乃亦宝此何哉且杨公着传灯刘公宗大慧故释子所乐谈若朱公则异乎此矣而上人惟是之从不问同异此意尤可嘉故为敬书其后
　　跋王双岩文集
　　予读双岩先生集其论理道不颛宗伊洛而得伊洛之粹不深泥老佛而间发老佛之微其古赋似东坡诗歌似太白其辞不矫抗而健不雕镂而工不组绣而丽信乎其伟于文者也昔河汾王氏谓文士之行可见今即双岩之文而想其为人其殆易直慈良郁乎若春者也绸缪于君亲之义而悃欵于骨肉之情者也羣居族处和不流峻不激举觞命侣风流嫺雅而不跌宕于绳尺之外者也有如斯人而卒老泉石世谓科目能尽笼天下士其果然邪感叹之余輙以所见系于末且冩寄先生之子详刑公未知以为如何也
　　跋辛简穆遗事
　　建炎中简穆辛公以庙论推择来尹浦城当熊冦燔燬之余披蓁莽招流散人以复业又防盗起邻壤蹂松溪跐政和尽驱其徒以来剽疾如风雨公募民为彊弩手射郤之絷其渠五六人遂大犇北卒全一方公于浦城可谓有大造矣公初寓治胜果院后解县组又寓安国精蓝者久之壁间有所题诗及与寺僧徃还书距今百余载笔墨如新某尝语乡之士友盍祠公于安国众以为宜主僧亦防然愿效力防多事未克就今观公志铭遗事其忠孝大节既伟然为一世标表至细微之行人所弗覩者亦莫不曲尽其当呜呼此其所以为简穆与起敬之余因笔于编末髙山仰止之意当于祠记详之
　　跋朱文公所书谏议马公诗
　　按公以建炎二年九月坐言事谪濮州诗当是此时作自河南二先生发明中庸之指开示学者公晩从伊川于洛尽得其精微不幸遭时大变适任言责倡存赵之义折伪楚之僣精忠凛然功在宗社至是又以论汪黄误国窜投必死之地而笑谈就贬无秋毫畏沮意岂非所谓素患难行乎患难无入而不自得者邪此诗頼朱文公亲书遂传不泯某旧得之建安叶氏防公四世孙承直郎淮来丞南浦见之愀然请刻石寘防壁亟以授之呜呼公于中庸之道所得至深而诗之末句犹以未死自期葢理无穷学无止自昔圣贤所为干干终日死而后已者也公虽竟以谪死而英风毅气今犹生存学者观此可以得师矣
　　跋陈北山帖
　　北山先生陈公辞章翰墨为近世第一此其未五十时书也笔势遒美已如此至晩嵗则犹龙腾虎踔不可搏执矣予尝见公所作赣州三桥诗又自书而篆之每叹息以为袁州学记号称三絶然非一人之手而公独兼之岂可及哉此帖与建阳陈君朝瑞葢公同门友也是时伪学之论方哗文公先生力请致厥事庙堂未之许帖中所及正指此也后十余年天子始诛权臣而文公与朝瑞久已仙去独北山年几八十尽见更化后事出入中外垂二十稔卒不肯少变所守髙卧不出以眉寿终帖中所谓不易初度此其素心也朝瑞居与文公邻壮老相游从于学无不通贯登绍煕四年第得尉永丰未上而殁士类惜之此其假令邵武时也有子庚能不坠世学持此帖示余为识其末
　　跋朱文公帖
　　绍熈间文公先生刋定四经于临漳其后龙图詹公又刻之三山易本古经书诗出小序寘巻末春秋不附传先生既幸教学者俾识经文之旧至音训亦必反复订正而后已呜呼此吾夫子作经之心也当是时羣邪峥嵘设为党禁网天下士凡先生片文只字所在毁掷刬弃惟恐后而詹公于此乃始刋先生所定经文于学不少顾避其尊闻行知不为祸福所移夺如此岂易得哉陈君少仙总字朝瑞先生之门人而詹公之所友也家藏先生徃来书帖甚富此特其一君之子庚携以相示谨跋而归之
　　跋刘庆子母胡夫人萱堂记
　　观胡文定公传家録自圣学之源流治道之机括修已接物亡间细钜皆为子弟言之故自致堂五峯昆弟至于西园或出或处皆能行天下之大道守古人之正法至于女子亦有如夫人者焉二南之诗以化行闺门为极致家人彖辞曰利女贞盖男正易女正难胡氏之教能使女子有贤者之行其道行于家者可知矣庆子以萱堂记示予谨拜而书其后
　　跋项吉父讲义
　　项君讲义诸贤题品已尽不待予言独观其名庵之义犁然有当余心者安乐先生言圗虽无文吾终日言未尝离乎是君之名庵殆其近之虽微讲义知君之为善学
　　跋南轩先生永州双凤亭记
　　先生是时年二十有二此记今不在集中岂以为少作而削之邪然其言曰古之所谓文者将以治其身使合于礼在内者粹然而在外彬彬焉其本不出于修身其极可施之天下此之谓至文呜呼斯言也其可以少作目之哉
　　跋徐德夫所藏朱文公五帖
　　予闻徐君德夫之贤未之识也独见其漕防所发防意其盖尝从事于诸老先生之学者今乃以文公数帖来示其于遗墨且宝之如此则公之格言大训必尝服膺奚疑诸帖所以告学者虽不同要弗越致知力行四字德夫深玩实体而守之终身异时所到将有不可涯涘者德夫其懋之
　　跋南轩先生周氏寓斋诗
　　防荘氏以轩冕为寄以形骸为逆旅可谓达矣然其弊也举天下人伦物理一以虚假目之如此则善不必勉恶不必戒此害道之尤者也周氏以寓名斋而宣公诗之如此学者所当佩服
　　跋辅汉卿家藏朱文公帖
　　嘉定初年识公都城容止气象不类东南人物话言所及皆诸老先生典刑私窃起敬当时达官贵人有知公者举措少不合物情公輙尽言规戒防中执法新受命遂劾公然在朝时未知所坐果何事后二十余年乃见公上政府书一通其论是非成败至今亡一语弗验呜呼贤哉宜其为文公所重也其子文甫来官于闽以考亭书帖见示谨识其末
　　跋朱文公诗元亨播羣品篇亲书示邓邠老
　　干之四德迭运不穷其本则诚而已矣诚即太极也其所以播羣品者诚之通也其所以固灵根者诚之复也通则为仁为礼复则为义为智所谓五行一隂阳隂阳一太极也然动静循环而静其本故元根于贞而感基于寂不能养未发之中安得有既发之和故此诗谓世人之扰扰适以害道不若林居之士静观宻察尤能探万化之原要之道无不在初不以出处喧寂为间善学者当求先生言外之意云
　　跋王枢使轩山集
　　枢宻相濡湏王公以精忠劲节际遇阜陵片言悟意遂定君臣之契不十年间参和鼎饪独斡斗枢明謩骏烈为一时名辅弼之最嘉定更化初诸老聚在阙庭多能道公秉政时事某后假守洪潭又皆公故镇拊地流风遗绩犹有存者心诚乡之独恨未得其平生遗文读之以自壮绍定四年公之子通判汀州杅以轩山集来示其诏告温醇得王言体表章诗什冩出胷臆不待藻餙而辞义焕然盖公之为人英迈卓荦轩豁明白故其诗文徃徃似之彼世之雕章刻句自以为工且丽者方之蔑矣然公文之伟尤在奏议顾不见集中岂以言论峻切似彰时政之阙故邪呜呼不观欧余王蔡之谏疏无以知仁皇如天之盛德方乾道淳熙间众贤攅于朝直言属于耳此孝宗之所以圣也然则公之奏议弗传可乎故笔之编末以竢
　　跋江西赵漕救荒録
　　嘉定七年予自殿坳出漕江左赵侯彦覃为主管帐司明年诸郡大旱蝗予被朝命推行荒政侯悉心佽助无遗力桐川地素瘠至是艰险尤甚予属侯先徃眡凢所措画具有条理予至发廪赈给而已忆初至见侯迎劳曰昔吾见子之面今吾见子之心矣自是深敬其为人是嵗朝家捐钱粟以惠一道者亡虑百万计予与诸防奉行惟谨而以幙属宣力者侯为最多讫事民得无殍死沟壑侯由是声称借甚不数嵗入官于朝出守庐陵郡未几持本道漕节军旅之余继以饥馑侯又推前日所以佐予者施之江右其所全活不减金陵时书来告曰昔者江东捄荒之事某幸与闻其所记本末具在诚不自意复得推行于此始知前日之纂录不为无益既锓诸木其盍为我序之予惟赵侯昔者尽心荒政非有所为而为之也然去幙府财十四五年遂为使者任荒政之责岂非心乎爱人者固天意所属而为善之报亦昭昭甚明乎有位之士视此宜知勉矣序非予所敢为姑叙其畧题于巻之末
　　题全氏步云斋
　　金鸡一峯为浦城最胜处而全氏步云斋实踞其巅人物彬彬多自此出中改为道宫忠甫今剏小斋其右以复前人旧迹予一日摄衣而登羣山回环万象呈露恍然若超尘世而逰无何有之乡则为之叹曰古人喜髙居逺眺者岂徒以动心骇目云哉天壤之间横陈错布莫非至理虽体道者不待窥牖而粲然毕睹然自学者言之则见山而悟静寿观水而知有本风雨霜露接于其目则天道至教亦昭昭焉可识也忠甫之子弟羣从多好学试凭槛而寓目焉仰太虚之无尽俯长川之不息则吾之徳业非日新不可以言盛非富有不足以言大非终日干干不能与道为一则于进修之益矣若徒以拾取科级为籋云探月而念念在是吾恐没溺于名区利薮中与汩汩嚣尘者等尔康节先生曰天根月窟闲来徃三十六宫都是春岂谓是邪既以复全氏又以自警云
　　跋曹唐弼通济仓记
　　太史黄公之诗有曰能与贫人共年谷定有明月生蚌胎世知诵其言而未必深信之也抚之宜黄有曹君尧咨者自其先世欲仿建昌吴氏为社仓未果君嗣成父志即其家立庾六计所有之田嵗收亩六升以入之遇年饥则发以粜量必寛价必平于是一方之人頼以全活者甚众君平生力学工文名不一挂乡大夫之籍其子锡敏悟絶人方应举时制名未定里人吴君盟仕衡山梦君子侄三人皆荐送而锡与焉遂易今名是年举进士明年擢奉常第夫名不以他而以锡是天昭然示以畀予之意也绍定二年冬盗发邻封宜黄人亦随和而起环邑数乡攻剽燔僇无免者过君之居独曰是家能平粜以惠乡里相戒使勿犯及乱定君家庐舍邸墅皆全昔汉唐之季盗不入康成表圣之闾世传以为异事今于君见之顾君本心不过谓邻里有相赒之义耳非有所觊幸而为之也及久而不懈天与之人诵之虽凶强不道如盗贼亦知毋负君之德然则谓天道逺而人性恶者于此可以悟矣锡字晋伯其中第予实取之后使江东又邀至幙下时方讲行荒政晋伯宣力最多用是缙绅称其材今官奉议郎前知宁都县事业骎骎未艾也予读君所作通济仓记叹仰久之谨书其后以警世之为富不仁者俾知希慕其万一云君字唐弼德善之详见于李侯刘所为墓志
　　跋髙宗皇帝赐洪忠宣公冬服手诏
