<!-- { "loadSidebar": true } -->
　　士之有气志而思冨贵者必能建功业有气志而轻爵禄者必能立名节二者虽其志不同然时危世乱皆人君之所急也何者非好功业不能以戡乱非重名节不能以死难此其梗槩也好功业者当理平之世或能思乱唯重名节者理乱皆可以大任平澹和雅世所谓君子者居平必不能急病理烦遭难亦不能捐躯济危可以羽仪朝庭润色名教如宗庙瑚琏园林鸿鹄虽不为人常用而自然可贵也【此谓王蒙刘真长之俦】然世亦有不拘小节【集作疵】而能全大节者如陈平背楚归汉汉王疑其多心令防诸将又疑其受金可谓不能以名节自固矣及功成封侯辞曰非魏无知臣安得进汉髙祖曰若子可谓不背本矣其后竟诛诸吕以安【汉集作刘氏】汉比【集无此字】近世宰相上官仪诗多浮艶时人称为上官体实为正人之所病及髙宗之初竟以谋废武后心存王室至于宗族受祸郭代公倜傥不覊之士也少不以名节自检当萧岑内难保防睿宗虽履危机竟全臣节则名节之间不可以一槩论也陈平能不背魏无知所以必不负汉王矣今士之背本者人君岂可保之哉



　　文苑英华巻七百五十九
　　钦定四库全书
　　文苑英华巻七百六十　　宋　李昉等　编杂论下
　　虚名论一首　　　　　小人论一首
　　退身论　　　　　　　随论上下二首
　　隋对女乐论一首　　　广废庄论一首
　　荐士论一首　　　　　贡士论一首
　　寒素论一首　　　　　铨衡论一首
　　不招士论一首　　　　小功不税论一首
　　虚名论　　　　　　　　　李徳裕
　　夫与膏肓同病者不可疗【集作治】也与衰乱同风者不可理也刘向上书曰幽厉之际朝廷不和转相非怨君子独处守正不挠众枉勉彊以从王事则反见憎毒谗愬【蜀本作诉】故其诗曰宻勿从事不敢告劳无罪无辜谗言【集作口】嗷嗷又曰分曹为党徃徃羣朋将同心以谄正臣正臣进者理之表也正臣陷者乱之机也汉与幽厉之世同风矣干寳晋总论曰朝寡全徳之士乡乏不二之老进仕者以茍得为贵而鄙居正当官者以望空为髙而笑勤恪其倚伏虚旷依阿无心者皆名重海内晋文与元成之世同风矣所谓虚旷名重者葢议【集作讥】山涛魏舒之俦耳后之窃虚名者曾不得与山魏徒齿而腼貌于世未尝自愧趋之者如飞蛾赴火唯耻不及岂蛩蛩负蟨之谓哉虚名者以众多为其羽翼时不敢害后来者以声价出其口吻人不敢议以此相死自谓保泰山之安可以痛心矣【集作哉】
　　小人论
　　世所谓小人者便辟巧佞翻覆难知【集作信】此小人常态不足惧也以怨报徳此其甚者也【二字集作矣】背本忘义抑又次之便辟者踈逺之则无患矣翻覆者不信之则无尤矣唯以怨报徳者不可预防此所谓小人之甚者也背本者虽不害人亦不知感昔伤蛇傅药而能报飞鸮食椹而懐音以怨报徳者不及伤蛇逺矣背本忘义者不及飞鸮逺矣至于白公负卵翼之徳宰嚭遗灌溉之恩陈余弃父子之交田蚡忘跪起之礼此可与叛臣怨子同诛岂止于知己之义也世以小人比穿窬之盗殊不然也【集作矣】夫穿窬之盗迫于饥寒莫保性命于髙赀者有何恩义于多藏者有何仁爱既无恩爱则是取资于路拾金于野若能识亷耻而不为是有偿金者之行矣【集作也】若忍饥馑而不食是有防袂者之操矣所以陈仲弓观梁上之盗察非恶人由【集作以】是而言盗贼未为害矣然操戈鋋挟弓矢以众暴寡杀人取财谓之盗比于以怨报徳之人者亦未为甚焉何者人之父子兄弟有不相知者有徳于人者是知之矣焉得负之哉
　　退身论
　　老子曰功成名遂身退天之道也昔余常感焉自大夫种以至于前朝李右相元中书皆宴安厚味终婴大戮所以文种有弓藏之恨李斯有税驾之叹张华愿优防而不获傅亮賛识防而不免此四子者皆神敏知机聪明志古图国致霸动必成功自谟【集作谋】其身犹有此恨况常人哉其难于退身者以余忖度颇得古人防防天下善人少恶人多一旦去权祸机不测操政柄以御怨仇者如荷防以当猛【集作狡】兽闭闗以待暴客者若舍防开闗则防难立至迟迟不去者以延一日之命庶免终身之祸亦犹奔马者不可以忘【集作委】辔乗流者不可以去檝是以惧祸而不断未必皆躭禄而患失矣何以知之余前之在鼎司谢病辞免寻即逺就泽国自谓在外而安岂知天髙不闻身逺受苦【蜀作害】近者自三公镇于旧楚恳辞将相归守丘园而行险之人乗隟构患竟以失巨浪而悬肆去灌木而婴罗余岂不知身退罹殃葢耻同种斯之不去也则知勇退者岂容易哉而陆士衡称不知去势以求安辞宠以招祸【集作福】斯言过矣唯有遭逢善人则庶可无患故范睢得蔡泽退而不辱虞丘得孙叔去而不疑【集作困】其次刚毅者有心者亦可矣子文举子玉以靖国随会避郤子以纾乱皆保其安矣若小人则祸必及之无所逃也终不及乗扁舟变姓名浩然五湖之外不在人间之世斯可以免矣
　　随论上下篇【并序】　　　　　李宗闵
　　宗闵读孟轲书至于王霸之说未尝不叹曰嗟乎知其时之可者不知时之不可者也即牛鼎之事未尝不叹曰嗟乎知其身之不可不知其身之可也于是退而着随论上下篇因明王霸之所以兴废进退之所由同异且以解执事者之云耳
　　论上
　　客有问宗闵曰孟轲称齐王由反手谓管仲为不足为若是则功业存乎人不存乎时不亦信乎宗闵曰非也可以王而王可以霸而霸非人之能为也皆此时也人皆奉时以行道者也不能由道以作时者也能因变以建功者也不能由【一作因】功以反变者也昔者纣为无道以流毒于羣邦天下嚣然不待文王之仁人然后忻戴之也茍有息肩之所则民莫不疾乎奔走如逃其水火焉当此之时有能扶义陵戎除去大憝则民莫不争被矢石以报其父兄之仇故太公相武王起而革灭独夫以成王业冝建其国虽无大惠于羣邦天下顺焉虽文王之仁且欲招而懐之也茍防虐杀之害则诸侯孰肯忘国从乱而违其天子焉当此之时有能匡饬暴彊夹辅王室则诸侯孰肯不争奉盟誓以休其战伐之勤故管仲相桓公从而抚之藩卫宗周以立乎霸功亦冝也诚使太公居管仲之势而能以周王天下乎吾有以知其不能也太公管仲并时而起则吾未知孰前焉故仲尼称管仲曰如其仁称桓公正而不谲岂有非其道也而仲尼称之且曰圣人之门无道桓文之事吾不信也客曰然则古人为天下者亦如是乎宗闵曰固也所由曰道道之不可易礼乐仁义之谓矣所遭曰时时不可常应天顺民之谓矣昔者陶唐氏之为天下也法天而则地授时以任民垂其衣裳而天下无为推其诚心而刑罚不用当此之时各顺其情性乐其习俗保其奉命故谓之至时一大变及有虞之为天下也始放四防以除民害是故勤而不徳时又一变焉及夏后氏之为天下也始用肉刑以寒民心是故威而不能懐时又大变焉及汤武之为天下也始及干戈放杀昏虐是故善而不能善时又大变焉及桓文之为天下也始合诸侯以匡王室是故顺而不能革彼三王二公皆元徳也夫岂乐为相反哉势异则事殊时迁则俗易执一不可以通变循古不可以制变是故观时而立功论世而创业唐虞各以其道而自帝三代各以其变而自王二公各以其时而自霸不其大哉吾故曰礼以因人茍有以因之不必法乎古也乐以和人茍有以和之不必法乎古也兵者除乱茍有以除之不必法乎古也为政者平【疑】理天下必法乎古人也况古之行法岂有常亦有从其冝当其道天下随时而已矣然胶柱鼓瑟恶能成其音声哉若乃诵前圣之言守己行之制遭变而不通得时而不随夫如是可谓王莽宋防公之言不足为有道者也昔者王莽尝为徳化矣不问可否语必援经不量人心动必防古于是天下烦溃从而丧之此不知变之祸也昔者宋防公尝为仁义矣楚人尚诈我必信彼兵尚竒我必正用欲以兴商道覇诸侯一战而为敌所执再战而身死国削为天下僇笑此不知时之祸也易曰功业见乎变又曰随时之义大矣非天下之至明孰能通乎变非天下之至圣孰能通乎时且轲之所言前王之遗迹矣君子亦云道而已矣何必履其故迹耶呜呼自周室下衰诸侯放恣仁义之道随没于戈兵防管仲中国几为戎矣而曰不足为也孰可为之哉
　　论下
　　客有曰王覇之事既闻之矣或言伊尹负鼎百里奚饭牛而孟轲非之曰未闻枉已而直人者也又曰圣人之行不同洁其身而已矣又可信乎宗闵曰非也圣人以枉道为耻以屈道为辱【阙】
　　不以屈身为辱唯守其道故虽辱其身而进焉非
　　其道故防其身而退焉进岂有他唯道所在而已矣天生圣人者孰为然哉为行天下之大道也立天下之大教也利天下之人民也故天下有不由其道者圣人忧也天下有不知其教者圣人忧也天下之人民有不寕者圣人忧也圣人之职也如此圣人之忧也如此得其时遭其防上有明天子下有明诸侯遑遑然求合岂不曰今辱吾身则天下防其安百姓得其利不辱吾身则天下不防其安百姓不得其利吾宁以一身之故而危天下病百姓哉此伊尹之所以乐为割烹而不顾其耻也若不得其时不遭其防上无明天子下无明诸侯则必汲汲而求退岂不曰今辱吾身泽得施乎民道得行乎世吾徃也今不辱吾身泽不得施乎民道不得行乎世吾止也虽然吾岂图是安哉亦将激偷幸之风全百姓之教以为乎后之人耳此顔回所以乐穷巷而不动其心者也故易曰时止则止时行则行动静唯其时故传曰冨贵可求虽执鞭之事吾亦为之取舍唯其义也然则趋时不可以洁已丧义不可以图身亦犹追亡者趋拯溺者濡岂乐为之哉其势则然也故曰观逐者于其反也观行者于其终也奈何君子之道岂可以小知哉非匹夫之为谅也观悬之危有救之道小霸则可王则不可而曰非尧舜之事吾不忍为之是知尧舜之道乎是诵尧舜之言乎且轲之言过矣所恶夫干进务入者惧其为利也茍不知为利于辱何有哉客曰然则仲尼不防耻而进何也宗闵曰仲尼将防耻而不得当也岂不愿之乎当仲尼之行也上之人害其道下之人壅其言犹且歴说诸侯环轩于天下冀幸时君之一悟王风之变其存心遇合惓惓而不能已焉终无可奈何故逐于鲁斥于齐围于匡蒲厄于陈蔡栖皇狼狈于楚郑之间其道逾穷其进弥塞不知者以仲尼之为欲显荣其名位冨贵其躬者也孰知圣人急于扶世而不恤其难者哉故尝称伯夷不辱其身且曰我异于是及公山弗扰以费畔而欲从之岂不将由是道行舍其耻焉可也今牛鼎虽为辱犹不愈于公山氏乎因斯而言仲尼亦有枉也恶有仲尼枉已而不能直人哉安得乎洁其身而已是故水受浊以淳物不伤其清石受磨以利物不磷其坚君子屈已以教人不害其义呜呼进取之士诚能察伊尹顔渊之所以进退思仲尼执鞭亦为观大易动静不失其时后匹夫之果其行无忘兼济之道则虽有甚于牛鼎之耻吾将歌颂之不暇又何讥焉若果孟轲之言则人之相率独其善而已矣恶能理天下哉
　　隋对女乐论　　　　　　　来　鹄
