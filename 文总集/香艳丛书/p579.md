<!-- { "loadSidebar": true } -->
　　张金兰，字倚香，苏州人。少倚云一岁，年十六。始入都，为熙春堂弟子。亦工度昆曲，离师后，所居曰“留春堂”。性孤介，而貌早瘁，不能与倚云比。有弟子妆花旦者，人目之曰“狐狸精”。艳不免俗，亦倾动一时。〖咸丰丁己戊午间，有八十二者，姚冶动一时，人目之为狐。〗倚云得近士大夫者殆二十年，倚香不过五六年耳。然爱倚云者，无不惜倚香也。　　 
　　张翠香，字玉仙，苏州人。殷采芝弟子，所居曰“日新堂”，慧中秀外。顾盼生姿，登场尤亭亭可爱。〖玉仙不畏暑，当夏不汗，所谓冰肌玉骨自清凉者。〗　　 
　　张三福，字梅生，苏州人，所居曰“月新堂”，性坦易，貌姣好，而眉黛间常有恨色。演《刺虎》最工，亦以其愁蛾双蹙相称也。颇解作字，净几明窗，杂陈古帖，兼之鱼盎花瓶，别饶清趣。〖予以丁己入都，此四伶皆不见，忆三福尚于冠带筵前一把晤耳｛〗　　 
　　王长桂，字粲仙，扬州人。年十四五，娟丽无匹。二十许，艳冶如故，是余庆堂弟子。离师后，堂名“槐庆”。房栊曲折，帘幕深沉。茶熟酒香，魂销心醉，游者视若迷楼焉。　　 
　　范秀兰，字小桐，以字行，为吴金凤弟子。金凤，字桐仙，能诗，解属文。为何尚书所爱，有盛名于时。小桐恬雅寡言笑，亦能书画。尝自画兰，请名流题咏。离师后，居“寒葭潭”，是芥子园之一隅，怪石清池，可以娱客。然知音终寡，以其性太高洁，不入时耳。桐仙堂曰“光裕”，小桐堂曰“承裕”。　　 
　　倚云擅场二十余年，声名最高且久，终以贫悴死。梅生略有余资，遽谢其侪偶，返故乡。思为田舍郎，为亲族所嬲，赍恨死，蕊仙好樗蒲，尽产以偿博债。僦居败屋中，抑郁死。嗟夫！士之怀才不遇为可慨，既遇矣，而交节末路，或颠沛困踬，不保厥终者，陆敬舆、李文饶且抱此憾，何有于三小史哉？〖北里南部之书，未见及此。〗　　 
　　夏天喜，字秋芙，扬州人。长身玉立，回眸一笑，观者惝悦不能自持。王蕊仙与秋芙美艳相匹，蕊仙固是好女，秋芙则近于荡姬矣。苏长公谓食河鲀值得一死，余谓秋芙傥是女子，为我作妾，亦值得一死也。所居曰“裕德堂”，或赠以楹帖曰：“秋水为神玉为骨，芙蓉如面柳如眉。”为时所传诵。秋芙不能度曲，但以色胜，其戏以《萧素珍上坟》为最工。有时作武旦，亦顾盼生姿也。秋芙不复登场，其师弟天寿，亦扮《上坟》。刻意效之，毫厘不失。用心良苦，顾其貌劣。在秋芙种种态度，人见为可爱者。以天寿出之，则以为可憎。信乎东施效颦，见者望而郄走。〖予见秋芙，已鬑鬑有须，其兄子云林，年十二，未登场，已倾衣冠。黄侍郎字之亦秋，演《画兰》，愁蛾婉约，赋色写生，恐当时马守真无此玉貌。十年后，重至春明，秋芙早死。云林沦落津门，次年玉碎珠沉矣。〗　　 
　　黄联桂，字小蟾，皖之太湖人。白晳温润，瞳子如翦秋水。是春福堂陈幼香弟子。幼香名长春，为朱殿撰所眷，亦有状元夫人之称者。小蟾离师后，堂名“春元”，性伉爽，有侠伶之目。　　郑连贵，苏州人，堂名曰“净香”。妆武旦，态度绝伦。凡武旦皆以跳掷相朴为长，连贵独以步骤胜。前乎连贵，后乎连贵，以武旦名者，皆莫能及也。予尝谓《洛神赋》“翩若惊鸿，宛若游龙”，以此两语状美人，疑其不类。必见连贵之扮戏，乃知此语形容之妙，亦惟连贵可以当之。〖莲芳扮《金山寺》，殆可接武。〗 
　　庄清香，字兰生，常州人。旧家子弟，沦入风尘，意致高远，不屑与流辈伍。落落不肯随众调笑。饮酒甚豪，所居曰“闻妙堂”。　　 
　　陈凤林，字鸾仙，皖人，所居曰“藕香堂”。言论磊落超迈，眉宇间有英气。席间尝傲睨俗子，陈相国爱之。扮戏则《得意缘》、《玉玲珑》之类。齿既长，乃于《群英会》妆周郎，其豪可以想见。〖周郎衣钵，近年推蝶仙。〗鸾仙后随黄中丞出都，略有余资，商于汉口，可以温饱。　　 
　　丁鸿宝，字云香，扬州人，鸿雪堂弟子。离师后，堂名曰“印雪”。色黔而格俊，举止洒落，诙谐谈笑，倜傥不羁，而不迕客，故近之者众。侯郎中最爱之。庆郎中迁观察，贫不能治行，余与侯醵金资之。雪香亦以二百金为助，庆官不进，卒无以偿也。〖《明僮合录》书梅慧仙亦有焚券事士大夫，奈何愧之。〗　　 
　　杨素兰，皖人，所居曰“心言堂”。清丽特异，姿态天然。每一登场，神采流映。观者靡不眩目动心，惜为樗蒲所误。车马未稀，门庭尚在。遽居悴以殂，犹未娶妇也。是可伤己！　　 
　　朱福喜，字莲卿，苏州人，所居曰“景春堂”。稚齿静婉若幼女，稍长温雅若书生，绝无纤媚之态，而蕴藉宜人。相对清谈，如乌衣子弟。侍坐依依，不觉其为梨园小史。戏祗《湖船》、《醉归》、《独占》、《水斗》、《断桥》数句，其扮《独占》，态浓意远，情文深至，今观者真妒羡秦小官焉。禀气稍弱，惮于转喉，履氍毹时恒少。〖景春堂自莲芳出，樱桃花下，车毂如云。莲卿弟子小兰，字畹香。幽怨如空闺病女，貌中人，亦不甚解文义。然喜从寒士游，卒不得时誉。年既长，遂为四喜部小杂，扶旗出场，泪恒承睫。噫！寒士固不可近哉。稍后有郝天秀者，字兰卿。依其母居，无师，予赠联云：“飞鸟依人，白袷翩翩佳子弟；旗亭画壁，青尊日日对莺花。”〗　　 
　　潘玉香，字冠卿，苏州人。姿貌明倩，歌喉清润。所居曰“丰玉堂”，是国香堂谭天禄之婿，妇貌亦美，人称佳偶。　　 
　　俞秀兰，字香吏，苏州人。娟秀出尘，清可彻骨。能作飞白书，所居曰“春晖堂”。香吏与小桐皆卓然雅品，非俗眼所能赏，故座客终希。　　 
　　俞鸿翠，字小霞，传经堂弟子，吴人，所居曰“咏霓堂”。妆小生，能书，亦写兰，有潇洒拔俗之致。〖汤金兰能画阑，云林出，遂不敢登场演百榖故事。〗 
　　华阿荃，字佩秋，无锡人，柔媚旖旎，弱不胜衣，所居曰“福新堂”。　　 
　　胡小金，字语山，苏州人。吟秀堂弟子，所居曰“春秀堂”。夏秋芙之后，论姣丽语山为第一。一笑百媚，光采动人。如径寸珠，能照十二乘。当之者，莫不神魂失据，甘为之死。〖咏秀堂弟子笙儿，冶荡下劣，有福儿，十龄童子，扮《回猎》、《咬脐郎》、《干元山》、《哪咤》真如龙蛇捉不住也。〗　　 
　　张莳红，字紫卿，苏州人，所居曰“咏华堂”。扮小生，举目大雅。　　 
　　张宝香，字蕴卿，苏州人，所居曰“莲清堂”。文静婉约，亦有书生韵致，昆曲极工，可媲张倚云。 
　　〖国恤遏密，倚云出都。为人仆，蕴卿服贾，倚云所托，非知音者，悒悒死。蕴卿遇寇，折阅殆尽，遂成窭子。两人度曲，实超越寻常。而遭际若此。凡所业至精者，所遇必极蹇，虽一技莫不然矣。京华鞠部，真堪顾曲者，十不得一。维新堂弟子昆宝，丰容盛鬋，色艺俱胜，唱曲知辨阴阳，喉舌务头衬字，遇人辄问。继之者湘云，戏则不多，《游园惊梦》、《小宴》、《七夕》，步武音节，皆有悟境。昆宝负盛名，已未公车招之者，几废寝食。稍一料理，数千金可立致。顾以不暇自谋，终未脱弟子藉。盛筵易散，郁郁早夭。湘云童年酣嬉，少长，厌弃贱业，离师后，依其兄顺福以居。裹足不入歌楼。旧相识三五人昭语款曲，祗道家常。喜从赏鉴家辨论法书、名画，为翟中清凉居士。〗　　 
　　沈宝珠，字蕊仙，仪容艳逸，骨彩飞腾。每入座中，竦动群客，吐属可爱。真如聪慧女郎。语山可比夏秋芙，蕊仙可比王长桂。其美皆国色，蕊仙较语山，则蕊仙独多清气矣。扮《双拜月》、《赠剑》等戏，观者神为之往。〖予识宝珠，已掌四喜部矣，清气犹昔。〗 
　　赵宝琴，苏州人，张倚云之妹婿。娇憨绰约，态度天然。亦倾动一时，晚乃贫顇。 
　　□金林，字紫香，吟秀堂弟子，堂名曰“□□”。妖韶婉娈，楚楚可怜，有飞鸟依人之致，扮《拾镯》最动人。　　 
　　胡喜禄，一名长庆，字蔼卿，敬义堂弟子。长身俊眼，别具妩媚，自云苏人。殊不类吴产，工于黄调，且能为西音。但扮《血手印》，则观者如堵。〖喜禄自立安义堂，弟子以小为名。小玉最号璧人，小枝郁勃，有奇气。〗　　 
　　张玉美，字荔仙，苏州人。深山堂弟子，所居曰“韫山堂”，姿色秾粹，情意柔腻，望之如画中人。就之若芝兰玉树，能饮酒，能画胡蝶。　　 
　　袁双喜，字听泉，苏州人，所居曰“倚树堂”。性和柔，吐属可人意。雪肤玉肌，冠绝流辈，何郎固不传粉也。〖弟子增福，号杏卿。出师居倚云堂，貌肥泽。予喜呼为天官赐福，性最温粹，无冶习。后不知其所终。〗 
　　徐小香，字蝶仙，苏州人。年十三，登场即名噪一时。性极聪警，而能静密，柔情慧语，宛转可怜。十五六扮《拾画》、《叫画》，神情远出。齿长后，扮演益工。凡名伶皆乐与相配，遂为小生中之名宿。〖小香，居岫云堂，弟子五人，皆以云名。室题“五云深处”。度云者，倜傥善谈笑。〗蝶仙得一弟子，询知为旧家子孙，还其家，不索值。东南寇作，大府生死不可知。其子乃就蝶仙家置酒，蝶仙责而谢之，义声播于都下。〖乱定入都，有石门故家子沦入鞠部，乡人醵资赎之归，读书为博士弟子矣。又有杭州陶童子，亦良家子，甬上同年生得其家世，亦约予辈为落其籍，比南还，不愿读书，屡逃学。三年后仍为厮仆。世家大族子姓尚不悦学，如原伯鲁，何暇责若辈哉。〗 
　　朱双喜，字琴仙，一字韵秋。苏州人，梅生之妻弟也。净香堂弟子，所居曰“春华堂”。十三四时，风趣天然，不假雕饰，真如出水芙蓉。喁喁吴语，眼嫮眉清，见者莫不爱之。号之曰“羊毛笔”，喻其柔也。长益妍丽，擅名十余年。晚蓄弟子，亦皆有盛名于时。自春福堂陈长春后，惟韵秋最为称意，而羊毛笔之号不衰。〖羊毛笔席丰厚者二十余年，近闻散遣弟子，挈家南归，曲中殆不能有二。〗　　 
　　严宝琳，字韵珊，苏州人。春福堂弟子，十三岁登场，倾动城市。招之者日日坌集，至于应接不暇，姿态丰艳，亦有天真烂漫之趣。韵珊与韵秋同时，两人同坐，璧人相对，光采互映。观者莫能轩轾，厥后韵秋席丰履厚，衎衎燕乐，韵珊乃为曲子师。士之有遇有不遇，固如此哉。〖乌知名优有求为曲于师不可得者在。〗　　 
