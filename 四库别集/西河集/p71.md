<!-- { "loadSidebar": true } -->
　　奕公以息慈之年受平阳记莂为乗门髙足弟子予羡其闻道之早每以圣门之子渊目之乃平阳所期极其逺大尝招之继天童之席垂手东方演弥天大业而奕公多方辞去栖迟于钱湖之啸隠者凡若干年予就医防城往往造其室见所居穹如即败椽改葺榰柱嵗月依然廓落无四壁安见所为一坞白云三间茆屋者而奕公处之泰然然且闭户不出致絶粒啖柏如休粮僧而饥癯不形貌泽而神融宛宛有太虚之在吾躬浩浩乎空空乎岂非吾儒之所云战胜而能肥者与自少林以不二法门直指心印将从来十六观禅一切埽尽以为一真不立何况文字而平阳狡狯往往以神通游戏偶拈句子而从之者效之遂或以汤休之业唐突圭峰者不可胜数乃奕公视一切所有总若尘土而徧欲实诸所无亦以文字为游戏夫以奕公之才向使读儒书智髙于身而力多于发以之为学事为世业为儒门经术计艺未知与郑卢植辈相去何等然且勤息于彼而屏迹于此犹能出其余资于不二法门之外回偈为诗回梵字作师宜小楷世之为诗为小楷者无以过也然则奕公之所到岂有量矣奕公居啸隠录偶吟一巻见示凡诗若干首佛家所谓大海之一滴者奕公请序之因序
　　西湖蹋灯词序
　　往作京师蹋灯词而京师无灯惟廊房百余家各燃灯两櫩间并无山棚露栏并棘盆防竿之见于街陌而九门喧然蹋终夜不彻好事者遂各为之词以纪胜事今杭州灯市不减曩昔独西湖无灯马君逸千乃作西湖蹋灯词六十首传于人间岂亦京师蹋灯之意乎孔子告子夏有无体之诗无声之乐以为心存礼乐则不借声容之发而皆得其意西湖固胜地又值灯节则凡楼头红烛塔心佛火与夫渔炊嵓灶船星隄月之相为照映皆足当九枝百炬而逸千一一而摩画之东枨西触情思满前此岂南渡以来上元纪事之可相彷佛者幼时宿湖濵三门不闭笙歌灯火中外相接今不可得矣迩者
　　圣驾南幸宫车先后从三竺还蘓白二隄皆笼灯树间晃朗如昼虽京师安福门观灯迎仗无以过此此则西湖之所当蹋歌者也逸千亦进而补之乎
　　何氏二童子拟应制诗序
　　何氏二童子者何曽园东部之季子也东部擅世学其长君慎言既以艺文噪于时而晩得二子先后竞爽观者谓其有三珠之瑞焉特东部宰桂东时携二子从予尝闻其名而未之见也康熈已夘
　　上观河南巡驻跸杭州防东部君以
　　内召需次已携二子还江干迎
　　驾之余朝贺
　　行在二子因得随父老往观拟应
　　制诗若干首将懐之进献而以年幼未能上趦趄而罢予乃过二子出诗读之一何髙文典册超等伦也杜甫有云往昔十四五出游翰墨场读者每叹其夙悟而既复有诗又云忆昔十五心尚孩健如黄犊走复来则未有童心而能以翰墨为驰骋者得毋所言非实录与今石年十五韦江年十四实能挈笔伸纸挥洒顾盼于座客之前汤汤涌涌然且大篇短章皆成榘矱羽翼成而文彩备此非健犊往来所能到也在昔天子巡狩赐髙年粟帛而童圣儿哲亦得间引为鹓雏鸑鷟表人国之瑞惜二子趦趄未能有先之而使
　　上闻者然而夜光之珠终不可掩杜甫不云乎丈夫生儿有如此二雏者名位岂肯卑微休吾将拈其词为二子赠岂有过焉
　　就正篇序
　　犹子逺公偕计车行者十七年两为南省首拔士而诡得复失遂操笔为歌曲游于酒人出入王门间几不得归暨归而悔之乃复俯首为举文鉥其心刿其胏肠必几经顿挫而后快然而出之故文窅然以深复旷然以解世之谋篇者莫过焉夫缴鸟者得鸟而弃缴意不在缴也柴鱼者既取鱼而漂其柴而不之顾何则以所求不在柴也今以入林临渊之暇进无所得退而修器犹复就傍人而较器之利钝一似沾沾乎缴与柴而不忍释者夫亦以矰缴虽细傍观极清葢必鱼鸟之见亲而后傍观之利钝于以出也结网者忘筌之前事也
　　丹井山房诗集序
　　予以残年住杭州思得宿好者与居因僦竹竿巷与老友顾侍御君为比隣而侍御君辞我去已七年矣吾早知侍御君有后杭人无大小皆能称顾十八郎第甚弱不得而与游也间过其所居见其户外屦日益满其先人所藏书日益増多榻案间瓦漆铜竹诸器物日益完且好其吟篇写轴日益富七年之间仍得安居竹竿巷以游娱其中非东隣有人不至此昔人谓阮嗣宗与王凉州游既而与其子安丰为文酒之友世所称林下诸贤有阿戎者十八郎非其伦与今年秋以文战得胜将携其文游长安而以所着丹井山房诗示予防定予廿年不为诗故亦不能阅人诗然而好与恶心所知也少时出游必载已所为诗与世相唱酬比归必捆载盈车箧而后返尔时心仪者岂伊乏人然而五十年间传者益少虽诗固难传然其迹亦陈矣丹井诗上追初唐而以中晩为门户虽资州枣强松陵东野亦复窥其樊而闯其奥然且推陈出新若惟恐尘言之殢其笔者予尝谓文章千古事原不宜妄逐时好而性每喜新老年减滋味鸡猪鱼羊日溷乃公可厌闻明季白门有盒子防每月节勲坊贵官以鲜味相饷有沙菘土藕银饼法鲫诸物每一念及辄馋然朶頥思厠身其间而不忍去何则以其新也吾读丹井山房诗而喜其新而不可厌也因漫取其篇而为之书之丹井山房者侍御别业在葛洪井傍非竹竿巷居也
　　铁庵诗序
　　古文无言时与景者日记游览记皆汉后之作也亦无言情者寓书赠答序皆近代制也其専言时与景与情者在三古以旋惟诗耳然则赋诗而能静领节候体防境地终其日闲观性情以与世往来宜在释氏而自唐迄今传者多有顾求其显著一时与李杜王岑争先后者卒亦罕有则以写景抢卒便涉疏俚造情喭朴反成鄙弇也铁庵和尚为平阳付法子弟而下笔为诗如汤休如灵一如贾浪仙辞致结属韵句累贯就其体撰而皆得其言情言景之趣刘梦得有云片言可以明百类坐地可以役万景此其是与铁公住平阳与越人游越人无言宋诗者今将归淮南行脚道路亦定无有以弇鄙疏俚之习汚我念诵惟是淮南旧游地且多胜景而其中人士亦往往与予有畴昔之好他日能忆我未免有情当复记其所游览而示予读之
　　日南和尚増释感应篇序
　　无所为而为善不必有所为而不为不善世有几人下此则第以有为之学分别善否虽夫子不答南宫括佛氏言因果即是下乗而要之福善祸淫与三缘五觉之説彼此并行惟道教言太上者则不及焉自赵宋理学祖述老氏濂洛大儒皆以华山道士为之宗于是谈道教者小变其习讳为我之学而讲大同因之有感应一篇流传人间而宋史之辑艺文志者遂编入之迄于今天下之舍因果而谈感应者非一日矣越州日南和尚继弁山之席阐导诸方将以不二法门絶一切因缘而乃较论感应篇以示世世遂疑西来心印降而为道士无赖变言祸福之所为而予不谓然少时闻二氏之学辄起攻讦而既而诲之三教本不同而同归于善虽道之所谓善或非吾之所为善而其为感应之善则无勿同也易不云乎积善之家必有余庆积不善之家必有余殃此为隂阳言之也性也继之者善也中庸不云乎祸福将至善必先知之不善必先知之此为至诚言之也道也明善所以诚身也伊训不云乎作善降之百祥作不善降之百殃此为凡为君者言之也治也合天下而同归于善也然则三教无异同道术无大小以此见性以此诚身即以此治世善之为用亦大矣日南自作百善图以为修一善心破百种恶修百善则恶亡矣夫以有善无恶之性修为善去恶之身进而治尽善无不善之天下吾未见以善为事之为祸事也吾未见以善为言而犹曰非吉人之言也然则道书何害焉















　　西河集巻五十
　　钦定四库全书
　　西河集巻五十一
　　翰林院检讨毛竒龄撰
　　序【二十八】
　　勤郡王诗集序
　　诗者文之一体也世虽好文必不能按体而具为之独于诗则为者十九岂篇短易成抑好者多而趋之众哉夫亦以诗能达景无问身所值身所不值而皆得见之诗能移意不必思有所及与思有所不及而讽咏焉而皆有以遇之且夫人之遭逢亦大殊矣或悲而离或欢而并举凡登临游防感寄触发其为事不一而其为情也屡迁乃一展卷而无不得夫乃叹诗之不可已矣予归田以来老不能诗日有事于书易春秋礼乐其视门外事若泉壤之相间隔忽有客从长安来赐我以　红兰主人之诗拜而读之一若瞍而明充耳而复聪喑哑而剪剪然谝谝然景所不值者值之意思所不能通者通之彷佛置我于二山之间平台之侧西园冠葢之地嗟乎何其快也夫予之思　主人者匪直今矣　红兰之名遍于防内然卒无能觌其休而睹其盛少时以避人奔走道路劳瘁之余每思及长安辄以为天上人间逈不可到即登
　　朝以来宻迩
　　禁近居然入蓬山瀛岛之间而一落江湖絶梦寐而乃使崦嵫匿影重登扶桑非笔墨有神焉能至此今夫友朋往来偶不相值初以为云散雨歇而忽通一介越数千里道而授以片言犹必感奋流连视为难得而况以天潢之裔桂山兰坂之英携天上人语而振之蠮螉呦嘤之穴有不喟焉长思慷慨焉而叹兴者乎方今圣人御宇文教满海外天章云汉昭然在人予虽老去固有诵扬之恐后者独是丁仪之文陈思所定而庾兰成集则滕王实为之序予少嬗文赋垂老弃置乃卒不能定其集以邀　主人之一顾读　主人之诗而媿可知也
　　静念堂稿序
　　曩者犹子骥聨谒建礼归自言游　诸王之门平台曼馆往往曳裾于其间叹长安风雅总归
　　帝室旧所称好学贤宗为世指名者不一而足予深感其言自伤老去即欲如当日朝回过积善坊边偶一驻马而不可得也今犹子物化予亦倍老华胥之梦自分永不能再作而静念主人倐贻近年所着诗而属予校定予思国风与二雅不同皆以时地所居处而于焉分之王朝为雅列国为风此非好为是区殊也诚以风雅有体诗虽言志而崇庳之体即现乎其际今有谈京国行事而不要之以大体也乎髙文典册庙堂自别而况鹿鸣四牡皇华杕杜无非介弟姬旦分子召奭之所作如所云因一事以纪一诗其目二十有二者此非闾巷老人所能道也乃静念主人抽思迪虑随心之所之而指顾裁通辞采毕发第出乎性情而止于礼义遂使闾巷所不能道者而道之而中人之私开人之隠此不止如前人论诗徒以时地分正变已也十年以来不能作诗而祗能读诗今并读亦不能矣予受主人之诗而深有感也因为校其篇而序之如此若夫五王宅畔候问歇絶纵徼冠葢亦定无能出一词以纪其盛者而又何风人之足云
　　臆言序
