<!-- { "loadSidebar": true } -->
　　杜门如昨无足道者但传闻淮北音问不一心窃忧之及问平父云屡得近书初不及此则彼为妄传矣然事之可忧者正亦不在是也近一二士大夫斥言近习无所隠避上亦嘉纳但崇信如初畧无变改之効不知又是何人陈此秘计欲以柔道不战而屈天下忠义之兵彼自为谋则巧矣而为国患日深奈何昨承委撰王公集序已尝具禀恐不能事以病髙眀前日偶与平父诸人小饮醉卧中夜少苏因不复能寐感慨俯仰之间若有开其意者忽得数十百言蹶然起坐取火书之窃意以是为王公集序若可无愧但未知尊意如何耳【闻莫子齐所作行状甚详故序文中及之得求一本见寄为幸】今属平父附便拜呈恐不中用却乞示下当畧改入题处别作防语为某之自言者授其子以见区区或粗可用而有当改处亦告垂喻曲折当如所戒也平父昨令与伯谟説招致之意近闻复当少缓亦已报之矣渠既未成诣门下欲邀来此相聚而乡人子弟不可率贫家又不能有以资之度其邵武亦未必有相聚处贫悴日侵殊可念耳
　　元履之弟诚之者中间得所予赙金数年贸易稍有资聚今秋因索债殴人邂逅致死遂尽索所赍又举贷以继之然后得脱今一房四五口立见狼狈殊可怜然无术以捄之往时元履病中亦以此弟见属今无如之何亲旧向来干扰殆徧又不容复有请不审枢宻或有不费之惠得赐哀怜千万之幸然渠初不敢有此望更在裁处也
　　何叔京【镐】
　　持敬之説甚善但如所喻则须是天资尽髙底人不甚假修为之力方能如此若顔曽以下尤须就视聴言动容貌辞气上做工夫盖人心无形出入不定须就规矩绳墨上守定便自内外帖然岂曰放僻邪侈于内而姑正容谨节于外乎且放僻邪侈正与庄整齐肃相反诚能庄整齐肃则放僻邪侈决知其无所容矣【既无放僻邪侈然后到得自然庄整齐肃地位岂容易可及哉】此日用工夫至要约处亦不能多谈但请尊兄以一事验之俨然端庄执事恭恪时此心如何怠惰頺靡涣然不収时此心如何试于此审之则知内外未始相离而所谓庄整齐肃者正所以存其心也
　　廖子晦【徳眀　槎溪刻于绍州州学】
　　去冬尝苦臂痛累月不能诎伸今幸少安又以武夷精舍初成不免与诸友朋来集甚恨贤者之不在是其溪山之胜言有不能喻也祠记见属所不敢辞但此间扰扰俟还家草定寻便寄去只恐子晦官满不及刻耳朱舍人进用正当秦范之时画防事却未闻説者必有来歴可考也向见濓溪家本画象服紫当是提宪所借眀道庙象服绯但伊川不知所服向来南康只用野服葢伊川晚年已休致可不用朝服也二先生朝服当时未有履只合用鞾了乡饮酒礼石刻本所未见也所寄文字碑刻畱家间未见而来书不及其名件不知果何书也近思录字大甚便老眼有便幸寄一二本
　　魏诚之　【元履弟　胡徳方家藏】
　　志文所改大者如此其它悉如来喻填补矣爱君忧国已云有志于当世足以见之此等事太切切言之又似出位也奉亲人之常行若一一纪载则日用百事皆当悉书矣兴利除害赒人之急如所载请移粟恤亲旧之事便是更不必重出矣隆兴乾道时政议不知是何书顷所未见大抵此等皆非草茅所当言者表而出之恐益生病不如为泛辞以包之也俚俗谓坂为富如此间大富借富皆坂字也向见荆南田官説营田处地名长富即刘先主为曹操追及处史所谓当阳长坂也然则以坂为富南北通语要之见于文字当作坂字也
　　汪时法【大度　婺州有刋帖】
　　别后不能一奉问但闻裂裳褁足逺送迁客为数千里之行意气伟然不胜叹服未及致书忽辱手示获闻此日剧暑客里殊甚尤以为喜子约此行无愧臣人之义而学士大夫粗知防耻如仆等辈有愧于彼者多矣闻庐陵寓舍有园亭江山之胜又得贤者俱行相与讲贯亦足以忘其迁谪之懐也
　　向伯元【浯　以下伯元之孙公永家藏】
　　承乏半年了无善状求去不获又未敢遽复有请凛凛然日惟得罪于民是惧它无可言也至此刻得周子象图书説赋凡五种并叙古千文重立直节堂记防尾等率易各纳一本敬夫为记濓溪祠堂子澄所书亦并纳呈更立陶靖节刘凝之道原李公择陈了翁堂方求记于尤延之尚未到也得子澄书云书府有康节先生墨迹甚竒輙欲就请摹刻以垂学者只一两月可了即专人还纳也
　　向伯元
　　春老夏初伏想林居幽胜有足乐者承喻玩意论孟之书尤觉有味恨不得从容侍教于前也某不量疎拙轻出从事无以补报县官而乖忤贵臣防蹈不测赖上圣眀保全至此且幸未至颠隮然殊未敢自保也去冬病臂近方小愈然犹未至脱体呻吟之暇繙阅旧书亦有一二学者相与讨论足以自乐独念逺去长者之侧不得讲去所疑消释鄙吝为恨耳
　　向见子澄説书府有康节书陶公诗地逺不敢借观但时时想象此题目已觉清气逼人也
　　向伯元
　　纸尾批诲饮食必祭之説旨意深厚不胜叹服盖所开警为已多矣君祭先饭先儒旧説盖本如此近世乃有以为君祭必先黍稷者若然则其音读亦自不同盖如先儒之説则饭音上声而为食之之义如近世之説则饭为去声而指所食之物二説虽若皆通然细推之则恐先儒之説为长盖为賔主之礼则主人先客祭然后客祭主人食而后客食今既侍食于君则不敢当此礼而子之于父臣之于君饮食必先品尝之而后敢进亦礼之所当然也故谓侍食者于君之祭也而已先食之其义各得若如近世之説则君祭之先后有非已之所得与者且祭之先后自有常礼上下同之不必专言君祭乃先饭也鄙见如此不审尊意以为如何昨承喻及尝见大学鄙説近有修定本张君抄得幸试取观有以见教千万幸甚
　　向伯元
　　某顷叨除用出于意外恳辞幸免犹然复忝郡寄上恩厚矣但年来目疾殊甚恐不复堪吏事免章再上谅必得之也子澄去秋以书来告别方此忧念继得公度书乃知遣书之后不六七日遂至大故发书一恸痛不可言然至今未能遣人奠之日以愧恨也交逰凋落如晨星矣复失此人吾道亦殊失助也
　　向伯元
　　三数年来无日不病而今年为尤甚神思疲惫筋骸纵弛饮食不至大减而肌肤消削日就枯槁蒲栁之姿望秋先殒每闻老友聪眀轻健过絶于人未尝不叹卫生之有经而愧谨疾之无术也祠禄将满未敢再请而朝廷记忆遂有鸿庆之命杜门窃食虽若可以终身然旧京原庙隔在异域每视新衔不胜悲愤之填膺也临江张洽秀才迂道相访后生有志不甚易得因其行附以此书并令请见幸予其进而教诲之
　　向伯元
　　蒙寄示先正遗文敛袵警诵不觉终篇窃惟忠义之操髙尚之风生平之所想象乡往而不得见者今乃得窥其一二大者于翰墨文字之余何其幸耶蒙需防语晚生岂敢僣越然不敢不有以见区区慕用之私也胡公汪公皆人物标凖名论一定谁得改评时事传闻有足忧者每念扶持三纲之语益令人感慨也
　　蒙诲谕格物之説不胜悚仄前辈立言岂敢轻议但以河南夫子所谓物我一理才眀彼即晓此者观之即宛转归已者似稍费力耳兼穷理功夫亦是且要识得事物当然之理积乆贯通之后自然所行不疑而实理在我隠微之间亦无私念河南所论条目甚眀恐亦不必事事比拟然后为得也又反身而诚乃躬行之至无一理不实有于吾身非为一时见处发也鄙见如此不审髙眀以为如何无由面请因风不吝垂教千万之幸然张君所传大学本子近日又多所更定稍觉平实恨未有人写得拜呈也
　　向伯元
　　山间少得过从目昏不敢读书旧学寖隳深以自叹然闲静从容却觉意味亦深长也昨得子澄书具道昨寄武夷佳句深有教督之意再加防绎乃悟微指不胜感佩之至近闻汀剑之境有啸乱者官军挫衂势甚可忧贫病支离彷徨瞻顾未知税驾之所奈何奈何
　　御书古文孝经有墨本否欲求一通此书无善本欲得此讐正也
　　向伯元
　　某祠官秩满比已再请闻诸公已相许旦夕必得之又且藏拙休息病躯何幸如之尚恨贫窭未能即挂衣冠景行髙风耳昨蒙委撰先集后语不揆荒拙率尔草成今附便拜呈恐有未当幸却垂喻容改定也晚学不当僣易迫于嘉命不敢辞耳
　　向伯元
　　昨以所撰先公文集序藁本拜呈未蒙镌改方此悚仄今奉教帖反得褒赏之词此岂所望也子澄相爱又素多可其言恐亦未为不易之论更望详之有未安处却幸指示乃可传逺耳子澄新除知识多以为疑闻吾丈亦有着甚来由之语此至论也然尚幸阙期未到得且从容耳子卿官期必不逺未及为书极懐想也景阳得时亲几杖甚幸真足以销鄙吝之萌矣
　　向伯元
　　周公去相尚畱义兴岂过妇家少驻耶近方寄得一书问讯之劝其速归不知今已出江上未经由必相见当能道所以然者某不恨其不早去恨其不勇为也天下岂有兼行正道邪术杂用君子小人而可以有为者去嵗入都时已知其必有今日之祸无疑矣
　　令子知丞归来文字竟足未耶今时诸司文字多为有力者所取至或同僚数人同署一纸而胁取之者此与法令所谓恐喝取财者何异火色如此平进者何自得之正当量分自安想贤郎熟闻防靖之教其必有以处此矣
　　向伯元
　　某向来妄意作一二小书初不敢以示人近年自觉昏愦不复更有长进有欲传者因以付之今纳四书五册仰尘燕几恐有悖理幸望指教尚及镌改也
　　向伯元
　　子澄竟以荐贤遭论与某去冬波及之章正相先后但渠在郡与闲居不同昨闻俟罪丏祠未许此恐当力请而归乃佳不审尊意以为如何近得其书甚恨不能早追长者之后尘也景阳何故却归庐陵乆不相见不知后来学业如何也
　　向伯元
　　某衰病之余去秋复有哭女之悲支离凋耗益已甚矣昨叨除命一辞不获方欲春深阙近力申前请而代者忽以章罢便有奏事指挥闻命彷徨不知所以为计已专人致恳不过旬日当有决语万一未遂即不免一行祈哀君父庶遂本懐耳江右之形势必难勉强也子澄去替不逺丑正之人又以忧去意其可以善罢从容而归今乃竟不得免又且便着道学两字结正罪名世路如此岂复更容着脚不如且杜门读书只作残年饱饭之计庶无后悔耳所恨相去之逺不得时扣函丈日奉诲言以涤尘襟销滞吝此为恨恨耳
　　黄壻已归三山赴马帅之招爲今秋漕试计也后生辈未忘进取为此计较亦复可笑耳前所纳诸书有不当理处切幸指教易数比之诸家已极简易要非侍坐从容不能究其説也宠惠銕镜川墨拜领銕镜谨置之对坐常以自照如长者俨然临之不敢不起敬也
　　林井伯【成季　以下井伯外孙方之泰家藏】
　　某碌碌如昔近旬日来讼牒顿希可以藏拙但经界指挥未下不知竟如何昨夕地再震不知彼中如此否赵帅有来期未此但闻帅司已发牌印去它则无所闻也经界若行欲挽退翁仲则一来但其地皆烟瘴之乡不知二君肻一来否烦为微扣之别有有精神耐劳苦任事而能戢吏爱民者不妨更为寻访喻及此或亦专人去约此不厌人多分头勾当庶事易集也
　　林井伯
