<!-- { "loadSidebar": true } -->
　　居简而行简则有志大畧小之患以之临事必有怠忽不举之处居敬而行简则心一于敬不以事之大小而此敬有所损益也以之临事必简而尽
　　居敬则明烛事防而无私意之扰故其行必简
　　为仁固难欤曰孔子不以易啓人之忽心亦不以难啓人之怠心故曰仁逺乎哉我欲仁斯仁至矣又曰为之难言之得无讱乎
　　仁固不逺然不欲则不至仁固难为之则无难
　　致知以明之持敬以养之此学之要也不致知则难于持敬不持敬亦无以致知
　　二者交相为用固如此然亦当各致其力不可恃此而责彼也
　　丘之祷乆矣圣人与天地合其德与鬼神合其吉凶我即天地鬼神天地鬼神即我何祷之有
　　自他人言之谓圣人如此可也圣人之心岂以此而自居耶细味丘之祷也久矣一句语意深厚圣人气象与天人之分自求多福之意皆可见
　　以能问于不能以多问于寡有若无实若虚犯而不校此圣人之事也非与天同量者不能颜子所以未逹一间者正在此故第曰尝从事于斯非谓已能尔也
　　此正是颜子事若圣人则无如此之迹有如此说处便有合内外之意如舜善与人同舍己从人好察迩言用中于民必兼言之惟颜子行而未成故其事止于如此耳
　　子絶四盖以此教人也故曰毋毋者戒之之辞
　　毋史记作无当以无为正
　　未见其止也学必止于中而止非息也于中止行耳百尺竿头犹须进歩岂有止法乎
　　据上下章止字皆但为止息之意学止于中乃止其所之止非止息之意字同用异各审其所施竿头进歩狂妄之言非长于譬喻者
　　四科乃述论语者记孔氏门人之盛如此非孔子之言故皆字而不名与上文不当相属或曰论语之书出于曾子有子之门人然则二子不在品题之列者岂非门人尊师之意欤
　　四科皆从于陈蔡者故记者因夫子不及门之叹而列之
　　君子之道本末一致洒扫应对之中性与天道存焉行之而着习之而察则至矣孰谓此本也宜先而可传此末也宜后而可倦哉譬诸草木其始植也为之区别而已灌溉之长养之自芽蘖以至华实莫不有序岂可诬也然学者多慕逺而忽近告之以性与天道则以为当先而传教之以洒扫应对则以为当后而倦焉躐等陵节相欺以为髙学之不成常必有此惟圣人下学上逹有始有卒故自志学充而至于从心不逾矩自可欲之善充而至于不可知之神莫不有序而其成也不可御焉观孟子谓徐行后长者为尧舜之孝悌则洒扫应对进退之际苟行着而习察焉乌有不可至于圣者
　　子夏言我非以洒扫应对为先而传之非以性命天道为后而倦教但道理自有大小之殊不可诬人以其所未至惟圣人然后有始有卒一以贯之无次序之可言耳二先生之说亦是如此但学者不察一例大言无本末精粗之辨反使此叚意指都无归宿须知理则一致而其教不可阙其序不可紊耳盖惟其理之一致是以其教不可阙其序不可紊也更细思之
　　笃实也学当论其实论其实则与君子者乎与色庄者乎君子有实者也色庄无实者也
　　得之
　　克己之道笃敬致知而已非礼勿视勿听勿言勿动笃敬也所以知其为非礼者致知也
　　克己乃笃行之事固资知识之功然以此言之却似不切只合且就操存持养处说方见用力切要处
　　言顾行行顾言故古者言之不出耻躬之不逮也中庸曰力行近乎仁论语司马牛问仁子曰为之难言之得无讱乎
　　答司马牛之意更宜思之
　　质直而好义则能修身察言而观色则能知人内能修身外能知人而又持之以谦此盛德之士也虽欲不逹得乎此与禄在其中同意名实相称之谓逹有名无实之谓闻察言观色如孟子所谓听其言也观其眸子人焉廋哉
　　孔子所言三句皆诚实退让之事能如此则不期逹而自逹矣非谓能修身知人而持之以谦也说知人犹逺正意
　　子路问政子曰先之劳之请益曰无倦凡不敎而杀不戒视成慢令致期皆无以先之也既有以先之又当有以劳之帝尧曰劳之来之凡生之而不伤厚之而不困皆劳之之谓也此尧舜之政也其要在力行耳故复告之以无倦
　　先之谓以身率之劳之谓以恩抚之二者苟无诚心久必倦矣故请益则曰无倦而已
　　簿书期防各有司存然后吾得以畱意教化之事故曰先有司
　　先有司然后纲纪立而责有所归
　　答程允夫
　　张子曰天性在人犹水性之在氷凝释虽异其为物一也观张子之意似谓水凝而为氷一凝一释而水之性未尝动气聚而为人一聚一散而人之性未尝动此所以以氷喻人以水性喻天性也然极其说恐未免流于释氏兄长以为如何
　　程子以为横渠之言诚有过者正谓此等发耳观孔子子思孟子论性似皆不如此康节云性者道之形体也心者性之郛郭也身者心之区宇也物者身之舟车也鬼神之理某向尝蒙指示大意云气之来者为神徃者为鬼天地曰神曰祗气之来者也人曰鬼气之徃者也此说与张子所谓物之始生气日至而滋息物生既盈气日反而游散至之谓神以其伸也反之为鬼以其归也之意同近见兄长所着中庸说亦引此义张子所谓物者通言万物耶抑特指鬼神也若特指鬼神则所谓物者如易大传言精气为物之物尔若通言万物则上四句乃泛言凡物聚散始终之理如此而下四句始正言鬼神也精气为物向亦尝与季通讲此渠云精气为物者气聚而为人也游魂为变者气散而为鬼神也此说如何更望详赐批教
　　易大传所谓物张子所论物皆指万物而言但其所以为此物者皆隂阳之聚散耳故鬼神之德体物而不可遗也所谓气散而为鬼神者非是
　　答程允夫
　　程子曰鬼神者天地之妙用造化之迹也【凡气之徃来聚散无非天地之用而鬼神尤其妙者也然既已动于气见于用矣是形而下者也故曰造化之迹】吕氏曰万物之莫不有是气气也者神之盛也莫不有是魄魄也者鬼之盛也故人亦鬼神之防尔中庸说曰鬼神之为德虽不可以耳目见闻接然万物之聚散始终无非二气之屈伸徃来者是鬼神之德为物之体而无物能遗弃之者也【向按此二说则张子所谓物之始生气日至而滋息物生既盈气日返而游散乃泛言万物聚散始终之理如此而鬼神者亦物之一尔但其德在物之中为尤盛故为物之体而莫有能遗之者人亦物之一也其敛散终始亦二气之屈伸徃来与鬼神同故吕氏曰人亦鬼神之防耳然则非特人也凡天地之间禽兽草木之聚散始终其理皆如此也其理一而其得于气者有隐显偏正厚薄之不同兹其所以有鬼神人物之异欤】谢氏曰鬼神是天地妙用流行充塞触目皆是欲其有则有欲其无则无【鬼神气也人心之动亦气也以气感气故能相为有无吕氏曰鬼神周流天地之间无所不在虽寂然不动然因感而必通即此意也】
　　详此两叚皆是人物鬼神各为一物是殆见庙中泥塑鬼神耳吕氏所谓人亦鬼神之会者甚精更详细推之
　　答程允夫
　　太极觧义以太极之动为诚之通丽乎阳而继之者善属焉静为诚之复丽乎隂而成之者性属焉其说本乎通书而或者犹疑周子之言本无分之意阳善隂恶又以类分又曰中也仁也感也所谓阳也极之用所以行也正也义也寂也所谓隂也极之体所以立也或者疑如此分配恐学者因之或渐至于支离穿凿不审如何
　　此二义但虚心味之久当自见若以先入为主则辩说纷拏无时可通矣
　　仁义中正洵窃谓仁义指实德而言中正指体叚而言然常疑性之德有四端而圣贤多独举仁义不及礼智何也
　　中正即是礼智
　　觧义曰程氏之言性与天道多出此图然卒未尝明以此图示人者疑当时未有能受之者也是则然矣然今乃遽为之说以传之是岂先生之意耶
　　当时此书未行故可隐今日流布已广若不说之却令学者枉生疑惑故不得已而为之说尔
　　濂溪作太极图发明道化之原横渠作西铭掲示进为之方然二先生之学不知所造为孰深
　　此未易窥测然亦非学者所当轻议也
　　程子曰无妄之谓诚不欺其次矣无妄是圣人之诚不欺是学者之诚如何
　　程子此叚似是名理之言不为人之等差而发也近思録载横渠论气二章其说与太极图动静隂阳之说相出入然横渠立论不一而足似不若周子之言有本末次第也
　　横渠论气与西铭太极各是发明一事不可以此而废彼其优劣亦不当轻议也
　　程子曰孔子言语句句是自然孟子言语句句是事实所谓事实者岂非是当行可行底事耶然未可谓自然者岂以其犹有思焉而得之欤
　　大槩如此更翫味之
　　所教学者看精义说甚善然窃以为学者须先从师友讲贯粗识梗槩然后如此用工不然恐于众说之异同也
　　此乃惮烦欲速之论非所敢闻然亦非独此书为然若果有志无书不可读但能剖析精微翫味久熟则众说之异同自不能而反为吾磨砺之资矣
　　答程允夫
　　昨来疑义久不奉报然后来长进又见得前说之是非也每与吾弟讲论觉得吾弟明敏看文字不费力见得道理容易分明但以少却玩味践履功夫故此道理虽看得相似分明却与自家身心无干渉所以滋味不长久才过了便休反不如迟钝之人多费功夫方看得出者意思却久逺此是本原上一大病非一词一义之失也记得向在髙沙因吾弟说觉得如此讲论都无个归宿处曾奉答云讲了便将来践履即有归宿此语似有味更告思之草此为报不能多及余惟力学自爱
　　答程允夫
　　版籍固所职然势有所压而不得为则亦无可奈何潘宪却要理防事俟出入少定试更白之咸能相听亦百里之幸也版籍分明自是县道理财之急务今人只见重疉催税之利而不察乡吏隐瞒之害故不肯整理此是上下俱落在厮儿计中甚可叹也石鼓之役意思甚好但恐择之却难处耳魏公好佛敬夫无如之何此正明道先生所谓今之入人因其髙明所以为害尤甚不知这些邪见是坏却世间多少好人破却世间多少好事也诚字得力甚善然知之亦已晚矣凡百就实事上更着力为佳
　　答黄子厚
　　知读精义有得尤以为喜大指固不出二先生之说然并观博考见其浅深疎宻于毫厘之间尤能发人意思使人益信二先生之说不可易也忠信只是一事但自我而观谓之忠自彼而观谓之信此先生所以有尽已为忠尽物为信之论也鄙意如此试思之然否却见谕登山之兴前日失之于跬歩之间今复冐暑而徃则有所不能矣或恐欲防旧约即请见过却议行计也伯恭甚爱上岚山水前日经行适值风雨尤快心目也




　　考异
　　程允夫问答　此其心迹之间【迹一作术】
　　此句更索消详【索一作当】
　　至于鸢飞鱼跃之问【问一作间】
　　理之至实【理一作道】










　　晦庵集卷四十一
　　钦定四库全书
　　晦庵集卷四十二　　　　　宋　朱子　撰书【知旧门人问答】
　　答胡广仲
