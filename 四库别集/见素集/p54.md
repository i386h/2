<!-- { "loadSidebar": true } -->
　　刑部四川清吏司员外郎臣林俊谨奏为扶植国本事臣节该伏覩大明律凡军民利病一切兴利除害之事许直言无隠钦此钦遵臣惟君人之德莫大于听纳臣子之罪莫加于欺罔今年以来灾异迭兴两京地震陵寝摇动日月继食野熊入城鉴戒之昭莫此为甚而敌人陆梁犯我北鄙边氓骚扰戍卒咨怨诚不可不为之虑也臣愚谓此尚手足之疾耳陜西山西河南连年饥荒陜西尤甚人民流徙别郡及荆襄等处日数万计甚者阖县无人可者十去七八仓廪悬磬拯救无法树皮草根食取已竭饿殍填路恶气薫天道路闻之莫不流涕而巡抚巡按三司等官肉食彼土既知荒旱自合奏取圣裁顾乃茫然无知恝不加意势至若此尚犹顾盼徘徊专事蒙蔽视民饥馑而不恤轻国重地而不言夫物极则变草泽之中祸深难测此诚腹心危急之疾治之当如救焚拯溺不可少缓者也乃者大学士万安等具言将生员人等纳米是固救荒之一策然此等欲事轻赍则彼地空乏买米无从欲他方转运则困于刼掠道里难进臣恐缓不及事为今之计宜下寛恤之诏重欺防之罪以收人心即遣才力大臣并科道部属亷能等官分赍内帑之财星驰前徃临清等处听其地里近便有运到官粮或邻封积蓄官为雇车装运兼程以行随在赈济则未死之余民犹或可及然臣又有说焉孟轲有言死我所恶所恶有甚于死者故患有所不避也臣说一行则可泄天地神人之愤快圣祖神宗之心彰陛下为圣明听纳之主奠宗社万亿年无疆之休万一忤旨祸止臣一身耳臣何惜一身之祸不为陛下陈之臣闻脩养之说怪诞无徴佛氏之教幻妄无取故其事不见于尧舜禹汤之世其诬每见于唐宋儒先之论史册所稽不可泯也谨按僧继晓本一憸险小人市井无赖曩者猥指邪术欺诳楚府及至事败挨拿却乃窜身逃罪不图自新益加纵诞潜住京师多方夤縁误蒙圣眷疉赐异恩五尺儿童切齿唾骂敢复肆无忌惮惑乱圣聪发内库银数十万两盖大镇国永昌寺臣细思之陛下聪明齐圣断不为此是必继晓小人倡为诞说谓此寺一建则圣寿益绵国祚益昌民命益永边境益宁以此啗陛下耳曾不知以有用之财供无益之费国计且日削矣以陛下超三迈五之资蹈唐宪梁武之辙圣誉且日损矣下人师师争先事佛圣政且日坏矣居民重迁工役不息人怨且日兴矣縦如继晓之言先王之政断不为此况万无是理顾有大害者哉昔衞懿公好鹤鹤有乘轩者将战国人受甲者皆曰使鹤鹤实有禄位余焉能战夫鹤之好似若未害其失人心尚如此伏望陛下以类推之臣谓不斩继晓异日之祸未可言也然纵之者梁芳也梁芳倾覆隂狠引用邪佞排斥忠良辅之者骤得美官触之者动遭窜逐欺罔如赵高奢侈如石崇数年之间假以进贡买办为名盗祖宗百余年之府藏殆尽家赀山积尚铭不足多所在风扰汪直莫能过乃复荐进继晓隂求盖寺虚耗内财飞语外人谓其极意不肯为是被陛下逼胁只得屈从是畏天下议已欲陛下专擅谤耳夫臣善则称君过则归已今梁芳欲文已奸而以过归陛下即此一事已不容于诛矣且天下犹身也贤才元气财骨肉小人疾病也梁芳耗元气削骨肉而引之以疾病臣窃为身危之臣断谓粉梁芳之身不足偿其罪之万一耳臣德不足信职非言官熟知自黙可以固位顾乃不自揣量与此二权奸臣抗可否是犹蜗触山蛾赴火已不可言智矣然臣惟牛而耕犬而守走兽之防亦以劳而食也臣食于陛下且七年矣近以年劳复防増秩感愧无地中夜以思涕泪交流谓人主深居九重利害岂能尽知而祖宗在天之灵亦望臣等以言进于陛下也今内而大臣次而百官以及闾井之徒亦皆痛心饥民之死欲食梁芳继晓之肉卒之不敢以此言进于陛下者所惜者官所畏者死耳使臣复不言则陛下终不寤祖宗在天谓臣等何如人天下后世谓臣等何如人秉笔史官必讥笑臣等恐将及陛下矣昔魏任座答文侯何如主之问以直触怒及问翟璜璜曰仁君也君仁则臣直向者任座之言直文侯悦使璜召座迎为上客臣不敢过望此然亦岂忍怀不直之言为陛下仁圣之累耶臣诚不畏死惟陛下留神听览熟计而必行之则祖宗之光社稷之福臣民万世之幸如臣言非是甘受显戮以昭欺罔臣不胜激切具本亲赍谨具奏闻成化甲辰八月进疏留中传旨下锦衣狱责三十降姚州判官乙巳正月元日星变上悟传旨林俊张黻复原职南京用【黻论救者】
　　外台稿
　　全大体以召大和疏
　　云南等处提刑按察司副使臣林俊谨奏为全大体以召大和事臣处逺官不备详国家事近闻京城内外多奏灾异及南京监察御史姜绾缪樛孙纮等与守备太监蒋琮劾奏多得左迁者臣闻和气致祥子思子谓致中和天地位万物育今中和之致孰有过吾陛下者而灾异乃尔意者庶官不和之所致耳臣闻有虞之世穆穆明明故俞不为谄吁不为戅咨者举者流放窜殛者不为德且怨今绾等以小事相搆结若此其宅心纵是处事亦疎臣徃见绾等闻琮言事切直极口叹赏今见琮行事急迫遂列弹文搆大狱烦圣聪臣虽至愚亦私议而窃少之矣然臣闻此事亦关大体夫人孰无过顾大小何如耳琮之过小未足尽言其他岂无有大于是者乎使皆曰彼言而获罪吾何敢言则无复有言者矣臣又闻两京六部大臣王恕等及科道皆有论救不蒙采纳者臣亦未悉其详然臣闻绾等事小未足深救其他岂无有大于是者乎使皆曰大臣科道及素所受知者不能救吾何敢救则无复有救者矣耳目之司不闻謇谔股肱之任不见可否事何由正陛下何由知在大体又何由全也臣望庶官以和者窃以内外迹殊易生嫌隙嫌隙一生则将来之患恐不可已又恐不知者谓绾等不以罪去而以言去则陛下之心不显白于天下此二大体尤陛下所深计而力图者也如蒙伏望皇上断自宸衷为言官惜为众论惜为国家大体惜纳恕等之言宥绾等之罪如天之必覆海之必涵丸之必转霜雪摧折之必见阳春或论复其官或改任司寺京职则绾之事息琮之心亦安朝野臣民之心自慰沴气潜消太和宣畅朝廷和庶官和万民和天地之气亦和而绾等困心触罪之余感恩思过之不暇其成就报称必有大过人者此天地父母覆载之恩圣明一大美事臣偶有见不敢不言伏惟垂纳无任欣幸之至下都察院防称本官素以直言见称于时今万里天涯特论及于事言最切直伏乞圣明量为区处奉圣旨姜绾等已发落了罢钦此
　　陈言疏【此疏进至京为张东白停止】
　　奏为陈言事臣荷国恩叨擢前职喜惧交并罔知报称经厯之方与官吏军民父老人等宣说陛下仁孝纳谏任人惕厉忧勤古徃无比闻者莫不欣戴或感激涕下然奉德宣誉固臣之心而补过纳忠亦臣之职臣读史见前代之君初政莫不精明其后渐自不及盖人非己用事非己行又在春宫熟闻利弊譬如棋局正在旁观时矣一即大位遂决罢行及其渐也用人自己行事自己即如当局则迷时矣故私心或胜文过或深言官论列鲜有能听而必改者故始则明终则否始则治终则不治臣观至此为之恻然伏惟陛下天启神圣英武聪明尧舜之君诚不是过安肯蹈此然勤始怠终亦臣愚之一虑也且陛下尧舜也臣敢不以尧舜之事为陈陛下以言用臣也臣又敢不以言自效谨采古书及士论所同治道所急者撰成一十四事用尘睿鉴事若小而实大言若迂而实可行伏望特出宸断毅然举行若下廷议恐有顾忌沮抑之处弊端从此不可复矣臣识不逮人官已逾分窃以身决后日利弊之机万一少补圣时死亦无悔为此具本顺差谨具奏闻
　　计开
　　一亲下臣惟上下交则德业成故干下坤上为泰干上坤下为否言交与不交之验也窃见陛下即位以来百废具兴惟于臣下不闻引见都俞未作上下未交尧舜之治恐不当若此窃意今后文武大臣及翰林科道部属等官日召数人便殿接见或赐坐赐茶论学论政或论古人盛衰治乱之由务使情洽意孚然后命退引见之际仍令科道翰林在旁纠诘奸佞来朝方面知府亦或赐问不惟可以养德性通民情感人心圣躬精神自爽血脉自通而寿年于万矣
　　一师古臣惟图治莫先于为学为学莫要于师古古人之书于治道要且切者莫如说命旅獒无逸数篇乞命中书誊写置之便殿时加省览覩说命则知君臣相与之难覩旅獒则思不役耳目之好覩无逸则谨忧勤逸乐之辨常接乎目每警乎心则心益正身益脩而治道洽矣
　　一纳言臣惟国家之安危系言路之通塞然宜通而卒不通者盖言路通则人君不得纵其欲内臣不得肆其志大臣不得窃其位小臣不得行其私是君忌之内臣忌之大小臣又忌之势益孤身益危居者非得已而设者为国家也向非君上知为国家而设而倾心求之霁威待之加意全之则言官伤言官伤则聪明蔽聪明蔽则百弊起臣不敢逺举窃以近日观之自言官受挞正士投荒权奸遂纵方术横流天下几于风扰府库为之一空使非先帝悔之早陛下去之决延蔓数年岂可复救伏望圣明永开言路勿疑其矫情勿厌其逆耳广以听之审以行之优以处之谗间不移始终如一则言路通而国本固矣
　　一举贤臣惟帝王之世礼聘异才汉唐之君亦多徴辟裨治化敦浇风振耀华夷垂光国史非细事也切见检讨陈献章防议贺钦佥事章懋志尚古人行高时辈王恕彭韶等流亦不多让乞起献章为学士钦为佥都御史懋为大理寺丞盛典一举海内向风羣贤用而治化增盛德崇而大业广矣
　　一明义臣惟内臣供事阙庭不宜监军镇守近因言者无识徒痛指其害人以故不蒙采纳夫人品虽殊降衷同得论小善则内臣岂无指害人则外臣难免然军校虽便不直掖庭妇女虽强不防戎伍义不当也故夙沙卫帅师春秋恶之杨思朂平乱纲目议之诚以内臣与政国为无人辱莫甚焉不然殿师平乱国之美功圣贤岂有偏恶而反遏之者哉伏乞按春秋纲目之旨取回镇守监鎗内臣以杜后议则大义彰而宿弊革矣
　　一脩文臣惟诏勅文诰所以昭人文动观听闗系非轻唐制悉由中书后以万枢委积时有滞遗更置翰林别掌诏勅国朝总之内阁即古中书之意滞遗之失或不能无窃意亦仿唐时故事机密重务内阁草制其余诰勅诏谕令侍讲以下入直分草别选词艺儒臣如吴寛李东阳数辈详加脩饰方送内阁校正发写仍将各草工拙以为殿最使之尽心则人文盛而制作纯矣
　　一存体臣惟大臣国之股肱进退宜存大体近者言官论列极言无讳窃恐议者将谓国家无人贻笑后世取轻四夷非美事也臣意今后弹劾止槩言其才力弗堪或内多慙德仍下其奏部属许科道科道许部属计议可否可则劝留否则劝免陛下亲与大臣商确善为进退勿事姑息则大体存而公论得矣
　　一养耻臣闻礼义防耻国之四维况在士夫尤宜防惜近者臣下防过辄挞之廷或下镇抚遂使权奸之徒夤縁为虐挞言官有因致死入镇抚槩受拘挛恐非待臣养耻之道臣意今后臣下有过量其重轻或罚俸或送法司问罪仍乞降旨永为定例若喜怒不常偶有前旨即效古人封还词头之意许承旨官封还伏候别旨毋事阿从则防耻全而士气励矣
