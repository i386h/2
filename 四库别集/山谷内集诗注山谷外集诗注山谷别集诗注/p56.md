<!-- { "loadSidebar": true } -->
　　卧云庄上残花笑香似早梅开不迟浅色春衫弄风日遣来当为作新诗【老杜诗花残步屐迟退之送郑校理诗云归骑春衫薄】
　　以酒渴爱江清作五小诗寄廖明略学土兼简初和父主簿【老杜诗酒渴爱江清余酣潄晩汀】
　　将发沔鄂间尽醉竹林酒【汉水入江处谓之沔口在今汉阳军汉阳与鄂隔江相望廖明畧安陆人自号竹林居士初虞世字和父】二三石友辈未肯弃老朽【文选潘安仁诗曰投分寄石友白首同所归南史沈庆之诗曰朽老筋力尽徒歩还南冈】借问坐客谁卢溪紫髯叟【文选郭景纯诗曰借问此何谁云是鬼谷子卢溪盖初和父所居山谷有卢泉诗吴志孙权传注献帝春秋曰张辽问吴降人向有紫髯将军是谁答曰是孙防稽】此翁今惜醉旧不论升斗【老杜遭田父泥饮歌曰月出遮我留仍嗔问升斗】
　　平生思故人江汉不解渴【蜀志诸葛亮传曰思贤如渴老杜诗闵目逾十旬大江不止渴】谁言放逐地烧烛饮至跋【退之诗孤臣昔放逐曲礼曰烛不见跋注云跋本也烛尽则去之嫌若烬多有厌倦】忧予先狗马劝以爱肤髪【扬雄美新文曰臣常有颠眴病恐一旦先狗马填沟壑髪肤见孝经】有罪当窜流但惧不得活【退之诗潮州防处所有罪乃窜流又黄陵庙碑曰惧不得脱死庄子曰先生不得饱弟子虽饥不忘天下日夜不休曰我必得活哉山谷时有宜州之行故云】
　　廖侯劝我酒此亦雅所爱【退之诗人皆劝我酒我若耳不闻】中年刚制之常惧作灾怪【酒诰曰矧汝刚制于酒北史齐文宣帝纪曰惟数饮酒麴糵成灾因而致毙】连台盘拗倒故人不相贷【唐书五行志龙朔中时人酒令曰子母相去离连台拗倒裕为杯盘为子母又名盘为台老杜诗共指西日不相贷】谁能知许事痛饮且一快【南书王融传沈昭略云不知许事且食蛤蜊世说王孝伯曰痛饮读离骚便足称名士又庾冰卒曰常患不得快饮酒曹子建书曰虽不得肉贵且快意东坡海外诗熖火生薪聊一快】
　　竹林文章伯国士无与双比来少制作非以弱故降【老杜诗每语见许文章伯按吴志张纮传曰此间率少文章易为雄伯】景阳机中锦犹衣被丘江【南史江淹传淹梦一人自称张景阳谓曰前以一匹锦相寄今可见还掩探懐中得数尺与之此人大恚曰那得割截都尽顾见丘迟曰余此数尺既无所用以遗君自尔淹文章踬矣按晋书张载字景阳】时时能度曲秀句入新腔【汉书元帝纪曰自度曲被歌声注谓自隠度作新曲以为歌诗声也音大各反一説谓歌终更授其次谓之度曲老杜诗最传秀句寰区满】
　　斯人絶少可白眼视公聊每与俗物逢三沐取洁清【斯人谓明畧白眼俗物并见前注三沐取洁清谓其凂我也韩文三沐而三熏之】我亦漫浪者君何许同盟【漫浪用元次山事见前注孟子曰桓公葵丘之会束牲载书而不防血曰凡我同盟之人既盟之后言归于好】试问卢溪叟犹得多可名【言和父尤耿介尚以明略为多可也嵇康与山涛絶交书曰足下旁通多可而少怪】
　　四休居士诗三首【并序】
　　太医孙君昉字景初为士大夫发药多不受谢自号四休居士山谷问其説四休笑曰粗茶淡饭饱即休补破遮寒暖即休三平二满过即休不贪不妒老即休山谷曰此安乐法也夫少欲者不伐之家也知足者极乐之国也四休家有三畎园花木郁郁客来煑茗传酒谈上都贵游人间可喜事或茗寒酒冷賔主皆忘其居与予相望暇则步草径相寻故作小诗遗家僮歌之以侑酒茗其诗曰
　　富贵何时润髑髅守钱奴与拘官囚【列子曰死后荣名岂足润枯骨又曰子列子适卫食于道从者见百岁髑髅后汉马援传曰凡殖财贵能赈施否则守钱虏耳又古今五行记估客谓邓彪曰终不如临沮邓生平生不用为守钱奴耳退之诗守官类拘囚】太医诊得人间病安乐延年万事休【礼记文王世子注曰文王以忧勤损寿武王以安乐延年此借用卢仝诗但有樽中物从他万事休】
　　无求不着看人面有酒可以留人嬉欲知四休安乐法聴取山谷老人诗【乐天诗曰不看人面免低眉传灯録兴化见魏府大觉禅师曰愿与存奬个安乐法门】
　　一病能恼安乐性四病长作一生愁【一病谓疾苦四病谓反上所陈法华经问讯言世尊少病少恼安乐行不湼槃经岀家之人有四种病此效其语司马池诗画成应遣一生愁】借问四休何所好不令一防上眉头【文选乐府云借问女安居晋书孟嘉传桓温问嘉酒有何好而卿嗜之庾信愁赋云歌眠眼睫未尝掺强戏眉头那得伸又抒情集李延璧愁诗曰潘岳愁丝生鬓里婕妤悲色上眉头】
　　十二月十九日夜中发鄂渚晓泊汉阳亲旧擕酒追送卿为短句【陈绎汉阳军凤栖山藏经记曰汉水东南合大江夹江而城左武昌右汉阳按武昌即鄂渚】
　　接淅报官府敢违王事程宵征江夏县睡起汉阳城【孟子曰孔子之去齐接淅而行注云淅渍米也不及炊避恶亟也诗曰王事靡监刘禹锡诗万里王程三峡外又诗园蜂速去恐违程小星诗曰肃肃宵征谢灵运诗宵济渔浦潭旦及富春郭江夏县即鄂州治所卢纶晩次鄂州诗云开逺见汉阳城】邻里烦追送杯盘泻浊清秖应瘴乡老难答故人情【谢灵运有邻里相送至方山诗文选孙子荆诗倾城逺追送饯我千里道清浊谓酒见魏志徐邈传老杜诗倾榼浊复清瘴乡谓宜州】
　　次韵陈荣绪同倚钟楼晩望别后明日见寄之作
　　天外僧伽塔斜辉极照临凭栏随处好残雪向来深【泗州僧伽大师见传灯録张舜民南迁録曰洞庭湖中有扁山上有小塔望之岿然曰哑女塔昔有士人女生数岁不能言一曰涉湖见塔辄语其父母书曰若日月之照临】青草无风浪枯松半死心【原注云所谓城南老树精○张舜民南迁録曰洞庭湖西岸有沙州堆阜隆起即青草庙下一湖之内中有此洲南名青草北名洞庭所谓重湖也又曰岳阳楼有碑极大乃前知州李观所纪吕洞賔事迹言吕憩于岳州白鹤寺前松下有老人自松梢冉冉而下致恭于吕问之为何乃曰某松之精也见先生过礼当见吕因书二絶句于寺门璧间其一云独自行兮独自坐无限世人不识我惟有城南老树精分明知道神仙过郡人松下创亭亭名曰吕仙乐天诗未夜黒岩昏无风白浪起文选枚乘七发曰龙门之桐其根半死半生】衡阳有回鴈他日更传音【衡山有回鴈峰】
　　过洞庭青草湖
　　乙丑越洞庭丙寅度青草似为神所怜雪上日杲杲【青草湖一名洞庭湖荆州记云因青草山为名诗曰其雨其雨杲杲出日乐天诗杲杲冬日出照我屋南隅】我虽贫至骨犹胜杜陵老忆昔上岳阳一饭从人讨【杜陵老谓子美也尝有诗云杜陵有布衣老大意转拙又云少陵野老吞声哭大厯四年子美自公安上岳阳有泊岳阳楼下等诗其上水遣还诗云驱驰四海内童稚入糊口但遇新少年少逢旧知友史记范雎传一饭之恩必报】行矣勿迟留蕉林追獦獠【时山谷赴宜州贬所岭南多蕉林其地与夷獠相接前汉外戚传曰行矣强饭勉之选诗迟留法岂轻五祖谓六祖曰汝广南獦獠有甚佛性近世本和尚作白云端真赞云假饶亲见杨岐也是湖南獦獠】
　　过土山寨
　　南风日日纵篙撑时喜北风将我行【张籍祭退之诗曰移船入南溪东西纵篙根蔡琰胡笳曰将我行兮向天涯】汤饼一杯银线乱蒌蒿数筯玉簪横【汤饼见前注汉书项籍传曰幸分我一杯羮老杜诗鲜鲫银丝鲙此效其语蒌篙菜状如玉簪乐天诗秋风一筯鲈鱼鲙西京杂记曰武帝过李大人就取玉簪搔头】
　　晩泊长沙示秦处度【湛】范元实【温】用寄明略和父韵五首【处度少游之子也当时防少游丧留长沙而元实来防于此山谷在宜州有答长沙平老帖云秦处度遂不成归淮南得安居否】
　　昔在秦少游许我同门友掘狱无张雷劒气在牛斗【文选古诗曰昔我同门友髙举掁六翻按郑康成注鲁论曰同门曰朋晋史张华传曰斗牛之间常有紫气雷焕曰此实劒之精上彻于天当在豫章丰城华即补焕为丰城令焕到县掘狱屋基得一石函中有双劒一曰龙泉一曰太阿】今来见令子文似前哲有何用相浇泼清江緑如酒【退之祭文曰幸随令子诗曰维其有之是以似之浇泼用阮籍事见前注王介甫诗白髪望东南春江緑如酒按太白诗遥看汉水鸭头緑恰似蒲桃新拨醅东坡诗清江緑涨蒲萄醅】
　　范公太史僚山立乃先达【范祖禹字淳夫元祐初为著作佐郎充神宗实録检讨官兼脩撰知国史院与山谷同僚得罪本末己具前注礼记玉藻曰山立时行注云不动摇也此借用以言其正色立朝屹然如山先达见世説】发挥百代史管以六经辖【淳夫登第后从司马温公脩通鉴凡十五年元祐初进唐鉴易曰六爻发挥旁通情也赵岐孟子题词曰论语者五经之錧鎋音义曰錧音管车釭也鎋音车鎋也此引用言以经义是非褒贬】投身转岭海就木乃京洛【绍圣二年淳夫坐史事安置永州三年移贺州四年移賔州元符元年九月再移化州十月病卒三年徽考即位有防许归葬西京退之潮州谢表曰经涉岭海水陆万里左传季隗曰我二十五年矣又如是而嫁则就木焉注言将死人木京洛见前注】仲子见长沙且用慰饥渴【元实盖范公仲子长沙今潭州文选潘正叔赠陆机诗云醪澄莫飨孰慰饥渴李善注引孔丛子子思谓穆公曰君若饥渴待贤】秦郎水江汉范郎器鼎鼐逝者不可寻犹喜二子在相逢唾珠玉贫病问薪菜【王介甫赠曽子固诗曰曽子文章世无有水之江汉星之斗诗曰鼐鼎及鼒唾珠玉见前注贫病山谷自道老杜诗吾老日贫病列子伯乐曰臣有所与共担纆薪菜者汉书淮南厉王传曰给薪菜盐炊】豫愁帆风船目极别所爱【退之诗严程迫风帆楚辞曰目及千里兮伤春心涅乐经曰爱别离若渊明诗曰老夫有所爱思与尔为邻】
　　往时髙交友宰木已枞枞【髙交友言其不下交也老杜诗徐庶髙交友宰木见前注退之诗扶机导之言曲节初枞枞东坡乐府曰枞枞疏雨过风林舞破烟葢云幢】今我二三子事业在灯窻【二三子见鲁论孙樵集曰晓窻夜灯】秦范波澜濶笑陆海潘江【老杜诗文章曹植波澜涧晋书潘岳传赞曰机文喻海岳藻如江机谓陆机也按钟嵘诗品云予尝言陆才如海潘才如江】愿兹秉经术出仕荣家邦【退之诗勉哉戒徒御家国迟子荣书曰邦之用懐诗曰以御于家邦】
　　少游五十防其言明且清笔墨深闗键开阖见日星【少游初应制科有进巻五十篇礼记缁衣篇诗云昔吾有先正其言明且清文选张茂先诗周仲有遗规其言明且清退之诗金石出声音宫室发闗键礼记曰天秉阳垂日星山谷答洪驹父书有曰凡作一文皆须有宗有趣终始闗键有开有阖】陈友评斯文如钟磬鼓笙【陈友谓无已下句谓八音克谐无相夺伦】谁能续凤鸣洗耳聴两甥【元注云秦范相谓为甥○汉书律厯志曰黄帝使伶伦制十二筩以聴凤之鸣其雄鸣为六雌鸣亦六比黄钟之宫而皆可以生之是为律本曹子建七啓曰敬条耳以聴玉音皇甫谧髙士传曰巢父临池而洗耳此借用元寳盖少游之壻尔雅曰妻之晜弟为甥又注云谓我舅者吾谓之甥然则亦宜呼壻为甥】
　　次韵元实病目
