<!-- { "loadSidebar": true } -->

　　谨奏为欣逢大庆恭陈贺悃事臣跧伏草野适于今岁冬月恭遇皇上肇举大典册立皇太子暨册封福王瑞王惠王桂王复以次月吉辰祗率彝章尊上圣母徽号曰慈圣宣文明肃贞寿端献皇太后两月之内明诏再颁臣不胜耸闻不胜忭舞窃忆臣向岁待罪机庭预陪储议方毓德宫之召见业佥奉于明纶迨文渊阁之传宣复独承乎俞旨仰窥皇情之眷注雅属元良无奈众口之纷嚣致稽岁月直需时于今日出独断于宸衷主器崇升茂正青宫之位诸藩众建分疏赤社之荣胤祚偕昌本支式叙遡璇源之流衍浚自天潢镂宝册以铺张善归慈极配干元而称大熙鸿号以扬徽兹盖皇上道重纲常治先典礼作述兼圣明之懿修齐率仁让之风谟烈燕诒调护无烦于羽翼轩舆鹤列尊崇备尽于情文一举而天亲之爱具惇遂洽八埏之和气俄顷而宗社之计大定丕延亿载之洪图诚家国同休神人胥庆者也臣识惭谋始功愧求成戴盆虽格于望天倾藿寔殷于向日欣宗祧之有托开神圣以方长祝慈寿之无疆抚曾玄而未艾词弗胜其扬厉情但切于讴歌臣下情不胜欢忭踊跃之至 

　　○谢存问疏 

　　谨奏为感激天恩遣官存问恭陈谢悃事本年正月初十日伏蒙钦差中书舍人刘承诹恭捧勑书一道安设龙亭偕同本布政司官备办羊酒及花银五十两彩叚四表里鼓乐导从至臣田庐宣示德音颁给恩赉臣谨偻躬舞蹈稽首拜嘉复瞻叩阙庭具疏称谢者窃惟自古国家大庆率覃敷锡之恩于时草野耆贤间蒙存问之典顾恩非滥及典无幸饕须年德之并高斯懿章之克荷若臣者行能浅薄材质虚庸向厕纶扉愧乏赞襄之效数参储议未谙将顺之宜诚不足以动天义弗安于尸位是用奉身而退长休农亩之间然每蒿目而思讵忘君国之虑盖主器一日未定固臣愚一日不宁者也顷赖苍昊炳灵启宸衷之独断青宫正位暨诸王以并封尊上圣母之徽称霈锡臣民以闿泽臣耸闻册礼幸始愿之克谐继奉诏条庶宿愆之昭贷幽忧十载方欣奠枕之有期悬隔九阍敢望遗簪之见忆兹盖皇上隆慈轸旧大度包荒雨露委润于凋枯日月回光于闇曶特遴星使乘震旦以俨临涣发天言恊春阳而温慰醇醪肥羜便蕃舁庖廪之珍文绮兼金绚烂列篚筐之彩贲祥光于衢巷溢喜色于衡门登对知荣省循转惕抚膏肓其沉痼暂偷旦暮之生举顶踵以放摩奚荅乾坤之造惟丹心之未化质皎日以犹明略陈垂尽之言仰渎盖高之听伏愿朝讲之临御如旧章奏之裁发以时股肱耳目备其官无以猜嫌而妨委任出入启居式于度无以逸豫而弛忧勤爱惜人才渐收复乎废弃矜怜滞狱亟解纵乎累囚更祈节宣索之需俾军国得支其经费罢矿税之使俾吏民不困于诛求将和气翔洽于两间庆祚绵延本亿载矣臣下情无任欢欣祝愿之至 

　　王文端公奏疏卷之四终 

　　◇诗集◇ 

　　序 
　　卷上　　乐府　五言古诗　七言古诗　五言律诗　五言排律 
　　卷下　　七言律　七言排律　五言绝句　七言绝句　诗余 

　　●王文端公诗集序 

　　曩先宗伯只在词苑于先进亟推山阴王先生小子弘盖自未束发时已知景慕先生云迨先生登宰府闳模端轨亮节远猷海内士无不岩石瞻之者以力请建储申救言官封还诏书忤旨竟辞位去先生既玄海内虽妇人孺子□皆延颈望复召王相君乃卒未赐环而薨天下士知与不知皆咨嗟悲悼以未究先生之用为憾窀穸既毕令子荀龙昆弟裒遗集渐次付梓诗稿始杀青弘以通家子授读回环讽绎而叹曰此风雅正音久绝响于天下乃今复于文端先生而见之盖言为心声诗者有韵之言往往肖其人以出故谐媚之□好喔咿嗫嚅柔其声于唇喉间以取妍于世而□目褊吻多飞沙走石之猛迅亥人真态不能掩于操觚染翰间类然先生襟宇巍峩故其韵之闳远不如黄钟大吕而无滛绳之响趋操凝故其格之庄重亦如商彝周鼎俨然为三代法物诣德纯粹故其度之雍雅如冠冕士铿然鸣玉于廊庙之上弘虽未睹先生型范乃以夙所闻及海内所仰望称述先生者合之于诗窃以为即肖其生平焉□诗以道性情然必已之性情调适于道而后能诏嬍绳逸感发乎人近世摽窃□胜无山哦山非水咏水离境而秋物象违情而写欣戚读之茫不知其意兴何寄之浑不辨其人之形貌何以则以其拾涂无关于己之□姿也而轻浅者又以猥陋鄙亵之胷次妄发纵吐自以为能宣所怀不知见之者几且欲呕嗟□性情而既非矣柰何能喻乎道性情之□昔人之叹诗□意殆在斯欤先生品格超卓一世宜其声诸歌咏跨迈流俗□薄风雅非近时□□者之所能彷佛也先生疾革犹梦与马文庄□为□曝诗今具集中盖其志虑无一息之忘靖献故当易箦时犹惓惓若此不可想见其赤荩哉往马文庄公薨之夕梦帝召议礼先生与文庄之俱秉宇宙正气为名宰辅皆未究其用一旦化玄其神爽盖兹在帝左右故呼吸存□犹若斯之从容契合庸讵偶然也耶乃先生非直立朝大节能廉顽立懦即发之讴吟者亦足轨俗树风呜呼世道之赖先生与先生之淑世又岂时与代之可淂囿哉 
　　万历壬子孟冬谷旦赐进士第右春坊右谕德兼翰林院侍讲管理诰敕晚学闵中盛以弘顿首谨撰 

　　●王文端公诗集卷上 

　　山阴对南王家屏着 
　　定襄门人傅新德校 

　　乐府 
　　五言古诗 
　　七言古诗 
　　五言律诗 
　　五言排律 

　　◆乐府 

　　猗兰操 
　　君马黄 

　　○猗兰操 

　　晔晔之兰生于丘园不采其叶而培其根其叶可佩其根可飧彼美一人可与晤言予往从之周道云阻四顾皇皇匪翼焉举谁能同心维予与汝方何为期爰获我所 

　　○君马黄 

　　君马黄我马骊联镳长安陌并服黄金羁鲸腾鳌举日千里驰驱未许忘斯须一朝君马行骑向昆仑西朝登苍梧巅夕饮大液池却笑我马邅宁顾君马疲同皁不同驾远道虞艰危 

　　◆五言古诗 

　　初入翰林自述 
　　悯农 
　　观兰亭修禊图 
　　迢迢牵牛星 
　　雪夜讲庄义 
　　题玉节杨徽卷 
　　题林奉常莱庭双寿卷 

　　○初入翰林自述 

　　天辟图书府斯文今在兹芸荪萃芳润葵藿迎朝曦惭予侧微士兼收沐皇慈蓬蒿植兰径鷡鹩栖凤枝生平未知学世路方多岐所志贵早辨勋业甲人为元圣奠姬鼎一德调商彝大人巳不作古道犹可追愿言对青简澹虑泼玄思经济筹时略天人探圣涯宇宙皆吾事一念安可欺譬彼机中素皎洁防其缁譬彼山下石孤贞坚自持文章乃末技富贵非吾期出入感荣遘朝夕承师资远心在霄汉努力酬明时 

　　○悯农 

　　春日荷一锸夏日荷一锄摘稻如摘发种谷如种珠晨起饲牛饱羹藿常无余鸡栖烟树瞑日宴遑宁居胼胝田陌间终岁勤菑畬早禾幸自熟蟪蛄鸣郊墟登场未云竟催征巳纷拏粜新了官税而无担石储凉风四壁静妻孥依空庐生计怀农事谁能不欷歔 

　　○观兰亭修禊图 

　　筐筐修竹间漪漪渌水滨丛林散朝霭波光荡青苹窈窕幽亭出轩楹何嶙峋眷兹名胜区允怡静者神芳时萃朋友襟期旷无垠临流漱清液列席铺华茵谷莺巳自出泽兰正可纫引卮泛洄沿濯缨傍溪溽援琴振逸响濡翰挥阳春烦痾尽蠲涤优游难具陈胜事巳千载想见当时人高风耸丘壑雅志遗嚣尘处世秉昭旷斯图良可珍 

　　○迢迢牵牛星 

　　瞻彼牵牛星皓彩临河渚凉风西北来脉脉如传语岂不念华容为此银汉阻欲渡无桥梁罢织空机杼良会复何时一别逾寒暑安得夜如年清光常对汝 

　　○雪夜讲庄义 

　　老聃巳不作斯道皆支离上下千百载奥妙谁能窥井蛙不识海冬氷夏虫疑役役声名间妖孽何多岐昆仑有至人渊览真吾师胸次包元化寤寐参庖羲予与二三子挟策往问之因述七篇义为我开盲迷天地一稊米万物以息吹鲲鹏扶摇日蝴蝶飞扬时天倪本至顺何思复何为人心蔽尘垢葆光斯渐亏能使宇泰定虚室生朝曦轮扁斲最巧庖丁丑不劘此中有玄解撄宁始可期可以控八极可以御两仪养生及应世形神胡不怡深堂坐巳久寒夜雪光弥滴漏声将尽挑灯影渐移爽然如有得归去意迟迟 

　　○题玉节杨徽卷 

　　昆山有良玉坚贞莫与方卓哉传母节与玉同焜煌忆昔结帨时左右双鸣珰贯组中断绝委队纷琳琅巳队难再属遗璞尚可将瑕瑜未能辨抚玩悲中肠区区四十载追琢何劻勷璠玙既成质照耀明月光殷懃纫华绶佩服朝明堂明堂觐天子缓步摇琚璜清声闲宫羽素彩凌氷霜瑰玮信有自莹洁维其常九重下明诏乃眷昆仑冈胡然孕灵秀产兹不世祥褒崇锡旷典纶綍荣王章溪山照云日瑞气浮冠裳徽音侈歌诵千载扬其芳 

　　○题林奉常莱庭双寿卷 

　　王母无令子彭铿不寿亲天亲苟未洽长生胡足珍我闻承欢者乃属舞斑人垂白戏亲侧和理难具陈林翁今七十阿母正九旬晨夕娱慈颜庭闱蔼阳春是母仍是子植庆信有因况乃公孙贵卿月悬高旻彩服传宫锦香醪致上尊寿筵岁再启贺客无停轮风日明三泖笙歌达四邻试问瑶池景何如此乐真 

　　◆七言古诗 

　　沙堤行 
　　天方国人进玉歌 
　　征西将军出塞歌 
　　寒蝇叹 
　　盆菊吟 
　　应制题玄兔 
　　应制题宣庙御笔花骢马 
　　又题商喜紫骝马 
　　应制题宣庙四季百子图 
　　送李元甫乞假省亲 
　　送贾给事德修按黔中 
　　送刘子明给事谪蒲城 
　　题程锦衣便面阅马图 
　　贺王少宰鹿生麛 
　　送王司农奉诏归省 
　　赠菊斋翁 
　　题瀛海蟠桃图 
　　寿温都谏父母 
　　寿社友郭文学 

　　○沙堤行 

　　春风习习长安道和烟十里生芳草芳草春风夹道香行人共说沙堤好汉家宫阙郁崔巍天使宣麻辇路开紫阁遥通丞相府黄金新筑礼贤台高轓结驷人争覩九衢十陌腾箫鼓凤凰池上接夔龙崧岳人间降申甫忆昔尘埃缝掖时金矿玉璞畴能知千载明良会鱼水一朝声望系安危天子垂裳居便殿密勿丝纶亲召见上阳门里赐肩舆长乐宫中承镐宴貂冠黼衮近丹枫百辟班行避上公气吐风雷回浩化手扶日月辟鸿蒙君不见莘野耕夫宅端揆一夫不获犹自耻渭滨出应非熊兆八百余年卜周纪傅岩霖雨润苍生古来相业俱如此 

　　○天方国人进玉歌 

　　昔我皇祖开洪蒙茫茫海隅车书同尔来二百四十载穿胸贯鼻雕题辨发皆朝宗维此天方之国乃在占城之南暹罗之东北去长安十万里不与中国人烟通年年航海度岭徼稽首献贽明光宫献贽明光何所有筐扉累累尽琼玖云道国王得此不敢私贡来亲遣贵臣赍黄者如粟赤者如霓玄者断漆白者截脂锦袱充庭开五色清辉照耀金罘罳球琳骈集钟山瑞圭璋不羡昆仑奇玉府煌煌讵云少夷情自是珍皇慈愿得皇慈喜锤作双佩觿或作殿中础或作阶下瓷朝朝暮暮伏君前与君永作西藩篱噫嘻哉远道之人胡可遗天覆地载能令万国归雍熙君不见汉庭使者张骞出黄金用尽烦羁縻 

　　○征西将军出塞歌 

