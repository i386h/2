<!-- { "loadSidebar": true } -->
    尔乃遇妖之佚女，陶清爽之芳时，争捧鸳匣，临乎凤墀。既翻轮而隐耀，又飞花以生姿。如玉之明，如雪之皎，度翠壁以星落，薄承尘而霜，拂高凌深，缘隙入奥，乍灭没而在空，遂迷失其所造。徒美夫不根不蒂，扈扈煌煌。若汉皋灵媛解仙佩，洛川神女献明，似珠水之皎皎，日月之相望。芒角璀错，罔两摇扬。至用在无兮，抟之不得；极虚为有兮，应而不藏。淮南王曰：“旨哉大夫之体物也。”
    ○琥碧拾芥赋
    天地之根，孰知其源，忽而化化，尔存存。琥珀拾芥，凤形精蕞，物之冥会，出乎意外。於是气以冥合，物由化造。础因□以积润，燧取火而就燥。伊琥珀之为珠，亦凤形而吸草。既璀错以琼艳，又荧煌而金藻。尔乃探其至赜，持其自然，手与心惬，视与目全。美宝擢色以临矣，飞芒乘虚而附焉。此见机而作，间不可省。彼因感而应，道不可传。故能异质吻合，殊途元通，播形的，透影玲珑。似乎月含桂以贞明，泉泛箨而映净，□发彩於虹玉，竹乘阴於鹊镜。
    虞都尉见而言曰：“昔者枫丹岸绮，松翠山衣，膏沦甘壤，珠孕清辉。全其真讵蜂巢之所僭，守其璞宁鹤卵之能希。进乎洁己，一薰一莸而并采；德以系物，拾萧拾艾而同归。且珠之於宝也至贵，芥之於草也至微，不以贵而黜菅蒯，不以微而替葑菲。君无谓我腐，为萤有耀，君之经是照；君无谓我弱，为舟有徵，君之流可乘。物犹尚尔，人亦谅只。若泰初之偶蒹葭，长公之俯青紫，生刍对如玉之容，芳荷被怀璧之士。则珠岂草以相期，芥得珠以成美。吾乃今知然乎至矣！”
    ☆何迥
    ○焚柴赋（以“报天享日，精意蠲洁”为韵）
    於穆圣君，功高德奥，利泽能广，灵必祷。溢周夏之珍符，继三五之徽号，顺心而展礼，择良日而大报。所以後土祈，圜丘祭天，雍雍济济，翼翼乾乾，建朱干而日曜，张翠帐而□悬。皇帝严法驾而戾止，诏群官而萃旃，藉白茅以肃若，望青坛而仡然。我君精洁，我後孝享，容卫翩翻，威仪森爽。就阳之位斯在，荐帝之仪罔失，陶匏必成，牲玉惟栗，风伯戒道，元冥司律。惟天命子之辰，惟帝告天之日，灵神以之保，昊穹以之宥密。肴核洋溢，鼓钟铿钅訇，三灵同感，庶物皆精。
    故祭者修礼之义，柴者告成之意。燎煌而上熏，烟勃而傍驶。朝野美乎圣泽，华夷赞乎能事，惠浃洽於浑庖，恩汪於民吏。则知柴而致福，祭示吉蠲，效周室之为礼，望虞家之有年，福福应兮飞焰，神神来兮驾烟。组既陈，酒醴皆洁，继功前王，垂裕来哲。化成而万寿无疆，礼毕而四方有截。谅夏郊之义举，愧序能之笔拙。
    ☆麻不欺
    ○赋
    夫圣人彰德以建物，表意以与名，礼容孔备，制度昭明，衣冠振序，簪绂齐荣。亦兹之为用，随剑履而扬声。观其所兴，爰自古昔，玉华既重於周後，珠亦珍於汉辟，盖将以威仪节度，知无不易，岂徒矜珠玉之芳声，喧步顿之前迹。懿其符彩照烛，流耀晖光，宫徵合韵，左右铿锵，此亦邦国之仪范，为衣裳之典章。於是垂为臣，倚为主，式标上下，动合规矩。亦非独洛妃解赠於陈思，汉女见投於交甫。尔其幽人所重，君子攸资，则兰蕊驰馨於楚客，象环腾誉於宣尼。斯亦偶物荣，助荷衣之葱翠，因时用，陪藻服之葳蕤。既而天子会朝臣，御华阙，冠盖□发，公侯进退而为容，卿士俯仰而趋谒。兹也，幸朝仪不弃，流响未歇，既连带於虹霓，庶传名於日月。
    ○冲牙赋（以“君子佩玉，由我成声”为韵）
    佩必有节，牙惟应声，既熠熠以光动，始锵锵而韵清。驰声曲折之间，突尔乃激；方随步武之际，跳然若惊。嘉其琢自良工，饰於君子，冀静闻而中矩，每徐转而知止。乍旁达以散迁，忽高飘而间起，比於德宁无故以去身，习乎容谅和鸣而入耳。是知宫徵交应，周旋必闻，助清音而靡绝，混真质以才分。将观其礼，朝於君，假抑扬而有耀，俟动静以成文。故乃藉此相攻，彰夫必佩，尔同声，服而非碍。顾规模之可则，宛在其中；听寥亮之无差，不离於内。则知俯仰宁阻，进退皆由，引异响而非往，配礼容而必周。虚徐互振，寂寞相求，洞晨照而弥彻，惊微风而更幽。原夫制彼奇形，韵兹良玉，虽杳杳以将尽，竟迟迟而潜续，澹以成章，静而应曲。重轻莫杂，恒宛转而下垂，左右皆调，每玲珑而中触。
    由是孤光屡进，片影弥轻，驻幽音而乍默，值逸势而俄成。方将映组绶，厕瑶琼，应疾徐而洞彻，顺激射以锵鸣。故其悄以分音，玲然自我，当待叩而逾寂，匪轻摇而孰可。岂不以佩服纷纶，威仪众夥，徵冲牙之微旨，然後知古礼之不堕。
    ☆杨
    ○舜歌南风赋（以“能感和乐，生殖群物”为韵）
    巍巍舜德，於今人称，居北极而惟大，歌南风以敷宏。歌之伊何？制丝桐而合奏；风之至矣，信长育而有徵。兹可谓无为而自理，天纵而多能。美夫诚发深衷，物能应感，悯沃瘠之劳逸，均阴阳之舒惨。是用作则於世，利之孔多。风咏凯兮，美万物之蕃衍；乐操琴也，佳五声以同和；复而不厌，远而匪他，方将煦妪之为意。岂徒娱乐於斯歌！观其发宫应徵，扬清激浊。自南习习，同诗人喻彼棘心；入夜泠泠，异贫士叩其牛角。则知圣人审音以知政，化俗而作乐者有矣夫！懿其出乎幽谷，应以繁声，若□龙之潜召，同律吕之相生。万籁动，八音清，匪鸣条而扇物，方靡草而作程。是以人荷时康，功归帝力，四气以之而不挠，百谷从兹而蕃殖。节有度，守有则，始从迩以及远，终自南而徂北。尔乃匪徐匪疾，乍遏乍闻。飒飒清音，疑少女之初至；泠泠馀韵，谓别鹤之求群。亦为父母之罔极，何必声变而成文。是以德冠百王，致成万物，正南面而恭己，懋功千载而不弗。
    ☆杨涛
    ○揠苗赋（以“无助苗长，时至斯茂”为韵）
    苗生有渐兮时不可逾，揠而求长兮是谓甚愚，谓坐致其滋茂，翻立见其萎枯，欲速之诚虽切，受益之理固无。计牵挽之功，虽则劳止；在播植之道，不亦疏乎？原夫势惟探掇，心则陵遽，曾本固之靡思，徒末大以生虑。附丽无所，同伐木而蹶根；援引靡辞，似拔茅之连茹。苟离根而去本，必有损而无助。然则抽轧奚补？枯槁是招，虽尽区区之间，弥损之苗，助长且乖於载绩，速成空望於一朝。殊不知润以膏泽，托兹沃壤，待天时以煦，资地力以养。谅物生之有恒，何力拔而能长？岂不以立心有惑，措手无疑。俄见宛其死矣，犹云有以助之，不发悟於尽瘁，空深迷於务滋。谓短长皆由於己，谓迟速不系乎时。劳而无功，殄乃自致，方握兰而势并，比ㄏ草而功异，增高之望莫从，尽揠之助爰至。徇躁求之性，始望如云；乖驯致之方，终贻委地。逆其理而如日，伤其物而由斯。欲益为谋，冀有秋之弥疾；过求生害，嗟不日而己萎。是以君子，明於休咎，每因缘於根本，不苟且於华茂。推於命，俟於时，无若宋人之大谬。
    ○庭燎赋（以“天覆之广，文德以来”为韵）
    王者亲政以虔，迟明於未明之前，伫来朝於昧爽，爰设燎以光宣。烂然具举，赫以相鲜。燧人载驰，俾流光而烛地；群後咸造，将辨物以朝天。时也四照方阳，千官是候，星尚泛於银汉，夜未穷於玉漏。烘广庭之际，以朱阳；曜紫微之傍，皎如白昼。伊有烂之通照，契无私之光覆。
    於是逮其时，灼其姿，影摇丹槛，光动彤墀。凌霜气而炎威转炽，拂轻飚而委烬潜遗。设必有因，盖欲司其明也；幽无不察，岂假望而畏之？事光乎国典，咏美乎周诗，如是则称兰膏者自灭影於是夜，言金者敢呈辉於此时。岂设王庭，其照能广。既烈烈之傍达，亦勤勤於睿想。尚早斯至，激环佩以锵洋；居高匪遑，烛宫闱而党朗。功殊甸燎，事美兰薰，焚五夜而幽明已辨，辉九重而鹭斯分，小投炬以流景，嗤衔璧之呈文。息其焰而恒让朝日，浮其烟而乍杂瑞□。有以启天颜，辉至德，磷乱炳焕，荧煌翕。连珠户而散彩，英丹桂而混色。懿夫勋烈有融，用舍合理，当其晦可燔以生，让其明可扑灭而止。原燎纵而奚匹？火通而何以？未若兹燎之举，天庭之隈，可使九门洞启，诸侯毕来。
    ○蚁穿九曲珠赋（以“延一缕以寻之”为韵）
    蚁为质兮微眇，珠有窍而虚圆，苟一缕之是系，虽九曲而可穿。当通幽以洞微，莫能贯；俾有条而不紊，蚁可知先。始蠢蠕以中出，稍连绵而外延。岂不以内彼鸿辉，曳兹纤缕，才容小往之径，乍见规行之迂（於武切，曲回貌。见《集韵》）。入惟追曲，穷莹质以诚难；途匪履端，观巧历而可数。宛转而进，萦纡是寻，似登折坂之峻，如出重泉之深。始九折以渐达，终一贯而克任。去似洞中，方游剖蚌之质；动殊床下，奚闻斗牛之音？
    是知圣者之使，宛如穷理，诚在小而罔遗，俾入微而有以。蚁周游而在内，进必束身；丝抽缕以贯中，屈如绕指。隔青荧而可见，如遥绕而未已。苟非委实而行之，安得茹柔而展矣？诘屈若兹，周流出之。当曲转之中，才可容；既旁通之後，亦既牵丝。苟柔弱之是引，则缭绕而奚辞？虽云曲径而入，终殊在垤之时。斯则贯累累而匪匹，达规规而如一，求蹊而投彼夜光，出室而曾非时术。兹虫也，小而近智，故可以穿无类之质。
    ○巨鳌冠灵山赋（以“沧溟之上，神化不测”为韵）
    海环四方，东为之沧，有巨鳌兮，其大无极，戴仙山兮，其力难量。是山也根无附丽，彼鳌也势则腾骧。积浪沦涟，拖其身而以动荡；攒峰回互，加於首而随以低昂。岂不以禀兹魁大，举其峻极，当一动一息之际，见翻海迥山之力。延颈而群岭腾青，耸身而半天映黑，徵物象之无比，见神用之罕测。亘横天极地之质，邈尔形标；冠蓬莱方丈之尊，轻如首饰。然则神岳之高兮莫知，大鳌之壮兮若兹。视鲲、鹏如纤芥，比嵩、华於毫。之容，初结根於无地；突兀之状，终冠首於此时。举其大，吞舟不足称也；喻於小，戴胜有以似之。观其转峰峦，偃波浪，万派沸渭，特立放旷。荷至重而非重，见大壮而用壮，风水之运，而上。摩天垠邱山可胜，Β而高标海上。蓬台之灵，神仙之扃，独冠亭，横截沧溟，莫究其广大之形。谷陵阜，崭岩纷纠，仰戴於首，无可无不，乃与夫天地相久者哉！
