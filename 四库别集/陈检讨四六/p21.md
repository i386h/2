<!-- { "loadSidebar": true } -->
　　四始以降代嬗歌謡六义而还家沿雅颂【诗义疏四始者风始关雎小雅始鹿鸣大雅始文王颂始清庙卜商诗序诗有六义一曰风二曰赋三曰比四曰兴五曰雅六曰颂】后防堂下擅搏拊者三千【书】孔子坛前作缦弦者十九【荘子孔子游乎缁愇之林坐乎杏坛之上】列国大夫洒洒登髙之作【艺文志毛苌诗传曰登髙能赋可以为大夫】宗邦公子洋洋愽物之称【左传晋侯闻子产之言曰愽物君子也】楚疆善怨屈原则景差唐勒之师【荆楚故事楚襄王与唐勒景差宋玉游云阳之台王令各赋大言又赋小言唐勒景差未如宋玊于是赐玉以云梦之田】梁苑工文乔如亦枚乘邹阳之亚【北堂书钞梁孝王尝集賔客游忘忧馆使枚乘赋栁路乔如赋鹤公孙诡赋文鹿邹阳赋酒公孙乘赋月羊胜赋屏风韩安国赋几不成邹阳代韩罚酒余俱赐绢各五疋】莫不权舆比兴【诗不承权舆注始也造衡始权造车始舆】祖祢风骚【沈约楚词评自汉至魏词人才子原其飚流所始莫不同祖风骚】班固以为古诗之流扬雄亦曰诗人之赋【孟坚两都赋序赋者古诗之流也汉书扬子云尝曰诗人之赋丽以则词人之赋丽以滛】不歌而颂曽闻晏之谈【皇甫谧三都赋序古人称不歌而颂谓之赋】体物为长略见士衡之论【陆机文赋赋体物而浏亮】今夫茫茫大块燥湿攸分【陶潜自祭文茫茫大块悠悠髙旻】寰区羿仁爰别【补注】绳编梼杌难详九域之神奸【释名九域九州也】蓍揲归蔵莫晰八纮之情状【见璿玑赋】禹州饶厉鼎不铸而胡消【左传王孙满曰昔夏之方有徳也铸鼎象物使民知神奸故民入川泽山林不逢不若】晋渚多妖犀未燃而奚烛【温峤传峤都督江州军事过牛渚世传多怪峤燃犀照之竒形毕见】桃姬狡丽谁能自尽其仪容【见琴怨序】玉女幽闲犹冀代传其响像【汉武内传帝闲居承华殿忽见一女子着青衣美丽非常帝愕然女对曰我墉宫女王子登也王母七月七日当暂来言讫不见】兴酣采烈即京都亦聴其雕镵【文苑张衡研京以十载左思链都以一纪张衡见园次序左思见憺园赋】骨儁才雄虽江海还归其歕欱【见滕王赋】初咀华而繣态终离器而存神【韩文含英咀华东观余论张长史旭书犹击剑者交光飞刃歘忽若神而器不离身】元始而来【太元真一本际经无宗无上而独能为万物之始故名元始】亶其然矣【诗】况复翟泉鹅出兴替何多【见悬圃序】陈寳鸡鸣盛衰迭见【列异传秦文公时陈仓人掘地得物如彘将献之道逢二童子曰此名为亦曰二童子名陈寳得雄者王得雌者覇人遂弃而逐二童子俱化为雉飞去陈仓人以告文公大猎得其雌者化为石因置汧渭间立祠曰陈寳雄飞入南阳秦欲表其符名曰雉县按一作媦三秦记秦武公都雍陈仓汉属右扶风】日轮恒昃夸父以徒奔【列子孔子东游见两儿论日逺近一日日出大如车盖日中如盘盂此近者小而逺者大乎列子夸父逐日渇饮河渭不足北饮大泽未至道渇而死郭璞山海经注夸父神人言能反日景】坤轴常摇笑共工之惯触【春秋括地象地下有八柱广十万里有三千六百轴互相牵制名山大川孔穴相通列子共工氏与颛顼争为帝怒而触不周之山折天柱絶地维】娲簧乍弄已看渤澥之枯【见憺园赋事原女娲始制笙簧渤澥见半茧赋海枯详琴怨序】尧鹤才飞【详舜民序】又见咸阳之烬【史记秦孝公作咸阳徙都之汉书项羽屠咸阳烧其宫室火三月不灭】时则贞夫握瑾腹转车轮【屈原九章怀瑾握瑜兮穷不知所示汉乐府心思不能言肠中车轮转梁黄淡思歌心中不能言腹作车轮旋韩诗别肠车轮转】谊士沐兰口衔石阙【屈原九歌浴兰汤兮沐芳宋乐府读曲歌奈何许石阙生中口衔碑不得语并详紫序】欲缄恨而不能纵含辞其未可【洛神赋含辞未吐气若幽兰】臧文仲书蔵讔谜颇多抑郁之思【酉阳摉古文仲为鲁使齐齐拘之文仲防使人遗鲁公书而谬其辞曰敛小器投诸台食猎犬组羊裘琴之合甚思之臧我羊羊有母食我以同鱼冠缨不足带有余公及大夫莫能知召其母对曰敛小器投诸台者言取郭外民纳之城中也食猎犬组羊裘者言享战士而缮甲兵也琴之合言思妻也羊有母告妻善养母也食我同鱼是有木治系于狱矣冠缨不足带有余头乱不得梳饥不得食也】郭舍人语集俳谐大有洸洋之志【史记滑稽传武帝时有所幸倡郭舎人者发言陈词令人主和悦汉书郭舍人请东方朔隠语】从来文士防同女子之善怀【诗】自昔悲歌每类溺人之必笑【左传越围吴赵襄子使陪臣楚隆至吴吴王与之一箪珠曰溺人必笑吾将有问也史黯何以得为君子注溺人不知所为而反笑王以自喻所问不急也晋史黯尝谓吴当亡王感而问之】吾乡门望旧数州来【春秋吴入州来姓氏谱州来吴姓】近日文豪尤推天篆尔乃词源绮五笔阵葩流【杜诗词源倒流三峡水笔阵独扫千人军书防卫夫人笔阵图如千里阵云文赋藻思绮合晋书管公眀与单子春谈文采葩流】搜古本之九丘【左传楚灵王谓左史倚相能读三坟五典八索九丘注三坟伏羲神农黄帝书五典少昊颛顼髙辛尧舜之书八卦之説为八索九州之志为九丘】识亡书之三箧【汉书张安世字子孺上幸河东尝亡书三箧安世具书其事后购书相校一字无遗】萧思话流连翰墨世曰无双【宋书萧思话孝懿皇后弟也年未知书以愽诞游遨为事后折节书史能书善音律髙祖以国器许之】曺不兴游戏丹青人称第一【吴志孙权使曺不兴畵素屏误防墨因就成蝇状权疑其真以手弹之尝过青溪见赤龙飞水上写献孙皓至宋时亢旱得所畵龙置水上雨大作世称絶艺】更厌雕华尤躭简宵叅绛斗晨诵黄庭【绛斗见璿玑赋黄庭经名】九华烁煜饷黄玊于安妃【补注列仙传晋兴宁三年六月夜九华安妃与紫薇王夫人降金坛杨羲家紫薇曰此上真元君金台李夫人之少女也道成太上书署紫清上宫九华真妃赐姓安名欝嫔字灵箫】三秀猗傩馈赤芝于许斧【离骚采三秀于山间注芝草一嵗三秀沈约诗眷言采三秀徘徊望九仙晋许穆传穆为防君长史入华阳洞得道王母第二十女紫薇夫人常降教之后与穆书曰玉醴金浆交生神梨方丈火枣元光灵芝我当与山中许道士不与人间许长史按道士谓许穆之子名宸一作名翻小字玉斧为侍班仙官赤芝见瑞木赋注】青牛关上时遇老聃【关令传周无极元年老子度函谷关关令尹喜先勅门吏曰若有老翁从东来乘青牛薄版车者勿聴度关其日果至关吏入白喜曰我见圣人矣即带印绶出迎执弟子礼】朱鸟牕前或逢方朔【博物志王母降九华殿时东方朔窃从殿南厢朱鸟牖中窥母】陶贞白隠居之暇间渉篇章【高士传陶景字道眀读书万巻得葛洪仙传齐髙帝时上表辞禄隠句容勾曲山号华阳真逸年八十五嵗无病而逝諡贞白先生或传其仙去】郭农游仙之余偏精词赋【臧荣绪晋书郭璞字景纯尝作游仙诗又尝撰洞林新林卜韵尔雅注数千篇又注三苍方言山海经楚词诗赋数十万言卒后赠农太守】文同束晳学类仇香【晋束晳传晳字广防太康中歴尚书郎后归教授所着有五经通论发防记补亡诗文集数十篇又注仇覧一名香字季智延熹中为蒲亭长邑令王涣慕其贤以一月俸资之入太学郭泰与之同舍下拜曰君泰之师非泰之友也】伯喈旷逸偶咏青衣【汉书王允收邕马日防驰谓允曰伯喈旷世逸才多识汉事当续成后史为三代大典蔡邕青衣赋略曰宜作夫人为众女师伊何尔命在此贱防后汉张超有诮青衣赋】商隠瑰竒曽吟锦瑟【诗话李商隠诗文瑰迈竒古世号为三十六体曽吟锦瑟诗有曰锦瑟无端五十弦】于是借读盈门求观接踵人过市上竞询吕览之篇【见楚鸿序】客到枕间便索王充之秘【见黄门序】钞来小史只言手腕之疲【唐纪蘓颋为中书舍人元宗平内难书诏填委廷硕口所占授轻重无差吏白曰丐公徐之手脱腕矣】录自毛公还笑中书之秃【昌黎毛頴传始皇尝呼頴为中书君一旦见其发秃上笑曰中书君老而秃不称吾用今君不中书耶】则有焦国王孙为谋剞劂【庐州志巢县有南谯城一作焦晋咸康中置郡于此按滁州东晋曰南谯北齐曰北谯甘泉赋般倕弃其剞劂兮应卲注剞曲刀劂曲凿也傅毅琴赋施公输之剞劂注斧斤也】荆南好事代庀枣梨【常州志周孝侯斩蛟处名荆溪荆南山在宜兴荆溪之南故名好事见憺园赋】入钱恐后如酬字数之缣【详智修序】解槖争先似醵愽塲之箭【补注】顿令汲郡又出新书【见尺牍序】若在萧斋定登上选【见素伯序】洵可装之玳瑁真堪架以珊瑚【李义山谢河东公和诗启思将玳瑁为逸少装书愿把瑚与徐陵架笔】更有一言窃为三叹昔者王褒论乐宫人遍诵吹箫【汉书王褒字子渊蜀人也宣帝时以太子体不安诏褒娱侍太子疾平复乃归太子嘉褒所为甘泉及洞箫颂令后宫皆诵读之】司马言愁皇后下为取酒【相如长门赋序武帝陈皇后得幸颇妬别在长门宫闻相如之为文奉黄金百斤为相如文君取酒因得解悲愁之词后陈后复亲幸】吟成枯树庾信既彯盩绶于关中【朝野佥论信初至北方文士多轻之示以枯树赋后无敢言者说文盩赤色彯绶详九日序】赋得猿徐干亦珥丰貂于邺下【魏文帝典论干之猿漏巵员扇橘赋张蔡不过也张正见诗丰貂入建章】并縁丽制获簉华班而我吴子尽室燃糠【南史顾欢家贫无以受业乡中有学舍于舍壁后倚壁聴无遗亡者夕则燃松节膏读书或燃糠自照】终朝晒麦【见悬圃序】荐扬无路盻杨意以何年贫贱堪伤俟桓谭而奚日【见得仲序】此则荣枯莫必季主所以咨嗟【史记日者传司马季主者楚人卜长安东市宋忠贾谊谒之季主曰卜者导惑教愚也愚惑之人岂能一言而知之哉后宋扺罪贾不食死此务华絶根者也】显晦难期唐举于焉叹息者也【蔡泽传泽干诸侯不遇而从唐举相举熟视而笑曰吾闻圣人不相殆先生乎注盖戏之也】倘千秋而逢济北定闵劳薪【世说晋武帝赐荀朂食朂曰此劳薪炊也帝宻遣问果用故车脚按朂字公鲁封济北郡公】如四海而有中郎须怜防竹【文士传中郎蔡邕经防稽柯亭见椽竹质可为笛断为两节吹之为黄钟之音】











　　陈检讨四六巻四
　　钦定四库全书
　　陈检讨四六巻五
　　翰林院检讨陈维崧撰
　　序
　　佳山堂诗集序
