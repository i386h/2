<!-- { "loadSidebar": true } -->
　　金二，本姓丁，苏州人，居钓鱼巷，艳名颇着，余于庚夏曾一遇之。明眉慧眼，纤趺柔腰，几欲倾其流辈。惜两颧微高，婉容稍减。有某公子者，甚与善，珠玉锦绣，稠叠赠遗，尝于一月中，费金千计。两情胶漆，引喻山河，秋以为期，丝萝永托。闻者咸谓金姬能博公子欢庆，将来得所归。公子亦喜得阿娇，拟以金屋贮之。一日公子启扉而人，阒其无人，询之邻妪，则姬于前夕尽室以行，不知所往。公子疑信参半，书空咄咄，侦骑四出，踪绪杳然，悲愤填膺，一病几殆。噫！青楼薄幸如金姬者，其尤哉！ 
　　高四，太仓州人，居东水关。颀身玉立，情致娇憨，皖桐家萼秋一见倾倒。或云姬向与某丞善，丞乃富于赀而蠢俗不韵者。萼秋力辩其诬，谓俊慧如姬，必能择人。赠以诗，有云：“文君自解怜司马，碧玉何曾嫁汝南！”可谓有情痴矣。乃萼秋绝怜爱之；姬殊落落，尽倾橐中金，聚首无多日，卒以不欢而散。迨次年秋，萼秋领乡荐，鹿鸣宴罢，缓辔过之，姬惭沮闭户以疾辞，竟不出见。 
　　周四，又称梁四，苏州人。年逾三十，风韵犹存，善弹琵琶，名著青溪桃叶间。有两女曰大官、二官，貌不甚美，而演剧颇佳，十余龄耳，已识曲中三昧。同时小女伶有周玲，乳名姐官，字瑟瑟，苏州人；方全，后改名璇，字姗来，江阴人；吴双福，张大义女；汪银儿、胡四喜、秦巧姐等，（皆苏州人）并工院本。而周玲实创厥始，四喜独冠其曹。鉴湖邵子升岩尝语余云：“周玲之《寻梦》、《题曲》，四喜之《拾画》、《叫画》，含态腾芳，传神阿堵，能使观者感心嫮目，回肠荡气，虽老伎师，自叹弗如也。” 

　　续板桥杂记（卷下） 
　　轶事 
　　闻之金陵父老云，秦淮河房，向虽妓者所居，屈指不过几家，开宴延宾，亦不恒有。自十余年来，户户皆花，家家是玉，冶游遂无虚日。丙申丁酉，夏间尤甚，由南门桥迄东水关，灯火游船，衔尾蟠旋，不睹寸澜，河亭上下，照耀如昼。诸名姬家广筵长席，日午至丙夜，座客常满，樽酒不空。大约一日之间，千金糜费，真风流之薮泽，烟月之作坊也。余游金陵，在庚辛之交，已不及见尔日繁华。名姝如朱素贞、刘大子辈，皆如石氏翾风，退为房老矣。而风月平康，今犹视昔，至五月初五、十三两日，游船之盛，正不减曩时也。 
　　珠市地近内桥，已为市阛，旧院则废圃数十亩而已。中山东花园，仅存其名，故址不可复睹。回光、鹫峰两寺，亦金碧剥落，香火阙如。至长板桥，尤泯没无迹，询之故老，漫指旷野中石桥以应，无从辨其是非。因诵“西风残照”“杨柳弯腰”之曲，觉当时尚有秋水一泓，兹则尽成平陆，亦劫尘之小变也夫。 
　　明初于聚宝、石城、西关诸处，建轻烟、澹粉、梅妍、柳翠等十四楼，以聚四方宾客。凡缙绅宴集，皆用官妓，与唐宋不异，晏振之《金陵元夕》诗所云“花月春风十四楼”也。今诸楼皆废，遗址无存，长干里一带室庐，亦尽成廛市。鸳湖朱竹咤先生《秦淮舟中》诗云：“闻道秦淮乐未阑，小长干接大长干。桃根桃叶无消息，肠断东风日暮寒。”吾湖东林陈兰谷先生亦有诗云：“轻烟澹粉乱栖鸦，重过城南旧狭邪。不为东风赊美酒，怪渠吹尽六朝花。” 
　　沉香街即钞库街，在贡院对河。相传嘉兴项子京焚所制沈香床，香经四五日不散，因以名街。余谓章台中原少情种，然千金买笑，期月便忘，絮薄花浮，毋乃太甚！快哉项生，酒半抗声，裂衣捶床，一吐胸头恶气，足令此辈愧生颜变矣。乃街之名由此而传，则又妓之不幸、而街之深幸也夫。 
　　桃叶渡，在青溪曲处，渡头坊表，金碧焕如，每当夕照西沉，酒舫喧阗，与竞渡声相间。对岸为御河房，相传前明威武南巡，曾经驻跸。水榭外垂柳千丝，拖烟漾月，暑窗徙倚，清风徐来，不待帷展紫绡，始消尘燠也。 
　　丁字帘前，厥名旧矣，今利涉桥之西，水榭三间，最为轩翥，玉箸篆额，尚悬楣间，纵非当日故居，当亦相去不远。《桃花扇》传奇云：“桃根桃叶无人问，丁字帘前是断桥。”可证也。 
　　秦淮游舫，不施窗幕，彼姝鲜乘舟者，竞渡则有楼船。进自水西门，净几纱窗，拂拭楚楚，名姬三五，载酒嬉游，帘影衣香，随风摇曳。余于辛丑夏五，犹及见之，嗣以当事者禁之而止。 
　　端午龙舟，倾城游赏，极一时之盛矣。中元节为盂兰集福会，诸名姬家皆礼忏设斋，虔修佛事，好事者则于河流施放水灯，随波荧荧，颇堪寓目。至中秋前后夕，垒几为台，陈设香菓，喧阗鼓吹，宴乐连宵，或踏月嬉游，逢桥打瓦，亦欢场韵事也。河亭徙倚，以永朝夕，不须倚翠偎红，自可嬉怡忘倦。余于今秋，寓居王氏水榭，每晨起，盥栉初毕，即闻邻女教歌之声，风外悠扬，使人意远。至日亭午，游艇如梭，呈丝逞竹。入夜则灯光焕发，爆竹喧豗，间偕云阳校书掀帘凭眺，爇香啜茗，娓娓清言，几忘凉月之西沉也。 
　　市井方言，名姬不屑道，间有一二语，在章台间习闻之，如“这也不该提，那也不必了”是也。年来忽尚一“少”字，每询以事之隐讳者，辄矢口而答曰“少”。余尝戏作集句曰：“这也不该提，那也不必了。白晳谁家郎，魂断一声少。” 
　　“受郎珍惜只侬知，难忘霞侵月满时。最是将归犹未忍，阿母传语怪来迟。”此《疑雨集》中王次回赠左卿诗也。庚子八月十日，余在江阴徐校书家，亦尝窃取其词以记事云：“受侬珍惜感侬痴，最是霞侵月满时。虚说并头莲子好，个中苦薏只卿知。” 
　　同乡沈子洁夫语余云：“长洲詹孝廉湘亭，于今春应试白门，昵梁四养女盘儿，有扇底新诗六十首志其事。其友王铁夫赋《志梦诗》五十章和焉。盘故吴人，谋归昊以事詹，志未谐而卒。詹哀之，以三百金市其柩，归葬于虎阜再来亭之西隅。祁昌司铎沈薲渔为谱《千金笑》传奇，付乐部。”詹王两君诗册，暨薲渔传奇，洁夫皆亲见之。能诵其略，惜余后至，未获一睹为憾。洁夫又云：“同时有赵药老，与磬女弟荷儿狎，荷以马湘兰小影赠之，亦韵人也。兹已从良矣。”吁！青溪不少名姝，何四条弦家独多佳话耶？ 
　　有卖花马妪者，苏州人，住洞神宫前黑廊下。年四十余而寡，日于河房中送花为业。子媳二人，并工手艺。所居前空屋两楹，常供客馆。邻寓有陈生某，家本越中，浮踪白下。值岁除日，主人以生夙逋无偿，迫令他徙。生请以五日为期，意将迁延卒岁。而主人不可，发声征色，势且难缓须臾。生负气出门，进退无所，踯躅于利涉桥上，将为抱石之谋。适妪自桥南送花归来，见生倚栏孑立，神气颓丧，迥异平时，疑而诘问，生若罔闻，屡叩之，答以无他，词色间转似憎妪饶舌者。妪益骇惑，强揽其祛以归，研询多时，始得其实。妪喟然曰：“子误矣!以子之貌，当亦非久困者，何识短智浅，遽不欲生？妾虽贫，犹能为力，所负邻寓房膳若干金，即当代为措偿。今夕请子移寓妾居，度此残岁。来年俟有机缘，再图他适可也。”言已，便诣邻居，告以故，携取行李而返。生感其情，即为栖止。迨次年，生汲引乏人，仍无安砚之所，起居服食，皆仰给于妪。妪积久无倦容，亦无德色，偶有嘉肴名菓，必先奉生，子及媳咸服事唯谨。嗣值生妻物故，子以觅父来宁，妪知生无以为家，复百计张罗，为其子纳妇，即于邻左赁屋以居。生父子适馆攸宁，几忘旅人之困焉。后阅年余，生始就邗江一巡司幕席，挈之偕往，无多岁入，仅给饔飧，淮阴一饭之酬，尚将侯诸异日也。同时又有潘妪者，亦苏州人。有子三人，咸习梨园。伯仲并居河房，在文德桥之西。季子则家于白塔巷中，相距里许。妪往来两地，日以为常。桥北有八角碑亭，乃去来必经之路。某岁除夕，妪自河榭归家，出门甫数武，见有儒衣冠者，投缳于亭角，疾呼家人解救获苏，时已昏暮，舁归河亭。询其姓氏里居，则张生名某，籍隶浙西，亦缘赋闲多时，侨寓寿圣庵中，负西客百余金，岁暮莫偿，而客坐索不去，生不得已，谬以告贷他出，至此无之，遂自经焉。妪闻之笑曰：“原来不过百余金负欠耳。龌龊守钱奴，何逼人太甚耶！”立倾箧出金如数，付偿西客，且送生归寓，劝慰良殷。改岁后复不时馈遗。已而生将就馆西江，依依惜别，妪誓不望报，敦促启行。迄今二十余年，音问不绝，如亲串焉。二事皆得之云间袁子继香所述。余于二妪犹及见之，一卖花，一豢妓，曾不若寻常婆子耳。而济困扶危，各具一副侠肠，大为穷途生色，孰谓若辈中无人物耶？爰采入轶事以传之，且以风彼须眉，钻研钱孔，曾二妪之不若者。 
　　秦淮杂诗，自渔洋山人后，作者如林，美不胜录。近时吾郡徐溥雨亭先生，着有《竹枝》十首，质而弗俚，逸而不纤，亦足以征前代之流风，志一时之韵事也。词云： 
　　何处春光景倍佳，烟花十里旧秦淮。 
　　豪家日费千金赏，博得青楼一凤鞋。 

　　红妆结队斗铅华，高髻盘云堕鬓鸦。 
　　相与踏青联袂去，旧王府里看桃花。 

　　彩鹢飞亮取次过，游船如织疾于梭。 
　　翠眉不许人窥见，水榭帘遮艳影多。 

　　绣罢鸳鸯戏彩球，腰肢无力任勾留。 
　　生来少小风流惯，只解嬉春不解愁。 

　　荼蘼开罢绽红榴，底事秦淮作胜游？ 
　　两岸河房添好景，石栏杆外竞龙舟。 

　　丁字帘前柳数行，晚凉浴罢换新妆。 
　　娇喉齐唱桃花扇，谁似当年郑妥娘？ 

　　梨园乐部夜相邀，活现风情未易描。 
　　留得怀宁余曲在，春灯燕子谱笙箫。 

　　不爱后湖十顷莲，偏爱访妓莫愁边。 
　　游人尽道城南好，万柳庄前系酒船。 

　　水调伊梁动客愁，渡头桃叶尚名楼。 
　　画船入夜笙歌沸，笑指星河看女牛。 

　　云鬓风鬟插紫兰，香罗细葛怯轻寒。 
　　中秋踏月娇痴甚，惯会逢桥打瓦盘。 
　　相传雨亭在金陵为人司织局，每吟诗与机声相和。所镌《客游草》中，又有秦淮即事诗云： 
　　漫拟琼枝话六朝，轻烟澹粉已沈销。 
　　蝶香人去遗歌扇，桃叶春归冷洞箫。 
　　别院空传莺语滑，落花犹衬马蹄骄。 
　　长堤剩有多情柳，依旧丝丝绾画挠。 
清丽芊绵，不亚新城绮制也。 

