<!-- { "loadSidebar": true } -->
    况此营建，事殷土木，或开发盘礴，峻筑基陛，或填塞川涧，通转采斫，碾厌虫蚁，动盈巨亿，岂佛标坐夏之义，愍蠢动而不忍害其生哉？今陛下何以为之？又役鬼不可，唯人是营，通计工匠，率多贫窭，朝驱暮役，劳筋苦骨，箪食瓢饮，晨炊星饭，饥渴所致，疾疹交集，岂佛标徒行之义，愍畜兽而不忍残其力哉？今陛下何以为之？又营筑之资，僧尼是税，虽乞丐所致，而贫阙犹多，郡县徵敛，星火逼迫，或谋计靡所，或鬻卖以充，怨声载路，和气未洽，岂佛标随喜之义，愍愚民而不忍夺其产哉？今陛下何以为之？且边朔未宁，军装日给，天下虚竭，海内劳弊，伏惟陛下慎之重之。思菩萨之行为，利益一切众生，应如是布施，则经所谓“不住色声香味触法布施”，故其福德，若东南西北，四维上下虚空，不可思量矣。何必勤勤於住相，凋苍生之业，崇不急之务乎？臣以时政论之，则宜安边境，蓄府库，养人力；臣以释教论之，则宜救苦厄，灭诸相，崇无为。伏愿陛下察臣之愚，行佛之意，务以理为上，不以人废言。幸甚幸甚，谨言。
    ○谏曰司马坂营大像第二表
    臣某言：臣奉敕河北道宣劳，今发都下，从白司马坂所遇见转运材木顾役人夫。臣勘问检校官左藏置监事冯道得状，奉今月八日敕，於坂所修营。臣窃以天后朝僧怀义营创大像，并造天堂安置，令王宏义、李昭德等分道采斫大木，虐用威势，鞭捶官寮，凿山填溪，以夕继昼，伤杀丁匠，不可胜言，费散钱数，动以亿计。其时百姓愁苦，四海骚然，皇天孔明，实兹降鉴，凡所营构，并为灾火所焚，怀义之徒，相次伏法而死。自此之後，停寝十年，近者狡竖张易之、昌宗、昌仪等，将欲潜图大逆，为国结怨下人，兼售私木，以规官利，遂又与僧万寿等设计，移此坂营建。今暨逆竖夷灭，皇运中兴，陛下先发德音，频下明制，除不急之务，罢土木之功，所以少监杨务廉远徙屏黜，颁示天下，凡在中外，不胜跃。若此像阁重复修营，则与制书义殊乖越，尚令二逆遗恶未除，臣虽至愚，固知不可。且穷土木之作，竭苍库之资，将非崇树胜缘，求诸福德者也。今则兴起营造，采木作坂，蠕动含生，因缘致死。每遇一日之内，算数尚不可知，比及累岁而成，譬喻岂复可及？广杀而求福德，所获焉补所亡？慈悲之理，深未宏畅。方今仲春作候，当务农业，臣今在路经过，全未见人耕种，访闻咸称乏绝。苟求朝夕米粮，此则百姓切急，诚若倒悬矣。陛下受天明命，作民父母，可不先解倒悬之切，而方罄财竭力，修营不急之务乎？特乞即日停造大像等，仍量抽其钱，赈济穷乏。如天恩允臣等所请，天下苍生幸甚，谨递表奏闻，伏听敕旨。
    ○论别宅妇女入宫表
    臣廷言：昨奉进止，别宅妇女皆遣入宫，敕至黄门，臣已执奏，停寝数日，宰相重宣。陛下以人废言，未蒙允纳，密旨增峻，制狱益严，事相牵联，重有追掩。窃闻舆议，足以伤心，或母子生离，或男女永隔，冤酷之至，有甚於死。方春德泽，万物昭苏，岂独她纤，不г雨露？一伤和气，恐沮圣恩。况所进宫人，皆非婉丽，陛下容易将入，下人迫胁而行，不作无益害有益，臣必知其然矣。又陛下至明之君，当比德於上皇，岂校迹於中古？况春秋鼎盛。庆祚无穷，树德将逮於千年，臣尚谓少；行事傥乖於一物，臣窃有疑。且臣位在黄门，年高白首，常恐宠禄过厚，颠坠微躬，何所觊觎，辄有议？伏以遭逢昌运，沐浴湛恩，如不披心竭诚，无希旨苟免。六合虽广，取容何地？不胜愚恳之至，谨重昧死奏闻，伏望曲流天鉴，少垂矜采。
    ○论别宅妇女入宫第二表
    臣廷言：检贞观、永徽故事，妇人犯私，并无入宫之例；准天授二年有敕，京师神都妇女犯奸，先决杖六十，配入掖庭，至太极修格，已从除削，唯决杖六十，仍依法科罪。今不依贞观、永徽典故，又舍太极宪章，而依天授之法，臣愚窃谓未便。且法令者，与天下共之者也，君不可失之於上，臣不可违之於下。如或失之於上，则无以御下矣；如或违之於下，则无以事上矣。所以古之圣人，垂范作式，县诸象魏，铭於景锺，昭示万方，斯於画一。由是法有定禁，时无滥刑，化致和，俗登仁寿，鸾凤巢阁，麒麟在郊，膏露浮甘，卿云布彩。方今圣道包於天地，仁恩洽於品物，明无不烛，聪无不听，时康俗泰，远肃迩安，岂可升平之朝，而行末令之罚？臣之愚鄙，伏深疑惧，无任恳迫之极。谨昧死重连正敕奏闻，特乞天恩，曲垂矜鉴，得令别宅妇女各准法处分，率土苍生幸甚。如允臣所请，仍望便停令敕内宣降进止。
    ○论置监牧登莱和市牛羊奴婢疏
    臣廷言：窃见国家於河南北和市牛羊，及荆、益等州市奴婢，拟於登、莱州置监牧，此必有人谓顷岁以来，军装所资，国用不足，或将见陶朱公、公孙宏、卜式之事，而为陛下陈其策耳。臣愚以龌龊小算，有损无益，不足为盛明天子行法於代也。何以明之？彼三人者，实为匹夫，藉空虚之地，罄勤劳之力，畜牧积岁，增致千金，苟以一家言之，其计得也。今圣朝疆域四海，臣妾万方，天覆地载，莫非所有，而欲必取於人，从牧於国，何示人之不广，而近树私也？况和市递送，所在骚然，公私烦费，不可胜计。臣闻诸古人曰：“百姓足，君孰与不足？百姓不足，君孰与足？”盖君之与人，上下同体，无所也。
    今河南牛疾甚处，十不一存，农伤岂徒百姓而已？又今牧童取其牛在孛者，下俚尢要，一则利其孳产，二则不废营农，家家保之，岂愿辄卖？今虽和市，甚於抑夺百姓之望，是牛再疫而农重伤，此则有损无利一也。顷者诸州虽定估价，既缘并市，则虽平准，如其简择，事须贿求，侵刻之端，从此而出。牛羊踊贵，必倍於常，百姓私陪，则破家业。虽官得一牛一羊，而百姓已失两牛两羊价矣，此则有损无利二也。登、莱之境，是称海隅，因之水气，加以风回，秋则早寒，春则晚煦，深山大泽，咸生蛟蛇，若置群牧，必多死损，此则有损无利三也。高原之田，百姓耕植，下湿之地，不堪放牧。若夺百姓高处，两州皆失丁田，至於牛羊，复相践暴，久长如此，阖境不安。非直百姓被侵，盖失国家租赋，则有损无利四也。且又荆、益等州和市奴婢，多是国家户口，奸豪掠来，一入於官，永无雪理。况南北既远，风土非宜，乍到登莱，必生疾疫，此则有损无利五也。
    且方今东洎沧海。西洎流沙，亭障多虞，甲骨未息，戎机调发，岁时相继。由是丁兵逃散，户口流亡，略举大凡，十有数四。陛下天怜黔首，光启元猷，将命使臣，分道巡抚，简而静镇，难必安，矧征伐外繁，徵求内广，欲使万方兆庶，安堵复业，亦犹翦鸟之翼，而望其腾骞；脱鱼之鳞，而愿其游泳。臣又闻之，君所恃者人，人所生者食，食所资者耕，耕所恃者牛。废耕则去食，去食则无人，人无以生，君将何恃？然则牛者君国字人之本，岂可无故一旦取之哉？臣又度羊之为须，非军国切要，假令畜牧能遂繁滋，三数岁，亿万可致，陛下岂可鬻之於外蕃，射其利为用乎？又可鬻之於中土，割其命为资乎？牛之为损则如彼，羊之无益则如此，臣虽愚戆知其必不可也。伏愿陛下特加审慎，详图损益，诸有所和市及新置监牧等，傥回圣虑，即日停绝，天下苍生，岂胜幸甚！昧死上奏以闻。
    ○因旱上直言疏
    臣闻古有多难兴王，殷忧启圣者，皆以事危则志远，情迫则思深，故能自下登高，转祸为福者也。伏见景龙之末，中宗遇祸，先天之际，凶党构谋，社稷有危於倒悬，国朝殆均於绝纽。陛下神武超代，精诚动天，再扫氛，六合清朗，而後上顺皇旨，俯念黔黎，高运衡，光膺宝，以日月所烛之地。书轨未通之乡，无不г濡渥恩，被服元化，十尧九舜，未足称也。明明上帝，照临下土，宜锡介祉，以答鸿休。然顷岁以来，阴阳愆候，九失稔，万姓阻饥，关辅之，更为尢剧。至有樵苏莫爨，糠[
H57]靡资，不暇聊生，方忧转死，偶会昌运，遘兹艰否。臣窃思之，皇天之意，将恐陛下春秋鼎盛，神圣在躬，不崇朝而建大功，自藩邸而陟元后，或简下济之道，独满雄图之志，轻虞舜而不法，思汉武以自高，是故昭见咎徵，载加善诱，欲大君日慎一日，虽休勿休，永保太和，以固邦本也。斯则皇天之於陛下，眷顾深矣，陛下焉可不奉若休旨而寅畏哉？臣愚诚愿陛下约心削志，澄思励精，考羲农之书，敦朴素之道，登庸端士，放黜佞人，屏退後宫，减彻外厩，场无蹴鞠之玩，野绝从禽之赏，休石田之远境，罢金甲之悬军，惠恤茕嫠，蠲薄徭赋，去奇技淫巧，捐和璧随珠，不见可欲，使心不乱，自然波清四海，尘销九域，农夫乐其业，馀粮栖於亩。则和气上通於天，虽五星连珠，两曜合璧，未足多也；珍祥下降於地，虽凤凰巢阁，麒麟在郊，未足奇也。或谓天之鉴戒不足畏者，则将上帝凭怒，风雨迷错，荒馑日甚，无以济下矣；或谓人之穷乏不足恤者，则将齐沮志，亿兆携离，愁苦怨极，无以奉上矣。斯盖安危所系，祸福之源，奈何朝廷，曾不是察？况今陛下受命伊始，敷政惟新，卿士百僚，华夷万族，莫不清耳以听，刮目以视，延颈企踵，冀有所闻见，禺禺如也，何可怠弃典则，坐孤其望哉。
    ☆韦虚心
    虚心字无逸，右庶子维子。举季廉，景龙中官御史中丞，历荆潞扬三州大都督府长史，入为工部尚书东京留守，累封南皮郡子。卒赠扬州大都督，谥曰正。
    ○北岳府君碑
