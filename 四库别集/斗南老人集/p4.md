<!-- { "loadSidebar": true } -->
　　严城钟鼓动曙色明榑桑车骑何骈阗祖帐生辉光荆君英杰士入幕赞黄堂三年主画诺一日登朝行卿云丽阊阖玉琯回初阳行当祝万夀逍遥紫霞觞
　　送嵗贡生之京
　　俞生英妙年读书南城下暇日从儿嬉骑竹当骢马弱冠入虞庠良金贵陶冶聱牙稽训诰葩正习风雅譬彼珊瑚器宗庙安可舍今春贡京师如生才亦寡雍雍成均地济济文学者纵横三千字寸晷擅挥洒龙门锦先夺鴈塔名须写有使即寄书停云念乡社摛辞继班马射防希董贾
　　觉非诗
　　晨兴正冠裳端居俨若思先哲有遗训兢兢常在兹贤哉蘧伯玉五十始知非是非日相仍何以决羣疑四勿我裘领三省我蓍衡以较重轻鉴以别妍媸直者不可枉白者不可缁愿言保终始中心毋自欺
　　送黄链师还天台
　　冲漠混元化形神合自然至人保遐夀虚灵洞金鼇戴宫阙此地多神仙绛节凌回飚霞裾飘紫烟安期啖玉枣一笑三千年火乌出东方没西海万古复千年出没互相待蓬莱鹤上仙何曾一人在
　　寄万百戸
　　客从海上来恵我锦字书开缄挹光采字字明月珠藏之怀袖间鱼目安能如相见一何晚相望一何逺迢迢河汉流双星隔清浅
　　送人之京
　　李侯西江彦矫矫麒麐驹读书司成馆佐政东海隅会当驰广陌安可困盐车兹焉沐清化去谒承明庐霜风凄以寒飘然曳长裾青云近在望壮志毋踟躇
　　题澄心堂
　　人心本清净湛然井中水井水常自澄波澜不曾起张子雅好道堂以澄心名卖药城市间隐居如宋清我昨过其家燕坐接谈笑何以效区区操存一言要
　　送马文学之惠安教谕
　　英英马文学年方三十余秩然瑚琏器文采玉不如昔也未加冠今焉颇有须献艺上春官司教闽粤墟翺翔南溟下播弄明月珠鸿涛际大海渺在天一隅文光射南斗乐育君子儒愿凭青鸟使寄我空中书
　　题春晖堂
　　青天何高高中有三春晖母年日已迈儿心尝依依此心向谁道一寸阶前艸宦辙东西驰千里万里道儿骑青骢马身着绣罗裳何异五色衣笑舞春晖堂春晖无时已照见东流水水中双鲤鱼朝盘奉甘防庭前有高树慈乌日夕来乌雏思返哺飞绕黄金台
　　题防烟山人瑞槐堂
　　青青堂下槐乃在防烟山一本如合璧两枝若聫环堂中有贤母日行槐树间槐根两兄弟防服何斑斑母今髪已皓人与槐俱好但见槐树长不知母身老上有返哺乌下有忘忧艸返哺识劬劳忘忧思襁褓槐今高过屋屈指三十年东西或拱揖左右相回旋不有两儿孝安知慈母贤草木亦微物永锡信苍天儿今何所愿愿槐长在目槐花年年开槐叶朝朝緑岂无蝼螘梦纷纷鬭蛮触一笑天地寛白云满空谷
　　送人还贵州
　　别情何草草倾葢苦不早暌违三十年隔越万里道忆在东冈日彬彬丽文藻子少我当壮子壮我复老人生百年内安得长美好故交曙星稀先哲流电扫岂无桮中物与子一倾倒昨游都观共覔安期枣挂弓榑桑枝洗剑沧海岛酒防别我去何以慰幽抱楚山郁丛丛巴水深浩浩愿言崇令德黄髪永相保
　　送人考满之京
　　伊昔太昊氏教民以佃渔神禹平水土羣生奠厥居伯益掌山泽立官自唐虞泽梁古无禁庶鲜给朝餔后世务财用输纳穷锱铢吾皇一四海恩波被八区南樯与北柂晏然如坦途英英南昌彦聿来东海隅钓鼇龙伯国簸弄明月珠清于出壑氷置之白玉壶赋税日以羡声誉日以敷我家临江滨里社同枌榆谬登铨曹选获与吾子俱得钱即相覔有酒即相呼朂哉金石交媿彼势利途三年当考最驾言之京都京都九天上冠盖如云趋蜚英大鸿胪揽辔青云衢岂无伯乐氏顾此千里驹大江秋水落旭日照樯乌柳条不堪折击缶歌呜呜方当维新日羣才应时需子行勿踟躇善保千金躯
　　友人邀饮予病不赴作诗答之
　　积雨散烦燠虚阁延清风故人赏我趣觞酒坐从容此意岂不佳老病苦相攻长途足无力忧来郁忡忡知音有顔李迹异心自同题诗谢不敏恢量还当容
　　早朝
　　象魏临丹阙钩陈直紫微蜿蜒扶日上夭矫挟云飞望拜千官集柔懐万国归春班随仗入午漏隔花稀晃朗金银气昭回黼黻衣
　　次周纪善韵
　　大鹏抟九霄不如海鸥逸白首归故里心神犹怳忽我足不良行我言竟谁述多君富文藻词源倒溟渤安流既崩奔坦途亦﨑崛升沉任云止祸福由中出缅思七闽地云是锦绣窟寄言塞上翁善保千金骨
　　次昙师见寄韵
　　高吟寄天末寒茧曳孤篁烱若双明珠九渊安可藏出戸见明月流光入中堂载弹緑绮琴匡坐白云牀寥寥太古调谁论虞与唐知音谅非逺我心自忧惶挑灯耿无寐清泪洒淋浪頼有一瓢酒慰兹离别膓
　　孙武
　　吾闻孙武子教战阖庐城美人出后宫百花媚春晴三令复五申约束何分明一鼓玉顔笑再鼓蛾眉倾雷霆肃将令颇觉君命轻西来破楚疆北灭齐晋兵英姿渺千古飒爽悲风生
　　孙膑
　　孙膑古名将厐涓俱学兵刖足见齐使始识田将军指麾辎车中号令若风霆引兵走大梁遂解邯郸城捄韩示怯战减灶功乃成马陵书大木弩发如流星跛鼈信千里刑余安可轻
　　吴起
　　吴起好用兵尝学曾子法东出卫郭门齧臂与母诀鲁君不见用杀妻与齐絶将军自吮疽士卒甘喋血击秦防五城魏侯尚功烈在徳不在险舟中尽吴越孰云猜忌人千载名不灭
　　李牧
　　李牧守边日屯兵鴈门关槌牛飨士卒十年戎马闲黄云覆沙漠白雪漫天山狼烽日以远骍弓不敢弯后来防秋戍思之应腼顔
　　亷颇
　　相如拜上卿岂畏廉将军两虎若共鬭其势不俱生秦兵不加赵功归吾二人忠臣当殉国志士当殉名不有负荆谢安知刎颈亲
　　田单
　　田单破燕壁神人为我师凿城出火牛被以兽文衣壮士五千人衔枚突其围斩将败骑劫迎王入临淄齐城七十余一旦俱复之雄风千载下英名良不隳
　　张良
　　良貎若美妇本图报韩仇击秦博浪沙隐迹下邳游旣进黄石履复运沛公筹关中兴汉业天授非人谋谢事从赤松功成愿封留一掉三寸舌名高万户侯
　　怀李白
　　日落江水黄云开楚山碧南风吹大帆倐尔临采石缅怀谪仙人醉魂招不得頫仰天地寛谁云锦袍窄
　　题三桂堂
　　生儿贵生男男可应门戸种树当种桂桂能耐寒暑君家有三儿一一青琼枝时来三树下骑竹相娱嬉大儿眉宇好小儿竒絶倒中儿更可人比兄读书早愿儿读书早长大俱成名年年桂花发来听读书声
　　九日望海觞咏
　　放旷麋鹿性消揺林野娱良时遂倾盖真赏偶聫裾高云澄泰宇旭日朗以舒亭亭逺峰出靡靡幽花敷凭高倚飞阙遐想入方壶幸陪金闺彦获与静者俱何当凌八表飞舄蹑双鳬
　　伤思次韵
　　江上双鸳鸯双飞复双起如何南来鴈只影沈湘水芦花似朝霜漫漫逐风起欲寄故乡书悲哉逺游子
　　次友人韵
　　青鸟海上来五采何翩翩口衔三素云满几生晴烟墨池夜来雨空碧漪涟安得王内史一埽九万牋因风托青鸟寄谢瀛洲仙
　　题牧童骑牛图
　　牛背穏于马骑过南山下竹鞭三尺长不用紫游繮四郊干戈罢归放桃林野一曲太平歌尔童奈乐何
　　古意
　　皎皎连城璧乃在巨璞中无人辨其真甘与燕石同所以卞和氏抱泣秋山空
　　水中蒲
　　青青江上蒲宛宛水中鱼楚楚东家女盈盈楼上居泠泠抚瑶瑟粲粲被罗襦昔如昆山玉今如浊水珠美玉尚待价明珠终不污
　　拟今日良宴会
　　今日惨不乐忧来郁无端华堂秉明烛思奉君子懽南窗抚瑶瑟含情不能弹君情与妾意忧乐转指间人生非金石流景若飞丸何不返初服英英谷中兰无言混萧艾委质霜露间
　　得雨
　　夜闻蕉叶声秋至得凉雨推窗云气暝枕簟净无暑竹间萤火度艸际莎鸡语焦原当复荣慰我三农苦
　　送嵗贡生之京
　　开嵗倐五日青阳动熹微回塘夜来雨碧水生涟漪明发戒舟航翩翩上京师官曹送子行酌以黄金巵师友送子行载歌鹿鸣诗乡老送子行夹道迎春旗父母送子行宻缝身上衣子今朝天去翺翔凤凰池愿言登太学肃肃愼其仪尚友古之人明哲以为期
　　送张将军之京
　　曜灵啓旸谷春云曳华旌将军奉明诏揽辔出严城风吹杏雨白火改榆烟青仪鳯五色羽神驹千里程论功锡重爵远迩振英声
　　题金兰图
　　英英风露姿托根在空谷何人撷其芳置之黄金屋彼美同心者可以慰幽独
　　寄宋纪善
　　东海有黄鹄托巢琪树间朝浴咸池水夕息三神山翩然上霄汉翺翔白玉关我欲往从之短翮无由攀雄飞谅有道雌伏何足叹
　　幽兰在空谷无人知其芳天风一披拂置之君子堂擢頴萧艾间锐叶何辉光盈盈汉臯女拾翠江之傍所思隔逺道欲寄双明珰明珰不可寄展转鬰中肠
　　青鸟天上来寄我云锦书开缄挹华采字字明月珠佳期渺天末怅望心萦纡我无青琼琚何以报区区愿言敦夙好善保千金躯
　　佳人折花联句
　　婉婉水边来盈盈花畔立霞侵玉指暖露沁罗裳湿刺宻尚迟攀条长讵能及持归玉台前自掩红顔泣
　　题琴轩
　　南州有高士手抱龙门桐披襟坐磐石泠泠和松风上奏鸣鳯下鼓飞鸿寄情山水间所乐无终穷
　　效陶
　　晨防何所之言往南山阳白云生其颠归鸟共回翔采采篱下菊賔至同一觞醉卧北窗下悠然傲羲皇
　　效韦
　　我本麋鹿性爱兹林壑幽夕泉分涧落晴岚出树浮披襟挹高爽防杖散烦忧归鸟引余兴裵回去复留
　　题敬义斋
　　南州有一士卜隐大江濵端居坐终日尚友古之人古人不可作圣远复言湮出门岐路多何由问通津有客过其家诲语何谆谆集义以飬气主敬以修身请子事斯语永言书诸绅
　　送侄从戎云南兼柬居掾史
　　我祖自南渡世为盐官人家传安定谱子孙多搢绅嗟汝英妙年从戎万里道断蓬离本根骨肉岂相保忆汝别家曰妇病在膏肓小妹应门户两女才倚牀一年一得书见书如见汝蹉跎十五年阅尽寒与暑昨者奉军帖仓卒暂还家两女上堂拜不识去时爷朝纺木棉花夜织机中布裁为身上衣梦绕天南路天南有名将云是汉嫖姚威声振夷夏勲业着皇朝汝今向前去勿恋故乡住生入玉门关会当有竒遇乌啼海东树落月在城头送汝北郭门霜花满征裘千金买宝刀岂若聊城箭鲁连倜傥生何曾叹贫贱洞庭秋水落三峡夜猨哀船过瞿唐口还经灔滪堆严程不可缓别去关山远缩地恨无方我肠辘轳转辕门有知已远惠白象梳琼瑶无以报为我谢区区
　　送东既白上人之京
　　旭日东方来起送东既白山笠野云深田衣江水碧去登千里道归化三生石鹤羽振高飚迢迢望飞锡
　　送浙江佥宪金台王公考满之京
　　王公希代宝本自金防人素抱匡济畧华年登要津布衣谒万乘意气干青云恩承鳯凰诏擢为乌府臣钱唐古都会一水东西分三年持玉节远迩劳咨询氷壶贮秋月藻鉴无纎尘兹焉攷嘉绩封章朝紫宸天子坐南面视听自下民茍乏耳目官上天何由闻公今司献纳一一请具陈某郡山水美某州风俗淳某守贪以墨某吏清以仁某田足禾稼某冶饶金银某灶可淅卤某营可屯军某曹奸且黠某士才更文里巷某贞节岩穴某隐沦忠良荐某軰淫祀黜某神虎拜伏阙下正及鸡鸣晨天顔动微笑孰不荷陶甄维时晴雪后吴水碧粼粼张帆南斗下伐木大江濵我亦刍荛者斐词公勿瞠愿言宣大化四海回阳春
　　题晓峯
