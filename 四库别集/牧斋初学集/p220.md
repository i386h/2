<!-- { "loadSidebar": true } -->
    敕曰：昔人久居郎署，至勤，人主为之劳问，非独仕宦淹久，可为叹息，亦以士之服官，材老而奇，望久而宿，不可以新进趋风之士辈流畜之也。具官某，姿本渊醇，政成恺悌。郡邑跋，中外量移。迨南曹留滞之时，在左宦践更之后。却骐骥而不御，世之所嗟；骋修途而不前，尔亦何罪？往视芦政，在彼江干。巡行辖吴、楚之冲，节缩省东南之力。洲人渚户，乐输茭苇之供；绝塞并边，给挽飞之利。岁阅既上，贤劳汝嘉。乃以覃恩授具阶。於戏！人惟求旧，余不以随牒而滞平进之人；靡不有初，尔无以淹恤而忘鞭后之虑。勉副雅望，服此训辞。 


初学集卷九十八 
    ○外制（八） 

（河南按察司按察使卢维屏授通议大夫） 
    制曰：国家设按察之官，谓之外台，所以廉察所部而提振纲领也。及其弊也，视日月以叙进，而雕敝滋多；急亭传以观政，而奔趋求誉。有司益用不职，民生无所告诉。夫法不择官，官必奉法，而况于以法为官者乎？此予之忧也。具官某，起自循吏，擢为清郎。皆有贤声，溢于官次。参藩睢陈，兵盗，三年有成，乃晋宪职。尔自筮仕以还，皆用随牒平进，可谓不汲汲矣。今兹颁布诏条，澄清郡邑。春生秋杀，壹以案肃凋敝为事。朕甚嘉焉。若尔者，斯可谓之执法之官矣。兹以覃恩授具阶。尔所部包举河、雒，周先正之所保也。《毕命》曰：商俗靡靡，利口惟贤。今监司项背相望，靡靡之余风，自上下焉。尔其益肃明风绩，予将祗命尔以毕公之事。尔其念哉！ 

    △妻潘氏加封淑人 
    制曰：《诗》称妇道，曰“无非无仪”。妇人之非与仪，不可得而见也，观于其夫则知之矣。具官某妻封孺人某氏，静好有闲，柔嘉维则。膏火著勤于茅屋，辟绩不闲于官舍。尔之夫有《羔羊》之直，励秋鹰之威，而尔之内德亦茂著焉。兹加封为淑人。女德不外见，以尔为师，则亦何患乎无闻也哉！ 

    △祖现赠中大夫河南按察司按察使 
    制曰：《诗》称陶唐氏之民思深忧远，俭而用礼。今其遗教，犹有存者。卢某乃具官某之祖父，孝悌力田，仁心为质。当其税衣南亩，攻苦食淡，斯固晋民俭陋之风。至于发粟焚券，慨然市义，则深思之君子，或未逮焉。惟此良士，诒厥孙谋，职思其居，修我臬事。斯尔之遗教也。是用赠具阶官。於戏！尔服兹休命，所以相尔孙于冥冥者，岂有穷哉！ 

    △祖母张氏赠淑人 
    制曰：咏《唐风》者又取《葛生》，盖以其女子洁明专壹，有思深用礼之风，不独其君子然也。某氏乃具官某之祖母，裙布操作，壶浆饣盍耕。相其夫以力田，劝其夫以种德。於乎！其斯以为《唐风》之女子乎？兹特赠为淑人。《葛生》之蒙蔓也，《椒聊》之蕃衍盈升也，《诗》可以观，岂独一家之盛而已！ 

    △父文科先封文林郎直隶宁国府宣城县知县加赠通议大夫河南按察司按察使 
    制曰：为吾执宪之臣，风绩茂著者，必褒显其先人，非徒昭吾霈恩也，亦用以著教焉。封具官某，乃具官某之父，介圭有邸，朱弦比端。训尔子者，皆古人之话言；遗于后者，有先民之风骨。《诗》不云乎：“式似之。”尔子崇宪陈臬，厥德不回，可谓似矣。予其可以无褒乎？是用赠具阶官。膺此追命，没而不朽。尔之遗教，不滋大与！ 

    △母王氏加封淑人 
    制曰：子之能仕，父教之忠，盖亦有母教焉，古之所以宗母师也。封孺人某氏，乃具官某之母，钟天性之深慈，躬女图之茂矩。善事尊章，所以教忠，不先妯娌，所以教让。以餐饭之加否教仁，以衣裳之数浣教俭。尔子之能其官也，惟尔之勤。兹加封为太淑人。夫古之贤母，克成其子者多矣；及其子之荣而身亲见之者少也。朕发号推恩，不靳宠命，亦欲使天下为母者闻，庶几乎知圣善之报，集于厥躬，不徒图画管彤之足慕而已也。可不念乎？ 

    （浙江布政使司右参政李叔元授中大夫） 
    制曰：朕追怀先正，不薄外僚。硕辅名卿，往往辈出。非独均劳出入，国有常经，亦以才阅则坚，知练则老，历滋久，体望亦茂著焉。士多竞进，此风日微。吾见其人，不忘嘉叹。具官某，圭璋特达，琴瑟清和。肃然礼容，清庙之器。服官郎署，已有贤声；视学外台，益著风绩。清明悬鉴，士莫遁其秋毫；澄汰引绳，人争畏乎夏日。迨乎臬、藩之阅历，重以岁月之回翔。参计耗登，佐县官缓急之计；延见民吏，播朝廷劳来之仁。布政不事乎竞纟求，居官宁厌其淹久？乃以覃恩授具阶。於戏！累日月以叙进，所以别沉实守正之人；更事任以观能，所以遏巧伪奔趋之士。尚益敦夫素履，终有闻于本朝。钦哉！ 

    △妻林氏加封淑人 
    制曰：《诗》不云乎：“琴瑟在御，莫不静好。”士之静于官也，女之静于家也。相成之德，比于宾友，所谓可与晤言者与？具官某妻累封恭人某氏，渊懿可度，柔嘉有章。寒灯佐诵读之勤，宿肉供洗腆之养。迨夫子既回翔中外，而尔益黾勉岁时。门屏萧条，服御相安于布素，珩佩闲肃，儆戒不替于箴图。如美玉之有声，譬雅音之相和。兹加封为淑人。永绥福履，祗服训辞。 

    △祖逢阳赠中大夫浙江布政使司右参政 
    制曰：人材之生，譬之乔木。粤自拱把，至于栋梁。国既长养百年，而家亦积累再世。教本自始，报必有初。李某乃具官某之祖父，含章挺生，孚尹旁达。学问渊源乎经术，文辞泛滥于百家。并日而易衣，称易禄难畜之士；夙夜以强学，为经明行修之儒。命不永年，竟违纡紫之愿；家宿其业，已著杀青之书。及尔孙枝，遂为国宝。无念尔祖，知其大志之所存；诒厥孙谋，岂独遗经之有托。《蓼萧》之泽，自叶以流根；报祭之心，或源而或委。是用赠具阶官。呜呼！赍志入地，诚何憾于九京；有命自天，永有闻于终古。 

    △祖母庄氏赠淑人 
    制曰：国家崇奖节义，乡里妇孺，咸得表厥宅里，树之风声。其有沉晦没身，而发闻后世，稽诸天道，信而有征。用是阐幽，可以为教。某氏乃具官某之祖母，式是嫔则，仔肩彝。当所天之不存，奋身誓死；期入地而无憾，矢志立孤。童稚伶仃，有托孤寄命之节；尊章衰老，有送往事居之忠。抚厥子以有成，暨其孙而始大。风霜高秀，贞魂结于百年，日月光华，大节昭回于再世。如逝者之可作，信天道之不欺。兹特赠为淑人。呜呼！崇台绰楔，未遑表衤暴于漆书；女师礼宗，卒以昭垂于彤管。是可考信于天咫，尚亦有助于王章。 

    △父芳先赠中宪大夫浙江按察司副使兼布政使司右参议加赠中大夫浙江布政使司右参政 
    制曰：朕推恩臣下，必追命其先人，盖不独先河后海，礼不忘始，而家学渊源，名教积习，亦有可以考见者焉。赠具官某，乃具官某之父，德舆云远，义府孔修。起自孤生，蔚为名士，眷念手泽，少不忍读父之遗书；佩服箴图，老犹能奉母之余教。至其诲子以式谷，不独诒后以一经。过里门而下车，让先邑屋；入子舍而浣濯，礼始庭闱。宜尔多贤，守其家训。没祀以仁者之粟，惟其似之；人称为通德之门，厥有繇矣。是用赠具阶官。於乎！克昌厥后，既有征于赞书；无忝所生，尚谨守其朴学。 

    △母苏氏加赠淑人 
    制曰：朕闻善禀于亲，行成于内。徙邻断织，著于前闻。本立而后道生，自家所以刑国。累赠恭人某氏，乃具官某之母，肃祗明惠，柔静颛。珥无光辉，佐孤生于寝门之内；动有箴佩，肃妇子于闺阃之间。既有严而有慈，故能食而能教。庭户森列，所谓方玉而圆珠；仕宦后先，盖亦优龙而劣虎。念此珩璜之训，永言风木之悲。兹赠为淑人。於乎！将慰匪莪之心，宜流自叶之泽。淑灵不昧，尚服享之。 

    （福建布政使司左参议徐良彦授朝议大夫） 
    制曰：昔我神考，遐不作人。山陵既成，遗老多在，至于外服来朝之使，亦有先时侍从之人。朕顾瞻在廷，言念旧德。湛恩颁布，靡有遗者。具官徐良彦，端直如弦，缜密比玉。以循良称首南国，以风采表率西台。出按益州，愈章令问。蛮峒积年之逋寇，不费秋毫；赈蚕丛一路之凶饥，有如夏雨。折矢止杀降之祸，捐金纾开采之艰。及乎藩服之回翔，不惜岁时之淹久。夙饮冰而受事，乃执玉以来廷。叹李邕之衣冠，昔闻其语；省唐介于图像，今见其人。考绩方新，覃恩载及。遐不谓矣，何锡予之。兹以覃恩授具阶官。於戏！考国家蕃宣历之制，盖出入之均劳；念前朝骨鲠磨切之臣，谅初终之一节。尚其惕厉，服此训辞！ 

    △妻穆氏加封恭人 
    制曰：豫章之俗，服习礼教。士多壹行，女有朴心。具官某妻封孺人某氏，仪度闲肃，性资惠明。言称先姑，克相夫子。家门俭质，信蓬历之何惭；官舍萧条，喜高寒之相映。宜此良士，长有令名。兹加封为恭人。益励素风，以昭本俗！ 

    △父先封文林郎应天府溧水县知县赠朝议大夫福建布政使司左参议 
    制曰：士有石隐，用晦其身，而风徽留于后。逃名而名我随，斯之谓乎？封具官某，乃具官某之父，隐不违亲，穷思善物。让产而手自致富，赈厄而身甘食贫。乃一意于挫名，终委心而遁世。题目不愧于高士，节概遂传于后贤。以清白为箕裘，素风不坠；表芬芳于丘垄，侠骨犹香。是用赠具阶官。於戏！孺子之后，长有千秋之名；王政所先，尚念季春之聘。 

    △母丁氏加赠恭人 
    制曰：君子来朝，我有一朝之飨；小人有母，谁无不匮之思？赠孺人某氏，乃具官某之母，慈而能教，俭而好施。刑家备雍肃之风，娠贤为清白之吏。迨报政于南国，已弃养于北堂。载阅三朝，乃膺再命。於戏！怆鼓钟于长乐，生有同悲；伫表刻于新阡，死且不朽。兹加赠为恭人。尔其有知，尚克鉴此。 

    （广东布政使司右参议兼按察司佥事徐如珂授朝议大夫） 
