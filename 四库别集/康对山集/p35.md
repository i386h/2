<!-- { "loadSidebar": true } -->
正德十年七月己丑甘肃阙都御史抚上以陕西左布政使高密李公为都察院右副都御史廵抚甘肃地方玺书既至公于是秉节北行三司诸公咸欲有以赠公而右布政王公左参政柳公谓予与公厚宜予为言予惟公在陕西最反由佥事副使数年始移湖广湖广才一年则又来陕凡陕西吏民所苦乐虽纤细知也今百姓闻公往甘肃恨不能留公乃不知 上意所在行将欲公徧泽天下予安敢不尽鄙人之词昔公初来陕西予方以忧家居当时瘁瘁蹙蹙不能交宾客顾心独欲见公以在京师士大夫间独公所为为难知之深慕之厚也然何尝待数言即卒能信公为长者可以大受此宜与执契孰谬夫事非难成能喻者少耳甘肃之人所不能自聊几六七载向非天子厚福所庇今安能复有室庐之托父子之爱哉轨事者不以德御下以廉立威诸将一切优游自玩致虏数梗边者此非虏无??犬也夫内治弛纵不严敌所必乘也主吏狂悖谬妄下所难令也昨彭济物微赵克正克易前人之愆以为之贤则济物虽至今留可也故曰以道居危易以滛居安难此非但可以深中其情当涂之人所万世不易者也予尝由载籍所见必窃自痛恨以为士无事谓人不巳知不能为时所用以济天下之艰及用之弗效以往往托世文罪以推患于人此无他志非求实学非求巳耳曩公与予言即不甚高远而指趣悉尽夷考其巳事则磊磊然不可得而企确然不可易也幸当诸公之请可畧言之以见公之所采明予与公所由厚非比也 孝庙时何鼎事诘问言者当时大臣蒙被礼重者无以言也而公以仪制主事抗疏上论至有鼎近臣直言之祸如此况疏远乎科道言官不得其言如此况非言官乎 上嘉纳焉后有旨起延寿塔公又抗疏止之其论剀切明着可与佛骨表争高下上初嗣位公请慎法 先皇以光丕绪叙述 先皇忧勤天下之意与孜孜图治之心甚有次第小王子上书以六千人入贡书辞悖谩公乞返所上书责其不敬之罪令既伏悞然后许更所上书待议其人数定允然后容朝后卒如公议此四者志与学一不可废也故公在武选日能篾视权奸抗阻传奉鼎镬之威不脦胁蜂虿之毒不能蜇老公有此道也夫本者末之所资志者事之所待也由公之巳然以望其所未至吾于公知绰然有余矣兹予将日望之 

送潚川子序 

潚川子既有浙江宪使之命于是与潚川子游者咸思所以赠潚川子或以词赋或以文学彬彬然郁郁然有老宿之所未见也夫于潚川子之行不亦盛乎康子曰??娄乎休哉可以言盛矣未可以言道也道者履之所及士之所志者也于人以言而不及乎道芬章绘什奚补焉抉奇穷瑰奚传焉侈溢泛浩宏愽伟大奚关焉夫渊川子有道之士也工人之赠也以器贾人之赠也以宝士大夫之赠也以言言而弗及于道犹无言也夫欲赠潚川子何若以道而赠乎夫事之生也莫不挟恃所抱以睥睨于世谓可以光明俊伟物无不及焉其行之也千百不可一二谓其志之皆非邪此几于诬士谓其学之皆非邪此谓之抗越弗达于教然而君子贱焉者以其中不足而外有余也以其乱是而遂非也以其恢恢阔阔窃其义而资其名也故其名虽贤恘如所弗闻焉其行虽利也如所弗有焉此非所以语道者也何若以潚川子履之所及者语之乎昔潚川子其黜而田里也优游先王之道若将终身故穷居不损焉在台察也弃人之所易而尚其难故国是以章焉其守府也畧人之所喜为而先其畏故民生以休焉按察也植善芟狂亟亟然以行于其所闻是非之际生死旤难无悔也故于士之守也有大业焉夫往者今之监也志者行之基也潚川子之于浙江何若一视于所故履而毋以易乎夫长宪者民命风俗之本也惟有所弗庸焉故上疑而下不畏民日就于刑戮不可以迁善而敏德此非官有所不能也治弗以事而行弗以理也朝作而夕更加乎其弱而不校秋其强此谓治弗以事以伸缩谀讦而蠹教以顺旨废实而滋愤此谓行弗以理二者冤民所以结恨于涂而　弗知者也夫冤民结恨于涂而凶人肆纵志意此国家之福也故愚俗乱狱而固奸小人逃刑而放寇天下之民惴惴焉被踬于齐人故无恠乎治日常少而乱日常多也唯有道者深知其必然故因心以眂物参听以广情果断以杜妄执准以正欹力不加多而效长焉辟不加众而化行焉舜之于四凶孔子之于正卯是也然则潚川子以为何如或曰天下之人莫不引颈以望潚川子使之辅弼天子以广雍熙之治而子以是言之此但以及刑宪禁令之事奚足谓道以赠潚川子以道者曰流水之为物也不盈科不行不足于此而通于彼吾未见有行焉者也吾闻之也君子之言也不舍其近而踰其远由是而之也虽天下可指掌而治也奚谓弗可以赠潚川子 

送沈仁夫序 

沈子在关中也凡五年故沈子能数过予予于是则能有以熟知沈子之为人兹沈子秩使宪滇南矣沈子以书抵予为别予以痃癖不能饯沈子也乃以其□□沈子而赠之曰夫骐骥骧騄所以称良马者以其德足以致远也士大夫所以称有良治者以其业之居诸身者广大而坚固也今天下之民所以困踣愁苦不能休息者天子尝以苏息安妥申饬有司使亟行之而此旦甚也固征赋之令未善邪何行之百五十年而独至此棘也夫由近之所行而不易虽悉蠲征赋之令而民当益穷何也禁令不明刑罚不当奸吏舞文而欺罔豪民倚重而噬弱故贫者抑志委心甘为人役而钩利之徒洋洋然横行于下而无忌也昔者沈子之在关内盖尝求是而治之矣既而何子道亨又惟求是而治二子之治才一年而关内之民瘠如??娄枲上吏虗恢鲜实苟务姑息忽经制畧肯綮民安不然故愚尝以为教化之道在于富民裕才富民裕才之道在于明法禁审罪当刑法禁明罪审刑当矣礼乐有不兴者吾未之见也曩于何子之行也既尝以是告之知何子居乎其业者广大坚固可以行之而无踬也故于沈子之行也又??娄陈不繁焉沈子何子其道一而已矣夫久通之市必偷久张之弦必韧皆不俟先民之训而后知者也奸吏豪民之治不严徒以区区小过细事诘审劘切非所以求之法制之外者也今之言者曰贵近科扰官吏疾首苦心而莫能拒其至大者然止一索而止奸吏则缘是以趋五倍之利豪民乘以先辑速报者又辗转藉倚是以什而供一也彼贵近者固莫能遽巳矣此缘贵近旤民者吾亦不能巳邪孔子之仕鲁也鲁人猎较孔子亦猎较而孔子先簿正祭器此所以使自废其猎较之道也奸吏豪民无所得志于下彼贵近即甚狠无厌见求之难知此不俟再求而心巳勌矣此姑举一事以告沈子耳沈子爱民信法崇德敦义关中来仕者吾微有多见也民盻盻于上之治巳也今巳数岁无验矣予不于沈子望而谁望邪 

都察院右副都御史马公平蜀诗序 

正德辛未今右副都御史马公以佥事分廵川南时蓝鄢诸贼为患蜀中者巳二年既伏诛后复有廖麻子起川北方四起李崖井各有众十余万破玛瑙关陷南川綦江直犯江津以窥重泸诸军望锋而溃亡敢撄者都御史林公俊驻军江津以公与副使何君有叙泸之捷遂檄公廵川东川东诸兵事皆以属之曰贼非君莫可平也公于是与何君约曰副使李君以施南兵阨綦江路吾宜蹑而蹙之大垭与为夹击此至计也于是俘斩万余人贼惧走乃追诸永澄土?曹东乡埧摇橹箐益斩获不可胜纪于是贼日夜窜毋敢反顾自蹂践死者若积薪刈枲□兵以来此大创耳然时山路山?虚崄馈饷弗继氷雪凝冱而又士冻馁不可支公自徒步冲崄劳苦慰勉故士人之感悦用命如此贼渡江北川湖土兵以久役思归林公召诸公急还征兵公独以民兵数千袭贼后贼攻梁山矙新宁公趋保新宁贼遂遯去方四乃道亡公击牛酾酒犒士卒曰吾乘胜追杀彼仓卒谙吾众寡必急击之可得志也众曰唯乃进追于陶溪及凤凰山连破之于是贼走广利宁羗掠贪而巳廖麻子在汉中闻若此因内惧求抚军中诸公信以为然公曰此所谓急则求抚援则复叛也吾不能以全蜀之众受侮于贼乃纵兵追击于清风岭歌阳寺大破之于是方四贼为曹甫遂来乞招而自散者巳数千人川东之贼始渺小矣廖麻子益自惧于是杀曹甫以遯而公帅兵追之斩获不可胜数贼乃渡江转川西往来汉城都之间以危言索临江市于是主者以我师老惫议招益坚公极论不可唯饬兵戒士筹计攻讨会临江市父兄辑子弟数万人拒贼弗纳贼屯新梁相持者月余而新梁民又欲谋变贼乃去新梁复纵横汉州势延蔓不可支矣上于是以今太子太保彭公来视师公首陈平贼之策凡若于言彭公叹曰不如是贼不可平也乃出潼川梓潼会兵汉州一战廖党遂空喻贼以千余人由间道东奔所经穷山绝谷捷若流电凡三日追兵未尝一及独公所伏兵数邀□会有诏进公右佥都御史廵抚四川属以兵事公受命益痛自刻责明赏罚严纪律学士卒谨要害贼遂不能更西于是又勒兵刈马领绝其东奔属副使曹某都指挥韩某悉以精兵更番向贼而巳出高坪铜铃历抵平桑覩视缓急至烧刀溪□渠凶七人贼计穷始有志请降遣渠魁二人赴军门公与期四五日越二日贼巳相率来而喻某亡去旋获斩之蜀盗悉平捷上进公右副都御史 赐以 玺书及金帛优赏之焉夫平蜀之功予以罪在乡里盖数闻焉故知马公先后详细如此 国家承平日久豪民贪吏得志恣肆穷人蒙被荼苦不能何故奸猾者辄起兵生乱贼又矙知兵戒弛玩又每要求招徕缙绅大夫不窥其诚伪辄亦信之故愈无所忌惮观汉中与临江市二事非马公安可为也林公覩事见信彭公纳策决机非明者不能皆策书所蒶者此其数岂宿贮曩定邪未几内江人骆松祥作乱有众至数万有司议兵讨之公曰贼初仅百人耳余皆良民胁从未可尽戮也乃勒兵坐境 上传檄谕之其众果散去遂宁奸民挟其三里之众旷役四年矣犹弄兵山中以胁其有司公命縳渠魁十数人余民服役如初肤浅者当何如也茂州羗悉众围城城水尽围急公遣人喻羗以朝廷威德且使入城授方凿井以待围觧茂人因谓为马公井云使他人当之驰奏请军矣夫戎兵之事圣人之所慎故学鲜传焉　马公由书生起家有宿将之所难此不可以风声气习槩论也易曰长子帅师以中行也其马公谓邪予闻渠县有凶人尝戕其居民阖门死焉凡数年有司置不敢问公至悉縳治之方匆匆理校行阵也而又明法昭禁使教道显明非确然长者不能陕西按察使邵君文实以四川诸君子之书谓予曩为史官于马公有管鲍之义当有言以引所为百代奇勋诗册之首故援其事实而私论之焉 

送王克承序 

