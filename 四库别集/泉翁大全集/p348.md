<!-- { "loadSidebar": true } -->
　　於乎南洲！其遂长征乎？闻之林子，寒暑再更矣，哀哉恸乎！饮泣吞声。君在翰苑，同寅维朋，道义日亲，文献其征。一旦执贽，拜我门生。噫！古或难医闾一行贺黄门钦初与白沙翁为友，后拜门下。，自兹南归，联我使聆，檃括混沦，梁家之泓即梁家庄。疑议未透，旬月研精，勿忘勿助，并行终明。维君忠信，不息至诚，憾此离索，以竟大成。东省铎息，南岳诗呈，爰有手翰，不啻过称。言念居闲，一来不轻，岂意观化，归於大庭。知死不亡，奚怛奚惊！所嗟斯文，星落凋零。哀哉！尚飨。 
　　
　　奠林母王安人文惠州同知林应麒母 
　　
　　维嘉靖三十一年，岁次壬子，十月庚戌朔，越初十日己未，前南京兵部尚书湛　谨以特羊卣酒香币，寓告於故安人林母王氏之灵曰：於维安人，爰有麒子，仁而不杀，生草不履。昔子求道，爰及南洲，以子知母，三迁匹休。维子直道，途穷不悔，以子知母，圣善之诲。维子清勤，德及循民，以子知母，义方宿闻。约上罗浮，讲习旧业，母逝不待，归奔东浙。念非此母，不有此子，奠以陈词，情以义起。尚飨。 
　　
　　奠郭母林氏文郭体刚母 
　　
　　维嘉靖三十一年，岁次壬子，十月庚戌朔，越初十二日辛酉，前南京兵部尚书湛　率同门生，谨以特羊牲醴之奠，昭告於郭母林氏安人之灵曰：嗟乎！人之有言，非此母莫成此子，非此子莫显此母。是故母子之间，寔有慈孝感应之道焉，且有交赞积福之机焉。身体发肤，母授於子，喘息呼吸，子气通亲，曰母子不感应哉？贤母於乾，遣之从师，北学中国。闻周孔之道，养刚柔之中，化厥严威俨恪，左右就养无违，曰母不[成]子哉？维乾於母，立身行道，扬名后世，是以公侯折[之]不屈，邑尹招之莫致。不枉己[以]辱亲，人咸称其有子，曰子不显母哉？母子成显，贻厥孙谋，维兹圣善，不财而富，不爵而高，视世之营营富贵，倾败亦至，曰不积福哉？维母得此，可以瞑目。会奠一觞，陈词以告，母其歆之。 
　　
　　告祖考文 
　　
　　维嘉靖三十一年十二月二十七日，裔孙若水以果酒之仪，昭告於显先祖考主簿府君、显高祖考义[士]府君、显曾祖考处士府君：水家祚衰微，第三男?之不幸於本年十一月二十三日病故，先前已抱暕第五子入养育，名为嗣先。分既定矣，今思古人有言：「[国]有长君，社稷之福。」则家有长子长孙，门祚之福也。小宗五房，水系第三房，其长房长兄祯，生师贤、师圣，孙大川、如川、似川、象川、泌川、至川等，皆不循教法，赌钱饮酒撒泼，殴人至死，所不足取矣。次兄祥，孙一人长嫡天济承祥重，惟有次孙天润素守礼法，补增城学廪膳生员，立心操行，孝弟忠信，人无间言，又克承予学，期造圣贤为志，总以伦序贤德，皆合为?之后。□嗣先及有遗腹是子，共为三四兄弟，少者以事内孝母，长者以治外事祖。或曰：「润得无长於?之乎？」水曰：「礼律只论昭穆，无少长之文。」或曰：「润次子寿曾已入继敬先，今润又继?之，为疑。」水曰：「父子入继，此与长房各房何碍？又昭穆在润，孰能易之？若使润先入继，带其二子来，亦该寿增继敬先矣。润虽在季房，然年长，首当户事，裁处百务，以昌一门。凡我长房次房子孙，皆在润提携，教育成人，使人称水之有后。四方闻之，后代传之，莫不称美，不亦善哉！其与拘忌时俗之见，纷纷疑者，远矣。」其余礼法，一一依察院准行家训，遵守其不分田而分租，同居共爨，一一如训，勿替引之。未敢擅专，遣门人黄梦龟敬告，及告於显祖考赠资政大夫南京礼部尚书樵林府君、显考赠资政大夫南京礼部尚书怡庵府君，并同前文。 
　　
　　奠故男?之文 
　　
　　维嘉靖三十一年，岁次壬子，十二月己酉朔，越二日庚戌，父泉翁以洁牲刚鬣庶羞之仪，奠告於故男?之柩前曰：呜呼！天乎！人乎！使尔夭折於立年乎！立而未立，是谁之愆乎？尔与长兄二兄皆沉湎於不测之渊，父母全而生之，子不全而归之，是果人乎？天乎？天不可知，人则其然，而使年垂九十之亲，病视尔药，死不忍视尔迁。幸既抱育嗣先，冲喜生前，闻植遗腹，天其见怜。今以昭穆立天润之贤，多昌尔后，而诜诜克传我学，以光於前，则尔亦可以瞑目於重泉矣。若夫逾月而葬之礼，内有梗之，予不得视尔礼於全也，奈何乎天！兹因旬奠，以继子天润衰服见焉，尚其歆之。 
　　
　　奠张廷弁文 
　　
　　维嘉靖三十一年，岁次壬子，十二月己酉朔，越十六日甲子，友人前南京兵部尚书湛　会天关同志黄民准等，谨以特羊庶羞清酌之奠，昭告於故乐道虚斋张君之灵曰：惟灵律身以敬，家庭蔼诗礼之风；处事惟恕，内外感恩威之化。有德斯有名，宪司表乐道之门，惟正以惟公，上下无是非之议。病则乡人致减寿增年之祷，亡则闾里失太丘月旦之评。惟虚斋何以得此哉？盖赤心推以孚人耳。宜仁者之必寿，实天命之有期。怅全归之大道，方待子而究诸，胡考终於一旦，长还宅乎大虚。会同志以致奠，灵庶几而歆之。尚飨。 
　　
　　奠侍御陈子仁文名泽 
　　
　　维嘉靖三十二年，岁次癸丑，正月戊寅朔，越十六日癸巳，友人前南京兵部尚书湛　遣门人黄民准，谨以牲醴庶羞之奠，告於故友侍御陈君子仁之灵曰：惟子相从於向立，以迄夫不惑知命之年；由布衣之侧微，以至於侍御之显迁。志德业而兼造，以相期於圣贤，少长以之而贵贱一焉，足观所养。悯视人寰，凡今之人，以背师为固然，挤井下石，而轻出谤言，乃不遄死。贤馆忽捐，闻赴北都，为程五千，日夜劳顿，兼程以前，鞠躬尽瘁，死忠所天。既忠於所天，何憾何愆！予在衰病，匍匐则难，敬遣菲奠，告诚其先。尚飨。 
　　
　　祭舟神文 
　　
　　维嘉靖三十二年，岁次癸丑，四月丙子朔，越初二日丁丑，前南京兵部尚书湛　谨以三牲清酌之仪，祭告於珠江司舟之神曰：维月吉日，新成画舫，弄月吟风，利有攸往。维神之相，神之相之，济涉大川，毋怠柁桨，以乘长风，以破巨浪，维神亦永有休赏。尚飨。 
　　
　　会奠黄铁桥公文 
　　
　　维嘉靖三十二年，岁次癸丑，四月丙子朔，越初十日乙酉，会友前南京兵部尚书湛　等谨以刚鬣柔毛庶羞清酌之仪，奠告於近故大中丞大司马铁桥黄先生之灵曰：於乎！维公珠海孕精，粤秀降神，神气以灵，於学日新。始游番山，手摩青云，才气夙成，年等终军。甲科连第，四部司分，湖守闽运，临利不昏。辖垣抚楚，弹压江山，两藩节制，二部翼臣。文公跛足，抗疏奉身，西铭领略，属之茅君。因好知之，式观志仁，一时词翰，晋笔唐音。肇会祝圣，维公乐闻，拜舞非便，懿诗先陈。维兹闰廿，闻病浃旬，忽归大化，乘云返真。走告会友，合奠一尊，公灵不昧，来格来歆。尚飨。 
　　
　　奠吴藤川文 
　　
　　维嘉靖三十二年，岁次癸丑，四月丙子朔，越十二日丁亥，友人前南京兵部尚书湛　率同志黄民准等，昭告於故友寿爵藤川吴君之灵曰：於乎藤川！其长逝耶？其归於大化耶？子年虽高，而志则健，岂意止於是而已耶！世之人壮而学，老而衰，则无力学之志，而子以八十之年，谦虚忘己，躬执弟子之礼於天关，不知老之将至，以子之年之志，求之斯世，其多得耶？而功夫平实，所疑所问，皆是切近，新意叠见，以子之年之志，求之斯世，其多得耶？夫有是志，有是学，则当益其寿，以与二三子羽翼乎斯文，胡乃舍我而去，俾之道益孤？吾纵不能为藤川惜，独不为斯道惜也乎？但闻几先协梦，则是命之定於天而不可易，况藤川属纩之际，一念斯道，卒无他言，则藤川可谓得正而毙矣，亦何用戚戚为哉？於乎！幽明一理，无间存没，随处体认，天理一味，其有(之)[知]耶？其无知耶？有知无知，则亦不可知矣。子其安之。闻讣之初，即与二三子焚香会哭於书院矣，兹具牲醴，敬奠灵筵。尚飨。 
　　
　　奠大水关社神文 
　　
　　维嘉靖三十二年，岁次癸丑，四月丙子朔，越二十日乙未，前南京兵部尚书湛　、云南布政司参议赵崇信、前开化县知县林大典，谨以果酒牲殽之仪，奠告於大水关社神之灵曰：兹以旧荒，饥延千里，乡县扰攘，及於省治，四境盗贼，乘时蜂起。谋及贤哲，刑牲盟誓，人一尔心，共保社里。用挞秦楚，忠信孝弟，里里效守，皇图奠丽。维神其庇佑之。尚飨。 
　　
　　得孙告祖考文 
　　
　　维嘉靖三十二年，岁次癸丑，五月丙午朔，越十二日丁巳，孝孙子若水敢昭告於始曾高祖考妣、显祖、显考妣，兹水第三男?之妾梁氏，於本月初十日丑时诞生一男，皆赖祖考妣福德之荫，保佑成人，无疆之庆。谨具祭告。尚飨。 
　　
　　奠安陈宗汤神位告文 
　　
　　维嘉靖三十二年，岁次癸丑，五月丙午朔，越十五日庚申，友人前南京兵部尚书湛　谨以果酒，遣门人谢锡命奠安故友清江县知县陈君宗汤先生神位而昭告曰：昔念益友无后，建祠致祀，岂意中变。天岂无意，伐木削迹，过宋亦避，古今圣贤，其理一是。乔迁白云，绝无人地，时奠先师，公在陪位。万世千秋，讵患无嗣？神其有知，安此时义。尚飨。 
　　
　　告红冈土地文 
　　
　　维嘉靖三十二年，岁次癸丑，六月丙子朔，越初三日戊寅，前南京兵部尚书湛　谨以三牲果酒之仪，昭告於红冈土地之神曰：卜兆维吉，良辰维日，创兹楼居，栋宇山屹。永於孙曾，世守勿失，维神其佑之。尚飨。 
　　
　　奠韶州邓秀才文 
　　
　　维嘉靖三十二年，岁次癸丑，六月丙子朔，越二十六日辛丑，年家前南京兵部尚书湛　谨以牲醴之奠，寓告於年侄邓秀才之灵曰：呜呼！吾於本月廿五，始得莫全来报，吾侄卒於五月十六日，为之饮泣，久而叹曰：吾年兄邓明府之仁厚，其祚宜昌，一至此□□子兄弟遽以沦丧，岂天之数乎？人其奈何！吾念□□兄弟售我以帽峰书院之地，方赖子以与诸学□□维持，振起斯文，而乃止於此乎？天乎？人乎？将奈之何！敬揽泣具香纸牲酒之仪，遣莫全归奠於灵筵，以伸感哀之情。吾闻有厚德而不振者，必有后，后将蕃昌，天岂难谌？吾闻岁出游，乃遂省而家，继灵其歆之。 
　　
　　奠侧室蒯氏文 
　　
