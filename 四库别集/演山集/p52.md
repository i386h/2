<!-- { "loadSidebar": true } -->
　　耕者之受田未至乎七人未可以受上地然而上地之所养非特七人而已是故百畆之粪上农夫食九人上次食八人中食七人且夫上地之所养至于九人而七人受之者先王制民之产尝使有余虽或天时之不幸不给者有助不足者有补流转之患非所恤者上等之家生息或过其数又有养焉故曰明君制民之产使之仰足以事父母俯足以养妻子乐嵗终身饱防年免于死亡其此乎然而孟子曰无饥矣中食七人次食六人下食五人以言数口之家可也及説齐王则斥言八口之家者孟子之待梁惠也异乎齐宣故曰八口之家足以无饥而可不足以言之孟子之望齐宣也重乎梁惠故曰数口之家可以无饥矣而八口未可以言之夫何故也是心足以王者齐宣王也以其所不爱及其所爱者梁惠也梁惠由此而充之则不足以事亲齐宣由此而充之则足以保四海梁惠之去齐王不亦逺乎发政所至亦度其力而已是故孟子説梁惠则曰七十者衣帛食肉黎民不饥不寒然而不王者未之有也曲礼曰五十艾服官政孟子曰五十非帛不暖七十非肉不饱不暖不饱谓之冻馁文王之民无冻馁之老者然而言老者则五十与焉言七十者则五十之艾置矣梁惠之不仁五十者衣帛未可必也七十者得之可矣齐王之仁衣帛非特七十者尔五十者与焉然而上农夫有食九人者孟子止于八口尚有意乎上地之所养足以及九人而周制且有七人受之二人之食以为有余备其不足是故孟子之教齐王亦约八口之家而言之八口无饥在齐王之政已过甚矣尚安敢穷其所养而望之邪八口之家可以无饥则有余财颁白者不负戴扵道路则有余力然而五十者衣帛七十者食肉仁在父兄之间八口无饥仁在一家之内颁白者不负戴于道路仁义之类遂至亲人之亲长人之长孟子曰亲人之亲长人之长而天下平然而既富之后庠序之教奚可废哉五畆之宅树之以桑利之本也谨庠序之教申之以孝弟之义善之本也其利不充仰不足以事父母况妻子乎其善不充近不足以事父母况四海乎是故富而教之之术孟子之説诸侯在所先焉虽然利能养善而善亦不可使利胜之后世之利为善之冠而不能为善之辅者利强于善而已无名之道立为纲常而有六典降为大要而有八则八法之详则又其降者也有本而无文有体而无用非道之全故治官以成道无待之徳以应人而有言以表人而有行无言以应无行以表非德之全故教官以成徳不仁也无礼不智也无义礼者节文仁义者也故礼官以成仁内与天同徳下与民同患耳以谋之口以命之施于有政然后圣人之道具焉故政官以成圣五刑除害去累故刑官以成义百工明法显度故事官以成礼治以道为本教以徳为本礼以仁为本政以圣为本刑以义为本事以礼为本
　　道徳仁圣义礼非六典不成治教礼政刑事非六官不举先王之驭天下以六官为辔以治教礼政刑事为衔勒以万民为马
　　典之为书于虞之时有之则之为书于夏之时有之法之为书于周之时有之庶事之文至周而备是故虞夏名道周兼而用之繁者以法治之简者以则治之大者以典治之至于有法其详至矣后世有作无以复加焉典者立道以为经者也则者明理以为约者也法者行义以为制者也诸侯之扵国也有君之道诸侯之于王也有臣之义制节君之道也谨度臣之义也以其制节不以法则治之颁其大常而已都鄙之君在王之畿内无自制者天子赐之八则使之有所揆焉是故八法之治官府言治之用其别有八而八则之治都鄙则言驭而已驭言其治之意治言其驭之事邦国治之大者王不能自任太宰不得专听是故治邦国以王为主太宰则佐之而已王者之务所好者要而详不与焉则八法八则非王所行矣所治者大而小者不与焉则官府都鄙非王所任矣
　　无穷之务无常之变有求于先王先王以道揆其情与迹则设官府治之先王惧其为累所困而莫之释也为之八法所以先治之然后责其事百官府至繁扵事道之降至详于法以至详之法治至烦之事故其能无败功其善无废职
　　管仲奢晏子俭宰我易曽子戚奢则过分易则不及乎爱过分而充之则至于无君不及乎爱而充之则至于无父礼之所本君父而已为君而节奢为父而文易孔子曰管仲贤大夫也而难为上晏子贤大夫也而难为下君子上不偪下下不僭上然而偪下妨俗而已僭上遂至于无君则礼之本丧矣礼之于戚俭未尝不为之节文然节文奢易尤礼之所急
　　俭之爱物也笃戚之亲亲也笃礼之所本者也进俭而退戚乃礼之文是故小过之时君子过中而厚下丧过乎哀用过乎俭亦以俭戚之笃于爱欤
　　天下之用皆在俭奢之中丧在易戚之中则圣人何事乎制礼为夫奢者过俭者不及易者不及戚者过然后有礼为之节文虽然礼为奢俭易戚而制俭戚近乎仁奢易近乎不仁狥情故也孟子曰礼者节文斯二者是也易不能亲亲奢不能爱物仁之端丧矣求为节文岂可得哉孔子曰人而不仁如礼何人而不仁如乐何立于礼成于乐学者之志节文斯二者礼乐之道茍或不仁则节文之者无所用乐之者无所出矣欲遂其志不亦难乎











　　演山集巻五十四
　　钦定四库全书
　　演山集巻五十五　　　　　宋　黄裳　撰杂説
　　饮食所以养人而养之过卒以害人而已是故君子养德则慎言语养体则节饮食观易之颐而放周官之食医非敢肆也凡齐则放食医之所眡凡和则放食医之所多凡会膳食则放食医之所宜盖谓五行之用不能相无五行之气不能无过不及天有四时人有五脏六腑温凉之气隂阳之中寒热之气隂阳之盛万物得温而生育得暑而长大得凉而収敛得寒而坚实一气不备则物受其病焉五脏亦然四齐相废则或养其一脏而遗其四养其一腑而遗其五热胜而病隂寒胜而病阳夫饮养阳气则宜以温食养隂气则宜以寒固其理也彼务惬适茍从其私不知其实害之不亦贱乎春能发散而収不及焉夏能解缓而坚不及焉秋之气収敛而不及散冬之气坚栗而不及耎在人内有腑脏外有骨肉筋脉感其时气无不然者一时之气有所不及先王则过于一味以救之是故春多酸収发散也夏多苦坚解缓也秋多辛散収敛也冬多醎耎坚栗也四味一多虑其不通焉滑所以调之虑其不和焉甘所以调之甘之在内则养脾在外则养肉盖于食医则养脾于疡医则养肉五行无土不可四味无甘不可此甘之所以调欤窍者气之所由以通者也窍不利则气穷焉此滑之所以调欤或言四时之气各欲其强春欲木强夏欲火强秋欲金强冬欲水强其势少弱则他气乘之矣木为火所乘则夏令以行为金所乗则秋令以行为水所乘则冬令以行春之正气不获以为生焉五行之病也先王以为五行之于四时如此则万物之所患将五行之于五脏如此则一身之所患然则五脏之于四时可不以时致其强哉是故食医之和春多酸则助木而强之庖人致其所制者为之使焉故膳膏香益木之强耳夏多苦所以助火而强之庖人致其所制者为之使焉故膳膏臊益火之强耳秋多辛其膳膏腥冬多醎其膳膏羶运四味之所养分于四脏者脾之为物也载四行之所用均于四时者土之为物也是故脾土属也甘土味也寓于四味而调之所以强土养脾而后脾能运是四味以行焉然则五味之用不亦大乎四齐所眡不失其时矣四和所多不失其节矣牛羊豕犬鴈鱼天产也以为膳者也养人之精稌黍稷梁麦苽地产也以为食者也养人之形精不足于养则气衰形不足于养则气殆然则膳食之养不可相废膳食之宜不可相失食医则又会其所宜致其所养所宜或失焉则其所养适足以害之耳是故会牛以稌会羊以黍会豕以稷会犬以粱会鴈以麦会鱼以苽天产阳也有以宜隂地产隂也有以宜阳是故天产足以养精为气之母地产足以养形为气之宅凡王之馈食用六谷膳用六牲饮用六清羞用百有二十品珍用八物酱用百有二十罋养王之欲可谓备矣无礼以节之溺志于嗜欲作隂徳以为淫邪作阳徳以为倦怠以物累其形以形累其心以心累其徳则天下致养于王者适足以累之王何以治野人邪凡齐所眡凡和所多凡会所宜节王之欲可谓备矣是故王心常清不为物所淫王体常寜不为物所伤然后能以礼义养人之欲焉所谓君子者其智足以君国其仁足以子民劳心治人以报野人之所养者也观王之所养则乌可不为巳者以制其欲哉
　　大者未离乎形者也大而化之因形移易能大能小能常能变天地日月四时鬼神欲与之合而不可得也是故万物覩则言圣人者以其能天能地能隂能阳而言之知进退存亡则言圣人者以其能伸能缩能隐能显而言之
　　尧舜禹君臣也而并文武周公父子也而处九二利见九五之大人九五利见九二之大人君臣而并父子而处者也
　　道无为也故能鼔万物道无名也故能命万物能鼔万物故有富有之业日盛之徳成象之干効法之坤知来之占通变之事不测之神能命万物故大业自其富有而谓之盛徳自其日新而谓之易自其生生而谓之干自其成象而谓之坤自其効法而谓之占自其极数而谓之事自其通变而谓之神自其不测而谓之富有之谓大业通变之谓事则皆显诸仁之类神也妙此而已道无不为也故能鼔万物道无为也故能不与圣人同忧天法道故有所成地法天故有所形人法地故有所制干以造始而成象坤以代终而効法
