<!-- { "loadSidebar": true } -->
　　练时日侯有望【练选也】焫膋萧延四方【焫与爇同膋来雕反肠间脂也萧香蒿也古以萧焫脂合馨香延四方之神】九重开灵之斿【言天有九重皆开门而来降厥福】垂惠恩鸿祐休灵之车结云驾飞龙羽旄纷灵之下若风马【言速疾也】左苍龙右白虎灵之来神哉沛【补盖反疾貌】先以雨般裔裔【般与班同言神欲行令雨先驱也班布也裔裔飞流貌】灵之至庆隂隂【言垂隂覆徧于下】相放震澹心【放犹彷佛也澹动也】灵已坐五音饬【与敕同整也】虞至旦承灵亿【虞乐也亿安也】牲茧栗粢盛香尊桂酒宾八乡【茧栗角之小也以水渍桂为大尊酒】灵安留吟青黄【吟谓歌颂青黄谓四时之乐】徧观此眺瑶堂【眺望也瑶石似玉以瑶饰堂】众嫭并绰奇丽【嫭音互好也谓供神乐并好丽也】顔如荼兆逐靡【靡叶音武义反荼野菅白华也言美女白如荼兆逐靡者兆民逐观而猗靡也】被华文厠雾縠曳阿锡佩珠玉【阿细缯锡细布厠杂也雾縠言其轻细若云】侠嘉夜茝兰芳【侠与挟同嘉夜芳草也茝即今白芷昌改反】澹容与献嘉觞【澹安也容与间舒也】
　　帝临【二】
　　帝临中坛四方承宇【顔曰言天神尊者来降中坛四方之神各承四宇也刘曰帝指天子后言制数以五即谓武帝改服色尚黄数用五也言后王富媪者由汉以土德也顔縁中坛故疑是祠祭但以堂坛论中央耳】绳绳意变备得其所【尔雅绳绳戒也】清和六合制数以五【或曰此后土之歌也土数五】海内安宁兴文匽武【匽古偃字】后土富媪昭明三光【媪老母称也坤为母故称媪海内安定富媪之功耳】穆穆优防嘉服上黄
　　青阳【三】
　　青阳开动根荄以遂【春为青阳草根曰荄】膏润并爱跂行毕逮【跂音岐并兼也凡有足而行者称跂行】霆声发荣壧处顷听【壧与岩同顷读曰倾言雷霆始发草木舒荣则蛰虫处岩崖者莫不倾听而起】枯槀复产乃成厥命众庶熈熈施及夭胎【施去声延也少长曰夭在孕曰胎夭乌老反】羣生啿啿惟春之祺【啿音湛湛露斯丰厚之貌】
　　朱明【四】
　　朱明盛长旉与万物【夏为朱明旉古敷字开舒也与平声】桐生茂豫靡有所诎【顔曰桐读为通茂豫美盛而光恱也言草木皆通达而生美恱光泽各无所诎皆申遂也○刘曰桐幼稚也杨子曰师哉师哉桐子之命】敷华就实既阜既昌登成甫田百鬼迪尝【甫田大田也迪进也尝谓歆飨也】广大建祀肃雍不忘神若宥之传世无疆【若善也宥祐也】
　　西颢【五】
　　西颢沆砀秋气肃杀【西方少昊沆胡浪反砀音荡白气之貌】含秀垂颖续旧不废【废叶音发不荣而实曰秀叶末曰颖皆因旧苗无废絶也】奸伪不萌祅孽伏息隅辟越逺四貉咸服【四貉犹言四夷】既畏兹威惟慕纯德附而不骄正心翊翊【辟读曰僻】
　　【六】
　　陵隂蛰虫盖藏【防北方神】草木零落抵冬降霜【抵音底至也】易乱除邪革正异俗兆民反本抱素怀朴条理信义望礼五岳籍敛之时掩收嘉谷【籍敛谓收籍田也】
　　惟泰元【七】
　　惟泰元尊媪神蕃厘【泰元天也媪神地也蕃多也厘即禧福也言天神至尊地神多福也】经纬天地作成四时精建日月星辰度理隂阳五行周而复始云风靁电降甘露雨百姓蕃滋咸循厥绪【绪业也】继统共勤顺皇之德鸾路龙鳞【建始元年丞相匡衡奏罢鸾辂龙鳞更定诗曰涓选休成涓除也除恶选取美成】罔不肸饰【肸许乙反振也谓皆振整而饰之也】嘉笾列陈庶防宴享【享协作飨】灭除凶灾烈腾八荒钟鼓竽笙云舞翔翔招揺灵旗九夷宾将【画招揺于旗以往伐故称灵旗将犹从也】
　　天地【八】
　　天地并况惟余有慕【况赐也】爰熈紫坛思求厥路【熈兴也紫坛坛紫色也思求降神之路也】恭承禋祀緼豫为纷【緼于粉反积聚修饰为此纷华】黼绣周张承神至尊【丞相匡衡奏罢黼绣周张更定诗曰肃若旧典】千童罗舞成八溢【溢与佾同列也】合好效欢虞泰一【虞与娯同】九歌毕奏斐然殊鸣琴竽瑟防轩朱【轩朱即朱轩也言摠合音乐防于轩槛之前】璆罄金鼓灵其有喜【叶音计吏反】百官济济各敬厥事盛牲实俎进闻膏【言以牲实俎以萧焫脂则其芬馨达于神所】神奄留临须揺【须揺须臾也奄读曰淹】长丽前掞光燿明【丽音离掞音艳瓒曰长离灵鸟也相如赋前长丽而后矞皇说云鸾也张衡亦曰前长丽使拂羽掞即光炎字也】寒暑不忒况皇章【忒差也况赐也言隂阳和以此赐君章贤德】展诗应律鋗玉鸣【鋗火反鸣玉声也】函宫吐角激征清发梁扬羽申以商【函与含同函宫以下揔言五声之备发梁歌声绕梁也】造兹新音永欠长声气逺条鳯鸟鴹【古翔字宋曰永欠当作永久】神夕奄虞盖孔享【叶音乡虞乐也盖语辞】
　　日出入【九】
　　日出入安穷时世不与人同故春非我春夏非我夏秋非我秋冬非我冬泊如四海之池徧观是邪谓何【泊步角反又音魄水貌言大寿不能安固如四海徧观是乃知而甚促谓何当如之何也】吾知所乐独乐六龙六龙之调使我心若【武帝愿乗六龙仙而升天曰吾所乐独乘六龙然御六龙得其调使我心若】訾黄其何不徕下【訾音咨訾嗟叹也叹乘黄不来下也又云訾黄一名乘黄黄帝乘之而仙武帝意欲得之】
　　天马【十】
　　太一况天马下【言此天马乃太一所赐故来下】霑赤汗沫流赭【沫古靧字又作颒洗面也言大宛汗血马血沾濡流沫如赭也】志俶傥精权竒籋【蹑】浮云晻上驰【晻音乌感反言天马上蹑浮云晻然而上驰】体容与迣万里【迣读为厉言能厉渡万里】今安匹龙为友【言此友惟龙可以为友】天马徕从西极涉流沙九夷服【言九夷服故此马来】天马徕出泉水虎脊两化若鬼【马毛色如虎脊者有两】天马徕歴无草径千里循东道【马从西来经行碛卤无草之地凡千里而至东道】天马徕执徐时【太嵗在辰曰执徐】将揺举谁与期【言当奋揺髙举不可期也】天马徕开逺门竦予身逝昆仑【言武帝好仙欲乘之登昆仑】天马徕龙之媒【言天马乃神龙之类天马来龙必至】游阊阖观玉台【阊阖天马玉台上帝之所居】
　　天门【十一】
　　天门开詄荡荡【詄读如迭】穆并骋以临飨【众神穆然方驾驰骋而临祭祀】光夜烛德信着【神光夜照应诚而来】灵平而鸿长生豫【神灵德深所溥博其福甚大故我得长生之道而安豫】大朱涂广夷石为堂【言通神之路饰以朱丹又甚广大平夷宻石累以为堂】饰玉梢以舞歌体招揺若永望【梢所交反招音韶望叶音亡梢竿也以玉饰之舞者所执揺揺中动貌】星留俞塞陨光【俞答也言众星留神答我飨荐降其光耀四面充塞】照紫幄珠熉黄【熉音云紫幄飨神之幄也帐上四下而覆曰幄言光照紫幄故其珠色熉然而黄】幡比翄回集贰双飞常羊【舞者骨腾肉飞如鸟之回翅而双集也常羊犹逍遥也】月穆穆以金波日华燿以宣明【言月光穆穆若金之波流宣徧也】假清风轧忽激长至重觞【轧忽长逺之貌重觞谓累献】神裴回若留放殣冀亲以肆章【殣音觐言神灵裴回留而不去故我得觐见冀以亲附而陈诚意遂章明】函蒙祉福常若期【言为神所飨故能包函蒙被福祉应诚而至有常期也】寂漻上天知厥时【漻来朝反言天虽寂漻髙逺而知我飨荐之时】泛泛滇滇从髙斿【滇徒干反泛泛上浮之意滇滇盛貌】殷勤此路胪所求【胪力于反言所以殷勤此路乃欲陈所求也】佻正嘉吉以昌【佻读曰肇始也】休嘉砰隐溢四方【砰普萌反砰隐盛意】专精厉意逝九阂【阂亦陔叶音改又音亥重也谓九天之上】纷云六幕浮大海【纷云兴作之貌六幕犹言六合也】
　　景星【十二】
　　景星显见信星彪列【景星德星也国有道则见镇星信星也居国益地言其彰著而为行列也】象载昭庭日亲以察【象谓悬象也载事也县象秘事昭显于庭日来亲近甚明察也刘曰象载则瑞应车也】参侔开阖爰推本纪【侔等也开阖犹开辟也言今鼎瑞参等于上世一云景星光明开阖参日月而为三】汾脽出鼎皇祐元始五音六律依韦飨昭【依韦谐和不相乖离也飨读曰响言声响昭明也】杂变并防雅声逺姚【姚僄姚言飞扬也】空桑琴瑟结信成四兴递代八风生【舞者四县代奏】殷殷钟石羽籥鸣【殷音隐声盛也羽籥韶舞所执者】河龙供鲤醇牺牲【河龙夏之所赐者供鲤给厨祭也醇谓色不杂也牺牲牛羊全体】百末防酒布兰生【百末百日之末酒也又百萆华之末酒也以百草末杂酒故香且美芬香布列若兰之生】泰尊柘浆析朝酲【柘浆取甘柘汁】微感心攸通修名【其心攸逺故得通达成长久之名】周流常羊思所并【周流周行也常羊逍遥也思所并思与神道合】穰穰复正直往甯【叶音宁穰穰多也复归也直当也甯愿也言获福既多归于正道克当往日所愿】冯蠵切和疏写平【冯冯夷河伯也蠵觜蠵属也】上天布施后土成穰穰丰年四时荣
　　齐房【十三】
　　齐房产章九茎连叶宫童效异披图案谍【言宫之童竖致此异瑞也谍谱第也】气之精回复此都【天也言天气之精回旋反复于此云阳之都谓甘泉也】蔓蔓日茂芝成灵华【蔓蔓言长久也】
　　后皇【十四】
　　后皇嘉坛立黄服【坛祭坛也服祭服也】物发冀州兆蒙祉福【汾隂属冀州得寳鼎于此】沇沇四塞徦狄合处【沇音兖沇沇流行之貌徦狄逺夷也徦即遐字从彳合处内附也】经营万亿咸遂厥宇【宇居也】
　　华煜煜【十五】
　　华煜煜固灵根神之斿过天门车千乘敦昆仑【敦读曰屯聚也】神之出排玉房周流杂拔兰堂【拔步葛反舍止也】神之行旌容容骑沓沓般傱傱【容容音勇又读如本字飞扬貌沓沓疾行也般相连也傱傱音揔又才公反众也】神之徕泛翊翊甘露降庆云集神之揄临坛宇【揄音逾引也坛宇谓祭祀坛场及宫室言神引来降临也】九疑宾防龙舞【九疑舜所葬也言以舜为宾客也防龙二臣皆随舜而来舞以乐神】神安坐鴹吉时【鴹古翔字言神安坐回翔皆趣吉时也】共翊翊合所思【共读曰恭翊翊敬也】神嘉虞申贰觞【虞乐也贰觞犹重觞也】福滂洋迈延长【滂洋饶广也】沛施祐汾之阿【阿水之曲隅】扬金光横泰河【横充满也秦大河也】莽若云増阳波【莽云貌言光明之盛莽然如云】徧胪驩腾天歌【胪陈也腾升也言陈其欢庆令歌上升于天】
　　五神【十六】
　　五神相包四邻【五帝为太一相也包容也四邻四方也】土地广扬浮云扢嘉坛椒兰芳【扢公忽反摩也谓摩拭其坛加以椒兰之芳】璧玉精垂华光【言礼神之玉也】益亿年美始兴交于神若有承广宣延咸毕觞灵舆位偃蹇骧【言神既飨严驾灵舆引其侍从之位偃蹇髙骧也】卉汨胪析奚遗【汨于笔反卉汨疾意也胪陈也析分也言速自陈列分散而归无所留也】淫渌泽然归【渌音緑鸟黄反淫久也渌泽泽名言我享神之后久在渌泽乃然而归也】
　　朝陇首【十七】
