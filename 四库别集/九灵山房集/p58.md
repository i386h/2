<!-- { "loadSidebar": true } -->
　　良盛年时识豳国余忠宣公于浦江官舍公方持使者节行县欲执弟子礼莫可也后游郡城遂因论诗获质所疑于公公为书此四篆以遗葢良所居轩匾也携归山中乡友宋君景濂首为赞一通且贻书东阳陈君君采记之而金华胡君仲伸乌伤王君子充麟溪郑君仲舒皆先后为文以寄即尝命工刻置轩壁矣亡何天下大乱在在兵起乃一切委弃避地海隅及以埀暮之年归视故居轩虽茍完而壁间旧刻无复存者急探行槖仅得公所书亲迹及四君记文搨本而已景濂之赞亦竟不可追踪巻中跋语则后所追为者也于是公以淮南行省右丞死节安庆君采以处士死于乡入国朝景濂以翰林学士责死西土子充以翰林待制斥死北地仲伸亦以儒学敎授寄死野人家同时流辈凋落殆尽独仲舒以前朝故官家食无恙然亦颓然老矣由前至今俯仰未三十载而变幻不常如此所恃以持久者惟字画与文章又未知去此三十载其字与文与所蓄之人还能相守如今日否学佛之人指幻境为空华岂不信然欤良既以四篆四记联之为巻而复详着其始末于后暇日一取阅之安得不为之三叹乎元黓阉茂之岁夏五月既望九灵山人戴良书
　　鹤年先生诗集序【见丁鹤年集　与鄞游原稾小异】
　　昔者成周之兴肇自西北西北之诗见之于国风者仅自豳秦而止豳秦之外王化之所不及民俗之所不通固不得系之列国矣我元受命亦由西北而兴西北诸国若囘囘吐蕃喀尔喀辉和尔伊啰勒琨唐古之属往往率先臣顺奉职称藩其沐浴休光沾被宠泽与京国内臣无少异积之既久文轨日同而子若孙遂皆舍弓马而事诗书至其以诗名世则贯公裕实马公伯庸萨公天锡余公廷心其人也论者以马公之诗似商隠贯公萨公之诗似长吉而余公之诗则与隂铿何逊齐驱而并驾他如高公彦敬库公子山达公兼善雅公正卿聂公古栢乌公克章鲁公至道二公廷珪辈亦皆清新俊拔成一家言此数公者皆居西北之远国其去豳秦葢不知其几千万里而其为诗乃有中国古作者之遗风亦足以见我朝王化之大行民俗之丕变虽成周之盛莫及也鹤年亦西北人其视数公差后起家世以勲业着而鹤年兄弟俱业儒伯氏之登进士第者三人鹤年乃泊然无意于仕遭时兵乱逃隠海上邈不与世接凡幽忧愤闷悲哀痛苦之情一于诗焉发之观其古体歌行诸作要皆清丽可喜而注意之深用工之至尤在于五七言律但一篇之作一语之出皆所以寓夫忧国爱君之心闵乱思治之意读之使人感愤激烈不知涕泗之横流也葢其措辞命意多出杜子美而音节格调则又兼得我朝诸阁老之所长故其入人之深感人之妙有非他诗人之所可及呜呼若鹤年者岂向数公之流亚与然数公之在当时皆达而在上者也世之士子孰不脍炙其言辞鹤年遭夫气运之适衰方独退处遐陬而为所谓穷者之诗以自慰其能知夫注意之深用工之至者几何人哉知与不知在鹤年未足轻重苐以祖宗涵煦百年之久致使遐方绝域之诗俱得系之天子之国而鹤年之所以着明王化民俗之盛以与数公并传于斯世者将遂冺无闻矣不亦重可悲夫故取其吟稾若干巻序而传之以俟世之知鹤年者相与讽咏焉耳鹤年之清节峻行已别有传兹不着至正甲午秋九灵山人金华戴良序
　　夷白斋稾序【见夷白斋集　与吴游原稾小异】
　　夷白斋稾合四百五十四篇通奉大夫内史临海陈先生所着良既访之先生尽得其稾而编次之以为三十五巻而复序其篇目曰世道有升降风气有盛衰而文运随之故自周衰圣人之遗言既熄诸子杂家并起而汩乱之汉兴董生司马迁扬雄刘向之徒出而斯文始近于古迨其后也曹刘沈谢之刻镂王杨卢骆之纤豓又靡然于当时至唐之世而昌黎韩子以道徳仁义之言起而麾之然后斯文几于汉奈何元气仅还而剥丧戕贼复浸淫于五代之陋直至宋之刘杨犹务抽青嫓白错绮交绣以自衒后七十余年庐陵欧阳氏又起而麾之而天下文章复侔于汉唐之盛未几欧志弗克遂伸而学者又习于当时之所谓经义者分裂牵缀气日以卑而南渡之未卒至经学文艺判为専门士风颓弊于科举之业而宋遂亡矣文运随时而高下概可见矣我朝舆地之广旷古所未有学士大夫乘其雄浑之气以为文者固未易以一二数然自天厯以来擅名于海内惟蜀郡虞公豫章揭公金华柳公黄公而已方是时祖宗以深仁厚泽涵养天下埀五六十年而戴白之老童儿幼稚相与鼓舞于里巷之间晏然无以异于汉唐宋之盛时故一时作者率皆涵淳茹和以鸣太平之鸿休其摛辞则拟诸汉唐说理则本诸宋儒而学问则优游于周之未衰学者咸宗尚之并称之曰虞揭柳黄而本朝之盛极矣继是而起以文名家者犹不下数人如莆田陈公之俊迈则有得于虞公新安程公之古洁则有得于揭公而临川危公之浩博则又兼得夫四公之长者郁郁彬彬何可及哉近年以来独危公立帜词坛自余数公常想见其丰采习闻其謦欬邈然其不可接者久矣于是沦没殆尽而得先生以绍其声光先生黄公之高第弟子尝负其所有溯长江游吴中久之自吴逾淮泝黄河而北达于燕赵留辇毂之下久之于时虽未有所遇然自京师及四方之士无问识与不识见其文者莫不称美之不置则其得之黄公者深矣岂惟黄公葢自虞揭而下数公亦皆得而师友之故其为文雍容纡徐如冠冕佩玉周旋堂陛之上驰骋操纵又如风云虵鸟按行于阵伍之间而音节曲折则与前之数公如出一律也后由京师还吴中居无何我吴王闻其学问即以枢府都事起于家不几年间遂屡迁而长其省幕其后调太尉府叅军由叅军升内史迹愈显而文愈工国家之制作及四方之求之者皆随手应之葢沛乎其无穷矣夫自周衰以来至于今几二千载其阅世非不远也厯年非不久也能言之士非不多也斯文能自振拔以追于古者惟汉唐宋及我朝此四世而已而四世之中士之卓卓可称述者又不过数人焉何才之不数出而人之难得若是哉于此有人焉能以卓卓可称者自期待又幸遭逢于时而得大肆其著作世其可不为之贵重之与余于先生之文读之累月曾不能有所去取于其间虽片言半幅咸取而録之者所以明先生于一字之微皆可为斯世之贵重也先生为人温良慈惠其从政寛易爱人与人交于恩义最笃虽待臧获初未尝疾言厉色平居葢雍雍如也若先生非所谓有徳有言者耶夫诵其诗读其书不知其人可乎故予序先生之文而并及大要可纪者如此先生名基字敬初夷白斋乃其自号也故以题其稾云至正二十有四年岁在甲辰夏五月朔旦书





　　九灵山房集补编下
　　原跋
　　右九灵山房集凡三十巻吾曾叔祖提学公之所作叔祖司训公吾先人纯素处士之所编校者也其遗稾藏于家久矣昔先人于宣徳中俾洎二弟綎师事曁阳姻友公寿倪先生而受业焉先人与先生平居交谊甚笃因惧遗稾驯致散失乃出而示之相与议及锓梓传世未几吾长兄綂次兄纺不幸遽卒于前先人由是愿莫之遂竟赍志以殁不肖孤等追忆遗训在耳耿耿不忘比于去载冬获会诸亲旧谋勒先人墓志铭昭示贞石而先生复申前议将成厥美等幸赖遗徳余庆勉世其业用敢谨于正统甲子仲春倩摹工锓梓今工既讫呜呼庶几始克少偿先人夙志抑亦上续前人之懿绪下诒后嗣之徽谟云集外有和陶集一巻刋版翰林行世惟春秋经传考三十二巻其同门友宋太史景濓公详为之序惜未暇刋耳正统十年岁次乙丑夏六月望前一日从曽孙拜手谨识
　　殿江十四世从叔祖九灵先生诗文集三十巻编于男礼叔仪暨从孙我十二世祖讳侗字伯初刻于从曾孙我十一世祖讳字彦瞻惜未几板烬于火康熙间重刻仅十之三四邑司训秀水曾缯闗先生稍为勘补司训尝得别本未谋梓今求其书葢无复存者岁庚寅江弟殿海殿泗游武林得钞本于鲍君以文家鲍君性嗜古手为叅校又为借得汪氏钞本及姚江黄梨洲先生手钞选本先是嘉兴曹君仲楳与余季善至是竟得原刻本邮致山中再拜繙阅恍见先人手泽奕世尚存乃慎相校讐疑者仍之复是正于杭堇浦太史再三反复始克就梓原编自山居迄越游诗文类次时地皆可寻按目録与题文少异者编成于先生没后今不敢易也题序纪传遵其旧而益其所无复约举事迹证诸史集暨家乗订年谱一册其有遗篇及互异者别为补编以俟续采庀工于辛卯之春从叔圣鼇龙田圣伦乐清共襄其事阅一年工竣先生节义文章前人赞述详矣遗书若春秋经传考和陶集今不知尚存与否要以心精所在必有灵物呵防其间故此编燬而复全水火湮埃不能湮没吾子姓读是书者庶几仰先徳之流传谨遗编于勿坠且无忘鲍氏曹氏之勤焉其可也乾隆壬辰夏月十四世从孙殿江谨识











