<!-- { "loadSidebar": true } -->
    正议大夫行太子右庶子史馆修撰上柱国晋昌县开国男令狐亘述：惟深也故能通天下之志，惟几也故能成天下之务。君子极深而研几，不出户而制动，行诸已而驭化，其惟圣德乎？有唐名臣赠司徒鲁郡文忠公颜公，奉大顺为元功，建大节为至忠，以安横流，以纽颓纲，秉是一心，祗事四朝。今上兴元元年八月三日，蹈危致命，薨於蔡州之难。贞元二年春，蔡州平。冬十一月二旬有三日，嗣子栎阳尉、秘书省正字硕，衔恤奉丧，归葬於万年县之旧原。皇帝彻悬震悼，乃册赠上公。诏有司具鼓吹羽仪，送於墓所。遣中谒者吊祭，赠钱五十万、粟三百石。命太常考行诔德，谥曰文忠。凡厥士庶，Н方侯伯，识与不识，声想形，莫不惕然创焉，感慕思齐。为人子者益孝，为人臣者益忠，为人弟者益顺，为人吏者益敬，有以见盛德，之仪型也。公讳真卿，字清臣，琅琊临沂人。盖孔宣父之门人曰回，好学知机，道亚圣人，公其後也。五代祖之推，北齐黄门侍郎，为海内大儒，著《家训》、《稽圣赋》、《冤魂志》及文集，藏在书府，历代传之。高祖思鲁，亦儒行，仕我太宗，掌记秦府，列於国史。曾祖勤礼，著作郎、宏文馆学士。祖昭甫，晋、曹二王侍读，赠华州刺史。考惟贞，薛王友，赠太子少保。储和葆冲，是感间气，用集於我公。公受夫纯休，克广前烈，识度元远，节行不群。早孤，太夫人殷氏，躬自训育。公承奉慈颜，幼有老成之量。家贫屡空，布衣粝食，不改其乐。馀力务学，甘味道艺，五经微言，及百氏精理，无所不究。既闻之，必行之。尢工文词，善隶书，书格劲逸，抗行锺、张。弱冠进士出身，寻判入高第，授秘书省校书郎。天宝初制策甲科，作尉醴泉，又以八使表能，迁於长安。未几，拜监察御史。氵存承诏旨，巡抚河陇。曾至五原，有冤讼久而不决，公理之得情，郡人悦服。时方炎亢，而甘泽澍焉，巷俗谣言，谓之御史雨。又士族有ル於名教者，朝臣有侮於宪度者，公悉弹奏，正以礼法。宪纲震肃，朝旨嘉焉，迁武部员外郎。属宰臣杨国忠以外戚登庸，恶不附已者，出为平原太守。公性本宏裕，及到官，推是道也，以临其人。躬疾苦以劝义，宽征徭以劝学，令不肃而信行，教不敷而化洽。十四年，贼臣安禄山豕突蚁动，逆常干纪，徵师矫命，自蓟长驱。公血愤中激，乃宣言曰：“焉有人臣，忍容巨逆？必当竭节，龚行天讨。”会郡中方集静塞军屯丁三千馀人，公因之，又召境内举武艺者，仍发财募义勇之士，未逾旬，成万人军。於是戒严固守，仍表其状。是时海内承平，禄山窃发，两河之间，未有奉章表者。时禄山陷洛阳，害留守李忄登、中丞卢奕御史蒋清，以三人之首，传胁河北列郡。至平原，公斩其使，收三人之首，哭而葬之，遂有表上闻。初元宗每朝以薄俗罪已，及得公表大悦，称叹者久之，顾谓左右曰：“真卿何如人，而所为乃得尔！”因就拜户部侍郎，兼领平原，又加河北采访招讨使。仍赐以诏书云：“卿之一门，义冠千古。”由是公之德声，震於天下。时公从父兄常山太守杲卿，同公建义，愤激於衷，生缚贼将何千年、高邈，献於阙下，遂通太原之路。忠烈之风，出於一门。《诗》云：“孝子不匮，永锡尔类。”夫忠臣亦如之。是时渔阳太守卢全诚、济南太守李随、清河长史王怀忠景城司马李，各拥兵数千，或至万人，以附於公。邺郡太守王焘，被禄山移摄河间，焘俾掾吏李奂斩伪署河间长史杜暮睦，以河间众归於公。北海太守贺兰进明率精锐五千济河，有诏助公讨伐。是仁者赴，仁义者赴义，勇者不敢爱其力，智者不敢秘其谋。清河词客李萼，少年有志，献奇於公，以通邻好，增补军实。前殿中侍御史沈震、盐山尉穆宁、武邑尉李铣、清河主簿张澹、清池尉贾戢，各抒器能，参赞成务。公以长事进明，众同甘苦，莫不毕力，能公之役。贼帅袁知泰，恃众犯我聊城之西，公二鼓而破之，获斩万计。其时河朔一十七郡，同日响愿，进兵二十万，横绝燕楚，旁贯井陉，启土门，通太原。河北节度使李光弼、朔方节度使郭子仪得横行河朔，复常山、赵二郡，大破贼帅史思明於嘉山，皆公之由也。推诚无私，信及旁郡，平卢将刘正臣以渔阳来归。公以渔阳贼之本根，欲坚其意，乃割爱子颇，令越海与正臣通问，兼遣军资十有馀万。俄而寇陷京师，驾在灵武，往来传置，梗圯不通。公以帛书表章，封於蜡丸内，俾健步宵行昼伏，四远以闻，因奉诏。肃宗郎位之初，遣使乘驿，布於江淮，王命再通，ム兹是赖。又迁工部尚书兼御史大夫，采访招讨等使如故。其年冬十月，贼将尹子奇、史思明等，以劲兵十万发自燕南。先陷沧瀛，次陵德棣，猛若燎火，冲如决防。公内无兼月之蓄，外绝同盟之援，度势量力，义无幸给，不敢委身待擒，贻国之耻，遂与麾下归於凤翔。有诏迁宪部尚书，寻兼御史大夫。西京平，思复旧章，屡进谠议，触鳞忤旨，竟不久留，出为冯翊太守。换蒲州刺史，充本州防御使。又为酷吏所构，贬饶州刺史。迁州刺史，充浙西节度使。时刘展在於睢阳，反状已萌，公乃饬偏师，利五刃，水陆战备，以时增修。都统使李亘奏，以为过防骇众，肃宗有诏，追拜刑部侍郎，进爵县公。寻而刘展陵陷江淮，李亘败绩奔走，时之议者，皆多公之先觉，怒亘之沮计焉。御史中丞敬羽，诈佞取恩，恶公刚直，以谤语阴中之。天威赫然，责命斯极，贬蓬州长史。代宗即位，移利州刺史，未之任，徵拜户部侍郎。加银青光禄大夫，进金紫光禄大夫。除江陵尹兼御史大夫，充荆南节度观察使。未辞阙而銮舆幸陕州，公扈跸行在，拜尚书右丞。及还京，迁刑部尚书，续兼御史大夫，充朔方宣慰使，进封鲁郡公，食邑二千户。宰臣元载，怙权专政，每有公议，公正言引经，不为之屈，指レ将如规之。载心衔色忿，蓄而将发者数四矣。会摄享太庙，诬以祭器不修，启於宰臣，载因奏公谤ゥ时政，贬峡州别驾。未到任，换吉州别驾移抚州刺史，转湖州刺史。政尚清净，长孤养耆，彻备浚隍，式廉明，进吏事，特责大旨而已。郡人悦之，立碑颂德。而耽嗜文籍，卷不释手。初在德州，尝著《韵海镜源》，遭难而止。至是乃延集文士，纂而成文。古今文字该於理者，摭华撮要，罔有不备，为三百六十卷。以其包荒，万汇，其广如海，自末寻源，照之如镜，遂以名之。又著《吴兴集》十卷、《庐陵集》十卷、《临川集》十卷，并行於代。大历末，奸臣伏诛，宰臣杨绾、常[B14A]举公旧德，宜在中朝，徵拜刑部尚书。公乃奏上所著《韵海镜源》，帝嘉之，藏於集贤书院及秘阁。公前後三领大司寇，以年老辞荣。上爱其才，迁吏部尚书，清汰九流，用正庶官。代宗晏驾，朝廷以公鸿儒，详练典故，举充礼仪使。祗护陵寝，率礼无违，加光禄大地太子少师，使如故。著《礼仪集》十卷。上方倚以为相，为权臣所忌，迁太子太师，外示崇高，实以散地处之也。建中四年，贼臣李希烈阻兵淮右，诏公奉使宣慰。豺狼方炽，或谕公逗遛以需，公曰：“君命也，焉避之？”既见希烈，奉宣朝旨，词不屈，志不挠。贼党乃交刃胁之，慢骂不逊，公视之凛如，责以悖逆，希烈不敢亢逼而退。久之，置酒大会，将饯公复命，行有时矣。遇叛臣李元平陷我汝海，委质贼庭，公於座上数其背恩，厉气叱责。叛者惭赧，密以异语动於希烈，希烈意变，遂执公。囚於官舍，防以甲士。或掘於侧，或积薪於前，或绐以瘗填，或许以焚烁，虐毒万计，期公毁节。公谓之曰：“愿假一剑，岂劳多端？服义而终，乃其所也。”贼竟不敢逼，贞元初，希烈陷汝州。是时公幽辱已三岁矣，度必不全，乃自为墓志，以见其志。是年遇害於汝州之龙兴寺，春秋七十有六。自登朝及作藩牧，常以安君厚俗为务，奖善伐恶为志。言非至公，不发於口；事非直道，不几於心。植操则夷齐之高也，理戎则羊陆之仁也，当朝则汲黯之正也，莅下则廉范之通也。蕴是具美，行乎至俭，强暴莫敢冲，千飙不能动。大义久废，公起之；醇风久ㄤ，公还之。非贤人之业，何以臻此？然虚已下士，不以名位自高，苟有道者，蓬门鹑衣，必与抗礼。在平原，尝荐安陵处士张镐有公辅之量，数年间镐位列鼎司，论者称之。善与人交，执友之子，义均甥侄。介操所至，不迁其守。刚而中礼，介而容众，静而无闷，动而有光。便於已，希权幸不为也；君有命，蹈汤火不辞也。心在弭乱不在功，志图报国不图生，故其杀身成仁，视死如归，虽汉之龚胜、魏之王经，无以加焉。昔卫铭孔悝，鲁颂僖公，载在《礼经》，形於《雅》什。佥以为公之事君事亲，爱敬直清，跬步不忘，德充也；服义戴仁，颠沛以之，行极也；探赜儒府，述古立言，文经也；勤劳王家，靖难安仁，武功也。颂声不昭，後嗣何观？於是故吏庐州刺史李萼，乃刊石建碑，旌於不朽。以亘尝参公会府，公卿之末，备位史臣，俾赞丕烈，永示将来，敢竭不才，恭述所闻。铭曰：天祚圣唐，降贤救时。烈烈鲁公，毓德应期。岩峙玉镇，作傅之师。文武忠信，天子是毗。亦既升朝，亻品然正色。润我王度，作藩於德。贼为豺虺，流虿下国。公饬王旅，殄扫妖慝。解纷以和，柔逆以忠。万里狂飙，半为淳风。君子知微，遇变则通。全我庶人，入奉宸聪。乃副丞相，是司喉舌。周旋七命，内外胥悦。营营青蝇，不害其洁。危行言孙，保兹明哲。用启土宇，俾侯於鲁。式是百辟，彝伦攸叙。乱靡有定，盗扰淮浦。帝曰汝贤，代予宣抚。孰不怀忠，处死难之？於赫我公，视险若夷。猛兽断断，履之不疑。扇彼薄俗，惟缉惟熙。昔在申伯，作藩周室。诗人歌颂，尚播声律。矧我文忠，人之纪纲。功侔四时，节贯雪霜。焕乎立言，殁而弥彰。日居月诸，垂范无疆。
    ☆尚衡
    衡，至德中历官散骑常侍，检校礼部尚书，兼御史大夫。
    ○文道元龟（并序）
    天宝初，适於平阳。平阳太守稷山公，则衡之从考舅。雅好古道，门尚词客，当今文人，相与多矣。尝叹曰：“取士之道，才其难乎？或精文而薄於行，或敦行而浅於文，斯乃有失其道，一至於此。”顾衡曰：“吾尝谓尔知言，尔其言之。”衡私门以文场而进五世，鄙虽不嗣，忝藉馀训，敢著《元龟》，以叙其事。《元龟》曰：
