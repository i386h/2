<!-- { "loadSidebar": true } -->
    顷以理道乖错，祸乱荐锺，陛下思咎惧灾，裕人罪已，屡降大号，誓将更新。天下之人，垂涕相贺惩忿释怨，煦仁戴明，毕力同心，共平多难，止土崩於绝岸，收板荡於横流，殄寇清都，不失旧物。实由陛下至诚动於天地，深悔感於神人，故得百灵降康，兆庶归德。苟不如此，自古尝有弃掷宫阙，失守宗祧，继逆於赴难之师，再迁於蒙尘之日，不逾半岁而复兴大业者乎！今渠魁始平，法驾将返，近自郊甸，远周寰瀛，百役疲瘵之，重伤残废之卒，皆忍死扶病，倾耳竦肩，想闻德声，翘望圣泽。陛下固当感上天悔祸之眷，荷烈祖垂裕之休，念将士锋刃之殃，愍黎元涂炭之酷，以致寇为戒，以居上为危，以务理为忧，以复言为急。损之又损，尚惧汰侈之易滋；艰之惟艰，犹患戒慎之难久。谋始尽善，克终已稀，始而不谋，终则何有？夫以内人为号，盖是中壶末流，天子之尊，富有宫掖，如此等辈，固繁有徒，但恐伤多，岂忧乏使。翦除元恶，曾未浃辰，奔贺往来，道路如织。何必自亏君德，首访妇人，又令资装，速赴行在。万目阅视，众口流传，恐非所以答庆赖之心，副惟新之望也。
    夫事有先後，义有重轻，重者宜务之於先，轻者宜措之於後。故武王克殷，有未及下车而为之者，有下车而为之者，盖美其不失先後之宜也。自翠华播越，万姓靡依，清庙震惊，三时乏祀，当今所务，莫大於斯。诚宜速遣大臣，驰传先往，迎复神主，修整郊坛，展享之仪，申告谢之文。然後吊恤死义，慰犒有功，绥辑黎，优问耆耋，安定反侧，宽宥胁从，宣畅郁堙，[B14A]奖忠直，官失职之士，复废业之人，是皆宜先，不可後也。至如崇饰服器，缮缉殿台，备耳目之娱，选巾栉之侍，是皆宜後，不可先也。宜後而先，则为君之道丧；宜先而後，则理国之义差。古之兴王，必慎於此，陛下将务兴复，又安可不慎乎？且散失内人，已经累月，既当离乱之际，必为将卒所私。其人若稍有知，不求当自陈献；其人若甚无识，求之适使忧虞。自因寇乱丧亡，颇有大於此者，一闻搜索，怀惧必多，馀孽尚繁，群情未一，因而善抚，犹恐危疑若又惧之，于何不有？昔人所以掩绝缨而饮盗马者，岂必忘其情爱耶？盖知为君之体然也。以小妨大，明者不为，天下固多美人，何必独在於此！《易》曰：“危者安其位者也，乱者有其理者也。”故君子安不忘危，理不忘乱，是以身安而国家可保也。《春秋传》曰：“或多难以固其国，或无难以丧其邦。”诚以处危则思安之情切，遭乱则求理之志深。切於思安，深於求理，国之固也，不亦宜乎！及夫居安而骄，恃理而怠，骄则纵肆其奢欲，怠则厌恶於忠言。奢欲日行，忠言日梗，国之丧也，不亦宜乎！昔卫献出奔，久而复国，大夫迎於境者，执其手而与之言；迎於门者，领之而巳。言其骄怠之易生也。齐桓将图霸功，管仲戒之以无忘在莒，惧其情志之易变也。今臣亦愿陛下企思危固国如不及，惩忘乱丧国如探汤，以在莒为书绅之规，以衰卫为覆车之鉴，则德为帝范，理致时雍，与夫贪逸欲而践祸机，其利害亦云远矣。所令撰赐浑诏，未敢承旨，伏惟圣裁。谨奏。
    ○兴元奏请许浑李晟等诸军兵马自取机便状
    右。钦溆奉宣圣旨：“省卿所奏蕃军退归及关中体势，理皆切当，甚慰朕怀。然浑、李晟等诸军，须有商量规画，令其进取。朕见欲遣使宣慰，卿宜审细条疏，速奏来者。”
    臣闻将贵专谋，兵以奇胜，军机遥制则失变，戎帅禀命则不威。是以古之贤君，选将而任，分之於阃，誓莫千也；授之以钺，俾专断也。夫然，故军败则死众，战胜则策勋，不用刑而师律贞，不劳虑而武功立。其於委任之体，岂不博大哉；其於责成之利，岂不精哉！自昔帝王之所以夷大艰成大业者，由此道也。其或疑於委任，以制断由已为大权；昧於责成，以指麾顺旨为良将。锋镝交於原野，而决策於九重之中；机会变於斯须，而定计於千里之外。违令则失顺，从令则失宜；失顺则挫君之严，失宜则败君之众。用舍相碍，否臧皆凶，上有掣肘之讥，下无死绥之志，其於分画之道，岂不两伤哉！其於经纶之术，岂不都谬哉！自昔帝王之所以长乱繁刑，丧师蹙国者，由此道也。兹道得失，兵家大枢，当今事宜，所系尤切。盖以寇盗充斤，乘舆播迁，人心有观变之摇，王室无自固之重。秦、梁回缭，千里迢遥，临之以威，则力势不制；授之以策，则阻远不精。顷者骤降诏书，教谕群帅，事无大小，悉为规裁。及乎章表陈诚，使臣复命，进退迟速，率乘圣谋，岂皆乐於违忤哉？亦由传闻与指实不同，悬算与临事有异故也。设使其中或有肆情于命者，陛下能於此时戮其违诏之罪乎？臣窃恐未能也。陛下复能夺其兵而易其将帅乎？臣亦恐未能也。是则违命者既不果行罚，从命者又未必合宜，徒费空言，祗劳睿虑，匪唯无益，其损实多。何则？时方艰屯，下陵上替，凡在执干戈而卫社稷者，皆自谓勋业由已，义烈发心，安於专行，病於羁制。陛下宜俯徇斯意，因而委之，遂其所安，护其所病，敦以付授之义，固以亲信之恩，假以便宜之权，待以殊常之赏，其馀细故，悉勿关言。所赐诏书，务从简要，慎其言以取重，深其托以示诚。言见重则君道尊，托以诚则人心感。尊则不严而众服，感则不令而事成。其势当令智者骋谋，勇者奋力，小大咸极其分，贤愚各适其怀，将自效忠，兵自乐战，与夫迫於驱制，不得已而从之者，志气何啻百倍哉！夫君上之权，特与臣下者，唯不自用，乃能用人。其要在顺於物情，其契在通於时变。今之要契，颇具於兹，傥蒙究思，或有可取。谨奏。
    ○兴元请抚循李楚琳状
    右件官，比缘性行无良，多为时议所恶，频被封章论奏，言其心挟两端，若不提防，恐妄生窥伺，谓宜斥绝，用杜奸邪。近者凤，翔使来，绝不蒙恩召见，滞留数辈，并未放还。伏恐陛下不忍，忿心，颇从舆议，以臣戆，窃谓非宜。李楚琳乘时艰危，ㄈ扰岐下，贼杀戎帅，款结凶渠，奉天之围，颇亦有助，其於叛乱，海内彰闻。论者令始纷纭，一何知见之晚耶？但以乘舆未复，大憝犹存，勤王之师，悉在畿内，急定宣速告，晷刻是争。商岭则道迂且遥，雒谷复为盗所扼，仅通王命，唯在[B14A]斜，此路若又阴艰，南北遂将绝。以诸镇危疑之势，居二逆诱胁之中，汹汹群情，各怀向背。贼胜则往，我胜则来，其间事机，不容差跌。傥或楚琳发憾，公肆猖狂，南塞要冲，东延巨猾，则我咽喉梗而心膂分矣，其势岂不甚病哉！且楚琳本怀，惟恶是务，今能两端顾望，乃是天诱其衷。故通归涂，将济大业，陛下诚宜深以为念，厚加抚循，得其持疑但足集事，傥能迁善，亦可济师。令若徇褊狭之谈，露猜阻之迹，惧者甚众，岂唯一夫？自昔能建奇功，或拯危厄，未必皆是矩之士，温良之徒，驱驾扰驯，唯在所驭。朝称凶悖，夕谓忠纯；始为寇雠，终作卿相。知陈平无行而不弃，忿韩信自王而遂封，蒯通以折理获全，雍齿以积恨先赏，此汉祖所以恢帝业也。置射钩之贼而任其才，释斩之怨以免於难，此桓文所以宏霸功也。然则当事之要，虽罪恶不得不容；适时之宜，虽仇雠不得不用。陛下必欲精求素行，追抉宿疵，则是改过不足以补愆，自新不足以赎罪。凡今奖吏，岂得尽无疵瑕？人皆省思，孰免疑畏。又况阻命之辈，胁从之流，自知负恩，安敢归化？斯衅非小，所宜速图。孔子曰：“人而不仁，疾之已甚，乱也。”又曰：“小不忍则乱大谋。”《君陈》曰：“无忿疾于顽。”又曰：“必有忍，其乃有济。”伏愿陛下必以英主大略圣人格言为元龟，固不可纳竖儒小忠，以亏挠兴复之业也。臣不胜忧国至计，谨启事以闻。谨奏。
    ○兴元论中官及朝官赐名定难功臣状
    右。钦溆奉宣圣旨：“比来奉天将士，并赐名定难功臣。今宰臣等商量，扈从中官，辛苦至甚，亦合依例，并赐此名。朕以南衙朝士之中，有经奉天重围，又似卿等，昨者奔赴行在，涉历危险，亦极艰难。今不问中官朝官，但经重围又到山南者，并拟赐名定难功臣，卿宜商量，岂不稳便者。”
    陛下惠г{执目}，仁洽庶寮，念随难之忧危，恤从巡之劳苦，议增宠饰，将锡嘉名。事虽未行，意则已就，凡在贵近，固知衔恩。睿旨淹详，复询庸贱，惟精惟慎，允谓防微。顾省何知，属当下问。臣若自贪荣号，傍惧怨憎，因循顺成，不极所见，心且知负，如天鉴何？是以不揆言之浅深，不计身之利害，但输狂直，唯圣所裁。臣闻赏以懋庸，名以彰行。赏乖其庸，则忠实之效废；名浮於行，则渎冒之弊兴。一足以挠国权，一足以乱风俗，授受之际，岂容易哉！顷以驻跸奉天，迫於患难，竟攘凶逆，实赖武人，遂旌定难之勋，特赐功臣之目，名颇符实，事亦会时，所г虽多，谁曰非允？至如宫闱近侍，班列具臣，虽奔走恪居，各循厥职，而驱除翦伐，谅匪所任。又属皇舆再迁，天祸未悔，见危无补，曷谓功臣？致寇方深，孰云定难？纵使遭罹围逼，跋履崎岖，难则当之，定将安据。劳或有矣，功其谓何？大凡有生之伦，莫不各亲其类，贱彼贵我，抑惟常情，黜异奖同，亦是常性。臣忝绅之列，又当受赐之科，窃自校量，犹知不可，而况於公议乎，况於介胄之士乎？人之多言，靡所不至，必谓陛下溺爱近习，故徇其苟得之情，该群司，以分其私昵之谤。怨不在大，衅皆自微，必将沮战士激励之心，结勋臣愤恨之气。所悦者寡，所慢者多，所与者虚名，所失者实事。所悦者臣下之夸志，所病者国家之大猷。利害皎然，不为难辨。且名者众之所评也，是曰公器，亦为争端。之至精，犹患相轧，处或乖当，安能勿逾？以汉高之制服雄豪，太宗之削平区寓，天下既定，乃论功勋。有萧、曹之殊庸，有房、杜之硕画，战守经略，倬乎殊伦，犹谓丰、沛故人，刀笔文吏，诸将不服，颇相讦扬。乃至攘袂指天，拔剑系柱，偶语谋反，喧哗讼冤。矧今国步犹艰，王化未洽，方资武力，以殄寇仇，盖非恩幸竞进之时，文儒角逐之日，当功而奖，尚恐未孚，奖又非功，固宜见诮。傥有节效尤著，理当[B14A]崇，赏典甚多，何必在此。其馀别无绩用，例徇驱驰，且俟贼平，甄录非晚。谨奏。
    ○銮驾将还宫阙论发日状
