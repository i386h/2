<!-- { "loadSidebar": true } -->
　　臣对臣知识愚昧学术疎浅不足以奉大问窃惟陛下当亨泰之交抚盈成之运天下皆已大治四海皆已无虞而乃拳拳于百姓之未得所为忧是岂非文王视民如伤之心邪甚大美也然臣之所惧者陛下负聦明神智之资秉刚睿明圣之徳举天下之事无足以难其为者而微臣所计议复不能有所补益于万一陛下岂能以其言为未可尽弃而有所取之耶陛下临朝策士凡有几矣异时莫不光扬其名声宠绥其禄秩然未闻天下之人有曰天子某日降某策问某事因某策济某功者是岂策策士之言皆无可适于用者邪抑亦其言或有可适于用而未暇采之邪是臣之所惧也臣方欲为根极政要之说明切时务之论而不敢饰为迂阔空虚无用之文以罔陛下陛下若以其言为可信而不悉去之试以臣之策付之有司责其可行则臣终始之愿毕焉如或言不适用则臣有瞽愚欺天之罪俯伏以待罪谴诚所甘心而不辞也臣伏读圣策有以见陛下拳拳以民生冻馁流离为忧以足民衣食为急此诚至诚恻怛以恵元元之念天下之所愿少须臾无死以待徳化之成者然臣谓陛下诚懐爱民之心而未得足衣食之道诚见百姓冻馁流离之形而未知百姓冻馁流离之实也夫陛下苟诚见夫百姓冻馁流离之实则必思所以富足衣食之道未有人主忍见夫民之冻馁流离而不思所以救援之者未有人主救援夫民之冻馁流离而天下卒坐于冻馁流离而不可救者也今夫匹夫之心可行于一家千乗之心可行于一国何者以一家一国固吾属也曽谓万乗属天下者有救援天下真实恳切之诚而顾不效于天下者哉是臣所未信也臣观陛下临朝凡十九余年于此矣异时劝农蠲租之诏一下天下莫不延颈以望更生然而恵民之言不絶夫口而利民之实惠至今犹未见者臣是以妄论陛下未见斯民冻馁流离之实未得足民衣食之道也臣闻之仁以政行政以诚举王者富民非能家衣而户食也心政具焉而已矣夫有其心而无其政则天下将以我为徒善有其政而无其心则天下将以我为徒法徒法者化滞徒善者恩塞心法兼备此先王所以富足人之大略也臣观史策见三代以后之能富其民者于汉得一人焉曰文帝当秦乱干戈之后当时之民盖日不暇给矣文帝视当时之坐于困寒者盖甚于涂炭也育之以春风沐之以甘雨煦煦然与天下相为休息之政而涂炭者袵席矣故后世称富民者以文帝配成康亦诚有以致之也然而文帝固非纯王者窃王者之似焉犹足以尊称于后世而况夫诚于王者而顾有坐视天下于冻馁流离者哉臣窃谓今日陛下忧民之心不为不切爱民之政不为不行然臣所以敢谓陛下于斯民之冻馁流离而未见其实于足民之衣食而未得其道者窃恐陛下有爱人之仁心而未能如王者之诚怛恳至有爱人之仁政而未能如王者之详悉光明臣是以敢妄论陛下而云云也然臣所望仁政于陛下者非欲尽变天下之俗也非欲复井天下之田也亦曰宜时顺情而为之制而不失先王之意耳臣请因圣策所及而条对之陛下策臣曰夫民匪耕则何以取食弗蚕则何以资衣斯二者亦王者之所念而忧者也今耕者少而食者众蚕者稀而衣者多又加之水旱虫蝗之为灾游惰冗杂之为病边有烟尘内有盗贼何怪乎民受其殃日复甚一日也此见陛下痛念生民之病深揆困乏之本而极思所以拯救之也臣谓民之所以耕蚕稀而日甚其殃者游惰起之也冗杂病之也若夫水旱虫蝗之灾则虽数之所不能无然君人之忧不在焉何者恃吾耕蚕之具素修而无所耗则虽有水旱虫蝗而无所害臣闻有道之国天不能灾地不能阨敌国盗贼不能困以恒职修而本业固仓廪实而备御先也臣闻立国有三计有万世不易之计有终岁应办之计有因时苟且之计万世不易之计者大学所谓生之者众食之者寡为之者疾用之者舒者也故王制三年耕则有一年之积例之则九年当有三年之豫其终岁所入盖足以自给而三年之蓄恒可以豫待不虞者如此所谓天不能灾地不能阨夷狭盗贼不能困臣前所谓王者之政陛下今日所方切求而欲励行之者所谓终岁应办之计者葢生财之道未甚周节财之道未甚尽一歳之入仅足以充一岁之用其平居无事犹未见其甚敝偶有凶荒盗贼之变则未免厚敛重取以至于困败而不能自振若此者盖素备不修因时权设汉唐宋以下治天下之大率而非我陛下之所以奉天理物而深厚国脉者其所谓因时苟且之计者盖平时之用以敛散于民者颇无其度而取民惟畏其不多用财惟畏其不广方其无事百姓已不能自给迨其有变则不可复为之计矣此则制国无纪溃乱不时盖昏乱衰世之政焉臣前所谓起于游惰病于冗杂之弊亦略有同于是陛下今所方欲改辙而易海内之观者臣谓今日游惰之弊有二冗杂之弊有三此天下之所以常坐于困乏而志士至今愤惋而叹息者也其所谓游惰之弊二者一曰游民二曰异端游民众则力本者少异端盛则务农者稀夫民所以乐于游惰者何也盖起于不均不平之横征病于豪强之兼并小民无所利于农也以为逐艺而食犹可以为苟且求生之计且夫均天下之田然后可以责天下之耕今夫里闬之小民剥于污吏豪强者深矣散食于四方者众也大率计今天下之民其有田者一二而无田者常八九也以八九不耕之民坐食一二之粟其势不得不困然而散一二有田之业以为八九自耕之养其势未尝不足议者病游民之众也或有逐商之说然臣以为游民之商本于不得已也而又无所变置而徒为之逐臣惧夫商之不安于商也臣窃谓今日之弊源已深更化者当端其绪而缓理之理而无绪势将驱力农之民而商而又将驱力商之民而盗也天下为盗国不可久其便莫若颁限田之法严兼并之禁而又择循良仁爱恻怛之吏以抚劳之法以定其世业禁以防其奸贪吏以时其安缉游民其时归乎若夫异端者葢本无超俗利世之智而徒窃其减额逃刑之利不工不商不农不士以自便其身且其倡无父无君之教于天下将使流风之未可已焉此其为害甚明故臣不待深辨然臣窃悼俗之方弊也秃首黄冠充斥道路珠宫琼宇照耀云汉此风未艾效慕者众非所以令众庶见也非所以端正风纪之要体也故臣请陛下严异端之禁斥道佛之说敕令此辈悉归之农其有不如令者许有司罪治不赦盖非惟崇力本之风抑且施教化之道此臣拳拳所望于陛下之至意也其所谓冗杂之弊三者一曰冗员二曰冗兵三曰冗费冗员之弊必澄冗兵之弊必汰冗费之弊必省三冗去而财裕矣夫圣人所以制禄以养天下之吏与兵者何也吏有治人之明则食之也兵有敌人之勇则食之也是其食之者以其明且勇也其或有不明不勇者则非耕不得食非蚕不得衣何者无事而禄亦先王之所俭也今天下之吏与兵何如也臣非欲尽天下之吏与兵而不禄之也臣徒见任州县者固有软罢不胜而坐禄者焉隶兵籍者固有老弱不胜而滥食者焉且入赀之途太多任子之官太众简稽之责不严练选之道有亏臣是以欲于此辈一澄且汰焉其所以去冗滥而寛民赐者不少也若夫冗费之弊不能悉举即其大而著者论之后宫之燕赐不可不节也异端之奉不可太过也土木之役不可不裁也陛下端身以率物节已而居俭其于三者固未可议焉然窃见天下之大民物之众九州岛四海之贡尺帛粒米之赋山林川泽之税日夜合萃以输太仓可谓盛矣而国计未甚足以为必有所以耗之者矣且夫上之赋其下者以一而下之所以供夫上者常以十盖道路之耗漕挽之费京师之一金田野之百金也内府之百金民家之万金也以百万民家之资费之于一燕飨一赐子一供玩者何限臣故曰冗费在今日亦有未尽节者盖臣闻之以天下所有之财赋为天下人民之供养未有不足者特其有以冗而费之者则其势将横征极取天下不至于饥寒涷馁大败极弊而不已臣读史记见周文王方其受命之时地方不过百里而四方君长交至于其国其所以燕飨劳来之典不容终无然而当时百姓各足饥寒不病故民诵之诗曰勉勉我王纲纪四方盖庆之也传至于其子孙以八百国之财赋自养一人宜其甚裕而无忧而民反流离困苦至于黄鸟此邦之咏作焉臣于此见君人节已以利人则易为功广费以厚敛则难为力臣是以拳拳以省冗费为陛下告也陛下策臣曰固本朕不类寡昧所致上不能参调化机下不能作兴治理实忧而且愧焉此乃陛下忧勤之言禹汤罪已之辞也然臣谓陛下非徒为是言也须欲励是行也夫君人之言与士庶不同一或不实天下玩之后虽有美意善政人且骇疑不信陛下往年尝有恤农之诏矣然而天下皆以为陛下之虚言何者诚见其言若是马而未见其惠也今陛下复策臣若是焉臣以为亦致忧勤之实而已欲致忧勤之实须速行臣之言然臣前所陈者皆因圣策所及条对要之所以振弊利世之道犹有未尽于此臣请终之夫山泽之利未尽垦则天下固有无田之忧今夫京师以东蔡邓齐鲁之间古称富庶强国三代财赋多出于此汉唐以来名臣贤守其所以兴田利而禆国用者沟洫川浍之迹犹存而今悉为空虚茅苇之地此古人所谓地利犹有遗者而陛下所使守此土者一切苟且应职而无能为任此忧者此北人所以长坐仰给于东南小有凶荒不继辄辗转沟洫而不能自给以生者地利未尽也臣意陛下莫若严其守令重选有力量才干忠诚为国之士使守其地而专一以兴田利为事朝廷寛其禁限聴其便宜而惟以此为田利课则海内当有赵过者出焉不数十年之后则江北之田应与江南类可省江淮数百万之财赋而舒北人饥寒冻馁之急一举而利二焉大恵也陛下能断而行之大勇也或曰非不欲行也如东南异宜何臣请有以析之夫今日所谓空虚荒瘠无用之地者非向时所谓富实而所托赖以兴起之本区乎昔以富实今以荒虚臣诚未喻其说亦曰存夫人尔魏人许下之屯可见矣方枣祗为屯许之画也当时亦诚见其落落难合洎其成也操终赖之省粟数万今天下之大又安知其无能为枣祗者乎臣是以愿陛下以此为田利课则山泽垦臣又闻之山泽不征市梁无禁王者所以通天下大公大同之制也自汉桑弘羊以剥刻之术媚上而征榷之法始详歴代因之而不革大公之制未闻也然臣终以此为后世衰乱苟且之政今朝廷之取民茶有征酒有榷山泽有租鱼盐有课自一草木以上之利莫不悉笼而归之公其取下悉矣夫上取下悉则其势穷夫兽穷则逐人穷则诈今陛下之民将诈矣司国议者非不知其势之不可以久也然而明知其弊而冐之者诚曰国家利权之所在也臣以为利不胜义义苟未安利之何益况又有不利者在乎臣闻之王者所以总制六合而正服民心张大国体者固在道徳之厚薄不问财赋之有无臣观征利之说不岀于丰大之国恒岀于衰乱之世纎纎然与民争利者匹夫之事也万乗而下行匹夫之事则其国辱非丰大之时所尚也陛下何不旷然为人所难思大公之法去衰乱之政令天下之士争言曰惜乎汉唐宋不能舍匹夫之利以利人至我明天子然后能以天子之大体镇服民心焉陛下何苦于此焉不为也臣愿陛下息山林关市之征焉使大圣人所作为过于人万万也若夫悉推富民之术则平籴之法不可不立也常平之仓不可不设也奢侈之禁不可不严也凡若此者史册之载可考陛下可能举而行之成典具在故臣不必深论之也由臣前所陈而言之均田也择吏也去冗也省费也由臣后所陈而言之辟土也薄征也通利也禁奢也田均而业厚吏良而俗阜冗去而蠧除费省而用裕土辟而地广征薄而息寛利通而财流奢禁而富益八政立而制备矣陛下果能行臣之言又何忧于百姓之冻馁流离又何至于有盗贼之警又何患乎不顺夫道而归乎化哉通变宜时之道其或悉备于此然臣以为此数者皆不足为陛下之难所患人主一人不能清虚寡欲以为寛民养物之要则虽有善政美令未暇及行盖崇高富贵之地固易为骄奢淫逸之所是故眀主重内治也故古之贤王遐观逺虑居尊而虑其危处富而惧其溢履满而防其倾诚以定志虑而节逸欲固寅畏而禁诐邪也故尧日兢舜日业禹日孜汤日检臣以为数圣人固得治心之要矣臣尝读汉书见汉武帝之为君方其临轩策士奋志六经也虽三代之英主不能过焉洎其中年多欲一念不能自胜公孙弘桑弘羊张骞卜式文成五利之辈各乗其隙而售之卒使更变纷然天下坐是大患臣是以知人主一心不可使有所嗜好形于外少有沉溺为祸必大故愿陛下静虚恬虑以为清心节欲之本毋以深居无事而好逸豫毋以海宇平清而事逺畧毋以物力丰实而兴土木毋以聦明英断而尚刑名毋以财赋富盛而事奢侈毋羡邪说而惑神仙澄心正极省虑虚涵心澄则日明虑省则日精精眀之运旁烛无疆举天下功业惟吾所建者岂止以富民生足衣食而已哉臣始以治弊治法为陛下告终以虚心寡欲为陛下勉盖非有惊世絶俗之论以警动陛下然直意以为陛下之所以策臣者盖欲闻剀切时病之说故略敢尽其私忧过计之辞衷情所激诚不知其言之犹有所惮亦不知其言之犹有所隐惟陛下寛其狂易谅其朴直而一赐览之天下幸甚臣谨对
