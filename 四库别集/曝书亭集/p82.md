<!-- { "loadSidebar": true } -->
　　己酉之春泊舟任城南池之南步入州学见仪门旁列汉碑五左二右三郎中郑君固碑其一也碑文全漫漶不可辨识舍之去明年冬同昆山顾宁人嘉定陆翼王观北平孙侍郎藏本文有逡遁字宁人谓是逡巡之异文退而引三礼注以证之且博稽晏子春秋作巡遁汉书作逡循庄子作蹲循灵枢经亢仓子作遵循又谓逡遁之异文笔之金石文字记以予考之集韵逡遁□三字牵连书之均七伦切音义则一说文释辵字云乍行乍止也遁字虽音徒困切而配之以辵当读如足缩缩如有循之循以为假借则可不得谓之异文矣宁人作音论惜集韵不存未知是书尚存天地间故于诸书疑义未尽晰尔
　　书王纯碑后
　　冀州刺史王纯碑娄彦发汉隶字源谓在郓州中都县立于延熹四年冬十二月而郦善长以纯为纷以延熹为中平盖未尝亲至其所而传闻之误也岁在丁未同谭七舍人兄舟石观于北平孙侍郎砚山书屋宋拓本也碑阴门生百九十三人姓字不具者六数略如之按汉人书名必具名字此碑自冯定伯而下悉字而不名与太尉杨震髙阳令杨着儒先生娄夀三碑相同亦门生之变例也
　　跋竹邑侯相张夀残碑
　　竹邑侯相张夀残碑在兖州城武县立于汉建宁元年五月土人截作后人碑趺所存约二百字竹邑侯者彭城靖王恭之子阿奴明帝永初六年封见熊方后汉书同姓诸王年表
　　金乡守长侯君碑跋
　　金乡守长侯君讳成字伯盛山阳防东人文称侯公之后以平国君更安国君又则乡哀侯霸其子昱徙封阿陵而谓霸封于陵欧阳氏赵氏已正其譌矣碑末书夫人以延熹七年疾终盖祔葬者窃思东京碑版之文莫多于蔡邕今集中碑铭颂赞诔辞灵表神诰男女各异其篇目疑东京之俗夫妇同穴者寡故广汉属国侯李翊曁夫人臧其墓并在渠州各自井椁树碑可以槩其余矣终汉之世侯君而外夫妇合葬仅有郎中马江并书夫人冤句曹氏祔焉此潘昂霄金石例王行墓铭举例未发其凡者也
　　汉丹水丞陈宣碑跋
　　明成化中内乡县髙岸崩土人得古碑一乃汉丹水丞陈宣纪功碑文称宣字彦成汝南新阳人丞相曲逆侯裔宙去戸牖迁淮汉间传欧阳尚书仕郡歴主簿督邮除项都卿补临县永夀三年七月洪水盛多田荒芜民失水利卿单骑经营复修古迹旬月而成长流投注漑田二十余顷于是疁民胡访等欲报靡由登山伐石建立全碑甄记鸿惠后附铭二章建于建宁四年五月是碑储藏家鲜有着録者惟邑人李蓘曽载于丹浦款言康熙庚戌冬观于宛平孙氏盖耳伯先生曽知祥符县事得之
　　跋汉司隶校尉鲁君碑
　　右鲁君碑熹平二年四月立隶书额穿其中文一十七行本在金乡山墓侧赵德甫撰金石録时已辇置任城县学至今存焉相传是蔡中郎书惜其文不入集中石久崩剥仅识其百一而已
　　执金吾丞武君碑跋
　　武君荣碑在济宁州学仪门汉制执金吾一人丞一人月三绕行宫外戒司非常水火之事秩六百石缇骑二百人舆服导从光满道路光武尝叹曰仕宦当作执金吾而乐府古歌辞称陛下三万岁臣至执金吾盖中兴以后官不常置荣之本末惜碑文已漫灭年月无考仅存其廓落焉尔
　　书尹宙碑后
　　尹宙碑土中晩出文字尚完结体遒劲犹存篆籀之遗是本烟楮悉旧对之如百年前物尤为尽善太原傅山青主藏檇李曹溶洁躬审定朱彞尊鬯书康熙乙巳秋八月
　　滕县秦君碑跋
　　兖州滕县东四十里马山古城址有滕君碑出自土中无岁月可考滕君亦无名字铭辞四言音韵参杂其云系出睾睾与峄通知为滕人云为政崇博三年有成盖出而仕者末云丹书刻石垂示后昆以此知刊石书丹实始于汉其来古矣






　　曝书亭集巻四十七
　　钦定四库全书
　　曝书亭集巻四十八
　　翰林院检讨朱彞尊撰
　　跋【七】
　　魏封孔羡宗圣侯碑跋
　　右魏封孔羡碑在今阙里孔子庙庭相传其文为陈思王植所作而梁鹄书之着于图经假有好事者采之入思王集其谁曰不宜鄱阳洪氏以是碑文称黄初元年而魏志作二年正月诏以议郎孔羡为宗圣侯奉孔子祀谓误在史考魏王受禅在汉延康元年十一月旣升坛即阼事讫改延康为黄初而碑辞叙黄初元年大魏受命应歴数以改物秩羣祀于无文旣乃缉熙圣绪昭显上世追在三代三恪之礼兼绍宣尼襃成之后以鲁县百戸命孔子廿一丗孙羡为宗圣侯制诏三公云云原受禅之始岁且将终碑有旣乃之文则下诏在明年二月史未必误若章懐太子注孔僖传以宗圣为崇圣斯则误矣
　　尚书宣示帖跋
　　古文造自仓颉篆创自史籀破自李斯隶始程邈八分肇王次仲章草原于史游行书起刘德升飞白擅蔡邕草变于张伯英唐张懐瓘言之详矣独于真书不举作者姓氏盖以隶为真也然洪适以八分称隶学者未尝议其非不得举隶而遂遗真书也钟太傅八分有受禅碑余多真书王丞相导爱之以尚书宣示帖衣带过江今之传本出于王内史所临而奏捷墓田荐季直诸帖均为世重王僧防赏其婉媚尽妙陶景许以絶伦庾肩吾品其天然第一顾魏志本传无片言及其善书何与窃疑汉代无真书工之自太傅始当时楷法虽精章奏之外未大行于世迨晋帝王方用正书见于窦臮注述书赋而衞夫人图笔阵有真书去笔头二寸一分之语然则真书当别标一目未可牵混入隶之一门也书以示儿子【昆田】时康熙癸酉夏六月
　　跋吴宝鼎甎字
　　康熙四年吴之村民于小防岭掘地得甎二识云大吴宝鼎二年岁在丁亥作一十有一字盖孙皓时纪元通鉴晋泰始三年也面有螭文知非民间物考是年六月皓起昭明宫方五百丈二千石以下皆自入山督摄伐木一时塼埴之工陶旊交作或分命吴郡助其役理有然者甎之为用古人取材必精故羽阳铜雀香姜之瓦皆可制砚而是甎相之理觕质暴若似乎火气不交垺不孰者殆为圬者所弃流转民间未可知也二甎为顾秀才肇敏所得分其一赠予予旣搨孔庙五凤二年甎又从候官林氏摹甘泉瓦合此装池作册因濡笔识之岁在壬午又六月寓慧庆寺书
　　吴天玺纪功碑跋
　　吴天玺元年纪功碑亦名天发神谶旧在岩山段石冈山谦之丹阳记岩山东有大碣石长二丈折为三段今其石移置学舍中累之髙止数尺谦之盖神其说尔碑文倒置错误不可读今依祥符周在浚雪客考定装潢之相传文出华覈予为雪客撰碑考序已辨其非矣观其字在篆隶之间虽古而近拙亦未必定出于皇象手迹也金陵琐事谓是苏建书不知何据
　　晋汲县齐太公二碑跋
　　汲县古朝歌地相传师尚父旧居也遗碑一表一表在县治西南隅晋武帝太康十年三月尚父裔孙范阳卢无忌来为汲令刻石碑在县西北三十里庙中北魏孝静帝武定八年四月立石司农卿穆子容正书按李白诗云朝歌屠叟辞棘津八十西来钓渭濵而韩婴诗外传称文王举太公时公年七十二与李诗不合无忌表曰康王六年齐太公望卒按尚书顾命有齐侯吕伋文则汲已嗣公为侯非卒于康王时也然则金石之文亦有不足信者
　　晋平西将军周孝侯碑跋
　　宜兴县周孝侯碑相传平原内史陆士衡撰文会稽内史王逸少书孝侯战没而碑辞云元康九年旧疾増加奄捐馆舍乖谬已甚然书法亦不恶但假逸少之名是为不知量矣末题元和六年岁辛卯十一月承奉郎守义兴县令陈从谏重树疑文字皆此君伪托尔
　　宋搨黄庭经跋
　　褚登善于西堂録右军书目正书止乐毅论黄庭经东方朔賛三种而已此外太史箴大雅吟不传遗敎经譌阙过半乐毅论亦亡其一角惟黄庭独完宋人谓其不类疑后世依仿为之然登善着録其为右军书信矣予尝论周公孔子之文屈原之楚辞篇各异体不成一家之言右军于书亦若是也昙壤换鹅之后传刻者众渐失其真佳本难得斯于谨束中审视之离横逸生面毕露殆汴京名手所锓亦名手所拓洵铭心絶品也已
　　开皇兰亭本跋
　　王逸少书惟禊帖摹本最多南渡内府所藏凡一百一十七本贾师宪窜逐朝廷命王孟孙簿録其家石刻兰亭八千匣今陶九成所载目録唐以前本无闻焉兹册为烂谿潘氏家藏序后具书开皇十三年岁次壬子十月摹勒上石髙颎监刻一十九字观者或疑之按桑泽卿博议载有智永临本盖永师本逸少七世孙传其家法学书永欣寺阁梯桄不下者四十年其勤苦若是且于陈天嘉中茧纸真迹曽归之宜其笔精墨妙过于赵韩冯葛数子也明胡祭酒若思亦云永嘉本是智永临写宋绍兴间太守程迈刻置郡斋末有孙兴公后序是唐干封三年僧懐仁集书斯言先后符合窃疑是册即永师所临至炀帝时又有大业石本见周公谨云烟过眼録然则禊帖流传隋代已有二本考古之君子可以释其疑已
　　跋兰亭残石拓本
　　兰亭残石不知勒自何方后半多阙盖肥本也禊帖肥痩攸殊褚廷晦本肥张景元本痩欧阳行本本痩石熙明本肥释懐仁本前痩后肥王顺伯主肥尤延之主痩黄鲁直取肥不剰肉痩不露骨斯执中之论与大都书家率以痩本为贵相传宣和中拓定武本叠匮金三纸加毡椎拓之故下肥上痩若是则在下者方不失真安见肥者之不如痩乎鲁直又云东坡道人少日学兰亭故其书姿媚知言哉今观残石东坡书法絶与相类殆原出于肥本者也帖今亦藏烂谿潘氏竹垞老人书
　　跋兰亭定武本
　　兰亭茧纸旣入昭陵书家之论以定武本为第一熙宁间纳诸禁中或云此石亦殉裕陵则是人间不合有是本矣按欧阳永叔集古録谓定武二民家各有一石较之纤毫无异然则定武原有二本也相传赵子固覆舟于嘉兴疾呼兰亭在否舟人负以出子固大书云性命可轻此宝难得好事者目为佳话又子昂仕元子固不仕其弟过之行后拂尘于坐以予观袁伯长跋禊帖称子固死帖入贾相家贾败籍于官有官印然则子固卒于宋未亡之前伯长所云盖不诬矣兹来柘湖覩定武本则未知孙次公所纳石与抑薛向所藏石与要之肥痩适中努啄生动胜于他本因以所闻述之
　　国子监石本兰亭跋
　　书至右军入圣右军书至兰亭而变化无方后人评品以定武本为最欧阳率更所临也流传有玉有石有棠棃版字有阔行有斲损有肥有痩有始肥终痩各本不同相传石晋广运中契丹辇归弃之中道而荣次新言宋定国使金云在中京中京辽之南京金海陵改为中都即燕京也吾乡沈先辈虎臣撰野获编云万歴乙酉丙戌间北雍治地得禊帖行款肥痩与定武本略同识者疑是广运所弃石时长洲韩公存良官国子祭酒拓数百本遗友朋合之次新所述或即薛氏摹勒未可定尔
　　姜氏兰亭二本跋
　　右禊帖二石藏姜编修西溟家皆痩本也世之论禊帖者必准于定武审其谱系等差之洪景卢有云碑刻不必问所从来但以书之工拙为断予尝叹为知言二本侧掠努趯不为成规所拘极其飞动宜西溟心慕手追爱翫而不释也西溟拓以赠予前后钤以私印盖不轻以予人云
　　兰亭神龙本跋
　　评禊帖者十九多推定武独陈长方谓唐人摹本非定武石刻所能及是本有神龙半印正唐人摹本也墨迹存项子京天籁阁分授其子德锓诸石康熙壬子夏予购得之经熙宁元丰诸贤审定元人赏识略同比于痩本差肥然抑扬得所骨力相称假令孙莘老见之定移入墨妙亭子
　　晋王大令保母甎志宋搨本跋
