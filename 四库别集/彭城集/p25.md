<!-- { "loadSidebar": true } -->
　　为儒自分多迂阔已老那能更改张青史异时传信事不为民贼坐投荒
　　题荆林馆
　　深山雨过气清润四月居人犹裌衣独坐空庭防乔木黄莺语歇绕枝飞
　　西湖独行
　　画桥朱阁水东西桞帯花梢耸复低欲上扁舟还借问此中时有晋人迷
　　种梧桐
　　鳯鸟非梧不息隂梧桐非鳯亦无禽种桐阶戺有深意欲伴幽人介独心
　　种花
　　种花栽药一番新闲绕芳丛到日曛莫笑人情不开豁事曾经手自殷勤
　　湖口阻风
　　风波迂直路何限云水凄凉秋向高百里淹留还信宿可堪残日防惊涛
　　长芦阻风
　　万顷寒涛浸日车迅风重叠浪成花云深不辨江灵事时见奔驹走岸沙
　　阻风
　　愁思横江不易堪恶风终日自西南逐臣那有回天力请谢蜚廉亦未甘
　　寒江常嵗起条风今日樯乌悉向东定有江神欺放逐更留滞作途穷
　　寄张十二
　　先进多于贫贱隔故交时有死生分数疑吾子更名字将谓平生又失君
　　寄閤下诸同舍
　　春风过尽欲无余天禄花英玉不如闭戸清台谁累汝正应归舍悉焚书
　　寄丁元珍
　　南海飞鸿北海鳬青冥相望羽翰孤虚弓祗是声急不向云霄堕九乌
　　蔡州路中作五首寄都下【案攽以疾求知蔡州故诗中有病余清骨鬓成霜之句】
　　病余清骨鬓成霜惭负腰间郡组长等是君恩容卧治淮西何必减淮阳
　　雨湿城南辇路沙归鞌蹀躞喜还家病躯复作南州守空使离忧两鬓华
　　南城十里短长亭三月烦君复送行道上埀杨犹可折秋风萧索不须惊
　　病指拘挛不自如平居画诺亦踌躇防鱼欲寄诸亲故安得陈遵凭几书
　　朱输驷马锦障泥郡守官仪足品题自是老身无宿分卧乘篮舁一鸡栖
　　寄孙巨源
　　袅袅柔芳浅浅春早梅花白栁条新归艎去后无来客占得风光不共人
　　居邻渤澥接江湖闲数春风鴈与鳬乗鴈来归只鳬起未应言有复言无
　　东门城壁践朐山此去蓬莱一望间潜有真仙自来往秦人何用不开关
　　九宫祭毕寄陈五
　　三百六旬斋复斋东城骑马独归来秋风黄叶惊人面径向君家就酒杯
　　寄金山朝阳岩僧
　　松篁倚石夜露滴楼阁缘岩风铎高山僧入定昼不起顶上潮音翻海涛
　　寄胡完夫时罢河东提刑知蔡州予亦罢京东转运使知兖州
　　悬车束马太行道取鲁并齐七十城今日朝恩俱卧閤故人应得老人情
　　次韵和望岳亭诗
　　连逢七十二重山芝术潜通小有天自笑何须者笑未忘轩冕顾金钱
　　望岳亭前一凭栏秋云萧索水光寒北人解道衡山逺此地衡山已背防
　　雪后行小园
　　一尺春泥频侧足半池天水欲清神栁黄梅白贪廻首惊起啼鵶雪洒人
　　水仙花
　　早于桃李晚于梅氷雪肌肤姑射来明月寒霜中夜静素娥青女共徘徊
　　题饯送亭
　　还有栁枝能送客而无桂树解留人离肠苒苒随征斾愁絶江南日暮春
　　竹鸡
　　惯听巴山杜鹃哭饱闻湘岸鹧鸪啼浓云细雨黄昏暮竹外传呼滑滑泥
　　致斋雨中寄王彦祖
　　倚城乔木半参天雨过交流百道泉始觉太常斋不恶秋风静里雨萧然
　　细草幽花七月天曲沟藂石乱鸣泉斋居三日遗尘事梦寂神凝亦自然
　　晓晴入荐福院
　　日照庭除上下光雪残乔木碧苍苍空无鸟雀随人语散漫风烟驻佛香
　　雪中羣僚聚饮
　　衰老欢娯总强为兴阑萧索不无悲任教年少相纵乐听説胜于主席时
　　次韵酬传钦之
　　风力清和日景迟防花未醉莫言归殊方长恨故人少白髪那论春事非
　　新雁
　　水生巴峡春始秀叶下洞庭秋已高去鴈来鸿多少日羇人搔首防江涛
　　出长芦口
　　涛翻鹭羽连天白山叠屏风到海青客路浮生两如寄万重波里一浮萍
　　秋雪过相国寺
　　六花飞舞满长安古寺楼台白玉攒长眉老僧见客语两年秋雪就中寒
　　女贞花
　　巴妇能専利丹穴始皇称作女怀清此花即是秦台种赤玉烧枝擅美名
　　小雨
　　烈风呼汹震山林小雨霏防驻薄隂南亩旱苗焦欲死拟将如许号为霖
　　野次
　　麦苗出陇渐渐绿花树迎风浅浅红欲就白杨倾一酌竟无人可暂相同
　　闻王深甫下第
　　骅骝厯块误颠蹶卞子抱璞空归来天下何曾识琬琰市人空复尚驽骀
　　送刁节推归江南此君辟孙幷州幕府府罢遂弃官
　　长平幕府可张罗谁见当时賔客多还有任安如砥柱故山归卧恣頺波
　　中军高韵拂云霓世路能将宠辱齐君去可无离合恨不应流涕怅暌携
　　冯当世湖西口占还舟中却寄
　　落日回船烟水明残霞黯黯共离情南飞多少江鳬翼好倩樯鸟徧寄声
　　次韵钱四
　　衰老常嫌帯减围那堪髀肉厌征騑东山仍有周公梦也恐三年始得归
　　岳云亭
　　四更捧日轮囷势千里为霖靉叇功但道无心是真意任辞幽石起封中
　　许州西湖观音像
　　孤絶佗山碧海濵天花水月静无尘客槎不载支机石为见闲游得度身
　　游俞氏园亭
　　花外秋千栁下门东城近处辟疆园楼头明月终归去更为残阳尽酒尊
　　昼眠
　　薰风四月树隂合无事高眠昼漏长觉后已疑人世改起防林影上东墙
　　嘲昼眠
　　利名苦厌兹多口朝市那能尽信书一枕凉风云满目民谣民讼不关渠
　　芙蓉池
　　风摇羽扇露盈盘巻巻翻翻欲定难醉眼波心欢有遇水仙倾盖正相防
　　湖口
　　三日湖云不肯晴四山晦与川平系船汀树无人语卧听波涛澒洞声
　　清溪物色亦消忧风雨何辞有滞留定似湖边钓鱼客一生家事托孤舟
　　本自悠悠物外人每逢山水为情亲慙愧湖波淹客棹到官不畏上官嗔
　　送傅推官
　　武仲高材笔不休相逢倾葢复离忧黄河赤鲤强三尺他日无烦数置邮
　　和丘直讲除字韵
　　横经童子一趋隅拥篲门人为扫除迟暮不知稽古力正怜桑戸欲捐书
　　斵氷词
　　楚客斵氷行苦难清音愁絶逼人寒凭君与制水仙操传入湘灵宝瑟弹
　　雨后池上
　　一雨池塘水面平澹磨明镜照檐楹东风忽起埀杨舞更作荷心万防声
　　过周修撰池
　　絶景淹留欲断年晓来氷雪涨池泉尽拈书籍无多子来问东家亦漫然
　　貂裘
　　季子高谈万乘前黄金白璧等虚捐貂裘敝尽风霜苦却忆周南二顷田
　　夜坐
　　独坐吟诗到四更墙根蟋蟀近床鸣凉风闪闪吹灯灭黙坐无言直到明
　　新晴
　　青苔满地初晴后绿树无人昼梦余唯有南风旧相熟迳开门户又翻书
　　朝阳升空天气新荒郊落叶寒纷纷溪源流潦不可渡知是蜀山前日云
　　次韵和陈五咏张侍郎小车
　　富贵于人疑疾颠名儒华发独萧然小车何必邱园事不记千秋始姓田
　　履及阶除杖及园犊车闲暇过前村老农未喻防公意应怪虚高驷马门
　　桂花
　　月中丹桂昔谁栽经嵗光华十二回正似此花多意思一番红过一番开
　　游环溪
　　赤日红尘几悔来埀杨渌水眼先开踏花酌酒到佳处把钓临流始此回
　　漾漾溪流碧照天荇丝荷叶小如钱容易白鱼时挂网挿生幽鹭肯回船
　　向景亭
　　四野川原多秀色非因向着不能知置亭高爽时来望自此风光更属谁
　　雨后东园
　　雨后重来春更深梅花似雪柳如金青天白日鷰雀语杳杳归鸿风外音
　　蛮请防三首
　　汉军诛蛮蛮遁走汉使约防蛮稽首天威若日照四海杀人得贼亦何有
　　官军万人宿山下百姓避兵多旷野秋来雨足荆棘生邻里无复归耕者
　　县官斩敌予金帛健儿见赏不见贼闻道杀人多老农至今过客犹凄恻
　　自古
　　自古边功缘底事多因嬖幸欲封侯不如直与黄金印惜取沙场万髑髅
　　汉约无功不得侯奸雄恶少善为谋却令骄主轻人命奴仆行师海北头
　　龙山
　　西城门外龙山路乘兴来游不厌频后日重阳须一醉青松系马菊留人
　　果园巷访杨寺丞【原注果园本高氏游宴所】
　　马出城门小径斜废园故国总堪嗟曲池平尽乔木老旧地分张百姓家
　　考试毕登铨楼
　　春云浓淡日防光防阙重门耸建章不上楼来知几日满城无算栁梢黄
　　登楼
　　城外园林非一主春风总总为开花游蜂语燕随人眼过尽南家与北家
　　陈州杂咏
　　厯説诸侯七十余絶粮桑落尚欢娯不容而后知君子方笑南冠驾乗驹
　　郑庄推士古无伦置驿诸郊日日新去病魏公俱改节一生惆怅杜陵人
　　固安功次异萧陈深怪材官亦致身高卧闭箝天下口不忧圣主责愚臣
　　黄橙寄黄翁
　　江南碧树映霜秋丹实清香破客愁常恨忌辛消俗口为评蠲愤诧齐州
　　将过孔处士庄闻处士徃许昌不果徃
　　鹿门隐士肯浪出荷蓧丈人行不逢朝阳昼雨霁复暝香山无路云重重
　　和原甫谒武信殿
　　紫气东迎太一峯翠华飞御猎回中女授符开上防河宗献寳告成功
　　愿借前筹敢决疑斡回天地耸当时旧传太尉条侯防今见宣王六月诗
　　望庐山
　　苍山去郭三十里日暮云収独立时应是尘埃能眯眼几人曾有望山诗
　　次韵和王待制絶句
　　病躯何处识君恩卧治无令四体勤客诵舍人诗句好几将笔砚一时焚
　　无年何日苏凋瘵死市空嗟费杖笞旧尹告新应有意若为闲暇得游嬉
　　蔡邕倒屣贵公子阮籍清谈林下游人事差池不如古祗将朱墨继为州
　　寄韩玉汝待制
　　南云不到飞狐口朔雪来从累鴈门仗节仍烦凿空使乘槎径取浊河源
　　嫖姚不复顾家为谁谓东山久未归巻耳幸容携婉娈皇华何啻有光辉
　　秋尽野次
　　丹椒结子菊花黄山路秋高草木香日出鸡鸣下乔树人来犬吠透疎篁
　　湖水弥天未觉秋暂辞鞍马寄扁舟菰蒲无禁鱼无税谁似溪翁得自由






　　彭城集巻十八
　　钦定四库全书
　　彭城集巻十九
　　宋　刘攽　撰
　　制诰
　　皇叔祖右监门卫大将军彭州刺史克艰可遥郡团练使制
　　考课之法周之外朝公族支属以亲授禄非取勤民之效而被陟明之典我朝惇叙之恩是其为大矣某进列环卫兼领郡符积其嵗月之劳加以团练之号宜思自修以称成命
　　皇伯右监门卫大将军祁州团练使仲真可遥郡防御使皇伯右监门卫大将军荣州团练使仲某可叙复遥郡团练使
　　江夏王宗室之英地近属尊兹而遗言后嗣为念朝廷方以惇叙兴治哀荣并施尔等率循严训皆习谦冲遥迁宠荣以示优渥仲真进秩一等圉【原注一作周】御大郡仲某其思罔愆复益勉励毋坠休命
　　皇兄右武卫大将军普州刺史士匑可遥郡团练使制
　　朝廷隆亲亲之爱戚疎莫不受位縁贤贤之义勤奋咸使进秩惇叙之典有自来矣具官某地聫具迩属居则友身修足以无过家治是以为政内参环卫外领州团十稔于兹三秩维叙俾假使麾之重进居团练之雄幕府如初符章加峻益思恪慎以若宠光
　　皇兄右武卫大将军常州刺史令琮可依前右武卫大将军遥郡团练使制
