<!-- { "loadSidebar": true } -->
　　宜人姓张氏山东济南府邹平县人曾祖仁轩公讳一元前巡抚河南都御史祖华东公讳延登前都察院左都御史谥忠定公父扣之公讳万钟前江南镇江府推官母李孺人生母景硕人谱其氏牒则张姓连天【见祖德赋】叙厥门楣则齐姜右族【诗】三条贵里【见憺园赋】铜街铁市之衢【见寿季序】七叶高轩兰锜金貂之第【见半茧赋】宜人幼即端庄生而敏淑言为典诰象应画图【见潘母启】才逾毁齿【见素伯序】遂工秋菊之铭【见鞠存启】甫届胜衣【见素伯序】便涉春蚕之馆【见潘母启前汉书上林蚕所也元后春幸茧馆东观汉纪马后置织室蚕室于濯龙中】诲诫无烦于师氏幽闲有合于风人数嵗许字新城翰林侍读王阮亭先生葢先生伯兄吏部亦娶于张即宜人从姊也门内机云【见祖德赋】仍呼僚偦【杂记江东呼同门为僚偦】梱中姊姒原属同生用为秦晋之美谈允作朱陈之胜事【左传晋侯使吕相絶秦曰昔逮我献公及穆公相好重之以婚姻舆志朱陈村属丰县白诗徐州古丰县有村曰朱陈去县百余里桑麻青氛氲一村惟两姓世世为婚姻】然而时会前明运丁末造扣之公一官羁绊百口飘蓬田单之值乱离全宗人以铁笼【见雪持序】杜林之免细弱载妻子于鹿车【后汉经学行义传杜林字伯山茂陵人杜邺之子王莽末避地河西隗嚣外示优容隂令刺客于道遮杀之客见林身推鹿车载弟防行千里感叹不忍害后建平中卒】宜人转徙江淮﨑岖京岘猥以髫齓之辰【见贺徐序】洊抱蓼莪之痛【见憺园赋】爰乃弱不胜防哀能备礼鋭司徒之弱息流涕何穷【见叶母序】许穆公之夫人衔悲曷已【见尺牍序】属兴朝定鼎之曰为阖门出坎之秋【易】马角归乡时惟丙戌【见观槿序】雀屏诹吉嵗纪庚寅【太平广记窦皇后父毅尝谓妻曰此女有竒相岂妄与人因画一孔雀于屏间请婚者射二矢阴约中目则得之射者皆不合唐高祖最后射各中一目遂归之】葢是年宜人实生甫十四云两姓高门百年嘉会丝罗既托【见昭华序】东诸侯之阀阅岿然乔木斯存【见祖德赋】内夫人之缨裾秩若娈彼诸姬烂其韩姞【诗】高曾在上操箕箒以前【国语诸稽郢行成于呉曰一介嫡女执箕箒以防于王宫】舅姑在旁鸣佩环而相【见韩倬序】婆娑鹤髪方伯公之笑口常瑳【诗】婉娩鸾雏两尊人之欢頥欲解【见昭华序】睠言顾之乐可知矣乃其声高宋子德懋邢姨【诗】溯夫庙见之初暨彼入官而后始终一致荣悴齐观揽厥生平洵资扬扢当侍读文禽初委之时【见贞女序】正凤翮将翔之日宜人则鬻钗佐读剪髲供餐【见徐母序】短布垂垂【见寿阎序注】影乱青袍之色寒机轧轧【见刘太母序】韵谐洛诵之声勉成夫子之名用缵前人之绪及夫一行释褐【见玉岩序】尽室之官鞠衣耀日驾文驷以北来【周礼注外命妇孤之妻服鞠衣其色黄象桑叶始生】画鹢呼风泛绿波而南下【见祖德赋】而宜人受宠不惊处膏弥洁山河被服何心翟茀之荣风雨绸缪不改裙笄之素【诗】掺掺筐筥用芼苹蘩【诗】肃肃袿褵【释名袿褵妇人服】爰将榛栗【见毛太母启】施衿设帨【见韩倬启】承顔在视听之先宿肉异粻养志居口腹之外【礼五十异粻六十宿肉七十贰膳八十常珍】衣经再澣谁熏省内之香室倚一灯不傅署中之粉赐来纎缟祗献高堂制得钗珰为遗太母婉容愉色【礼】得诸姑伯姊之欢【诗】布惠流慈逮籥翟煇庖之贱【见逸斋序】至若侍读公者东都有道【见天章序】西邸名贤【见寿徐序】阁铃未掣【见竹逸序】驺已哄夫当关【左传使训羣驺知礼哄喝声也当关见雪持序】巷柝将阑賔尚穷于投辖【见得仲序】而宜人则黾勉有无【诗】屏当鲑菜【见庭表序】鹅肪鸡蹠既朐末之咸宜【曲礼左朐右末注朐脯也精细者为末】緑糈红秔亦咄嗟而立办以至一双跳脱【列仙传晋穆宗时仙女萼绿华降羊权家致火澣布手巾金玉跳脱各一注臂饰即钏也一作条脱】时供计吏之租车几緉絇丝【玉藻童子不屦絇注絇带之属】恒代良人为赠缟【见憺园赋】倾奁佽助【毛诗郑笺佽谓手指相次比也又助也】欢逾京兆之画眉【见少楹序】梯几喧豗【山海经西王母梯几戴胜注梯慿也】快比如臯之射雉【见澹庵序】其淑慎也如此其任防也又如此固宜其祥钟五福【书】邑以延乡【见叶母序】瑞叶三休【见寿阎序】封之石窌也【见叶母序】维崧间尝逖稽枯菀歴有明徴【见雪持序】悉数平陂非无左验【见楚鸿序】古来憔悴之姬姜【逸诗虽有姬姜无弃憔悴】多是文人之伉俪【见牛叟序】是故高才失职【见园次序】季女斯饥【诗】伯鸾德配举鸿案以增悲【见贞女序】仲孺贤妻卧牛衣而陨涕【见天章序】年年馌亩伤哉冀缺之贫【见井叔序】日日移山惜矣夸娥之拙【见徐母序】亦有齐牢嘉耦合卺华年【见闺秀序】领千骑于上头【见闺秀序注】列首行之命妇【见李母启】而或者浮云南北【见素伯序】沟水东西【见季青序】悲纒盘里空贻伯玉之诗【见憺园赋沧浪诗话玉台集有苏伯玉妻作写之盘中屈曲成文也】泣上楼头长寄连波之锦【见纳姬序】甚至燕去瑶筐【见鞠存启】兰凋锦砌【见翼王序】弄牀头之绣褓【史记注绣褓婴儿服也】只有缇萦【汉书太仓令淳于公有罪当刑少女缇萦上书愿没为官婢以赎父刑天子怜其意诏除肉刑】骑堂下之羊车【见雪持序】何来遏末【见皇士序】纵使娲皇炼石讵易填愁【见憺园赋】即令玉女投壶焉能博笑【见琴怨序】独有宜人殊斯遭遇意者茫茫苍昊适当醉博之年【见三芝序】梦梦黄舆【礼视天梦梦并见琴怨序】亦在沧桑之候乎【见舜民序】不知一归才子未必全亨但号上流安能常泰自壬子仲秋遘姑孙太宜人之变宜人毁不欲生擗而祈死作婉娈之臯鱼【见憺园赋】髽而泣血【见贞女序】效悲歌之嫈姊【见纳姬序】烈以屠肠【见贞女序】时则侍读公方典试西川先是宜人又再捐爱子伤心曷极茹苦何多盻刀环于万里【见无忝序】目断金牛【见考功序】埋兰蕙以连枝【见翼王序】神伤青雀【见滕王赋】沈疴遂笃疢疾宁多名香四两【见叶母序】人间无换骨之方【汉武内传王母谓帝曰子但爱精握固闭气吞液一年易气二年易脉四年易肉五年易髓六年易筋七年易骨八年易髪九年易形陶景杂录苦茶轻身换骨杜诗相哀骨可换】菊水一杯天上少延龄之术【见琴怨序】乃以康熈十五年九月十五日卒于新城之里第春秋四十呜乎哀哉千秋洒泪长依思子之碑【述异记中山有韩夫人愁思台望子陵】九日登高立化望夫之石【见海棠赋】侍读公以十六年某月某日葬宜人于某乡花砖改秩【见呉太母启】虽未分荣宠于红奁韭叶题旌【见琴怨序】犹克表幽贞于彩笔铭曰齐鲁名家琅琊着姓猗欤宜人塞渊以敬樛木流徽螽斯衍庆频摧弱息【见潘母启】一恸慈姑【潘岳哀永逝文慈姑兮垂矜】海干蛟蜃【见舜民启】月蚀蟾蜍【见鞠存启】筐留玉燕【见鞠存启】坟归宝鳬【见半茧赋】树薆西靡【详敬哉文】风号北陆【见澹庵序】千尺乔松几枝斑竹花簟留痕琴歌辍曲既姆教【见昭华序】亦擅女宗【见呉太母启】瑶姬馆寂【见孟太母启】嬴女楼空【见艺圃序】呜乎令范隧此幽宫【左传注隧墓道也徐陵与李那书欢此幽宫】














　　陈检讨四六巻十八
　　钦定四库全书
　　陈检讨四六卷十九
　　翰林院检讨陈维崧撰
　　诔　哀辞
　　杨俊三诔
