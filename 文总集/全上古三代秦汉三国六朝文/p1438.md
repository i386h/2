<!-- { "loadSidebar": true } -->
　　第二，勘度差变验。《尚书》云：「日短星昴，以正仲冬。」即是唐尧之时，冬至之日，日在危宿，合昏之（日）时，昴正午。案《竹书纪年》，尧元年丙子。今以甲子元历术推算得合尧时冬至之日，合昏之时，昴星正午。《汉书》武帝太初元年丁丑岁，落下闳等考定太初历冬至之日，日在牵牛初。今以甲子元历术算，即得斗末牛初矣。晋时有姜岌，又以月食验于日度，知冬至之日日在斗十七度。宋文帝元嘉十年癸酉岁，何承天考验乾度，亦知冬至之日。日在斗十七度。虽言冬至後上三日，前後通融，只合在斗十七度。但尧年汉日，所在既殊，唯晋及宋，所在未改，故知其度，理有变差。至今大隋甲辰之岁，改定历数象，以稽天道，知冬至之日日在斗十三度。
　　第三，勘气影长验。《春秋纬命历序》云：「鲁僖公五年正月壬子朔旦冬至。」今以甲子元历术推算，得合不差。《宋书》元嘉十年，何承天以土圭测影，知冬至已差三日。诏使付外考验，起元嘉十三年为始，毕元嘉二十年，八年之中，冬至之日恒与影长之日差校三日。今以甲子元历术推算，但是冬至之日恒与影长之日符合不差。详之如左：十三年丙子，天正十八日历注冬至，十五日影长，即是今历冬至日。十四年丁丑，天正二十九日历注冬至，二十六日影长，即是今历冬至日。十五年戊寅，天正十一日历注冬至，阴无影可验，今历八日冬至。十六年己卯，天正二十一日历注冬至，十八日影长，即是今历冬至日。十七年庚辰，天正二日历注冬至，十月二十九日影长，即是今历冬至日。十八年辛巳，天正十三日历注冬至，十一日影长，即是今历冬至日。十九年壬午，天正二十九日历注冬至，阴无影可验，今历二十二日冬至。二十年癸未，天正六日历注冬至，三日影长，即是今历冬至日。（同上）
　　◎张胄玄
　　胄玄，渤海人。开皇中，徵授云骑尉，直太史，参议律历事。擢拜员外散骑侍郎，兼太史令，改定新历。大业中，卒官。有《七曜历疏》五卷。
　　◇驳难刘焯《皇极历》
　　焯历有岁率、月率，而立定朔，月有三大、三小。案岁率、月率者，平朔之章岁、章月也。以平朔之率而求定朔，值三小者，犹似减三五为十四；值三大者，增三五为十六也。校其理实，并非十五之正。故张衡及何承天创有此意，为难者执数以校其率，率皆自败，故不克成。今焯为定朔，则须除其平率，然後为可。（《隋书·律历志下》）
　　◎颜敏楚
　　敏楚，开皇中，为内史通事舍人。
　　◇上言新历
　　汉时落下闳改《颛顼历》作《太初历》，云後当差一日。八百年当有圣者定之。计今相去七百一十年，术者举其成数，圣者之谓，其在今乎！（《隋书·张胄玄传》，又见《律历志中》，又《北史》八十九）
　　◎陆法言
　　法言名慈，以字行，魏郡临漳人。开皇中，为承奉郎。父爽，尝奏更皇太子诸子名字。及太子废，而爽先卒，文帝追案，坐除名。有《切韵》五卷。
　　◇切韵序
　　昔开皇初，有仪同刘臻等八人，同诣法言门宿。夜永酒阑，论及音韵，以今声调，既自有别，诸家取舍，亦复不同。吴楚则时伤轻浅，燕赵则多伤重浊，秦陇则去声为入，梁益则平声似去。又支脂鱼虞，共为一韵；先仙尤侯，俱论是切。欲广文路，自可清浊皆通；若赏知音，即须轻重有异。吕静《韵集》、夏侯该《韵略》、阳休之《韵略》、周思言《音韵》、李季节《音谱》、杜台卿《韵略》等，各有乖互。江东取韵，与河北复殊。因论南北是非，古今通塞。欲更捃选精切，除削疏缓。萧、颜多所决定，魏著作谓法言曰：「向来论难，疑处悉尽。何不随口记之？我辈数人，定则定矣。」法言即烛下握笔，略记纲纪。博问英辩，殆得精华。于是更涉馀学，兼从薄宦，十数年间，不遑修集。今返初服，私训诸弟子：凡有文藻，即须明声韵。屏居山野，交游阻绝，疑惑之所，质问无从。亡者则生死路殊，空怀可作之叹；存者则贵贱礼隔，以报绝交之旨。遂取诸家音韵，古今字书，以前所记者，定之为《切韵》五卷。剖析豪厘，分别黍累，何烦泣玉，未得县金？藏之名山，昔怪马、迁之言大；持以盖酱，今叹扬雄之口吃。非是小子专辄，乃述群贤遗意。宁敢施行人世，直欲不出户庭。于时岁次辛酉，大隋仁寿元年。（宋本《广韵》）
　　◎苏夔
　　夔字伯尼，京兆武功人，魏度支尚书绰孙。历太子通事舍人，迁太子舍人，加武骑尉。仁寿末，拜晋王友。炀帝即位，迁太子洗马，转司朝谒者，免。後历尚书职方郎、燕王司马，拜朝散大夫、鸿胪少卿，进通议大夫。
　　◇驳郑译新乐有七调
　　《韩诗外传》所载乐声感人，及《月令》所载五音所中，并皆有五，不言变宫、变徵。又《春秋左氏》所云：「七音六律，以奏五声。」准此而言，每宫应立五调，不闻更加变宫、变徵二调为七调。七调之作，所出未详。（《隋书·音乐志中》，柱国沛公郑译作八音之乐，七音之外，更立一声，谓之应声，因作书二十馀篇。时邳国公世子苏夔，亦称明乐，驳译。）
　　◎常得志
　　得志，京兆人，一作德志，为秦王俊记室。
　　◇兄弟论（并序）
　　余以天伦笃睦，日重月深，每惟兄弟孔怀，在物无喻。尝读陆士衡之兄弟文，勤勤恳恳，未尝不废卷叹息，向其为人。而世人云陆机兄弟同居，以之为异，伤哉！斯固异其所稀见也。将恐悠悠千载，不无此感。敢托陆之旨，以作论云：
