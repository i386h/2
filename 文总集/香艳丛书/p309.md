<!-- { "loadSidebar": true } -->
　程宰士贤者徽人也。正德初元，与兄某挟重货，商于辽阳。数年所向失利，展转耗尽。徽俗商者，率数岁一归。其妻孥宗党全视所获多少，为贤不肖，而爱憎焉。程兄弟既皆落寞，羞惭惨沮，乡井无望，遂受佣它商，为之掌计以糊口。二人联屋而居，抑郁愤意，殆不聊生。至戊寅秋，又数年矣。辽阳天气早寒，一夕风雨暴作，程已拥衾就枕，苦寒思家。揽衣起坐，悲歌浩叹。恨不速死。时灯烛已灭，又无月光。忽尽室明朗，殆同白日，室中什物，毫发可数。方疑惑间，又觉异香氤氲，莫知所自。风雨息声，寒威顿失。程益错愕，不知所为。亟启户出视，则风雨晦寒如故。闭户入室，即别一境界矣。疑鬼物所幻，高声呼怪，冀兄闻之。兄寝室才隔一土壁，连呼数十，寂然不应，愈惶急无计。遂引衾幂首，向壁而卧。少顷又闻空中车马喧闹，管弦金石之音，自东南来。初犹甚远，须臾已入室矣。回眸窃视，则三美人，皆朱颜绿鬓，明眸皓齿，约年二十许。冠帔盛饰，若世所图画后妃之状。遍体上下，金翠珠玉。光艳互发，莫可测识。容色风度，夺目惊心，真天人也。前后左右，侍女数百，亦皆韶丽。或提垆，或挥扇，或张盖，或带剑，或持节，或捧器币，或秉花烛，或挟图书，或列宝玩，或荷旌幢，或拥衾褥，或执巾帨，或捧盘匜，或擎如意，或举殽核，或陈屏障，或布几筵，或奏音乐。虽纷纭杂沓，而行列整齐，不少错乱。室才方丈，数百人各执其事，周旋进退，绰然有余，不见其隘。门窗皆扃，不知何自而入。俄顷冠帔者一人，前逼床，抚程微笑曰：“果熟寝耶！吾非祸人者，子有夙缘，故来相就，何见疑若是？且吾已至此，必无去理，子便高呼终夕，兄必不闻，徒自苦耳。速起速起。”程私度此物，灵变若斯，非仙则鬼。果欲祸我，虽卧不起，其可追乎。且彼既有夙缘语，亦或无害。遂推枕下榻，匍匐前拜曰：“下界愚夫，不知真仙降临，有失虔迓，诚合万死，伏乞哀怜。”美人引手掖程起，慰令无惧。遂与南面同坐。其二人者，东西相向，皆言今夕之会，数非偶尔，慎勿自生疑阻。遂命侍女行酒进馔，品物皆生平目所未睹。才一举箸，珍美异常，心胸顿爽。俄以红玉莲花卮进酒，卮亦绝大，约容酒升许。程素少饮，固辞不胜。美人笑曰：“郎惧醉耶？此非人间曲蘖所酝，奈何概以狂药见疑？”遂自举卮奉程，程不得已为之一吸。酒凝厚如饧，而爽滑异甚，略不粘齿。其甘香清冽，醴泉甘露弗及也。不觉一卮俱尽。美人又笑曰：“郎已信吾未？”遂连酌数卮，精神愈开，愈无醉意。酒每一行，必八音齐奏，声调清和，令人有超凡遗世之想。酒阑，东西二美人起曰：“夜已向深，郎夫妇可就寝矣。”遂为褰帷拂枕而去。其余侍女亦皆随散。凡百器物，瞥然不见。门亦尚扃，又不知何自而出？独留同坐美人，相与解衣登榻。则帷褥寝枕，皆极珍奇非向之故物矣。程虽骇异，殊亦心动。美人徐解发绾，发黑光可鉴，殆长丈余。肌肤滑莹，凝脂不若。侧身就程，丰若有余，柔若无骨。程于斯时神魂飘越，莫知所为矣。已而，交会才合，丹流浃藉。若喜若惊，若远若近，娇怯宛转，殆弗能胜，真处子也。程既喜出望外，美人亦眷程殊厚，因谓：“世间花月之妖，飞走之怪，往往害人，所以见恶。吾非若比，郎君勿疑。虽不能有大益于郎，亦可致郎身体康胜，资用稍足。倘有患难，亦可周旋，但不宜泄漏耳。自今而后，遂当恒奉枕席，不敢有废。兄虽至亲，亦慎勿言。言则大祸踵至，吾亦不能为子谋矣！”程闻言甚喜，合掌自誓云：“某本凡贱，猥蒙真仙厚德，恨粉骨碎身不能为报。伏承法旨，敢不铭心。倘违初言，九殒无悔！”誓毕，美人挟程项谓曰：“吾非仙也，实海神也。与子有夙缘，甚久，故相就耳。” 
　忽邻舍鸡鸣至再。美人揽衣起曰：“吾今去矣，夜当复来，郎宜自爱。”言毕，昨夕二美人及诸侍女齐到，各致贺词。盥洗严妆，捧拥而出。美人执程手，嘱令勿泄。叮咛数四，去复回顾，不忍暂舍，爱厚之意，不可言状。程益倾喜发狂，不能自禁。转盼间，已失所在。缔观门扉，犹昨夕所扃也。回视室中，则土炕布衾，荆筐芦席依然如旧。向之瑰异无有矣。程茫然自失曰：“岂其梦耶？”然念饮食笑语，交合盟誓之类，皆历历明甚，非梦境也。且惑且喜，顷之曙色辨物，出就兄室。兄大骇曰：“今晨汝神彩发越，顿异昨日，何也？”程恐见疑，谬言：“年来失志，乡井无期；昨夕慕想，愁思殊切；展转悲叹，竟夕不寝。兄必闻之，有何快心，而神彩发越耶！”兄言：“我亦苦寒，思家不寐。静听汝室，始终閴然。何尝闻有悲叹声耶！”已而商伙群至，见程容色，皆大骇异，言与兄合。程但唯唯谦晦而已。然程亦自觉神思精明，肌体润腻，倍加于前，心窃喜之，惟恐其不复至也。是日频视暑影，恨不速移，才至日晡，托言腹痛，入室扃户，虔想以伺。及更鼓初动，则室中忽然复明，宛如昨夕。俄顷双炉前导，美人至矣。侍女数人耳，仪从不复畴昔之盛。彼二人者亦不复来。美人笑曰：“郎果有心若是，但当终始如一耳。”即命侍女行酒荐馔，珍腆如昨。欢谑谐笑，则有加焉。须臾彻席就寝，侍女复散。顾视床褥，又锦绣重叠矣，然不见其铺设也。程私念：“吾且诈跌床下，试其所为。”方欲转身，则室中全衬锦裀，地无寸隙矣。是夕绸缪好合，愈加亲狎。晨鸡再鸣，复起妆沐而去。自后人定则来，鸡鸣则去，率以为常，殆无虚夕。虽言语喧闹，音乐迭奏，兄室虽迩，终不闻知，莫知其何术也。程每心有所慕，即举目便是，极其神速。一夕偶思鲜荔枝，即有带叶百余颗，香味色皆绝珍美。它夕又念杨梅，即有白色一枝，长三四尺，二百余颗，甘美异常，叶殊鲜嫩，食余忽不见。时已深冬，不知何自而得。况二物者，皆非此地所产也。又夕言及鹦鹉，程言：“闻有白者，恨未之见。”转盼间，已见数鹦鹉，飞舞于前，白者五色者相半。或诵佛经，或歌诗赋，皆汉音也。 
　一日市有大贾，售宝石二颗，所谓硬红者，色若桃蕊，大于拇指，价索百金。程偶见之，是夜言及。美人抚掌曰：“夏虫不可语冰，信哉！”言绝，即异宝满室，珊瑚有高丈许者，明珠有如鹅卵者，五色宝石，有如栲栳者，光艳烁目，不可正视。转睫间，又忽空室矣。 
　是后相狎既久，言及往年贸易耗折事，不觉磋叹。美人又抚掌曰：“方尔欢适，便以俗事婴心，何不洒脱若是耶！虽然，郎本业也，亦无足异。”言绝即金银满前，从地至栋，莫知其数，指谓程曰：“子欲是乎？”程歆艳之极，欲有所取。美人引箸夹食前肉一脔掷程面曰：“此肉可黏君面否？”程言：“此是他肉，何可黏吾面也？”美人笑指金银曰：“此是他物，何可为君有耶？君欲取之，亦无不可。但非分之物，不足为福，适取祸耳！吾安忍祸君也。君欲此物，可自经营，吾当相助耳。” 
　时己卯初夏，有贩药材者，诸药已尽，独余黄蘖大黄，各千余斤，不售，殆欲委之而去。美人谓程曰：“是可居也，不久大售矣。”程有佣值银十余两，遂尽易而归。其兄谓弟失心病风，谇骂不已。数日疫病盛作。二药他肆尽缺，即时涌贵，果得五百余金。又有荆商贩彩段者，途间遭湿蒸热，发斑过半，日夕涕泣。美人谓程：“是亦可居也。”遂以五百金，获四百余匹。兄又顿足不已，谓弟福薄，得此非分之财随亦丧去，为之悲泣。商伙中无不相咎窃笑者。月余，逆藩宸濠反于江西，朝廷急调辽兵南讨。师期促甚，戎装衣帜，限在朝夕，帛价腾踊，程所居者遂三倍而售。庚辰秋有苏人贩布三万余匹，已售什八矣，尚存麄者什二。忽闻母死，急欲奔丧。美人又谓程：“是亦可居也。”程往商价，苏人获利已厚，归计又急，止取原值而去。盖以千金易六千余匹云。明年辛巳三月，武宗崩，天下服丧。辽既绝远，布非土产，价遂顿高，又获利三倍。如是屡屡，不能悉纪，四五年间，展转数万，殆过昔年所丧十倍矣。 
　宸濠之变也，人心危骇，流言屡至。或谓据南都即位矣，或谓兵渡淮矣，或谓过临清近德州矣。一日数报，莫知诚伪。程心念乡邑，殊不能安。私叩美人，美人晒曰：“真天子自在湖湘间，彼何为者？止速死耳，行且就擒矣，何以虑为！”时七月下旬也。月余报至，逆徒果以是月二十六日兵败。程初闻真天子在湖湘之说，恐江南复遭他变，愈疑惧。美人摇首曰：“无事，无事，国家庆祚灵长，天下方享太平之福，近在一二年耳。”更叩其详，曰：“期已近矣，何必预知。”再期年，今上中兴，海宇于变，悉如美人之言。其明验之大者如此。余细弗录。 
　他夕，程问：“天堂地狱，因果报应之说。有诸？”曰：“作善降之百祥，作不善降之百殃。心所感召，各以类应，物理自然。”“若谓冥冥之中，必有主者，铢铢两两，而较其重轻，以行诛赏，为神祗者，不亦劳乎！轮回之说有诸？”曰：“释以为有，诬也。儒以为无，亦诬也。人有真元完固者，形骸虽毙，而灵性犹存。投胎夺舍，间亦有之，千亿中之一二也。”“人死而为厉，有诸？”曰：“精神未散，无所依归，往往凭物为厉，所谓游魂为变耳。”“人间祭祀，鬼神歆飨，有诸？”曰：“精诚所至，一气感通，自然来格，非鬼而祭，徒自謟耳。所谓神不歆非类，民不祀非族也。”“人有化为异类者，何也？”曰：“人之心术，既与禽兽无异。积之至久，外貌犹人，而五内先化，一旦改形，无足深讶。”“异类亦有化人者，何也？”曰：“是与人化异类同一理耳。”“人有为神仙者何也？”曰：“异物犹有化人者，况人与仙，本一阶耳，又何足异。”“雷神巧异，往往有迹，何也？”曰：“阳能变化，理所自然，人得几何，而智巧若是，况雷是至阳，其为神变，何足怪乎。”“龙能变化，大小不常，何也？”曰：“龙亦至阳，故能屈身变化，无足问也。”“蜃气能为山川城郭，楼台人物之形，何也？”曰：“天地精明之气，游变无常，两间所有，时或自现，此可验天地生物之机，所谓在天成象，在地成形也。蜃何能为。”程平生所疑，皆为剖析，词旨明婉，如指诸掌。 
　又问：“美人姓氏为何？”曰：“吾既海神，有何姓氏？多则天下人皆吾同姓，否则一姓亦无也。”“有父母亲戚乎？”曰：“既无姓氏，岂有亲戚？多则天下人尽吾同胞，少则全无瓜葛也。”“年几何矣？”曰：“既无所生，有何年岁？多则千岁不止，少则一岁全无。”言多类此。 
