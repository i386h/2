<!-- { "loadSidebar": true } -->
　　无如洞之东偏有一地缝，缝中一鬼，目如筐笸，山妖畏其厉，俱以“大眼鬼”呼之。赤鲤、毒龙因畏三缄搜寻到此，每日出外探访。或潜高埠，放眼长悬；或乘妖风，隐于云脚。岂知三缄未到，而洞里之患已生。他日，蚌母在洞炊黍，烟生树外。正遇大眼鬼闲游山岭，望而惊曰：“是地荒凉，无人居住，何得烟生乃尔？”于是阴风驾动，顷刻来至毒龙洞前，恰值蚌母汲水洞外，大眼鬼涎垂口角，过上前去，一口吞之。吞已入洞，见得珠莲、七窍品坐石牀，鬼暗思曰：“吾腹此际业已充矣，不如将此女男携回缝中，慢慢咀嚼。”思罢，阴风大逞，拿攫而前，一手擒着一人，竟出石洞。珠莲、七窍骇得魂不附体，大声呼救。岂知深山旷野，无人来往，兼之毒龙等尽皆远出，谁为救援？片刻之间，已为大眼鬼攫回缝内。刚欲举口，倏然地下出一神祗，吼曰：“孽鬼休得无礼，此二人系他日仙真，尔若吞之，定不容尔。如能保护，大道成后，亦有余荣。”鬼闻此言，遂罢吞噬之念。
　　日将西坠，毒龙诸妖见三缄无有踪迹，陆续回洞，遍觅珠莲、七窍，杳不见形。毒龙跌足曰：“欲守陇以保蜀，岂料陇不能守，蜀又失矣，如之奈何？”虾妖曰：“是必此地山精将二人攫去。吾等各执宝器，遍山寻之。”遂驾妖风，遍山游转。
　　转到芜岭，瞥见大石之旁卧一巨妖，头如斗大，黄须青面，鼾声若雷。赤鲤私谓虾妖曰：“攫七窍夫妇者，必此物也。”虾妖曰：“小小精怪，敢攫吾等所保之人。”举起双叉当头刺去。
　　巨妖惊醒，怒目视曰：“尔为谁？素与无仇，何得于睡梦中伤吾性命？”言毕，手举斗大铜锤，向虾妖打来。虾妖闪过身儿，仍复以叉刺去。彼来此往，弱强莫分。赤鲤、毒龙、老蛟齐齐上前曰：“巨汉停斗，尔何妖属？试为吾言。”巨妖曰：“吾乃大头鬼也。”毒龙曰：“尔何以此名耶？”鬼曰：“吾在生日，名列虎榜，年正妙龄。逢了族亲，只点一点头儿，装作大模大样，即家中父母，亦难与我见而交言，人人恨之，暗以大头鬼称之，又兼身好邪淫，万罪俱造。死见阎君，受尽殛刑，打入阴山，吾即在此修成一鬼，名号大头。今日闲游到斯，倦卧石下，于人无侮。这位驼背汉子，胡得暗下毒手，刺吾以叉？”毒龙曰：“彼属无知，误犯尔躬，祈勿见咎。吾且问尔，毒龙洞内不见一男一女，尔可知乎？”大头鬼闻言，色若不豫。不知何说，请递观之。



                        


第一○八回    鬼缝中地祗送食　茅篷里夫妇认亲


　　大头鬼曰：“吾自冥刑受罢，打在阴山，苦苦修持，始成一游魂，周流天下，岂敢又复作厉攫人而食乎？常见芒山之巅黑气迷离，时有妖魔出现，尔洞所失男女，谅在于此。速往搜寻，或得见之，迟则恐为妖气逼坏矣。”言毕，毒龙等弃了此鬼，竟向芒山而来。遍山寻余，不见动静。毒龙于是谓赤鲤、蛟、虾曰：“七窍夫妇不知去向，是山内面又无妖迹，尔等将如之何？”虾妖曰：“以吾愚意，寻得七窍，三缄必来滋事，不如舍却，各回本洞安身。”赤鲤曰：“不可。吾等忍舍七窍，何忍负珠莲乎？想在部衙时，频宴尔我厚筵，每宴一次，将七窍托付一次，屈指细数，不下百次有余。一旦舍之，死于妖魔手中，怨及幽魂，其心何忍？”虾妖曰：“如是，吾等在此搜寻不着，又向何地以寻耶？”毒龙曰：“再为详细寻之，如果不得，且去问大头鬼焉。”言已，毒龙向东，赤鲤向西，老蛟向南，虾妖持叉直投山北。遥见一壑，约深数十余丈。欲入其中，恐有厉妖，力不能胜。意欲不入，又恐七窍夫妇在于壑内。踌躇良久，只得将叉举起，向壑而进。刚到是壑之半，现出一洞，其圆如镜。虾妖暗想：“有此巨穴，探访有地矣。”遂大着胆儿竟到洞前，疾声呼曰：“洞内有人否？”却说此洞一妖系狼修成，凡百里内之木怪山精，无不畏服。
　　虾妖在外大叫，早已惊之，手执龙爪棍儿，出得洞来，黑面红须，吼声如雷，曰：“何处妖物，敢来洞前惊动吾身？真乃不知死活。”口里言毕，将棍高举，直打虾妖。虾妖着急：“莫忙，莫忙，吾为寻人而来，非与尔斗也。”狼妖曰：“尔有何人到吾山内？”虾妖曰：“吾有一贵官、一夫人被妖攫去，不知所在。其所以犯尔之壑者，特为此耳。”狼妖曰：“是地妖属，莫不知吾难惹，不说壑内无敢触犯，即系壑外有妖来此，吾必毙之。”言犹未已，虾妖曰：“吾本无知，误犯虎威，还祈高见！”狼妖不听，举起龙爪棍劈头打下，虾妖将叉架住。一时风声震动，走石飞沙。毒龙见得，急寻老蛟、赤鲤而谓之曰：“壑内陡起狂风，必是虾妖与山精大战，吾且与尔前去助之。”二妖闻言，遂偕毒龙，乘风入壑而去。
　　是时，七窍身居鬼缝，不见天日，阴气刺骨，竖人毛发，暗自叹曰：“吾不知有犯天律何条，落于此地。不惟黑似胶漆，而且腹饥如焚。又不识夫人在于何所，心欲大声呼唤，恐被鬼物知得，反受啰唣。想起为官王朝，禄享万钟，每食千金，尚嫌味不鲜美。孰料今日挨饥受渴，役吏使婢，形影俱无，真所谓：一世荣华，转眼即为饿莩。如得皇天默佑，出此网罗，情愿入山修道，炼成不生不灭之体，以免受苦况于尘寰。”言毕，以手扪之，则石如笋竖，身稍转侧，其势欲坠。试踏以足，似乎有人在下，发软如绵。七窍俯首低声询曰：“下面何人？”其人答曰：“妾乃尔妻也。”七窍曰：“尔何在吾足下耶？”珠莲曰：“恶妖攫吾等来时，举目视之，似一石缝。妾立不稳，忽坠一层，黑不见天。未审大人坠在何处，思欲呼唤，恐触妖怒，为彼所吞。朝日纳闷心中，不意大人犹在妾首上也。”七窍曰：“吾等在衙，晨午稍迟，辱骂家婢。而今饥至三日，一滴不得，看看已将莩死矣。”言至此，悲声大放。
　　地祗知之，化作一仆一婢，携醒泉一盂，放出毫光，闪闪而至。七窍曰：“灯光闪闪，自下升上，岂吾等下面尚有居室，吾且呼之。”珠莲曰：“郎君勿呼，如恶妖知之，性命难全。不若待彼灯光将近身旁，问之未晚。”七窍曰：“诺。”待不一刻，灯光果近。七窍极目，乃一仆一婢，手提一筐。七窍询曰：“尔二人何往？”仆婢曰：“特与大人送得水浆一盂，以救饥渴。”七窍喜曰：“如是，快快献来。吾饥甚矣！”仆婢即揭筐盖，将盂取出，献与七窍。七窍不辨好歹，捧着即食，其甘如饴。食了半盂，似醉而饱。随以所剩交与若婢曰：“吾足底尚有夫人，可与食之。”婢捧盂下。珠莲食毕，仆婢欲行。七窍牵衣泣曰：“祈尔二人救吾夫妻出此苦海。”仆婢摇首曰：“尔此日尚不能出也。”七窍曰：“为何？”仆婢曰：“因尔逆了师命，不习大道，阴幽之罪，还有数十日未曾受满。吾送尔食，限定三日一轮。俟期满时，自有救尔人来，毋容多虑。”言罢，持灯竟去。七窍闻此，遂与珠莲危坐其间，以待时日。
　　且说三缄因虾妖吐出黑雾，蔽了天日，云头升上，俯视下面，其雾如漆，将一座都城遮得无影无形。雾散后，云头按下。
　　来在部衙。耳闻闹攘纷纷，言到今日不知过何妖物，狂风大卷，都中屋宇虽未倒折，瓦仅存半。待到风停雾散，吏部衙中不见了大人夫人，真是怪事。三缄闻此言语，知毒龙等已将七窍攫去，设或伤了性命，化导未成，反害彼躯，吾心何忍？不如升高一视，看彼落于何所，以好救之。计已，祥光催动，望天空以缓行。俯视野径荒山，烟雾迷离，不知何地有妖，何地是七窍藏身之处，周详审视，其人不得。暂将祥光止着，立于云际，四顾踌躇。
　　紫霞默会知之，亦乘彩云而来，与三缄云头相对。三缄曰：“前面何仙阻吾去路？”云内应曰：“吾乃尔师紫霞也。”三缄闻是仙师，忙忙扭转云头，上前参拜。紫霞曰：“弟子乘云天半，所为者何？”三缄曰：“为度七窍，与毒龙等大战数次。
　　诸妖战吾不过，吐出黑雾，迷了天地。待雾散后，七窍不知何所。因而乘云空际，四方觅之。”紫霞曰：“七窍为虾妖负去，安置毒龙洞内。毒龙等外出，又被大眼鬼攫七窍于鬼缝，惨无天日可见，是乃罚其背道之心也。俟七七满日，尔到芒山鬼缝之中，将彼夫妇救出。即在山左化一小小茅屋，屋内化一叟一妪，寻些苦楚事，磨及二人，坚彼道心，然后收入门墙，传以大道焉。师言如斯，尔其谨记。”三缄拜谢指示。紫霞将彩云扭转，冉冉而去。
　　不知不觉，四十九日之期已满。三缄乘云直到芒山。果见山崩一缝，其深无底。心中暗计：“缝深若此，如何救法？且在上面一呼其名，彼已久困阴幽，闻呼必答，方知身在何地，缒索救之。”暗计停妥，遂临石缝以呼曰：“内面有七窍其人乎？”七窍久处缝中，不堪闷绝。忽闻缝外有呼己名者，喜极而应曰：“七窍虽在内面，如何得出耶？”三缄曰：“吾有索缒下，尔可乘之而上。”七窍曰：“奈缝黑如漆，不能得见何？”三缄曰：“尔侧耳细听，其索垂下，自然有声可闻。尔以手扪之，扪得时，两手吊着，吾在缝外将索拉上，乃能得睹天日也。”七窍如命，果闻索挂石壁，细细作响。乘势探去，倏尔得索。
