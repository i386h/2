<!-- { "loadSidebar": true } -->

　　早定大计疏【伍袁萃】

　　为恳乞圣明亟召辅臣早定大计以安宗社事臣于前月接邸报大学士王锡爵具疏求去蒙皇上慰留褒以忠诚且云自有深意欲召之面见商量国事使之安心慎毋疑阻臣庄诵纶音仰见我皇上之待首辅真如股肱心膂形骸无隔又如家人父子情谊相通有君如此其忍负之锡爵宜何如报称也臣窃思之皇上注意之深莫若元子方今国事之大莫若册立而慰安首辅之心俾无疑阻莫若册立元子且首辅之忠诚简在素矣而舆情未协烦言日滋不曰逢迎则曰阿狗疾仇之无已何也则以其一出而误宗社大计也首辅亦因此省愆念咎期收之桑榆而回天未能旷官可耻不去奚以自解此其心之所为大不安也此其至再至三而恳辞也皇上既欲安其心而不早正元良之位其何以安之当羣臣之交章请也皇上悉置不纳而一旦有面见商量之旨岂非慎重国本谋及宫闱不可也谋及近幸不可也独断于宸衷而宻决于宰执乎圣意诚深矣大小臣工欣欣焉翘首企足而望者至殷切也今首辅出而供事亦多日矣皇上既不闻召见首辅亦不闻请对臣甚惑焉将玉体未平少迟清问抑所谓使之安心者止以髙爵厚禄縻之耶则首辅去而复来之谓何辞而复出之谓何而仅仅为爵禄縻也臣以为册立之事一日不定则首辅之心一日不安即首辅或能安之而不可不止赧颜就列其若天下后世清议何君臣相遇自古为难首辅受皇上特达之知非千载一时耶而竟以始谋不臧不获展厝一时筹划一策方且以身为射的为祸梯不亦可惜哉夫为锡爵一身计犹无足惜独明旨屡易而不信储位乆虚而莫属外议纷纭人心惶惑则臣之所大恐也然则速赐面见早定大计非徒安首辅也实所以安宗庙所以安社稷所以安天下之人心也关系甚巨故臣愿陛下之亟图之也抑臣又闻之唐虞之际不特臣戒君君亦戒臣故都俞称美无忘吁咈之规喜起赓歌犹切惰隳之儆君术明臣道得也后世人主御相有温旨无戒词其始也礼貌极隆宠荣极渥且为之逐言官排异议以安其心卒之时移事改刚者灭宗柔者覆餗能全始终恩遇者几何人哉以是知宠利难居髙位疾偾而儆戒相成之义胡可废也伏惟皇上以尧舜之君自待亦以尧舜之臣待臣时召公卿辅弼而戒勉之正已以格君心虚衷以定国是借剑埋轮者毋一鸣而辄黜依草附木者毋众恶而必留分别邪正以成和让之风开布公诚以昭荡平之治如是而公论不与相业不光天下不安者未之有也臣非不知越俎有咎婴鳞必危顾念当此国家大事臣子何忍无言又念元老大臣不惟国家之急而喜同恶异遂履前人之覆车也乃敢披沥悃愚冒渎天聴臣无任陨越恐惧之至

　　速赐考选以光圣治疏【冯琦】

　　窃惟行取一事始于前年十二月至去年正月以后则各官皆集辇毂下矣屡经臣等题请考选未奉明旨阁臣疏掲亦仅报闻臣等自念阁部大臣尚未能有所感动况于疎逖下吏羁旅孤臣即有苦情安能自达于九重之上哉顾臣等所惜乃在典制政体吏治人材而各官守候之苦犹其余耳国家设官极重言路选授之法特异诸曹各官先任而徐考其成言官先考而始授以任是维巨典夙号至公今诸臣已奉征书来集阙下既离旧任未授新衔既不得即列台省之班又不可遽改曹郎之秩今日在内之侍从如此其匮乏在外之守候如彼其艰难人不得官之荣官不得人之用祖宗以来并未有虚官次宿王言越岁经年如今日者使后世谓二百年之行取至今而迟二百年之考选自今而废祖宗令典一时隳之甚易后日复之甚难此臣等所为典制惜者也事各有宜政当识体前后相应是谓有章昔季布见征已而报罢当时尚谓以一人誉而召以一人毁而罢恐为有识所窥况此征召之臣并奏循良之牍其召之也似欲用之其不报也似欲置之召本有名置之何罪使人寄官于不内不外之地寄身于忽毁忽誉之口而朝廷政令亦在不用不舍忽行忽止之间如雨埀落而旋收春巳和而乍冷以前博访精选之旨都无归着询嘉纳谠之意总属空谈此臣等所为政体惜者也外臣华选无如行取不但上藉忠规亦且逺资激劝今诸臣来从下国如望班生之尘及其已至都门徒索东方之米彼下僚亦皆有俸谪臣亦皆有官诸臣乃无职可供无俸可食使天下之士有拊襟裹足不敢自前之心皆谓仕宦何必好官好官不过行取行取不过旅食都门耳反不如优游岁月尽可序迁何必励精博此征召是使平常借口材隽灰心抚按举荐何为部院采访何用畧无风劝人谁信从此臣等所为吏治惜者也天下人才惟上所奬养之则长抑之则消世既须才才必资气士气振则才亦发舒士气馁则才亦退缩诸臣始进譬如花木向早春葵藿倾初日已遭顿挫不任摧残气已沮矣才于何有且天下见前岁斥逐之易今日登进之难皆将妄意揣摩多方规避尽化百錬守彼三缄影消松栢之乌声断梧桐之凤言者既不敢吐任者亦不敢为率天下之士而归于依阿唯诺委靡退阻必自此始臣等所为人才惜者也此四者于时于势万万不可再缓而臣等一念为国赤心更在圣徳圣度又不止如前所称四者縁诸臣待命既乆中外相视求其故而不得或谓因前有触忤不欲后人效之或谓因朝有缺失不欲下臣言之事未必然人言则已然矣夫人臣谁不欲常保身名谁不欲结知君父何可自干雷霆之谴自絶雨露之私或出忠悃不忍不言或关职掌不得不言即在前人尚有可谅况以前人之触忤杜后人之进用罍受瓶耻李代桃僵譬如江湖之舟偶有抵触帆影既过浪痕已平岂可更执后舟欲偿前罪治乱之迹具在前史不论衮职阙与不阙但论言路开与不开本无缺政彼自妄言彼既妄矣我复何损若其有缺正当求言我方求之转为我益惟夫朝不受言人不肯言前有奸而不知后有乱而不觉此乃为损耳自古言官之杜口比于仗马之不鸣彼则但使立仗而不欲其长鸣今则恐其长鸣而先禁其立仗传之青史人其谓何皇上数年以前求言纳諌鸣佩执简法从如云以今日之萧条例往时之全盛孰得孰失事自了然若登用不效罪在诸臣考选不精罪在臣等至于早发明旨惟望断自宸衷则圣治益光圣度益广兼可以存典制明政体兴吏治养人才此方春布令第一义也新岁之始诸臣见臣等于公署臣等相顾太息一草一木皆已萌芽而诸臣独郁结不得尽其才四序八风各自宣布而诸臣独黯淡不得尽其职既怜诸臣兼自愧也故不惮其说之烦渎若此惟圣明留神少加察焉

　　亟图拯救以收人心疏【冯琦】

　　臣等伏见自去年六月不雨至于今日三辅嗷嗷民不聊生草茒既尽剥及树皮夜窃成羣兼以昼刼道殣相望村突无烟据廵抚汪应蛟掲称坐而待赈者十八万人过此以往夏麦已枯秋种未布旧榖渐没新榖亡收使百姓坐而待死更何忍言使百姓不肯坐而待死又何忍言京师百万生灵所聚前此居民富实商贾辐辏迩来消乏于泒买攘夺于催征行旅艰难水陆断絶以致百物涌贵市井萧条且库银不满数千食粮不支二岁各邉军饷尚多未发万一河漕有梗岁解不来京师景象当复何似建中之乱宁不寒心齐谚有之不忧年俭但忧廪空数年以来灾儆荐至秦晋先被之民食土矣河洛继之民食雁粪矣齐鲁继之吴越荆楚又继之三辅又继之老弱填委沟壑壮者展转就食东西顾而不知所往夫尧之九年水非尽郡国而灾也汤之七年旱非尽川泽而涸也彼益此竭东穰西歉相寻不已而至于九年七年耳以今方之不已过哉加以频值四方之警连兴倾国之师车辚马萧行赍居送按丁増调践亩加租试取此时租赋之额比之二十年以前不啻倍矣疮痍未起呻吟未息而矿税之议已兴貂珰之使已出不论地之有与无有包矿包税之苦不论民愿与否有泒矿泒税之苦指其屋而挟之曰彼有矿则家立破矣指其货而吓之曰彼漏税则槖立倾矣以无可稽查之数用无所顾畏之人行无天理无王法之事大畧以十分为率入于内帑者一克于中使者二瓜分于参随者三指骗于土棍者四而地方之供应岁时之馈遗驿逓之骚扰与夫不才官吏指以为市者皆不与焉陛下但知利源易开中贵易信岂知彼在外剥害小民至于如此亦岂知今日苦矿苦税之民即是前日被灾被兵之民重累迭困咨嗟愁怨至于如此臣固知陛下之必不忍也语曰财与命相连每岁犬辟以争数钱相杀伤者不可胜计父取子财则怨者十三祖取孙财则怨者十七若父祖取子孙之财以与强奴悍婢则怨者九人而十矣人君之于民岂但祖孙父子之隔而中使与参随岂但强奴悍婢之害已哉自古天下之乱阶皆始于民心之离逷离而后有怨咨怨而后有愤恨愤恨而后有流言流言不巳而鼔噪鼓噪不已而反叛今之民但未反耳于前数者已无所不有矣陛下亦可以省而杜其渐矣即如湖广一省激变已四五次而独近日武昌为甚陛下试思无知小民何苦而变谁非性命谁无身家惟其剥削之极无可控告变亦死不变亦死等死耳求与见害之人比肩接踵而死死且不恨夫人情不必死始畏死耳人知必死复何所畏人不畏死法安可加故使奸民害良民大乱之道也激良民为乱民以杀奸民亦大乱之道也大乱之端方起人主皆谓必无及其祸乱已成欲救之苦无及史册所载剥民之代宁有无后患者乎行之急则祸亦急行之稍缓则祸亦稍缓急者既唱缓者必和之夫汉之败也在民穷穷则为盗矣唐之衰也在官穷盗起而无以应之今闾阎空矣山泽空矣郡县空矣部帑空矣国之空虚如秋禾之脉液将干遇风则速落民之穷困如衰人之血气已竭遇病则难支以如此事势而值大旱为灾赈济无策河流梗塞邉饷匮乏是岂可不为长虑哉民既穷矣既怨矣亦有穷极怨极而不思乱者否不能保其不乱而各地方又搜括已尽亦有以应此乱者否竭天下矿税之额大畧百万有如一方有警如宁夏播州之役不知所费止此百万否天下贡税正额四百余万有如一方有警各处效尤征之不前运之亡路此四百万皆能依期至否平日惟恐天下之财不尽归内帑如遇有事不知内帑之财亦发以应天下之急否平居无事夺民数钱已失其心如遇有事与民数钱不知能即得其心否臣言至此不觉肝胆皆裂声泪俱下若谓事必有安无危则前代金瓯之业岂不自谓永固而何以不传至今日若谓财必有聚而无散则前代西园大盈所积之财与积财之人皆在何处而独黩货之名留于今日然则人主之寳惟有大业而可传之异日者独有令名耳臣等窃观皇上作用譬如神龙能作能止能操能纵自皇上起之亦自皇上止之布徳音撤中使收人心回天变止在半纸诏书耳臣伏读皇上忧旱之旨勤勤恳恳不减周宣云汉之什因思宋神宗时罢新法而雨汉明帝时释系囚而雨总之应天以实耳近时镇抚司监系官犯及生儒因陈奉诬奏今奉之罪状既已明白则诸臣情节有可矜原酷旱炎蒸沉沦黒狱圣明在上宁无恻然若见监者发刑部问理被逮者聴抚按结奏则肺石可以无寃南冠可以无泣而就诸臣之中惟冯应京为楚人所怜应京实有爱民之心爱民名受香火于彼而身婴缧绁于此逺近伤之皇上重处此一人无加于法而天下皆以应京为寃轻处此一人无损于法而天下皆以朝廷为是惟皇上执两端而裁决之臣等叨列班行同国休戚事势至此不忍不言所虑者万民之心与万民之口所惜者万世之业与万世之名惟陛下加意于臣等之言臣等不胜激切待命之至

　　遗疏【冯琦】

