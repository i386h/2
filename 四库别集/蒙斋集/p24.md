<!-- { "loadSidebar": true } -->
　　高山仰止景行行止士各有所志或志事功或志名节或志词学而上焉者志于道其所以景行前哲各随其分量规模之浅狭大小而至于景慕圣门之高弟必志于道者也当曽防铿尔舍瑟之时雍容数语真如在春风和气中今天台王君之有志于是也以与之名而字以次防则岂特事功名节词学而已哉道即本心天地同体虚明洞彻不可名状曽防盖有契于斯矣夫子思中行而不得故思狂者又不得而思狷者狂狷皆近道而狂尤勇于进道次防勉之哉东岩沂水也生徒童冠也咏归之乐即当时气象也夫何远之有
　　又
　　有关雎麟趾之意而后可以行周官之法度其先儒之确论乎王君次防作周礼订义予犹不获尽覩全书且未见次防所述诗说噫说关雎麟趾之诗易耳关雎麟趾之化惟三代圣王能之后世之汉高皇唐太宗尚不足进此然则周官将何时而可行乎曰圣经与天地并世有否泰道无终极有王者作克己以正本齐家以范物宫府一体朝廷邦国为一人左右御皆良士后妃嫔妇无私谒废置诛赏尽出于一人而竒衺不正之习无纤介奸乎其间此关雎麟趾之化而即周官法度之所由行也余虽未见诗说固可以心防矣孟子谈井地爵禄之制而大本在格君心闻次防着经说甚富格心之要傥在乎是其许我尽观否乎
　　赠真仁夫【名志道】序
　　物生而华华而实其生生也不穷秋冬敛藏万物归根春阳载熙生意沃若生不待春也当敛藏之时生意在其中矣诗之美稼穑曰实函斯活函云者所以形容生意之妙也世人不达此理往往趋华而弃实孔子伤之曰苖而不秀者有矣夫秀而不实者有矣夫非特车服宫室之繁饰于外者是华也词藻之丽声誉之赫亦华也朝夕驰骛而不反其家于实乎何有阳处父张茂先皆以华而不实致败邢颙为魏曹植家丞而刘桢为庶子颙守礼桢善属辞植疎颙而亲桢桢谏曰君侯采庶子之春华忘家丞之秋实世以为名言是故才胜德谓之不实辞胜行谓之不实实茍不足虽堂堂之子张屡中之子贡去道尚远况其他乎仁夫西山家兰玉也一日请益于余余曰子盍以已之名若字日省观焉道恶在仁是也仁恶在事亲是也西山为今天下端人子娱侍亲侧委已于学收敛膏液以畅内美则人之见之容貌辞色之间固有不可揜焉者矣始余见子犹惧其骄今之见子骄气锄矣退而质诸人咸称子为佳公子然余犹为子歉然也孟子论仁之实既曰事亲又推之于义于智于礼于乐曰乐则生矣生则恶可已呜呼此生生不穷之妙也此所谓仁也此所谓实也子而果有志于是深耕易耨勿忘勿助虽适千里常如过庭战兢自持若宝金玉今之称子为佳公子者他日又将曰真学者也夫必使人称子为学者则西山翁之心始慰矣始可以言实矣始可以无愧于斯名斯字矣请以小字字仁夫曰实之而因为之说子之归也呈于西山翁及余友汤伯纪其必曰然
　　赠沈智甫【名省曽】序
　　言心声也发策之语直犯时忌惟先有轻利禄心故耳使所重在利禄尚不敢略有忤拂况敢从其蠧根病髓而攻之耶若端宪沈先生之宏致渊识可谓达于重轻之分矣先正献公尝言先生少年在乡校刻志问学斋前有竹甚茂每于竹丛中读书音韵洪畅聴者悚然祁寒袜无絮则小篮贮故纸用以温足前辈所谓士大夫必先咬得菜根乃可有为者其先生之谓欤呜呼惟其如是故能尚气节笃道谊视官爵如外物曽何足以动吾之毫芒哉方其仕上虞也一尉之卑发为问目深嗟理学不明风俗颓靡于是以扶植公议为主及为学官谓立朝而道不行赧然动于中者今可谓无其人盖将以啓宰相而下愧耻之心耳且夫坏天下国家者私意也而惟一公字足以药之坏士大夫节义者无羞恶之心也而惟一耻字足以药之此二良剂切中膏肓人徒叹其善药病耳孰知胸中耿耿不以得丧利害为念而后能发此二问不然岂不能随世俯仰雷同媕阿为寻常场屋发策之语而乃明目张胆慷慨深切如是也前一问尚为世所容后一问不得安于朝列矣先生何加损哉高山仰止景行行止愚于是敬服先生之心嘉熙二年十有一月己亥敬书以授先生之子智甫别驾云
　　赠祝君泌序
　　康节观物篇其学自老氏乎致虚极守静笃万物并作吾以观其复斯道也岂独老氏易系辞曰设卦观象物皆象也又曰圣人见天下之动而观其会通物皆动也老氏守静观复乃动也易观其动乃静也何动非静何静非动隂阳刚柔互为其根知此者可以观矣祝君好康节书余大书观物二字遗之非观物也自观也观我生观民也大观在上何物何我祝君识之
　　赠包进士序
　　唐人作字或取墨妙或不择墨二者不同而同于以字名世盖胸中有字字不在墨墨诚佳固足助逸茍胸中有自得之趣虽不择墨焉可也虽然学择墨易学不择墨难予未善书敢犯难乎请姑从其易包君所示颇足起予且豫藏之久须更佳噫人以久乃见岂特墨也哉
　　赠项吉甫序
　　余既为耕乐说端平丙申余被罪去国果遂归志吉甫贻书录前记见示余忻然曰吉甫与余俱老矣筋力日衰欲耕不可虽然昔陶靖节叹富贵之非愿委去留于无心因暮春之将至感西畴之农人作为归去来之辞而断之曰乐夫天命复奚疑是吾志也遂书以遗吉甫云
　　赠京口富春子孙君【名高荣】序
　　人言数学与理学异吾谓不通于理非深于数者孙君占天数学也而乃通于理以已之瞽念人之瞽求膏腴创义学萃羣儿之瞽者教焉非通于理而能如是乎推孙君之用心不特可以救世之盲于目者抑可以警世之盲于心者矣
　　絜斋家塾书钞后序
　　甫自幼洎长侍先君子侧平旦集诸生及诸子危坐说书夜再讲率至二鼓无倦容谓学问大旨在明本心吾之本心即古圣之心即天地之心即天下万世之心彼昏不知如醉如梦一日豁然清明洞彻圣人即我我即圣人舜号泣旻天负罪引慝祗见瞽瞍禹荒度土功三过家门弗子道心精一曽何间断自古大圣同此一心箕子论皇极无偏党自荡荡无党偏自平平无反侧自正直是之谓极是之谓本心太甲颠覆典型痛自怨艾克终允德成王遭家多难执书感泣天雨反风本心一昬迷惑如彼本心一复光明如此先君子讽诵再三闻者流涕又言见象山先生读康诰有所感悟反已切责若无所容读吕刑叹曰从肺腑中流出呜呼至哉先君子之学源自象山明白光粹无一瑕疵可谓不失本心矣是编也伯兄手钞虽非全书然发挥本心大旨具在伯兄名乔天资纯正用志勤笃尝宰溧阳视民犹子邑人德之惜未尽行所学耳甫悼先君子之没幸伯兄之有传今又云亡痛曷有已遂刻是编名曰絜斋家塾书钞而纳诸象山书院以与世世学者共之绍定四年辛夘良月己未男甫谨书








　　防斋集卷十一
　　钦定四库全书
　　防斋集卷十二
　　宋　袁甫　撰
　　记
　　湖州婴儿局増田记
　　予至官之始吏抱簿书来视之乃婴儿之籍问其吏则学胥也予曰举子慈幼是有司存奚预于学吏对曰初建议起于校官而取米于常平常平米法曹实主之法曹谓米于我乎取奚事他属白诸州请自予始繇是婴儿属隶法曹后太守弗是也复收而隶诸学郡贰总其纲校官专其职学之前廊生二人领其事有弃儿于道者人得之诘其所从来真弃儿也乃书于籍使乳母乳之月给之粟择媪五人为众母长众乳各哺其儿又一人焉以待不时而来者来者众则益募乳收之今八十人矣有田余四百亩视入为出粗无乏事予谓此仁政之端也施欲其厚必厚积乃可积薄而厚施焉无以继其后所活儿殆无几乃告于常平使者捐入官之田且覈在局之隠没者得百三十亩草荡山田之数亦如之约可食八十人虑年饥而弃者多又请诸郡得米二百石嵗以新易陈谨勿移用积贮稍丰矣儿或病且夭不以时闻乳者诱于利取他人子代者有之无以为验殆如戏耳于是严邻保之法不告而易他儿知而庇焉者咸寘诸罚齿及七龄粟勿复给旧规才给三四嵗今复其初有疾病者医一人谨视焉今増为二如是而夭者亦希矣孟子曰乍见孺子入井皆有怵惕恻隠之心非内交非要誉非恶其声是心何自发哉无所为而为之人之本心也推是而往仁不可胜用矣夫求仁学者事也遂书而刻于石
　　明月亭记
　　天地隂阳之气混沦磅礴乎宇宙间垂日星窍山川播五行于四时和而后月生焉人者负阴抱阳并列而为三其纯粹清明之气同一初尔予尝中夜以兴整襟危坐仰而顾俯而思意领神防欣然有感天壤之间凡可以供耳目之娱者久则必敝独此清辉终古常新反而自照本心虚明更歴万变迄不可磨亦何异于炯然寒光垂曜万世乎予官霅川廨舍居于城西旧有明月楼后废勿存今更为亭因其名名之夫物有兴而有废与既废而复兴也皆非偶然而然予独爱夫今之亭非昔之故也而今之景则犹夫昔也人之睹斯景者虽远近高下戚欣郁舒有万不同而所谓炯然寒光垂曜万世者常自若尔兹予所以有感也虽然或云翳焉或薄蚀焉昭昭者俄而昩昩是其果无变耶云翳去矣薄蚀还矣昩昩者俄而昭昭是其果有变耶嘻本无变也有时乎变者妄也非其初然也人能知变之为妄而不变者乃其初则登斯亭者得无慨于心乎
　　余干县先贤祠堂记
　　相天子与服劳州县异乎职位崇庳不同尽忠于君则一也相天子与授徒里巷异乎事业显晦不同以善淑人则一也干越邑令马君合是邦先贤不以职位崇庳事业显晦为间作新堂以祠之于以识邦人之思绘事讫功礼仪是饬蒇事之日观聴竦然邑士求记于余余谓是举也足以教人识义命之所安焉贵贱荣悴得丧祸福制命于天奚庸致力吾之所自力者有矣戴圜冠履方屦超然独灵于羣物而谓之人顾不能求其所以为人者独不足羞乎顾瞻新祠人心爱敬虽亡若存何为而得此贵而为宰相命也命可必乎命不可必则有义焉贱而为匹夫亦命也茍无媿心视列鼎重茵夫何羡吾惟守此义而已命义合乃得其所以为人者矣则夫覩斯祠也反诸吾身縦不如忠献忠定殊勋茂绩着在青史得如诸贤以职业自见以诗书授徒生虽不获显用殁乃与辅相并祠亦足矣顔闵未尝仕也垂芳千古人到于今仰之又何必舍吾之良贵而盻盻焉以外物为重耶马君夙有隽才为政明而不察有惠爱于邑慊慊焉常自以为不足事闗风教知无不为志可嘉也已马君欲得师乎视此前人邑士欲学政乎视此马君祠者凡九人忠定赵公乡之望强恕南溪防堂三柴君恕堂李君皆师友昆弟忠献张公尝携南轩寓兹土沈赵二侯俱邑令也马君名光祖金华人
　　婺源县思政堂记
