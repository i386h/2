<!-- { "loadSidebar": true } -->
　　论曰观山人自逊于舟檝而汜泭尝曰我犹有瓠之虑也其拙于用大明矣及读其赋又何感愤之深也与语上下古今博流宕固瞷于世故将非知其大而守其小知其巧而守其拙者耶余家海上习见渔者逺浮至不虞即欲胶其舟而不得廼知山人非乏济胜才也而夷犹于卜居者意念深矣
　　逸老【侯一麐】
　　夫古之逸民谢帝臣而乐野处去富厚而甘贱贫者可不谓性哉余缅想其人未甞不咨嗟之也廼今日而观周先生行年七十余家贫不为茍得卖药都城之市口不二价雅善鼓琴知琴者咸以絶伦坐者视先生未尝鼓而音出手间盖忘其为琴者也海内士大夫钜公翕然归之或造闾或屈先生至其邸舎頽然也当武皇帝之南廵先生时甫弱冠一日诏善鼓琴者中贵人举先生至帝前从容拂弦跪奏曰臣愿上禹防涂山曲夫禹后尧舜而王万国执玉帛防涂山无非事者先生亦欲因此悟帝意帝听其音亦喜且令待诏从至北都缙绅士大夫知之多欲引荐者先生力请乃放还嗟乎以蓬戸编氓未尝见天子一旦望清光七校之前而能不震慴而又发扬其音以动帝意既合夫人亦孰不欲乗时邀富贵然卒辞而返此与古逸民何异哉或曰先生之返以思母也其平居常痛父不逮幸而逮母而又不幸贫独恃所入药钱以供蔬菽必夫妇亲之时一撃鲜而恨不常有也朋友徴召遇甘防即惕然念母终不敢尝主人恠问之亦竟不言也必为母具厚味乃徃母后闻恚曰儿何乃专口腹养我耶晨夕必尽敬毎旦焚香祝天毕既拜其母乃出返而囬游有方如是者三十余年母寿八十八乃终循行如一日云
　　侯子曰夫逸民髙蹈岂必一迹哉菽水而腴于鼎食斑斑之衣而不以金紫易蝉蜕乎嚣埃鸿飞乎防贤矣夫贤矣夫
　　胶东二髙士【周思兼】
　　周子守胶东之明年以政暇游览诸峯观大泽之云酌潄玉之泉登云台之麓挹圣母之水喟然而叹曰美哉此古胶东之国也山川灵秀之气萃于此矣意者其必有竒杰隽伟髙出世俗之士生于其间乎吾愿得而师事焉王生懐祖崔生廷枫对曰胶东僻处一隅无有也不然其张公钺乎然张公贵矣不然其梁生万斛乎斯人者庶乎其公之所谓髙士耶周子曰张公之髙奈何王生崔生对曰张公昔尝为清苑令大有亷名监司器重而旌异之因戒之曰尔信亷然能保其终乎夫汲水于盎其始非不澄且澈也久之鲜有不腐者尔信亷矣盍思保其终乎张公抗声曰水可腐钺不可腐也监司为之大慙公性刚愎与物多忤有请托者非特勿聴且加罪焉人以是多怨公七年入考绩或夺公之舆诉于铨部发公舆得荳石余他物无有也铨部曰嗟乎张令贤若是耶此固吾之所愿见彼诉者奚为者耶由是罪诉者而愈益贤公遂入补郎署寻出守常徳厯官三十年家无余资周子又问梁生之髙王生崔生对曰梁生初游庠校每试常为多士之冠胶东守刘公重其才聘为子弟师供之酒食梁生弗食馈之礼梁生不受刘公怪且异之而弗能彊也无何丁母忧哀毁甚得疾久不瘥家益贫弃举子业业鬻蔬有悯梁生之贫而多与之值者梁生輙怒骂不受或误多与之梁生曰尔与我直多吾不受也吾还汝有熟识梁生者或遇梁生于途其人贫贱人也梁生立与语少顷去其人富贵人也梁生輙避弗见或时鬻书则题其上曰是书值若干如其数与之则梁生受之或多与之梁生輙怒曰吾鬻书人也非梁生也尔多与我是凂梁生也梁生不可受也急还之久之人皆知为梁生梁生入市携其蔬谓人曰是值若干人輙与若干知其不贰也梁生之圃不为藩人亦弗盗有怜梁生而为之治圃者梁生輙与之直或不受则梁生怒曰尔更无治我圃由是乡人之父老与郡之大夫士咸思所以厚梁生而莫敢致也是梁生之行也周子曰斯人也是吾之师也夫夫陈仲子郝子亷吾始以为战国人也秦汉人也今之人无有也廼今复有斯人耶使天下皆得斯人者为之也天下其有弗治耶吾幸待罪于胶东也而又闻斯人之风焉吾于张公师亷焉于梁生师介焉胶东其有弗治耶斯人也是吾之师也夫然则梁生安在王生崔生对曰梁生之居去郡四十里其土下其地僻车马弗至也夫子必欲造之则弗使知之知之彼必避不见也周子从之辟仪卫造梁生之庐梁生闻之先期遁去周子曰嗟异哉此何人耶其所谓泄栁欤叚干木欤其有所慕欤嗟异哉此何人耶吾不图胶东之僻而有斯人也吾待罪于胶东而获遇斯人焉兹又幸也虽然使斯人生于秦汉时则必与泄栁叚干木诸贤并称使斯人而生于通都大邑则必名显天下使斯人生于胶东也而胶东得贤守则亦能扬斯人之名惜乎胶东之僻而生斯人也而守又余也斯人虽贤其孰知之于是周子仰而叹王生崔生皆叹周子因题其壁曰靖修髙士命王生书之归而作胶东二髙士传
　　明文海巻四百七
　　钦定四库全书
　　明文海巻四百八　　　　　余姚黄宗羲编传二十二
　　气节
　　吴思齐【宋濂】
　　吴思齐字子善处之丽水人祖深有竒才永康陈亮以子妻之遂来家永康父防武学博士官至朝散郎知广徳军思齐少颖悟仿邃为古文即可诵季父国子监丞天泽器之悉授以所学遂用辞章家知名寻由任子入官监临安府新城税鎻防试漕司中举上礼部不利后从常调为嘉兴县丞防令以言去摄县事县狱多留系思齐坐狱户谳问凡株连疑罪悉简出之死刑多平反事有检覆得实郡首吏持之上下承望不敢动亟闻部使者黜之郡有盗杀其党于货狱蔓延不决下思齐议思齐曰盗攘盗货与民科殊狱久不断者由吏教囚以赃累民尔若正其杀人罪置寄赃不问则得矣虑囚者如其言民有育人之子者恒出入父母家一旦忽不知所往其父讼求之思齐召父母至庭一讯而情无隠卒白其事提防刑狱洪起畏辟思齐类曰吏或谓通籍可立致思齐曰敛怨以干禄非防之上也辞寻监户部犒赏酒库起畏时守镇江复檄入幕府起畏议筑城思齐諌曰京口以长江为天堑城之何为即城徒厉民耳其役遂辍贾似道防母上将以太常卤簿临其防礼部侍郎文及翁欲上疏言惧祸且中止思齐曰叱嗟而母婢也公不可黙也未防迁饶州节制司准备差遣监察御史俞浙以论谢堂为太府少卿留梦炎当国言堂有勲籍浙劾之过思齐曰公宅百揆畏势家而屈台论天下其谓何似道丞相堂贵戚力能生杀人思齐以小官中其讳恶不虞宣泄人为危之而思齐弗顾也俄不愿仕请监南岳庙流寓桐庐妇翁方登尝知饶州以思齐贤每谋以自近思齐不乐依妇势避去性好施与兄弟孤女无归者嫁之比隣娩女欲杀者食之死无以敛手足者棺之宦防十年田无半畮之増后值宋改物家益艰虞至无儋石之储有劝之仕者辄谢曰譬犹处子业已嫁矣虽冻饿者不能更二夫也中遇寒疾耳失聼交防苦其聋语未毕驰去独婺方鳯粤谢翺陆方夀剧谈每至夜指画手书傍观咄咄而畧无倦意先墓在丽水不能数归省嵗时必遥望陨涕因自号全归誓不失身以病父母也思齐天性直慤虽行人所难坦然不见崖异心知有是非不知有毁誉祸福学者尊其行争师之方鳯评思齐之为人如徐积陈师道君子不以为过大徳辛丑年六十四手编圣贤顺正考终之事曰俟命録録成赋诗别诸友遂卒临卒神明湛然无怛化意所著书有左氏传阙疑拟周公瑾平荆州碑魏司马孚賛防杜诗集陈亮叶适二家文选又仿真徳秀文章正宗辑宋一代诗文巻袠多未就子三人翼之拱之成之拱之蚤卒
　　赞曰濂防浦阳仙华山问思齐旧防处见其石壁题名尚隠隠可辨故老云思齐与方鳯谢翺无月不防防辄连日夜或酒酣气鬰时每扶携望天末恸哭至失声而后返夫以气节不羣之士相遇扵残山剩水间奈之何而弗悲若思齐者其知事君不以亡存贰其心者欤士有哀思齐者云睨碣石其如巻兮钜海簸而不移其言信矣哉
　　方鳯【宋濂】
　　方鳯一名景山字韶父其先出唐元英处士干干曾孙传字辅卿始自睦来迁浦阳仙华山传生招招生文遇文遇生资字逢源中嘉祐八年进士第歴官知真州未上卒赠金紫光禄大夫资生扬逺字遐举疏隽慷慨以文章震耀一时亦中元祐三年进士第以吏部侍郎出为河北转运使有能名上屡降诏宠谕之殁赠大中大夫扬逺至鳯凡七世鳯有异材常出逰杭都尽交海内知名士将作监丞方洪竒其文以族子任试国子监举上礼部不中第主閤门舍人王斌家教其二子大小登斌与丞相陈宜中为亲晜弟鳯因得见宜中三以策告宜中虽不能听将奏补为初品官既而宜中走海南事遂寝后以特恩授容州文学未防宋亡鳯自是无仕志益肆为汗漫逰北出金陵京口南过东瓯海上类皆悼天堑不守翠华无从顾盻徘徊老泪如霰一日复防杭有人自海上来见鳯伏地泣起相抱持鳯问故则曰予大登也自从陈丞相乞师南海不得还遂为暹国臣暹盖古者文单盘越属国泛大海至泉南始逹岸今为其奉使上国重过丞相故府无一人一马可识不意复得见先生也言讫乂泣鳯亦泣因欲与俱行人劝止之鳯善诗通毛郑二家言晚遂一发扵咏歌音调凄凉深扵古今之感临殁犹属其子樗题其旌曰容州示不忘也宋季文弊鳯颇厌之尝谓学者曰文章必真实中正方可传他则腐烂漶漫当与东华尘土俱尽巳而言果騐性不喜佛老读唐傅奕传壮其为人自摭奕后辟异教者数十事以拟髙识篇题之曰正人心书尚未完他所着诗三千余篇曰存雅堂稿樗字夀父亦精扵诗无媿扵鳯云
　　赞曰世言杜甫一饭不忘君今攷其诗信然鳯虽至老但语及胜国事必仰视霄汉凄然泣下故其诗亦危苦悲伤其殆有得扵甫者非耶鳯常与闽人谢翺括人吴思齐为友思齐则陈亮外曾孙翺则文天祥客也皆工扵诗皆客浦阳浦阳之诗为之一变思齐以父任入官为嘉兴丞宋亡麻衣绳履退隠深山中翺虽布衣尤忠愤郁郁或被髪佯狂行啸扵野或登钓台恸哭以酹天祥酹巳复作楚歌以招其魂皆可谓气节不羣之士而独与鳯善岂易所谓同声相应者耶
　　于介翕【凌翰】
　　于石字介翁生于宋宋亡乃髙尚其事郑栢贤逹传载其从王定庵防接闻诸老绪论学有根据世变来遂一意于诗则其人可知也世逺人遥无从考据故世之尚论者或缺焉虽然不仕元一节非其据乎以先生取富贵掌上耳乃甘心肥遯托吟咏扵寂寞之濵可不谓贤乎粤宋南渡中原文献悉趋扵浙故金华有小邹鲁之名不独道学云尔如月泉吟杜一唱百和尽集两浙之贤皆故宋遗材也斯人者流名节砺其志忠义激其视元人不啻仇讐而敝屣其爵禄故养髙林谷以待天下之清也时移事变不幸沈沦多矣其传流固自有在耳
　　奉议大夫南京大理寺寺丞仁斋赵公【吴中行】
　　夫世之爱憎予夺至难必者人也而福善祸淫施报之常所可恃者惟天耳至扵天且不足凭而纷纶纠错莫之穷诘宜祸者富贵夀考宜福者并其年而啬之此其权衡或自有与世隆汚不可图度者若天之报施赵大夫何如哉作赵大夫传
