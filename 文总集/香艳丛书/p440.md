<!-- { "loadSidebar": true } -->
　　曾宴桃源深洞，一曲舞鸾歌凤。长记别伊时，和泪出门相送。如梦，如梦，残月落花烟重。〗 
　　宫女三千玉不如，半教弦管半教书，班头初押朝天子，度曲声中杂起居。 
　　〖《五代史?伶官传》：庄宗既好俳优，又知音能度曲。今汾晋之间，往往能歌其声，谓之御制曲也。〗 
　　步出楼台处处人，渌池花木总疑真。一从榜作灵芳国，玉辇龙辉月几巡。 
　　〖《清异录》：后唐龙辉殿，安假山水一。铺沉香为山，阜蔷薇水、苏合油为江池，苓藿丁香为林树，黄紫檀为屋宇，白檀为人物。方圆一丈三尺，城门小牌曰“灵芳国”。〗 
　　冷飞白宴驾初来，元武楼门向晓开。恰好千春齐祝罢，一时捧进软金杯。 
　　〖《清异录》：老伶官黄世明常言，逮事唐庄宗，大雪内宴，镜新磨进词号“冷飞白”。又：庄宗小酌，进新橘，命诸伶咏之。唐朝美诗先成，曰：“金相大丞相，史弟八九人。剥皮去滓子，若个是汝人。”帝大笑，赐所御软金杯。《旧五代史?晋本纪》：高祖天福元年，寻降诏，促帝赴任。帝心疑之，乃召僚佐议曰：“今年千春节，公主入觐。当辞时，谓公主曰：‘尔归心甚急，却与石郎反耶？’此疑我之状固且明矣。”〗 
　　萧萧秋草露珠凝，内苑西风绕夜灯。须及君王开猎阵，阑干新调绿■⑼鹰。 
　　〖《五代史补》：晋少主立，契丹举国内侵。桑维翰罢相，为开封尹，叩内阁求见，请车驾亲征，以固将士之心。而少主方在后苑调鹰，至暮，竟不召。〗 
　　片片晴云度槛前，春风料峭杏花天。夜来宫线初添得，又向高楼放纸鸢。 
　　〖《五代史?季业传》：汉隐帝与业等狎昵，多为廋语相戏谑，放纸鸢于宫中。〗 
　　黑雾黄沙夜夜飞，无端风力卷双扉。殿头话断银灯影，忆着空房不肯归。 
　　〖《五代史?季业传》：汉隐帝即位，京师大风拔木，坏城门。宫中数见怪物投瓦石，撼门扉。〗 
　　均田图式搨来忙，清夜红灯立御傍。听话条桑多坠泪，明朝应认养蚕娘。 
　　〖《五代史?周本纪》：世宗尝夜读书，见唐元稹均田图，慨然叹曰：“此致治之本也，王者之政自此始。”乃诏颁其图法，使吏民先习知之，期以一岁，大均天下之田。《宋史?陶谷传》：世宗留心稼穑，命工刻木为耕夫、织妇、蚕女之状，置于宫中，思广劝课之道。谷为赞辞以进。〗 
　　珍华摒挡见宸衷，佛像曾销几处铜。昨夜六宫齐奉旨，更将宝器碎庭中。 
　　〖《五代史?周本纪》：世宗即位之明年，废天下佛寺三千三百三十六。是时中国乏钱，乃诏毁天下铜佛像以铸钱。尝曰：“吾闻佛说以身世为妄，而以利人为急。使其真身尚在，苟利于世，犹欲截割，况此铜像，岂有所惜哉。”《旧五代史?周太祖纪》：广顺元年，内出宝玉器及金银结缕宝装床，见饮食之具数十，碎之于殿庭。帝谓侍臣曰：“凡为帝王，安用此！”仍诏贡使，凡珍华悦目之物，不得入宫。〗 
　　华烛诸天作道场，燕开三昧梵音长。错缘佞佛承恩重，一夜黄金铸宝皇。 
　　〖《清异录》：闽主昶，春余宴后苑，飞红满空，昶曰：“弥陀经云‘雨天曼陀罗华’，此景近似。今日观花工之雨天三昧。”宜召六宫，设三昧晏。《五代史?闽世家》：昶亦好巫，拜道士谭紫霄为正一先生，又拜陈守元为天师。而妖人林兴，以巫事见幸，事无大小，兴辄以宝皇语命之而后行。守元教昶起三清台三层，以黄金数十斤铸宝皇，及元始天尊、太上老君像，日焚龙脑熏陆诸香数斤，作乐于台下，昼夜声不绝，云：如此可求大还丹。〗 
　　九龙帐冷不成栖，长夜迢迢唤晓鸡。放却瓜皮银叶盏，宫娃真笑醒如泥。 
　　〖徐熥《陈金凤外传》：有小吏归守明，弱冠，美晳如玉，延钧嬖之，尝呼为归郎。延钧有风疾，归郎日侍禁中，夤缘与金凤通。又有百工院使李可殷，少与归郎狎，因归郎以通于金凤。可殷聪明有智巧，归郎令造缕金五彩九龙帐于长春宫，织八龙帐外，以延钧为一龙。既成，进之，极其华靡。《五国故事》：延羲在位，为长夜之饮。锻银叶为酒杯，以赐群下饮。银叶既柔弱，因目之为“冬瓜片”，又名之曰“醉如泥”。〗 
　　 翠辇嬉春试绣衣，金樱枝里燕初飞。教人忆着君王语，陌上花开缓缓归。 
　　〖苏轼《陌上花诗引》：游九仙山，闻里中儿歌《陌上花》。父老云，吴越王妃，每岁必归临安。王以书遗妃曰：“陌上花开，可缓缓归矣。”吴人用其语为歌，含思宛转，听之凄然，而其词鄙野。为易之云： 
　　陌上花开蝴蝶飞，江山犹是昔人非。 
　　遗民几度垂垂老，游女犹歌缓缓归。 

　　陌上山花无数开，路人争看翠軿来。 
　　若为留得堂堂去，且更教从缓缓回。 

　　生前富贵草头露，身后风流陌上花。 
　　已到迟迟君去鲁，犹歌缓缓妾归家。〗 
　　凤山舍利有还无，出得宫门唤女奴。龙蕊鬓钗先拔去，倩人布施木浮图。 
　　〖《咸淳临安志》：后晋天福四年己亥，僧道翊结庐山中，夜有光就地，视之，得奇香木，命孔成谦刻成观世音菩萨像。会僧从勋从洛阳持古佛舍利来，因纳之顶间，妙相具足，冠顶昼夜放白光。钱王常梦白衣人求葺其居，王寝而有感，乃即其地，创佛庐，号天竺观音经院。《清异录》：吴越孙妃，尝以一物施龙兴寺，形如朽木箸，僧不以为珍。偶出示海上胡人，曰：“此日本国龙蕊簪也。”增价至万二千缗易去。〗 
　　声声弹子度墙头，一树棠梨映画楼。瓜战初开无个事，先王墨竹搨双钩。 
　　〖《清异录》：吴越称霄上瓜。钱氏子弟逃暑者，取一瓜，各言其子之的数，言定剖观，负者张宴，谓之瓜战。《昊越世家》：钱镠时，弹铜丸于楼墙外，以警直更，其勤动如此。《画史汇传》：吴越王钱镠，画墨竹，善于草隶，号称神品。〗 
　　除夕银灯照丽春，酒鳞风过地衣新。披将画箧调丹粉，欲写钟馗上贵嫔。 
　　〖《五代史?昊越世家》：岁除，画工献钟馗击鬼图。〗 
　　一棚花影雾冥冥，唤到球场酒未醒。宜旨却须连夜击。十围红烛照银屏。 
　　〖《续世说》：五代淮南王杨渥居丧，昼夜酣饮作乐，燃十围之烛以击球，一烛费钱十万。〗 
　　深殿红灯立起居，保仪玉貌竟何如。乌丝阑遍澄心纸。又索君王小令书。 
　　〖马令《南唐书》：后主保仪黄氏，容态华丽，冠绝当世，顾盼颦笑，无不妍姣。其书学技能，皆出于天性。后主虽属意，会小周后专房，由是进御稀，而品秩不加，第以掌宝墨而已。王辟之《渑水燕谈录》：南唐后主，留心笔札，所用澄心堂纸、李廷珪墨、龙尾石砚三物，为天下之冠。〗 
　　照夜珠悬直宿深，风帘不卷海棠阴。法香方子新搜得，试取鹅梨注水沉。 
　　〖王铚《默记》载：伐江南，大将获李后主宠姬。夜见灯，辄闭目，云“烟气”。易以蜡灯，亦闭目，云“烟气愈甚”。曰：“然则宫中未尝点烛耶？”云：“宫中本合，每至夜则悬大宝珠，光照一室，如日中也。”《南部烟花记》：江南李后主帐中香法，以鹅梨蒸沉香用之。〗 
　　解斗腰肢赐锦袍，龙船重午未辞劳。却输内苑凌风态，更凿金莲六尺高。 
　　〖《道山新闻》：李后主宫嫔有窅娘，纤丽善舞。后主作金莲高六尺，饰以宝物，细带璎络，令窅娘以帛绕足，令纤小屈上，作新月状，素袜舞莲中，回旋有凌云之态。周镐诗曰：“莲中花更好，云里月常新。”为窅娘作也。〗 
　　绿耳梯闲未卸绵，玉笙吹彻小楼前。鬓头归去簪花重，昨夜承恩锦洞天。 
　　〖《清异录》：江南后主同气宜春王从谦，尝春日与妃侍游宫中后圃。妃侍睹桃花烂开，意欲折，而条高，小黄门取彩梯献。时从谦乘马击球，乃引鞚至花底，痛采芳菲，顾谓嫔妃曰：“吾之绿耳梯何如？”马令《南唐书》：元宗尝作［院溪纱］二阕，手写赐感化曰： 
　　菡萏香消翠叶残，西风愁起碧波间。还与容光共憔悴，不堪看。　　细雨梦回清漏永，小楼吹彻玉笙寒。簌簌泪珠多少恨，倚阑干。 

　　手卷珠帘上玉钩，依前春恨锁重楼。风里落花谁是主，思悠悠。　　青鸟不传云外信，丁香空结雨中愁。回首绿波春色暮，接天流。 
后主即位，感化以其词札上之，后主感动。赏赐感化甚优。《清异录》：“李后主每春盛时，梁栋窗壁，柱拱阶砌，并作隔筒，齐插杂花，榜曰“锦洞天”。〗 
　　霓裳停谱七条丝，金缕鞋提付梦期。夜夜夜深钞谱罢，独怜新破恨来迟。 
　　〖陆游《南唐书》：后主昭惠国后周氏，小字娥皇，司徒宗之女。十九岁来归，通书史，善歌舞，尤工琵琶。尝为寿元宗前，元宗叹其工，以烧槽琵琶赐之。至于采戏奕棋，靡不妙绝。后主嗣位，立为后，嬖宠专房。创为高髻、纤裳，及首翘鬓朵之妆，人皆效之。尝雪夜酣宴，举杯请后主起舞，后主曰：“汝能创为新声，则可矣。”后即命笺缀谱，喉无滞音，笔无停思，俄顷谱成，所谓“邀醉舞破”也。又有“恨来迟破”，亦后所制。故唐盛时，“霓裳羽衣”最为大曲，乱离之后，绝不复传。后得残谱，以琵琶奏之，于是开元天宝之遗音，复传于世。马令《南唐书》：后主继室，周后之母弟也。自昭惠殂，常在禁中。后主乐府词有“刬袜步香阶，手提金缕鞋”之类，多传于外，至纳后，乃成礼而已。〗 
　　水调声中字字愁，南朝天子本风流。何当重觅花飞唱，银蜡空摇百尺楼。 
　　〖郑文宝《南唐近事》：元宗嗣位之初，春秋鼎盛，留心内宠，宴私击鞠无虚日。尝乘醉命乐工杨花飞作水调词进酒，花飞唯歌“南朝天子好风流”一句，如是者数四。上既悟，覆杯大怿，厚赐金帛，以旌敢言。且曰：“使孙、陈二主得此一言，固不当有衔璧之辱也。”《江南通志》：百尺楼在上元县南唐宫中。《类说》云：“唐主宫中作高楼台，群臣观之，帝叹美。萧俨曰：‘恨楼下无井耳。’唐主问其故，对曰：‘以此不及景阳楼。’”〗 
　　网罢蜻蜓午日加，深宫佞佛诵楞伽。多情何似蓬莱紫，赢与含风殿里花。 
　　〖《清异录》：后唐宫人网获蜻蜓，爱其翠薄，遂以描金笔涂翅，作小折枝花子，金缕笼贮养之。尔后上元卖花者，取象为之，售于游女。马令《南唐书》：国主与后，顶僧帽，衣袈裟，诵佛经，拜跪顿颡，至为瘤赘。《清异录》：庐山僧舍，有麝香囊花一丛，色正紫，类丁香，号“紫风流”。江南后主诏取数十根，植于含风殿，赐名“蓬莱紫”。〗 
