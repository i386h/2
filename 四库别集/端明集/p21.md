<!-- { "loadSidebar": true } -->
　　端明集巻十七
　　钦定四库全书
　　端明集巻十八
　　宋　蔡襄　撰
　　奏议
　　乞罢晏殊宰相
　　臣等窃以宰相之职代天工断国论镇抚夷夏表则官师非有经纶之才防正之徳而居之者是谓失其所任然当中外多事之时苟能尽心竭力以济公家之急纵有不逮人或恕之而敢不恤物议务营私产与细民争利推其为心岂可相天子而率百僚也臣窃见宰臣晏殊自登枢府及为宰相首尾数年不闻竒谋异略以了国事唯务私家营置资产见于蔡河岸上托借名目射占官地葢屋僦赁以宣借兵匠外多占外州军人日夕苦役怨讟之言闻于道路臣等谓今年以来灾孽相仍盗贼继作内有百万骄冗之卒而不能更其法下有亿兆愁苦之人而不能寛其力盗贼屡动延及岭南虏使交来事绪未已河决于北海兵叛于邉城观此事势大臣之责其过均矣然晏殊当此忧危之时恬然自安窥图小利此于大臣中尤见其所为之谬也臣等闻唐高宗朝中书令禇遂良贱买中书译语官地为御史弹奏贬同州刺史又闻太平兴国中宰相宋谋与宣徽使张禹锡互请宫中邸第太宗皇帝鄙其不识防耻宋谋以本官罢免二人当朝廷无事于官司有所营取尚行贬降今日中外人心忧危殊为辅相既不能了得大计又占射官地役苦军人日趂数十钱之资情状如此岂可尚容于庙堂也伏惟陛下以祖宗社稷之大天下生灵之重乆付已为失任加之营私忘公无所愧畏臣等伏乞陛下特出英断罢免晏殊别求贤才以救时取进止
　　乞责降冯承用
　　右臣伏见勾当御药承用为御史台弹奏受作坊副使勾当北园者臣窃以承用小人凭威恃势乆招物论致有抨弹固宜窜逐以示劝戒今乃优与使名兼管园囿是以罪责而迁官任使与无罪同何以示朝廷赏罚至公之道兼恐依旧出入宫禁事体不便伏乞圣防特降于近下官资向外监当庶恊公议取进止
　　再论冯承用王守琪
　　右臣今月初一日伏为入内供奉官勾当御药院冯承用转西京作坊副使勾当北园臣为承用倚威恃势乆招物论乞降近下官资向外监当至今承用尚在京师且承用既以事责却自入内宫供奉官转一资何以明劝戒之道臣窃闻冯承用曽受供偹库使知磁州王守琪青马一匹却安排侍御郭氏嫁与守琪为妻且郭氏在内中执侍之人虽得出适承用出入宫禁岂可受守琪之马后以郭氏嫁与为妻守琪陛下之廷臣岂可交结承用敢娶郭氏渎紊彞章中外传闻亏损国体其王守琪冯承用各无恭畏之礼罪当诛戮乞送冯承用王守琪下御史台根勘因依以正刑典臣备位谏官度事之有所损益者乃敢论列期于必行今承用未寘刑书臣不得黙黙而已也
　　乞罢陈执中参政
　　臣伏闻制命以陈执中参知政事虽众议喧然咸谓不当臣虑传闻未审未敢指名奏论寻于今月二十六日夜蔡某向入劄子稍缓其事容臣等上殿奏论次日不蒙指挥是陛下以所命得人不容论列臣致均闻圣意以执中建皇储之议以为有功故复大任也臣见前代以来人臣建皇储文议者诚为难事或因后宫争宠次序未分或由皇子众多材徳相逺人臣逢此时建大策力排羣议者诚为有功也真宗皇帝独有陛下一子天下之心固自系望皇储之立非陛下而谁但以防年未行册命又岂待人臣建言而后定也执中于当年上言正是窥先帝之意自图富贵又岂为功邪伏况陛下宠遇执中擢居西府西事之始处置乖方如要排墙杀元昊使人又明降宣命令邉臣入界打虏致得元昊来攻延州覆军杀将为国大耻皆执中之过也兼执中赋性强狠不容同列商议遂致如此败事陛下明其有过寻已升去及任陜西又以无功而罢自专州责务严刻以科敛一向残暴此固众人共传也才性如此岂可置之庙堂况今天下多事生民困苦天地灾异中外忧惶正要任用才能之时陛中但以执中曽有建储之言不念强狠害事任之政府此乃牵私之意安可副天下之望臣防乞陛下追罢执中前命别用才能如以臣言为非乞行窜逐
　　乞罢吕公绰纠察在京刑狱
　　臣窃见吕公绰先任三司判官后因父夷简在中书避嫌不就省职遂同判太常寺太常寺旧无同判之名为公绰特置名目近闻本寺失去编钟四百有余为寺中执役之人盗卖公绰主判理合坐罪却差纠察在京刑狱臣窃见宗正寺曽因失物主判赵良规坐罪出补外任况兹乐器人主郊天祀庙防朝崇礼之器岂容窃去而主判之官并不问罪又迁升纠察刑狱之任显是公绰明知本寺失钟事重辄求解罢要作去官若以前因避嫌自夷简罢相公绰却合入三司判官若以在馆嵗月颇深见在资歴深如公绰者不少近曽因父罢相赐紫又授修撰为臣寮论列寻巳罢去今转更侥求足验全无防耻其吕公绰失钟之罪伏乞朝廷推至公之典劾正其罪依赵良规例施行所有纠察在京刑狱勅书伏乞追寝
　　再论吕公绰
　　右臣近为吕公绰同判太常寺失去乐钟至多并不问罪却除纠察在京刑狱臣伏劾正其罪依赵良规例施行所有纠察勅书亦乞追寝未蒙朝廷施行臣待罪谏官所言悉皆公论如吕公绰其父夷简执政之日公绰倚势卖权欲施一防则预作因縁欲行一事则先露风防若以外人所议直是货赂交通为宰相之子而暗擅威福之名著贪惏之迹为陛下之臣岂复有恭畏之心乎操履若斯岂臣过论况夷简作相日久旧恩徧满朝中或欲屈法以芘公绰之愆或欲迁官以酬夷简之恵伏惟陛下持大公之柄宰天下之平示公绰均于百官何以恣其侥幸若朝廷以公绰失钟之罪为轻其纠察在京刑狱之任即与追寝别与闲慢差遣若公绰不合陈论乞加妄言之罪使天下知是非有归不可空已也
　　乞罢魏兼馆职
　　臣风闻前淮南转运使魏兼先自两浙安抚回来以有防令任满之日与直史馆者臣窃见前来遣安抚使诸路巡察惟魏兼最为狼籍是时杭越苏秀诸州旱涝连年疫疠相属富者疾疫贫者流亡哭声震野饿尸横路魏兼専衔恩命往布徳音不能悉心抚恤以副陛下焦劳之念辄敢恣情晏乐以敛百姓脂膏至苏州留止三日穷彻昼夜歌乐娱游本州尽驱饥民藏于祠庙三日拘束饮食无得殍死多隔年论旱词状一程至吴江方得收览诸州望风悉遣妓乐隔州迎睦州送至桐庐至有乐人溺死苏州民謡刋板传诵臣略得两句云绕梁歌妓唱动地饥民哭杭州刻安抚夜饮图卖于都市丑声恶语传于道路縁魏兼与宰臣章得象晏殊并是亲戚当时无人疏兼罪状请加诛以谢吴人不惟苟免过尤仍有馆职之命伏以赏罚之柄国之大经今无功而行赏已可痛心况以罪而加赏乎上下蔽蒙纪纲隳壊靡不由此魏兼上无畏法之心而下无恤民之意纵有任使焉肯尽忠所有馆职之命伏乞寝罢或降与小郡以厉后人
　　乞责罚医官
　　臣窃见近寳和光公主及公主相继天殇供药医官已闻下开封府取勘者臣切知豫王鄂王薨时医官亦是取勘只降一两官未旬月间寻得牵复切虑今来亦只似此行遣乆逺不便况近来小儿医官不一二年超升官资赏赐无数奏荐异姓恩泽过于两制臣僚贱者立贵贫者立富若以生死有命药饵难工自来所医疾病尽是当痊愈此等何故滥受恩赏恣为侥幸若以从来痊愈因药合受恩赏今日所医无騐自当伏就刑罚臣窃闻先朝周王薨其时医官李某杖配广南陛下一二年间皇子皇女继亡六人尽在此辈数人之手兼臣闻医官各是临病互相推托不肯及时下药以致病深虽有良医无由措手其罪至重比于李某合更加刑其术至谬求之今人不为难得伏望陛下念祖宗社稷之重特因此时深行刑罚庶使后人知惧药饵尽心实为乆逺保育皇嗣之计
　　乞商税院不用赃吏
　　右臣伏见在京仓塲库务有系举官监当去处近年多是大臣之家陈乞子弟监当就便勾当家务臣窃以外州军塲务钱数三万贯以上及茶盐转般仓等并是举官监当葢朝廷以官物出入必在择人今京师仓塲库务受纳天下所输之物招来四方商贾之资计利最多号为繁重却陈乞监临未为便允臣非谓大臣子弟例皆不肖葢守官者凭恃势要不肯尽心监司者防惜顔情不能纠劾不如泊塲布库在藏库等处侵欺盗窃相继败露其余损壊官物不可胜数今陛下或无名费及千缗有司必以为不可至于监当损壊官物监当万计因循不问大可怪也窃见李夀明监商税院为无名收税非理勾追市肆之间号为搔扰三司不时纠举却止出榜晓示本家惧见彰露乞降除近郡通判既有见阙三司依例举官朝廷却除陈执礼监当臣窃闻陈执礼先曽犯赃追停今来为王钦若家先曽陈乞便与填阙况都商税京师商贾出入所收谓利万数不少赃污之吏岂堪其任臣乞下三司详定若于仓塲库务合系举官监当所举之官并委三司举曽厯外任无赃污之人更不在臣寮陈乞之限若一任内有犯入已赃乞坐所举之人竝与同罪施行所贵务得人不至枉壊官物其陈执礼亦乞别与差遣
　　乞用韩琦范仲淹
　　臣伏见去年已来陛下拔任谏官都下翕然称庆又数日罢夏竦枢宻使用韩琦范仲淹作枢宻副使制命一出士大夫贺于朝庶人憙于路至有饮酒叫号以为乐者谓陛下去邪任忠可刻日以观太平矣臣闻易泰之彖词曰内君子而外小人君子道长小人道消否之彖词曰内小人而外君子小人道长君子道消然则君子进则天下泰小人进则天下否陛下退一邪臣进一贤人而举国欢欣者岂以一邪一贤独能闗天下利害乎盖以一邪退则其类退一贤进则其类进众邪并退而众贤并进而天下不泰者无有也虽然臣窃忧之顷年庄献明肃太后初弃六宫陛下亲临庶政一日出令邪臣沮气天下观听洒然快意期于一变以臻大治自后数年内方无事左右之臣易于袭常而恬于苟安陛下忧勤之心且亦少懈已而西羌背违举兵防邉遣将兴师屡战屡败馈运赋敛百姓困穷北人乗势窥我强弱遣使求地京师震骇幸而增赂以得暂息四海嗷嗷日忧一日以将来之患当何如也然犹惜忠贤之士而属望焉幸而进用庶其叶力而大有为以解焦劳之急陛下奋发刚断博采物论拔而任之人人欢欣而臣独窃忧者诚恐进用之后或有谗间或拘旧例使之不尽所长而去则天下必有遗材之恨所损不细矣当今天下之病臣请譬诸病者其安时调养适宜固不病矣病在皮肤医者能早去之病且安矣此二者皆巳不及而病在支体若得良医之时陛下又选任良医傥信任不疑听其施设非徒愈病又致民于夀若于此时使良医不得尽其术则天下之病深虽有和扁之妙难责速効矣愿陛下思祖宗社稷之重矜四海生民之困愤西北二虏之耻发干刚夬决之道拔贤材收众防不惮改作以成大功天下幸甚幸甚臣昩死再拜谨上


　　端明集巻十八
　　钦定四库全书
　　端明集巻十九
　　宋　蔡襄　撰
　　奏议
　　论赵元昊狂僭之计
　　赵元昊弃其祖父盟约妄为狂狡僭称大号不臣之迹彰著朝廷大増邉偹议者皆谓元昊遣人入朝不从其所请必防邉郡以肆狂心臣窃谓不然戎狄之心见利则动若元昊欲防邉当去年未僃之时举众而来势或难御于其时尚不入防今乃先自狂悖待我邉之皆有御然后入防或有何利臣窃料元昊本无防邉之心但张声势欲求中国嵗与货财耳
　　论地形胜负
