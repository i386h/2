<!-- { "loadSidebar": true } -->
　　次日午刻方进龟息城，烛相欣然带康珊趋立阶前，广望君垂泪拜伏于地，烛相国亦慌还礼，扶起上堂，问道：“闻浮石客卿与阁下有旧，信乎？”广望君答道：“素未识面，速昔在汴梁忿怒诛奸，陷于囹圄，几经磨难，而仲兄救之，志同道合，义如胶漆。前日受谗莫伸，剖腹呈心于独锁，遭邪党白额虎故违太医制限，几至于死，仲兄又救之，并受西庶长爱护，安太医救治，国主亲调汤药。种种恩德，捐躯莫报！”相国目视康珊叹息。康珊道：“昔日怨散之将校，俱已陆续还归，今知冠军回国，定然传告齐集，主上由兹鱼水。又有金汤等在鸳鸯，万人同心，玉砂冈可必得也。冠军意下如何？”广望君只作不闻。
　　烛相国问道：“康将军所云中听否？”广望君道：“岂但速仕难言，即客卿亦非委贽浮石，惟愿两国休兵息民而周旋于其间。康将军不识速心也。”相国道：“老夫固知阁下有以处之。苟得休兵启民，永远和好，何必定在本国？康将军俱闻之，照直回奏可也。”康珊道：“谨遵钧命！其和议，未知冠军能保浮石无更变否？”广望君道：“只有从中调处，此事两岛主主之，两相国参之。『保』字，实不敢任也。”烛相道：“康将军失言。韩先生非有先见，岂轻关说者？老夫心意犹不愿以温凉河为界，先生其为熟筹之？”广望君道：“事体非细，实莫敢当，须请二相国共议。”烛相道：“先生有所未知。温凉河发源于氤氲山，氤氲山与尾闾峰相对峙立，中枝落脉如潮铺浪涌，起伏七百余里，始结悬岩城。山北有泉，四时俱如沸水，故名汤泉。
　　渐远热势渐减。绕过悬岩，复经西南六百八十里，到汾水涯汇凉水，凉水返出氤氲山之南。初出此水尤冷，及渐得各处溪河水合，其冷渐减。至汾水涯，温水行西，凉水行东，由锦倚冈下三百里回螺壑，水之温凉始旋转浑合无殊。今议以温凉河为界，若要自汾水涯起，殊为不便。先生意见如何？”广望君道：“向未悉其详，只闻浮石岛主坚执所议温凉河水兰渡为界。”烛相取图指示道：“木兰渡无防，下游俱可依议。其上如舆图量去，当于转杷潭入坞。坞之东山属浮金，西岭属浮石。到战龙湖，湖之东，城名磊珠，属浮金；西城名媚川，属浮石。其南俱以河之东西为界，直过竞羊关，入赤兔谷、羽霄岭，俱以路为界。至大黄沙川，则又以水为界，直到紫英河海边，俱有七百余里。先生以为如何？若温凉河，则于东南仍要入内数百里，此事安能听从？”广望君点头道：“余竭力周旋，以答恩相钧命。”将图交蒲倜，谦逊入席。烛相询问西、顾、客卿并以下贤材，广望君次第回答。二人比前更觉眷恋。
　　次早，别烛相，同康珊返天井关。康珊将细话奏明，浮金主垂泪无言。又次日，辞浮金主，同康珊到营，客卿出迎，蒲倜将舆图呈上，广望君展开，逐细指告。客卿乃修表作函送黄云城，请岛主、西顾主庶长定夺。数日后，西庶长到营，充主盟使，传命客卿为副使，一切便宜行事。复书于烛相，交康珊带回。烛相亦进天井，奏请以广望君为通盟使。浮金主允奏，即以烛相为正使，杞大夫为副，于木兰渡之东筑一城，浮石亦于西边筑二垒。相约吉辰，于舟中聚会。
　　涂期客卿仍令将士分班防备，再同西庶长登车，过天井关上船。二相向来虽神交敬仰，鱼雁往还，却未谋面。今日相会，各道渴衷，客卿、杞大夫俱一见如故。订立章程，每岁增玉砂二二十万篓，再泛舟往，随流直临海口和合岛，始返棹溯上转柁潭，联辔入坞，过战龙湖，又驾船泛赤兔谷，易骑到大黄沙川，乘舟下紫英河，沿途议定地名疆界：沥青、见春、沸波、乌白、紫藤、夷田、熏渠、象胆、萌菖、悬刀、催归、干臯、等山原五十余城，缮成册籍二本。
　　回到木兰渡，西庶长、客卿、广望君作别还营，发令往白龙调平无累、铁柱，须将士退屯竞羊城；令丹凤龙逊预将士退屯于铁牛谷。浮金烛相、杞大夫入关奏请岛主回墨麟城，杨善仍留守，待盟后领军驻扎墨麟。岛主见渡东浮石将士俱拔营退回，乃令烛相、杞大夫、国太医等同往墨麟城，约择于辛未日相会盟誓。
　　再说西庶长、客卿、广望君在营谈论，忽有丹凤将官畲佑禀到。客卿令见，畲佑进来，伏地痛哭。客卿问其所以，乃启禀道：“末将随龙将军诈袭浮金，直至丹凤城，先留于武守老蚌峡，有浮金将官冷月、冷星探得于武生辰，料必筵宴，引兵潜取老蚌峡，于武无措，城失被戮。龙将军闻知，令末将守丹凤，自率众夺峡。不期冷月将百姓并储蓄尽移于山谷中，四处埋伏。龙将军到时，冷月出战不胜，闭守三日。又战，诈败，领军逃去。龙将军入城，伏发围困，将各路垒堵。末将闻报，即留神将余无能守丹凤，自带虎翼军裹粮往助。斩寨夺路，到得峡内，仅存十七骑。劝龙将军杀出，龙将军道：“不可。此地乃进退要道，若系失却，丹凤何由馈运？必须固守以待援兵。”令小将往桂子壑兰花岩召小将军，奈途径俱为浮金占据，又未知小将军胜败存亡。末将回信，见粮食己尽，士多饥倒，劝龙将军冲回丹凤，龙将军道：“守可绝命，断不舍城。”令寻到大营请救。末将领原来十七骑闯过锦屏冈，遇见浮金粮饷，杀散保护，将士夺有豆米百余犊运回。方到濠边，遇着冷星，赶上截住，将十七骑歼尽，末将身受十余枪，只得弃马爬山越岭。今已四天，龙将军多分不妙也！”客卿惊道：“龙逊可惜！均已议和，只好奏请，旌表封赠也。”畲佑道：“龙小将军现在何处？”客卿道：“现正监筑渡口壁垒。尔且于后营调养，今令甘谈、郭昱持符替换龙街。”甘、郭持符离营，将晚，只见龙街进帐，参见毕，客卿将龙逊被困说与知道，龙街大惊，请率勇健赴难。西庶长道：“不可。老夫修书与烛相，围自解矣。”广望君道：“请庶长作札致烛相，不佞悉这条路径，同小将军前去，庶几得免迟误。”客卿道：“据数看来，老将军应尽于老蚌峡。”龙街听得，泪如泉涌。客卿慰道：“信将军尽节于天井，畲先锋捐躯于龟息，俱待回师一并奏明，旌表建祠，血食于秋也。”龙街叩谢，请广望君起马。客卿向广望君道：“既已许之，可率前往，令诸将士退屯铁牛谷，着龙街扶柩归来。”狼头、虎翼军士俱愿同去，客卿准行。
　　次早，广望君作别，同龙街等向蓓蕾岩山路进发。第三日到老蚌峡，见系浮金旗号，龙街悲恸，将士皆号淘。广望君令小校于城下传知，冷星乃出参见。广望君问：“龙将军何在？”冷星答道：“龙将军围中断粮，兵士死尽，亦自刎身亡。末将哥哥冷月敬其忠勇，以上大夫礼殡殓，设灵于衙门内。”广望君道：“令兄请会。”冷星道：“今有东边平脊岛闻本国兵败，结连九岛侵扰疆鄙。旭华署将蒋钟病痢重剧，烛相国札谕云：『已与浮石西相、客卿议和，冷月可往旭华关经略，替回蒋钟调治。』哥哥得令，昨日径行。”广望君命冷星引龙街进城迎柩出停忠烈祠，自领军将屯扎明珠墩旁。龙街随冷星到帅府左边，见丧幔俎豆齐整，香烛辉煌，揭高帐幔，起开棺盖，面色如生，果是上大夫服制。仍然收拾完好，齐声痛哭。冷星代备上礼仪筵席，龙街大恸。祭毕，冷星令撤去另行吊祭，龙街稽颡谢讫。冷星又具冥卫护送入祠，军士见到，俱垂泪涕流。广望君亲临拜奠，龙街切辞。广望君道：“老将军忠于王事，尽节而死，如何不奠！”奠过，诸将士哭祭，龙街俱谢毕，复设宴谢冷星等。
　　次早，发轻车出峡，取路西南。又次日，行有二百余里，地名含葩坡。广望君见山回水转，气势不凡，与龙街道：“观此山形势，确系佳壤。前闻信将军、畲先锋尚未归国，何不移来合葬？”龙街道：“恐与敌境逼迩，日后受累。”广望君道：“凡为人好诈鄙卑，虽埋于家中及深隧地底，亦必遭劫。今三　公皆忠烈之臣，百世敬仰，虽茔于悬岩龟息，亦无妨事。或有奸徒窃掘，而三公之英灵在天，且将保国佑民，岂反不能殛杀贼匪以保身耶？”龙街欣然从命，一造起草篷，权厝冈上。龙街带二十名军士守灵，余俱随广望君回天井。
　　次日，进大营，客卿问龙逊事体，广望君说明。西庶长道：“前日画定疆界，奏上批回，依义择于明日和盟，所有一　切事宜须请斟酌。”广望君道：“二相自不偏忒，速无庸赞词。”客卿令取出两函，乃系二相不谋而合之条款。广望君视毕，点头道：“二相相同，足见同心同德。”西庶长道：“前天欲定筑坛之地，烛相议各削石壁以鎸盟词。仍用楼船，无须另行兴工。”广望君道：“如此更免糜费。”当夜无话，次早，过天井关盘根谷到木兰渡，黄广多等将士摆列成阵，对岸王厚亦然。烛相令康珊请西庶长、客卿、广望君全上楼船，烛相、杞大夫亦到。备具礼仪，告于山川神祗，磔白枭乌獍以为背义者样。读罢盟书，削壁鎸勒，另刻铜牌沉于河内。大小三军藏刀解弦，杨善引兵过渡往墨麟城。两国大臣饮酬尽欢而散。
　　不说烛相回国，单说西庶长等进天井关，问得信恒殡所，设筵祭奠，令畲佑送往含葩坡，畲先锋灵柩亦经迎到，同日合葬而各造冢。西庶长同广望君先回浮石，客卿令龙街镇守铁牛谷，畲佑为副，管辖谷东、西、北各处地方，黄广多屯盘根谷，甘淡、郭昱守渡口，双城、蒲倜守羊肠峡，慕荣、夏奇守交纽关。客卿驻扎天井，改旧行宫为学校，扎平无累守竞羊城，铁柱为副，兼辖城之东、南、西各地方。诸事拟议奉上，请命定夺。又造三烈祠于天井关，以祀龙逊、信恒、畲先，请阵亡将官从祀。造孤烈庙于堆甲山，以祀时务达。百姓因利兴害去，家歌户诵。又见祭祀及时，众心无不欢慰。
　　再说西庶长回到浮石，一切奏明，岛主大悦，卜吉告庙，将日前先后擒获寇匪海鳅、铁鹞等献首。乃命合朝上、中、下大夫集议，封西庶长为文侯，客卿为武侯兼大将军。以芰头加文侯为食邑，以双龙封客卿，以天印封广望君－－广望君固辞不获。并命水湖赍诏到天井来。客卿迎入，摆设香案，俯伏，水湖开读诏曰：
　　　　于戏！勋莫大于攘敌开基，劳莫着于进贤平乱。曩者朝廷多故，宵旰不遑，天赐良肱，降临下土。肇迹于春水，储运无艰；立法于玉砂，稽查有数。叛逆受诛，拔扈效顺。已丧边庭尽复，妙过田单；强敌心膂迎来，智逾鲍叔。双敖一炬，胆落逃归；天井围成，魂销进表。拓疆七　百，增城五十，厥功实懋，大典宜崇。其以双龙为永传之土，武侯为世袭之封。于戏！非报嘉谋，稍酬劳瘁。先生其钦哉！
客卿受诏，款待天使，乃修辞表，请水大夫复命。
