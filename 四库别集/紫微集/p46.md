<!-- { "loadSidebar": true } -->
　　维宣和五年十一月二十六日五世孙具位某敢敬告于五世祖齐国公五世祖妣齐国公夫人伯髙祖相公髙祖妣舒国夫人冯氏髙祖考侍郎髙祖妣郡夫人马氏曽祖金紫曽祖妣同安郡夫人孙氏曽祖妣大宁郡夫人潘氏祖考朝议祖妣太恭人彭氏亡叔九秀才及堂上诸灵比以家庙嵗久日就隳毁祖先灵位殆无以蔽风雨其曽孙某实用震恐惧无以承遗构乃季秋月朔命某鸠工俾营葺之榱椽楹牖不改于故姑择其材之朽蠧者与瓦之毁缺者是新是易其曽孙男用臣妇欧氏实出金十五万以相其事盖逾月而后成奢俭不逾于前宏壮可以保数十年而未易壊圬墁致宻风雨攸除乃以冬至前一日复奉遗像以即于次维是暴露之罪将无所逃伏惟齐国公以下佑我后人使保其族亢其宗而无夭昏札瘥之苦世世子孙勿替繄祖先之受子孙之追养亦永不匮惟齐国公以下实照临之谨告
　　代祭祀奉议刺史可久之父文
　　维公早脱尘鞅以释其絷晩师计然以厚其室以逮物啬以自居绰寛淳固式我里闾自我大父及吾先君通家结好既久弥敦绸缪之故重以婚姻先君登朝浸偕贵仕爰均王泽以逮公子既逮公子亦及公孙纡青曳紫有焕其门公子乗障战多底绩公以子封亦既通籍皤皤其髪炜炜其服谓将登年以永丰福云何不淑才逾中夀夺兹老成亲姻是疚我久于外五年塞尘谓归见公如拜前人如何闻讣乃自中涂执书惊悼涕与辞俱昔来见公桮杓相欢今兹蔇至遗像独存有酒匪防有肴匪丰一恸孔哀奈何乎公
　　祭陈参政去非文
　　维绍兴九年四月朔二十日表侄左奉议郎新差权发遣荆湖南路转运判官张嵲谨以清酌庶羞之奠致祭于殁故参政大资陈公之灵惟晋东渡始披荆棘衣冠踵来异士亦出王庾贺顾同赞王室我宋用人亦杂南北维南多士栉比周行北客凋零晓星相望憧憧众士竞爽是期岂繄国栋而遽夺之昔汉倚相惟壸洎韩韩踬于外壸不待年显显惟公异世而然呜呼哀哉雒阳街居冠盖是集公起故家超世特立甲科既射遂以文鸣诗章一出纸贵都城诸公游士让实推名未几遭乱转徙江湖间关海峤来觐清都旋跻掖垣赞为名命号令宣明文章雅正天官宗伯迭贰其司铨材考礼有誉无疵作镇来归黄闼是居封还付外两谊庶孚属疾自言外祠均佚有命来朝复居辞掖人为公屈公则怡然命出自中北扉遂迁一时诏令温纯炳蔚淮濆徳音父老叹息天子曰俞贰我政机挺然孤立无所附依同不为比异不近名王臣之节物望所倾扈跸而东乞身甫力近藩是殿复去以疾神明虽壮沉疴内攻中冬辛亥离此闵凶呜呼哀哉惟公之德清慎靖端色庄以和不妄笑言髙识絶世洞照今古闳博精深议论证据文章雅丽不蹈前躅贾马曹刘是配是续风神峻深况若尘外不假矜庄自然髙迈荐宠后进不遗余力摘竒掇英如自已出羣士慕想竞拽其裾主盟吾道期继欧苏忽焉及此士失楷模失声相吊有泪沾濡呜呼哀哉嵲粤从早岁谬沗公知亲惟外叔义实师资饮食教载其施不赀厚徳莫报宁知我悲临穴长恸何痛如之呜呼哀哉伏惟尚飨
　　运司祭范少师文
　　玉登庙琏畴功蓝田凤鸣朝阳载惟丹岩常人之情识庸智鄙陋据所见为説如此岂知盛徳厚则流光隂功阳报取如探囊谢良有子弼谐晋王栖筠之善钟于吉甫上天相贤浚源殖根身不及禄庆绵子孙惟公之生恂恂乡里凋后松柏隂成桃李延及芳嗣入陪政机佐佑勋华为皐为防庙堂前矢如石投水取太阿柄还之天子身使臂指势在本朝上兵伐谋边烽浸销鲁初虞宋礼未备乃援缌服载坚漆絮皇帝曰嘻有臣如斯厚终尔亲余忍忘之乃命有司庀用具器帑缗史日克谨襄事引绋上饶挽者载涂漂水之源归于古都五緉之纶生不预饰之孤之棘乃贲幽穸天之祚徳帝之旌贤子之荣亲可无憾焉惟漕承乏载鸠乃役恭遣属吏豆觞是饬尚飨
　　运司祭范少师襄事文
　　齐景公有马千驷死无可称韦丞相教子一经世为不乏盖积善昭于余庆故潜徳发于幽光惟公之生种徳甚茂早笃义方之训蔼闻嗣叶之贤功业益新庙堂是赖文能华国有悍夫垂泣之辞武足尊王取太阿倒持之柄既一言而悟主遂九壤以荣亲岂徒耸故乡衣绣之观实亦示遗子籝金之训扬名以显已昭孝道之终卜宅而安又拜君恩之赐死且不朽其是谓乎魂而有知可无憾矣式严襄事用荐菲仪惟豆觞之已羞觊精爽之来格尚飨
　　运司路祭范少师文
　　惟人君以功徳被生民而民爱戴之所以固帝王万世之基惟人臣以谋猷佐人君之以功徳被民也而君襃崇之故秩其爵位华其车服宠冠百僚而人皆以为宜呜呼君之有天下也不能自治而付之勲徳之臣臣之有勲徳也独不念其身而思其亲乎故君必又锡之爵命追襃其先盖以慰其臣之心也呜呼人子之心欲厚其亲虽日用三牲之养未足以报其罔极之恩惟宠君之秩侈君之赐没者贲于亡而生者荣于存乎呜呼人孰不有子惟公则如韦与平人孰不有名惟公则身后之荣公之英魂浮游太清恐不知今日国之中兴与民之生成则已如或知之亦当防洪崖揖丹丘持一觞而共称也公今归矣神穸厝矣干豆陈矣醁醑防矣尚飨
　　祭刘寳学彦修文
　　维公直谅劲正髙明坦夷交游笃厚骨肉孝慈粪土视利以赒我饥人虽不负终不弃遗人之所难公若遨嬉目无全牛游刄委迟所临而治常积去思徳大才全世论所推谓宜公侯勒铭鼎彛虽登近侍分阃宣威人咸期公益大厥施珍台均逸泉石自怡瘅疽生疡其状甚危走医徃视既瘳而夷手书凶问其至相随死生甚大天道莫窥有如公者而止于斯某顷无介绍受知旅羇国士见遇人无间暌周旋契阔十载于兹一朝至此心焉可知义当徃临官守是縻莫视公丧饭含致悲莫抚公子寛譬以辞追惟曩书辜负恩私礼有赗赠惧不及期未有文字称述徳徽尚俟逺日遣奠致仪粘缀苦词挽饥路岐公乎已矣有泪交頥尚飨
　　祭朱乔年文
　　维子学有本原文臻雅奥立意造行古人是蹈蓬山并处岂无他人讲论文字颇余心亲中台为郎情好逾睦妬者忌之屡睅其目一斥而去意轻语离不逺闽粤谓有后期游道日狭所知无几持以自寛恃有之子问学所得议论之疑惟期子面一倾倒之子谁不若遂止于斯徃得子书季冬之晦报书未行子讣已至遗言友朋不过一二琅琅哀音以托其嗣虽防子命我敢不义惟子之情固计久逺少辽缓之斯言可践平生之语未或泯忘风流顿尽曷惟其常濡絮千里寓此一巵悠悠之情孰知我悲
　　祭姊夫王性之文
　　呜呼性之一至此耶室庐废为邱墟橐金尽于贼手名未列于王官年不登于中夀漂转困穷客死异县母妻儿女瓦解氷防校性之平日之所行与没世之所遭何其舛戾乖刺耶火炎昆岗玉石共尽无复善恶之责耶不然谁使性之至于此极也彼为性之亲戚朋友者岂无余力而不挽之共处岂无余资而不赒其穷苦而使性之卒至此者非天也其亲戚朋友之罪欤然而当性之阨穷之日正盗贼塞路之秋夷夏隔絶咫尺万里彼虽有余粟安能裹饭于豺狼之前虽有余力安能营救于锋刄之下虽有余资安能相赒于仓猝之际然则使性之至如此极者其天也非亲戚朋友之罪欤某尝歴观乱离以来士卒黎庶不陨身于沟壑则必溃体于干矛而性之于扰攘纷乱之中犹仅没于牖下顾虽失所而未为不得其死也然则何必深痛乎然世固有防贪冒没饱食于众人菜色之时狡猾险狠全肤于众人肝脑涂地之际扬扬愉愉保其丑类者多矣而性之生平吉徳甚孝而仁让夷急病恩及路人是宜保其家室裕及后昆亢彼宗族髙大闾门者也而卒至于此安得不深痛乎呜呼悠悠人世数十年客其间祸福亦何能择方其处世固有悲怿及其长逝一无得失彼西方之圣人每以是而大观性之素留心于此道宜随所防而超然不必遗恨于曩遇将其逺离于盖纒彼一沤之起灭曽何利害之足言使夫死而可喜吾愿以是而献焉
　　祭亡姊文
　　呜呼我生不天终鲜兄弟惟二女兄早丧其季先君即世堂惟偏亲霄壤之内与姊三人如何不淑遭此丧乱室闾荡然亲戚离散爰自南阳避地江汉与其良人及其儿女脱身贼中筚路蓝缕姊及于酂我在上庸及我戾止姊窜山中盗贼纵横弗敢久处作书致金惟缯与絮尚期路通迎姊以来未几大乱塞路虎豺逮其冦退人犹蠢蠢良人遇疾大命斯殒哀哀众雏号饥莫哺惸惸弱质御恨孰诉俄而别冦遂破房陵闻讣之日奔走靡宁自是云扰以及秋冬念姊曷依痛毒我道涂隔絶无可为力举头呼天谁知我臆逮今春杪始有北人说姊去秋竟殱厥身呜呼哀哉岂期吾姊遂至于斯心焉溃裂泪下如泜恐诒母念忍恤潜悲逮今闻讣既已逾时御痛茹哀天维我知藐藐幼孩今也何许婉婉稚女匪死斯掳一门如此天宁忍兹福善祸淫理恶可推临风长恸何痛如之呜呼哀哉人谁不死痛姊失所有弟不能免姊道路人之遭乱宁维荼苦同气之亲并世无补令在原兄弟急难今也如此复何望焉呜呼哀哉爰自乱来以及斯日内外姻亲无疎与宻茍力可为莫不周急独于吾姊匪我能恤天实为之咎将谁执呜呼哀哉自天降乱生人险艰或遭殍踣或值戈鋋十居七八岂惟姊然我之言此亦以自寛虽同遭乱亦或脱死以理而推幸不幸耳彼幸斯生不幸斯毙如何吾姊不与幸者同存而与不幸者共逝兴言至此何以自慰呜呼已矣何嗟及矣终身之恨无可弭矣惟当塟姊以殁余齿春秋从祀惟丰与侈俟其小宁寻其遗体庶几诸甥尚或存只嫁女教男以续厥祀过是以还无可为已幽明暌隔音形莫覩文以告哀有泪如雨呜呼哀哉













