<!-- { "loadSidebar": true } -->
　　峭壁倒泻飞瀑冷，野亭开偏芙蓉妍。 
　　眼前秋光如画好，雁排人字南来早。 
　　抚松坐啸山之巅，放怀天地愁全扫。 
　　夕阳明灭半塔红，钟声一杵摇晴空。 
　　洞庭山远浮天际，太湖一勺环疑弓。 
　　西望龙溪亘长带，东望菰城如斗大。 
　　平田千顷界棋枰，举头圆戴天如盖。 
　　耳边谡谡松涛声，到此顿觉尘心清。 
　　怪石碍步藓斑驳，秋风卷地黄叶鸣。 
　　游归倦倚蓬窗坐，笑看新月轻云锁。 
　　白苹香里放船回，一路青山如送我。 

　　冬夜 
　　梅花瘦影一枝春，雪月光中绝点尘。 
　　鹦鹉禁寒言不得，可怜浑似息夫人。 

　　梅花 
　　别墅孤山放鹤亭，逋仙眷属住西冷。 
　　风催庚岭春先到，雪满罗浮梦未醒。 
　　三弄闲情横玉笛，二分瘦影供铜瓶。 
　　高寒色相难摹写，赠尔维诗祗性灵。 

　　疏疏清影琐窗寒，绰约丰神画亦难。 
　　老干冰霜经阅历，空山风雪任阑珊。 
　　冻云锁处迷难认，明月光中冷耐看。 
　　相对忘言成古契，浊醪浇尽酒杯宽。 

　　新向园林剪一枝，诗心冰骨两相宜。 
　　竹筇徙倚人同瘦，苔径荒寒客到迟。 
　　上界神仙姑射降，此花因果放翁痴。 
　　频频索笑何为者，镇日巡檐意大知。 

　　封雪短歌 
　　玉龙酣斗纷无已，素甲翻空走千里。 
　　乾坤一片白茫茫，置身恍在琉璃里。 
　　寒逼帘栊风力催，窗前一树红梅开。 
　　花光雪色两辉映，对此快倒流霞杯。 
　　琼楼玉宇人间有，莫羡神仙九天九。 
　　新愁旧恨且抛开，醉看雪花大如手。 

　　雪弥勒 
　　搏成雪佛晓寒凝，银界三千色相瀓。 
　　万点天花成妙谛，一轮霜月认传灯。 
　　菩提果证清凉境，冷淡禅参最上乘。 
　　谁谓慈悲肠总热，如来心地净如冰。 

　　醉后 
　　半窗梅影月如烟，倒尽金樽夜未眠。 
　　一缕轻寒禁得住，强扶残醉坐灯前。 

　　感 
　　风雪萧疏逼岁阑，流光付与指轻弹。 
　　烦忧琐琐凋双鬓，生死茫茫付一叹。 
　　泪洒桃花浑是血，心如梅子只馀酸。 
　　雁声惯作凄凉韵，不管愁人梦不安。 

　　梅花红破向南枝，瘦倚阑干月上时。 
　　旧迹模糊襟上泪，新愁憔悴镜中姿。 
　　瑶琴久断和鸣轸，玉管空题懊恼词。 
　　回首前游渺如梦，凄凉只许一灯知。 

　　无赖愁魔复病魔，药炉茶鼎日消磨。 
　　萍踪身世嗟无定，茶味光阴唤奈何。 
　　解脱自然成佛易，聪明毕竟误人多。 
　　软红十丈难飞越，空封清流感逝波。 

　　漫成 
　　又见庭梅压雪新，风光恼煞卷帘人。 
　　有情岁月愁中老，无主烟花梦裹春。 
　　白到鬓丝羞镜影，工多血泪浣衣尘。 
　　小窗悄拥寒灯坐，无那凄凉只影亲。 

　　偶成 
　　闲居寂寞怅离群，花影疏帘月二分。 
　　笑拂霜锋光比雪，爱看烟篆淡如云。 
　　千秋长恨金钗句，一卷清心玉笈文。 
　　领取静中真意趣，白荷香胜麝兰焚。 

　　闲中自遣 
　　境入黄梁太渺茫，秋苹一叶证行藏。 
　　煨来炉芋烟俱淡，听到窗蕉雨更凉。 
　　庭静日长延鹤梦，帘疏风细透花香。 
　　闲中大有仙机在，领略壶天岁月长。 

　　偶作 
　　银箭丁丁隔院闻，香消宝鸭懒重熏。 
　　二分别恨三分病，添上清愁更十分。 

　　月扶梅影上阑干，花下寻诗翠袖单。 
　　一样痴情有仙鹤，伴人偏亦耐宵寒。 

　　感作 
　　桐阴如水掩重门，香篆消残鸭尚温。 
　　诗写四愁学平子，琴传一曲陋王孙。 
　　三生因果从何证，两字凄凉易断魂。 
　　回首前尘疑是梦，罗巾怕检旧啼痕。 

　　闲作 
　　愁病年来百事删，任他鹤睡掩柴关 
　　。竹炉火活烹新茗，香篆烟残冷博山。 
　　往事已随流水去，此心更比白云闲。 
　　风吹如雨桐花落，添得苔阶点点斑。 

　　自感 
　　弹指双丸迅速更，廿年如梦梦魂惊。 
　　秋云拟命三分薄，止水为心一片平。 
　　莫遣愁魔情抑郁，追思往事泪纵横。 
　　可怜天定偏难挽，着着输人不必争。 

　　恼侬曲 
　　漠漠春寒帘不卷，养花天气风如剪。 
　　小楼妆罢怯衣单，柳丝摇曳莺声软。 
　　春山如画封妆楼，偷样描眉空锁愁。 
　　弹指年华流水逝，断肠情绪落花钩。 
　　浮生若梦原虚幻，自悔樽前惆怅惯。 
　　团圞镜影破双鸾，凄楚琴声悲独雁。 
　　腰围已觉瘦难支，况是东风病起时。 
　　红雨一庭春寂寞，凄凉试谱恼侬词。 

　　思亲 
　　寂寞清宵百感生，珠帘掩映月三更。 
　　欲从梦里寻亲去，无奈伤心梦不成。 

　　乙酉冬侍亲旋里过采石矶登太白楼 
　　吟怀豪放海天空，千古诗人总让公。 
　　此日登楼独凭吊，青山依旧夕阳红。 
　　钓鱼石畔水潺潺，忆昔诗豪此泛船。 
　　浪说锦袍空捉月，酒中仙是水中仙。 

　　怀人诗二十首 
　　〖春阴如梦，燕语催愁，欢会难常。莺鸣兴感，空埽落花三迳；旧雨不来，自思潦草半生。故人有几，凡属苔岑之契，以及萍水之交，今皆黯黯分襟，或已深深埋玉。青琴在抱，有曲谁听；红豆相思，无时或释。爰作怀人短句，聊志知己深情。〗 
　　朱琴香如姊 （工诗画，篆楷，攻经史，善文字。少寡，课子有欧母风，着有《凝翠馆诗词钞》待梓。） 
　　倾倒班昭续史才，十年别梦绕苏台。 
　　记侬学制椒花颂，曾向璇闺问字来。 

　　姚月湘如姊（知书，早寡，无子。） 
　　花下初逢各少年，一痕尘梦已如烟。 
　　离鸾君更悲无子，如此遭逢绝可怜。 

　　王楚香如姊（少孀，抚孤，有贤行。） 
　　王夜篝灯画荻灰，欧家贤母众争推。 
　　如侬应许赓同调，一样伤心碎镜台。 

　　管咏菉如姊（静淑寡言，卒年三十二。） 
　　聪明早悟幻中因，一霎昙华小谪尘。 
　　留得风流遗韵在，吴兴争说管夫人。 

　　王贞卿如姊 （结缡未久，遽淡尘缘。因爱武林山水佳胜，遂结精庐，长斋绣佛焉。） 
　　天教管领好湖山，小结精蓝屋几间。 
　　解脱我教输一着，龛深佛火掩禅关。 

　　倪琳仙如妹 （少孤贫，遇人不淑，藉笔耕为活。耽吟工愁，着有《鹃血吟草》。） 
　　云林家世本清贫，嫁得萧郎等路人。 
　　一卷苦吟诗太瘦，杜鹃啼血不成春。 

　　蔡清仙如妹（健谈善饮，知文翰，卒年三十四岁。） 
　　七年文字缔交深，记得愁浇酒劝斟。 
　　今日鸣琴人已杳，闺中何处觅知音。 

　　周蘅仙如妹（知书明礼，早孀无子，事姑至孝。） 
　　不忍磨笄遽殉夫，只因堂上有慈姑。 
　　莱衣能代承欢子，贤孝如君毕竟无。 

　　徐碧仙如妹（重交谊，有热肠，襟期旷达，喜弄柔翰。） 
　　徐淑清才第一流，别来忽忽几经秋。 
　　天涯芳草无情碧，画出江淹一段愁。 

　　嵇逸仙如妹（明慧爽直，能为小诗，予弟妇也。） 
　　翰墨论交总角年，聪明应是掌书仙。 
　　绿窗谱出双声调，艳福闺房羡阿连。 

　　谈静仙如妹 （雅淡桌荦，解诗画音律，善饮，有山水癖。怙恃均失，守贞不字。） 
　　水月襟期绝点尘，女贞傲雪不知春。 
　　悠然独抱烟霞癖，约我西湖共结邻。 

　　王树蕙如妹（贤淑明礼，至性和婉，爱品箫笛。） 
　　生小娇憨不解愁，今生慧福几生修。 
　　回头十四年前事，明月琼箫共倚楼。 

　　钮华仙如妹（明达安贫，赋性浑朴。） 
　　敦厚温柔本性成，能安裙布与钗荆。 
　　寒灯压线秋风冷，辛苦年年玉剪声。 

　　邵湘梅如妹（敏慧善谈，兼工诗画，回文纤恨，有苏氏悲。） 
　　莫问支机石上缘，娲皇待补有情天。 
　　春愁一掬无人买，收入苏娘织锦篇。 

　　赵筠秋女史（技擅三绝，并工写照。未婚夫卒，苦节事亲。） 
　　江南传遍姓名香，三绝兰闺尽擅场。 
　　湘管有花虽艳绝，含毫独不画鸳鸯。 

　　赵芝云女史 （能诗，精书画。母卒，庐墓西湖，誓不字人。每为男装，以自韬晦。） 
　　湖滨庐墓听松风，至孝真能娩北宫。 
　　千古木兰今再见，迷离谁复辨雌雄。 

　　沈紫瑛女史（耽吟豪饮，喜读史。） 
　　吴姜山下卜幽居，种得梅花半绕庐。 
　　中有风流女博士，竟能卓荦读群书。 

　　曾楚香女史（耽吟咏，解书画，文正公犹女也。） 
　　江花艳入梦魂中，才德人争仰女宗。 
　　不愧故侯家世好，瓣香我愿拜南丰。 

　　陆费穉香女史 （嘉禾玉泉中丞女孙，家叔祖姑嫜犹女也。少孤，寄生吾家，着有《佩兰吟草》。） 
　　笙诗补咏泪全枯，弱质依人痛少孤。 
　　回首门庭太零落，一楼烟雨梦鸳湖。 

　　（湘卿、砚香、琼卿）外姑母 （砚姑适钱塘许氏，着有《研香吟草》；湘姑适金华鲍氏，抱秋扇悲，着有《辟嚣馆诗草》；琼姑自经殉母，着有《如璧轩诗草》。） 
　　当年曾共角词场，今日回头合断肠。 
　　天上人间各离别，尘缘如此太凄凉。 

　　别后寄怀徐碧仙如妹 
　　艳说吾宗大有人，知君徐淑是前身。 
　　笑侬一样耽吟咏，怎及清词不染尘。 

　　容易东风又一年，别情苦被柳丝牵。 
　　鹃啼花落春如梦，一段离愁绝可怜。 

　　渺涉长波怅若何，鱼书打叠寄离歌。 
　　春江一水碧如许，怪底文通别恨多。 

　　不堪回首短长亭，何日挑灯雨共听。 
　　身为寻君拚化蝶，梦中山隔几重青。 

　　寄琴香盟姊 
　　浙水吴山有梦通，倩他双鲤递诗筒。 
　　身因闲绝翻多病，心到愁深转觉空。 
　　感别怕看春草绿，思君况见落花红。 
　　何时重放苏台棹，剪烛西窗聚首同。 

　　寄诸谱妹 
　　拚负秋光懒倚阑，别来愁病减眠餐。 
　　菊花比骨何妨瘦，梅子为心总是酸。 
　　放眼乾坤宜痛饮，侧身天地自长叹。 
　　酒酣忽洒千行泪，不为知音不肯弹。 

　　寄怀同谱 
　　无那怀人独倚楼，十分凉意沁帘钩。 
　　梧桐一叶落金并，秋雨秋风愁复愁。 

　　云山目断忆知音，怕向风前鼓玉琴。 
