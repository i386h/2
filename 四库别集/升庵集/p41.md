<!-- { "loadSidebar": true } -->
　　易噬嗑九四噬干胏得金矢王弼注金刚也矢直也程子传云金取刚矢取直以九四阳徳也朱子本义乃引周礼古之讼者先入钧金束矢而后聴之黄东发云周礼出于王莽之世未必尽皆周公之制若先取出金而后聴其讼周兴来俊臣之所不为况成周之世哉葢刘歆逢王莽之恶为聚财之囮旋激天下之乱而不果施行又可以诬圣经乎其説卓而正矣慎按淮南子齐桓公将欲征伐甲兵不足乃令轻罪者赎以金刀讼不胜者出一束箭百姓皆悦乃矫箭为矢铸金为刃遂霸天下歆之附防周礼实本于此慎又以为此説乃六国隂谋托之齐桓今观管仲内政何等规模决不为此也呜呼歆既诬圣经以欺一时而余祸犹及后世邪説害人惨于鸿水猛兽信哉
　　希夷易图
　　陈希夷曰易学意言象数四者不可阙一其理具见于圣人之经不烦文字解説止有一图谓先天方圆图也以寓隂阳消长之説与卦之生变图亦非创意以作孔子系辞述之明矣又作易龙图序曰龙图者天散而示之伏羲合而用之仲尼黙而形之希夷以授穆伯长伯长以授李挺之挺之即邵康节师也挺之谓邵雍曰科举外有义理之学义理外有物理之学物理外有性命之学雍悉之作后天图见于邵伯温之序朱子因其出于希夷而讳之殆掩耳盗钟也后作周易啓防指孔子系辞天地定位曰此先天之学帝出乎震一节曰此后天之学数往者顺一节曰直解图意廋辞悮人似説易元有此图矣葢康节因孔子易传难明因希夷之图又作后天图以示人如周子因孔子易有太极一句而作太极图今便谓先有太极图而后有易传可乎如诗集传有七月流火图便谓先有此图而后作七月诗可乎今程文及举业有用先天后天及横图圆图直解图意字于破题者皆不通古今者也
　　易图考证
　　胡一桂云宋一代之易学希夷先天一图开象数之门至邵子经世书而硕大光明周子太极一图洪理义之门至程子易传而浩博肆愚观此言易图先天始于希夷而后天续于康节朱子所以不明言者非为康节直以希夷恐后人议其流于神仙也藏头露尾亦何益哉
　　隂火革泽
　　易泽中有火革此亦实象也或云孔子未尝浮海渡江何以知隂火潜然耶曰圣人之知岂待目见足践乎楚王之萍防风之骼肃慎之矢罔象之形岂必见而后知也
　　大贞小贞
　　易屯其膏小贞吉大贞凶汉书谷永传引此文注云膏者所以润入肌肤爵禄亦以养人也小贞臣也大贞君也遭屯难饥荒君当开仓廪赈百姓而反吝则凶臣吝啬则吉也顔师古云六经残缺学者异师文义竞驰各守所见故汉书所引经文与近代儒家徃徃乖别既自成义即就而通之庶免守株朱文公亦言顔监无近代専经之陋则此説亦不可废但以语人恐多夏虫之疑耳
　　密云不雨
　　易曰密云不雨自我西郊天地之气东北阳也西南隂也云起东北阳倡隂必和故有雨云起西南隂倡阳不和故无雨俗谚云云徃东一塲空云徃西马溅泥云徃南水潭潭云徃北好晒麦是其验也又验之风电亦然或问东为阳方西为隂方是矣南本阳而属隂北幽隂而属阳何也曰一阳生于子仲天之气所始也卦又当坎北非阳而何一隂生于午仲地之气所始也卦又当离南非隂而何
　　云龙风虎
　　张璠从音随从之从去声云出则龙必从之风出则虎必从之犹曰龙从云虎从风也今按此説甚异诸家而理至凡龙起必云而谓龙能致云非也虎出必风而谓虎能致风非也犹蚁徙必雨乃雨气感蚁蜥蜴聚必雹乃雹气感蜥蜴谓蚁能致雨蜥蜴能作雹可乎古人多倒语成文后人不达便成滞义古乐府云虎啸谷风起龙兴景云浮无怪乎今之误也
　　帝乙归妹
　　帝乙殷之贤君尚书所谓自成汤至于帝乙罔不明徳慎罚是也史记云帝乙时殷道益衰此背经之説也后世注易者因史记之言遂以帝乙为成汤则易与尚书又相矛盾矣信史而疑经其蔽有如此者呜呼一代之君声迹岂微乎其善恶之名传信传疑一彼一此况史之纪録一人一事之得失可尽信乎
　　地道无成
　　易文言地道也妻道也臣道也地道无成而代有终也葢曰地道无成代天有终也推而言之亦曰妻道无成代夫有终也引而伸之亦曰臣道无成代君有终也然则何以不言子也曰子有时而为父地无时而为天也妻无时而为夫也臣无时而为君也
　　飞鸟遗音
　　易小过卦飞鸟遗之音不宜上宜下此鸟亦斥鷃之抢榆数尺鹪鹩之巢林一枝耳非九成来仪而音中于律九臯一鸣而声闻于天也唐子西诗二南废后鲁叟笔七国横议邹轲谈何妨于宜上乎
　　王用三驱失前禽
　　易比爻辞王用三驱失前禽古注云军礼失前禽者谓禽在前来者不逆而射示降者不杀也旁去者不射示奔者不禁也惟其走而前去者射之示服叛取乱也今本义似背此且来者不拒去者不追为设教者言非为田猎言也田猎之礼即寓兵威若去者不追则数年之间王者为独夫矣何以聫属天下乎审如此则舜征有苗啓征有扈皆违去者不追之义矣
　　杨稊柳稊
　　易大过爻辞枯杨生稊陆徳明曰秀也夏小正正月柳稊戴徳传云发孚也秀如苗而不秀之秀未成穗曰秀柳亦有穗唐诗所谓柳线也孚如易卦中孚之孚毛未出卵殻曰孚牡丹芍药其花蓓蕾皆如鸟卵形柳初发苞亦如卵形而小故曰发孚朱子易本义云稊根也荣于下者也稊按字书本不训根据易爻初为木本或可象根至二爻则非根矣又柳之发荣自末稍如唐诗所谓解冻风来末上青也不自下而荣其説戾矣南沙熊叔仁周易象防具此义余为衍之
　　冶容诲淫
　　冶销也遇热则流遇冷则合与氷同志故冶字从氷女之艶媚亦令人销神流志故美色曰冶也【三苍又干宝易注】
　　秦淮海易解
　　内经曰南方热热生火北方寒寒生水西方燥燥生金东方温温生木中央湿湿生土是知水者寒之形湿者土之气水之于土妻道也夫从妻所好故水流湿火者热之形燥者金之气火之于金夫道也妻从夫之令故火就燥或以阴求阳或以阳求隂也管辂曰龙者阳精而居于渊故能兴云虎者隂精而居于山故能运风是则龙阳中之隂也惟阳中之隂能召隂故云从龙虎隂中之阳也惟隂中之阳能召阳故风从虎
　　地中有水师
　　古者治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路无事则工疆界而备旱潦有事则可以通粮运而给军需战国策所谓牛田水通粮也其详具六韬农器篇
　　日月运行一寒一暑
　　日在牵牛则寒东井则暑牵牛水宿逺人故寒东井火宿近人故温也【星经説】
　　悔吝者忧虞之象也
　　或曰虞度也非也忧则悔矣何以吝乎古字虞与娯同孟子曰霸者之民驩虞如也战国策顔斶云晚食以当肉安歩以当车无事以当贵清净贞固以自虞注虞娯同毛诗小序以礼自虞汉书郊祀歌神嘉虞又合好効驩虞太乙魏相传君安虞而民和睦
　　数徃者顺知来者逆
　　安公石作易牖此解极为超迈自唐宋诸儒未有是説也朱子尝有一半逆一半顺之疑矣而终未能自决之也公石之説曰天下之事数往者顺知来者逆易为知来而作故其数逆数也往者顺葢因下句而并举之非为易有数往之顺数也公石于经妙契超诣有如此赵子崇为予言此惜未见其全也予谓解圣贤之经当先知古人文法古人之文有因此而援彼者有从此而省彼者故必晓古人文法而后可以解圣贤之经噫安得起公石于九原而语此哉慎谓易画自下而上图自右而左故曰逆数凡上下下曰顺下上上曰逆左徂右曰顺右徂左曰逆史称伏羲太昊氏太昊春也邵子以易配春大戴礼言伏羲氏以木徳王画卦自下而上即木之自根而榦榦而枝也其画三木之生数也其卦八木之成数也重卦亦两其三八其八尔木行春也春贯四时木徳仁也仁包四端伏羲所以为羣圣首而易为五经之源乎
　　易説卦坎为盗
　　易説卦坎为盗项氏谓月行于夜为盗象此言最害义余弟用叙少时从魏雪溪讲易至此魏以项氏之説解之用叙曰盗可配月则天是窝主星辰皆掐摸矣其言虽戯亦有理今按坎为险为难人事之险难莫如冦盗解曰致冦至而文言云作易者其知盗乎解下卦为坎坎之为盗象明矣坎之为卦外隂柔而内刚狠有穿穴逾墙乗墉伏莽之状也又况坎为隐伏隐伏非盗而何
　　苞桑
　　易曰其亡其亡系于苞桑今之解者以苞桑为固结之喻非也苞桑岂固结之物乎葢古人朽索六马虎尾春氷之类也陆宣公收复河北后请罢兵状云邦国之杌陧绵绵聫聫若苞桑缀旒幸而不殊者屡矣此得其解
　　谦亨君子有终
　　谦之卦解曰君子有终言其久也谦之道众人不能久而君子能终之也夫少之事长贱之事贵不肖之事贤烛至起食至起射则三揖酒则百拜磬折匐服叶拱墙负谁不知之谁不行之一临利害巧为趋避语有之曰女无美恶入宫见妬士无贤不肖入朝见嫉又曰饥马在厩漠然无声投刍其傍争心乃生故曰好名之人能让千乘之国茍非其人箪食豆羮见于色由是言之小人乌能谦哉古之君子能谦有终若禹之不矜伐上也伯夷之避国而逃次也晏子之久而能敬又其次也若夫张毅之走悬箔王莽之下白屋一则谦之靡一则谦之贼也何终之有
　　穴井
　　易井卦朱子解云井者穴地出水之处不曰凿井而曰穴地何也案中山经云帝囷山有井焉名天井孙子兵法云地陷曰天井穴地出水葢此类耳穴地之井天所为也凿地之井人所为也先天上古穴井后天中古凿井也
　　节度
　　易曰节以制度又曰制数度孝经曰制节谨度符谓之节尺谓之度节取其有限度取其不差节有三节山国用虎节土国用人节泽国用龙节度有五度寸尺丈寻引也易序卦云节而信之故受之以中孚此节字指符节也葢非节不相信非信不相孚也唐官名节度使义取此
　　四方
　　东方南方生长之方故七为少阳八为少隂西方北方成熟之方故九为老阳六为老隂也皆本于河图也
　　利市
　　俗语利市古亦有之易説卦传为近利市三倍左传成公十六年尔有利市宝贿我勿与知
　　朱子引用误字
　　朱子本义鼓万物而不与圣人同忧引张子天地无心而成化圣人有心而无为据本书乃是天地不宰而成化不宰字有理复其见天地之心岂可谓天地无心乎参伍以变注引韩非子参之以比物伍之以合参据本文乃是伍之以合虚比物合虚皆参互考之以知物之虚实也若云伍之以合参则上文当云参之以比伍矣原其误乃是荀子注中引来不自韩非子中采出也岂可谓出于朱子一仍其误而不敢改正者乎













　　升庵集巻四十一
　　钦定四库全书
　　升庵集巻四十二　　　　　明　杨慎　撰圣制尚书二解
