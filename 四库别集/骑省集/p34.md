<!-- { "loadSidebar": true } -->
　　士有切问强记以修其内和光退节以晦其外而人自仰之名自归之不知所以然而然见之于寂禅师矣师名澄圮姓陈氏畨禺人既生而孤天骨竒秀岐嶷之态有异常童端居静念如学道者七歳复失所恃母临终以纪其始曰此儿幼有竒应法当出家倘果斯愿吾无恨矣年十一歳遂诣本郡従师十七歳韶州南华寺正度于是造诣先达请益质疑歴游名山无逺弗届不违类于顔子起予同于小商丁未歳来止舒州山谷寺徧阅经论师门之学无所不遵然未尝为人言也是时季唐二叶像法大兴凡聚徒讲学者所在奉之以为长老禅师徇狎鸥之志慕争席之风虽众人与居而羣望自集道俗敦请抗志不从郡守周公因人之心封章上启嗣君嘉赏以诏书命之周公延至郡斋亲为致礼师不得已乃摄齐即坐音词爽朗寮吏属目士庶咸欢还处精庐燕居如故丁已歳避难南渡止于庐山嗣君召致建康累征乃至遍处名寺咸敷讲席恩礼优渥赐号寂禅师时之名流无不景仰至于诱进后学开导真诠激厉愤悱皆得所欲干德五年冬十一月终于建康龙光禅院春秋六十有一后主遣中使防赠送甚优于都城东南隅鳯台乡门人弟子庐于墓次诛茅构宇遂成道场俨然灵仪式观遗爱铉顷自禁掖放逐舒庸闭关却扫不豫人事时游灊岳因获觏止容貎闲暇议论平淡言意相得有若旧交虽慙方外之期自叶忘形之契一生一死已隔于当年谷变陵迁复悲于陈迹弟子嗣昭等永懐遗范愿勒贞珉因述斯文庶申夙分某年月日记
　　抚州永安禅院记
　　敎之大者其行逺利之博者其报丰自三代已还百家并骛炎灵之后释氏特隆经法之盛参乎先圣祠宇之设广于虞庠不知所以然而然非言像所及已抚州郡署之左里而近有禅院焉干符中署曰宝国天祐中改名永安方志失传莫知肇兴之始髙人递处咸为燕坐之场夫经像之所居苾馨之所荐必将据郡国之形胜袭川原之气像斯郡也总楚越之都防斯院也浸章汝之清流逸少康乐江左名士而墨池经台介乎比闾麻姑南真丹台上列而僊坛闲馆峙乎封域闬闳相望钟磬交音神灵之所依慿烟霞之所韬映尔其栋宇之状也则赫赫乎显敞眈眈乎深严黼藻成文磨砻尽妙层楼对峙修廊四通列讲肆于崇堂安众士于奥室动有击防之益静有寜体之娯储峙必丰器用必给四方学者至辄如归考绩程功则住持禅师义韬之力也韬公道学精诣慧心明悟以济众为务以兴敎为懐少防名都歴访先达晩栖临汝自辟师门甲申歳诣京华褐衣请见对扬玉扆躬奉天言论难所及辞义响答圣恩加瞩赐以紫衣登门之徒莫不增肃韬公以斯院制度崇丽修奉精严金石阙如何以示后恵然见顾求我以文辞让不获因为之记年月日记
　　润州甘露寺新建舍利塔记
　　维皇宋二叶改元五祀润州丹徒县令王记改筑县墙掘地得石函验其刻文梁大同五年道人法序瘗真身舍利于此函中铜龛一龛中银盒一盒中银瓶二舍利七粒存焉而铜龛复有刻文则唐贞观十二年再加营奉掌役者张遇获之以献遇也感真应之在已念妙道之可修因投郡之慈云寺削发为沙门易名闺精心苦行誓复前迹广募众施畴咨协心数年之间克果其愿即以端拱元年夏四月八日迁致于郡之甘露寺东隅建浮屠焉献状而来求志其迹粤圣人在上钦若灵心政无不修神靡不举贶交感坤元效珍用能使幽瘗之质焕然景彰骞崩之迹蔚然云构然则泽及微隠福被含生其可知也是郡也扬州之都会京口之重镇六代之风流人物综萃于斯三呉之山川林泉肇发于此髙深自改气象常存是寺也北固山之隂崖赞皇公之遗迹峥嵘飞阁逥阚沧江逦迤岩房周行数里浮屠之作逺迩云臻故真师因人之心相地之胜获此空隙建兹崇封材用工役必求善良规模制度必据经法其髙七十尺其周二十步八隅莹玉五盏凌霄冠星珠于觚棱旭日先照图云气于棼橑宿雾常栖中严睟容肃然月满旁缋灵变焕若霞舒游居之徒莫不称叹愚尝见释氏子为此役者多矣如真师者其涉道也深其居处也卑上无许史之托下无倚陶之助苦节以感物绩微而着功不慁民不愆素而能事以立亦可尚也故嘉而志之端拱二年二月一日记
　　重建宓子贱碑隂记
　　单父县宓子贱旧碑贾至文梁耿书天宝十年四月四日柳载建始致于故县北隅琴堂之上光化二年以县为郡署县令李知杰移理于今所碑亦随徙措置不谨风雨所摧因折为数段扶置垣墙之间及今八十年矣皇宋抚运书轨大同人文化成清和咸理县令毛君名庶几越自江左来抚斯民见贤思齐好古博雅以为宓子之化人犹不忘贾公之文世共称赏若弃之而不脩非所以训民事神也于是再建隆碣重书旧词以铉尝学篆籀见求运笔梁氏之迹本自非工仍为倒薤之势非八书之正也而又字体譌俗文词舛误今以贾氏集校而正之逺拟秦李斯改为玉筯立于宓君之祠庭事之宜也以改作之意附于碑隂云太平兴国五年正月二十日记
　　邠州定平县传灯禅院记
　　干维巨屏实曰邠郊其地险固其气刚健被宗周信厚之泽咏王业艰难之风是故人知徼福之方俗严慈氏之敎精庐静宇隠辚相望定平县传灯禅院者带位署之左方据郭邑之胜势四面环其趾烟水荡其胸却倚崇冈爰标龙尾之号上泻寒涧仍有天河之称蔼尔鲜原郁然佳气昔居唐室之季四海崩离中和四年有禅师从一者挺秀宗门从师临海避难髙举择地遐征万里而来税驾于此相其爽垲有志盘桓羣心翕然助成其事买地筑室者咸集横经跄履者亦臻十年之间百堵斯建守官嘉尚请命于朝景福二年诏赐题署天光所及道誉弥髙一公化去弟子佐范克嗣其业范之弟子知信复继其任守之以恪加之以勤感召益多法事增广殿堂像设靡不庄严储偫器用无乏供亿而经典犹阙讲诵弗闻以为居今识古者存乎书观象得意者存乎言金匮石室之宏规名山京师之故事此而不务何以为能干德四年秋肇启精诚指期缮写邑人石迁等闻风而悦叶比其谋日就月将惟力是视巻以缃帙贮之琅函邑人髙玘奉其家山以偹构室采伐之用夫役未充俄而暴雨猥至山溜奔激屹然巨石自至院前取以给用宛契心匠虽庐岳神道之殿石头后渚之梁感通其符无以过也既而信公复没以属弟子令熈熈也遵行弗敢失坠而民非兆万俗空猗陶渐以化之静以俟之二十许年犹未讫事防中使王君名素分筦之职督关梁之征归余于终率吁众力于是简牍几阁即日僝工俾下帷凿壁者得肆其勤研精索隠者不愆其义贞风无冺介福来臻繄髙士四世之勤垂本宗百代之宪宜其篆刻金石永示方来知余有好善之心専旧史之学求我是用直书于时歳次壬辰淳化三年春三月记













　　骑省集巻二十八
　　钦定四库全书
　　骑省集巻二十九
　　宋　徐铉　撰
　　大宋左千牛卫上将军追封呉王陇西公墓志铭【并序】
　　盛德百世善继者所以主其祀圣人无外善守者不能固其存盖运厯之所推亦古今之一贯其有享蕃锡之宠保克终之美殊恩饰壤懿范流光传之金石斯不诬矣王讳煜字重光陇西人也昔庭坚赞九德伯阳恢至道皇天眷祐锡祚于唐祖宗神武世有显德载祀三百龟玉沦胥宗子维城蕃衍万国江淮之地独奉长安故我显祖用膺推戴淳耀之烈载光旧美二世承基克广其业皇宋将启贶待有周开先太祖歴试威德所及寰宇将同故我旧邦祗畏天命贬大号以禀朔献地图以请吏故得义动元后风行域中恩礼有加绥懐不世鲁用天王之礼自越常钧酅存纪侯之国曽何足贵王以世嫡嗣服以古道驭民钦若彛伦率循先志奉烝尝恭色养必以孝賔大臣事耉老必以礼居处服御必以节言动施舍必以时至于荷全济之功谨藩国之度勤修九贡府无虚月祗奉百役知无不为十五年间天眷弥渥然而果于自信怠于周防西邻起衅南箕构祸投杼致慈亲之惑乞火无里妇之辞始劳因垒之师终后涂山之防太祖至仁之举大赉为懐録勤王之前効恢焚谤之广度位以上将爵为通侯待遇如初宠锡斯厚今上宣猷大麓敷恵万方每侍论思常存开释及飞天在运丽泽推恩擢进上公之封仍加掌武之秩侍从亲礼勉谕优容方将度越等彛登崇名数呜呼阅川无舍景命不融太平兴国三年秋七月八日遘疾薨于京师里之第享年四十有二皇上抚几兴悼投爪轸悲痛生之不逮俾没而加饰特诏辍朝三日赠太师追封呉王命中使莅凡丧祭所须皆従官给即其年冬十月日于河南府某县某乡某里礼也夫人郑国夫人周氏勲旧之族是生邦媛肃雍之美流咏国风才实女师言成阃则子左千牛大将军某襟神俊茂识度淹通孝悌自表于天资才略靡由于师训日出之学未易可量惟王天骨秀异神气清精言动有则容止可观精究六经旁综百氏常以周孔之道不可暂离经国化民发号施令造次于是始终不渝酷好文辞多所述作一游一豫心以颁宣载笑载言不忘经义洞晓音律精别雅郑穷先王制作之意审风俗淳薄之原为文论之以续乐记所着文集三十巻杂説百篇味其文知其道矣于弧矢之善笔札之工天縦多能必造精絶本以恻隠之性仍好竺干之敎草木不杀禽鱼咸遂赏人之善常若不及掩人之过惟恐其闻以至法不胜奸威不克爱以厌兵之俗当用武之世孔明罕应变之畧不成近功偃王躬仁义之行终于亡国道有所在复何媿欤呜呼哀哉二室南峙三川东注瞻上阳之宫阙望北邙之灵树旁寂寂兮逈野下兮长暮寄不朽于金石庶有传于竹素其铭曰
　　天鍳九德锡我唐祚绵绵瓞茫茫商土裔孙有庆万物重覩开国承疆距呉跨楚丧乱孔棘我恤畴依圣人既作我知所归终日靡俟先天不违惟藩惟辅永言固之道或污隆时有险易蝇止于棘虎游于市明明大君寛仁以济嘉尔前哲释兹后至亦觏亦见乃侯乃公沐浴泽徊翔景风如松之茂如山之崇奈何不淑运极化穷旧国疏封新阡启室人谂之谋卜云其吉龙章骥德兰言玉质邈尔何往此焉终毕俨青盖兮裶裶驱素虬兮迟迟即隧路兮徒返望君门兮永辞庶九原之可作与缑岭兮相期垂斯文于亿载将乐石兮无亏大宋右千牛衞上将军陇西郡公李公墓志铭
