<!-- { "loadSidebar": true } -->
　　◇第三品（九人）
　　△姚昙度
　　画有逸方，巧变锋出，馗魁神鬼，皆能绝妙。同流真为雅郑，兼善莫不俊拔，出人意表，天挺生知，非学所及。虽纤微长短，往往失之，而舆皂之中，莫与为匹。岂真栋梁萧艾，可唐突者哉。
　　△顾恺之（五代晋时，晋陵无锡人，字长康，小字虎头。）
　　格体精微，笔无妄下，但迹不逮意，声过其实。
　　△毛惠远
　　画体周赡，无适不该，出入穷奇，纵横逸笔，力遒韵雅，超迈绝伦，其挥霍必也极妙。至於定质块然，未尽其善，神鬼及马，泥滞於体，颇有拙也。
　　△夏瞻
　　虽气力不足，而精彩有馀。擅名远代，事非虚美。
　　△戴逵
　　情韵连绵，风趣巧拔，善图贤圣，百工所范。荀卫已后，实为领袖，及乎子，能继其美。
　　△江僧宝
　　斟酌袁陆，亲渐朱蓝，用笔骨梗，甚有师法。像人之外，非其所长也。
　　△吴柬
　　体法雅媚，制置才巧，擅美当年，有声京洛。
　　△张则
　　意思横逸，动笔新奇，师心独见，鄙於综授，变巧不竭，若环之无端，景多触目。谢题徐落云：此二人后不得预焉。
　　△陆杲
　　体致不凡，跨迈流俗，时有合作，往往出人，点画之间，动流恢服，传於后者，殆不盈握。桂枝一芳，足激本性，流液之素，难效其功。
　　◇第四品（五人）
　　△蘧道愍、章继伯
　　并擅寺壁，兼长画扇，人马分数，毫厘不失，别体之妙，亦为入神。
　　△顾宝先
　　全法陆家，事事宗禀，方之袁，可谓小巫。
　　△王微、史道硕（五代晋时。）
　　并师荀卫，各体善能。然王得其细，史传其真，细而论之，景玄为劣。
　　◇第五品（三人）
　　△刘顼
　　用意绵密，画体纤细，而笔迹困弱，形制单省，其於所长，妇人为最，但纤细过度，翻更失真。然观察详审，甚得姿态。
　　△晋明帝（讳绍，元帝长子，师王厉。）
　　虽略於形色，颇得神气，笔迹超越，亦有奇观。
　　△刘绍祖
　　善於传写，不闲其思，至於雀鼠，笔迹历落，往往出群。时人为之语，号曰移画。然述而不作，非画所先。
　　◇第六品（二人）
　　△宋炳
　　炳明於六法迄无适善，而含毫命素，必有损益，迹非准的，意足师放。
　　△丁光
　　虽擅名蝉雀，而笔迹轻羸，非不精谨，乏於生气。

卷二十六
◎阙名
　　◇敕
　　未登黄门郎，不得畜女伎。（《南史》二十四）
　　◇奏得季子庙沸井
　　延陵令戴景度称所领季子庙旧有涌井二所，庙祝列云旧井北忽闻金石声，即掘，深三尺，得沸泉。其东忽有声铮铮，又掘得泉，沸涌若浪。泉中得一银木简，长一尺，广二寸，隐起文曰：「庐山道人张陵再拜谒诣起居。」简木坚白而字色黄。谨案《瑞应图》：「浪井不凿自成，王者清静，则仙人主之。」《孔氏世录》云：「叶精帝道，孔书明巧，当在张陵。」宋均注云：「张陵佐封禅。一云陵，仙人也。」（《南齐书·祥瑞志》，建元元年四月，有司奏。）
　　◇奏请议郊殷礼
　　郊殷之礼，未详郊在何年？复以何祖配郊？殷复在何时？未郊得先殷与不？明堂亦应与郊同年而祭不，若应祭者，复有配与无配？不祀者，堂殿职僚毁置云何。（《南齐书·礼志》上，建元元年七月，有司奏。）
　　◇奏祭明堂
　　明堂寻礼无明文，唯以《孝经》为正。窃寻设祀之意，盖为文王有配则祭，无配则止。愚谓既配上帝，则以帝为主。今虽无配，不应缺祀。徐邈近代硕儒，每所折衷，其云「郊为天坛，则堂非文庙」，此实明据。内外百司立议已定，如更询访，终无异说。旁儒依史，竭其管见。既圣旨惟疑，群下所未敢详，废置之宜，仰由天鉴。（《南史书·礼志》上，建元元年七月议郊殷。诏「可，明堂可更详。」有司又奏，诏依旧。）
　　◇奏请议太子妃丧遇闰
　　皇太子穆妃以去年七月薨，其年闰九月。未审当月数闰，为应以闰附正月？若用月数数闰者，南郡王兄弟便应以此四月晦小祥，至於祥月，不为有疑不？（《南齐书·礼志下》，建元三年，有司奏。）
　　◇奏请议嗣位郊祀
　　寻前代嗣位。或於前郊年，或别始，晋宋以来，未有画一。今年正月已郊，未审明年应南北二郊祀明堂与不？依旧通关八座丞郎博士议。（《南齐书·礼志》上，建元四年，世祖即位，其秋有司奏，又见《通典》四十二。）
　　◇奏迁应无虞
　　昭皇后神主在庙，今迁葬，庙有虞以安神，神既已处庙，改葬出灵，岂应虞祭？郑注改葬云：「从庙之庙，礼宜同从墓之墓。」事何容异。前代谓应无虞。（《南齐书·礼志下》，建元四年，有司又奏。）
　　◇奏复宕昌王梁弥机等官爵
　　前使持节、都督河凉二州军事、镇西将军、东羌校尉、河凉二州刺史、陇西公、宕昌王梁弥机，前使持节、平北将军、西凉州刺史羌王像舒彭，并著勤西垂，宁安边境，可复先官爵。（《南齐书·氐羌传》，永明元年，八座奏。）
　　◇奏请议日蚀废社
　　今月三日，腊祠太社稷。一日合朔，日蚀既在致斋内，未审於社祠无疑不？（《南齐书·礼志》上，永明元年，有司奏。）
　　◇奏定庙乐歌诗
　　太祖高皇帝庙神室，奏高德宣烈之舞，未有歌诗，郊应须歌辞。穆皇后庙神室，亦末有歌辞。案傅玄云：「登歌庙异其文，飨神十室同辞。」此议为允。又寻汉世歌篇，多少无定，皆称事立文，并多八句，然後转韵。时有两三韵而转，其例甚寡。张华、夏侯湛亦同前式，傅玄改韵颇数，更伤简节之美。近世王韶之、颜延之并四韵乃转，得赊促之中。颜延之、谢庄作三庙歌，皆各三章，章八句，此於序述功业详略为宜，今宜依之。郊配之日，改降尊作主，礼殊宗庙，穆后母仪之化，事异经纶。此二歌为一章八句，别奏事御奉行。（《南齐书·乐志》，永明二年，尚书殿中曹奏。）
　　◇奏杨后起功状
　　后起勤彰款塞，忠著边城。（《南齐书·氐羌传》，永明二年，八座奏。）
　　◇奏请议释奠释菜
　　宋元嘉旧事，学生到，先释奠先圣先师。礼又有释菜。未详今当行何礼？用何乐及礼器？（《南齐书·礼志》上，永明三年正月，有司奏。）
　　◇奏封杨集始母
　　集始驱狐翦棘，仰化边服。母以子贵，宜加荣宠。除集始母姜氏为太夫人，假银印。（《南齐书·氐羌传》，永明五年，有司奏。）
　　◇奏鱼复侯子响宜还本
　　子响体自圣明，出继宗国。大司马臣嶷昔未有胤，所以因心鞠养。陛下弘天伦之爱，臣嶷深犹子之恩。遂乃继体扶疏，世祚垂改，茅蒋蔚，冢嗣莫移，诚欣忄享睦之风，实亏立嫡之教。臣等参议，子响宜还本。（《南齐书·鱼复侯子响传》，永明六年，有司奏。）
　　◇奏进杨炅位号
　　杨炅嗣勤西牧，驰款内昭，宜增戎章，用辉遐外。进号前将军。（《南齐书·氐羌传》，永明九年，八座奏。）
　　◇奏定文惠太子丧服
　　御服期，朝臣齐衰三月，南郡国臣齐衰期，临汝曲江国臣并不服，六宫不从服。（《南史》四十四。）
　　◇参议蛮封不应在解例
　　蛮封应在解例，参议以：「戎夷疏爵，理章列代，酋豪世袭，事炳前叶。今宸历改物，旧册匀降，而梅生等保落奉政，事须绳总，恩命升赞，有异常品。谓宜存名以训殊俗。（《南齐书·蛮夷传》，太祖即位，有司奏，蛮封应在解例，参议以云云。）
　　◇参议太子妃石志
　　墓铭不出礼典。近宋元嘉中，颜延之作王球石志。素族无碑策。故以纪德。自尔以来，王公以下，咸共遵用。储妃之重，礼殊恒列，既有哀策，谓不须石志。（《南齐书·礼志下》，建元二年，有司奏：大明故事，太子妃玄宫中有石志。参议。）
　　◇参议江学攵子出继
　　间世立後，礼无其文。荀岂攵无子立孙，坠礼之始。何期又立此论，义无所据。（《南齐书·江学攵传》，初宋明帝敕学攵出继从叔逊，为从祖逊后。於是仆射王俭启，可以学攵小儿继逊为孙，尚书参议云云，於是学攵还本家。）
　　◇难何佟之社稷位向议
　　《郊特牲》又云：「君之南向，答阳也。臣之北向，答君也。」若以阳气在南，则位应向北，阴气在北，则位宜向南。今南北二郊，一限南向，皇帝黑瓒阶东西向。（《通典》作今一郊一社南向，皇帝奠币东西向。）故知坛单无系於阴阳，设位宁拘於南北。群神小祠，类皆限南面。荐飨之时，北向行礼，盖欲申灵之尊，表求幽之义。魏世秦静使社稷别营，称自汉以来，相承南向。汉之於周，世代未远，高阝上颓基，商丘馀树，犹应尚存，迷方失位，未至於此，通儒达识，不以为非。庾蔚之昔已有此议，後徐爰、周景远并不同，仍旧不改。（《南齐书·礼志》上，永明十一年，何佟之议，以为社北向，稷东向。仪曹称治礼学士议，又见《通典》四十五。）
　　◇讨始安王郑光符
　　逆顺之数，皎然有征，干纪乱常，刑兹罔赦。萧遥光宗室蚩庸，才行鄙薄，缇裙可望，天路何阶。受遇自昔，恩加犹子，礼绝帝体，宠越皇季。旗章东服，穷千乘之尊；隍爽罔，逾百雉之制。及圣后在天，亲受顾托，话言在耳，德音犹存，侮蔑天明，罔畏不义，无君之心，履霜有日。遂乃称兵内犯，窃发京畿，自古巨衅，莫斯为甚。今便分命六师，弘宣九伐。皇上当亲御戎轩，弘此庙略。信赏必罚，有如大江。（《南齐书·始安王遥光传》，尚书符遥光。）
　　◇移虏淮阳太守文
　　永明十年太岁某，淮阴太守某移淮阳长，大齐乘乾，得一清静。今皇上体圣居震，绩戎昌绪，仁泽之所洒沾，惠风之所偃靡，威武之所腾骧，刑政之所宣畅，浩浩乎其不可涯，固能徼岷禺，关夷海，拓沙渚，道零山，八胤承嗣，九垓礻是福，含齿戴发，其乐只且。所以通欢魏境，静息边民，嗟尔黔氓，共和优忝。而魏主不笃我信誓，侮弱我慈怀，凭陵我南城，寇扰我樊邓。元帅逞枭鸢之心，锐卒畜蜂虿之毒，蝇飞藩棘，蚁附池隍。我聊命偏将，执而俘之，连左衽於郊门，频编首於外阙。有司将加诛焉，天子弗之许也。重谒而请，天子又不许也。更从请所以置之？乃制诏曰：
