<!-- { "loadSidebar": true } -->
　　叶氏之先居丹阳在唐梁之际有官于泉州者属兵戈起因留官下子孙遂为今兴化军仙游人时方否鬲连世晦遯不克进府君讳賔字虞卿生当天下文治乃始业词学应进士贡景徳二年中第注潮州海阳主簿再调连州桂阳令广州节度推官商人陈从吉鬻铜钱捕系吏治急自诬巳铸铸法应弃市府君钤案状不署曰是物非巧工不能为从吉商也且铸必有范镕具今无请更核果得眞盗铸者从吉坐买卖得不死一府称服繇是有能名寻补建州节度掌书记以保任材亷改太子中允累迁太常丞博士尚书屯田都官二曹员外郎歴知泉州永春南安卭之临卭三县事永春民有先恶嫌者冒重辟府君曰吾仇也狱虽眞人亦乗以訾我裁附轻比南安盗截牛舌其主以闻府君阳为叱去隂令屠之即有告其自杀牛者府君谓告者曰截牛舌盗汝也讯之伏其罪代归除通判南劒州事劒当闽冲水行持贩茶盐禁物上下山出铜银冶场凡三十余所聚四方游黠轻剽刼击杀党与牵连事日下吏惧滞系被罪率不暇精覈府君専意诘决民得尽其情而狱无留焉还朝以年七十致官事家居九年庆厯五年正月九日终夀七十九明年七月四日归徳乡长安里王父讳擅皇考讳素能以儒书训子致遂大其门累赠太常少卿皇妣陈氏追封颍川县太君夫人陈氏河南县君厚淑恭谨动有妇则前府君卒男二人曰任泉州司户参军所临职既去人辄思之曰传登进士第终泉州晋江尉女五人适郭尹黄佐郭日休郭宪皆进士其季之壻泉州节度推官方愼徳府君为政能察民善伪与吏情数苟有蔽谩必立见然正其事则巳不深嫉而穷治之故所至吏民惮其明而不怨躬自俭约计奉以衣食歴任官无锱铢过累既老闲居课诸孙就学时行田垅视农事载酒肴与旁隣阡巷耆旧徃来道説前事以为乐晚年资用饶叹曰吾其为利乎于是籍亲戚富贫亲疎者第而散之人益知府君官有余财而约不以资也之明年司户君以书并次其先君世族功治卒月日因其子壻漳州龙溪尉许稹以来乞铭于太史氏蔡某某既以先达軰行视府君又与其子游遂为之序且铭曰
　　叶先丹阳官迁于闽室乆而通翰飞以振初盘邑治爰佐南海直民寃死声问弥大于泉之治决断大明一语得盗脱仇附轻劒交衢途猥集剽游事丛狱伙乃恤乃孚还官卧家协比里闾宴处遨游岁月之逾老而中礼仕禄之仪俭则克终徳厚之基年岂不多兹实其归载行于词永世之诒















　　端明集巻三十八
　　钦定四库全书
　　端明集巻三十九
　　宋　蔡襄　撰
　　墓志铭
　　苏才翁墓志铭
　　苏才翁讳舜元其先自汉典属国武塟武功其后周邳公隋房公唐许公文宪四相世居不迁文宪之后曰传素避广明乱西入蜀其子振仕蜀为梓州桐山令生劔州司马寓司马生赠刑部侍郎讳协是为曾祖考其配薛氏追封河东郡太夫人刑部生祖考赠太师尚书令兼中书令讳易简终礼部侍郎祖妣崔氏广平郡太夫人礼部生皇考赠工部侍郎讳耆终尚书工部郎中直史馆娶王氏金城县太君太尉文正公之女生三子皆有才名而才翁最长七岁能为歌诗文正公爱且竒之奏授同学究出身调蔡州兴平主簿移尉越之新昌时诏复唐十一科而新令门选者不得与焉君乞还所有官以应诏不得报乃上所着文章召学士院试赐进士出身明道中主开封之扶沟簿畿内饥甚君欲发廪以赈之其令畏缩辄移病君即出粟以活饥者用举任者改大理寺丞服工部丧外除知开封咸平县咸平聚兵以万计军中旦阅卒有厌大校之虐己者方持弓矢辄怒骂众兵牵连一营惊哗君闻之至其所众惶泣且诉君【阙二字】罢之因饮射至暮明日易其军校而流其唱为惊哗者迁殿中丞移知眉州眉山防西夏元昊冦延安君条上御贼方畧知府事吴公遵路荐其才除通判一州事贼酋李兴归命边州系之而上其事逾时令未下君因言其贼来者宜厚其资速宠借以驱【阙三字】至者李兴辈反为囚虏必巳自悔且元昊惨毒而其偏校虽畏之其心岂易服从哉若饵以购赏必相引而至并陈攻守利害十二事以闻以太夫人忧去官寻勾当京东排岸司改太常博士三司使王公任君三司勾当公事出为荆南路提防刑狱未行易福建路汀州民王甯殴王先至死以赇盖覆得不败且三年矣君至即捕按尚书屯田员外郎王稷为部将治穷其事发王先尸验其伤犹然以歳乆为请君特奏杀之又迁尚书祠部员外郎移京西未几又移河东以弟舜钦谪死湖州求江吴一郡得扬州未至改两浙凡四皆为提防刑狱君益谨职顔杲卿真卿之后流寓温州君索其祖告身家谍推之得其实建言近年守臣因贼屈附抵法诛戳盖忠义不修莫为之劝今二顔之裔曰惟孜似贤皆为编户民若録其嗣显白二顔事以动天下可不刑而化朝廷特官顔氏二子祀明堂恩度支除京西转运使邕州峒獠钞二广边用不给君以所部羡钱二十万缗助之充三司度支判官至和元年五月初二日终于京师之祖第年四十九夫人刘氏旌徳县君贤而有法男曰涓大理寺丞曰澥注洞皆太庙斋郎鸿汶及二女皆幼君曾祖而下塟开封府开封县宰辅乡才翁之殁汴无资产以为生诸孤就养江南居润州侍柩以行某年某月某日塟于丹阳某乡使人请铭某与才翁兄弟游最乆今皆巳亡矣尚忍铭哉初才翁少年欲以文词进愿还官就科试思与天下英豪角逐于笔研间以力决胜不得如其意逮边隅兵兴夙夜讲画谋策要以术数翦屈夷虏书屡上不见省用大臣如前丞相贾公丞相文公故参知政事范公皆持国秉力推荐之终以序进志不得骋平居谈辩唐数百年间喜称魏郑公谏诤裴晋公徳业李临淮将兵卫公处边事刘忠州通流财利韩退之文章类此数人而巳其议当世人物亦以之为标的于人少所称许至有同班列偕出入漫不省记以是与者益少然官当事定虑果决所至制束强黠敦尚风仪其为文不迹故陈自为髙古虽所不与者亦不能掩也君善草藏书数千巻皆手自雠校譔述奏御集十巻塞垣近事二巻奏议三巻文集十巻课子舎治经史率有凖程所以诸子皆积学有立铭曰
　　龙渊之器不投兕犀孰知其利志古豪英不任于权孰知其智负才自髙不屈于人与世或异先民之载徳不必年贤不必位大江之南顺卜之吉庆延嗣世
　　瑞昌县君孙氏墓志铭
　　夫人之父故礼部郎中直史馆讳冕在祥符间少直言有声名数更剧郡治用严明当世推重夫人少丧母鞠养艰勤及既笄礼部自负才称又加怜幼女孤苦必择竒士得今尚书职方郎中葛君宫公雅遂以女归葛氏初夫人之行公雅年余二十以文词中甲科为州将幕官指期可得贵仕乆之回旋铨筦仅工纪平居益邑邑不自得或复慨叹夫人曰为官穷通岂不有命耶既而公雅升郎位再以郊祀恩封夫人乐安瑞昌二县君至和二年公雅罢南剑州夫人从还京师道病发亟命旋归以三月二十日终于正寝年六十七月二十九日塟江隂军江隂县化龙乡祔于先茔有子防登进士第处州缙云尉女一人未嫁孙六人曰逢郊社齐郎曰充曰三老女幼夫人守礼法动止有度举族姻内外无有不得其所持生简约使公雅能专意公家而无锱毫扰于民有内辅焉喜诵浮图书将终遗戒薄祭之具神情如平生无有悲怛盖妇人之难能者铭曰
　　丛兰之芳一香同色生于名家化治礼则归助其夫约清厥徳惟善不忘夀考有极新阡崇崇子孙孝思寘丈幽堂兹后之仪
　　延安郡主李氏墓志铭
　　延安郡主李氏太宗皇帝之外孙眞宗皇帝之甥齐国献穆大长公主之女也父为鎭国军节度使驸马都尉赠太师中书令尚书令许国公谥和文讳遵最大父运州刺史赠太师讳继昌曾大父枢密使鎭国军节度使赠太师中书令尚书令陇西郡王谥元靖讳崇矩家世勲业列在国史大中祥符三年十一月主生于永宁第弥月献穆公主见主于帝所帝曰女吾之所出也且有竒法异时非才贤不以逑匹因出缣帛以为庆逮周晬召至内省临视除髪以珍寳戏物百余种赉之甫七岁即赐冠帔入谢赐见皇太子将拜之帝曰齿同矣孰为长徐推主生月日后皇太子乃使拜盖欲以长幼序之每防防中常呼置旁坐所以恩爱之良厚非诸王公主女所可拟天圣五年封长夀县主以归今閤门使忠州防御使钱君晦钱氏自忠懿王举所承袭十有三州之籍上于朝廷而其人民数十百万不罹兵革之役以至太平隂施深长勲美盖世主家以是通婚姻及主归而其君舅文僖公以代诰命参禁密遂持将相印其族植笏而通省户者以百数门阑厮役青紫羣列号为贵显然以主之重务自损下主益恭谨持礼承舅姑奉祭祀夙暮不少懈姻亲娣姒降屈色词以相接亲疎有意于是诸钱内外悉称主贤明道二年进延安郡封自和文公薨主叹曰吾独有母存乎孝忧愈至时物之新者必先献乃敢用皇祐三年献穆捐世主哀戚甚却珠金之饰日夜涕泣思慕因见癯悴上念先皇帝弟兄无复存者乃恤其孤谓主曰大长公主岁常资郡主厚甚今寂寞耶俸钱九月六万特增至十万是年除夕主还外舎设奠盖岁新矣而母不复见也号恸咽絶左右更劝莫能止夜中气懑胸比归疾益力戒二子自强以立门户敛塟之用必以约四年正月四日终春秋四十有三上恻悼不视垂拱朝一日命中司賔临吊赙赠加等以其年四月十日塟河南府洛阳县邙山之原从先姑之兆子三人曰景初光禄寺丞景裕大理评事其季早夭女适右班殿直赵思复封夀安县君先主二年而亡孙男四人初父和文公博雅有文喜与贤士大夫游献穆又以贤徳辅之着于天下主更见清习皆善行故不以贵势富侈自用闾阎民有死丧不能给必资其家侍使令未尝诃谴有嘉賔焉亲视烹饪虽其资敏淑然有所从来矣主善书能为五七言诗居闲设烈女图读书史以自娱二子就学日程其所为又勤解説曰吾观持粱策肥者外虽矜豪而中空无有多慢侮人岂圣人所谓爱亲者不敢恶于人之义乎若不为此吾意安矣故二子知所以为学防御君能亢其宗以有声名主实训有助焉铭曰
　　猗哉延安肖于悊亲少所养习既归有闻婉娩令善率礼而文唯时贵重世莫与隆羣从祁祁车服有容天子惟舅言朝于中北第髙门爰东其轨父王之孙母兮帝子曰予尔思我适则喜旋于我家相印簪斧齐珥则多君姑娣姒以承以比和乐有序孝爱深矣哀陨其生子学而力夫以材名胡不遐考用观厥成孰不愿年曷支其倾惟徳之夀寖乆益明于何其夀其夀斯铭
　　尚书职方郎中谢公墓志铭
