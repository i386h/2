<!-- { "loadSidebar": true } -->
　　臣闻君之所以为国者人也人之所以为命者衣食也衣食之所从出者农桑也若不本于农桑而兴利者虽圣人不能也茍有能者非利也其害也何者既不自地出又非从天来必是强取于人曲成其利利则日引而月长人则日削而月朘至使人心穷王泽竭故臣但见其害不见其利也所以王者不殖货利不言有无耗羡之财不入于府库析毫之计不行于朝廷者虑其利穴开而罪梯构然则圣人非不好利也利在于利万人非不好富也富在于富天下节欲于中人斯利矣省用于外人自富也故唐尧夏禹汉文之代虽薄农桑之税除闗市之征弃山海之饶散盐铁之利亦国足用而人富安矣何则欲节而用省也秦皇汉武隋炀之时虽収大半之赋征逆折之租建酤之法出舟车之筭亦国乏用而人糜矣何则欲不节而用不省也盖所谓山林不能给野火江海不能实漏巵夫利通【集作散】于下则人逸而富利壅于上则人劳而贫故下劳则上无以自安人富则君孰与不足记曰人以君为心君以人为体诗曰恺悌君子人之父母由此而言未有体劳而心逸者也未有子富而父贫者也臣又闻之地之生财多少有限人之食利众寡有常若盈于上则耗于下利于彼则害于此而王者四海一家兆人一统国无异政家无异风若夺其利则害生害不加于人欲何加乎若除其害则利生利不归于人欲何归乎故夺之也若皮尽于毛下本或不存与之也同囊漏于贮中利将焉往与夺利害斯可知焉是以善为国者不求非农桑之产不重非衣食之货不用计数之利不蓄聚敛之臣闻筦之谋则思侵削于下见羡余之利则念诛求于人然后徳泽流而咏歌作矣故曰利出一孔者王利出二孔者强利出三孔者弱此明君立国子人者贵本业而贱末利也
　　问议盐法之【论盐商之幸】
　　对
　　对臣伏以国盐之法久矣盐之利厚矣葢法久则起起则法隳法隳则利厚利厚则奸生奸生则利薄臣以为隳薄之由由乎院场太多吏职太众故也何者今之主者嵗考其课利之多少而殿最焉赏罚焉院场既多则各虑其商旅之不来也故羡其盐而多与焉吏职既众则各惧其课利之不优也故慢其货而茍得焉盐羡则幸生而无厌之商趋矣货慢则滥作而无用之物入矣所以盐愈费而官愈耗货愈虚而商愈饶法虽行而奸縁课虽存而利失矣若今减其吏职省其院场审货帛之精麤谨盐量之出入使月有常利嵗有常程自然盐不诱商则出无羡盐矣吏不争课则入无滥课矣盐不羡出货不滥入则法自彰而利复兴矣利害之効岂不然乎臣又见自闗以东农夫贸易其货产入为盐商率皆多藏私财别营裨贩少出官利惟求名居无征徭行无税身则庇于盐籍利尽入于私家【集作室】此乃下有耗于农商上无益于筦明矣盖山海之饶盐铁之利利归于人政之上也利归于国政之次也若上既不归于人次又不归于国使幸人奸党得以自资此乃政之疵国之蠧也今若刬革法沙汰奸商使下无侥幸之人上得析毫之计斯又去兴利之一端也唯陛下详之
　　议罢漕运可否
　　问秦居上腴利号近蜀然都畿所理征赋不充故嵗漕山东谷四百万斛用给京师其间水旱不时赈贫贷乏今议者罢运谷而收脚价和籴粟而折税钱但未知利于彼乎害于此乎
　　对
　　对臣闻议者将欲罢漕运于江淮请和籴于闗辅以省其费以便于人臣愚以为救一时之则可也若以为长久之法则不知其可也何者方今自淮以南逾年旱歉自雒而西仍嵗丰稔彼人困于艰食此谷贱于伤农困则难于征【集作发】租贱则易于乞籴斯则不便于彼而无害于此臣所谓救一时之则可也若举而为法修以为常臣虽至愚知其不可何者夫都畿者四方之所凑也万人之所防也六军之所聚也虽野【集作利】称近蜀之饶犹未能足其用虽田有上腴之利犹不能充其用【集作费】况可日削其谷月朘其粮食乎故国家嵗漕东南之粟以给焉时发中都之廪以赈焉所以赡闗中之人均天下之食而古今不易之制也然则用舍利害可明征矣夫赍敛籴之资省漕运之费非无利也盖利小而害大矣故久而不胜其害挽江淮之租赡闗辅之食非无害也盖害小而利大矣故久而不胜其利大凡事之大害者不能无小利者也事之大利者不能无小害也盖恤小害则大害不去爱小利则大利不成也古之明王所以能兴利除害者非他弃小而取大耳今若恤泛舟之役忘移谷之用是知小计而不知大防也此臣所以谓若以为长久之计则不知其可也
　　立制度【节财用均贫富止盗贼起亷让】
　　问天地之利有限也人之欲无穷也以有限奉无穷则必地财耗于僣奢人力屈于嗜欲故不足者为奸为盗有余者为骄为淫今欲使食力相充财欲相称贵贱别而礼让作贫富均而亷耻行作为何方可至于此
　　对
　　对臣闻天有时地有利人有欲能以三者与天下共者仁也圣也仁圣之本在乎制度而已夫制度者先王之所以下均地财中立人极上法天道者也且天之生万物也长之以风雨成之以寒燠圣人之牧万人也活之以衣食济之以器用若风雨淫寒燠甚则反伤乎物之生焉若衣食奢器用费则反伤乎人之生焉故天作四时八节所以时寒燠节风雨不使之过差为沴也圣人制五等十伦所以伦【一作制】衣食等器用不使之逾越为害也此所谓法天而立极者也然则地之生财者有常力人之用财者有常数若羡于上则耗于下也有余于此则不足于彼也是以地力人财皆待制度而均也尊卑贵贱皆待制度而别也大凡爵禄之外其田宅栋宇车马仆御器服饮食之制暨乎賔姻祠葬之度自上而下皆有数焉若不节之以数用之以【一作有】伦则必地力屈于僣奢人财消于嗜欲而贫困冻馁奸邪盗贼尽生于此矣圣王知其然故天下奢则示之以俭天下俭则示之以礼俾乎贫贱区别贫富适冝上下无羡耗之差财力无消屈之而冨安温饱防耻礼让尽生于此矣然则制度者出于君而加于臣行于人而化于天下也是以君人者莫不唯欲是防唯度是守守之不固则外物攻之故居处不守其度则峻宇崇台攻之饮食不守其度则殊滋异味攻之衣服不守其度则竒文诡制攻之视听不守其度则奸声艳色攻之喜怒不守其度则僣赏淫刑攻之翫好不守其度则妨行之货荡心之器攻之献纳不守其度则谗謟之言聚敛之计攻之道术不守其度则不死之方无生之法攻之夫然则安得不内固其守甚于城池焉外防其攻甚于寇贼焉将在乎寝食起居必思其度思而不已则其下化之诗曰仪刑文王万邦作孚此之谓也【集作矣】
　　议井田阡陌【息游惰止兼并实版图】
　　自三代之牧人也立井田之制别都鄙之名其为名制可得而知乎其为功利可得而闻乎
　　又问自秦壊井田汉修阡陌兼并大启游惰实繁虽歴代因循诚恐深而害甚如一朝改作或虑失业而扰人既废之甚难又复之非便斟酌其道何者得中
　　对
　　对臣闻王者之贵生于人焉王者之冨生于地焉故不知地之数则生业无从而定财征无从而平也不知人之数则夫力无从而计军役无从而均也不均不平则地虽广人虽多徒有贵之名而无冨之实是以先王度土田之广狭画为夫井量人户之众寡分为邑居使地利足以食人人力足以辟土邑居足以处众人力【一作众心】足以安家野无余田以启专利邑无余室以容游人逃刑避役者往无所之弃业迁居者来无所处于是生业相固食力相济其出财征也不待征书而已平矣其起军役也不待料人而已均矣然后天子可以称万乗之贵四海之冨也洎三代之后厥制崩壊故井田废则游惰之路启阡陌作则兼并之门开至使贫弱【集作苦】者无容足立锥之居冨强者专笼山络野之利故自秦汉迄于圣朝因循未迁积习成然臣以为井田者废之已久复之稍难未可尽行且冝渐制何以言之昔商鞅开秦之利也荡然废之故千载之间豪夺者得其计王莽革汉之也卒然复之故一时之间农商者失其业斯则不可久废不可速成之明验也故臣请斟酌时冝叅详古制大抵人稀土旷者且循【集作按】其阡陌户繁乡狭者则复以井田使都鄙渐有名夫家渐有数夫然则丘田井邑【一作井邑丘田】之地众寡相维比闾族党之居有亡相保相维则兼并者何所取相保则游惰者何所容如此则庶乎人无浮心地无遗力财产丰足赋役平均市利归于农生业着于土【集作地】者矣
　　议边塞事
　　问东邻入塞北海为墟朝廷徇修复之功边境乏折冲之寄辽水东西城池不复九山左右职贡犹迷其使三圣遗黎九州故地飘然零落可不痛哉今欲示以威惠申诱约束选众之举未睹于今出群之畧何必是古指明其要无太简焉
　　对　　　　　　　　　　　冯万石
　　对古之王者仁覆万类不以中外为隔而以兼济为心固能出门同人逺近感应含生受气靡不从助焉蠢彼小腆阻分辽汉挺而走险代搆其患昔我大唐之创业也东举日域北暨幽陵不毛之类佥率贡职顷边吏不谨我王度夷戎怙乱遂荒塞垣致乃防刘朔辽骚惊河冀天地悔祸人亦有心懐我旧章自相鱼肉游魂待命为日久矣光天纂曜景号昭升万灵与能两仪交际蠢彼遐荒何独匪人但未谕尧心自疑其谴累息局犹昧占风且舜自侧微舞干而有苖即叙汤亦小侯褰罗而异方懐柔今若一选王人以备行李谕兹天造慰彼遗黎则兼程骤歩不日而至北极夷障无限于幽荒东絶扶桑尽同于封内何止兵不血刄野无劳师复辽水之城地循丸山之琛賮而已若乃选众举能之术五材三畧之竒亦锵锵庙堂济济朝序人谁不职【一作仪】知臣在君何待庸言而后行是羲皇之代战争不兴文景之时韩彭勿用虽欲自效亦无所施谨对
　　御戎狄【征歴代之防陈当今之冝】　　　　白居易
　　问戎狄之患久矣备御之畧多矣故王恢呈征讨之谋贾生立表饵之术娄敬兴和亲之计晁错建农战之防然则古今异道利害殊宜将欲采之孰为可者
　　又问今国家北虏欵诚南夷请命所未化者其唯西戎乎讨之则疲困师徒舍之则侵轶边鄙许和亲则启贪而厚费要【则作约】盟誓则饰诈而不诚今欲遏彼防刘化其桀劲来逺人于朔漠复旧土于河湟上防逺谋备陈本末
　　【此下五篇并于白居易集备制科七十五门中摘取其问答皆居易拟作】
　　对
