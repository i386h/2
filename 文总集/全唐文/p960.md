<!-- { "loadSidebar": true } -->
    〈卜氏为御，马惊师徒小却，监军纠为无勇，卜氏遂死之。或诔其功，监军请乎理。诔者执云：非罪。〉
    戎御近官，事资良艺；或逐禽而过表，且并辔而授绥。克敌是因，搴旗攸属，卜氏参名训仆，奉职佳兵。悬父之马或奔，晋侯之车将败，师徒小却，钲鼓微旋。即获谴於有司，载兴惭於无勇，鸣毂小故，犹有伏剑之臣；败军大尤，须闻免胄之客。是用捐躯不吝，视死如归，东野倾辕，虽则其罪。国书殒首，终用可嘉。足比乘邱之能，宜锡滑台之诔。庶甄死节，以宠鬼雄。
    ☆房自厚
    自厚，开元朝官御史。
    ○对佯狂让弟判
    〈陈乙袭爵，遂佯狂，以让弟甲嗣爵。後方入仕，邻人告甲非嫡子，不合袭。〉
    德懋懋官，功懋懋赏，是崇开国之典，以致承家之事。陈乙志符前彦，爱结友于；虽佯狂之或违，亦志义之可尚。循令问而克嗣，虑不当仁；依德言而靡渝，理应承嫡。况操刀使割，能能无伤；执射从畋，贯乃斯获；仕进所取，孝弟归先。苟以让而入官，能济人而辅国；以之立长，可不谓贤。邻告失宜，窃以为得。
    ☆马З
    З，（一作扌先）开元时擢书判拔萃科。
    ○对三命判
    〈乙仕登三命，举以特牲，礼以少牢。人告其僭，加於举礼也。〉
    圣人成能，设位待士；君子业，考行入官。等威有伦，名器不假，（一作紊）。乙爵登宠命，位列周行；举善有存乎礼物，敬享无亏於丰杀。既感霜露，不忘豺獭。是以用礻龠，於焉展牲？信以大夫之礼，能行孝子之志。缘祀而加，诚不违於旧典；或人妄告，固未适於时宜。虽二簋之可享，岂少牢之为僭。此其礼欤？固无尤矣。
    ☆薛霁
    霁，开元时擢书判拔萃科。
    ○对清白二渠判
    〈得清白二渠，交口不著斗门堰。府司科高陵令罪。云是二月一日以前。〉
    导水东流，百川归海，甘泉北对，二渠交错。灌注不息，黔黎资上善之功；奔泻无穷，生灵得下润之广。郑国创业，白公继焉；秦兼十倍之资，韩得数年之力。决渠降雨，不待商羊之歌；荷锸成□，宁假飞龙之气。理合克奉时令，谨塞堤防，水潦盛昌，惧有奔突。桃花泛溢，增修及二月之前；瓠子兴谣，流润安四人之业。县宰弦歌缉化，鸾雉添祥。雷震一时，风行百里。遵乎令典，诚未失时；见彼章程，不罹其咎。有词难罚，无滥斯人。
    ☆柳同
    同，开元时擢书判拔萃科。
    ○对莱田不应税判
    〈劝农使称：莱田旧不应税。州县令有徵纳为例，各自不同。或据亩数均收，或随上下加减。百姓纷诉使司，科均收以不应为从重，科加减以非法均赋敛。州诉恐年饥无以给贷，且使司法例不平。不伏处断。〉
    度地制邑，彻田为粮；必均三壤之宜，以成九赋之则。是以政令惟简，乃黎庶时苏；法物苟纷，必谤ゥ日浸。昔鲁备齐难，作邱甲之法；晋为秦擒，起爰田之制。俱锥刀之末，开丧乱之始。今三时不害，四人成功；疆理多两穗之收，仓廪必九年之蓄。惟彼州县，诚非纪纲；既无恤人之心，岂曰奉公之理。省徭慎役，未挂於愚心；贪财徇名，巳间於拙见。昔兴税亩，尝闻尼父之嫌；今欲莱田，有类哀公之志。非爱人以治国，何深恩而浅谋？使乎察彼衷情，允兹上诉，丁停厚敛，冤者爰申。官置严刑，罪人斯得。既有雅见，实曰良图。
    ☆李仲和
    仲和，开元时擢书判拔萃科。
    ○对津吏告下方伤水判
    〈得津吏告下方伤水，请毁左右堤。水工景固争。〉
    润下斯弊，漂流是虚，欲崇堙塞，必藉堤防。津吏以下方致灾，冀应除毁；水工以长堤作务，不可依凭。竞有两端，事难双允。请辟千里，无亏五词。则拯溺不待於规行，闻诸往说；而塞川颇类於防口，得自今辰。方见《河渠》之书，自娴标准；《沟洫》之志，以会规模。左毁则右伤，右毁则左弊；左右俱毁，便沈下方。津吏之言虽陈，水工之志难对。既不合毁，咸宜告知。
    ☆苏
    ，开元时擢书判拔萃科。
    ○对给地过数判
    〈甲给地过数，科所由。曰：更耕之田。〉
    沃土脊土，厥有区分；一易再易，非无异制。实资均政，以利耕者。甲有司也，政实存焉。因资地利之殊，计若农家之请。庶以通其劳逸，齐厥等差。实谓更耕，克精受授。孰云过数？且曰守经。古有明征，今宁有罚。
    ☆廉粲
    粲，开元时擢书判拔萃科。
    ○对春不修鉴判
    〈丁掌冰，不颁于命士，春不修鉴，而辄秋刷。〉
    宗周布政，汉家旧法。藏冰於陆，自古有之；颁冰於朝，方今靡替。倚那厥职，乃丁是掌。西攀咸镐，寄甘泉之北宫；东邑巩洛，入邙山之阴洞。履霜知坚，和翠微而一色；积雪偕冻，岌棱层而流寒。当忝司存，合闲主守，苟违命士，得无常刑。若惟陈迹，良亦异闻。且太岁换韶，盛德在木。上从天子，下际群公。大给千官，备г累命。青荧片片，光研金镜之空；瓶盎峨峨，姿凛玉壶之态。盖将以荡清暑，辟炎毒。水晶帘内，飞燕娇歌而对山；虎魄盘中，省署永吟而陶酒。时或稽缓，人必其忧。况士不颁冰，阙也；春不修鉴，怠也；秋仍辄刷，非也。三者备矣，夫何言哉？眷言伊丁，请用常典。
    ☆胡
    ，河东人，元宗时登进士第。
    ○大阅赋（以”国崇武备，明习顺时“为韵）
    乾坤设象，帝出乎震。文经邦而遐迩安，武御寇而上下顺。厥二道之可久，同五材而皆进。故轩辕出涿鹿之战，颛顼列共公之阵。足以克定祸乱，天禄永终，虽八荒有截，而七德是崇。若乃元冥用事，律变冬中，胡地马肥，宁控弦而习战；汉家农隙，且讲事而威戎。於是简车徒，命将帅，崇文物，设武备。旌旗裔裔而风飞，士马嚣嚣而□萃，竟泽弥谷，殷天动地。衔枚无声，击鼓作气，雕弓月满，宝刀霜利；申前驱，诛後至，为三表而有节，历千古而不坠者也。尔其兵势崩腾，军容翕习，元甲鳞布，长戈岳立。虞人莱野，群吏作旗，事著六职，礼分四时。可以顺少长，匡邦国；匪盘匪游，有典有则。是时也，长杨草落，杜霜明，既不虞而作式，亦因狩而治兵。大田获之以三品，和门树之以两旌。抱木之猿，见矫矢而遥泣；伤弦之雁，闻虚弓而已惊。且夫设席张幕，蒙盾负羽，兽之大小，既公私而殊获；野之险易，亦人车而各主。岂即鹿而无虞，诚献禽而後取，此非以田猎纵天下之极观，亦因之简众而习武。
    ☆赵自励
    自励，开元时登进士第。
    ○出师赋（并序）
    先天年，猃狁孔炽，动摇边陲，是以我国家有事於沙漠也。徵甲选徒，星驰□集，楚剑霜利，吴钩月悬，将以驱日逐之首，斩天骄之族。盖使烽埤无火，亭障息肩，大矣哉！自古出师，未有若斯之盛者。藉虽不敏，敢述赋云：
    赫哉帝唐！叶殷累圣，光明乾道，洗清邦政。德所以和怀四夷，教所以平章百姓，用能尽奄有於天下，得乐推於群黎。凤符以讴歌而适，龙历以揖让而跻，既神化之无外，何鬼方之独迷？若乃皇赫斯怒，元戎是出，其制敌也以威，其用师也以律。雕戈电举，铁骑风疾。霜明锋刃，夕曜曜以冲星；火色旌旗，昼炎炎以彗日。横行有同於千里，止步不过於六七。桓桓大将，黄石老之兵符；赳赳武夫，白猿公之剑术。谋无再陈，其来若神，攻则必取，谅资於武。既作气以鼓行，受赈者实在乎国英；虽假灵於庙算，决胜者亦关於天断。固将以拒十角之猖狂，岂止扫一隅之陵乱，然後作寰宇之清谧，成皇王之壮观。别有其仪不忒，诗书是则，鳞翮初就，将腾跃於风波；冠剑末从，尚栖遑（一作迟）於翰墨。愿高阙之气殄，伫燕然之铭勒，优哉悠哉！小臣高歌帝德。
    ○时赋
    从龙者□，召风者虎，物之相应，时哉则侣。傅岩舍筑，渭浦收纶，命或时偶，时维道亲。时既行焉，西汉之臣附凤；时之否也，东鲁之父伤麟。时可以谋身，时可以达命，季子变说，宣尼历聘。平津列侯，长卿国命，时废时通，知之则庆。元穹埏埴，时运收成，日月贞辉，时合晦明。大火流兮，岁律云暮；春花歇兮，寒露将生。感天时之兴替，矧人事之穷亨，时乏良工，龙泉掩彩；时逢伯乐，骥坂长鸣。借如红树呈色，玉颜含粲，贵当时而则荣，耻後时而贻叹。古之君子，谋於终始，荐之惟贤，士或知已。刺途者棘，垂阴者李，其道可存将来之士。迁乔者莺，待时而鸣，芬庭者兰，候时而荣。《易》曰：“时止则止，时行则行。”自古而观，惟时之大，岂独夫今日之情者也？
    ○圣人以四时为柄赋（以题为韵）
    粤若受天明命，配天启圣，其作则也，必敬敷五教，齐七政，节春夏秋冬之候，顺金木水火土之性。变通无失，表正度以为平；雩祀有常，示帝图之斯盛。始或星分於木，斗建於寅，配其宫於甲乙，面其地於庚辛。莫不合乎序，应乎人，念群生而悉遂，彰盛德以维新，则是柄也。非父非子，而天下亲，暨夫候应乎离，音谐於徵，列其位於丙午，制其方於壬子，莫不循厥功，究厥旨。导贞悔之所由，体长嬴之所以，则是柄也。非尧非舜，而天下理，至乃金精储其气，白帝莅其事，有湛露兮斯降，凉风兮斯至。是则仰察於天，俯观於地，司肃杀而不忒，悯凋落而无遗，抑是柄也。五帝惟六，三皇复四，又若元律腾辉。伊水德兮膺是期，有积雪兮自尔，有坚冰兮自兹。是则上穷於象，下顺於时，念衣褐之未济，表岁寒之不欺，抑是柄也。两汉非远，二周可追，况复正已无替，虚心罔差，随土圭而暗测，同灰管以潜知。执阴阳代谢之功，咸归不宰；用日月推迁之候，尽合无为。由是晖映化权，锵洋德柄，契皇明於玉烛，流睿览於金镜。士有随计上京，观光末路，欣有准於时政，贺无疆於圣祚。故寻绎於《礼》经，因抽毫而是赋。
    ○八月五日花萼楼赐百官明镜赋
