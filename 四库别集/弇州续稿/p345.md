<!-- { "loadSidebar": true } -->
　　闫希言道人像赞二章
　　
　　椎其髻跣其足丰其辅皤其腹曝炎旭凿氷浴一单帢四时服帝之弄臣天之逸民游戏人间逍遥无垠不渉思维何况贪嗔留气卫形离凡合真羽化为迹舍利为身其无所不之而有所不冺者耶
　　
　　希言希言蓬头蓬头吾能臆其名与貌而不能诘其修能覩其去而不能测其来由能辨其为散仙而不能定其品与流我不子从子不我留呵呵休休
　　
　　太子少保大冢宰袁抑之像赞
　　
　　辅则丹而鬓尚宣肤则腴而骨甚坚城府不设荆棘自刋白简之所讥弹当宁为之震动而自视恒欿焉清风之所披拂士林为之景从而待之殊泊然其舍车而徒者大夫中歳之操肉食而藿者君子终身之权彼续廪给扶与青宫之峻迁乃人主欲自尽其道而公何与旃噫处也而系朝野之望出也而不琢其岩穴之天岂鸿羽可仪而鸿迹莫攀者耶将蓬戸为龙门而烟霞其市廛者耶贞磊块人也非夫子而谁与之执鞭
　　
　　大叅吴明卿先生像赞
　　
　　少而与登徒子并儁晩不与三闾大夫同悴其不可殽者汪然之度而不可挠者浩然之气优游自足潇洒无累夫是以髪宣而神王颊赪而肤腻唯稍琢其天倪而沈湎于诗书六艺之府叅合文类与名为伍如摩诘画如迦叶舞不知者以为仅张楚而知者称其陵厉千古噫斯人也其兄事于鳞君而弟蓄元美甫者耶
　　
　　老乳母王氏像赞
　　
　　媪生八十有八年矣少而苍然老而粹然五官未衰鲵齿几全不耕不蚕二簋重绵其乳我也为岁仅三周而其食于我也卦数已尽而犹不我捐人耶天耶将释氏所谓縁也耶
　　
　　王叔敬六十像赞
　　
　　虎颧虬须望之伟如颜丹髪宣即之蔼然雍容襟裾被服诗书小隠帝城和光闾阎相国之孙清卿之弟棘丞为父鼎甲犹子问着不言别有天地
　　
　　江南仲像赞
　　
　　诗以自娱不蕲取名医以利物不蕲治生飘须渥颜神藏骨坚或水而山或游市廛或公卿间吾不能定其品问之洪阳散仙
　　
　　弇州续稿巻一百五十一
　　
　　●钦定四库全书
　　
　　弇州续稿巻一百五十二
　　
　　（明）王世贞 撰
　　
　　○文部
　　
　　△祭文
　　
　　祭曹中丞文
　　
　　呜呼大江西来擘峡滔滔浴景双轮衔云万艘小汇渚宫是生人豪其豪于宦早践三馆铁冠霜栗白简星灿四履所及百城屏翰其豪于政称霹雳手尺檄衡飞片言立剖金紫胁息黄墨奔走其豪于诗挥洒惟意长空摩雕峻坂驰骥跌宕真宰鼓吹意气其豪于饮糟丘是营中山千醉后军一醒履弛缨絶粉泽纵横凡公之豪为世暮指所世覩者公之余耳荷衣赤芾蓬戸朱邸不见嗣宗乃絶臧否公我父行识荆未尝乃公桑梓为余疆场邮筒数飞云汉自章乌丝素书以受雌黄他山之石谊取攻玉曝献敢辞神交则恧曽未何日报公不禄金堤溃流龙峰推谷呜呼哀哉有旨在觞有纎在弦百美当心如何弃捐岂握鲸鬐而逐青莲或化为箕游神九天天与令子公信有后人与令问公信不朽玺书且下上冡牛酒以此酹公当亦肯首呜呼哀哉尚飨
　　
　　祭刘封君文
　　
　　呜呼古称盛德获报不于其身必于其子孙然至身为德而能贵其子子贵而能及其身此固造物之所靳予而世之显者又或赢于天而畸于人公学穷五车而业困一第盖髪垂颁而始观国之宾其初可谓屯矣及廷尉君之骏发也甫踰冠而翘然遽登乎要津夫仕莫崇乎九列锡莫侈于三命凡立三朝而公三得之易于人主之一嚬考功氏之所貤者曰文誉茂扬行谊克敦司封氏之所嘉者曰行惇孝友才具经纶乃至饬躬砥行学古通经则又公之所被于光禄勲者也今夫士冥修于衡茅之下而受知于九重之尊其所宠灵光大亦足以自伸矣然公受之若惊享之若冺过其里者疑其畏垒之居而即之者以为羲皇之民不琢其文以还浑沦谓齿虽毁而复齯髪虽颁而宜鬒胡一疾之告弥遂奄然而返真岂所谓五福者不免于考终命而都官若卢之狱不当为廷尉不寃之民耶贞辱宦游公卿又辱与公之子亲乃不获贽帛以登公之堂而殁不能执绋以从公之輴徒结思于巴江与三峡之暮云跪衔悲而奏■〈此上夕下〉聊以托于芷苹呜呼哀哉尚飨
　　
　　祭封少师李翁文
　　
　　呜呼天笃圣君必有贤臣天毓贤臣乃畀吉人吉人者何我永懐公实生少师乘时奋庸少师作霖以膏九土谁为出云公实大卤少师作楫以济大川谁为产材公实名山凡此相业曹随宋守归德于公少师不有凡此相门衣锦佩璧归报于公少师不食公有贤配如鳯如鸾公有喆孙为玉为兰过公之里太和所委入公之堂百顺所萃覩公之容蔼若春融接公之谈穆如清风世乐婆娑乆而厌之倐焉乘风煜然化箕贞等视公实大父肩少师视贞子晜之间骥脱服箱康庄凿落骧首长鸣追感伯乐所以南州千里酒絮今我一觞府主之父呜呼哀哉尚飨
　　
　　祭陆胥峰先生文
　　
　　呜呼自浙而西冠盖之族其最华者唯平原陆中吴以南仁让之里其最贤者惟公桥梓公登上庠褎然鹗荐敓儁南宫秉法淮甸持衡要人龃龉以归淼淼平湖悠悠乐饥荀产八龙公得其半伯也膏宇叔亦翔汉仲季见田厥占文明寛衿大绅委蛇里庭公虽三世不称膏腴过从诸郎拟中大夫国则华胥乡犹畏垒恂恂长者抑抑君子人境可乐胡为厌之甫及杖国而遂骑箕鹤驭垂旌天棺瘗玉悲者百身颂者五福惟先中丞岁辛在丑射策金马从公之后唯岁在未伯氏叔氏则贞与懋后先尾骥古称世讲再世而已宁如公我兄弟父子贞旋自郧懋旋自燕距公仙游甫及期年椒浆蕙肴敢告灵舆公神行天为我踌躇呜呼哀哉
　　
　　祭王员外道立文
　　
　　呜呼公之游黉贞幸相从九年以长实兄事公癸卯之秋爰荐仲氏以逮及余复称公弟余倦而归公始颕脱婆娑公交车徘徊下列及余三起见公承明执手欢笑有踰平生郧襄西迈公尚留滞邮筒椷心殆无虚岁余甫纳节公氏职方痛哉除书与讣相将公于词章珠玑咳唾晩而藏腴大羮不和公于谈辨川涌霞舒晩而葆光澄襟湛如六馆四明出入人师矻矻穷年宛若退之秩宗考工九载为郎偃蹇不调又若冯唐天于才贤夫岂无属何用之晩而夺之速青衫沓拖瘦马戍削何予之廉而享之薄万里归魂千秋夜台公今已矣聊冩余哀尚飨
　　
　　祭周云川先生文
　　
　　呜呼世之所欲得者贵寿多男子而已公贵矣然品犹屈而称四寿矣然袠望七而未至多男子矣及殁而执丧者仅徐卿之二则凡世之所欲得者公固畧有之而其所欲得之极者乃逊让而未备公之为开而开政报优佐泉而泉人理进牧而牧事修俱无论矣独其片言而折如林之白刃于道周不至挟倭而劘吾泉脱泉人数十万之命于狼虎之喉某闻之活千人者必侯公之功独见掩于忌口而不収虽公易箦之际娓娓焉而道其详某亦窃冀以延年而又不雠呜呼岂古语果难征而苍苍者果难知耶或大算有定而莫能推移耶抑公乆不当寿而藉此以后其期耶将不逮身而发于子姓孙枝耶公以易而师我先君寻以易而为我师先君之下帷者五岁而贞之请益者一朞方郧节之初解欣杖屦之日追忽二竖之绵延痛昊天之不憗遗凡为某师者二而皆有颂以嘉其耄耋乃独使我操管而奏公之诔辞愧无以报公而还二子经徒抱遗编而自悲呜呼哀哉尚飨
　　
　　祭冯右山公文
　　
　　呜呼公生三十四年而始成进士为名诤臣为循守令者仅十三年而遽谢事及其以齿德尊于乡称乡先生者踰三十三年而后奄然而仙逝岂造物之所隆施者材而其所靳予者位夫既不尽竟公之用而又畀之象贤之嗣意者欲佚公之身隆公之享而俾为公嗣者善继公之志耶凡人才之挺生必有益于斯世入而为政于朝棱然白简之鋭出而为政二邦蔼然甘棠之蔽归而为政于乡则九里之河所渍也为政于家则万石之风所被也槖笔侍从人见以为公之所自致纡紫横金人见以为令子之所推贲而孰知其两相成而两相契耶所谓契者父子之间互为知己而所谓成者子以父而贤父以子而贵夫公之寿已开八袠而众犹惜其未既盖覩其黔鬓朱颜庶几藐姑射之姿而闻其握枢杜权将有得于籛素之秘耶公之子方显庸念不以一朝之菽水而易九鼎之崇味叩枫陛而陈情指椿庭以扶侍既就养之无方乃志物之咸备公始怡然还其子于朝家而还其身于元气呜呼五福既完百顺攸萃荣哀始终去留无滞公神洋洋何所不际独垂白之门人望灵旗而雪涕敢致酹于浆椒复崇肴于■〈木边〉蕙溯流风以写钦灵庻几其来憇呜呼哀哉尚飨
　　
　　祭张东沙文
　　
　　呜呼惟公令德皇所惠绥少而释褐中而解龟晚専一壑踰期及颐五十五年朝野半之出为甘霖九有渐滋处为庆云五彩彪离潜珠自媚渐羽可仪湛思著述笃老不衰俯汲衿绅鼎贵不移上下千古出入百氏齿牙余羡流芬遐裔迹絶公府人疑简贵在彼艺林嵇阮公譬浚冲小子叨承把臂数驰尺牍贲草先诔溲勃之微采不我弃神交岂敢及门则未呜呼不朽者文不冺者名八座匪贵词组为荣八袠匪寿千秋若生石椁司马庐山长平宁如茂屿天畀佳城椒浆虽薄可以荐诚尚飨
　　
　　祭秦虹洲文
　　
　　呜呼公起髙第为郡司理入郎青琐献国之是营护将作靡恤胼胝银台进叅典客文轨于藩于臬之纲之纪甫长旬宣遽中萋菲归而治生以营甘旨上有慈白下有令子衎衎斑斓辅以金紫其最得者教育多士衍洙泗流汇为浙水醉白名堂通德标里兰玉之外皆为桃李雀舫载觞鹍弦盈耳天既丰之享不为侈胡忽夺之委顺而已贞少于公垂迨一纪鹿呜并歌鹓行齐趾晩而获归文字知己遇余必酒酒不忍止我醉欲眠公亦不起或飞大白或掷麈尾人拟公仙公故自拟乐则三之福且五矣呜呼风标鲜令容徽温美耳热矜辞听者亦喜一旦都尽令人心死百身曷赎九京莫起呜呼哀哉尚飨
　　
　　再祭秦子成方伯文
　　
　　呜呼公之举髙第入青琐徘徊九列为良二千石不佞之志略言之人亦能知之其剀直温慈所居官前后有声实而得材于二浙尤盛不佞之志略言之人亦能知之归而奉太夫人有佳子弟内极伦常志物之娱外有泉石声酒之乐不佞之志略言之人亦能知之其用而未尽究也奉太夫人而弗获终也有佳子弟而未见其登用也此公之所没而难于瞑者也不佞之志略言之人亦能知之而今者公塟矣生而聪明正直其精爽必不昧不佞愿有以告也夫生而得为人已不易公独贵且冨焉其宁无所自耶贵且冨不易而又有文有宦迹有乡党称又宁无所自耶公之身不为世名臣则必禅栖羽客之隽而其小有所未满者此非歉于前乃有所待于后也公虽冥冥中幸精専其念毋昧其本上而皈依大道下而求续阴功则公殁不殁也未满者乃满也不佞病不获亲举觞而此一觞不为虚也公其鉴我釂我哉尚飨
　　
　　祭子与文
　　
