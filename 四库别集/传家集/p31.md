<!-- { "loadSidebar": true } -->
　　臣窃闻朝廷近降指挥防选诸指挥兵士补填近上军分其主兵之官惟务人多不复精加选择其间明知羸弱悉以充数臣以耳目踈短闻之后时不能豫陈可否致事巳施行然其得失利害之明不可不尽为陛下言之徃者不可及来者犹可追也臣窃惟当今国家之患在于士卒不精故四夷昌炽财用不足故公私窘廹今纵不能澄汰衰老以省大费而又平居晏然非有警急坐増无用之众以长无穷之患臣不知为国计者果如何也方今天下安乐无虞而府库之积随得随散曽无羡余设不幸有螽螟水旱饥馑相仍盗贼猝起戎狄内侵不知陛下将何以待之此不可不为之先虑也臣窃观自唐室募兵以来果能得武猛材力之士犹为有益若不择勇怯而养之臣不知其可也唐德宗以神防军使白琇珪为京城召募使应募者皆市井沽贩之人有名无实及泾师犯阙徳宗命琇珪以神防军御之卒无一人至者徳宗狼狈失据遂幸奉天及五代之际军政尤紊是以叛乱接迹祸败相寻周世宗以髙平之战士卒不精故樊爱能何徽所部先奔归而大阅诸军悉简去老弱选其精鋭以为侍卫亲军由是甲兵之盛近世无比故能南割淮甸北取闗南羣雄畏服所向无敌太祖皇帝受天明命抚有大宝当是之时战士不过数万北御契丹西捍河东以其余威开荆楚包湖湘巻五岭吞巴蜀扫江南服吴越太宗皇帝绍丕烈奋神威遂拔晋阳一统四海堂堂之业万世頼之今天下兵数臣不能尽知窃闻比于太祖皇帝时其多数倍然元昊戎之竪子智髙蛮獠之防种乃敢倔强河西横行岭表国家发兵讨之士卒或望尘奔北或迎锋沮溃毁辱天威为四夷笑由是观之养兵之术务精不务多也且今所选之兵升其军分増其粮赐是冝感戴上恩人人喜悦而窃闻京城之内被选之人徃徃咨嗟悲怨父子相泣况于外方兵士违去乡里诀别亲戚其为愁苦不言可知使中外人情遑遑如此岂惟乆逺之害亦不可不以切近之忧为万一之虑也兵者国之大事废兴之端安危之要尽在于是臣不知曽与不曽令两府大臣相与熟议经乆利害然后行之今在京兵士已经防上分配诸军者无如之何其未防及外州军兵士伏望朝廷特降指挥下应系防军臣僚须是一一躬亲子细防选好人材有膂力及得等様别无羸弱方得防上如已经防中后朝廷别差不干碍官覆防得却有不及等様及羸弱病患之人其元防军臣僚伏乞重行贬窜仍自今后每遇大叚招防兵士并湏先令两府臣僚同共商量度财用丰耗及事之缓急若湏至招防方得闻奏施行并戒约防军臣僚务精不务多一如今来指挥取进止
　　论赦及踈决状【嘉祐六年八月十五日上】
　　右臣窃以赦者害多而利少非国家之善政也虞书曰眚灾肆赦怙终贼刑谓过误有害则赦之恃恶自终则杀之非不择罪之有无并赦之也汉大司马吴汉病笃光武亲临问所欲言对曰惟愿陛下慎无赦而巳王符亦曰今日贼良民之甚者莫大于数赦赎赦赎数则恶人昌而善人伤矣蜀人称诸葛亮之贤亦曰军旅屡兴而赦不妄下然则古之明君贤臣未尝以数赦为美也国家承顺天心子爱百姓发号出令必先至仁然数赦之犹未能去又古之赦者其出无常严谨周密不可前知奸民犹抵冒以待之况今国家三年一郊未尝无赦每嵗盛夏皆有踈决猾吏贪纵大为奸利悍民暴横侵侮善良百千之中败无一二幸而发露率皆亡匿不过周嵗必遇赦降则晏然自出复为平人徃徃指望谓之热勅使愿慤之民愤邑惴恐防狡之羣志满气扬岂爲民父母劝善沮恶之意哉且踈决之名本以盛暑之际恐囹圄之中有滞积寃结有司不为申理使无所告愬故天子临轩亲加虑问平其枉直无辜则赦有罪则诛使乆系之人一朝而决故能消释沴气迎致太和非谓不问是非一切纵之也又祖宗之时每嵗不过一次踈决死罪以下皆降一等近年以来或至再三自徒以下一切赦之今嵗五月以前踈决之令巳再行矣此所以使百职隳慢奸邪恣睢者也今纵未能尽革前伏望陛下特降指挥下中书今后每嵗踈决不过一次或早或晩使外人不可豫期其徒罪仍依旧降从杖或遇亲祀南郊之嵗更不踈决永为定制庶几为恶之人不敢指以自寛有所戒惧
　　荐郑扬庭劄子
　　臣窃见近世以来搢绅之士专尚辞华不务经术先圣防言几成废坠臣谓苟有尽心修明六艺皆冝甄奬以励来者伏见并州盂县主簿郑扬庭自少及长研精易道譔着所得成易测六巻不泥隂阳不渉怪妄专用人事指明六爻求之等伦诚难多得臣不敢隠蔽輙取进呈伏望圣慈略垂省覧苟有可取量加旌异贵使学者有所劝慕取进止
　　荐刘廱劄子
　　臣伏见西鄙用兵以来草莱之士谈兵机献邉防者不可胜纪其间夸诞迃阔不切事情鄙陋肤浅无可观采者甚众葢縁邉鄙之事非土著之人耳目习熟则不能究明利病非学古之士歴观成败则不能坚定是非窃见并州乡贡进士刘廱撰成邉议十巻援防古今指陈得失用意甚勤论理颇多不敢隠蔽谨具进呈伏乞少赐省覧如有可取欲乞朝廷略加甄奬
　　论举选状【嘉祐六年八月二十一日上】
　　右臣窃以取士之道当以德行为先其次经术其次政事其次艺能近世以来专尚文辞夫文辞者乃艺能之一端耳未足以尽天下之士也国家虽设贤良方正等科其实皆取文辞而巳近以祫享赦节文应天下士人有素敦节行兼通学术乆为乡里所推者委转运使提防刑狱同加捜访每路各三两人仍与本防长吏连署结罪保举闻奏所举之人朝廷命本州敦遣至则馆于太学待遇甚厚考试之际不糊名誊録既而署等补官皆过所望此诚合先王取士之道臣谓国家将除积乆之立太平之基天下士大夫皆靡然向风矣行之未几忽闻朝廷一切罢之无不怅然失望臣戆愚不识所谓若以所举之人多非实有材行则当治举将之罪别加捜访岂可以一二人谬滥废天下之举贤是犹因溺而废天下之舟因噎而废天下之食也且人之毁誉或出爱憎虽复圣贤不能自免孔子曰众好之必察焉众恶之必察焉恐国家亦未可以此遥断否臧遽行黜陟也就使其人平昔所行诚有亏缺古之人或举于渔盐或举于盗贼岂可不容其改行自新而终身弃之乎且人之行能迭有短长若不弃瑕録用而以一节废之则失人多矣臣愚以为天子抚有四海海内之士不可一身察之也必资举者然后能尽天下之才既用举者之言授之爵禄苟不严为禁约以防其私则请托欺罔无不至矣窃以孝者士之尊行廉者吏之首务故汉世举士皆用孝廉行之最乆得人为多臣欲乞应天下知州府军监任内聴举孝亷一人大藩聴举二人转运使提防刑狱任内聴举三人并须到任及一年以上方得奏举夫乡举里选虽为古法今之为吏者不得乆于其任士之素行或不能尽知若本部无人可举即聴举别部之人素所知者以充其数其在京两制以上聴嵗举一人其举状逐时送下贡院置籍收掌每遇科场诏下即委贡院选择其日以前举主最多者取三十人申奏降指挥下本贯敦遣赴阙若举主数同者即以发状先后为次【谓若俱有三人举主则取第三状日月在前者】仍于进士奏名额内减三十人候到阙日或陛下临轩亲试或委中书门下试经义防一道时务防一道但以义理优长为上不取文辞华美若所对经义乖戾圣意及时务全不通晓方行黜落其及第授官并与进士第一甲同在明经之上仍于告身前列坐举主姓名其所举之人若犯私罪情理重及正入已赃未及第者举主减三等已及第者减一等坐之并不以赦原其公罪及私罪情理轻者举主不坐其未举以前若曽犯罪除公案见在证騐明白外举主亦不坐即因势要属请求举及为人属请并受属请而举之者并科违制之罪受者并以枉法论即敦遣不至者更不就除官若累经敦遣不至即乞朝廷临时裁度特加聘召不为定制又国家置明经一科少有应者及诸科所试大义有司不以定去留葢由始者立格太髙致举人合格者少臣欲乞今后明经所试墨义止问正文不问注防其所试大义不以明经诸科但能具注防本意讲觧稍详者为通虽不失本意而讲觧踈略者为粗余并为不通若能先具注防本意次引诸家杂説更以巳意裁定援据该赡义理髙逺虽文辞质直皆为优等与折二通若不能记注防本意但以巳见穿凿不合正道虽文辞辩给亦降为不通其明经以六通诸科以四通以上为合格若合格人少即并取粗多者合格人多即减去通少者委试官临时相度令合元额又旧制明经以周易尚书为小经今欲乞以周易尚书毛诗为一科三礼为一科春秋三传为一科皆习孝经论语为帖经又説书一科议者多以为不当废欲乞与明经并置但每次科场止取十人奏名在诸科额内试中受官并与诸科同若自以本科及第或出身者更不得就试説书如此则求贤之路广请托之源絶浮伪之风息得人之颂兴矣
　　论移张叔詹知蔡州不当状【上乞改知卫州叔詹遂乞致仕朝廷许之】
　　右臣窃见前知寿州张叔詹因本路监司奏以本州水灾叔詹非才乞别差人寻移知蔡州伏縁寿蔡之民皆陛下赤子叔詹若为政无状于民有害移彼置此有何所殊况蔡州封部阔逺户口繁庻土饶山林素多盗贼地望之重过于寿州牧守之任尤须择人岂有因不才被斥更得善处若叔詹实有才能惠及于民则当治本路监司罔上诬贤之罪使叔詹仍居旧任不复移易今臧否不分进退无据众口籍籍皆云未允臣前上言为治之要在于择人赏罚此亦择人不精赏罚不当之一事也况叔詹资性庸下老而益昏本无片长授任过分其为忝冒人尽知之使之从政所至为害伏乞朝廷直令致仕或授以冗散之职勿使亲民庶几黜陟明白无损政体
　　传家集巻二十
　　钦定四库全书
　　传家集巻二十一　　　　宋　司马光　撰章奏四
　　进五规状【嘉祐六年八月十七日止】
　　右臣幸得备位諌官窃以国家之事言其大者逺者则汪洋濩落而无目前朝夕之益防于迃阔言其小者近者则丛脞委琐徒足以烦凂圣聴失于苛细夙夜惶惑口与心谋渉沥累旬乃敢自决与其受苛细之责不若取迃阔之讥伏以祖宗开业之艰难国家致治之光美难得而易失不可以不慎故作保业隆平之基因而安之者易为功頽壊之势从而救之者难为力故作惜时道前定则不穷事前定则不困人无逺虑必有近忧故作逺谋燎原之火生于荧荧懐山之水漏于涓涓故作重防象龙不足以致雨畵饼不足以疗饥华而不实无益于治故作务实合而言之谓之五规此皆守邦之要道当世之切务戆陋狂瞽触冒忌讳惟知纳忠不敢爱死伏望陛下以万几之余防豫之间垂精留神特赐省覧万一有取裁而行之则臣生于天地之间不与草木同朽矣
　　五规
　　保业
