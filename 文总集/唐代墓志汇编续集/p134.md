<!-- { "loadSidebar": true } -->
嗟乎痛矣！哀咏奚言。夫人有一子二女。其子岫，少尚名节，躬行孝忠，哀缠终身，痛结肝髓，戚戚泣血，乐乐棘心，奉觞奠以望灵，恤□穹之呜噎。遵於古典，以其载十一月廿四日，葬於河南府偃师县晋陵里首阳之原，礼也。旌轩启路，龙需横郊，林野感而萧条，风烟助而无色。哀子孝思罔极，屠裂心怀，悲北渚以销魂，下南陔之泪血。李府君悼亡之切，同潘岳以恸怀；伉俪深情，惭庄生之击磬。临川嗟逝，痛以难追。府君顾盼，不以鄙才，追书铭记。铭曰：
窈兮□兮，嘉岁淑德兮聿修。夭兮灼兮，温容玉映兮君子好仇。何宜家□之不□千秋。□兮去人夜长幽，嗟兮哀子悲柏舟，伤孤坟之惊□，念□□□之何（下泐）日暮白杨风自愁。
唐天宝七载岁次戊子十一月朔丁卯廿四日庚寅（录自《隋唐五代墓志汇编》洛阳卷第十一册）
№天宝０４９
【盖】
失。
【志文】
唐故永嘉郡永嘉县令陈公墓志铭并序前宣城郡绥安县尉长乐贾栖梧纂并书公讳敬玄，字晏。其先出自黄帝虞舜。春秋纪美，成子擅诸侯之良；刘项争雄，□相定霸王之略。时迁汉魏，运华齐梁，太丘光其令名，文范腾其高轨，明德之后，代斯昌。比及霸先，云龙叶庆，遂受梁禅，五代称皇。曾祖陈孝宣皇帝讳顼。祖陈长沙王讳叔竖，及青盖入隋，拜侍中，特秉枢密。父志本，皇朝散大夫、陇州录事参军、颛臾公。公即颛臾公之第三子也。公性恢杰，多变通，年廿八，解褐桐庐丞。邑之强梁，闻风自靡。秩满，属凶奴犯塞，边军失守。公志怀远略，愿灭胡庆，遂求转武职，授彭州天水府左果毅。亲执坚锐，率先戎行，勇义冠於三军，沉略由於百胜。军迥，又以为保大者在於武功，明本者资□阐□，文武之用，卷舒由人。乃敷陈异能，求试小邑，转绵州西昌县令，调登州文登令，擢永嘉郡永嘉县令。凡宰三邑，政无二门，峨峨高风，异县同理。方期展士元之足，极龚遂之荣，天不＊遗，以天宝四载六月薨於永嘉之廨宇，春秋七十有七。
人史号慕，如丧身焉。公重义轻财，蕴仁藏智，初登邑宰，聚族而言曰：禄稍厚而不濡骨肉，官稍进而道隔宾朋，岂仁也哉？乃广招孤遗，大启轩榻。每讼庭无事，候馆朋来，弦歌畅言偃之高，宴慰尽陶潜之致。故远近归德，亲朋感仁焉。
夫人乐安任氏，与公合德，光公而逝，别殡殊乡。二子曰翘，曰翱，并早年即世。
二孙曰衮，曰裔，皆弱岁偏孤，哀哀棘心，克终远义。以天宝七载岁次戊子十二月丁酉朔廿五日辛酉，合葬於洛阳平阴乡之西原，礼也。余虽不才，乃陈之出，往年食□，尝有志於好音；今日衔花，愿竭愚而旌德。其词曰：
天生德兮蕴粹精，器文武兮才纵横。政动物兮人吏清，施自我兮亲朋荣。位□至兮□□□，於孝孙兮建此茔。千秋松贾转筵青，感义凄凉颂德声。
（录自《隋唐五代墓志汇编》洛阳卷第十一册）
№天宝０５０
【盖】
失。
【志文】
故夷陵令董府君墓志铭并序君讳如意，字十三，陇西人也。其先出自辛，有董晋史籍，因为氏焉。自兹振振，弈世轩冕。且书法不隐，狐也；色养不匮，黯也；□志不变，舒也。皆飞英声，流问望，忠臣孝子，代有其人。曾祖贤，隋任右鹰扬郎将；朝威兰，夜警铜龙，为主爪牙，色不可犯。夫人陇西李氏。祖师，皇任冯翊郡冯翊县尉。性无纟求竞，言成楷模，秩满，迁河南府长水县丞，又伊阙县丞。冰壶在心，鸾刀□□，临□屡断，终不留行。□德迈常伦，诏授兹邑。□夫人河东裴氏。公束发□□□授汉东郡参事，又任齐安郡黄陂县丞。誉多良器，职赞□弦，堂堂古仪，人之领袖，又迁夷陵郡宜都县令。行之慈惠，□以敬和，庭唯清闲，俗变轻，所谓表端影直也。岂其遘疚弥留，道无福善，天宝三载七月十一日卒于宜都县公馆，春秋七十九。呜呼哀哉！天何与位而不与年？良人其萎，百姓安仰？长子休、次子龙等，充充哀号，饮不入□。夫人清河张氏，先君徂比，日月永远，痛心如初。遂以天宝七载合葬於洛阳县北邙山旧茔，礼也。悲夫！滕公马前，愁见白日！令威鹤处，伤叹垒垒。况乎桑海湮□，人生倏瞬，不赁贞石之纪，何终身之忧。
铭曰：
肃肃明哲，奄同川流。生涯有余，孰不浮休。□影凝夜，松声韵秋，魂乎焉如，缅矣悠悠。惧陵谷兮有变，将不昧兮兹丘。？（录自《洛阳出土历代墓志辑绳》）
№天宝０５１
【盖】
失。
【志文】
唐故云麾将军左龙武军将军上柱国渭源县开国男李君墓志铭并序太壹山人申屠氵比撰集贤院御书手赵守士君讳忠义，字厚改，陇西成纪人也。夫五百岁而贤人生，一千年而圣人出。
君应贤臣之休运，遇圣主之兆朕矣。有非常之功於国，有非常之宠於朝。帝曰：
诸侯命氏，天子赐号。奉敕改名为忠义。程昱感捧日之恩，阚泽梦入月之贵。曾祖景，祖爱，并不患无位，高尚者也。父光，皇赠梓桐郡司马。秩祟□外之荣，恩加泉下之宠。君盖司马公之犹子，上わ县太君姜之所生也。为□韬颜闵之行，成人负将帅之才。唐元之间，王室多故，萧墙有虞，羽翼圣谋，缔构帝业，初解褐阳城郡延俊府别将，加游击将军，授扶风郡玉泉府左果毅，复改水衡府左果毅。
盟奉珠盘，勋列金板。复授扶风郡郡吉府折冲，加定远将军，重任两政。考满，授河东郡秦城府折冲，加明威将军。无何，复加宣威将军，重任三政。考满，迁左威卫右郎将，赐紫金鱼袋，复加壮威将军，迁右郎将，复迁左龙武军右郎将，复迁左龙武军中郎将，复加忠武将军。朝命频繁，爵赏交集，复加云麾将军。天宝六载二月，岁始东作，有事南郊，功臣预奉方坛，咸陪大礼。诏曰：迹契经伦，效彰诚款，名因功立，既表旗裳；荣舆运俱，岂忘优宠。既覃恩於大礼，承特命於上韬，可封渭源县开国男，食邑三百产，迁左龙武军将军同正员。北门委柱石之臣，南宫赖爪牙之将。王翦垂老，犹持拔距之□；廉颇临里，尚矜带甲之勇。
七星横於鞘尾，五云拥於旄头。岂期景命失灵，仁□□矣，呜呼哀哉！以天宝七载十二月廿四日薨於翊善里之私第，春秋八十一有一矣。敕赠绢一百疋，所司赠物一百段，粟一百石。生育嘉休，没多哀宠。君前夫人临海县君屈氏，丹杨将军之远派，三闾大夫之近叶，皇赠右领军卫翊府右郎将雅之幼女，窈窕繁华，委迤容止，蛾眉先奄，鸾影不归。後夫人南氏，东莱郡司马彻之长女，令淑有闻，贞良克著，易锦衾而苫席，改罗而素幔君尽节忠贞，方略梗概，龙＊不造，犭爰臂忽诸，以天宝八载二月廿五日葬於京兆府成宁县长乐乡龙首之原，礼也。地近女陵，山连御宿。烟舍千城之树，风傅长乐之锺。子房兵书，斯晨已闭；王乔宝剑，何日应飞！嗣子敬仙，常眩次子敬福，京兆冯翊府别将；次子敬寿，京兆万善府别将；并宿卫。次子敬诚，常眩乐棘疚怀，□毁过制，伤日月之云迈，虑封树之有移，式表幽泉，以刻贞石。铭曰：
□十八宿兮汉将军，四十载兮唐元勋；维金紫兮独不群，忽殂逝兮有余芬；黄山□兮映孤坟，白杨萧索兮谁忍闻！（西安碑林藏石）
№天宝０５１
【盖】
失。
【志文】
大唐故李夫人葛志铭并序夫人赵郡人也。祖父令德，声华远流，夫前谯郡城父县令牟知损。夫人十四即入夫门，四德克修，六行俱备，恩尽卑幼，孝极蒸尝，□无妄言，目不斜视，俭而节用，正以治家，资财日殷，仓储岁积，毗辅官政，利益弘多，宜其光荣，永永无替。精心练意，能事鬼神，神之负德，不斯人，一生无子，孤洁其身。
负天何罪？有疾不痊，负天何谴？而夺其年。呜呼哀哉！以天宝八载二月十四日遘疾，终於德懋坊私第，春秋有一。以其月廿五日殡于洛阳县清风乡平原，礼也。夫妻义重，琴瑟情深，刃割其胃，火烧其心，愁气比线，忆泪如霖。诗人有言，死则同穴。百年之後，终当不别。铭曰：
青春韶月，红蕊正发，奈何此辰，独遭冥罚。福善无应，闪祸骤来，泉门虽闭，吾至还开。修功德□无限，愿早上於花台。
（录自《隋唐五代墓志汇编》洛阳卷第十一册）
№天宝０５３
【盖】
大唐故张夫人墓志铭
【志文】
大唐故范阳张氏墓志铭夫人体性淑质，仪范有闻。天何不仁？耳顺丧逝。夫人讳某。祖某。父义崇，高上不仕。夫人无子，唯女二人。小女适绛郡万泉县丞慕容璋。长女适荣王府功曹房润。崩摧殒绝，泣血过柴。以天宝八载五月廿五日构疾，卒于长安县崇德里之私第，春秋六十有三。卜其载五月甲申朔，葬咸宁县毕原，礼也。
（录自《隋唐五代墓志汇编》陕西卷第四册）
№天宝０５４
【盖】
失。
【志文】
唐故河东裴夫人墓志铭并序大唐天宝八载岁次己丑六月甲午朔十三日景午，右司御率府执戟太原王故殡裴氏，卒于洛阳县德懋里之私第，即以其载七月癸巳朔十日壬寅，迁窆于北芒山之平原，礼也。夫人河东皇蜀郡大都督府长史、尚书左丞、本郡太守讳元质之元孙，皇游击将军、大叶军使绮讳之中女。自祖以上，世济邕和，义旌门闾，荣冠邦族。其庆逮其灵长，则夫人之生袭，若天假龙，褓而聪慧，未龀已知书，玉颜温温，茂溢中外。故见锺家爱，□越常情，袭懿潘阳，有光恒誉矣。礼行见答，具美斯存。良人匪他，则族姑蜀郡掾之爱子。不恃□以娇溢，不因有以自多，闲诚弥＊，妇道尤笃。迨兹遘疾，绵掇半周，虽力惫气微，而勤俭逾峻。□忧危思远，初不以赤子为望，遗别□上闻，但以违养成恨。呜呼哀哉！敏孩童，至性天发，长无越溢，礼得其中，死而忧姑，终不忘孝，兼总四德，光扬二门。宜乎椒聊，蕃演盛大，孰是李，先秋瘁之。呜呼酷哉！一女二男，相次孩抱，弱未胜杖，髦不及髡，哀哀慕音，有足栖断。哀哉！也义夫，情过古礼，感恸乎昔，哀以复苏。恐迷徽在之坟，式展安仁之志。铭曰：
天之生人，命不可间；人之秉德，孰知其亟。婉兮娈兮，缋有素兮；友兮宜兮，不克外兮。吾不知道之云远，得无写恨於穹穹兮。粤若乩古，庶流吾祖；始自龆年，荣锺我先。谓有行而见答，庶偕老以终焉。岂其於枉，中无允臧；家□成业，婿始为郎。欢归五日，受洽双鸯；更□□和，□迎女将。一朝变化，万绪何常？曾是光彩，旋悲路傍。洛阳城北兮山北芒，古往今来兮多悲伤；吁嗟美人兮居一方，告邻母兮□不长。
（录自《隋唐五代墓志汇编》洛阳卷第十一册）
№天宝０５５
【盖】
大唐故陈府君墓志铭
【志文】
