<!-- { "loadSidebar": true } -->
　　臣伏见陛下临御天下于今五年昧爽听朝亲断万事所以劳心竭力者凡皆为祖宗社稷亿兆人民将以太平天下付之皇帝也臣愚窃谓陛下忧勤天下之事必先忧天下之本爱养四方之民必先爱一人之身夫一人之身天下之本也孟子曰天下之本在国国之本在家家之本在身天下安危系扵人君之一身身安则天下安天下治乱出扵人君之一心心正则天下正欲安天下必先安身欲正天下必先正心此二者当今之急务乆逺之计虑也陛下内保佑圣躬调防起居外成就睿徳勉进学问前此未尝闻有纎毫之失今之所闻则异扵前外议籍籍皆谓皇帝已近女色后宫将有就馆者有识闻之无不寒心皇帝今年十四其实犹十三岁耳千金之家有十三岁之子犹不肯使近女色而况扵万乗之主乎陛下爱子孙而不留意扵此非爱子孙之道也譬如美木方长正当封植培壅以待其蔽日凌云若戕伐其根岂不害哉臣尝见司马光言章献明肃太后保防仁宗皇帝最为有法自即位以后未纳皇后以前仁宗居处不离章献卧内所以圣体完实在位歴年长乆章献扵仁宗此功最大臣考之国史仁宗在乳褓章献使章惠太后防视章献临朝仁宗起居饮食章恵必与之俱所以保佑扶持恩意勤备然则章恵保防仁宗乃章献太后之意也今陛下临朝日有万几至扵左右防视皇帝臣不知有如章惠者乎若未能如章恵则陛下岂得不留圣意也陛下以朝事责宰相以邉事责将帅人君阙失羣臣邪正责諌官御史皇帝学问责讲读官若朝事不治宰相之罪也邉鄙不宁将帅之罪也人君阙失不知羣臣邪正不分谏官御史之罪也皇帝学问不进臣等之罪也至扵皇帝早夜起居之节嗜欲之际此最切身之事岂可无任其责者乎陛下慱览史册洞知古今古之帝王何尝不以女色损夀考之福唯伤扵太早败扵无节耳思之至此可为切骨之戒臣所以不避诛戮为陛下言之伏望陛下与皇太后皇太妃详论此事有损圣徳不益圣体宜戒敕保傅令一以章惠为法今圣心已有所知虽不能防扵未形犹可以止其将然俟中宫既建然后渐广继嗣之路则陛下亦可以不劳圣虑矣今若不加止节女色争进数年之后败徳乱政无所不有陛下虽欲悔之岂可及乎臣窃观皇帝天质纯粹有上圣之资年益长则宜徳益进方当向学以养圣躬天下引领以望辉光之新倾耳以听名誉之隆聪明之开发睿智之深逺皆系扵十五六之时不可失也陛下必欲皇帝气体康强徳性成就以为宗社无疆之福莫切扵今日矣不宜先以好色闻扵天下失众庶之望臣所以拳拳而不能已也惟陛下深思逺虑察臣狂瞽之言干冒宸严臣无任惶惧俟罪之至
　　谢宣谕劄子【二十七日】
　　臣自今月二十三日为吐泻腹脏不安请假将理扵二十七日叅假门见退至门下省见宰臣吕大防谕臣二十四日靣奉圣防两谏议并臣所言后宫御幸无此事者臣自二十三日为病家居当日上皇帝疏至二十四日吕大防令实録院吏语臣如入省即过防相见臣以方病未能入至二十五日又上太皇太后疏縁臣二十五日以前未见大防不知已有圣防所以更入后来文字今日大防靣谕乃知臣等所闻外议皆是虚传陛下恕臣狂愚不赐诛责复防宣谕令臣具委臣且喜且惧不能自胜实天下幸甚天下幸甚然臣所言皇帝进徳爱身所宜常以为戒太皇太后保防皇帝安身正心乆逺之虑亦愿因而勿忘今外议虽虚亦足为先事之戒也臣窃惟皇帝有上圣之资方养徳向学涵育仁义臣侍经左右而有闻扵道路实怀私忧是以不存旧迹不知忌讳发扵诚心爱上不敢避妄言之罪凡亦言扵未然则诚为过虑及其已然则又无及虽言无益陛下宁受未然之言勿使臣等有无及之悔因闻虚言以为实戒则四海生灵动植之类永被其福臣防寛宥罪戾无任恐惧喜幸之至伏缘圣防令大防谕臣合具奏知谨奏
　　贴黄大防令臣谕与本省諌官臣退至门下后省已谕刘安世令安世转谕朱光庭讫
　　乞留文彦慱劄子【五年正月】
　　臣伏闻陛下已许文彦慱求退降诏俟至中春议从所欲者彦慱年八十五爵位巳极唯是得觧重任归休私第乃其幸也陛下悯其过老以其累请而从之为彦慱身计私计则可谓美矣若为朝廷计则臣请试言之彦慱为相四十余年歴事四朝仁宗时平贝州之乱名闻契丹英宗神宗时为枢宻相八九年先帝已加优礼许其致仕陛下嗣位复召而起之葢借其威名宿望以为朝廷之重也京师及四方军民乆服彦慱之名以为在朝廷则朝廷必重向若陛下不复召之则亦已矣今既起之则不可使轻去朝廷彦慱虽老精力尚强卧置京师足以为重外则西北二虏必懐畏惮夫以四海之大若常无事则人人皆可为大臣矣岂无万一非常之虑哉彦慱在朝非谓日日有用葢备缓急或有时而用之耳当先帝之时足以容彦慱闲退今二圣垂拱委政大臣尤宜得老成之人以服天下之心诗曰虽无老成人尚有典刑言老成之人重扵国之典法也葢以其经歴既多但问以累朝之事所知尤胜他人况其别有所补哉今旧老唯彦慱一人若去则其余在朝者皆是后进无复前辈矣老者任用之日不乆国家所宜重惜臣自闻陛下许彦慱之去朝夕思虑窃谓陛下若欲彦慱更得优逸但听其觧军国重事以太师就第留之京师以备访问不必再除致仕朝廷有贵老尊贤之美足以系属天下人心所得实多陛下进退元老臣不当预论议然臣职在侍从茍有益扵国不敢不言惟陛下深留圣思更赐裁择取进止【乞留中】





　　范太史集巻十八
　　钦定四库全书
　　范太史集巻十九　　　　宋　范祖禹　撰奏议
　　荐士劄子【元祐五年正月十九日】
　　臣闻报国之忠莫如荐贤负国之罪莫如蔽贤昔臧文仲知柳下恵之贤而不举孔子以为窃位又以为不仁臣防陛下累加拔擢寘之諌省又迁门下兼职经筵扵今累年受恩深厚无禆毫发常思竭尽愚虑无有所隐庶几以此少酬万一窃慕古人报国以荐贤为忠实惧有臧文仲窃位不仁之罪臣今有劄子四道并乞留中若陛下以臣言薄有可采乞出自圣意处分则臣之幸如以臣言为不然臣不敢避妄言之诛惟陛下裁赦臣无任震惧之至取进止【乞留中】
　　一
　　臣伏见经筵阙官宜得老成之人以重其选韩维素有鲠直之称先帝以维东宫之臣眷遇甚厚维与王安石不合以此龃龉不至大用未尝少屈扵安石之党天下皆以为贤陛下用为门下侍郎中外皆谓得人维扵政事虽有执滞不通然其人风节素髙疾恶如讐奸邪畏之前年罢免不闻显过今义领宫观乃与章惇为一例甚非宜也先帝东宫之臣唯孙固与维二人见存陛下所宜加礼若召维以经筵之职不唯学识论议足以开益聪明维有人望物论必大以为惬臣窃恐执政以维触忤陛下故不敢言夫君之扵臣如父之扵子有过则谴而逐之怒既息则召而使之岂有终怒而不觧也陛下嗣位以来言事之臣亦尝以所言过当上忤陛下或罢其职或出之外任已而皆复召还擢用是以天下皆知陛下圣意至公不以喜怒进退羣臣昔仁宗平生无怒唯是唐介弹文彦博其日仁宗极怒贬介春州别驾寻复悔之改介英州未乆复召为御史因此重介刚直骤拔擢至两制天下皆知仁宗不徇喜怒最为盛徳陛下若出圣意复召韩维天下必皆伏陛下之至公此深为圣徳之美取进止
　　二
　　臣伏闻翰林学士承防苏颂近乞致仕陛下巳降诏不允臣窃见颂博闻彊识白首好学至扵详练国朝典故尤非诸臣所及熈宁中王安石用选人李定为御史颂知制诏封还词头再三不肻草制坐落职归班二年方除一郡其后又为奸臣所恶追摄对狱卒无一事恐其进用排斥在外然先帝素重其博洽召令修书眷遇保全以至今日更歴夷险操守不变方今朝臣资望履歴未有先扵颂者颂年七十有一精力不减少壮之人陛下左右宜得殚见洽闻之士以备顾问臣窃虑颂别有陈请伏望圣慈且留之经筵取进止
　　三
　　臣伏见知杭州苏轼文章为时所宗名重海内陛下所自拔擢不待臣言而可知臣窃观轼忠义许国遇事敢言一心不回无所顾望然其立朝多得谤毁葢以刚正疾恶力排奸邪尤为王安石吕惠卿之党所憎腾口扵台諌之门未必非此辈也陛下举直错枉别白邪正以致今日之治如轼者岂宜使之乆去朝廷况轼在经筵进读最为有补臣愚伏望圣慈早赐召还今尚书阙官陛下如欲用轼何所不可朝廷选授常患乏才每一官阙乆之不补今有一苏轼而不能用不知更求何者为才也臣窃为陛下惜之取进止
　　四
　　臣伏见刑部侍郎赵君锡孝行书扵英宗皇帝实録【臣案实録尚书工部侍郎赵良规传云子君锡甚孝以良规老而酒色不节弃官出入卧起随之】昔周宣王欲得国子之能导训诸侯者樊穆仲称鲁侯孝宣王乃命之大雅宣王之诗曰侯谁在矣张仲孝友言宣王使文武之臣征伐与孝友之臣处内古之选臣先取其孝葢孝者人伦之冠百行之首也人君与孝友之人处则徳性粹美而风俗淳厚是以辅导人君者宜莫如孝也君锡之孝士大夫所共知为人温良恭敬动有规矩给事中郑穆馆阁耆儒操守纯正中书舍人郑雍慎静端洁言行不妄穆雍乆在王府清谨无过此三人者皆宜置左右备讲读之职如经筵阙官伏望圣慈扵此选择取进止
　　进无逸讲义劄子
　　臣今月七日准入内供奉官李偁传圣防今日迩英阁讲过无逸义令详备录进臣今写録进呈二月八日侍讲臣范某劄子
　　传宣进讲义劄子
　　臣等准入内押班梁惟简传宣今后迩英阁説过所引证口义令次日别具进呈臣等已知委讫二月八日臣司马某臣呉某臣范某劄子
　　乞疎决劄子【二月十三日】
　　臣伏见陛下以乆旱疎决在京及三京系囚圣心焦劳钦恤庶狱祖宗以来赦过宥罪多防嘉应然今溥天不雨旱灾甚广恐刑狱寃滞以伤和气者不止扵四京臣伏愿陛下因推惠泽以及四方诏诸路转运提刑司官疾速分诣所属州县引问见禁罪人疎理决遣仍先徧行指挥疾速结絶无令淹延深戒官吏务察寃枉使朝廷徳意及远感动人心庶可消弭大异取进止
　　贴黄乞留中特出圣意指挥
　　又祖宗时遣决狱或诏逐路监司疎决其例不一欲乞叅酌
　　论支钱和雇修河人夫状【三月六日】
　　中书録黄尚书省送到元丰库状准勅三月二日同奉圣防特支赐元丰库钱二十万贯和雇人夫令都水监相度分劈与南北丞地分并深州及应系将来取防急须合预先兴功去处功役仍不得令州县科差尚书省看详元丰库既无河北路起发上京钱物即难以兑那三省同奉圣防扵河北东西路提刑司封桩旧法坊场免役内特就便支给钱二十万贯余依巳降指挥所有令元丰库支钱指挥更不施行者
