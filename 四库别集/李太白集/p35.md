<!-- { "loadSidebar": true } -->
　　我太官广武伯陇西李公，先名琬，奉诏书改为辅。其从政也，肃而宽，仁而惠，五镇方牧，声闻于天。帝乃加剖竹于鲁，鲁道粲然可观。方将和阴阳于太阶，致君于尧、舜。岂徒闭阁坐啸，鸿盘二千哉！乃再崇厥功，发挥象教。于是与长史卢公、司马李公等，咸明明在公，绰绰有裕。韬大国之宝，钟元精之和，荣兼半刺，道光列岳。才或大而用小，识无微而有通。政其有经，谈岂更仆？
　　有律师道宗，心总群妙，量苞大千。日何莹而常明，天不言而自运。识岸浪注，玄机清发，每口演金偈，舌摇电光，开关延敌，罕有当者。由万窍同号于一风，众流俱纳于溟海。若乃严饰佛事，规矩梵天，法堂郁以雾开，香楼岌乎岛峙，皆我公之缔构也。以天宝八载五月一日示灭大寺。百城号天，四众泣血，焚香散花，扶榇卧辙，仙鹤数十，飞鸣中绝。非至德动天，深仁感物者，其孰能与于此乎？三纲等皆论穷弥天，惠湛清月。传千灯于智种，了万法于真空。不谋同心，克树圣迹。
　　太官李公，乃命门于南，垣庙通衢，曾盘旧规，累构馀石。壮士加勇，力侔拔山。才击鼓以雷作，拖鸿縻而电掣。千人壮，万夫势，转鹿卢于横梁，泯环合而无际。常六合之振动，崛九霄之峥嵘。非鬼神功，曷以臻此？况其清景烛物，香风动尘，群形所沾，积苦都雪。粲星辰而增辉，挂文字而不灭，虽汉家金茎，伏波铜柱，拟兹陋矣！或日月圆满，方檀散华，清心讽持，诸佛称赞。夫如是，亦可以从一天至一天，开天宫之门，见群圣之颜，巍巍功德不可量也。
　　其录事参军，六曹英寮，及十一县官属，有宏才硕德，含香绣衣者，皆列名碑阴，具不具载。郡人都水使者宣道先生孙太冲，得真人紫蕊玉笈之书，能令太一神自成还丹，以献于帝。帝服享万寿，与天同休。功成身退，谢病而去，不谓古之玄通微妙之士欤？乃谓白曰：“昔王文考观艺于鲁，骋雄辞于灵光；陆佐公知名在吴，铭双阙于盘石。吾子盍可美盛德，扬中和。”恭承话言，敢不惟命。遂作颂曰：
　　揭高幢兮表天宫，嶷独出兮凌星虹。神纵纵兮来空，仡扶倾兮苍穹。西方大圣称大雄，横绝苦海舟群蒙。陀罗尼藏万法宗，善住天子获厥功。明明李君牧东鲁，再新颓规扶众苦。如大云王注法雨，邦人清凉喜聚舞。扬鸿名兮振海浦，铭丰碑兮昭万古。 
化城寺大钟铭　　并序
　　噫！天以震雷鼓群动，佛以鸿钟惊大梦。而能发挥沉潜，开觉茫蠢，则钟之取象，其义博哉！夫扬音大千，所以清真心，警俗虑；协响广乐，所以达元气，彰天声；铭勋皇宫，所以旌丰功，昭茂德。莫不配美金鼎，增辉宝坊，仍事作制，岂徒然也。 
　　粤有唐宣城郡当涂县化城寺大钟者，量涵千盈，盖邑宰李公之所创也。公名有则，系玄元之英蕤，茂列圣之天枝。生于公族，贵而秀出。少蕴才略，壮而有成。西逾流沙，立功绝域。帝畴乎厥庸，始学古从政。历宰洁白，声闻于天。天书褒荣，辉之简牍。稽首三复，子孙其原阙传字。天宝之初。鸣琴此邦，不言而治。日计之无近功，岁计之有大利。物不知化，潜臻小康；神明其道，越不可尚。
　　方入于禅关，睹天宫峥嵘，闻钟声琐屑，乃谓诸龙象曰：“盍不建大法鼓，树之层台，使群聋六时有所归仰，不亦美乎？”于是发一言以先觉，举百里而感应。秋毫不挫，人多子来。铜崇朝而山积，工不日而云会。
　　乃采凫氏撰鸣钟，火天地之炉，扇阴阳之炭。回禄奋恕，飞廉震惊。金精转潜以融熠，铜液星萦而璀灿。光喷日道，气敌天维。红云点于太清，紫烟矗于遥海。烜赫宇宙，功侔鬼神。莹而察之，吁骇人也。
　　尔其龙质炳发，虎形躨跜。縻金索以上絙，悬宝楼而迭击。傍振万壑，高闻九天。声动山以隐隐，响奔电而阗阗。赦汤镬于幽途，息剑轮于苦海。景福肸蚃，被于人天。非李公好谋而成，弘济群有，孰能兴于此乎！
　　丞尉等并衣冠之龟龙，人物之标准。大雅君子，同僚尽心，闻善贾勇，赞成厥美。寺主升朝，闲心古容，英骨秀气，洒落毫素，谦柔笑言。海受水而皆纳，镜无形而不烛。直道妙用，乃如是然。常虚怀忘情，洁已利物，是人行空寂，不动见如来。有若上隐，都维那则舒，名僧日晖、蕴虚，常因调护。贤哉六开士，普闻八万法。深入禅惠，精修律仪。将博我以文章，求我以述作。功德大海，酌而难名。遂与六曹豪吏，姑原作姓，误熟贤老，乃缁乃黄，凫趋梵庭，请扬宰君之鸿美。白昔忝侍从，备于辞臣，恭承德音，敢阙清风之颂。其辞曰：
　　雄雄鸿钟砰隐天，雷鼓霆击警大千。含号烜赫声无边，摧摺魑魅招灵仙。傍极六道极九泉，剑轮辍苦期息肩，汤镬猛火停炽然。恺悌贤宰人父母，兴功利物信可久，德方金钟永不朽。 
天门山铭
　　梁山博望，关扃楚滨。夹据洪流，实为吴津。两坐错落，如鲸张鳞。惟海有若，唯川有神。牛渚怪物，目围车轮。光射岛屿，气凌星辰。卷沙扬涛，溺马杀人。国泰呈瑞原作端，误，时讹返珍。开则九江纳锡，闭则五岳飞尘。天险之地，无安匪亲。 
任城县厅壁记
　　风姓之后，国为任城，盖古之秦县也。在《禹贡》则南徐之分，当周成乃东鲁之邦，自伯禽到于顺公，三十二代。遭楚荡灭，因属楚焉。炎汉之后，更为郡县。隋开皇三年，废高平郡，移任城于旧居。邑乃屡迁，井则不改。
　　鲁境七百里，郡有十一县，任城其冲要。东盘琅邪，西控巨野，北走厥国，南驰互乡。青帝太昊之遗墟，白衣尚书之旧里。土俗古远，风流清高，贤良间生，掩映天下。地博厚，川疏明。汉则名王分茅，魏则天人列土。所以代变豪侈，家传文章。君子以才雄自高，小人则鄙朴难治。
　　况其城池爽垲，邑屋丰润。香阁倚日，凌丹霄而欲飞；石桥横波，惊彩虹而不去。其雄丽坱圠有如此焉。故万商往来，四海绵历，实泉货之橐籥，为英髦之咽喉。故资大贤，以主东道。制我美锦，不易其人。
　　今乡二十六，户一万三千三百七十一。帝择明德，以贺公宰之。公温恭克修，俨实有立。季野备四时之气，士元非百里之才。拨烦弥闲，剖剧无滞。镝百发克破于杨叶，刀一鼓必合于《桑林》。
　　宽猛相济，弦韦适中。一之岁肃而教之，二之岁惠而安之，三之岁富而乐之。然后青衿向训，黄发履礼。耒耜就役，农无游手之夫；杼原作持，误轴和鸣，机罕颦蛾之女。物不知化，陶然自春。权豪锄纵暴之心，黠吏返淳和之性。行者让于道路，任者并于轻重。扶老携幼，尊尊亲亲，千载百年，再复鲁道。非神明博远，孰能契于此乎？白控奇东蒙，窃听舆论，辄记于壁，垂之将来，俾后贤之操刀，知贺公之绝迹者也。  

  

李太白全集 卷三十茕斋碑文七篇　……　后序
比干碑
　　太宗文皇帝既一海内，明君臣之义。贞观十九年征岛夷，师次殷墟，乃诏赠少师比干为太师，谥曰忠烈公。遣大臣持节吊祭，申命郡县封墓、葺祠、置守冢，以少牢时享，著于甲令，刻于金石。故比干之忠益彰，臣子得述其志。昔商王受毒痡于四海，悖于三正，肆厥淫虐，下罔敢诤。于是微子去之，箕子囚之，而公独死之。
　　非夫捐生之难，处死之难。故不可死而死，是轻其生，非孝也。可死而不死，是重其死，非忠也。王曰叔父，亲其至焉；国之元臣，位莫崇焉。亲不可以观其危，昵不可以忘其祖。则我臣之业，将坠于泉；商王之命，将绝于天。整扶其颠，遂谏而死。剖心非痛，亡原作止，误 殷为痛。公之忠烈，其若是焉。故能独立危邦，横抗兴运。周武以三分之业，有诸侯之师。实其十乱之谋，总其一心之众。当公之存也，乃戢彼西土；及公之丧也，乃观乎孟津。公存而殷存，公丧而殷丧。兴亡两系岂不重欤！且圣人立教，惩恶劝善而已矣。
　　人伦大统，父子君臣而已矣。少师存则垂其统，殁则垂其教。奋乎千古之上，行乎百王之末。俾夫淫者惧，佞者惭，义者思，忠者劝。其为戒也，不亦大哉！而夫子称殷有三仁，是岂无微旨。尝敢颐之曰：存其身，存其宗，亦仁矣；存其名，存其祀，亦仁矣；亡其身，图其国，亦仁矣。若进死者，退生者，狂狷之士将奔走之；褒生者，贬死者，宴安之人将置力焉。故同归诸仁，各顺其志，殊途而一揆，异行而齐致，俾后人优柔而自得焉。盖《春秋》微婉之义。必将建皇极，立彝伦，辟在三之门，垂不二之训，以明知于世。则夫人臣者，既移孝于亲，而致之于君。
　　焉有闻亲失而不诤，亲危而不救，从容安地而自得，甚哉不然矣！夫孝于其亲，人之亲皆欲其子。忠于其主，人之主皆欲其臣。故历代帝王，皆欲精显。周武下车而封其墓，魏武南迁而创其祠。我太宗有天下，禋百神，盛其礼。追赠太师，谥曰忠烈。申命郡县，封坟葺祠，置守家五家，以少牢时享。著于甲令，刻于金石。於戏！哀伤列辟，主君封德。正与神明，秩视郡王。身灭而荣益大，世绝而祀愈长。然后知忠烈之道，激天感人深矣。天宝十祀，余尉于卫，拜首祠堂，魄感精动，而庙在邻邑，官非式闾。斫石铭表，以志丕烈。铭曰：
　　縻躯非仁，蹈难非智。死于其死，然后为义。忠无二躯，烈有馀气。正直聪明，至今猛视。咨尔来代，为臣不易。 
天长节使鄂州刺史韦公德政碑　　并序
　　太虚既张，惟天之长。所以白帝真人，当高秋八月五日，降西方之金精，采天长为名，将传之无穷，纪圣诞之节也。我高祖创业，太宗成之，三后继统，王猷如一。大盗间起，开元中兴，力倍造化，功包天地。不然，何能遏牺、农之颓波，返淳朴于太古？虽轩后至道，由闻蚩尤之师；今网漏吞舟，而胡夷起于毂下。先当作光天文武孝感皇帝，越在明两，总戎扶风。
　　正帝车于北斗，拯横流于鲸口；回日辔于西山，拂蒙尘于帝颜同。呼吸而收两京，烜赫而安六合。历列辟而罕匹，顾将来而无俦。太阳重轮，合耀并出。宇宙翕变，草木增荣。一麾而静妖氛，成功不处；五让而传剑玺，德冠乐推。 
　　於戏！昔尧及舜、禹，皆无圣子，审历数去已，终大宝假人，饰让以成千载之美。未若以文明鸿业，受之元良，与天同休，相统亿祀。则我唐至公而无私，越三圣而殊轨。腾万人之喜气，烂八极之祥云。上皇思汾阳而高蹈，解负重于吾君。能事斯毕，与人更始。乃展祀郊庙，望秩山川。方掩骼于河、洛，吊人于幽、燕。但诛元凶，不问小罪。噫大块之气，歌炎汉之风。云滂洋，雨汪原作注濊。澡渥泽，除瑕纇。削平国步，改号乾元。至矣哉！其雄图景命，有如此者。
