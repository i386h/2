<!-- { "loadSidebar": true } -->
　　足下飞传从天来车怠马烦而能深念我驰使者慰存副以隆贶中间申缱绻叙契阔宛然以合并为快而弟乃依依于一龛香火傍足若举而受绁者能无为嵇向所笑然至破绮语戒为足下前后草四诗无论其厌笔砚乆不成语要自方寸不容已处出之足下但取其不文可也钱唐几复作杨完者宅庙算用足下真自超吾侪小人谋不及夕得饱饭安枕足矣汾阳故是蹔借征书非乆当更下青雀北上泊胥江于烟波杳霭中有戴笠荷瓢冐交戟者必王生也当更破米汁戒作竟夕酣耳
　　
　　又
　　
　　昨甫移居即入关而柴生以报书来仅从容坐揖问起居健胜相与称慰心而别不旬日而上谷阳鸟至剖素诵之缕缕肺腑也前所及养生事殆似野父食生芹葅苦笋萌而甘以奏大庖谓且令人蹙眉齰舌而足下厌三臡八珍之腴而深味之甚愧甚羡苐大丈夫逍遥顺风出则磨墨盾鼻檄五单于解辫立取通侯印入则佐庙廊大议俾搢绅景附赤帜善类为千载光若木食草衣托迹鹿豕又非所望于豪贤长者也助甫得推迁正是从长鎗大劔中脱出龂龂齿牙然须足下袵席之乃堪老玉关耳不然杜征南无洛阳饷安能以瓠领踯躅襄阳也别札所喻足下之为我深矣昨歳得政府慰藉语审其非漫然而会舍弟入觐以一札报之力言薄劣不齿士类不任官恐为门下知人之累想当见寛矣即今奉师眞化后捐家竖子辈一瓢一褐一束书入茅舍朝暮蔬食虽米汁养和举不能三合读圆觉黄庭如小儿进饴蜜足下谓此人尚堪寄亭障任否辱为家弟出处计之当渠故自有意或暂徃而后成归也损奉过渥会于水南筑禅堂即辍施作功德想不唐捐也竖子劳齿及试义似胜前而落一老校官手遂成委顿第公家千里驹尚俯首蜀道而况中下驷乎迟之异日或得更修通家一叚縁也曽将军大竒人而伎俩多又不堪小受见之佳不见亦佳姚京兆会典在居平时易耳今想不偶此二纸竟作豫章浮沉亦无妨也腕创口授侍书不一
　　
　　又
　　
　　伏承谦光下问弟既深肺腑之爱且虞肤剥之灾苟有一得岂敢自秘第下邑去钱唐十舍许传闻异辞难以遥度鄙意窃谓此曹虽弄制帅股掌间然其时不挟尺刃不行剽杀人必有宿黠为之指使意似尚觊収拾庙议所云云似巳得之吾兄宜宻访首恶三四人即为处置此外畧分等第行遣或发总戎所小加惩创当自帖服所虑一众窟宅乆在钱塘左右前后多其宻戚死友缓则径漏消息或因而縁饰诪张别孽祸端又闻前者作剧后各汛地戍卒俱至近郊谋为应援不审其事有无有之则更可虑也傅明州有夷舶果尔使之効力自赎功成肆赦亦是一机兄所云比之安庆诚难然以营平之老成汾阳之寛大威望既重福德亦深濳运黙消当有不动声色而安若泰山者弟素乏逺识且自入圜来于世事一切遗落何能仰益髙厚与绳兄想当奉为倾倒亦望兄从容讽其解散僧会可也吴中丞长者不宜有此气数适然耳吾兄素存厚道无俟喋喋湖山髙会似非时所喜在兄政不必尔葢可借以示暇适安众心也
　　
　　又
　　
　　马校父子回得前后教札皆肺腑语居恒与家弟言当市人掊白刃时兄单车直入虎狼之窟奬率骄兵俾以罪为功顷刻戢定国势君威两无所损弟向所许大尉之六传汾阳之单骑今真验之天颜豁然温纶褒予龙衮■〈马上衣下〉归便蕃之钖千载一时令史册不落莫良足深羡寻有专使至复拜种种渥贶氆氇制自罽宾致自单于大司马御以行边于三尺雪中进紫驼酥弹白檀槽差不辱耳长爪梵志夜寒拥坐诵呗呪固便其如非苦行本色何玉冠越丝蜀扇皆精好唯饶甆叵罗太大不中盛米汁耳当以阳羡荈荐之贤器入太学何异得郭林宗秋棘颕脱所不足道儿子场屋中长物耳何敢仰攀骥尾頼兄惠以兼金作其气或堪充漳河三日粮也又辱委曾阳白寿言此老有一面之识且为兄効力亦复何辞念己倦笔砚乆思境蓁芜塞聊试为之或用骫骳随人意见择耳殊不足入郢人目益岷山重也来币却未有名即附璧幸寛不恭之罪华亭公贺文弟亦有此役而怯于操管江陵相病势云何或云己无恙而尚未见出观吴越三批万里外了了中窽若此那可病也
　　
　　又
　　
　　自兄别后每念一世伟人福德之盛絶无可相埒者葢未几而覩大司马叅知六军之报又未几而覩都统三镇之报又未几而覩辽左大捷之报则宫保世禄有故事在朝命且复下矣当时王伯安子衡跌宕李何徐薛诸公间独以功名显重至开茅土珥貂横玉为铅椠中树赤帜差快耳兄固灼然继而称三杰兄之推毂我勤矣乃至筹筴出处于言表见深爱焉非骨肉而贤杰者畴能以此诲也弟之不出直以不忍倍心盟耳它固未暇计及也计此疏必获请即获请而弟尚以无故而叨卿佐衔又窃恬退名世福转厚道縁当转薄为恐何况出也宰公两书娓娓意良厚便间幸为我谢之念旧怜才少见其比与绳兄亦然弟不免作负恩汉矣赵汝师宫赞一札云大司马有去志代之者非王司徒即兄也于事理宜尔窃以为围玉悬金更不如北门鎻钥之易也覩邸报长公拜缇骑长明后歳与次公两魁文武榜于通家气色不浅吴明卿过我宿山园十日而别神气犹王弟得余德甫人日耗为之黯然此兄齿亦不薄但遂成隔生耳助甫跳踉在我曹中作少年军事小简宜其能治私也汪伯玉新歳来差善饭毎睹荐剡不相及咄咄怪叹兄全集刻成否余不具
　　
　　又
　　
　　屈指清洋分袂忽忽周歳中间凡五辱笺教而弟自所使上疏两村童外不能别遣信问有匄先容而为之附音者诚知其不可贪露其区区不暇恤也兄之一身系宗社重轻天子方举三辅而尽属之藉以髙者也弟过八月病良巳九月则益壮而苦乡里项领至笔砚受役无少息肩以故于正月朔移入丈室誓大士前一切断絶惟残歳宿逋不忍便负刺促向三月可作无事人而至二十日忽有留尹除目庙廊于弟故平平得非兄抵镇之后有所推毂耶弟初念巳于庚辰春初掷付东海若万万无出理亦不敢以偃蹇朝命为髙第守此匹夫之节苟余半残之躯于菰芦间引疾谢客客曰此不作官人也可无复用面孔相困于弟足矣足矣且今岩穴之儁搜剔殆尽仅留一人充隐何所不佳乞骸之疏葢并昔所谓听用者埽去之不欲放着人口耳弇园泉石谬谓在王阳德上兄于阳德用摩诘辋川例挥洒不己而独为弟惜一题品耶似不见楣间扁龙蛇郁盘其迹犹尚新也腊月顾益卿来叩关沾沾自以得奉幕府约束为快此君信自可儿李寜逺弟不识其人积战级至万而书生犹齮龁之似不晓诸上公彻侯功案也家弟似尚可出闻亦有推毂者不知竟何处赍疏人去附此通起居
　　
　　又
　　
　　昨得宰公所致兄第一书又于龚嘉兴所得第二书枕弟岩穴长物耳然其自爱当不异毎见北来人道兄坐将坛一指顾间神彩奕奕暎蔽万乗而弟卧起茅屋粗自肤立与田夫野父鬬健尺鷃之于大鹏其逍遥亦不异也城居时苦剥啄酒食征逐无己而尤所苦者文字之役如责博进不得己转徙入穷乡一衲一瓢事事谢絶忽军将叩门如玉川子所云惊周公者使小奚迓之则蓟门逺使慰以手札副以药资瞿唐子石更是良材不忍焚当付之骐儿作此寳也所论具悉以我夙练之师而灭此区区属国残骑压卵承蜩未足拟易兄不希用事之指不爱通侯之赏独以坚忍持重应之百年之藩篱无坐彻之忧两地之锋镝无相向之害即赵营平之逺犹羊巨平之深仁宋广平之长虑彼三平者故当不胜张铜梁也仆长诵逺公言愿檀越安稳彼亦无他以为名语故知兄所荐也时事非所解亦非所敢言百世之后不知作何物评目前且付之幻境而巳拱辰书云云家弟或不免濡足弟甚念之然不如元驭忧方大耳世弃伯玉于黄山白岳间大是其乐土而不必以为然雅贶既不能逆拒又无以可报玖者毋罪其琐屑是望秋气向肃北塞先之珍重珍重
　　
　　又
　　
　　弟以情事异常于悬弧之月避之泖塔中为先人诵经焚香且懴宿垢而巳一切筐篚皆絶而老兄特损二月奉且侑以异僧颅骨白玉杯盘使雀罗之门骤尔増色念欲辞诸左右而老兄甲子方周亦将小効区区故尔勉拜嘉虽至戚如家弟相知如伯玉不得援而强我也儿子过承长者慰存至与拱辰丈携榼出视剧饮乃散公卿废此节乆矣竖子何自得之此儿学未成笔未熟不可尽诿之命春时覩兄请事屡见诘难知必持正之效而小人乗间窥伺遂成贝锦圣明在上公论在下彼自贻伊戚兄社稷臣也岂可以此动归思唯益秉孤忠自信不惑夫鞠躬尽瘁者臣分也不可则止者臣节也赵汝师称辱兄肺腑之爱故托以情字进规葢兄之福德不可及处正在此第元枢要地不得不少斟酌耳承示益见虚受之懐弟却不免为杨徐二子相渎良可笑也汝师果势壮徃而与元驭各守其是弟甚忧之两贤岂相厄哉兄幸一劝汝师含章可贞或从王事乃所以为光大之智耳兄所拟于助甫叙功处改一京调足征髙谊盛德即彼不出尚存体面渠似小得蒲坂阳城力事事悉归江陵则易证而亦易信虽江陵亦寃也元驭一札似尚欲鸡肋我老矣衰相尽现安能调气柔音于言路少年前作媚耶且岩穴间留一二长物亦自佳家弟乆困折腰意兴都尽却不能无望嘘借耳兄既称戚将军有储胥之绩赵思廉颇恐廉亦思用赵人也张榜得故地服兄用才之当亦见元驭古道蹇中丞人便附此外汝师书希即转致之不一
　　
　　又
　　
　　骐儿归备述尊兄见念之笃偕拱辰丈携榼出访萧寺以诸父行踞三公贵而折节于一布衣孺子此谊不见搢绅中乆矣大贶骈蕃种种造次附蹇中丞役为谢想当巳逹矣窃念尊兄今歳花甲遂周台候万福眷隆九重光表八极文潞公在元枢眉山颂之有精神如破贝州时以兄方之殆不足言矣弟名为慕道而实无所得师真渐杳前路可知幸懒癖巳就而诸公见寛获保一壑家弟赖大庇有留京太常之除苟脱手板少年前优游无竞之地缮身理性何乐如之兹以入贺万寿得侍教席从容文酒将无恨少一人耶但彼此无它异日作两歳星于吴蜀间足矣太原公近书渐向天水君天水亦不甚叅差宗社之福也助甫叙绩如老兄初拟否伯玉司马过我吴门避暑浮玉尚滞留未归此兄无复畅理令人怅然不腆器物不足仰拟琼瑶亦见野叟芹曝耳巳托山人李郡图岷峨天柱拟赋长歌以祝而图偶未成俟成当专附上也余不具
　　
　　又
　　
　　昨者周公瑕复致老兄一信云于出差进士处得之何兄见念之切如此骐儿居恒谓兄待以小友抚以子姓而其次则感拱辰丈而推汝师兄以为海内模楷三君子而已家弟所赍弟书及不腆之敬计乆巳逹矣渠赖吹嘘之力得脱手板优游散署近想与三君子欢洽状真令人妬兄又称搢绅语以弟微有起色非也弟因曩歳仙师虽微示道机而不授之彀率探讨诸方蹊径匪少欲求之身外则所不敢求之身中则又不雠加以年事衰迟乡居寒僻移止城市不免为儿女作痛痒衩衣见官长时时有之遂为人所迹耳兄试观弟即出有可以行志否辇上君子有能见容者否一丘一壑庶堪自保毋至烦兄虑也太宰乆不出岂真病耶老兄既朝望所归必当仰借助甫得光复兄于友谊国是两得之矣戚少保真名将惜老矣不知物议定否蓟镇督抚两公梓兄前后诸奏而寄弟以穅秕之导弟岂其人耶脱稿附览幸赐斤削不然则为兄辱矣秋气方深珍重珍重
　　
　　又
　　
