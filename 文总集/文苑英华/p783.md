<!-- { "loadSidebar": true } -->
　　右臣等伏见道门威仪司马秀表称今月十日夜陛下亲临同明殿道塲为宗社苍生祈福有祥云见伏惟圣徳以精意【集作至】动天天意以肸蠁符圣其感甚速岂云逺【集作其应岂逺】陛下肃【集作圣】敬之深勤恤所至灵心如答神道何言自表休期以介景福生人大頼天下幸甚臣等忝居近侍倍百恒情谨奉状陈贺以闻伏望宣示史馆
　　贺彩云见状　　　　　　　张　说
　　右伏奉恩防今日属下元赐臣等侍从升降圣阙礼谒大圣尊容行香之际日西南有彩云见者伏以大道无形至诚斯应上降福感而遂通歩辇陟于斋宫防脩香火彩云生于晓日遽发祥光是知圣徳与天心合符万灵与羣仙叶賛臣叨陪侍从如升汗漫之游承恩礼谒更覩氤氲之瑞荣华之极千载一时无任欣庆之至
　　贺上仙公主灵应状　　　　张九龄
　　右臣等伏奉今月八日上仙公主灵座有祥风瑞虹之应爰至启殡乃知尸【集作尸】觧又承特禀清灵薄于滋味素含真气自不食盐洎乎【集作于】迁神更标竒迹伏惟圣系本于道源妙有所钟灵异必降不然者何得防而能悟性与非常适来以时且契于运超然而脱【集作蜕】复升于丹箓杳冥虽逺髣像如存则知仙路有归慈念已释理絶今古事昭闻见况臣等亲侍轩墀幸闻仙觧无任感慰之至伏望宣付史馆以昭灵异仍望宣示百官谨奏
　　贺昭陵徴应状
　　右御史中丞徐恽从京使还向臣等说妖贼刘志诚四日从咸阳北向面【集作原向】南见昭陵山上有黒云忽起志诚谓其凶徒云此云将有暴风若冲头立恐有破败志诚久从军伍颇觧杂占其言未毕飃风果至直冲行首莫不昏迷众心惊惶不知所出及至便桥之际竝即散走又见父老云往年权梁山之徒将逞不轨当时亦有烈风暴雨发自昭陵北【集作比】至京城贼还破灭谨参往事与今同符者伏以闾阎贱类窃敢猖狂而祖宗威灵亦已鉴昔年感召若命蚩尤今日驱除更徴【集作假】风伯所以妖炁【集作气】自殄狡计莫施顷【集作晷】刻之间逃形无路此皆神功潜运昌厯无穷将俾孙谋用昭圣徳事堪惩恶可以垂后无任庆悦之至仍望宣付史馆【集作官】并示朝列谨録奏闻谨奏
　　辩日旁瑞气状　　　　　　元　稹
　　今月二日日旁瑞气右奉宣其日日上有横赤五色气鲜明黄润日两邉各有嘉气内赤外青宰相称贺云是五色云见不知是否者臣谨按乙已占有赤气横在日上谓之戴其分当益土进爵推戴人君之象又人君当立王侯封建亲戚以为福祐之徴窃见其日除王潜郭钊田布等官则陛下凡有举措尽合天心防臣所引占书悉皆明验伏请以戴气宣付史官不可误书五色云又云青赤短小在日旁谓之珥防曲向日谓之抱珥者缨珥之象天子有喜兼【集作并】有和亲之事又当拜将抱者扶抱向就之象隣国臣佐来降天子有喜贺之事子孙之庆臣下忠诚辅主国中欢喜和合今北狄和亲西戎通好时者承允请命其日三将同升万姓欢呼四方来贺亦可谓陛下凡有举措尽合天心防臣所引占书悉皆明验伏乞【集作请】亦以抱珥宣付史官不可误书五色云见以前件图籍作载如右伏以五色庆云葢是小瑞戴气抱珥所谓殊祥宰臣怱遽之间未暇精究其事此皆陛下礼行郊庙诚逹神祗展百拜而忘疲入九室而流涕近臣兴感上帝垂休克呈捧日之祥以展【集作表】动天之徳防臣同霑侍从别感恩慈方当鼓舞之时恨不呌呼而贺然臣以为陛下特宣手勑宰臣云今月二日卿等所言日旁五色云见叅验图书葢是戴珥之象此皆祖宗积庆特示子孙之祥岂冲耿防诚能致昊穹之贶宜令所司择日告庙上以奉高祖无穷之祐次报宪宗有截之功诞告华夷竝令知悉若此则陛下感通之徳已见九霄推让之风将传万叶烂然宸翰手勑以示于天下【集作宰臣】焕乎天文撰诏自生于圣防事超万古道冠百王伏惟天恩密赐裁察
　　贺太阳不亏状　　　　　　张九龄
　　右今月朔太史奏太阳亏据诸家厯皆蚀十分已上仍带蚀出者今日日出百司瞻仰光景无亏臣伏以日月之行值交必蚀筭数先定理无推移今朔之辰应蚀不蚀陛下闻日有变斋戒精诚外寛政刑内广仁惠圣徳日慎灾祥自弭若无表应何谓大明臣等不胜感庆之至谨奉状陈贺以闻仍望宣付史官以垂来裔
　　同前　　　　　　　　　　苏　颋
　　臣等伏承太史奏昨一日太阳亏陛下爰发行宫不御常服圣虑渊【唐讳】黙天情寅戒顿于行在不可荣社以责隂凡厥观瞻不殊登台而视朔自亭午过晡申寒沍成春【一作温】阳光转大伏惟皇帝陛下纉千岁之统拥三神之休道洽功成増高益厚金绳玉检迹于前闻日观云封降祥于即事且畴人察序太史宣职以厯而推式闻常度至时不蚀乃自殊祥陛下昭事于上天上天昭答于陛下若是之速其何响防非常之祉孰不忻惧臣等忝预从臣无任踊跃庆抃之至
　　为宰相论月应蚀状
　　臣近者特奉玉阶亲承圣防伏知今月十四日夜月蚀当尽此验非逺即胡灭之祥臣以为太隂之蚀必在于望太史司占不言迩日圣人同契果应先天而不测为【一作为谓】神前知者圣臣昨宵将暝精虑仰观初则桂魄正圆俄见蓂枝遂缺乙夜之后所蚀便既臣载欣载跃闻所未闻但恐黙啜祸盈命危势蹙百年之运晷刻当穷三象之防蔽亏先肇【一作见】臣等忝阶近侍喜万恒情无任欣跃之任
　　为政事贺雨状
　　顷者西郊不雨南陆阳上动圣情下忧农事一人以禹汤罪已百姓以尧舜为心知天人之合符非土龙之可致徳音朝降才出于岩廊膏泽晩飞已周于城阙麦宜蚤秀日助晴光禾欲润成岁知秋获惟皇建极天且弗违用尔作霖臣复何补既叶梦鱼之吉预占鸣鹤【一作爵】之期抃跃之诚万万恒品
　　贺祈雨有应状　　　　　　张九龄
　　右臣等昨面奉恩防縁秋稼有望时雨蹔念及黎元见于顔色方躬自祈请诚勤夙夜上灵昭鉴嘉瑞必臻昨日申酉之间云物果应初含五色正覆于坛场未及终宵更洒于城阙遂使炎埃宿润虐暑蹔清实冀肤寸之资必【集作毕】致普天之泽臣等多昧徒仰于成造苍生何幸毎及于圣私无任欣庆【集作戴】抃跃之至谨奉状陈贺以闻既有殊应仍望宣示【集作付】史馆
　　贺雨晴状
　　右今月十日高力士宣圣防以霖雨淫【集作方】滞有害稼穑之忧将亲祷上阳三日内不坐精意朝发而重隂夕霁乃数日已来遂致开朗谁谓天逺其应甚速遂得麦秋有望蚕事且登则知至人无心与天地合契神功潜运岂隂阳不测伏惟陛下明徳自广兢业载懐所致休徴必加谦慎天圣相合福施羣生日用不知年和在此臣等无功【集作能】翊佐徒忝近密毎有大猷承奉不暇无任欣戴庆跃之至
　　贺麦登状
　　右今日高力士宣垂示臣等皇太子表以嘉麦有成陛下躬执劳事率先兆庶皇太子以【集作已】下继美圣功臣闻勤于稼穑必有麰麦之庆着在春秋则非他谷之比伏惟陛下致敬宗庙属意【集作念】黎元春郊顺时则千亩在御禁园测候则万防皆丰况云立训天人降尊农务上灵昭徳已闻瑞日増辉当夏【集作暑】不疲则有祥云自覆是彰敦本之化式旌造物之功人謡在兹天意可鉴且禹之尽力尧实用心史册美谈帝王成【集作为】范未有休徴神应若斯之盛者也以今况古千载未闻请付史官天下幸甚臣等叨荣近侍倍百恒情无任感戴抃跃之至
　　为政事贺苗稼状　　　　　苏　颋
　　右臣等昨面奉圣防以近日暴风雨恐麦有损陛下务农在候辍膳终朝忧劳之甚起居不怿臣等闻重华之徳【阙】发用心夏禹则为人先成汤自以身祷求诸往事未或前闻天与圣符风将雨止杲杲之日吐扶桑而已霁芃芃之野合岐麦而皆秋仍滋北里之禾更润南山之豆京城可望不知日用之功旒扆注懐尚切在予之念臣叨陪近侍亲奉徳音上贻虑于纳隍下増忧于折鼎无任惶悚之至












　　文苑英华巻六百三十六
　　钦定四库全书
　　文苑英华巻六百三十七　宋　李昉等　编贺下
　　贺克捷状一首　　　　贺诛贼状一首
　　贺退贼状一首　　　　贺破突厥状一首贺东北累捷状一首　　贺贼自相诛灭状一首贺破吐蕃状一首　　　贺灵武破吐蕃状一首为昭义李相公贺云南归附状一首
　　贺破渭北党项状一首
　　贺斩仆固玚状一首　　贺破髙玉状二首贺韩仆射充招讨使状一首
　　贺破贼兼优卹将士状一首
　　贺行营破贼状二首
　　贺克捷状　　　　　　　　张九龄
　　右高力士宣示臣等张侍賔表臣等前因奏事亲承圣防悬料数日当【一作必】有捷书及此使至皆如睿畧但狂胡背诞围逼军州【一作州城】凶力固已困穷邉城一无所损臣等伏料此贼早是破伤大众自逺方来【四字集作逺来】逾月乃去马羸则多死人苦则计生本是乌杂之徒足为【集作徴】破亡之渐此皆皇威逺詟氛祲坐销岂伊邉人所能自保臣等幸忝枢近承奉圣谟邉捷有符不胜庆悦谨奉状陈贺以闻仍望宣付史馆谨奏
　　贺诛贼状
　　右葢嘉运奏北庭觧围仍有杀获苏禄背徳敢此讐天尽驱犬羊来犯军镇虽肆凶毒欲逞其心而邉兵无遗镞之费狂贼有舆尸之祸此皆陛下圣武将士龚行逺必叶谋动无遗防能令氛祲坐自廓清臣等每【集作忝】奉宻谋屡承献捷踊跃称庆倍百恒情谨奉状陈贺以闻谨奏
　　贺退贼状
　　右高力士至宣勑示臣曹待宣奏状知苏禄遁逃【集作走】入山出界者四镇悬逺比被侵逼将士用命虽有诛锄凶党【集作徒】尚多时【集作日】有抄掠兵疲矢尽为弊亦深今自奔亡诚是震惧圣威及逺氛沴坐销又北庭救兵当时廻旆不费军廪事且无忧吐蕃纵实西行苏禄不得相应其败可必又无可忧邉事且宁不胜庆慰谨奏状陈贺以闻谨奏
　　贺破突厥状
　　右张守珪表奏突厥四万骑前月二十五日至能讫离【一作鸡】山契丹湼礼等前后斩获俘馘数逾十万突厥可汗弃甲逃亡奚王李归国及平卢军将等追奔逐北计日殱灭更闻奏者伏以突厥新立轻事用兵彼之威众在于一举又两蕃与其结隙交构未深在于邉隅犹轸天筭陛下料其终始指授规模知其举众【集作钟】尽来本自无防劳师袭逺必合成擒使蕃骑先锋汉军坚壁坐观成败自战蛮夷今契丹才交突厥已破计其奔北必至防亡从脱身获全亦举众皆弃丑【集作此】虏震慑从此气衰东胡保邉永不携贰寛傜罢柝自此可期皆圣徳逺覃皇威遐振事无遗防举不失图臣等忝迹枢近亲承睿畧忭跃之至倍百恒情谨奉状陈贺以闻谨奏
　　贺东北累捷状
　　右今日刘思贤至奉宣圣防垂示臣等破贼所由兼见守珪表奏具承契丹累捷伏以圣武所加制胜者无失天威不抗犯顺者自亡突厥负众背恩穷凶逺袭两蕃懐徳誓死知【集作如】归三军奉国从命如指遂使一战便克已闻杀伤无筭恸哭而奔则知主将必死且蛮夷相伐我则不劳疆塲有虞义亦奚失固知无愆信于漠北有大造于燕垂此实独断神谋事皆有预万全之防永静邉隅薄伐之师匪劳中夏凡在黎庶孰不欣跃臣等忝预枢近倍百恒情无任庆悦之至
　　贺贼自诛灭状　　　　　　前　人
