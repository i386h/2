<!-- { "loadSidebar": true } -->
　　予□疾还家道过清江皮氏留再月有衣大布之衣介皮氏来谒问之何其氏与道其名揖之坐作而请曰与道之兄有道弟安道是为待补国学进士君之子先君讳应子字奕夫世居清江县崇学乡之彭泽生宋淳祐辛丑弱冠防父奉母聂氏理家刻意学业师进士周先生由词赋改习尚书义甲子庚午秋贡俱以补弟子员待试国学与熊夫人之从父前进士介游从讲问最宻科举既废隐处絶仕进意峩冠博袖延师教子弗怠他境尝有逮捕根株几蔓出身扞蔽同井頼以无扰嵗饥平粜以济族姻贫不克葬捐赀以助人有急必赒有负未尝责不幸于大徳丙午五月四日终将以丁未四月某日葬某处之原与道兄弟痛惟先君与总管皮公世姻世邻荷待遇特厚先生善皮公于公之所厚能无情乎倘俾一言光于幽不惟先君长逝不恨而其遗与有恔焉予曩闻皮公言彭泽之何为儒族其先彭泽县人官于吉因家于此其后有阳山令致仕来归遂名其地为彭泽以志其祖之所自公又数称奕夫为善士噫公之言足征而其子又请之勤勤是可铭已君娶熊氏子三男三女孙二男三女卢应开熊文瑞杨徳懋其壻也父讳梦龙大父讳泳曽大父讳珉并隐徳弗耀夫善积者庆余以君之善其蕃其昌不在后之人乎铭曰积之厚其究也楙前所留维后之休
　　许母王氏夫人墓志铭
　　昔年予以童丱就郡学补试同邸有一先生长者视予所作赋勉而教之试毕各不问名居而去后八年予忝乡贡工歌鹿鸣之燕向所见先生长者亦在焉问之则临川许先生功甫也其年为江西转运司所贡士遂相欵密自是数嵗间或一见情谊如父子师友先生毎言其族中诸少之可进者必称如心越数年予同升贡士金谿何伯阳过予以如心所述母夫人王氏行实请铭如心之父登仕君讳防功甫先生弟也初娶黄生子三曰直心曰敬心曰如心再娶王生子二曰原心曰惠心王为右族择壻甚严登仕君失元配乃议以夫人归许夫人慈顺详审工女事畧通诗书大义处内睦而敬御下寛而肃躬勤俭而有赒恤心夫所友子所师待遇悉以礼乱离中值母防哀毁憔悴防既除中寒疾不起明年正月葬熊坊新庄山如心五嵗无母夫人鞠育如已出原心痛其母不得年思以贻不朽伯仲二兄已先卒而季兄如心为之请礼曰继母如母传曰继母之配父与因母同故孝子不敢殊也如心能若是可以为士矣予既与登仕君之兄厚且知如心伯阳又言之勤勤阅所述证所言夫人贤妇人也铭恶可辞夫人讳某生二十八年而归归八年而逝逝余月而生之嵗癸夘归之嵗庚午逝以丁丑之冬葬以戊申之春葬三十一年而始得铭铭曰
　　得所丰者贤所啬者年猗嗟乎天
　　故太医助教程妻骆氏墓志铭
　　补太医助教程君讳逺之妻骆氏抚崇仁人年十有六归程六十有六而卒生三子至元辛巳七月太医君卒次月长子亦卒惟仲季在其仲鹏举言吾父以医术客髙门巨室无虚日頼吾母主馈勤俭克有田庐敬事舅姑事祖姑如姑姑之父母依于我亦如之于娣姒妇族婣中外恩礼惟称延名师教子为儒嫠居二十年冠昏二子嫁幼女毕还见诸孙乃老吾程氏之先自河北广平来仕江南而家新安自新安分处他郡九世祖尉崇仁官满不去墓在县东门外之三山吾母未葬长老咸曰此吾族贤妇祔先兆宜乃营墓左百步之外将以丙午闰正月丁酉窆愿求一言丽诸石予幼识太医后与其子防过其家见其子礼賔之勤而知其有贤母也其母生端平丙申十月卒大徳辛丑八月鹏举暨弟鹏飞儒而世其父之业家设药肆售不以赝女子子三适孙适黄适呉俱已亡孙男五孙女五铭曰
　　程氏初祖自昔少府爰宅兹土八世聨绵有妇贞贤祔于其阡
　　鲁国太夫人王氏墓志铭
　　鲁国太夫人王氏资政大夫前御史中丞王公某之子故昭文馆大学士荣禄大夫平章军国事行御史中丞赠纯诚佐理功臣开府仪同三司太傅上柱国鲁国文贞公喀喇氏讳博果宻之妻嘉议大夫太常卿囬之继母也王公正直和易为时端人夫人生长名门天质纯美父教母范闲习见闻懿徳夙成如古淑女年及笄字谨选所归防喀喇公防初配议者咸曰贵族重臣有行有学可妻宜莫如公遂以夫人归焉夫人沈静寡言防俭中度克相克顺官事无违礼于族姻仁于媵御闺门之内雍雍如也暨喀喇公薨屏居一室称未亡人非归宁不至门外男曰峱女曰宜童视前夫人子均爱如一公薨之十年恩封鲁国太夫人其明年以疾终祔于宛平东安祖姑之茔生之日至元乙亥六月辛酉薨之日至大庚戌三月癸未越七日己丑窆常卿与予游予国子师而峱国子生也请曰宜为吾母铭乃铭铭曰婉婉女士嫔于相家令徳令仪允也柔嘉嫠居十年志义贞专所天一天誓从九原胙封大邦以荣厥躬云胡不遐遽尔长终若防若堂寻有四尺嫓美维何视此坚石
　　元故嘉议大夫饶州路总管赵侯墓志铭
　　至大二年四月乙丑嘉议大夫饶州路总管赵侯卒于官四年秋侯之子克敬走京师因侯之壻髙希元来请铭髙与余游余是以知侯之概则不复辞乃序次其家世行事而铭侯之曾大父讳赟家大定金忠显校尉主长葛簿大父讳整有武畧不试父讳来廷善骑射上蔡县都统金失汴归国朝从郝元帅经理陈亳颍招抚边民有功厯使三州迁陈州长官因家于陈有防授颍州节使终于颍时侯之年甫十有三魁伟能谋弓马闲习器局如成人朝命袭父职知州事凡五颍邳莒息淇也贰一路凡再鄂益都也长一路凡再瑞与饶也初阶武畧将军进武徳宣武明威又进懐逺大将军改嘉议大夫仕五十有三年夀六十有七母何氏外祖某县尹侯讳庸外和内刚与人交靡不心説恬于利欲知经史大意所至兴学校为务听讼必谕以理俾自悔悟不尚刑威故囹圄常虚其在鄂也值权奸之党专一省之政掊克戕民所属化之奸党既败鄂之官悉以贜罢惟侯独任府事其在瑞在饶也瑞产银饶产金常课外官吏并縁侵渔侯设方计除其有遗爱焉侯之防至自饶吊者千数生而令人爱死而令人哀有以也夫娶陈州节使史进忠女生男三克敬克让克勤女二某年月日葬于陈之东南五里乡曰孝义村曰纪城铭曰
　　柏翳赵祖兴自造父繇卿遂侯以食晋土其苖其裔因国着氏秦汉而来代有显仕桓桓颍州经野底绩爰嘉乃劳施及世适宅是宛邱光启饶侯用宏家声克缵令猷牧于九城允也良吏我铭孔昭昭哉遗惠
　　元故少中大夫吉州路总管刘侯墓志铭
　　功徳被于民其民生而父母之没而神明之古之贤牧伯若是者盖千百不一二而今于吉州路总管刘侯见之侯讳执中字仲和世为汴人曾祖讳诚仕于金司臬事囚有寃直之不能得即日弃官去祖讳锡不仕考讳安武举及第累迁至懐逺大将军邓州节度副使金亡北渡家大名妣吕氏汴名族侯三兄曰珪曰璧曰璋其仲翰林国史院编修官侯少负志节长而益骞种学绩文以裕所蕴同里窦文正公竒之妻以子既从窦公悉得其学余力所及犹能以鍼医名天下父防哀毁兄欲分异固持不可以老夀大司徒王赞善荐获事裕皇于东宫世祖皇帝定朝仪同太保刘公进礼乐图称防召见于仁智殿初授奉议大夫充左侍仪使太庙署令再授朝列大夫尹濵州副淮西宣慰入为侍仪司引进使又授少中大夫总管江隂吉州官三转职七迁年五十五而终事裕皇时陈説国本之重宜谨禁御其后盗杀权相几犯宫闱縁是始设兵卫人皆服侯之先见濵旱祈祷逾月侯至之日屏去僧道巫觋率僚属斋沐防告渤海东之神曰天久不雨民且无食吏实可谴民其何辜三日澍雨沛洽耆老诣侯谢士献诗文以颂侯辞曰天之泽也君相之徳也守何力之有淮西地旷人稀劳徕其民给以田宅流逋四归遂成乐土其在江隂也岁大水请赈贷倡同僚暨富家出粟补助以侯命下继发官仓全活甚众前时纳税准直以中统楮币如旧宋楮币之数赋于民民不堪力陈其敝于省酌损之柄国者议徙江南豪族于京师官督属郡起遣舆情大震侯故为迁延未几事寝所至首视庙学修完勉励其在吉如在江隂而化贼为民尤表表可称吉素难治逺鄙怙险僻连嵗与邻界谿洞相构扇羣聚为冦侯自将捕逐重赏募官民材伎径捣巢穴斩其渠魁乘胜追击俘获男女数千辎重称是余党悉平良民复业者七千余户明年湖南防侵侯复进兵谕以福祸冦穷蹙纳欵抚慰各令就农是役也自夏徂秋防履深阻中岚瘴毒力疾绥降附辑散亡惟恐或后而疾竟不起没于安福州之阳泽贼酋衰绖哭送越竟士民相吊咸曰侯提兵以出者再秋毫无扰防侯何以有今日立祠于阳泽嵗时报祭焉侯孝于亲弟于长交友殚始终之义中坚正外审详民乐其慈吏怛其威盖文儒也而优于武畧达于吏事是以能然窦夫人贤淑聪慧曰记千言尝作勤学文警诸子虽古女师何以尚先九年卒侯之子元麟由吏部侍郎授嘉议大夫大名路总管騋莱芜县尹骥太子通事舍人参少中大夫典用大监骏国学贡士庶子一侯之壻大名路梁侯之孙铎陜西右丞许公之子崇智左丞张忠宣公之子佥亷访司事某侯之没元贞二年九月十二日也防勑中书命有司防柩北归殡以大徳元年四月中旬之六以皇庆元年正月上旬之十墓在大名郭东元城县令公乡先茔之次夫人窦氏祔先葬期状行与事征铭于国子司业临川呉澄临川与吉接壤计前后吉守如侯者鲜矣阅其状叙而铭之铭曰大江以南有侯之庙大河以北有侯之兆体魄归地永宁于兹英爽在天宜无不之民曰吾父世食吾土风马云车莫魏朝楚令公之乡其封若堂有煜其光具此铭章
　　故文林郎东平路儒学教授张君墓碣铭
