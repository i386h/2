<!-- { "loadSidebar": true } -->
　　钦定四库全书　　　　　集部二
　　广成集　　　　　　　　别集类一【唐】
　　提要
　　【臣】等谨案广成集十二巻蜀杜光庭撰光庭以道士事后蜀王建王衍赐号广成先生后归隠青城山年八十五乃卒所着洞天福地记道教灵验记墉城集仙録神仙感遇传俱别着録道家类中宋史艺文志载光庭广成集一百巻又壶中集三巻通志艺文略载光庭集三十巻今此本十二巻仅表及斋醮文二体十国春秋所载序毛仙翁略文一篇又泸州刘真人碑记青城县重修冲妙观碑记云升宫广云外尊师碑记三学山功徳碑文诸目皆不在集中盖残缺之余已非完本也考通鉴载蜀主以光庭为谏议大夫而集有谢除户部侍郎表史并不言其为此官又考通鉴载王宗绾取宝鸡岐保胜节度使李继岌降复姓名为桑宏志而集中贺收复陇州表称节度使桑简以手下兵士归降是宏志又名简而史不之及又有贺太阳当亏不亏表称今月一日丁未巳时太阳合亏于轸十一度今以史志核之蜀髙祖永平元年正月丁亥朔后主干徳三年六月乙夘朔五年十月辛未朔皆当日食而独无丁未日蜀用胡秀林永昌歴或其法与中国不同是可以备叅考又其在唐末时所为王建作醮词有称川主相公者有称司徒者有称蜀王者有称太师者考之于史建以西川节度同平章事守司徒封蜀王一一皆合而独失载其太师之号又有称汉州尚书王宗防镇江侍中王宗黯者二人皆王建养子十国春秋具详其官而独不纪其尝为汉州刺史镇江军节度使又有越国夫人为都统宗侃还愿词称俯迫孤城遽淹旬月俄闻壁垒大破凶狂成扫荡之功副圣明之奨云云而史载王宗侃为北路行营都统伐岐青泥岭之战侃兵大败为蜀主所责无功而还与所言亦全不相合光庭骈偶之文词颇赡丽而多涉其教中荒诞之説不能悉轨于正独是五季文字缺略集中所存足与正史互证者尚多故具録之以为稽考同异之助焉乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　广成集巻一
　　后蜀　杜光庭　撰
　　代陶福太保修浕口化门额表
　　臣某言伏以浕口化者即二十四化之第十八也节应配于小满列宿应于毕星陈安世白日升天台踪尚在褒女仙乗车得道辙迹犹存每嵗春秋准勅祈醮顷自用军之后并已摧残古殿空坛仅余基地仙仪像貎尽翳榛芜往来絶瞻敬之门士庻无归依之所岂期福地一旦萧条臣辄备兴修愿资圣夀伏惟陛下轩帝灵源缑山仙绪继天御极用道临民万方荣广覆之慈三教被维新之泽芝田崇苑咸荷精严古庙儒宫亦防缮饰况是长生之教敢申崇葺之仪旋以翦薙蒿莱兴营字室像设免嗟于暴露簮冠克遂于焚修邈彼灵踪还为胜概香灯有托斋醮无亏兼召道士杨敬独孤知元何某等三人就观居住讫但以荒凉既乆门额全无敢祈雨露之恩特饰神仙之境某等伏乞圣慈依浕口旧名仍赐给圣夀额许臣自制造悬挂庻使琅书银榜长悬日月之辉汉水仙山永祝圣明之夀臣某无任之至
　　谢新殿修金箓道塲表
　　臣某言伏覩圣防与右街威仪何冲徽等二十一人于新殿内修金箓道塲七昼夜今月十四日开至二十日散供奉官杨绍业依时设拜言功表赞讫者伏以天赞圣功鼎新大内瑶轩玉砌超三岛之鼇宫青丹扉逾九清之鳯阙叶皇居之壮丽覩帝宅之深严万国仰瞻千重森卫才毕琼宫之制先开金箓之坛铺舒而一一精新祗敬而重重蠲洁龙香上达依稀而万圣俱临蟾月低光彷佛而千真入防进洪睿算遐永皇图近臣拜手以投词宰辅斋心而瞻祝殊祯允集巨贶无涯隆大宝于千春总八纮于一统臣等叨膺科教获备焚修丰玉膳于天厨蹑云庭于仙境兢荣巳极颁锡洊临伏防宣赐衬钱银器疋段等泽深溟海恩重嵩衡顾慙鹪鷰之微何报圣明之奬臣无任之至
　　谢恩除户部侍郎兼加阶爵表
　　臣某言伏防恩勅除授光禄大夫尚书户部侍郎上柱国蔡国公广成先生者睿慈春煦宸翰云敷叨荣而但觉逾涯荷渥而防知所措臣某中谢臣闻圣明在上是必授任才能俊乂在官乃贵陈力就列皆以道包经济言逹变通上有致君之能下尽为臣之节处既得地用务适时苟亏利物之期必致取容之诮如臣幽懦荣奉休明循顾庸襟敢臻殊宠伏惟陛下披圗创厯握纪继天明逾两曜之悬德合二仪之普荡涤氛垢苏泰寰区功宣而万有同心化被而八纮绕指梦通岩壑股肱符命说之求景仰烟波辅弼契非熊之兆元勲贞佐捧日扶天人杰时英诞星降岳青宫翼赞日月重光朱邸忠贞盘维增永臣某江湖贱质簮褐微才为儒既昧于成麟学道甘期于画虎矧复辞吴嵗乆奉圣年深杳无山水之思每感风云之防归栖照育三十余秋施重嵩衡遇深溟渤变枯荄为茂草起败骨为丰肌徒曰竒功难谐圣奬是以臣俯盈丹恳积感皇慈晓动神魂夜惊形影効报未申于丝髪忧惶空溢于肺肝况复啓运之初垂裳之始锡峒山之美号加北省之华资无以身谕国之谭上裨天听乏造膝沃心之议仰副宸衷揣身世而荣显居多于爵位而贪饕已极岂可重尘清级使履殊荣绍碧落之嘉称集闗而璅质且如汉推曼倩晋有稚川未闻聨居清重之司再践非常之秩揣量战越进退兢荣仰对宸严无阶陈让唯防砥砺永答鸿恩臣不任
　　谢恩奉宣毎遇朝贺不随二教独引对表
　　臣某言伏防圣慈以臣每有起居称贺皆与道众僧人齐班特降宣防令臣自今以后独入引对不随众例者礼加异等事越常伦襃称发自于圣心荣盛独光于道域隆恩显示负载难胜臣某诚荣诚惧顿首顿首伏惟陛下诞睿承天执符御厯包乾坤而覆载悬日月以照临金镜之光华无幽不察调玉烛而亭育有物皆春由是露洒天根泽流地表肃武功而定氛祲桀黠悛心修文德而服要荒奸宄革面毳幕穹庐之俗水居穴处之乡重译来庭占风入贡理定而乐作功成而礼行举三代之頽纲兴百王之坠典有沿有革无党无偏至若羣后朝元垂衣当宁俨三杰十臣之佐冠非熊审像之贤文物羽仪辉今映古其或云衫羽服仰丹堦而効嵩呼白足方袍列彤庭而申华祝此时微臣常依旅进得面云阶每惊岩壑之微获在烟霄之上今则逈隆睿奬顿革前仪念臣虽迹预簮冠而身叨爵秩清级才移于北省华资又接于南曹特令敷奏之时不杂缁黄之侣俾其独引显示优恩昔者魏重谦之梁尊贞白汉称曼倩秦有子平礼容靡覩于新规朝挹皆循于常度今者降九天之明命垂万世之宏规退省幽孱但切凌兢之感顾慙纎弱何胜雨露之恩惟励丹诚永酬鸿泽臣某无任之至
　　谢独引令宣付编入国史表
　　臣某言伏防垂慈特降宣防赐臣不随二教独引对以臣谢恩表宣付史馆者逈自宸衷光申异礼仍编信史永载优恩祗荷难任宠荣增极臣某中谢伏惟陛下大明御厯至圣宣功廓覆载以覃恩并曦娥而流照贤良入辅庭多命世之臣夷夏归仁府积殊方之贡有俗皆臻于仁夀无为欲蹈于华胥由是蓬岛芝宫咸加炳焕祗林柰苑毕集精严四灵挺质以呈休六气调时而表贶儒鼎盛缁褐同欢臣猥以常伦荣逢景运道籍两尘于美号官荣再履于崇班别显殊恩赐其独对缁黄班里受宣而径上云天鹓鹭廷中顾影而疑生羽翼今则宠编国史昭示寰区逈隆非次之迁永载不刋之典荒愚有素难胜雨露之恩萧芥至微何报乾坤之德惟防修励上荅圣明臣不任
　　贺黄云表
　　臣某伏覩鸿胪卿赵温珪奏今月二十三日皇帝为幸得贤楼看阅将士皇太子自城南阅马帐头回入城至酉时城上有黄云两片状如华盖逡廵变为紫色者臣谨按尧之诞生常有黄云垂覆舜之御宇常有黄云凝空又汉宣帝幸甘泉宫紫云入殿宋世祖践祚紫云见于端门黄帝有瑞云以云纪官今者德动天休瑞呈云物华夷共仰海岳同欢臣某中贺伏惟陛下体道握符惟天纵圣仁周动植恵普寰瀛柔逺俗以文明怜匈奴之武畧盖以中原未泰品物未宁将申戡静之机用拯生灵之弊授律则南摧丑蜒凿门则北埽烟埃铁轴牙樯水耀龙骧之旅霜戈雪防陆陈隼击之师振动山川奔驱雷电伫闻恢拓以廓乾坤爰命皇太子训整六军申明三令蒙轮挟辀之士壮气凌空拔山扛鼎之夫雄心贯日皆坚金石咸励忠贞允合天心果昭灵贶轮囷对起萧索齐凝成金柯玉叶之竒髙浮帝座变紫盖如葩之状低接皇城初呈防鼎之姿渐结临关之色有以见穹賛祐皇德升闻越唐尧虞舜之徴超宋祖汉宣之感自此率賔八极文轨万方增圣夀于亿千固宏基于隆永臣躬深睿奬叠覩殊祥敢謡咏以抒愉诚効讴謌而颂圣德诗一首陈进
　　贺雅州进白鹊表
　　伏覩严道县多功团崇善里百姓李彦韬于楠树生获白鹊进献者五行表瑞见金运之隆昌百辟同瞻贺玉京之胎脱臣某中贺臣闻王者正名立训体乎天意胜残去杀慰此人心则有异木禽来仪朝阙霜毛动色绀趾标竒敛羽呈姿应见徒夸于汉魏传声送喜翺翔显奉于皇明伏惟陛下瑞冠百王功超三古协序而风调禹律烛昏而镜满轩台亭毒万方再树乾坤之本照临下土重悬日月之光鄙炎汉之息肩迈唐尧之鼓腹人謌嵗稔物赖时康况乃万旅貅千营铠甲擒凶翦弊抚弱字孤雷掀钲鼔之行云黯旌旂之举发令而雄豪踊跃申息而疲瘵昭苏五星运度以垂休八海承风而寝浪遂至山河効祉禽羽呈祥逺离海上之巢来对云中之阙观其玉笼乍启雪姿不惊望圣苑以徊翔对天慈而鼓舞徃来瑶陛栖泊珠认素羽以难分听新声而已熟不是成桥之侣殊非绕树之羣既彰团雪之容实焕来金之盛伫见干戈载止奸邪屏除荡疆埸之烟烽永归北极静寰区之榛梗自我西方信超魏德之防更掩汉成之代臣获逄昌运累覩殊祥辄陈诗颂之词上凂圣明之鉴臣谨课颂圣德纪瑞诗一首陈进干凟冕旒无任之至
　　贺天贞军进嘉禾表
　　臣某伏覩天贞军留后崔善进谢洪县百姓王友田上嘉禾合穗图者圣德遐迩祥符叠致文武瞻覩中外欢呼臣某谨按瑞图云嘉禾者美瑞也稔嵗精王者德至于土则两苗同秀昔者唐叔得禾异畆同頴成王问周公曰二禾一穗意天下和同乎王命唐叔作嘉禾篇由是九土防同八纮归化旅獒西贡越雉南来三十世之宏基七百年之大业辉前映古逾夏掩商今在圣明复彰斯瑞伏惟陛下绍轩皇之圣绪承周帝之洪源应厯数以配天总华夷而类帝惟恭惟俭絶嗜音甘酒之娱乃圣乃神有明目逹聪之美武德而先惩不轨电扫奸妖播文风而旋抚戎羌云奔琛賮忧勤黎献轸悯耕农嵗致丰穰田无炎潦德通于地见共秀于二苖应达乎天果异畆而同頴契圣祖兴周之瑞表吾君拓土之征昔则和天地于一同今则包万方为一统况属王师薄伐誓众吊民雄棱已慑于彼方祯异先呈于近境伫观收尅永荡氛霾开九天日月之光显符周卜合四海生灵之望同彼唐禾臣窃仰瑞图赓謌圣德愿预采诗之録思陪唐叔之篇谨课诵圣德嘉禾合穗诗一首陈进
　　请驾不廵幸军前表
