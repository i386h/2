<!-- { "loadSidebar": true } -->
修撰舎人执事觏不肖窃谓文之于化人也深矣虽五声八音或雅或郑纳诸听闻而沦入心窍不是过也尝试从事于简策间其读虚无之书则心颓然而厌于世观军阵之法则心奋起而轻其生味纵横之说则思谲诡而忘忠信熟刑名之学则憙苛刻而泥廉隅诵隠遁之篇则意先驰于水石咏宫体之辞则志不出于奁匣文见于外心动乎内百变而百从之矣谅非淳气素具通识旁照则为其所败壊如覆手耳韩子有言曰：儒以文乱徳岂谓是乎然则圣君贤辅将以使民迁善而逺罪得不谨于文哉有周而上去古未逺而浚哲时起以纲领之彬彬之盛如天地日月不可复誉其大而褒其明也至于汉初老师大儒未尽凋落嗣而兴者皆知称先圣本仁义数百年中其秉笔者多有可采魏晋之后渉于南北斯道积羸日剧一日髙冠立朝不恤治具而相高老佛无用之谈世主储王而争夸奸声乱色以为才思虚荒巧伪灭去义理俾元元之民虽有耳目弗能复视听矣頼天相唐室生大贤以维持之李杜称兵于前韩栁主盟于后诛邪赏正方内向服尧舜之道晦而复明周孔之教枯而复荣逮于朝家文章之懿高视前古者阶于此也不意天宇之广颓风未絶近年以来新进之士重为其所扇动不求经术而摭小说以为新不思理道而专雕锼以为丽句千言万莫辨首尾覧之若游于都市但见其晨而合夜而散纷纷藉藉不知其何氏也逺近传习四方一体有司以备官之故姑用泛取琐辞谬举无如之何圣人之门将复榛芜矣所幸明后在阼贤臣在位慨然兴念思遏其波凡曰：有识孰不抃慰然询于舆人则佥谓执事与禁掖数公谋救斯弊用心最切至觏僻逺之民也获闻是语信之不疑诚以执事负大才业角驰英俊之场迭为天下第一遭时结主坐致严近苟协咨同僚翊起正道凿吾人之胷而归以中和之气固其职矣虽然世俗之仕难以道谕易以名诱诱之之术不在辞费胡不于广众之中择其好古知道有出于人者浴其尘垢被以羽翼使奋飞于天衢庶夫闻见之者知所劝勉乎记曰：以义度人则难为人以人望人则贤者可知矣若必求徳行如颜闵文学如游夏者而后取之则是待飞兎腰褭而乗车也伏惟稍卑其论而听小人之请觏家扵南楚生二十有八年矣自総髪读书羞以耿耿之心为流俗所昏醉开巻执笔輙欲窥见古作者之状貌为之浸乆非敢自谓有所得然其用意不为不专矣家贫亲老弗获禄仕或怒其介或笑其迂左排右挤沟壑是虞今兹旅食上国日闻髙义不惭贱陋奉累阍守必欲招延隽杰激劝顽鄙顾可以隗为始乎昔牛竒章见称于韩吏部而名遂籍甚退之非僧儒所可跂及也然而所以称之者急于教道欲其行之者多庸兹奨励而已耳今觏虽不才抑犹未肯与僧孺等列执事不为退之之事则已若其为之幸少留意焉尝所著明堂定制图一道并序其意在赞明经义以埤益一王之盛礼天门秘邃未敢通献谨缮其副陈诸座隅并以杂文二十四篇録为一册继用尘渎润色多暇时赐财择是所愿也志切言直有犯威尊俯伏待罪不宣觏再拜
上范待制书
知府待制执事觏尝闻之鹖冠子曰：贱生于无所用中流失船一壶千金始犹未信今乃知之嗟乎古之为士者何其显荣哉身弊缊而宠踰华衮腹藜糗而富埓千乗故有以南面之王而拥篲于匹夫公子国相而执辔于羸老兹战国之事尚未足法汉有天命四履之逺化戎为华而犹求贤如不及州郡察焉四府辟焉一介之善无敢漏畧县乡小吏名污贱者也翼之而仕角之而朝者往往有焉此无他盖有国者虑下情之壅遏得人以快耳目当涂者畏旷官之罪以举贤为称职习俗相尚气焰薫灼而然也故于时能言以上多自琢饰闺门为仕进之阶乡党乃荣名之路奨助风教夫岂小欤厥后古道不逞辞科浸长不由经济一出声病源而海之以至今日矧惟真帝在上皇天乃睠太平之根穏贯坤厚四鄙酣寝无鸡鸣犬吠之警法令流畅罔或抵牾役夫贱类驰一乗之传则足以呼舞诸侯矣三尺童子据案弄笔则足以斩决强梗矣不待伟人深智而职事已治故虽浮华浅陋之辈率为可用声律取士孰不曰：宜学小则易工利近则可欲贠位有数而求之者多国朝患其或私谒也于是糊其名易其书混致于考官之手固不知其立身之行干蛊之才虽有仁如伯夷孝如曽参直如史鱼廉如于陵一语不中则生平委地况执其柄者时或非人声律之中又有遗焉荐于乡奏于礼部第于殿庭偶失偶得如奕棊耳名卿大臣以其无举知之责也闭其口不复言天下士俛视同术疏若秦越养威重崇爱恶管库之隶洒扫之仆皆得以保任而惜一言以举遗逸虽然好古洁廉之士宁忍饿而死耳安能仰面以希其咳唾于戏学道之无益也如此夫宜其腐儒小生去本逐末父诏其子曰：何必读书姑诵赋而已矣兄教其弟曰：何必有名姑程试而已矣故有缣缃凝尘不记篇目而致甲科帷薄污辱市井不齿而谐美仕劝善惩恶将安在邪万一史臣示书法于后世则赤墀之下当有任其责者矣噫非大贤君子其曷能矫之觏建昌南城人也生二十有九年矣龆齓憙事以进士自业摘花蕊写云烟为世俗辞语颇甚可取愚不惟道之隆替时之向背輙游心于圣人之藴志将以尧吾君羲吾民晨夜精思颇为有得视阙政如已之疾视恶吏如已之雠恨无斗水以洗濯瑕秽四顾悲歌时或涕洟然而命薄计拙动成颠仆乡书之不録况爵命乎孤贫无依载其空文走南北楫焉而川竭蹄焉而路穷尝游京邑凡时之所谓文宗儒师者多请谒焉但伏执事之名时最乆矣谋之于儒林则又谓执事表知乐之士有自褐衣而得召者如觏等軰庶可依归不幸未及弛担而执事以言左迁时异事变卒无所遇彷徨而归又黜乡举身病矣力穷矣仰喜朝车适留兹土故不逺五百里犯风雨寒苦来拜于庑下古之君子居易以俟命不患人之不已知今觏也踽踽而来若行贾之为者其故何哉伏念家世贫乏幼孤无兄弟老母年近六十饥焉而无田寒焉而无桑喁喁科举求不可望之禄以为养抑疎阔矣每朝夕进侧则见髪班体臞而食淡衣粗乌鸟之情痛劈骨髓王城百舎天门九关铢铜不畜何路自逹遐方小郡知已断絶奸邪所怒哆冶所笑身无油脂日就干腊往时多事勤苦成疾今兹忧愁益复发作长恐医饵不继忽沉沟壑内孤慈母上负明时所懐不伸抱恨泉壌以此计校不宜黙黙是以来也伏惟执事以文学名家以公忠许国封书言事及于母子夫妇间无所隠讳庭辩宰相而辞不可屈此其心将大有为者也不日祗奉明诏归于帝右持衡制事当不因循然则仕籍未甚清俗化未甚修赋役未甚等兵守未甚完异方之法乱中国夷狄之君抗天子长驱大割用工非一肘腋咨议岂宜少人渐而收之盍自今日觏虽不才以备一人之数顾不可乎苟取其穷而通之取其贱而贵之补罅续断粗当益国不徒矫世俗腾举士之名而已此在高明熟虑之也弗复云云尝所著明堂定制图一道并序前日度支魏公以列于座隅兹不再献潜书十五篇野记二篇礼论七篇共一册谨用尘渎常行所业五巻亦以资闲暇一笑皆旧写不精致恕而怜之可也不宣觏再拜
上孙寺丞书
寺丞执事当今天下职官孰轻重哉去于民不逺事之一介必折诸其庭莫如县大夫者吾邑之在江表亦繁巨矣戸口栉比赋米之以斛入者岁且数万自政不得人二三年来尤为昏乱公庭攘攘塞耳不闻怨声民钱狱理交手为市刺史弗之恤廉使弗之问裹粮北走路宿一月然后至京师天门沉沉虎士交戟朝无亲党袖无金贝有能自逹其寃者乎是以穷夫细人拷棒且死噤不得言唯仰首拜天以愿雪活嗟乎圣人在上此何罪也不意复有执事取而正之民之疮痍洗刷针疗吏之宿赃夺诸其懐书牒讼争者不持尺布斗粟喜捷而返里胥大徭随候衙喝无土工木材之责绾弊布衣食菜饮水晨而出暮不敢休勉勉哀矜与赤子为父母贪人侈妇之所窃笑守道君子嗟叹之不暇呜呼仕今之世处今之俗其心皎皎追古人为徒伏惟执事之事业其小大何如也但恐听详则事滞爱极则奸生髙明多见当自知矣小人无位请赞言之押券书移亩税者立判时遣无淹乆以匮其力则农不伤鼠窃狗偷得情则已无姑息以枝其辞则捕逐之吏敢奉其职村氓僻陋逺者二百里负米为食十捐六七以足薪刍房赁之费旦入郭门夜驰而出往返犹且数日若必求其根待其蔓或旬或月然后罢归则将颠踬乞假之无地耒耜不得深其田斧斤不得采其山矣贼徒狡狯心岂廉耻昨鞭今戮犹或不悛若必抚而哀之则将沿上官之语以诬捕已者如此则虽白昼解人之衣贝者掩目而过矣仰惟执事以明易慎以义夺仁情见则勿疑罪当则勿恤乃古君子佩弦之流也玉光无瑕纲目无漏完粹精宻可胜道哉觏邑外草莱之民也落魄不肖生年二十三身不被一命之宠家不蔵担石之榖鸡鸣而起诵孔子孟轲羣圣人之言纂成文章以康国济民为意余力读孙吴书学耕战法以备朝廷犬马驱指肤寒热腹饥渇颠倒而不变非独人之云云坐而自叹且自笑者也今者进不敢祈执事尺书之荐退不敢受里闾启齿之嘱以希幸于左右觞酒脔炙非所懐也唯其公论末策思得自陈以增盛德之分寸故为之一来执事以为何哉不宣觏再拜
上余监丞书
监丞执事觏南城小草民也窃闻执事以文辞判是非取先天下豪俊马首南向尹兹大邑盛名之下不获爱坐卧越四百里奔走来见尝所著文家贫弗及更写谨献旧藁一策凡九十五首约万余言以请命阶闼伏念觏十岁知声律十二近文章思虑猖狂耳目病困者既十年矣而公不举于州郡私不信于闾里梯天莫见明主穷海未遇知已朝谈仁义暮学计策云云虽多徒取笑恠老母坐堂亲爱盈屋耒耜不供升斗之食桑麻不足一带之衣尘埃四走乞丐无地此亦立节丈夫所宜叹惜者也今执事识量足以鉴臧否位望足以为升黜亦奚吝开巻一览思其所以哉夫驱马而卖之者为市人所贵贱未足以为驽良遇伯乐而弗一顾则虽日驰千里皆驴材也伏惟少留念焉他日执事得位将相洗濯四表琐琐之力一献门下以托名于本传之末顾不美欤古之相遇者或以一言之善或目击而道存意气所合唇齿后也不复浮辞唯増媿畏而已不宣觏再拜
上苏祠部书
