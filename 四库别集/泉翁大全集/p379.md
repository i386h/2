<!-- { "loadSidebar": true } -->
　　街，非也。使不倒戈，亦只如汤放桀於南巢耳。苏子谓武王非圣人，非也。吾谓此武王之所以圣也，非圣人做不得此事。?以所见大小偏全看者是。如坐井观天曰：「天。」亦天也，在井上见天之全体乃其天也。周公太公诸圣臣所见亦大，故辅武王以伐纣。伐纣只是躯之使不害民耳，而前徒倒戈自杀之，非武王杀之也。悬头於 
　　
　　　锡命问：先儒教人尝一敬字，我老先生亦尝以此而教人。窃意所谓敬者，圣学功夫之要也，内外一致，未尝有所偏废。敬则胸中无物，虽种种应酬而自不劳，其放逸流滥者固不在言矣。若以擎拳曲跪，矜持拘迫为敬，则似劳攘，硬而不活。中庸之戒慎恐惧，孟子之勿忘勿助，何等自然。未知是否？ 
　　
　　敬则胸中无物一句最好。主一之谓敬，无适之谓一。无物故一，有一物则非一矣。勿忘勿助即是敬，戒慎恐惧即是敬，文公加一畏字，则似大严，却成助长了也。而吾振卿看出自然来，可喜。於戒慎恐惧勿忘勿助中见得自然，乃真敬也。 
　　
　　　锡命问：向闻古林说孟子说大人则藐之章，彼此较量，便觉微有动心处，窃以为然。周濂溪云：「铢视轩冕，尘视金玉。」白沙先生谓此盖略言之以讽始学者耳。人争一个觉，纔觉便我大而物小，物尽而我无尽。夫无尽者，微尘六合，瞬息千古，生不知爱，死不知恶，尚奚暇铢轩冕而尘金玉耶？观此则白沙先生真能不动，而与舜禹之有天下而不与之心同一揆也。何如？ 
　　
　　孟子濂溪皆是为众人说，未可以此断其动心也。孟子只为说大人者说，濂溪只为始学者说耳，不可以看低了二贤也。 
　　
　　　锡命问：道本不远，在於人伦之间。故我老先生云：「大道求於人伦之间，真心见乎感应之始。」命欲养此真心而未能，举以问於道林。道林曰：「只在无欲。无欲则能与天地万物一体，无往而非痛痒相关之情，真心即此而形见，大道即此而在矣。」命从事於此而若有验焉，不知此果得乎求真心之指否也？愿示端的。 
　　
　　勿忘勿助之间，真心自见，而无欲一体在是矣。只要无欲及与天地万物一体，何可得乎？只是想象耳。道林亦说得是，但似倒说了。得真心则自无欲，非待无欲上乃求真心也。盖人人合下便有真心，若无欲则圣人地位矣。故孟子只说寡欲，寡之又寡，以至於无。人少则慕父母，知好色则慕少艾，有妻子则慕妻子，仕则慕君，不得於君则热中，至是真心亡尽矣。　锡命问：命近觉得曾子三省之省字却甚警拔。盖此心纔省，则警觉而生，而天理之几见；不省则昏寂而死，而虚明之体塞。其心之生也死也，乃系乎人之省与不省耳，能勿忧乎？白沙先生所谓此心通塞往来之机，生生化化之妙，其紧要在乎此省也。我老先生所谓随处体认天理者，不息乎此省也，於此可见千古圣贤(此)同此一段工夫也。随处体认天理六字，不益信而益笃乎？或以为外者，盖亦不知天理之在吾心，而体认之者，省我之心也。何如？ 
　　
　　此段看得甚亲切，以省不省说生死，甚好，随处体认天理，功夫全在省与不省耳。白沙先生与周、程、孔、孟、文、武、周公、禹、汤、尧、舜，等而上之，千古圣贤，同条共贯，皆此心学也，而谓体认天理为求之於外，不知天理外乎？体认外乎？非义外之说乎？盖以体认天理为外，则三省吾身亦在外矣乎？此皆缘未识内外合一之道，反有外物之心也。不知省处从何处起，可哀可哀。 
　　
　　　萧时中问：今之学者多未察老先生随处体认之说，以为逐外，盖俗学溺之也。周子之作太极，张子之作西铭，以杨龟山、陆子静之明哲，尚不能无疑，朱紫阳乃各为论说，载在简册，而二先生之道遂昭然大明於天下后世。中不自揣，欲作随处体认天理论以明之，何如？ 
　　
　　孟子七篇昭如日星，至宋大儒犹多疑之。今我朝乃定，何怪乎人之疑也！恐不足与辨也。 
　　
　　　吴齐龙问：子曰：「非其鬼而祭之，谄也。」盖祭非其鬼，则鬼亦不享，虽欲谄之，奚可得哉？夫大夫祭五祀，礼也。然户、?、中溜、门、行，皆庶人之所有事，不知何故而不得祭？齐龙窃谓虽祭之亦不为过。朱子以庶人祭旁亲远族为非其鬼，然旁亲远族，其始也皆原於一本，或以无后，或以功，或以贤，祭之何故不可？窃谓虽祭之亦不为过。又先贤如祖师白沙先生、王阳明先生，门人有司固尝立庙以祭之矣，齐龙钦慕，固图其像貌，每朔望必悬之於壁，焚香恭拜，彷若临之在上，而一毫非僻之心自不敢生。兹欲每岁薄具尊俎，祭之於书堂清净之所，以申一念之诚。且朋友终岁不宴会，亦无以洽情将敬，遂因之而延同志，又安知无所触发乎？但不知於理当否也？ 
　　
　　凡主祭者，必其分之相等，乃可相通。天子为天之子，故得祭乎天地，而凡天下之人，戴天履地，皆有报天地之恩，皆举之矣，然必天子乃可祭报，即天下之人之报也。诸侯大夫之祭山川五祀，即所封境内之人之祀也。譬如子孙皆受祖考之恩，然必宗子嫡派，然后与祖考之气相通，乃得祭宗子之祭，即通族之人之祭，支子不得祭。支子为大夫，则以上牲祭於宗子之家，此礼有明典分也，大理之品节也，犯分则得罪於天，希孔以为不为过，误矣。至於旁亲无后，或以功以贤，亦必有当主祭之人，如殇祔於祖而不祔於考，惟祭祖之人得祭之。先师成我之恩，立庙祭之，宜也，然必有主祭之人，其余则从长者行礼，至於朔望焚香瞻拜，以致诚意，以兴景仰之心可也。 
　　
　　　齐龙问：小学大学乃圣人因人施教妙法，而小学之教，首曰：「元亨利贞，天道之常。仁义礼智，人性之纲。」齐龙窃谓此奥义恐非初学者可与骤语，不知果何以也？ 
　　
　　诚似躐等，不知文公何意？此予古小学之所由作也。 
　　
　　　齐龙问：许鲁斋治生之说，后世多非之。然今之学者贫乏不能自存有矣，如之何治生可废？夫位天地，育万物，学者之实用也，且不能自存学乎？ 
　　
　　治生止於竭力耕田而已，外此加毫末，便不可入尧舜之道，更学何事？ 
　　
　　　齐龙问：「色厉而内荏，譬诸小人，其犹穿窬之盗也欤！」齐龙终日钦钦，尝恐对此四字不过，不知何以致力而得免夫此也？ 
　　
　　只是主敬则内外合一，何患不免？敬则诚，诚与伪相反。色厉内荏，伪也。 
　　
　　　齐龙问：程子尝云：「贤且学他是处，未须论他不是处。」齐龙每见今之学者多有於人之善不肯虚心效法，又从而诋毁之，惟恐人之有善也。及见人说为不善，更不察其爱憎，不原其心迹，一唱百和，惟恐人之无恶也。齐龙尝以此自警，於人之善则学之扬之，於人之不善则省之隐之。然学人之善而不能及人之善，隐人之恶而反致人忌，何也？ 
　　
　　忠厚之心积久则人自化矣，其有忌者，只是反己。 
　　
　　　齐龙问：「艮其背，不获其身；行其庭，不见其人。」此易艮卦之辞。齐龙穷之既久而未悉其义者也。又闻吾夫子有言曰：「不获其身，必有获也；不见其人，必有见也。」斯义　　　也，齐龙亦穷之而未悉者也。 
　　
　　艮卦之辞只是忘己。但佛者多冒其说以自文，以为儒佛同道，虽儒者亦甘与之同。吾忧之，故著此二句，令人不求之虚空耳。 
　　
　　　齐龙问：孔子射於矍相之圃，使子路执弓矢出延射曰：「贲军之将，(忘)[亡]国之大夫，与为人后[者不]入。」夫为将而贲军，为大夫而(忘)[亡]国，宜不可与之进矣。然伯叔无子，有侄而不继之，於理顺乎？於情安乎？又使公罔裘扬觯而语曰：「幼壮孝弟，耆耄好礼，不从流俗，修身以俟死者，在此位也。」夫必皆孝弟好礼修身俟死之人，然后得在其位，则天下之为弃人多矣，岂圣人无一人不欲其入於善之心哉？ 
　　
　　此非圣人之言也，乃汉儒伪入者。且败军之将、亡国之大夫，亦有不幸，非己致之者。至於与为人后，在孔子时井田未坏，无所利而为，何与为人后之有？况圣(入)[人]不弃人，尧舜於庶顽(纔)[谗]说尚欲候以明之，欲并生哉，见圣人待物之洪，虽至恶亦所不弃。以此观之，可见此段皆伪也。以我观书，随处得益。 
　　
　　　齐龙问：朱文公家礼，四(伐)[代]位次自西以次而列。齐龙揆诸心，殊见未安。有以为神道尚右，窃谓神人一理，夫奚所尚不同？且尚右者既次列於西，则人道尚左者当次列於东，此不免相为背戾，不知当如何列然后为协也？ 
　　
　　此文公之误也。人道尚左则神道亦皆尚左，人神一理也。尚右之说无所据，后世俗儒之偏见耳。宋以右相为尊，亦踵此误也。盖古人祭祀，既行於堂，谓之阳厌，又行於室，谓之阴厌。阴厌於室西南隅为奥，始祖居之，东向，则群庙之主以祖为尊，故自西而东。文公误以为定位，非也。文公复生，亦当服从。 
　　
　　　齐龙问：翁临妇丧，伯叔临侄妇丧，夫临妻丧，兄临弟妇丧，弟临兄嫂丧，文公家礼未尝条著，俗人行之甚苟。此乃常用之礼，亦非小小者，请著为定式焉。 
　　
　　叔伯父尊，则哭於别所。临侄弟妇丧，当然也。若弟妇丧，则叔与嫂无服，以其义推不去也。妻之丧则有之，惟焚香哭揖而不拜跪可也。 
　　
　　　齐龙问：长殇中殇下殇，而服祭因之降杀。夫均为父母之所生，则其恩同、其爱同，而服不同、祭不同，不知圣贤制礼微意何也？ 
　　
　　上中下殇，死者成人与未成人。圣人制礼，品节不可混同也，此圣人之精义也。 
　　
　　　张问：知行如阴阳，何如？知中之有行，犹阳中之有阴也。行中之有知，犹阴中之有阳也。二者不可得而离之也。如虚明有觉，此是知也，而存存不息，知中之行也。身体力行，此是行也，而能明其所行之理，行中之知也。如学问思辨属知矣，而能运用其所以学问思辨者，盖非知中之行乎？如笃行属行矣，非有知寓乎其中，必至冥行矣，盖非行中之知乎？知中自有行，行中自有知，二者不得而相离也，亦不得而相混也，是知行合一否也？敢请指示。 
　　
　　阴阳无二气，知行无二心，所以□□得离也。廷文谓存存不息即知中之行，足破后儒说行(子)[字]之缪。若由此用功到熟处，即知行合一矣。知行合一，圣人地位也，初学亦不可不先知此理。后儒不得入尧舜之道，只是不认得此理耳。 
　　
