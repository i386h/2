<!-- { "loadSidebar": true } -->
学必有本焉经世出世之谓也故学非所当务则不足志矣其所当务者经世之学则圣贤之道焉圣贤之道者何道徳性命仁义之谓也三代之始道在唐虞后之言道者必曰是焉盖道明者三皇徳著者五帝法备者三王以尧舜禹汤文武之为君尽君道也皋陶伊傅周召之为臣尽臣道也孔子颜曽思孟之为师尽师道也千万世之所法者未之有改也圣贤逺矣而其道具在者六经焉夫易以着阴阳推造化之变通也诗以道性情别风雅之正变也书以纪政事序号令之因革也春秋以示赏罚明尊王抑霸之统也礼以谨节文明上下等杀之分也乐以致气运达天地之和也凡圣贤传心授道之要于是乎具蔑有加矣然六经之精微幽玅悉具夫吾心昭晰明着何莫由夫是哉自尧舜相传惟曰执中持敬宅心而已耳孔子之谓仁子思之谓诚大学之谓敬孟子之谓心中庸之谓中其归一也能造乎天人一致之工则致中和存诚明穷事物之理尽人物之性然后位天地育万物裁成天地之道辅相天地之宜是以智周乎万物而道济乎天下也此君子之道本诸身征诸庶民考诸三王建诸天地质诸鬼神百世以俟圣人而不惑大而为天地立极生民立命维持纲常扶持世教孜孜焉矻矻焉守之为大经行之为大法明则有礼乐幽则有鬼神故不可一日而废焉须臾而离也必致戒谨恐惧之工于慎独之顷操舍之际而后体立而用行矣始则止而后定定而后静静而后安安而后虑虑而后得乆则曲能有诚诚则形形则着着则明明则动动则变变则化莫不得诸已者其惟尽性致命矣乎居仁由义矣乎敛之则退藏于宻施之则小而为天下国家用大而用天下国家者也下逮荀杨董韩周程邵张朱吕之言皆所以载道足以羽翼六经者欤左氏屈贾班马李栁欧苏曾王之文皆属辞言道而作非载夫道虽工无取焉是故藴之为徳行发而为文章皆得夫道之正也抑自秦汉以下有记诵之学词章之学智术之学于是有别焉举无以逮夫圣贤之学也其立言将以泽万世埀不冺也穷天地之大不知其智焉合阴阳之和不知其信焉极鬼神之幽不知其秘焉又岂徒藻绘雕琢剽猎縁饰以惊世衒俗之为足哉茍不求夫真知实践则何出处语黙惟义之从哉此孔孟间闗列国将以行其道焉道不行则退而独善以全其进退于用舍之间而已矣故髙举逺引之士将欲超脱幻化凌厉氛垢必求夫出世之道焉则吾老荘之谓是也老子始为周柱下史已而迁藏室史其着道徳上下篇所谓内圣外王之道也其同老子者鬻子之授文王闗尹之为令亢仓之居畏垒荘子之居漆园列子之居郑圃犹巢由之髙夷齐之洁商皓之隠皆持节不屈其视名者实之宾乃宁处污渎而耻为文牺也日抱瓮荷筱以自得诚富贵贫贱欣戚得丧一毫不足累其中焉斯其一志心斋以得乎环中而应无穷也乎是能官天地府万物以天地为大炉造化为大冶宇宙不足喻其广风霆不足喻其神江海不足喻其深山岳不足喻其髙鬼神不足喻其幽乃蹩躠为仁踶跂为义澶漫为乐摘僻为礼足以一死生齐物我违穷达独立特行而不改者也由是三才以之一也万物以之齐也物理以之制也形器以之寓也治天下犹土苴也无为也则用天下而有余有为也则为天下用而不足者焉故以生为附赘县疣死为决疣溃癕外生外物而同于无欲者耶则固多寓言雄论放诞不羁而宏且博焉然而静则圣动则王静而与阴同徳动而与阳同波其动也天其静也地则命物之化而守其宗凡囿乎形气之内者一不能介其中馽其外也同乎天和合乎天乐休以天均和以天倪而委顺万化独游乎天也是其天守全乎非体尽无穷而游无朕与天为徒而能若是哉其视胶轕撄宁于轩轾之途声利之域亦复何预焉是非矜伪以惑世轲行以迷众欲为矫傲怪诞之资也其道固若是乎后之学者不求道徳之归性命之本而欲以卑陋谬妄之习而将窥夫太初混芒之始吾见其不可得矣矧有闻者食藜藿栖蓬翟戚其容薄其养饥饿其体肤壊烂其裳衣使人视之殆有不堪者焉所居也樵牧鹿豕所乐也烟云鱼鸟其心固若死灰形固若槁木其自处也髙其自视也逺其自待也重岂外物纷华毫髪之可动哉是虽结驷懐金不能至焉茍强至之倐忽去来不碍其迹不滞其形道合则留道离则去惟安其素有者焉又岂华羙之奉雕绘之居权势之位足以羁馽縻束之哉此所谓髙世之士也其接舆荷筱之徒也欤或假是以要世者则不然其退也妄其进也鋭是将钓名沽誉于时一旦起于草莱之间歘然遭遇即移所守滛所习华其服甘其食骄其气夸其辞充斥其驺御侈羙其居处所与游也穹赫显贵左右奔走趍为俦侣睢盱啴咺更相号于众曰彼道也徳也学之精也术之神也孰得而不尊且大焉求其所以奔走竞逐者势也利也尚何道徳之云哉噫假名以饰实者若之何不取世之抵排攘斥也耶是欲欺世恱时而作也孰知纵骇一时之惑卒无辨之者其能信夫天下后世哉此固有道者所不为也吾惧夫颓风陋俗流而不返挽而不止日益滋炽皆不知慎夫本而然也抑亦君子之于出处语黙一失于义乖于道何谬且戾之甚乎可不慎欤知慎所本则会道于一矣舍是则吾未知其谓学也已矣

玄问

或问曰道家者流其谓玄者何也曰玄天也即道之大原出于天也曰其亦始乎老子玄之又玄之谓乎曰然吾闻诸史氏曰道家者流使人精神专一动合无形澹足万物其为术也因阴阳之大顺采儒墨之善撮名法之要与时迁徙应物变化立俗施事无所不宜指约而易操事小而功多至于大道之要去健羡黜聪明释此而任术则无所取焉又曰道家无为而无不为其实易行其辞难知其术以虚无为本以因循为用无成势无常形故能究万物之情不为物先后能为万物主此太史氏之先黄老而后六经者也老子生周末尝为柱下史周衰述上下经而隠其徒则闗尹亢仓荘列是也其言一本于修道徳全性命而已内而修之抱一守中所以全生也外而施之不争无为所以利物也惟处乎大顺动合自然慎内闲外而纯粹不杂静一不变澹然无极动以天行乃合乎天徳者也虽用于世以慈俭谦约为用不过固守退藏不为物忤一返乎虚无平易清静无为柔弱素朴是以天下之物本以谦则无累含以虚则无碍行以易则无难变以权则无窒使民自化自朴自正焉耳矣盖将全物之本然而复乎一初也乎故不拘乎仁义忠信政教俗化之丝纷棋布也非以是为不可用于世也矧周衰俗薄亦将拯弊救危以还乎纯古者焉其采儒墨之善也孔子尝问礼焉其言曰聪明深察而近于死者好讥议人者也博辨宏逺而危其身好发人之恶者也此孔子之谓博古知今而闻诸老聃云杨子之兼爱遇老子而舍者争席墨子之尚同明鬼殆若类焉而荘列之书且杂其说名家者则治国用兵尚贤爱民近之纵衡家者则翕张强弱与夺似之而传世之乆为道之宗莫过精神专一澹足万物去健羡黜聪明为要是以虚无为本也若无欲而朴不言而信其挫鋭觧纷和光同尘后其身而先焉外其身而存焉故曲全枉直知盈守洼知新守弊则明而若昧进而若退辨而若讷巧而若拙直而若屈不割其方不秽其亷虽直而不肆虽光而不耀以全其用也若其操以诚行以简待以恕应以黙葢以事物为粗迹以空虚为玅用故儒以其寓言放说皆荒唐缪悠之辞不切于世用虽然抑亦不出乎通三才之理序万物之性违死生之常外事物之迹而为言也固有以见夫天地之外六合之先敛万有于一息散一息于万有者欤是曰凝寂曰邃深曰澄澈曰空同曰晦冥信所以浑乎洋乎游太初乎且天地之运轻清上浮者积气也重浊下凝者积块也周流六虚徃来无穷而屈伸消长刚柔进退通乎昼夜代乎四时其风霆流形庶品露生自生自化自形自色自消自息万物相浑沦而未离其炁形质具皆天地含精而化生是故常生常化之不已其晦明禅续无一息之异也所以外天地遗万物庶出乎理气之囿而造化无极无朕之先非声臭之可测象数之可求也溟滓芒昧超乎万物而为万物根本岂不至玄至微也哉扬雄之谓玄也以数准易设方州部家踦嬴之用其亦厯蓍之一端欤非吾所谓玄也史迁曰世之学老子者则绌儒学儒学亦绌老子亦何互相讥议之甚哉然而虚玄之长也后之宗之者舛诞偏缪而至也岂皆老荘之失使然哉善学者故必求夫虚无之本也是之谓玄

