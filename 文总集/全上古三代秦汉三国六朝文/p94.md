<!-- { "loadSidebar": true } -->
　　河出昆仑，经中国，注勃海，是其地势西北高而东南下也。可案图书，观地形，令水工准高下，开大河上领，出之胡中，东注之海。如此关东长无水灾，北边不忧匈奴，可以省堤防备塞，士卒转输，胡寇侵盗，覆军杀将暴骨原野之患。天下常备匈奴而不忧百越者，以其水绝壤断也。此功壹成，万世大利。（《汉书·沟洫志》）
　　◎苏武
　　武字子卿，杜陵人。初为郎，迁移中厩监，进侍中。天汉元年以中郎将使匈奴，留不遣，至元始六年归，拜典属国。宣帝即位，赐爵关内侯。神爵二年卒，年八十馀，甘露三年图形麒麟阁。
　　◇报李陵书
　　曩以人乏，奉使方外，至使遐夷作逆，封豕造悖，豺狼出爪，摧辱王命，身幽於无人之处，迹戢於胡塞之地，歃朝露以为饮，茹田鼠以为粮，穷目极望，不见所识，侧耳远听，不闻人声。当此之时，生不足甘，死不足恶，所以忍困强存，徒念忠义，虽诱仆以隆爵厚宠，万金之利，不以滑其虑也。迫以白刃在颈，铁在喉，不以动其心也。何则？志定於不回，期誓於殁命，幸赖圣明，远垂拯赎，得使入汤之禽，复假羽毛，刖断之足，复蒙连续。每念足下，才为世英。（《文选》刘琨《答卢谌诗》注，又丘迟《与陈伯之书》注、袁宏《三国名臣赞》注并作「世生」。）器为时出。语曰：「夜行被绣，不足为荣。」况於家室孤灭，弃在绝域，衣则异制，食味不均，弃捐功名，虽尚视息，与亡无异。向使君服节死难，书功竹帛，传名千代，茅土之封，永在不朽，不亦休哉！嗟乎李卿，事已去矣，失之毫厘，差之千里，将复何言？所贶重遗，义当顺承，本为一体，今为异俗。余归汉室，子留彼国。臣无境外之交，故不当受，乖离邈矣。相见末期，国别俗殊，死生隔绝，岱马越鸟，能不依依。谨奉答报，并还所赠。（《艺文类聚》三十）
　　当子锐气深入之时，朝发夕息，数千万里。虽乘云附景，不足以譬速。晨凫失群，不足以喻疾。岂可因归雁以运粮，托景风以饷军哉。（《北堂书钞》一百十七、文选《海赋》注、《御览》九百十九。）
　　其於学人皆如凤如龙。（《文选》韦昭《博弈论》注）
　　◇书
　　越人衣文蛇，代马依北风，君子於其国也。凄怆伤於心。（《文选》张协《杂诗》注）
　　◎常惠
　　惠，太原人。天汉初，应募从苏武使匈奴，始元六年归，拜光禄大夫。本始中，封长罗侯。神爵中，代苏武为典属国。甘露末，拜右将军。初元二年卒，谥曰壮武侯。
　　◇从塞下上书言乌孙事
　　愿留少主敦煌郡。惠至乌孙，责以负约，因立元贵靡，还迎少主。（汉书·萧望之传》：先是乌孙昆弥翁归靡上书，愿以汉外孙元贵靡为嗣，得复尚少主。神爵二年，遣惠送公主，未出塞，翁归靡死，其兄子狂王背约自立，惠从塞下上书。）
　　◇奏请击龟兹
　　龟兹尝杀校尉赖丹，未伏诛，请便道击之。（《汉书·常惠传》：宣帝复遣惠持金币赐乌孙贵人有功者，惠因奏请。）
　　◎李陵
　　陵字少卿，陇西成纪人。前将军广孙。为侍中建章监，拜骑都尉。天汉二年，兵败，降於匈奴。尚单於女，封右校王。元平元年病死，有集二卷。
　　◇令
　　闻鼓声而纵，闻金声而止。（《汉书·李广附传》）
　　◇表
　　臣以天汉二年到塞外，寻被诏书，责臣不进。臣辄引师到浚稽山，五将失道。（□□□□□□）
　　◇与苏武书
　　子卿名声冠於图籍，分义光於二国，形影表於丹青，爵禄传於王室。家获无穷之宠，永明白於千载。夫行志志立，求仁得仁，虽遭困厄，死而后已。将何恨哉！陵前提步卒五千，深入匈奴右地三千馀里，虽身降名辱，下计其功，岂不足以免老母之命邪？嗟乎子卿，世事谬矣。功者福主，今为祸先。忠者义本，今为重患。是以范蠡赴流，屈原沉身，子欲居九夷，此不由感怨之志邪？行矣子卿，恩若一体，分为二朝，悠悠永绝，何可为思？人殊俗异，死生断绝，何由复达？（《艺文类聚》三十）
　　相竞趋带林。（《史记·匈奴传》索隐）
　　言为瑕秽，动增泥滓。（《文选》潘岳《西征赋》注）
　　雷鼓动天，朱旗翳日。（《文选》曹植《责躬诗》注、班固《燕然山铭》注。）
　　陵自有识以来，士之立操，未有如子卿者也。（《文选》张华《答何邵诗》注，又繁钦《与魏文帝笺》注。）
　　陵前为子卿死之计，所以然者，冀其驱丑虏翻然南驰，故且屈以求伸。若将不死，功成事立，则将上报厚恩，下显祖考之明也。（《文选·李陵答苏武书》注）
　　陵当谓单於畜士养兵，循先将军之令。将饮马河洛，收珠南海。（《文选》孙楚《为石苞与孙皓书》注）
　　策名干天衢。（《文选·郭有道碑文》注）
　　◇重报苏武书
　　子卿足下：勤宣令德，策名清时，荣问休畅，幸甚，幸甚。远托异国，昔人所悲，望风怀想，能不依依？昔者不遗，远辱还答，慰诲勤勤，有逾骨肉。陵虽不敏，能不慨然？自从初降，以至今日，身之穷困，独坐愁苦，终日无睹，但见异类，韦毳幕，以御风雨。膻肉酪浆，以充饥渴。举目言笑，谁与为欢。胡地玄冰，边土惨裂，但闻悲风萧条之声。凉秋九月，塞外草衰，夜不能寐。侧耳远听，胡笳互动。牧马悲鸣，吟啸成群，边声四起，晨坐听之，不觉泪下。嗟乎子卿，陵独何心，能不悲哉！与子别后，益复无聊，上念老母，临年被戮，妻子无辜，并为鲸鲵，身负国恩，为世所悲，子归受荣，我留受辱，命也如何？身出礼义之乡，而入无知之俗，违弃君亲之恩，长为恋夷之域，伤已，令先君之嗣，更成戎狄之族，又自悲矣。功大罪小，不蒙明察，孤负陵心，区区之意，每一念至，忽然忘生。陵不难刺心以自明，刎颈以见志，顾国家於我已矣，杀身无益，适足增羞，故每攘臂忍辱，辄复苟活。左右之人，见陵如此，以为不入耳之欢，来相劝勉。异方之乐，只令人悲，增忉怛耳。嗟乎子卿，人之相知，贵相知心。前书仓卒，未尽所怀，故复略而言之。
　　昔先帝授陵步卒五千，出征绝域。五将失道，陵独遇战，而裹万里之粮，帅徒步之师，出天汉之外，入强胡之域，以五千之众，对十万之军，策疲乏之兵，当新羁之马，然犹斩将搴旗，追奔逐北，灭迹扫尘，斩其枭帅，使三军之士，视死如归。陵也不才，希当大任，意谓此时，功难堪矣。匈奴既败，举国兴师，更练精兵，强逾十万，单於临阵，亲自合围，客主之形，既不相如，步马之势，又甚悬绝。疲兵再战，一以当千，然犹扶乘创痛，决命争首，死伤积野，馀不满百，而皆扶病，不任干戈。然陵振臂一呼，创病皆起，举刃指虏，胡马奔走。兵尽矢穷，人无尺铁，犹复徒首奋呼，争为先登。当此时也，天地为陵震怒，战士为陵饮血，单於谓陵不可复得，便欲引还，而贼臣教之，遂便复战，故陵不免耳。昔高皇帝以三十万众，困於平城，当此之时，猛将如云，谋臣如雨，然犹七日不食，仅乃得免，况当陵者，岂易为力哉！而执事者云云，苟怨陵以不死，然陵不死，罪也，子卿视陵，岂偷生之士，而惜死之人哉！宁有背君亲，捐妻子，而反为利者乎！然陵不死，有所为也。故欲如前书之言，报恩於国主耳。诚以虚死不如立节，灭名不如报德也。昔范蠡不殉会稽之耻，曹沫不死三败之辱，卒复句践之雠，报鲁国之羞。区区之心，窃慕此耳。何图志未立而怨已成，计未从而骨肉受刑，此陵所以仰天椎心而泣血也。
　　足下又云，汉与功臣不薄，子为汉臣，安得不云尔乎。昔萧樊囚絷，韩彭菹醢，晁错受戮，周魏见辜。其馀佐命立功之士，贾谊亚夫之徒，皆信命世之才，抱将相之具，而受小人之谗，并受祸败之辱，卒使怀才受谤，能不得展。彼二子之遐举，谁不为之痛心哉！陵先将军，功略盖天地，义勇冠三军，徒失贵臣之意，刭身绝域之表。此功臣义士，所以负戟而长叹者也。何谓不薄哉！
　　且足下昔以单车之使，适万乘之虏，遭时不遇，至於伏剑不顾，流离辛苦，几死朔北之野，丁年奉使，皓首而归，老母终堂，生妻去帷，此天下所希闻，古今所未有也。蛮貊之人，尚犹嘉子之节，况为天下之主乎！陵谓足下，当享茅土之荐，受千乘之赏。闻子之归，赐不过二百万，位不过典属国，无尺土之封加子之勤，而妨功害能之臣，尽为万户侯，亲戚贪佞之类，悉为廊庙宰。子尚如此，陵复何望哉！且汉厚诛陵以不死，薄赏子以守节，欲使远听之臣，望风驰命，此实难矣，所以每顾而不悔者也。陵虽孤恩，汉亦负德。昔人有言，虽忠不烈，视死如归，陵诚能安，而主岂复能眷眷乎！男儿生以不成名，死则葬蛮夷中，谁复能屈身稽颡，还向北阙，刀笔之吏，弄其文墨邪？愿足下勿复望陵。嗟乎子卿，夫复何言？相去万里，人绝路殊。生为别世之人，死为异域之鬼。长与足下，生死辞矣，幸谢故人，勉事圣君。足下胤子无恙，勿以为念，努力自爱，时因北风，复惠德音，李陵顿首。（《文选》、《艺文类聚》三十。）
　　◎李广利
　　广利，中山人。以女弟李夫人有宠，欲侯之。太初初拜贰师将军，征大宛，还封海西侯，寻为大将军。三出击匈奴。会巫蛊事起，欲深入要功，征和三年，军败，降匈奴。岁馀，卫律害其宠，杀之以祠社。
　　◇初征大宛还至敦煌上书
　　道远多乏食，且士卒不患战，患饥。人少，不足以拔宛。愿且罢兵，益发而复往。（《史记·大宛传》、《汉书·李广利传》。）
　　◎胡建
　　建字子孟，河东人。天汉中守军正丞，后为渭城令。昭帝时为上官安所捕，自杀。
　　◇奏暂监军御史
　　臣闻军法，立武以威众，诛恶以禁邪。今监御史公穿军垣以求贾利，私买卖以与士市，不立刚毅之心，勇猛之节，亡以帅先士大夫，尤失理不公。用文吏议，不至重法。《黄帝兵法》曰：「壁垒已定，穿窬不繇路，是谓奸人，奸人者杀。」臣谨按军法曰：「正亡属将军，将军有罪以闻，二千石以下行法焉。」丞於用法疑，执事不诿上，臣谨以斩，昧死以闻。（《汉书·胡建传》：时监军御史为奸，穿北军垒垣。建遂斩御史。建亦巳有成奏在其怀中，遂上奏。又见《说苑·指武》。）
　　◎桑弘羊
　　弘羊，洛阳人。少以心计侍中。天汉中为大农丞，贬为搜粟都尉，领大农，赐爵左庶长。后元末拜御史大夫，受遗辅政。元凤元年，与上官桀等谋反诛。
　　◇奏屯田轮台
