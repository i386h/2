<!-- { "loadSidebar": true } -->
　　据兴安县申称本县库内并无军饷银两亦无堪以动支官钱诚恐湖兵猝至不无误事合无请给发军饷银两下县先顾船马叅看湖兵归途合用廪给口粮下程犒劳等项已经各有成议自南宁府至梧州止又自梧州至桂林府止又自桂林至全州止各经过几县几驿毎县驿扣算该银若干各于该府军饷银内照数一并支给各州县止是应付人夫数十名再不许别项科派劳扰已行该道守巡等官通行各该府县查照施行去后今已两月有余而各州县尚罔闻知不知该道各官所理何事似此急军务尚尔迟慢其余抑又可知姑记未究外仰按察司将该吏先行提问仍备行各道守巡官今后该行职务各要自任其责可行即行可止即止悉心计处事体重大自难裁决者即为定议呈禀必使政无多门之弊人有画一之守毋得虚文委下推避旁观州县小官无所遵承纷然申扰奔走道路延误日月旷职废事积弊滋奸推厥所由罪归该道各具不违依准回报查考缴
　　行亷州府清查十家牌法【四月十六日】
　　案照本院先行十家牌谕专为息盗安民访得各该官员因循怠惰不行经心干理虽有委官遍歴城市乡村查编亦止取具地方开报代为造缴其实未曾编行且承委人员反有假此科取纸张供给或乘机清查流民分外骚扰是本院之意务要安民而各官反以扰民也本欲拏究縁出传闻姑候另行所有前项牌谕必须专委贤能官员督查清理为此牌仰亷州府推官胡松先将该府及所属州县原编牌谕不论军民在城在乡逐一挨查务着实举行仍须责令勤加操演若各官仍前虚文搪塞者指实叅究果有科罚骚扰等项仰即拏问究治仍行各官务将牌谕讲究明白必使胷中洞彻沛然若出己意然后施行庶几事有条理而功可责成各府州县以次清理非独因事以别勤惰且将旌罚以示劝惩各具讲究过依准缴报查考又访得各处军民杂居之地多有桀骜军职及顽梗军旗不服有司清查约束妨碍行事者仰行重加惩治应叅职官指名申来以凭拏究断不轻恕
　　行右江道招回新民牌【五月初六日】
　　仰右江道副使翁素即便选委的当官员带同上林县知因晓事之人将一十八村搬移上山者通【原缺三字】复业给与良民旗榜使各安守村寨仍谕以其间有与贼交通结亲往来者但能搜捕贼徒立功自赎即不追论既往一体给赏仍要催督分差各官上搜捕毋令各贼奔逃渐远晓谕各该地方良善向化村寨务将逃躱各贼尽数擒斩以泄军民之愤获功解报一体给赏若是与贼通谋容留隠庇访究得出国宪难逃如是各贼果有诚心悔罪愿来投抚立功报効者亦准免其一死带来军门抚谕安挿各官务要尽心竭力上报国恩下除民患副军门之委托立自已之功名仍督平日与贼交通之人令其乡导追捕痛加惩改及此机防立功自赎果能奋不顾身多获真正恶贼非但免其既往之罪抑且同受维新之赏若犹疑贰观望意圗茍免定行斩首示众断不虚言各官舎目兵人等若有解到功次即与纪验明白以凭照例给赏事完之日通送纪功御史衙门覆验奏报一应机宜牌谕所不能尽者就与副总兵张祐计议施行一面呈报本院不久亦且亲临各该地方躬行赏罚仰各上立功毋自贻悔
　　委官赞画牌【五月初七日】
　　今差知州林寛赍文前往宾州思恩等处公干就仰本官在右江道守巡官处随军赞画一应机宜不时差人前赴军门禀报其领兵头目卢苏等亦要遣人催促上捕立功报効毋得怠惰放纵玩废日月徒劳无功本官务要尽心竭虑以副委托
　　行叅将沈希仪计八寨牌【五月初九日】
　　近因八寨猺贼稔恶已经调发思田目兵攻破贼巢方在分投搜捕访得八寨后路潜通柳州又有一路与韦召假贼巢相通皆未委虚的合行密切查处为此牌仰叅将沈希仪即行密访若果有潜通贼路就仰本官从宜相机行事或从彼地掩袭韦召假贼巢就从彼巢径趋八寨后路或以迎候本院为名径来宾州督调别项军兵就从八寨取道然须将勇兵精又得知因乡导可以必胜本院亦无意必之心俱听本官相机行事量力可行即行可止即止牌至务在慎密毋令一人轻泄
　　调发土官岑瓛牌【五月初十日】
　　牌仰归顺州官男岑瓛挑选部下骁勇惯战精兵二千名各备锋利器械亲自统领前赴军门面授约束有事差委所带兵夫但在精勇不许徒多军门不差旗牌官员正恐张扬事势骚扰地方故今止差叅随百户扈濓前去密切督调前月官男赴军门叅见已曾当面分付牌至限三日内即便起程星夜前来毋得循常迟慢违误刻期定行究治决无虚言
　　分调土官韦虎林进事宜牌【五月十五日】
　　除行守备叅将沈希仪相机行事及差南宁镇抚朱钰赍捧令旗令牌前去督调外牌仰东兰州知州韦虎林挑选骁勇惯战精兵三四千名亲自统领就于该州附近三旺德合等处取道密切进兵扑下岜中寨寻令东乡马拦南岭新村莫村落村等寨贼首韦召蛮召旷召假召僚召号召旺天腊公线仲言转周韦马覃广覃文祥等务要尽数擒斩以靖地方所获功次通行解赴军门以凭纪验给赏如遇叅将沈希仪已到地方仍听节制行事若是尚未来到仰即火速进不必等候以致张扬泄漏失误事机罪有所归
　　行通判陈志敬查禁田州府私征商税牌【五月十五日】
　　据委官通判陈志敬呈称查得田州府旧例盐每百斤税银一分本府河埠税银四分半经纪税银三分槟榔毎百斤税银一钱本府税课并经纪各税银二钱其杂货亦各税不一除买办应用年终俱归本府此岑猛之余烈也今尚因之而未除要行照依南宁府事例止容一税等因到院叅看得思田二府近该本院防议设立流官知府控制土官各以土俗自治其官吏合用柴薪马匹及春秋祭祀等项仍许商课设于河下薄取其税以资给用而本院明文尚未有行乃敢辄先私立抽分巧取民利甚属违法合当拏问縁无指实合行查究为此牌仰本官即查前项抽分奉何衙门明文惟复积年奸猾私立巧取侵骗税银肥已务要从实查明具由星驰呈报一面密切差人访拏解赴军门究治以军法论毋得容情回防自取罪戾
　　批南宁卫给发土官银两申【五月十八日】
　　据南宁卫申原收王仲金赔偿都康州银二百两令官男冯一差头目黄淰等四人来领看得王仲金赔偿银两既该冯一差有的当头目黄淰赍有该州印信领状前来关领仰卫审验是实即将银两照数给与黄淰等带领回州付与冯一收受取收过日期回报仍行该道守巡官备行冯一王仲金务要洗涤旧嫌讲信修睦各保土地人民安分守已同为奉法循理之官共享太平无事之乐如其不能自为主张听信小民扇惑规图近利懐挟前仇徒使利分下人恶归一已贯满罪极灭身亡家前车可鉴后悔何及各遵照奉行此缴
　　批左江道纪验首级呈【五月二十八日】
　　据佥事吴天挺呈获过牛肠六寺古陶罗鳯等处山巢贼级中间无小功者应否纪验看得各处用兵多因贪获首级不肯奋庸破敌往往多致失事是以前月发兵之日本院分付督兵各官务以破巢诛恶为事不以多获首级为功今若以无小功之故不与纪验即与前日号令自相矛盾矣其湖兵破巢首级虽无小功仰该道仍与纪验至于官军人等捕所获仍照常规施行缴
　　行左江道犒赏湖兵牌【六月初十日】
　　照得湖广永保二州官舍头目土兵先该本院撤放回还道经浔州等处已经行仰该道守巡等官督押前进乘便除稔恶猺贼随已破荡巢穴擒斩数多回报前来就经牌仰各官仍押各兵直抵桂林地方交替及行叅议汪必东就于梧州府库量支军饷银一二千两带去省城听候本院亲行犒赏今照本院因地方有事兼患肿毒未能亲往行委该道佥事吴天挺前去省城代行赏劳为此牌仰本官即查前项银两若未动支就于该府军饷银内照数动支二千两委官管领随带广西省城听候支给犒赏湖兵等项应用完日开数查考
　　奬劳督兵官牌【六月初十日】
　　照得先因广西思田等处土酋倡乱征调湖广永保二司宣慰舍目人等坐委佥事汪溱都指挥谢佩统领前来听调勦杀后因各酋自缚投顺班师回还又该军门行委各官统领乘便征浔州牛肠六寺及平南仙台花相等山积年稔恶贼冦遂能攻破坚巢多有斩获虽各宣慰素抱报国之心舎目人等并心恊力奋勇効命亦由监督各官设策运谋用能致有成功今师旋有日所据宴劳之礼相应举行但本院见征八寨猺贼未能亲至省城大享军士合就先行奬劳为此仰本官即便亲诣省城公同布按二司掌印等官将军门发去防段银花等物照数备用鼔乐导送佥事汪溱等收领用见本院嘉奬宴劳之意仍行镇巡衙门知防
　　计开
　　佥事汪溱
　　盘盏一副十两　　　段二疋十两
　　银花二枝二两　　　席面一卓银十两
　　都指挥谢佩
　　盘盏一副十两　　　段二疋十两
　　银花二枝二两　　　席面一卓银十两
　　部押指挥二员
　　毎员银牌五两　　　银花一枝五钱
　　席面银二两
　　分押千户八员
　　毎员银牌三两　　　银花一枝五钱
　　席面银一两
　　土舎彭荩臣军前冠带劄付【六月初十日】
　　据湖广上湖南佥事汪溱呈据辰州卫部狎指挥张恩呈据舎目彭九臯等告称嘉靖五年奉调征田州有廕袭官男彭虎臣同弟彭良臣自备衣粮报効防授彭虎臣冠带杀贼后因阵亡防军门奏奉钦依勘合内开彭虎臣殁于王事情可矜怜赠指挥佥事移恩弟彭良臣就彼冠带袭替宣慰使职事免其赴京伊父彭九霄仍陞湖广布政司右叅政准令致仕除遵依外近奉军门复调征行令致仕宣慰彭九霄亲统啓行不意宣慰使彭良臣在任病故有彭荩臣系宣慰的亲次男见年一十四岁与故兄彭良臣同母冉氏所生应该承袭别无违碍乞比照永顺土舎彭宗舜事例赐给冠带抚管地方等情为照土官袭替必经原籍该管衙门委官重覆查勘今彭荩臣不在随征之列未经给勘但伊父彭九霄见在统兵本舍又称选带家丁三千名前往报効似应俯从呈详到院为照彭荩臣本以章一早着英风自选家丁随父报効即其一念报国之诚已有可嘉况有查系应袭次男近日报効家丁于浔州平南诸处又能奋勇破贼斩获数多则荩臣身虽不出户庭而功已着于异省除别行具题外合就遵照钦奉勅谕内便宜事理给与官带为此劄仰官舍彭荩臣先行冠带就彼望阙谢恩抚管地方仍须立志持身正已律物顾章服之在躬思成人之有道念传世之既远期绍述于无穷益竭忠贞以图报称先具冠带日期依准缴报仍径行本省镇巡衙门知防毋得违错
　　奬劳永保二司官舎土目牌【六月初十日】
