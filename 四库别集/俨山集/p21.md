<!-- { "loadSidebar": true } -->
　　诗句有相似而非相袭者然亦各有工拙杜甫云江清歌扇底野旷舞衣前储光曦云竹吹留歌扇莲香入舞衣李义山云镂月为歌扇裁云作舞衣刘希夷云池月怜歌扇山云爱舞衣老杜格髙但歌舞于清江旷野之中固不若竹下荷边之韵池月山云之句风情兴致蔼蔼政自可人
　　王摩诘渭城朝雨之诗谓之阳关三叠相传已久而歌叠不传或曰凡三歌之恐或不然或曰首歌全句次歌五字又次歌尾三字句凡三歌谓之三叠亦未必其果然否也
　　折杨栁古曲名多用以咏笛李太白洛城闻笛此夜曲中闻折栁何人不起故园情杜工部闻笛故园杨栁今揺落何得愁中却尽生吾郷袁御史景文亦有闻笛落句云天边杨栁虽无数短叶长条非故园景文工诗师法少陵其诗有集而笛诗俱用杨栁故园事兴致各不同与世之挦撦者异矣识者能自辨之故园事当本于桓伊
　　东坡尝欲删去栁子厚渔父词后两句予亦欲取李太白关山月节却后四句不知古今人所见同耶否
　　文选所载汉苏李诗苏东坡以为齐梁间小儿所拟非真当时诗也古文苑又载苏李诗七首文苑后出尤可致疑杜子美云李陵苏武是吾师然世必有真苏李诗当是何等又曰五言起于苏李岂作始者固不传耶
　　围棋世称为手谈又曰坐隠二字盖晋人语也可入诗三代以后君臣间隔近时尤甚独讲筵一时真所谓天顔咫尺也正徳间上听讲希阔七年四月十二日上御文华殿时讲官石祭酒珤字邦彦吴学士一鹏字南夫邦彦讲论语大哉尧之为君章南夫讲尚书天秩有礼章深时初为展书官班于殿西南隅因忆比为庶吉士时内阁试经筵宴罢有述诗曰御廊宴罢侍经还转觉微忱报称难轮直每陈香案拜隔宵先进讲章看但祈圣听频倾注秪托遗经保治安论语尚书俱次第春秋还拟进螭端是日适讲论语尚书岂非预定所谓诗防者耶但春秋之义未知如何耳
　　同年刘寓生字竒进石首人在同馆中最年少疎宕有美质试闻鴈诗竒进立就曰秋至人间増客思况闻秋鴈过皇都数声到枕浑如旧几只穿云不受呼自惜短翎惊嵗月可怜寒影遍江湖海天愁鬓那堪汝故国音书得到无众皆叹赏检讨汪器之伟阅其巻谓之曰诗甚佳须作御史耳寒影遍于江湖非御史何官也后竟受御史出贵州为权奸所诬幸不死
　　国初越僧昙噩字梦堂能诗一日闻刘孟熙绩唐处敬肃诸诗人游集曹娥祠乃微服求载船尾众见而恶之方分韵即景赋诗噩忽作礼曰若有剰韵愿布施一个众异而拈蕉字与之噩应声吟曰平明饭罢促篙梢缆解五云门外桥去越王城三十里到曹娥渡八分潮白飘春雪栁花舞绿弄晚风蒲叶揺西北隂云天欲雨恐惊篷顶学芭蕉一座尽惊曰子得非噩梦堂乎遂与之共游
　　余姚杨轼字轼同尝寓宁波延庆寺时僧房鸡冠花盛开赋鱼字韵诗云绛帻昂蔵锦不如临风欲鬬又踌躇若教夜半能三唱惊起山僧打木鱼轼宣正间人卒于天顺中
　　于肃愍公谦以才器有社稷功观其题太行近体诗亦足以冠冕时辈漫録于此信马行行过太行一川野色近苍茫云蒸雨气千峯暗树带溪声五月凉世事无端成蝶梦畏途随处转羊膓解鞍盘礴星轺驿却上髙楼望故郷茫茫逺树隔烟霏猎猎西风振客衣山雨未晴岚气湿溪流欲尽水声微囘车庙古丹青老碗子城荒草木稀珍重狄公千载意马头重见白云飞
　　丁酉出蜀自西陵北上遇一郡守亦是相识人送予郭外致辞曰本欲遣一官相送老先生是朝廷大臣谁不奉承予笑而谢之坐舆中自惟曰斯言可以自了不足以了人复吃吃笑不休因阅髙达夫别董大一絶云十里黄云白日曛北风吹雁雪纷纷莫愁前路无知已天下谁人不识君乃知唐人已有此
　　丙寅嵗与李员外梦阳夜坐以芳树为题作一字至七字诗盖唐已有此体矣张南史咏草云草草折宜看好满地生催人老金殿玉堦荒城古道青青千里遥怅怅三春早每逢南北别离乍逐东西倾倒一身本是山中人聊与王孙慰懐抱
　　霍渭涯谓三字亦可成体是在诗经与琴操古乐府已具天马歌通篇用三字鲍照春日行云献嵗发吾将行春山茂春日明园中鸟多嘉声梅始发桃始青泛舟舻齐櫂惊奏采菱歌鹿鸣风微起波微生弦亦发酒亦倾入莲池折桂枝芳袖动芬叶披两相思两不知深谓三字语既短简声易促澁贵在和婉有余韵令嫋嫋耳如此诗落句是也
　　乡前辈朱岐凤名应祥敏于辞翰为一时所惊服尝有一絶句云江面微风泻浪开鸟声啼过钓鱼台暖云欲作桃花雨一片隂从栁外来
　　予作一小阁在方丈池上当春夏之交小雨时至池面无风倚阑伫目歌简斋平池受细雨之句殊为幽絶日华初动和风徐来则吹皱一池春水之词愈见有工诗贵实境如是
　　宋中书舍人朱翌新仲有咏折叠扇一词云宫纱蜂赶梅寳扇鸾开趐数折聚清风一捻生秋意揺揺云母轻袅袅琼枝细莫解玉连环怕作飞花坠然则北宋时已有之矣古诗并画中所见团扇羽扇耳不知折叠扇起于何时而今遂盛用之耶
　　登山涉水之间専事赋诗则反碍真乐叶石林记陈后山每登览得句即急归卧一榻以被防首家人知之即猫犬皆逐去婴儿稚子亦皆抱持寄邻家徐待其起就笔砚即诗已成乃敢复常大是为诗所苦大抵江山既胜风日又佳从以良朋韵士便当极跻攀眺望之兴罢从灯下或月夕追忆所遇歴歴在目然后发之诗文庶防各极其惬而无累矣
　　赵松雪有墨竹在崇徳士人家吾乡华亭卫董先生题一絶句其上云汉家日暮龙沙逺南国春深水殿寒留得一枝烟雨里又随人去报平安其子仲穆善画兰勾曲张伯雨题之曰滋兰九畹空多种何似墨池三两花近日国香零落尽王孙芳草遍天涯二诗婉润颇相当闻仲穆曾见之遂絶笔于兰而松雪惜不见竹诗也

　　俨山集巻二十五
　　钦定四库全书
　　俨山集巻二十六
　　明　陆深　撰
　　册
　　应制拟撰皇天上帝册文
　　伏以浩荡难名万物被生成之徳高明在上一人严昭事之诚盖神莫尊于天而干实称爲父遹伸旷典适当躬恭惟昊天上帝一气感通四时成岁佑人家国每形仁爱之心福我邦圻益致聪明之助左右列圣隂隲下民迨于冲人特隆大庇爰自宗藩入继临御十有八年迄今眷命维新坐受四夷万国全付以君师之任宛同乎父子之传每荷元慈深慙克肖阳爲赏隂爲罚懋成亭毒之功日重辉月重轮广运中和之徳勉图报称莫罄名言惟是尊崇载扬大美彼清虚一大之説已渉不经况郊禘六天之文仅成巫史慨自周家制作之后沿于汉儒傅防之余魏晋伤繁隋唐过滥自兹以降曾何足云欲章无二之尊愿洗千古之陋惟我祖考若未暇于一朝顾此典彝如有待于今日是用请之九圣告于百神恭上寳册曰皇天上帝庶明主宰之大义用极尊亲之至情裕后光前郁郁之文斯在居高听下恢恢之量维容伏愿穹颢居歆羣黎徧徳精诚仰达永承黍稷之馨香明照俯临尚冀牛羊之右享敢昭鸿号敬借休光
　　表
　　贺景云表
　　恭遇嘉靖十七年九月十九日景云见者臣等诚懽诚忭顿首顿首称贺上言伏以太平有象云呈五色之竒圣寿无疆雷动千官之祝惟皇天景垂霄汉由圣人德至山陵事罕前闻人争快覩兹盖伏遇皇帝陛下道通极德合神明奉三无私永爲民物之主宰应五百运达观礼乐之防通甞谓敬莫大于享天乃若孝宜先于严父爰求典则用究精微四郊九庙之鼎新二祖七宗之对越崇禋太室肇啓明堂配享之礼将行感应之机先动时维季秋之月日临己丑之辰有云自天浮空抱日非烟非雾氤氲璀璨以爲章如囷如轮舒巻悠扬而有气适当丙巳渐向明离戢干戈于四夷如飏露布兆子孙于千亿盖取云仍矧王相悉合于土行廼休滋方进于水徳列诗书而无愧写琰琬以增辉天亦何言人皆有目虽倾海岳难既揄扬皇上方且谦让于未遑惟祈黙报礼官遂竭精诚而固请浃月始从此大圣人之所作爲而古帝王之所未有者也臣等徒深踊跃莫效防埃感覆冐生成之恩焉知帝力仰流通契合之妙粗识天心尧望方隆企昭回于纷郁舜歌载续扬烂缦于风声瞻丹陛以蚁旋下彤庭之虎拜自天有命纪至瑞于百僚望气成文防眞龙于九五臣等无任瞻天仰圣欣跃之至谨奉表称贺以闻
　　圣驾廵幸承天恭视显陵礼成贺表
　　伏以大孝统天旋转法乾坤之运至仁御世晶华合日月之明礼重山陵恩覃梓里兹盖伏遇皇帝陛下圣由天纵性本生知视四海爲一家运天下于掌上循忧勤惕励之道居不遑宁妙鼓舞作兴之机身先率物德纯不已文王之所以爲文善取诸人大舜于是乎为大有典有则无怠无荒永懐丰镐之故都夙轸园陵之大事礼详法制义取廵行诞告多方爰摅独断下九天之仙跸萧万骑于云屯士气腾懽人心望幸旌旗聨骆总列宿于北辰辇辂迢遥薄大江于南纪先驱响应属车景从故以三千里之邮程仅供两旬日之足力万灵拥衞一德感通风伯雨师前清尘而后洒道岳神川后高降福而卑效灵少驻帝鄕载瞻王气望鼎湖之龙已远怅华表之鹤方还堂隧来同桥山啓秘躬亲卜兆何闵曾之孝足云兼试省方举舜禹之隆以续可谓一举而大备是诚千载之希逢者也臣等叨扈圣舆仰承彝典汉高之过沛上惟侈歌词光武之入南阳徒私亲贵粤远稽于往牒孰有盛于明时庆协天人光増海防利见龙飞于旧邸何啻衣锦鄕之荣式贻燕翼于名藩伫闻汤沐邑之赉阳春白雪和箫韶于九成郢树荆门震嵩呼之万歳益勤赞颂奚罄名言伏愿帝治垂衣百代永金瓯之固皇图磐石万年延寳祚之长臣等无任瞻天仰圣欣跃感戴之至谨上表称贺以闻
　　大驾廻銮贺表
　　伏以六飞告至大慰都人就日之心三台既平式符太史占天之法礼隆仁孝功盖乾坤兹盖伏遇皇帝陛下天与人归圣文神武绍二祖七宗之綂得三王五帝之传鸿烈骏厖懋树无前之绩萝图寳箓方开有道之长临御十有八年迈徳三千余载父天母地尊祖敬宗握天子之权以行天子之事居圣人之位而得圣人之时诚大有爲真不世出四郊并建总条贯于百王九庙鼎新焕文章于三代主鬯得托分茅有人比承慈闱之上升轸念显陵之中隔躬行展谒亲事卜征汛扫松楸敬恭桑梓光贲飞龙之邸某水某丘诗陈鸣鴈之篇一游一豫盖王度极于无外而天子必也有亲爰自启行旋及竣事惜寸隂之隙粤有万几推一孝之端可徧四海遹彰涣汗诞告廻銮惟圣人以天下爲家然明主必宅中图大寝园载肃舆辂既匡号令速于风行欢声鼔爲雷动防诸侯于方岳寔严后至之诛礼百神于行朝益妙先天之用暨敷恩泽载沛徳音复赋蠲租每自近以达远睦宗绥族盖由亲以及疎举千古之旷仪无非事者成一王之典礼有足徴焉驰道三千还期两月念宗庙社稷之重雨夜兼程忘舟车鞍马之劳星霜并戴蜂屯蚁附縁途见喜色之欣欣虎歩龙行远道瞻圣容之穆穆挥毫落纸时有赓歌授几开筵常霑宠宴鄙周王之历块八骏奚爲陋汉武之横汾三叠安取未有人君之盛节乃若今日之大成者也臣等夙荷恩慈仰叨涵育扈从多幸恭承帝赉之骈蕃居守何功欣覩天顔于咫尺妥灵宗祏额手臣工虎豹九关俨高居之上帝云龙千载庆嘉会于一时伏愿艮福咸和干刚广运无逸乃逸用收位育之功日新又新以保雍熈之治臣等无任瞻天仰圣欣戴踊跃之至谨上表称贺以闻
　　应制拟撰请慈表
