<!-- { "loadSidebar": true } -->
　　
　　衡门掩疲病稍与尘事絶峥嵘岁莫天覆盆何由雪忽枉故人问令我屐齿折尚书尺一下符玺行当发蹙金双蟠螭天子所赐钺铁冠嶷其角豸绣殷猩血内台捩眼鼻左辅当喉咽始知中山箧更成中山节太阳吐朝晖羣翳俱消灭崇兰泛宾筵亩蕙成私恱荣卑虽异势物性区以别子其奋驰骛余衰安寂蔑
　　
　　奉安道经一藏于阁西室敬述
　　
　　太上携众真逍遥于玉清蚁观下土士秽浊锢三灵慈悯激流徽贯珠自泠泠精微缀宸章错绣何青荧轩辕启阴符玄女驻缁軿灵威抉潜宫禹文不沈冥隐约五千言致柔澹无营洸漾漆园叟游戏与道并内景散蕋珠洞玉启丹扃南真纡初秘縁■〈口受〉在兴宁滥竽昉灵期殽玉实光庭及乎宣和季紫色复蝇声误解抱朴书九咽焰烟生妄讴紫阳咏怳焉丧其精罔象获玄珠中智谓非诚将配西天言及我东鲁经含辉各垂照皦若日月星澄乳出醍醐和美故无争分流虽殊派不悖当并行小兆匪南董慨焉慕赤明上论九玄度下纪万椿生窃从玄卿后良常勒新铭
　　
　　孔阳宗侯有亭曰依隠亭四傍皆竹余为赋之
　　
　　东方昔翫世大隠金门侧（朔传云依隐翫世）之子固沈沦宗正通属籍家有淮王招人歌岁星谪饱飱淇澳菉啸弄潇湘碧唐李百万叶疎者曰太白结友栖竹溪举世宗六逸子亭以子名子名借亭得试一展吾诗是否人间色
　　
　　周郎蚤夭项女未适而死殉之合葬于周
　　
　　君是岐路人女是父母身父母业已许那能不属君君今既玉折女岂独瓦全生当愧白日死当快黄泉丹旐从东去素旐从西来两旐东西合纒绵不得开黄蘖化为松那知苦中久十六项家女千年周家媍君面女不知女心君应得不似郄家儿仓舒浑未识团栾女贞树煜若银河洗不似韩凭木将情作连理伯夷岂殷民为殷表君臣首阳一抔土万古归其仁我欲竟此曲此曲悲且长结为金与石融为冰与霜
　　
　　题双松巻盖岭南萧公之手植而其子别驾君读书其下者也
　　
　　赤松游南海手实贻萧郎自云温山种鸾凤所庇藏峭蒨双乔柯矫若龙双翔东树延夕舂西枝媚朝阳归云不只栖偃盖必相当谡谡元礼风劲节抗玄霜飕飕弘景飔清音韵素商有子馔铜盘书声出琅琅丁梦终见叶贾对良岂荒下当种灵珀上当栋明堂宁学家少府斋前俱白杨
　　
　　答赠曹子大同
　　
　　荆玉游中土连城不复偿武夫迫相淆璠玙蔽其光所以神自泣黯然思陵阳空谷产猗兰无人自芬芳菉葹羣来狎根株不相当所以希拂拭愿登君子堂淮南富耆硕曹子乃其良渔猎六代薮驰骋百氏场五十困公交车六十钓沧浪著书累万言不博俸一囊鹖雀暮来栖万目呼凤凰窃悲千秋瑞长铩五色章惠而好我音携我以同行知已何必多寸心暴秋阳结交何必早岁晚见冰霜
　　
　　敬美弟杜门信州移文乞休赋此寄之
　　
　　寒霜日夜零廓落成晏岁羁羽坐空条畴能不愁思愁思望故乡安为久留滞故乡足稻粱处者甘其惠伏罗更以详忽来诚可畏不覩双飞凤摩空适其志晦显何足陈无营乃为贵
　　
　　其二
　　
　　侯生縻抱关会计委宣尼不复知身贱焉知贵为谁大块博物形自古多参差得失若浮萍泛者偶值之髙位多折腰韦缟乃信眉黄鹄游于田尺鷃笑其卑狎世诚非易避人良岂宜
　　
　　其三
　　
　　彭蠡汇大江洪波浩洋洋零雨久滞淫牛斗摄其光匣中双飞龙生不铲名王一旦埋槁壤时时啸寒霜（阙）貌若兰不因风菲芳盛年中自失垂晚怨朝阳逝晷不我还抚壮当自详无为爱一壑坐使玄鬓苍
　　
　　题小桃源图
　　
　　出郭只十里种桃近千树主人非避秦亦不嫌客顾有酒且赏花酒尽应须去试语刘麟之何如此中住
　　
　　胡楚玉法门之龙象也虽混迹■〈尸外立内〉士而超契应真一旦别余游五台礼文殊大士感此赋古体一章以赠
　　
　　五台小五岳梵天作真境一岳为一台秀出太行顶青分鹫岭润白破鸡足瞑七宝蟠紫空（树也）三珠喷香井（泉名）灵花时自秀法雨长夏冷吾闻古师利结法当兹岭不避老宿嫌时时神猊骋楚公乗古来少小发精猛服从居士便心作苾蒭静托钵行别余去去入幽迥圣灯悟来现佛日尘内永不畏毒龙摄所畏在光景若叩清凉台翛然在衣领
　　
　　赠卓征甫光禄见访弇园作
　　
　　我爱卓王孙隽声满人口床头一鹔鹴时时为客有已工光禄吟复耽步兵酒白榜叩紫荆青丝系杨栁不为噉名来能谈尘外否
　　
　　凌大夫且适园
　　
　　为园何必广聊以答吾寄胜从苹洲采媺许芗林媲水石有真色桑榆信所植好雨东南来百卉欣自媚时禽宛宛鸣鯈鱼悠然逝念彼非有托叶此成偶契谷愚岂真徙河清焉可俟尺鷃与云鹏逍遥不相倍有待终愧烦无营乃为贵
　　
　　王丈汝止偕张牧过祗园作
　　
　　皇穹不爱道爰产良知翁奔走举世豪先生得其宗说法五十年甘雨天南东张牧如平阳避舍舍盖公轻榕白接■〈罒离〉坐我祗园风恢谐与觞栾盎然皆春融我闻罗什师时时迩淫躬及乎饭棘针亦与常饭同乃知青莲华无妨淤泥中语罢一自笑廓落髙天空
　　
　　唐伯虎画牡丹下睡猫题者不甚快意因戏为作之
　　
　　白日当卓午狸奴睛一线胡为尚颓然曲肱掩其面得非薄苛醉毋乃干陬倦风吹木芍药时时堕芳片堕者作裀褥留者充帷帟髙卧时未至雄才晚方见纵横羣鼠辈未解事机变牙爪攅戟霜飞腾掣弓电讵止无当锋谁与敢奔殿刳裂惩狡贪吮咀慰酣战能令此辈空不爱通侯劵丹青何人手唐子少豪健卖骏足偶蹶屠龙技方贱韬精恣鼓跌含意在荒晏鲑鰕苟不乏猫鼠各自便犹胜李雟州揺尾媚娘殿（萧妃以媚娘他生当为鼠也巂州即李猫）
　　
　　送印上人归铜梁诗有序
　　
　　上人铜梁人也十九薙髪从师求道寻入铁围山内观久之怳若有悟乃徧游藂林叅访耆宿证其所得西登五台瞻礼文殊道场因附舟渡江栖止诸名刹一日别余曰吾且归铜梁矣余谓上人犹有铜梁在乎上人无答亡何所赍衣钵为一行者持去上人示悴色而语之余谓上人犹有衣钵在乎复无答已而又曰行矣必得子之一言而重余谓上人犹有不佞之一言在乎复无答余谓此世法也苟顺世而无罣碍归铜梁与不归俱可衣钵之存与失俱可得不佞之一言与不得俱可子之乡有崌崃先生者能顺世者也试以予问质之于是上人行而余为一古体以赠且用青莲句作起语
　　
　　大师铜梁秀托钵娄江浔向余忽西笑笑指卭山深出既无定所归应无住心吾闻梵天界步步莲花金兹地且不恋况乃思故林两足随世縁耆宿有知音
　　
　　题弇山园
　　
　　惟古弇州西国以君子称其人皆胡耆少者亦籛铿中有五色鸟仰吭向天鸣金母饯周满琬琰镌令名海上吐三山俨若芙蓉城云根秀特出风岩类削成游者诧天工焉知人所营转徙一亩宫其寛不容肱徇情岂不怡余适乃忘情长生岂不佳余学在无生
　　
　　题■〈禹隹〉薋园
　　
　　昔当遘时屯掩迹遯闾井所难近市喧复深在原警选地不在遐步武得佳境云来白石古雨去苍苔静瀹茗爇妙香为我回酩酊指麾勤剪刈毋使薋菉逞斯物岂余雠虞为芝兰梗晩途悔别择返心皈平等怨戚与愚贤相将共箕颍
　　
　　题澹圃
　　
　　吾弟善为幻荆榛忽繁丽春风弥天来为汝雕万彚绮目无不足炙口有余脆时维八九月独往足余憇水涸天根见木凋地肥既丹雘俱剥蚀唯余一真际进我天人粮翛然禅恱味冶游诸少年五都竞为媚毋以鸡肋观夺我羊枣嗜
　　
　　题约圃
　　
　　余有先人庐不能饬衡荆樵苏来共之鸟雀自从横吾儿慕老圃聊为一经营梅桃凡几树修竹百余茎取胜唯一池弱不任扬舲茅屋八九间文之轩若亭小丘仅踰仭强亦以山名又复名其圃曰约差胜盈君看芥子中须弥了不赢
　　
　　入弇州园北抵小祗林西抵知津桥而止
　　
　　维东有萧寺澄潭面若镜步武稍逶迤林香发幽兴荼■〈艹縻〉组春翫橘柚文秋饤祗林未易攀仙源或堪侦胎禽引圆吭万树窍相应游履自麇集毋劳开蒋径
　　
　　入小祗林门至此君轩穿竹径度清凉界梵生桥逹蔵经阁
　　
　　衡门枕游径往往严扃鐍中有小年日不与俗客说幽亭抱修篁三垂碧于玦残阳过林表余映散琐屑长者所布金苍苔互明灭径穷胜自出地转天亦豁白榆荫银河怳疑梵王设穹阁树杪呈二藏各安列空王本不空苦县有真恱余本一蠧鱼安能不自役
　　
　　度萃胜桥入山沿涧岭至缥缈楼
　　
　　兹桥绾羣流并割三山半举头一峯尊翼者亦簮汉下有突星濑恠石鸟兽窜宵行或见怵燕坐出深翫窈窕径复通蜿蜒势中断白石纡清流信意可枕盥稍南穴其背忽得天地观却顾所入山依依在几案念此回环机欣然一笑粲
　　
　　自缥缈楼絶顶而下东穿潜虬洞
　　
　　髙楼足怡旷展眺意已穷俯身狎鸟道侧足探虬宫回光一乗隙羣玉皆玲珑下汇湛湛流盘石居其中雀跃三过之前复畏蒙茸西南一虚窦隠隐复溶溶遥与突星会迩则天镜通幽閴难久留吾将泛空蒙
　　
　　由西山别磴至乾坤一草亭西北望城楼西南望武安王庙
　　
　　沿泝石濑傍十磴突平地本谓入山深那知出山易旋螺结湫顶步武一茅亭俯看墙外陇郁郁黄云平落日满丽谯粉堞尤羃歴箫鼓发丛祠野火起枯栢兴尽欲下来曲水弄余晖忽过金粟岭天香逗人衣
　　
　　穿西山之背度环玉亭出惜别门取归道
　　
　　青虹跨髙岭雌霓隠其下傍穿度窈窕忽上得潇洒钓矶字忘鱼亦复无钓者万玉出素妆微红露妖冶俄为出山路使我恨眼踝一步一回首谁能遽成舍
　　
　　由月波桥而东望梵音阁
　　
　　飞桥挂西岭遥与中弇通明月组文波万颖射鲛宫诸峯一十二献巧争为雄奋肩若饥猊垂首如渇虹憔悴欲沈湘飘飖独凌风仰盼云间质梵语错青红一柱锦突兀孤峯玉玲珑虽疲子猷接未悲阮径穷
　　
　　穿率然洞入小云门望山顶却与藏经阁背隔水相唤
　　
　　迤逦山深洞盘石不盈步欲幡藏中言于兹可唤渡阁影施崚嶒诸峯借丹雘回屐探薜门介然见云路阳崖纳绮照阴壑含冰冱枝樛幄成结涧古藤堪度拊石何泠泠爽然若韶护
　　
　　壶公楼之背对广心池之小浮玉
　　
　　中弇固饶竒其阳颇陿塞未畅目界观而以疲足力兹楼既北启恍若天地阔流峙贾其华明晦异昕夕当眸小浮玉宛宛自为色呼酒一酹之与尔相主客却笑壶公壶假幻成所适
　　
　　泛广心池穿散花峡之东泠桥
　　
　　残潦足沧浪沆漭亦蹄涔况此鱼鸟地俯仰见宏深刺榜故有余扬帆稍不任曲几列殽觞岚翠时见侵宛转娱晖渡彷徨嘉树林飞瀑当面来势若泻千寻回潨敛东峡髙岸吐阴森轻颷散红萼沾者酒自斟虽复拘方士那能不披襟
　　
　　度东泠桥蟹螯峯下娱晖滩
　　
　　巗峦谢雄丽花竹入萧闲点缀一二峯映带逺近山醉举毕氏螯忽掣向云间流杯石芙蓉凿井青连环径转目忽开焉辞足蹒跚藉磴坐青葱临址弄潺湲窃为忘归咏风流庶可攀
　　
　　由云根嶂之背度双井转嘉树亭
　　
