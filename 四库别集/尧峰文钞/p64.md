<!-- { "loadSidebar": true } -->
　　栴檀观世音菩萨像赞【并序】
　　汪门毛氏以私财命工敬雕观世音菩萨像既成其舅汪琬赞曰若説是菩萨此是栴檀木工力加雕镌赤金为外饰一一假合成菩萨在何处若説非菩萨容顔妙端严寳冠及璎珞种种属希有见者悉顶礼俨然菩萨在二説转相驳毕竟皆戏论欲知菩萨性含裹十方界本来自清净本来自真实本来自圆明本来自周徧是相了非相非相亦复非处处无碍着故名观自在
　　睢州汤烈妇旌门颂【并序】
　　顺治十七年巡按河南监察御史臣粹然言睢州诸生汤祖契妻赵氏值明末李自成之乱贼入祖契家挺刃劫氏将驱之出氏厉声呵曰国家何负于若乃至屠割民人裸辱女妇天诛将降行见磔若曹肉餧飤犬彘曽不愍死尚敢以刀锯胁我贼大怒遂刃之以死迄今举州流传言发涕下华颠毁齿一无异辞于是士民某等白其状于长其长上诸府若司道以达于臣臣加覆覈谓宜旌氏门闾用劝流俗臣谨昧死以闻
　　天子下其章礼官定议如御史言遂
　　诏有司遵着令行事署其门曰节烈之门越康熈十八年氏子侍讲某暨琬俱职禁林具述其母节死始末琬惟我
　　世祖章皇帝诞受天命甫定鼎宅土于燕即
　　谕臣僚博求明末死事诸臣凡得二十有三人赠官赐諡有差与古之释囚封墓者信无异焉盖兴王尊崇义烈甚甚渥于以作新臣庶变易惰媮剏国规模莫先于此然则氏之得与
　　褒宠岂不宜哉琬忝史官幸得厕某之后以文字为职不揣固陋敢造旌门颂一章授某镵诸乐石垂示永永其辞曰
　　维
　　圣建极抚有万方武功既弛文教以张维忠维节爰锡宠章靡逺弗届靡幽弗光睢女氏赵来嫔于汤幽闲贞正秉德之常时艰孔棘凶竖扇殃呌呶纷纭睢人心恇氏也独否彼凶是抗彼凶何知方恣狓猖有沫者血卒膏凶铓维此睢人载讴载飏亦惟睢人眷言防伤柱史采之上于明堂
　　帝曰俞哉是协舆望
　　朕岂有爱而不汝扬亦匪汝私汝节则臧乃命睢人伐石崇冈乃筑之基乃树之坊乌头双表绚兹门墙诗美游女寔扞暴强史称礼宗之死以忼氏也俪之卓然炜煌维
　　帝汝嘉汝节益彰有嵩则髙有河则长山摧川竭令闻不亡
　　念佛颂【并序】
　　中峯了法师与诸居士倡莲社示予念佛三昧诗一首予为作此颂
　　佛在汝心念在汝口一百八珠数在汝手心口手如与佛为一欲求西方先借佛力如何是佛念佛者谁戴头覔头狂走何为根尘清净是即净土身心安隐即莲蕐坐六时行持恍见佛容蓦然坐断佛见亦空一念不着一念不生是真念佛佛其证明
　　沼泉铭【并序】
　　予塟先大夫于尧峯之麓既讫事从形家者言命工穿沼墓南畚土逾七尺得原泉焉鉴之而清饮之而甘且有崇报禅院浮圗相距十余里独时时寓影泉中予以为祥乃作铭而刻之于石置之斯泉之左
　　横山出防伏流土中汇而为沼气与山通可吸可灌可溉原壄可润竹石枌榆松槚旱则不涸潦不加盈维泉之德澂澈渟先公遗体永宅其上神乎来游春秋勿爽
　　擭村石砚铭
　　擭村良材黄章黝质登翁之几杀墨宜笔兼是二者以相著述其形石也其德维玉



　　尧峯文钞巻三十七
　　钦定四库全书
　　尧峯文钞巻三十八　　翰林院编修汪琬撰题防一【共十二首】
　　题致富书
　　此书出于近世其辞不雅驯然论树蓺蚕畜之术颇可观览信有益于农家者流也孔子曰季孙之赐我粟千钟也而交益亲南宫敬叔之乗我车也而道加行微夫二子之贶财则丘之道殆将废矣甚矣财之不可不殖也以孔子交游徧四方其道又大被于七十子之徒然犹不能无借于财况在后之学者邪有人于此为郎吏岁余而其贫益甚以是求交亲道行不亦难乎然孔子又言富不可求数讥子贡不受命而货殖何也学者茍有志孔子之道必不可以不知命有财而交亲道行命也财不足而交且日疏道且日废者非其人之过也亦命也故虽有是非毁誉之至乎其侧亦安命以俟之而已或曰然则奚取乎此书予告之曰吾将退休于家以讲求所谓树蓺蚕畜之术而老焉则必于此书取之所以自附于农家者流也非求富者也
　　题渊明集
　　屈原子胥皆孔子所谓杀身成仁者也而扬子云独讥之子云方自诩以为煌煌明哲度其胷中舍剧秦美新而外所自得者无几矣宜乎于二子若冰炭水火之不相入也温文正公之为人岂子云比哉通鉴不尚竒节之士其于原之湛身略而不取可也乃元嘉四年并不载渊明之卒何也渊明出处始末具详本传至其为诗也哀夷齐之固穷感精衞之填海大节炳然微独以甲子纪年而已而通鉴不载岂偶轶之耶抑别有义例也夫子云曲学之士本不足道也而自温公以讫王介甫曽子固之徒无不好其学者同时能辞而辟之者子瞻一人而止尔温公既好子云至谓荀孟殆不足比遂作太集注又作潜虚以拟之噫亦过矣昔人讥司马迁是非谬于圣人予谓子云亦然抑殆有甚焉若温公之不取原与渊明也得非平时之所好不免深中子云之毒故有时而发与予三复渊明诗不能不为温公太息也
　　题小儿语
　　沙随吕公得胜作小儿语二巻其仲子侍郎公坤作续语三巻演语一巻皆不越委巷俚谈闺房儿女子之所习者而劝诫存焉易曰防以养正圣功也圣人之道兼彻上下非有幽深妙竒特而不可测者也故其功由日用饮食而极之可以尽性至命化民成俗所谓内外本末一以贯之也苏子由本不知道遂谓道有不可名言者及其论子夏之教人也则又善其始于洒埽应对进退而不急急于道审如是也岂道之于洒埽应对果有截然为二者邪夫亦支离悖谬失子夏之本意矣惟子程子则不然其説曰洒埽应对便是形而上者知此则于易养正之説庶几其能相发明与故吾谓是语也不独为闺房之劝诫已也虽曰圣贤之教大人先生之学不外是焉可也窃愿广其传以竢后之求道者
　　题平母节略巻
　　诗二南半为后夫人作圣人既系之正风至于邶衞为变风之始而诗复首柏舟其后乃以墙有茨采唐鹑之奔奔诸篇继之盖圣人立教之意所以望其为此而戒其为彼也深且逺矣如冯孺人能持苦节以终其身又能教其子用文章取名于世其于共姜奚媿焉于是王茂逺宋玉叔既为之传诸士大夫复从而赋诗宠之凡如干篇异时有譔辑
　　本朝诗者茍不取法乎圣人则已如法圣人系诗之意则必不遗乎此也且微独不遗而已必将采其尤工切者冠诸篇端以端风化而励末俗平氏盍姑俟之
　　题使琉球记
　　陈翼字友石常熟人略通琴书既从张御史学礼徃使琉球尝授琴于其王世子还至京师为予僃言海中鱼龙之变幻日月之出没烟涛云浪之倐忽有无与夫琉球风土之醇愿人物氏族之乔野仪文器数之朴略近古可喜可愕多记中所不载者予闻而羡且慕之为之拊掌起舞恨不能经行眺览其间也昔苏明允有言大丈夫不为相得为使折冲口舌之间足矣今陈生虽不为使幸得附
　　王人以行出其技能逺自暴着于数万里外为予所羡慕虽蹈海奚憾哉于是陈生又言徃返海上盖濒死者数矣其始遇盗于海口则几以兵死既而逗留大洋中所贮水米告尽则又几饥渴死夜见大鱼浮海面扬鬛喷水水涌起数丈所乗舶震撼欲覆又几沈溺死随风引至琉球北山得登岸稍逾数十丈即当堕入落漈洋中不可上又几死越北山遇风雨卒至两龙夹舟饮于海又几死及归而复遇大风雨桅裂颿坏柁绳中絶飘荡三昼夜不知所之又几死抵闽界上輙潜行贼岛间数百里惧为所得又几忧悸疾病死顾得仗
　　天子之芘中国之威灵数濒死而不死天吴海若实隂相之盖其自以为幸者如此然予犹有憾焉求诸古人如游辋川泛渼陂周览洞庭彭蠡沅湘云梦之旁此其迹之所渉耳目所经见者以挍大海直比于桮水勺泉耳然且作为诗文相与张大而称说之况乎竒观异闻什伯于此不有雄伟恢闳絶伦特出之作以述其事而陈其状归而上诸史臣藏诸艺苑以嫓美齐谐志怪之书将何以夸示后世为无穷之传邪惜乎陈生者方沾沾以琴书自喜犹未暇及此也
　　题万里纪程
　　纪程曷为而作吾吴孝子黄君向坚端木为其亲作也亲者孰谓谓孝子之父含美先生也先生名某崇祯癸酉举人明末知云南大姚县以兵阻不得返孝子徒歩徃寻之故有作也曷为谓之纪程孝子之行也始于顺治八年冬十二月讫明年夏六月自吴入滇复自滇奉其亲归吴为日则二十有一旬为道路则二万五千余里中间疾风盲雨之嗟县崖絶壑深谿危彴之恐山妖木鬽猩鼯豺虎与夫獞人猺子盱睢咋噬之虞烽烟戎马营垒闗隘之警无所不纪未见其亲则忧忧而思既见则喜喜而继之以泣举凡家人父子凄伤欵接之情亦无所不纪故谓之纪程也予受其书于徐子祯起读之既竟作而问客曰昔文安民王原大理民赵重华皆常寻亲士大夫之贤者亦尝为传为述以行矣乃今而复见孝子然则孝子与王赵孰难一客曰王赵难予曰何谓也曰王赵之违其亲或在羁贯或在襁负而其父又细民也所执无定业所游无定方东西南北茫茫焉伥伥焉故其寻之也难孝子则不然虽相距万里而含美先生顾居蛮獠中无恙也孝子又熟习其亲之音容笑貎岂必如王赵者占之以梦决之以卜导之以异人与予曰否否王赵遭逢承平其徃返于道路也市不晨易犬不夜吠海内一家虽难易也当孝子旁皇羽檄之间蒲伏无人之境栉风沐雨心与身俱瘁茧足黧面絶无人色逺方之人视之不猜为间谍即噪为匪类其幸脱于刀刃劒锋者仅耳由是观之虽易难也盖含美先先之意亦云尔语未既一客笑于坐曰子失言矣彼孝子乌问所谓难易哉大舜克谐称孝小子胡盖前之愆亦称孝文武视寝问膳称孝小弁之子穷极而呼天亦称孝以文武易则文武不知也以若舜若胡若小弁之子难若舜若胡若小弁不知也凡为人子者知其亲而已矣方且不自有夫孝也又乌问所谓难易哉予曰善
　　题搢九传疑録
　　録末永王事见于
　　国初邸钞顺治元年十一月有称前明皇子者至京师入故嘉定伯周奎家奎留之二日遂以伪太子疏于朝于是吏科朱徽河南道赵继鼎等连章劾奎而録言为人所执非是既下刑部有小内官指验瘢防抱之而哭録言内官不敢识认亦非是一时廷臣诸疏具在大指略同独侍郎沈惟炳所言尤明切略曰如其真也是明帝之灵所默拥也
　　清朝寛仁厚德加意先朝上諡发丧僃极隆盛今且命将出征代明帝除凶伐暴又何嫌何疑于其子不以僃三恪之后祀为明帝存此一线哉如其伪也则必隂险者妄图富贵故挟此无知之徒冐死试法凡主使合谋之人收藏引进之家务必直穷到底与天下共见之若留疑似之形何以传信后世云云嗟乎东宫南窜举朝犹斥为王之明况乎玉歩既改而欲缓颊措辞于其间不更难乎然则沈侍郎之疏未为失也搢九不及见邸钞故所载不无抵牾今缮写御史赵开心以下四疏附诸巻末使著书者有所考云
　　题时御史西台奏议后
