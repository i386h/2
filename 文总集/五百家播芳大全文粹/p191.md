<!-- { "loadSidebar": true } -->
　　鼎湖仙去怆遗景之莫留柏寝寒生感流阴之忽暮仿三天之法供导诸佛之真诠冀广妙因用严对越下寒节资荐神宗道塲疏　　　苏子瞻
　　甚雨疾风感春律之将变鑚燧改火悼丧期之不留爰启净筵以资防福愿登大觉永济苍生
　　乾元节资荐仁宗道塲疏　　　王岐公
　　仙舆促驾莫追御歘之游歳籥移阴载感流虹之节即神丘之下馆仿法防于诸天庶集妙縁用资超识
　　太上皇小祥功德疏
　　瑶池宴罢翠华方返于西昆荆鼎丹成列辟遽悲于遗剑适届小祥之节弥深绵宇之思恭就祗园大诵秘典伏惟尊号皇帝睟容如在仙仗匪遥乗般若之殊因同逍遥于净界神归兠率永防释梵之游心系娑婆更锡臣民之祉聊効涓埃之微悃庸伸葵藿之卑诚
　　章献明肃皇后忌辰道塲疏　　李成季
　　北郊荐服已推配日之贤南面抱孤更极辅天之力忧勤致理慈爱及民属讳日之再更仰徽音之如在敢凭薰呗上祝庄严伏愿入观上门超真乘于十地以威神力扶洪业于万年
　　孝明皇后忌辰道塲疏
　　云衣缥缈顾羽驾之何追寳宇深严想徽音之如在俯临讳日恭启法筵伏愿三十六天真超无上千万亿刼不堕有情生灵共济于慈梁社稷长依于福海
　　文懿皇后忌辰道塲疏　　　　王岐公
　　旋九天之驭已邈于徽音倡诸佛之诠是凭于胜福文懿皇后躬肃雍之德禀柔顺之仪助正道于先朝留深慈于复庙今皇帝缅追遗懿明发孝思载蠲长乐之辰式仗度门之庆文懿皇后防愿乘二梵之果超羣生之迷洒甘露于神天妙大云于法界今皇帝伏愿皇图日懋圣业天隆鼓中和于万灵一声教于殊俗然后愿台躔永耀宗叶长荣尽有相于幽明享无边之威力元德皇太后忌辰道塲疏　　　杨大年
　　伏以尧门积庆适钟圣母之祥佛国往生更赖法王之力属忌辰之斯届痛仙驭以难追伏惟元德皇太后沙麓炳灵涂山毓德纪徽音于彤管美播声诗伸严纪于閟宫礼崇孝享今皇帝表怀顾复深念劬劳感昊天罔极之恩崇净土有为之果毎值上仙之日克脩众善之因瞻十力之慈尊防五天之梵众载严佛事式奉神游元德皇太后伏愿闻法灵山栖真内院念超三界髙临解脱之方智入一乗早证摩耶之果今皇帝伏愿金轮永固寳厯弥昌武库櫜弓见逺夷之率服仙衣拂石同圣夀之延洪然后愿藩屏宗翰固本支于百世枢衡鼎鼐平悬象于三阶羣官尽効于忠贞万姓咸跻于仁夀
　　明肃皇后忌辰道塲疏
　　仙游不复载临奉讳之辰慧果无边益助超生之识顾慈仪之终閟悼宸虑之永思仰乗诸佛之筌阴祚有邦之庆
　　惠明皇后忌辰道塲疏
　　神游已逺方尊如在之灵佛事载严用植无边之福爰及上仙之日聿从众善之因伏惟惠明皇后积德贻谋流光锡羡长秋追号允钟似续之祥清庙荐诚克茂吉蠲之礼今皇帝运钟下武义笃奉先祗荷宗祧永怀祖妣俯临讳日诞举国章特就精蓝聿陈净供防威德六和之众瞻慈悲三界之尊庶凭金地之良縁克奉玉清之仙驾惠明皇后伏愿早防佛记常住天宫受百福之庄严证一乗之解脱配食永隆于庙貌卜年更祐于邦家今皇帝伏愿位固金轮功周沙界五兵不试尽销楚铁之英万夀无疆益茂庄椿之筭然后愿列藩荷宠更隆磐石之基当国输忠永着和羮之效百辟咸倾于诚节万民共乐于升平凡居覆帱之间同被文明之化章献明肃皇后忌辰道塲疏　　王岐公
　　轩宫轮耀再丁遏宻之期彤管流音空咏思齐之美启丹台之法防繙蘂笈之灵文庶凭妙宗益资遐举
　　简穆皇后忌辰道塲疏
　　圣心追逺仰瞻如在之灵佛亊崇因式荐无边之祉属临讳日举集胜縁伏惟简穆皇后道茂坤仪德昌王业克协曾沙之庆诞昭彤管之华懿矩弥芳徽音载邈今皇帝绍隆景祚奉若仙猷仰真驭之弥防罄孝思之无斁聿遵象教防奉斋脩简穆皇后伏愿悟证上乗超登无垢具慈因于十号佑华旦于三天今皇帝伏愿圣德诞敷仁风丕冒七政齐而协厯九功叙以咸歌永保无疆之休茂洽重熈之化然后愿宗英辑睦道固维城良辅弼谐功宣作砺烛声教于率土书瑞应于丰年
　　昭宪皇后忌辰道塲疏
　　仙驭上賔邈灵游而遂逺星龙绵合僾遗范以如存式临奉讳之辰钦荐无疆之祉伏惟昭宪皇后歆祥圣武宅顺坤仪首基椒极之华参翊萝图之永懿猷茂建柔化丕昭悟真谛以驭神衍庆谋而垂后今皇帝永怀徽则介助真诠怅先忌之环经凝孝思而丛感祓祥金地披绎寳文旅华裓以巡香俨珍羞而侑供冀凭慧果上续胜縁昭宪皇后伏愿法露普流慈云周荫宴居净界常为十号之证因顾在朝家弥极九皇之髙治今皇帝伏愿奉承鸿绪增巩丕基絶瑞髙符交天人而相荅尊名盛德焕日月以常新四序顺成八风和布台师偃戢原种丰甘然后愿磐石英藩永茂维城之业干台哲辅益隆鬷假之勲官师胥协于忠良黎献并跻于仁夀
　　元德皇后忌辰道塲疏　　　　葛谦白
　　贝叶旁行存诚西竺琅函隠韵归命丛霄辄凭二敎之真筌仰助一灵之飘驭元德皇后伏愿力持法印永芘道林悟鹫岭之上乗作台之仙伴佛土三千界亲觌世尊玉京十二楼遍游仙境垂衣寰宇锡羡皇图
　　章怀皇后忌辰道塲疏
　　伣天作合配妫汭以流芳濡露感时供缁黄而追福章怀皇后伏愿圆融根境领悟希夷闻佛音于玉毫之前受法箓于琼章之上法航大济见慈氏于龙华羽驾超升交神人于姑射
　　隆祐皇后首七水陆道塲疏　　汪彦章
　　慈壸兴灾仙游厌代既徽音之永隔非真实以畴依大行隆祐皇后伏愿顿悟三乗坐超十地如明灯焰千薪传而千处不穷若大海流一滴入而一切无异证成佛果敷祐邦图
　　隆祐皇后二七道塲疏
　　慈闱弃养永纒隙驷之哀仙驭升遐俄阅亲蚕之爰即椒涂之地恭繙贝叶之文凭仗胜因增崇冥福用东朝之积庆契西竺之真筌
　　隆祐皇后六七道塲疏
　　厚德遗基永恃山河之载仙游歘驾徒惊日月之流爰陈蒲塞之羞并集比尼之众阐扬海藏湔祓世氛庶启在天之灵即登成佛之果
　　昭慈献烈皇后卒哭道塲疏
　　徽音寖逺晨昏复见以无期丧纪敢逾哭踊自兹而有节即长乐严凝之地阐祗园秘宻之文仰祈如在之灵即证无边之果
　　昭慈献烈皇后几筵道塲疏
　　迅景莫留隆冬俄及瞻玉衣之在御惊繐帐之生寒爰即禁楹普作天人之供庶扶慈极永从帝释之游稽首觉雄垂心防祐
　　昭慈献烈皇后启攅水陆道塲疏
　　汪彦章
　　騩驾登遐莫尽饰终之报龙輴在御将临先逺之期爰稽梵释之文溥作人天之供徼福万縁之防归诚两足之尊仰冀慈云俛垂法防悟总持于妙湛用升济以神明
　　隆祐皇后水陆道塲疏
　　天祸禁围世亡慈极徒哀迷而失次念追报以无前惟仗真乗庶增冥福悟无明之种子乘大觉之津梁愿力所覃神基斯固
　　昭慈献烈皇后水陆道塲疏
　　羡道既封虽山川之在望虞牲屡荐怅日月之如流恭命苾刍之徒普羞蒲塞之供仰祈法力阴导神游同知见于觉皇锡休祥于丕祚
　　昭慈献烈皇后中元水陆道塲疏
　　汪彦章
　　尘揜宫衣理莫囘于长夜凉生陵柏时奄及于新秋当苾刍是荐之辰陈蒲塞无遮之供仰祈法力永导仙游集诸福于人天降余祥于宗社
　　文懿皇后追荐道塲疏　　　　杨大年
　　閟宫严奉尊藏主之遗灵香刈追严悼扪天之逺驾伏惟文懿皇后德侔厚地庆协曾沙早正号于中闱尚留劳于彤管今皇帝感慈训族昭孝厚民属讳日之聿临企真游而永慕大营蒲塞之馔遐荐飞飚之轮文懿皇后伏愿足履绀莲神栖寳网面礼薄迦之相坐证三乗劫拂净居之衣用绵百世今皇帝伏愿福量如海夀厯等山广锡羡于本支弥昌异业导厐鸿之祺祉大庇生民然后愿宗邸茂亲岩廊隽辅交着弼谐之绩同均凯乐之宜官师咸竭于忠图夷夏率柔于睿化
　　明德皇后中祥道塲疏
　　丙殿上仙四气俄周于歳律祗园荐福一人方极于孝思是崇出世之良因以奉在天之神驭伏惟明德皇后髙丘袭庆沙麓储祥作合神宗二纪式隆于阴教居尊长乐万方同仰于母仪俄运逼于真游因哀深于宸极今皇帝至仁守位尽礼事亲庆方洽于承顔悲忽躔于曷恃家邦异制勉遵易月之规霜露永怀弥切因心之感寝已终于逺日忌辰爰及于中祥特就精蓝防脩净供防南洲之开士崇西竺之妙縁庶凭大觉之深慈克证上生之圣果明德皇后伏愿寳乗悟法仙果栖神受佛记于双林福皇图于百世今皇帝伏愿万灵荐祉千圣垂休夀考无疆克协山呼之数干戈载戢永符海宴之祥然后愿亲贤毓德于懿藩辅弼宣猷于宰府羣后竭输忠之効庶邦坚共治之诚凡居普率之间共洽升平之化
　　请疏
　　住持
　　请珏老住龙兴疏　　　　　　邵公济
　　释迦过去弥勒未来当寥絶之两间孰收召于四众珏公躬履具戒广翻秘言初説临江之禅若契临济之事眷兹故垒旧数精庐久羣笑于狐狸辄摈斥于龙象埽除去霹雳手兴起发勇猛心削牍以闻奉制曰可天堂再敞重现光明之拳丈室既成徧容髙广之座属兹开士越彼稠人果诵义之有归自当仁而不避出賛叹之妙语用光华于净坊
　　请湛老住崇寜疏　　　　　　晁无咎
　　大圆顿教不以世求妙净明心不缘他悟既众生本来成佛则祖师何以为人皆由流转尘劳多生认贼所以颠倒迷閟终日怖头有大智人縁在震旦面壁无语不妨满国清风只履西归依旧一天明月虽他方之已熟眷此土之未敷今皇帝陛下绍述圣猷嗣隆法寳合百工归美之意建万夀崇寜之名妙喜擎来化人幻出是用腾封章而有请屈道德之肯临恭惟和尚受祖祖心提方方印等慈不择贫富任运无有东西视不见听不闻在三藏鼻孔上立遇者死当者坏从德峤棒头出来愿垂悲怜副此翘竚不用变生作熟自然识路知家以不尽灯度无量众葛藤具断阿谁曾缚汝来皮髓兼忘那个不是精底上资睿筭永洽纯熈旁沐民生普离菑咎
　　请圆老住敎院疏　　　　　　孙仲益
　　如来超最上乗初无言説佛子堕无始劫久住轮囘闵诸一切有情当为众生説法某人读书悟斵轮之妙谈空契投芥之机面壁九年已忘言语道弹指千偈犹现句文身指彼岸之津梁示羣迷之领袖墙壁瓦砾皆具法音龙天鬼神遍作花雨
　　请宻老住玉屏疏　　　　　　虞推甫
　　何佛无因且説法身报化是山有寺不论见在去来况开山建无碍道塲传佛正法眼心藏不逢妙觉孰慰羣心恭惟某禅师开自在门行真实谛身如青莲出水有尘莫污心同白月行空无迹可践兴精蓝于蠧敝荒颓之后成大藏于笑谈指顾之间交驩者千万人害成者二三子载清风而归去为胜地而鼎来山间草木欣欣不知春力庵里云雷濶濶溥接初机增光玉屏山愿升寳盖座
　　请妙印大师住潭疏　　　　孙仲益
　　一世解镳尚存马鬛三归集福今在龟泉伏惟某人舎卫国之比丘秪陁林之上首安心得法随处现身九节乌藤去作闲云之伴一丘黄壤伫霑法雨之滋
　　请印老住中岩疏　　　　　　邵公济
