<!-- { "loadSidebar": true } -->
　　勅朕以李端愿袭重侯之序惟外戚之英比颁綍以告廷遂拥旄而作镇瞻言封壤之奥固有士民之蕃久被化风谅均舆慰今特授李端愿依前检校刑部尚书使持节洋州诸军事洋州刺史兼御史大夫充武康军节度洋州管内观察处置等使知相州诸军事同郡牧兼管内劝农使加食邑七百户食实封二百户散官勲封如故
　　赐知府州折继祖进御马勅书
　　勅汝素守方隅见推材武忽驰章于军府爰骛骏于天闲省阅之余嘉叹不已所进马巳估到价钱一百九十贯文省巳交付差来人其差来人某与盘纒钱一十贯文至可领也
　　赐知府州折继祖进御马勅书
　　汝保有世忠以扞边场惕修邦贡骛骏上闲申念勤诚靡忘褒瞩
　　皇帝请契丹皇帝达皇太后正旦礼物书
　　正月一日兄大宋皇帝致书于弟大契丹圣文神武睿孝皇帝阙下歳籥更端物华蕃始想极亲闱之奉举迎邦祉之休欢笃善隣礼申常聘庶因晨夕为道诚悰今差某官充皇太后正旦国信使副有少礼物具诸别幅专奉书披述不宣谨白
　　皇帝贺契丹皇太后正旦书
　　正月一日侄大宋皇帝谨致书于婶大契丹慈懿仁和文纯孝广爱宗天皇太后阙下气更年筦物动春华使驲于行具将隣好寿觞之荐益介时休祝想所深谕言曷既今差某官充正旦国信使副有少礼物具诸别幅专奉书陈贺不宣谨白
　　皇帝贺契丹皇帝正旦书二道
　　正月一日兄大宋皇帝致书于弟大契丹圣文神武睿孝皇帝阙下寒威收节淑气闿辰想履徳之多勤宜荐祥之有裕爰驰使传聿致邦仪肇庆春元永孚隣好今差某官充正旦国信使副有少礼物具诸别幅专奉书陈贺不宣白
　　正月一日兄大宋皇帝致书于弟大契丹圣文神武睿孝皇帝阙下天令发春年芳动陆息民之好方交笃于邻情履日之元谅蕃应于时祉爰驰使传遥逹庆圅今差某官充正旦国信使副有少礼物具诸别幅专奉书陈贺不宣白
　　赐陜西诸州军官吏将校僧道耆老百姓等遣韩绛徃彼宣抚勅书
　　朕以关陜以西城镇相望老弱罢于转饷卒吏淹于戍屯时命辅臣徃宣朝指究方隅之民隠饬边计于秋防凡在抚循并申眷相今特遣尚书吏部侍郎参知政事韩綘徃彼宣抚故兹抚谕想宜知悉
　　赐保平军三军将吏僧道百姓等除贾昌朝为本镇节度使示谕敇书
　　勅保平军三军将吏僧道百姓等朕以贾昌朝旧仪宰路外歴帅垣适班綍于治廷荐扬麾于钜镇乃睠乐郊之俗久陶宁世之风闻拜耆英想符舆望今特授昌朝依前尚书右仆射检校太史兼侍中充保平军节度陜州管内观察处置等使陜州大都督府长史仍改赐推诚保徳崇仁守正忠亮佐运翊戴功臣散官勲封如故仍放辞谢故示兹谕想宜知悉
　　回契丹贺乾元节书
　　四月一日兄大宋皇帝致书于弟大契丹圣文神武睿孝皇帝阙下诞符表庆环临夏籥之初聘节修欢垂祝邦图之懋味书词之载缛阅礼币之维丰感镂所深谕言非尽今某官等回专奉书陈谢不宣白
　　回契丹达皇太后贺乾元节谢书
　　四月一日兄大宋皇帝致书于弟大契丹圣文神武睿孝皇帝阙下初炎履载诞膺期嗣修隣好之勤曲导慈音之贶祥延邦厯聘厚物仪滋用感藏具因敷达今某官等回专奉书陈谢不宣白
　　赐于阗国郭林和罕王进胡锦并玉等勅书
　　省所差人进奉具悉卿介居西裔邈去中朝夙驰慕于化风遽入输于邦贡名昭徃牒义动殊方申念防诚靡忘嘉奬其所进物共估计到钱若干今廻赐某物兼别赐卿国信物等具如别録并交付差来大使娄萨衮等至可领也
　　赐于阗国宰相娄伊固进胡锦并玉等勅书
　　勅于阗国宰相罗野屋省所差人进奉具悉汝驰名遐裔慕化中区因信介之爰臻列贡圅而来上有懐只顺良集褒嘉今廻赐汝钱物若干至可领也
　　赐保静军三军将吏僧道百姓等除皇兄宗谔为本镇节度使示谕勅书
　　勅朕以宗谔席祖宗之休笃兄弟之爱眷言淮服之奥适建戚旄之雄按士民之素蕃陶风化之甚美闻褒近属想慰遐心今特授宗谔依前检校右散骑常侍使持节宿州诸军事宿州刺史兼御史大夫虢国公充保静军节度宿州管内观察处置河堤等使加食邑七百户食实封二百户散官勲封如故
　　皇帝回契丹皇太后贺寿圣节书
　　侄大宋皇帝谨致书于婶大契丹慈懿仁和文纯孝广爱宗天皇太后阙下春和布律爰纪于诞期隣聘飞轺荐申于庆祝既玩书辞之缛兼承信币之丰欣感所深谕言非既今某官等廻专奉书陈谢不宣谨白
　　皇帝回契丹皇帝贺寿圣节书
　　正月一日兄大宋皇帝致书于弟大契丹圣文神武睿孝皇帝阙下春阳始布月朏初华纪诞节之嘉祥申寳隣之永好特纡使传爰致庆仪载味勤辞具深感素今某官等廻专奉书陈谢不宣白
　　赐镇海军三军将吏僧道百姓等除冨弼为本镇节度使示谕勅书
　　勅朕以冨弼昔在先朝尝居上宰肆纂承于丕祚复登冠于防廷适蕲藩翰之行遂宠节旄之拜巳只成命谅慰舆情今特授冨弼依前检校太师同中书门下平章事使持节青州诸军行青州刺史充镇海军节度青州管内观察处置等使判河阳军州事兼管内河堤劝农使加食邑一千户食实封四百户仍赐推诚保徳崇仁忠亮翊戴功臣散官勲封如故
　　赐西蕃河州刺史宻章勅书
　　勅宻章省所进奉并陈乞事具悉汝早承邦爵善守世封内罄勤王之心间修任土之贡载嘉忠向宜有宠颁今赐汝某物等具如别録至可领也
　　赐静海军节度使同中书门下平章事安南都防交趾郡王李日尊明堂加恩告勅勅书
　　勅交趾郡王日尊朕考古之意乘秋之敛涓成宗飨昭辑上仪羣心大和丕应屡下乃眷南顾厥勤内输能纂世封荐启王土肆于竣祀乐尔防休徃膺宠章益懋素守今差使臣赍卿加恩官告勅牒付广南转运司令于界首就赐到可只受兼赐卿国信物等具如别録至可领也
　　赐李日尊转官告勅勅书
　　勅交趾郡王日尊朕遹只先训登缵丕图享国之安繄于成业颁常之始涣以至恩眷尔保疆勤夫述职畴训外圉敷命大廷勉服世忠永绥邦宠今差使臣赍卿转官勅牒官告付广南转运司令于界首就赐到可只受兼赐卿国信物等具如别録至可领也
　　赐李日尊进象勅书
　　勅某省所上表差人进奉具悉卿保有南裔列为外藩属疆事之就宁驰奏圅而申欵遐修方贡荐笃世忠载谅倾输靡忘叹奬
　　赐李日尊进金帛犀象勅书
　　勅某朕绍膺丕命奄宅多方睠世守于南陬能首防于内贡载览剡封之至有嘉述职之勤冝被宠颁且昭厚遇
　　赐静海军节度使同中书门下平章事安南都防南平王李日尊厯日勅书
　　勅南平王日尊朕稽古凝猷揆天作厯凡舟车之所泊皆正朔之所加适更歳令之端恭正人时之授勉经民务用廸邦彞今赐熙宁四年厯日一巻至可领也赐溪口彭仕羲贺登寳位进方物勅书
　　勅彭仕羲省所进奉具悉朕骏膺天命钦绍邦图眷惟谿落之豪咸上风宜之贡载循忠向良用宠嘉
　　赐彭仕羲贺冬进方物勅书
　　勅某早以材豪长于陬落能笃邦风之慕式修歳贡之常申念倾勤靡忘褒叹
　　赐知龙州彭师賛进方物勅书
　　勅汝生于遐裔陶以太和荐行朝宠之华益大世封之守爰输方物以谨邦彛载谅尔勤有嘉予叹
　　赐溪洞杨光潜进方物勅书
　　勅汝遐居夷徼善长众豪既率境以向风爰因时而述贡载惟只顺良积褒嘉
　　赐诸路蕃部溪洞初冬时服勅书四道
　　勅某善守世封绍修邦贡属迎寒之初稽颁服之旧章式示宠休用嘉忠向
　　勅某汝抚封虽遐述职不懈荐厯墐扉之徃颁在笥之衣思燠是均忠勤更笃
　　勅某汝夙表种豪荐绥世守方履凝严之序载均安燠之衣其笃顺成庸钦嘉瞩
　　勅某汝夙以材能长于区落方履初寒之序式颁载燠之衣徃厉素诚用祗嘉宠
　　赐大渡河南印部川山前山后百蛮首领苴尅贺大登寳位进方物勅书
　　勅某地控遐陬心驰上国属肇膺于邦统特致贡于物宣言念倾勤靡忘叹瞩已降宣命下成都府路转运司指挥黎州依例廻赐汝集物若干至可领也
　　皇帝贺大辽皇帝正旦书
　　正月一日侄大宋皇帝谨致书于叔大辽圣文神武全功大畧聪仁睿孝天祐皇帝阙下物华资始天令更端缅惟顺履之修益侈纯休之受载驰使传交绎邻欢咏祝之深谕言曷究今差某官充正旦国信使副有少礼物具诸别幅专奉书陈贺不宣谨白













　　钦定四库全书
　　华阳集巻二十五　　　　　宋　王珪　撰制词【勅书】
　　赐集庆军三军将吏僧道百姓等除皇伯宗谔为本镇节度使示谕勅书
　　勅朕以宗谔绪本皇支望有贤徳懋建师节以藩王家顾彼上疆之饶陶于风化之美谅闻嘉命弥慰舆情今特授宗谔光禄大夫检校尚书左仆射同中书门下平章事使持节亳州诸军事亳州刺史虢国公充集庆军节度亳州管内观察处置河堤等使加食邑七百户食实封三百户勳封如故
　　赐武胜军三军将吏僧道百姓等除皇弟頵为本镇节度使示谕勅书
　　勅朕以頵皇属之英先帝所爱爰暨缵承之始茂稽封建之文锡之大邦屏我王室既协朝佥之穆想符民望之愉今特授頵光禄大夫依前检校太尉同中书门下平章事使持节邓州诸军事邓州刺史充武胜军节度邓州管内观察处置等使进封乐安郡王加食邑七百户食实封四百户勳封如故
　　赐安武军三军将吏僧道百姓等除郝质为本镇节度使示谕敕书
　　勅朕以郝质秉将钺之雄总禁屯之重属受圗于帝极更拜节于师坛睠彼乐郊居有雅俗适颁廷号谅副民懐今特授郝质检校尚书左仆射使持节冀州诸军事冀州刺史兼御史大夫充殿前都指挥使安武军节度冀州管内观察处置等使加上柱国食邑七百户食实封三百户功臣散官勳封如故
　　赐诸路文武官吏等初冬衣袄勅书四道
　　勅某寒律应期良裘登御兴念宿官之勚即颁在笥之华安燠是资眷勤兼至今差某官某赐汝等初冬衣袄具如别録至可领也故兹示谕想宜知悉
　　勅某爱景流空寒威应律念饬躬于邦事推赐服于朝彛眷起宸思恩回天燠
　　勅某流景易迁寒风率至缅念从公之勚冝推赐服之常往被恩华益思忠厉
　　勅某寒风厉物爱景临郊有懐从事之勤爰举赐衣之式其思恭慎以服恩华
　　赐诸路诸军员寮等初冬衣袄勅书五道
　　勅某州屯驻泊就粮本城诸军员寮等嵗律乗隂邉隅劳戍念训师之是力宜颁服之以时益坚忠诚用称恩典
　　勅气应寒籥礼登善裘念训长于军和实勤劳于戍守并均安燠用厚绥存
　　勅严气迎郊凄风干物申念戎和之长并推邦御之良赐服均温勠躬念报
　　勅城隅分守冬律肇寒念夙长于戎和宜即颁于嵗具勉思忠荩只答宠私
　　勅服在师屯捍我城障适戒初寒之序冝颁载袄之衣益坚忠劳庸答恩遇
　　赐奉安御容都知押班并内臣等茶药勅书
　　勅汝肃奉睟仪往安珍宇甫宅衣冠之御固多夙夜之劳冝有宠颁用将眷礼
　　赐知辰州窦舜卿进谢恩马勅书
　　勅窦舜卿省所进奉谢恩具悉卿素推勇槩屡抚邉冲适进董于戎昭当茂均于邦给翊章宸幄骛骏天闲载省倾勤弗忘嘉尚
　　赐定州路副都部署李珣进端午马勅书
