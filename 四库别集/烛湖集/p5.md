<!-- { "loadSidebar": true } -->
　　井络之墟势雄南郑文昌所镇声动西州云何至愚极陋之资乃有聨事合治之幸敬先尺素庸寓寸衷恭惟某官学贯皇王气充宇宙胷罗列宿九精照曜于中宵背负青天万里扶揺而直上订绵蕝之礼乐秩本兵之简书请行老上单于之庭归賛中兴天子之计左防簮笔昼承三接之温西掖演纶夜直九霄之邃批勑擅名于夕拜训戎颛掌于夏官献纳论思莫非大虑人物风采益尊本朝方当衮职之畴庸乃动锦乡之髙兴厥维剑北控在汉中大将登坛之檄用之席巻三秦丞相出师之章于以震揺四海特烦君重久为上留已闻进律之褒行奉赐环之召遂登端揆以正六符某并辔曲江之游聨裾西府之掾仰龙门之鼎峻不使濶疎致驽驾之推迁悉归芘赖孰知天幸亦使坤隅乃令平生肝胆莫逆之交正在今日辅车相依之地用不辞于老钝来自托于声威何以告之公勿替干旄之恵永为好也我敢忘木瓜之心
　　代邱帅回襄阳张尚书啓
　　龙门出入饱天朝议论之余驽驾推迁皆月旦品题之及公适临于荆雍我亦使于岷峨遂令肝胆莫逆之交得在辅车相依之地端容老钝密借声光载惟广汉绵竹之间实乃大门桑梓之旧父兄故老有魏公賔客之典刑子弟贵游知葵轩师友之源矧钟命世之杰有赫前人之光故凡西州之搢绅悉归东阁之领袖其所好恶便爲重轻如某之愚于世何取匪恃素奬敢爲此行伏惟某官心学对天血诚许国小却防龙之步武来追羊杜之风流号令精明耕屯整暇两京形势已入胷中之防画三河豪杰习知节下之威名便应归赞非常之原遂可立定中兴之业轻裘缓带宁复久居此乎衮衣绣裳此直分内事耳某既巳叨防于归遣亦思仰释于顾忧自度非才愿安承教未敢与知功名之会姑欲讲求安集之方曷调人情以济民瘼使得慰郑乡之望庶不为汉节之羞江浦扁舟行可止瞿唐之险风烟累驿无从觇岘首之游心之所期书不能尽
　　代邱帅回潼川阎侍郎谢到任啓
　　出綍疏恩建牙开府西清学士合归日月之边东道主人暂作山川之重郑乡不逺蜀土増荣恭惟某官学海老龙词林威凤琅篇寳字久照曜于人间道骨仙风早翺翔于天上妙宣室雍容之对炜甘泉扈从之聨君恩郅隆士论胥服当晋登于两地忽勇退于急流授钺登坛抚汉川之陈迹轻裘缓带还荆渚之胜游髙情何间于险夷直道自孚于中外犹烦棨防起镇梓潼正尔笑谈转春风于十县行哉啓沃齐夜色于三阶某旧托襟期新聨官事脩燕雀之贺方道敝而未皇传鸿鴈之书愧词髙而难报式期会面以遂论心
　　代胡崇礼通交代徐提干啓
　　栖迟蓬户分欲长闲荏苒瓜时猥当往戌瞻在前之难继蹇将驾而自疑敢贽尺书以彰先敬恭惟某官金玉凝粹兰荃絜芳翰墨风流孰与东湖之嗣子典章文献尤多西府之异闻乃以中兴之故家独殿后来之诸彦翺翔江汉俛仰嵗年始从日甸之游爰赞星台之画搢绅爲之惊叹廊庙稔于闻知厥今解组之期即庆班朝之渥某资材甚下门户早衰亦惟升斗之所驱固甘瓦砾之在后敢请告新之教俾无废职之羞诗骚宗派之传虽非所及子孙盟好之重尚始自今
　　通交代朱宰啓
　　及瓜已近自忧善后之难行李未通是失告新之敬可无先贽以请来期伏惟某官识察英明涵养深厚人门奕奕早有声乎诸公绩用章章尤见器于造物顷更华秩意有里除犹屈长才少循近制厥维兹邑虽难治之有年然在君侯则何施而不可盘错敢撄于利器氛祅端避于徳星望风采之遥临觉山川之动色谅亦假途于此便当躐次而迁某了无一长几坐百谪平平手段知有媿古人之风整整目前亦不爲后来之累计咫尺之相去固毫厘之必知公来勿迟我拱而俟扬久误难逃糠粃之讥瑕纇或多尚赖瑾瑜之掩春寒尚尔日用何如善保天和亟膺帝渥
　　上黄岩吕知县啓
　　五世相家重见英贤之起一同侯社暂烦抚字之来身得趋承情知鼓舞恭惟某官质粹以厚气闳且深风流蔼然尚及前辈名声借甚见推一时践扬兹多绩用尤着银鱼象简当入位于朝廷墨绶铜章犹肯劳于州县载惟有宋之名族孰若东莱之一门申国大忠维持宗社荣阳正学仪表搢绅子孙之昌簮绂无数郁名德以相望俨典刑其具存有如明公实对前烈而爲师帅肯负国家斯邑驩然大幸有此必将访吾民呻吟愁叹之故致天子哀矜惠养之仁正纪纲法度于丝棼纽解之余稽财货源流于川竭谷虚之日换防模于官府还气象于江山用能慰千万人之心俾复三十年之旧但恐鹏程激浪立在九霄骥足乘霜难淹百里不容暖席即有赐环某鞅掌徼廵忧危棰楚五斗之俸不继已处凄凉百谪之数且盈正须澄汰念平生之慕义喜一旦之依仁公疾其驱我拱而俟既见君子庶几寛忡惙之忧善事上官不敢废寅恭之义
　　上黄岩范知县啓
　　四海名流夙仰相门之旧万家和气争防令尹之新将敛板以趋承实遡风而鼔舞恭惟某官世传清白之操天与英明之姿前辈典刑凛风猷之未逺朝家本未熟文献以相承渊乎器局之深借甚声称之重固已践敭州县之久便当翺翔云汉之间云胡未复于青氊而且再纡于墨绶睠兹岩邑廹在瀛壖壮庐井之规模伟江山之气槩顷弊原之不剔纷事变以相遭曽嵗华之几何而位权之屡易颓纲未整谁无大手之思珥笔犹多肯受假王之镇属闻中命选畀贤侯方兴来暮之歌欣覩趣行之檄寒谷有阳春之望防虫知霹雳之威伫观措之于一朝立致风行于百里此岂独吏民不世之幸抑亦系朝廷用人之功苐虞骥足之腾骧不复牛刀之淹久某微官局束斗粟凄凉岂敢出位以防君子之讥固尝端拜而辞使者之命低徊累月怵廹万端及兹望履之期犹恨事贤之晩愿公深念爲我遄驱弓矢秋风请复徼廵之役歌永日行观政化之成
　　通海陵司马知县俨啓
　　扁舟相命未忘越絶之山川双舄飞来更共淮南之风月托交虽旧爲则新可无缄辞敬行李恭惟某官器刚大而方重识疏明而该通其乐易真前辈之风其岂弟有君子之道况以传家借甚满世无之盖自圣贤统纪之防已千六百歳虽如国朝文献之盛凡数十巨公卓乎天下之同称莫如温国之第一忠诚揭于世业道义载于典刑遂令后人克对前烈瞻鴈序聨升之地岂牛刀小试之时公虽为百姓而来势不容三年之久某智不谐俗仕真负丞幸将日侍于歌得以躬承于条教文书鹜立自知无禆赞之功阡陌雉驯尚亟见循良之效
　　回常熟交代叶知县啓
　　治剧叵堪少幸林居之需暇告新何宠已复函书之鼎来怅失计之难追托余光而自慰恭惟某官人门具美风采最髙阮氏阿咸器青云而独秀谢家康乐庭玉树之相辉饱师友之渊源探词华之根柢爲吏固其余事小试已有能声蓝田千竹之间虽种学绩文之甚乐零陵三亭之作葢推能济弊之莫辞从容谈笑之余洒落尘埃之外规模井井而能办善最章章而屡书优游三年始终一日人所惮者公则易然乃知材用之絶殊何等功名之不立某少学久落中年早衰巳无宦情专爲亲屈惮渊明之逺役聊亦効公田之谋访子游之故乡岂能事歌之语凛传闻之可畏抚进退以自疑独惟继贤者之踪其必爲役人之地或容自勉汔可少安缔金石之交尚继百年而未艾课琼瑶之报徒惭一字之不能心之相期言亦奚尽
　　上提举李郎中啓
　　不善自谋谬当试剧适有天幸首获事贤一郤一前且荣且惧窃惟凡改秩而受县所以更治民而考功本列圣相传之规在阜陵最惜此法厥或巧免适贻后艰顾地有难易皆欲趋易而避难而阙有久近则亦善近而恶久然匪序居于前列安能各遂于己私至取众人之所遗固非拙者之得已乃如常熟属在东呉昔言游之故乡今天子之近甸谓亦壮邑偏防恶声略计之二十年无一令之善去须入者累百数孰半辞之请行而某其班甚卑无地可择輙抗声而自丐觉环聴之大惊既而悔之则无及已待之过者或意其有办治之实量之浅者则讥其爲苟且之贪不知本初出于无心殆亦数奇之有命然使稍获乎上因得自竭其愚珥笔之民颇摧牙角之雄长凿空之赋听裁期会之阔疎小寛辔防许就规模虽居今之世决不能收两汉循良之名而尽已之心犹当勿负九重仁圣之泽且使三辅无弃其民之地奚止一士免瘝厥官之忧前瞻星台敬想风采欣我公之可恃冩孤迹以自归伏遇某官一代楷模多士冠冕虽道骨仙风久步于金闺兰台之上而仁心德意不忘于铜章墨绶之时乃出使之几何遄从公而自近将倚诹谋询度之广入爲献纳论思之方氷鉴之明难欺绣斧之威特重则凡奉法守公之吏是其毕智竭力之秋敢自激昻遂忘冒昧伏望量其才而赐以进退之命矜其情而略夫僣横之诛广厦万间从此委身于大芘故园三径尚当缓赋于归来
　　上台守唐大着啓
　　恭审懐章入奏剖竹东来宣室乍前固喜贾生之见淮扬不薄竟烦汲黯之行虽朝路之惜贤而海邦之知庆恭惟某官清明内澈英达天成逺韵孤标落落尘埃之外危言正色堂堂宇宙之间一从发轫于鸾栖已见持身之山立妙文章之满世赫声誉于在朝非劲气之不回岂要途之难致顷谢着庭之直尝纡守事之劳卓乎见义而必爲深矣及民之实效猗去思之犹在炯公论而可知惟其无愧怍于俯仰之中是以能从容于进退之地即山林而啸咏阅歳月以徘徊断简遗编更饱平生之嗜好残膏賸馥不妨后进之师承慰斯世之观瞻増羣公之称叹忽丹丘之催戍趋紫禁而得朝寸心虽简于上知千里犹勤于君重瞻此邦之瘠狭安旧政之循良而公继来斯民何幸料将先寛大以广朝廷之徳意据法度以存州县之纪纲询土俗利害而酌其举措之中稽财货源流而分其缓急之要凡以维持静密而纾四境之民命非必刻厉奋发以趋一时之事功嗟吏道之可从非公贤其谁望某服诗书于家训师节义于古人惟其凡材浅学而未明大道之传尝欲躬耕灌园以毕其终身之愿萦心亲养俛首吏除忧危险之难全岂凄凉之敢叹念从壮歳早服大名一瓣而爲南丰久云有志四方而逐东野每恨无从何幸会之能然遽趋承之在此不独帡幪之望实欣模范之依卫防霜严傥获免旷官之罪铃斋日永尚当防与进之温
　　上平江守郑寺丞啓
