<!-- { "loadSidebar": true } -->
    尔臣舜佐，世笃忠贞。受予眷顾，旆常纪绩，非止一端。兹鸡笼城不靖，海上之烈，则有斛斯贵，奋其英勇，以灭番人。其糗粮舟楫，虽有余述祖运筹，顾泉州门户，及水陆诸路武臣，不可无人焉总理之，为全闽静镇也。年月日，付枢密院，由驿驰寄。

    甘君曰：“阁下始由世臣弓冶，授横海将军，继以雄镇节旄，作太平宰相。屡伤乘翅，终得出头。行天讨于河湟，悚民岩于江汉。徒以李赞皇品水，赵学究多金，为圣主所疑，谗人置喙，然大范老子。岂真元昊能欺，汉飞将军，毕竟匈奴畏服，此行也。常则为太传之奕，诸将不惊，变则为临淮之刀。大臣无辱，鼎不敢情牵别袂，固将望切归旌耳。”李再拜曰：“仆战阵无勇，阃外羞言。今则襄斛斯侯翦灭之功，协东海君抚绥之烈，以报君恩于请室，归羁骨于山邱，是所祷也。”甘君见其词意凄恻，亦苦语酬之，既送李节使，问刘老师曰：“李君有惨色，何也？”刘曰：“必不返矣。”甘君曰：“死王事乎？”刘曰：“此老虽百千兵刃，无以加其颈而损其肢，往往施刑不及，论赏继之，盖其性为金，而火不能铄，其形为火，而水不能浇，其前修乃奎宿主武库者也。命危于狼荒之国，已过十年，意尽于鹿耳之门，将奄一夕，或如荀偃之生疡，范增之发背，人思大树，星坼中台耳。”甘君自与针砭二师，商破噩苗之策，沙明进帐曰：“滇兵来援，为萑蛮所攻，蔡小武自引漓老，老，网山人山人，列阵盘江南北。杜承慕炜遣飞骑告急，将奈何？”甘君命矩儿与璜儿先行，诸将分五路进，伏桥渡口三处，捣蚺苗大寨一处，截小武归路一路，砭师曰：“小武未易灭也，惟擒其被囚之假父，以牵制之。乃可以收噩青气。”甘君谓木兰曰：“天女将赴闽海，不忍无留别物也。”请执蚺吼，木兰笑曰：“取此老鹿，如牢中豕耳。敢或失诸，以儿魔妗两女弟子往。”时矩儿夫妇，率亲兵二百人，径与小武战，萑蛮分四阵以出，璜儿谓矩儿曰：“小武以竹王师之徒演遁甲，熔八门而为四，其道以休生伤杜。并入景死惊开，汝当其二门，吾当其二门，小武可破也。”于是矩儿横两椎入景死门，漓老出敌。皆曰：“文星何为亦与尘世事？”矩儿答曰：“以父母之命，解国家之忧，安得不执干戈，御魑魅乎？”漓老老曰：“何乃刻划二老也？”奋勇斗，矩儿以天孙剩锦裹之，各遁去。

    还视璜儿，方人惊开门，与网山人山人力战，则已出其贯串之巨绠，缚二人矣。二人乃复其魍魉之形，走入四山，不可擒捉也。小武自引萑蛮三百接战，矩儿弃两椎，飞弹丸数十枚，击走百人，璜儿出虹练二，缚二百人，皆不得遁。矩儿就视之皆牝鹿也。束之以献甘君，小武怒曰：“幺麽小儿女，辄敢横行于蔡王之前耶。”遂自演一阵，名曰独遁，乃神明于消纳之法者，又非漓老老网山人山人所传，其术不用一萑蛮，以死鹿皮为之。一皮藏三，三皮藏五，五皮藏七，七皮藏九，共演八十一之数。空花满目，实则一鹿皮悬于腰间耳。璜儿掷金蟆皮二，才小于掌，二生四，四生六，六生八，八生十，揭其藏而尽吞之，如郑人之发蕉鹿也。小武大惊，矩儿投以剩锦，小武复用引伸法。呼其鼻祖元绪者三，空际□□为大池，一龟游其中，吐珠沫于水，成无数小龟，锦不能裹小武之身，龟且欲没矩儿之顶，璜儿度不可胜，急以虹练缚其渠龟，小者悉走。矩儿笑曰：“是可以授医氏，并前所得鹿，为二仙胶矣？”其渠龟大言曰：“吾为元老，来援蔡氏云孙，君非豫且，何能钻我？”曳尾去之，小武亦单骑逃归，其伏桥渡口者，为张许两都督。针砭二师以术佐之，萑蛮之死者，相枕藉也。

    木兰以轻骑百人，入蚺吼寨，蚺方脱于桎梏，与数蛮妇饮。歌曰：

    此间兮何不乐，恣纵横兮谁束缚。美人兮蛮妆，酌兮夜未央。有胡琴兮勿弄，美人兮花心动。惜子妇之被诛兮，吾心将转兮辘轳。愍小子之列阵兮，殆全师兮没乎兵刃。吾守吾之老阳兮，与少阴而徜徉。

    儿魔妗谓木兰曰：“淫鹿无耻，为醇酒妇人之欢，吾师且无前，待两弟子之力擒之也。”二女突呼曰：“蚺吼死无日矣。”各出裙带絷蚺颈，蚺笑曰：“以尔之凹肉，夹我之凸肉，我自就系。不然，其能束手乎？”遂以头触二女，裙带已解，将斯奔焉。木兰以鹿衔草饵之，蚺复其形为白鹿，卧地不复起，女师弟缚之以归。甘君讶曰：“黄苗非白鹿也，得毋幻耶。”木兰曰：“闻之乐王曰：‘黄苗之先，乃死鹿瘗白茅下，经岁复活，配于水精，是孕群鹿。’今蚺虽老不死，可遣使贡于上苑，全其天年。”甘君曰：“若令天子悦之，而系以铜牌，永为国寿，亦如凤麟之在郊薮。龟龙之在宫沼，天所钟灵，世之祥瑞矣。前归我牝鹿二百，一夕俱死，则又何欤。”木兰曰：“乐王又云，女鹿多夭，男鹿多寿，博物君子之言，无勿验也。”甘君揖诸幕客，与木兰言别，木兰曰：“仲离远行，诸君以何为赠？”皆答曰：“匪词勿达，愿同其声。”于是司马季孙明化醇，联四言云：

    天风吹襟，我客于迈。（季孙）

    言念往谊，同人叹喟。（化醇）

    德盛三无，功崇两戒。（季孙）

    明能照烛，算若陈卦。（化醇）

    每以雷霆，而惊聋聩。（季孙）

    上酬明圣，旁讨灵怪。（化醇）

    天荒日开，鬼病宵瘥。（季孙）

    凤台匪登，麟阁宜画。（化醇）

    矣长征，凄焉出话。（季孙）

    所悲聚散，勿虑成败。（化醇）

    会扫鲸鲵，如搔癣疥。（季孙）

    自来神入，不尚狡狯。（化醇）

    赤羽曛多，白波斩快。（季孙）

    勋名既成，姓氏不挂。（化醇）

    沙在恒河，星悬上界。（季孙）

    期君努力，寝食蜂虿。（化醇）

    翼彼赞皇，金瓯勿坏。（季孙）

    国家宣劳，我其下拜。（化醇）

    木兰谢曰：“两参军奖励之词，所不敢当，亦惟矢勿谖而已。”乐般曰：“吾父子岂无以颂天女也？”遂与犷儿联五字云：

    自昔竖降旗，一朝见神女。（般）

    谢娘忽已逝，明子亦为侣。（世治）

    心香两活之，倡随得其所。（般）

    竞病韵同拈，干喁欢共语。（世治）

    老夫蛙在井，不识鸿飞渚。（般）

    小子阅征诛，始得商出处。（世治）

    何当圣凡间，不隔此心膂。（般）

    若震来，轩轩独霞举。（世治）

    时能悯愚戆，间或随尔汝。（般）

    有气上通天，有才下整旅。（世治）

    新旌指八闽，故垒辞三楚。（般）

    相望以鸾鹤，所思寄毫楮。（世治）

    矩儿夫妇，共擎一觥，酌木兰而歌诗曰：

    泾阳小龙弃其首，（谓龙芝）

    我姊仓皇向西走。（是年入蜀）

    纵横庸蜀羌间，（甚楚）

    出奇制胜无不有。

    料敌乃有吾阿翁，与姊相于臂使手。

    晋代终能重天女，汉家誓不戮功狗。

    遂见惊才动鬼神，更无馀事让僚友。

    小弟平生倚亲串，寡妻身世来星斗。

    同为阿姊提挈人，石烂海枯心不朽。

    一朝分携去闽海，江头折杨柳。

    儿女情怀两两无，乾坤勋业时时有。

    金翠光华出风云，百年试尽一樽酒。

    不然兵戈满尘海，天关崔嵬孰与守。

    木兰饮毕，诸人争欲以诗侑酒，木兰辞曰：“仲离于此时，诗既不能为和，酒亦未敢相酬，公等休矣！当与阿修罗爱主，及两小徒，作竟夕谈也。”于是诸人退舍。甘君自向刘老师，求破噩青气韬略。木兰入庆喜之房，呼儿魔妗皆至，汕妮亦列坐焉。庆喜曰：“自为天女所降，拟常奉乎巾栉，何意帝臣之徙，悲别起之戈□。他时能念故人，寄以扶桑之木，异地如逢居士，求其般若之船。”木兰曰：“主前身作佛，后果为仙，视仲离之头低上天，手沐今雨。时为介者之拜，终隔化人之裾，鱼鹿无端，夔有迹者。未可同年而语，易地皆然矣。”儿魔妗合词曰：“巾帼相随，师资未敢忘也；□独去，客路能无感欤。请终侍绛帷，同游碧海，庶几怜而教之耳。”木兰曰：“吾诚不愿独翻罔两之波，自辨支祈之貌，二女弟双携珠□，齐舞花枪，赞我大勋，施其高义。岂不愿焉？”汕妮曰：“某自随阿婆，盼捷书，贺还帅矣。”于是木兰辞庆喜妇姑出，率儿魔妗，拜别刘老师及甘君、针砭二师。刘老师曰：“此行不恶，斛斯成大名，天女留遗像勉之。”二师曰：“闽盗为害诚剧，诸君收功不劳，嗣后斩木揭竿之魂，所在蜂起，更烦圣虑，驱策勋臣，裹尸之将军，以时致命而已。”甘君曰：“黔事有不了者，以待天女可乎？”木兰师徒唯而去。

