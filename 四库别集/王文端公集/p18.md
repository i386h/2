<!-- { "loadSidebar": true } -->
　　恭喜光膺简命入总兰台风纪是司表仪攸赖正人得地善类知归矣某循揣旷瘝正图引去兹值衮舄且至则私心自慰可复徼夙昔之好奉信宿之谈也欣忭如何长江天堑倚翁之重虑周备饬后至者有席成功而守画一耳及奉大疏諰諰为江防计久远即纤毫未究亦不肯以其劳贻后人也谋国者不当如是耶敬此布复不尽 

　　○荅王忠铭宗伯 

　　元旦获从三公后奉诏对得一瞻天表承下济之光出而不胜抃舞庆以为遭逢盛事谓册建豫教大典可刻日举矣而屡请未许诸抗章显争者以十数率留中不报日夜焦灼自恨积诚无素无以感寤上心辱示大章亹亹忠窽之言扶日回天当在此举然亦未卜垂鉴否也宗社大计我辈忧苦畧同旋转有端嗣容驰报不尽 

　　○荅王莲洲宪使 

　　某向从封传为万里游相与共驰驱卧起者累月私门下之爱特深比过珂里而辱觏季方倾盖驩然即又不殊门下窃自念行万里无所遇独幸于山见二华于水见洪河于人见昆季自分以为生平之大观备是矣顾数年之间踪迹参差不无少阔客岁瞻承未几而会天子重廵岱之命门下遂持斧而东乍合乍离徒有怅惘顷者获从交戟内听两贤昆应卿云之瑞奏名诚不啻威凤祥麟联翩而接趾也凊时元凯独萃德门灵淑所锺其来远伏即日望步武鼎轴之上灵宝许氏岂得擅美乎某忝列通家不胜欣忭而媿无能驰一函以贺又无能效殷勤于二难深惭凉德乃远廑瑶札奖藉过踰何克以承唯是一念依麻倚玉之槐勉相切磋以副生平而荅高义差足自效尔肃兹裁谢不尽欲言 

　　王文瑞公尺牍卷之五终 

　　●王文端公尺牍卷之六 

　　山阴对南王家屏着 
　　定襄门人傅新德校 

　　书 

　　◆书 

　　寄赵□阳相公 
　　荅郑东里年丈 
　　荅蔡龙旸年丈 
　　荅范涵虚年丈 
　　荅张洪阳年丈 
　　荅贾石葵年丈 
　　荅朱明虹年丈 
　　荅刘两峯年丈 
　　荅朱金庭年丈 
　　荅邵梅墩年丈 
　　□□和石年丈 
　　荅罗康洲年丈 
　　荅沈蛟门年丈 
　　荅裴澹泉年丈 
　　荅徐检庵年丈 
　　荅沈晴峯年丈 
　　荅金省吾年丈 
　　荅刘晋川年丈 
　　荅贾舂容年丈 
　　荅胡顺庵年丈 
　　荅易藿冈年丈 
　　荅刘泗洲年丈 
　　荅鲍复轩年丈 
　　荅许鸿川年丈 
　　荅余中宇年丈 
　　荅李晋峯年丈 
　　寄薛幼泉年丈 
　　荅黄仪庭年丈 
　　荅张蒲源年丈 
　　荅张玉阳年丈 
　　荅田东洲年丈 
　　与张太宇年丈 
　　荅李及泉年丈 
　　荅沈继山年丈 
　　荅刘芝阳年丈 
　　荅李棠轩年丈 
　　荅于谷峯年丈 
　　荅陈玉垒年丈 
　　荅李翼轩年丈 
　　荅王见田年丈 

　　○寄赵□阳相公 

　　弟忝缀颜行幸同气谊同冀勉分猷念共佐休明而诚匪积孚妄意补衮四天之事一言□旨九死危身□击□推罪寔自取幸蒙圣恩浩荡放使归田得无久污□绅重□鼎足度□□北山色相迎诚不意病骨惊□□有税鞅之所也惟是朝纲久替时事多艰镇定觧纾独劳神虑不佞身为其□而遗门下以难□窜伏□岩而负君负反之罪终无所逃□不敢谓去国足以成名弛担足以□责也所恃新建之征车且至太仓之劝驾方殷门下相与一德和衷交谋互断太平之业计日可兴某虽病也犹及□服永光□承余润含哺击□孰非君相之明赐乎行时数枉轩车不辞而发中心有□送役言旋附申谢悃临书瞻□不□□□ 

　　○荅郑东里年丈 

　　不佞某兄事老丈垂二十载自谓举同籍学同馆仕同朝契分绸缪无与比而乃兹又隶部下昔所齿让而今君我矣甚幸顾所以训迪不佞弟俾无忝于风教以终三十载绸缪之谊□□□此时宜不□□□民同视而共弃之耳□□□□□□□□过蟠□□向往也无使人谓老丈一馆弟不能化化齐民乎第令饰以美褒宠以华贶以是为爱而巳白头如新何所费于廿载之谊请教左右适拜书使之辱因遂布其腹心如此愿时时赐之箴诲无视为套语也颙伫颙伫 

　　○荅蔡龙旸年丈 

　　拓疆易守疆难守疆而无后患尤难田州东兰互争疆土不可以虞芮平之明甚而况叛目占据窃料渔人之功亦未易收也第令收之改流设土增兵置饷恐非所得二州之田百石之粟可办得不偿失利不酬害诚在□巳而况取不能守守不能完启衅构争纷纭未巳可无虑耶承教谓宜许归田州令其以夷攻夷虽有后事我勿与知此我中国御夷大体非独权利害校得失而知其不可也惟翁台毅然主张无狥小利拘成议封疆幸甚 

　　○荅范涵虚年丈 

　　数年以来国多忌讳之禁缙绅士大夫虑亡不三缄其口以象金人而我辈二三兄弟意气激卬时有所持论不习骫骳则权地仄日久矣长孺淮阳萧傅冯翊直道见疏无足为老丈惋叹者所恨十五年鴈行鱼贯之侣□分星散相继离居夕佩晨衿岂堪寥落之感幸兹宫府鼎革弦辙一更正士端人靡不弹冠相庆念惟高标亮节岳峙词林庙堂珍其羽仪世道藉以底柱赐环非远捧袂可期凡我同袍正兹延伫太史履舄安能久滞漳南乎弟某不才瓦全自媿顷复邂逅庆典徼冒叙迁循省分涯寔虞非据且宿痾时作野性难驯会当委辔脱衔逃西山而长往恐不及待征轮之入也柰何 

　　○荅张洪阳年丈 

　　弟自衔恤西还日翘首相麻以为旦夕爰立太平之泽且沾及草土废人也而竟辍直以去难进之指弟所稔知无俟臆度独念莫肯夙夜莫肯朝夕诗人所忧弟即窃迹先逃而正士离居安能不为世道嘅也湖山之间丹烟缭鹤剑气纡虹知为翁丈承娱之地居珍之所弟恩惭乌鸟迹谢冥鸿出既谬悠处复狼狈媿生平道义多矣然辙鲋易足本无过求鹪鹩卑栖颇能自适或亦翁丈深谅也晚节令终相期白首敢佩服斯训永矢弗渝惟是创痛余魂摧以宿疢不获远从杖屦寻汗漫之游为愧耳力疾草草不尽万一 

　　又 

　　承教时事谓以同异为毁誉以毁誉为用舍兹弊巳久前书缪谓冢宰君子也可以公正服之平淡调之虑其执持之过矫弊任情或与内阁龃龉耳今乃以推避为高而使司官执命夫使司官执命者无所不乖张无所不龃龉矣盖内阁犹梁九卿犹柱柱直梁平柱先软矣即有合抱之梁不能使墙壁不敧椽瓦不坏也今九卿未必皆得人得一冢宰一总宪有力量有担当者把捉得住铺排得来毁誉必不能挠用□同异必不能乱毁誉也执政今日诚万分苦心千□□手弟非不仰体正为弟浅中弱植不能胜任偾□而归在翁丈与元老却须宁心忍耐极力调停有□的意囚方可来书乃谓元老平气虚心尚难挽回□能裁断夫虚平是相业第一义正须用之裁断除□裁断无处见虚平今何能便说挽回且丢开挽回□□计算虚平不巳终当挽回也就如冢宰推避且□□□□□避之过包涵诱进倚任责成能使之不□□□□□□因他推避自亦推避谁当任者既巳□□□□□□□誉是非周孔所不能免只要内秉□□□□□□□□□裁□到恰好时毁誉终较少若犹不免于毁誉而我之裁断不差虚平一念到了无玷缺也弟此言正如躄夫论步败军语勇徒取讥笑道义骨肉之前不能不倾倒耳 

　　○荅贾石葵年丈 

　　弟猥以虚庸徼冒非据僭征之应厥青恒旸更历三时日惟走望对镜照面旱魃自猜矧曰其能调夑投劾求免未获允从会官工落成槩蒙□赉欲同登垄食比画墁内自媿矣忝台下道义至爱辞受进退大节所关贪昧之羞良朋所为割席也不蒙谯让重以宠褒嘉我树檀忘其维箨岂中丞风裁方用之于激扬不暇图切偲之谊乎然阔久得奉德音是为快耳肃此附谢神与俱往 

　　○荅朱明虹年丈 

　　虏酋遣调部落移帐西行名曰抢番情寔叵测恃郑范溪公驻师湟中调度堵防可无他虑第与督抚意见不合互争议论不佞大以为非经畧之体夫经畧兼制七镇经畧所不可者七镇必不能专而七镇所议以为可者经畧亦须当听听之而料量时势裁酌机宜缓急后先惟所措置则用其策而七镇得効其长不用而七镇亦不耻其短也此为大而能容七镇乃可以制七镇耳顾持欵之是以拒战之非我单言欵犹彼之单言战也东墙西壁偏向正冋何能相下不相下则争争则不和不和何能济事故西事之矛盾不独叶中丞偏言征剿闇于机宜而郑公亦未为知大体也夫战守和三字犹五味之酸咸甘苦相资为用缺一不能即战非其时亦须收存其策以备一着兵家先声后实今以战为声以和为实孰得而窥我之用乎不务集羣策以屈羣力而欲执一味以当五味此叶中丞之所以不服而继之以争也盖既违其长又暴其短事势之迫相激使然虽谓郑公不善用叶公可焉即今唇鎗舌剑人人自谓知兵不佞诚切齿恨之而当事者又不务镇定省口以辩御辩以争息争争辩纷纷何时可巳承教慎封守备器械练营伍足粮饷四事皆防边御虏要务四事修举可战五可可和此不言而坐胜之术也何争议之有恃爱妄谈不觉烦琐 

　　○荅刘两峯年丈 

　　承教时事窃谓东山一出遂蒙小草之讥深源未行曾系苍生之望人之清浊无恒操而世俗取舍亦无定评总之驾车者宠戴笠者辱当供驩未流且放之日固与皋夔比誉是何可以得失利钝槩当世贤豪庙堂用人自应不错耳谬蒙褒藉比儗过踰愧负欲死独所云道泰年丰诚夙夜私愿而夷情边事尤桑梓隐忧幸仗台下威灵城守军容精采百倍以息讨伐于彼而偃甲兵于此秦疆晋塞禔福惟均社稷苍生托力不细又何但不肖某孱焉病惫之躯私其惠顾之恩巳哉缕缕欲言伏枕不尽 

　　○荅朱金庭年丈 

　　罗生使者至恭谂台履清娱窃庆天佑相师太平之符于是焉在而又自幸获延游息得乘鳞羽之便又及一奉起居也卒卒不遑覼缕惟是年来天灾物异纷见迭出而人心积玩国事白隳章疏留中以为常卿寺虚席而不补所急者惟矿金店税与没官之产耳至于岛夷狂逞奄及门庭而庙算悠悠尚无成议方且修城建署设将增官奴使朝鲜攘其资藉窃恐倭未至而朝鲜巳不胜其敝势将折而入倭而我师亦不能独完矣柰何哉杞人之忧如此谅亦翁丈猷虑所及诚不意主上聪明仁圣我辈向所交口而颂尧舜之资者一旦鲜终至此每一追惟辄欲恸哭所愿天启宸衷翻然开悟蚤征旧学锐意图新翁丈即抱道至高宁忍不为社稷苍生一出得见翁丈出者弟病且死有余快焉悬企悬企诚切诚切 

　　○荅邵梅墩年丈 

