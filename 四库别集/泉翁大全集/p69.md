<!-- { "loadSidebar": true } -->
　　惟嘉靖五年，丙戌秋季之杪，南京少司寇淮海王公通三品三载考绩之京，自部堂之长，尽九卿之彦，以及司监之贤，咸饯於郊，且为诗歌以荣其行，谓辟雍子若水宜序诸端曰：「道艺，子职也。」辟雍子曰：「水也，久不托於文，然而王公吾知也。」或曰：「子云知王公，王公其廉矣乎？」曰：「然。」「王公介矣乎？」曰：「然。」「王公有能矣乎？」曰：「然。」「王公有智能矣乎？」曰：「然。正德之初，公在工曹，董以蓟州，守正不阿，屡忤逆瑾，是故知其介矣。瑾百罗织，竟无所得，不可谓不介也。越厥五年，亚参广藩。予使安南，道其境，闻公冰玉自清，毫介不取，有隐之之风，是故知其廉矣。九年，迁而大参山西，犹其在广也。十一年，为卿甘肃太仆，犹其在山西也。十六年，以忧起复，复参河南之政，犹其在甘肃也。三易官而守一节，可不谓廉乎！嘉靖改元，右辖山东。二年转左，官益尊而家故贫，不廉而能若是乎？既而陟尹顺天，犹其在山东也，则慕广汉之风，权贵盘错，剔理有方，民以安堵，可谓能矣。三年，进迁副都，巡抚川蜀，则慕忠定、清献之风。陇政叛逆，流毒三省，公至，戮力果毅，以平芒部，不可谓非能也。下车之初，即知三魁之未殄，而破其雷同之蔽，决策穷讨，运筹执馘，以底武成。化芒为流，显膺大赉，侈厥褒俸，可谓非智乎！及加工部侍郎，兼佥都，以督收大木，民不告扰。诏注南工六月，实转刑部。庶慎庶狱，以时顺成，[可]谓知足以集事矣。夫廉介智能，德之懿也。廉以存介，介以出能，能以成智。惟兹四德，以修职及民谓之治，以尽心报君谓之忠。夫以下则治，以上则忠，二者备矣。王公其贤矣乎！」沈生曰：「夫固有本之矣。夫王公执二母之丧，不酒肉，不御内，庐於墓者凡四年，曰孝矣。友爱诸弟，治家有□，曰理矣。经曰：『事亲孝，故忠可移於君；居家理，故治可移於官。』盖其本之矣。」水曰：「夫以内则孝而理，以外则治而忠，王公其贤矣哉！敢以序饯行之诗，颂四德之懿，以为诸士大夫之耀云。」 
　　
　　送临江府通判麦君之任序 
　　
　　惟嘉靖五年九月日，部推南京国子助教麦子孟阳为临江通判，专掌巡捕。甘泉子曰：「甚矣！通判之难为也。夫通判有一郡之望，无太守之权。无权故泽难流，有望故责易至。责易至而泽难流，甚矣通判之未易称也。况临江乃警盗之区，捕盗有几事之虞，非夫廉能智勇者莫克当之。」或曰：「若麦子者，可以为廉能知勇乎哉？」甘泉子曰：「近之矣。」曰：「何征？」曰：「盍观诸！夫[观廉]者於临利，观能者於临事，观知者於临疑，观勇[者於临]艰。吾尝试之於[监牧]矣。一介不取，如其廉也；会计以时，如其能也；[宿弊以]察，如其智也；[风力渐]见，如其勇也。」或曰：「有是四者，士之难也，而铨曹不以为科道部属，而乃处之郡佐焉，何居？」曰：「今明天子重民事，诏择郡守。判，守之贰也。彼铨曹或闻麦子之贤，故[越资]而推升之欤？不然，何为其速耶？未可知也。虽然，吾不以是多麦子也，吾将期麦子於学也。」或曰：「夫廉足以守身，能足以济事，知足以察几，勇足以威奸，是临江不足治矣，恶乎学？」甘泉子曰：「吾不以是多麦子也，吾其期麦子於学乎！夫学以成德，德以致用，大人也。吾观今之世，矫而廉者，非至廉也，有时而墨矣；强而能者，非良能也，有时而罢矣；察而智者，非明智也，有时而昏矣。□而勇者，非大勇也，有时而懦矣。可不惧乎！昔孔子谓：『臧武仲之智，公绰之不欲，卞庄子之勇，冉求之艺，文之以礼乐，亦可以为成人。』夫文以礼乐者，学之谓也。学以成德而致之用，则体用具备，如彼手持而足行，目视而耳听，沛然而四达矣。是故澄天下之源者，[莫]大乎廉；[乾天下之]蛊者，莫大乎能；通天下之弊者，莫大乎智；当天下之任而成天下之亹亹者，莫大乎勇。夫如是，虽推之天下可也，而况一临江郡哉！」黄门林子，乐善人也，闻之，谋诸乡彦，请曰：「麦子素在教下，幸书以为赠言，俾以仕学而奉以周旋焉。」据嘉靖八年本补字 
　　
　　送袁伯高分教万载序 
　　
　　袁子伯高，邮端人也，其守身谨，其事母孝。母戒之曰：「而先子都事君以直不显於时，吾早寡而抚汝，盍学乎！」岁荐於乡，游於南雍，南雍之士贤之；即於观光，观光之士亲之。既二年，母谓之曰：「吾年暮也，汝盍禄仕乎！」甘泉子谓之曰：「子殆可以教人矣，子盍仕乎！」入试於大庭，居天下第二，擢司万载之训，反於观光曰：「敢问教人之道。」甘泉子曰：「其学乎！知所以学，则知所以教矣。」曰：「敢问学之道。」曰：「其教乎！知所以教，则知所以学矣。」曰：「敢问所以。」曰：「其天理乎！知天理，则知所以为学为教矣。说命曰：『惟?学半，念终始典於学。』夫学也者，觉此者也；?也者，效此者也；效此於人而觉之者也。伊尹曰：『以先觉觉后觉。』」曰：「曷谓天理？」曰：「理也者，性也，天地万物一体者也。是故己欲立而立人，己欲达而达人，尽其性则能尽人之性。成己仁也，成物智也，性之德也，合内外之道也。是故人己两尽，天之理也，失一莫可以为学焉，失一莫[可以]为教焉，是故一体也。」今伯高之往万载也，於教而反焉，人之未从，则曰：「是我学未至也。」则其教也必果。於学而反焉，学之未笃，则曰：「我何以教人也？」则其学也必果。?學交進，始終內外合一之道也。伯高其勉之哉！丙戌十月七日 
　　
　　贺封承德郎南京刑部河南司主事竹山胡先生六十寿诞序 
　　
　　秋官胡子秀夫奉养二亲，膺受显褒，推爵严君，以及慈氏。惟嘉靖丙戌十月廿又二日，寔惟封君竹山先生六旬华诞之辰。是日也，天朗霜清，风日佳美，乃依太平之门，俯长川之至，凭钟山之丽，开瑶池之宴，酌介寿之酒，为戏彩之舞。於是群彦咸集，众庆合欢，辟雍子湛子亦与焉。胡子欣欣然称觞跃履而问曰：「吾兹寿焉！吾兹寿焉！吾欲颂吾亲以尽吾至敬之心，惟子诏之。」曰：「惟敬其身者，斯能敬亲矣。」胡子曰：「吾欲祈吾亲以尽吾至爱之心，惟子诏之。」曰：「惟爱其身者，斯能爱其亲矣。夫身也者，亲之正体也，自暴者，贼其身以危其亲，敢不爱乎！自弃者，慢其身以辱其亲，敢不敬乎！是故敬身以敬其亲，敬之至也，爱身以爱其亲，爱之至也。」胡子曰：「然则寿之道何如？」曰：「爱敬其身而以寿其亲，寿之至也。今夫称觞以为寿而已矣。夫人能称觞也，祈难老以祝寿考而已矣。人能祈祝也，彼所谓齿也，非寿也。夫寿也者，德立而不朽，道恒而无疆。是故寿有三品矣，上寿善亲，其次显亲，其次尊亲。饬行修职为名大夫，人将谓其父曰『名大夫之父也』，是谓尊亲，尊亲者，其寿一世。行道乎，扬名於 后，人将谓其父曰『贤者之父也』，是谓显亲，显亲者，其寿十世。立志以笃学，致学以入圣，谕之乎亲，顺之乎道，人将谓其子曰『希圣之父之子也』，谓其父曰『希圣之子之父也』，是谓善亲，善亲者，其寿百世。百世之谓万年，万年之谓无疆，无疆，万年善之谓也，岂特称觞之寿、年齿之祝而已哉。诗曰：『眉寿万年。』又曰：『寿考无疆。』其善祝也。夫今子致爱敬以寿其亲，请歌二诗之词，以荐三寿之祉。」 
　　
　　送刘中山还永丰小序 
　　
　　中山子刘子携其侄浚来访予观光之馆，将归永丰，求赠言。甘泉子曰：「予何言？然吾尝闻矣。学以入道为至，人以至圣为成，心以中立为要。心不中正，邪也，故曰：「思无邪。」故忘助皆邪思也。人不至圣，非成人也，故子路问成人。学不入道，犹不学也，故曰：「不践迹，亦不入於室。」入室也者，入道也。故欲求至圣者，必求入道；欲求入道者，必求中心；中心则斯道可见矣，入道则贤圣可几矣。是故至圣矣，中心要焉。昔者七十子三千之徒，皆学於孔子，才艺行义者，至不少也。患难流离，不违其师，固心悦而诚服之，彼岂皆不自以为得道者哉？子贡乃曰：「得其门而入者或寡矣。」然则入道至圣，其必有门矣乎！不得其门，皆外望宫墙者也。故得其门而不至圣者有之矣，画也；不得其门而能至圣者，未之有也，画而画也。今夫世之行一孝，则曰「此道也」，行一弟，则亦曰「此道也」，守一节义，则亦曰「此道也」，其果可以至於圣乎？易曰：「仁者见之谓之仁，智者见之谓之智，百姓日用而不知，故君子之道鲜矣。」中山子平日得趋庭，游於白沙，其必亦闻此也乎！於其归也，申以赠之，庶各自力，毋自画焉。中山子何以处我？嘉靖五年十一月十五日 
　　
　　送都宪陈静斋致仕序 
　　
