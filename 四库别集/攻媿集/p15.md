<!-- { "loadSidebar": true } -->
　　执别僧房日未斜别离愁绪满天涯清宵已落柔桑叶小雨顿开乔麦花醉里不知身是客【江南李玉词】酒阑无奈客思家【欧公梦中句】凭谁寄语三夫子归路还须好句夸
　　赠寳藏老道源
　　骨相昂藏涧底松平生禅窟尽从容几年大隠清晖阁今日来瞻独秀峰打破画瓶无罣碍大开饭店喜迎逢今朝且逐征途去何日重来聼晓钟
　　过苍岭
　　黄云满坞沙田稻白雪漫山荠菜花路入缙云频借问碧香酒好是谁家
　　崇朝辛苦上孱顔泥径初平意暂闲苍岭东头移野歩眼前便得处州山
　　婺女极目亭
　　危楼雄据郡城东扫尽秋云快碧空目力不容山隔断诗情长与酒无穷先分楼下双溪水髙挹人间万里风兴逸不知真近逺五声里送归鸿
　　自阿山归再过苍岭
　　雨后过苍岭平生行路难危层惊歩滑絶涧觉心寒就岭山逾险趋平谷更盘年来轻世故不作险涂看








　　攻媿集卷七
　　钦定四库全书
　　攻媿集巻八
　　宋　楼钥　撰
　　今体诗
　　鹿伯可郎中园池杂咏
　　见一堂
　　灵澈清诗千载传始闻林下有斯贤傍人只道休官早见一名堂已十年
　　止室
　　流行坎止事无多举世营营自网罗珍重主人真止矣直如古井更无波
　　小东山
　　安石东山志不渝归来寻得静工夫从教更为苍生起携妓何妨且自娱
　　桂堂
　　芳树丛生庭砌间髙枝更许后来攀主人勿恋山中桂招隐还应看小山
　　云龛
　　浮云舒卷原无定此意谁能为饱参出岫无心归亦尔不妨今日与同龛
　　柑隅
　　霜着芳苞翠作围数椽潇洒映斜晖木奴何必须千树乞得闲身径且归
　　桃蹊
　　几树桃花相映开主人归路入天台凭谁寄语都观前度刘郎不更来
　　月沼
　　玉洁氷清一壑专箨龙何处引涓涓深知月满还亏缺秪学蟾光一半圆
　　星潭
　　山头分下一清石甃团团瞰小亭身在赤城名绛阙至今潭影照郎星
　　三友径
　　公是端人友必端世情冷暖不相干虽云门外可罗雀三益还能耐嵗寒
　　竹坞
　　几年种竹未成丛一日归来翠扫空尽好闭门髙枕卧从今日日是清风
　　梅坡
　　江梅留待主人还见説归时得饱看回首残花飞作雪一峯当戸正髙寒
　　松岭
　　翠云深处曵枯笻挿碧堂堂十八公全似华阳隐君子挂冠归去聼松风
　　戏赠张汉卿
　　张侯理窟妙无穷雅谑于人亦有功渺渺江湖千万顷未闻饿死信天公
　　陪沈虞卿使君游钱园
　　休沐无官事公庭且放衙城中寻胜地道上引髙牙潭府临芳径东巗玩物华山林真夐絶栋宇谢豪奢陶令亲栽菊秦侯晚种裴公余緑野六一醉琅玡幽阪森三友飞桥粲百花树深藏曲折谷险路谽谺道院罗星斗禅房供释迦鼇峰思御气画舸想乗槎佳处城环雉吟边路绕蛇登山携翠袖喝道屏银檛井市花相映湖陂桞半遮髙歌惊野鸟叠鼓乱鸣蛙陛级青珉滑秋千防旆斜丛篁穿嫩笋芳草绽新葩静憩方开宴徐行更试茶僊醪斟玛瑙玉指奏琵琶清絶嚣尘逺苍茫望眼賖诗情弥海峤饮兴渺天涯贤尹民同乐名郎子克家才髙修月戸笔妙补天娲挥麈风流胜凭栏笑语夸追风惭款段倚玉媿蒹葭逸韵迷春蝶清欢接暮鸦舞茵收地锦画烛照笼纱耋稚欣相告舆台靖不哗防风朝趂马好雨夜随车土脉兴原隰霖膏润甲芽相将劝耕去和气满桑麻
　　巾山曲肱斋
　　山立青冥外人行紫翠间小牕开木末孤塔映江湾平楚一何逺白云相与闲我来不暇寝冷坐对前山
　　广轩夜望
　　防防万家灯风清醉复醒广轩髙絶处俯瞰一天星
　　玉霄亭玩雪
　　羣斋髙晏雪浮空同上山城第一重今日无非银色界此亭真是玉霄峯云迷野路舞轻鹤风急瓦沟嘘老龙便欲相将游汗漫剡溪何必访遗踪
　　倅厅云水亭
　　山绕澄江江绕城水云径接海冥冥万家曲折在吾目一郡登临属此亭今日诗题随处有几番醉眼望中醒风流郑老知何在回首苍茫岛屿青
　　再过鹿伯可
　　又上先生见一堂澹然賔主两相忘不知海内清风满但觉山中白昼长小雨络林妨蜡屐靓妆环坐快瑶觞曲终扶杖欲归去即咏白驹三四章
　　天姥峰
　　剡水迂回彻底清滥觞从此一澄晓来蜡屐冲寒上防碎山头十里氷
　　虎丘
　　望望古招提兹游恨已迟池深惊地裂野旷觉天垂聼法人千数谈空松一枝从谁访遗迹惟有石头知
　　洛杜老僧聼琴
　　宴坐萧斋不作劳谓予何事走蓬蒿从容试问今年几手植黄杨三丈髙
　　自言几载不闻琴屡聼清弹苦契心少待庭柯蝉噪静为师更作醉翁吟
　　中秋
　　嵗歳当秋半人人待月明絶怜今夜赏更胜去年晴光彩澄髙露氛埃廓太清众心方闵雨却望暮云生
　　又次丁端叔韵
　　好风凉月湛中秋自笑何为作逺游不有诸君故人恋未应连日贾胡留三千银界俱呈色十二珠帘总上钩饮罢客归清不寐谁知心折大刀头
　　游惠山
　　石径萦回入翠林廿年故歩喜重寻千山直上云扉启万木阴中古殿深泉水澄风拂拂洞门幽杳昼沈沈调琴瀹茗清无限倦客忘归到夕阴
　　游洞霄宫
　　宿雨顽云拨不开紫霄佳处访楼台青山九锁固竒甚古洞一深如此哉防地千林俱秀润擎天一柱最崔嵬出山爽气尚相属数里清溪送我回
　　游径山
　　起看海日晓团团更挹神灯照夜防百万杉松双径杳三千楼阁五峰寒蛰龙何在难问古井于今竟不眢但觅灵泉归洗眼谁能故把细书看
　　送苏伯昌大卿
　　禁路岧嶤欲问津抗章便自乞闲身闵劳剧部皇情厚寓直中奎宠数新飞挽正资经济手典刑终念老成人赤松未许长为伴归取青毡继頴濵
　　甬东曽幸拜苏天外府官僚复备员前辈风流真在眼名公谈笑辱忘年浙江相对一巵酒婺港欲行双桨船门键马衔难作逺西风停立但茫然
　　送刘淳叟博士倅豫章
　　熟知明主可忠言奏牍方陈意已传人言能逊千乗国我自能补九重天防山转石孰难易烂额徙薪谁后先不用更论如许事把君征袂且茫然
　　送吕周辅宗丞守崇庆
　　从昔傅家学当今良史才声名冠西蜀风节象东台朝迹收何速归心挽不回一麾从此去万里可能来【吕为四川类试省元曽祖陶为给事中】
　　旧矣唐安郡龙潜府号新当年一绛帐今日两朱轮民意来何暮仁声暖似春剑南毋恋却鼇禁要词人秘甚先天学谁传陆士龙上方留自近天岂不相容契托君家厚情惟我辈钟慇懃训犹子他日使追踪
　　上魏丞相
　　梦庵深坐宴朝曛秪有梅花对此君今日衣冠有巢许向来元凯佐华勲入山谁解访洪景载酒时应问子云童讽写成心未懒可因贪佛赞论文
　　次韵蒋徳言游太白玉几两山
　　西山不到几经春玉几犹能一再临太白峯前成梦境直从总角到于今
　　少日游山不要归老来腰脚不相宜羡君胜具了无勌踏雪寻幽更一竒
　　賸欲扶笻随意行要令心迹得双清何时同入翠防去丈室先参老净名
　　落花影里歩春防飞鸟翩翩相与还若得把茅成小隐等闲来往两山间
　　谁能饶舌强参禅何用谈因更説缘生死本来无大事晨朝湏起夜须眠
　　谢僧道全惠诗并菖蒲
　　楚楚芳荪诗様清翠苖低防小峥嵘一功借幽根润六月能令凉意生雁荡浑如梦边事龙湫顿觉眼中明闲牕坐对思无限何日随君绕涧行
　　赵安国梅坡
　　隆暑倦行役梅坡得暂闲卷帘南浦岸终日对成山竹里清风逺棊边夕照还嵗寒重卜醉觅句暗香间
　　资圣寺
　　野溪清浅度危桥径防枯笻上紫霄晓雾暗蒸山寺雨松风深隐海门潮浮杯水涨人何在洗鉢池清意已消又上乐亭基上望云山万里更逍遥
　　次韵蒋徳言壁间旧题
　　一铃檐角自吟风两面松篁翠扫空山卉更藏无尽意枝头未作去年红
　　上史太傅
　　一坡烟水绿湾环竹树楼台缥缈间但説一丘藏曲折谁知更有四明山
　　二十里云随歩生潺湲洞里访青櫺山中要识无穷趣看取南雷问答经
　　衮绣堂中语夜分几将经史细评论不知世上三公贵秪是东湖八行孙
　　赠郑相士
　　知君氷鉴照人寒我相儒酸未足观东甬从来多俊秀为烦着眼细寻看
　　雪窦道中
　　城居乆矣厌尘劳来访名山写欝陶客路行随流水逺征人与坐白云髙千林舞翠吹蓬鬓二麦揺青照纻袍努力共登天尺五要看飞雪喷云涛
　　锦镜
　　两溪赴壑若奔虬此地端能截众流三版放开千丈雪一匳清彻四山秋几年空自存公案今日重新指路头珍重老师成胜事清名当与此山留
　　妙峰亭
　　一峯髙出白云端俯瞰天涯千万山试向冈头转圆石不知何日到人间
　　隐潭
　　灵潭深入白云堆帯雨春云为我开乳石半空浑欲堕瀑泉千尺正中来两军酣战鼓鼙急一雨生寒霹雳催中有卧龙君勿狎有时平地起风雷
　　游大梅山防圣寺
　　江东东畔更东山又过东山数里间试问招提在何处万山深处白云环
　　寒云片日忽吹开歴井扪参得得来行尽髙山天欲半不知平地有楼台
　　常禅师塔【旁有虎冢】
　　当时道价极光华鸷兽相随共一家象去虎亡师亦老不湏百鸟更衔花
　　从来猛虎性坚刚据石依林死不僵何待寒林班侍者千年陪祖师傍
　　梅僊巗
　　梅山遗迹若为寻怪石峻嶒一径深未必当时真隐处清风自觉袭衣襟
　　云岩
　　但见云生谷初无石似巗得名非旧观买地作精蓝境胜环脩竹门深拥翠杉禅林自家处莫问后三三
　　启霞氷壶亭
　　拍拍新漪彻底清两山写照翠光凝笑看风动縠纹起坐我玉壶春夜氷
　　天童玲珑巗
　　扪萝歴栈上层峰寖觉芒鞋踏半空七窍几时开浑沌八窻无处不玲珑已欣古洞容身过直恐丹丘有路通俯视人间懒归去拂衣径欲御天风
　　送内弟汪作徳赴建徳主簿
　　今日望春下送春还送行簿书湏着意家世有余清潇洒桐庐郡文章陆士衡【时陆务观为守】公余定多暇无废读书声
　　南江酒家
　　南江舟檝饱经行桥外人家最可人賸种寒杉映脩竹快沽村酒趂鲜鳞潮痕落草橹声动日脚衔山凉意新酷爱老樟横卧处他时来此坐垂纶
　　宿登山
　　竹舆来访小梅山山在空蒙紫翠间岚雾满林朝漠漠溪声和雨夜潺潺峯头丹井随潮信松下禅房旧祖闗谁是无生谁不死晨钟未响梦先还
　　羣从泛湖次叔韶弟韵
　　倚遍瀛洲十二栏老蟾推出烂银盘絶怜千顷波澜阔更觉满身风露寒境胜能令诗兴逸夜深自喜酒肠寛离离挂影清如许莫惜终霄作意看
　　送陈君举守桂阳
　　重寻漫壁认题名十五年来一梦惊谁料今朝携客至却成此地送君行桂阳卧治真谈笑鲁史遗编頼发明文定南轩僊去后湖湘又得一先生
　　永嘉天庆观
　　斗口横安华盖山茂林脩竹路湾环琳宫迥出沧瀛表羽士如游昆阆间东挹江山穷望眼西临阛阓笑尘寰自知去此无多日着意来寻一饷闲
　　次许深甫寄陈颐刚韵
　　博物曽经辨实沈论兵更觉用功深九阍未进六竒计万卷空催一寸心流水髙山谁复防寒松春桞解相寻如君岂是长贫者作计无令嵗月侵
