<!-- { "loadSidebar": true } -->
　　兴国县知县海　为地方时宜事卑县自到任至今据所见所闻事体有当兴当革者谨条具于后共八议??大乞裁度施行卑县不胜幸甚
　　一屯田永乐二年拨军下屯大造屯田黄册军民各有定分诚足兵足食良法也自是而后军无耕作之劳倍收子粒之利事犹可言弘治末年因出清查事例各军生奸指邻近民田报作巳力开垦遂增余田名目查得屯田原一千余分三十亩今余田数约六千余亩当正田三分之一查得隅都虗粮一千八百石以田多人少自国初至今无一亩一坵开垦民坐都坐里有虗粮屯军原不住屯佃户何利何取工食独为之开垦致有余田若是耶军田大率间杂民田中四旁非尽山地何自开垦军之余田乃民之虗粮册籍巳成征收日久小民貱粮无能辩诉犹曰往事可诿也目今军人生奸得惯沿袭而来凡屯田系是水冲沙涨水涸抛荒往往指邻近田为已田原有之数一佃其田百端生害无事则子粒倍收万一花费拖负运兊损数军粮重事料上司必为追理又捏讼佃户拖欠巳粮一年不完佃户拖害一年不巳是屯田之为害于民自有屯至今无止日也窃以为请前日之余田补民田之虗貱此其善之善者也次之若于事体无妨革去军人名目止此佃田之人输纳子粒而其输纳也或并于县官或上之卫所随宜行之下之小民无军人之扰上之屯粮无亏欠之累一举无不利焉苐不知于事体何如也
　　一地利昔人谓江右有可耕之民而无可耕之地荆湖有可耕之地而无可耕之人盖为荆湖惜其地为江右惜其民欲一调停行之也兴国县山地全无耕垦姑置勿计其间地可田而未垦及先年为田近日荒废里里有之兼山地耕植尚可万人岁入所资七八万人绰绰余裕也访之南贑二府大槩类兴国而吉安南昌等府之民肩摩袂接地不能尽之使农贸易不能尽之使啇比比游食他省是一省民也此有余地彼有余民目亲覩身亲历听其固然而不一均之也可乎即今吉抚昌广数府之民虽亦佃田南贑然佃田南贑者十之一游食他省者十之九盖远去则声不相闻追关势不相及一佃南贑之田南贑人多强之入南贑之籍原籍之追捕不能迯新附之差徭不可减一身而二处之役加焉民之所以乐于舍近不惮就远有由然矣今日若张主有人凡愿籍南贑者与之除豁原籍而又与之批照以固其心给之无主山地荒田使不尽佃仆于富户民争趋之矣民争趋之则来者附籍不归未来者闻风仰慕不数年间南贑无余地村居联络可以挟制诸巢之冦吉安等府无余民衣食不窘可无为迯流为盗贼之忧一举而合省之民均有利焉是亦抚绥一盛举也
　　一隘所奉文查议各地方隘官应否禁革兴国县先年止设隘长总小甲无隘官千百长不能诘奸缉盗专一吓骗啇民廵检官每年下乡廵查又往往需索过堡常例虽卑职自到任以来痛加禁革然而深山穷谷假称盘讦借口骗人其弊其害尚未知其无之否也且隘所又多设之无用之地既非大村可守其村又非高峻阨塞可据其险料是先年里老人等虑有乡兵之扰奸计以客户充隘长总小甲等役故亦即此客户随田耕作星散寥寥数人为居之地为之也此等客户居税户之庄所资税户之牛谷大槩无妻子无家当一有警闻孑孑一身挈而去尔有万分之害无一分之利尽举革之无不可者但隘长总小甲乡兵之名也因有此名遂有此害御冦诘奸乡兵之实也今日不能爱礼以存羊他日必不能因名而责实查得冦自雩都来者牛枙小护二岭势得百二近岭无人居当佥近二十余里内居民充乡兵警报趋守其余皆无险峻间有险峻而旁多岐路守此出彼守之无益再查得冦自宁都来者入兴国十余里村名营前约有四百余家又一路入兴国二十余里村名山寮约有千家除近县十里原不附隘所人村不计余若方山里白石村蓝田东里多村惠化东中下都温陂村蓝田西下都长径口村长信里胡家刘家相近二村恽院团里恽院燕山相近二村六处多者有三四百家少亦近二百家二百家可起兵二百余人通前二岭共十隘先年十八隘附近此十隘者迁之余八隘除革即险为隘则有居高临下之势即村为隘人人各顾身家可无迯避退缩之忧若夫民心不乐为兵则在县官加之意鼓舞之而巳盘诘骗财过于常例则在县官加之意禁革之而已鼓舞之严禁之而又非大警报廵检不许廵堡非大警报隘所不许盘诘无故不得查点乡兵无故不得召唤隘长方无事设此名而若无则地方无扰及有事因此名而责实则地方有赖若谓尽可除革因噎废食无其名孰任其事守望相助之俗终无可成之日矣且无乡兵必资缓急不得力之客兵客兵掳掠之害视贼有甚焉卑职未敢以为然也
　　一均赋役古先圣王九两定民业九职厚民生而其取诸民也又定为九赋之法盖别内外远近多寡轻重使适相均称也查得本县官民粮一万三千二百石有奇自嘉靖三十年至三十五年岁止派征银八千三百两三十九年遂派征银八千九百六十九两四十年派九千九百零二两四十一年派九千七百二十六两四十二年派九千二百零七两即四十年较先年加银一千六百两嘉靖九年布政司颁额刻石民粮每石折银伍钱捌分四十年每石征银柒钱八分五厘四十一年银柒钱六分六厘四十二年七钱二分三厘即四十年较先年加银二钱五分近年役银虽减去瑞金湖陂廵检司弓兵四十名雩都肨袄银七十一两又增代雩都弓箭弦条银六十八两翎毛银一两二钱举人水手银四两六钱黄蜡银五两一钱府柴薪增六名府皂隶增二名增府马丁银四十两增府谷斗级一名银十八两水西驿铺陈一名原六两今十八两廪给库子原六名每名银二十两今增共八名每名四十两先驿馆夫五名每名三两今每名十五两逓运所防夫五名先每名三两今每名十二两又新增铺陈库子银十八两小溪驿水夫二十名九牛驿十五名横浦四十四名南埜二名水西十二名逓运所九十八名攸镇十一名今名数如故银数日增卑职自到任至今县民每告称近日赋役日增民多迯窜雩都里分虽少田广粮轻里甲富实户户齐足本县犹以人各私巳将疑将信及查户口则名虽五十七里实则不及一半嘉靖三十年以前犹四十四里今止三十四里卑职到任后极力招徕今亦止得四十里其间半里一分二三分里分尚多通十排年计之该五百七十人今止有四百三十二人其间有有里长而全无甲首者有有甲首而止存一二户户止一二人者以故去县二十里外行二十里三十里寥寥星居不及十余家问其人又多壮无妻老无子今日之成丁他日之绝户也人丁雕落村里荒凉岭内县分似此盖绝少也夫民庶无减于先年而粮役增焉犹不可也乃今民数减前秋粮徭役则增倍于昔以粮计无一亩田输七八十亩粮有之以丁计一丁供三四丁之差有之满望造册年除豁县中又以失额不理所欣其偏有轻重犹甚奈之何民不穷而盗盗而迯也哉乃知前日之言皆不得其平而鸣疾痛则呼父母穷困则呼天真情率心间有过当之言而非全私巳也窃谓君子大心体天下之物举凡天下之人皆不当为分彼此况在一省一府自笃近举远之道论之情尤切也今后当粮役之先伏望批行司府查议清查各县之丁粮虗实各县之人户富贫将各县实征丁粮并原赋役委官磨筭要见某县止当尽某县差粮某县差粮当取某县津贴若干又某县当津贴某县若干上下四旁均齐方正君子有洁矩之道而天下之情无不平矣伏乞裁度
　　一红站马船江西均猺均平尽以一条鞭法行之银止总数役无指名以此小民得止输正数较之他省有一倍再倍三倍十余倍输当者相远便民良法也独红站马船又编正户正名募人自征取夫募人为利而来积年趋利人也少有可投之隙必生倍取之奸先年往往以过往繁多府道院取用借口倍取小民不识官府前后事用百端苦之今任之募人前任之募人也查得吉安南昌等府此役亦用一条鞭法南贑独不然必曰路冲军门住札多兵事也南昌亦有军门廵按三司住札在焉用度料不减于南贑南昌正数可足南贑正数万无不足之事也在南昌足贑州不足是则上之人不能加意裁节而巳上之人加意裁节万一事出不可巳势在不可裁可增加役银不可编设正户盖增银小民输官有定额标之正户募人得有倚望而垂涎焉任意贪取为害深也马船因有正户正银外有官吏常例兵部差人诸费今红船马船编矣正户有名矣止征银官给禁募人私自征取量加南京路费佥人赍觧是亦一条鞭法也一条鞭则便民编正户势必为害似当速改
　　一招抚迯民居官幸值全羙县分安之不使迯流不幸适当疲惫去者招之使来将去者抚之使得安集县官第一事也即兴国一月论迯绝户极多问其故则虗粮不能貱重役不能供也而其去无还心则拖欠之粮数未除重役之差银尚在追征如故数年并之还之尤不可也是以招徕为难次则富豪之债轴老帖存焉又其次则先年词讼或被人诬扯或自巳细小错悞案牍存焉分数多少不同要皆小民致迯故也卑职到任而来查得五十七里半里并不可为里甚多间行乡落人烟寥寂村里萧条耳闻目击为心恻久矣查追原业本县可得行之债轴磨害本县得与豁之其不得自行者粮役之拖负词讼之未完也夫虗粮拖负或非上司得专若夫未完徭银无人可取无次丁可赔其中经收人告是豫代原有指赔秤头今日不得准理先年案牍府为多守廵道次之其间壮者迯老者死存被告无原告存原被无干证完之不能存之徒开吏胥骗局瑞尝谓假称迯绝与除豁则滋刁猾之效尤果迯绝不与除豁则又不能招徕之新路当细为酌实速为蠲除蠲除酌实本县得请事非本县得专也又今见奉文量田约在五月内可完事荒田无人承丈者颇多窃意无业复业之民可即此给之三年后实有收成依例报税收成稀少则听之亦复迯流抚穷困急务也伏乞裁度
　　一哨官查得先年原无哨官有之始自嘉靖三十三年冬季三十六年夏季停止四十年冬季复取如故奉文皆云佥取家道殷实有武艺之人一人之身二端不可兼得各县止是以殷实之家奉行尔每一佥点泣告扳扯累月日不能定若置之充军徒罪然问之则曰一季不止七八十两费用富者变产破家问所费则曰处处常例也本院到任以来减去不止一半矣而未尝无也夫机兵百名原有百长三四十名原有总甲每一队原有队长至团营又有把总诸员统之何事哨官膏梁子弟无武艺堪倡导一季而更与机兵心非亲爱非身之使臂臂使指也于操战无分毫之益各机兵酒食之需各统兵诸员拜见之礼各衙门人役常例之索开一骗局不小也似当裁革
