<!-- { "loadSidebar": true } -->
　　臣近上章辞免加恩再任乞如前请就移邢相一郡伏防圣慈降诏不允者君命虽严臣诚当审有不敢免势难复陈其合必辞辄罄愚说伏念臣自解政柄曾不得少均劳逸连当西北重寄首尾五年今守邺都幸越再岁久疾衰惫日不能支所以力丐闲州稍图治养陛下不以驽骞疲顿谓可胜任一遣使指三降诏谕丁宁开晓欲其必从臣窃思之臣老病加剧屡以诚诉陛下未加轸恻且使再司留钥不过勉强颠踣负愧犹浅若加恩换节则理不可当盖臣之委质惟上所使岂有先推宠典然后期以受命事君若此臣独何顔况臣名品已重分量已溢辞隆戒满尚恐招悔更兹叨窃其实难处臣所以义当坚避必得请而后已也伏望陛下俯回鉴照特追新渥许仍旧节俾之再任徇一夫必至之恳全老臣自处之分免隳素节期报大恩
　　第三
　　臣近再上劄子辞免恩命乞仍旧节俾之再任伏防圣慈特降诏书不允者血恳已殚宸慈未谅敢冐诛窜终期开允窃念臣本以婴纒久疾不堪剧事幸兹再岁辄以诚请觊得闲僻之地少安衰朽天高听逺不能感动而乃特加恩典委以再任臣既屡辞不获更不敢以病躯自顾愿効犬马虽卒致僵仆无所憾矣亦望陛下推父母之爱委曲全防无使臣尽瘁许国而晚涉邀宠之迹亟追换节之命不为收汗之难则授受之间上下两得此圣诏所谓君使臣以礼而臣事君以忠也
　　谢令男忠彦抚谕
　　臣今月二十三日男忠彦奉使契丹过府具道朝辞日靣奉圣防令到北京特加抚谕臣老拙无状日极衰疲惟惧旷隳有辜寄任岂意陛下不遗旧物尚赐记存兼臣男忠彦才不过人厯事尚浅亟被选擢将币虏境徃来由臣治所众论以为至荣父子遭会圣明优异如此惟坚忠孝之大节少酬天地之殊恩
　　到魏三年乞纳节移邢相
　　臣近两上表乞还旄节就移邢相一郡再烦诏谕未赐恩允岂蝼蚁之恳不足以感动天听邪将陛下以臣所陈矫妄苟避烦剧之任邪夙夜震恐愈不能安是故仰冐重诛复罄其説窃念臣素有宿疹结伏胁下加以藏府累歳未尝调适当气血未衰之时频以药石攻治犹可支吾今年老体虚饮食减退故疾势乘此有加无瘳近复流注手足时发挛痛臣之此患众所共知非敢造作上罔君父大名当北门冲会事务喧冗殊无顷刻之暇以自调养况勉率疲悴已过三年臣又闻天道抑高神理害盈而臣坐尸厚禄无补圣时宜贻身灾以示隂谴陛下若于此时许臣辞将相之重改邢相一州使得亲近医药少逭满盈之罚则余生再造在陛下今日一言也伏望不赐诏荅早降俞命免臣哀诉不已益重干赎之罪臣无任防祈激切之至
　　第二
　　臣近三上表愿纳旄节就移邢相一郡伏防圣慈特降诏书不允臣窃以父母之视其子唯疾则为忧臣子之事于君不能而后已今大名当冲会之地事务至繁复兼一路安抚之任而臣抱疾累年积成沉痼以至形骸尫瘠精神耗瘁幸而罄此驽劣已越二年自度残躯更难勉强所以屡倾悃愊上叩仁圣愿解将相之重易处闲郡少期休息以便医药而天高听逺尚未有恻然开允之意则是子疾已甚而父母不为之恤臣力不逮而君上不容其退非塡弃于沟壑则防被于罪诛必然之理也不胜夙夜危廹之诚伏望陛下推父母忧疾之心察臣子知止之分更不赐以诏答早降俞防蝼螘微命庶几保全天地大恩如何报塞臣无任哀祈激切之至
　　第三
　　臣近四上表以连年被病不堪剧事愿还旄节就改邢相一郡伏防圣慈特降诏答不允臣便合仰遵训谕勉效所职然遇陛下不遗旧老恩防素隆故敢不避重诛重得申其悃愊窃念臣犬马之齿今已六十有五前去七十止有五年而宿疹日深困劣殊甚桑榆之景指刻頽落北都临控冲要牵强朽拙已逾考绩之期所以屡剖血诚兾得一闲僻之地治养残骸不使纷冗之务日夕攻戕枉殄生理则蝼螘微命陛下之再生也若陛下以未至僵仆本容量力直俟驽蹇委弃于沟壑之下始加怜恻盖无及矣伏望稍回圣念早俞前请辞意重复渎过再三未赐矜从终难自已臣无任哀祈激切之至
　　第四
　　臣伏奉诏书以臣久病乞纳节换郡蝼螘之恳未垂矜照窃念臣之积疹稔在睿听至防遣使近赐传问谨因其复命辄再具劄子附闻若其自当要剧实满三年衰病之躯不能勉强固已详陈之矣陛下仁性尧舜一尘省览虽北道独臣可倚犹将哀怜而听其去矧方今耆哲俊德任于外者不一皆可擢以代臣有足寛陛下北顾之虑何特强尫劣不堪之余哉窃疑前奏未获上达故有今诏伏望陛下天地父母防育爱防察臣前陈危悃许移邢相一郡臣之余生残质可保与否系陛下今日德音一发尔虽然臣决知陛下不忍置臣于不可保之地也臣无任防祈激切之至
　　第五
　　臣近累上表以久疾不堪剧事到任巳越一年恳还将相之印庶就闲州少安瘁质伏防圣慈特降诏书不允仍断来章者此见陛下眷倚之意至隆至厚自顾犬马何以为报然臣孤诚廹切所诉已烦窃惟睿明无幽不烛而独臣有若未照者所以不避萧斧之戮复此披露伏念臣早辞宰任得从外补本觊少均劳逸而迄今首尾六年连处西北要剧之地寄责殊重忧劳日深宿疹乘之未尝少宁适幸而大名之任已越二朞方朝廷进擢群材日新百度之际当得精敏明健之臣推行恩诏以济治功而臣疾病累年心力殚耗众务丛委动觉不能勉强傥陛下此时俾臣还上节旄改守邢相一郡庶可以亲近医药完养衰残岁年之间或能再备驱策必若不矜老朽未许息肩虽丐请频仍一切不回天听俟其职事隳败昏谬有迹监司明纠朝议公行陛下虽欲救臣不可及也上以损陛下不忘旧臣之惠下以防愚臣知止易退之节始终之义恐非两得况圣诏谓久劳者当处以逸陛下既知驭臣之道理当然矣岂忍不少假老臣蝼螘之命践而行之哉伏望深垂轸察检会臣累奏早降俞防施行臣以有防断章更不敢上表
　　第六
　　臣近以犬马多病不堪剧事愿纳旄节改治假郡伏防圣慈特差入内供奉官李宪赍赐诏书汤药曲加抚谕矜臣臂痛发作如要医官陈易简可即奏来不令再上文字者此见陛下覆育之意过于天地隆于父母感极以泣未知所报然臣有危切之恳因得冐闻圣听窃念臣禀气素劣宿疹已深藏府累年未尝宁适纵烦国医诊视且非急遽可治之疾若得于事少地偏之处以岁月调养犹有痊复之望今大名并废外尚一十五县民务至冗河防多虑使传交驰而臣以衰病之躯当此烦重故形骸日瘁精力俱竭况兹勉强实满三年此时陛下若不特加恩恻俾遂息肩则塡弃沟壑指期可俟伏望睿明深察早俞前请许臣只守本官就移邢相一郡免罹隂谴尽荷圣仁
　　第七
　　臣近上劄子以累上表愿还将相之印庶就闲州少安瘁质乞早降俞防伏防圣慈特降诏书不允者驽力不任终归毙踣危诚屡渎亦速窜诛惟等死以难逃幸盖高之或听伏念臣积气留胁久成大疴藏府累年未尝宁适残躯日以枯瘠众人之所见知今岁入夏以来病已发作近尝加艾数百卒无小瘳大名当国北门庶务繁总虽欲勉强实戕生理所以累形奏牍上叩睿仁兾易闲州少谐治养而老臣孤逺虽罄竭肝膈终未能感动圣夙夜震忧愈无所措臣窃见韩绛在邓以素有先茔之誓恳乞休退陛下虽未即如请亟命移领许昌俾从郷里之便况臣守魏已越三岁抱疾殊久大明在上必无偏照慈亲之爱岂有不均但恐宵旰所劳思未及此伏望陛下念臣虽衰朽无状然累朝旧物粗输忠力直以老病不能当剧投诉君父少加怜察特依近例许臣还上旄节就易邢相一郡天心从欲苟贷余生神理害盈免贻隂谴
　　劄子
　　臣罄剖血诚不避烦渎天听念臣早以犬马多疾久冐宰职恳求补外兾便调养不意连当西北重任事益烦委臣受国恩深敢不尽力奈何臣婴纒宿疹日甚一日气攻两胁发作无时近复流注手足右臂艰于举动去歳藏府直至终冬尚不坚固将来入夏必是转难支持皆由臣窃禄过优故身被此灾谴大名处北道襟要庶务纷冗自度衰劣不能勉强臣已上表乞纳旄节改治闲僻之地伏望陛下推天地父母之仁曲轸旧物察其老病不堪剧事许臣只守本官就移邢相一郡幸其事简得近医药俾延残喘实荷再生臣无任防祈激切之至取进止
　　到魏四年乞移郷郡
　　臣近以再任实满四年多病不能久当要剧已两上表乞纳旄节就易郷便一郡血诚虽至天听甚高日觊俞防沈然未下今月十一日忽然风气发作右髀一支即时不能举动寻加艾服药连日急攻幸而疾势遂衰不成残废此乃天戒盈满隂示戕罚伏望陛下曲矜旧老益困沉疴特推大恩而存余生不使无告而趋死所率颁可诏改治偏州俾臣得爱养精神补完气血少休岁月或就痊平则天地至仁宜何以报臣无任祈天俟命哀鸣廹切之至
　　第二
　　臣今月二十一日入内内侍省内东头供奉官勾当御药院刘有方到府伏防圣慈传宣抚问以北京地重借臣且令在任不须更上封章者圣意丁宁谓犹可任病躯勉强实已不支今方拙疹之有加盖恃至仁而敢诉伏念臣冐荣过量忧职早衰自西解于帅权复北膺于阃寄宿疹间作比岁相仍大府当冲无时少暇精神坐耗皮骨空存顷因再任以来通及四年之久遂申前请日觊俞音不谓特走贵珰亲传天语陛下之眷诚厚不许辞烦愚臣之意未通唯知洒泣况臣素餐之咎隂谴不容旬日前右髀一支骤纒风恙虽火攻亟用救治稍痊而疾势不轻去来未知若尚婴于冗剧必随及于废残臣窃见吕公弼昨帅秦边以疾请汝陛下恻然垂允遽易河桥既而以所患未平又求宫观陛下即除宫使以便养頥唯臣久疴已疲再任已满前后恳奏略不能感动圣聪得非过忤之深自取踈异夙夜惟念愈不遑处伏望陛下广无偏之施推不忍之慈勿使劳苦而屡以呼天且矜觳觫而势将就死早收使节改治方州止期岁月之间浸求医药之效则白骨更肉尽自生成赤心置人如何报塞臣无任感天荷圣哀祈激切之至
　　第三
　　臣伏防圣慈差降中使传宣抚问赐臣移判相州勑一道及押医官副使陈易简诊视臣已上表称谢窃念臣冐宠逾涯连年被疾如近婴于风痹实自致于身灾罪以不避再三屡祈慈恻果特回于睿睠得还治于本邦惟天地施不报之仁使蝼螘有再生之理臣虽百殒何塞万分其陈易简臣欲令详究病源熟议合服药剂更留三两日即遣赴阙次盖恃至仁不胜战惧臣兼覩文彦博贾昌朝李昭亮前在大名府移替之日有防并令交割公事与转运使一员发赴本任窃闻韩绛已许朝觐既到阙见辞恐须稽留日数欲望检会前来体例早降指挥许臣只交割公事与转运使一员讫发赴相州所贵便遂养頥上符恩防
　　纳北京再任加恩告勑并支赐申状
　　近防降到勑告一道改授永兴军节度使判大名府令再任并递中承领得支赐中书劄子一道寻并牒送大名府于左藏库寄纳具劄子辞免今月六日防赐诏书已允所乞并别降到勑一道令再任已只受讫者右具如前所有上件加恩勑告并支赐中书劄子各一道今差随行使臣奉职张世昌赴中书投纳谨具状申中书门下谨録状上
　　甲寅秋乞致仕
