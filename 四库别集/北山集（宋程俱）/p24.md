<!-- { "loadSidebar": true } -->
　　右西汉诏令四百一章旧传西汉文类所载尚多濶畧吴郡林徳祖虙寔始采括传志叅之本纪凡防章析简掇之无遗方荟蕞在纸未遑诠録间以示予予因取其具藁以世次先后自髙祖至平帝人别为篇又差考嵗月纂而成书且叙次其末曰古之盛王与道为一故其酬酢之间理言遗事皆足以为万世法是以事为春秋言为尚书而书之所传自唐虞夏商周上下千数百载间而其存则今之五十八篇而已由秦汉以来置学官弟子诵説研究至有白首殁身莫能诣其极者大哉王言葢圣人之坊表也自五十八篇而后起衰周至五代之末又千数百载间其为诏令温醇简尽而犹时有三代之遗法者唯西汉为然其进退美恶不以溢言没其实其申饬训戒皆至诚明白节缓而思深至丛脞大壊之余其施置虽已不合古道当人心然犹陈义恳到雍容而不迫此其一代之文流风未泯顾犹不可及又况文实兼盛哉昔者文中子以圣人之重自任廼始防自七制之主列为四范以续典谟训诰誓命之文然其书世不传莫得而述故备载如彼徳祖以学行名搢绅方将以文词为时用方今昭回之章丝纶之美固已轹絶中古陋汉唐而莫称是书也虽未能比唐虞夏啇周之隆庶其或者亦足为王言之斧藻尚书之鼔吹云大观三年岁次己丑十月壬申朔信安程俱叙












　　北山集巻十五
　　钦定四库全书
　　北山集巻十六　　　　　　宋　程俱　撰杂著
　　宣和御书赞
　　灵文结空秘瑛房也大有在上俯云章也羲图颉迹寄明光也臣俱宝之泽莫长也【行书】如龙行天或游或飞其驰不迫其静不迟盖从容八法者犹严恭而自度其超忽万变者犹应物之神机乎【草书】
　　宣和御画赞
　　太虚混沦滋象之先无动而生万彚出焉巍巍道尊实主张是芒乎芴乎无择巨细是翾飞者与彼有筠如马一毛如地一尘凡有形相寄此笔端造化之妙毋以画观
　　邓安惠公赞
　　翼翼邓公外粹中刚德人之容有蕴若虚叩之则出如响发钟有文不彪用之则宜温厚显融白首事亲洞洞属属如相肃雍移之事君牧丘之敬文终之恭执法宪府謇謇不挠审克厥中有赫军容祸乱之机见微纳忠晚登庙堂泊无怨怀游心大公盖清而畏知仁而有勇和而不同不色不言不有其贤名莫之从知人则哲帝鉴孔昭温良在躬考成日徂世不乏才机警疏通爱而不见再拜遗像隐如岱嵩
　　实相斋铭
　　观身实相如梦幻响亦如虚空有无边际无作无受无去来今无空不空有愿无愿生住异灭一切皆无如如此身威仪差别如是如是皆如实知万境现前如水镜像繁兴用处而常湛然观一切法无不皆空是为觉知诸法实相相即是空空即是实无能观者亦无了知观佛亦然一相无相
　　绍兴乙未北山老人寓止长夀五年矣春三月于寓舍之西为屋一间挟以二厦于是游息焉名之曰实相斋而为之铭
　　寂照轩铭
　　寂如妙髙山安住而不动照如鉴止水不将亦不迎应物而不伤无取亦无受于中现色像而实无所有即此顾盼中是我无尽藏
　　唐三隐贤赞
　　余读唐隐逸传尤慕王绩卢鸿张志和不为出处系累泛然若浮云之巻舒使万乗之尊可见可闻不可得而臣世之戮人可望而不可攀也视夫假脩浑沌以夸世洗箕山之耳以卖髙者不亦拘拘然乎
　　王绩无功绛州龙门不喜拜揖简放絶尘发名贤科亷洁孝弟不乐居朝去为县吏四海云扰网罗在天有田十六顷在河渚间结庐北渚著书东皋种黍酿酒子光是交武德之初待诏门下良醖可恋竟以疾罢乐史善酿求为乐丞史死遂去述酒作经刺史愿见答曰奈何坐召君平托无心子机士见问笑而不应豫知终日自志其墓卓哉先生
　　卢鸿颢然其先幽燕爰徙洛阳廼庐嵩山药房荃壁金书玉歴明云吸霞皎皎独立【见鸿草堂述志】开元之初备礼再聘确然自髙钩深守静五年丁已帝诏曰鸿道极泰一德循中庸礼有大伦义不可废想翻然易节以副朕意先生至都谒见不拜宰相问状曰忠信是赖礼之所薄何足见帝召升内殿命谏议大夫固拒得已浩然归庐朝廷得失许以状闻官营草堂宁极是名聚徒广学至五百人帝钦素履没有余恩
　　志和子同婺州金华母梦枫生妙龄起家防干肃宗翰林待诏录事金吾坐贬南徼旋会赦还遂归江湖钓徒自号元真著书太易十五篇探幽赜无其兄鹤龄为筑东都茨以生草椽栋不斵钓不设饵虎豹防屩县令聋瞽不窥其德使浚渠执畚曽无忤色防织布裘虽暑不释往来苕霅浮家泛宅太虚为室明月为烛四海诸公周游共躅宪宗采歌图索其容竟不能致不知所终
　　列仙图赞【凡二十八人】
　　有形皆幻初无倪巨细未足相雄雌蚩蚩坐受幻物欺不能与天同宻移元黄二物知何为独能长乆无终期至人亦窥众幻机夺取元化操鑪锤留形遁数乃一戏【叶】呼噏六子交娥羲伟兹二十八幻师如经星周四维骑箕降昴非有蕲出入六合唯所之黄妖位闰炎纲隳嗷嗷亿万沈涂泥翩然下堕哀黔黎赤伏绍绪皇功巍云台累块空刑仪索身灭迹归无涯竺干心印金襕衣语幻语法空无依承承卒付碧眼儿一华来东今万支洪荒怪谲同一归勿嗤我言无町畦
　　文殊维摩赞
　　是妙吉祥七佛之师为大医王法病是治五蕴十二行即大总持五浊海中得净摩尼非取非舍不即不离化度无量十方四维而黙无言而寂无为是欢喜藏亦大阐提是无垢施惟金粟尊真俗无异人法何存于不二境示十二门三十二义诤论纷纭最后文殊无説无闻而我一黙是义方圆拟议之际电掣星奔
　　题三界四禅天图偈句
　　如火宅喻三界无安是故众生应求出要而此三界亦如空华分别説三实无所有我观如来不可思议出入三界如游观园而常湛然处菩提座应知亦有上上根人不歴阶梯径超佛地四双八辈如焦谷牙十地四禅如隔罗谷凡此世界能忍众生若见若闻应知希有思地狱苦发菩提心如救头然切勿放逸诸恶莫作众善奉行是虽常谈是佛教诲
　　绍兴八年北山程俱长夀寓舍读藏经毕于解夏日编次图仍题偈句
　　圆照大通二本禅师真赞
　　圆照道广海涵波漾于无中作示四无量大通道峻壁立千仞转大法轮而常清浄
　　妙湛睿老真赞
　　黄蘖妙湛禅师睿公童子出家巳有冲天之志早年悟道遂开选佛之塲法涌传衣孤峯顶目视云汉慧林敷座防尘里转大法轮喧静一如丝毫不立入防垂手端能于异类中行破闇传灯肯使向瞎驴边灭名乆喧于四海化方被于九夷嗣法了心图形瞻敬信安老汉以偈赞云
　　是妙湛师丹青顶相头圆下丰眉在眼上
　　题米元章墓
　　呜呼是惟元章米公之墓公少名黻后更为芾常自号襄阳漫仕盖襄阳人云中年乐南徐山川风土之美因家焉歴官州县入朝为书学博士太常博士至尚书礼部员外郎出守淮阳军卒生于皇祐之辛卯卒于大观之庚寅将没预告郡吏以期日即具棺衬置便坐时坐卧其间阅案牍书文檄洋洋自若也至期留偈句自谓来从众香国其归亦然舁归葬丹徒五州山之原遵治命也公风神散朗姿度瓌玮音吐鸿畅谈辩风生东西晋人也其为文词与立言命物皆自我作故不蹈袭前人一言元次山樊绍述之流也其书竒逸飞动法本二王虞禇而下不论也为吏所至有名迹简静爱人人皆欢乐之其政事了无俗吏常捡阳亢宗元紫芝之流也东坡苏公谓其文清雄絶俗谓其字超妙入神世不以为过公乐善喜推下后进绍圣丙子余初识公南徐贻书谓余李太白后身非所拟也如叶少蕴闗止叔方以英俊居下僚公一面知其为国器见当路有气力者輙言之不置忘其身之穷也公既没余他日过南徐便觉招隐鹤林爽气都尽顾尝裒其所遗诗帖帙而藏之为之赞云珠玑玉石璀璨兀硉巵言之出风云荡潏变化融液惟心之画是千载人不可无一
　　冯宣徽画赞
　　于穆仁祖其仁如天万物茂遂莫知其然凡厥有位至于士卿奬养渐摩登其俊良有如冯公荆楚之秀琢词丰碑志见潜阜扬于帝庭褎然举首出入中外有猷有为匡时纳忠善类是毗帝赉神孙俾究厥施惟时圣神饬蛊图治羣情未孚故老忧喟六事是陈以捄时敝允哲神考灼知厥心趣佐予治如彼和羮式为盐梅全美令终为世表仪世道交防士贱不振以同为和以顺为正见此遗像如景星匪公之怀二帝之明
　　画马赞
　　神超遥骨权竒尾萧梢歩逶迤追风流电惊四蹄骅驑皮质龙麟姿饥飡玉山禾渇饮西瑶池御非造良不受鞿鸣和銮蹑九逵一日走千里雪舞雹散乗风飞饱刍菽畧馽覉三尺童子縻且挥驾盐挽硙靡不为我观此羗貌甚闲整聊持短缰不见鞭影似縻非覉若系而骋茍惟驱之八极俄顷
　　郭恕先画赞
　　为善无近名为恶无近刑若斯言也犹未离乎有生如恕先者貌则人耳固巳超昆仑而友大庭故依隐玩世猖狂而妄行蔚然之须伟然之躯视之犹芟宿草而委枯株也又奚以生累而形拘乎然天莫得而命地莫得而理金石不能因而阴阳不能灾其于道也岂所谓外其身而身存者哉
　　闰唐待诏顾德谦画入贡图赞
　　大道之行人无斁怀泊焉相忘莫往莫来逮德下衰亲誉畏侮迩之不能繄逺是务招徕不足求以兵旅有服斯叛无得何亡我观此图掩巻慨慷【宣和乙巳八月舟行道睢阳赵叔问携此图过河亭共阅为题此赞】
　　贺方回画笥有龚髙画二其一戴胜殆非笔墨所成其一鼫防尤妙形态曲尽有贪而畏人之意方回言髙蜀人与赵昌同时妙于毛羽其先世所藏数十幅今惟此二画见邀各题数语其上
　　戴胜
　　惟戴鵀氏知与时通降于柔桑以趋女工意俾世氓不虐于冬谁为鸟纪以配九农
　　鼫防【按尔雅处田中食粟豆盖鼫防云】
　　有鼫踆踆齧此场粟不勤而赢以果其腹有惕其中而志逐逐何以占之机见于目不如太仓择廪而谷夜舞于门昼市于屋岂无灌熏莫我敢毒心肆体胖以傲麟鹄
　　山阴图赞
　　清风朗月辄思度空山无人谁与晤语【谢度】养生尽年希风数子坐遂宿心岂非天赐【王右军】东山之游人境起胜淝水之勳莫之与竞【谢安石】谈锋孰当寄逸鹰隼訾黄不徕莫赏神骏【支道林】
　　陆宣公祠堂赞
　　唐相陆宣公贽嘉兴人建炎三年夏四月信安程俱假守秀州始访公之像图之资圣佛寺率僚吏祠而拜之谨为之赞曰
　　天下无事湛于宴安视此神器隐如太山是以其臣唯得是嗜以谀为恭以憸为智世方纷乱上下岌岌忍于其间觊得患失伟哉宣公兴元之初夷崄一致为君矢谟如彼大厦载支载扶如彼赤子以调以虞格君之非砭国之盲卒以一旅还之异方西平之功宣公之画外戡内筹心膂惟一檇李之郊吴越所防公生其间种蠡汗顔顾视故国乔木苍然岂无若人奠九壥兮
　　晋右军将军会稽内史王逸少赞【有序】
　　逸少为会稽内史时王怀祖在郡每闻鼓吹意逸少候已汛扫庭宇以待之而终不至也后怀祖起为扬州刺史实部会稽因脩故怨逸少疲于简对深以为耻弃官自誓父母墓前不复仕若逸少可谓刚矣知足不辱知止不殆士生不逢身更殆辱屡矣而犹不知止足者视古人何如也赞曰
