<!-- { "loadSidebar": true } -->
　　臣僧虔启，刘伯宠陶瑾称敕二岸，杂事悉委臣判，圣恩罔已，奖使入效，斯实臣下驱驰至愿。且职事所司，不应多陈。虽奉今旨，臣岂敢於外下意不先上闻？正当罄率管见，令官长启审可否之宜，会须恩裁，此乃更乱天听。或致烦壅，且得仍旧，以待能者，恐於事体，二三惟允。伏愿少留神照，察览所启，非敢辞务，惧尘圣化。谨冒输请，伏追震怍。谨启。（《淳化阁帖》三）
　　◇请用谢宪督运启
　　臣僧虔启，南台御史谢宪，乃堪驱使，臣门义旧，粗是所悉。统内新故杂米数十万斛，实须督切，宪今请假在此，臣欲折以统摄，庶得速办，其频经督运，已有前效。谨以启闻，伏愿听许。谨启。（《淳化阁帖》三）
　　◇为王琰乞郡启
　　太子舍人王琰（阙十五字。）牒在职三载，家贫，仰希江郢所统小郡，谨牒，七月廿四日。（阙）僧虔启。（梅鼎祚《文纪》引《宝章集》）
　　◇答高帝论书启（阙）
　　◇条疏古来能书人名启
　　臣僧虔启，昨奉敕须古来能书人名，臣所知局狭，不辨广悉，辄条疏上呈羊欣所撰录一卷。寻案未得，续更呈闻。谨启。
　　秦丞相李斯
　　秦中车府令赵高。（右二人善大篆。）
　　秦狱吏程邈善大篆。得罪始皇，囚於云阳狱。增减大篆体，去其繁复。始皇善之，出为御史。名书曰隶书。
　　扶风曹喜，後汉人，不知其官。善篆隶，篆小异李斯，见师一时。
　　陈留蔡邕，後汉左中郎将。善篆隶，采斯喜之法，真定直父碑文，犹传於世。篆者师焉。
　　杜陵陈遵，後汉人，不知其官。善篆隶，每书一座皆惊，时人谓为陈惊座。
　　上谷王次仲，後汉人。作八分楷法。
　　师宜官，後汉不知何许人、何官。能为大字方一丈，小字方寸千言。耿球碑是宜官书，甚自矜重。或空至酒家，先书其壁，观者云集，酒因大售，俟其饮足，削书而退。
　　安定梁鹄，後汉人，官至选部尚书。得师宜官法，魏武重之，常以鹄书悬帐中。宫殿题署，多是鹄手也。
　　陈留邯郸淳，为魏临淄侯文学。得次仲法，名在鹄後。
　　毛弘，鹄弟子。今秘书八分，皆传弘法义，有左子邑，与淳小异，亦有名。
　　京兆杜度，为魏齐相。始有草名。
　　安平崔瑗，後汉济北相。亦善草书，平苻坚得摹崔瑗书，王子敬云：「极似张伯英。」瑗子实，官至尚书，亦能草书。
　　弘农张芝，高尚不仕。善草书，精劲绝伦。家之衣帛，必先书而後练。临池学书，池水尽墨。每书云，匆匆不暇草书。人谓为草圣。弟昶，汉黄门侍郎，亦能草。今世云芝草者，多是昶作也。
　　姜诩、梁宣、田彦和及司徒韦诞，皆伯英弟子，并书草，诞书最优。诞字仲将，京兆人。善楷书，汉魏宫馆宝器，皆是诞手写。魏明帝起凌云台，误先钉榜而未题，以笼盛诞，辘轳长纟互引之，使就榜书之。去地上二十五丈，诞甚危惧，乃掷其笔以下焚之。仍诫子孙，绝此楷法，著之家令。官至鸿胪少卿。诞子少季，亦有能称。
　　罗晖赵袭，不详何许人，与伯英同时，见称西州，而矜许自与，众颇惑之。伯英与朱宽书自叙云：「上比崔杜不足，下方罗赵有馀。」
　　赵台张超，亦善草，不及崔张。
　　晋齐王攸，善草行书。
　　太山羊忱，晋徐州刺史；羊固，晋临海太守；并善行书。
　　江夏李式，晋侍中，善写隶草。弟定，子公府，能名同式。
　　晋中书院李充母卫夫人，善锺法，王逸少之师。
　　琅邪王е，晋平南将军荆州刺史。能章楷，谨传锺法。
　　晋丞相王导，善稿行。（е从兄也。）
　　王恬，晋中军将军、会稽内史，善隶书。（导第一子也。）
　　王洽，晋中书令、领军将军。众书通善，尤能隶行。从兄羲之云：「弟书遂不减吾。」（恬弟也。）
　　王珉，晋中书令，善隶行。（洽少子也。）
　　王羲之，晋中将军、会稽内史。博精群法，特善草隶。羊欣云：「古今莫二。」（е兄子也。）
　　王献之，晋中书令。善隶稿，骨势不若父，而媚趣过之。（羲之第七子也。）儿玄之、徽之，兄子淳之，并善草行。
　　王允之，晋卫军将军、会稽内史，亦善草行。（舒子也。）
　　太原王，晋司徒左长史，能草隶。子修，琅邪王文学，善隶行，与羲之善，故殆穷其妙。早亡，未尽其美。子敬每省修书云：「咄咄逼人。」
　　王绥，晋冠军将军、会稽内史，善隶行。
　　高平却郄，晋司空会稽内史，善章草，亦能隶。郄超，晋中书郎，亦善草。（子也。）
　　颖川庾亮，晋太尉，善草行。庾翼，晋荆州刺史，善隶行，时与羲之齐名。（亮弟也。）
　　陈郡谢安，晋太傅，善隶行。
　　高阳许靖民，镇军参军。善隶草，羲之高足。
　　晋穆帝时，有张翼，善学人书，写羲之表。表出，经日不觉，後云几欲乱真。
　　飞白本是宫殿题，八分之轻者，全用楷法。吴时张弘，好学不仕，常著鸟巾。时人号为张鸟巾，此人特善飞白，能书者无不好之。（自秦至晋凡六十九人。《法书要录》。案：本注六十九人，今此启仅五十七人，当有误。）
　　◇报檀书
　　征北板比岁处遇小优，殷主簿从此府入崇礼，何仪曹即代殷，亦不见诉为苦。足下积屈，一朝超升，政自小难。泰始初，勤苦十年，自未见其赏，而顿就求称，亦何可遂。吾与足下素抚怨憾，何以相侵苦，直是意有佐佑耳。（《南齐书·王僧虔传》。元徽中，迁吏部尚书。高平檀诉僧虔求禄不得，与僧虔书。僧虔报书。）
　　◇与兄子俭书
　　古语云：「中国失礼，问之四夷。」计乐亦如。符坚败後，东晋始备金石乐，故知不可全诬也。北国或有遗乐，诚未可便以补中夏之阙，且得知其存亡，亦一理也。但《鼓吹》旧有二十一曲，今所能者，十一而己，意谓北使会有散役，得今乐署一人粗别同异者，充此使限。虽复延州难追，其得知所知，亦当不同。若谓有此理者，可得申吾意上闻否？试为思之。（《南齐书·王僧虔传》）
　　◇与张绪书
　　孔，敬康曾孙也。行动幽祗，德标松桂，引为主簿，遂不可屈，此古之遗德也。（《南史·杜京产传》）
　　◇与某书
　　承天凉体豫，复欲缮写一赋。倾迟晖采，心目俱劳。承阅览秘府，备睹群迹，崔张归美於逸少，虽一代所宗，仆不见前古人之迹，计亦无以过於逸少，既妙尽深绝，便当得之实录。然观前世称目，窃有疑焉。崔杜之後，共推张芝，仲将谓之笔圣，伯玉得其筋，巨山得其骨。索氏自谓其书银钩虿尾，谈者诚得其宗。刘德升为锺胡所师，两贤并有肥瘦之断，元鸣获钉壁之习，师宜致酒简之多，此亦不能止。长胤狸骨，右军以为绝伦，其功不可及。由此言之，而向之论，或致投杖，聊呈一笑，不妄言耳。（《法书要录》引王僧虔《论书》与竟陵王子良《答僧虔书》混为一篇。今从梅鼎祚《文纪》割为「与某书」。）
　　◇诫子书
　　诫子书
　　知汝恨吾不许汝学，欲自悔厉，或以阖棺自欺，或更择美业，且得有慨，亦慰穷生。但亟闻斯唱，未睹其实。请从先师听言观行，冀此不复虚身。吾未信汝，非徒然也。往年有意於史，取《三国志》聚置床头百日许，复徙业就玄，自当小差於史，犹未近彷佛。曼倩有云：「谈何容易。」见诸玄，志为之逸，肠为之抽，专一书，转诵数十家注，自少至老，手不释卷，尚未敢轻言。汝开《老子》卷头五尺许，未知辅嗣何所道，平叔何所说，马、郑何所异，《指》、《例》何所明，而便盛於尘尾，自呼谈士，此最险事。设令袁令命汝言《易》，谢中书挑汝言《庄》，张吴兴叩汝言《老》，端可复言未尝看邪？谈故如射，前人得破，後人应解，不解即输赌矣。且论注百氏，荆州《八帙》，又《才性四本》，《声无哀乐》，皆言家口实，如客至之有设也。汝皆未经拂耳瞥目。岂有庖厨不，而欲延大宾者哉？就如张衡思侔造化，郭象言类悬河，不自劳苦，何由至此？汝曾未窥其题目，未辨其指归；六十四卦，未知何名；《庄子》众篇，何者内外；《八帙》所载，凡有几家；《四本》之称，以何为长。而终日欺人，人亦不受汝欺也。由吾不学，无以为训。然重华无严父，放勋无令子，亦各由己耳。汝辈窃议，亦当云「何越不学？在天地间可嬉戏，何忽自课谪？幸及盛时逐岁暮，何必有所灭？」汝见其一耳，不全尔也。设令吾学如马、郑，亦必甚胜；复倍不如今，亦必大减。致之有由，从身上来也。汝今壮年，自勤数倍许胜，劣及吾耳。世中比例举眼是，汝足知此，不复具言。
　　吾在世虽乏德业，要复推排人间数十许年，故是一旧物，人或以比数汝等耳。即化之後，若自无调度，谁复知汝事者？舍中亦有少负令誉弱冠越超清级者，於时王家门中，优者则龙凤，劣者犹虎豹，失荫之後，岂龙虎之议？况吾不能为汝荫，政应各自努力耳。或有身经三公，蔑尔无闻；布衣寒素，卿相屈体。或父子贵贱殊，兄弟声名异，何也？体尽读数百卷书耳。吾今悔无所及，欲以前车诚尔後乘也。汝年入立境，方应从官，兼有室累，牵役情性，何处复得下帷如王郎时邪？为可作世中学，取过一生耳。试复三思，勿讳吾言。犹捶挞志辈，冀脱万一，未死之间，望有成就者，不知当有益否？各在尔身己切，岂复关吾邪？鬼唯知爱深松茂柏，宁知子弟毁誉事！因汝有感，故略叙胸怀。（《南齐书·王僧虔传》，又略见《南史》二十二。）
　　◇论书
　　宋文帝书，自云可比王子敬，时议者云：「天然胜羊欣，工夫少於欣。」王平南е，是右军之叔，自过江东，右军之前唯е为最善。为晋明帝师，书为右军法。
　　亡曾祖领军洽书与右军书，俱变古形，不尔，至今犹法锺、张。右军云：「弟书遂不减吾。」
　　亡从祖中书令珉书，笔力过於子敬。书旧品云：「有四匹素绢，自朝操笔，至暮便竟，首尾如一，又无误字。」子敬戏云：「弟书如骑骡，恒欲度骅骝前。」
　　庾征西翼书，少时与右军齐名，右军後进，庾犹不忿，在荆州与都下人书云：「小儿辈乃贱家鸡，皆学逸少书，须吾还，当比之张翼。」
　　张翼善学人书，右军自书表，晋穆帝令翼写题後答右军，右军当时不别，久後方悟云：「小子几欲乱真。」
　　张芝、索靖、韦诞、锺会、二卫并得名前代，古今既异，无以辨其优劣，唯见其笔力惊绝耳。
　　张澄书，当时亦呼有意。
　　郄章草，亚於右军。
　　晋齐王攸书，京洛以为楷法。
　　李式书，右军云：「是南平之流，可比庾翼。」王）书亦可比庾翼。
