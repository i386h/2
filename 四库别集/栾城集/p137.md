<!-- { "loadSidebar": true } -->
　　【高安四首】

　　○其一

　　伏以生于微陋，性极冥顽，叨冒国恩，预闻政事。才短德薄，福过祸生。任意直前，不知罪谴之增积。终年三黜，遂涉江湖之险艰。手足之亲，播迁瘴海；父子之爱，留寓中原。寄迹高安，遽逢生日。术者荐告，厄运稍移。仰叩天阍，冀回圣造。矜其愚而多怨，察其中之无他。赦宥往愆，刊除罪籍。俾我同气，俱复近邦。苟获闲地以偷安，非复要途之敢望。栖心澹泊，粗成止欲之因；毕老勤行，窃冀长年之幸。倾倒激切，不知所裁。臣无任瞻天沥恳惶恐战越之至，谨词。

　　○其二

　　伏以臣夫妇归诚至道，托迹尘寰。自幼至今，随世所行，岂免过咎。况复近岁预闻国事，福禄盈满，功行蔑闻，致此颠齐，复将谁咎。重以兄轼平生悻直，仇怨满前，流窜海滨，日虞瘴疠，以至坟墓隔绝，父子分离，相望万里，患不相救。今斥逐以来，荐历寒暑，追惟既往，非有邪慝，忧患已深，理或当复。惟真圣兹闵，与物无私，庶几北还，近获成命。非复有心于荣遇，惟觊少获于安全。怜其虚心养气之勤，锡以问道逢师之幸。臣无任恳倒之至，谨词。

　　○其三

　　伏以谪居高安，行将再岁，杜门自省，日惧祸灾。乃者火焚阎闾，势极炽猛。风从北来，正趋馆舍。治任挈族，未知所适，而风回火转，幸免焚。向非神明察，怜悯困穷，则虽免灰烬之虞，必有狼狈之患。敢陈菲供，少答灵贶，伏愿稍垂庆，洗除宿殃。臣无任恳倒之至，谨词。

　　○其四

　　伏念本乡通义，以仕为家，再谪高安，累年于此。以忠获罪，夫妇漂流。携家不前，男女离散。宿有疾，不甚康强。饱暖安闲，虽感恩于造物；拘縻窘逼，常兴叹于异乡。日届初生，家陈薄供。望三清而稽首，仰众圣以驰诚。稍回恩光，照此陷阱。愿涉新岁，脱去宿殃。禄命增长，骨肉和合。ぉぉ诚意，莫敢尽宣。臣无任瞻天俟命激切屏营之至，顿首顿首，谨词。

　　【龙川二首】

　　○其一

　　伏念臣顷自甲戌之岁，大运在酉，命运相冲。是岁生日之后，自门下侍郎谪守汝州，尔后四经流窜，今在循州。险阻厄穷，何所不历！疾丧祸，近复继作。虽卯酉逆顺，天理难逃，微生不幸，适丁其会。然术推阴命，先凶后吉，自始入运，今已七年。岂始迎其灾，而终亡其吉？伏愿俯念穷困，稍垂宽宥，觉悟朝廷，解释罗网，骨肉安乐，相从北还。区区寸诚，愿尽于此。臣无任恳倒之至，谨词。

　　○其二

　　伏念臣始自甲戌得罪于朝，流窜南方，于今七载，再投岭表，亦又三年。瘴毒所侵，骨肉凋丧，衣食所迫，囊橐空虚，脾肺冷泄，药石不效，北归无日，老而益穷。常惧寄死南荒，永隔乡井。因上元之谷旦，依道士之灵科，稽首泥涂，归命仙圣。一愿养心炼气，日见成功，积阴消散，真阳充满。二愿朝廷觉悟，罗网解脱，振衣北还，躬耕为乐。三愿南北眷属各保安宁，北归之时，一一相见。臣已身心自誓，屏去邪淫，等观冤亲，普加慈恕，遇有方便，知无不为。或在庙堂，或在田野，并推此心，无有变易，天地鬼神，实闻此言。虽生成之恩，兹未能报，而蝼蚁之志，死且不渝。臣无任恳倒之至，谨词。

　　【ト{白十}】

　　伏念臣顷自扼之春，得罪朝廷，流放海上。是时舟过临江，近瞻ト{白十}，遥望玉笥，诚心惕然。徼福圣境，愿得生还中原，当就兹山，恭陈薄供，以答灵造。今已蒙恩授前件官，岳州居住。乘舟北归，复出山下，而私行无力，仰止胜地，不能自致。惟神格斯，不可揆度，容光必照，何所不临。臣回瘴疠之乡，得脱病苦；出入岭海之际，获返江湖。天地之恩，草木何报。重念臣志弱才短，学术空虚，顷岁忝冒，实为过分。然其忠国爱民，始终一心，粗若无愧。人不可罔，而况于天。倘兹心不诬，愿今日已往，随福所有，随力所堪，除其艰难，锡之安稳。至于寿考由命，富贵在天，不敢妄祈，有所非觊。臣无任恳倒激切之至，谨词。

　　【许昌三首】

　　○其一

　　伏念臣顷以宿世旧殃，七年流窜，天鉴在上，矜其无他，还寓颍川，粗沾微禄。顾视世事，自知难堪。姑愿筑室耕田，养生送死，优游里社，聊以卒岁。惟是学道之心，澹泊已久，虽勉求虚静，而习气未除。力行升降，而天路犹壅；疾病虽去，精气未凝。方当厄运之终，复遇生日之至，仰祈真圣，愍我勤劳，洗濯往愆，助成道力。臣无任恳倒激切之至，谨词。

　　○其二

　　伏念臣顷自岭外还居颍川，虽身沾薄俸，而心虞多难。汝南经岁，老病逼身。今兹甲申建岁，庚申乘运，卯人至此，法当少泰。偶于岁首，复返旧庐，敢以初生之辰，仰祈真圣之佑。然臣久慕至道，中无他求。唯是欲习初乾，日望增进，愿心广博，终冀成就。伏愿随力所堪，随福所有。内以安身，外以及物，虽退转之咎，自誓以必无。而保全之功，实冀于冥助。臣无任恳倒激切之至，谨词。

　　○其三

　　伏念臣幼为诸生，力学虽蚤，闻道则迟。中岁从仕，忧患常多，安乐则少。晚年学道，用力虽笃，成功未期。所经生日，六十有七，来日无几，有志未从。一自谪居南服，首尾七岁，旋居颍川，又复五载。齿发衰变，气血消亡。回首功名，自分已矣，存心性命，犹幸得之。伏愿真圣哀矜，成就微志，苟获安身之福，敢忘及物之心。臣无任恳倒激切之至，谨词。

　　◆祝文二首

　　【嵩山祝文】

　　辙昔缘吏役，自陈如洛，道出嵩少，秋雨方淫，繁云如絮，缠复山上。究观近麓，莫瞩诸岭。据鞍默祷，庶几一见。俯仰未几，豁然云移，如卷重帷，却置山后，连峰角立，草木可数。惊顾窃叹，莫知其由。昔韩愈南征，有感于衡。岂以无似，克配前烈。默然惭惕，不以语众。至于今日，十有八年，永怀畴昔，有不能已。谨遣家兵以茶酒香烛及佛经疏，伸导毕，神鉴不昧，景飨昭答。谨告。

　　【汝州谢雨文】

　　维绍圣元年岁次甲戌，四月壬寅朔二十六日丁卯，太中大夫、知汝州军事、护军苏辙，谨以清酒特羊之奠，恭祭于北园社令后土神君。辙以罪戾，谪守兹土。自春徂夏，旱饥为苦。麦殄悴，禾未出亩。吾民忧伤，巫觋旁午。念予罪人，余谴累汝。间行北园，亭曰“致雨”。前守赵王，有祷咸许。顾惭昔贤，愿蹑前武。扫地而祭，屏去牖户。清漪绕屋，乔木环堵。微风肃然，神物来处。吾僚祗敬，斋宿吾府。云兴山际，倏遍天宇。风来不疾，雷发不怒。祈祈甘泽，如哺如乳。酒不濡地，雁不升俎。仁哉有神，未请而予。再宿告晴，高下咸溥。朝阳既升，锄耨毕举。宿麦斯实，施及禾黍。吏免诃谴，民病获愈。念惟始至，神则何取。祗荐醪牲，以永斯祜。尚飨。 
　

　



　

　
●栾城后集卷二十
◆祭文十八首
　　【祭张宫保文】

　　维元六年岁次辛未，十二月乙卯朔二十日甲戌，太中大夫、守尚书右丞苏辙，谨以清酒庶羞之奠，致祭于故太子太保致仕张公四丈之灵。辙之方冠，公守西蜀。时予先君，幅巾田服。尺书见公，一见而知。曰此鸿鹄，困于棘茨。君亦嘻嗟：“世莫知我。孰谓斯人，独明且果！”顾我与兄，复往从之。少未更事，见亦弗疑。后将有成，达于家邦。斯言是信，不折不降。涉世多艰，久而莫伸。从公陈宋，庇于有仁。既博以文，又约以礼。示我夷易，行不知止。南迁而还，迎我而笑：“世将用子，要志于道。”我曰不然，将复见公。俯仰六年，斯志莫从。遗章上闻，匪私尔伤。庆历之遗，今也则亡。呜呼！公之少年，坦然不羁。自放于酒，竹林是师。及其从宦，精深粹密。礼家法士，莫见其隙。公之问学，初亦弗勤。泛然游心，功倍于人。有疑而问，时罔弗达。礼则郑产，乐则吴札。公之行己，色温言厉。卒然相逢，忽若无意。其所与交，金石弗渝。可以托之，六尺之孤。公之事君，道大言深。心所不欲，富贵莫淫。诡词削草，人亦弗知。虽罔克用，亦罔克疑。公老于世，事见于外。人之知公，兹亦其概。公性静深，灼见安危。遇物斯应，动获所宜。退而自养，湛然纯一。与天为徒，惟道非术。逮其将亡，言若平生。寂然委蜕，不怛于行。道实在天，后必有传。谓予可教，而亦弗闻。公入不出，我出不还。而使斯道，忽乎茫然。呜呼！尚飨。

　　【祭文与可学士文】

　　元七年八月日，太中大夫、守门下侍郎苏辙，谨以清酒庶羞之奠，致祭于故知湖州与可学士亲家翁之灵。呜呼！汉蜀太守，石室之孙。散居梓潼，耕稼隐沦。是生高人，文如西京。雅诗楚词，云溶泉清。心恬手柔，隶草从横。毫墨之余，遇物赋形。怪石Л列，翠竹罗生。得于无心，见者自惊。嗟世知公，以是谓贤。公心浩然，实而弗炫。有触不屈，始知其坚。世在熙宁，士锐而。利诱于旁，奔走倾旋。公居其间，澹乎忘言。洋人病茶，徐为一宣。抱志不伸，委化而迁。惟我与公，交友忘年。以静喜我，申以婚姻。子丧妇存，诸孙在前。抚而教之，尚侈公门。窀穸有时，送车盈阡。千里寓词，闻乎不闻。呜呼！尚飨。

　　【祭亡婿文逸民文】

　　元七年八月日，太中大夫、守门下侍郎苏辙，以清酒庶羞之奠，致祭于故文郎逸民秀才之灵。我与君翁，忘年之义。长女未笄，许适君子。君少不群，介然老成。诵诗属文，亦继家声。我独怪君，吐词悲伤。是必多难，否则不长。别我于宋，送君于株。扶丧舟行，万里有余。我迁南方，君旅成都。相望在涯，逾岁一书。我还京师，幸将见君。一病不复，发书酸辛。女有烈志，留鞠诸孤。赋诗《柏舟》，之死不渝。茕茕遗孙，教以诗书。庶几有成，归大君闾。呜呼！尚飨。

　　【再祭张宫保文】

