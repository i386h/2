<!-- { "loadSidebar": true } -->
　　玉字宝书赐一双之白璧槿篱茅栋腾千丈之瑞光自媿埜人恭承嘉恵某中谢兹葢伏遇皇太子殿下学闗百圣天纵多能于两宫问寝之余传二圣挥毫之秘龙跳虎卧得精妙于太皇雾结云霏宪昭囬于今上某敢不刻之琬琰垂厥子孙袖有骊珠函山川之辉媚家无儋石蔵星斗之文章
　　谢皇太子令侍宴荣观堂笺
　　宣猷清宴陈有践之多仪陋巷臞儒际不赀之荣遇仰承隆施俯极中蔵某等中谢此葢伏遇皇太子殿下生而叡聪缉以问学眷在宫之宾赞久服采于后先秩鹤禁之初筵集凤庄之邃宇花迎剑佩莺避传呼赋横枝却月之诗洒渴骥奔泉之字昼漏稀简色辞晏温至于酒肴之防且多箱篚以将其厚香罗叠雪织天上之七襄醉椀挥金出币余之三品自朝至昃不醉无归某等自视欿然一寒如此琼楼圃怳惊竒丽之观黄巻青编愿効研覃之助
　　贺皇太子冬节笺
　　珠聨璧合聚七曜于圜穹泉动芝生复一阳于亚嵗宜函防于多祐周诒燕于元良某中贺恭惟皇太子殿下作式仪辰承规景数渊冲玉裕仰进徳之日新海润山辉格集祥之川至对于谷旦集厥闳休某自视抱虚叨尘奉秩待阴阳之定愿陈吕令斋戒之辞见天地之心请玩羲爻来复之理
　　贺皇太子年节笺
　　春日载阳临泰亨之肇序盛徳在木表震治之承天钦时休嘉用集冲裕某中贺恭惟皇太子殿下英姿天纵典学日新继明而照四方绍休二圣之绪元良以正万国卜年百世之长献嵗在辰洪禧有衍某叨尘储虞侍末光栢叶椒花窃鄙辞人之颂山辉海润愿陈雅乐之章
　　贺寿圣皇太后笺
　　重华慕亲决圣谟而与子慈福就养庆天统之立孙命与维新尊其有极臣某中贺恭惟寿圣皇太后殿下象月临照法坤静専仰太一之常居宻移躔度近思齐之京室亲执凊温有衍万年之寿臧永膺二帝之虞侍臣属分符竹逺在江湖银阙金宫望蓬莱之云气枫林楚水隔长乐之钟声
　　贺寿成皇后笺
　　乃圣养亲后丕承于厥志自天与子母克相于其猷俯仰相辉清寜咸若臣某中贺恭惟寿成皇后殿下懿恭有炜持载无疆厘降妫汭之滨钦于虞舜嗣徽京室之妇媚于大任躬慈福之妇功佐重华之子职三宫齐圣万寿维祺臣属以守符逺在外服周庐千列莫陪班缀之趋嵩岳三呼不胜颂祷之极
　　贺皇后笺
　　寿皇恋母之诚逊于元子嗣圣禀亲之命宅乃当阳庆緜宗祧福益寰宇恭惟皇后殿下禀资渊懿迪徳静方谷升辉初得天而临照望舒载朏实助日之光明徳与之齐福何无艾臣旧尘家令新觌邦荣虎啸龙兴敢作依乗风云之想鸢飞鱼跃幸居鼓舞造化之中
　　贺寿成皇后笺
　　万椉来朝铺洪休而于铄二亲受祉发嘉号以攸同邦家荣懐动植奋豫臣某中贺恭惟寿成皇后殿下发祥渭涘嫓徳河洲赞寿皇之燕谋抵龟而决啓圣子之凝命定鼎于中宜勤崇而垂鸿以归美而报上必得其寿娥暨舜以匹休遹观厥成姒与文而均福天地参立日月并明臣拘以守符逺在外服千官云集莫陪鸳鹭之充庭万嵗山呼不胜燕雀之贺厦
　　贺寿圣皇太后笺
　　圣子神孙世相传于大宝寿皇圣后福并受于鸿名仰惟慈极之尊对越在宫之庆臣某中贺恭惟寿圣皇太后殿下肇修内治同济中兴如月之恒久照东朝之数跸与天齐寿长瞻南极之一星观子子妇妇之荣光集老老幼幼之虞侍冠三宫于霄汉之上备万福于书契之前臣婴以珪符隔于轩陛天顔有喜岂云将母之不遑地势无疆更祝厯年之多所
　　贺皇后笺
　　一人必有所尊以言具庆万物不足以报莫重鸿名典章焜煌声施溥博臣某中贺恭惟皇后殿下柔仪载穆淑问有孚始初清明躬行子职之恪晨昏定省日勤妇道之供従玉车于东朝奉宝圭于南极锡福而得其寿二亲攸同作圣而观厥成一字尽美庭闱庆赖海隅荣懐臣不意凋年亲逢盛际金银宫阙咸仰五云之靓深珠玉山渊幸同万物之辉润
　　贺皇后受册笺
　　寿皇作书自天有命圣主立后与月合明庆发宫闱化行海隅臣某中贺恭惟皇后殿下令仪渊靓懿行柔嘉夙佐青宫久问龙楼之寝同升紫极允宜象服之尊荇菜参差兰林发越佩环鸣玉既啓夜未央之勤防总衣绅更陪暮又至之敬臣旧尘储欣觌邦荣仰干纬之四星光华首出占坤爻之五位元吉在中
　　贺寿圣皇太后笺
　　外屏初临中宫乃建是为甫田之孙妇益广进饘之供仰事思齐之祖姑用介含饴之乐臣某中贺恭惟寿圣皇太后殿下道侔坤厚寿与天长见尧舜禹之丕承世传斯道若姜任姒之并处家嗣徽音三宫相辉万福方永臣属婴符竹邈在江湖雅意本朝敢作班庭之想乃心王室实劳贺厦之悰
　　贺寿成皇后笺
　　圣圣相授本再造而继承妇妇克谐祗重庆之温凊椒璧有焕兰陔载欣臣某中贺恭惟寿成皇后殿下徳嫓帝尊躬严家俭化天下以妇道媚于慈闱正朝廷之人伦式是中禁仰奉含饴之乐俯膺佩帨之怡于万斯年既多受祉臣属分符竹邈在江湖众皇之环北辰遥瞻象纬一日而仰三后与被化光
　　诚斋集巻四十八
　　钦定四库全书
　　诚斋集卷四十九
　　宋　杨万里　撰
　　啓
　　贺周子充察院啓
　　恭审緑绨锡命白简察亷本本洽闻久郁行袐书之望行行且止顿髙真御史之风一台得人羣目改视恭惟某官絶俗以立于独追古而与之齐揭日月而行名昭垂而旁逹引星辰而上文迥映以芒寒壮年自致于云霄妙手连收于科目时须士重天岂贤遗然册府淹留阅两周而未徙惟宸衷洞照度众儁以超迁伸于久屈之中诡以尽言之地士之未用志亦甚髙环而顾天下之无人为之太息及乎受主知于当世竟以无闻众皆艶于公荣愚独知其任重责备者四面而毕至过时则多悔而弗追他人处之假以作仕涂之嵩少贤者得此定知为羣枉之鹰鹯欲重千载之芬香争观一举之竒絶仄俟隆眷擢専中司某辱在乡邻最防爱遇少而取所弃之竹马自以不如今也望之似乎木鸡居于失旦仰英防而雨别读除目以霜凝己分飘零敢作绨袍之想未忘雅素或寻败袄之盟
　　贺永守沈侍郞徳和啓
　　湖山悠逺何至烦天子之从臣水石驩迎今乃得主盟之词伯惟雅度两忘于出处而为拜一视于迩遐斯民承师旅饥馑之余遹求少憩明公挟经济恵康之具汔可小施恭惟某官所养要以佐时其文出于余力两科之名若日月不以自多壮嵗而身致云雷葢非所欲纶省发帝之令天官除吏之精盘诘四方衡尺诸彦是皆儁甚孰不耸然况举朝阿匼之秋莫悟黠虏包藏之计一贤孤愤九拜极言犯忌讳以直前旁观丧胆吐忠嘉而径去曾不顾身一日掩汉廷之公卿羣凶惮汲直之节义虽言本忧国岂愿得鲠亮之声然士知向方遂争先名节之学其于扶世厥有大功正恐未蕃宣之间又将见奋熈之拜某愚而好古拙以居今俗物茫茫若为道合此心炯炯端向谁开歘符竹之肇分抚庭松而独喜亦岂有敲金击石之技以俟眷知庶几作集乌跳鱼之诗载歌尤异
　　贺王宣子舍人知吉州启
　　恭审得觐修门拜州江介又屈云霄之步何足为君子而喜之独念父母之邦今乃得大夫之贤者况以故吏而为新民出处不离于二天眷知雅辱于一日则其距跃顾不切深恭惟某官北斗璇魁左螭法従人谓非久而大用叹其不可及之年公乃特立而径行耻为毋甚髙之论既弗诡遇力求外庸甫解龟于湘流复分虎于螺浦除书布出遗老驩呼知鲰生旧出于门阑皆寄声问讯于治状虽媿周昌之吃口不能言为赋少陵之诗眼未见有眷首尾之亲炙剽声光而属餍若循吏传之所书与讲徳论之所颂昔闻其语今在斯人至于不察而秋毫分匪怒而刻木畏陈陈滞讼涣若澌流猝猝饟师了无箕敛闻者顿歌于来暮翘然愿见以争先然无疾其驱士方惜陆君之去而最宜为诰帝且思王某之文正恐未开府之间即有不俟驾之召某终更不逺梦寐焉依问栁埜亭敢望占星于雾里看舟草阁竚观立马于花边
　　回施少才谢漕司发解第一名啓
　　文之勍者不应无以异于人举以褎然抑或足以当其价繄外台之论秀任一路之拔尤私忧无瓌竒杰出之英以塞属望竟得此简古天成之作更益光华恭惟某官词则油然而出气则浩乎其沛平生所闻声价久矣神交一旦得见仪刑驩焉心契莫知笔阵之合谬与堵墙之观过眼而迷岂日赋之不别重竿而钓果查头之至前幸借手以见诸公将贵纸而夸列郡能未忘于私谢知贪得于大篇方当新天子太息愿治之初敷求剀切行上子大夫悉意正仪之对愿毕忠精侧听第一之胪式快少双之望其于感颂难以厯陈
　　回黄监库谢解啓
　　説经之宏以肆得臣与寓目焉论秀之抑以扬士爕有何力也蔚仪观之独伟执礼文之更优私谢有司要是忠爱之谊朗咏俊语端令寒陋之华恭惟某官志不人随学惟古是由典谟以放乎誓葢岂全书脱训诂以诣其微讵非逺识得人幸甚询众曰然屈元礼之班庸何轩轾于鹏背上鼂董之对立见句传于鼇头感铭滋多揆叙犹未
　　代何运使徳献贺史参政啓
　　恭审畴咨国勲参秉机政光尧之托以子不待致商山之老人嗣皇之选于朝无以易甘盘之旧学望重故人不以为骤功髙故位必极其酬凛然风生闻者心服恭惟某官所学纯乎仁义其躬蹈乎直方储禁详延天独以忠贤而遗上英防莫并世固知台宰之属公岂非以其承华之燕闲葢尝深竭细旃之宻勿沃心以尧舜之道正色若臯伊之伦政原后先人物良窳厚下足国训兵笞戎其在初九之濳巳定画一之讲清风发而日出应龙翔而云从不崇朝徧两禁之华乃期月赞万几之务天之欲平治也时则可为学焉而后臣之政将焉往竚登颛面永相昌晖某缀以司存隔于贺列拊身幸防巳居庙堂覆焘之中屈指太平当在樽俎笑谈之顷
　　代福建何提刑与汪福州圣锡啓
　　伏以戎阃闗于安危端求礼乐诗书之帅帝心为之忧顾特辍言语侍从之臣拥髙牙大纛之多为上冡过家之宠光映行路气回先春公方自鸳行而鼎来我亦持虎节而继至以平生想见其风采殆不知年乃今日协同于寅恭若有所相恭惟某官正心诚意之学尊主庇民之谟奏篇冕旒早居诸老之右致位簪槖巳叹十年之迟葢其特立而独行宜其自重而难合既涉禁近果屹然而不随发为论思皆凛乎其可仰又厌承明之直来作诸侯之师将尽行六籍之言以散作百城之福顾一方之幸甚如四海之望何弼谐之须朝夕以冀某问涂无几望履不遐君子为邦故应憩甘棠而无讼有司布宪当亦閤丹笔以防成
　　贺张丞相判建康启
　　恭审制诰书徳藩宣陪京留丞相于闗中深寄本根之重用真儒于天下大和朝埜之瞻恭惟某官学术函三道原贯一得仁者之静应羣动而不穷参化育之诚听万物之自遂补天而莫见其妙洗日而不言其功顾徳裕何负于敏中乃元稹自憎于裴度忧以王室居江湖而未忘乐乎韦编去洙泗而无闷人仰傅岩之雨天开衡岳之云帝亟召之己恨不早公其来止弗徐其驱姑烦东土之保厘暂倚北门之卧防干旋坤转方期用夏以变夷风挥日舒且要整文而经武仰惟勲徳之元老素定国家之逺谋诸将震乎威名百蛮问其容貌正頼指纵汔成廓清安石其如苍生何巳快老成之起司马复相中国矣竚观书赞之新某自贺荒凉恭承教载文席之侍玉振每得而闻尺书之论金縢今近乎防
　　谢张丞相荐举啓
