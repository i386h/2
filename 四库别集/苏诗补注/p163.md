<!-- { "loadSidebar": true } -->
　　清晨振衣起起步方池侧徘徊俯丹楹倒影见欹仄不识陶靖节定非风尘格遥懐谢灵运本自林泉客予生忽世事不以形为役顾彼冕弁人冕弁非予适
　　慎按自题西湖楼起至此共十八首诸刻本皆不载据外集编第四巻倅杭时作也今采录
　　赠青潍将谢承制
　　吾皇有意缚单于槌破铜山铸虎符骁将新除三十六精兵共领五千都周王常徳须攘狄汉帝雄才亦尚儒君学本兼文武术功名不必读孙吴
　　谢承制【名失考当是由文阶换武职者故题云云】三十六将【注详第十三巻寄刘孝叔诗下】
　　过潍州驿见蔡君谟【一本无此四字】题诗壁上云绰约新娇生眼底逡巡【一本作优柔】旧事上眉尖春来试问愁多少得似春潮夜夜添不知为谁而作也和一首
　　长垂玉筯残妆脸肯为金钗露指尖万斛闲愁何日尽一分真态更难添
　　慎按以上二首诸刻本皆不载据外集编第五巻自宻州移徐州时作今采录










　　苏诗补注巻四十七
　　钦定四库全书
　　苏诗补注巻四十八　翰林院编修查慎行撰古今体诗九十二首
　　黄州春日杂书四絶
　　楚乡春冷早梅天栁色波光巳鬬妍淮上鴈行皆北向可无消息到侬边
　　中州腊尽春犹浅只有梅花最可怜坐遣牡丹成俗物丰肌弱骨不成妍
　　清晓披衣寻杖藜隔墙巳见最繁枝老人无计酬清丽夜就寒光读楚辞
　　病腹难堪七椀茶晓窗睡起日西斜贫无隙地栽桃李日日门前看卖花
　　晩游城西开善院泛舟暮归二首
　　晚照余乔木前村起夕烟碁声虚阁上酒味早霜前逺谪何须恨来游不偶然风光类吾土乃是蜀江边开善院【失考】
　　放船江濑浅城郭近连村水槛松筠静市桥灯火繁谁家挂鱼网小舫系柴门卜筑计未定何妨试买园
　　和人雪晴书事
　　消尽琼瑶云驭归余寒犹复助风威垂帘渐学秋霖滴满地犹疑夜月辉冻壤相和开荜戸流澌半湿拥苔矶可怜乌鹊饥无食日暮空林何所依
　　奉酬仲闵食新麪汤饼仍闻籴麦甚盛因以戱之
　　初见煌煌秀两岐俄惊落硙雪霏霏可烦都尉热承汗絶胜临淄贫易衣尚有清才对风月未妨便腹贮书诗知君货殖夸长袖满籴千箱待一饥
　　仲闵【失考】都尉承汗【三国魏志何晏传注晏字平叔以尚主赐爵为列侯齐职仪云何晏以主婿拜驸马都尉世説何平叔面白帝疑傅粉试以汤饼汗出皎然】临淄易衣【唐书宗皇后王氏下邽人帝为临淄王聘为妃立为皇后后以爱弛不自安承间泣曰陛下独不念阿忠脱紫半臂易斗麪为生日汤饼耶阿忠后呼其父仁皎云】
　　读仲闵诗巻因成长句
　　喜见西风吹麦秋年年为逭老农忧沾涂手足经年种荐载珠玑一倍收壮齿君能亲稼穑异时我亦困耝耰独怜紫竹堂前月清夜娟娟照客愁
　　送酒与崔诚老
　　雪堂居士醉方熟玉涧山人冷不眠送与安州泼【一作拨】醅酒从今三日是三年
　　崔诚老【名闲号玉涧道人工于琴详见本集四十八巻醉翁撡序中】
　　【慎按外集先生自书此诗首云夜来一笑之欢岂可多得今日雪堂得无少寂寞耶安州玉泉一酌果子少许夜琴一弄谁与同者莫是木上座否小诗漫往云云】
　　与郭生游寒溪主簿吴亮置酒郭生喜作挽歌酒酣发声坐为凄然郭生言吾恨无佳词因为畧改乐天寒食诗歌之坐客有泣者其词曰
　　乌啼鹊噪昏乔木清明寒食谁家哭风吹旷野纸钱飞古墓累累春草绿棠梨花映白杨路尽是死生离别处冥漠重泉哭不闻萧萧暮雨人归去
　　【慎按白居易寒食野望吟起句云丘墟郭门外寒食谁家哭先生所改止此二句又白杨路乐天诗作白杨树余皆同】
　　戯作切语竹诗
　　隠约安幽奥萧骚雪薮西交加工结搆茂宻冥迷引叶油云逺攅丛聚族齐奔鞭迸壁背脱箨吐天梯烟篠散孙息髙竿拱桷枅漏防零露落庭度独蜩啼扫洗修纤笋窥看诘曲溪玲珑孙【此字疑误】醽醴邂逅盍闲携切语【注详惠州巻中和程正辅一字诗下】
　　山行见月四言
　　吟哦傲兀仰晤嵓月迈巘迎崖银刓玉啮源鱼噞喁岸雁臲卧玩我语聱牙岌嶪
　　慎按黄州春日四絶以下共十三首诸刻本不载据外集编第六巻皆谪居黄州时所作今采录
　　忆黄州梅花五絶
　　邾城山下梅花树腊月江风好在无争似姑山寻绰约四时常见雪肌肤
　　邾城【水经注江水又东迳邾县故城南楚宣王灭邾徙城于此太平寰宇记邾城去州西北百二十里临江与武昌相对吴使陆逊攻邾城常以三万兵守之晋宋西阳郡国齐齐安郡皆设于此北齐天保六年于旧邾城西南面别筑小城置衡州至隋始废以齐安郡置黄州】
　　一枝价重万琼琚直恐姑山雪不如尽爱丹铅竞时好不知风雪养天姝
　　虽老于梅心未衰今朝谁赠楚江枝旋倾尊酒临清影正是吴姬一笑时
　　不用相催巳白头一生判却见花羞扬州何逊吟情苦不枉清香与破愁
　　玉琢青枝蕊缀金仙肌不怕苦寒侵淮阳城里娟娟月樊口江边耿耿参
　　访散老不遇
　　君来不遇我我到不逢君古殿依修柏寒花对暮云散老【失考】
　　慎按以上六首诸刻本不载外集编第六巻离黄州以后未赴登州以前所作今采录
　　和王定国
　　离歌添唧唧古曲拟行行不作相随燕空吟久住莺瞢腾君上马寂莫我回城明日东门外空舟独自横唧唧【古乐府木兰诗唧唧复唧唧木兰当戸织】行行【古诗行行重行行与君生别离】试院观伯时画马絶句
　　竹头抢地风不举文书堆案睡自语看马欲顿风尘亦思归家洗袍袴
　　慎按此诗见本集杂记中又见山谷集题云题伯时画顿尘马姑存俟考
　　出局偶书
　　急景归来早穷隂晚不开倾杯不能饮留待夘君来【慎按外集先生自题此诗后云今日局中出早隂晦欲雪而子由在户部晚出作诗数语忽忆十年前在彭城时王定国相过留十余日还南都子由在宋幕定国临去求家书仆醉不能作独书一絶与之有慿君寄与夘君看之句夘君子由小字今日情味虽差胜彭城然不若归林下夜雨对床乃为乐耳】觅俞俊笔
　　笔工近嵗说吴俞李葛虚名总不如虽是玉堂挥翰手自怜白首尚抄书
　　笔工吴俞【按外集先生杂题云广陵人吴政巳亡其子说作笔颇得家法俞即俊也】李葛【李亦笔工姓其名失考葛宣城诸葛氏也】
　　鼠须笔
　　太仓失陈红狡穴得余鼠既兴丞相叹又发廷尉怒磔肉饲饥猫分髯杂霜兔挿架刀槊徤落纸龙蛇骛物理未易诘时来即所遇穿墉何卑防托此得佳誉
　　慎按此诗亦载宋文鉴以为叔党作斜川集不传今据外集第七巻先生自登州还朝后作姑存之
　　琴枕
　　髙情闲处任君弹幽梦来时与子眠彭泽漫知声上趣邯郸深得枕中僊试寻玉轸抛何处闲唤香云在那边平素不须烦按抑秦娥自解语如弦
　　慎按外集所载琴枕诗本二首其五古一首巳从施氏补注上巻移编第四十三巻中此首诸刻本皆失载今从别集采出
　　书李宗晟水帘图
　　宗晟一轴水帘图寄与南舒李大夫倘向林泉归得去炎天酷日且令无
　　李宗晟【夏文彦图绘宝鉴李宗晟鄜时人工画山水寒林学李成破墨取象幽竒林麓江皋尤为尽善评者谓得成之似】
　　书龙马图
　　先皇御马三千匹仗下曾骑玉骆骢金鼎丹成龙亦化圉人空栈泣西风
　　慎按自答王定国以下至此八首诸刻本俱不载外集编第七巻自登州还朝后作今采录
　　和钱四穆父寄其弟和
　　老来日月似车轮此去知逢几过春昨夜冰花犹作柱晓来梅子巳生仁
　　慎按先生倅杭时有次韵此题诗一首巳编第三十一巻中此诗亦同时所作王氏本载注中今采出
　　皎然禅师赠吴慿处士诗云世人不知心是道只言道在西方妙还如瞽者望长安长安在东向西笑东坡居士代答云
　　寒时便具热时风饥汉那知食药功莫怪禅师向西笑缘师身在长安东
　　灯花一首赠王十六
　　金粟钗头次第多起看缺月带斜河悬知瑞草桥边夜笑指灯花说老坡
　　瑞草桥【蜀人王庆源所居注见第三十巻庆源王丈诗下】
　　慎按以上三首诸刻本俱不载据外集编第八巻守杭州时作今采录
　　王晋卿得破墨三昩又尝闻祖师第一义故画邢和璞房次律论前生图以寄其髙趣东坡居士既作破琴诗以记异梦矣复说偈云
　　前梦后梦真是一彼幻此幻非有二正好长松水石间更忆前生后【一作复】生事
　　和芝上人竹轩
　　洞外复空中千千万万同劳师唱竹颂知是阿谁风芝上人【即昙秀注见前】
　　戏赠秀老
　　拆却相公庵泥却驸马竹天下人总知流入传灯录
　　和晁美叔老兄
　　反观皆自直相诋竟谁谀事过始堪笑梦中今了无珍材尚空谷瘦马正长途未识造物意茫然同一炉【公自注玪材空谷以况老兄在闲郡瘦马自谓也】
　　晁美叔【公之同年注见前】
　　慎按以上四首诸刻本俱不载外集编第八巻守扬州时作今据此采录
　　元祐九年立春
　　熊白来山北猪红削剑南春盘得青韭腊酒寄黄柑慎按以上一首诸刻本不载据外集编第九巻中守定州时作今采录
　　日夕山中忽然有懐
　　久卧名山云遂为名山客山深云更好赏弄终日夕月衔楼间峯泉潄阶下石素心自此得真趣非外惜鼯啼桂方秋风灭籁归寂缅思洪厓术欲往沧海隔云车来何迟抚几空叹息
　　暮归
　　牛羊下巳久寂寞掩柴扉水鹳鸣城堞飞萤上防衣夜凉江海近天濶斗牛防何日招舟子寒江北渡归
　　待旦
　　梦破山谷冷扶桑未放晓披衣坐虚堂缺月犹皎皎扬泉潄寒冽激齿冰雪绕百体善坚壮万象觉清悄簮履事朝谒神魂飞窅龛灯蚌珠剖炉穗玉绳袅浮念怳巳消真庭谅非杳须臾霁霞起赫奕射林表髙树引凉蝉深枝啅栖鸟二虫彼何为逐动自纷扰悠悠天宇内岂复论大小覆盎舞醯鸡浓昏恣飞绕定知达观士方寸常了了世无陶靖节此乐知者少
　　慎按以上三首诸刻本不载据外集编第九巻在惠州作今采录
　　约吴逺游与姜君弼吃蕈馒头
　　天下风流笋饼餤人间济楚蕈馒头事须莫与缪汉吃送与麻田吴逺游
　　除夜访子野食烧芋戱作
　　松风溜溜作春寒伴我饥肠响夜防牛粪火中烧芋子山人更吃懒残残
　　慎按以上二首诸刻本不载据外集编第十巻在海南作今采录
　　北归度岭寄子由
　　青松盈尺间香梅尽是先生去后栽应笑来时无一物手携拄杖却空囘
　　鸣泉思思君子也君子抱道且殆而时弗与民咸思之鸣泉故基堙圮殆尽眉山苏轼搔首踟蹰作鸣泉思以思之
　　鸣泉鸣泉经云而潺湲拔为毛骨者修竹蒸为云气者霏烟山防莫能隠其怪野翟讵敢藏其奸茅庐肃肃昔有人焉其髙如山其清如泉其心金与玉其道砥与弦执德没世落月入地英名皎然阳曦丽天旧隠寂寂新篁娟娟思彼君子我心如悬谷鸟在上岩花炫前鸣泉鸣泉使我菀结而华颠
　　慎按以上二首诸刻本不载外集编第十巻北归时作今采录
　　丰年有髙廪诗
　　颂声歌盛旦多黍乐丰年近见藏髙廪遥知熟大田在畴纷巳获如阜隠相连鲁史详而记神仓赋且全舂人洪蓄积祖庙享恭防圣后忧农切宜哉报自天
