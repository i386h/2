<!-- { "loadSidebar": true } -->
　　中者人道之至也故曰中庸之为徳其至矣乎神者天道之至也故曰及其至也圣人有所不知焉至人其神乎常无其气故潜行不窒妙有其形故蹈火不热太虚其体故行乎万物之上而不栗众凡之流智巧果敢与物相胜其气与智巧果敢相逐强则炰烋弱则趋蹶昼为想夜为梦则气之守丧矣岂复能纯乎喜怒哀乐忘而后有纯气之守纯者谓其不亏其神也其神不亏则外物之感何由得间而累之故水不能窒其气火不能化其形万物之上不能惴栗其气体凡有貌象声色皆是物也物何以相逺则夫智巧果敢之列将欲胜物不亦妄乎气之散为喜怒哀乐之色物得其间而累之潜行则窒入火则热不窒不热彼奚足以至乎先是色而已物我两忘而守其气故能常无其气而不为声色妙有其形而不为貌象则万物之上行矣物何以不相逺不形者妙道也无所化者真性也物之造乎不形而止乎无所化则与道为体矣无物不然夫得是而穷尽之将与不形者为一矣而有形之物岂得止之使不为至人哉人之性满而不淫圆而无端处乎不淫之度则不増其所无也老子曰余食赘行物或恶之有道者不处是也藏乎无端之纪则不示其所有也老子曰迎之不见其首随之不见其后是谓道纪是也纪者纲之所恃以胜物者也使之有也使之有端则物胜之矣一气幽明之交故不丽乎隂阳游乎出入之际故不转乎生死形之中物之所造而能一其性养其气合其徳则超乎形数之外而与物之所造者通矣物奚自入焉物奚自入则吾无入而不可水火岂能拒吾入哉
　　人惟神与气丧而后至于死当其未醉也智巧果敢与物相胜神气与智巧果敢相逐及其堕车则惊惧入乎其胸中矣神与气丧矣故虽不疾犹死也当其醉也然不知物我两忘物我两忘而智巧果敢不从事于外故其乘不知也坠亦不知也盖知之所在神气亦然而乘坠不知则神与气在醉之中矣非在物也及其堕车则伤其形而已不伤其神气故虽疾不死也况全于天乎藏于酒非自然也故酒失其智巧果敢复于物矣惟藏于天者任万物之自为而吾无与焉故物不得其间而累之至人离乎人者也圣人则不离之为其不离乎人而物莫能伤之者是其藏于天也至人则行乎万物之上矣藏于天不足以言之
　　镆干无意于杀人而人或使之也飘瓦无意于中人而天或使之也圣人之刑政其犹镆干飘瓦欤民自犯其政刑而非圣人犯之则天下虽有折怨之心而无所用矣无所用其心是以天下均平故无攻战之乱弑戮之刑
　　开人开人之伪也开天开天之性也之天之于天道而巳性生徳伪生贼开人以智治国者也开天不以智治国者也不厌其天性不忽于人伪则民近乎用其真矣失者锱铢存者十一方其习之时也犹掇之也则习忘矣其技精矣一技之粗有道存焉所谓有道者在此忘我在彼忘物而已吾处身也若撅株拘吾执臂也若槁木之枝则忘我矣虽天地之大万物之多而唯蜩翼之知则忘物矣用志不分则不以万物易蜩之翼用志而分则我有身臂之异有天地之大万物之多蜩翼之细用志不分乃凝于神用志而分乃散于物虽然痀偻之承蜩两忘之中犹有蜩焉是工之有道者也工之有道且若是而况君子乎
　　覆却万方陈乎前而不得入其舍此内重也以钩注者蝉以黄金注者防此外重也水忘则善逰金忘则善注其犹达生者欤不务生之所无以为则其善生至矣阳为显隂为藏精者隂徳也力者阳徳也单豹入而藏则内实而发为婴儿之色张毅出而阳则内虚而为热疾攻之豹啬精而养其内毅侈力而养其外是皆不鞭其后者也圣人不入而藏也不盛其外不出而阳也不虚其内处乎隂阳之中与道为体复为至精则不必入也故为婴儿之色散为至和则不必出也故无内热之病犹柴之不生也何有婴儿之色犹柴之不为也何为内热之病三者若得其名必极圣也神也以名道者也其名必极其惟神圣乎单豹张毅生生之厚非道之所在则物而已虎视之物也乌得而不伤之善摄生者兕无所投其角虎无所措其爪而比于赤子者又其次焉毒虫不螫猛兽不据攫鸟不搏若夫单豹有赤子之色而已且不足以比赤子之徳厚而况摄生者乎盖夫生生之厚然后岩居而水食徼幸其生之久而不知道不在焉则动之死而已
　　有生之厚至于精离形而不自持者大欲累之也故二者有所戒而后摄生可忘焉精生气气生神而饮食之间不为之戒则伤其气衽席之上不为之戒则丧其精精丧气伤而神去矣虽然祍席之上不为之戒者其在乎饮食之间而已天产作隂徳而为淫邪也地产作阳徳而为倦怠也淫邪倦怠之情外诱于物内汩其心当此之时其孰能啬精以养其神乎触其情而已故君子之于饮食肉虽多不使胜食气所以防隂德之为淫邪以和乐防之所以防阳徳之为倦怠目不之于色四肢不之于安佚隂徳常清阳徳常彊则能尊生矣摄生者可以志焉学者不可不慎也







　　演山集巻六十
