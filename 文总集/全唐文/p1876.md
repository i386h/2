<!-- { "loadSidebar": true } -->
    自秦至於圣唐，千六百馀岁，其灵不泯。今乃有龙伯、龙叔、龙季焉。伯则旧也。叔季不知何代相踵而来也，今皆在阅城。元和中，故宜春县令卢府君尝游宦南越，乞灵於龙，契乎其旨，尝梦龙伯谓之曰：“君将宰邑江西，其致我焉。”许之。及太和五年，岁在壬子，府君来宜春，遂立祠於邑东昌山津右。府君讳，举孝廉，三迁为宜春令。始至，遇邑大饥，令豪族以陈积周赋贫民，故得不佻不病，不横不流，民从其化矣。夫神物莅乎阴，府君之美政，微龙之辅乎？予於府君为宗侄，予为儿而府君多之曰：“乃异日其闻乎？”故予始终龙姥之事，及载府君置祠之旨焉。姥温姓，阅城人也。阅城为秦南越邑，代谓之曰龙母。龙母古矣，其言甚质。吾思以文之，追书姥为阅城君焉。刻铭於祠之西云：
    天地何宝，圣人之道。天有五精，惟圣迭生。圣道未弭，百灵奉祉。惟周之湮，稔毒於秦。龙迷所奉，栖於越人。伊姥何慈，惟龙克孝。如持天纲，示越人教。涕Д封树，有礼有容。岂惟神物，是谓孝龙。孝龙之灵，宜崇宜荐。岩岩此祠，君子攸建。有云在山，有水在川。龙德永永，为民有年。惟兰斯丛，惟芷斯茂。龙德馥馥，作为民。鸣鸠之飞，在于灌木。彼哺者鸟，亦欢其族。龙有孝思，俾民敦睦。瓜绍惟瓞，麦秀其歧。龙锡民福，子孙嗣之。逐逐蹄轮，汔汔樯楫。龙灵可依，且不尔惬。惟龙之祠，莅于此津。千万其祀，福于袁人。
    ○进海潮赋状
    右。臣闻神农立极，先定乾坤；轩後统天，始宏历象。盖以大圣有作，而大法乃明。必自臣子之所为，克成君父之至德。只如陈韶奏夏，允谐圣帝之音；而伐鼓铿钟，元在工人之手。业虽成於微贱，事乃表於皇王。臣今所陈窃用此道。
    伏惟睿文明圣孝德皇帝陛下德迈伊妫，道包覆徒。垂衣而九有无外，执契而万国来庭。日月贞明，天地交泰。珍图瑞物，允膺得一之符；伯益皋繇，共佐千年之圣。臣实陋贱，亦忝方州。而微臣始自知书，志在稽古。或观天地之道，得於经史之间。既察置圭，亦闻测管。究黄锺於玉律，窥碧落於枢。伏念司马迁则书载天官，张平子则仪钧地动。臣仰遵前哲，辄揆圆虚，偶识海潮，深符易象。理皆摭实，事尽揣摩。既当凤纪之朝，愿陈蠡测之见。臣肇诚惶诚恐顿首顿首！
    臣又闻天垂象而六合成，道生一而三才具。皆由日月运乎阴阳，是谓神明分乎昼夜。伏知此道，尽在陛下睿鉴之中，故不俟微臣因此别白。然自古以来，莫不以地厚难测，日既入而人不见其行；海大无涯潮潜生而人不知其候，上古圣人则之於八卦，学者演之成六家。而有讲论未明，根本不图。天垂大法，假乎微臣。获在圣朝，彰此愚见。
    臣门地衰薄，生长江湖。志在为儒，弱不好弄。研求近代寒苦，莫甚於斯。臣伏念为业之初，家空四壁。夜无脂烛，则薪苏；晓恨顽冥，亦尝悬剌。在名场则最为孤立，於多士则时负独知。累窃皇恩，遽变白屋。臣於会昌三年应进士举，故山南节度使同中书门下平章事王起擢臣为进士状头。筮仕之初，故鄂岳节度使卢商自中书出镇，辟臣为从事。自後故江陵节度使赠太尉裴休，故太原节度使赠左仆射卢简求，皆将相重臣，知臣苦心，谓臣有立。全无亲党，不能吹嘘。悉赏微才，奏署门吏。臣前年二月，蒙恩自潼关防御判官除秘书省著作郎。其年八月，又蒙恩除仓部员外郎充集贤院直学士。去年五月，又蒙恩除歙州剌史。臣谨行陛下法令，常惧愆违。理郡周星，未有政绩。潜被百姓诣阙，以臣粗能缉理，求欲留臣。奉七月二十二日敕，又蒙圣恩赐臣金紫。臣素无强近之援，不异草泽之人。忽荷宠光，及此叨忝。臣不以平生志业，上奏於宸慈，实惧犬马之微，忽先於沟壑。则臣积年无所阐扬，非唯自负片心，实亦上辜圣代。是敢窃以所撰前件《潮赋》并图进上。臣为此赋以二十馀年，前後详参，实符象数。愿潢污之水，辄赴溟渤之流。而雕虫所为，刻鹄难肖。尘冒天听，罪当鼎镬。今差军事押衙卢师洎随状奉进，上渎宸严，敢期睿览。臣肇无任惶惧战越屏营之至！谨录奏以闻，伏俟诛责。
    ○震山岩记
    宜春郡东五里有山，望之正若冠冕，同麓而异峰。四首相属，两仰成形。况在东方，如画震卦。郡人名之曰：呼岗。意者亦谓其若长幼相呼，同在一处。其义不显，予无取焉。其西北有石室，临游溪之，邑人彭先生尝钓此岩下。先生讳构云，善黄老言。宝应中，诏以玉帛召先生不至。时太守命其乡曰徵君乡，岩曰徵君钓台。咸通七年，予罢新安守，以俸钱易负郭二顷，在震山之西，又得枫树之林於溪南。日与郡守高公游其下。公名厚，衣缨之茂士也。为政严简，民悉安之，咸瞻仰之。而以震山易呼冈之名白公。公喜，命刊其事於岩下。予既得西林，而罗鸟兔，挟弹走马於其间，亦请命其林曰卢氏弋林，以对其东彭氏钓渚也。因谓高公，使郡人无得樵渔於是。林之檀栾杉桧，不日丰茂，以冠於郡。主帅高公因戒吏以丹书贻卢氏，使西畴之人世世掌之。时郡民相率言曰：“二剌史俱好事者，吾侪幸寓目焉。”遂以刊之。是岁景戌十一月二十三日谨记。
    ○宣州新兴寺碑铭（并序）
    至哉！邃古已来，天之永锡正命者，其惟帝唐乎！圣祖神宗，光启土宇，垂亿万祀，克承休嘉。莫不以礼乐先兆人，以慈俭任天下。仁居惠往，营魄离者，而其施犹存；揭浅厉深，心迹泯者，而厥功亦在。常善救人，常善救物，非至德谁能普行之。故鬼神受祉，黎元乐康，宝祚延洪，率由此道也。於是表大觉为灵根，与群生共有；叩真空而不坏，惟圣者独知。非崇夫金轮氏之教，则焉得穷理尽性，齐万法於物我哉！是以沉善恶於洗妄之泉，擢枝茎乎植性之囿。尝令学者，崇饰精庐。显有堂皇，亦如庠序。郡国分理，必付元臣。将俾群生，罔不开悟。且夫斯干秩秩，止在周邦。灵宫彤彤，唯居鲁国。曷有列刹映乎霄颢，飞薨丽乎阳光。瞻彼玉毫，俨然金地。轩雕皖，岫耸云攒。遍於州郡，若斯之美与！
    若夫宣城新兴寺者，会昌四年既毁，大中二祀，故相国太尉裴公之所立也。公讳休，字公美。河东闻喜人。代齐文德，洎公弥大。擢进士甲科，登直言制首。未三十，由拾遗迁殿内。鸿名伟望，迭处清雄。入奉丝纶，出省风俗。拜春官则齐驱骥，视民部则克阜生齿。至於调入王府，货出水衡。洎陟台司，亦劳厥事，凡三拜廉察，五授节旄。孙先生有愧知兵，山巨源当惭视史。揆路既长乎百辟，荆门复平乎水土。公降由辛未，归以甲申。为唐硕臣，作佛大士。光珉显竹，此不复书。所至之邦，必兴修净行。大中二年拜宣城，常与名缁会难。有设疑以试公者曰：“三界虚妄，群生颠倒。可有修行，能解缠缚？孰为智慧，可化凡愚？胡为乎公之区区，徒自挠耳？”公曰：“噫嘻！珠玉在椟，启之则见其珍；圣贤有门，行之则践其阈。分涂而往，惟善恶焉。善恶如东西耳，趣之不已。则至其所焉，在乎推心於不染，驭马於无涂也。如是三界信真实，群生非颠倒。但学者不能窒欲攘贪，遗名去利。弗舍有漏，而思住无为耳。然舍之自我，取不由人。非用智慧，解彼缠缚，如此则了无一物，以挠吾真也。”他日，门人有谓公曰：“敢问三界之言未立，人不知修行，不知因果。畏阴骘者不为之多，介景福者不为之少。理乱增损，系乎其时；洎斯教也。行乎诸华。愚人畏罪以损其恶，贤者望福以增其善。增之不已，则至今当尽善矣。损之不已，亦至今宜无恶矣。何昏迷暴虐，无减於秦、汉之前；福慧聪明，不增於魏、晋之後？归之者殊涂辐凑，立之者万法云兴。稽诸天不见其文，求诸古莫有其法。号为大圣，作天人师，是宜使吾人尽升觉路，不宜使蚩蚩庶类，由古迄今，若斯之迷者也。设使像法至今未行，将尽堕恶道，为鬼为蜮乎？夫法未始有，今而有之，希圣之徒，可存而知之也。其由之之固，庸非溺乎？”公笑谓之曰：“大昭肇启，法不齐备。圣人继作，代天为工。结绳画卦，质文滋变。一圣立，一法生。天道人事，显若符契。夫燧人氏之未为火也，则天无火星，人无火食，龟无火兆，物无火灾必矣。少昊氏之未理金也，则天亦无金星，人亦无金用，龟亦无金兆，物亦无金灾必矣。及圣人攻木出火，锻石取金，於是乎精芒主宰，腾变上下。则知世法时事，随圣而立。佛圣人也，考精神之原，穷性命之表，作大方便，护於群生。群生受之而不知，盖由天道运行，物以生茂，皆谓自已，孰知其然也。”於是问者廓然，自得佛味。
    武宗时毁寺，而宣之新兴，故有崇基广厦，文甓雕薨，鞠为土梗，唯乔柯灌木，森耸涧氵虞，祥烟翠霭，交覆岩麓耳。及宣宗诏许立寺，宣之四人相鼓以力，请先立之於宣郛。公独不许，遂命刍上首元敬谓之曰：“吾闻之新兴寺，大历初有禅师巨伟，南宗之上士也，与北宗昭禅师论大慧纲明实相际於此，始作此山道场。後有浩禅师作草堂於道场西北，其旁有藻律师居之。律师去世，门人立塔院。贞元中，巨伟之门人灵翘始请於太守，合三院而为寺。彼皆智慧杰出，亲启山林。今之立寺，无以易此也。”议定。郡东故有妙觉寺，寺虽毁而杉桧多大十围。一旦有二龙斗谷中，拔大树三十二，视之皆殿宇之材也。公叹曰：“将立寺而龙拔巨树，天其有意乎！”遂用之。於是霜斤沐楹，玉砂莹础。上下其响，音中桑林。不期年而云攒四荣，风摇宝铎；六扇，月照金铺。胜纪一源，缭墙百雉。缮修多罗为摄受，置无尽藏为庄严。{穴叫}[
MDF]幽邃，轮奂博敞。盖江南之首出也。初奉诏隶僧三十人，今其存者大半。构殿立门，有轩有庑，则律师元敬、法华、道延首其事。编经立藏，不遗句偈，则维摩从省禅门真会著其功。善集檀施，备修房廊，学於三时，旁窥六义，则金刚清越服其勤。而法华遂言涅明则洎法林超度，皆以禅学为宗。
    律师道随，宜春人。幼植净行，得泥丸妙旨。一日，以披文相质之事，造余於新安。余既许之，道随复言，继二十人皆苦修持，能遗物累，则有应元、友恭、道幽、仁宝、怀贲、从俭、惟恭、文明、师回、师宗、思静、常政、文畅、宏畅、契蒙、景先、法进、惟勤、志宏、元操，与前辈又为三十人矣。而太尉所立，有殿内千佛，有地藏院，有上方石盆院。又以俸钱入膏腴之墅，为地藏香火。定中之谋，始於太尉。太尉作之，门人述之。有作有述，谁曰不然。乃为铭曰：
