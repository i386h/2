<!-- { "loadSidebar": true } -->
　　余幼闻乡老言后泾曹氏自苏之梅里徙居暨阳三百余年诗书之泽延袤不絶由章桥迤西抵北至丛桂坊院如蜂房家有衖道相通时节朔望往来鸡初鸣男女咸起盥栉具冠带黎明适父母尊长之所省问拜跪祁寒盛暑不辍既退男入师塾妇具膳羞闺门内外龂龂如也或遇诸途步趋端谨长幼推让言语敦厚文彩蔚然不问而知为曹家子弟也捧乡书列仕版者金紫银青两派而下累百十人盛极而衰近世老宿行辈凋落后生闻见日寡习尚转移家业頺坠者间亦有之然流风遗俗隠然未艾终非他姓比也余旧与君选德正古直斯立若晦交皆曹之良也年皆长于余皆弃余而死矣若晦有三丈夫子长无易从余学初若困钝骤进莫御思如涌泉余甚畏之一日袖携其家先人所辑宗谱索余着语余读之慨然羡其家世簮绂之绵长而痛吾亡友手泽之如新也俛仰畴昔人寿几何他日获从先大夫于九原握手三叹不知生平论辩之气习犹未忘乎否也噫
　　跋陆庄简公家传
　　东南人物宋渡江前最盛渡江后则公卿将相胥此焉出未有寥寥如今日者也将天之气数与国俱尽耶抑地脉之盛衰不可测也陆仁重之材盖浙以西杰出者百年前后名监司如赵季仁杨伯子范西堂胡石壁指不多屈仁重视之无不及焉问之江浙湖广之人可知也况诸公为之易而仁重为之难政事出于一人之手而击断得以自专与同寮参署左右掣其肘者又不同也余与公三世通家情好尤密读振之家乘所载如其人呜呼九京不可作矣安得如公辈数十人布满东南使数百万生灵病得苏酲得醒哉振之好学自重进退有礼不竞于时能世其家云振之镛字也辛酉清明日陆文圭跋
　　跋汤北村四六旧藁
　　北村先生袖示四六旧藁五十年前相与往复者皆钜人达官问之王承福则所圬之屋今不知几易主矣篝灯细读掩巻凄然若文字典雅精致在所勿论余独有感于文字之外者矣翁年八十余寒窻一榻坐阅兴衰久无复康世志新学晩生直以词人视之耳呜呼翁岂直词人也哉
　　跋周子华诗藁
　　杜子美为诗家第一非独以句律之清新格调之高古盖其一饮一食不忘君亲厚伦纪忧家国伤时感事慷慨兴怀惓惓不自己王半山题画像诗可谓得此老之心中吴子华周君敭厯江浙以能吏称余不知其工诗也来澄江幕聚首两载一日出故藁示余伏而读之叹曰此非诗也一以冩其情性之正一以鸣其不平之声而已忧心慇慇终屡且贫者北门之忠臣也役使不均从事独贤者北山之大夫也忧防畏讥叹老嗟衰此人之常态君独且奈何哉虽然君之齿未也惜余年迈将就木焉不及见君他日展手经纶腰金衣紫载功名于竹帛此时得意之佳句又何如也
　　跋澷塘先生诗墨
　　崇禧方丈获观澷塘二诗手墨其一易小米诗两字终不可省其一送当涂令王大夫入朝八句以颂以规二公皆居金坛去非在当涂治辨有声后立朝出牧风采凛然惜不大用以殁平国屡召不起至批印纸以自絶中身不仕以寿考终俱端平第一流人物距今垂百年矣王之孙钊刘之孙汉余皆与之友钊为暨学纠不知所终汉今年八十一贫客村墅二公之后遂微悲夫天道无亲常与善人太史公所以传夷齐也掩巻凄恻敬识下方
　　跋林彦达诗藁
　　彦达诗数十篇落笔辄不凡或感慨或潇洒或雄肆或简淡千态万状不拘一律盖自成一家云余旧于锡峯识彦栗适燕识彦广何林氏之多才也他日得窥全集为作小引
　　跋袁静春诗
　　选诗唯陶阮近古神思清旷意趣高逺直寄兴耳魏晋宋之间废兴之事可感矣悲遇之诗以冩其怀诗不自知也况寓之酒乎或讥其流连光景殢情花草似矣而非也千载而下复有如二子之所遭者则知二子之心者矣具区甫里之间近世有隠君子焉结茅构亭出苍莽之墟樵村渔舍混为一区城市之迹疏而麋鹿之性驯嗜欲之机浅而鸥鸟之情亲所交皆畸人逸士西邻北里诗筒往来清江白月举樽相属优游不仕者四十余年今来吴中与其子游而隠君殁久矣示余手泽一编伏而读之体制精严而不雕音响和平而不激仰攀陶阮俯凌鲍谢而机轴自成一家余恨不获登静春之堂相与上下其议论而遗风流韵犹隠隠纸上可掬惜哉隠君袁氏名易字通父子泰字仲长敏学自修克世其业云辛酉清明前三日书于成德堂
　　跋陈元复诗藁
　　余读陈君诗藁擿事充实肆笔壮宕如蜀山雪消春江怒涨万里东注滩濑不已鱼龙蛟蜃蜿蜒万状错出于其中伟则伟矣奇则奇矣然诗有句句中有字诗外也诗有意意中有趣诗内也他日吾见蔑之面而已是外也今吾见其心矣是内也此可为识者道少陵云亲朋无一字老病有孤舟古墙犹竹色虚阁自松声句与字也勲业频防镜行藏独倚楼水流心不竞云在意俱迟意与趣也四体具矣科场废三十年程文阁不用后生秀才气无所发泄溢而为诗诗未易学也骚选而下徐庾不必学盛唐而下温李不必学苏黄而下江西不必学下是非诗矣非吾之说考亭之说也抑体有古今性有好尚子皮之面岂敢谓如子产之面乎甚欲与君究论此事桂山秋风归思浩然他日获窥续藁杂子美集中不辨当避三舍戊申改元七月既望墙东老叟书
　　跋苔石翁诗巻
　　客况句云鴈沈秋驿雨鸡送晓窻灯书壁云门当车马道帘隔利名心寄友人云病犹有药扶持老贫为无心俯仰人遣兴云门因好客时时扫窻为防山面面开右澄江诗人苔石翁得意句也诗家与文章家不同诗家最难删前三百篇经圣人手后人议论不敢到建安称七子李杜苏黄集大成渡江初诚斋放翁后村号三大家数其余江湖诗人一联半句虽是小家数亦有过人者如江西派中人物彭城陵阳南康人皆入社独未有澄江人入社者故自古澄江无诗人噫今有人矣翁名鉴字君宝缪氏诗号效颦集云
　　跋蔡桧岩诗后
　　南史载济阳考城之蔡年移四代不殒家声信矣盖司徒谟生丝丝生綝綝生廓廓生兴宗其后有顺有约有撙至凝殆八九世高风素节不乏于时江左名族如王如谢皆莫加焉今君俊岂其苗裔耶君俊为仆言世居吴中徙秀之华亭家传儒素大父弃世时祖母徐年方盛终身栢舟之誓吾父事之甚谨晨夕不离左右以故薄宦情而遣其子出入世故故姻党称吾祖母之节而称吾父之孝吾赖祖父之庆而又有子三人焉孙一人焉虽无银鹿之弄而有防衣之戏矣仆闻之叹曰何蔡氏之有余庆也非积善之报耶尝观李令伯陈情表祖母刘九十有六奉养不离至言零丁孤苦终鲜兄弟外无朞功强近之亲内无应门五尺之童防防独立形影相吊读者未尝不悲其志而悯其穷也蔡氏一门之胜李多矣重珪叠组之荣岂足为君道哉
　　跋夏瑞卿诗巻
　　戊戌嵗瑞卿挟甘石之学访余沧江之上丙午复邂逅于钱唐余尚记君君不余识也盖相距九年矣君阅人多才非沈谢谁能摸索余久遁世偶出于市其友固不识耶君愧谢出一巨编南北名流咸在就而阅之有文行相副者有名浮一世而实不足者有实有余而名不足者有死而不朽者有不得其死者有老而未死者有幼而学者晩而学者有学之进者学之退者穷者达者明者愚者富者窭者命耶性耶知天之学必有以辨之呜呼岂独以诗文騐之哉以其时考之可矣余晚学而退者故云仲春上澣墙东老叟书于流福桥西之寓舍
　　跋蒋民瞻咏史诗
