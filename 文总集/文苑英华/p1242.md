<!-- { "loadSidebar": true } -->
　　公讳某字某冯翊临晋人其先有汉太子太傅彭祖为左冯翊子孙家焉十二代祖翰林东汉末复守本郡后四叶至元魏平南将军郃阳侯稚玉又四叶至皇朝洮州都督君恊恊生魏州司功叅军赠太常少卿方约公之祖也方约生银青光禄大夫左庶子赠宋州刺史损之公之祢也自平南至洮世以侯国相袭事名声称之府君廸奕叶之祥钟生知之美用为孝悌用为忠贞用为循良用为道艺出处终始小大由之天寳中以门子经行擢文生调叅江陵府军事时所奉之主永王璘隂有呉濞东南之乱致公賔友之礼公迨其将兆而未发也以智勇免之受命南国洎督王赋者或咨公以画或倚公以办三迁至大理司直赐银印赤绶慎选京邑从容台署厯京兆府户曹掾殿中侍御史虞部员外郎河洛思其理理行发闻拜河南令刑部郎中雅素儒学选国子司业建中宰政怙威朋家构闵公以亲累贬潮州司户时防道长公议兴能推连州刺史换彬州累加朝议大夫封冯翊县男旌异政也公母弟士良并龚黄之寄盖不胜形影分离之忧及闻士良罢归公亦陈乞自免愿言相视而终老焉既至京师复拜国子司业无何士良出牧公悼别加等忽忽不乐燕居如失贞元八年某月某日归全于长安新昌里之私第春秋六十有五初公自郴之归也有从祖姑世父母身没嗣絶旅殡越公卿匍匐发防毁家襄事各迁祔于先茔服仁义者归心焉夫人彭城刘氏右仆射彭城公之女生子男三人先公而没祔先姑于龙门山之北原事具前志嗣子纂次子筠季子篆皆感过于缞毁疑于灭冬十一月二十有一日奉公归夫人之室且从先君铭曰
　　严氏阡北原上先贤后贤如相望我归曷归归此【一作比】室我友俟我以琴瑟杳长夜兮无白日
　　侍御史摄御史中丞赠尚书户部侍郎李公墓
　　志　　　　　　　　　　梁　肃
　　公讳史鱼字某赵郡平棘人也隋下邑令大经孙皇朝襄州録事叅军晖曽孙涟水丞藻之孙青州司法叅军赠和州刺史万总之子其先干木藩魏武安覇赵司盛于东京特书别为【集作于】西祖载在纪牒于家有光自下邑至于【集无于字】和州四世无违克生俊徳公天姿俊【集作淳】迈少负英气清明博厚虚受特逹行本于孝友业成于文章开元中以多才应诏觧褐授秘书省正字时海内和平士有不由文学而进谈者所耻公以盛名冠甲科群軰仰之如鸿鹄轩【三字集作鹤鸿鸣轩】在霄际矣秩满调补河南叅军长安尉监察御史时宰相李林甫当国怙权稍锄去异巳者公外不附离内不慑惮竟为所隂中贬来阳丞累移至朝邑令下车周月而颂声作上方锐意武功宠厚邉将拜公殿中侍御史叅安禄山范阳军事河北首乱公胁在围中危冠正词诮【集作谯】让元恶势迫难夺望重见容朝廷雅知公忠迁侍御史充封常清幽州行军司马隔于凶盗诏不下逹公与张休独孤问俗宻结壮侠志图博浪之举间遣表章请固河潼之守帝用深叹吾谋未行防虏将能人姓元浩拥师河上【集作南】公诡请劳抚因以大义谕之能亦知复飜然向顺裂贼左臂繄公之力是嵗至徳一年也相国张平原镐以状闻复授侍御史摄御史中丞充河南节度叅谋河北招谕使中朝方倚公以重任戎镇又咨公以成务公谓委身蹈难非节违乱归政非公叨恩受禄非义僶俛从政吾何以安假公事东至江淮以上元二年七月二十六日遇疾终于州官舎春秋五十六藁葬于禅智佛寺之侧贞元元年嗣子竦以谷口扈从之勲朝廷推恩追赠公尚书户部侍郎五年嵗次丁巳某月日始归窆于某乡某原上距捐舘凡二十有九年不得吉卜且难是以缓夫人河东郡君裴氏河州刺史某之女吏部尚书寛之侄以礼佐君子降年不永春秋若干天寳二载终于洛阳至是祔焉传称有明徳若不当世其后必有逹人惟公含章挺生好是正直蹈难全徳终然允臧盖道与其仁神辅其志冝乎其有后也竦以文艺吏事厯中书舎人户部侍郎天子以为才任方镇加左散骑常侍知鄂州军州事领都团练观察使长才厚位而夀不至士友痛之竦弟竚长安尉亦早卒最少曰竢纯懿【集作孝】而文克奉家业咨于从祖父殿中侍御史臯鱼爰卜兆域以宁神宅臯鱼于公【集无公字】天伦之间有知己之道泣叙美行俾予志之其文曰
　　时之晏卿云烂鸾鳯于飞上清汉吾道行年路方半时之昏沴气防鲸鲵荡海横中原侧身西望不敢言忠莫渝兮计独存奋辞感激牧东藩雷雨作觧草木蕃一随逝水空逰防播清徽【集作音】与茂烈永延辉兮【集作耀】垂后昆
　　给事中刘公墓志　　　　　前　人
　　公姓刘氏讳廻彭城人楚元王交之后也当汉兴诸侯王子孙唯楚为盛世为儒宗光耀史牒【集作册】以至公大父皇朝尚书比部郎中赠徐州刺史府君讳藏噐徐州生烈考右散骑常侍赠工部尚书居巢文公讳子初文公儒为天下表有才子六人曰贶曰餗继文公典司国史时议比子长孟坚曰秩曰迅以述作之盛徳行之美追踪孔门曰彚与公用刚直明毅焯于当时故言卿【集作乡】族者举盛业以明其家公好学善属文天寳中进士登科觧褐拜江都尉转左金吾兵曹介江南西道采访使厯大理评事监察御史入为殿中侍御史出为永州刺史未行改户部员外郎寻佐江淮转运使授著作郎加检校户部郎中国子司业三领侍御史当是时中夏初定而兵未戢故公所受任以餽运才赋为先而公亦饬躬莅职所到无不均不安之患大厯初诏择二千石遂授公吉州刺史三载绩成徴拜諌议大夫迁给事中移疾请医于洛阳享年若干以建中元年七月某日终于某里私第嗣子某泣血孺慕以某月日奉公之防权窆于某原惟公贞方端肃居敬行简和而不同直而不倨博闻【集作见】强志乐善下人在諌司陈古今以通讽谕言发而王度潜润事行而天下莫闻及夫给事黄门厘举典要壶遂之才未展士安之病已深吾道岂穷大运斯止呜呼始公祭酒秩功曹迅并与故相国房公琯厚善其终也赵郡李公华志焉洎公在庐陵治行尤异则故国崔公祐甫颂焉盖伯仲徳美焕乎金石试为斯文铭曰
　　惟尧之绪在汉开楚导长源兮比部蕴仁文公允文【集作新】辟儒门兮重世掌史迁固慙美立斯言兮惟公才明刚中志行直道发兮累佐使臣一麾牧人遗爱结兮给事于中遭【集作遗非】命不融神理忽兮丘有夷渊有实舟斯失劔斯没石不灭兮
　　右补阙翰林学士梁君墓志　崔元翰
　　唐右补阙翰林学士皇太子诸王侍读史舘脩撰梁君讳肃字寛中其先安定人繇汉魏已降至于隋氏世有爵位家贵门盛刑部尚书邯郸公曰毗君之五代祖以至于唐散大夫右台侍御史赵王行台记室冝春公曰敬实公之髙祖朝散大夫右台侍御史曰愕君之曽祖祖昱终于莫州任丘令父逵止于司御率府兵曹叅军事安卑于燕蓟避乱于呉越故其世少衰焉君尝为司御府君灵表以表其墓自叙其世系甚备公建中初以文词清丽应制授太子校书请告还呉相国兰陵萧公荐之擢授右拾遗脩史以太夫人羸老有沉痼之疾辞不应召其后淮南节度使吏部尚书京兆杜公表为殿中侍御史内供奉管书记之任贞元五年以监察御史徴还台非其所好于是备諌诤而佐于大君传经术而授于储后典文章于近署垂劝戒于东观授赤绂银印之锡闻者荣之九年冬十有一月旬有六日疾于万年之永乐里享年四十有一诏赠礼部郎中以布帛十年春正月二十八日葬于京师之南小赵春之原子徽之之俱未冠尝学文矣防子未名小字振振夫人京兆韦氏抱之以缞从其輤车哀感行旅呜呼君之寓于江南十六而先府君殁事祖母以至孝闻在覊旅之中当离乱之际贞固而未尝忘于道亷让而未尝亏于义年十八赵郡李遐叔河南独孤至之始见其文称其美由是大名彰于海内四方之诸侯洎使者之至郡更遣招辟而賔礼之其升于朝无激訏以直已无逶迤以曲从不争逐以务进不比周以为党退则澹然而居于一室傲遗乎万物贯极乎六籍旁罗乎百氏考太史公之实録又考老庄道家之言皆覩其奥而观其妙立徳玩词以为文其所论载讽咏发于春秋恊于谟训大雅之防逹而信颂之寛静形焉约而深厚优游而广大具三百之遗有文集三十卷为学者之师式尝着释氏止观统例防乎易之繋辞矣前后五嵗职必更于清显擢必首于俊造殁之日位未及于褒赠之典然而天子憯怛悼痛恩有加焉假之以夀则将有噐使之寄柄用之重是直屈于短夭而无命非不遇也执友博陵崔元翰哀之乃为铭于墓门识其丘陇铭曰
　　懿文徳垂典则以藻身又华国命之短哀何极
　　叔父殿中侍御史府君墓版文
　　栁宗元
　　栁氏之先自皇帝厯周鲁其著者无骇以字为展氏禽【属夲有氏字】以食采为栁姓厥后昌大世家河东呜呼公讳某字某曽王父朝请大夫徐州长史讳子夏遗贞白之操表仪宗门王父朝散【集作请】大夫沧州清池令讳从裕垂博俗之道啓佐【集作佑】后皇考湖州徳清令讳察躬行孝悌之徳振家声惟公端庄无谄徽柔有裕峻而能容介而能羣其在闺门也动合大和皆由顺正恺悌雍睦莫有间言故宗党歌之其在公门也释回错枉造次秉直事不失当举无秕政故官府诵之用冲退径尽之志以正友道信称于外焉用柔和博爱之道以视遇孤弱仁着于内焉此公脩已之大经也自进士登髙第调受河南府文学秩满渭北节度使论惟明辟为从事受太常寺恊律郎元戎即世罢职家食无何朔方节度使张献甫辟署叅谋授大理评事赐绯鱼袋改度支判官转大理司直迁殿中侍御史加度支营田副使此公从政之大畧也既佐戎事实司中府匪颁有制防计明白呜呼分阃委政繄公而成务朝右虚位待公而周事宗门期公而光大姻党仰公而振耀贞元十二年嵗在甲子正月九日壬寅遇疾终于私舘享年五十痛矣夫人呉郡陆氏洎仲弟综季弟续冢侄某等抱孤即位牵率备礼祗奉裳帷归于京师以某年月日庚寅安厝于万年县之少陵原礼也公有男一人始六年矣在髫知孝呱呱涕洟凡我宗戚抚视増恸呜呼哀哉初公元兄以纯深之行端直之徳名闻于天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不吊志夺礼废公实敬承遗志行有日矣而闵防荐及不克终事则我宗族之痛恨其有既乎惟公尽敬孝飬致毁于居忧表正宗姓观示他族故家【集作宗】人咸曰孝如方舆公【公讳僧习以孝徳闻】脩词以藻徳振文而遵志以为理化之始莫尊乎尧作尧祠颂以为述徳之道不忘始祖作始祖碑以为纪广大之意叙正直之节不嫌于亲作元兄侍御史府君墓志其余讽咏比兴皆合于古故宗人咸曰文如呉兴守【呉兴守讳恽以文章】当官贞固确乎不防持议端方直而不苛故宗人咸曰正如衞太史【太史讳庄】率性亷介懐贞抱防嗣家风之清白绍遗训于儒素故宗人咸曰清如鲁士师【士师讳禽】兼备四徳具体而防公之谓矣小子常以无兄弟移其睦于朋友少孤移其孝于叔父天将穷我而夺其志故罔极之痛仍集焉朴鲁甚騃不能文字敢用书宗人之辞以致其直故质而俚辍哭纪事哀不能文故叙而终焉
　　尚书户部郎中魏府君墓志　前　人
