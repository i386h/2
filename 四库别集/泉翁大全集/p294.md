<!-- { "loadSidebar": true } -->
　　惟皇建极十有九年四月十一日，南京兵部准户部咨，为推广德意，遍泽枯骨，以调和气，以昭盛治事。该本部题广东清吏司案呈奉本部，送于工科，抄出南京兵部尚书湛　等奏，职方清吏司案呈嘉靖十八年十一月二十五日，奉本部送准参赞机务南京兵部尚书湛　咨同前事，本年十二月初十日，准南京工部咨准户部咨，题覆该参赞机务南京兵部尚书湛　奏，为陈事宜以永图治安事，奉圣旨准议。钦此。内一款钦依拆毁淫祠刘公庙基地，查无违碍，准作义阡漏泽园，凡有穷民死无所归者，悉令于此葬埋，毋使暴露，庶仁政行而穷民不致失所，淫祠毁而朽骨得以沾恩矣。此仰见我皇上泽及枯骨之仁矣。又伏睹嘉靖六年三月十三日诏书内一款，崇文等门外原有漏泽园，近年多被势豪侵占，以致贫民无地藏掩，宜令有司清查各园边界，责令还官。及查近城相应空闲地土，增义置义冢，仍五城兵马督率有主并有地者，令其安葬；无主者，官为掩埋，不许焚寄。出榜禁约，及通行在外衙门一体遵行。钦此。又仰见我皇上泽及枯骨之仁，至矣。但近年诏旨，良法美意，有司少能仰承，多致缓废不行，人不被泽。今查前事，该户部咨南京户部都察院，转行巡城监察御史，并应天府查行，随该南京都察院札行巡城监察御史王德纯等，行查前地有无违碍。职又闻南京及直隶官人多惑护刘公邪鬼，熏心入骨，有倡为漏泽园妨碍陵宫京城，及接诏送表之说。切照陵宫在极东北，本地在极西南，相去二十余里，又诏表经由之路，在三山门中路，相去三里，又本庙左右前后旧有三百余坟，其为无碍，居然可见。职急于承奉德意，欲其早布而推广之，乃亦行县及五城兵马查勘。又细检南畿等志，不载本庙，照出刘公即刘洞，该职数暴其十罪，以解愚民五百年之惑，亦息邪说正人心之先务之急也。咨南京户、礼、工三部，并南京都察院及行内外守备知会牌，仰上元县行提庙祝陈学究问呈报，盖以知县程颇有风力明敏，可了此事。随据该县勘呈，称申奉巡视京城监察御史王德纯批，据申称拆毁淫祠，改立义冢，乃仁人君子之用心，黜邪崇正之盛举也。仰该县掌印官遵照南京兵部衙门题奉钦依事理，合行五城兵马协力毁除，以杜后患，用昭我圣明泽及枯骨，惠爱鳏寡之意，余依拟行。监察御史杨逢春批，看得刘公庙既非祀典所载，系是淫祠，妖邪惑众，此类为甚。杖而毁之，彻其祠宇，以为义阡，以息妖邪，以泽枯骨，一举而二善具矣。且审地方偏僻，别无乾碍，仰程知县悉遵外，守备参赞衙门批示，即日举行，用弘我圣明崇正黜邪，惠此无告之所有终也。事完具报，仍查傍有无田地可广此意呈来，以凭议处。及申呈抚按衙门，各批准行作为漏泽园等因到职。查得本地去孝陵宫城隔远，各无违碍，即行该县及五城兵马指挥等官，遵奉钦依，将邪像毁去，将祠宇毁拆，其各料行应天府，行上元县议卖，银两寄库公用，及作正支销，其漏泽园新旧三十一处，修理围埂，及园口坊牌立碑等项，逐一行府支用，造册开报，将本庙基地作为漏泽园。盖恐有司曲为庇护，迟缓沮格，此职所以汲汲以急奉行，极力以主大义，乃幸有今成就也。职又推广德意，札委本部职方清吏司郎中朱簠、员外郎赵伊督同各兵马官，博查各郊外相应地土，作为义阡漏泽园。先该职访得南京风俗薄恶，人死多违诏旨，将尸棺寄土工家，又父子、兄弟、夫妻、骨肉互相焚毁，秽气熏天，大伤天和，是致灾疫荐生。严示禁约外，又思此等相焚亲尸，彼岂无人心？但苦无地可葬，积习至此耳。既欲禁止，须预处义阡漏泽园，以为永久之计，以仰称我皇上泽及枯骨之仁，以无虚负诏旨之盛典也。又该南城兵马周岩查呈三塔庵僧人明瓒等私创淫祠，又创有化人厅，违例招人焚尸取财，又宴饮于此，男女混杂，行提取供，送应天府问罪，追牒还俗，即将本庵及化人厅拆毁，基地作为义阡漏泽园。又该此城兵马谢仲贤、吏目周鼐，查访出神策门外，近城有旧漏泽园街东街西二处，先被土工张敬、刘安等先年私卖与刘浩等，占为己地，提问清查还官。及通查计各城各门外地土，宜作义阡漏泽园，新旧共三十一所，中间荒地者多，间有纳租地土，职拟于本部该司查新开荒地，补还前租。职又思前朝置立漏泽园，必多因表识不严，以致侵没，欲于前项漏泽园，拟将淫祠材料于各园门口作一两柱小坊牌表识，仍立碑石，用以昭我皇上泽及枯骨之仁，修复古先哲王掩骼埋胔之礼，永禁焚尸之惨，保全民间父子、兄弟、夫妇之恩，以笃厚人伦之道，调燮阴阳之理，全天地太和之气，致中和位育之功效大矣哉。等因，咨部送司，案呈到部。臣等看得掩骼埋胔之礼，著在古典；禁焚义冢之令，明列诏条。先王泽及枯骨之仁，幸复见于今日；臣下奉承德意之恭，岂宜让以后时？为此具本开坐，乞赐钦定，永为继续，增置遵行。仍乞敕该部都察院行两京，及各省巡按监察御史行有司，各上紧遵奉诏旨，置漏泽园，葬无地之人，而究其有司之不奉行者，以覃敷仁泽，实为天下无告万幸。缘系推广德意，遍泽枯骨，以调和气，以昭盛治事理，未敢擅便，具本专差千户王鸾赍捧，谨具奏。奉圣旨：该衙门看了来说。钦此。钦遵。抄出到部送司，案查先为陈事宜，以永图治安事。该参赞机务南京兵部尚书湛　条陈内一款，急无告以弘惠泽，内称我太祖平定之初，汲汲以穷民为忧，养济有院，舍饭有寺，遵行到今。近时奉行，视为故事，乞要为定法，通将无告之人送入养济院收养。仍乞敕令内外守备、南京都察院行该城拆毁淫祠刘公庙，作为义阡漏泽园，以葬此死无所归之人，则皇上之仁泽及枯骨矣等因。该本部议拟刘公淫祠庙宇基地，查无违碍，准作义阡漏泽园，凡有穷民死无所归者，悉令于此葬埋，毋使暴露。等因。嘉靖十八年十一月初四日，覆题奉圣旨，准议。钦此。已经通行钦遵去后，今该前因案呈到部，看得南京兵部尚书湛　奏称：南京各城门外地土，宜作义冢漏泽园，新旧三十一所，中间荒地者多，间有纳租地土，于新开荒地补还前租，及于各园门口作一两柱小坊牌表识，仍立碑石以表识之，永为继续，增置遵行。仍乞敕该部都察院行两京及各省巡按御史，行有司各上紧迎奉诏旨，置漏泽园葬无地之人，而究其有司之不奉行者一节。为照修复义冢，禁革焚尸，俱于治化有裨。既该本官查勘明白，具奏前来，相应依拟欲候命下。本部移咨南京兵部，会同南京内外守备，并部院等衙门，转行该府县，即将后开刘公庙等项地基三十一所，再加集议，如果相应，别无违碍，通行改置义冢漏泽园，以葬死无所归之人。其该纳租税地土，就于新开荒地补还，仍将拆毁淫祠材料，于各园门口建立坊牌一座、碑记一通，以示永久。仍咨都察院，转行浙江等十三省，并南北直隶各巡按监察御史，严督所属府州县掌印官，各照例一体举行，违者悉听提问，参奏治罪，伏乞圣裁。缘系推广德意，漏泽枯骨，以调和气，以昭盛治，及奉钦依该衙门看了来说事理，未敢擅便等因。嘉靖十九年三月二十日，太子少保本部尚书梁　等具题，本月三十(三)日奉圣：旨准议行。钦此。钦遵。拟合通行，为此除外，合咨前去，烦照本部题奉钦依内事理，钦遵查照施行等因，到部送司，行内外守备及南京户礼等部，南京都察院等衙门知会，及行应天府、行上元县，再加详议查勘。回称再勘得淫祠刘公庙基地，在锦衣卫地土藕塘之东，藕塘在东街之东，东街在中街之东，俱在陵宫之西二十余里，又土城驯象门之外，赛公桥之外之西南，实为无碍，与三十处俱堪作为漏泽园。到部送司，仍行内外守备，及部院六科等各衙门知会。臣若水拜手稽首，言曰：「书称作善降祥，岂不信哉！伏惟我圣明盛德大业，厚泽深仁，格于天地，孚于人鬼，而漏泽园之命适至南都，而今年四月果有降祥，甘霖时应，二麦大熟，俄顷功化，捷于影响，人用欢腾，政用易兴，是宜刻之金石，传示无极，引之勿替。乃文立碑于西城一号漏泽焉，以此地方乃仁泽流行之始，根本之在也。西城漏泽园有三号：其一即此地，七亩五分；其二号曰淫祠下刘公庙基，四亩五分；三曰江东门外河边地，二十余亩。其词曰：『民生淳，因俗迁，熏心入骨知其然。惟江东六朝风，随风而靡俗以庞。我二圣，立民命，化训四纪民以定。嗟余沴，犹未殄，骨肉相弃如草莞。死相焚，恬不仁，父子、兄弟、夫妇交残。性贵人，气通天，臭秽臭秽达高旻。杀孝妇，天勿雨，感应可畏不可语。睹圣教，六年诏，禁焚停丧漏泽造。小臣水，仰德懿，刘庙毁，漏泽有旨。惟邪洞，受惑供，南唐以来五百懵。男女从，地天通，焚臭熏天民暵穷。风俗败，故习大，二祖之化敢尔背。臣水愤戚之，十罪暴殛之，臣铎赞翼之，臣铣且直之。拜疏实封，有司协同，告我仁圣诏久从。臣水无似，扩充德意，漏泽天下继增置，庶免相焚，彝伦可亲，敷施德化俗还纯。嘉靖追周、殷，掩骼治存，泽及枯骨汤称仁。后圣与先圣，其揆同此心，此心通达上格天。庚子交，夏春雨，泽祈不愆，睠省二麦大有年。圣化何其神，远近感圣恩，祝圣万寿德日新。」嘉靖庚子五月　　日。 
　　
　　行各城兵马分田租以祀各漏泽园无主坟墓 
　　
　　照得本部毁三塔庵，以其本庵及化人厅基地作为义冢，以料价赎本僧私卖本庵田地塘共三十三亩二分，岁收田租米十二石，其地四亩，该租钱六百文。内除米四石，以供每岁纳粮之用，其余八石，及租钱六百文，以分祭四城二十九所漏泽园，祭每年无主之坟，以敷圣明之仁，泽及无告。已经奏奉钦依遵行。其田纳粮外，计余米八石，可直银四两，又地租钱六百文，可直银六钱九分，其三十一园，除神策门外街东西二旧漏泽园，自有本园迷占地租，可自备二处祭外，其余二十九园，每园该银一钱五分三厘。每岁收成之时，许各城自行具园数，至南城兵马司掌印官处支领，各于春秋二时，各买三牲果酒，总祭各园，庶厉鬼亦有所依托。 
　　
　　泉翁大全集卷之八十四 
　　
　　泉翁大全厘正诗小序题辞 
　　
