<!-- { "loadSidebar": true } -->
椘辞天问东流不溢孰知其故柳子之对朱子之注大抵以归墟为说余谓水由气而生亦由气而灭今以气嘘物则得水又以气吹水则即干由一滳可知其大也归墟尾闾是水之大穷尽气之大升降处山海经云汜夭之山赤水穷焉不姜之山黑水穷焉弜涂之山青水穷焉白水之山白水穷焉不庭之山荣水穷焉成山甘水穷焉则众流各有穷处至此即化气而升不必至归墟也又庄子云日之过河也有损焉风之过河也有损焉风日皆能损水但甚微而人不之觉若襮衣于日中摽湿于风际则立可验此随时而消息也覆杯水于坳堂则立而厬洒激泉于焦原则立而涸此随地而消息也盖二气迭运五行更胜一极不俱备一物不独息端指何地为归墟邪 

祝融之汪 

杨诚斋拟大招怀东坡词历九州岛而犹碍兮诞寘之祝融之汪按祝融之汪谓南海也左传雍氏之汪服度注停水曰汪楚谓之汪闽谓之洋 

宝盌泉 

宝盌泉在江州徐陵文泉流宝盌遥忆湓城峯号香炉依然庐岳 

半月泉 

会稽天依寺有半月泉泉隐岩下虽月圆满望池中只见其半最为佳处有僧凿开岩名满月殊可惜也因作杀风景一绝云磨墨浓填蝉翅帖开半月岩为满月富翁漆郄断纹琴老僧削圆方竹节 

温泉 

东坡诗记所经温泉天下七处以骊山为最予在南中所见又不止七处也宁州白崖德胜关浪穹宜良邓川三泊凡数十处而安宁为最凡温汤所在下必有硫黄其水犹有其味独安宁清彻见底垢自浮去不积且无硫黄气不知何理匊旧有人见其窍出丹砂数粒乃知其下有丹砂传闻徽州黄山温泉亦类此后周王褒温汤铭云白矾上彻丹砂下沉华清驻老飞流茔心乃知温泉所在必白矾丹砂硫黄三物为之根乃蒸为暖流耳 

瀑布泉 

瀑布泉诗人盛称庐山鴈荡亦有之地志云庐山循崖直下不如鴈荡之飞坠飘散而可观也吾蜀梁山县蟠龙山有之与鴈荡相似靳两城云大胜庐山有诗云神女碧瑶簪明珠构璎珞纤手按锺球钧台响天乐仙人环佩玊珊珊晓跨苍龙谒帝关醉舞婆娑浑忘却天风吹挂翠微间 

龙湫瀑布 

唐僧贯休诗鴈荡经行云漠漠龙秋燕坐雨蒙蒙所谓雨者非雨也瀑布之溅沬也按鴈宕志云西谷龙湫如井状槛中作凹石壁数仞水从凹中泻下望之若悬布随风作态远近斜正变幻不一或如散珠如骤雨如飞雪如轻烟蒙雾或飘转中断或左右飞散或直下如注溜或屈曲如蜿蜒观者每立于潭外相去数十步水忽转舞向人乱洒衣帽沾湿或大注如晴雷或为风所遏盘桓而不下皆奇态也匡山视此不及远矣彼以名闻天下者路当要区耳按此段奇景披志见之亦爽心目况亲至之乎可入卧游录 

迷子洲 

王半山诗洲迥藏迷氶深碍若耶迷子洲在建康西南四十里 

鹦鹉洲 

王僧虔传侯景寇夏首有龙五色入城前鹦鹉洲水中 

十七阨【可对百三关】 

子胥谏吴玉曰齐晋山居陆处岂能越十七阨以有吴哉 

三鸦路【可对五鹿沙】 

元魏西郢群蛮反断三鸦路按三鸦在汝州古绕角城春秋传绕角之役是也项城县为第一鸦分岭山为二鸦汝州为三鸦也唐诗三鸦水上一归人 

鬼乘龙 

周世宗征濠夜遣兵持炬乘橐驼绝淮濠兵惊以为鬼乘龙也今名乘龙洲在凤阳【寰宇志】 

汶即岷 

蜀山之大者曰岷山其川曰岷江岷字说文作敃?山省作岷汉人隶书作汶多与汶上之汶相混列子貉不踰汶谓川江也非汶上也殷敬顺已辨之史记冉龙为汶山郡司马温公类篇曰汶音岷据中记引禹贡岷嶓既艺及岷山之阳及岷山导江皆作汶盖古字通用也三国志蜀后主至湔登观坂观汶水之流王右军与周益州抚书曰要欲一游目汶岭五代史蜀主王建贬卫尉少卿李钢为汶川尉徐无党注汶读作岷而今汶川县误呼作问音蜀焉得齐南鲁北之水乎【叙川驿名汶川考古志作□川】 

水鬪河僵 

国语曰谷洛鬪将毁王宫注不言其鬪之状宋绍兴十四年乐平水鬪有司奏言何冲里田水中类为物所吸聚为一直行高平地数尺不假堤防而水自行里南程氏家井水溢亦高数尺夭矫如长虹声如雷穿墙毁□二水鬪于杉墩且前且郄约十余刻乃觧□后印前谷洛二水之鬪应亦如此也正德中文安县水忽僵立是日天大寒遂冻为氷柱高五丈四围亦如之中空而傍有穴后数日流贼过文安乡民入氷穴中避之赖以全者颇多土人谓之河僵亦前史罕见也 

海舩候气 

海船候气见黄气知有人烟国土见白气知有山峰岩壑见黑气水也 

鞠旅滇池 

陈霸先九锡文曰鞠旅滇池之南陈师桂岭之北【以此考之霸先至滇矣】 

鴈塔猴池 

王勃寺碑高台与鴈塔俱平曲岸与猴池共尽佛有五精舍猕猴江其一也 

金庭玊柱 

林屋洞天在包山其中深窈幽黑久无游者徐武功好奇列炬而行行颇久至一处平敞宽崇四壁上下皆作金色石乳自上滳下谓之金庭玊柱也有刻字曰隔凡字势飞逸疑非人间书 

盘涡 

蜀江三峡中水波圆折者名曰盘涡音漩诗盘涡鹭浴底心性张蠙黄牛峡诗盘涡逆入嵌山?空地断壁台分缭绕天 

沙 

水边地可耕曰沙金陵有白沙徽州有锦沙楚有长风沙秦塞有穆护沙佛经有毗沙瓶沙 

沙城 

三国志娄作子筑沙城俞亮角诗榆叶沙城冷梅花水国偏 

天池天堑天藏 

海曰天池江曰天堑盐曰天藏 

星牗月窗 

凡山洞岩穴有窍通明小者曰星牗大者日月窗 

拒云槩日 

灊山一名天柱山三峰鼎峙拒云槩日 

神嚣仙的 

梁宣帝七山寺赋神嚣岩岩而独立仙的皎皎以孤临壑之凸凹者曰嚣峰之尖射者曰的 

枝峰蔓壑 

陵鲁望云金华山枝峰蔓壑秀气旁魄不啻神仙登临 

欝欝葱葱 

光武纪有望舂陵气者曰唶佳哉气欝欝葱葱陆佃曰欝欝塞也葱葱通也言其气塞而通矣列子美哉国乎欝欝芊芊欝欝森幽也芊芊茂盛也 

鱼齿兽角 

庾信哀江南赋地平鱼齿城危兽角左传涉于鱼齿之下注鱼齿山名见吕氏春秋猛兽以尾为旌以角为城 

马齿鱼鳞 

州疆马齿候馆鱼鳞宋人四六语也应璩诗九州岛相错杂相次如马齿韩文公诗候馆若鱼鳞 

岌峘宫霍 

尔雅小山岌大山峘邢昺疏云言小山与大山相并而小山高过于大山者名峘非谓小山名岌大山名峘也又大山宫小山霍疏云宫犹围绕也谓小山在中大山在外围绕之若此者名霍非谓小山名宫大山名霍也尔雅文既奥妙而邢疏觧之具析其微矣所以两发其义而不厌重复者正虑后人误认也近时有刻尔雅而去疏者曰我自能觧不必观疏试以此问之果误认如邢所讥此小儿强作觧事者 

度索寻橦 

西域传有度索寻橦之国后汉书跋涉悬度注溪谷不通以绳索相引而度唐独孤及招北客辞笮复引一索其名为笮人悬半空度彼绝壑予按今蜀松茂之地皆有此桥其河水险恶既不可舟楫乃施植两柱于两岸以绳絙其中绳上有一木筒所谓橦也欲度者则以绳縳人于橦上人自以手缘索而进行达彼岸复有人觧之所谓寻橦也非目见其制不知其觧独孤及之文以十七字形容之西域传只四字尽之可谓工妙矣 

瓯窭污邪 

史记瓯窭满沟污邪满车注瓯窭犹培塿也左传培娄无松栢荀子注引说苑蠏螺者宜禾污邪者满车蠏螺之背微高原田之形似之班固所谓原隰龙鳞也污邪隰田也荀子大畧篇流凡止于瓯臾注地之坳坎如器之瓯臾瓯臾窳下之地史记瓯娄满沟污邪满车瓯窭倾侧之地污邪下地也邪与臾声相近盖同也余详录此爱二句用韵之妙窭叶沟邪叶车一音也蠏螺叶禾污臾叶车【音居】又一音也事虽一事而所闻异辞故书之异字而文藻各妙瓯如瓯臾之瓯窭如窭薮之窭当是倾侧窳下之地故曰满沟培塿之说非是也蠏螺自是高地故曰宜禾乃可以培塿原田觧之各自不妨所谓合之则两伤离之则双羙也原蠏可对地蛇见庄子  

九折坂七胜城 

九折坂在黎州七胜城在三峡口陵法和所立 

东汉西汉 

祝穆曰天下之大川以汉名者二班固谓之东汉西汉而黎州之汉水源于飞越岭者不与焉固之所谓东汉则禹贡之道漾自嶓冡山径梁洋金房均襄郢复至汉阳入江者也西汉则苏代所谓汉中之甲轻舟出于巴乘夏水下汉四日而至五渚者其源出于西和州徼外径阶沔与嘉陵水合俗谓之西汉又径大安利剑果合与涪水合入于江 

南梦北梦 

子产相楚楚子享之赋吉曰王以田江南之梦注楚之云梦跨江南北地故有南梦有北梦五代孙光宪号北梦本此浯水有南浯北浯北浯在琅邪灵门南浯在九疑零陵冀州之浸曰潞有东潞西潞东潞今之张家湾潞河驿西潞山西之上党也东阳今之金华西阳今之黄州山海经注东瓯今之永嘉在岐海中西瓯即闽越今之建安亦在岐海中山有东吴西吴【西镇吴山在陇州】水有东汉西汉【见蜀志】蜀有上雒下雒【上雒新都下雒中江】庸有上庸下庸【上庸金州下庸夔州】 

蔡元定地理 

蔡元定自言其历学之精谓秦汉以来皆不分明遂改秦汉以下之法然而未试元郭守敬谓蔡亦大言若秦汉之人皆不分明日月之食何以凖也其论地理为叶水心所讥谓其自葬坏祖坟又误许多士夫家改葬无以异于钻利之山人其着律吕书又为元人及近日着律吕元声有异同皆难凭据愚谓历术地理律吕皆难凭据目前无限事业弃之不理而治此难知难明之事何益哉 

地志 

今之瓜州非允戎之瓜州今之南阳非晋启之南阳今之镐非来归之镐今之平陆非孟子之平陆【唐天宝中凿月河得古铁上有平陆二字明皇改河北县为平陆县】今之新都非王莽所封之新都【王莽新都在南阳见后汉书志注】 

治水 

宋太祖曰夏后治水但言导河至海随山浚川未闻力制湍流广营高岸自战国专利堙塞故道以小妨大以私害公九河之制遂隳历代之患弗弭神宗曰后世以事治水故常有碍以道治水无违其性可也如能顺水所向迁徙城邑以避之复有何患虽禹复生不过如此欧阳修曰开河如放火又曰避高就下水之本性河流已弃之道自古难复文彦慱曰河不出于东则出于西利害一也今发夫修治徙东从西何利之有自古治河之说多矣若宋二帝之见二臣之言可为百世法 

水经注 

水经注所载事多他书传未有者其叙山水奇胜文藻骈丽比之宋人卧游录今之玊壸氷岂不天渊予尝欲抄出其山水佳胜为一帙以洗宋人卧游录之陋未暇也又其中载古歌谣如三峡歌云巴东三峡巫峡长猿啼三声泪沾裳又云朝见黄牛暮见黄牛三朝三暮黄牛如故又云滩头白勃坚相持倏忽沦没别无期记僰道谣云楢溪赤木盘蛇七曲盘羊乌拢势与天通皆可以入诗材胜俗子看韵府群玊远矣 

无定河 

舆地广记唐银州东北有无定河即固水也后人因渍沙急流浅深不定故更今名唐陈佑诗无定河边暮笛声赫连台畔旅人情函关归路千余里一夜秋风白发生又陈陶诗誓扫匈奴不顾身五千貂锦丧胡尘可怜无定河边骨犹是春梦里人 

渡泸辩 

