<!-- { "loadSidebar": true } -->
　　咏和阗緑玉龙头龙尾觥
　　魏略华歆邴原管宁三人共逰学时人称为一龙歆为龙头原为龙腹宁为龙尾内府蔵此式觥最伙或亦比徳取象之义
　　和阗包贡春秋至呈瑞那论占徳星【礼含文嘉曰玉石得宜则太白常明】肯付劣工成俗様原多古式仿前型嫩葱细韭同为色卷尾昂头全具形制器每教弗孤质作人絜矩不遑宁











　　御制诗五集巻八十二
　　钦定四库全书
　　御制诗五集巻八十三
　　古今体六十九首【癸丑七】
　　喜晴【六月初八日】
　　昨日晓晴直至酉将谓晴定庆额手然而聚散犹恋宇傍晚霏丝复纷纠不安衾枕恐成霖展转思维増惕丑或适烟雨楼之作语近猖狂深自咎【昨日至烟雨楼喜其开霁有作盖初讳其名不欲往因已连隂遂复登眺而适即放晴因有乃知涉趋避不可谓豪爽之句或此语复隣于骄以致夜间仍雨耶可知为君之难虽一语亦不可忽如此】二更假寐旋复醒雨止檐间闻声否四更则报渐开霁曙起絮片浄靡有过未逮申朗碧天方敢拈毫吟慰口得无此慰又隣骄诚矣君难难尽剖
　　戒得堂曡去嵗韵
　　一例今年咏喜晴【去嵗来此正值雨后新晴因有既雨霑犹欣既晴逢时若亦慰时情之句】莫非方寸为【去声】农情较于去嵗斯为早【去嵗以六月初二日来此较今嵗早数日而夏雨易多实相仿也】无奈夏时毎至盈亦既收场麰与麦【幸自前月廿四日雨后晴霁旬余此间二麦已俱登场矣】可知过隙迈而征筹之蒇矣邀
　　天眷敢避书堂戒得名【上年廓尔喀复来滋扰蔵界并抢掠扎什伦布财物若不命福康安等统率劲旅大加惩创则蔵地长被侵侮迄无宁嵗我朝百余年来防卫黄教岂容此小丑肆其猖獗要在朕之初心原无欲得其土地而为穷黩之举是以去嵗此时正值筹办进讨机宜题是堂诗有句云固非土地又期得盻获防音恧顾名其实并非同戒得之谓也幸即连得防音八月内贼人遂已震慴国威再三吁降计自四月内进以来不数月间旋即蒇事是其事非得已心可共见乃得仰邀　　昊恩鉴其曲直迅奏肤功未可徒避戒得之名而不为永靖边圉之计也】
　　清舒山馆
　　戒得居东山馆西近原咫尺称幽栖以愁雨却不曾至既喜晴因取便题境本清哉宜望也心虽舒矣恐骄兮老年得句耽平淡岂以儒生述敬跻
　　承庆堂
　　承庆当年
　　训意深【堂即在清舒山馆内　　皇祖当年题是额以赐旧皇太子具有深意原望其常自省躬不啻时承　　面命乃彼自不能敬体　　圣训弗克膺受丕基是以辛丑题山馆诗有句云伊人真薄福承庆愧其储盖惜之也每来仰瞻　　奎翰恒用自惕】其如乖
　　面命违钦即今两字谋于目永世恒传惕在心
　　留京王大臣报得雨诗以志事
　　麦已收完大田茂将旬炎霁望优施孰知喜被渥霑日正是于兹恐过【去声】时
　　京城自上月廿八日雨后至昨初六早晚之间得雨二次盖晴霁将及一旬方喜其渥霑不知山庄是日正以连隂为虑幸自初八日方觉晴定耳
　　上伏日作
　　伏日三旬或四旬【夏至后第三庚为初伏第四庚为中伏立秋后初庚为末伏此定例也而中伏有十日二十日之不同者盖以夏至日所值之干有异故长短不齐如夏至日逢庚则推至立秋前应有五庚遇三庚起初伏四庚为中伏下距立秋后初庚以前得二十日如夏至日逢辛至立秋前则祗有四庚遇三庚起初伏四庚为中伏下距立秋后初庚以前祗得十日是以每年总计三伏有三旬四旬之不同也】其长其短不能均三庚初值晴和日幸协农占慰倍寅【农家占验以初伏日晴霁则三伏内旸雨时若兹幸协祥占倍加寅惕】
　　招凉榭
　　三庚方入伏热乃之常嘉防清波裔有榭曰招凉坐实堪忘暑而予意徬徨恐仍致云兴幸而露日光散以碧天浄庶防协时旸旋复自为咎愿美心太忙
　　千尺雪
　　向北曾无一里遥轻舆言至憩松寮山庄到已逮廿日画巻吟方记此朝【往嵗至山庄旬日内必来此今年驻跸已防两旬因前数日盼晴心不豫尚未一至连日开霁似已晴定兹来并展阅所弆分绘山庄西苑盘山呉中千尺雪景四巻乗兴拈毫意思方觉闲适耳】
　　托波已是凉为色际渚由来静作音笑欲两言齐置却更于何处覔予心
　　玉琴轩
　　水源必有委分西固可东【自北来为一河至文津阁之上乃分为二溪东溪流为千尺雪是轩在西溪之上曲涧湍流激石成响玉以比色琴以喻声要亦随在安名究其原则本一也】既其流就下合一原仍同是轩西溪上雪瀑东廊通不烦数武劳清趣偶试穷曰琴以玉喻谓雪复尺充层曡名字增水亦嫌其重欲笑拈笔者何不忘言融
　　宁静斋
　　雪应状像琴喻响左右之间宁静斋【是斋在千尺雪之西玉琴轩之东】色见声求两不借是真得趣冺安排
　　题文津阁
　　玉琴轩后文津阁石洞过临咫尺间【自玉琴轩而北不数武即假山过石洞为方池池之北即文津阁假山之东冈曰月台西冈曰趣亭有似米芾书帖所云宝晋斋东则月台西则西山之槩】既喜晴和宜步屧遂探书史寄心闲一天六地义斯取深栋寛梁制有关【初辑四库全书因闻海内蔵书家惟浙东范氏天一阁之制为最善阁凡六楹前临水池盖取天一生水地六成之之意而梁栋寛深尺寸悉有精义是以自明嘉靖末至今二百余年虽时修葺未曾改易于是四阁之式一仿其制为之而规制经营实始于此其次乃文源又次为文渊文溯则成于最后也】仿自范家剙自此七言纪始那能删按水有源必有流寻流探源必应先知津凡求圣道者非有津逮鲜能究其源本焉且山荘旧为塞外荒畧之地近则阛阓日增礼乐日盛丙申复升热河厅为承徳府辖一州五县创建
　　文庙设学校定中额俾得观光上国而此文津阁亦适成于是时缥缃充栋俨若嫏嬛福地弦诵之士不啻寻析木而可以浮槎天汉矣惟是四库之书浩如渊海学者难以遍观而尽识若仅习于文词章句夸多鬭靡不能涵泳圣涯得其要眇若游大川罔知攸济则又非予津逮后学之意矣因题是阁并识于此趣亭
　　假山嵗乆亦成真西首孤亭栖碧峋寄语千秋占毕侣似兹知趣防何人
　　月台
　　来惟清昼弗宵来月自月仍台自台隐虑颠翁似舍笑笑斯搆筑若为哉
　　直总督梁肻堂奏无须减价平粜诗以志事
　　灾区米价恐难平驰谕筹当减粜行【近阅直五月分粮价清单顺徳府属尚注价贵虽畿南一带麦秋均属丰收惟该府为上年被灾之处民气恐未骤复随驰谕梁肻堂如应须平粜接济当即立时奏闻】却奏麦收民食裕更兼雨足大田耕【兹据覆奏上年被旱处所业已多方赈贷今嵗青黄不接之时粮价不无稍増已屡遵谕防或借给籽种口粮或减价平粜民食不致缺乏顺徳府属究缘灾歉之后二麦甫经登场是以价值尚未大减现在新麦业已上市又复甘霖应候秋收可望目下粮价较旬日以前已渐平减似可毋庸减价平粜】因称渥泽实深慰即问低洼或致盈【又奏称保定省城于六月初二夜得雨深透宁河通州一带初二至初六七等日得雨二寸至六寸不等览奏又虑低洼之处或致过多仍即于折内批询民事固不可防畿南民气初复尤为关念】无刻弗关农务切那能避暑独怡情
　　漕运总督管干珍奏尾船出山东境并报途次得透雨诗以志事
　　去嵗运河微欠水今年弗闰水原通【去嵗徳州一带夏初阙雨以致运河水觉微浅粮艘不能趱行中间尚多一闰四月江西犹有四帮于六月初旬方出东境若今年比去嵗少一闰月而此时江西尾帮已将全抵天津则幸赖雨水调匀而运河水势充足也】总因化筦为消息度以津关无异同【据管干珍奏江西祗余七帮已于六月初六日亲押尾帮至杨柳青地方距天津不过三十里约三日内即可全过津关去嵗尾帮虽亦于六月初旬出东境而以闰计之则较今嵗实迟月余矣】南府恰当望泽际甘霖正喜济农功【又奏称初二日晚舟抵泊头汛得雨一阵初五日戌刻过静海亦得有宻雨及初六日至杨柳青午刻阵雨如注云气广被大田正在望雨之时霑被甘霖农民极为欢庆】食天国本何非事遇顺惟深敬畏衷
　　仓场侍郎诺穆亲刘秉恬奏得雨情形诗以志事
　　雨足连晴收麦宜大田长【上声】觉望优滋【诺穆亲等奏通州地方自五月二十二日得雨霑足后连日天气晴霁农民借此收获二麦现在场功已毕而大田又正在望泽之际兹于六月初六日自亥至次早大霈甘霖次日夜间又复大雨移时入土极为深透初八日旋即晴朗洵属雨旸时若不特秋禾益资畅茂而河水充裕浮送粮艘更为裕如】谁知喜霈甘膏际即是此虞过盛时【山庄自春月以来晴雨调匀即前月廿二日驻跸后亦频霑优泽至月之初六七复值连隂未免又虑过多乃通州是日方喜甘膏应时逺近情形各异即无日不萦念虑耳】
　　荷
　　开比去年过两旬【去年有闰四月是以五月中旬荷花已放今嵗虽较迟两旬然去年五月十八日交小暑仍属六月节气也】红霞衬緑繖从新其间漫更较迟速名亦未孤六月春
　　敖汉【平声】藕种【上声】早年携【湖中别有莲一种色鲜朶大千瓣攒簇者乃敖汉种也　　皇祖时移植于此】清逺香风带露凄君子塞中如问传【去声】辽金元史目同迷
　　夜雨
　　夜雨虽昨夜丑时则今日昨为下旬首弗雨叶农吉【昨夜雨时询系丑刻自属今日而十五究未雨也葢农家以望日为下半月之首亦喜晴朗谓与朔日占同惟自初八至今晴已防旬大田正将吐穂伏暑亦觉渐盛又冀再得渥霈为佳】惕度终朝晴过矣虑何必况当伏暑时炎蒸迩来郁思一洗其歊刚寸意微惜【雨祗一寸】再霈乃益佳大田润隂隲回思两日间惕虑心殊疾【昨日盼其无雨今日盼其得雨两日之内情形各异总之愿其时若喜惧不同同一关心民事】耳然其殊原同无非为【去声】民实
　　山东巡抚吉庆报得透雨诗以志事
　　麦收早奏八分知夏谷均看畅茂披却是望霖资润泽遂因步祷沐
　　恩施【据吉庆奏东省自五月廿二日得雨以后惟平原禹城于二十八日得雨二寸尚未一律普霑现在髙粱早糓长发畅茂亟须膏雨滋培农民望泽甚殷随率同司道等设坛步祷兹于六月初八日自寅至已大雨如注差查四乡入土实有五寸并据济南等府属三十九州县禀报于初六七八等日各得雨自二三寸至四五寸及深透不等】省城属府胥周遍稻下黍髙普渥滋驿致佳音欣慰览思方此处吁晴时
　　书怀
　　本是避暑处人家辏致炎【山庄本为避暑而建乃数十年来生聚日繁不下十余万家人烟辐辏当此盛暑倍觉炎蒸】闾阎数万倍烟火自虫添甫过三霖惧【月之初六七连朝隂雨方以为惧幸自初八以后始觉晴定望日竟喜无雨有符农占而过望后又虑大田干燥亟须霈霔既滋禾黍并可以解蕴隆之气矣】又懐六日詹山云方尺泽愿重霑
　　四川总督恵龄奏报麦八分有余诗以志慰
