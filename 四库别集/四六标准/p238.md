<!-- { "loadSidebar": true } -->
　　趣讥征之期仕未能信讲交承之好礼辱相先既登受之未安【左传下拜登受下拜者谓拜于堂下登受者登堂而受胙也】欲卷还而不敢【杜诗锦鲸巻还客始觉心和平】藏惟深于十袭【袭重也文选应门八袭又十袭珍藏】报敢废于七襄【见前】恭惟某官学本家传美由世济凛凛更生之志节博以羣书【汉书刘向字子政本名更生石显用事遂废十余年成帝即位显等伏辜更生乃复进用更名向司马迁传赞刘向扬雄博极羣书】英英梦得之辞章雄于一代【新唐书刘禹锡字梦得登博学宏辞科工文章年益晏偃蹇寡所合乃以文章自适素善诗晩笔尤精与白居易酬复颇多居易以诗自名者尝推为诗豪又言其诗在处应有神物护持】顾从三语之掾复甘再转之丞【俱详前】勇寻葛井之神仙【葛洪井在泾县西寳胜寺侧相传此井乃洪炼丹取汲之处】遂作宣州之賔客【昌黎送杨支使序愈在京师时尝闻当今藩翰之賔客惟宣州为多贤】左右望而罔市为政在人货贿掌其征防生财有道【周礼贾师各掌其次之货贿之治办其物而均平之】迄参幕画入赞藩条【晋书应詹传赞入居列位则嘉谋屡陈出抚藩条则惠政斯洽】马也守闾虽少淹于歳月【韩文鼎也不可以柱车马也不可使守闾佩玉长裾不利走趋】凤焉巢阁即径上于云霄【帝王世纪凤止黄帝之东园或巢于阿阁】某闻诗于庭干禄以阀抱闗非耻方浪为鎻棘之谋【王代史记和凝传凝知贡举先是进士多浮薄喜为諠哗以动主司主司每放榜则围之以棘闭省门絶人出入以为常凝撤棘开门而士皆肃然无哗所取皆一时之秀】得阙正賖敢躐冀及之代【賖逺也迟缓为賖谢灵运赋阙交臂之匪賖】借使承竹马之弃【殷浩传桓温既以雄豪自许每轻浩浩不之惮也及浩败坐废为庶人温语人曰少时吾与浩共骑竹马我弃去浩輙取之故当出我下也】亦未得蕉鹿之真【列子郑人有遇骇鹿毙之覆之以蕉俄而遗其所蔵之处遂以为梦顺涂而咏其事闻者用其言取之薪者不厌失鹿其夜真梦蔵之之处又梦得之之主遂讼而争之归之士师士师请二分之以闻郑君郑君曰嘻士师将复梦分人鹿乎互见前】敢图台之临【台通作儓方言南楚骂庸贱谓之田儓贱称师古曰属着于人也左传天有十日人有十等故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事】许论子孙之契【王元之诗古人重交代子孙不相忘】去之日如始至知来者之防成【左传叔孙所舍虽一日必葺其墙屋去之日如始至薛宣传垂拱防成】旧之政必告新敢因之而请益
　　回郫县侯监税【郫县在成都西二十五里古郫邑为蜀王杜宇所都秦始置郫县蜀郡汉以后并因之隋大业初县省寻复置唐因之垂拱初析成都置犀浦县宋省犀浦入焉郫音皮説文蜀县也一在晋音府移切左传赵孟使杀公子乐于郫是也】
　　无陇西李博之材滥兹巢幕【昌黎送杨支使序愈在京师时尝闻今藩翰之賔客惟宣州为多贤与之防者二人陇西李博清河崔羣羣与博之为人吾知之道不行于主人与之处者非其类有享之以季氏之富不一日留也左传夫子在此犹燕之巢于幕上】有夷门侯嬴之智亦尔抱闗【史记信陵君传魏有隠士曰侯嬴年七十家贫为大梁夷门监者公子厚遗之不肯受及秦攻赵急公子欲以客赴秦军侯生为定计全赵自刭以送公子太史公曰吾过大梁之墟求问其所谓夷门夷门者城之东门也】委贽相先报章敢后恭惟某官学卑众楚家近三苏【东坡诗氊毳年来亦甚都时时鴂舌问三苏公自注予与子由入京时北使已问所在后予馆伴北使屡诵三苏文】衫曵枯荷难裹崔嵬之气【东坡诗青衫半作霜叶枯尔雅石戴土谓之崔嵬崔仓回切説文髙大也嵬鱼回切説文髙不平也诗陟彼崔嵬嵬通作巍扬雄传前殿崔嵬司马相如传巃嵸崔嵬】笔漓草漫为拓落之官【扬雄传作太五千言支叶扶疎独説十余万言然而位不过侍郎擢才给事黄门竟者得毋尚白乎何为官之拓落也】暂屈闗讥聊从吏隠【孙绰传尝鄙山涛而谓人曰山涛吾所不解吏非吏隠非隠若以元礼门为龙津则当防额暴鳞矣汝南先贤传郑敬去吏隠于蚁陂之阳以渔钓自娱弹琴咏诗常方坐于陂侧按韵府吏隠下引此不知去吏自为句隠字属下句二字原不相属也姑存以备考杜诗浣花溪里花饶笑肯信吾兼吏隠名】伫汉庭之用老【陈后山诗汉庭用少公何在不使羣飞接羽翰今代贵人湏白发挂冠髙处未宜弹】从吴市以登仙【见前】某未洗袴袍【山谷题顿尘马诗忽看髙马顿风尘亦思归家洗袍袴】辱迂车辙载披郇翰有言何至于失人【见前】傥忆郫筒无酒或容于酤我【成都记郫县因水得名华阳风俗记郫县人刳大竹倾春酿于筒闭以藕丝苞以蕉叶信宿馨香达于竹外然后断之以献号郫筒酒范石湖吴船録云郫商截大竹长二丈以下留一节为底刻其外为花纹上有盖以铁为提梁或朱或黒不漆大率挈酒竹筒耳华阳风俗记所载云云则是就竹林中为之今无此酒法矣一统志相传晋山涛治郫时用筠管酿酴醾作酒兼旬方开香闻百步故蜀人传其法杜诗鱼知丙穴由来美酒忆郫筒不用酤千家注修可曰郫出大竹土人截以盛酒故号郫筒至今如此非倾酿于筒欲其香而断之也故李商隠诗云锦石为碁子郫筒当酒壶郫筒为盛酒器可知矣酤通作沽説文一宿酒又卖也诗无酒酤我】
　　回髙监税李巡检
　　区区荐士盖采公言【区音墟区区小貌左传是区区者而不予畀楚元王传岂为是区区之礼哉师古曰区区谓小也食货志桓公用区区之齐礼乐志河间区区小国古诗一心抱区区杜诗懒计托区区】亹亹陈牋何勤私谢【亹通作娓増韵不倦之意又役役也诗亹亹文王易成天下之亹亹周语亹亹怵惕王莽传亹亹翼翼韩诗亹亹抱秋明】所愿激昂于事业【王章传不自激昂扬雄传激昂万乘之主】庶无孤负于品题【太白与韩荆州书一经品题便作佳士】报不成章【诗虽则七襄不成报章】言不尽意【系辞书不尽言言不尽意】
　　回江监酒
　　名门诸彦夙忻投分之多【文选二三诸彦杜诗休驾投诸彦注江淹云金闺诸彦潘岳诗投分寄石友白首同所归】计幕一时兹有为僚之幸【左传同官为僚杜诗为僚记腐儒】欲修辞而不敏愧执讯之相先恭惟某官材本家传美由世济【并见前】英辞倚马秀子弟芝兰之阶【世説新语桓宣武北征袁虎时从被责免官防须露布文唤袁倚马前令作手不辍笔俄得七纸殊可观东亭在侧极叹其材袁虒云当令齿舌间得利宣武桓温虎袁宏小字东亭王询也唐常衮表学愧聚萤才非倚马翰苑新书云世见李白集有日试万言倚马可待之语遂以倚马为李白事误矣谢传安问子弟亦何预人事而欲使其佳荅曰譬如芝兰玉树欲使其生于阶庭耳】喜色乘龙隠王孙芙蓉之褥【少陵李监宅诗尚觉王孙贵豪家意颇浓屛开金孔雀褥隠绣芙蓉且食双鱼美谁看异味重门防多喜气女壻近乘龙楚国先贤传孙隽李元礼俱娶太尉桓之女时人谓桓叔元两女俱乘龙言得壻如龙也】尚何事麴糵之托【尚书若作酒醴尔惟麴糵韩文送王秀才序吾少时读醉郷记私怪隠居者无所累于世而犹有是言及读阮籍陶潜诗乃知彼犹未能平其心有托而逃焉者也若顔曽二子得圣人而师之汲汲每若不可及其于外也固不暇尚何麴糵之托而昏冥之逃耶】居然营糟粕之余【説文糟粕酒滓也糟曰粕通作魄荘子君之所读者古人之糟粕已夫注魄普各反烂食为魄一云糟烂为魄又作粕许慎云粕已漉麤糟也又普白反谓魂魄也左传物生始化曰魄】郎君可是管库人聊复尔耳【礼记所举于晋国管库之士七十有余家注管库之士府史以下官长所置举之于君以为大夫士也管键也库物所蔵正义曰月令注管钥抟键器键谓锁之入内者俗谓之锁须管谓夹取键今谓之钥匙则是管键为别物而云管键者对以细别散则大同为键而有故云管键特详之者以管有主当之义恐以虚字解之互见前义并同此东坡诗郎君可是管库人乃使骥騄随蹇步余见前】碧香窃比主家酿将有望焉【宋王铣晋卿尚晋国公主其家酒名碧香钱氏私志云亲王宰相使相歳赐公使钱七千贯许造酒主第亦然李文和家酒名金波吾家酒名清淳王晋卿家酒名碧香蔡鲁公家酒名君臣庆防秦师垣家酒名表勲皆赐名也山谷送碧香酒戏郑彦能诗大农部丞送新酒碧香窃比主家酿东坡诗碧香近出帝子家汉书卫青传季与主家僮卫媪通杜诗主家隂洞细烟雾李峤诗主家山第接云开苏颋诗主家山第早春归何充传令人欲倾家酿】茍无平原督邮之讥【世説桓温有主簿善别酒有輙令先尝好者谓之青州从事恶者谓平原督邮青州有齐郡言至脐平原有革县言至膈上】防博凉州刺史之任【炖煌张氏传扶风孟佗字伯郎中常侍张让専权用事佗以葡萄酒一斗遗让即拜凉州刺史东坡诗谁能斗酒博西凉又一斗胜凉州】某自甘饮水【隋书赵轨传为齐州别驾有能名考绩最优诏征入朝父老挥涕随逐曰公清如水请酌一杯水奉饯轨受而余之晋书邓攸传为吴郡守攸载米之郡俸禄无所受唯余吴水而已】敢望啜醨【屈原渔父众人皆醉何不餔其糟而啜其醨】交公瑾如醇醪将从今始【江表传程普颇以年长数陵侮周瑜瑜折节容下终不与校普后自敬服而亲重之乃告人曰与周公瑾交若饮醇醪不觉自醉时人以其谦让服人如此】为穆生设醴酒幸勿我忘【楚元王传少时尝与鲁穆生白生申公俱受诗于浮邱伯元王既至楚以穆生白生申生为中大夫元王敬礼申公等穆生不嗜酒元王每置酒常为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市遂谢病去师古曰醴薄酒也少麴多米一宿而就不齐之】
　　回新荣州史监酒【季俭】
