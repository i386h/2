<!-- { "loadSidebar": true } -->
　　问朕以紫极暇景青史散怀寻开辟之源遐览帝王之道或载记遥邈无其处而有其名或坟籍防亡有其号而无其事将求故实【一作必】以伫多闻至如化被柱州【遁甲山图天皇在柱州昆仑山下】创基刑马【一作熊耳按开山图地皇兴于熊耳山又荣氏曰人皇生于刑马山今对策曰地皇故两存之】两代之事谁逺五徳之运何承石楼之都【开山图有巢氏治石楼南山】见匪均霜之地穷桑之壤【帝王世纪少昊邑于穷桑】元非测景之区时将城彼偏方惟一隅而独王轻兹中土弃九洛而不营大夏之时化臻禁甲隆周之日道致韬戈而七十一征翻在凤凰之运五十二战更属云官之期斯则偃伯之人无闻于太古推锋之弊反息于中叶浇淳之道名实何乖欲令歴选前圣逺稽上徳采文质之令猷求损益之折衷何君可以为师范何代可以取规绳迟尔昌言以沃虚想
　　对
　　对臣闻一剖为三始鸿蒙于太易九变于七渐茫昧于无为既分清浊之仪乃列君臣之位则有天皇首出瞰柱州而宅土地皇革命俯刑马【一作符熊耳】以开都年匪异于万八千号稍殊于七十二既云木徳亦曰火行开于天地之初録自帝皇之纪至若石楼逺界穷桑延壤非万邦之土中为二代之天邑斯乃时犹【一作各非】饮道上鹑居谁知风雨之均能建皇王之宅亦分长于九域岂独王于偏方乃观象垂衣化穆羲轩之代剪商伐扈人浇周夏之年而皇徳方隆未弭战争之患王道才着复存韬偃之日【一作目】是则【一作即】怀柔伐叛取乱侮亡虽钟大道之行终伫胜残之战是故劣于太古非事优于中代陛下选芳列辟埀范千年王化既平能事斯毕亦何必损益今辰之政师谟往圣之规抚和琴而促柱御夷途而止辙因循勿失臣谓其宜谨对
　　此篇问答又载四百九十四卷今削去注异同为一作










　　文苑英华巻四百八十二
　　钦定四库全书
　　文苑英华卷四百八十三　宋　李昉等　编方正
　　贤良方正策七道【开元二年】
　　贤良方正科【登科记作哲人竒士隠沦屠钓科】
　　制策问朕闻理国莫尚乎【后篇作于】任贤命官必资乎【后篇作于】选众尧舜以声不【登科记及前篇并作而】以度考覈良难殷周取徳兼取言【登科记及前篇并作而取名】征求匪易朕所以载懐经术之彦夕遗其寝虚伫艺能之士朝忘其饥子大夫光我弓旌应【登科记及名贤策问并作膺】斯扬择为政作法岂无前范安人济时亦有令躅宜叙立身之志各言从官之才【后篇作心】至如七辅八元施何纲纪十臣四老正何得失并【一作各】陈事迹兼详【登科记作述后篇作言】名氏夫【登科记及后篇并无夫字】朝防古礼祭享旧章九仪式辨其赐六贽各明所【后篇作其】执雍畤起自【登科作于】何年【后篇作代】亳社立于何代【后篇作年】天士地士此【后篇作复】何所封诸布诸严彼何所主【后篇作立】又穆邦家而济生死三圣之教何长利动植而益黎元【后篇作庶】五材之用【登科记作术】何要工商两【后篇作二】业在俗何先文武二【后篇作两】柄适时何急凡此数科不获双美必去者方于去食可存者同夫存信【十四字登科记及后篇并作必存者均乎存信所去者同乎去食】朕将亲览尔等【后篇作则】明言
　　此问又载七百七十三卷后已削去
　　对　　　　　　　　　　　孙　逖
　　对伏惟陛下文明有赫元圣广运劝激极乎宇宙察微穷乎物象至如选众任能之术礼经享物之要三圣五材之短长文武工商之用舍斯并独断圣虑悬衡睿谋百辟端委而颙若庶绩不言而潜运矣犹以为立政图大试言务重弗躬弗亲庶人不信降清问于穹昊俨神威于咫尺斯亦尧咨舜吁同徳比义臣愚敢不拜手稽首对敭天子之休命制策曰子大夫光我弓旌应斯扬择为政作法岂无前范安人济时亦有令躅宜叙立身之志各言从官之才者臣闻邦有道贫且贱焉耻也今神化阴骘要道光被设序塾以教于乡立胶庠以训于国制为禄秩以劝其从则含生禀灵者孰不刻意于仁义饬躬于闻达所谓尧舜之代比屋可封也臣以一介能行无取思勉进以追羣顾观光而知愧尝亦自强不息有闻而行驰顔闵之极挚伏周孔之轨躅学古庶乎叶道慎行期乎润身非有志于干禄茍求仁于寡过立身之志允或在兹从官之才则愚岂敢何则仲尼有言曰如有所誉其有所试必也临事难乎预谋昔孔明之自比管乐时人未许仲由因之以师旅夫子哂之祗奉睿问惧深殒越其敢腼冒轻议天工陛下若不弃菅蒯无遗蕴藻考片言而察所以効一官而视所由安敢廋哉取则不逺知人则哲陛下允迪于圣君已自媒微臣敢辞于丑行制策曰七辅八元施何纲纪十臣四老正何得失并陈事迹兼详名氏者书曰惟后非贤不乂惟贤非后不食故君明臣忠予违汝弼时闻间出代有其人昔者黄帝之首出庶物也时则有若七辅股肱舟楫虞舜之賔于四门也时则有若八元忠肃恭懿周文之心徳相济始用十臣汉储之羽翼已成初闻四老陈其事迹斯亦庶乎详其名氏固可量也七辅则风牧共贯八元乃伯仲同归语十臣之伦则太颠闳夭稽四老之类则绮季园公昔郯子之叙古官劳于倾盖鲁公之问儒行疲于更仆况实繁有众急景不留聊举凡以见意岂遽数而周物制策曰夫朝防古礼祭享旧章九仪式辨其赐六贽各明所执雍畤起自何年亳社立于何代天士地士此何所封诸布诸严彼何所主者传曰朝有定制防有表仪书曰享多仪仪不及物曰不享斯盖曲为之防事为之制经礼三百仪礼三千载在祀典藏之史籍九仪谓一命受职再命受服三命受位四命受器五命赐则六命赐官七命赐国八命作牧九命作伯六贽谓孤执皮币卿执羔大夫执鴈士执雉庶人执鹜工商执鸡雍畤起于秦年亳社立于周代天士地士者汉武之宠方士将军始受其封诸布诸严者班史之记小祠先儒不详所出制策曰穆邦家而济生死三圣之教何长利动植而益黎元五材之用何要工商两业在俗何先文武二柄适时何急者夫人生而静天之性也感物而动情之欲也天禀其性而不能节圣人能为之节而不能絶故务恬朴贵清净同术于汤之益谦合志于尧之克让此道教所长也若乃不杀伐证因果包太空以为言化羣有而归寂此释教所长也皆能惩窒嗜欲静镇纷揉王侯得之以贞天下至于辨贵贱立君臣示之以好恶应之以诛赏使礼乐刑政灿然可观则为善不同其味相反掠风捕影荡而无适故知孔氏之立教乃为邦之所急也传曰天生五材废一不可断之于阴阳效之于气物示休咎以垂诫因兴衰以运行若可废则乾坤之道其或息矣然土爰稼穑居中履正应我皇之休运弼大化以阜成利动植而益黎元先金火而逾水木必不得已斯其一隅又国有六职实载工商时之二柄莫先文武同唯阿之相去何是非之足征然舜命共工之职周有考工之记车服器械斯焉取斯岂与夫乘时射利滞财居逐者若兹之焉文徳者政之所专也武威者文之所助也然则士农之末作巧贤于鬻货升平之岁经国先于定功臣学昧稽古思迷政途谋适不用空愧绕朝之策道之将行犹委仲尼之命谨对
　　同前　　　　　　　　　　李成
　　臣闻大圣有国将兴至理总庶官以匡化览羣议以登贤所以奉若天纪作为人极观尧舜之兴则四岳佥举九载陟明考覈之端立矣鉴殷周之策则三驾访徳六廉察事征求之道行矣非睿哲明虑深体化源亦安能董正理官推仗贤杰者也今陛下纉兴圣业昭布天光举良弼以谋至道综羣才以康庶绩故乃岳生维翰星降士师嘉猷日闻正言弥啓肃然在位灿然盈朝矣且犹郡邑公选岩穴敷求遗寝载怀比岁临问伫经术以佑职想艺能以建官则古之坐明堂议衢室安可以俦清问之深也固将卓立化首廓开政先岂唯绍明恒训践修常轨而已臣素微经艺之术谬沗弓旌之召诚不足以登进王庭恭承明策至若为政作法之要安人济时之体臣虽愚鄙窃有志焉臣闻政务利人法期济物布法由道行政在官官必其才则人沐于化法必于正则物頼其安故庇人以和所以兴其义率人以礼所以致其淳赋之必均所以绥其业役之必度所以务其时防其转死所以保其命薄其收入所以全其生此安人之画【一作方】济时之要总其大趣存其至心而臣节无隠者尔故王者安人则审政兴政则任官任官必良则为政皆善善政溥合则黎人用康徳之本也是以深居而情鉴万里髙拱而明照八极其在任人之术欤夫至公克守于鸣谦臣节必存乎无隠况王心虚镜容光必察询其立身之志考其从官之才臣之愚衷具以上达若蒙饬躬召入程器收用使得履文石以献议瞻法座以陈诫序安人之大训言济时之良政抗恒节以忠主申逺图以戴君臣之宿心永愿毕矣立身之志实在于斯从官之才安敢自必盖无善不应有开必先七辅立于先【疑】朝充四目以鉴逺八元翼于舜日播五典以风或理歴茂时天道以叙或辨方宁乱地纪用章或内平外成树稼而蒸又乃粒或忠肃恭懿敷教而理训克从言其纪纲较然明着十臣佐命周道蔚兴四老为賔汉储底定文武以济灵台光偃伯之期羽翼既成宠子罢夺宗之计匡正得失格言斯在风后力牧膺七辅之名伯奋仲戡居八元之列周公吕尚为十臣之宗园公绮里参四老之目八元尽髙辛之裔十臣有文王之子事迹斯辨名氏可征矣夫朝防者所以正君臣之位登享者所以尽诚敬之极故物称其礼举之表仪功被于人施之祀典盖辨其位序而不多其玉帛先其敬意而不繁其樽爼明王道之制也自道逺圣逝侈及嬴刘荐币兴利视金逞罚祭非其鬼妖望其祥瞻古语事斯谬甚矣周官大宗伯之职以九仪之命正邦国之位一命受职再命受服三命受位四命受器五命赐则六命赐官七命赐国八命作牧九命作伯盖以懋功训徳审官乂人也又以禽作六贽以等诸臣孤执皮币卿执羔大夫执鴈士执雉庶人执鹜工商执鸡盖象事以明等威以示礼也秦修雍祠而古有雍畤焉周祭亳社宜社有属亭焉孝武祈仙封于栾大将以通天地之道也故天士地士悬以五利之名焉汉氏广祷主于小祠将以期纯嘏之集也故诸布诸严设于羣望之祭焉夫谷神不死道宗于黙至觉而生释归于清净书于圣典固在儒流然练神虚心释道以空慧为法可以济于生死矣兴政致理周孔以礼义为训可以穆于邦家矣教之攸设儒则为长天生五材利溥羣物火炎水润动植以滋刳木范金黎甿攸济禀于元象土徳厚载而居多施于物宜五行废一而不可工以缮器商以通财财则聚人器则周用疾其浮侈商以政而当遏资于器械工在俗而为先圣人覩天地以成文象震曜以兴武文次九序武标七徳利用开物禁暴夷凶二柄所资百代无易两叅王政互为国经若寰海晏如则武备都偃干戈日扬则文教式衰自有偏废之辰皆无必去之道理旷者不可以言极道深者不可以意明乾象照临圣模广运臣材非秀茂学非敏博对越天防诚无足观谨对
　　同前　　　　　　　　　　沈　谅
