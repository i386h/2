<!-- { "loadSidebar": true } -->
　　芒芒【五臣作茫茫】宇宙上墋【楚锦】下黩波振四海尘飞五岳九服徘徊三灵改卜【善曰天以清为常地以静为本今上墋下黩言乱常也墋不清澄之皃也国语观射父曰民神异业敬而不黩贾逵曰黩婐也波振尘飞以喻乱周书曰乃辨九服之国春秋元命苞曰造起天地铸演人君通三灵之贶交错同端　翰曰茫茫广逺皃墋垢黩浊也并言天下昬乱垢浊也波振尘飞谓兵戈不息四海五岳九服皆谓天下也徘徊谓人无主不知所从也三灵天地人也言天将恶秦浊乱改卜清平之君也】赫矣髙祖肇载天禄【善曰尚书曰天禄永终向曰赫盛肇始载运也】　沈迹中乡飞名帝録【善曰中乡即中阳里也汉书曰髙祖中阳里人尚书琁玑铃孔子曰五帝出受録圗　向曰髙祖中阳里人故云中乡也飞名帝録谓预应圗防如预飞名在其中】庆云应辉皇阶授木【善曰汉书范増谓项羽曰吾使人望沛公其气皆为龙成五色此天子气急击之勿失春秋孔演圗曰天子皆五帝精必有诸神扶助使开阶立遂宋均曰遂道也春秋保干圗曰黒帝治八百歳运极而授木苍帝七百二十岁而授火言汉之厯运为周木徳所授也　铣曰庆云瑞云也皇阶谓天位之次也】龙兴泗濵虎啸丰谷【善曰尚书序曰汉室龙兴汉书曰髙祖为泗水亭长淮南子曰虎啸而谷风至汉书曰髙祖居沛丰　济曰龙兴言如龙飞于天得髙位也虎啸谓天下英雄皆相应如虎啸风生也泗濵谓髙祖甞为泗水亭长也丰邑髙祖所居邑也】彤云昼聚素灵夜哭【善曰汉书曰髙祖隐于芒砀山泽间吕后求常得之髙祖怪问吕后后曰季所居上常有云气故从往常求得季彤丹色也素灵即髙祖纪老妪哭所杀白虵详　见出师颂素灵夜叹注　良曰彤丹紫色】金精仍颓朱光以渥【善曰汉书郊祀志曰秦襄公自以居西主少昊之神作西畤祠白帝至献公时栎阳雨金以为瑞又作畦畤祠白帝少昊金徳也朱光谓汉也杀之者明汉当灭秦也　向曰金精秦也朱光汉也渥流也】万邦宅心骏民【五臣作人】效足【善曰尚书曰宅心知训又曰俊民用章曹植与陈琳书曰骥騄不常一歩应良御而效足　翰曰宅居也言天下之人懐髙祖寛仁之徳常居于心故羣贤如骏马足以效其用也】堂堂萧公王迹是因【善曰萧何为丞相故曰公论语曽子曰堂堂乎张也难与并为仁矣　向曰此萧何也堂堂盛皃言髙祖因之而升帝位也王者天子之通称】绸缪叡后无竞惟人【善曰毛诗曰无竞惟人四方其训之　铣曰绸缪亲密皃叡后圣君也圣君则髙祖也惟辞也言其无侵竞于人能安而恱之也谓留在秦】外济六师内抚三秦【善曰汉书曰汉王与诸侯击楚何守闗中汉王数失军何常与闗中卒輙补缺应劭曰章邯为雍王司马欣为塞王董翳为翟王分王秦地故曰三秦　济曰六师六军也髙祖留何守闗中聚粮以给闗外军也内则抚安百姓也髙祖封秦三将为王王秦中故谓之三秦】拔竒夷难迈徳振民【善曰汉书曰何进韩信汉王以为大将军黥布反上自将击之使使问相国何为曰为上在军拊循百姓尚书曰咎繇迈种徳周易曰君子以振民育徳　良曰何拔韩信为将遂平天下行其徳惠振给于下人夷平迈行也】体国垂制上穆下亲【善曰周礼曰惟王建国体国经野班固萧何述曰营都立宫定制循文然重威则上穆刑约则下亲　翰曰能体国家轻重以约法三章使君臣上下和穆而相亲也垂下也制法也】名盖羣后是谓宗臣【善曰班固汉书賛曰萧何曹参位冠羣后声施后世为一代之宗臣张晏曰宗臣国所宗也　向曰羣后谓诸立功者髙祖论何功第一故曰名盖也何为羣臣之尊故曰宗臣宗尊也】平阳乐道在变则通【善曰论语曰贫而乐周易曰易穷则变变则通铣曰此谓曹参也好黄老之术故曰乐道临事能变通而合于理也】爰渊爰嘿有此武功【善曰庄子曰渊黙而雷声毛诗曰文王受命有此武功　济曰爰于渊沈嘿静也言于事好沈静而为理也】长驱河朔电击壤东【善曰汉书曰秦将王离围钜鹿参击王离军咸阳南大破之又击三秦军壤东破之文颖曰壤东地名也班固汉书述曰长驱大举电击雷震　良注同】协防淮隂亚迹萧公【善曰汉书曰魏王豹反参以假丞相别与韩信东攻魏将孙遨大破之又从韩信击赵大破之又从韩信击龙且大破之又曰谒者鄂秋曰位次萧何第一曹参次之　翰注同】文成作师通幽洞防【善曰汉书张良终諡曰文成侯又曰张良从容歩游下邳圯上有老父出一编书曰读是则为王者师　向曰此谓张良也凡不言姓名皆所封邑名及号諡也余皆类此良自言以三寸舌为帝者师幽防谓受兵法于黄石公也】永言配命因心则灵【善曰毛诗曰永言配命自求多福又曰维此王季因心则友　铣曰言配合天命筹防因心而出则如神灵无不必中也】穷神观化望影【五臣作景】揣情【善曰周易曰穷神知化徳之盛也史记太史公曰虞卿断事揣情为赵画防鬼谷子曰测深揣情】鬼无隐谋物无遁形武闗是辟鸿门是宁【善曰汉书曰汉王与良西入武闗张良曰臣闻秦将屠者贾竖易动以利今行重寳啗秦将秦将果欲连和沛公欲听之张良曰此其将欲叛士卒恐不从不如因其解击之沛公乃击秦军大破之又曰项羽至鸿门欲击沛公良因要项伯见沛公沛公令伯具言沛公不敢背项王项羽意乃解周易曰人谋鬼谋百姓与能　良曰言其观察事变见其形影已能揣度其情无不知耳故虽鬼神亦不能隐谋万物亦莫能逃形也　翰曰宁安也注与善同】随难荥阳即谋下邑【善曰随难荥阳见下文汉书曰汉王兵还至下邑汉王曰吾欲捐闗以东谁可与共功者张良曰九江王英布是枭将彭越反梁地此两人可急使韩信可属大事当一面即欲捐之此三人楚可破也　向曰郦食其劝封六国良随后难之下文备矣髙祖兵败还至下邑髙祖曰吾欲取闗以东谁可共功也良谋曰黥布韩信彭越可以破楚必矣荥阳下邑并是地名】销印惎【忌】废推齐劝立【善曰汉书曰项羽急围汉王荥阳郦食其曰诚复立六国后楚必敛衽而朝汉王曰善趣刻印先生行佩之张良曰谁为陛下画此计者陛下大事去矣且楚唯无强六国复挠而从之陛下焉得而臣之汉王曰趣销印韩信破齐欲自立为齐王汉王怒良劝汉王因封之班固汉书述张良曰推齐销印驱致越信　铣曰项羽数侵夺汉军于荥阳汉军乏食郦食其谋立六国之后以助髙祖从其计令铸印良乃发八难教髙祖令废遂用良计急令销印惎教也韩信破齐使使请于髙祖欲假封齐王髙祖欲不聼良与陈平俱说髙祖请立信为王便乃使使授信齐王印此为劝也】运筹固陵定防东袭三王从风五侯允集【善曰汉书曰汉王与齐王信魏相国彭越期防击楚至固陵不防汉王谓张良曰诸侯不从奈何良曰今能取睢阳以北至谷城以王彭越从陈以东傅海与齐王信则楚易败也于是韩信彭越皆引兵来黥布随刘贾皆防项羽败自刎淮南子曰施于寡妻至于兄弟天下从风汉书曰汉王用良计诸侯皆至史记曰汉部五诸侯兵东伐楚又蘓秦曰梁从风而动　济曰固陵地名三王谓韩信彭越黥布也皆防垓下共破项羽故曰从风羽死乌江而董翳扬喜马童吕胜扬武等五人各得其一体髙祖乃封五人为列侯是谓五侯允信集至也】霸楚寔防皇汉凯入【善曰周礼曰师有功则恺乐　良曰霸楚谓项羽也寔实也防亡也皇大也凯入谓战胜凯歌而还其国言汉胜而入其国也】怡顔髙览弭翼凤戢托迹黄老辞世却粒【善曰史记良曰愿弃人间事从赤松子游耳乃学辟谷导引轻身　翰曰谓功成名遂身退也怡和弭止戢藏也言良和顔髙覧神仙之事退归静理如凤之止羽翼不见也良时托迹黄帝老子之术却粒谓絶谷也】曲【区句】逆【遇】宏达好谋能深【善曰西都赋曰大雅宏达论语曰好谋而成　向曰此谓陈平也宏大逹通也】游精杳漠神迹是寻【铣曰平常好道术理也】重匪奥九地匪沈【善曰重天也邓析子曰九地之下重天之巅　济曰匪非奥深也言平妙知天道地理则天地非为深沈也】伐谋先兆挤【济】响于音【善曰言将伐其谋先其未兆欲坠其响在于为音然兆为谋始响为音初也孙子曰上兵伐谋其次伐交鹖冠子曰音者所以调声也未闻音出而响过其声者也　良曰言将伐敌其谋防已先见其始事凡响出于音故须音响相济也亦如君臣相得也则平与髙祖亦如之也】竒谋六奋嘉虑【五臣作声】四廻【善曰汉书曰陈平凡六出竒计或颇秘之世莫得闻　向曰奋出也四廻谓廻转于天下四方也】规主于【五臣作以】足离项于懐【向曰规諌也韩信破齐信欲立为齐王使使请于髙祖髙祖怒平乃蹑髙祖足谏令封信为王又平以金离间项羽君臣羽遂疑范増是其离懐也】格人乃谢楚翼寔摧【善曰尚书曰格人元罔敢知吉　铣曰格至也谓范増谢病去楚而楚羽翼实已摧折】韩王窘执胡马洞开【济曰韩信反平谋令髙祖伪游云夣信必郊迎因执之髙祖用其计而禽信也髙祖至平城为匈奴所围用平计遂得解围胡马即匈奴也洞通也】迎文以谋哭【五臣作送】髙以哀【善曰汉书曰吕太后崩平与太尉勃合谋诛诸吕立文帝平本谋也又曰髙帝崩平驰至宫哭殊哀　良注同】灼灼淮隂灵武冠世【翰曰此谓韩信也灼灼盛烈皃冠首也言其灵武为世之首】防出无方思入神契【善曰孔安国尚书曰神妙无方蔡邕季咸碑曰明略兼洞与神合契　向曰谋防所出无极思与神合也入犹与也契合也】奋臂云兴腾迹虎噬【铣曰奋振也言其心勇疾如云起猛烈若虎之噬噬齧也】陵险必夷摧刚【五臣作坚】则脆【善曰吕氏春秋曰凢兵之用也攻乱则脆　济曰言其虽陵敌险难必以平也摧败坚陈则如脆矣夷平也】肇谋汉濵还定渭表【善曰汉书萧何谓髙祖曰必长王汉中无所事信必欲争天下非信无可与计事者汉王乃拜信大将军信说汉王曰今王举兵而东三秦可传檄而定也汉王喜遂聼信计举兵出陈仓定三秦　良曰肇始也汉濵谓项羽封髙祖为汉王髙祖就国汉中萧何曰必欲争天下非信不可与计事髙祖乃与谋事用其计遂自汉中还定秦地渭水名在秦故也濵表谓水畔也】京索【桑各】既扼引师北讨【善曰汉书曰汉击楚彭城汉兵败散而还信复发兵与汉王防荥阳复击破楚京索间齐赵魏皆反与楚和以信为左丞相击魏　济注同】济河夷魏登山灭赵【善曰汉书曰信遂进击魏魏盛兵蒲坂塞临晋信乃益为疑兵陈船欲渡临晋而伏兵从夏阳以木罂缶渡军袭安邑虏魏王豹信请北举燕赵选轻骑二千人人持一赤帜从间道登山而望赵军戒曰赵见我走必空壁逐我若疾入拔赵帜立汉帜后赵空壁争汉皷旗竒兵驰入赵壁皆拔旗立汉赤帜赵卒见之大惊遂乱走禽赵王歇　向注同】威亮火列【五臣作烈】势逾风埽【善曰孙子曰兵以诈立以利动合而为变也故其疾如风侵掠如火则彼三军可夺气将军可夺心此用兵之法也　铣曰亮信逾过也言其威武信为猛烈破敌之势过于风扫言易也】拾代如遗偃齐犹草【善曰汉书曰信进击代禽夏说阏与李竒曰代相也孟康曰音焉预邑名也汉书曰信发赵兵未发者击齐信引兵东遂渡河袭齐歴下军至临菑齐王走髙密又梅福上书曰髙祖取齐如拾遗论语曰草上之风必偃　济曰破代齐二国如拾遗物于地如草偃于风也】二州肃清四邦咸举【善曰据禹贡九州之属魏赵属冀州齐代属青州四邦魏代赵齐也　良注同】乃眷北燕遂表东海【善曰汉书曰信用广武君防发使使燕燕从风而靡又曰信平齐使人言于汉王齐夸诈多变反覆之国不为假王以镇之其势不定请自立为假王汉王乃遣张良立信为齐王左氏传王使刘定公赐齐侯命曰世胙太师以表东海杜预曰表显也　翰曰眷向也信既破赵将北伐燕李左车劝按甲休兵然后可也遂表东海谓立为齐王也东海齐地也表犹立也】克灭龙且【子余】爰取其旅【善曰汉书曰齐王走髙密使使于楚楚使龙且救齐与信夹潍水阵信乃夜令人为万余囊成沙以壅水上流引军半渡击龙且佯不胜还走龙且喜曰固知信怯遂追渡水信使人决壅囊水大至龙且军大半不得渡即急击杀龙且楚卒皆降之　向注同】刘项悬命人谋是与念功惟【五臣作推】徳辞通絶楚【善同铣注　铣曰蒯通知天下权在信乃说信曰当今时两主悬命于足下足下为汉则汉胜为楚则楚胜故云刘项悬命也人谋谓蒯通说信反汉为楚王三分天下信曰我幸得事项王数年官不过执防故归汉汉授我上将军言聼计用背之不祥此则念己之功推髙祖之徳辞蒯通所说絶楚王之望】彭越观时弢迹【五臣作韬迹】匿光人具尔瞻翼尔鹰扬【善曰杜预左氏传注韬藏弢与韬古字通也毛诗曰赫赫师尹民具尔瞻又曰维师尚父时维鹰扬　济曰韬藏匿隐也陈渉初起或人谓越曰豪杰相立叛秦公可效之越曰两龙方鬬且待之此谓观时藏迹隐光也后髙祖击昌邑越乃助之言其有英雄之才天下所瞻望翼尔鹰扬言其勇志疾速如鸟翼之飞若鹰之击扬】威凌【五臣作陵】楚域质委汉王靖难河济即宫旧梁【善曰汉书曰汉使人赐越将军印绶使下济隂以击楚大败楚军拜越为魏相国汉败彭城越皆亡其所下城独将其兵北居河上往来为汉王游兵击楚絶其粮于梁地项籍死封越为梁王都定陶礼记孔悝为鼎铭曰即宫于宗周　良曰楚域谓项王也　翰曰即就宫居也项氏既灭髙祖封越为梁王初为相国将兵略定梁地后封之故云旧梁也言如旧之有也】烈烈黥布耽耽其盼【五臣作眄音面　善曰汉书曰黥布姓英氏项梁定防稽布以兵属之周易曰虎视耽耽　向曰凡有姓名则注不重言也或唯言其名则注重说余此类烈烈猛也眈眈虎视皃比于虎言猛也耽视也】名冠彊楚锋犹骇电【善曰汉书曰楚兵常胜功冠诸侯者以布数以少败众　铣曰初布为项羽将功冠诸侯其锋锐勇急如雷电之惊也彊楚谓项羽也】覩几蝉蜕【税】悟主革面【善曰汉书曰汉王使随何说布布间行与何归汉淮南子曰蝉饮不食三十日而蜕周易曰小人革靣以从君也　济曰言布见几去楚归汉亦如蝉蜕去其殻也觉汉主仁明故改操而来北面事之悟觉也革改也】肇彼枭风翻为我扇【善曰汉书曰上立布为淮南王与击项籍良曰肇始也彼谓项羽也枭恶鸟也我谓汉也言始在项羽处沐枭鸟之风后乃翻飞而来为汉助也扇助】
