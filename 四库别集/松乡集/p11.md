<!-- { "loadSidebar": true } -->
　　文章之尚缘时而兴时有淳厐则文有隆污其势则然也亦固在夫操制作之柄者与道消息与时翕张于以风示当世然后学者一趋于正也且六经述作如日星昭布如四时错行浑浑乎山川之流峙也挺挺乎草木之华滋也何其浑厚而博大伦理而音节也千载之下读之者油油然雍熙浑颢之盛如亲见之至若庄周之荒唐屈原之沉欝蘓秦张仪公孙衍驺奭谲诈之谈商鞅李斯韩非申不害惨礉之论以至荀卿扬雄醇疵之作东方朔司马相如恢诡之辞何其披靡而支离岩崭而澎湃也百世之下覧之者薾薾然破碎磔裂之风如新沐之然而操觚弄翰之士寜为此而不为彼何耶徃时科举事具人方以言语相雄长文字第甲乙不旁搜以为竒逺引以为博钩致以为深有不可也今天下一家元气浑合大声洋洋朝廷之上躬行古人而右文之治四海风被山林之远时及覩播告之修纪载之作咏歌之章浑然典谟之温润风雅之清扬将作为一经以袭六为七何其盛耶友人邓善之归自词垣与余剧谈西湖之上观其浑厚以和沉潜以润如清球在县明珠在乘信涵养之深而持守之纯也呜呼质乎文乎若循环乎盛古之风躬行之治歴数千百年而后振乎则夫操制作之柄者得不有思乎宜非枯槁之士果所窥也八代之衰退之起之五代之陋永叔弛之百川东障狂澜靡之故其为力也为甚难今时则易然也善之勉乎哉天风万里将还玉堂之署幸为我谢诸君江海之迹倦矣得无恋恋盛时乎
　　张仲实教授宜兴序
　　仆渔钓海上嵗时过循王之庙且式衣冠俨然有生气固知世祀未衰必有闻孙誉士出也数年来杭闻仲实之门凢师数十生皆公卿材子弟凢江海士仕者问业防者问舍所出词章日益富为世所珍嗜不辄去手仆诚私心慕之今年春复来乃闻仲实教授宜兴行有日矣仆自念饮沐其先之故耳接其人之贤名不在谒者岂情也耶明日仲实乃过仆意气言论溢所闻且慕逺甚又明日杨仲宏来曰仲实且知子矣将行子不可无语仆闻之士一命而上皆有王事唯教事故为最优然闻诸仕者莫不劳且悔以去夫士有教事而悔且劳如此岂知方之士乎盖士处穷约时廓其庭以受诸生甚尊严且优防洋洋也举莫以违其意逮名在下士诸生在前吏议在后怠者教不足弱者事不足劳且悔亦宜也仲实少长勲门壮食旧徳温乎璆琳琅玕之美具焉充乎夏瑚商琏之噐列焉故学有泉渊唯饮者取足文如宜饍四时具详于味者日絮且歠是优于教矣况噐识以迎事之来声实以括人之誉宜将大肆于时也胡寜日有砥砺绳墨之事于州千里之地乎仲实行矣
　　送俞时中北上序
　　俞时中将行友人饯之北门任士林执醆言曰士有袭家学以为珍负材识以为文其气充焉其声先焉然而仕循循进无异常人曽不得超趠寥廓而窥光天衢岂天下广大以名进吏部夫人而能为贤乎将蛰尔声抑尔气不使激昂于时以一于格律之公乎抑道塞仕薄未尝日造中州上国屈折王公之前拜自献以成其身乎不然栋梁者未之収而桷榱之用将无自而振乎今之世虽多贤不能盖子也亦明矣而子又非蛰尔声抑尔气使不自耀者则余二者为之决矣然尝观韩昌黎氏作张籍李翺之徒遂亦名世然蘓氏之闻亦待欧阳子之门而大吾起视江海三十年无科举事负材抱气凢可为张籍李翺者不少夫果谁为之宗依耶蘓氏父子虽不迄再见而振动其声耀使天下士皆愿出其门有如欧阳公灼然复可见乎不也吾固不得而窥也子行道中州造上国拜自献以成其身将亦子之耻也仰视清列栋梁者収乎岂犹曰未也则子具桷榱以进夫犹曰需之吾不信也
　　刘梅泉松江教授序
　　汉郡文学选至重也非经明行修者不与焉隽不疑盖寛饶诸葛丰之徒何班班如也逮宋庆厯路州军监始有学置教授或曹掾兼之或州里推择则转运司命之也熈寜中始自中书门下逮厥后选益尊法益详其途有十谓之十色教官夫士自束髪至白首﨑岖塲屋间迄一第于有司侥幸出是选者则以不拜吏部为荣以脱身棰楚为贺其选岂不甚重乎今科举事废上之人择材于乡里之公郡博士考所业而进之部使者加考覈焉县教谕由此其选既而分録纠正郡教事由所部升之省加详察焉而后畀之如是十余年始克问选于吏部间关万里风雪满涂而狐裘为缁获观上国之光者防何人而老者病者不在焉吏部定天下选路府若州阙有限而考有期来日多而应日狭不知嵗月之坐困也盖横一经而坐皋比部使者以为僚二千石以为客书生之至贵不惟朝廷甚惜之也二十年来人之取富贵甚易故视此选为甚难幸而得之傲兀重席以意气使诸生盖将酧其所甚难而图其所甚易而不知自汉迄今其选为何如耶又安知薾然衣冠进退为馆下生者不已试其所难者耶刘君梅泉将行松江吾故道其辞云
　　程氏受义堂诗巻序
　　镇江路府推程氏其家以义名堂曰吾有所受之也凢能诗者赋之若干篇皇甫生求余序其首固将以为教化风俗美事余惟人生同气之身防而兄弟继别继祢之所由分百世之所由集义之所由始也夫仁义礼智具于性而命于天命于天实由命于亲也孟子曰仁之实事亲是也义之实从兄是也即事亲之实由之以从兄弟之间皆天性之所由发则是义也父有所不待授子有所不待受油然孝友之行始于家而逹于政岂必谆谆告语然哉而世道日趋家俗日靡交相瘉而不令之情作与人恭而独亡之叹兴甚而风雨流落义不在姜肱之被矣春风枯荣义不在田真之荆矣此程氏堂所由作也府推公事其先大夫日凡怡怡仲季之间者则既闻之矣大夫既殁府推公独忍死其亲乎是故羣从兄弟十有三人同门以居同堂以食仕不私禄事不怠长井井熈熈前埙后箎左芝右兰诗书满闼大纷小帨鞶丝成帷一真天防防间内外室无私评干有誉用诗云宜兄宜弟宜兄宜弟而后可以教国人府推公有焉则夫闻程氏之风者可不愧乎余故乐賛其事而序以归之
　　瓢湖小隠诗序
　　隠者之道有二其身隠其道为天下后世用而不可冺也其心隠其迹在朝市进退间而不可窥也若夫生江海之上老耕钓之间无卓絶之行以自异无济之道以自闻而徒区区行怪者之归则亦胥而冺冺然耳隠云乎哉然而谈笑之侯无世无之徒歩之卿相无人而不得也则夫智虑宇宙之外精神尘埃之表琴书以自娱诗酒以自乐偃然世故之不得凂独非隠者事乎东山谢氏子居坳塘之上名之曰瓢湖小隠赋诗自况诸君交和之夫五湖之广而纳之一瓢之小一世之纷而坐之斗室之安非隠者不能也余来华亭不及识谢君而谢君之所交防能称之且求余言为之序呜呼余六十翁矣迹不一趋利禄之途而心未尝徃也然尚曰吾隠者吾隠者人不谓信也今谢君力足以致休誉材足以起荣名而俛首田里之事若甘心焉非隠者之伦乎他日天风雪晴扁舟独徃叩门不及而返顾相与成隠者之风则非人所识也因书其首云
　　刘思鲁侍父之浏阳序
　　鄜川刘汶侍其父之浏阳教授翰林应奉周君景逺为次饯者之诗必求余言为赠自予得杨仲人方翕然从予后得师鲁而人益信予将托二子以自朂也而思鲁别予是不可以无言也海之于水所受者大故其为涛也怒以泄逮其平也人狎之济以渔木之于地所培者深故其为干也怒以长逮其乆也絜百围人不惊异时科举事具士薾然文字之间师友以持其成公卿以震其闻有司失得以摧其鋭而又嵗月以老其渉有不索然者乎今举无是困也气安得而不充乎视向之薾然索然者可熟视无覩也夫年以养学学以养气有充然之守而待之以薾然索然之容胡不观之海与木乎济以渔者狎焉絜之围而材者取焉未见其薄于发也然长沙多沉欝之士感愤悲鸣气不能辄平吾师鲁其廓受之深出之以道御气输之和平之音则渊然之学锵然之文吾且避子矣三年将拜君赐
　　送揭阳赵令君序
　　仕犹农也以既获为能事富贵犹射也以既中为良工天下毎以是求材而卤莽之耕诡遇之获不计焉夫出处有时仕止有节父兄之教成而素守之天定造物者不振耀之则善者惧矣前揭阳令君肤敏士也始集贤公宣抚四明郡以佐理有功起家为揭阳计凢最也揭阳在南海徒以老母故不能行既而集贤公立朝着令君不敢以见亦不敢以仕躬孝友之节养亷退之风则集贤公之心也集贤公薨朝廷大振幽滞郡以名闻部使者加察详焉元岳大臣将进之圣天子之庭令君遂有仕意而贫不能为万里资也盖自清敏公盛时退然一书生纨绮之味已薄于今为庶祝融回禄相之始不得不仰升斗之禄使集贤公无恙上被圣天子之知令君而求多于造物则仕伤亷矣今天子仁圣尽擢丰芑之材而用之令君而自弃于明时则不仕伤义矣令君生清敏公之门最晩而受教集贤公最深集贤公活十万人命而天不富贵其子若弟吾不信也令君不濡忍二十年之乆徐起而収之则集贤公之心不白而仕止之义不明令君庸有道乎秋风载道走公卿间有不以予言为信是不知集贤公者也令君行矣
　　慈溪主簿茒意山序
　　士有首功而不遇志有白首而未酬造物者固将老天下之智虑而悲歌慷慨之士之所甚惜也意山杭人也受檄行军更封传来四明郡户口阨塞遂入职方实至元十三年春也集贤公被命宣抚寘君幕下既而归奏天子凢帷幄之贤一时出筹画第功吏部意山遂青衫拜命实簿正慈溪县事爵之卑恩之崇也意山不以寮底自诎苟可以行吾志长官不能挠二千石不能屈邑以治闻民不忍舍去因家于苃舍之下而贫如故也嵗事枣栗熟坐长老立童竖杯酒相煦劳教民出租税奉期约射狐罝以为欢如未去政君之薄民之厚也今将以名上铨衡若不胜万里之役是惧嗟乎功名危事也富贵厚报也首危事而食厚报绰绰然左劵之得意山退然不伐而人以为已功不亦愧乎试吏百里近三年有成政循序取一官以幸妻子可俯首拾方将处民伍如素编列岂独无利禄之心乎吾闻集贤公之门多退让士富贵狎来智者防殿造物之术穷而道徳之味胜意山不得濡染之深则性具固美也其亷于取也亦宜三飧苍莽挟此以有行不超君于拾级连歩之外吾不信也意山勉乎哉吾北乡望君矣
　　送楼平隠序
　　司马季主严君平卜以隠其身者也然卜非隠具也以名致人而利其求以祸福中人而利其得卜隠乎哉是以季主君平以卜特闻且十日十二子相配五行相休王所以贫富贵贱夀夭天下之人不能窃窃然知也知亦未易也卜始神矣是故防天下之艺以自卑非隠者不能也神天下之术以自利则隠者不为也能其所不能为其所不为未可以言卜也矣夫人生于隂阳寒暑而乾坤坎离之妙语之而不能对食于粟米丝麻而木金水火之用叩之而不能解何也大抵本末精粗之学不明卜者始専门而道行矣异时科举事具朝而平康之防子暮而殿陛之句胪其通塞固不能识也卜者之门愈盛而道愈隆然世亦以是而衰也今楼君淳甫将以卜闻而隠其心也为我张帘大坐阅市人之富复有饭牛牵狗者乎子盍掷卜钱而谢之曰六经昌矣
　　送叶伯防序
