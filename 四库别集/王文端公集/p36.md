<!-- { "loadSidebar": true } -->
　　谨奏为辅理无状尸素可羞乞恩亟赐罢归以全臣节事臣闻汉臣汲黯有云天子置公卿辅弼之臣宁令从谀承意陷主于不义乎且巳在其位终爱身奈辱朝廷何每感斯言惕然内省窃自幸遭遇皇上明圣诚使朝政无阙帝德罔愆即将顺不为从谀缄默无嫌承意也乃顷年以来九阍重闭五位深居宴安之毒是怀兢业之衷渐替郊庙不飨而仁孝之念疏堂陛不交而君臣之谊隔天灾物共之警罔彻宸聪民生国计之忧不关圣虑皇上试省此心敬耶怠耶于治道得耶失耶臣具贵辅弼既一婉导密规防君志未萌之欲又不能明诤显谏扶干纲将坏之枢旷职鳏官久当退避所以逡廵未去徒以被恩高厚毫发靡酬庶几殚竭愚忠渐次匡正及今数月之间请朝讲不报请庙享不报请元旦受贺不报请大计临朝不报臣犬马微诚不能感回天意巳可见于此矣至于升储大典九庙之神灵共属万方之想望惟殷即册立之期或可少待而谕教之举委宜蚤图科臣所言未为差谬皇上即恶其渎扰报罢足矣甚则罚俸足矣何至降调外任乎旨意一出远近惊疑使道路之猜议横生宫闱之谗构交作其于亏损圣德动摇国本非细故而巳也僭请宽宥未赐允俞且复迁怒申救诸臣槩加谴谪臣诚不忍明主蒙咈谏之名清朝有横施之罚部科罹无妄之罪宗社蓄不测之忧也循省虚庸终惭匡救若复依违保禄淟涊苟容正汲黯所谓从谀承意以陷主不义贻辱朝廷者耳死且有余僇焉愿乞圣恩亟赐罢归俾全晚节臣无任感激祈恳之至 

　　第二疏 

　　谨奏为愚戆冒烕祸延朝省乞恩早赐罢斥以全善类以安人心事顷因科臣李献可等疏请豫教蒙旨降罚臣不揣轻鄙冒昧封还意以事系储闱不宜盛怒以损天亲之爱言出台省不宜峻斥以塞忠谏之门乃为圣德虑为国体虑非为献可一人也揭请宽原未蒙俞允方当退而补牍再沥悃诚而科道诸臣申救献可者若锺羽正张栋陈尚象邹德泳等又巳得罪两日之内严旨迭出或夺其俸或谪其官方一旨调南京又一旨调外任方一旨降边方杂职又一旨削籍为民以至于孟养浩之廷杖一百则更惨矣雷霆横击风日凄阴凡举朝士绅远方外吏见者无不丧气闻者无不摧心诚不意圣哲之君有此举动平明之世有此景光而原其衅端由起则自臣揭救献可始是臣惜谔谔之一士而反累济济之羣英争降罚之轻刑而反构放逐之重祸真善类之罪人清时之戾气也用是自陈愚戆疏乞罢归庶几感悟宸衷消融圣怒霅然开霁赦宥诸臣使之复还旧官勉图报称则始虽因臣延累罹无妄之灾终乃以过见原获自新之路臣虽退居垄亩尚可以一去谢诸臣耳何图席藁累日未奉处分询之同官乃知为臣揭伏奉圣旨谓臣希名不遂托疾故症臣闻言怔悚负罪弥深窃念名非臣之所希寔非臣之敢弃臣所希者期皇上为尧舜之主而臣为尧舜之臣此之为名垂千载有余荣故足希也若犯颜色触忌讳抗争偾事被谴罢归此何名之可希乎必不希名将使臣身处尊官家享厚禄主德愆违而莫之救正刑政坏乱而罔克匡维此可谓之不希名之臣矣而国家将奚赖焉更使臣弃名不顾将逢迎为悦回谀取容虽许敬宗李林甫之奸佞无不可为是九庙神灵所阴殛天下万世所唾骂也不但得罪于李献可锺羽正诸臣而巳岂当一日立于尧舜之朝哉伏望皇上察臣戆愚本为祸始将臣特赐罢斥以示首事之惩仍召还降谪诸臣以释株连之累庶善类无枉羣情不摇臣感戴生成环草难报臣无任战待命之至 

　　第三疏 

　　谨奏为钦奉圣谕恭陈谢悃并乞矜怜愚戆开霁天威俯容退休以全恩造事臣顷以揭救科臣致于圣怒斥罚杖遣连及多官数日以来惊悸不宁惶惧郄死凡两　疏乞罢未奉允俞忽于本月三十日伏蒙皇上欲遣文书官李浚恭捧御谕迩年以来喜事小臣狂肆不道逞臆激扰姑以薄罚卿为佐治见此要名不义之徒自宜调停庴处缓词解谏却乃径驳御批故激朕怒甚失礼体及朕怒起卿又不忍受假疾具疏文言求去朕想卿真欲以此挟君废政沽名逸卧岂人臣之义哉且卿辅朕夑理赞襄佐治有年方今国务多艰卿恝然高卧此心可安乎卿既有疾准暂假数日即出入阁办事卿宜钦承之故谕钦此臣焚香叩头祗领讫伏念犬马犹能报主葵藿尚克倾阳物类且然况臣具貌心腹而为人受皇上作养生成之大德十年讲幄六年政府即天地父母未足比其恩慈虽粉骨碎身莫能伸其报塞岂不知将顺圣意镇戢羣嚣可以全君臣喜起之休养中外和平之福而止以册立一事争议数年矣在皇上钦定册期巳有确然不易之信在小臣数生激扰殊无帖然听命之恭圣谕谓其喜事逞臆此诚诸臣之罪不可掩也幸蒙薄罚臣但当委曲调停从容缓解而封还御批致激圣怒圣谕责臣甚失礼体此臣之罪臣亦不敢辞也但皇子于皇上父子之亲也册立与豫教典礼之大也言涉至亲不宜有怒事关典礼不宜有怒臣与诸臣但知为宗社大计虑以尽言为效忠而巳岂意其激皇上之怒哉使诸臣预知皇上之怒必不敢激聒宸聪使臣预知皇上之怒必不敢封还内降而所以敢激聒敢封还者正恃皇上之圣明无一言之不纳皇上之宽大无一物之不容也及见今数日之内□□迭出斥罚纷然臣乃始错愕消魂战兢落魄自恨以为忠非素蓄志未上通而谬袭引裾之迹期收补衮之功以致一言不投万事瓦裂譬之偾辕之犊不可复乘败羣之羊所宜亟斥自不能一日安于其位而岂敢文言求去挟君废政哉伏荷天言切责谓沽名逸卧大非人臣之义所宜且温旨慰留念赞襄有年当以国务之艰为虑华衮鈇钺总属皇恩雨露雪霜何非至教臣诚不胜感激涕佩服铭心惟是孤忠独立之身抱下愚不移之疾俯循深痼恐非数日之假可痊望乞生全寔以一朝之褫为幸臣无任激昂瞻戴之至 

　　第四疏 

　　谨奏为抱病矌官四乞天恩放归田里事臣辅理无状罪戾交丛伏蒙圣度涵容宸章宣谕感承高厚省讼迂愚固冀收复惊魂支撑病骨勉供任使终竭驱驰而旬日以来忧惧相乘宿痾剧发精神愦乱坐卧靡宁脾气积伤饮餐并废湿痰流注腰股不能屈伸郁火上攻头目时作眩晕延医诊视咸谓疾居骨髓非针石之可攻患切膏肓将晷漏之难保小年易尽虽万死不足深怜残喘幸存即一息尚希大造既宽之斧钺之下宜全之沟壑之中盖山泽善藏夫疾污惟雨露曲滋于枯朽臣用是呻吟伏枕痛苦呼天冀察危衷早容休退别遴鸿硕俾佐熙明庶恩礼有光于圣朝庸劣免妨于贤路臣无任悲鸣祈控之至 

　　第五疏 

　　谨奏为痼疾濒危恳乞天恩准放生还事该臣以抱病旷官四乞休致延候旬月未蒙允俞忧惧滋殷病势增剧窃惟皇上至仁天覆盛德春生即草木虫鱼尚将关其欣悴若罢癃残疾罔不轸其颠连况臣参侍禁庭积有年岁一动止喘息莫鉴临乃夙婴深痼之灾渐迫衰残之候胸疡外蚀腹疾内攻荣卫并虚肌肤日削而下情屡控天听弥高即今委顿筐床杂试针石心乍氷而乍火形非鬼而非人兼以妻子俱还汤水不给空厨寂閴羁旅萧条徒以孑然病躯靠一二如瞶如聋之僮仆垂亡性命托三五暂来暂去之医巫此臣所以怀故里而伤心叩严阍而乞骨者也伏望皇上垂覆悯之弘慈全生成之大德俯怜危困早准退休庶倦鸟知归特荷恩干解网困禽见放将图报于衔环臣无任激切哀恳之至 

　　○辞免读卷疏 

　　谨奏为久病沉绵辞免读卷并恳天恩早放生还事臣以孤孑一身卧病两月五乞休退未蒙允俞病日以深命且莫必兹遇本月十五日殿试天下中式举人礼部以臣名籍未除遵例拟臣充读卷官具疏上请奉圣旨是钦此臣闻命不胜惊悚窃念大庭策士欣逢清问之期贤儁登庸快睹明扬之典诚获周旋于执事固将竭蹷以观光无奈二竖殷缠羁囚比辱精魂既散谅缘分巳绝干人间啀步难移即梦寐能之于帝所徒抚床而陨涕特望阙以陈情倘宽其旷职之愆不加诛戮尚悯其乞骸之请亟赐放归臣生且衔恩殁当结草臣不胜感激祈恳之至 

　　○谢予告疏 

　　谨奏为感激天恩准容休致恭陈谢悃事该臣以抱病沉绵屡乞罢免伏奉圣旨览卿所奏情词恳切既有疾准回籍调理着驰驿去吏部知道钦此臣不胜感激窃念臣本畸单贱士偃蹇庸流不阶根柢之容误被眷知之漏每誓心于天日愿毕力于涓埃而资识迂愚才术短拙居平尸素碌碌无所建明临事周章期期罔克将顺犯颜逆耳数干不测之威藏疾纳污特荷兼容之度惊魂稍定宿疾殷缠蓐卧将及于五旬疏词殆穷于累牍苦下情之难达幸天意之终从麋鹿山林既遂归田之愿骖騑道路更叨乘传之荣病骨积摧觉顿回于起色隆恩未报良自负其初心涕泗交流语言莫措孤踪去住曾何系于重轻大造生成兹巳全于终始臣不胜感激缱恋之至 

　　○辞朝疏 

　　谨奏为辞朝事该臣以病剧乞休伏蒙圣恩特准驰驿回籍除具疏陈谢外今柴车在道舆疾将归簪绂去身负担幸释感乾坤之大造顶踵难酬想日月之清光梦魂永隔情依依而恋主频回弃妇之头心惙惙以忧时横洒孤臣之涕摧辕偾驾虽驽质之巳亏爱卵惜巢或鸟言之可采伏望皇上宥密凝神特慎寝兴之节中和养德常平喜怒之情隆孝养于两宫奉烝尝于九庙视朝听讲一如万历之初年敬天勤民恪守祖宗之遗训信任辅弼爱惜老成亟收罪谪之臣用伸士气重斥贪残之吏以厉官坊至若调宣大之虏情急须乘欵而修备疏淮泗之水患母令坏堰以妨漕平宁夏之叛军特求戎首尽宥胁从势不烦兵而自解御海邦之倭寇但谕守臣分屯要害可保按甲以无虞惟是皇储册立之仪系宗社根本之计吉期既定盛典将行愿同薄海之民共仰□星之耀臣不胜依恋悲哽之至 

　　○回籍谢恩疏 

　　原任礼部尚书兼东阁大学士今在籍臣王家屏谨奏为蒙恩回籍恭陈谢悃事该臣以积痾旷职累疏乞休于本年三月十四日钦蒙圣恩准臣回籍调理仍赐驰驿当即具疏谢辞于十八日离京次月初二日到家讫念臣自奉召环再参枢席感非常之遇志每切于捐糜竭不肖之才效寔疏于辅理悠悠三载久怀尸素之惭踽踽孤踪兼抱沉绵之病马穷则佚盖筋力之巳疲器满斯倾由福缘之欲尽累数章而乞罢不胜抵冒之愆拥六传以言旋终荷保全之泽出关而北入山渐深生知税驾之乡殁得容棺之所纵填沟壑亦戴德于乾坤即处山林忍忘情于廊庙西陲未靖知遗君父之忧东禁犹虚曷慰臣民之望无谓弃臣如涕唾不足追念其言尚思定国先本根及今早为之计宫彝既叙神器攸宁潜消衅孽之萌永保基图之固臣不胜感恩祈愿之至 

　　○在籍贺圣节疏 【 未上】 

　　谨奏为庆贺事万历三十八年八月十七日恭遇皇上万寿圣节臣谨稽首顿首称贺者伏以五百年生圣祥开有道之期亿万载当天祚衍无疆之历神人胥庆朝野均欢仰惟皇帝陛下禀睿含冲体元居正父母天地为之子无忝所生臣妾兆庶作之君不懈于位三十年曰世巳征有道之功八千岁为秋再启长生之旦金飙玉露应佳候于西成宝月珠星拱祥光于北极九霄阊阖高黼座之仪万国衣冠纷效华封之祝颂声洋溢殆徧响于山河喜气弥漫宁忘情于草木臣迹惭沦落恩荷生成卜周世之绵延虽阻称觞之列歌尧天之广运寔先击壤之氓伏愿保合太和缉熙纯嘏爱身以托天下笃培性命之源敛福以锡庶民共跻仁寿之域臣无任瞻天仰圣欢欣祈祝之至 

　　○壬寅贺册立太典疏 
