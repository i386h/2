<!-- { "loadSidebar": true } -->
　　钦定四库全书　　　　　集部四
　　铁庵集　　　　　　　　别集类三【宋】
　　提要
　　臣等谨案铁庵集三十五巻宋方大琮撰大琮字徳润号壶山莆田人开禧元年省试第三人除右正言疏论天下大势复言理乱安危之要迁起居舍人兼实录院检讨官奉祠去职寻改集英殿修撰知广州调知隆兴卒諡忠惠宋史无传其事迹略见福建通志中今按周密齐东野语称闽漕方大琮与王臞轩友善而集中亦有将卿漕之命语则常官福建转运使又集首原题宋寳章阁直学士则不终于集英修撰盖通志所纪歴官犹未备也宋季三朝政要载理宗端平三年大琮为右正言上疏极论济王之寃侍御史蒋岘劾其皷扇异端与王逸刘克庄同日去国盖亦謇谔敢言之士故其疏多能疏通畅达切中时经义亦颇有可观虽文格稍涉平衍而要非防谈无根也原集久佚此本乃其族孙良永良节等搜辑编成盖散亡之余已非全帙矣乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总校　官【臣】陆　费　墀









　　钦定四库全书
　　铁庵集巻一
　　宋　方大琮　撰
　　谏院奏议
　　端平三年七月分第一劄
　　臣至愚极陋起自逺方三十年间八书吏考虽田庐之日最久而畎畆之忠不忘大化更新误叨收擢退然众后惟有靖共属者内出手书俾司言责力小任重晓夕惊忧陛下何取于臣而拔之冗散耶抑以其草野少戅或能尽言无隐耶然未信而谏交浅言深虽苏轼犹以为疑若夫柔行巽入以涵养为大体隂讽宻谕以嵗月为深功此平世事也臣自立朝以来每见羣臣论议始则言成败中则言安危至于去嵗夏五之后景象顿异则以存亡言矣今也亡之一字惯熟于上下之口然徒知天下有将亡之形不知古今有不可亡之理理者何纲常是也纲常者天地所以付宗子祖宗所以遗后人臣民所以戴君上夷狄所以畏服中国者也微失之则败重失之则危终失之而不悔则亡窃迹当世之故敌居漠北越数万里干我王畧蹙我境土此天地之大变也以臣观之蜀口之败虽敌也而终荡于溃兵之扰襄州之失非敌也而实壊于叛兵之变州县之兵则蔑其守将京畿之兵则疾其长上以至遐方赤子皆睊睊然有作慝之念其为纲沦常斁不既多乎陛下岂愿其至此哉出御经幄惧形于色朝问羣臣忧见于言六字之铭未尝不欲饬已十二条之诫未尝不欲敕吏减斛面停税畆未尝不欲寛民优廪给戒掊尅未尝不欲恤军且心者纲常之所自出也陛下之用心若此而危形急证相寻不已臣废食忘寝思所以销恶运遏乱原而不得其说陛下隐之于心其犹有不安者乎恭惟本朝立国度越古昔太祖皇帝之授受不以私其子而感赵普金匮与弟之一誓髙宗皇帝之选立不以私其近属而寤娄寅亮立昌陵后之一言一祖一宗为我宋肇兴再造之主皆自其不私天下一念者基之臣在田野侧闻宁宗皇帝嘉定选择之时追记先朝眷念魏邸之意故陛下之立必自魏来宁考此心其与后世猜防多忌者异矣用能緜三百载无疆之休以啓佑我陛下者亦此一念也是以陛下践祚之初朝飨原庙而都人大悦则人与之也始见圜丘而月星明摡则天与之也畴敢贪天之功以自为已力哉彼故王之退守藩服变出不测霅川之事深可痛也臣尝记真徳秀之奏曰前有避匿之迹后与讨捕之谋又记洪咨夔之疏曰霅川之变非济邸之本心济邸之死非陛下之本心魏了翁直前之疏徐清叟火灾之疏皆可谓得其情矣胡梦昱一疏尤为恻怛贯穿百代之兴亡指陈天人之感应读之令人流涕当是时也天地祖宗犹有以察陛下之有所制黄壤沉魂犹有以亮陛下之不得已亦既十载天毙老妖端平改弦威福自出此非昭寃雪枉之时乎臣恭覩元年六月御笔有曰胁枉防逆又曰复爵眡茔而立嗣一事则曰闗系国家难以轻议又恭覩二年七月御笔有曰衞王功茂深欲保持其家又曰札付宅之兄弟自今臣僚毋得攟摭一则牢闗固拒如待深仇何其重于继同气之后一则丁宁覆防如拊爱子何其厚于保奸孽之家合二笔而观有人心者宜何如哉故王之迹非若秦邸而秦邸子孙至今蕃盛此太宗皇帝保全之力今也西溪荒阡麦饭无主孀孤寄抑堕缁流独不以太宗之待秦邸者待之乎贼逺之罪浮于奸桧而桧死之日诸子勒令致仕此髙宗皇帝果决之断今也宅之顽童班槖锡第起玷名郡敢抗公评独不以髙宗之处桧者处之乎陛下厉精之始如逐二凶人窜二赃吏召诸贤求直言以至禁戢苞苴止遏干请每一札出万目耸观四方传诵交赞圣朝独此二笔读者无不怃然失色闻者无不黯然吞声徳于其非所当徳怨于其非所当怨一念之私纲常倒植大原既失他美莫赎骄卒安得不狂悖凶氓安得不跳踯叛将安得不飞飏岂皆无秉彞之心葢有以召之矣陛下必以逺为功则臣请有以辨之昔汉大臣议立文帝之时特曰齐王母家戾恶代王母家长者以善人则大臣安史所载本说如此大臣之意不过谋身岂料得一文帝遂为三代以后不可及之主哉陛下天赋粹美不下文帝逺之自谋亦犹汉臣既见圣质髙迈乃复时进妖丽欲以昏其明而盗其权所赖韬藏静定不堕机穿遂有今日之懿若逺者岂容生免系狱之辱而死反冒极美之諡乎陛下必以故王为疑则臣又有以释之昔汉淮南之骄僭非复有爱兄之道文帝哭甚哀以盎解而止及闻斗粟尺布之謡则还地封子不遗余恩岂终胶于盎之说哉陛下天性友爱与文帝同故王之胁与淮南异小臣剽闻谓故王尝从陛下防朝侍班同榻共食情爱备至使无逺先入之言宁不怆念畴昔之好若故王者岂其生有友睦之义而死不蒙经纪之恩乎臣爱助孤忠惟始终以汉文帝望陛下也矧自更化之后凡逐臣羁士见扼于权奸者无枉不白独天伦大寃不能自明一妇茹屈枯旱三年匹夫非辜飞霜六月而况先帝之子陛下之兄乎臣闻徳秀垂殁语其家以不能申前言为大恨又见咨夔仅对臣言曰上意未回则天意亦未易回今二臣巳矣独梦昱所谓寃不散则祸不消自今观之其言皆验昱窜海濵弟兄暴骨今虽官其一子未足偿一门之痛是不惟故王之寃未散而昱之论亦未明也然则解释陛下之疑啓寤陛下之听此非旧学大臣之责乎此非耆老大臣之责乎此非二三执政之责乎此非经筵从容啓沃之责乎此非侍从论思献纳之责乎此非谏臣绳愆纠缪之责乎羣臣泛议一语及此摇手吐舌指为深讳是殆以齐人敬王也然而臣知陛下有可回之机者何也小臣疏奏间及此事陛下虽微诘之亦不罪之草茅对策间发此语陛下虽稍抑之亦不弃之是机也茍有以开导而疏涤之则油然之一念固在也臣愚欲望陛下豁然开悟出于真诚特下明诏敷释本心正权臣之罪洗故王之寃则端平徳刑之大者明矣是必发暴奸伏绌絶贪功抑孽种而夺守符收宸札而裁宠数贾充之諡别议里克之恶始彰是必改营髙燥亟谋绍承幸伉俪之犹存庶精之有托若敖之鬼不馁新城之巫永消则天心之悔祸有期人心之厌乱有日特在陛下一念间耳或曰四郊多垒未暇议也不知腹心不治何以望肤革之安或曰皇嗣未衍未遽议也不知麟趾不歌何以致螽斯之盛事固有甚难者百物翔踊而楮日轻则曰吾力不能救强敌荐食而兵日困则曰吾力不能抗此不过一号令转移之易而陛下犹难之且事与天合与祖宗合与先帝合与天下之心合而何他虑之有若易者犹难臣恐难者愈难矣宋文帝何如主犹能还二王之家正徐傅之戮而况九京之下所望于英明之主哉通天地间一气耳今也盭气流行在天则为妖星在地则为洚水在朝廷则为二相不咸在边方则为诸阃不协去嵗叛兵之变自南而北殆遍天下去夏殿旅之閧市扉昼闭相恐以走此无非盭气之流注激射也臣曩请清叟火灾疏曰若有所警而言问其故颇异昔郑人惊伯有之厉子产以为鬼无归之故或者类是臣又近闻宅宇以其父三十年聚怨之华堂一旦舍之为僧庐采其事尤异昔王安石捐居第于钟山而记者以为覩雱囚之故殆亦类是事虽涉怪理有或然逺之家不足恤而闗于宗社者甚重若一念之歉横于胸中而不化则一气之盭郁于两间而不消诚能宣明洞达此歉不留将见精诚感召此盭自弭不能运化推移无往不复刓忍讳防其裂难收瑶华之位终复蔡京之后终锢而光景迫促已无救于尼雅满长驱之祸矣吁可畏哉臣素拙且贱始进瞽言遽触雷霆罪在不赦然汉武帝有言髙庙神灵使汝敎我或者祖宗列圣之神宁考在天之灵将以啓圣心而开治运欤先儒尝谓夷狄为患由中国先无三纲故臣以纲常为弭乱之本又谓一念觉处便是天理故臣以一念为纲常之本然则宗社存亡之决夷狄向背之机天命人心去留之防在陛下今日之一念觉则髙庙神灵之赐否则小臣积诚不至请伏妄言之诛惟陛下财幸
　　第二劄
