<!-- { "loadSidebar": true } -->
    准式令旌表门闾。孝子润州句容邑人张常洧，居父丧庐墓所，生芝草一十二茎。二茎坟上生，并高二寸二分，盖阔一寸二分，紫盖茎。八茎坟侧生，并高二尺一分，盖阔二寸五分，紫盖茎。四茎并去坟六步，二茎庐屋内生，并高二尺三分，盖阔二寸六分，紫盖茎。右礼部奏：得史馆牒称：“得浙西观察使牒，得句容县申，得耆宿樊泌等状，前件人云建中四年七月丁父忧，其年十月，便被徒跣，庐於墓侧，哀毁过礼，号恸将绝。去八月中，有前件芝草生。今礼制已终，犹居庐次。终身之感，起自因心。泌所告有前件至孝，感致灵物，可以敦劝风俗，不敢缄嘿者。”伏以润州孝子张常洧，渐於圣化，著纯孝之诚；通於神明，致嘉瑞之应。所宜旌表，以示宠光。庶令州里，风俗益劝。谨具本道观察使及史馆申牒事由如前。敕旨：宜付所司。
    ○奉敕禁止三茅山樵苏牒（太和七年十月中书门下）
    奉敕：句曲灵山洞宫所在，恭惟列圣，尝亦钦崇，宜禁樵苏，以申严敬。其茅山界内，并不得令百姓弋猎采伐，及焚烧山林。仍委州县切加禁止，牒至准敕。故牒。
    ○牒郓曹濮观察使（咸通十年九月中书门下）
    牒奉敕：邹鲁故乡，俎豆遗教。文武之道，未坠於地，温裕虽持戎律，宛有家风。属兵车之方殷，饰孔门以宏教，墙新数仞，庙设两楹，尽出私财，不烦公用，绰有馀裕，益见器能，已赐嘉奖，馀宜依。仍付所司，牒至准敕。故牒。
    ○奉敕立青羊宫碑牒（中和四年中书门下）
    金阙降祥，紫К接度关之状；瑶坛秘瑞，赤光腾发地之祥。粤有元符，留於古篆。当午夜而龙蛇摇动，六字分辉；後一年而狼武荡平，八无事。克昭灵贶，获启中兴。考帝祖之微言，显神功於景运。得不标於道观，铭在蜀川，流传千百万年，纪我一十八叶。乐朋龟职司内翰，首冠近臣，妙回掷地之金，镂入他山之石。铺陈尽善，蔡邕当患於先知；述作无遗，子建何劳於独步？宜刊盛事，以证斯文。
    ○大唐传载序
    《书》云：“不有博奕者乎，犹贤乎已，斯圣人疾饱食而怠惰之深也。”又曰：“吾不试，故艺，试用也。”夫艺者，不独总多能，第以其无用於代，而穷愁时有所述耳。八年夏，南行极岭峤，暇日泷舟，传其所闻而载之，故曰：“传载”。虽小说，或有可观。览之而喁而笑焉。
    ○灌畦暇语自序
    《灌畦暇语》者何？老圃腾颊之云也。尝忆早年血气未定，铺方纸，运寸管，自许不落人後，亟起以干一旦之名，良甚苦辛，力尽志殚，仅能如愿。终以枯肠不贮机，不能随世低昂。中年以来，渐识悔吝，顾胸中有所谓刮磨者蟠不吐，则更自惩艾，伏不敢发。乃知昔者所谓辛苦以求者，大可怪笑，非但无益，抑为有妨。
    呜呼！大丈夫亦安往而失其贫贱者哉！於是决意勇退，脱谢缨弁。故邱之旁，有地弥川，蛇行趋隰，土气沃衍。甘井在前，不病於汲除，治以莳蔬，咸曰宜哉。夫藉暄於春阳，射利者不争；资润於泉脉，乾没者不忌。而又继日以从事，其为力可以不匮；卒岁而计入，其为收亦足糊口。每风日好时，皋壤悦畅，负杖曳屦，暂出郊墅，比邻之人，偶相与立，曹相与谈，忽觉吻颐咄咤，故态横发。或童颠之叟，或粗有知识之少年，时时相顾，捧腹一笑，意虽不伦，弃亦可惜。因取而疏之，以其缘隙日乃有得也。故以“暇语”题辞。
    ○尊胜经序
    《佛顶尊胜陀罗尼经》者婆罗门僧佛陀波利，仪凤元年，从西国以至此土。到五台山次，遂五体投地，向山顶礼曰：“如来灭後，众圣潜灵，惟有大士文殊师利，於此山中，汲引苍生教诸菩萨。波利所恨，生逢八难，不睹圣容，远涉流沙，故来敬谒，伏乞大慈大悲普覆，令见尊仪。”言已，悲泣雨泪，向山顶礼。礼已举头，忽见一老人从山中出来，遂作婆罗门语谓僧曰：“法师情存慕道，追访圣踪，不惮劬劳，远寻遗迹，沙漠地众生，多造恶业，出家之辈，亦多犯戒律。惟有《佛顶尊胜陀罗尼经》能灭除恶业，未知法师颇将此经来不？”僧曰：“贫道直参礼谒，不将经来。”老人曰：“既不将经来，空来何益？纵见文殊，亦何必识？师可却向西国，取此经来，流传汉土。即是遍奉众圣，广利群生，拯济幽明，报诸佛恩。也师取经来至此，弟子当亦示师文殊菩萨□经。”僧闻此语，不胜喜跃，遂裁悲泪，至心顶礼。举头之顷，忽不见老人。其僧惊愕，倍更虔心，系念倾城，回还西国，取《佛顶尊胜陀罗尼经》。至永二年回至西京，具以上事闻奏。大厦帝遂将其梵本入内，请日照三藏法师乃敕司宾典客令杜行（阙一字）等共译此经，施僧绢叁拾匹。其经本禁在内不出。其僧悲泣奏曰：“贫道遗躯委命，远取经来，情望普济群生，救拔苦难，不以财宝为念，不以名利关怀，请还经本流行，庶望含灵同益。”而遂留翻得之经，还僧梵本。其僧得梵本，将向西明寺，访得善梵语汉僧顺贞，奏共翻译，帝随其请。僧遂对诸参念，共□□□□□将梵本向五台山入山，于今不出。今前后所翻两本，并流行於代，小小语有不同者，幸勿怪焉。至垂拱三年，定觉寺寺主僧志静，因停在神都魏国东寺，亲见日昭三藏法师，问其逗遛□□□□□志静遂就三藏法师咨受神咒。法师于是口宣梵旨，一无差失。仍更取旧翻本勘校。所有脱错，悉皆改定。其咒注云：“最後别翻者是也。”其咒句稍异於杜令所翻者。其新咒改定不错，并注其音讫。后有学者，幸详此焉。至永昌元年八月，于大敬爱寺见西明寺上座澄法师，部其逗遛，亦如前说。其翻经僧顺贞见在，住西明寺。此经救拔幽显，最不可思议，恐学者不知。故具录委曲，以传未悟。
    ○佛顶尊胜陀罗尼经序
    守真（阙一字）者，绳绳用之（阙三字）味禅悦者，汤汤酌之而难（阙一字）洁冰净，光映涅之山；（阙一字）泠玉华，源流功德之水。上以洒甘露，下以泛慈航，拔乎生老病死，拯乎胎卵湿化，则是我沙门雄猛大师法王（阙二字）金轮帝孙净饭王子者也。（阙一字）其超三界，腾九天，置大地於爪甲，纳须弥於毛孔，引众生於彼岸。饬驾三车，照群聋於他方；了开千眼。於是阐无上道，启不二门。（阙一字）大云而群山共滋，{鲜}法雨而（阙一字）花皆润。般若根茂（阙五字）蝼蚁菩提（阙六字）於草木（阙六字）之袤其（阙八字）京须开（阙八字）众敷宝（阙八字）信鼓龙女（阙八字）八音云王雨花馥芳（阙一字）香（阙一字）数里河岳为之震动。（阙二字）於焉悚怛，将谓（阙一字）会同共宣说《佛顶尊胜陀罗尼咒》者也。俾其病者愈，凶者吉，愚者惠，虚者实。乾（阙一字）婆之少遇，已焚解脱之香。（阙一字）陀罗之乍闻，更入慈悲之（阙一字）暨乎昆虫启蛰，蟊将飞。一聆雅音，生乎天垂。矧乎严（阙一字）香华稽首归信，祈无量寿国，登不死福（阙一字）夫何难哉！日者信厚居（阙一字）安定皇甫公王讳宾少年（阙一字）长剑，壮岁追酒徒，声如震雷。材可扛鼎。言谈多逐日之气，叱咤有干星之力。又有太原（阙一字）长者（阙二字）池水登耆山，意（阙一字）太清志在禅阃，共成（阙四字）之原善哉！吾未之逮也。（阙三字）战诸侯鸟飞白屋（阙四字）黔黎非罪而见戮，良可（阙三字）砻智慧剑，剜烦恼缘。（阙三字）灯照无明室，断疑网而（阙二字）洞解魔缚而觉路将开。（阙三字）而莲花净心，持正法而金石（阙一字）体。莫不内分忠孝之（阙一字）外（阙三字）之（阙一字）增（阙七字）崩劫火（阙一字）龙凤字金玉文（阙二字）五采文氤氲须达长（阙四字）东西（阙二字）皆顶谒百福千（阙二字）（阙一字）想沧波竭（阙二字）海自（阙六字）相（阙五字）手拯群生（阙七字）诚空馀（阙三字）长。
    ○修行道地经序
    《造立修行道地经》者，天竺沙门，厥名众护，乃出中国圣兴之域。幼学大业洪要之典，通尽法藏十二部经。二达之智，靡不贯博；钩元致妙，能体深奥。以大慈悲，宏益众生，助明震光照悟盲冥，致尊甘露荡荡之训。权现真人，其实菩萨也。愍念後贤，庶几道者，傥有劣力，不能自前。故总众义之大较，建易进之径路，分别五阴成败所起，变趣机微生死之苦，以劝迷励惑，故作斯经。虽文约而义丰，探喻远近，防制奸心，但以三昧禅教为务，解空归无众想为定。真可谓离患之至寂，无为之道哉！
    ○达摩多罗禅经序
    夫三业之兴，以禅智为宗。虽精粗异分，而阶籍有方。是故发轸分逵，途无乱辙，革俗成务，功不待积。静复所由，则幽诣告微，渊博难究，然理不云昧，庶旨统可寻。试略而言，禅非智无以穷其寂，智非禅无以深其照。然则禅智之要，照寂之谓。其相济也，照不离寂，寂不离照，感则俱游，应必同趣，功元於在用，交养於万法。其妙物也，运群动以至一而不有，廓大象於未形而不无。无思无为，而无不为，是故洗心静乱者以之研虑，悟彻入微者以之穷神也。若乃将入其门，机在摄会，理元数广，道隐於文。则是阿难曲承旨诏，遇非其人，必藏之灵府。何者？心无常规，其变多方，数无定象，待感而应。是故化行天竺，缄之有匠，幽关莫辟，罕其庭。从此而观，理有行藏，道不虚授，良有以矣。如来涅未久，阿难传其共行弟子末由地，末由地传含那婆斯。此三应真，咸乘至愿，冥契於昔，功在言外，经所不辩，必暗轨元匠，孱焉无差。其後有优婆崛，弱而超悟，智绝世表，才高应寡，触理从简。八万法藏，所存惟要；五部之分，始自於此。因斯而推，固知形运，以系废兴。自兆神用，则幽步无迹，妙动难寻。涉粗生异。可不慎乎？可不察乎？
    自兹以来，感於事变，怀其旧典者，五部之学，并有其人。咸惧大法将颓，理深其慨，遂各述赞，阐禅经以隆盛业。其为教也，无数方便，以求寂然。寂乎惟寂，其揆一耳。而寻条求根者众，统本运末者寡，或将暨而不至，或守方而未变，是故经称满愿之德，高普事之风。原夫圣旨，非徒令其长，亦所以救其短。若然，五部殊业，存乎其人。人不经世，道或隆替，废兴有时，则互相升降。小大之目，其可定乎？又达部善变，出处无际，晦名寄迹，无闻无示。若斯人者，复不可以名部分，既非名部之所分，亦不出於其外，别有宗明矣。
