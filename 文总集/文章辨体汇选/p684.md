<!-- { "loadSidebar": true } -->
　　颜率求鼎难【明宋濓】

　　秦兴师临周而求九鼎周王患之以告颜率颜率曰大王勿忧也臣请正大义以却其军率乃诣秦军长揖言曰周之与秦势虽若敌国其分则君臣也率闻君伐臣则有之矣自非弑逆未闻以臣伐君也不知君之兴师而涉邦畿也何故天子谨使使臣问诸左右秦君曰无他异也寡人窃闻九鼎四海之异宝也诚愿得一观焉然恐周之执事不察敝国之情乃盛陈师卫以备不虞耳寡人人臣也岂敢称乱率曰率意君忘其为人臣也今幸勿忘甚善率尝适蔡蔡人有事其主者其主有龙渊之剑蔡人持仞与戟逐而夺之或谏曰此汝主也汝何得乃尔独弗畏不义之名乎蔡人曰吾见龙渊不见主也彼犹不见主故肆行而无忌惮君今知为人臣而兴师求九鼎焉何也君不闻齐晋之事也齐地方千里带甲数十万天王尝赐太公履东至于海西至于河南至于穆陵北至于无棣五侯九伯皆得专征迨桓公之兴平宋折郑帖服荆楚威行诸侯天下莫强焉尚款款以尊周为事未尝敢求九鼎也晋地亦方千里带甲亦数十万犄以太行之高起以首阳之雄迤以黄河之深靡以大陆之广所谓表里山河之固晋实有之文公藉累世之盛侵曹伐卫大战于城濮而楚师败绩列国畏威无敢不从然犹一曰尊王室二曰尊王室亦不敢求九鼎也今君欲行霸术不思法桓文而首尾不轨是圗率恐诸侯有以议君也且君有不义者三以臣帅兵而刼天子不义一也鼎乃先王重器而敢睥睨之不义二也肆虎狼之威志在丘墟宗庙不义三也六国怨秦之虐日夜共谋洹水之上恨无其名以兴师设知君有尔韩必遣三将军出宜阳赵卫与韩唇齿之邦必注强弓跖劲弩助之燕虽稍弱势不能以独宁四国合一精兵当不下三百余万齐为山东大国亦必驱其众西向崤函楚见诸侯并起其雄吞之志益暴又必急趋捣武关君虽有百二之险举六豹而噉一牛不至血肉狼藉不止也率窃为君危之夫鼎者又以昭夫徳也茍无其徳虽得之必亡之昔夏之盛也贡金九牧铸鼎象物百物而为之备使民知神奸用能协于上下以承天休桀有昏徳鼎迁于商商纣暴虐鼎迁于周周徳虽衰天命未改君尚可力求之耶楚荘之强君之所闻也因伐陆浑之戎遂来问鼎之轻重王孙满一言郄之輙俛首莫敢吐气者岂力有不足哉诚畏负不义之名也君世有功于天王今其所为可不如蛮荆之长乎为君之计莫若告于众曰寡人不敏昧厥君臣大分帅尔有众欲观鼎于周周之大夫弗以寡人为不谷肫肫然喻之寡人虽至愚亦已藏之中心矣尔众宜解甲韬戈从寡人寡人幸至于庙当举觯自罚复告于太史书之以明寡人之过君能如此则改过不吝之成汤又见于今日也君徳孰加焉秦君闻之赧然谢颜率曰子之言良是也即日罢兵西迁【鼎周鼎也故借周天子立论】为说者曰秦师求鼎之事虽急使率以是大义折之秦纵暴必能退师初不待陈臣思将兵以救之也既不能然复以八十一万人挽鼎诳齐率真小人哉呜呼大义不明久矣岂独率一人之为然哉呜呼大义不明久矣

　　○考证

　　律尺考【明王廷相】

　　古人制尺以调律累黍以定尺然随代变易讫无定凖汉志云律本起于黄钟之长以羊头山秬黍中者一黍之广度之九十黍为黄钟之长盖以黍约一分九十黍九寸律也此必上古以来有所传授故厯代因之以定律尺之度周礼考工记于案言十有二寸于镇圭言尺有二寸又言桓圭九寸是周人以十寸为尺矣故厯代以周尺为古尺汉有刘歆铜斛尺蔡邕铜钥尺建武铜尺汉官尺魏杜夔尺晋父玉尺梁表景尺晋始平古铜尺汲塜玉律尺钱乐之浑仪尺隋开皇水尺官尺后魏元延明尺梁刘曜土圭尺五代王朴律准尺宋和岘尺太府布帛尺李照尺胡瑗阮逸尺繇是观之尺随代更律随尺异虽有慕古之君出而正之总然不能归一岂非神理难诠器数易拘耶按晋荀朂依周礼制尺谓之晋前尺与刘歆铜斛尺建武铜尺祖冲之铜尺汲塜玉律尺其度皆合隋意以其与周尺同因以校诸代之尺田父玉尺梁表尺加朂尺七厘汉官尺加朂三分三厘始平铜尺杜夔尺加朂四分浑仪尺加朂六分四厘蔡邕铜钥尺加朂一寸五分八厘元延明尺加朂五分八毫开皇水尺加朂一寸八分六厘刘曜土圭尺加朂一寸五分夫史臣称朂推考百代之法术极精密及阮咸聴其所造之乐则又以锺律声高乐音哀思及得始平古铜尺果长朂所造四分是岂可以朂所造独是而诸代尽非乎宋仁宗朝诏丁度详定邓保信等所定律尺则以和岘之景表尺为长王朴律凖尺比汉钱尺长二分比景表尺短四分有竒胡阮保信及李照所用太府寺布帛尺其制弥长去古弥逺不可依用乃再造景表尺上之而高若诺卒用汉钱尺依隋书定十五尺藏于太常寺夫宋祁以胡瑗所造锺律与古法相合隋唐以来诸儒皆不及瑗而高若诺则以为不可依用然则锺律尺度之中将何所据而为定依乎夫器有形而易拘者也声无形而难调者也以为挍黍则黍有大小之异累有长广之殊黍不可尽信矣以为定于人之声则喉有长短之不齐音有清浊之各异声不可以尽依矣故厯代以来尺之长短杳无定凖乐之高下茫无定声拟议之纷纭卒莫能决嗟乎形质难均物情自然是以圣人制度立法存其大槩要在聪明察之尔今之制律者必曰累黍定尺固无恰好符契之妙若曰弃黍为尺亦无特契之理予谓先守累黍之法以为律尺大分资藉之地后参古人耳聴心会之术以为考声命尺之本庶几所谓元声者必于此而得之不然止据区区累黍之法以为定尺之要恐未免毫厘之差遂至千里之谬又何望夫夔旷之阃域也哉

　　岁差考【王廷相】

　　岁差法尧时冬至躔在虚一度夏至在栁十四度春分在胃十二度秋分在氐十度至唐开元大衍厯冬至日躔在斗十度夏至在井十度春分在奎七度秋分在轸十四度宋统元厯冬至在斗二度夏至在井六度春分在奎初度秋分在轸七度此厯代之厯可验者如此然虽有进退其度不出一舎前后盖天运星行动体也未免或前或却小有不齐厯家步算乃死法耳安得与天相符故曰岁差后世随时占候修改求与天合又不得不然也汉自邓平改厯之后洛下闳谓八百年当差一度当时史官考诸上古中星知太初厯已差五度而闳未究盖古之为厯未知有岁差之法其论冬至日躔之宿一定而不移不知天日会道不得均齐余力积久度数必爽今岁之日躔在冬至者视去岁冬至之躔常有不齐之分至晋虞喜始觉其差乃以天为天岁为岁立差法以追其变而算之约以五十年日退一度然失之太过宋何承天倍增其数约以百年退一度而又不及至隋刘焯取二家中数以七十五年为近之然亦未甚宻至唐僧一行乃以大衍厯推之得八十三年而差一度自唐以来厯家皆宗其法【大衍法有云日躔一岁行周天度未变而日已至故每岁有不及之分约天一度为三千四十分计一岁不及之分三十有六大积而至于八十三年则差三千四十分为差一度矣】然犹未至也至元朝郭守敬算之约六十六年而差一度算已徃减一算算将来加一算而岁差始为精宻至今三百余年台官推演又多不合天道识者徃徃奏请再改厯元以正岁差嗟乎天动物也进退盈缩未免小有不齐一定之法不可拘也刘焯取虞何二家中数定以七十五年当时善矣至唐而复差僧一行以八十三年时谓合天矣至宋元之交而复差许衡郭守敬定以六十六年当时以谓精矣至今又复有差然则一定之法顾可拘执也哉况法亦自有权宜者如定岁之法四朞余一日之数分于四朞则二至之定每疑于丝忽之间须酌量以定无常凖者定日之法一日变为九百四十画者以气朔有不尽之数难分也每月三十日一气盈四百一十一画二十五杪一朔虚四百四十一画积盈虚之数以成闰故定朔必视四百四十一画之前后以为脁朒故定朔每疑于一画之间要亦须酌量以定无常凖者如日月交食之法时刻分杪最为精微及至半杪难分之处亦须酌量以定无常凖焉夫至之丝忽朔之一画食之半杪积之岁久则皆差失不合原算矣以天道不齐之动加以岁久必差之法欲守一定之算夫安可得是故随时考验以求合于天此为至当尧时冬至在虚于今岂可固执也哉

　　圣裔考【程敏政】

　　先圣之后凡嗣爵奉祀者谓之大宗子宗法在礼不可不慎重而考诸史籍则因袭之间尚有可议盖自先圣一传而泗水侯再传为沂国公沂国五传生顺仕魏以孔子后封鲁国文信君盖圣裔之受封始此顺生三子长曰鲋秦封鲁国文通君又为陈王博士次曰腾为汉长沙王太傅次曰树而鲋腾之后分为两宗鲋六世生何齐成帝时梅福上书言孔子殷人宜封其后以奉汤祀遂封何齐为殷绍嘉侯寻进爵为公地满百里此一宗也腾四世生霸元帝时赐号褒城君奉孔子祀此一宗也然则绍嘉公乃大宗褒城君乃小宗何齐生安光武时嗣爵又进封宋公为汉宾位诸侯上霸三世生均平帝元始初进封褒城侯均再世生损和帝永光中徙封褒尊侯至献帝初国絶盖两宗至于汉亡俱失传矣魏文帝黄初中复求先圣之后得议郎羡赐爵宗圣侯传再世生震晋武帝太始初改封奉圣亭侯震再世生懿随元帝南渡居会稽孔氏自此复分南北两宗懿生鲜宋文帝元嘉八年以罪夺爵十九年以隠之嗣隠之复以子不道失爵二十八年以恵云嗣又以重疾失爵孝武大明二年以迈嗣迈传其子莽亦以罪失爵此南宗也后魏时求先圣之后得二十七世孙乘以为崇圣大夫孝文太和中改封其子珍为崇圣侯珍三世生渠北齐文宣帝改封恭圣侯入后周宣帝进封邹国公渠再世生嗣哲隋炀帝时改封绍圣侯此北宗也然则从元帝南渡者为大宗受北魏所封者为小宗南北两宗至于隋亡又并失传矣唐太宗贞观十一年始得先圣之后徳伦赐爵褒圣侯徳伦再世生燧之玄宗开元中进封文宣公传七世生光遭五季之乱失爵为泗水令有洒扫户孔未欲冒袭封尽杀诸孔氏光妻生子仁玉方九月遂秘养之后周时乃得嗣爵入宋而卒至太平兴国中复召仁玉之子宜嗣封宜再世生圣佑无子以弟宗愿嗣仁宗嘉佑中以祖谥不可加后人改封衍圣公宗愿传若蒙哲宗元佑初改封奉圣公若蒙坐事废以弟若愚嗣复为衍圣公若愚传其子端友从高宗南渡居衢州孔氏自此又分南北两宗端友传四世生洙以宋亡失爵此南宗也伪齐刘豫自济南僣位得先圣四十九世孙璠赐爵衍圣公豫废金因之璠三传生元措金末崔立作乱降元遂并俘元措以去此北宗也然则从高宗南渡者为大宗受刘豫所封者为小宗矣元措入元而卒无子乃召洙俾嗣爵固让归衢州仁宗延佑四年召中书定议先圣五十三世孙当嗣封者遂得元措宗人思晦以闻思晦受爵以卒因子贵追封鲁郡公盖今之为大宗子者皆思晦之后矣夫宗礼先王之所制盖以正天下之大伦而絶争端者也先圣定礼乐以为万世法而况其后人奉世祀可不慎乎夫以魏唐之初其所封者史既不载其世次而凡在北宗者又皆出于一时之访求乃以之当大宗子之责亦异乎先圣之礼矣必不得已则南宗犹为近之盖南宗出于当时嗣爵之人而北宗则其疎且逺者或乃以去宗国为南宗之罪以守林庙为北宗之贤则又有大不然者焉以史考之凡出于北宗者实皆逃难四出流落民间非真有仗义守礼之心效死而不去者也然则取此去彼又岂大公至正之道哉矧北宗祖璠始受逆豫之命而终于元朝所谓因袭之间尚有可议者凡以此而已作圣裔考

