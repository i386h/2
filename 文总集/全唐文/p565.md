<!-- { "loadSidebar": true } -->
    臣亡母属在外戚，夙忝末姻，不荫庆□，早先朝露。臣发肤遗体，是亡母所生；金紫通班，圣朝所赐。臣每服一轻妙，尝一甘鲜，何曾不远愧劬劳，近惭荣宠？又见同列有太君拜邑，命妇入朝，臣早孤偏，不胜感羡。母因子贵，幸者何多？禄不及亲，臣独含恨。明年某月，改葬有期，私门大事，莫逾於此。臣内寡材术，谬忝朝恩；外无愆尤，夙承母训。郡县之号，翻及臣妻；哀荣之礼，不г臣母。臣生不侍养，殁未追荣，若惧不敢祈恩，偷生以安厚禄，傥归泉壤，何对慈颜？臣死罪死罪。臣准某年月日制令加一阶，伏乞回臣此阶，追赠亡母。又臣身死之後，合有鼓驾出郊，在臣何颜，存殁叨亻？亦许臣亡母用臣威仪。臣身当以蘧，存荣死足，所祈越礼，罪实诛。伏惟陛下孝理寰瀛，仁及草木，皇室之戚，轩冕盛於前朝；太后之亲，恩泽逾於曩日。臣幸遇非常之主，敢祈不次之恩，伏乞陛下少念葭莩，垂哀犬马，回臣休宠，以慰营魂。则今日以前，报恩於亡母；自兹以後，尽命於圣朝。无任慊恳悲慕之极，谨进状陈请以闻。
    ○在桂州与修史学士吴兢书
    拙自谋卫，降黜炎荒，杳寻魑魅之途，远在雕题之国。飓风摇木，饥鼬宵鸣，毒瘴横天，悲鸢昼落。心凭神理，实冀生还，关号鬼门，常忧死别，事未瞑目，岂在微身？先君业粹中和，才光文武，志道游艺，名动京师，出入朝，事多宏益。虽崇班去已，而阴德被人，清议所尊，何减骠骑？恐耆旧咸谢，竹帛傥遗，使盛烈湮沈，下情感痛。自昔逸群之器，旷俗之才，誉虽冠于人伦，禄不跻于卿士。南史之笔，漏美不书；东岱之魂，与名俱灭。故史迁述许由云：“不遇青□之士，焉足道哉！”惟君侯礼乐山高，文华海阔，古一千岁，闻圣人之书；今五百年，知作者之运。山甫拾遗於中路，时谓得贤；蔡邕挥翰於词林，谁其不许？往送家状，蒙启至公之恩；希果实言，深蓄自私之感。下官久辞荣擢，夙慎祸胎，内无负於明，外冀申於知已，岂谓一人相毁，众口争喧，遂以虚声，加真罪？赖皇明昭宥，腰领赐全，空荷再生，无阶上答。恃子以松竹之操，期子以金石之坚，幸无雷同，悬纳谤议，见危不易，是所望焉。远识古人之怀，敢申穷鸟之请。如季布之诺，重於黄金；延陵之许，境悬於宝剑。生负食花之惠，死效结草之诚，刺血为书，万不抒一。往年恩贷许惠为看《起居注》、《实录》江融《别录》，使不错漏国史，及高明所撰唐史春秋等六处，并乞逸遗事迹，不翳声尘，代业有光，实在吾子。远伫来札，以当招魂，秋冬凝寒，惟动履休胜。青简时至，愿想穷愁，白□遥来，希访生死。珍重珍重。
    ●卷二百四十一
    ☆宋之问（二）
    ○早秋上阳宫侍宴序
    臣闻神器至大，非圣无以光临；宝位至尊，非神无以长守。我金轮圣神皇帝垂妙觉，抚鸿勋，出轩宫而镇紫微，卷衣而袭元衮，释罘祝网，万族咸宁。革故维新，五刑不用，润玉律而含元气，转金浑而调顺晷。穷荒极远，重译左言之俗；负阻凭危，背德殊风之类：莫不厥角稽颡，执贽来庭，烟火通於万方，车书混於千界。庆延八室，享配於明；辟水三雍，讲论乎道义。麟凤荐祉，龟龙奉图，石铭显瑞於郊畿，玉收告祥於宫掖。以日继月，纷纶葳蕤，竹帛书之而未穷，夷夏歌之而不极。圣人之具品周矣，天子之能事毕矣，自千古以下，迄於梁隋，何功於人，比我全德？於是宁宴坐，展豫游，顺四时，乘六辨，先王洛食，上帝河都枢机正於域中，雨露均於天下。徒观其离宫别殿。弥复道而亘南端；高阁重甍，瞰崇墉而连北斗。沧洲晓气，化为宫阙之形；阊阖秋风，乱起金银之树。降雕舆而式燕，簪绋凝严；披镂槛而高，山河在目。参光有地，游日月於天边；睨远无穷，见城池於掌上。四达分九重之路，积树捎云；双茎当铁锁之桥，流珠耿汉。霞浆玉醴，与湛露而俱倾；凤管龙丝，杂商飙而共奏。圣皇望芝田，赋葛天，和者万，唱者千，命小臣，编纪众作，流汗拜首，而为序云。
    ○奉敕从太平公主游九龙潭寻安平王宴别序
    安平王地惟藩翰，才实宗英，悬鹊镜於胸怀，运龙泉於掌握。以为时和政理，实探道之期；贱物贵身，尚延龄之术。悠然远览，卜兹山，属圣主之能仁遂贤王之雅好。罗纨罢御，与朱邸而长辞；金玉满堂，栖白□而不顾。岩石信美，结构多奇，锦壁周庭以造天，玉泉注户而鸣壑。三光贝树，影入山窗；九节菖蒲，光摇砌水。竹林茅宇，自冥栖隐之心；药物图书，即有灵仙之气。人惟帝念，岩穴所以增辉；地入王家，樵采尤其不犯。嗟乎！林栖饮，古亦有之，岂有贵而为王，炼形云壑？希世独立，万古谁邻？子晋以来，一人而已。群公等间紫泥之宠命，藉清溪之逸游，驻骖，步岩石，衔落花而听时鸟，累宿忘归；荫芳树而弄春泉，穷年不厌。衣冠车马，明日下於春山；鸾鹤笙歌，今宵共乎芳月。隐沦可作，将知心与事违；城关非遥，终惜风流云散。下官少怀微尚，早事灵邱，践畴昔之桃源，留不能去；攀君王之桂树，情可何之？请人赋一言，俱裁六韵。
    ○奉陪武驸马宴唐卿山亭序
    一人御历，乾坤尽覆载之功；四海为家，朝野得欢娱之契。若侯门向术，近对城隅，帝子垂休，时过戚里。银炉降节，辞北禁而渡河桥；骏马香车，出东城而临甲第。林园洞启，亭壑幽深，落霞归而叠嶂明，飞泉洒而回潭响。灵槎仙石，徘徊有造化之姿；苔阁茅轩，仿佛入神仙之境。芳醪既溢，妙曲新调，林园过卫尉之家，歌舞入平阳之馆。是日也，凉阴稍下，涯暑将阑，前阶晚而白露生，後池夕而秋风起。重兹行乐，欣陪驷马之游；继以望舒，不顿六龙之辔。爰命栈札，咸令赋诗，记清夜之良游，歌太平之乐事，各探一字，先成受赏云尔。
    ○三月三日奉使凉宫雨中禊饮序
    三月上已，有祓除禊饮者，成俗久矣：挚虞对而不经，束皙言而有礼。汉庭故事，衣冠就元霸之桥；晋国遗风，辎耀翠妫之浦。兴秦宫者，我大周之所建也。境连伊塞，岸隔河都，清暑必在於三伏，洙寒（疑）不逾於十里。占星已毕，擢仙阙而威百神；菲日将成，宜圣皇而福四海。吾侪恭兴路寝，初忝云轺，违北京之宴乐，坐南山之雾雨，相与会良友，陶慕春，席幽林，觞曲水，是日也，杂英初发，群物半荣，春逶迤而上山，雪而藏。高人一坐，杞梓交阴，作者肆筵，芝兰同气。递袭歌咏，不登弦管：嵇叔夜之鸣琴，偏依绿竹；郭子期之春酒，本出青山。论史可听，谈元愈默，不觉齐万品，溢九围，爱流波，惜迟景。顾眄相谓，虽非巢许之闲；左右同声，盍各岩泉之助？请染翰操纸，赋诗言志，人探一言，俱题四韵。
    ○上已泛舟昆明池宴宗主簿席序
    仆不游於兹，十有五载矣。心由物感，遐矣不忘；迹为事牵，近而难挹。南阳宗邕，文通学古，器重名高，令君有奉倩象贤，丞相生元成迈德，暮春修以文之会，上已邀祓禊之游。结缙绅，撰清辰，殷殷辚辚，雾惊尘，望於昆明之滨。观其大浸川陆，博资畿甸，凫发海，来往沈浮；日月丽天，东西出入。千年珍馆，无复豫章；四面金堤，仍同树杞。是日也，驾肩错毂，备朝野之欢娱；ㄚ服靓妆，匝都城之里。翠幕星布，锦帆霞属，馀沥下醉於绡人，新声远聒於川后。纵目遐览，识皇代之承平；得意同归，有吾侪之行乐。高明一座，桂树丛生，君子肆筵，玉山交映。束皙以言谈得俊，张华以史汉先鸣，登旨酒而无荒，弦清琴而自逸。於是涉连榻，命孤舟，桃水涨而浦红，苹风摇而浪白，逼匡阜兮遵彭蠡，邈矣载浮；指衡岳而超洞庭，眇焉疑到。曲岛之光灵乍合，神魂密游；中流之萍藻忽开，龟鱼潜动。镂鲸而鼓掉，共看烧劫之灰；历牵牛而问津，欲取支机之石。晴光划野，有象而必形；夕阳照山，无奇而不见。思溢今古，心摇草木，汉家城阙，遗之以杂霸之风；秦塞膏腴，润之以太平之色。景穷胜践，归限严，思染翰於上林，顾挥戈於。主称未醉，惟见马驻浮□；宾共少留，自有鱼衔明月。宫商待叩，群公之获助已多；序引先题，下走之求蒙不逮。请授素幅，以颂佳游，使一时之兴咏遥存，千古之姓名常在。
    ○宴龙氵宏诗序
    玉树凉台之侧，丹洞壑之傍，灵圣之所往还，蛟螭之所潜伏。飞泉鹤挂，蹑江隅之七里；曲磴龙盘，架彭门之九折。潭如月映，狎之者无从；石似霞开，陟之者莫晓。斜驰洛邑，径路接於风烟；却枕寒郊，年代成乎今昔。群公以乘星戾止，纳言以捧日来游，虽复八舍七车，情每存於野托；貂冠鹊印，志弥尚於幽寻：探胜迹而忘疲，对良朋而不倦。於是藉织草，挹清樽，咀芝术，浮兰桂，同谢客之山行，类渊明之野酌。时临夏首，绣羽转而添歌；序属春馀，丹花舒而助笑。相动色，纵赏飞谈，睹轩盖而为轻，悦薜萝而是重。兀然而醉，心已合於大道；尔而醒迹暂均於小隐：物外之兴致斯远，俗中之嚣尘自隔。此之嘉会，佥曰难逢，曹子建七步之才，论情实愧；江文通五色之管，岂宜虚掷？
    ○春游宴兵部韦员外韦曲庄序
