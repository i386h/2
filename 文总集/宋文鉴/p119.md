<!-- { "loadSidebar": true } -->
　　方安谪籍忽对锋车入瞻八彩之秀毫进与七人之上列窃闻明主临政而愿治先王为官而择人号曰梓材取其器使若夫谏诤之任政惟侍从之臣地密而选清秩卑而望重其所以起居言动则与史官相表里其所以弹诃风察则与台宪同戚休始则专弼人主之违今乃泛论天下之事乃者药石不进鳬鴈仅存伏马一鸣茅茹不已岂谓大明之东出廓然积雪之自消鼓之以惠风润之以膏泽南穷海峤北浃江湘脱禁锢者何翅二千人计水陆则不止一万里死者伤嗟之不及生者匍匐以来归昔居辅弼之崇谋谟帝所终作蛮夷之鬼弃掷道旁古先未之或问毕竟不知其罪敢望桑榆之晚景获依日月之末光招魂于楚水之涯拭目于云台之表手遮西日口诵离骚齿髪摧頽漫索太仓之粟衣裳颠倒惊闻长乐之钟此葢伏遇皇帝陛下上当天心下厌人望见几不俟终日从谏甚于转圜变通得之神宗寛大类乎仁祖岂止刍荛之被赏将令泉壤以衔恩率是以行为国何有敢不激昂暮气缉理空文乘白马而伏青蒲试图来效饿西山而蹈东海期免后艰
　　谢赐防刑诏表　　　　　　　　李清臣
　　徒孥颂系交手传欢甿闻音相趋动色风雷鼓舞律吕和平属在守臣惟知虙分窃惟厯代之为政莫若本朝之防刑承平几百四十年覆飬方二三万里徳如天地日月恩及草木虫鱼尚虑府县狴牢官曹卒吏诵司空城旦为业习柱后惠文之风喜作烦苛私行惨刻或致孤穷无告疾痛不聊是颁诏教之丁宁申谕州邦之长守使之网罗寛大棂槛疏通日与凉酏时视药物比周王之扇暍殆又过之虽夏后之泣辜亦止如是此葢恭遇太皇太后陛下睿慈兼裕仁治醇醲尊居九重之深周念四海之逺谓圣世不专以刑为天下王者常欲以恩结民心仰宁八室之光灵垂庆亿年之统祚臣敢不奉行上意祗率外臣
　　免加右光禄大夫表　　　　　　　李清臣
　　宗庙穆清方祔神灵之享王庭昭旷重推雨露之恩优渥荐臻震皇无措敢殚血恳仰冐圣聪窃以义者天下之大经分乃人臣之常守称多量少岂宜有失于一毫论重评轻必使外厌于羣议如龠合之器是何足以容辅车如栾栌之材彼安能以胜梁栋苟犯满溢之戒将贻颠覆之忧伏念臣技能素卑学问殊浅无益当时之实用宜为盛世之畸人厯任累朝误跻四辅日索太仓之米月受水衡之钱职空任于股肱勤不施于竹帛同省僚列岂无邪揄而诋诃旧山隐沦能不指背而讥笑夙宵腆赧形影徬徨未退即于幽闲已深慙于尸素更增显宠将累至公恭遇皇帝陛下天纵睿明日新制作欲赞斯时之美方收多士之英致此误恩猥加朽质任人惟旧固惟圣主之隆私受爵斯忘深惧先民之至诫冀还异数庶息烦言
　　谢除中书舍人表　　　　　　　苏　辙
　　越从左史擢领西垣口出命书身叅法从窃念山林之迹本无富贵之心闻命若惊固辞不获伏念臣生本西蜀家世寒儒学以父兄为师贫无公卿之助私有求于禄飬輙自力于文词慨然东游无以上逹际防仁祖访求直言策语猖狂恃圣人之不讳考官怪怒恶悻直之非宜孰知牾俗之言特被爱君之诏感激恩遇遂忘死生莫酬国士之知适有私门之祸未填沟壑重廹饥寒时于道涂望见神考一封朝奏夕闻召对之音众口交攻终致南迁之患生虽不遇常辱顾于二宗时不见容势殆滨于九死厄穷自致黾勉何言敢云衰病之余复被宠光之幸此葢伏遇太皇太后陛下母慈均覆坤徳无私欲以任姒之明躬行尧舜之上肆求多士以道成王耆老毕防于朝廷耕筑不遗于林莽遂令拔擢猥及空疎冯唐已衰犹愿云中之徃贡禹虽老未忘封事之勤譬如木之在山生则荷恩而死无所怨水之于地行则润下而止不敢辞臣之事君义亦如此欲报之意非言所殚
　　谢除尚书右丞表　　　　　　　苏　辙
　　涣汗之患已行而不及伛偻之志虽勤而莫伸上愧鸿私下慙公议恭惟皇帝陛下接尧舜之统蹈成康之仁礼貎先正耆老之臣拣拔后来翘秀之士俯仰六载前后九人坦然公明故不私贤否之实穆然渊黙故坐照情伪之真临御乆则鍳愈明得失分则下无隐如臣者西南贱士章句小儒早歳猖狂偶窃方闻之逺中年流落既安县尹之卑遭时乏人致位近侍跌宕文墨之囿嗫嚅议论之塲学皆空言安有实效顾惟省辖之重实防国论之余岂无遗贤遽及微品地寒资浅何以望三事之余光才短力薄安能裁六聫之滞论虽复僶俛就职愧欲何言此葢伏遇皇帝陛下天地之仁曲成草木之陋父母之爱不録子弟之非将建大厦以覆羣工故聚众材而收弃物然臣负过其力受非所容惟有洁已无私或不孤于托付引类自助幸得免于颠隮不渝始终少答恩遇
　　贺明堂表　　　　　　　　　　苏　辙
　　飨帝尊亲古今之大典推恩肆天地之至仁举此盛仪并在今日伏惟皇帝陛下以仁御世以诚事天乾清坤宁兵戢民阜人悦故神罔不宥物备故礼得以成一享圜丘三谒路寝诚敬之心与日兼茂寛大之泽靡物不防能事既修全福自至方将享尧舜之上寿膺成康之令名民愿所同天心是若臣顷侍帏幄稍厯歳时谴责之深坐甘没齿江湖之逺犹冀首丘乆蛰泥涂闻震雷而惕若深囚笼槛得清风而自疑
　　降朝请大夫谢表　　　　　　　苏　辙
　　罪大恩寛言者未厌官髙徳薄法所不容尚领真祠实出寛宪伏念臣早尘近列无补明时下则拙于身谋上则闇于国体先朝矜其愚陋宥以遐荒前后七年浮沉万死偶真人之御厯数大号以惟新普复旧官亟叨厚禄然臣年追衰暮知复何为身利退藏顾未敢请因循于此黾勉自慙虽复追削者五官仍且获安于闲局涵恩至厚为幸已多此葢伏遇皇帝陛下以尧舜之仁行成康之政未忘于旧物恩许毕其余生臣谨当杜门躬耕没齿蔬食知死生之难报姑静黙以待终
　　代贺景灵宫奉安御容礼毕表　　吕希纯
　　即上都之福地载广珍庭防列圣之晬容益严昭荐良辰叶吉缛礼告成凡预照临率同庆忭窃以仙源濬发帝业肇基祖功休盛于汤文宗轨继隆于启诵虽寝庙时飨祼将克备于灵承而衣冠月游馆御未经于制度恭惟真主允集大成皇帝陛下至孝格天文明若古眷神功潜跃之宇有章圣诞弥之祥夙建清都仰延真驭廼规恢于旧址庸考卜于新宫凛然太紫之威隐若神明之奥惇宗有昭穆之叙谒欵无来徃之烦而复秘殿重深列坤仪之正位囘廓曼衍图拱极之近寮逮不日以休工肆前期而蒇事璿题洒落焕东壁之星躔藻卫森罗备甘泉之法驾奉雕舆而降格拔玉座以妥安诏跸亟临羣司毕至瞻舜瞳而增慕施禹拜以忘勤精意克伸繁禧举集洽需云而示惠霑解雨以疏恩嘉与羣伦同兹大庆臣蚤尘枢幄方守塞垣阻陪鹓鹭之班徒深燕雀之贺

　　宋文鉴巻六十九
　　钦定四库全书
　　宋文鉴巻七十
　　宋　吕祖谦　编
　　表
　　代文潞公谢太皇太后表　　　　张　来
　　稽留君命敢求免于刑诛惠飬老臣不使劳其筋力仰睿思之从欲抚衰志以知荣伏惟太皇太后陛下厚徳无疆圣仁在上神孙临祭知保依之圣功多士充庭见肃雝之盛徳恩及草木喜同天人臣幸以余龄获逢盛旦虽笾豆骏奔之事徒有心哉而礼乐大备之时为后死者岂不偶尔尚是矜荣
　　免右仆射表　　　　　　　　　韩忠彦
　　申宠命以自天荣非意及措微躬而无地愧与忧并仰冐眷厯陈危恳窃以君臣同体取象于元首股肱上下交孚相亲如腹心手足所以代天工而理物故能熈帝载以奋庸自昔御临尤为艰慎惟徳业之兼茂乃邦家之有光伏念臣学无他长止堪近用不为诡随以循众但知直道以事君遭遇圣时未隳素业赞陪机政惟任孤忠墙髙每惧于疾颠绠短固难于深汲更冐非常之宠深虞可畏之言矧今蠧萌未消国是难一事有可否必分年号而得行臣无忠邪防指朋类而皆废西方师老而财匮斗米至于千钱北道河溃而民流十室几于九堵大霈更新而犹多禁锢宿逋虽减而尚廹追呼方欣大有为之时乃用不世出之士岂兹绵薄能副详延伏遇皇帝陛下奋独断之用广弼谐之谟旁求不间于庶位专任况多于旧人采擢微才收还成命誉归明主名器不轻于假人谤息愚臣负乘免闻于致冦
　　谢史成进朝奉郎表　　　　　　曾　肇
　　裁成二帝之书仰资圣训褒録诸儒之效俯逮孤生缪进官荣并叨恩赉省循非称冒昧为惭窃以简册之传固多帝王之书为重文章之用非一述作之体为难在昔有邦若时稽古自周而上具载百篇之言繇汉以还各成一代之史典谟之辞略而该春秋之法谨而严子长既缪于是非见称事核孟坚颇推于详赡或患文繁降及后人益艰是任或纪事支离而失实或设辞骫骳而不工或疎略抵牾之相形或取舍抑扬之未当厯观前载兹谓才难矧两朝功徳之崇髙而五世声名之富有以至俊杰瑰竒之士梼杌巍琐之奸载在史书传之后裔宜得贯穿驰骋之学温厚深润之辞追二典之光华垂百王之模范如臣之鄙揣分无堪防闻道于父兄粗知好古长论文于师友窃慕著书然而植性昏受材濩落有浅见寡闻之累无属辞比事之长遭世盛明脱身冗散天禄石渠之奥蚤预校讐金匮玉版之文得防论次兹儒林之盛选实仕路之殊荣特逹甄收莫非帝力周旋长育咸出圣恩自视空虚固难报称虽勤劬于夙夜漫淹厯于歳时阐发大猷岂敢希于作者整齐故事或可继于前人甫临汗简之终适遘负薪之疾奏书天陛阻亲望于清光拜赐宸庭莫与闻于褒治岂期推赏并及罔功飬拙藏愚乆已逃于常宪因人成事兹复玷于异恩逊辞勿容惊惶莫措此葢伏遇皇帝陛下务尊先烈祗绍永图谓祖考之功非形容之可继而子孙之孝在润色之为能深诏有司共成大典葢兼资于众论不求备于一人毎于载笔之勤靡问吹竽之滥致兹琐质均被鸿私蝼蚁虽微素积爱君之志涓尘有补敢忘许国之忠
　　陈州谢上表　　　　　　　　　　曾　肇
　　初縁细故輙丐徙州继露危诚复求易地图报未伸于万一冐烦已至于再三自非仁恕之朝当在谴诃之域圣恩甚厚私愿弗违视太守之章孱愚知幸望长安之日感涕难胜伏念臣托势至孤叨荣过重谋身寡术易致于人非窃禄无功难逃于鬼瞰材微命舛福薄灾深方祗厯下之行忽遘漳濵之疾顾筋骸之素惫困药石之交攻气属如丝识几去干已分身归于厚夜不图天假于余生怳如梦寐之初囘憯若酲醴之未解神明凋耗形体支离念官守之尚遥追玉程之有限内省尫羸之质岂堪撼顿之劳非敢自爱于疲癃实惧仰慙于任使幸修门之在望恃延阁之见收呌阍自言伏质俟罪葢疾痛之加者呼父母而是愬精诚之至者动金石而非难果上恻于渊衷俾曲从于私便维兹藩辅密迩京师事简民淳首被朝廷之化里安户佚稀闻桴鼓之音顾臣何人获此善地可觊康宁之福皆縁覆防之恩矧常守于是邦有相望之仲氏流风未逺故事可询重念臣昨守汝隂亦畿右始引小嫌而求避出于虑患之太周终明大体而复还良以至公之在上铭心敢怠粉骨难酬此葢伏遇皇帝陛下聪明烛于防微而隆寛尽下威徳加于九有而内恕及人笃遗簪坠履之仁推藏疾纳汚之谊太皇太后陛下处奥室之中而周知万事据崇髙之势而洞照羣情常怀大徳之好生不忍匹夫之失所悯臣忝陪侍从之末察臣实婴沈瘵之余假借宠灵妥安孤朽臣敢不体上之慈而哀矜于下念已之病而绥飬斯民庶收尘露之微少答乾坤之施
