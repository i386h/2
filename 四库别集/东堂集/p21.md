<!-- { "loadSidebar": true } -->
　　宋阳里华子中年病忘其妻以居产之半请方于鲁儒生生已之华子既悟乃大怒黜妻罚子操戈逐儒生欲追须臾之忘不可复得此病尔犹茫然遗耳目蔑思虑况至人去健羡黜聪明其中了然防之哉视吾身防焉空虚浑沦其亦何思何虑而行藏之别如屈伸臂尔天以是非哀乐独啗贤者乆矣前人老死尝不得尽弃其余漫不复收散之山川溪谷托于云烟雨更以厌饱后人世有人焉材厚而命薄学莫行其志仕莫究其用至有沉埋而不振放逐而不复心烦意乱乃时登髙楼上层台寄逺目防幽懐防剑而悲歌捋须而遐想伤今之不可晤语懐徃昔而悢悢也则山川溪谷之情云烟雨之色空蒙弥迤见古人之余悲留徙倚而发凄怆殆挥不可去已益使人抚物色以自怜感时节而永懐向使华子犹病必能登临而忘使去健羡黜聪眀者于此当不悲以笑而卒亦不知其所笑因忽兼忘人之悲此能无得防矣岂自知行藏之多岐哉巨中陈君即教授舍为楼号行藏引客坐其上顾谓仆曰杜参谋诗尝有此今以名吾楼子盍记之时日暮天寒仆支阑干而徬徨目送过鸟翛然絶湖湖西独黄蒿古城雨湿枯树想见此老乱髪垂耳零雪霑须目注橡栗歩追狙公其阨穷流落之态于一倚楼顷周视山川谿谷尽付其悲葢将以遗后人使惊世故之多累悼浮名之不竟嗟良辰之晼晚也巨中气禀特异如孤峯絶岸为文章笔势耸防上使以经术教江东子弟又使养以安闲益自进于道其日夜所以学吾夫子者当于进退存亡可以不疑是岂不沛然足乎已而无待于外者潜虽伏矣亦孔之昭顾廼倚楼忘愁独放意于山川谿谷以追当年之余悲乎不然特戏为此名与诗人墨客长为胜槩尔
　　自得斋记
　　仆顷过余干令饭有客下座气貎魁岸望之甚伟令云簿君尚书宋公之孙尚书公文学前辈有显名于时仆以不及识为甚恨喜见其孙也时起与君语云公子习富贵家主簿官卑廪薄未免于寒饥今视君鼻间栩栩然君之用心独奈何君曰我不敢出吾分以求余就非我力而取闷尔他日又过仆见语曰簿舍顷壊今新傍构斋居以自休陈图书植竹树出则充吾职而已间而归解束带从賔客弹碁饮酒便輙终日漫不知其他于兹三年矣衷实自得之子为我记其説仆告以天池之鱼化而为鹏怒而飞其翼若垂天之云抟扶揺而上者九万里而蜩与鸴鸠斥鷃笑之此局于大而不能小彼蜩与鸴鸠斥鷃者自足于数仭而无所用大也故不得不笑之言者尝语仆以道云充塞天地大而无余隠于毫末小而不迫其在人也可以贵可以贱可以约可以防惟人所之今将絶云气负青天则鹏不得争前翺翔乎蓬蒿之间则蜩与鸴鸠斥鷃且相比也为鹏也为蜩也与鸴鸠斥鷃也何适不宜而与道徘徊斯自得之全乎君効一官方翔徉乎蓬蒿之间葢能自得于小矣然亦何必自为小廓而大之正亦为之而已君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉君请记甚勤仆于同僚何敢自爱虽然常闻前人有言学不可已或云人不可以无学君芽茁词林而遗翘可拾意当敏以培之俾终不落于以益求其自得之意则中庸之义见而后庶防知君子所自得者不既大欤顾仆云云何益聊为君记嵗月而已书来盛道斋中佳致仆有官守不得往观以书于此文也






　　钦定四库全书
　　东堂集巻十　　　　　　　宋　毛滂　撰序
　　送邵通直序
　　邵子罢永平监北归告行于常所与游者郡参军毛某参军廪甚薄羮藜饭糗不足以饷邵子之仆夫愿从它客通谒跪起致郑重语三四而已而漠然无余情念与邵子游乆不能忘也将拭眦霑脸惘然见可怜之色为儿女嗫嚅而邵子每见望者又不如是决知其不能尔怀抱索然顾终无可申殷勤独念少年时饥馋健啖老颇能言哺啜事今不得已试请以此言饷邵子人不可以不饮食也凡羮胾脍脯醢醯盐酪皆所以涵津液敷荣华心愉体胖为神明家牛羊封豕芬芳滋味纷纭其余鱼鼈兔雉盖尽取以供祭祀奉宾客养口体今殊不然巨卿大家穷海极陆鳞介纎细毛羽防族形丑状怪名品不録皆得以供鼎俎污匕筯自以为珍异可口也一旦祸生齿牙嗜味得毒甘脆下咽镆铘在腹其次使人肤肉闷痒闗膈壅郁拘挛偃蹇呕不得出此时虽欲还牛于俎羊豕并随洗濯肠胃兰蕙芼之不可得已此何故也彼于羊与牛豕诚亦有味虽细怪陋能使人流涎被頥而其毒昧昧嗟乎士有常徳厉行不出竒吐甘以惊世为媚悦也世视之真寡味难近则使人几何不缱绻甘熟绸缪輭媚乎滛诐之言甘如也吉善之言淡如也甘言炜炜俾躬自瘁淡言煌煌礼义之房淡者以养甘者以防且人切爱其身也爱之则求所以养之得其所养则名美而益荣失其所以飬则憔悴而多屯饮食者亦若是口之于味耳之于言淡者居后甘者在前理必然也亦自择而已嗟乎定交之难知人之难养身之难今于餔餟得之邵子名家子好学问吏业过人于世见头角寄门戸者今官日益髙四方水陆甘异当日集于卲子之庖它日下筯而食也庶几无忘此言乎
　　送南禅长老浩然赴双林序
　　今之士大夫往往能诵佛语而为之说予方学孔子未暇求其书读也然亦防识其意盖无君臣父子文物礼乐以世所见为幻以虚空不可知为真得其道可使外形骸絶去声色香味安于死生一无所贪怖喜憎大率不过如此其徒有谈其説者必手如意坐髙席脂韦宛转长声而软语世名阇黎又有短袴衲衣踉蹡屈强所临几席増危而更侈傍置一拄杖其下有侧行胡跽设意以问之者乃轩然而坐浪平然而荅皆离絶逺去出没茫忽明忽晦如风过电照不可袭而得者世名长老予固三听而三省之矣了不知为何等语亦不知世名阇黎长老果何如人也以是益不喜与其徒游而浩然既为长老其不相从宜矣予又鄙朴于人事曽不通晓闲居乡人不往来独怪浩然见予必喜往来为不厌倦予孤寂寡味亦甚喜与浩然语然诚不敢以世俗所名长老輙望于浩然也浩然浑厚人神定气平出语如决江河不可滞碍其有道之士乎孟子曰道若大路然浩然盖尝服儒衣冠矣岂亦尝歩趋此道耶将去予而之它尚不予告何也幸茍知之佛逺乎哉
　　佛鉴大师语録序
　　佛以无心通逹一切法而以一音演说之故法法皆心说说皆法半字满字有离有解有假名字而无一物四句百句千万亿句乃至不可说那由他句其字有尽而义无穷始自四十二章西来而佛书遍中国能言之类无以复加如经所说山河大地皆是菩提灯发劳相譬菩提心为一大镜而山河大地一切众生草木根芽之类皆清净本然中所现物故随取随用而其取其用皆不外吾镜中则其能以无心通逹而一音演说字有尽而义无穷能言之类无以加岂不以此哉然佛以无言言故如刀画水如空中鸟迹过不可寻而昧者欲求画于水求迹于空故观一藏教如大海普雨而欲以浅智悉数其滴至不可得则生迷闷于千万亿句计常计断见中见边如歩屈虫脚移后蹑前终不得舍而曾不知反滴为海则千万亿句画亡而迹失有大智人菩提逹磨具佛知见愍此世且为教所缚而来解之最初一语廓然无圣有求心了不可得者即以付之故面壁不立文字而一藏教咸露无余佛音人音鸟音兽音一切风水百物之音是音皆说是说皆义乃至墙牖栋柱无说亦说随其根性使各悟入如是解脱无量之众譬五百比丘各有悟门言人人殊而佛告舍利弗以彼皆正说无拣择也粤有佛国禅师白公天衣怀公之裔孙法云秀公之嫡子提祖师印为一切雄而佛鉴大师惟仲又佛国之嫡子始从佛国悟庭栢义即狮子吼尽眼色界随类拈出物皆金色而佛国不作如是言佛鉴亦不作如是解也或举庭柏义问者则曰莫谤我师然青青满前用亦不尽既往金山龙游道塲皇帝数遣使降香学者云集震于江南防补之至金山师倾盖欣然语以家弟无极宰说之宗防夙契尝赴初请桃园鼓山亦以补之于道有少分因出门人次集语録求为序引补之闻之昔佛一时取恒河岸一叶告诸比丘我所觉了一切诸法如大地草木为众生説者如手中叶佛以为叶叶皆举累劫不尽故举一叶使自趣入而缚于教者始叶叶而求之非祖师具佛知见则安能不立一指而尽佛之蕴无有余哉知此则如来祖无异禅也故因佛鉴语録而伸之
　　赞
　　双竹賛【并序】
　　政和甲午臣某防恩佩嘉禾章得治其民当主上以清净临海宇而天下无事臣某素不知吏道幸茍安之亦卒无可治者是几与百姓相忘于千里之内独览观日月淑清山林膏润风祥露甘鸟兽鱼鼈咸若守臣无功饱食闭閤自处于太和一物之数而已州之嘉兴县尉臣丁某来告曰尉舎东有竹其干合生此国家之祥愿以上闻臣某既以图闻窃自惟念传记所载歴代休祥盖时有之然非若今日之盛也侧闻四方所上仁木可集而为林嘉禾可敛而充廪芝秀成田黄金玛瑙波涌而山积鸟兽雪翰素肤笼致以献者不絶于道恭以主上徳至大也其大在天地而其细不遗草木虫鱼故休气充塞乎四维八荒之间沈浸薰蒸孕和毓秀蔚为休祥殆不可以数计非若传记所载么麽眇小而已唐叔得禾异亩同颖遂作嘉禾书主上寛明仁恕克享天心长发其祥膺受多福故风角占曰福先见曰祥今祥至如雨将书之则亦不胜书矣臣某伏览太师鲁国公蔡京奏曰臣被恩殊尤前后非一自夏涉秋果之赐不可胜计内双头并蔕者臣谨记得李实五百六十有七一百八十有三林檎七十桃四十有二皆宣和殿内禁苑所生自昔得其一二以为上瑞今盈奁实篚其众若此非圣徳感格克享上帝之心隂阳协和孰能与此臣某舞手永叹曰此禁苑所生太师被赐者如此尔而天下瑞物新新相续未易胜言也而双竹何足道哉臣谨昧死为賛以广其意云
　　皇天无亲灾祥在德祥为福先若合符节究观前王瑞载于史事才么麽为国大喜和气被物今无不在物莫非祥史曷胜载圣人清浄其道如天近隠旒纩夫天何言发为至德薰为太和散为休祥诸物盛多其和惟一四海一心祥其在兹余不足云国家忠厚尧舜性仁湛恩汪濊与物为春惟此君子云仪玉骨劲秀有节空洞无物姿傲氷霜韵含风月冲和所被疎简亦合苍龙并跃丹凤和鸣内向夷狄同体君臣江湖荒寒萧艾相倚青鸾不游白鹭羣飞幸列瑞物奉图赤墀庶同果托根禁籞独立蓬山抗节白虎云日下临风雪莫萃愿奉清闲坐阅千歳天光玉色俯照寒翠
　　夀星图赞
　　维石岩岩生于一拳岌峩千尺宝藏兴焉蔚荟出云磊落承天岸巾石间衮衣貂蝉德盎于背气充神全与石壁立宁复有骞黄阁丹台风烟接联芝田月明独立胎仙督邮支牀静阅流年翠竹不改碧桃长妍春日迟迟光景蝉连五云氤氲三台明秀乐只君子遐不眉夀
　　又
　　维石岩岩维川汤汤下有舟楫上有栋梁云垂杖屦春暖节幢白鹤翔集绿毛徜徉竹坚松老石痩山苍羽衣丈人渊乎莫量动为夔龙静同老庄五云咫尺太紫圆方丈人来归论道岩廊峩峩苍山万仞积秀丈人乐之惟仁者夀
　　真人画赞
　　露凉风清珠星灿然虚出天籁欲舞胎僊瑶光玉骨巢叶如烟婉彼天人撷芝玉田凭栏缥缈桃阴满前灼灼其华一笑千年
　　雷峯法宗师真赞
　　屹然孤高淡然乐易无营寡言自解佛意头目非爱孰冩所弃似吾非我天地委蜕众则仰之雷峯之裔
　　元照律师画赞
