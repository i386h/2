<!-- { "loadSidebar": true } -->
　　诗人朱碧潭君汶以名家子少従父薄逰往来荆湖豫章泛洞庭彭蠡九江之间冲簸波涛以为壮也登匡庐山逰赤壁览古名贤栖遁啸咏之迹有发其志遂学为诗耽酒自放当其酣嬉颠倒笑呼欢适以诗为娱顾谓人莫能知我人亦皆易之无以为意者其诗不行于时屋壁户牖题墨皆满涂污淋漓以诧家人妇子而已贫不自谋家人诮之曰何物可憎徒涴墙户曽不可食其为画饼耶取笔砚投掷之欲以怒君冀他有所为君不为怒亦不变也一日郡守出教访所谓朱诗人碧潭者吏人持教喧问市中莫识谓谁久乃知其为君也吏人至门强君入谒君衣褐衣窄褏而长裾阔步趋府守下与为礼君无所不敢当长揖上坐君所居西郊僻处田■〈土幻〉林麓之交终日无人迹守独出访之老亭数椽欹倾植竹撑拄坐守其下突烟昼湿旋拾槠叶煨火烧笋煮茗以饮守皂隶忍饥诟骂门外君若不闻于是朱诗人之名哗于郡中其诗稍稍传于人口然坐以匹夫交邦君指目者众讪疾蠭起而守所以礼君如彼其降又不能为诗故守父故与君之父有道路之雅以讲好而报旧徳耳君诗虽由此闻于人人犹不知重其诗覆用为谤呜呼可谓穷矣凡世之有好于物者必有深中其欲而大惬于心其求之而得得之而乐虽生死不能易而岂有所计于外诗之不足贾于时以售资而取宠君诚知之矣苦为闭闗吟讽冻饿衰沮而不厌其好在此也人之不知重其诗焉足以挠其气而变其所业哉君尝谒予懐诗数十首为贽色卑而词款大指自喜所长不病人之不知而惟欲得余一言以为信也岂其刻肠镂肺酷于所嗜虽无所计于外而犹不能忘志于区区之名耶嗟乎此固君之所以为好也君既死予故特序其诗而行之庶以不孤其意岂以予文为足以重君之诗于身后哉

　　五子诗集序【王慎中】

　　诗之为道诚深而其事则微矣栉字饤句协比声律使其词有足玩音有可讽亦事之微者也宜非人之所难至然明公大人有鸿烈伟业章施当世者尝患不能往往竭其平生之勤争工拙于片言只韵之间不克快其所欲而野夫田父闺人■〈薛上女下〉女縦其贪慕忧思之所感托类切物以咏歌其志时辄造于精微盖其道之深者寓于天地之间动于人心触于物变虽其啭喉掉吻冲口肆意而欣戚促舒中挑外引每与深者值嗟乎是亦怪矣其事之微虽当世烜赫巨力之人不可以徒得其道之深则匹夫匹妇不劳而获焉兹诗之道所以为深而其事亦卒不得谓之微也予性喜为诗幸其材不合于世龃龉以穷事功无所表见又天诱其灵异于匹夫匹妇之愚于其道之深偶有所明间独好采风谣俚诵察见真机以考俗化而验性情而田野闺壸之声未见有值于道如古国风所列岂其流行于天地之间者未尝泯灭其动于人而触于物者则有时而絶耶意必有竒节怪行慷慨磊砢之士不涉声华隠于酒奕混于屠钓忿怼傲睨相与作为语言嘲侮风月雕缋草木以泄其气而乐其心则不泯之道将于斯人乎寄以存乃今得所谓温陵诗社五子之诗读之五子者各有竒节怪行既无所用于时而一其力于此互相叫呼唱和以为极欢旁观皆笑为狂谬甚或加指斥五子独喜自得不顾也予读其诗爱其于道之深者有值焉居常所意不谓一旦得见其人而又出于同里叹此道之将絶而仅有寄于斯人也欲以其事之微者语之使毕其力以追古作者之盛五子不予疑也予今所读诗皆五子初作已可爱悦如此诚毕其力不怠以辍其能追古作者而侔其盛予亦不五子疑也予虽不合于世犹出近名宠稍污利禄直以早废因得久穷尚冀斯道有成如五子之穷特甚予安能极其所至哉然予又以悲夫五子者之果无用于世而徒以事之微者成其名也

　　陈少华诗集序【王慎中】

　　由汉而下为诗者多矣其人大抵陵夸恣傲睥睨踞虐挟能盛气遌众物而犯一世或放浪谈谲剽轻不根喜自迭肆脱去绳束而为慢侮世皆可狎而于人无足严其忧愁惬迫懑愤无聊天地若无所容而人不可与偶好为不平诮刺多怨而善悲故能设竒托怪钩深抉隠穷四时之变而引万物之类作为语言以道人情之所欲写而不能本有而不得以巳者其诗之工往往极其至焉虽其诗之工然亦以傲虐慢侮怨悲诮刺负世之累有其材者固不免有其病与余少而喜为诗以为文之穷情极变引物连类指近而寓逺陈显而寄微足以感人动物咏其所志者莫善于诗其好之甚専治之甚勤自顾其睢盱龌龊谨绳墨而蹈规矩于诗人之病不一似之宜其不能工也人各有所受不能相袭勉而为之卑气驽质闲心缓性震悼而排击之非其所习终不似也故亦卒莫能工之乃吾读陈少华君之诗心有异焉君简重修洁禔肃寛穆走趋衣冠颀然成徳君子也于人无所不爱敬发虑出政以临其民尤恐伤之有仁人之风于诗人之病非惟不似之乃薄不为也其诗之工盖余所为穷情极变引物连类善言其志而足以感人动物者也如余之愚茍无其病则其为诗不能副其勤而足其所好犹复贪慕强勉几幸似之终以不习而自止非能薄不为也余诚愚不足论然观昔之为诗者皆雄伟恢闳絶伦特出之材犹不免有其病而仅能名其诗以见于世陈君独两得之岂非难哉余既尽读陈君之诗因论而序之以志吾愧且使学者知世之为诗者固有无其病而成其材如陈君者也

　　前后入蜀稿序【唐顺之】

　　山泽好竒之士往往以极幽遐诡谲之观博搜山川草木鸟兽变化之情状为快然其耳目有所滞而不能徧于是有侧身四望之思宦游羁旅之事其力足以穷悬车束马之径凌跕鸢挂猱之阻然其情志有所累而不能遣于是有懐乡去国之忧情志与耳目常相违而山川之与人常不相值惟蜀僻在西垂古所谓别为乾坤者也雪岭大江之雄浑峩巫青城之窈丽仙灵之所窟宅其胜甲于天下然陆则拒以飞厓断栈水则陿以惊江急峡斗雷霆而翳日月其险且逺亦甲于天下自古好竒之士慕其胜而已其险逺不能至于是有梦而游寤而叹焉者自非游宦与羁旅终其身无因而一至焉其至者怵于险而忘其为胜于是羁旅迁客之思深而轻举冥搜之好移变衰摇落之感生而雄浑窈丽之观改盖昔人所赋侧身西望阻岷峨者既足以着山泽好竒缱绻顾慕不能自遂之情而其所记峡州至喜堂者亦足以尽宦游羁旅憔悴无聊不能自遣之状夫虽幸为耳目之所接而夺于情志之所不快与虽幸为情志之所快而限于耳目之所不接其耳目之所不接者既不能使景就乎情而工为凿空揣悬之言其情志之所不快者又不能使情就乎景而泄其和平要渺之音于是大夫缺于登髙能赋之义而骚人竒士縦欲原本山川极命草木亦无所凭焉以聚其精而发其辨博噫嘻此春山公前后入蜀稿所以为可讽也公自郎官出为郡守自郡守迁按察副使先后皆在蜀其为郡守也于重庆盖陆走栈水浮峡而后至中州之人所为险且逺其为副使也于建昌则在灵闗大渡瘴雨蛮烟之外虽蜀人亦素惮以为险且逺者而公皆恬然安之政事之暇方且披巉巗践霜雪穿猩鼯豺虎之窟俯江妃水仙之宫以穷其胜而犹若未足故其险无所不涉则其胜无所不穷其所厯与所穷一切可愕可喜则无不见之乎诗盖其大者闗政理谣俗之故其细者足以牢笼百物山川草木鸟兽变化之情状其叙险也既可以使人欷歔惨栗而如堕其叙胜也又可以使人飒爽飞动而如跻向非公以其宦游旅寓之迹而兼乎山泽奇士之好情志之所快与耳目之所接适然遇合固不能摹而写之若是公诗既刻为二巻其子于徳请序于余余以谓使好竒之士读公之诗可以不俟陟险而坐穷其胜于庭户燕闲之间宦游羁旅之士读公之诗且将悦乎其胜而忘乎其险顿然释志于惊江絶栈之上也然则不能自遂与不能自遣者皆将于公之诗乎有得也余山泽人也盖慕蜀而不能至者亦将于公之诗乎有得也遂不辞而序之

　　六朝诗序【朱衡】

　　朱子浏览至六朝之诗曰恶是足言诗乎哉或曰何也曰诗由于感感原情情本性性统于心故心也者言包乎天矣言蟠乎地矣言萃乎万物之类矣言藴乎曰性言发乎曰情声言之曰音章言之曰诗讽言之曰风正言之曰雅美言之曰颂其流也为骚为古诗为歌为乐府为引为吟为律为曲为调乃体格变至异矣曰然则有同与曰乃所谓情则无不同也其极何如曰春鸟鸣而思融秋虫嘒而心惨女遇春而懐士感秋而悲处塽垲则其念纾临阴隩则其虑结钦爱生于宗庙慨慷溢乎邉鄙鹊噪而喜鸦噭而凄若此者非所谓天地与物示人之声而人协天地与物之气也乎故声也者气也诗也者各随所之而气行乎其中矣其发于和也则其声缓而纶其发于惨也则其声哀而切懐而不淫则其声静而贞悲而不伤则其声节而谅舒而不荡则其声清而越结而不陨则其声理而隽恭而不谄则其声庄而绪慨而不厉则其声庄而则喜而不逸则其声疏而亮凄而不伤则其声永而思故发而皆中节谓之和以悦神人以祀郊庙以播丝竹以宣八风之气以召四方之祥此诗之极功也不然则欵耳游耳放言耳赝情耳虽有上格将焉用之故曰六朝之诗非盛世言也而今之学者犹或宗之噫是得谓之诗已乎是得谓之诗已乎

　　王履吉集序【顾璘】

　　呜呼观今滃然云兴灿然星耀岂不有羡于当世之士哉然性缘情汨志以习乖考之温仁成悳固已鲜俦矣姑畧言之自视有余者骄视人有余者妬骄妬所终败于人国乌用士为也得夭犹幸若吾友王履吉氏遹发乡国早闻四方龙凤为章山海为藴不谓有余既甚者乎然逡巡若处女俯诎若蒙士自予所睹未尝失色于人及其遇一善觌一才若饥渴之于饮食不厌不止故年始强仕而海内胜流什五齿交矣乃抱痾长终玉毁牖下呜呼恸乎人皆曰履吉之才不可再得也予独曰履吉之徳不可再得也盖伤人国焉其兄太常履约氏刻其诗予得而论曰古体五言沈郁有色可愤可乐盖类曹植鲍照七言跌宕浏丽号幽吹而霭春云盖类杜甫岑参近体亦步骤杜岑而自摅神情殆与盛唐诸家相雄长可谓诗人也已特非其致也所取于履吉者非以此

　　蒲圻黄生诗集序【李攀龙】

　　余观黄生所为诗其困于贤良文学自伤不遇而不得其说而将以逸民遗老自解于斯世而非其所安而遂取裁于宗工巨匠以有事其间而欲之者乎何辞之屡迁而气变也拙或合之工或离之微不容髪其失岂竢其着哉故里巷之谣非缘经术招隐之篇无涉玄旨义各于其所至是诗之为教也魏顺甫曰生尝以所为诗者属余归而求之则既已削所为诸生时稿矣乃十余年又以属余归而求之又削其稿以就今所为诗也然则顺甫使之有所不得有所不安也有所不得有所不安而后有以欲之是为诗之教也故经术所以立雅而动不能不趋于风玄旨所以养恬而发不能不趋于俊斯生之辞屡迁而气变者邪君子曰惟其有之是以似之即令生百不得百不安而非其所欲于顺甫而有今所为诗乎哉盖自屈宋之相师友而楚人为诗由来逺矣独异夫栖栖不遇而徘徊以自解以求所欲焉是为可以怨而犹之楚人之声而已

　　胡元瑞緑萝馆诗集序【王世贞】

