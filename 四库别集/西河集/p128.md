<!-- { "loadSidebar": true } -->
　　上开博学鸿儒科召天下才学官人可备著作顾问之选者抚军以君应君辞之且曰吾年七十余已妪矣尚能为成君作衣补耶康熙乙卯君自为志铭以为他人莫能言且多谀也越八年壬戌君始卒又三年其四子燕雯以己酉举人赴公车门值予直史馆分明史文苑传得君名已起草去燕雯适诣予具言竁门之石先公已自铭之矣惟是嘉懿未尽学者将勒文于飨醴之版比之顔光禄之碑靖节此非先生文不足重亦惟是先生与先公为忘年交文章亲昵足征信勿谀予曰诺又十年乃始为此君所著书目备载明史经借志其在经曰读易隅通曰易图亲见曰卦义一得曰春秋志在曰四传权衡在籍曰倘湖文案曰南行偶笔曰南行载笔曰倘湖近刻曰倘湖诗余在杂著曰樵书初编曰樵书二编曰茗余録君尝曰读易隅通者一隅之通也然予是时方婴城藏灯木樵每从堑隅旁通之自为志曰予所着有某书及杂剧之两纱秋风三叠而已案两纱三叠史志皆不载以杂剧故也顾予知君事君以崇祯已已赴童试县斥之粘其文于门庚午再试再斥之然而府试拔第一时年二十七始附学于是作两纱剧一红纱谓以纱幛目眯五色也一碧纱则纱蒙其旧所为诗贵与贱易观也夫通塞之难凭如此子六人皆以文名具刘氏补志兹不载铭曰
　　君功在一方而名垂四涯其文可传者则蔵之倘湖之湄志而铭君自为之遗言轶事不可既于是乎有墓旁之碑然而迟之以至于今曰非谀墓辞
　　汪赠君墓碑铭
　　汪赠君以康熙改元之一十有四捐舘舎去予方赴征车未皇吊也越明年予以史局留京师又十年告归始与赠君之子游尝从旧文社祭酒在先朝订交若柴君虎臣陈君际叔軰借借称赠君为人时用知物善推有以益所无与贫贤者往来不私其居出物鲜留吝而终以不匮今其人不可见矣而善子继之见其子则一如见赠君焉以故予与赠君之子交稍通即予身所遇偶为他误亦尝借赠君之子以补镘其间予因而好之乃距告归又十年而后以修赠君墓谒予为碑予何敢辞予按赠君状知赠君生于前朝万歴之三十六年当崇祯改元海发三日东洋水髙挟陂塘而奔而上江蜃蛰四起浲洞之出山者瀖濩而下山海相抟击骴浮蔽江会赠君赍载归驾所乘舟率长年拯溺每拯一人则量弃所载惧不容也及拯满而载已尽暨十三年秋旱虫南飞斗米五百钱冬大厉赠君赈以糜凡执厉来者悉纳之或以传厉告君不应乃饥活而厉亦无恙当是时国运方百六天变日至父老尝言辰水辰旱土败而民散则以洚水当戊辰而虫在庚辰予少每闻之而怵于心也然而天有灾人则弭之国固不可支而闾里草莽乃先芘而依维之自明乱以后赠君每于故交之贫者倍相周防家人戚友凡有婚嫁死丧者求即应之里中寒士每嵗除各赠以卒嵗之赀如恒课然虽歴久不已夫天地生财莫之短长然而人每生于嬴而死于绌当夫五金在地过而勿视而一经筐箧则遂资之为口体服食舟车栋宇之具乃其嬴者尝至挥弃而不足者铢铢焉此在平成俱有之而丧乱尤甚幸而挟诗书作长吏可矫语亷节阴相摲取而户牖之子家室单弱嵗时无以给祭祀进醵修艇每不足以自通彼夫豪奢之俗冬食萍薤晦布星月一饭十金犹歉于茹啖而有如儋石不充暂假升斗即以之摩腹而有余是升斗之惠重于千仓一勺之濡寛于四溟也世有赠君吾知闾巷鲜饥溺已顺治十六年于潜盗起刼君父于砦而索其赀君至砦即罗拜还之嗣后凡在家在客遇有盗輙相戒勿犯赠君讳廷瑜字汝待徽之休宁人其所居西乡名西乡汪氏西乡汪氏初以勲爵起家而既而甲第遍天下今徙居杭州顾在杭犹隆隆也子肇华次肇昉又次肇龄则世所称善继君者君有声成均而肇龄以诸生入国子不坠其学诸子姓婚嫁俱具状铭曰
　　既丰于徳而又不啬于所藏斯进可逮物而退亦自臧乃通财化币而推恩于乡邦使闾里贫乏虽居乱而不及于荒则凡少丁百六长罹更革者而闻其言而不能相忘是君虽在地而其可传者仍在人也曰君何尝亡
　　征士徐君墓碑铭
　　君仲山讳咸清上虞下管村徐氏歴世以科目为京朝官祖讳隣万厯壬午举人僦居会稽父大司马讳人龙与伯父讳宗孺同母兄弟同登万厯丙辰榜进士伯父还下管而司马公留会稽之稽山门家焉君生而慧一嵗识字五嵗通一经甫畜发即能以官监生应乡举入塲有文章名仲商夫人者大冢宰商公讳周祚女也国色与女兄苏松巡抚祁公夫人俱能诗近世能诗家呼为伯仲商夫人冢宰公还朝值司马公以副都御史巡抚山东见君于官署而爱之许为婚姻会国变司马公以大司农起用被召中道旋返破产与两浙巡抚黄鸣俊募闾左勤王不利南都建号者仍以公与马士英同掌本兵而公怒却之提一旅归与故总兵官王之仁屯之西陵名西陵军
　　王师下江东西陵军溃司马公踉跄走海上家人东西窜暨稍定而君方重病且以国难遘家难意托落无生人趣及行嘉会礼却扇骤见商夫人大惊曰吾以是为王覇妻足矣乃就故居稽山门辟寝前广庭构以药栏设长筵当中发故所藏书散垜之而对坐纵观暇则抽牍各为诗如是有年天台老尼从万年来遥望见夫人合掌曰此妙色身如来也莲花化生相好光明既而咄唶曰善持之善持之防见曼陁长人间耶于是君与夫人约请各为课程吾当着一书销此白日而子且从老尼请发愿写玅莲花经三部以延其年何如夫人然之乃复自揣着何书吾研练经术久矣请合并羣籍而正定之以勒取其意与事之裨世用者筮之得屯之五曰小贞吉大贞防曰犹之屯尔宁为其小者而已于是着小学一书慱取扬雄训纂许叔重説文以及梁顾野王玉篇并后儒川篇篇海诸书以正字形取陆法言切韵孙愐唐韵暨宋祥符景祐间广韵集韵诸书以正字声而于是纵考十三经子史文集暨汉唐宋元诸大小篇帖凡有繋于释文者悉旁搜博采以正字义自一画以至多画分若干字合若干巻名之曰资治文字而夫人斋蔬性不喜肉食至是断之日给粥一瓷酪一瓷金菊汤一瓷焚香涤指以辰申二时写梵页三番计三部合计所写字二十万八千有嬴凡三年写成会广孝禅寺大殿工竣三目尊者君方外友也率僧众披衣拜于庭乞施二部去供其一于殿极甍间周以朱木凾而甃结之使风雨虫防俱不得蚀而纳其一于毘卢遮那世尊腹中缀以金银寳珠而幂以锦绂挝皷集大众宣扬之其余一部则送之天台万年龙藏中以老尼从万年来也康熙十七年
　　上开制科令京朝内外各举郡县有才学而堪与试者道抚争荐君君辞不得遂赴京先是阁中判词头照前代典例多用查议查覆诸字而髙阳相公精字学谓字书无查字纵有之不作察解此必原判是察字而北无入声呼察声如查故讹查耳讹字何可用因启奏御前凡判词查字俱改察字然终不解查与察沿讹之始至是应制科者纷纷至每至必合数十人谒相公门下君进谒髙阳相公徐询曰察声讹查有始乎在坐无对者君逡巡曰汉书货殖传有之顾查为在声之讹非察声讹也髙阳矍然曰何言之曰古在本察字尔雅曰在察也尧典在璿玑玉衡以齐七政是也苐三声呼在为查以查与槎同汉书货殖传山不茬蘖即槎蘖也而字乃从草而谐以在声故在声为槎槎转为查则是查者在声之转也犹之在之又转而为裁为财也若曰察之转则是乂也差也察岂能转查乎髙阳遽色变乃复进曰察声不转查然而在即察也改查为察可乎曰不可老子曰其政察察亦惟察名不可居故以在字隠察名而转声为查若改察仍察察也然则查可乎曰可曰此则仆之所未闻也夫字必有义查字无察义而有在声使徒以声同之故而不顾其义则道可盗也曰道固不可盗而在则可查不观在又为裁乎在之为裁察义同也然而裁之又为财则无义矣裁可财则在可查矣裁之为才仅义同也然而才之又为才则无义矣才可才则查可察矣髙阳然谢而起其后三相録试巻糊名然终不用益都相公荐于廷
　　上曰有着乎曰有曰何着曰资治文字资治文字何谓耶曰字书也旁一相曰字书小学耳遂罢既而益都拟再荐不得君曰小贞吉吾向不为大而为小此屯也然而吉矣吾幸得归矣初君到京时益都相公欲馆君于邸会邸客将满中有一客乡人也作字补一书内有字注曰水云角遂音妻而入角部中或以问君君曰吕览曰水云鱼鳞未闻角也客大恨遂沮之至是欲再荐则同舍者再沮之君归而逍遥仍与夫人相对坐恋花观书越十年庚午七月七日微疾卒子东女昭华皆有才名越中闺秀旧称伯仲商夫人其后伯商夫人女有祁湘君者继夫人起而仲商夫人则昭华继之既而昭华名借甚过于湘君嘉兴曹侍郎曰自左嫔苏若兰后文章之盛无如徐昭华者昭华婿骆生名襄锦乃为词曰
　　平原康乐席世勲兮将率妻子居之呉市门兮阖户著书其闲情兮如何翁思复举明经兮区区小学等曲礼兮食肉食肝不如归故里兮特负畚者非鸿妻兮老莱童鸿反比之荀倩兮七月七日黄姑上天兮竁门虚左将驻此玅色身兮君有子过中郎兮千秋之室堂堂兮诰赠奉直大夫都察院监察御史张公墓碑铭
　　张公讳镇字庚生世居武强之王家庄初以子星耀贵赠户部山东司郎中其卒时相国李公为志其墓门久矣既又以次子星法贵赠监察御史防户部君以俸满出为宁波府知府饰币造请谓舎奠之石已礲墓左而独不得文其阴念先生与任丘厐君同馆同年而厐君之举制科则实予所荐士也今厐君有素书敬问先生起居予敢借厐君之请乞先生一言以大予工祝世世何如予不敢辞按公以文学显明制重文事而轻武备及其季也盗贼充斥始饬督学使凡试髙等者必较射学宫以定甲乙然率具文耳公弱冠督学曹溶试真定已取第一及校射九中大惊谓此文武才超其等值崇祯癸未河北大乱盗贼剽乡闾公乃集苍头设登台四了且出竒计袭贼营捕贼枭桀贼苐闻王家庄兵皆却去既而京师陷公奉母阖土室弃文事武备不道每叹曰吾兄弟三人皆以文章雄于时而予以稍健思出知计为救时之豪乃终不得遂岂非天哉顺治三年稼部圏畿甸庄田为旗丁屯将入境公策马赴行幕画地抗论谓武强土陿居民并无厉阡亩再易不足稼圏屯未便反复诘难千余言稼部义之当是时畿甸圏屯数千里独武强免公家素封自谓推财不能如田文居乡行义不能如王彦方则家食何为矣乃焚所责劵询族戚中无子女者为之似续而分赀财以给之有不能婚塟者为婚塟修学舎乡祠之圮发粟赈歉代偿官钱之不能输者元氏平姓妇老寡有操无赀不能达于朝公集诸生告督学使请
　　防旌之并为造棹楔以髙其门上谷刘生因塟亲南游凡附身诸物楄柎俱具独不得一美大椁岿然髙侈以阴娯其亲徘徊武强界公闻之感其意立予百金使买椁砥沐游之通途致逺近来观以为荣东明袁中书宦家子也不得于县令县令刳剥之不已罗织他事蒯捕数辈出家人窜走公坐贾人车迹中书所在而苫盖之匿之车间驱而归乃为舎养于旁县营救备至伺事解阴为治赀装赴都值特开制科詹事府詹事沈君闻中书名荐之入试中上巻授翰林院编修时中制科者北直五人而编修居其一为之词曰
　　公以文章显而不于其身亦有武畧而惜不能救国家之屯乃散财肆志慷慨任侠而其志终不得伸吾所题者嗟乎此思贤之坟
　　刑部员外佟君夫人石氏墓碑铭
　　夫人氏石辽东人曾祖讳汉以满洲籍当
