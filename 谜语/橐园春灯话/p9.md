<!-- { "loadSidebar": true } -->
　　谜面之纯由结撰而成者，但能词旨圆融，亦见工緻。如录中之登科我辈愧虚声，射有其实；雁行空有字，不见足传书，射人而无信；鸢肩火色何人识，射有周不显；青萍宝剑无人识，射礼记，非烛何见。笔下千言家徒四壁，射辞富居贫之类是也。古谜之平生踪迹广陵多，射书经，我武惟扬；朗诵史汉，射有班马之声。所以脍炙人口者，亦由其活泼灵动处，有胜于用典之食古不化者耳。 
　　谜底借用古人姓名之一字者，必须单姓单名方可。若系复姓二名，或用其字，则不可任意割裂。有以谯周草仇国论，射将以反说约也。仅以一约字为姜伯约，虽事实吻合，人咸称之，然终不可为训。余尝以曾日月之几何，而江山不可复识矣，射瞻之在前，忽焉在后；内事不决问张昭，射布在方策（卷帘）。皆用其字中之一字，中心殊不谓然，第以扣合自然，不忍弃耳。至于以初出茅庐第一功，射书经，自葛始；一体君臣祭祀同，射与葛为邻。则葛亮马迁，自昔已有此称。此外，如伍胥、鲁连、严陵之类，亦尚不为无本也。近人有以琴挑，射聊目，司文郎者。谜既不佳，而悖理尤甚。 
　　谜之即景生情者，如辰州中学堂之类是已。亦有当时则然，过后则否者。癸卯岁在辰张灯，系以正月十一夜开幕，首条即以癸卯年正月十一日，射一字，经数夕，始猜出乃一人字。因其年立春为正月八日，至十一日则春去三日去矣。其源虽从古谜正月小，二月小，三月小而来，而其难过之，猜者若未注意本月节气，必不能中也。又以北极朝廷终不改，射顺天者存。盖其时值光绪回銮之后，其始则有迁都之说也。辽东之役，俄人熸焉，射我日构祸。其时正值日俄战后，日胜而俄败也。此皆偶然拾得，及事过境迁，则成为明日黄花矣。 
　　有借谜为讥刺者。余在辰郡时，犹是前清光绪中叶也，尝以国朝乃肃慎氏之苗裔也，射左传，君胡胄；凊，射满招损；复以满招损，射清人在消。但观者皆莫敢涉想及此，终未揭破。如在雍乾时代，被人告密，将大兴文字之狱，而蒙诽谤朝廷，大逆不道之诛矣。在当日构思时，并未含有革命思想，惟种族之见，终不能化，不觉无心流露耳。 
　　有同一谜面，同一书中可扣两底，而彼善于此者，必斟酌用之。庶不至屡为猜者所胜，令他人笑我拙也。余尝以于予与何诛为面，初意本射我无言责也。宰予子我，扣合亦尚妥当，惟嫌其直率，乃改射寝不言。而以成事不说，遂事不谏，既往不咎，射我无言责也一句。后猜者果中改射之句。又以绨袍恋恋有故人之意，射贾请见而解之。继思于有故人之意数字，似落空际，乃改射非以干禄也。从题面反振而出，既有神味，且用一禄字，恰合当时情事。盖须贾只知其为范叔，并不知为秦相张禄，绨袍之赠全是故人情重，非有意干之也。两两相较，浅深何止天渊。如前句，但以绨袍赠范叔扣之足矣，惟用意曲折，命中颇难，后猜者祗射得前句，亦以予之，然后向其说明。闻者皆啧啧叹服，谓谜学至此，真神妙不可思议。 
　　又有一谜，原本不佳，改射之句虽较胜，而不免牵强附会，然竟为人所射中，亦理之不可解者。尝拟以早起施从良人之所之，射以予观于夫子。嫌其不切，乃另用吾将瞷良人之所之也扣之。而以早起句改射明日出吊于东郭氏。因俗语呼暗侦为吊线，而以氏为妇女之称，故借用之，须解作明日出侦于东郭之妇人也。虽已揭出，心甚悔之。拟于次夕更易，不料猜者神经过敏，居然中的，旁观且交口誉之。然谓以此种为佳谜，吾斯之未能信。 
　　有同一谜面，在另一书中可射两底，而改作实突过于前者。余在辰郡，尝以人比黄花瘦，射鞠躬如也，已为人猜去矣。一日读出师表至鞠躬尽瘁一语，思不如将前面改射此句，以瘁字贴瘦字，如铁板注脚，即尽字亦较如字得神。后在衡州，闻俞君琢吾言，原射之句似在何处见过，第不记为何人所作耳。又以赐之鸱夷而投之江，原射载胥及溺。因载及溺三字皆不甚切，另用渔父覆舟扣之，而以前面改射书经，惟胥以沉。近日见报章中，前句亦有人同。亦一异事，然后胜于前远矣。有一底而可以数面扣之者，因所出既多，而谜材有尽，不能不取一底再三用之。但须命意各别，则环肥燕瘦，各擅其美，亦见巧思，余为之者数矣。如陶冶一句，或以闲情赋扣之，或以风光好扣之。王驩朝暮见一句，或以天颜有喜近臣知扣之，或以楚襄云雨会阳台扣之。信如君不君一句，或以淮阴称假王扣之，或以乘汉王黄屋车诳楚扣之。即之也温一句，或以甘叔带篡周自立扣之，或以昭宣禅位扣之，或以新妇披扇见老奴扣之。贾请见而解之一句，或以陆生时时前称说诗书扣之，或以平勃交恶扣之，或以绨袍赠范叔扣之，或以宣室问鬼神扣之，或以薛宝钗羞笼红麝串扣之。皇尸载起一句，或以辒輬车扣之，或以帝羓扣之。不宜空我师一句，或以子路愠见，曰：君子亦有穷乎扣之，或以军实扣之。乃安斯寝一句，或以卧雪扣之，或以东山高卧扣之。左传少陵长一句，或以杜工部执诗坛牛耳扣之，或以杜子美有弟妹扣之。左传肉食者无墨一句，或以将军不负腹，腹负将军耳扣之，或以班超投笔扣之。录中此类甚多，工力悉敌，似未易判其低昂也。 
　　同一谜底，决不能有许多佳面，暇时偶拈一书句，反复寻思，亦可得七八条，虽层出不穷，究不免每况愈下耳。如后来其苏一句，其初扣之以妲己，后因有雷同，更扣以撤金莲烛送东坡归院，盖东坡自宣仁太后来也。又扣以道过洛阳，父母闻之，郊迎三十里，盖苏季子第二次归来也。又扣以麟阁功臣，何人为殿，盖居其后者苏武也。又扣以曾日月之几何，而江山不可复识矣，盖出自后游赤壁赋也。又扣以出处依稀似乐天，敢将衰朽比前贤，盖出自东坡之诗也。又扣以前身陶彭泽，盖下句为后身韦苏州也。又扣以奎宿前身，盖苏子为奎星后身也。又扣以文以韩柳为宗，欧阳修继之，书以颜柳为宗，欧阳询继之，盖诸家之后皆苏也。申申如也一句，先扣以大车无輗，小车无軏，盖輗軏为车之横木也。又扣以包胥乞秦师以复楚，子西立昭王以定楚，其功一耳，盖两人姓名皆申也。又扣以女媭之詈，盖楚词谓申申其詈余，又以如为女口也。又扣以车中猴，田心走，盖谢小娥梦神语，隐申兰申春之姓也。又扣以直从巴峡穿巫峡，盖曰字两山相连象峡，而一直从中穿过也。又扣以两岸猿声一样啼，盖以两猿扣申申，申属猴故也。又扣以二甲出身，盖甲字上出即申字也。又扣以大鼓二通，盖大鼓谓之田，二田中通，即变为申申。由是推之，则苏或作为姑苏，申申或借用莲叶田田，尚可硬撰数条，但恐得笑谈中太奇了三字之批评耳。 
　　近见人以一二梅花烘夕照，射诗经，三五在东。极力刻划，而嫌其着迹。因思此句亦一好谜材，乃构成四条，一为坟典异书来日本，则以坟典贴三五，而以日本贴东字也。一为待月西厢下，则因其篇名为月明三五夜，而以西厢对照东字也。一为西楼望月几时圆，则以三五为月圆之夕也。一为柬字，则以柬中之两点作八字，其数为三与五也。但皆不及首条之自然耳。 
　　有时将古人之谜，为之更换面底，居然青出于蓝者。如平旦之气一句，昔人以千不是，万不是，总是小生的不是扣之。人皆誉其有情有趣，余则嫌其太俗，乃以王亦未敢诮公易之。子比而同之一句，昔人以孪生扣之，余则嫌其太庸，乃以左传，取于父为类易之。不但神理俱足，而谜面亦庄重典雅，胜前人十倍。又如秦王除逐客令，射信斯言也。本极浑脱，余则嫌其稍泛，乃以斯可以从政矣易之。多一政字，于秦王较为周密，且斯可从政，双方俱到，不似原底仅指一面。宫，射灭下阳。亦甚妥惬，余则嫌其过浅，乃以妇人无刑易之。从对面着想，耐人寻味。谜学家之主书卷，而讲理法者，当不以为谬也。至若近人之以古谜日暮汉宫传蜡烛，射夜未央庭燎之光者，改射今以其昏昏，使人昭昭，不免有彩凤随鸦之叹。 
　　有同时以一典作谜面，所射之句，亦同在一书，而正用反用，自相矛盾者。余尝以嵇康懒，嵇康不懒，各射四子一句，同时并出，观者皆以为异。及揭晓，则一为养生者不足以当大事，一为中散为万事也。又以五斗米折腰，安能为五斗米折腰，亦各射四子一句，揭晓则一为郁陶，一为不令而行也。此则有心弄巧，故示人以不测耳。 
　　有时以一典再三用之，而各射一底。稍为更易，即迥不相侔。猜者必须慎思明辨，不得囫囵吞枣。盖一谜必有一谜之扼要处，非彼此可以通融也。如范大夫扁舟泛五湖，射载施之行；而五湖一舸伴鸱夷，则射施从良人之所之（解铃）矣；扁舟重作五湖游，则射以追蠡（解铃）矣；西施一舸五湖游，则射陶冶矣；五湖烟水独忘机，则射一人陶矣；五湖浪迹说夷光，则射则西流矣；五湖何处访夷光，则射唐诗，欲去问西家矣；五湖浪迹为逃名，则射人名，陶潜矣。此所谓貌合而神离者也。 
　　谜之扣合，得神与否，固由择面，而其关系，尤在一二字之间。有时同系一典，但略加点窜，遂顿改旧观者。余尝以曹孟德论天下英雄，射其实体备于己。嫌其于其实二字，毕竟不甚明了，乃加一泛字，为曹孟德泛论天下英雄，则全神在握矣。又以香积厨，射行者有裹粮也。嫌其于裹粮二字，尚不确切，乃改用西厢原句，为不要香积厨，以反衬有字，则虚实兼到矣。他如以五代长乐老，射以道事君。以字似无着落，乃增作人呼为五代长乐老。吕不韦为秦政父，射诗经，岂伊异人。岂字仍不喫力，乃改作秦政之父实为不韦。诸如此类尚多，其中消息甚微，如裁衣者，必相其体，乃能腰（衱，疑应作衱或■〈衤亟〉）称身。制谜家不可以率尔而操觚也。 
　　谜之面底字最忌相犯，亦有故意为之者。如古谜以知子之来之，杂佩以赠之，知子之顺之，杂佩以问之，射二之中四之下也。近人有以辰宿列之，射人名，张易之者。虽极无味，亦是此体。然有时虚字万不能避，亦不妨相犯。如录中之君子谓郑庄公于是乎有礼，射可复许乎；天实置之二三子，以为己力不亦诬乎，射一介不以取诸人；及其闻一善言，见一善行，若决江河，沛然莫之能御也，射所以别野人也；北学于中国，北方之学者，未能或之先也，射固相师之道也（解铃）。此等虚字，必不可去，舍此又别无佳面，不得不用。至于以箕子为之奴，比干谏而死，射左传，微子则不及此。则实字亦不必避。盖纯以意为主，不在斤斤计较无关痛痒之字。若系紧要所在，则万不可犯，在作者斟酌行之耳。 
