<!-- { "loadSidebar": true } -->
　　予过马水口李长公所将归为文以赠长公长公逡巡未即许以受而意若有所怀者予始悟而讶曰宁远公天下人称名将军今且以元勋食伯土于寜远予慕想其为人而以道远不得一望见麾盖承下风幸而得交其子知宁远公比他人为稍详顾以贱疏且嫌援上也而忍不敢为一言以通区区亦过矣且人有大功于天下巳则稍附于言者之末矣顾以小嫌忍不通一言交其子而自外于其父非礼也长公闻之色为改乃始许受予所贺巳者某则再握笔以尘宁远公曰宁远公以文学起诸生结发与匈奴大小百余战身几死者亦不下十余儿郎族属若丁壮以儿子长养扼虎穿杨慕中称百金士若是者数百人死匈奴手者又复居半视卒如婴儿视货财如土公私所宜入未尝取一钱归匣中而吮疽婚死待公粟米而后食者遍厮养槽枥间用是卒破强虏数远出数百里外虏其名酋夷其部落系累并收其生口积畜驼马牛羊山积而丘委而匈奴卒亦相与鸟惊兽散数百里间不敢南向发一矢不幸猝遇公则有相戒生色鞭马而驰惟恐后耳此则人人之所歆艳于公而能争诩以言者也而不知公之出而擐甲以从事则为虎罴入而解甲于燕居独有孝弟以践诸其躬仪刑其子弟而一日未尝缺则为圣贤事故其所相与持戟而共事者皆亲上死长之人所谓可使制挺以挞秦楚而又何有于匈奴也哉夫道一也某之贺长公者既尝举是以告之矣今而尘于公舍是复何以赘哉夫制礼乐以佐王于内者相也援桴握绥以为王营于外者将也独周公能兼之故得食于鲁至问其所以为周公者无他焉孝弟而巳矣故观于其挞伯禽而令视木叶者可知也今公即未为　国家为周公于内乃为于外矣其食宁远也亦犹食鲁也然而举公之食以语人曰公食宁远以功也则人人信之矣曰以孝弟也人其信之哉噫此某之所汲汲于言将使人知公之得食宁远者乃在此而不在彼也

　　○送潘光禄序

　　上海某先生以明经雄邑中屡试弗偶北学于国子又弗偶乃谒选得光禄监栽满秩一日忽奋曰吾二三伯氏在海滨且老矣与其翱翔于饔孰若与二三伯氏脍鲈虀菽饮酌而赋诗以从乎遂拂衣去去而与其兄尚书公若温州府判公刑部大夫三先生以游日嬉嬉然只有友道耳不复知世间有轩冕事当是时送者满朝观而羡者满路赠什而郊饯者若宵星其最着则刑部徐公之所为文也人传而诵之至今赫赫有余感其子某君继之亦以明经雄邑中屡试于乡北学于国子亦弗偶乃亦谒选亦复得光禄监既满秩一日亦忽奋曰吾父与二三从大人在海删一叶衍文滨且老矣与其翱翔于瓮孰若与吾父暨二三从大人脍鲈虀菽饮酌而赋诗以奉乎亦遂拂衣去去则亦当与其翁光禄公暨二三大人以游日嬉嬉然知有孝道耳覆前语成局笔致清坚不复知世间有轩冕事然而拟送者亦满朝观而羡者当亦满路赠什而郊饯者当亦若宵星独诸寮之什言而饯则以属予他日人诵而传之赫赫有余感当亦不减某先生然岂为予之言亦可诵也而亦可以感之也哉虽然父笃于友而子殷于孝用以决去就计重轻其事古今不易得事也其人古今不易得人也予言虽不足以诵而传不因事与人亦幸诵而传之哉

　　○余孝子诗册序

　　古今称孝子事多属母至独漉篇走马引涉父矣然皆酬父冤于死非客迷而求以得之于生也又不详所以故人亦不得咏而歌之予读容斋谩录得番阳张介读双槐岁抄得内黄史五常读闽人余全椒某孝子传得休宁余君国谏此三孝子并父事殆相似而史母授子以钱钱得父余母授子以镜镜亦得父然史以钱得父于死而余以镜得父于生余固幸胜史矣张用巳所作诗以悲父人读而悲之导之而竟得父于蜀余用梦中神所告诗射中其隐以传于人人读而异之导之而竟得父于楚余又幸胜张矣何者两翁去家均也而张翁以蜀语妪余翁漫往耳巳亦初不楚拟也国谏所至奖咏盈帙至吾越亦如之而张史两孝子诗咏者亦不少噫直道而行三代至于今犹一日耶吾师所不免于誉者殆此类也虽然抑亦有交者焉卫青不父郑季而去病父霍仲孺为青则无父为去病则配母此于春秋乌能两不背哉

　　○按辽议建序（代）

　　府公盛翁一日为会稽杨侯道按辽事稍及诸所议建会稽请其草既竟业唶讶计以传遂剖奉入将下雕坊而属校且书于某某因得竟业复唶讶而言曰盖余读少陵前后出塞曲而镜古人御虏之道焉其曰苟能制侯陵岂在多杀伤又曰巳去汉月远何时筑城还盖道古明王贤帅于夷狄且不忍杀伤之故惟取筑城以制侯矧吾民乎哉独痦何忍不城以障之耶小雅朔方斯其征矣后世晓事者在汉则蒲类将军充国唐则侍御史仁愿充国言炖煌至辽万一千百有余里弃塞列队吏卒数千人堑迭木樵校联不绝便于屯田仁愿则固请筑三城相距朔方灵武榆林之间各四百里烽候千三百所自是不敢踰山而牧马二臣之言并足鉴也辽岁苦虏小入杀伤玩细者忘滴水之穿石阻创者忌曲突之逆耳而翁独慷慨请筑塞垣以卫戴发　圣主下其议于廷报可作遂举垣以丈计为万者二十有奇费金以两计为万者十三有奇台以所计百四十有奇自将吏卒徒以至畚插鬲釜绹材米盐蔬菽之细视工为差雾屯星集不越朞而成盖夺汉人骸血积聚于马蹄橐驼之背者自此将不可以巧历算所谓月不足而岁有余者矣噫汉唐以来未有之功也以方二臣孰与是大余既叨□校故特首兹艹至他艹复四十有七篇为卷二十率摅经略穷利害其稽别鼓鼙之臣与行寺藩臬之吏悉美刺示激扬察不涉苛举不弃细霜棱而日煦宛然骢避道而凤鸣旸矣故鴈次垣艹并得联翼接骞也珥笔取师庶几在此翁姓盛名时选别号泰宇宗吴会燕产自台守越盛美政以序艹故不论著会稽姓杨名节别号一中世汴人其政治盖视翁云

　　○送吴先生（序）

　　南昌吴先生始来训会稽时奉其母太君与俱至是母年九十有四一日先生持状走白府若督学道舍所职奉母以归府若道下状令僚友诸生留之不得先生曩未仕则尝短褐走四方名山川交文章材识贤豪之士衔杯酒抵掌谈笑而驰骛其间及仕会稽犹稍循其往昔故渭亦得与二三子谬厕末席至是则往告之曰　国家于学官弟子甚厚士贡而拜训者多老成人吾乡先辈有年七十而始以贡入者今先生年尚强有为也而奚以归为先生曰母老矣不愿仕也渭则又问之曰母与俱来乎抑留乎先生曰与俱渭曰与俱何以归也先生曰子亦尝闻沛公所言于其父兄者乎其言虽都关中万岁后吾魂魄犹乐思沛则其生而乐沛可知矣以沛公辈男子犹若此况妇人乎吾终不愿以一官易母之所乐渭曰若是则先生之志决矣然渭闻今道中例得遣学官营公事假满而复先生其以人请之无不得则归母而先生可复来先生避席谢曰子意则厚矣然使母乐其乡而思其子曲折于官与乐其子于官而思其乡者奚辨且公以奉其母而私以请而复官者不可以事君于是人皆知先生忠于其君孝于其亲明化伦而决去就也

　　○送柳彬仲序

　　国朝令县学两岁贡廪生一人或以选或以资而近世惟以资应大抵以选应者多英少或随例为学官或读书国子往往中两京若诸省试或再试于会成进士又由进士得大官至以资应则渐老而屡蹶于省试者也虽授学官或不授学官而读书国子能中京若省试又中于会成进士者千百中一人耳然不尔卒亦不得大官以故士往往轻视贡而尤轻于以资应者斯则今之制贡之令与今之所贡之士则然耳以予观于邑志所贡士科其初岂若是哉韩伯时朱用之祁天福以贡入即以贡拜官司马恂如陈复初以贡入兼中省会科以拜官假令世之人握笔以书五公者将不得并纸而托处而今班班然相与垂名字于尺寸之牍在韩为直节在朱为循吏在祁为名师在陈为忠臣而在司马则为儒宗为不辱君命之使辟若列星丽于霄汉位座则异光芒则同即使今之成进士得大官者然则人之以轻视贡者乌在其为资哉吾友柳君才隽而行芳于学无所不窥艺无所不给少自丱壮至成人贱自竖庸贵至宰辅近自郡邑远至数千里之外无不知其名得其言以为重者其蹶于省盖贤知者之过而年尚近强今以资应贡其拜官也即以贡或以兼科此则余所未知而其遇事为节作吏为循师为贤难为忠儒为宗使为不辱君命必如伯时五六公辈则余所深知者也今　天子圣明诸宰执竭忠佐治稍变旧法近日士贡者即不兼科亦往往得显要以故人亦谓柳君即不兼科行且显此则余所未知即使其果不显其所自树立亦必为伯时五六辈又予所深知者也夫五公者吾乡人也旧传于人口近始得自邑志矧志又柳君所修者故余于君之行而迷以告之时同好凡若干人俱来集饯君于光禄王君之园各赋诗以赠既令余序复题其卷端曰春园宴别云

　　○送叶君序

　　丈夫弃远家室走京师数千里道握寸管抱名法以给事部台省寺之间近者三五远者至八九年以冀一命之荣而不可必得者何可胜道哉列籍而属之僦廛而居之盖有突未黔而败者矣非赇则惰且纵也其有慎不蹈此三者彀资而群校之则又以闇于记而殿然则业是者幸免于赇矣惰且纵矣彀资而群校之矣一举而首拔于数百人之中大宰登之天子命之服以锦令归乡闾省其二人拜于垄墓既则出而长民若是者不亦难哉宜人之荣之也吾乡叶君子道实膺是典其贤可想也难之而荣之者某某辈来以赠言属余余盖深知叶君者始予一投鞭于京邸即绾袂而饷我逆旅兴洒然可挹也致有风味与之邀高宾策甘蹄而游西山衔杯酒望青天俯皓月耳熟而谈盖煦煦然和风之激我襟也是其它日出而长民真无愧于父母者乎予盖慕之敬之其于是典又不特荣之而巳也

　　○送沈生序

　　董邵南举进士不得去游燕赵昌黎为文送之至以燕赵之顺逆托其身今沈君之往游苍梧也一以为幕计一以为籍计然府江方逆人徒以君为幕为籍计巳也故送者惟以起于幕起于籍者期君而不以府江之顺逆托君噫幕与籍岂诚不足以托府江耶君在幕为宾客则借箸而筹于阃帅在籍为弟子则鼓其舌以风晓于来附之椎结使浸且摩其未来吾未见府江之果不赖于幕与籍也迩者君在乡里把笔为制文文辄逸随其所遣举杯而谈谈辄逸座无不倾斯皆君之所长也用片檄喻蜀人为相如用一言降南粤为贾行且于君俟之曰起于幕起于籍非不爱君也然非吾之所以爱君者也

　　○瑞桃诗序

