<!-- { "loadSidebar": true } -->
　　负暄散帙重吁嘻上下千秋几乱离饮啄只今忘帝力幸逢囲凿太平时 
　　此生幸与太平期野老时能说乱离闻说乱离犹下泪况当身遇乱离时 
　　夷舶漂风到海滨自来自去若无人轻裘缓带多方畧林木先教受斧斤 
　　买丝欲绣赵平原曾示山妻舌尚存晚向桑门参不二毘耶居士本无言 
　　山风如雾扫松花石坞烟青正煮茶谁肯同僧上方住云根箕坐咽朝霞 
　　标枝野鹿更何乡一枕空令梦上皇剩有青山如太古今人谁复祝庚桑 
　　紫雾囷囷海气蟠春残水国足风湍雨余忽送鱼龙气落尽江花尚晓寒 
　　十日春阴羃野昏一溪残雨带花浑夕阳小坞游蠭乱新水方塘浴鸟喧 
　　梵函木患缔初因始信尧天有外臣误逐酒人工两舌巳从法侣证三身 
　　系马长松日欲曛纵横断碣辨荒坟夜台有酒能沽否为问此中冥漠君 
　　玉鞭宝马铁连钱曾逐春风侠少年回首万缘成一笑独寺半偈佛灯前 
　　潭绿烟青沙日黄天空双峡尘鸣楖渔父得鱼鼓枻去散发放歌溪水长 
　　投竿闲钓石溪鱼溪上晴云自卷舒为问汉家何事业秪凭圯上一编书 
　　乱山浮黛压鱼舲目缓行云进晚汀两岸野风催舞棹委波千尺插寒星 
　　春醪独引眼离迷胜事随人信杖藜乘兴偶然无所诣欲寻村北误村西 
　　大鹏风背恣飞翰蟁睫焦螟亦自宽漫向二虫论小大十方宝剎现毛端 
　　团团芳樾浮新绿习习凉风荡微燠一室萧然佛火红所欠山僧来共宿 
　　少躭声伎碎纟??歌晚爱空山卧绿萝清兴莫教消煞尽但逢村酿饮亡何 
　　吹笙台上云如笠君子峰前雨似麻三日不来池上看树头飞尽一庭花 
　　十笏方池水石宽饲鱼每为减朝餐谁言鱼乐如濠上白鹭朝来照影看 
　　禳田社鼓走儿童酾酒丛祠乞岁丰深夜言多田父醉两行灯火出林红 
　　故人过访感离羣促膝论文坐夜分夙昔雄心时一露月中呼酒隔山闻 
　　逐敌曾随赵破羗拂庐炙血噉黄羊丰貂褁额脂狼籍笑忆歌姬半面籹 
　　东家娶妇欝金香三年刺绣成鸳鸯西家娶妇牛衣宿一岁生儿似凤凰 
　　疏狂秪合世人嫌何必藏名与剉廉一月喜无车马迹晚风细雨读楞严 
　　苦忆平生康聘君 【 裕卿】 一坏湖上冷孤坟追思三十年前事怅望高天有断云 
　　黯黯春愁独闭门东林钟鼓报黄昏挑灯兀坐不成寐拍案掩书无一言 
　　我家小女子平阳善病何缘乞禁方弹舌夜来持佛母洗心晓起礼医王 
　　移得山花不辨名爱花长自绕花行只愁毒螫防毛蛓先向如来忏杀生 

　　○夜集王季中光禄宅赏夜合花花环列四座数百本烛下香气蓬勃殊快人意醉后和季中五首 

　　广除四月雨初晴夜幌千花月避明二十四番花信后殿芳应让合欢名 【 夜合一名合欢】 
　　合欢一朵巳飞香况复千枝竞素妆洗却铅华同虢国稍留宫样额微黄 
　　缥蒂微頳瓣卷绡檀心香晕逐风摇中含一点鲛珠湿仙掌荧荧露未消 
　　接叶欹风向晚披四筵花影碧迷离巳教流艳欺银烛更遣吹香点玉卮 
　　林香酒气沁凉云烛下絪缊望不分新谱巳看邀彩笔素心未许涴红裙 【 时座客云恨无红裙行戏为解嘲】 

　　○长干客舍送黎孝廉入楚后夜口占 

　　十日连床袂乍分夜深酒醒误呼君应知两地伤心处江路猿声也独闻 

　　○别友人之夜郎 

　　万里牂牁绕夜郎千山密篟瘴为乡月明猿啸盘江路不待三声巳断肠 

　　○重过杨姬池馆时姬巳没 

　　池光如镜含朝景美人妆成照斜领蛾眉巳逐彩云消日与鸳鸯弄双影 
　　临池曾倚赤栏杆露涩银笙玉指寒一片归云闲弄影犹疑月下步姗姗 
　　池上簪花照影来履綦行处巳苍苔碧桃不殉香魂去依旧春风一度开 

　　○同金元朗过傅氏旧园同赋句对体 

　　元朗云夫戌萧关一绝乃唐人句对格也因同拟一首 
　　一番艳曲一回新歌扇埋香舞袖尘今岁燕寻前岁主看花谁忆种花人 

　　○病中金生以相人术见访因书其卷 

　　行散经时阖竹扉雨中苔色欲生衣可能游戏如壶子先示巫咸杜德机 


　　●汲古堂集卷之二十三 

　　东瓯何白无咎着 

　　序 

　　◆序 

　　鼎湖草序 
　　白下草序 
　　项季舆名公赠言小序 
　　石屋先生诗序 
　　湖上草序 
　　鴈山京记序 
　　送刘长孙将军守备三江序 
　　博古图序为司理吴公作 
　　无尽法师五十寿序 
　　燕越壮游序送韩子綦还白岳 
　　高行之将军雁山图序 
　　林孺苞怜夔草序 
　　孙云岩先生偕陈安人齐寿序 
　　戴元统西阁草序 
　　送樊伯子游燕序并诗 
　　送古予上人入吴请经序并诗 
　　送庄令公八计序并诗 
　　东圃诗序并辞 
　　诔德录序 
　　迎恩桥氏家谱序 

　　○鼎湖草序 

　　缙云之墟层崖崇巘搴霞揭日绵亘而回复辟若清都紫府者是为祁仙妙庭之天洞宫石室潜通冥廓不可殚穷积润下委则好溪之水出焉水上一峯标拔介立若表四望者曰鼎湖葢神秀之所会而灵真之都也昆岩郑公实产兹土公夙负高世之度冲夷渊穆脱落尘滓虽志存拯物而德标素尚于世固泊如也是以应物迎机运而不宰其童往之韵若举一世无足以移其神者岂非恬愉虚静有足以资其用哉公弱冠登朝历试中外综练国章鉴达治体乘理照物动必研几乃声诗之道勇往独造浑雄遒逸直抒性灵远谢雕缋浏浏乎辋川襄阳之逸轨也公尝林居十余年逖览返照故其所撰结咸得之澄观冥会之表又尝偕余撰杖鴈山之颠浏览诸胜所在题咏率多?远冲憺之致其志操洁故托物芳兴象融故镜机彻风神爽故寄兴超造诣深故命意远要之窅眇之旨不可得而窥其倪也岂若挽近之习务猎菁藻缛采以售时好者巳耶公于书无所不读至若军国远图刑政大典靡不淹通具有成譔兹集者特其旃林瓣香香海一勺耳异日告成藏之鼎湖石室千载而后必有龙威左元放者流能发其秘斯足以窥公大全矣 

　　○白下草序 

　　夫世所论次道德功能能无待于言乎微言弗见也是言者岂非纬德之符树功之表乎即有振世之杰显定宏业恢张嘉猷芳徽懋烈烺烺流于无穷者非籍遗言而声施益章者乎至若苞德蕴真之哲栖神无朕游思霄雿芒秋怕乎似若无待于言伏时或契机采韵印法宣音无不合响赴节渊渊焉泠泠焉若被诸金石也者庸讵非天动之妙哉人将自托于?虚沾沾于功名或以为剩言或以为末技自遯其所不必知固非通人之论也栝苍昆岩郑公弱冠彯缨中岁慕道出则凤跱退则鸿冥或显或晦弗拒弗留盖执其道枢而游于世者也乃于风雅之什气韵沉雄音节渊亮肃则玉藻冠裳古则瓦棺神鼎巧则锢仪木鸢清则?霜绀雪是编也盖公官南奉常之所著也秣陵佳丽自昔称诩古迹名区往往而在而又学士大夫鸿生硕彦之所毕辏公休沐暇接席方车多所宣鬯或寄悰于雅集或纪事于胜游或触景于抚时或蒿目于世故沨沨乎熙代正始之音也余不类受知公最深比客公署中凡阅月间扣公以经纬安攘之畧公辄为譬说若鞶鉴之在悬鸿钟之承簴也乃复请进于是者公之言曰万物之微出于一机百事之根摄于一门不为事始不为物先虚之至也物触则应应尽则融圆之至也宠辱不载嗜好不存和之至也不为物散不逐境迁粹之至也嗟夫是宁独喻于诗乎太上所谓不朽者三公庶几其人也余之于公也犹壤虫之于黄鹄也乌足以知公又乌足论公诗 

　　○项季舆名公赠言小序 

　　丁酉岁余与季舆同客长千里季舆向予指酒垆旧游处未尝不怃然低徊久之往季舆年甫二十从阖闾遡长江纵观金陵风物遂移家焉凡十年所季舆藻思瑟风?日酒气淋漓一时贤豪高胜之士争愿交季舆而贻赠之什溢于绨帙然季舆迈往不屑之韵豁然自如未尝以是相倚重为名高季舆既归卧阳湖之上手葺先参知旧庐傍斥隙地艺松竹莳花药吊磵疏池芟林开径峭阁凉台颇极清远幽蔚之致污邪蟹螺种秫居半岁了曲蘖事客至辄击鲜行酒酒半命韵赋诗诗成击石而歌意象简逸自足于怀醉就美荫即咍台鼾卧矣不问客之去留也又十五年予得卜邻于浦东往来季舆居不三里余既与季舆为世外交复与冢君申以彦深敬宏之约乌羊系车提壶为礼春秋佳日撰杖相过从无间也一日季舆手名公赠言一编授余曰不佞颠毛种种请从少文一室卧游第念海内交好诒之篇什一别如雨俛仰夙昔慨焉交心乃从簏中发投赠诗若千篇诠次成帙以付剞?厂屰刂?竹屋灯火间命童子歌之怳若其次于面朼夫嘤鸣黄鸟则托兴于高恢求匹孤鸳或缅思于王粲司空以椅桐寓赠东阿以芳草喻怀绸缪之辞岂独古人哉季舆重交道敦风义以是编藏之山中当不与金石并泐也予既览集中诸君子溘焉异物十居二三至若西州山阳之感则又不独季舆也 

　　○石屋先生诗序 

　　今人称诗者无论五都之市即十家之聚亦不乏人莫不沾沾家宝火齐而椟珍木难标树灵蛇而品目绣虎首简不必授之见解论列不必见之精核卒多游词无规有颂以序求诗弗得也以诗求人弗得也兹道于是不兢矣余自弱冠游海内海内人士操诗者云兴霞蔚类多标撮菁藻步趋时好即之非不雕缋华缛于古法未有合也犁然当于余心者抑何寥寥彼其骛于外境故不足于内天机浅人欲深其不鹄于古宜也余乡陈石屋先生少负清操授徒里中垂四十年几令华阴成市而?散高胜之韵超然物表昔人所谓宅不弥亩而志忽九州岛形居尘俗而心栖天外隐不违亲贞不绝俗则先生其人也故其所撰结多清华萧旷语浏而不浮沉而有致境真趣远出自胸臆不假议拟即象天随意匠有余生动不匮读之如吸雪山酥酪如嚼哀梨琼蕋快当何如先生虽浮沉闾右乎吾知其诎于今而赢于来世也必矣若彼操技取偿目前者以先生视之直蠛蠓耳先生当不以此易彼居其实不居其华盖先生得之柱下之旨云 

　　○湖上草序 

　　予友季中王君刊落游闲纨素之习而胜情远寄风藻遐骞岂不翩翩韶令名士哉季中先大参公治别业于阳湖湖当三溪之汇天空水阔松古云搴季中暇则剌艇藕花蒲丛中沿逗于烟波沙屿之渚左摩彝鼎右披图书焚香煮茗翛然人外望者儗之赵孟坚米海岳书画舫日吸其灵爽清寒之趣发为觚翰合音赴节若绎储孟诸人逸思隽响也其取境傅情清晖暎发又如揽华子冈辋水涟漪与月上下濯濯挹人清彻毛胆予弱冠交季中时予讷于酒藉以消其坎壈佗傺之气被酒耳热仰天乌乌矢口放歌纚纚累数十百言不得休季中亟规予日子所不足非才也大而无当法于何有所谓屠龙无用不如履豨玉卮壆折宁宝康瓠子其取法于古则古几巳予未尝不心折其论间酒酣辄洸洋跳荡行意自若也今骎骎过壮精气销亡比卜一廛东渚山中去阳湖若衣带时时以文酒相过从奇诡高胜之事得与季中共之间一讽季中湖上草觉我形秽悔其少作今且从事季中畴昔之言庶几若裴建自附中允取信来世不识季中为我偻一指否季中篇什尚多兹湖上其一种云 

