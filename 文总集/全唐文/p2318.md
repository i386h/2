<!-- { "loadSidebar": true } -->
    祭以主敬，射以观德。三侯既设，遂闻熊豹之差；二簋可享，爰申脯醢之奠。甲进退有度，揖让而升，方备於五善，讵略於六艺！有如武子之妙，以取牛心；类後羿之能，无全雀目。祭必如在，神当格思。唯宁者立以继代，不属者抗而射汝。强饮强食，陈祝史之正辞；克克祀，介会孙之景福。必也正其齿位，称彼兕觥。将劳农以休息，乃示宴以惠慈。铁冠所纠，恐未三思；铅刀见用，终资一割。同於噬腊，难以甘心。
    ☆彭朝曦
    ○勤政楼视朔观□物赋（以“天地交泰，万国欢心”为韵）
    圣上以睿德昭宣，宸衷吉蠲，静以法地，动而合天。天何言哉？每降鉴於明主；君为政也，亦仰观乎上元。是以《鲁史》荐书云之典？《礼》经徵视朔之篇。於时寓县平，朝廷无事，辟朱楼於晓日，垂紫旒於空翠。至诚必应，果呈证圣之祥；至感必通，遂有效明之瑞。乍异色而抱日，或神光而覆地。是知昊穹成命，必在於昌期；元象著明，讵违於躔次。万国来朝，十月之交，时当盈数，气发阴爻。晴色俯临，远接黑龙之水；清辉四散，仍萦彩凤之巢。
    臣窃观前代之君也，居九重之深，据四海之大，遇皇天之阴骘，属当时之交泰，则必怠政理而不修，唯平而是赖。今陛下则不然，体至道以得一，播元精以吹万。发号施令，必酌於故实；垂范制法，亦咨乎前宪。古人云：“朔者苏也”，陛下视之，所以苏息兆人。“□者运也”，陛下观之，所以广运明德。人既苏而宁靖，德乃运而充塞，犹储精而谷神，尚克已而作则，方将扬耿光於五圣，布深仁於万国。三事大夫，而同欢，上言曰：“陛下敦本弃末，图易於难，夫此视朔，情深履端。况式瞻於万象，将布政於千官。固可轶缇油而播美，藏金匮而不刊。”然圣上方以无为作虑，不宰为心，鼓元气之橐，调薰风之琴。以至德抚御，以大明照临。盛矣夫圣德若此，岂微臣之所能讴吟。
    ☆汤浚
    ○对鬯酒不供判
    〈太常申博士请供郁鬯酒。光禄以久无匠人，且金草不知所出，不造。祠部亦以为礼有沿废，不允所请。寺执“见著唐礼，岂得不行”，祠部云：“藉田准令，兼给廪牺。藉田今或不供，牺亦废用。酒无郁鬯，於事何阙？”寺犹固执。〉
    祀事孔明，必先於酒醴；神其戾止，亦在於馨香。所以实彼樽彝，达其墙屋。太常恪勤乃职，无忝司存；光禄简慢是彰，自贻伊戚。且酒人之职，素著於周官；酎饮之仪，颇闻於班史。殷因夏礼，斯损益之可知；汉立秦祠，固典章而无坠。本经不失，前法宜遵，何废礼而速尤？欲隳官而招谴。包茅不入，尚责於齐侯；郁鬯废供，且亏於唐礼。既不知於金草，斯自挂於玉条。祠部所云，奚其不当？徒称沿废，罕顾《礼》经。且千亩陈仪，牲牢致用；而三清乏荐，牺象焉施？仙台所论，愚管非测。礼亏禺若，刑其舍诸？
    ☆康子玉
    ○瓜赋
    巫山之冈，秦川之阳，垂条引蔓，布绿敷黄，弥皋被野，含芬吐芳。转晨风之穆穆，湛宵露之，花叶则煜煜炜炜，文彩则煌煌，锦绣为之失色，霞日为之夺光。远而望之粲兮烂，繁星列兮曜长汉。光色连延遥相暖，迫而察之瓞兮绵。明玑盈蚌媚重泉，大鳞巨介近相连。细雨流风，每飘兮叶上；游蜂戏蝶，时历乱於花前。尔其大则三尺二升，美则金浆玉实，狸头羊之字，黄[
TDU]白抟之质。感仙贵於孙锺，避世资於步骘，异蒂表於前代，同心彰於曩日。既而横绮席，会嘉宾，琴樽逸赏，海陆具陈，香分四座，气杂八珍。既取类於母子，亦取辨於君臣。钦哉彼美，流玩不已，何以剖之金错刀，何以浇之玉英水。邵平因植以著业，阮籍托词而兴已。非但留怨於戍夫，抑亦取诫於君子。
    ☆康元怀
    ○对为吏私田不善判
    〈景为吏，公田善私田不善。或以议课不齐。辞云：“非吏之罪。”〉
    阜俗敦本，长财饬力，三时展务，九扈分官。自公田而及私田，俾我疆而丰我理。千箱起咏，伫美於诗人；四体既勤，孰惭於夫子？当勤而有典，奚议课以不齐。景也伊何？职兹为吏。任农均力，未恤於人言；徇公害私，旋招於物议。事颇彰於妨夺，法难逭於科绳。考鲁宣之旧章，有同大桀；徵谷梁之前志，须示小惩。宜详刑於士师，盍归罪於田？
    ☆康季子
    ○对事貌相似判
    〈甲容貌与乙相似。甲殁後，门人师事乙。邻人让其非礼。〉
    容貌相似，阳贷惑於仲尼；德义可尊，门人师於有若。岁丁辰已，甲遂云亡；月亦居诸，乙方传学。实丧予於东鲁，复疑汝於西河。已寂琴歌，讵闻金石。思其笑语，宁忘罚（一作菽）水之恩；慕彼威仪，（一作循诱）爰动颓山之恋。不坠吾师之业，还弟子之堂。惟尔嗣音，专之可也；让其非礼，於己不然。有事古风，未惊今听。
    ☆良士
    ○代韦令公谢先人赠官表
    臣某言：伏蒙天恩，赠臣父尚书右丞司农卿先臣某扬州大都督，礼极哀荣，感戴增惧。臣某中谢。
    臣父受教儒门，宣力王室，虽典司纲辖，而未及崇班。臣殃咎所终，早失严荫，恭守遗训，致及人伦。逮事休明，谬登清贯，常恐不克负荷，忝辱祖宗。岂谓阳和之仁，因下炎上；雨露之泽，自叶流根。大府名藩，位秩崇重，授之庶姓，罕有其伦。是臣父著绩於先朝，蒙宠於今日。臣事君之节，未效涓尘；为子之方，已荣松贾。感恩思报，岂谓为忠？覆族殒身，孰云非孝？方任有限，拜谢无由，徨海隅，进退哀惧。不任荷恩之至。
    ☆成震
    ○对税亩多于什一判
    〈得县官税亩，多於什一。御史纠其擅赋敛。诉称：“尽供军旅，二犹不足。”〉
    当官而行，必议徵敛，赋里以入，宜均有无。政或违於小康，税乃行於大桀。是以我疆我理，分上下之田；有国有家，建中正之术。不是过也，皆将取焉。伊惟县官，昧尔为政。诚合酌於古训，量其经入；使谷不过藉，人斯乐输。今乃将多徵於前，复重敛其後，所谓莫益或击，徒闻浚我以生。虽亿兆是谋，用给如貔之士；而徵求失道，宁忘《硕鼠》之诗？且九年之储，常闻富国；二犹不足，匪曰“能言”？请从避马之绳，庶叶《公羊》之训。
    ☆程婴
    ○论穷达志
    君子宁小穷而大达，小人宁小达而大穷。小者人之役，大者人之道也。孟子论帝王之道於诸侯，诸侯不志我言则去之，岂不以小穷而大达也欤？卫鞅论帝王之道於秦伯，秦伯寐。於是鞅乃易之以霸强之术而苟容之，岂不谓小达而大穷欤？君子不患乎无才，患乎不知穷达之理也。孟子大达，远盗蹊而遵正路者也。卫鞅大穷，舍正路而趋盗蹊者也。秦不知蹊以问鞅，鞅指之趋盗蹊而强去也。我知盗之蹊而返然之，曷若遵正路而远盗蹊哉？
    ☆凌正
    ○对履亩税公田判
    〈渭南县履亩税，而御史劾之曰：“公田不善，恐乏军储。”〉
    兵惟静难，食以聚兵，傥岁计之无虞，必军须之不继。县司以职其日给，科彼仓储。公田，嗟不登於晚岁；嗷嗷士卒，虑县罄於糗粮。厚敛之旨，岂坐於冉求？盍彻之税，已闻於有若，情非徇己，事或从权。请霁霜简之威，庶获雨田之稔。
    ●卷九百五十四
    ☆刘
    ○渭水象天河赋（以题为韵）
    昔我先王，肇修人纪，乃建邦国，以立都鄙，或处沃而称奥，或宅中而为美。周分景台之测，用会阴阳之拟；汉据鹑首之分，实为山河之理。故右扶风而左冯翊，距泾川而浮渭水。潼函襟带，丰阝巍峨，下则崇冈於地险，上乃取范於天河，城雉周环而斗设，宫观骈互而星罗，转曲江於前岸，俯冀阙於中波。车马喧う，浑氵瓜声之交错；风尘日夕，与津雾而相和。盖圣人垂则，必天之象；王者都会，大洽斯享。运璇衡以齐玉烛，法露盘以崇金掌，四方辐凑，万国攸仰，风□以之吸合，日月於焉澄朗。苟祯祥而应会，则乾元之攸往。何必河出图，洛出书，然後为卜食之华壤者也。
    懿哉作者元後，中兴後嗣，同天之道，顺人之意。横桥乃牵牛之设，素则饮龙之谓。晚光澹滟，接凤苑之祥烟；晓色清明，连斗城之佳气。楼台傍而津涯隐伏，钟鼓作而波涛汨沸，不睹斯焉以取斯，宁复知王者之贵？不察所由於所以，又安明坎德之灵而主乎渭？徒观其远界陇，横截秦川，沃长安之霞日，浮京兆之□天。都邑傍於左右，舟楫来而溯沿，上林之烟开雾卷，建章之户万门千。朝而望兮，蓬瀛若留乎岸侧；夕而临也，河汉宛在乎目前。是以娄敬云：“被山带河，四塞为固。”岂不谓天道无亲，惟德是辅。祥符不及，瑞图斯遇，以登仁寿之理，用表坤灵之喻。请谓东周安处先生之徒与，须知西都翰林主人之作赋。
    ☆刘乾
    ○招隐寺赋
    其始穿竹田以行崎岖，诘曲十馀里而後至。草木幽异，猱猿下来，空谷无人，水流花开。寺门东向，趾古构新，茅茨接於碧瓦，画墙见乎苔侵，青山澹乎吾虑，潭影空乎人心。噫予何来之晚也！寺之东南，山气森肃。泉名“虎跑”，石泓万斛，色若渍蓝，声如戛玉。下注三坎，雷奔雪触，悬崖赴壑而不危，附川到海而气足。呜呼奇哉！古人之文，流出肝肺，混混而不竭者，甚有似於斯，而今也不在於仆。旧闻有昭明太子，此曾养晦，读书於此。安得起九原而与之言哉！忽然天风吹衣，林木清啸，仙邪鬼邪，万窍叫邪。客有五人者，携壶促子，披□上征，求所谓读书台而吊之。立孤峰以展眺，探古洞而搜异，拂藓文之半封，怅石章之灭既。□冉冉以闲飞，松[
K58]々而晴吹，惊怪木之如龙，悦鸟语之禅味。悟我生之无始，卑佛书之揭谛，假使昭明之犹在，将谓此语之不易。彼既与未死而俱往，吾故乘元化而再至。台之上兮多月明，台之下兮古道不可行，茅山青兮练湖平，美人不复兮我心知萦。遂与客蹑□根，缘鸟道，踞磐石而坐焉。烟霞极目，其平如席，残阳一片，万屋露脊。参苍间赭，如画如织，阅大块之文章，叹斯游之奇迹。已而悲风凄其四起，暝色合乎寒城，客待予而俱返，别遣谢乎山灵。
    ☆刘
    ○对徵官为荫判
    〈乙请以父徵官为荫。所由以其父不在用荫例。〉
