<!-- { "loadSidebar": true } -->
　　烈祖明皇帝以正月弃背，天下臣子，永惟忌日之哀，其复用夏正，虽违先帝通三统之义，斯亦礼制所由变改也。又夏正于数为得天正，其以建寅之月为正始元年正月，以建丑月为后十二月。（《魏志·齐王芳纪》，又见《册府元龟》四）
　　省奏事，五内断绝，奈何奈何！烈祖明帝以正日弃天下，每与皇太后念此日至，心有剥裂，不可以此日朝群辟受庆贺也。月二日会，又非故也，听当还夏正月，虽违先帝通三统之义，斯亦子孙哀惨永怀。又夏正朔得天数者，其以建寅之月为岁首。（《宋书·礼志一》。案：此与《魏志》详略不同，当两载之。）
　　◇出黄金银物供军用诏（正始元年七月）
　　《易》称「损上益下，节以制度，不伤财，不害民。」方今百姓不足，而御府多作金银杂物，将奚以为？今出黄金银物百五十种千八百余斤，销冶以供军用。（《魏志·齐王芳纪》）
　　◇尊礼司马懿诏（正始六年十二月）
　　明日大会群臣，其令太傅乘舆上殿。（《魏志·齐王芳纪》）
　　◇免官奴婢为良民诏（正始七年八月）
　　属到市观，见所斥卖官奴婢，年皆七十，或癃疾残病，所谓天民之穷者也。且官以其力竭而复鬻之，进退无谓。其悉遣为良民，若有不能自存者，郡县振给之。（《魏志·齐王芳纪》）
　　◇申赦治道（诏正始七年八月）
　　吾乃当以十九日亲祠，而昨出已见治道，得雨当复更治，徒弃功夫。每念百姓力少役多，夙夜存心。道路但当期于通利，闻乃挝捶老小，务崇修饰，疲困流离，以至哀叹，吾岂安乘此而行，致馨德于宗庙邪？自今已后，明申赦之。（《魏志·齐王芳纪》）
　　◇卫臻乞逊位诏（正始九年三月甲午）
　　昔干木偃息，义压强秦；留侯颐神，不忘楚事。谠言嘉谋，望不吝焉，赐宅一区，位特进，秩如三司。（《魏志·卫臻传》）
　　◇受胡金以状闻褒田豫诏（正始间）
　　昔魏绛开怀以纳戎，今卿举袖以受狄金，朕甚嘉焉。（《魏志·田豫传》注引《魏略》）
　　◇赐孙资诏（正始九年）
　　君掌机密三十余年，经营庶事，勋著前朝。暨朕统位，动赖良谋。是以曩者增崇宠章，同之三事，外帅群官，内望谠言。属以年耆疾笃，上还印绶，前后郑重，辞旨恳切。天地以大顺成德，君子以善恕成仁，重以职事，违夺君志。今听所执，赐钱百万，使兼光禄勋少府亲策诏君，养疾于第。君其勉进医药，颐神和气，以永无疆之祚。置舍人官骑，加以日秩肴酒之膳焉。（《魏志·刘放传》注引资《别传》）
　　◇赐徐邈等家谷钱诏（嘉平元年）
　　夫显贤表德，圣王所重；举善而教，仲尼所美。故司空徐邈、征东将军胡质、卫尉田豫，皆服职前朝，历事四世，出统戎马，入赞庶政。忠清在公，忧国忘私，不营产业。身没之后，家无余财，朕甚嘉之。其赐邈等家谷二千斛，钱三十万，布告天下。（《魏志·徐邈传》）
　　◇褒封郭淮诏（嘉平二年）
　　昔汉川之役，几至倾覆。淮临危济难，功书王府。在关右三十余年，外征寇虏，内绥民夷，比岁以来，摧破廖化，禽虏句安，功绩显著，朕甚嘉之。今以淮为车骑将军仪同三司，持节都督如故，进封阳曲侯，邑凡二千七百八十户，分三百户封一子亭侯。（《魏志·郭淮传》）
　　◇追褒郭修诏（嘉平五年八月）
　　故中郎西平郭修，砥节厉行，秉心不回。乃者蜀将军姜维寇钞修郡，为所执略。往岁伪大将军费驱率群众，阴图窥窬，道经汉寿，请会众宾，修于广坐之中手刃击，勇过聂政，功逾介子，可谓杀身成仁，释生取义者矣。夫追加褒宠，所以表扬忠义；祚及後胤，所以奖劝将来。其追封为长乐乡侯。食邑千户，谥曰威侯；子袭爵，加拜奉车都尉，赐银千钅并，绢千匹，以光宠存亡，永垂来世焉。（《魏志·齐王芳纪》）
　　◇追赐刘整、郑像爵关中侯诏（嘉平六年二月）
　　夫显爵所以褒元功，重赏所以宠烈士。整、像召募通使，越蹈重围，冒突白刃，轻身守信，不幸见获，抗节弥厉，扬六军之大势，安城守之惧心，临难不顾，毕志传命。昔解杨执楚，有陨无贰；齐路中大夫，以死成命，方之整、像，所不能加。今追赐整、像爵关中侯，各除士名，使子袭爵，如部曲将死事科。（《魏志·齐王芳纪》）
　　◇原李韬三子诏（嘉平六年二月）
　　齐长公主先帝遗爱，原其三子死命。（《魏志·夏侯玄传》）
　　◇增司马师邑诏（嘉平六年二月）
　　奸臣李丰等僭谮庸回，阴构凶慝。大将军纠虔天刑，致之诛辟。周勃之克吕氏，霍光之擒上官，曷以过之？其增邑九千户，并前四万。（《晋书·景帝纪》。）
　　◇玺书切责楚王彪（嘉平元年）
　　夫先王行赏不遗仇雠，用戮不违亲戚，至公之义也。故周公流涕而决二叔之罪，孝武伤怀而断昭平之狱，古今常典也。惟王，国之至亲，作藩于外，不能奉王度，表率宗室，而谋于奸邪，乃与太尉王凌、衮州刺史令狐愚构通逆谋，图危社稷，有悖忒之心，无忠孝之意。宗庙有灵，王其何面目以见先帝？朕深痛王自陷罪辜，既得王情，深用怃然。有司奏王当就大理，朕惟公族甸师之义，不忍肆王市朝，故遣使者赐书。王自作孽，匪由于他。燕刺之事，宜足以观。王其自图之！（《魏志·楚王彪传》注引孔衍《汉魏春秋》）
　　◎高贵乡公
　　公讳髦，字彦士，文帝孙，东海王霖子。正始五年封郯县高贵乡公。嘉平六年十月即位，改元二：正元、甘露。在位六年，为司马昭所弑。有集四卷。
　　◇伤魂赋并序
　　王师东征，宗正曹并。以宗室材能兼侍中从行，到项得疾，数日亡。意甚伤之，为作此赋。
　　宗臣充于常伯，体材艺而中良。何天之不怙？遘暴疾而陨亡。惟厥疾之初发，若疾之轻微。未经日而沈笃，气忄忄而耗衰。岐、鹊骋技而弗救，岂药石之能追？精魂忽已消散，神眇眇而长违。（《艺文类聚》三十四）
　　◇改元大赦诏
　　制诏：昔三祖神武圣德，应天受祚。齐王嗣位，肆行非度，颠覆厥德。皇太后深惟社稷之重，延纳宰辅之谋，用替厥位，集大命于余一人。以眇眇之身，托于王公之上，夙夜祗畏，惧不能嗣守祖宗之大训，恢中兴之弘业，战战兢兢，如临于谷。今群公卿士股肱之辅，四方征镇宣力之佐，皆积德累功，忠勤帝室。庶凭先祖先父有德之臣，左右小子，用保皇家，俾朕蒙暗，垂拱而治。盖闻人君之道，德厚侔天地，润泽施四海，先之以慈爱，示之以好恶，然后教化行于上，兆民听于下。朕虽不德，昧于大道，思与宇内共臻兹路。《书》不云乎：「安民则惠，黎民怀之。」其大赦，改元。减乘舆服御、后宫用度，及罢尚方御府、百工技巧、靡丽无益之物。（《魏志·高贵乡公纪》，《文馆词林》六百六十八）
　　◇以司马师为相国进号大都督诏
　　朕闻创业之君，必须股肱之臣；守文之主，亦赖匡佐之辅。是故文、武以吕、召彰受命之功，宣王倚山甫享中兴之业。大将军世载明德，应期作辅。遭天降险，帝室多难，齐王莅政，不迪率典。公履义执忠，以宁区夏，式是百辟，总齐庶事。内摧寇虐，外静奸宄，日昃忧勤，劬劳夙夜，德声光于上下，勋烈施于四方。深惟大议，首建明策，权定社稷，援立朕躬，宗庙获安，亿兆庆赖。伊挚之保殷邦，公旦之绥宁周室，蔑以尚焉。朕甚嘉之。夫德茂者位尊，庸大者禄厚，古今之通义也。其登位相国，增邑九千，并前四万户。进号大都督、假黄钺，入朝不趋，奏事不名，剑履上殿。赐钱五百万，帛五千匹，以彰元勋。（《晋书·景帝传》）
　　◇封楚王彪世子诏（正元元年）
　　故楚王彪背国附奸，身死嗣替，虽自取之，犹哀矜焉。夫含垢藏疾，亲亲之道也。其封彪世子嘉为常山真定王。（《魏志·楚王彪传》）
　　◇令公卿议司马师丧制诏（二年二月）
　　公有济世宁国之勋，克定礻固乱之功，重之以死王事，宜加殊礼。其令公卿议制。（《晋书·景帝纪》）
　　◇诏恤洮西死事者（正元二年十月）
　　朕以寡德，不能式遏寇虐，乃令蜀贼陆梁边陲。洮西之战，至取负败，将士死亡，计以千数，或没命战场，冤魂不反，或牵制虏手，流离异域，吾深痛愍，为之悼心。其令所在郡典农及安抚夷二护军各部大吏，慰恤其门户，无差赋役一年。其力战死事者，皆如旧科，勿有所漏。（《魏志·高贵乡公纪》）
　　◇敛埋洮西事死吏民诏（正元二年十一月）
　　往者洮西之战，将吏士民，或临阵战亡，或沉溺洮水，骸骨不收，弃于原野，吾常痛之。其告征西将军、安西将军，各令部人于战处及水次钩求尸丧，收敛藏埋，以慰存亡。（《魏志·高贵乡公纪》）
　　◇犒赐破蜀将士诏（甘露元年七月）
　　兵未极武，丑虏摧破，斩首获生，动以万计，自顷战克，无如此者。今遣使者犒赐将士，大会临飨，饮宴终日，称朕意焉。（《魏志·高贵乡公纪》）
　　◇进封邓艾诏（甘露元年）
　　逆贼姜维连年狡黠，民夷骚动，西土不宁。艾筹画有方，忠勇奋发，斩将十数，馘首千计，国威震于巴蜀，武声扬于江岷。今以艾为镇西将军都督陇右诸军事，进封邓侯，分五百户，封子忠为亭侯。（《魏志·邓艾传》）
　　◇旌王简诏（甘露二年四月）
　　玄菟郡、高显县吏民反叛，长郑熙为贼所杀。民王简负担熙丧，晨夜星行，远致本州，忠节可嘉。其特拜简为忠义都尉，以旌殊行。（《魏志·高贵乡公纪》）
　　◇原和等作诗稽留诏（甘露二年五月）
　　吾以暗昧，爱好文雅，广延诗赋，以知得失，而乃尔纷纭，良用反仄。其原等，主者宜敕。自今以后，群臣皆当玩习古义，修明经典，称朕意焉。（《魏志·高贵乡公纪》，又见《御览》六百）
　　◇临戎诏（五月丁丑）
　　诸葛诞造为凶乱，荡覆扬州。昔黥希逆叛，汉祖亲戎，隗嚣违戾，光武西伐，及烈祖明皇帝躬征吴、蜀，皆所以奋扬赫斯，震耀威武也。今宜皇太后与朕暂共临戎，速定丑虏，时宁冬夏。（《魏志·高贵乡公纪》）
　　◇褒封庞会路蕃诏（五月己卯）
　　诸葛诞造构逆乱，迫胁忠义，平寇将军临渭亭侯庞会、骑督偏将军路蕃，各将左右，斩门突出，忠壮勇烈，所宜加异。其晋会爵乡侯，蕃封亭侯。（《魏志·高贵乡公纪》）
　　◇孙壹归命封吴侯诏（甘露二年六月乙巳）
