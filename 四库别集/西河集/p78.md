<!-- { "loadSidebar": true } -->
　　诗有髙其格闲其辞蕴其气依约其意防而均调其音声在三古谓之雅在两京谓之休成在魏晋六朝以后即谓之清和谓之善平谓之登歌上词此即都尉属国降之逮晋唐作者犹自歉难能而东臯主人优为之尝从施侍读愚山汪编修钝翁陈检讨其年辈与东臯主人唱和每唱辄自愧不及不敢和録其诗而归迄于今越三十年天下谁不知东臯诗者然而见其诗恍旅舎对千顷陂恍过江市人逢卫洗马恍长安安乐坊观海外玉树即偶然触及亦觉私顾形秽而东臯示我沨沨然吾何以测其涯涘也乎文章五百年一兴
　　皇上以经天纬地之作彪炳万古而　诸王龙种皆能各摅其所长以互相映发光天之下斯文且烂然矣独是长安高髻时多异尚髙文典册往往闲杂以句栏小曲私夸新様而东臯独轩轩自得每彷
　　御制豫和以涤诸佻璅翕振之作清庙明堂之盛大海荡荡水所归吾无间焉惜予年八十有一生平论文者百无一存即愚山钝翁其年辈皆先我而逝而每忆东臯比之胶之结于肠长庚之远附于阳乌即中夜念及亦若随之在后先而不逾寸步是非深有感于心而何以至此
　　萧山史氏世谱序
　　予与昢庵觉庵兄弟订同砚交因得拜其尊大人两世于堂而其子其姓即又从此而齿遇之迄于今往来不絶如家人此犹之亲亲之典由一而三由三而五以一身而得与五族相周旋况乎四亲在匰其当前可见有非一三五九所得而概量者乎是以宋世造谱最重生人往往悬谱而録其可见者于亭名族谱亭而其既渐溯所自一如氏族志之统诸着姓以力搜往昔于是有非所自而自者而谱法变矣今天下氏族之盛无过史氏往者吾郡司刑从溧阳来访昢庵兄弟而序为雁行而
　　鼎革之际有东阁部堂开幕扬州者以挚币聘觉庵称曰宗仲而觉庵辞之当是时文章声气远近无不通而凡氏史者则又以同宗故时相访求其在明州与姚州则原属本支公之让而私之燕东西相从不待言也昢庵尝谓予予家世谱详今而畧昔详于是邦而畧于异地顾四方之逺居者仍呼吸不隔而惜谱不修世系之阙畧有难稽矣今其孙吉先承祖父志合逺近而并修之肇自成周受姓以来当汉孝宣时杜陵侯以帝戚开基传袭五世及东京而溧阳侯继之遂以家于封而世滋大焉至南渡以后则忠定越王与忠献卫王两世知政事散处东乡其在萧山则忠献五世孙也乃自汉至今歴年一千七百有竒歴世五十有七而自元明迄今由明州以至萧山亦歴年三百三十有竒歴世一十有八然且有参知行省开藩于河南山西若萧之第五世者其自兹以往被簮绂而长方州且不乏也夫往昔难稽而谱之序之者前后无阙若夏之继春而甲之授乙当前可见而谱之记之者生卒不爽一似太史之载防书而宗祝之判昭穆且复区画有方详畧有法分之合之以不失列代相传敦宗睦族之意向使吾友尚在亦必以是谱为不刋之则而况乎后此之继之者也然则谱法虽变其不变者犹是已
　　丁茜园赋集序
　　赋者古诗之流也惟原本古诗故在六义之中与比兴同列而实则源远流长自为一体班生艺文志于歌诗之外载赋目千篇而惜其文之不尽传也乃嗣是而降孙卿以规宋大夫以辨王褒扬雄之徒或以讽或以颂要不失六义之凖即六季佻侻犹然以縁情体物之意行之至隋唐取士改诗为律亦改赋为律而赋亡矣登髙大夫降之为学僮摹律之具算事比句范声而印字襞其词而画其韵既无忼慨独往之能而称名取类就言词以达志气亦复掩卷殆尽本之亡矣流于何有丁子茜园胷有巻帙其于载籍根柢多所究竟故为诗为赋皆一往奋发有自得之致循其流而溯其源滔滔荡荡因之取赋体一卷属予论定予叹世之学者畏难喜利宁谢隆古必守挽近不惟诗不知古舎格为律而即其为律之中犹且辟景开而习和庆而况乎赋才特上炜烁纵横谁则能上备援稽下工摅冩者而茜园挥手而成之铺文扬质以方之矜宋元之诗袭试塲之赋者何如也吾故曰赋者古诗之流世之见之慎毋以诗律律诗并毋以世之言赋者律是赋可也
　　道録序
　　孔子曰人能道谓夫大其道之在乎人也而特是道之为名言人人殊惟中庸以率性为道则始以天下达道属五常之性而孔子答哀公即又以司徒五教称五达道是必合五性五教而道乃立于其间是以向溯五教祗有父母兄弟子而无君臣夫妇朋友有天合而无人合而孟子则直以君臣五者当之曰人之有道也向辨五性或以一恩二理三节四权表明伦之则或以元善嘉礼利义贞信着尽性之要而孟子直举五性而归之五教曰仁之于父子义之于君臣以人性合仁类而曰仁也者人也合而言之道也则是道之为道已如白日之昭于天下而无如拘牵辈起刻舟以求门内多掩恩而门外义合有理无志致使亲义序别多泥于一节而不能周通至道在人其不能也久矣斋邵先生儒者也由八比起家而以道为已任方其入解即以赴部举人上武宗皇帝疏约二千言及成进士而世宗入继又复上陈八事及中兴保治诸疏然后授冬官主事使荆州当是时朝廷甫议大礼廷和与璁蕚各持异端致撼门哭庙天地皆震动而先生方拘于官无一言也暨再补都官员外郎则正值璁蕚被劾去而复留之际先生乃于十月日食假灾变言事直斥璁蕚兼有礼守可变礼成可毁诸语撄世宗之怒遽下诏狱发边逺充军不复赐环者越三十年其于道也亦几矣先生以为既不能行道以道亦当立言以之乃着三集曰道曰艺曰简艺者文也简者事之册也而总以道为要襋盖其録五教有鍳于明伦大典之误而亟亟以道正之使教之与性互为经纬或以性该教则以一经包众纬而有余或以教配性即以一纬分众经而亦无不足取説于六经而实之以二十一史之事一篇之中三致意焉乃文孙戒山先生亦以八比起家既已成进士读中秘书出之为江介宗师抑复以力学举制科重侍
　　讲筵作　东朝保傅于以扬世徳之骏诵先人之芬岂复有媿乃校艺简録而续其未备而至于道则踵事增华随类加订其引据既该博而考辨论析往往折羣书之奥执两用一必至精至当以补前人所未尽此固古今上下阐明性教一大録也防
　　天子念河功未成特简先生理南河于负薪之余重为检校既已成一家之书而复刋行之为天下后世所矜此其于道为何如者夫道之借人也甚矣曩者孔子言道中庸阐之然祗以性教言道已耳其后七十子之徒各祖前説或推五教为十伦而随举一伦辄曰仁者仁此义者宜此礼者履此贞者信此则已一伦而得备五性或广五性为十义而祗举一性即曰父义子义兄义弟义夫义妇义君义臣义则又以一义而得具五教是道一书固祖七十子之徒以为説而前圣启之后贤扩之显祖作于前文孙述于后夫道之在乎人有如是矣
　　拟元两剧序
　　萧山王叔卢曾谱唐人事拟元词两剧吴江沈长康见之谓不合宫调令其改作及改之而仍不合乃亟商之予谋再改而叔卢死予时哀其志私为更定其词藏之城东之草堂未行世也防白头兵起掠予庐而胠予箧去遂失稿所在若干年矣尝夜卧嵩山土室梦叔卢来曰予词寄君所借君窜定而稿未见还不能忘醒而然谓才人习气自爱其所制虽魂魄犹恋恋顾无以报之如之何康熈三十年予归旧庐闻乡人有得其稿者急遣人购至故纸俨然独阙首二页时予痛经学晦蚀日疏衍不暇且悔幼尝为词损正学思坏所刻虽亡友叮咛拟亟行而尚有待也暨四十一年遘大疾几死死时仍梦叔卢来相对咨嗟且曰脱不幸奈何一似虑子死则其词偕亡有不及待者因中夜坐起重为检校且补缀前页而梓行之予思曲子仿于金而盛于元本一代文章致足嬗世而明初作元史者竟灭没其迹并不载及只以仁宗帝改造八比为元代取士之法以为崇经义而斥词章可以维世而不知记事失实已非信史且经不尝録国风乎男女相悦或不尽如朱子所云而怀思赠答温柔宛娈以之陈忠信之道通君父之情不必二南即是十五国即非也况乐府科例不尽轻薄以后人谱前人事岂皆淫滥闻叔卢作此一伤莲勺之弃故剑一慨武成主者并不识司空氏族皆有为而发原非泛泛即其间优游按演动中窽防前儒所云言情深而寓防切忠爱悱恻两皆有之然且下笔髙卓摛文浩荡于以方前此为词未敢谓龙笛长鼓子短也夫文章之事难言之矣曩者灵均作涉江怀沙虑其遗亡乃于晋咸安之季白昼见形向吴人顾珏自为诵之夫才人之爱其词独叔卢也与
　　徐沛师诗序
　　昔嵇阮与王濬冲父子同时入林后之以名士而订世交者率称林下而予与世臣先生订交在崇祯之季其时趋庭者尚有待也乃既而与武令交又既而与沛师交皆相嗣以文章往来较之安豊末坐徒以谈义相把臂似乎有过然而交武令而武令早世及交沛师则又以予还山晩在沛师亦非盛年而予竟頽然老去屈指崇祯已夘与先生角试塲文真隔世事也乃先生高蹈早隠墙东而沛师亦复以歴试偃蹇有睥睨一世之意遨游四逺借登临赠答作诗古文词而间以示予夫徐氏有家学曩时邺宫诸贤称伟长之文为一家言而士秀父子又以骈词擅世济之盛先生自弃试文后著书数百巻嫓美前哲予尝铭其墓而叹其似续之且大也沛师读父书其于辞赋诸杂文无所不工而即观其诗蓬苁煜奋笔而直前所在辟易世之以习俗为转圜者其敢与之争衡也乎特是岁月易驶向之论文于崇祯之年自已夘至甲申往来主客而今又复遭其际星纪一周存亡两世虽欲不为之兴感而岂可得焉
　　韩邑侯生日序
　　尝读豳风七月之诗叹豳公以俭徳治民为八百开基犹且羔羊朋酒公堂跻飨受介眉之祝以为父母于民其馈食之节所不废也邑侯韩公自下车以来廉于于陵日啜萧山一勺水以度朝昏即一蔬一菜必不苟入之官防以故四民引领祗盼公生辰以稍伸馈食之私而公于是日亦始怡然举一觞以为欢则是民之悬悬此一日非易事矣独是称祝之顷必有致词而予以齿长于众必请予一言为捧觞之借予惟古称三夀上夀夀国其次夀民其次夀身以故前儒作夀域碑谓大宇熈熈四衢坦荡举生人子妇而尽登之春台之间风雨不能蚀矢石不能坏夫然后身享永久无拮足瘏口之患今公于四民宁袵席而长养之庇以闬闳而授之扄钥民之域之祗觉化日之倍长而恩年之倍永也夫上施以徳下报以心心不能达则口以达之未有上施如是而民心如石不能报之以口者是以尊之呼严君亲之呼慈母而未已也盖民生多端生以食而道不饥生以衣而叹不寒生以煦咻而始无鞭笞狱讼之嗟生以捍防而然后无水旱盗贼兵刑水火之告故仲尼至圣亦有歌词子产大贤不废舆诵以为报也今则何以报之哉吾仍考之豳风之诗夫千百为期人世罕有而豳诗之颂之者且曰万夀诚以心之所至口即随之心愿其永乆则不觉其词之迂而语之过盖施报相等古人所以云报称也施者不訾而其所以报之者祗一言语间而尚或有吝则岂斯民之本心也哉他日公年果髙民年亦进京朝需人必将以公为天夀平格之选则即此夀民之尽于以夀国且有余而况于身与
　　盛玉符诗序
