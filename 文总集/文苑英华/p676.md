<!-- { "loadSidebar": true } -->
　　臣某言某月日恩赦到州宣示百姓讫百姓贫弱者多劳苦日乆忽蒙恵泽更相喜贺欢呼抃跃不自禁止伏惟皇帝陛下増修典礼正纪度劳谦慈恵与人更新此实兴王之盛烈明圣之至徳戴履天地谁不庆幸臣方镇守州县不得蹈舞阙庭无任欢欣之极【集作至】谨奉表陈贺以闻
　　为谯郡唐太守贺赦表　　　独孤及
　　臣某言伏奉二月五日制书大赦天下喜气动天荣光被物鬼【集作百】神踊跃众庻悦豫臣某诚欢诚喜顿首顿首臣闻天【类表作大】道所寳莫先于慈圣人之徳无以加孝陛下执大象以御物不得已而用兵假一戎之威为万物戡难再造区宇以康黎元慈之至也纂服配天不失旧物然后増鸿名以严父正荣号以恭已元元本本尊尊亲亲孝之大也犹虑物有不遂其性政有不阜于俗肆眚之恩与天下更始涤瑕荡秽燃幽及防风行物表镜照海内雷作而万户蛰振网开而三面鸟飞阳春无私品物何幸臣位忝邦守预沐渥【类表作湛】恩无任抃跃之至谨奉表陈贺以闻
　　代路冀公贺改元赦表　　　王　绰【总目作纬】
　　臣某言伏奉某月日制书大赦天下改元罪无轻重一皆荡涤率土生灵孰不欢抃臣闻生植长育天地之大徳在宥布和后王之盛典伏惟皇帝陛下以道御时与天合运当文武之际恢中兴之功转黄道而三象昭明鼓洪鑪而二仪贞观方告成于郊庙且降祉于神人而犹旁询时议中守谦德爰辍盛礼载布湛恩正元气以纪年恵【一作恩】人心而垂化缓死申柔服之义念功宥胁从【一作制】之徒然后用唐虞官人之训追周汉考绩之法节用所以厚下懋赏所以劝劳诚明动天地利泽施四海大易云神武不杀太上称仁方之圣猷实有慙徳臣谬専方镇获奉明诏疲劣何幸沐浴皇风欣抃之至倍万恒情云云
　　贺平贼赦表　　　　　　　戴叔伦
　　臣某言伏奉某月日制书大赦天下雪涤痕累发生枯朽荣光被于草木和气贯于华夷含生之徒罔不胥悦臣闻气沴为袄蒙蔽二曜而祥风扫荡无损日月之光狂逆乱常震惊四海而功戡定不亏天地之大伏惟皇帝陛下文武继圣聪明在躬协尧舜之心崇禹汤之徳清庙礼展圆丘敬申犹顾已以求瑕布恩泽以涤【一作原】过康哉沛乎虞夏之盛典也臣忝职藩条实慙尸旷徒积嵗星蔑闻化理望九重而称庆齿百辟以霑恩瞻恋阙庭庆快之至
　　贺南郊大赦表【徳宗】　　　　吕　颂
　　臣某言伏奉去年月日制书礼展郊禋告成上帝【一作展功成礼郊丘上帝】恩霑动植道洽幽明东风变而四海春圣帝【一作人】作而万物覩懐生庶类罔不欢抃中贺伏惟皇帝陛下体元立极抚运受圗御一气以乗干飞六龙而出震徳合天地明齐日月叶三光之幽赞承八圣之睿谋顷者国歩未康王室多难兵纒祸结害及生人尘飞寝园燧烛郊甸陛下乗时顺动銮驾南廵凡在食土之毛圆首之类岂【一作莫】不号天向阙望气瞻星遂得猛士雷奔义旗云合西戎自効北狄争驱一举而氛祲扫清蹔劳而寰宇大定则知千年降圣天命有归六合奉尊神噐斯在今农郊罢战邉徼无虞九有【一作服】偃戈八【一作万】方同轨荷皇慈之覆育知圣祚之灵长匪人革心罔不咸率陛下勤禹汤之罪已法尧舜以为心肃恭神明防奉宗庙损抑徽号忧济黎元始自迎长之初大申报本之礼册勲旌旧列爵分官宥死缓刑掩骼埋胔粟帛周于耆老【一作耋】奠酧及于幽寃天覆海渟与人更始释羸俘于死地俾异域而生还赦枯木之严刑蠲执弓【一作殳】之常赋臣及三军百姓蛮夷酋长等伏读制书沐浴泽莫不喧呼抃跃蹈舞徘徊絶徼穷荒尽沐生成之造翾飞蠢动俱承雨露之恩臣限以藩守不获称庆阙庭无任踊跃庆抃之至【一作皆唐类表】
　　贺贞元大赦表【已见五百五十八卷】　　李吉甫
　　代韦中丞贺元和大赦表【宪宗】栁宗元
　　臣某言伏奉正月二日制书大赦天下永贞二年冝改为元和元年者太阳既升煦育资始霈泽斯降膏润无遗臣某诚庆诚贺顿首顿首伏惟皇帝陛下仁化旁流孝理阐纪元示布和之令肆眚见恤人之心旷然涤瑕得以迁善涣发大号申明旧章农有薄征市无强贾【集作价】勲勤是録爵秩以【集作已】班宠宁间于幽明泽必周于夷夏近甸轻榷酤之入逺人忘水旱之灾既行庆于官【类表作宫】寮亦推恩于天属诸生喜黉塾之广庶老加絮帛之优量入所以备防兴亷期于变俗爰褒有客尊贤之典惟新载奉素王宗予之道斯在纶言一降庶政毕行懐生之伦感悦无量臣某守在遐逺亲奉诏条踊【集作踊】跃之诚倍百恒品无任感恩抃舞屏营之至谨奉表陈贺以闻
　　代杜司徒贺大赦表【宪宗】　　吕　温
　　臣某言伏奉【集作见】今月二日制书改元元和大赦天下新云雷【集作雷雨】之泽重日月之光仁被幽遐庆覃动植三元经始万化惟新臣某诚欢诚抃顿首顿首臣闻羲轩驭宇【类表作物】尧舜为君徳莫盛于好生政莫于在宥然而事资体要理极精防百王所难千载斯遇伏惟皇帝陛下纂临大寳光硌睿圗当献嵗之元顺阳和【集作春】之气朝前殿御正门发徳音布慈防明大孝之本褒至忠之后省役轻【集作徭损】税以清疾苦之源荡累涤瑕以厚亷耻之俗徃典之所未举前代之所未该莫不悉出宸衷咸归圣政坐闻仁夀之域行【集作伫】见雍熈之朝【集作期】凡在生灵孰不庆幸况臣陈力滋【集作嵗】乆受恩最深而蒲栁余年犬马多疾不获捧觞丹陛蹈咏康衢犹防天眷留【缺】圣慈曲至特降中使俯加慰勉衰惫增气枯朽生光施重丘山感深骨髄阖门灰粉岂足上报无任喜抃【集作惧】屏营之至
　　礼部贺册皇太子礼毕赦【集作徳音】表
　　栁宗元
　　臣某等言伏奉今日制书皇太子册礼云毕恩与万方同其恵泽者盛典斯举鸿恩遂行凡在率土不胜抃跃臣某等诚喜诚贺顿首顿首伏惟陛下克奉神休以正邦统建天下之本宗庙以安致万国之贞兆人休頼典册既备庆泽载流既广爱而推恩亦好生而布德缓刑而囹圄知感进勲而嗣续增荣崇教谕之方忠良是举严赞相【集作褒】之礼赐与有加旌孝悌以厚于人伦敬鬼神而修其祀事况行礼之日则屏翳收迹太阳宣精用彰出震之休更表重离之耀神化旁畅皇风逺自华及夷异俗同庆臣某等谬参着定倍百恒情无任欢庆踊跃之至
　　贺册太子赦表　　　　　　令狐楚
　　臣某言伏奉今月九日制书皇太子册礼云毕恩与万方同其恵泽者国庆遐宣天波曲被懐生之类咸共欣荣中贺臣闻徳教所加一人有庆元良既立万国以贞伏惟皇帝陛下至化旁流神功广运以为义莫重于主鬯礼无大于承祧考古前星之光顺人【类表作时】少海之泽诞敷明诏宣告庶万【英华作万国非】雷初动于地中风已行于天下【类表作正】由是哀矜罪戾甄奨功勲【类表作动勤】表顺孙孝子之门秩名山大川之祝仁无不覆恵无不均草木惟繇鸟兽咸若率土臣子不胜庆抃臣限守藩镇不获陪位阙庭踊跃称庆无任屏营之至
　　为监军贺赦表
　　臣某言今月四日节度使伏奉制书大赦天下者涣汗大号滂沲鸿恩降自九天被于四海懐生之类无不庆跃中贺臣闻天地之大徳本于生成圣人之全功在乎化育伏惟皇帝陛下至明立极大圣统天法贞观之宏规纂建中之盛业降哀矜于罪戾一物不遗颁宠赠于忠勤万方皆及事遵俭约道在寛散作仁风洒为膏泽率土臣下不胜欢喜臣限以监守未获奔走称庆阙庭不胜恋结欣戴之至谨遣某官某奉表陈贺以闻
　　为郑尚书贺登极赦表【已见五百五十八卷】
　　中书门下贺赦表【宪宗】　　　令狐楚【英华作独孤及非】
　　臣某言伏见今日制书御丹凤门大赦天下者明照六幽泽流九有臣等诚欢诚喜顿首顿首臣闻覆帱生成乾坤之盛徳疆理化育帝王之极功伏惟睿圣文武皇帝陛下受天元符纂圣光宅躬夏禹之勤俭体帝尧之聪明除恶必絶其根耀武威而四防既殛制政皆循【一作脩】其本振文教而百度惟贞今者东风发春元日献嵗凝旒视朝于正殿歩辇临御于应门开厐鸿之湛恩孚涣汗之大号万物瞻覩兆人允懐至若移其放逐解网【一作生】之仁也吊彼伤残纳隍之义也罢开市之征税足以圣人厚下之风褒卿士之祖先足以广圣人追逺之孝潜蛰一振槁根【一作根蒖】尽荣普天率土不胜庆幸臣某等谬司枢务虔奉徳音喜抃之诚倍百恒品无任庆跃屏营之至
　　贺徳音表【宪宗】
　　臣某等言伏见今月二十八日制书普【类表作恵】安羣生忧济庶士每念下农艰苦赈红粟而流衍知贪贾滞财禁青蚨之飞走千官耸听万国钦闻中贺臣闻损有余补不足太上【类表作大帝】之教也敛以轻散其重哲王之制也肇自古昔垂为宪章其或法因情迁事与时异则物力甚屈人心用咨是故书载行之惟艰史称守而勿失伏惟睿圣文武皇帝陛下绍兴丕圗光啓鸿业勤恤人隠精知化源以为麦禾虽登农食犹歉布帛大贱女工必伤因发生之时下慈恵之诏清问疾苦昭宣令宜严除暴征令已逋责首自京国逹于淮湖三方虽遥如视以宸鉴万机【类表作务】诚众皆经于睿心自然事耕桑者忘四体之勤防市井者乐一朝之便庆共云布恩随风翔率土之内不胜庆【类表作欣】幸臣等叨逢圣运预【类表作皆】列班荣攀日月之光无能献替遇云雷之泽空荷霑濡捧戴徳音不任抃跃屏营之至
　　贺徳音表【文宗】　　　　　　刘禹锡
　　臣某言伏见今月十六日徳音布告遐迩天道下济人情大安中贺伏惟皇帝陛下凝旒思理垂衣择材以日月无私之光照寰区有截之内贵使下情尽逹宁虞厚貌潜谋一昨李训郑注等敢有逆心兼连凶党陛下睿谋神断左右协同【集作心】顷刻之间扫除已定重臣毕力禁旅竭忠氛祲廓清华夷咸悦言念政刑之外或有诖误之徒再发徳音广宣圣泽当星纪廻天之日迎阳和煦物之光懐危疑者如山之安欲告讦【集作诉非】者望风知惧非同谋者一切不问未结正者三宥从寛含生之伦普天同感臣恪居官次不获称贺阙庭臣无任
　　此卷英华所编失年代先后之次序今正之







　　文苑英华卷五百五十九
　　钦定四库全书
　　文苑英华卷五百六十　　宋　李昉等　编贺赦三
　　为李中丞贺赦表一首
　　为润州太守贺赦表一首
　　为吉州太守贺赦表一首　苏州贺赦表一首代鄜州太守贺赦表一首
　　为李谏议贺赦表一首　　连州贺赦表一首代郑尚书贺册太后礼毕赦表一首
　　为汝南公华州贺赦表一首
　　为京兆公陜州贺南郊赦表一首
　　为汝南公以妖星见贺赦表一首
　　为李中丞贺赦表【宗幸蜀时】　　萧颖士
