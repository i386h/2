<!-- { "loadSidebar": true } -->
　　公讳易占，字不疑，姓曾氏，建昌南丰人，其世出有公之考赠谏议大夫致尧之碑。大夫当太宗真宗世为名臣。公少以荫补太庙斋郎，为抚州宜黄、临川二县尉。举三司法，中进士第，改镇东节度推官。还，改武胜节度掌书记、崇州军事判官，皆不往。用举者监真州装卸米仓，迁太子中允、太常丞、博士，知泰州之如皋、信州之玉山二县。知信州钱仙芝者，有所丐于玉山，公不与，即诬公，吏治之，得所以诬公者，仙芝则请出御史。当是时，仙芝盖有所挟，故虽坐诬公抵罪，而公亦卒失博士，归不仕者十二年。复如京师，至南京病，遂卒。娶周氏、吴氏，最后朱氏，封崇安县君。子男六人，晔、巩、牟、宰、布、肇。女九人。公以端拱已丑生，卒时庆历丁亥也。后卒之二年而葬，其墓在南丰之先茔。始公以文章有名，及试于事，又愈以有名。临川之治，能不以威，而使恶人之豪帅其党数百人皆不复为恶。在越州，其守之合者倚公以治，其不合者有所不可，公辄正之。庄献太后用道士言作乾明观，匠数百人，作数岁不成。公语道士曰：“吾为汝成之。”为之捐其费太半，役未几而罢。如皋岁大饥，固请于州，而越海以籴，所活数万人。明年稍已熟，州欲收租赋如常，公独不肯听，岁尽而泰之县民有复亡者，独如皋为完。既又作孔子庙，讽县人兴于学。玉山之政，既除其大恶，而至于桥梁廨驿无所不治。盖公之已试于事者能如此。既仕不合，即自放为文章十馀万言，而《时议》十卷尤行于世。《时议》者，惩已事，忧来者，不以一身之穷而遗天下之忧。以为“其志不见于事则欲发之于文，其文不施于世则欲以传于后。后世有行吾言者，而吾岂穷也哉？”盖公之所为作之意也。宝元中，李元昊反，契丹亦以兵近边，阳为欲弃约者，天子独忧之，诏天下有能言者皆勿讳。于是言者翕然论兵以进，公独以谓“天下之安危顾吾自治不耳。吾已自治，夷狄无可忧者；不自治，忧将在于近，而夷狄岂足道哉？”即上书言数事，以为事不尔，后当如此，既而皆如其云。公之遭诬，人以为冤，退而贫，人为之忧也。而公所为十馀万言，皆天下事，古今之所以存亡治乱，至其冤且困，未尝一以为言。公没，而其家得其遗疏，曰：“刘向有言：‘谗邪之所以并进者，由上多疑心，用贤人而行善政，如或谮之，则贤人舍而善政还。’此可谓明白之论切于今者。夫夷狄动于外，百姓穷于下，臣以谓尚未足忧也。臣之所谓可忧者，特在分诸臣之忠邪而已。”其大略如此，而其详有人之难言者。盖公既病而为之，未及上而终云。呜呼，其尤可以见公之志也。夫谏者贵言人之难言，而传者则有所不得言，读其略不失其详，后世其有不明者乎？公之事亲，心意几微，辄逆得之。好学不怠，而不以求闻于世。所见士大夫之丧葬二人，逆一人之柩以归，又字其孤；又一人者，宰相舅，尝为赞善大夫，死三十年犹殡，殡坏，公为增修，又与宰相书责使葬之。此公之行也。盖公之试于事者小而不尽其材，而行之所加又近，唯其文可以见公之所存而名后世。故公之故人子王某，取其尤可以铭后世者，而为铭曰：

　　夫辨邪正之实，去万事之例，而归宰相之责。破佛与老，合兵为农，以立天下之本。设学校，奖名节，以材天下之士。正名分，定考课，通财币，以成制度之法。古之所以治者，不皆出于此乎？而《时议》之言如此。读其书以求其志，呜呼，公之志何如也。

　　【内翰沈公墓志铭】

　　公姓沈氏，讳遘，字文通，世为杭州钱塘人。曾祖讳某，皇赠兵部尚书。祖讳某，皇赠吏部尚书。父扶，今为尚书金部员外郎。公初以祖荫补郊社斋郎，举进士于廷中为第一，大臣疑已仕者例不得为第一，故以为第二，除大理评事，通判江宁府。当是时，公年二十，人吏少公，而公所为卓越已足以动人，然世多未知公果可以有为也。祀明堂恩，迁秘书省著作佐郎。岁满召归，除太常丞、集贤校理，判登闻鼓院、吏部南曹，权三司度支判官，又判都理欠凭由司。于是校理八年矣，平居闭门，虽执政，非公事不辄见也，故虽执政初亦莫知其为材。居久之，乃始以同修起居注，召试知制诰。及为制诰，遂以文学称天下。金部君坐免归，求知越州，又移知杭州。锄治奸蠹，所禁无不改，崇奖贤知，得其欢心，两州人皆画像祠之。英宗即位，召还，句当三班院，兼提举兵吏司封官告院，兼判集贤院，延见劳问甚悉。居一月，权发遣开封府事。公初至，开封指以相告曰：“此杭州沈公也。”及摄事，人吏皆屏息。既而以知审官院，遂以龙图阁直学士权知开封府。公旦昼视事，日中则廷无留人，出谢诸客，从容笑语。客皆怪公独有馀日，而畿内翕然称治，人人如公坐视其左右。于是名实暴振发，贤临一时，自天子大臣皆论以为国之器，而闾巷之士奔走谈说，欢呼鼓舞，以不及为恐。会母夫人疾病，请东南一州视疾，英宗曰：“学士岂可以去朝廷也？”明日，除翰林学士、知制诰，充群牧使，兼权判吏部流内铨、判尚书礼部。公虽去开封，然皆以为朝夕且大用矣，而遭母夫人丧以去。英宗闻公去，尤悼惜，时遣使者追赐黄金，而以金部君知苏州。公居丧致哀，寝食如礼，以某年某月得疾杭州之墓次，某日至苏州，而以某日卒，年四十有三。三男子，六女。中男恭嗣，后公六日卒。隆嗣、延嗣与六女，皆尚幼。夫人陆氏，封安定郡君。公官右谏议大夫，散官朝散大夫，勋轻车都尉，爵长安县开国伯，食邑八百户。有文集十卷。公平居不常视书，而文辞敏丽可喜，强记精识，长于议论，世所谓老师宿学无所不读，通于世务者，皆莫能屈也。与人甚简，而察其能否贤不肖尤详，视遇之各尽其理。为政号为严明，而时有所纵舍，于善良贫弱，抚恤之尤至。在杭州，待使客多所阔略，而州人之贫无以葬及女子失怙恃而无以嫁者，以公使钱葬嫁之，凡数百人。于其卒，知与不知，皆为之叹惜。某年某月某日葬公杭州某乡某里。铭曰：

　　沈公仪仪，德义孔时。升自东方，其明孰夷？视瞻叹誉，无我敢疵。正昼而陨，呜呼可悲。序传有史，亦在铭诗。

　　【王深父墓志铭】

　　吾友深父，书足以致其言，言足以遂其志，志欲以圣人之道为己任，盖非至于命弗止也。故不为小廉曲谨以投众人耳目，而取舍、进退、去就必度于仁义。世皆称其学问文章行治，然真知其人者不多，而多见谓迂阔，不足趣时合变。嗟乎，是乃所以为深父也。令深父而有以合乎彼，则必无以同乎此矣。尝独以谓天之生夫人也，殆将以寿考成其才，使有待而后显，以施泽于天下。或者诱其言以明先王之道，觉后世之民。呜呼，孰以为道不任于天，德不酬于人，而今死矣。甚哉，圣人君子之难知也。以孟轲之圣，而弟子所愿，止于管仲、晏婴，况馀人乎？至于扬雄，尤当世之所贱简，其为门人者，一侯芭而已。芭称雄书，以为胜《周易》。《易》不可胜也，芭尚不为知雄者。而人皆曰：“古之人生无所遇合，至其没久而后世莫不知。”若轲、雄者，其没皆过千岁，读其书、知其意者甚少，则后世所谓知者未必真也。夫此两人以老而终，幸能著书，书具在，然尚如此。嗟乎深父，其智虽能知轲，其于为雄，虽几可以无悔，然其志未就，其书未具，而既早死，岂特无所遇于今，又将无所传于后？天之生夫人也而命之如此，盖非余所能知也。深父讳回，本河南王氏。其后自光州之固始，迁福州之侯官，为侯官人者三世。曾祖讳某，某官。祖讳某，某官。考讳某，尚书兵部员外郎。兵部葬颍州之汝阴，故今为汝阴人。深父尝以进士补亳州卫真县主簿，岁馀自免去。有劝之仕者，辄辞以养母。其卒以治平二年七月二十八日，年四十三。于是朝廷用荐者以为某军节度推官，知陈州南顿县事，书下，而深父死矣。夫人曾氏，先若干日卒。子男一人某，女二人，皆尚幼。诸弟以某年某月某日，葬深父某县某乡某里，以曾氏。铭曰：

　　呜呼深父，惟德之仔肩，以迪祖武。厥艰荒遐，力必践取。莫吾知庸，亦莫吾侮。神则尚反，归形此土。

　　【叔父临川王君墓志铭】

　　孔子论天子、诸侯、卿大夫、士、庶人之孝，固有等矣。至其以事亲为始，而能竭吾才，则自圣人至于士，其可以无憾焉一也。余叔父讳师锡，字某。少孤，则致孝于其母，忧悲愉乐不主己，以其母而已。学于他州，凡被服、食饮、玩好之物，苟可以惬吾母而力能有之者，皆聚以归，虽甚劳窘终不废。丰其母以及其昆弟姑姊妹，不敢爱其力之所能得；约其身以及其妻子，不敢歉其意之所欲为。其外行，则自乡党邻里及其尝所与游之人，莫不得其欢心。其不幸而蚤死也，则莫不为之悲伤叹息。夫其所以事亲能如此，虽有不至，其亦可以无憾矣。自庠序聘举之法坏，而国论不及乎闺门之隐，士之务本者，常诎于浮华浅薄之材。故余叔父之卒，年三十七，数以进士试于有司，而犹不得禄赐以宽一日之养焉。而世之论士也，以苟难为贤，而余叔父之孝，又未有以过古之中制也，以故世之称其行者亦少焉。盖以叔父自为，则由外至者，吾无意于其间可也。自君子之在势者观之，使为善者不得职而无以成名，则中材何以勉焉？悲夫！叔父娶朱氏。子男一人，某，女子一人，皆尚幼。其葬也，以至和四年，于真州某县某乡铜山之原皇考谏议公之兆。为铭。铭曰。

　　夭孰为之？穷孰为之？为吾能为，已矣无悲。

　　【虞部郎中刁君墓志铭】

　　刁氏于江南为显姓。当李氏时，君曾祖讳某，甚贵宠，尝节度昭信军，卒，葬昭信城南。皇祖讳某，亦尝仕李氏，归朝廷，以尚书兵部郎中直秘阁，终真宗时，其墓在江宁牛首之北。后秘阁再世不大遂，然多名人在世议中。尚书屯田员外郎讳某者，葬丹徒，于君为皇考，故君为丹徒人。君讳某，字某，尝举进士不中，遂用皇祖荫仕州县，以尚书虞部郎中知广德军。归，卒于京师，年六十一。后卒之若干日，治平二年二月十五日，葬丹徒乐亭村。君敦厚谨饬，治内外皆严以有恩，所居官，举其治，以此多荐者。初娶孙氏，后娶郭氏，封金华县君。有六男子：珉，试将作监主簿；，守某县令；次、瑰、卞、，为进士。三女，长嫁尚书屯田员外郎梁昱，馀未嫁。铭曰：

　　刁氏南祖，奋功以武。诒禄于孙，有蔚有文。君以祖芘，厥艰初仕。祗载不惰，有荣于位。徂相名原，此新宫。筮云终吉，铭告无穷。

　　【王会之墓志铭】

