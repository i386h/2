<!-- { "loadSidebar": true } -->
　　琼从銕崖杨公在钱唐时公读辽金宋三史慨然有志取朱子义例作宋史纲目且命琼曰宋南北三百年间载籍视前代尤繁尔及诸门生当与吾共成之琼因告曰孔子作春秋虽据旧史而十二公之事有得于见闻及传闻之辞故笔削褒贬一断于心而埀法万世今生百年之后而欲窜定百年之前宜不易也昔欧阳子居史馆尝论本朝之史有可书而不得书有欲书而不敢书史官务脩前事不及详于见闻而赵元昊自僭叛至称臣一事不书他可知矣由是观之当时君臣善恶功过废置百事关大体者举不得直书为劝戒乃据以定褒贬恶敢犯天下不韪之罪哉公以为然且曰考之书质之人当必为之寻值兵变流离散处阅十五年复会于云间公又曰吾宋史纲目已有成书中又有可论者未敢出也呜呼公之学上下古今贯穿百家其论事直而不诡足以远追迁董而其慎重如此一日何溪彭宗琏氏过琼清江读书所求记所谓笔议轩者而公且以宋太祖之祸为赵普之罪高宗不复中原为张浚之罪以至韩通李筠李重进以下凡五十余人悉授之俾有所论焉因观所着则皆祖于龙川水心而其言凿凿合于人心天理之正使死者复生亦不为过可见其为有识之士而权衡素定于胸中故敢为予之所不敢为也龙川论唐已未庚申之变太宗忍于同气此天实为之而非其过可谓曲文其短而乖于谊宗琏于建隆二年杜后疾革一事不特诛后私其所出且诛太祖不知公义赵普无忠告之言君子固无以易之俟其全书既出获尽观前古得失之大义岂非幸与虽然天祸人刑亦作史者所畏盖必有如欧阳子所陈者宗琏其戒之哉故乐为之记而首举其与公前所言者云
　　松江府儒学藏书记
　　士必本于学学必资于书然荒陬之地书有不能尽致而窭人之子书有不得尽读则无以穷天下之理而尽天下之变一旦欲推而措诸事业有弗病且馁乎故州郡通立学校又建藏书之阁凡性命道德之文名物制度之纪咸萃其中使来游来歌之士不待观于肆而得之吁其所以教之周而无缺者如此松江夫子庙仅全于焚荡之余所储经史子集散佚无一存者至正二十三年冬西蜀王公立中来守是邦汲汲以兴学校为首务时则会稽冯君恕钱唐陶君植相继掌教延五经师迪弟子员月试季考士习一新复以学廪若干硕购求十三经注疏等书于中吴巨姓家椟收庋列书阁之书粗僃每帙印识其上戒司籍慎于所守勿为防仇而蟳蠧有欲假者许就观焉以其得之不易命琼列叙目录若干巻志其岁月于石庶明其用心之勤则宝之于后非特一时而已其能继而益之以至万巻实有望于来者固不止于是也呜呼书之所存道之所存也求道之要舍书何以哉若其在于心而不在书者学者又当黙识云
　　清江文集巻四
　　钦定四库全书
　　清江文集巻五　　　　　　明　贝琼　撰云间集
　　水云深处记
　　青林在华亭东南六十里地平衍无大山惟丛篠灌木荟郁蔽亏盖亦海隅之斗絶幽邃所也其民田牧于中者虽早夜作苦足生胝胫无毛然皆乐其俗而安其业熙熙如太古时三吴之变兵亦不及予尝经竹冈絶黄浦邪迤而南由横溪至青林盘回百折如带舟碍石不可行抵暮候海潮而上四顾徘徊念可筑室读书以佚吾老规欲留而未能也一日曹君士璜遣介持图示予其号水云深处者即璜之所居实据青林之胜且求文以记之予惟渊之深鱼之适也林之深鸟之归也山之深虎豹之伏也鱼不深则钩饵得以出之鸟不深则矰缴得以加之虎豹不深则陷阱得以掩而毙之故士之辟地恒苦其不深而钩饵也缯缴也陷阱也又有甚焉今青林有众水之会可钓而游也云气之出纳可玩而悦也而璜之托于是亦既深而莫得踪迹也已世所谓秦人桃花源者又何以过之哉大抵天壤之间百年之顷至乐莫大于适意能适其意者不在章绶而在于一邱一壑昧者方且奔走通都大邑急于自售以徼利刼禄为事趋死地如归者不亦悲夫璜能果于忘世早弃内外务日櫂孤舟与海父往来暮色苍苍星月上升则放乎中流举酒相属家童取铁笛作龙吟三弄以和巴歈之歌则其寄兴岂非高且远耶余将去此而从之游共相忘于水云之外矣是为记
　　天香方丈记
　　天香方丈者灵鹫峰兴圣教寺奎公方舟燕坐之所也东南之胜萃于虎林而虎林之胜萃于灵鹫旧云八九月月有桂子落其颠见于唐骆宾王诗方舟由云门来主其席境为之益胜庚子兵变寺毁于火载经载营克复旧观遂以天香名其室且访予九峰三泖间求文为之记而方舟之説则曰吾所谓天香者非特桂也昔慧理大雄氏之法于东土建寺灵鹫歴今千余年中绍理而兴者有宋之果行軰每合诸大龙象讲内外典天辄雨曼陀罗诸花故有四花亭者纪其异也吾法无所不徧故吾香亦无所不徧上彻浑沦下被磅礴防而无形广而无际举不外吾之法则举不外吾之香凡具乎质者有杂香固无杂也限乎势者有碍香固无碍也五音之奏可以悦耳香之所及不假金石而塞者以聪五色之章可以悦目香之所逹不假粉黛而瞽者以明五味之和可以悦口香之所入不假刍豢而虚者以充非芷非茝迷者触之而觉窒者触之而通躁者触之而静忿者触之而平褊者触之而洪暴者触之而仁惰者触之而起贪者触之而戒戚者触之而欣疾者触之而愈是吾香所以薰众恶而会于善即吾法所以超众妄而归于真也岂独桂也与吾将广其香于无外而延其法于无穷以是而为诸天乐以是而为诸天膳以是而为诸天衣使大地物脱三毒八难十热九恼无施而不可也予闻而叹曰方舟之所造诣如此则知香之取于桂者浅矣予以事縻未能入名山览灵鹫之秀一憩室中共谈第一义为快姑次第其言为记俾掲诸壁以示其后云
　　剪韭轩记
　　锡山华季充氏居笠泽之梅墟筑草堂若干楹题曰剪韭轩志懐友也介前进士澄江包叔蕴来谒记余惟韭特菜之辛者非有太牢之美古之俭者多嗜之以其适口而易致耳而郭林宗夜见故人剪韭为具此一时之真意也代之为友者相附以势相结以利相悦以饮食恶有剪韭之真意乎今季充取友天下之士行伦志合而非势利之相求也干戈格鬬之余散于四方耿耿如参辰相望数千里外少者壮壮者老显晦存没皆不可知有过其轩而一接尊俎之驩虽太牢之美其有过于剪韭耶然会合之不常不能无憾于韭之剪者能几焉尔吁天子庶人未有不须于友者诗曰相彼鸟矣犹求友声矧伊人矣不求友生责人之弗鸟若也季充其求友生而不忘者乎至正二十有四年秋九月既望檇李贝琼记
　　方壶记
　　华亭之莺湖有大姓为宋子正氏即所居之西偏辟室若干楹方防四启昼夜长明如洞天状有石焉崭然而献秀有木焉郁然而交防盖不待御泠风度弱水而坐致方壶之胜因掲二字以名之且介前进士澄江包君叔蕴来求余言为记余惟方壶为三神之一在瀚海东北五万里外实神仙之所宅也始皇帝尝遣徐福往求不死药至辄有风引颿而去则有无不可知而方士之説往往诧以惑世之人若子正之居地与人俱胜岂非真方壶也与而朝暮汨没风埃中以罔利徼名者恶知有此也余虽未覩其彷佛窃有会于心者焉至正初客钱唐属国家承平无事而池台苑囿甲于三吴时与一二宾客往来湖山之间此一方壶也及来华亭也海内兵变西北州郡毒于侵暴屠烧而编民之死者十九吾幸安居暇食以谈礼乐于干戈之表亦一方壶也是非神仙之所得专矣彼居方壶而不能有方壶之乐至越海以求之其愚亦甚矣使不择地而有其乐则非方壶而方壶也奚必清穆虚旷儗王侯之宫而后为方壶哉今子正据莺湖之要甲第连云膏腴接壤所欲既足而无求于外日坐方壶中或觞或弈又非若余之所称而已异日放舟湖上一造方壶而息焉则不为生客也
　　白鸥轩记
　　姑胥环城皆水也会稽陈君思可校书葑门外面水为轩有白鸥日往来水上爱其洁素闲暇遂顔之曰白鸥轩且征余文以记之余惟鸟之族非一凤也鹤也皆其超然出类者也翠也鹜也隼也鹦鹉也或以色珍或以味珍以色珍者人利其羽以味珍者人利其肉隼以善击珍鹦鹉以能言珍亦不免为人羁惟鸥水鸟也色不乎目孰得而贼之味不适乎口孰得而腊之音不悦乎耳孰得而畜之此鸥与人相狎而相忘彼此一无机也故诗人恒以闲目之然三吴豪杰树立勲劳者无白鸥之闲奔走势利者无白鸥之闲相狎相忘又几人哉若思可者其得闲之趣已乎鸥不吾疑吾不鸥执观其灭没浩荡之波翔集洲渚之际鸥之闲吾之闲也虽然世特以闲儗沤耳韩魏公相宋嘉祐间定大业都高位身歴两朝险一节至陶万物如造化天下仰之为泰山乔岳乃以狎鸥名亭则可见其一出一处之间举无心也是足信于鸥矣彼局于机事而汲汲朝暮无须臾之闲者白鸥之弗若矣悲夫思可有道之士非久屈于下者余可不以魏公望之与异日于白鸥尚无寒盟
　　香影轩记
　　云间之沙门南山寿公树梅杨溪燕坐之所日与之伍为清客题曰香影取林君复诗语也且征余説以记之余时读书三泖上数与南山相周旋方花盛开辄造其室中不啻在西湖之孤山坐放鹤亭夜观雪舞百佾焉试尝论其疎瘦竒古若龙之蜕鹤之峙皮皴而瘿缩梅之状也先春而发首居万物之上梅之时也托于深林大谷冐风寒犯霜雪杰然而独存梅之操也至清而不湼至洁而不华梅之韵也其实酢而适口故以之和五味梅之用也是皆见于词人墨客之所赋者不一而未有能写暗香疎影于月昏水浅之际此君复为能冠于古今与代之评画者谓其不难于位置之工而难于神气之完若君复之诗可谓得其神气加善画者而梅亦由是益见其髙士无贤不肖莫不爱其花而诵其诗犹口之嗜炙此南山所以掲之于所居也虽然梅之香与影吾既不出一榻而得于梵呗之余已抑亦即物而观天地之化乎当一气肃杀野草之茂者色变山木之荣者叶脱如汉兵鏖臯兰之下僵仆枕藉无一存者惟梅于此烂然照人则往过来续之机未始有一息止者岂不得而见之哉汲汲于道者宜反之于身无间于书夜寒暑以法其纯亦不已香影之防又乌足玩者耶南山与其徒无方山栖谷汲以究苦空之説余三十年而其志益坚不怠必有契于余言者余亦因以自警云
　　岩壑深居记
