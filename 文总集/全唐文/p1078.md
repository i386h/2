<!-- { "loadSidebar": true } -->
    巧乎道者，承蜩之叟。蜩择木兮有翼，叟持竿兮在手。物我相绝，嗜欲靡同，彼不飞兮焉待？此将掇兮何工？丈人曰：我有道也。初五六日，累丸为术，槁木其臂，朽株其质。不坠者二，则失之锱铢；不坠者三，则失之十一。既累五而咸若，宁绝四而无必。由是步平地之上，入深林之下，耳目俱营，心手相假。弃空密而皆见，枝虽繁而不舍。岂伊拾芥，将同注瓦。或挟三而兼两，或指多而就。寡期於百中，则啼猿之射乎；曾不孑遗，殊慕鸿之弋者。彼饮露为事，蜕壳有期。顾非鼎佾之实，尚何弹射之疑？庸讵知绝俗犹累，凌虚亦危，以无用之质，遇有求之时。始则长鸣，声ィ泪而中绝；方将一举，翅萧条而半垂。岂获戾於不食，而构患於有绥？且觞深操舟，大马捶钩，三十仞磨崖不溺，十九年肯綮皆游。徒闻其事，未见其优。岂知天覆载，四荒八极，不以万物易蜩之智，不以万物易蜩之翼？惟精惟一，无反无侧，用志凝神，何求而不得？若以叟为臣，以蜩为贼，乱绳斯理，背阵斯克。一言以蔽，可详周公之风；一矢所加，何远蛮夷之域。螳螂之捕兮信劣，黄雀在後兮安得？至哉丈人，功并孙息（《说苑》晋灵公造九成之台，孙息以累十二棋加九鸡子为讽）。
    ○沙洲独鸟赋
    穴彼飞鸟，在河之洲；一饮一啄，载沉载浮。赏心利涉之地，浴德清波之流。宁道而行，风水无情於六翮；度才自处，□霄有望於双眸。联翩失伴，顾步无俦；因洁身而独立，聊拂羽以孤游。盖贞以不群，鸷而有别；将择木以未暇，乃渐磐而自悦。窥形弄影，欣得地以徘徊；哀响奇音，冀闻天而清切。亦犹鸿志非燕，鹤群岂鸡？虽孕形於羽族，谅禀性於天倪。慎其独焉，知无心於党与；需於沙者，必不至於沉泥。岂比夫鸾对镜而方舞，凤非梧而不栖？候雁有衔芦之惧，黄鸟兴止棘之悲。夫何出处之情远，而摄生之智迷？况乎食粟贪荣，乘轩取媚。珍禽见育，败德於明主；鸷鸟云亡，行刑於下吏。非灵应之攸止，乃进趋之所致。岂若动非干物，息能择地？盗泉不饮，得廉士之风；止水常游，侔至人之智。道有可鉴，才无不备。属瑞鸟之昌期，将迁莺之厚意。顾得振羽毛，展精鸷。君不信其飞鸣，试假借於名位。观其处启闭，辨分至。然後知沙州之独鸟，非凡禽之类。
    ○方处嵩进秩制
    门下：昭事严配之礼成，叙劳行庆之恩备。凡我有位，共承神庥，朝请大夫使持节蒙州诸军事蒙州刺史赐紫鱼袋方处嵩，昔以端诚，率修公议。美利归於内服，外誉著於中华。虽述职之早，各思其局；而在公之效，同归于治。俾授大夫之秩，以为多士之荣。可依前件。
    ○谢太常卿并举官自代表
    臣郢言：伏奉今月二十七日敕，除臣太常卿。曲降殊私，猥被凡器，非才荷宠，闻命自惊。臣闻太常者，舜臣秩宗之任，周室春官之职。其所典者礼乐，所奉者郊祀。故班冠九棘，选重历代。臣学识凡近，遭逢圣明。管库无遗，久尘贡士之列；疲驽不逮，常献避贤之疏。特蒙天鉴，俯及容光。煦妪之仁，允前请而既幸；绸缪之宠，沐今授而增忝。将何以钦承睿奖，备举官司？顾惭匪服之嗤，上累能官之谤。恩深命浅报效无阶。伏准建中元年正月五日制，常参官授讫上表让一人自代者。臣窃见银青光禄大夫守太子宾客上柱国郑县开国公杜黄裳，识度深远，志业忠厚，达於大体，练於故实，群而不党，和而不流，与臣同在周行，臣颇知其优裕。伏请准制，举以自代。臣郢无任感戴欣惕之至！
    ○谢再除太常卿充礼仪使表
    臣郢言：伏奉今月二十一日恩命，除臣太常卿充礼仪使者。累岁守藩，每驰心於魏阙；一朝闻命，得备位於周行。上惭叨忝之深，下慰违离之思。臣某中谢，臣闻秩宗之任，典司三礼；奉常之选，班列九卿。前古以来，用人为重，非有实望，不宜谬居。臣昔叨此官，已积负乘之惧；今复再历，益增濡翼之忧。况专职礼仪，另蒙委遇。明时大礼，方奉郊；末学讠叟闻，何徵损益？饮冰斯切，俟驾靡遑。蝼蚁之微，无阶报国；犬马之恋，但喜归朝。臣不深感戴欣惧之至！
    ○谢恩赐锦彩绫银器等表
    臣某言：伏奉恩旨，以告礼毕，赐臣锦彩一百五十疋，银碗一。无庸受恩，不知所措。臣某中谢。臣伏以袷元祀，从大经。酌礼求中，圣情合於天地；奉先致孝，精意刑於四海。臣职叨礼，获奉皇猷，欣盛典於无穷，顾微生而何补？谬г庆赐，窃自惭惶。无任。
    ○请致仕表
    臣郢言：臣闻量力而仕，臣之下审分；知止不殆，道经之明训。所以七十致仕，礼式其期。臣犬马之年，去春已满。顷者方欲陈乞，属蒙新授今任。忻时忘老，祗命恋恩。复属王师出征，圣轸方切，辄求安退，又所不敢。伏惟睿圣文武皇帝陛下德广天地，道孕干羽。承宗顺命，伏罪效诚。制告班师，万方轨道。昆虫草木，各遂其性。臣早当告谢，无忘夙心，不应迟回，更俟终日。况复夏官任重，贤路久妨，时制已过，衰疾兼甚。实惧夜行之罪，上累明时之宠。伏乞许遵恒典，特赐馀年，止物议之贪荣，洽宸慈於休老。微臣之愿，庶蒙矜允。臣窃惟尘旷，谬迹三朝；叨承睿奖，中外六任。竟无毫发，上答恩私。齿尽请骸，终惭且惕；徘徊积恋，战汁陈愚。天阙一辞，朝车永税。方从野老，共乐尧年。臣郢不胜感恩兢惶之至！
    ○第二表
    臣郢言：臣上陈丹恳，非敢饰辞。前月二十三日，中使梁士平奉宣旨，赐臣还诏。圣慈曲念，未忍弃捐，纶音下临，特加裒奖，心魂震悚，拜舞容。臣某中谢。臣血气既衰，戒之在得，钟漏□尽，行者当止。臣今所乞，已过常期。若志悦前言，事违往行，虽称守命，谁曰非贪？况臣升朝以来，历忝清贵，岁时久旷，功用蔑闻；前恩无报，後效焉取？使{文虫}负山，欲疆何由？臣伏以恋主之心，古今齐致。暂从外补，犹所不乐；永违阙庭，岂遑勇退？窃以菌蟪生促，无几光阴；驽骀齿穷，匪行衡兀。加以疾疹时庆筋力日耗，与旷官而叨宠，宁量已以乞恩。庶蒙圣鉴昭回愚悃，特许臣得从时休息，以礼进退。免於黄犹负素餐，全度庸微。生成莫大，天无私覆，冀收惠渥，岁不与臣。敢忘披露，再黩宸听。辞随涕零，臣郢不胜感恋兢战之至！
    ○第三表
    臣郢言：再表陈情，一心仰施。瞽言无感，宸眷不回。今月四日，中使魏宝义至，奉宣进止：赐臣还诏，倍加荣奖。未允愚衷，惊宠循涯。伏躬殒越，臣某中谢。臣闻劳生佚老，天理自然。蠕动飞，日入皆息。时不期而必至，物虽强而无由。礼经所以制限，疲茧所以获退。自非贡禹之守经据古，赵喜之正身匪懈，韩暨之志节高洁，山涛之道德模表。人皆顾望，礼以至公，纵过常期，讵为贪冒？其有当仁不让，急病忘身。岂止君命，犹宜自举。故以魏待秦师，唐睢请约车而西说；汉谋边将，充国对无逾於老臣。所谓臣事君以忠，君使臣以礼，忠无不纳，礼亦从宜。如此，则选旧任能，足代国用，优年加惠，得遂时归。古之进退，鲜不如此。臣以不才，叨辱高位，幸而免戾，年及乞骸。苟蒙得请之恩，实受终身之赐，若叨荣不怍，当退而留，则上累皇明，下重臣罪。况臣身少力薄，不如等夷；年老气衰，现就羸惫。形因荣弊，疾与齿并，荣卫每乖，膝胫多痹。既忧废职，又惧妨贤，内外交攻，生涯转迫。穷暮之恳，不遑起居，萏荛之词，已罄肝胆。一物有关於亭毒，容光时假於照临，顾西山而骇目，瞻北阙以驰心。臣郢不胜战惕感恋之至！
    ○为卢相公谢恩并请罢官养疾表
    臣迈言：今月十四日，以在假百日进状上闻。某曰，中使某奉宣进止：令臣在家养疾，损日朝参者，力疾受恩，惭惧交集。臣病满百日，法当罢免，恩自九天，优以赐告。伏念手足馀疾，运用未平，风毒常作，疗除多久。臣今若卧叨厚禄，坐待全痊岂惟日月易淹，实亦恩私过幸。且台辅为任，周行所瞻。臣匪服以居，既贻官谤；沉疴不退，又废公法。夙夜循省，心愧靡宁。虽宸慈曲临，有所不忍，而王道平施，则惟无私。臣既内怀尸旷之惭，外迫支体之虑，窃恐所攻非一，望损靡远。徒阙遵常之典，增延悯下之仁。如蒙特恩，俯遂微恳，得从解绂，专一就医。则冀形魂两安，物议皆息。全度这泽，於此为深。无任感恩之至！谨奉表陈谢以闻。
    ○为萧少师谢致仕表
    臣昕言：伏奉今月二十三日制，除臣太子少师致仕，仍给半禄料，其宴会及朝朔望，并依常式者。桑榆暮齿，忽遂休闲，犬马微诚，仍参朝会。臣某中谢。臣本书生，资於巾褐，每历清列，尸旷徒深，早迫流年，止足有素。特以四朝受任，千载逢时，难胜恋阙之心，久滞乞骸之疏。陆下俯忧羸老，曲被庸愚。三印之辰，更加新命；悬车之後，且许时朝。荣赐俸禄，泽深惠养。昊天罔极，思上报而无阶；馀日几何？奉湛恩而不朽。无任感戴忻忭之至！
    ○谏造章敬寺书
    八月二十五日，草莽臣前乡贡进士高郢昧死再拜稽首献书阙下。从谏如流者，君这明也；有犯无隐者，臣之忠也。君明臣忠，国之利也。当陛下至明之化，纳谏之日，臣敢爱其死以隐其忠乎？臣伏见奉为先太后造章敬寺，陛下大孝因心，与天罔极，蒸蒸之思，惟舜其难，至德要道，无以加也。然臣伏见以毕力追孝，诚有所益；妨时剿人，亦有所损。先太后圣德，不必以一寺增辉；国家永图，无宁以百姓为本。舍人就寺，何福之为？以臣愚蒙，不知其所。昔鲁庄公丹桓公庙楹而刻其桷，可为孝乎！然而《春秋》书之为非礼。汉惠帝及孝景孝宣令郡国诸侯立高祖及太宗高宗代宗之庙，当时创制，不据《礼》经。至元帝时，与博士议郎斟酌古礼，一朝而罢之。岂元帝不敬宗庙？乃王者示人以轨物也。夫廊庙者，宗社之所在，神灵之所凭，犹不可无故而饰之。越礼而立之况此寺非宗社所安，神灵所宅，而殚万人之力，以邀二梵之报，其不可亦明矣。
