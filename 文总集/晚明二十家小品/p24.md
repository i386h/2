<!-- { "loadSidebar": true } -->
    秋寻之三年，予怀九峰，率两舍弟往住焉，自春达秋，殆山中人也。已而退家湖上，复为湖上人。始追搜之，始审可之，而后乃今有诗。凡山之妙，不在游而在住，游则客，住则主人，主人则安焉，作《入九峰诗》。春秋过眼，怅然归与，作《别诗》。非雷雨窈冥必登山，作《上山诗》。既上低回不能下，作《下山诗》。游九峰者，攀平林，度泉桥，礼香刹，信宿山房，以为好事未暇登峰从某至某，予则否矣，作《遍行九峰诗》。有学公塔，学公者，开山祖也，念其精神不出山外，作《礼塔诗》。学公法力坚永，为浴佛诵经诸教，至今不废，作《浴佛诗》。此外独二三僧房木鱼耳，作《劝僧工课诗》。九峰之胜，其一在松，其一在茶，其一在┺，┺不数园，家有二小童善寻┺，作《食┺诗》。茶叶卷者上，舒者下，有三采；作《头茶二茶三茶诗》。雨前者真不在{山介}下矣，作《雨前催僧诗》。随造随尝之，不以僧，不以童子，予与舍弟烹啜焉，作《造茶尝茶诗》。予对松久，私谓松之神，栗然宜寺，松之响，缕然宜枕，松之烟，愤然宜晨，松之状，矫然宜楼，松之影，澹然宜月，独未察盛雪时，想当宜耳，故作《楼宿听松诗》，作《晨起看松诗》，作《月下看松诗》，作《遍上僧楼看松诗》，说爱敬也。见樵子入山则劝止之，止之不得，然后叹息，作《松柴诗》。其残枝颓唐焉在地，或由风或由老，或由鸟雀，或由斤斧，由斤斧者盖不忍言矣，拾者何罪，作《拾松枝妇人诗》。性好闲行，遇可留处，乃招弟友与俱，在桥作《坐泉桥诗》。在池作《坐池上诗》。在石作《携卷选石诗》。在廊作《纳凉于廊诗》。廊东西通，雨中不盖不屐，又作《长廊诗》。在殿作《开殿反锁诗》。在田作《寺田诗》。因而远想焉，则出谷矣，作《出谷诗》。余先，舍弟元声元礼从，孟子从，或刘子从，或柳子从。若诸子先，予从亦如焉。闻一客来则欣然迎之，作《客至诗》。有招予者，予亦往，作饮山中人家诗。其诗题或次或不次，凡五言绝句三十一章为集。是集也，山谷之开闭，虫鸟之哀乐，僧农之双偶，雨晴之升降，钟罄之润燥，予虽终身不忘而也，而况其始离乎。此卢山诸道人游石门时，所谓退而寻之也。往而寻之者浅，退而寻之者深，昔者秋寻，又何也？

    ○自题湖霜草
    予以已未九月五日至西湖，三旬有五日而后返。又过吴兴，穷苕。以为西湖之美在裹湖，苕之美在二漾，汲汲乎为之赋诗以显于士君子间，而士君子之贺其遭者亦众矣。当其不寓楼阁，不舍庵刹，而以琴樽书札托彼轻舟也，舟人无酬答，一善也。昏晓不爽其候，二善也。访客登山，姿意所为，三善也。入断桥，出西冷，午眠夕兴，四善也。残客可避，时时移掉，五善也。挟五善以长于湖，僧上凫下，觞止茗生，稿楫因风，渔茭聚火，奇唱发，流光升霞，敛星移，烟高霜满，或闻邻舟之一叹，或当空阁之无声。当斯际也，属秋冬乎，属之人乎，属之湖乎，曰不知也。细而察之，意绵绵于空翠古碧之中，逢客来而若断，目恍恍于衰黄落红之下，触松色而始明。众阜欣欣，借红叶为魂魄，六桥历历，仗明月以始终。我怀伊何，谁念及此。夫哲人早悟，入山水而神惊，士志多忧，闻黄落则气塞。况乎望山陟岭，杳然无极，泊岸依村，动必以情。有西湖幽映其外，不待十里而步步皆深，有两高环照其上，寻至千里而层层欲霁。江海倒射乎韬光之顶，溪流送阴于龙井之前，响声依然，如苏子过亭之日，泉事甚远，同骆丞刳木之思，又因而自念不已也。予清缘既不如人，壮岁又将去己，若得一间草阁，临涧对松，半棹野航，藏身接友，老母肯俯从于外，子弟不相念于家，任野人之所之，朝在山而夕在不，度才力之所及，书一卷而诗一章，则西湖二漾之间，足吾生济吾事矣。纵不能亦必践李三长蘅之约，乐铠忘返，往来小筑间，自勾盟以之于红落，自霜雪以之于水，自喧杂以之于无人，静观一年之消息，默审百物之去来，其为弘益，岂诗文而已耶。然二漾者又予之所入而惧，惧而返，返而后思入者也。苟不惮精魂之微，年载之久，游于其上，立于其中，映于其外，将使人荡荡默默而不自得，长蘅何择哉？

    ○自题秋冬之际草
    昔人言：“秋冬之际，尤难为怀。”以之命篇，非是之谓也。何尝快，独无忧，予之为怀良易矣。然则曷取焉？夫已冬而秋，不犹之方春而夏乎哉，鹦花藻野，则春全在夏矣，红黄振谷，则秋不遽冬矣，故君子际之以答岁也。况独往苦少，同志若多；凡则方舟，登或共屐；非甚喑滞，其何默焉。然当斯际也，以游则山澹澹而不至于癯，水岩岩而不至于嬉，故渊明所谓“良辰入奇怀，”灵运所谓“幽人尝坦步，”每临境下笔，皆抱此想矣。

    ○秋闺梦戍诗序
    古今劳臣思妇，感而生叹，夫叹之于诗亦不远矣，何难即形之而为诗乎。尝有一言数语，真笃凄婉，如猿之必啸而后已者，非尽系乎才也，叹之至也。然役或不尽于戍，时或不及于秋，情或不生于梦，体或不限于七言律，数或不至于百篇，一叹而已矣。吾友宋比玉，客越之夜，忽若有通焉，而得《秋闺梦戊》七言近体一百首于荒屯危坦之家，见其中有“芳草无言路不明”之句，惊叹而卒读之，则虎关马氏女也。凡秋来风物水月。枕簟衣裳，甚杵钟梵，其清响苦语，一一摇人，而至于英雄之心曲，旧家之乔木，部曲之冻馁，儿女之瓢粒，悲天悯人，辛勤王恤私，百惟肤士所不知，盖亦仁宦男了了，博雅通儒，所吟之而面赤者也。而又皆梦声情步履，倏去来于孤灯瘦影之中，渔阳之道路夜经，罗幂之车轮朝转，岂止鹳鸣于垤，妇欢于室而已乎？欢者不足以尽其才者也，才者不足以尽其魂者也。百首之梦，无一不秋，三秋之魂，无一不香，故题曰《香魂集》。吾犹谓如此女士，而以婉恋待之，但恐不爱耳。或怜其大苦，余曰不然，《伯兮》之诗曰：“愿言思伯，甘心首疾。”彼皆愿在愁苦疾痛中，求为一快耳，若并禁其愁苦疾痛而不使之有梦，梦余不使之有诗，此妇人乃真大苦矣。嗟乎，岂独妇人也哉？

    ○渚宫草序
    予甲子客燕，与徐公穆定交，未暇言诗也。越二年，公穆始乘一舟走寒河园居，徘徊于小桥茅屋之间。因相与游晴川夏口，往来江港数十日夜。日在乎宽闲之野，寂寞之滨，和渔人，杂芦子，备极冥缅，而后与公穆谈诗。公穆出数年诗，皆令予道其工拙去取之由。予尽其诚，而公穆尽其虚，盖亦朋友中所难也。但古之诗亡矣，予所与谈古人诗者，亦亡矣，予尚敢言诗也哉？窃念生平思有以自立，空旷孤回，只是一家，非其所安。意欲上究风雅郊庙之音，中涉山川人物之故，下穷才力升斗之量，然是数者，百荒寒独处，稀闻渺见，则虽不足以乱其情，而或足以减其力；虽不足以隳其志，而或足以夺其气；则亦终无由而至也矣。公穆才秀朗百予，少年勃勃以古今自命，久之而落落瑟瑟然，如有所失焉。如有所失者，其诗之候也。予所谓荒寒独处，稀闻渺见，孳孳忄栗忄栗中，所得落落瑟瑟之物也。古之人，即在通都大邑，高官重任，清庙明堂，而常有一寂寞之滨，宽闲之野，存乎胸中，而为之地，夫是以绪清而变呈，公穆之候其至矣，予请以渚宫诗为端。公穆自渚宫归蜀，蜀成都，予有师在焉，曰朱无易先生，往质之。

    ○官子时文稿序
    十之有文，如女之有色，文之有先辈时辈，如色之有故人新人。善论色者曰：“颜色虽相似，手爪不相如，”又曰：“将缣来比素，新人不如故，”知手爪之所以妙，又知素人之所以胜，此一人也，岂目挑而心招，倚而刺绣；可以徼幸于欢侬之交者哉？夫时文中有多数句者，而先辈常少数句；有重后半者，而先辈常重前半；有用过文者，而先辈常用本文；此论色者之及于手爪也。时文中有读之欲笑者，而先辈不苟嬉；有读之欲泣者，而先辈不苟悲；有读之动人心目，快人口齿者；而先辈不苟艳；此论色者之明于缣素也。前辈沦亡，莫究此义，有志之士，多伤心焉。友人官子，以其文投予。予惊而相向，退而告人，此于元词宋曲中而有人焉，独宗《离骚》者也。此于繁弦急管中而有人焉，独弹素琴者也。已而掩袂叹息于官子之前曰：“予不得与倚门者争旦夕之效，正坐此耳。子胡为然哉！孔子曰：“吾未见好德如好色者也。”当此之时，吾亦未见好色者也，悔不盛年时嫁与青楼家。子盛年，子勿贻此悔。”官子曰：“非也，穷达天为，智者不愁，泻水置地，任其所流。”予乃跃然而起，官子之见达矣，所以有官子之文，岂诬哉？

    ○选语石居集序
    闽唐梅臣先生初至襄，延见属吏师儒之属，睹谒有罗学博，竟陵人也，因问竟陵谭子。谭子方匿迹远墟，久不挂于坛坫，学博心窃讶之，曰：“安从知是人也？已而投一集，曰：“为我示谭子，选而序之。勿多，多弗传也。勿誉，誉勿益也。”学博传斯语以至谭子。谭子笑曰：“唐先生如是，安得不问谭子乎？予所以远迹不求挂文人齿牙者，凡以为谈诗者，量多而亲诌，元春性翘劣，无以塞其望。且吾师友皆散逝，古道不可以望人，宁甘兀兀撅侏枸耳。今使君乃若是！”起而披其集。是月也，雪郊枯岸，手龟坼如淘河渔人。喜极兼忭，辄永夜独坐，妍朱凝水，亲炙砚鼎铛间，为下点不休。所逢艳惊目秀可餐，风神肃肃，中层季迸裂者，歌之，声出篱外，绝不知有寒夜。小婢送酒至于边，迹不知取暖，而或有应付杂收，熟如无物。眼不惊怪，入手芒断者，亦竟不能为使君踟蹰。回顾卷帙上丹铅之痕，如古木槎牙可怪，则因而念之。夫诗文之道，上无所蒂，下无所根，必有良质美手，吟想鲜集，足以通神悟灵，而又有砚洁思深，惕惕于毫芒之内者，与之观其恒，通其变，探心昭忒，庶几一遇之而不敢散。然则今者使君令谭子职选，谭子欣然选之而不辞者，岂非所谓遇之而不散者乎？多也，诌也，斯散矣。予入冬阅《方秋集》，喜其咏梅有云：“古心不为世情改，老气了非流俗徒；三读《离骚》多楚怨，一生知己是林逋。”是诗也，可以赠梅臣，而梅臣诗中又有“拙吏津头不嗜钱，浮囊布被恒夷然，论交结客清寻研，硕人逸叟中流连。”日在吾口中吟讽不去，遂觉秋梅臣二老，来往雪天手眼之间，不知何以遇，又不各以不散。使君治襄多暇，为我祀杜二孟六，招其诗魂，一问其故，恐亦无以举似也。

    ○长安古意社序
