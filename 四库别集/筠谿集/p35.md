<!-- { "loadSidebar": true } -->
　　江淮之南有大禅师号曰佛眼道行闻于朝勅居和州之褒禅山逾年以疾辞归隐蒋山之东堂逺近奔凑执弟子礼以求法者不知几何人名山大刹驰使延请者方来而未巳也宣和二年冬至之前一日饭食讫整衣趺坐合掌加额怡然而逝其徒哀慕如亡津梁如失舟檝莫知攸济嗣法兄佛果大师克勤状师之行且谓某曰师之于公风闻而悦一言而契今其逝公实见之知师莫若公是宜为铭乃序而铭云师姓李氏名清逺蜀之临卭人舍家十四受具尝依毗尼师究其说因读法华经至是法非思量分别之所能觧持以问讲师莫能对乃曰义学名相非所以了生死大事遂捐旧习南游江淮间徧歴禅席闻舒州太平演道者为世第一流宗师径造其室恭事勤请既入益坚演深竒之谓可以持法忍壁立不少假冀其深造师七年未尝妄发一语一日有所契洞彻超诣机辨峻防莫当其锋自是释子争归之而师益静黙自晦不自为得隐居四面山大中庵属天下新崇宁万寿寺方择人以处舒守王公涣之迎师住持未几引去防龙门虚席遂补处焉居十有二年迁住褒禅山三领名刹所至莫不兴起其在龙门道望尤振四方学者皆曰吾必师龙门由是云集至居无所容师不起于坐而化湫隘为巨刹壮者効筋力智者授轨度富者施资财初不祈也师严正静重澹泊寡言笑动有矩则至出语和怿中节人服膺之其为教则简易深宻絶蹊径离文字不滞于空无汗漫之说不以见闻言语辩博为事使人洞真源履实际非大有所契证不妄许可平居以道自任不从事于务尝曰长老但端居方丈传道而巳与士大夫游不为世利屈茍道合则欣然造之不尔虽过门或不得见公卿大人高之枢宻邓公洵武闻其风奏锡紫衣师名司谏陈公瓘见所传语法叹曰诸佛心宗众生性海逺公涵泳深矣皆未识师也况其亲炙者乎与佛果佛鉴同门莫逆道价相高世称东山二勤一逺云尝宗百门义着圆融礼文又摭楞严法华着普门礼文并行于世其参学得法者无虑数十人士珪善悟为之首而宿松无着道人李法慧颇臻其奥师寿五十有四僧腊四十将逝谓其徒曰诸方老宿必留偈辞世世可辞耶直将安往逮终无一言初在龙门作灵光台以防葬苾蒭之火化者且自为志曰余它日亦藏于此后门人函骨以归龙门龙门人悲且喜奉之如生以宣和三年正月壬寅塔成铭曰
　　大智唯心无南北祖一离其源遂开牖户守尚同执觧随趣岐行派流既倒莫遡洪融混合演得其醇师则嗣之道益以尊如收全潮众波莫分如举大地万有以陈用晦而明厥问四驰觉迷觧缪逺迩是依用舍孰测动言有规严以治已夷以示机端居丛林唯道是则化行事修不失静黙大兴龙门蛊壊以饰洞明真源深履实际圆融普门并照兼利最后说法不立一偈呜呼师乎孰识其归渊澄月现舟行岸移于一举手示大慈悲元珠在前罔象莫窥后学谁师灵光之碑
　　宣州昭亭山广教寺讷公禅师塔铭
　　昭亭山广教寺住持师守衲寿七十六僧腊四十五以宣和四年三月十有八日无疾终阇维得舍利五色不可数计其弟子虚藻等即奉师骨塔于寺之西南隅一分以葬金峯师之旧隐逾月塔成虚藻持余友人卲搏旸叔状来请铭状曰师族郑氏其先呉人本衣冠子业进士有声屋间性刚志洁不喜接世俗事视纷华澹如也闻栖霞山云庵主能以出世法导人因往依焉后游钱塘净慈寺得圆觉几案间披巻恍然若获旧物诵至今者妄身当在何处心目开明踊跃自喜乃弃儒衣冠礼圆照本公为苾蒭师具游方至圆通秀公室圆通知其法器一见许之决剔疑情卒为印可在熙宁元丰间圆照圆通道行当世钜公要人咸所严事而师实出其门丛林学者尊之皆以讷叔称焉住芜湖吉祥院江宁能仁寺继迁华藏皆当路以师道价敦请之非师志也尝曰比丘辞亲割爱出离世网当以因縁果报为念讵宜俯仰世权执事住持为人役耶故所至未几輙辞去隐居于宣之泾县邑人王文谊为筑室金峯以居凡十有六年宣和辛丑龙图阁学士毗陵钱公即来镇是邦防广教住持虚席公曰此唐相国裴公隐地断际禅师道也冝得道行为众钦信者居之无如讷者辞老且病公卒以礼致之师虽久于自晦一旦复出四方释子抠衣问道云集辐辏方来不巳而师遽逝矣惜哉师逝之前二日尝以顶相封授其徒既而啓封得偈二十言有违世之意其于死生际了了如此师为人劲直精敏勇于践履禅观之外博极羣书赋诗属文自号莫莫翁有集行于世作大藏节要二十门门门为之序节宗镜録十巻拟寒山诗数百篇浩博渊奥事理并举皆以寓教观者获益焉噫余之愚且从师未久固不足知师而旸叔深于禅者其言炳炳可考则师之行信矣惟浮图氏以真实不二为宗以谦卑慈忍为行以戒定寂黙为修至其弊则流而为诡为戾为贪又其弊则诞惑不根防给尚口訾慢自我好为人师浸以相承不知其失而道日隐矣如是习者怠信者疑使人得以议其教是岂教之罪也以状考之师则无是殆所谓明于宗笃于行而得其所以修者欤呜呼亦难矣哉是冝铭又师之嗣法兄法藏卓公视余为犹子故余之诸父从师游者众师亡之夕见梦于余若有所属者则铭师尚可辞耶铭曰
　　真离诞胜日翳昏畴始离之莠暨薫防非传异益放纷惟师友徳合于浑坚持所修修所闻尘销觉圆静以醇死而不亡法中尊
　　大智禅师塔铭
　　政和五年嵗在乙未十一月十有八日大智禅师希觉示寂不病不恟无有恐怖以清净水身垢已顾大众云一切诸相皆归壊灭言讫而冥其嗣子法渊号曰慈觉于后七年于宝胜寺作窣堵波藏其遗骨稽首来谒筠溪居士请为之铭居士于法未得自在不能悉知是大比丘诸微妙行复告慈觉为我宣说汝师所得何法我当为汝称扬赞叹于是慈觉良久答曰我观世间以及我身诸所有法因縁和合众妄发生譬如幻师见所幻人了无可取及诸取者况复有得而可言说我今若言如是为法如是非法是为谤师及谤如来然念我昔起心修行菩萨梵行勤求如来无上正觉于善知识生尊重心恭事恳请无有疲厌以是力故得大辩才能知一切出世世间诸言辞海亦能普出百千种音于一偈一句乃至一字广演无量难觧最上胜义自谓巳得无碍法门持以求证诸大导师咸皆称赞与我受记令我信心益自坚固最后得见大智比丘彼时见我说此法门而作是言善男子无以声音语言而作佛事勿谓如来正法眼藏而可言说末世众生以取舍心希望成道唯益多闻増长我见我今黙示汝三昧无有一法不从此出而实无有一可得法我时豁然证无所证拔犹豫箭截疑惑网了知一切不从外来虽复与我最初法门不见分别是非二相而令我心转加调净如炬得火普皆光焰如舟得檝无所系着我即于彼大智师前欢喜踊跃头面作礼而自叹言善财南行还见普贤从初发心所入佛刹不及普贤一毛孔中一念所入诸佛刹海微尘数倍我于大智亦复如是故我今者欲以一法为汝演说实不可得又我尝闻是大智师夙植徳本久修胜行于过去中亲近承事佛印比丘佛印为言心境俱亡复是何物即于彼时证是三昧觧力广大信眼明彻直趣菩提净出离道证灯相然复以示我非唯示我亦以深心起大慈悲于未诸证悉以方便种种开示因此愿力入菩提三十九年四领宝刹所至兴起度大弟子嗣法住世皆能于是三昧转大法轮绍隆佛种无有穷尽居士闻巳得未曽有即为慈觉以偈赞言
　　饥者易为食无复嗜正味辛酸及苦咸自视皆甜相至其属厌时不起更食想享以众妙膳而反生恶憎众生苦轮回乐法求觧脱因乐转生爱増长我慢山闻声及见色得少便为足而于正法中乃作空寂怖纵横斜见材闭障出离道自谓巳证得不知流转因良哉大智师与众作依怙能于不二门示现无相法减惑断诸见闻此正觉知如持具足器盛满甘露食随取得饱足歴刦有无尽众生知正味永不念它食唯趣一乘道余二即非真刹那灭阿秖十方亦销陨如是大智师在处俱现前虽复示湼槃而实未尝灭故我与慈觉歴耳得千悟言说永不穷稽首第一义








　　筠谿集巻二十四
　　钦定四库全书
　　筠谿集乐府　　　　　宋　李弥逊　撰
　　沁园春
　　欹枕深轩散帙虚堂畏景屡移渐披襟临水榰床就月莲香拂面竹色侵衣压玉为醪折荷当醆卧防银潢星四埀人归后伴饥蝉自语宿鸟相依痴儿莫蹈危机悟四十九年都尽非任纡朱拖紫围金佩玉青钱流地白璧如坻冨贵浮云身名零露事事无心归便归秋风动正呉淞月冷莼长鲈肥【寄张仲宗芦川集误刋】
　　永遇乐【初夏独坐西山钓台新亭】
　　曲迳通幽小亭依翠春事才过防笋成竿等花着果永昼供闲坐苍苍晚色临渊小立引暮鸥飞堕悄无人一溪山影可惜被渠分破　百年似梦一身如寄南北去留皆可我自知鱼翛然濠上不问鱼非我隔篱呼取举杯对影有唱更凭谁和知渊明清流临赋似得恁麽
　　其二【用前韵呈张仲宗苏粹中】
　　五十劳生紫髯霜换白日驹过闭户推愁縁崖避俗壁角团蒲坐提壶人至竹根同卧醉防尽从欹堕梦惊回满身疎影露滴月斜云破　无人自酌有邀皆去我笑雨翁多可忍冻吟诗典衣沽酒二子应我两忘一笑调同今古谁道郢歌无和后之人犹今视昔有能继麽
　　念奴娇
　　瑶池倒影露华浓羣玉峯峦如洗明镜平铺秋水净寒鎻一天空翠荷芰风揺苹蘩波动惊起鱼龙戱扶疎桂影十分光照人世　谁似老子痴顽胡床危坐自引壶觞醉斗转参横歌未彻屋角乌飞星坠对景三人停杯一问谁防骑鲸去金牛何处玉楼高耸十二
　　其二【坐上次王伯开韵】
　　风帘防影正间堂永昼香销人寂轧轧邻机芳思乱愁入回文新织燕蹴巢泥莺喧庭柳好梦无踪迹那堪春事背人何计留得　谁似爱酒南邻岸巾坦腹醉踏西山碧防笔阳春传雁足催我飞觞浮白老去情懐凭君试防鬓上秋霜色故园千里月华空照相忆
　　其三【癸卯亲老生辰寄武昌】
　　楚山木落际平芜千里寒霜凝碧鄂渚波横何处是当日孙郎赤壁黄耳音稀白云望逺又见春消息嘉辰长日谢池梅蕊初摘遥想黄鹤楼髙兰堦丝管沸传觞如织倦客心驰归路绕不及南飞双翼固着斑衣重飜锦字寄逺供甘防明年欢侍寿期应献千百
　　三段子【次韵苏粹中寄咏筠庄】
　　层林烟霁巨壁天半鸿飞无路云断处两山之间十万琅玕环翠羽转秀谷枕苹花汀溆短柳疎篱向暮防卧垄牛归横舟人去平芜鸥鹭　并游不见鞭鸾侣只僧前松子随歩回径险凌风遐想小憇清泉欹茂树正笋蕨过如苏新雨矶下游鱼可数纵窈窕云开长启寂寂谁争子所　世上丹毂朱缨春梦觉南柯何许况荣枯无定中有欢离愁聚尽笑我诧盘中趣为续昌黎赋防有人秣马膏车相属一樽清醑
　　水调歌头【横山阁对月】
　　清夜月当午轩户踏层氷楼高百尺缥天阙敞云扄万里风揺玉树吹我衣裾零乱寒入骨毛轻径欲乘之去高兴绕青冥　神仙说功名事两难成苇汀筠岫深处端可寄余龄身外营营姑置对景掀髯一笑引手接飞萤且尽杯中物日出事还生
　　其二【次李伯纪韵趣开东阁】
　　安石寓丝竹方朔杂诙谐昻霄气概古来无地可容才不见骑鲸仙伯唾手功名事了猿鹤与同侪有意谢轩冕无计避嫌猜　静中乐山照座月浮杯忘形湛辈一笑丘壑冩高懐只恐天催玉斧为破烟尘昏翳人自日边来东阁动诗兴莫待北枝开
