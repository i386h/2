<!-- { "loadSidebar": true } -->
　　嘉佑八年六月某甲子制曰朕初即位大赉羣臣升朝者及其父母具官某父具官某率徳蹈义不躬荣禄能教厥子并为才臣加赐名命序诸卿位所以劝天下之为人父者岂特以慰孝子之心哉可特赠卫尉卿翌日某甲子中书下其书告第又副其书赐寛等以待墓焚寛等受书焚其副墓上乃撰次卫尉官世行治始卒来请曰先人赖天子庆施赐之官三品矣而墓碑未刻惟徳善可以有辞于后世者夫子实闻知某曰然卫尉公墓隧宜得铭久矣于是为序而铭焉序曰公姓李氏故陇西人七世祖讳某始迁于光山五世祖讳某以其郡人王闽从之始为建安人曽祖讳某祖讳某皆不仕考讳某尝仕江南李氏稍显矣江南国除又举进士中等以殿中丞致仕有学行名能知人赠其父大理评事而巳亦以子贵赠至吏部尚书游豫章乐其湖山曰吾必终于此于是又始为豫章人尚书之子伯曰虚已官至尚书工部侍郎以才能闻天下其季则公也公讳某字公济少笃学读书兼昼夜不息一以进士举不中即以兄荫为郊社斋郎再选福州闽清淇州靖安县尉有能名迁饶州余干县令至则毁淫祠取其材以为孔子庙率县人之秀者兴于学豪宗大姓敛手不敢犯法州将部使者奏乞与京官移之剧县不报而坐不觉狱卒杀人以免当是时侍郎方以分司就第公曰吾兄老矣我得朝夕从之游以洒扫先人庐冢尚何求而仕遂止不复言仕侍郎之卒也天子以公试秘书省校书郎知江州徳安县事辞不就后尝一至京师大臣交口劝说欲官之终以其不可强也而晏元献公为公请乃除太子洗马致仕初尚书未老弃其官以归至侍郎及公之退也亦皆未老自尚书至公再世皆有子而皆以严治其家如吏治江西士大夫慕其世徳称其家法盖近世士多外自藩饰为声名而内实罕能治其家及老往往顾利冒耻不知休息公独父子兄弟能如此呜呼其可谓贤于人也巳公事亲孝比遭大丧庐墓六年然后巳事兄与其寡姊衣食药物必躬亲之及公老矣二子就养如公之为子弟也寛尝为江浙等路提点铸钱坑冶又尝提点江南西路刑狱定亦再为洪州官不去左右者十二年皆以才能为世闻人以恩迁公官至尚书虞部郎中阶至朝奉郎勲至护军以嘉佑四年七月某甲子卒于豫章之第室年八十九夫人长寿县君赵氏先公卒八年既葬矣五年某月某甲子以公葬于夫人之墓左曰雷冈在新建县之桃花乡新里夫人故衢州人某官湘之女湘有文行尚书与为友故为公娶其女子三人寛定寔寔守秘书省正字早世于公之葬也寛为尚书司勲员外郎定为尚书库部员外郎女子二人巳嫁孙二十有一人曽孙十有五人皆率公教无违者公既葬而二子以恩赠公卫尉卿云铭曰
　　李氏大家陇西其先于唐之季再世光山移遯于闽岭海之间乃生尚书节行有伟始来江南考室章水绳绳二子隠显兼荣孰多后禄其季维卿幼壮躬孝维君之践能不尽用止于一县退以徳义厘身于家外内肃雝人不疵嗟亦有二子维天子使父曰往矣致而臣身子曰归哉以宁吾亲以率其妇左右恂恂以官就侍天子之仁既具趾福考终大耄追荣于幽乃赐卿号伐石西山作为螭龟营之墓上勒此铭诗

　　文章辨体彚选巻六百七十四

　　●钦定四库全书

　　文章辨体彚选巻六百七十五

　　（明）贺复征 编

　　○墓碑十一

　　福建廉访副使仇公神道碑【元赵孟俯】

　　仇氏望陈留谱云宋大夫牧之世入金有更朔平临潢二县令者讳辅即家临潢临潢之曽孙昌平府君实徙京兆府君生三子其中子则公也公讳锷字彦中始齓从府君出礼宾客容已落落善占对长益涵揉于学要能以奇气伟节自致至元八年公二十二年矣安西王时以亲王镇京师喜优纳人士公布衣入谒王语合意竟留给事邸中久之上其能即试公武备寺寿武库使十五年遂出知威州二十年稍迁巩昌路总管府治中治皆有声称二十五年进阶州尹未赴遭内艰于是御史廉徳公威州巩昌数事荐诸朝二十七年乃以福建闽海道提刑按察副使起公明年制改肃政廉访使即用公为副使间岁自免去北过高邮乐其土风因留居焉大徳四年八月十日以疾卒年五十一自承务郎三迁官至奉议大夫卒之日无副禇侨家巷处之旧聚哭一辞曰善人亡矣至大四年其子治济浚浩乃克自力奉公丧还卜大都宛平县西山夏庄之原藏焉窆以四月辛酉其域距祖茔五里公性开疏与人交底里倾尽为政多本教化而持身丝毫不敢欺方少未仕见白金遗道傍初不顾巳而计曰我幸见之不则他人持去矣即俯拾俟有闲求者至自言适贷得将营亲葬公询验果然出金还与之在威州民张氏兄弟讼家财吏展转赇赂更数岁莫能决公召谕之曰兄弟孰与吏亲民曰兄弟同气吏途人耳公曰弊同气以资途人如何不知之甚即大感悟相抱持以哭遂为兄弟如初时属县吏李子秀慢令当笞公即命释縳呼前曰若躯长六尺徒甘棰楚间不知有功业可指取耶吾与若约三日若不力吾将重实于罚后公出安西有从骑十数西来见公遽下马拜曰我当笞吏也公向脱我罪又勖我仕今效节兵伍为千夫长微公岂有今日在巩昌会岁大旱草木枯尽僚吏请祷公曰得无以寃狱至是乎取某事按问得实平反上之大雨三日在闽属行省臣有以采银为利献上者朝廷下其事设官赋民而地实无矿民往往贵市入输公急劾闻有旨罢其役建宁刘氏居麻沙村疃中雠诬其有反状州若县将织逻成狱公虑囚及之唶曰有是乎有是乎即抵以法公仕虽蚤当官之日不多于闲放之时故其施为注措槩逸不传今掇其士大夫口道以熟者一二志焉逸然犹为试用者小耳令充周而极究之则古循吏不足多也公曽祖忠源仕金为定逺大将军兰州司法祖福明威将军父昌平府君讳徳明隠居教授曰樊川处士者府君自号也以弟鋭升朝恩赠奉直大夫飞骑尉追封昌平县男母王氏追封昌平县君鋭后至中顺大夫岭南广西道肃政廉访副使其元兄铎亦朝列大夫云南诸路肃政廉访副使公先夫人郝氏赠荣禄大夫大司徒蓟国公谥考懿讳徳意女先十一年卒生三子二女后夫人粘合氏先一年卒一子三女其葬以二夫人祔治高邮府兴化县尉济从仕郎太常太祝浚承务郎太庙令浩蔚州儒学正壻曰程博组锦局使吴焘中书省掾卢亘翰林待制承务郎兼国史院编修官姚庸奉训大夫戸部员外郎其一未行孙男五人曰敬昌庆昌顺昌延昌隆昌昔公爱钱唐比过之辄留旬月往往援琴以写山水之清音故与余同好相善也今年延佑六年距公葬八年矣而其子治丐余文其随上之碑不腆之言公实知之矧专记撰尚何容辞铭曰
　　蓄之涵涵流之渐渐莫或匪泉筑之疏疏构之渠渠堂亦有焉我观其终有植之隆有发之涓谓徳既仪不卒于施而又不年不弥其盈不陊其倾以游于天子则维宗女则维从其知孔延西山之原冈阜厚完有封斯阡以引以休以质诸幽上考铭镌

　　广平路总管邢公神道碑【马祖常】

　　泰定二年四月十四日致仕礼部尚书邢公卒六月朔葬于安阳度置之原越二年致和元年戊辰二月嗣子温毁瘠垒然丧服持工部侍郎胡彝行状告其友浚仪马祖常曰先考衣衾棺椁饰终之礼庶几无悔温不孝惟是墓道之碑无文以昭之敢以是托于子焉按状公讳秉仁字仁父姬姓邢氏世居安阳契丹女直扰中夏士族谱谍存者盖寡故安阳邢氏始显交口里大父讳植不仕有阴徳赠亚中大夫彭徳路总管轻车都尉追封河间郡侯大母李氏追封河间郡夫人父讳徳裕有政事志不得奋发卒小官赠嘉议大夫上轻车都尉追封河间郡侯母王氏追封河间郡夫人继母郭氏封河间郡太夫人弟四人曰秉义秉礼秉智秉信四人皆后夫人郭氏出前夫人王氏独生公一人两世用是贵得加封光华甚荣公起家辟署河南廉访使曹属进御史府史又进丞相东曹掾满考授承务郎平江路推官未上改承直郎济南莱芜等处铁冶提举俄迁承徳郎江西行中书省左右司都事升朝列大夫为太医院都事选充广平彰徳等铁冶都提举官中议大夫外台各以名荐寻为抚州路总管加亚中大夫广平路总管凡十选以礼部尚书致仕阶承务郎至嘉议大夫凡六转出入中外率称官守初提举济南诸冶赋民不急逋逃复业都事江西行省婉画直辞赞叶上下议遣官出廪米五十万石赈贷属州饥众难之公请异日有擅发罪秉仁愿独坐万齿龂龂待餔以活者不可指数也都提举广平彰徳等诸冶差戸程公矿火悉给缩贾殖货以利予农治辨为最总管抚州专使临门赐驿之官抚竟地税戸部赋木绵织布民病非所产即令输直吏不得舞手取贿公私俱便之小旱祷辄雨岁连大穰俗颇哗许未几民耻徤讼移广平路教学者以雅乐祠事先圣孔子立乡校七百各有弟子师课树桑亿万计丝纩用饶民有妇妬妾姙而以妾妻奴者夫死而族人欲有其家讼不决乃以子生月逆计母妻奴之时得实其民遂有后阖郡号神明盗伪以小钞贯变作大钞贯文如钱取鋊然诖误七十人止以首坐劝医讲黄帝越人书躬视惠民药饵比去官民鲜夭札者赋有寸帛之羡立归之主为政具有方略要以惠恤元元为本既致仕益砺志读书强记不怠字书多楷法尤工古隶有子二人长子温由中书检校官拜监察御史吏部中书左司二郎中总管大名河间都转运使丁公艰家居次子简门荫补承事郎监大名路商税夫人萧氏于氏祔葬并追封河间郡夫人享年七十有六呜呼行闻于乡政闻于时为子而上贲其亲为父而垂裕于后可谓完也矣为善人者可不以邢氏为征耶是宜铭也铭曰
　　尔车薄薄尔马蹻蹻勿驱我隧域时君子宅有绎尔苏有憔尔刍毋犯我松与蒌时君子居若广汉之明弗钩距以倾若霸之惠弗饰异以诡时予有元之循吏孙子奕奕时昌时赫时善惟吉时视予贞刻

　　故知昭州秦公神道碑【虞集】

