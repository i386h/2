<!-- { "loadSidebar": true } -->
　　公讳怀德、字辅之，以小字得孙行。族完颜氏，隶上京路司属司。武元文烈之从弟劾彻，封国于赵。子斜不出降国而郡，封于金源；子阿鲁，熙宗朝平章政事；子习捏，骠骑尉上将军、义州节度副使，即公之考也。母曰金源郡夫人郭氏。公其子也。甫成童，以宗子第五从承应走马局，俄迁内承奉班，三历监务，用课最调密州仓使。卫绍王至宁元年，选注临淄令。公生长华腴，而能以法度自检。初到官，吏民畏公修整，谓其中有不可测者。及见其不饮酒、不畏怒、不事苛细、不以榜掠立威，不三数日，上下欢然，犹一堂之上矣！贞祐二年，受代有期；而中夏被兵，盗贼充斥，互为支党，众至数十万。攻下郡邑，官军不能制。渠帅岸然以名号自居。仇拨地之酷，睚眦种人，期必杀而后已。若营垒、若散居、若侨寓托宿，群不逞哄起而攻之；寻踪捕影，不遗余力。不三二日，屠戮净尽，无复噍类。至于发掘坟墓，荡弃骸骨，在所悉然。独临淄之民，感令君之仁，视犹血属，百方藏匿，有以令家父子甘就死地者。人心既定，确然不移，其掩蔽愈更深固。如是数月之久，大帅驸马都尉仆散公统兵而东，乃诣军自陈。都尉知公仁爱所感，脱身于万死不一生之地，承制拜官。公南归之计已决，再四退让，乃听自便。是后侨居亳州，无复宦情。以宣宗兴定五年十二月之三日遘疾，春秋六十，终于私第之正寝。越三日，权厝某所。夫人郭氏，亦功臣药师之女孙，封号如其姑。子男一人，曰从政；男孙三人：阿海蚤卒，曰守英，曰守杰；女孙一人，嫁须城令信某，蚤卒；曾孙女二人，尚幼。天兴壬辰，河南破，从政率老幼千人归行台，特进公于东平，给使帐前。承事既久，委之管库之任，稍迁工匠副官。今年闰月，今相君度其付委未尽，改本道课税所副使。未几进副为长，且授以提领之职。提领永念先世积絫之厚，兵乱流离，猥蒙特进。公父子特达之遇，思所以显亲扬名者，唯金源陪葬。大房平章出镇锦州而薨于镇，葬此州之某山。副节度葬宏政之宏山下。临淄邈在河外，诚惧陵谷变迁，墓失其处，则遗孤投死无后矣。乃遗长子阿海护輀车而北，卜安厝之宅，惟须城东金谷乡之卢泉为吉，定为新阡。我先府君是为北迁之祖。窃谓私门之事，无此为大，乃于省介参某人，以墓碑为请。盖提领君之子婿世昌，予门弟子也，故予于君之平生，颇知其崖略。君尝以族属授官，而不乐仕宦。宗室诸老怒其闲放自弃，欲强致之京师。君百计求免，久乃得遂。然亦以覃恩从进义校尉，至昭勇大将军矣。亳下多世官，恣纵不法，良民或被侵愁者，往往以气使诃护之，识者称焉。亳被兵而军乱，军中有挟宿怨谋相图者。主者私以情告，君得先事为备，竟免于难。迄今身领漕政。守英官胡鲁。女孙适某人。循流测源，岂偶然哉！铭曰：

　　殷士黼冔，厥作裸将；亦惟我周，王德而不强。辽江洑流，玉牒散亡；独金源有传，见于东方。见于东方，朱芾斯皇；维先世所归，陪燕大房。再迁而南，邈如投荒；丧乱宏多，旷于烝尝。温序思归，眷言涕滂；輀车北辕，金谷其藏。郁郁佳城，松槚有光；惟彼临淄，铜墨之良。梁肉疲羸，纨绔冰霜；惠利所渐，爱于桐乡。殆天以慈卫之，俾寿而康；何血肉之场，而有万夫之防？侃侃嗣侯，福艾耆庞：对于前人，只惧弗忘。八世相唐，本仁柔之梁；天道靡常，福善其当。我卜卢泉之原，万家其旁。

　　费县令郭明府墓碑

　　公讳峤，字子崇，族郭氏，世家临潢之长泰。曾大父英，潜德弗耀。大父愿诚，辽日进士擢第，由左班殿直仕至侍御史。生二子：长曰元徽，金朝词赋甲科，未仕而终；次曰元弼，换辽官充尚书省译史，迁仪鸾局副使，遂占籍大兴，左警巡院。兴陵朝，诏举内外官三十年无过犯者，宰相以仪鸾姓名对，且荐其清慎有干局；特旨进阶五品，授辽东路转运副使。生二子：长曰岐，大定十九年进士，释褐蓟州军事判官；车驾东猎，听万姓纵观，上亲问蓟州孰为好官，父老合辞，以军事判官对；问之它所，对如前；上欲擢为朝官，以避亲换宛平令；絫迁监察御史、户部员外郎，历解、深、单三州刺史，终于大名等路按察副使。次则公也。公早习举业，知诗文律度。以父任试补尚书吏部掾属，终，更调禹城南宫丞、再调沂州防御判官，以廉能升兼费县令。资禀孝友，临政仁信笃诚，不事表襮。既久，吏民安之，欢然有父母之爱。使者复以廉干闻。贞祐之乱，河朔郡邑在所陷没，费亦受兵，公能以计自脱。家四十口，逃难解散，无复归顾之望。兵退，县治复立。不旬日，农民护送公族属皆获完聚，下迨狗马，无所弃失。同官诸人均被杀掠，有不遗噍类者。识者谓公之仁政验于此矣！公春秋已高，无复宦情。长子令永宁，洛西山水佳胜，衣冠之士多寓于此。公与贾吏部损之、赵邠州庆之、刘文学元鼎、李泽州温甫、刘内翰光甫、名流陈寿卿、薛曼卿、申伯胜、和献之诸人，徜徉泉石闲，日有诗酒之乐。天兴元年二月日，年七十有六，先洛阳陷一日，以病终于寓舍。官怀远大将军、上骑都尉、汾阳郡开国伯，食邑七百户。娶高氏，上林署令某之女，封汾阳郡君。子男四人：遹祖继伯氏按察副使房，以荫仕为太原交钞库使，历阳曲令，终于府治中；嗣祖以祖荫试补刑部掾，自同州录事永宁、中升陕县令，入为吏部主事员外郎、京师大司农丞，天兴初，授本路安抚使、兼行大司农分治户部事，今为行尚书省左右司郎中。兴祖以公荫试补户部掾，今为燕京总府参佐；显祖未仕。男孙九人：曰蒙、曰履、曰泰、曰谦、曰豫、曰随、曰临、曰观、曰贲、女孙五人：长适士族涿州王氏，次适燕中王氏，余幼在室。夫人前公三十年卒，祔宛平鲁郭里东原之先茔。孤子等以壬寅三月日，奉公衣冠，合葬于汾阳郡君之墓，礼也。好问往在洛西，辱公以篇什见赏，且于二子有通家之好；见属墓碑，不敢以固陋辞，因为论次而系以铭。其辞曰：

　　析木天街，碣石海壖。唐风具存，不为辽迁。公生其闲，气质浑然。人门其华，诗礼其传。可以登三老贤能之书，而屈于吏铨。有来铜章，仁信蔼然。沦浃之深，人合而天。昆冈火炎之日，繦负不捐。孝于亲而贤，友于弟昆而贤，孝友而施于政又其贤。恺悌君子，胡不百年？我知岷江之滥觞，三百维川。大书丰碑，识公之阡。是惟良民吏之墓，过者式焉。

　　广威将军郭君墓表

　　贞祐初，中夏被兵。二年之春，兵北归。既破平阳，取道太原，分军西六州。时岢岚无主将，同知军州事完颜昭武以城守计访于君。君为言：“城守固善；然自北兵长驱而南，燕、赵、齐、魏，荡无完城，公独欲以掌许地抗埽境之兵，强弱众寡无乃不敌乎？且守御有具，非仓猝所能办；就使可办，客军皆有去心，驱市人而使之战，果何恃乎？兵家有战有守，不能战、不能守，唯有避其锋耳。今游骑已入境，不蚤为计，则悔无及矣！”昭武者从君言，乘夜以军挟老幼走西南龙门砦，北兵随至。汾、石、岚、管，无不屠灭，唯岢岚无所得而还。宣抚司录君功，以便宜授岚谷簿、摄录事。至今乡里皆以一州之命，自君得之。君讳瑁，字子玉，姓郭氏，世为岢岚人。唐以来，忠武王之子孙散居汾、晋闲，不见于谱系而得之承传，君盖基苗裔也。曾大父晏、大父兴、父诩，三世在野；然自大父以来，以赀雄乡曲，任侠尚气，乐于周急，尝日出缗钱一千以给匈者。如是数十年，故人以阴德归之。君弱冠以律学应选，再上不中，议罢举。会明昌官制行，乃用良家子明法理、慎动止，推择为吏，历仕州县。久叙年劳，授忠勇校尉，自岚谷簿调隩州知法，改平阳知法、河东南路行元帅府检法、兼提领犒赏。兴定元年，入为尚书左三部检法、改嵩州知法，遂充行尚书六部主事。絫官广威将军、汾阳县开国子，食邑五百户。以正大二年、岁在乙酉、正月元日，春秋五十有八，终于嵩州之寓舍。君天禀浑厚，有晋人淳笃之风。自持者甚廉而施予无少厌。议狱余二十年，仁心为质，所以致忠爱者无不尽。在隩州明刘狗儿者无罪，积年之冤不数语而决，阖郡为之称快。宁化频年荒歉，时疫流行，君躬自调护，多获全济。最后主部事，危急之际，调度百出，君区处馈饷，视民力为缓急，上官以吏能许之，莘公胥和之、参政李公君美，雅知公才，及行台平阳，首被奖拔。宣慰使李公仲修，亦以恩门之旧，时以书问及焉。居伊川既久，先以酒交于屏山李先生之纯、许司谏道真。归老此州，与马倅之良、赵宰寿卿日相追从，徜徉山水间。云屏泛舟，见于图画，其为名流所重如此。身殁之日，送葬之人倾动州里，行路为之悲怆。则君之生平诚于接物、不以贫贱为轻重者，于此见之。夫人同郡李氏，闺门整肃，有妇师之目，封汾阳县君，后公八年殁于襄阳。子男五人：长曰蜕，用丞相高寿公荐，试补随朝掾属，充平阳、孟州两帅经历官，嵩州刺史；次曰仲彧，举进士；次曰择善，弃家为黄冠；次曰仲文，以君荫补，遥领西安军节度副使；次曰仲器，亦用荫祗候承奉班，蚤卒。女一人曰妙延，为女官。孙五人：曰汝霖、曰栋、曰同寅、曰叶恭、曰和衷。曾孙三人皆幼。某等将以某年月日奉公之柩，祔于郡北天涧南原之先茔。岁甲辰冬，予过洛西，仲文方从事邓州之行幕，介于教授吴子贤，涕泗百拜，以墓表为请。仲文温淳有蕴藉，一府之事，皆所倚办。择善操履能正，博于玄学，道价重一时。而窃叹郭氏世业淳雅，晋人少见其比，推究源委，知广威君之后，方兴而未艾也！乃为论次之而系以铭。铭曰：

　　敦兮其纯良，有自胜之刚；温兮其慈祥，无寡恩之伤。横流汤汤，身为舟航，拯溺于其乡。再世而昌，神理孔彰。吾文表之，尚以发其幽光。

　　潞州录事毛君墓表

