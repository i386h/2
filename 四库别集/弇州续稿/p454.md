<!-- { "loadSidebar": true } -->
　　甲申之冬拜翁名香嘉鲊之惠旋有小启及成一排律附谢不知使者无浮沉否天上故人几事万绪无容复念及草莽即仆岩穴之迹不妨转深亦未暇上援苐今者失计误出几成小草亡弟一别遂至终天乞骸未遂形影覊孤忽忽计无所聊如何如何昨覩邸报知言路微指自有所属全不为翁而一剡即归虽见骇于逺迩而天之待翁良亦厚矣翁食太保荘襄公横草开疆之勋环卫以后自积忠勤今得赐归以太传而拜太保公之墓翁之仰承于天不为不隆矣二百年缇骑帅居此官者独陆武惠朱忠僖及翁三人而已武惠之精敏与忠僖之寛厚翁殆兼之而调护保全良工苦心是二公者俱不及也仆所见士大夫多矣于翁有深惜而无遗讥以此长有绿野可也亡弟托契非常翁必有作俾之不朽敢因吴明卿大叅使便聊尔附闻明卿秇文絶世而林居有饶日得相过从倡和杨司徒之于薛播州江开府之于徐祭酒又成楚社一盛事也近况无可相语唯有归耳余不悉
　　
　　曽子澄
　　
　　天假之缘复从师竹太史得公一晤言惜夜色苍莽烟波飘瞥更成怊怅耳公才大非仆比然世之不能用仆与不能用公一也仆于四岁前已灰心矣所以劝公收精敛明于商山中寻一片紫芝地盖实有所证也张司马报书至矣谓曽故材将仆亦耳之苐传在闽中大负俞将军正气堂集中所谓十不可者即此子也嗟夫俞将军何必减江陵公哉苐物情如此岂必待智者而后决见太史幸致声刻二记完当多惠数纸也
　　
　　又
　　
　　别后匆匆如失念磊落竒男子若公者诚目中无两旋闻过松陵与沈嘉则一邂逅足畅吴兴凌大夫斤斤守钱库不暇设应门三尺至卖书劔作归装人间法大概如此耳仆七月为疟鬼所侮几委顿九月侍仙师羽化于直塘即捐家付儿子軰荷一瓢一衲佛道书数巻入精庐当老死是间不拟出矣七尺易料理渐以轻安唯椰子大一处起灭作幻未便廓清之耳公大善知识得凖提三昧何以教我近草得仙师传试读之何似窃谓出世人作出世事本不离世间毋奈一阐提众何昨始与师竹太史一相闻有心哉此君觉亦有深髙枕意不知得果否沈令报言似为公畧处分墓田事已谢之且属之矣上谷张中丞书问公何以不成访仆谓非石头路滑将繇茱茰水浅也一笑
　　
　　顾山甫
　　
　　沈日章市口也顾独能谈足下苦节髙蹈令人鼻端拂拂有烟霞间想不谓岁邸一见之张生所然意足下眇小山泽癯耳乃魁然颀躯河朔一大侠酒酣耳热慷慨扢扬骚雅下上今古宛然南华说劔彭泽咏荆轲状男子不可测乃尔两月复从沈所得足下书若以仆为可与言者诸体诗一帙读之调髙格苍警语时出令九原可作廸功必为叹赏念欲割镪与沈谋梓而一序之觉为百榖道尽矣百榖所谓平原患才多者也拙诗二章见鄙况知不足酬来美等于缟带而已谢都尉乃能客足下耶褚伯玉过王僧达郡斋止于谈松桂千古不谓非信然哉
　　
　　洪山人
　　
　　斋庐邂逅未能择野菜作乳糜以待而诲语清切则饫公醍醐之味深矣得教知以氷雪息驾秣陵改艗南向将遂归永嘉鴈山龙湫当自气色苐恐翘材东阁待公而暖寒凌解严逍遥顺风无所不可邓隠峰云竿木随身逢场作戏似亦不必硁硁一节也仆且衰矣浮沈业海中虽怳忽若覩彼岸尚自杳然乃可复堕尘缘入鬼趣耶公爱我深矣所以用爱则未也新岁为道俗事见挠不克详报亮之亮之
　　
　　王承父
　　
　　岁晏峥嵘日为应酬文字见役刺促无时息肩殆不止如足下所调而已歌辞竒逸宏丽苐足下米汁之好逾甚安能托钵乞斋饭耶酒徒兼词客亦佳似不必于中有取舍也顾君志铭已敬诺恐亦足下所讥袖中物既已讥之而复绍介以请之何也一笑
　　
　　又
　　
　　饭后偶一出而遇陈氏人得足下书读之始知有太君之变令人酸鼻块处不能躬致束刍之敬俟元驭丈入当谋所以少尽也此君虽善病而风骨更转翛然思亦朗朗仆仅一坚顽石耳玉师误许之恐费椎凿力而不得寳如何如何游仙歌故应是未居忧前笔竒隽溢出种种烟霞色相然是鹤背时语非坐蒲团守丹灶时语仆不合爱而咏之数过无明业发混沌复欲破也公毁定亦当为我小破齿耳余不一
　　
　　又
　　
　　仆虽已凿坏然于生平二三故人不能遽舍方寸岁中有客谈足下天台病状令人心酸旋闻已勿药又云即起未能洒然欲走一信驰讯而云雨虚无竟莫可踪迹兹辱示八行怳如面奉颜色何慰如之足下云三十年光景为吟诗弄酒送却此二端亦未可尽非苐酒能使人病何仆尝戏言苦吟不如痛饮乐苐饮道成可朽生骨吟道成可不朽死骨今犹能为足下举之取衷可也自壬午改朔太原公无日不病则元驭无日不愁以至大故鸡骨支床几遂灭性即仆亦不能安寝息也足下向示行实当即送元驭所无从问之今始令其苍头检散帙尚未得尊命改作记鄙意以不若昆崘山人传为得盖传可该记记不能该传也刻经有数种留俟足下吊太原公致之不一
　　
　　又
　　
　　足下过访时方在沈冥妬足下俨然氷玉数以大白相沃冯陵不已宜足下之我恨也诵来教庄语雅谑时时有之则齐东酒酷也然足下我规也则我师也仆以九月遘一异人授我以谷神之诀三日而证矣絶饮者余一月而家弟归促膝欢噱不觉时一中圣觉其无害复成豪举然足下去之明日而此异人旋来见诮良苦今则戒童子毎会不过三叵罗止矣故曰足下我师也虽然足下向大作醉则厌醒人一作醒人便厌醉者足下故当自厌今今当复自厌故也何足下之智于处已而畧于处人也向望足下亡所携已忘之大约是阮家竹林中长言耳足下戒我饮而后许携一斗白菊酒白菊固佳乃欲以一斗酒作我一岁资也呵呵读诸诗转多转不忍释手向谈虽哺醩之余亦似欲为足下效齿牙之羡而惧赤眼者之恶发若足下所举十年以前争依名家以自起十年以后又且击名家以自立甚者手摹拟而口雌黄自欲成佛作祖不嫌操戈入室此大中时病然究竟言之苟能尽埽宿障天女鸠茶一切皆空即使未铲名根大树蜉蝣任其揺撼后千百年王承父无恙仆亦无恙此曹何为者序稿呈览欲手书付剞劂缘无格纸恐误行欵坐是中止亮之余不一
　　
　　又
　　
　　得足下手书满纸兼示白下诸诗怳然如觌管幼安眉宇所谕顾益卿中丞于辽阳幕府秇圃筑亭储酒蓄丼以待足下且分一月俸及紫团参貂襜褕为饷即仆亦叨沾焉此君书辞小半是念足下语曹生亦在所怜昔人所称髙谊薄云天于此君见之矣近得王辰玉数行推足下为山林之圣若一入长安门未免降作班固表中第三品苐能单骑从渔阳度山海闗而东小忍旬日口吻即入莲花幕矣足下尚望附仆而北耶冬初小有建白即上书乞骸骨未蒙天允献岁当复请耳举朝击一大珰不能胜朝门咫尺作笔札唇吻战场六十余老人尚堪于此地觅生活耶迩来日了文债形神不摄终须于墨池中淹杀无计回避如何如何吴叟谱序亦其一也才尽不复能佳塞白而已逸史仅存一本俟得副即专致邺架不悉
　　
　　又
　　
　　足下以仆留滞周南故不平耶仆之不能北盖尝誓之太原公所而南八座又无缺耳非庙廊有意薄之也热官难作不见少宰迩日遭猘口耶仆近再疏乞骸不获请部辞极媺太原书来云元老寕放我必不放兄考绩在六月不免褦襶一行力与二老言过即归坚卧矣彼寜能以一官覊我令老死白下也益卿念足下甚足下但渡白狼河勿问丹鳯池可也辰玉称足下山林之圣恐是欲足下坚山林之节耳草次不具
　　
　　张子予
　　
　　前闻足下无端为直指所窘瞻美归云尚在浮系世途好烧琴煮鹤寜止一人一事怅然怅然仆已寄迹方外不复甘腐鼠而饿鸱见吓转甚近戏语瞻美云吾欲出张将军难不如入就张将军易也如何节腹所余金少许助洗沐费又喻兰溪新刻景濓先生诗或可醒困眠也足下何不委兠鍪伯子跌宕笔床茶灶间亦足送日李于鳞云意气还从我軰生功名且付儿曹立语故有味也献岁成一歌拟赠伯子不果今为出之若沾沾者不无更作乃公行径乎
　　
　　王丈格
　　
　　始者叨楚臬获再沾咳唾之惠既徙郧镇则渺然矣而犹幸再于尺牍若奉面也归田以后吴楚各天鳞羽辽邈云梦之梦托之于缥缈想象间竟成子虚而已近始于贤从中丞公处得闻起居之畧令人爽然作天际真人想天锡难老岿乎与太衡并峙诸山培塿斯下风哉贞不自量娄起娄踬供人齿颊雕虫之役惫不得休近始能一自创捐家而出乃知披缁顶黄亦寻常男子事耳非久或得顺风而造公问道也短札附中丞公以达不敢劳作荅唯幸存之
　　
　　刘玄子
　　
　　仆避嚣遯墟落间一岁所矣而见迹者麇至不贷而会复小有鸡狗警不免复入城栖弇中方闭闗谢客而使者以大贶至矣长笺娓娓则金兰之契蔼然新诗尔雅则玉案之酬不薄及开藏征大集读之乃有见遗七十四韵者仆故未之覩也即覩之寜能卤莽足下若此仆自束髪操觚来于今年六十矣生不受人恩知已之感时时有之然自于鳞二三君子外亦未有大隃胜足下者也足下欲仆一言以为珠玉之导仆何敢辞苐笔研之戒数盟之佛前而輙倍之今岁六月始真断矣奈何息壤在彼请少迟之隧而及泉可也足下才髙而学博其气若祖龙之吞六雄其庀材用事又若征六雄之宫材而聚之咸阳先谏议藻语逸情虽未易及此二端者当归小许公耳诸体无所不妙长律排比填押不无武库利钝小加磨淬便成干莫又闻足下精于玄理倘不我薄指示一二以相印证骐儿时时称足下竒男子今当握手公交车无美入计元瑞就试及江右有吴生太原有黄子皆其人也相与上下千古其乐何似勉旃强饭自爱
　　
　　刘将军
　　
　　向者偕足下与在明子念登缥缈披襟畅饮雅俗信口觉足下于斯际萧然神澄故知长枪大戟中不能着正平大雅也质明遣一介操豚蹄斗酒出候舟次则足下复与在明五鼓发矣后有不腆之币附在明致足下不谓其尚未逹也信使千里而来手书勤拳写致肺腑古体见赠宛尔栖泊令人心折特奨饰过情非所堪承耳他作种种有独诣之致尤可喜者不蹈他人影子惟淘洗未尽小存蹊迹耳永嘉珍苞冠絶诸果魏文伧父乃以西凉葡萄胜之不满一笑仆岁得之王阳徳大叅及近沾侯公子叶别驾之惠苐今臈自足下先之一时传咀以为快事并他饷皆酒家上佐也诗宜和但迫冗小违迟之不一
　　
　　又
　　
　　辱手教满纸及册中诗歌字字从肺腑流出不蹈袭一语令人爽然足下之穷甚矣千里名骏骧首长鸣仆虽负孙阳之识而不当燕昭之寄徒有叹惜而已今西北丼州诸部与好叛之士合大是隐忧安庆小冦亦非疥癣闾井菜色犹尚仳离仆不知税驾之所计唯有一归而已归则又似负国家甚悔一出之为小草也龙君善竒男子借足下以慰落莫大是胜遇此间笔研填委应酬又时夺之春日稍长必当成一诗奉和也损饷黄丼百头十有六全然不免书生风味若君善所致则佳矣草草奉复不次
　　
　　何将军
　　
