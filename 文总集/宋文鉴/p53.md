<!-- { "loadSidebar": true } -->
　　维大中祥符元年岁次戊申十月戊子朔二十四日辛亥有宋嗣天子臣敢昭告于昊天上帝启运大同惟宋受命太祖开阶功成治定太宗膺图重熈累盛粤以冲人丕承列圣寅恭奉天忧劳听政一纪于兹四隩来暨贶殊尤祯符章示储庆发祥清净可致时和年丰群生咸遂爰荷顾懐敢忘继志佥议大封聿伸昭事躬陟乔岳对越上率礼祗肃备物吉蠲以仁守泣以孝奉先祈福逮下侑神昭德惠绥黎元懋建皇极天禄无疆灵休允廸万乗其昌永保纯锡
　　尊皇太后册文　　　　　　　　欧阳修
　　维治平二年岁次乙巳十一月丁巳朔十有六日壬申嗣皇帝臣某谨稽首再拜而言曰臣闻昔者明王之以孝治天下者非家至而日见也葢有要道焉推所以行于已者为天下率尽所以奉其亲者为天下先而四海靡然而承风矣洪惟有宋受命造邦百年四圣而小子获承之以继我仁考之遗休余烈方与羣公卿士夙夜以思勉其不逮庶防如我仁考付畀之意以申罔极欲报之心此固栗栗祗惧不敢遑宁者也顾惟眇末之质提擕鞠育慈仁咻煦至于有成自我圣母嗣位之始哀迷在疚而忧勤艰难一日万务协和绥靖保祐扶持功施邦家亦惟我圣母永惟至恩大德无物可称是以稽参典礼率吁羣心合志一辞恳恳惓惓不胜大愿谨遣摄太尉具官韩琦司徒具官胡宿奉玉册金宝上尊号曰皇太后恭惟皇太后圣善明哲柔闲静专粤自正位中宫内助先帝隂礼修而教行俭德着而下化遂及万国先于正家逮夫玉几受遗遭时多难勉徇勤请权同听决而明识逺虑动懐谦畏深鉴汉家母后之失讫不践于外朝及归政冲人合于易之进退不失其正之圣是惟全节钜美固已超出前古而垂法后世宜乎盛烈播于声诗尊名光于典册惟末小子获奉温凊呜呼殚九州之富以为养未足尽于孝心享万寿之福而无疆期永承于慈训臣诚惧诚抃稽首再拜谨言
　　皇后册文　　　　　　　　　　王安石
　　维熈寜二年岁次己酉四月丁酉朔二十六日壬戍皇帝若曰自昔有天下必择建厥配以承宗庙以御家邦肆朕受命奉循前烈考慎典册以祈协于神民咨尔向氏懿柔淑恭旧有显闻肇功唯祖弼亮帝室流德之泽覃延后嗣是产硕媛比贤姜任越朕初载来嫔蕃邸盥馈在中率礼无违以至嗣服祗承内事斋明夙夜罔有旷失宣崇位号表正宫庭今遣摄太尉推忠协谋同德佐理功臣枢密使光禄大夫检校太傅行尚书刑部侍郎上柱国东平郡开国公食邑五千户食实封一千户吕公弼摄司徒朝散大夫右谏议大夫参知政事防军太原郡开国公侯食邑一千一百户赐紫金鱼袋王珪持节册命尔为皇后夫惟兴王厘厥士女咸自内始逹于四海朕克勤人用弗怠朕克俭人用弗奢朕克正人用无反侧颇僻尔勤相朕乃济登兹于戏匪初惟艰惟慎厥终尔忱念兹朕以永享天禄尔亦豫有无疆之福岂不韪哉
　　仁宗皇帝加上徽号册文　　　　王　珪
　　维元丰六年岁次癸亥十一月壬寅朔二日癸卯孝孙嗣皇帝臣谨再拜稽首言曰臣伏观古先格王莫不大名发于前而大惠昭于后其法皆本于至公而不可易至后世臣子又欲尽报上之道以谓君德甚盛其言不足以包众美于是有至郊加诔之文夫欲推事存之礼述追逺之志则奉素享之荣号益新纪之鸿烈谋羣公请太室洋洋虖际天接地而震显之不亦当灵心而傅古谊乎恭惟仁宗神文圣武明孝皇帝躬清明之资赋神睿之略干行施之不息仁性根于自然时乘六飞端御大器知穷八荒而不见其迹泽及万彚而不居其功尔乃简防畯贤放逺邪佞宥恕刑狱怀保鳏寡赏不徇所私罚必当于理兴农桑之本务缉礼乐之坠文有惨怛好生之心吏或误入重辟必终身见斥有寛裕从谏之度言者屡进狂直必曲意见容念兵革之伤夷则不杀而服念稼穑之勤劳则罔宁于勉矧履天下之尊而持之以抑畏飨天下之富而宝之以俭素舆马不闻于游盘钟鼓不渉于闲燕宫室亡奢靡之饰器服亡瓌竒之玩加以夙夜齐防事天之诚尽霜露怵惕念亲之感深方朝廷之久安廼大革因循而圣政又新为社稷之重计廼前定祸乱而皇嗣蚤立故四十二年仁恩川流涵濡薰蒸格于上下日月华风雨均四时龢百谷蕃北有契丹而不能骄西有黠而不能轶虫鱼遂性自安川薮之游男女洁诚更趋耕织之乐固有幽遐荒昧之俗不约而子来竒伟倜傥之瑞不劫而特见者矣丕赫哉宪度鸿明声文沛施自载籍之传葢未有休功盛业可加于兹也重循凉菲永念猷训今将欵清庙陟紫坛遂受厚福以浸黎元宜于此时临彤庭发玉版上不敢隳祖宗之典下不敢亏神民之情如尧如舜如禹如汤岂不高一世之闻而流万世之声哉爰饬上仪载扬景铄谨遣银青光禄大夫守尚书左仆射兼门下侍郎上柱国太原郡开国公食邑七千六百户食实封二千五百户王珪奉玉册玉宝加上徽号曰仁宗体天法道极功全德神文圣武濬哲明孝皇帝恭惟明德在天临受徽称维亿万年永锡嘉祉谨言
　　立夏国主册文　　　　　　　　王　珪
　　维熈宁二年岁次己酉三月戊辰朔十四日辛巳皇帝若曰于戏昔尧合万邦而民风和周建列土而王业楙若古申命葢国家之成法也咨尔秉常廸性纯一饬躬靖防生禀山川之灵旧传弓钺之赐抚有西夏尊于本朝知事君必尽其节知守国当保其众乃内发诚素外孚誓言质之天地而不欺要之日月而不昧朕用稽酌故典表显徽实锡尔以茅土之封不为不宠加尔以车服之数不为不荣涓辰既良备物既渥诞举丕册以华一方今遣朝奉郎守尚书司封郎中上轻车都尉赐紫金鱼袋刘航文思副使银青光禄大夫检校太子賔客兼御史大夫骑都尉彭城县开国伯食邑七百户刘怤持节册命尔为夏国主为宋藩辅夫履谦顺者靡不膺长福懐骄肆者靡不蹈后虞率身和民时乃之绩往钦哉祗予一人之彛训可不慎欤
　　皇后册文　　　　　　　　　　李清臣
　　皇帝若曰天相予祖宗兹厯世宁康朕既敬绍丕绪罔作丽观厎信内外惟式蕲以正邦今左右弼臣礼仪正贰暨族老宗妇各防厥事咸铺绎旧闻明敭于位曰干施坤承日照月俪四时不忒万物用成盍稽则象询考筮若时元吉正名锡服俾长首六宫以母天下予惟国有故常是何敢弗率咨尔王氏乃祖忠劳王家书于太史子孙公侯出入藩服惟功泽逮兹是硕媛淑温恭备有嘉德聘归王邸入承事皇姑靡不若礼上天右序予家蚤育元于庆在宗庙惠赉于四方乃以某年某月某日遣摄太尉具官某摄司徒具官某赐尔皇后之宝方寸有半文盝螭纽授之玉册厥简五十命尔翟衣笄纚博鬓黼领大带以朝暨岁时将祀于东西宫金舆朱葢虎贲禁卫歩障行导是惟显哉尔其克后职思后道履中体顺兹日飨多福集大祐于厥躬其尚佽助予治昭闻于无穷于戏懋戒之哉
　　仁宗皇帝哀册文　　　　　　　韩　琦
　　维嘉祐八年岁次癸卯三月癸卯朔二十九日辛未仁宗神文圣武明孝皇帝崩于福宁殿旋殡于殿之西阶粤十月戊辰朔六日癸酉迁坐于永昭陵礼也龙驭賔天珠襦留殡万方之轨同臻七月之期兹近法仗已严灵輴未进风云惨鬰以生悲臣妾涕号而思殉孝子嗣皇帝臣某接统承尧念亲晞舜徘徊象物惊禁从以如存摧慕僊游致哀诚兮必尽繄临奠以长辞葢终天之永恨乃命弼臣以文传信其词曰惟宋受命与天无疆艺祖以武厎宁四方神宗以文万邦一王眞庙绍隆赫然其光逮夫仁宗益炽而昌厥生之初上帝惟祜天日之表振古未覩色出圭璋歩严龙虎其俾眞人来绥下土元良之建匕鬯是主寝门之问惕若文武嗣训之循纂承丕绪左右献言以防自处大运归干独化陶甄进良黜奸始章圣权其仁如天其度如渊其仁伊何得之自然草秀而茁虫飞而翾尚不忍伤况吾民焉惠泽之霈滂洋幅员物无不滋四十二年猗如天兮化功则全其度伊何汪然莫际巨细必容黙分诚伪臣在言职不知讳忌时肆诋讦众嫉狂易圣心怡然曰此忠义是也吾从过焉何戾猗如渊兮是能致治明慎庶狱极于哀矜惟法所在未尝妄刑郡邑之吏责之详平一失入罪无阶显荣尊为天子以俭为贵崇尚清虗屏斥纷丽向缘不怿辅臣入视殿幄萧然茵衾故敝率用缯素了无文绮众目惊嗟上曰何喟吾之受用素止如是此民膏血乌敢妄费恭事天地孝承祖宗九见圜丘再祗合宫大祫于庙亲借于东服器精备粢盛洁丰小次不御秉圭颙颙何必户晓民胥偃风取士之路务存至公十二临轩策之必躬隽髦尽得岩穴几空有将有相曰功曰庸眇视三代吾其比崇北人之强西夏之猘时欲侵陵恣其贪嗜吾以威怀折其凶鋭两皆心降从我控制百蛮梯航琛賮日至礼乐具修干戈不试夫惟立嗣天下之基前世令王或牵以私事不前定濵于乱危我出独断挺然不疑求贤于宗唯圣是知神器之重其传有归庙社以安生灵以嬉迹其大公尧舜之为昔在人上必有偏好或乐驰逐或喜征讨或务宴游或专营造或迩声色或泥丹灶棊奕之工击拂之妙有一于此下从而效噫吾仁宗澹无所乐曰吾好者在勤政道日必旰昃惟先之绍闲时弄翰或或草垩帚之挥千竒万巧去冬之暮清燕之间再辟天阁诏呼从官亲作飞白侍臣纵观心合造化生成笔端书幅逾百大均宠颁退坐群玉行觞尽欢呜呼哀哉赐墨尚湿宸章未刋植璧斯防遽有金縢之祷缀衣遂彻俄承玉几之言呜呼哀哉大变之来天倾地裂四海之恸风号雨血兆民震骇其无生百辟寃呼而仅絶乘云之游兮汗漫而自高持防之慕兮僵仆而徒切因疑前防之非常似与羣臣之叙诀呜呼哀哉候律云凛诹辰协元严蜃路以方驾视羽幢兮始前池竹揺雉车旗饰鸾背朱雀之通逵指青龙之吉山关路长兮去复去宫车挽兮还不还痛彻六宫兮莫如逝泪洒重瞳兮胡可攀呜呼哀哉寒日昼昏愁隂夜积巻晴霓于丹旐荡霜波于素帟悲笳互咽六州之奏增凄骏岳前瞻万岁之声何閴大隧一扄幽堂永寂人间之恨空长帝所之欢岂极呜呼哀哉秦汉而下御邦子民夐越三纪才闻数君其间治乱以相駮否亨之不醇如仁宗享国之久而始终太平兮彼安敢望吾之清尘生而无穷者厚载健而不息者高旻惟至仁盛德与高厚之俱兮万世巍然而不冺呜呼哀哉
　　宣仁圣烈皇后哀册文【代宰相】　　毕仲游
