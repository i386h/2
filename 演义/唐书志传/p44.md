<!-- { "loadSidebar": true } -->
　　却说慧亮自率水军，连战船而守，与陈正通东西列营。人报：“唐军出峡石，要来交锋。军士在阵前百端辱骂，甚是无礼。”贼将皆请出战。慧亮曰：“此乃唐军激我之怒，欲赚汝等出战。必有奸计，从容待之。”又报：“唐军各裸身赤体，骂声犹秽。”慧亮登战船观之，果是唐军尽是老弱将士，于阵前辱骂。慧亮下了舟舰，迳率五千精锐，杀上岸来。已砍倒数十余人，唐兵散乱奔走。贼将久欲战，乘势杀入。迎头正遇李大亮。慧亮更不打话，舞刀直劈将来。二人战未数合，大亮跑马便走。对岸陈正通见唐军战败，引本部一直冲进。唐军走过丹阳，慧亮等犹夺力攻击。时初夏间停午，微风正发。李靖于高处观望，见敌兵漫山塞野而进，已入伏中，即放号炮，如天崩地裂之势，唐军伏兵齐起。慧亮见唐军四下迸集，箭如猥发，知中诱引之计，即催回人马，奔走东岸。黄君汉一支人马截出，与慧亮战了数合。慧亮刺斜突出峡江，见江口烟焰张天，战舰尽被烧着。祖尚一军截杀，贼众死于水中者不可胜计。慧亮杀近北岸，祖尚勒马追袭，未及数步，一刀斩慧亮于马下，降其余众。祖尚引得胜兵杀向丹阳，与孝恭大军相合。城下金鼓之声，达于远近，贼将陈正通已被李大亮刺死。公祏在城中，闻其众尽道（遭）唐军所杀，弃城而走。未五里，伏路军人认得，捉回丹阳。
　　是时唐军大队已入城，收公祏余党诛之。独走了左游仙。孝恭鸣金收军，将士各上其功。降其众数万，夺得辎重无算。人报知公祏到，孝恭坐军门责之曰：“唐主有甚负尔处，谋杀雄诞而叛？今日捉到，尚有何辞？”公祏低首无语。孝恭令推出斩之。不移时军士簇下，斩首回报。孝恭将首级以匣盛之，遣人传送京师。
　　静轩周先生有诗断云：越位贪心不久长，辅公亦自昧行藏。于今枭首锋芒下，山鸟无声几夕阳。



　　第五十三节　元吉定计图秦王　建成称罪见高祖
　　却说近臣奏知捷音，唐高祖将公祏首级挂于四门号令，下诏召回太子建成等班师。秦王先到，高祖着文武迎之入朝，赐赍甚厚。及齐王元吉至，唐主亦如待秦王之礼。各赐宴回。秦王甲士前呼后拥，文士战将，齐齐整整，鼓吹送入府中。建成观看，甚怀不平。居至自府中，闷闷不悦。中允王珪入见之曰：“太子平定山东功绩显著，皇上悦而重赐。因何有忧色？”建成曰：“我心事，汝岂知之？”珪笑曰：“莫非以秦王势大，太子不能固其位乎？”建成曰：“实不瞒君，昨因皇上赐宴而回，见秦王爪牙极壮，甚怀忧惧。倘皇上一有不讳，乘机而起，则唐之天下，必其有矣。因是终日不食，形于愠色。盖为此也。”珪曰：“太子勿忧。洗马魏徵，极有见识，殿下召而问之，必有高论。”
　　建成遣人召魏徵至，以秦王事告之。徵曰：“展下特以长居东宫，非有功德为人所称。值今祸乱之时，无秦王何以见太平耶？如今之计，殿下正宜修德于内，亲贤于外，使四海归心，黎民是赖，则天位自保耳。秦王其奈尔何？”建成沉吟半晌，乃曰：“以公之论，则吾以长得此位，竟为强者所得，不如早让之，以免后患。”徵曰：“臣之言本出诚心，欲使殿下归有德之位。非敢以私意说王，而残骨肉之亲乎。”建成见徵言不合，拂袖而起。次日，王珪入见曰：“昨魏徵所言，非爱殿下者也。何不请齐王议之？”建成曰：“公不言，几忘之矣。”即遣人请齐王：“来，有机密事议。”不移时，齐王已到。入府中坐定，建成密以秦王事告之。元吉曰：“太子勿忧。秦王自恃功高，每有轻我之意。遇机会处，当为兄手刃之，则彼众自散。成得甚事来！”建成曰：“弟若为，须掩众人耳目。骨肉之亲，不无嫌疑也。”元吉曰：“自当见机而作。”即辞建成而回，与心腹人裴善商议。
　　善曰：“秦王无罪，且功劳显赫。大王欲图之，倘彼众有内变，谁可御之？此事不可漏泄于外，恐画虎不成，反类其狗者也。”元吉曰：“吾有一计，未知行得否？”善曰：“王有何计？”元吉曰：“吾来日以母后庆旦，请车驾至第，秦王必随之而来。预先埋伏甲士于密室，候车驾先回，延秦王在坐，醉之以酒，击盏为号，令甲士杀之，足除其患矣。”善曰：“此计虽妙，秦王随侍者亦多。若杀之，不免于筵前成战场矣。王之祸能保耶？可与太子议之。”元吉着人请建成来到，将谋秦王计告之，建成曰：“不可。弟既以庆诞为辞，岂席中而有杀兄之理？须缓缓图之。”元吉怒曰：“今日此事为兄计耳，于我何有？”建成告归，元吉见所谋不就，私自招骁勇之士二千余人，使护卫太子，又密使庆州都督杨文干募壮士，欲图秦王。
　　却说高祖集文武商议曰：“朕始创仁智宫，将报皇祖考之德，卿等以为谁可奉此宫事？”谏议大夫苏世长奏曰：“太子建成慈仁慎密，可居之。”高祖大悦，即下诏，着太子出守仁智宫。诏下数日，高祖亲率文武幸仁智宫，群臣各侍从随行。齐王元吉、秦王世民亦在行列。建成已先知得高祖亲幸其宫，准备迎接。密遣人告元吉曰：“秦王深得内外心，若不因便宜图之，吾等危亡无日矣。”元吉闻此消息，即与郎将朱焕议曰：“日前嘱君之事，在此一举。若事成，自有重用。”朱焕曰：“受君之命，敢有违错！王无忧。诛秦王，吾之任也。”元吉即以兵甲付之，使其先入宫中，候有动静，即为内应，朱焕领命去了。元吉又虑秦王侍从者多，先着校尉桥公山部甲士于宫门外拦截，不许混入。
　　此时齐王分拨已定，遣人通知建成。次日，车驾已到宫中，公山等惧有变，亦不免祸，迳入秦王府中报知。世民听得大惊曰：“我得何罪，太子欲害于吾？”即入宫诉知建成欲谋害事，正遇宁州人杜凤亦言此事。高祖大怒曰：“骨肉如此，何以正外侮哉？”即遣校尉张田收建成问罪。众臣皆奏曰：“陛下以太子居仁智宫，为社稷计也，虽有奸谋，未见实迹，乞宽宥其罪，而问其属。”高祖怒不息，因下诏捕其所属王珪、魏徵及左卫率韦挺、舍人徐师谟、左卫车骑冯世立，欲杀之以薄太子罪。孙伏迦曰：“太子所属罪固有，谋秦王出为一朝之故，其臣犹有未知者。今若并杀之，足显太子有叛意也。陛下虽（惟）召太子问之，其冤自白矣。”高祖从之，乃手诏召建成。建成闻诏来召，惊惧不敢往，集官属商议。师谟曰：“事已败露，不如举兵诛秦王为名，国家可定。不然患及身矣。”建成将从之。詹事主簿赵弘智谏曰：“太子若此举，我等皆受灭门之祸矣。今秦王已知殿下之谋，其府中将士环（擐）甲待战者，不下万人。若与之比量，其能胜乎？如今之计，称皇上有诏来到，虽损去车服，屏其随从，轻往宫中谢罪，庶明无此事，尚可及也。何乃速为受罪乎？”建成依其议，乃入见，叩头请死，投身于地不能起。帝怒不解。众臣力劝之，乃下令囚于幕中。
　　时秦王在旁，欲与之分辨，见上囚了建成，亦俯首不语。忽边廷飞报：“庆州都督杨文干发兵反入宁州，杀死守臣，声势已近宫廷矣。”高祖惊问众臣曰：“贼近仁智宫，谁可讨之？”秦王奏曰：“文干竖子耳。官司当即擒之。就使为祸，亦刻漏之矣（失）。正（止）须遣一将，可致麾下，何重劳圣虑耶？”帝曰：“文干事连建成，恐助应之者多。汝宜自行。若事平定，还朝立汝为太子。吾不能效隋文帝自诛其子，当封建成为蜀王。蜀兵衰弱，他日若能事汝，汝宜念骨肉亲以全之。不能事汝而起叛意，汝取之易矣。”世民领命，即部兵出征文干，不在话下。
　　却说元吉见秦王既行，乃入宫见高祖宠妃张婕妤、尹德妃曰：“秦王自私金帛，或皇上有所颁赐，彼辄谏止，封帑簿，非有功者不得支。上因止而不赐。今又欲专功于外，希图其赐，使娘娘等不见府库服玩。若今复以建成为太子，他日得君位，尔宫嫔无不富贵者矣。”德妃曰：“王无忧。我见上，自有解说。太子之位，必复矣。”元吉喜而出。遇见封德彝，亦为建成言之。德彝曰：“明日朝见，力为君奏此事。”元吉曰：“事若就，必当重报。”遂与德彝别。次早高祖尚未出宫，张婕妤与宫妃皆为建成游说曰：“海内无事，陛下春秋且高。昔日曾赐诸王宴享，秦王辄悲泣，正为嗔忌妾属耳。若陛下万岁后，秦王得志，妾属无遗类。东宫慈爱宽洪，必能全养我等。今被囚废之，唯陛下为臣妾保善后计，复其原位，斯有望也。”言罢，皆悲不自胜。帝恻然谕之曰：“待孤与群臣议之。”遂出宫问及建成之事。封德彝奏曰：“东宫有长者之量，为内外所容。虽一时有忤陛下，乞赦之，使其得改过自新，苍生蒙福也。”高祖曰：“寡人曾许于秦王。如复东宫之位，无以示信群下矣。”德彝曰：“立长不立幼，国家之大体。秦王弟也。太子君长，陛下立之，自可以塞众议。何谓失信耶？”高祖闻德彝之言，意遂变，赦建成之囚，召入责之曰：“尔今兄弟，自当和睦。虽念王业艰难，各保其位，无复为相残之祸。后再不轻赦也。”建成叩头受命。高祖遣还守京师，惟归罪于王珪、韦挺，并流巂州去讫。
　　却说秦王进讨文干，兵未至宁州，文干被部下所杀，以其首级来降。世民班师，见高祖，奏平服之功。高祖大悦，将文干首级传示京师。下诏回长安。
　　范氏曰：建成擅募兵甲，以危君父，其罪大矣。高祖不以公议废之，乃惑于奸臣之计，牵于嫔妃之请，致使兄弟不相容于天下，皆高祖不明之过也。
　　静轩周先生有诗断曰：唐于眷属得登庸，谋议纷纷非至公。龙竞腾空云扰扰，雁排乱齿雨濛濛。岂知骨肉天亲内，复作兵戈剑戟丛。俯读仰思深可慨，原归高祖不明中。



　　第五十四节　秦王承诏征突厥　张谨调兵战颉利
　　却说唐高祖车驾已归长安，太子建成迎接。群臣参贺罢，高祖曰：“东宫僚属，不以仁义训导，使建成蹈弗赦之祸。今后虽（惟）选硕德老成者辅之，庶能保其位也。”众臣皆以：“中允王珪、洗马魏徵，是二人才德伟闻，陛下可赦其罪，必惩劝太子于有道之归矣。”高祖允奏，特赦二人之罪，复其原职。又诫秦王曰：“自后兄弟各齐心辅治，勿越分而生异心。国法必所不容。”世民顿首称谢。
