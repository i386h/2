<!-- { "loadSidebar": true } -->
　　俞君汝成既第进士将遂以是岁夏六月乞差便省其友为绘萱竹为圗系之诗歌使归以寿而以稔于予予曰善颂者必取类取类者必依其似颂而不获于义君子以为謟且诬也昔者屈平之作离骚所称多荃蕙蘅兰辛夷杜若南国之诗取苹蘩焉夫有明信之志必象其洁而山谷涧溪芳烈之物于幽人之贞固宜之今斯图也而以寿逺于取类矣曰不然汝成兄弟盖幼而孤母杨屏处一室中伶仃寒苦无族姻之托又仰有舅姑日藉以共养提五七岁童子而与共门内外之事生人之忧莫惨于此矣然母以贞信之操持之廿余年而无贰虑生有养死有塟宾婚百需十指具给字二子而教之曰必毋隳乃父之训虽丈夫之节不烈于此矣今汝成获第而归也驱车而入里闾声光烨烨动人耳目冠带佩舄上堂奉巵酒为寿母子相欢视廿余年所经已恍若隔世事其伶仃惸独之忧有不遂释然者乎乡人之相与语曰此某之孤也而母之节益大章明于时夫世之言忘忧者必于萱言节者必于竹则斯图之所取类也舍二物其奚以哉抑竹直而不倨外泽而中虚形中规声中律吕盖风人尝以比徳于君子焉母素善教夫既以节自成其身其又将益充其类成汝成以君子之徳而终其令名不然犹母之忧也而安能忘诸予既与闻斯图之义会汝成以序请遂次第其语而书之

　　赵东浦暨吴安人双寿序

　　上海赵翁于嘉靖戊戌为七十之年厥配安人吴如之而加二焉先是子成将归为寿于诞辰以语其同年王子王子曰嘻夫礼行于朝而民若徳礼行于乡而民肃敬礼行于家而民作孝黄唐养老之政邈乎罔质之矣记礼者率于虞夏商周详焉而首曰有虞氏有虞氏则四代其昉也先王所以一庶政殖兆民风四国淑百世者皆于是乎基之是故其化逺其泽思于无穷则养老之礼隆之矣礼失而治衰故天下有遗年者于以期民之孝敬而若徳不亦难乎四代上庠更老之政后世既无以稽之犹幸或存者惟乡饮礼耳然今之乡饮非古也其舆合而齿尚盖仿佛先王之意云故贤者修之以式治众庶则之而成教仁孝兴行始乎乡达诸天下繇此其训也孔子曰吾观于乡而知王道之易易也不其然哉不其然哉然今郡邑不皆良大夫则乡之举也往往宾夫愿人耄老而几豆之或儒衣冠而闾市行者顾轩轩然西北位斯徳而齿者有不欲揖譲其间而其究亦为虚文耳矣夫老也养不于朝齿也饮不于乡则孝子之欲亲其亲老其老者始各谋其时以为亲寿而比党之人因合会羞饮焉以重其年盖朝失而索诸乡乡失而成之家其流然也矧今天子躬化导民明诏毎下輙求天下之老肉帛之而有司又时举饮于乡以祗徳意布常宪所谓朝与乡之失殆稽古四代之政而渐■〈氵复〉之矣又奚家焉之足云寿矧今有位于朝者率以满考或未满考而天子下推恩之令例皆得封锡于其父母子成既有位矣而亲之年适又相值也其尚冀朝夕获封以为亲荣昭天子之宠命而曷为以私是图抑亦使里有慕邑有渐焉家是以各亲其亲人是以无犯齿其无乃非饮食之谓嘻是教之寓也夫能不忘君宠忠也举以荣亲孝也有亲亲之教焉仁也一事而三物成谓此类也夫既赵子以请乃书而归之

　　勅封孺人茹母杨氏七十寿序

　　余观天地之气屈伸消息犹循环之无端故其散于万物也厚薄盛衰迟速强弱亦杂出而不齐夫岂独气之不齐将造物者亦有所靳而不轻畀之以其全与抑亦使人有不可测者与故或厚焉而薄或衰焉而盛其迟速强弱也亦然有得失之机有终始之变语曰松栢之下其草不殖此得失之机也易有泰有否有剥有复此终始之变也夫寒暑昼夜自天地犹不能以常而况于人乎是故智士观物而知微贤者持盈以虑逺不强其所不可齐亦不妄意于其所不可测而修已立徳以俟其自致则造物者之于我将亦有辅其所不能增益其所不足以厚吾终以大吾之所得者矣噫此果造物者之有意与抑其理然也吾乡茹君节庵尝以英才伟志有声庠序问比登甲科为名进士筮仕为良吏而栖迟于州县之职藩臬之佐者若干年不克竟其所施设窥其意常若有龃龉诋挫之疑嫉俗之愤而人亦数数为君弗平然至于今而君之家声日益光大有孺人之寿考焉有三子之负荷焉有诸孙之绳绳焉则夫所以栖迟龃龉于君之身固造物者将有以厚其终大其所得而故靳其全示人以不可测者也夫以君之才力使少自矜饰或有所附离如今之人则其仕未必不即达其归而休也未必若是遽然挟其能以与造物者争衡则所谓天定胜人之说将必有在其身之不能恤又安能以其余遗其身后而启无穷之休耶信乎气之所锺必郁而盛物之所亏必有待而完以吾观于茹氏盖郁而有待者也其泽未艾也岁辛丑三子者民泽民望民瞻以孺人寿七十征余文以祝余闻孺人宦族子事节庵君夙有妇道又慈恵善训诸子孙皆雍雍观法其致寿考盖又非偶然者故为书是说以归之使知节庵君之善遗而孺人之得于天者方未已也

　　拟重刋文章正宗序

　　夫自孔子没而斯文湮六经之道熄而微言絶数千百年之间所谓巨人宗工以文章鸣者盖彬彬焉然而盛衰存乎运醇疵存乎道精粗存乎功则其髙下取舍殆有不能逃于尚论者之权衡矣今夫三代皆文人六经皆文法而君子以为不然岂非至文不华徳立而言该者哉是故其中粹以和其外灿以光不期于文而天下后世莫复以文争雄焉自今观之或播告以畅旨或敷陈以析义或纪载以该往或咏歌以揄情旨畅则民可明也义析则变可尽也往该则故可核也情揄则志可章也然岂有意而为之哉如日月之光华如星辰之经纬繁丽如云霞朝夕之瓌竒绚赫倏忽万状莫非自然而然故圣人之文天之文也乃若后世之所谓文者吾惑焉非絺绘藻饰悦耳目以为佳则或剽盗陈言熟烂可厌非穷探冥搜为荒唐不经之语则鄙俚而无足观而不然者又或钩章棘句竒涩聱牙险詟神鬼髙嫓皇坟务以刿目鉥心骇眩愚俗而实则假艰深文其浅近夫是以言愈工而道愈离作之愈多而不可以为文之正也岂六经之外三代而下独无文乎抑亦气运致然人不得而与也虽然河海之深挹流者不一源而取润日月之照遡光者随小大而皆明圣人之道犹之河海日月也故学术之士词艺之贤以其明资博识宏才雅思操觚搦管亦往往而有得焉虽醇疵异致精粗靡一苟掇其精而采其醇要之不诡于六经云尔斯于河海为正源于日月为正明而圣人之所不弃也然代存制作家传简册汗牛塞宇实浩以繁惧覧者或昧焉矣迨宋儒真徳秀氏乃独于兹而究心焉于是尽取古人之文自春秋以歴汉唐掇而采之于诗则又上及顺则之謡解阜之歌以诗书所轶存乎古也序以世次体以类分而搃其凡例有四为辞之不可以已也故首之以辞命为议之可以见天下之心也故次议论为古记事之别有史也故次叙事为诗所以言志也故以诗赋终焉夫则其辞命可以明民法其议论可以尽变效其叙事可以核故模其诗赋可以章志四体具而天下之文无余法矣而必皆依于古不缪于先王合于六经而庶几哉为载道之作夫是以殊世并美异人同工丽而不靡近而指逺髙不沦于虚竒不过其则约而尽丰而弗余一展巻而诸子心之精言之华皆于是乎在间又识其下方以明取舍之意而搃其集以文章正宗名焉于乎是可以见西山之用心矣曰宗者以见其犹日月之明河海之源曰正者以见其非旁流末光而天下后世之欲为文未有不由之者匪是悉邪也不可以为宗也是以至于今而业文者宗焉其利博矣顾其版久漫缺讹舛则亦未便览观遂出而重梓之而书其说以序

　　拟金台八景诗序

　　夫金台古幽冀之域我太宗以神武绍业用定厥都是诚上游之地而天下之首其山川绵亘逶迤盘峙兀业内拱外障风凝气结入而守之足以朝万方壮皇居出而用之足以震逺迩抚戎狄殆天设之以贻我国家使建不拔之基以恢千万世之业者也夫负百二之险其地固乗建瓴之势其形便地固形便斯王者之所以制天下而威不轨者也周诗有之曰瞻彼洛矣维水泱泱在商颂曰商邑翼翼四方之极夫是以能固家室而保后生焉岂非其处势使然哉予始至京师得观所谓金台八景诗者窃怪其不能扬国灵颂皇业而区区于云山雪月之观游望之乐咏之歌之其无乃非商周诗人之意也乎噫是可知也夫务徳者遗险守道者忘力故盛世多逸情危时无易语昔召康公作诗于成王之时其首章曰有巻者阿飘风自南此固不闻其有夸侈之情而张大之语而今莫不以成王为令主康公为贤臣者何哉惟其时而已我国家隆徳显治方将逺驾唐虞成周之治歌似有所不屑焉者然存此诗以备采择亦以少续巻阿之歌云

　　拟重刋大学衍义序

　　六经羣圣人之作后之言学与治者必稽焉学殊方而协一治亦异则而同归盖虽有内外本末而实相为终始体用出入未有语治而不根于学语学而不及于治者也然不繇其序则涣而无纪不繇其要则杂而易荒孔氏大学一书所以为之序而掲其要也夫吾夫子之道即羣圣人之道而吾夫子之说亦即羣圣人之说自曾子传什已不能外六经而更为之辞其曰克明峻徳曰作新民曰于缉熙敬止曰宜其家人曰于戏前王不忘皆六经说也亦足以见圣无异道道无异说大学乃六经之搃会而吾夫子盖羣圣之大成顾夫子之经既宏大简约曾氏之传又加详该焉自宋儒真徳秀氏衍义作而后六经羣圣人之道大学孔曾氏之心学所以为治治所以必本于学先后之序施为之要于是乎粲然益明且备矣举而措之诚足以为君人轨范时以交疎于君乃不克卒究其施至今尚论宋治犹复为之扼擥惟我圣祖继天立极方兵戈倥偬日不暇给独于是书心好而表章之适内殿落成即命侍臣书之庑壁便顾諟也其所以上继列圣之綂而启我国家千万年之治者要未为无助已皇上缉熙圣学日就月将方将以明徳之藴大新斯民其于大学之道固躬行而心得之矣顾板刻旧汗漫不足以备乙览遂命重梓焉以遗来世盖一举而我皇上稽古之学法祖之心裕后之规纯王之治皆于是乎在是用记之以扬厉于万一若夫其纲二其目十有二其目之详十有四本书具存兹不重录

　　拟送太宰汪公致政南还序

