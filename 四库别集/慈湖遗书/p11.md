<!-- { "loadSidebar": true } -->
吾之日用何如哉如东山之晓色苍茫无际不可揽取其间云气隠见阳辉粲发霞舒金锦愈变而愈竒云拖玉龙出没夭矫于万峰羣翠之间可观可骇而须臾忽化千态万状莫绘莫画又如江上之秋光清空爽明若甚近也而不可执若逺也而不可追而及清露濡之霜月烱之而无所损无所益又如松间之溪声玲玲其鸣其音甚清的然可以听而闻而不得夫音之形又如岩前之月明其洁如玉其流光凝止若可以敛而掬入松为松入竹为竹随物赋形而终不得其机轴此岂吾之所私有独妙独化他人不得而与哉举遐近通万古夫孰者之不然惟昬明之不齐是非之迭出所以有知有不知有协于极于不极粒我烝民莫非尔极孰谓吾日用而非极乎孰谓吾日用而可以知可以识乎孔子曰哀乐相生正明目而视之不可得而见也倾耳而聴之不可得而闻也孰谓吾日用而可以见而可以闻乎偶书如右他日名之曰东山赋或疑当名日用赋应之曰如此问不惟不识东山亦不识日用庆元丙辰仲秋书于石鱼竹房 
蛙乐赋 
至矣乎至矣乎音声之妙有如此不可以言道不可以意传者乎静夜兮寂然发机兮捷然有唱辄酬兮翕然骤然千鼗竞奏万珠纷聨此断兮彼续甲洪兮乙纎各出其竒互发其妙离离然粲粲然若星辰之缀悬泠泠然激激然若岩隈之溜涧下之泉又若急雨过潇湘之上织锦濯蜀江之芳鲜宫商迭播角羽相先律不知其何律兮吕不知其何吕唯覩夫大积焉而不苑并行而不谬随之不见其后迎之不见其前如彼万象森罗参错毕见其莹然之鉴澄然之渊至动矣而静至繁矣而不喧是音也可闻而不可聴可以黙识而不可口宣孔圣遇之而忘齐国之肉味黄帝得之而大张于洞庭之原胡为乎独不见省于横目之士至憎而不烦甚以为寃寃矣乎寃矣乎俯不覩其为地仰莫知其为天虽百师旷何所措其耳虽千子期恶从探其源然则是其要妙终而不出其秘以启后来之惓惓者乎西屿杨子于是为之歌曰竹风之萧然松月之烱然佐以丝桐之洒然继以是歌之油油然可谓昭然灼然 
月赋 
山月兮腾腾千峰兮毕明入林度岭兮疏爽而散清浮波泛流兮又何其萦回潋滟湛湛渟渟云气尽伏太虚碧澄不疾而速不行而至忽一轮之骤升珠无得以肖其圆玉不可以齐其莹神光独竒万古一灵遯星辰之失色截天汉之欲倾虚明之妙弥满六合拟揽之而无得姑触之而莫零入竹则与之为竹入松则与之为松到几盈几透窓可棂彻酒涵杯跨弦诣琴大巧造微至于此而无所用其力至洁非染而如留若凝却之似止而非止进之似临而匪临自古幽人雅士孰不仰止玩止乐之咏之不知其几千万语矣终莫能赞其不可摹写之竒探其造化机缄之情广寒宫殿近在吾方寸之地而有目者无覩有耳者未聆西屿杨子女知之乎杨子曰予惟无知故若是乐也故若是融融皜皜迎之不见其首随之不见其后也且不自知其为无知而况于知乎子仰而观之清明者何乎俯而履之博厚者何乎从子目之所视所视者何乎从子耳之所闻所闻者何乎彼乎此乎巨乎细乎虚乎实乎众乎寡乎有乎无乎子乎我乎可言乎不可言乎可思乎不可思乎洙泗圣人所以无得而称姑托之以水曰知者乐之又托之以山曰仁者乐之某今亦姑赋之以月而某乐之子信之乎 
心画赋 
砚者天池也墨者玄云也笔者龙也乘龙者不知其为何神也迎之不见其首随之不见其后操则存舍则亾出入无时莫知其乡忽焉有感而动乗龙饮天池之水运磨玄云须臾下膏泽以润洽万物随物为形为圎为方为正为旁或直而遂或曲而疆或来或徃如飞如翔如金如缶如齐如庄变化万状众善中蔵粹然之容烟然之光其不可穷尽之妙岂锺王欧虞诸子所能梦而见觉而望彼方且驰骛矜炫乎放荡之晋世以文餙奸可耻可叹之唐后世又从而祖述之不复知三代之王古列圣人典章锺鼎刻画具在覩之使人温良恭敬中正精粹之徳生今观兰亭遗藁亦有油然感动于中者乎亡吁吁嘻嘻壊人心败风俗使成人鲜徳小子无造享国者不长皆斯类有以共成其殃而天下犹不知其故反相与助其狂澜撷其余芳 
诗 
明堂礼成诗（嘉定二年秋九月辛丑皇帝祀上帝于明堂礼成馆职祗承旧比作诗以奏忠朝请郎秘书省著作郎兼权兵部郎官臣杨简上进[后不上]） 
去腊陈三札兹秋奉九筵羣英俱有赋孤迹敢无篇宗祀新隆礼宸衷上格天虚明融寂寞大化合敷宣近骇边烽急前惊内寇连鬼神虽然佑刑政谨将然咸谓公私杂希聆宰辅贤积深千万弊任止二三年苟且姑循旧嗟咨亦屡传旱蝗难熟视殍墐惨相聫寒后裘方索薪间火已然冕旒几咫尺轩陛隔天渊善颂无谀语愚衷有至虔愿兢兢业业安止出刚干 
内丹歌 
某闻内丹不可见不待施工自成炼羲皇以上几春秋何啻千千万万转到今昼夜流光涌金乌夜照广寒殿余辉散发缀碧落稀稠纷纠珠玉溅冲气祥精腾太虚舒巻飞浮态累变映空晓景緑拖蓝错绮晚凝红染茜有时震响轰冥蒙有时熠耀盘飞线有时清润垂氷丝有时忽舞琼花片其间秀结成山川宻木繁林飞鸟虫鱼次第现龙翔鳯鸣寳蔵兴絪缊孕瑞生羣英四明之麓鄞之曲育神含和备五福中有祥光两派明内虚外应无不烛能听能言能徃复屈伸俯仰天然竒不知手舞蹈与足二十年前忽转移蓦过慈川天寳山之西翠微曲复烟霞深变化逰徙谁复知端倪石鱼楼阁云气低比年往往暂此栖御风两渡浙河去又寻归路从桃蹊桃源深处无人识纵复经从当面迷天实秘此丹所见惟童颜暂时一语露一班不直知音又复还 
登石鱼楼 
楼栏倚碧空緑树正摇风我独来从容笑歌于其中微凉吹我衣碧袂纱玲珑诗成自长吟宛转音和融此意无人会祇许清风同亦许空间云悠然西又东亦许林间禽幽啭声无踪亦许山间翁笑语天机通前山对我吟突兀青重重终日赓我歌知音无瞽宗知音自古少日月空临照天地终不秘造化今未了 
石鱼楼 
多谢天工意已勤四时换様示吾人碧桃丹杏分明了緑艾红榴次第陈秋鴈声中休□□雪梅枝上莫因循机关踏着元非彼正是吾家固有身 
又 
个里包坤更括干精神微动便纷然桃红柳緑春无迹鱼跃鸢飞妙不传菱浪岂縁风衮衮荷珠不为露涓涓分明是了何言否此事难容郑氏笺 
寳莲官舍偶作 
云海湖山有主人寳莲峰顶露精神有时领客登髙去亲手挑窓对景新万里苍茫融妙意三杯虚白浴天真出门更有殷懃在为奏松风又絶伦 
逰乐平明岩 
西风吹作明岩去石屋髙虚滴如乳是谁不是洞中仙无人自信吾为主 
嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖冝亦以慈名作诗曰 
惜也天然一叚竒如何万古罕人知只今烟水平轩槛触目无非是孝慈 
惜也天然一叚竒如何万古罕人知只今弄月吟风处孔子明言是孝慈 
惜也天然一叚竒如何万古罕人知只今山色连深翠孔子明言是孝慈 
又 
惜也天然一叚竒如何万古罕人知只今歩歩云生足底用思为底用疑 
惜也天然一叚竒如何万古罕人知只今讲学从逰地一听思为一听疑 
惜也天然一叚竒如何万古罕人知殷懃为语从逰子孰是思为孰是疑 
送黄文叔侍郎赴三山（某请违判府安抚殿撰侍郎之次始知同馆有诗某惶恐捉茟遽成谨申上告毋罪老拙） 
某信人心即大道先圣遗言兹可考心之精神是谓圣诏告昭昭复皜皜如何后学尚滋疑职由起意而支离自此滥觞至滔襄毋惑懐玉不自知何思何虑心思灵不识不知洞光明意萌微动雪沾水冺然无际澄且清侍郎日用所自有总是本原非左右举而措之于三山的然民仰如父母鉴明水止烛丝厘变化云为竒复竒斯妙可言不可思矧可倾耳有听之然而皋禹尚兢业不作好恶生枝叶圣贤相与告戒尚有斯某也何敢不于侍郎之前献此诗 
熙光 
兢业初无蹊径缉熙本有光明自觉自知自信何思何虑何营镜里人情喜怒空中云气纡萦孔训于仁用力箕畴王道平平 
眀融 
妙妙融明乐未央山川人物献文章纵横组织无边巧变化委蛇不可商北麓林塘秋静莹南山景气晓苍茫欲吟无句方徐歩忽报相从注早香 
又 
妙絶虚明万里光融融静静渺茫茫其间变化无踪迹却有方圆与短长仰首看空闲顾盻聚头窃语足商量竹稍忽作潇然韵正是云门第一章 
又 
浄几横琴晚寒梅花落在弦间我欲清吟无句转烦门外青山 
咏春 
日日看山不厌山白云吞吐翠微间静明光里无穷乐只是令人下语难 
丙子夏偶书 
风从槐市过来凉丝竹金英尚在堂惟有慈湖亲听得近来吾党亦専芳如何钻仰徒劳苦要说精粗与短长神气风霆俱是教四时代谢尽彰彰 
又 
行年七十有六随世名言则然应酬衮衮万状变化离坎坤干人情曲折参错动静多寡后先孰有孰虚孰实无髙无下无边清明靡所不照一语不可措焉先圣为是发愤忘食某也何敢空度岁年 
偶作 
此道元来即是心人人抛却去求深不知求却翻成外若是吾心底用寻 
谁省吾心即是仁荷他先哲为人深分明说了犹疑在更问如何是本心 
若问如何是此心能思能索又能寻汝心底用他人说只是寻常用底心 
此心用处没踪由拟待思量是讨愁但只事亲兼事长只如此去莫回头 
可笑禅流错用心或思或罢两追寻穷年费煞精神后陷入泥途转转深 
心里虚明着太空乾坤日月总包笼从来个片闲田地难定西南与北东 
莫将爱敬复雕镌一片眞纯幸自全待得将心去钩索旋栽荆棘向芝田 
勿认胷中一团气一团气里空无地既空何地更何义此无广狭无一二 
恶习起时能自讼谁知此是天然勇多少禅流妄诋诃不知此勇元不动 
回心三月不违仁已后元曽小失真一片雪花轻着水冥冥不复省漓醇 
有心切勿去钩玄钩得玄来在外边何似罢休依本分孝慈忠信乃天然此天然处不亦妙费尽思量却不到有时父召急趋前不觉不知造渊奥此时合勒承认状从古痴顽何不晓 
曩疑先圣啬于言何不明明细细传今醒从前都错认更加详后即纷然 
夫子文章不可为从心到口没参差咄哉韩子休污我却道诗葩与易竒 
雪月风花总不知雕竒镂巧学支离四时多少闲光景无个闲人领畧伊 
勿学唐人李杜痴作诗湏作古人诗世传李杜文章伯问着关雎恐不知 
诗痴正自不烦攻只为英才辄堕中今日已成风俗后后生个个入樊笼 
儒风一变至于道此是尧夫未识儒除却儒风如更有将驴骑了复求驴 
道心非动静学者何难易痴云欲扫除迅霆无异拟无妄而微疾勿药斯有喜一轮秋月明云为岂思虑太极奚可图可图非太极矧复赘无极哀哉可太息何不观古圣一一已黙识胡为复作图交扰而曲屈是孰知五行五行皆妙质不可离合论浑浑体自一安得孔子生邪说俱荡涤哀哉复哀哉太息复太息 
当敬不敬谓之悖当正不正谓之谀是中适莫俱难着意态微生已觉疏 
丁丑咏春偶成 
叶叶枝枝都教女红红白白尽呈人如何自古知音少方到而今得句新既遣鸟啼频嘱付又令鹤舞出精神便将天作一张纸难画慈湖二月春 
天造慈湖逈出尘无冬无夏只长春四山桃李围新锦一邑风光让絶伦涧水檐傍谈妙理山禽栁外说天真杏坛无限难传意付与慿栏寓目人 
丁丑偶书 
