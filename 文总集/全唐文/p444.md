<!-- { "loadSidebar": true } -->
    稽元命之攸述，按星经之所纪。见则化平主昌，明则天下多士。经始灵台，嵯峨崔嵬。星则唐都讲艺，气则王朔呈材。书观□物，夜察昭回。睹南郊之炳，欣北极之康哉！三公辅弼，庶官文武。献仙寿兮祝尧，奏昌言兮拜禹。瞻太霄而踊跃，伏前庭而俯偻。万人於是和歌，百兽於焉率舞。穆穆神皇，受天之祥。邈矣台州之北，然汾水之阳。贞明也者，日月同光；贞观也者，天地为常。有混成之独立，运元气之茫茫。
    若夫大虹流渚，金天当宁；大电绕枢，轩辕受图；殷馗则黄星见楚，雷焕则紫气临吴。青方半月，东井联珠。辰极之齐七政，泰阶之平六符。虽前皇之盛德，又何以加於此乎？至若甘露溢，醴泉出，荚生，嘉禾实。凤凰丹彩，驺虞白质，南海无波，东风入律。比夫皇穹之锡寿，何足以谈其万一？圣上犹复招列仙，择群贤，日慎一日，元之又元。兵戈不起，至德承天。臣炯作颂，皇家万年。
    ○为刘少傅等谢敕书慰劳表
    臣某等言：司马郎中王智敬至，伏奉今月日手诏：玑下照，睹天象之三光；玉检前开，见河洛之八卦。发挥圭璧，感召风□。不知手之舞之，足之蹈之者也。臣等稽之天地，明山辟长男之宫；步之日星，乐府奏重光之曲。三王所以立教者，天子为先；万国所以称贞者，元良是寄。伏惟天皇御中，道践平阶。对扬文武之休命，绍述古先之大业。洛京朝市，义协於省方；秦地山河，事资於监守。皇太子一物三善，四方继明。孝以承亲，显於直城之路；明以照下，验於长寿之街。虔奉丝纶，躬亲政事。德刑详矣。既远安而迩肃；博爱先之，亦涂歌而里咏。固以礼成恭敬，道洽温文。知宝历之无疆，信苍生之幸甚。
    臣等窃循愚蔽，谬荷恩私，或位联辅弼，职在台衡。希少阳之末光，自韬萤火；洽重海之馀润，已息牛涔。不谓殊奖曲覃，真文俯及，载之眉首，奉以周旋。听葛天氏之之歌，方惭此庆？闻有虞氏之石，未均斯喜。但知怀璧之罪，不可越乡；岂敢贪天之功，以为已力？倾诚每积，候朱鸟於南宫；拜德无因，限苍龙於左阙。臣无任云云。
    ○公卿以下冕服议
    古者太昊庖牺氏，仰以观象，俯以察法，造书契而文籍生。次有黄帝轩辕氏，长而敦敏，成而聪明，垂衣裳而天下理。其後数迁五德，君非一姓。体国经野，建邦设都。文质所以再而复，正朔所以三而改。夫改正朔者，谓夏后氏建寅，殷人建丑，周人建子。至於以日系月，以月系时，以时系年，此则三王相袭之道也。夫易服色者，谓夏后氏尚黑，殷人尚白，周人尚赤。至於山、龙、华虫、宗彝、藻、火、粉米、黼、黻，此又百代可知之道也。
    今苏知机表奏请立节文改章服，奉付礼官学士详定是非者，谨按《虞书》曰：“予欲观古人之象，日月、星辰、山、龙、华虫、作会、宗彝、藻、火、粉米、黼、黻、绣。”由此言之，则其所从来者尚矣。夫日月星辰者，象圣王光照下土也。山者，布散□雨，象圣王泽г下人也。龙者，变化无方，象圣王应时布教也。华虫者，雉也，身被五彩，象圣王体兼文明也。宗彝者，虎隹也，以刚猛制物，象圣王神武定乱也。藻者，逐水上下，象圣王随代而应也。火者，陶冶烹饪，象圣王至德日新也。粉米者，人恃以生，象圣王为物之所赖也。黼者能断割，象圣王临事能决也。黻者两已相背，象君臣可否相济也。
    逮有周氏，乃以日月星辰为旌旗之饰，又登龙於山，登火於宗彝，尊神明也。於是乎制衮冕，以祀先王也。九章者，法阳数也。以龙为首章，衮者，卷也。龙德神异，应变潜见，表圣王深识远知，卷舒神化也。又制冕，以祭先公也。者，雉也，有耿介之志，表公有贤才，能守耿介之节也。又制毳冕，以祭四望也。四望者，岳渎之神也。虎隹者，山林所生，明其象也。又制冕，以祭社稷也，社稷者，土谷之神也。粉米由之而成，象其功也。又制元冕，以祭群小祀也。百神异形，难可遍拟，但取黻之相背，昭异名也。夫以周公之多才也，故治定制礼，功成作乐。夫以孔宣之将圣也。故行夏之时，服周之冕，行王之法服，乃此之自出矣。天下之服，能事又於是乎毕矣！
    今知机表状请制大明冕十二章，乘舆服之者。谨按，日月星辰者，已施於旌旗矣。龙山火米者，又不逾於古矣。而云麟凤有四灵之名，元龟有负图之应，□有纪官之号，水有盛德之祥，此盖别表休徵，终是无所比象。然则皇王受命，天地兴符，仰观则璧合珠连，俯察则银黄玉紫。尽南宫之粉墨，不足写其行状；罄东观之铅黄，无以纪其名实。固不可毕施於法服也。
    □也者，从龙之气也；水也者，藻之自生也，又不假别为章目也，此盖不经之甚也。又鸾冕八章，三公服之者，鸾者太平之瑞也，非三公之德也。鹰者，鸷鸟也，适可以辨刑曹之职也。熊罴者，猛兽也，适可以旌武臣之力也。又称藻为水草，而无法象。引张衡赋云：“带倒茄於藻井，被红葩之狎猎。”谓为莲华，取其文彩者。夫茄者，莲也，藻者，饰也。盖以莲饰井，非谓藻为莲。若以莲代藻，变古从今，既不知草木之名，亦未达文章之意，此又不经之甚也。又毳冕六章，三品服之者。按此王者祀四望服之名也。今三品乃得同王之毳冕，而三公不得同王之衮名，岂惟颠倒衣裳，抑亦自相矛盾，此又不经之甚也。又黼冕四章，五品服之者。考之於古，则无其名；验之於今，则非章首。此又不经之甚也。
    国家以断鳌炼石之功，今上以纬地经天之德，汉称文景，周曰成康，讲八代之乐，三王之礼，文物既行矣，尊卑又明矣，天下已和平矣，万国已咸宁矣。诚请顺考古道，率由旧章，弗询之谋勿庸，无稽之言勿听。若夫礼惟从俗，则命为制，令为诏，乃秦皇之故事，犹可以适於今矣。若夫义取随时，则出称警，入称跸，乃汉国之旧仪，犹可以行於代矣。亦何取於变周公之轨物，改宣尼之法度者哉？谨议。
    ●卷一百九十一
    ☆杨炯（二）
    ○登秘书省阁诗序
    若夫麒麟凤凰之署，三台四部之经，周王群玉之山，汉帝蓬莱之室。观星文而考南而北，大象入於玑衡；披帝册而质龙神，负图出于河洛。司先王之载籍，掌制书之典谟。刘向沈研扬雄寂寞之士，於兹翰墨；马融该博傅毅文章之才，此焉游处。莫不出言斯善，有道可尊。黼黻其德行，璋其事业。
    心同匪石，达人千载之交；手握灵珠，文士一都之会。陶泓寡务，油素多闲。命兰芷之君子，坐芸香之秘阁。徒观其重栏四绝，阁道三休，红梁紫柱，金铺玉舄。平看日月，唐都之物候可知；坐望山川，裴秀之舆图在即。虹为之回带，寒暑由其隔阔。岂直昆仑十二，瀛海千寻？西州有百尺之楼，东国有千秋之观。偏差时五行金王，八月秋分。风生闾阖之门，日在中衡之道。烟□凄惨，白露下而四郊空；林野苍茫，青天高而九州迥，登山临水，无非宋玉之词；高阁连□，有似安仁之兴。列芳馔，命雕觞，扼腕抵掌，剧谈戏笑。假使神仙可得，自蔑松乔；富贵在天，终轻许、史。闲之以博奕，申之以咏歌，陶陶然乐在其中矣。登高而赋，群公陈力於大夫；闻善若惊，下走自强於元晏。轻为序引，缀在辞章。
    ○崇文馆宴集诗序
    天下之器也神，立贰者所以经其化；圣人之宝也大，建储者所以赞其庸。易所谓照於四方，礼所谓贞於万国。皇家以中枢北极，清都有天子之宫；储后以大火前星，苍震有乾男之位。因心也孝，常问安於寝门；行已也恭，每不绝於驰道。有父子君臣之道焉，有夏千冬羽之事焉。於是发德音，降明诏，封紫泥於玺禁，传墨令於银书。
    齿於成均，所以明其长幼；通於博望，所以昭其宾客。东方曼倩之文史，即预祠；用里先生之羽翼，仍参献寿。为宾者四友，等黄龙之简才；论奏者八人，同赤鸟之下士。莫不绅旧德，缝掖名儒，衣簪拜高阙之门，骖驾陪直城之路。琢靡其道，玉质而金相；黼黻其词，云蒸而电激。琴书暇景，风月名辰。周旋揖让，观礼仪之溢目；合异离坚，闻辨论之盈耳。八珍芳馔，寒温取适於四时；一献雕觞，宾主交欢於百拜。尔其青垣缭绕，丹禁逶迤。鱼钥则环锁晨开，雀窗则铜楼旦辟。
    周庐绮合，廨署星分。左辅右弼之宫，此焉攸集；先马後车之任，於是乎在。顾循庸菲，滥沐恩荣。属多士之後尘，预群公之未坐。听笙竽於北里，退思齐国之音；觌瑰宝於东山，自耻燕台之石。千年有属，咸蹈舞於时康；四坐勿喧，请讴歌於帝力。小子狂简，题其弁云。
    ○李舍人山亭诗序
    永嘉有高阳公山亭者，今为李舍人别墅也。廊宇重复，楼台左右。烟霞栖梁栋之间，竹树在汀洲之外。龟山对出，背东武而飞来；鹤阜相临，向东吴而不进。青溪数曲，赤岩千丈。寥廊兮惚恍，似蓬岭之难行；深邃兮眇然，若桃源之失路。信可谓赤县幽栖，黄图胜景。从来八子，辟高阳之邑居；今日四郊，逢舍人之置驿。故知樊家失业，遂作庾公之园；习氏不游，终成濮阴之地。
    其人也，凝脂点漆，琼树瑶林，学富文史，言成准的。葭莩为汉帝之亲，凡蒋是周公之裔。田孟尝之待客，照饭无疑；孔文举之邀欢，樽中自溢。三冬事隙，五日归休。奏金石而满堂，召琳琅而触目。心焉而醉，德焉而饱。大隐朝市，本无车马之喧；不出户庭，坐得□霄之致。於是乎百年无几，万事徒劳。唯谈笑可以遣平生，唯文词可以陈心赏。既因良会，咸请赋诗。虽向之所欢，已为陈迹；俾千载之下，感於斯文。
    ○送徐录事诗序
    徐学士风流，容貌堂堂，汝南则颜子更生，洛阳则神人重出。书有万，览之者实符於郑元；州有九，游之者颇类於班固。怀岐れ之旧迹，想江汉之遗风。粤在於永游元年，孟夏四月，始以内率府录事出摄苍溪县主簿。同彼漆园之庄周，聊居贱职；异乎安平之梁竦，不惮劳人。骖而欲行，纷纭而戒道。
