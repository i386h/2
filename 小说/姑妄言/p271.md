<!-- { "loadSidebar": true } -->
　　那一日到了嵊县旅店中，遇一老人先在店内。见他鹤发童颜，虬髯碧眼。钟生奇其状，知非庸流，殷勤询其居址姓名。那老人道：『老朽姓胡名佐，字良弼，天台人也。』亦询钟生何往，钟生对以欲往天台觅一隐地。老人道：『天下不若雁宕之可居也。雁宕深邃可隐，君可卜居于彼。但彼处地僻人稀，恐一时口粮不继，枵腹奈何？老朽有一方，君可依方合之。倘菽水缺乏之时，含一丸于口内，任食百草木叶，可以无饥矣。虽不能辟谷，可免饥馁之患。』钟生大喜道：『倘蒙长者见赐仙方，我当倾囊以报。』老人道：『吾非利徒也，且有求于君。如君首肯，我尚有相报之处。如其不许，命也已夫。』钟生道：『长者意若何？请试言之。』老人道：『祈君今夜活我老朽一命，不知肯垂慈否？倘不见怜，非敢请矣。』钟生道：『我平生尚侠，趋义如归。苟有利于长者，吾何爱于发肤耶？请具言状，为长者谋。若吾力能，当效折枝。』老人乃邀钟生入室，泣告道：『老朽非人也，乃狐也。高曾祖父皆学老庄，俱同去。吾生于唐贞观丁亥仲秋月圆之夕，幼读百家书。既长，有大志，不屑与群类争伎俩，思欲立名节于天壤。值武氏乱唐，海内扰攘，耻无贤主可辅。【可怜彼时诸臣宰尚不及一狐狸耳。】遂弃家入终南，从南华真人学道。时门下三百余辈，真人皆不许以性命真传。惟以老朽器度不凡，密授不死之术。一甲子尽其道。至天宝末年，寿百有二十岁，丹始成。即誓愿立三千行八百功，以速冲举。乃遍游人间，任侠慷慨，推恩市义。所止待老朽举火者，恒数百户。岁饥，即入水求没金败票以赈。数百来年，身之所至，得活者不下数千百人。凡有急难相告，识与不识，莫不周济。【安得此辈千万，布满天下，则穷人甚幸矣。】至于医药棺衾，金钱束帛之惠，岁以万计，未尝或倦也，因南宋绍定初，豫章有豪恶残毒一方，以小忿故杀一家八十余口，仅漏一子，匍匐赴吏。而吏复受贿，欲戕其子。老朽哀其冤，密具千金贡吏始免。既而豪恶闻之，又欲谋害老朽。因一时忿发，操刀潜杀其一门。以此获罪于天，功不准过，遂落杀劫。前夕正当五百年厄运，天将遣雷击老朽，命在须臾矣。老朽知君品行高洁，必怜庇老朽，故敢乞命耳。』钟生道：『诺，然不知何以救长者？』老人道：『君头圆目俊，神爽气豪，而发与身齐，必心雄胆大。老朽缩骸伏匿君之发中，君但正冠危坐，雷一击不中，即撇然长往矣。老朽得逃此劫，再五百岁。多立功德，以偿宿愆。则君于老朽有大恩德，焉敢须臾忘报乎？』钟生道：『吾哀长者功将成而欲坠，愿引手，焉敢望报乎？』遂宿旅店中。乃戒门户，严罅隙，如其言，散发委地。老人幻形寸许，伏于发根。钟生焚香端坐以候。顷之，风雨骤至，雷电交作，绕屋四境，震得墙垣倾动。已而霹雳大震入室，火光绕体，烟焰塞目。须臾雷去，而门闼如故，罅隙不裂，不知雷从何入，自何出也。钟生剔灯照发，已截去大半，意老人必毙。急揭冠呼之，应声跃出。再拜谢道：『老朽天懮矣。受此大恩，今小有所报。』遂密传了钟生修养运气之术，嘱道：『依此行之不倦，虽不能冲举，当却病延年，久之而为地仙矣。』又把那药方写出，付与钟生：
　　黑豆一升去皮、贯仲一两、粉草一两、白茯苓五钱、苍朮五钱、砂仁五钱。
　　用水五碗，文火慢熬。及至水尽，去药。将豆捣如泥，作芡子大。每嚼一九，恣食苗叶。
　　钟生深深致谢。老人道：『君之思不能报万分之一。后晤有期，当宜自爱。』迨晓，老人促装而去。钟生修合了丸药，到了雁宕。你道这雁宕在何地方？自台州府赴永嘉路，出乐清县，则雁宕在道左焉。大荆乐清戍也，去天台县百四十里。初到老僧岩，乃雁门户也。去大荆五六里，可数千尺。偏眉偏袒，绝似老僧。海气触山石，侵晓皆成白云。或横亘荡下，远望之，俨若趺坐状。行益近，云气稍薄。比至岩下，巍立石耳。一肩一项，乃是两峰。自此林木蓊翳，岩石削立，役纡壑邃，渐入佳境矣。至石梁洞，洞可容千人坐。石梁环洞门起，长数十丈。扶留女萝杂缀其上，略如苍髯老龙饮涧，作攫拿之势，亦一奇境也。顾向游天台之石梁，蜿蜒跨空，飞泉万丈出其下。游者目摇心悸，多不能度。彼则石梁高架绝顶，重以瀑布增胜。此独偃蹇岩下，似稍逊耳。涧下南出百步许，折而西行，有谢公内岭。自岭以东，皆为雁宕东外谷。逾谢公岭而西，山石皆尽立，别有天地矣。岭下有大涧，度危石过涧，群峰如剑、如槊、如华表、如灵芝，各种奇幻诡怪，不可殚述。石径出诸峰下，行里许，得古寺。名灵峰，不虚也。寺傍为灵峰涧，涧外青天一片，下广上锐，空明滴翠。骤张目，绝似大野中望见远山者。寻入寺，似之馔。缓步出旧路，憩菱笋峰下，意谓山水奇境，至此观止也。西灵峰五里而寺者曰净名精舍，颇不俗，有老僧居焉。精舍在谷中，数过绝涧，始至门前。有地宽平百亩，果木树皆成行列。其后轩面石壁，如百尺墙。墙下杂植花竹，条叶鲜丽，长如春时。阶前列药炉茶臼，架上多名人手迹，皆题咏瓯越诸山者，卷帙名精致有法。兀坐斗室中检阅移时，令人有超然之想。僧徐言灵岩佳处，钟生问，『何如灵峰？』僧笑道：『过之。』兴致跃跃，别僧去。钟生暗想道：『前老人谓雁宕实胜天台。初余未到雁宕，不能定其优劣。比之灵岩，叹老人之言不虚。灵岩有寺，废久矣。而群峰益刻露呈秀，固知天地自然之奇，非斧凿所能出。稍一点缀，反掩真色耳。寺基负石屏峰，峰高插天。左有峰曰展旗，右有峰曰天柱，高与石屏等。天柱后为玉女峰，两峰之间别有小峰二，土人呼为僧拜石，颇肖。钟生坐废寺柱础上，历数诸峰。寻由石屏后小岭上盘折行千步，至龙鼻洞，龙鼻水出焉。洞视石梁更隘，而险倍灵峰。独秀、卓笔两峰在其下。洞之胜至灵峰而止，峰之胜至灵岩而止，瀑布之胜至大龙湫而止。自大荆凡行四十余里，日晡至马鞍岭。徐行至岭上，望观音诸峰。既度岭，欲投罗汉寺宿。未至寺六七里，遇寺僧，询路。僧指路傍谷道：』从此而入，为大龙湫，明日可一往也。『钟生因念明日至龙湫，则当自寺中却行十余里，往复甚费。遂入谷，缘涧行。水声潺，遥见一峰耸出，岈其端，则是剪刀峰矣。南行又里余，径始绝。仰视石岩，高数千丈。下临绝谷，谷中皆磊大石。龙湫水直从岩顶飞下，空中散落如雨，激乳石作声。初冬久旱，始至时，水势颇缓。有顷，忽大至，横流倒泻，如决溃川。岂山灵有知耶？风声飕飕，吹雨过隔潭，直至岩下。谛视，则岩端出石脚反数十丈，故水直下如建瓶。立未定，须发已尽湿。不觉大笑，为水声所抑，不闻也。谷中多石菖蒲，着水尤鲜洁可爱。讵那庵瑞鹿院皆仅存余址而已。先是灵岩卓笔峰下，亦有龙湫瀑布，仅长三百余尺，故有大小之别。坐龙湫上，不觉日晚。自龙湫出里许，谷中有小岭甚锐，即寺后山也。过此便可直达僧厨下，不必出谷行矣。日暮道远，鼓余勇凌轹而上。初不知岭之锐，至岭背俯视，则削如堵，寺中炊烟一缕，从墙脚出。寺后树高百尺，皆负墙而立。微茫有小径可下，则松叶填集不可辨。遥见寺僧直下，如履平地，胆若稍壮。然每一措足，惴然如履春冰。扳藤附葛而下，卒无恙。
　　钟生喟然叹道：』天下事，每失于不及持，而成于多畏。故驰康庄则马逸，饱怒帆则舟覆，无所畏也。世路险，时时如行此岭，当无患巅蹶矣。『寺之四面皆高山，夜坐望东北上，仅见斗柄。问僧雁宕在何处，不知也。但言相传灵岩绝顶有大湖，雁过南海，常栖止其中，故名雁宕。水流出谷，为大龙湫，盖不可至矣。次日就路，破岩出竹，踏霜叶簌簌有声。二里许，至能仁寺，亦久废。有大镬，容四百斛。置榛莽中，是宋时物也。又西行为丹芳岭，甚高峻。凡四十九盘而下，山势始开拓，大小芙蓉山在焉。自灵岩以东为雁宕东谷，自灵岩以西为雁宕西谷，能仁至丹芳则西外谷也。钟生赏玩了数日，初意欲住深山之中，恐米粮难以措办。因老僧岩离乡村路近，于僻处树了一间茅屋静养。行那老人传授的工夫，颇有所得。间或饔餮不继，试嚼药丸以啖草果木叶，亦不觉苦涩。住了二三载，以为此地决无人识，可以久居。不想被金德性识认，恐他次日复来，那晚就不知避到何处去了。自此以后，总不知他下落，真是见其首而不见其尾，确是英雄作用。但他这样一个盛德君子，我虽不敢效小说家说他成仙了道的俗套，大约自然也寿享遐龄，做一个出世的高人去了。
　　再说钟生二子俱已成立，皆能绍续书香。长子钟文娶了梅生之女，次子钟武娶了宦萼之女，子孙连绵不绝。钟自新也生了三子，此时有七十余岁。与到听同时的人知道钟生、宦萼、贾文物、童自大四人夫妻事迹的，与到听昔日之言相符，方信向日到听所说古城隍庙话非谎。后来鄂氏也活到七旬之外，钱贵与代目俱享高寿，见了四代重孙，方纔老故。
　　予固知此事凿凿，故着成一帙，以娱观者之目。但信之者少，非之者众，故不得不为之妄言也。予尚有八句，实不成诗，亦名之曰妄言。不过因此一部妄言之后，持续此数句，以证此妄字耳：
　　为报诸公识我么，我心惟祇与天那。
　　醒观世俗伤心重，醉着新编入意多。
　　兴到高谈刘子论，闷来豪放宁生歌。
　　妄言一任他人议，且自优游安心窝。
　　姑妄言卷二十四终  
　　
　　
