<!-- { "loadSidebar": true } -->
敕：具官某。往者海陵初复，经理盐城。尔为督运官，共御王事。瘁服役，至于沦亡，亦可哀矣。超增四阶，以旌营魄。可。
 【《永乐大典》卷七千三百二十六「郎」字韵，页十一上引「吴泳鹤林集」。(影印本第七十二册)】 
　　温林赠从义郎李威赠秉义郎呼延棫赠忠翊郎杨显赠承信郎制
敕：具官某等。往岁鞑兵闯我蜀口，狼奔兽突，孰敢少婴其锋。尔等或起身行阵，或仗义归朝。各将一军，誓灭虏贼。天胡不佑，竟殒元身。说者谓非木皮岭一战之力，则鞑必不肯委蜀而去矣。念功饰往，并字其孤。以妥英魂，以作义气。可。
 【《永乐大典》卷七千三百二十六「郎」字韵，页十一上引「吴泳鹤林集」。(影印本第七十二册)】 
　　方恺授秉义郎制
敕：具官某。朕执爵赏之柄，以驭其幸尔。沂王戚属，寄职候班。率履惟谨，特进华秩，以示褒嘉。尔毋曰名器可以幸得也。可。
 【《永乐大典》卷七千三百二十六「郎」字韵，页十二上引「吴泳鹤林集」。(影印本第七十二册)】 
　　陶琦授忠训郎制
敕：具官某。给事宫省之臣，积勤寡过，是为称职。进秩一等，以旌其劳。祗服宠荣，尚克知劝。可。
 【《永乐大典》卷七千三百二十六「郎」字韵，页十二下引「吴泳鹤林集」。(影印本第七十二册)】 
　　丁信授忠训郎制
敕：具官某。永城面睢阳，背灵壁，古大县也。沦胥既久，再归职方。郡将之任，实艰其选。尔往乘障，已越一年。抚字防托，备殚劳勚。朕用嘉之，特进华阶，以劝边吏。可。
 【《永乐大典》卷七千三百二十六「郎」字韵，页十二下引「吴泳鹤林集」。(影印本第七十二册)】 
　　张龟寿授忠训郎制
敕：具官某。昔代北垦田，岁收二十万石，省度支二千万缗，唐朝赖之。尔总忠义兵，受制府旨意，乃能劝督庄丁，悉力开垦。三年所入，物以石计者几四十万。遂使国家省漕运之费，边兵无庚癸之呼。何惜一阶，不以旌汝。可。
 【《永乐大典》卷七千三百二十六「郎」字韵，页十二下引「吴泳鹤林集」。(影印本第七十二册)】 
　　杨雄秦隆俱赠忠翊郎制
敕：具官某等。往岁鞑虏虔刘西陲。凡官军吏士，望风而溃者，肩相摩，地相属也。尔以金司统兵官，出援汉沔。与虏鏖百丈岭下，驰敌师而死焉，可谓勇于义矣。追赠五阶，各官一子。九原有识，尚克歆承。可。
 【《永乐大典》卷七千三百二十六「郎」字韵，页十三下引「吴泳鹤林集」。(影印本第七十二册)】 
　　贾佑赠忠翊郎制
敕：具官某。鞑寇西陲，首犯凤集。辛卯之役，汝佑再战，而虏再北也。未几而生兵日滋，汝与实与世隆俱巷战而死，所谓三则竭矣。特畀三阶，仍官一子，以示朕恤功之意。可。
 【《永乐大典》卷七千三百二十六「郎」字韵，页十三下引「吴泳鹤林集」。(影印本第七十二册)】 
　　李宗授忠翊郎制
敕：具官某。朕并建妃嫱，助理阴教。凡其戚畹，咸与优恩。汝其思名器之不轻，往敬共而靡懈。可。
 【《永乐大典》卷七千三百二十六「郎」字韵，页十三下引「吴泳鹤林集」。(影印本第七十二册)】 
　　盖天佑赠成忠郎制
敕：具官某。往岁鞑骑虔刘西陲，豕突兽奔，罔有当其锋者。尔奋身义旅，摄郡沔阳。抚辑流移，曾未安宅。敌王所忾，遽殒元身，可谓死于义矣。赠秩录孤，以旌毅魄。可。
 【《永乐大典》卷七千三百二十六「郎」字韵，页十四下引「吴泳鹤林集」。(影印本第七十二册)】 
　　李宗瑛俞耀并授成忠郎制
敕：具官某等。周爵后族，见于《诗》者独元舅申伯而已。后之光宠外亲者，恩数寖广。尔等以册宝之恩，陈乞转官，朕何惜此。然食其荣而怠其事，则有驭幸之法在。可。
 【《永乐大典》卷七千三百二十六「郎」字韵，页十四下引「吴泳鹤林集」。(影印本第七十二册)】 
　　雍浚授从义郎张元长授忠训郎茅公正授成忠郎制
敕：具官某等。朕退朝之暇，务学为先。广对儒臣之英，露门彻皇祖之训。凡而属吏，咸与推恩。其懋忠勤，以服休命。可。
 【《永乐大典》卷七千三百二十六「郎」字韵，页十四下引「吴泳鹤林集」。(影印本第七十二册)】 
　　朱海复保义郎制
敕：具官某。楚酋扇逆，龚贼褒凶。将军之功，独有扼天长、扞唐石耳。清流冒赏之事，几若为贼仇民，汝得无过乎？今既以赦原矣。其三阶，庶无贰过。可。
 【《永乐大典》卷七千三百二十六「郎」字韵，页十六下引「吴泳鹤林集」。(影印本第七十二册)】 
　　陈硕文授保义郎制
敕：具官某人。蠢彼蛮徭，敢干王略。陷我赤县，百年于今。尔能奋不顾身，深入其阻。荡平招纳，咸迪有功。特命以官，维忠之劝。可。
 【《永乐大典》卷七千三百二十六「郎」字韵，页十七上引「吴泳鹤林集」。(影印本第七十二册)】 
　　罗昉授承节郎李进授保义郎制
山之民，犷悍弗反。俘掠我赤子，怙终不悛。尔等职为逻尉，鸠率隅丁，尽力擒捕，以正官刑，亦可嘉矣。各升一级，以劝有劳。可。敕：具官某等。
 【《永乐大典》卷七千三百二十六「郎」字韵，页十七上引「吴泳鹤林集」。(影印本第七十二册)】 
　　田有容转保义郎制
敕：具官某。务川城当牂牁要路，顷者诸峒夷人，略我省地。尔受郡将方略，逆战而前。夷人奔北，而不复反，亦可嘉矣。升之二阶，以致不忘远之意。可。
 【《永乐大典》卷七千三百二十六「郎」字韵，页十七上引「吴泳鹤林集」。(影印本第七十二册)】 
　　洪梦龙赠保义郎制
敕：具官某。富沙翼虎之变，上首功，率皆鹖冠之士，动以百数。汝以布衣诸生，掉三寸舌，与其子大诰入营谕贼。贼将就擒，汝罹郦生之祸，亦可尽伤也矣。身以武爵，子以文阶，尚顾歆愍恤之典。可。
 【《永乐大典》卷七千三百二十六「郎」字韵，页十七上引「吴泳鹤林集」。(影印本第七十二册)】 
　　施峄等四十五人并授保义郎制
敕：某人等。给事殿庭，阅岁滋久。挽强及格，换授武阶。各懋忠力，以答休宠。可。
 【《永乐大典》卷七千三百二十六「郎」字韵，页十七上引「吴泳鹤林集」。(影印本第七十二册)】 
　　赵希埤补承节郎制
敕：具官某人。景元子孙，宣力四方。道宗破虏，孝恭平贼，史册书之，以为奇事，然未之奇也。当辛卯鞑虏犯蜀，溃贼跨州。连邑长民之官，多委印绶而去。尔以宗英，无尺兵在手，乃能仗义团集，保守东方，奇于道宗孝恭矣。何惜一官，不以愧守城者。可。
 【《永乐大典》卷七千三百二十六「郎」字韵，页十九下引「吴泳鹤林集」。(影印本第七十二册)】 
　　赵崇庑授承节郎制
敕：具官某。国家以进士科举法试宗子，自熙宁始。大庭唱第，汝实应格。锡之武爵，往服恩光。可。
 【《永乐大典》卷七千三百二十六「郎」字韵，页十九下引「吴泳鹤林集」。(影印本第七十二册)】 
　　赵与度授承节郎制
敕：具官某人。朕以进士科举法待宗党，其选优矣。鸿胪唱第，汝实应格。锡之武爵，尚懋厥勤。可。
 【《永乐大典》卷七千三百二十六「郎」字韵，页十九下引「吴泳鹤林集」。(影印本第七十二册)】 
　　黄守礼等八人授承节郎制
敕：某等。拱扈殿庭，岁月滋久。执事有恪，挽强不衰。引见推恩，邦有典。祗承休命，毋替忠勤。可。
 【《永乐大典》卷七千三百二十六「郎」字韵，页十九下引「吴泳鹤林集」。(影印本第七十二册)】 
　　刘珪授承信郎王珪孟仔刘章换授保义郎孟佺换授承节郎制
敕：具官某等。汉有弓高之封，唐有契苾之将。傥曰慕义，可亡恩。尔生于殊邻，式我景化。既褫除于伪号，合补正于王官。益 【单】  【殚】 忠勤，嗣有褒擢。可。
 【《永乐大典》卷七千三百二十六「郎」字韵，页十九下引「吴泳鹤林集」。(影印本第七十二册)】 
　　范龙翔授承节郎制
敕：具官某。祖宗朝士，以画半策、献一诗得官者盖多矣。矧当邵寇猖獗之时，而能与光泽令殄歼渠凶，诱说降附，勇于自奋如龙翔者，是何可不赏之？授之一官，毋以文儒，薄我武爵。可。
 【《永乐大典》卷七千三百二十六「郎」字韵，页十九下引「吴泳鹤林集」。(影印本第七十二册)】 
　　赵烨授承节郎制
敕：具官某。昔称西平有子，裕乃父功，盖为平淮蔡言也。尔于维扬城中戮力捍寇。论功当在第一，而以父为戎帅辞，高于愬矣。特升武阶，仍典机幄，尚朕序劳之意。可。
 【《永乐大典》卷七千三百二十六「郎」字韵，页十九上引「吴泳鹤林集」。(影印本第七十二册)】 
　　赵邦杰授武德郎徐霆授修武郎徐升授秉义郎陆文彪授成忠郎杨福授成忠郎尹必胜授忠翊郎袁达陈青李福曹旺李如璋蔡玉李海张聪丁亮许实马升等并授保义郎曹暕纪智春并特授承节郎制
敕：具官某等。朕以鞑人来庭，遣使致聘。择汝等为之属，将命出疆，各进一阶以示宠。其思谨饬，以佐而长。成礼还归，嗣有褒用。可。
 【《永乐大典》卷七千三百二十六「郎」字韵，页二十上引「吴泳鹤林集」。(影印本第七十二册)】 
　　官兵晏仙宋元赠承节郎制
敕：具某等。功疑惟重，识于《虞书》；赏疑从予，笔于《汉史》。当盗发江右，智者效其谋，勇者效其力。而尔元尔仙实奔走厥事，不幸死矣。有司以功上，难者疑焉。岂予忠厚之心哉！赠官字孤，庸妥营魄。可。
 【《永乐大典》卷七千三百二十六「郎」字韵，页二十上引「吴泳鹤林集」。(影印本第七十二册)】 
　　将官刘政李昱等并赠承节郎制
敕：某等。曩岁鞑兵围凤集，批河池，与吾忠义总管田遂鏖马岭下。尔等各领民兵，能佐而长，驰敌师而死焉，可谓死于义矣。各赠华阶，以旌毅魄。可。
 【《永乐大典》卷七千三百二十六「郎」字韵，页二十上引「吴泳鹤林集」。(影印本第七十二册)】 
　　童彦从赠承节郎制
敕：具官某。往者下襄汉之兵，收复新息。尔统率一军，勇于敌忾。首掠贼阵，战酣而歼焉。退缩每生者，当知愧矣。赠秩字孤，尚朕恤功之意。可。
 【《永乐大典》卷七千三百二十六「郎」字韵，页二十上引「吴泳鹤林集」。(影印本第七十二册)】 
　　朱先赠承节郎制
敕：具官某。曩岁鞑虏虔刘西陲。我军望风而溃者，肩相摩，地相属也。尔将义丁，乃能偕孙子，驰敌师而死焉，可谓得死所矣。追赠一阶，以愧西师之每生者。可。
