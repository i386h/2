<!-- { "loadSidebar": true } -->
　　求百行之规矩考三才于典坟叹防谦之上徳出雅诰之明文天得之而配地臣得之而辅君昭明茂绪启迪洪勲匪招益而日益不求闻而自闻谦之伊何慎尔攸止益之伊何介尔蕃祉谦持益兮为辅为车益頼谦兮成纲成纪在宠思辱居终虑始昧之者所谓憸人行之者是称君子其在炎汉英髦盛集京房辞荣疏广防挹挂衣冠以长徃辞阙廷而不入弃人间而逺游顾君恩而尚及斯谦徳之尤着轶羣贤而独立降及南山绮季谷口子真逃居避窜逺害全身既逍遥以齐物独放旷以懐【一作为】仁斯受益之为用在有闻而足珍固知将欲求益莫如好谦览孙之为箴满而恐扑观周庙之作诫其难更添若露才而扬巳宁韬光而自勿谓天盖髙其道正直勿谓神无形恒处幽黙既恶盈而恶满斯好谦而好徳同形影之相随在毫厘而靡忒既警既戒念兹在兹虑日月之逝矣当寤寐而求之凡曰儒行如何勿思于嗟谦兮惟道之性能执一以无舍【一作私】在神明而辅正惟观铅素希易象之一谦仰望铨衡歌周官之八柄




　　文苑英华巻九十三
　　钦定四库全书
　　文苑英华巻九十四　　　宋　李昉等　编人事五
　　人不易知赋一首　　　君子不器赋一首
　　人镜赋一首　　　　　心镜赋一首
　　至人用心若镜赋一首　至人心镜赋一首以贤为寳赋一首　　　行不由径赋一首同人于野赋一首　　　得意忘言赋一首
　　人不易知赋【以题为韵】　　　　　郭　适【总目作郑遹】
　　坟素通防古今彛伦惟冲虚以效迹贵特达而知人有藏器在我有从方立身歴九徴而观则甄一徳而求真既而糺合性情交驱驰骤【一作胜负】庄列谈其险艰尧舜病其授受玉石相蔽悲献璞之匪工媒介未孚忌投珠而自久考声度之轨躅察言貌之休咎鉴之则理将斯契昧之则乱何不有彼经纬之区分在昭择于能否复览前志清通不易或失子羽之容或失宰我之议自非识周郎之顾曲辨齐竽之滥吹安能取士于饭牛之时拔才于卧龙之器其道或如兰芷应以埙篪闻撤俎而兴叹指负甑而留规管仲覇齐终恸哭于鲍叔国侨相郑始登举于子皮此则秦镜一览而皆得何必豫章七年而见知别有事业后时徘徊中路厌东郭之雪隐南山之雾犹恐相士者失之于下流披文者弃之于异处【一作趣】苟名实之斯在愿曲直而咸喻徒叩寂于不材实有惭于能赋
　　君子不器赋【以用之则行无施不可为韵】　白居易
　　君子哉道本性【一作生】知徳惟天纵抱乎不器之器成乎有用之用不器者通理而黄中有用者致逺而任重盖【一有由字】识包权变理蕴通明业非学致器异琢成审其时有道舒而无道巻慎其徳舍之藏而用之行语其小能立诚以脩词论其大能救物以【一作而】济时以之理心则一身独善以之从政则庻绩咸熈既居家而必达亦在邦而允厘彼子贡虽贤唯称瑚琏之器彦辅信美空标水镜之姿是故【一作谓】非求备者又何足以知【一作多】之岂如我顺乎通塞合【一作含】乎语黙何用不臧何向不克施之乃伊吕事业蓄之乃【一作则】庄老道徳虽应物而不滞终饬躬而有则若止水之在器因器圆方【一作任器方圆】如良工之用材随材曲直原夫根淳精于妙有宅元和于虚受内道以【一作而】惟新外济用而可久鄙斗筲之奚筭【一作算】谅【一作哂】挈瓶之固守何器量之差殊在性情之能否岂不以神为枢智为心符全其神则为而勿有虚其心则用当其无故动与神【一作时】合静与道俱时或用之必开臧武之智道不行也则守寗子之愚至乎哉冥心在【一作无】我无可而无不可应用不疲无为而无不为信大成而大受非小慧而小知顾庻类曲从则轮辕适用若一隅偏执则凿枘难施是以易尚随时礼贵从宜展矣【二字一作盛矣哉】君子斯焉取斯
　　人镜赋【以主圣臣忠道光贞观为韵】
　　金为镜兮其鉴则明人为镜兮其象则精彼有取其昭烛我方致乎和平广霁而磨砻既至酌献而邦家以贞悬于心则四听【一作聪】常朗寘于握而万方不倾惟贤任贤自圣传圣守之则通幽洞冥执之乃穷理尽性致和乐功逾止水之平徴古今道光仁夀之镜比璿枢以潜运挂灵台而韬映是委照以无疲每含光而不竞无鉴于水自视于人曷容华之自饰惟道徳之所亲镕范义陈协于君臣【八字一作功匪勤于镕范义将协于君臣】斯乃至寳载光皇道辨物数之纷纷洞晦冥之杲杲放之可包乎海岳巻之可盈乎懐抱焕乎发防皎若晴空光甚鉴兮尘不能翳徳若容兮物莫能充以是为臣则献可替否以是为镜则进思尽忠斯为理兮化洽斯为镜兮照穷惟贤圣之光赞含英华而不散执一法而不回仰千龄而殊观贞明而翘楚角逐皎洁而羣邪冰泮兹镜也克念则正罔念则荒播无疆以垂范披六幽而散光烛明明而洞洞歴久久而煌煌圣作物覩镜清寰宇騐成败之原知荣辱之主我镜在徳曽无盘龙之雕我镜在心自有山鸡之舞若然则皇唐迈徳于陶唐吾君齐圣于文祖
　　心镜赋　　　　　　　　　杨慎虚
　　尝观夫干位始造坤仪广生运元和而产气因自有而含精万灵羣分立圆形以标贵四体成物包寸心而致亨含妙有而存象贲虚无而自明故其端以居中动不违正藏牝谷而为主辟灵台而作镜将黩之而不昬因澄之而弥静既刬邪而窒欲忽穷理而知命然后和精神明情性俾存存而不惑恒皎皎而孤映由触类而感有为必因象物知器乘时利人敷礼经以导俗驰精义以入神探祸福而知运任行藏而理身所以君子处顺而情逸明王不言而化淳若乃潜英议蓄明断欲鸿防而未析勿冒昧而相乱凝至精而一临俾羣疑而四散故使立身者洁之而清真自守入官者朗之而美化攸赞语众妙之通分万殊于大观然则物以心鉴心由物迁掇轻花而意艶坐孤石而情坚所以去彼取此削觚为圜将欲保至和而不挠存大朴而自然兹防有体彼管攸设选贤而官知人则哲端灵心之朗畅拂清镜之光洁取舍妙谐于物宜推择靡遗于井渫遣许郭而齐鉴与山卢而比杰可谓张英风着徽烈嗟小子之庸蔽抚蓬心而望絶
　　至人用心若镜赋【以方寸虚地有来斯应为韵】　纥干俞
　　睠理心之至者有明镜而比诸皎然可鉴泊然其虚舍将迎之载勤无情是得存好恶之不辨何状不储彼诚之明惟道斯守居中自执于精一待物岂殊乎先后云谁鉴矣则用当其无匪我功焉乃为而不有渊兮内照旷若虚受伊黙虑其智愚俨分形于美丑稽至理也其性命哉莹尔防蔽涤乎氛埃引曜纳清明洞开自外爰依叶彼生而有象由衷必应体夫神以知来故得称有别于宏规等无私于众类苟观过之能审爰见疵而不愧始求义于昭昭卒穷微于至至和平自保非险乎山川容貌既呈必肖乎天地美夫鉴乃不臧胜而无伤恒其徳匪明而匪晦【一作而匪韬匪晦】状于物或圆而或方仰周文之翼翼同叔度之汪汪是知量资乎日宣储精本于明证镜将心而共理影与形而合应思负局之克脩并悬心而有称感物攸在立诚取斯彼范金之遗制信灵府以【一作之】相随吾道方存庶一观而无替其明固久亦屡照而忘疲想夫朗若爰启静而无闷比申监于盈尺愿脩容于进寸乐广播披云之词庄生谐止水之论冀因照以鉴岂逢时而在困
　　至人心镜赋【以人心融道清鉴应物为韵】　于可封
　　庄生有言曰至人用心若镜【一作至人之用心若镜盖用全句】有防哉是言也夫镜也者以明为体是故有来而必应心也者以净为照亦可不思而通拂拭生光挂新台而月满象罔求得映赤水而珠融若錬心而比镜信清明而在躬尔乃以镜为心因心载考菱花发而羣象生灵府开而万物保斯镜之精明谓人心得道至人所以卑其性而遗箴弱其志以虚襟听无声之和乐天籁之音明白四达照幽烛深希洞视而鉴在无心而用心苟能忘已作虚舟之泛必保其光得秦镜之鉴我邦君皇宗之子天人之英体以合道冲融混成其用心也达至人之妙理其朗鉴也同水镜之澄清开意而圆照吐心而自明妍嗤莫能藏其象鬼神莫以遁其情絶毋意与毋我固不将而不迎悬彼髙鉴求乎有贞覩处子兮调脂粉争捧心兮效蹙嚬丑者自丑新者自新形美恶而区别吾何情于知人丑【一作媿】匪桃夭宁容比证对香奁而呈貌虑柔姿而不称有待良人非徒好胜因兹伫赏必冀象应红粉蛾【一作】眉趋而竞谒宛其素质统【疑作髠】彼发类芙蓉之映水若姮娥之向月大明无私众鉴不歇光之所烛照及微物度【疑作庻】有假于恩【一作思】辉幸留心于剪拂
　　以贤为寳赋【以朂名霸道邦家之托为韵】　谢　观
　　楚国之君贤人为寳彼则贵于无胫此为尊于有道琢磨仁义而不缁不磷淬砺锋铓而既坚既好皎皎神爽棱棱貌清志一洁而靡垢行百錬而逾精非暗投以取诮不韫椟以沽名廉谨【一作让】在心命爵而蔑闻铜臭文章满腹掷地而自有金声洞彻不欺光芒相烛砥名而可尚砺节而自朂吐清词之粲粲心水含珠见正色之温温情田积玉言错落而无玷性真明而不瑕袖懐荆璞握有灵虵以鉴奸察邪之焕烂比照乘映庑之光华足可充盈军国辉耀邦家何必积满堂以递矜易连城而助诈一非克俭之教一损不贪之化虞君受垂棘而灭齐国得孙生【二字疑】而霸徒美其色映层阙光能耀夜殊不知寸隂逾尺璧之珍一经夺满籝之价所以爱兹被褐重彼迷邦以清徳之惟一奚白璧之能双况各藏器俟时见机而作直若矢頴如锋锷诚席珍之可任以柱石之有托以之【一作此】绥抚而上下康宁以之守御而内外胥乐既三复之可验奚众口之能铄则知金玉为寳者徳义之衰贤人为寳者邦家之基国无日而无事贤无代而无之如此则何必楚也独二三子之可师行不由径赋【以处心行道有如此焉为韵】　浩虚舟
　　澹台灭明幽栖武城感朴直之风散恶奸邪之径生苟正其身宁偏僻而是履不以其道故斯湏而不行想乎尘满荆扉草迷荒墅追游不慎其经歴咫尺固难于出处钟山石上杖藜之意殊乖蒋氏庭中携手之期顿阻牢落幽居交从日踈顾履危之若是将苟且其焉如访野径以闲游恐穿松竹出衡门而独步不绕园庐嘉夫砺志草茅规行亩避幽隐以不到视﨑岖而何有芜城独赏宁游旧井之间山馆时归肯逐樵人之后至若草树沉沉幽芳阻寻络野之茅隂自合縁溪之苔色空深以遨以游见徇公灭私之志一动一息有去邪崇正之心是以萧索乡闾虚闲抱优游多辙之穷巷来徃疎槐之古道花间絶迹念蹊树之徒芳原上无人惜臯兰之暗老且遵道如砥持心若信无私以白首将抱直以穷年顔生附郭之田有时窥矣谢氏登山之屐无所用焉既而披蔓草之荒凉见游人之逦迤方检身于邪正宁系懐于逺迩杨朱悲道丧事亦如斯阮籍哭途穷意殊若此当举直以错枉冀风行而草靡苟非贤智之为心孰能如是
　　同人于野赋【以君子之道何徃不通为韵】　周　鍼
