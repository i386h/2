<!-- { "loadSidebar": true } -->
　　五齐分名陈乎式法六饮成荐差以时序明其有则诫以无彛率由典常俾克永世是以用光朝觐湛露兴诗取备蒸尝质明行事资以王度入于天府茍或不亦何专一惟其酒正职在浆人非作僞以心劳实陈力以就列相时后动迹匪逾闲饰古而行事乃从礼四运其易六饮攸供伫以称凉爰资受和俯银床之露井始汲香泉泛玉斚之流霞旋开圣酒若三军之尽醉即见投醪分八罇之立仪斯成荐饮炎光在候正有叶于颁氷清虚坐井序将捐于溽暑官无留事责乃非宜未覩旌功奚爲蔽善将同矫滥何至寃诬法司自且不明酒正诚非忤典
　　公酒后时判
　　甲爲公酒后时爲主司所诘辞曰酒材不足
　　对
　　酒以成礼国之大经祭祀賔客咸頼其用甲惟贱伍掌我斯职不率其度旋闻后时水泉必香无传清苦火齐不作几空贤圣主司方诘甲乃有词酒材不供鼎书难议明庻折狱君子攸存噬嗑论刑恐贻遇毒
　　造五齐三酒非九糓判
　　所司造五齐三酒宪司以非九糓罪云嵗无余
　　对
　　和其神人亦在酒醴能善乃事则惟司存故陶器必良既麴蘖以云备六物式序必黍稷而非馨今者周官列职徒闻于五齐宪府举非或亏于九糓尚负罍耻忽贻神羞旣无余之起诉何有词之能代
　　盗酒判
　　卓媪翁伯并业卓尝遭盗窃饮倾酿翁教以多养猛犬卓家酒滞而翁賔客猥售独收其利媪告伯方便取人财
　　对
　　媪翁接开巵酒当垆不逄汉髙之过何能大售频遇毕公之窃颇烦小盗敎其养犬盖以防人闻夜吠而虽惩在春醪而颇滞素蚁空泛邺中之贤者莫倾卢鹊斯喧高阳之酒徒那至但非抑压敎有縁由独收当曰非宜方便殆成无状宜科诬谤以寘刑名
　　噐
　　告家有九龙鼎判
　　是贤告耳孙家有九龙鼎歴代寳之恐非人臣所宜蓄
　　对
　　天子建德是班宗彛诸侯立家爰受分噐业盛鼎鼐功昭篆刻若使世济不泯长子承主宗之规胙土云亡耳孙何克复之有况光涵【一作滔】没泗气溢歊汾焕彼龙文昭其象物何速戾于懐璧盍归休于国寳是贤所告谓得其宜
　　有五熟釡判
　　封君有五熟釡而铭其口隣人告违曰尝有所赐
　　对
　　书功旂常然后克类分命彛器则惟其贤知三赐之有恒故百代之令典曕言彼乙齿我封君开国承家方列土之贵衮赤舄见诸侯之礼嘉孔生之居卫三命益恭韪钟氏之仕曹五熟云车服必班乎国命釡铭何恤于人言出话不然觉善隣之滕口有孚勿问騐所锡之徴人必也正名此焉无咎
　　瓮负判
　　甲瓮负彼乙荡倒瓮甲索陪乙不伏
　　对
　　惟彼负徒行者固宜矜避至于颠仆荡者非其【一作或非】故爲甲且有词媿林宗之妙赏乙爲无状殊叔寳之情言谨守旣谢于挈瓶敝漏方忧于射鲋欲令陪价须尽事由必其广陌脩衢徃来不接故为搪揬是有常刑傥若狭路重阛风尘暗起误而击触毁亦可矜刑故则罪合宜加舍误则陪何足筭但官之议事贵在量情言荡非故犯之名称负乃小人之事勒陪半价将谓合宜
　　村人借罐判
　　村人借隣家罐未出门打破人索陪云未离本处凖令合比附
　　对
　　变古易俗因物造器稽六文之文盖取诸益司百工之事无或不良惟彼村人幸防比屋旣借权而攸要非抱瓮而爲劳出门未观于同人繘井先惊于敝漏虽罔离厥所而谴自巳招异管宁之深仁愧林宗之妙赏且官之议事贵在量情忝曰村隣得来得往详其故误有重有轻向若狭肆通阛修街隘路咽绮城之歌舞暗紫陌之烟尘物虽见荡夫何足咎况属荆扉寂寞蓬径萧踈破由彼已孰当毁椟事匪因人爰烦投杼勒酬半价良谓合宜荡物容据减条损器何援比例辄云不伏深觉词防
　　镟树爲杯椀判
　　得甲镟榆树爲杯椀出卖乡官责其防手惰业
　　对
　　士农工商孟坚陈十志之本水火金木箕子载五行之数悠悠羣动各有定业明明财利爲谋不同惟甲肖形运乎天巧旣勤事于贾竖且効功于匠伯加以是揆是度掎汉社之星榆乃刳乃铲挥匠人之风斵杯非承露未立云表椀殊链药空候淮南狥锥刀之小利捐耕桑之大业若斩伐愆时未符周礼如雕僞不作自陶鲁政夫除害兴利禁末劝农罔或奢巧寔防器玩器不渉于无用卖有济于时须虽慙敦本之俗难加惰业之罪幸殊游手宜寛祝靣
　　硙分利不平判
　　吴丙王丁共有硙纳课分利丙云有賸丁云掷日知分所得无賸
　　对
　　吴丙王丁均期叶契鸡鸣求利不惮孟轲之讥马磨自资更殊许靖之操市道难固财交易竭竞斯升防顔宁厚于指囷狥彼锥刀魄无慙于碎璧或陈其有賸许以无厌或掠以浮云称斯掷日日有修短关诸至期利有盈虚定乎宜分理应各得何假相尤然质剂旣未研详刑名岂能悬断更寻枝方悉根源
　　炭藁瓦
　　二月不供宫人炭判
　　钩盾二月不供宫人炭请处分
　　对
　　弄田之所钩盾是同牵丝効官掌炭成务形虽比漆烧则如珠入侍女之熏炉香焚百和处仙人之丹灶巧液千金变寒作暄转冷成热投其铸冶可以方其造化验其燥湿可以测其隂阳充百郡之时须爲万邦之日用二月不供三章有犯违令抵罪依条请科
　　贮藁判
　　所司贮藁以三千围爲积苫覆无芘【防脂切】篱合科何罪
　　对
　　秩马所资唯草是用徴科百里输纳六闲黄白无差短长合度贮积之法令条有文数越三千理则多僻从【疑作纵】勤苫覆终阙芘篱施功不同处事弥爽犯旣非谬辜不免科
　　造瓦判
　　甲雇乙造瓦口五分毕计其全乙不伏
　　对
　　工商异等埏埴殊制故有质兹土化均质日中乙也狥业求佣偶凿坯而取给甲则溺情丰屋冀如雪【一作云】以自润虽载防牀瓦故无取于举全约无陶穴亦何惊于敝漏且全毁兴讼雇买异仪雇则不可计全买则合徴成筭乙之不伏诚则有词甲之无良讼宜从记












　　文苑英华卷五百四十三
　　钦定四库全书
　　文苑英华卷五百四十四　宋　李昉等　编国城官宅墙井门三十二道
　　国城
　　建国判五道　　　　临宫判四道
　　城邑判四道　　　　城者讴甲判一道
　　登城判一道　　　　升高判八道
　　官宅
　　造室判二道　　　　宅判一道
　　墙井
　　筑墙判二道　　　　凿井获镜判三道义井判一道
　　国城
　　建国判【后篇作侵官判】
　　典同置臬昼防诸日中之景夜考之极星或告其越司视事词云知无不爲
　　对　　　　　　　　　　　杨仲昌
　　考工建官匠人营国旣匡政本将懋彛伦惟彼京师式模大壮三门烟竦九轨绳列殷称重屋周曰明堂必有以悬之工理资置臬之审昼规日景夜考星躔阳不遯来月焉藏往属吾君稽古庻政文明将大朴爲城池用无私爲宫阙凡诸奢靡咸悉弃捐瞻言主司虽设何有况典同之务在宗伯虽举公道全非守官輙相夺伦焉以逃责望贻出位之诫以厚正名之典
　　同前　　　　　　　　　　褚　亮
　　定之方中作爲宫室紫微夜视考太乙之帝居黄道昼防取羲和之亭午于是审曲靣势置臬悬衡各有典司无乃【一作乃无】询于梓匠越其樽爼翻见作于同律晋虽不竞楚勿与知侵官有刑罪将安舍不司宗伯之事妄爲荀息之词人亦有言自贻伊咎
　　同前
　　乾道着明圣人作则仰必观象测隂阳之运行俯而定居考星日之中正法象无昧道诚传于古今典司不事宜禁夫侵越典同业尚多艺知无不爲成周旧台尝见立圭之法作楚前室能探置臬之规候太阳于齐天占列象于清夜六龙齐御不差亭午之隂众星环拱自识方中之节虽行之有则无慙述者之明而视或越司终代匠人之斵
　　同前
　　昼夜分象爲章于天钦咨日官懋缉星纪探六厯之无爽齐七政而不忒周官命职各有司存相彼典同实非其任安得置斯水臬均彼土圭茍违盈缩之理徒知分至之节虽占星揆日坐识乾坤而越局侵官终罹罪罟旣紊铜浑之典请挂玉条之律【此下二篇元编在五百四十九卷杂判门今移入于此】
　　同前
　　百揆分曹式着尊卑之位九流开务非无守主之规若官得其人网有条而不紊任乖其器玉毁椟而何惟彼典同颇轻其职不专律吕之应傍占星纬之中在定虽合于楚宫理职式乖于周秩越司之过诚谓当仁然以君子噐周无往不利调钟则闻于合响置臬何隔于兼通即欲论辜恐乖轻典请重考其本艺然后定以明科愚管所窥将此爲允
　　临宫判
　　丙登髙临宫法司断徒一年丙诉云令所
　　对　　　　　　　　　　　吕　焯
　　至若惑众创规邦宪贻范能赋虽闻【一作云】于曩列不呼取诫于前经丙登临此时宫墉近瞩方比迹于桓景岂均赏于屈平窥见可徴尤自速法司务惟疾恶志在绳非未穷令所之由遽加徒罪之罚待详疑璧方可挥铅
　　同前　　　　　　　　　　范令芬【緫目作冬芬】
　　圃防居青宫秘籞事隔中外理絶登临丙之无良自贻伊咎升髙异梁竦之愤抵法挂臯陶之刑且夫子之墙犹其难见储君之禁焉可輙临然法难动摇罪宜钦恤【一作典】狱虽结于徒坐往诉须从于减科
　　同前
　　宫室九重深居而理山河四顾设险爲雄或有登临当其近宻始疑楚宫极目春江终类子牟逰心魏阙事必无故情其难舍抵玉律以惩违论頳衣而何失旣有词于令所须阅实于司存悬议科条恐贻深刻
　　同前
　　帝宅天居深宫防宇阊阖爰啓甘泉是壮必资恭敬无或登临丙昧科条輙兹违犯且登临之理抑有前闻桓景所以消灾山涛犹其望逺若非此道终合加刑法司处以徒年景诉犹爲文过谓从令所冀减严科且前星发辉少阳开景银牓之门斯辟玉裕之德称尊焉可轻然聿来慿眺法司科结正合公途
　　城邑判
　　甲将仞邑乙不从命比周狗以属之损已
　　对　　　　　　　　　　　蒋励已
　　大道旣隐天下爲家巢燧已逺于三皇城邑已安于万姓将以防盗无扰隣伍有孚以崇墉濬洫用偹于王制屋粟里布亦率于周典猗嗟彼甲务成厥功足使孔丘门人论于千乘之赋郑国说者难于九仞之髙岂谓立身致诚人未从命不闻忠信之迹翻起比周之言忘筌深谢于得鱼致损俄闻于属狗且辨璧以聼理贵审详东矢而论道取严科且损者恐其无过命者宁载有词待穷三刺之典然措片言之折
　　同前　　　　　　　　　　祝云将
　　侯伯之城中五之一茍不以度事或有虞甲恪居官曹慎固封守鲁大夫之爲政必葺其垣晋献子之城周先仭其邑岂谓泽门之晢见沮于邑中之子于垣载关于诗颂眷言于乙深昧从时且人之比周旣贻官谤而墙之隙壊谁执其今遐迩乂宁邉鄙不耸茍不从命亦何懵焉遽嗾夫獒弃人何甚况属于古令出惟行欲加典刑可以理遣
　　同前　　　　　　　　　　鹿庆期
　　自上栋下宇疆里井田度土居人量地制邑故墉垣是葺版筑聿脩华元廵功见讴于城者子囊临逝贡策于荆王甲何人斯职兹仞邑乙不从命同之凿坏趋舍路殊便爲鎻【一作隙】末虽叔孙受絷每效勤劳而子骞发言何必改作遽营危堞未崇射隼之规不惮严科輙嗾夫獒之噬弃人用犬何其不臧旣紊风猷请书霜简
　　同前　　　　　　　　　　张思鼎
