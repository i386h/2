<!-- { "loadSidebar": true } -->
　　金源氏倔起海东当天会间方域甫定即设科取士急于得贤故文风振而人材辈出治具张而纪纲不紊有国虽余百年典章文物至比隆唐宋之盛若夫笃志力学挟艺应选首破天荒魁冠多士父子昆季相继擢第爲名士夫作良牧守文行端雅门第清峻爲金朝第一流者其惟浑源刘氏乎刘氏出彭城望族五季板荡播迁朔土辽末逺祖讳用者居宏州顺圣县之耀武闗世业耕稼生子翰赠承德郎配张氏追封彭城郡太君生防字仲谦即今监察御史邻之高祖也始释耒耜习进士业当辽金扰攘际学未尝一日废天会二年肇辟科场公以词赋第一人中选惟辽以科举为儒学极致文体厖杂萎薾视晚唐五代尤为卑下公励精种学文辞卓然天成妙絶当世一扫假贷剽切牵合补缀之弊其后学者如孟宗献赵枢张景仁郑子皆取法焉金国一代词学精切得人爲盛由公有以振而起之也释褐右拾遗转知天城阳曲怀仁三县擢大理正迁平阳府判官安东节度副使两贰大理寺出刺石州累官中大夫年六十三卒于位翰林学士张景仁碑其神道公性淳厚见义固执待物诚好诱掖后进三爲理官议狱主恕不屈于权贵故多平反尤长于治民兴利除害若嗜欲然施设有条理简便可持久所去见思图形奉事素爱浑源山水幽胜买田家焉晚号南山翁夫人浑源雷氏北京转运使思之女封彭城郡君生四子曰汲曰渭曰早世曰濬汲字伯深颖悟絶人早传家学与弟渭同擢天德三年进士屡爲州县有声累官朝散大夫应奉翰林文字西京路转运司都勾判官平生寡合不羇慕郭林宗黄叔度之爲人晚节倦于游宦放浪山水间以遣兴读书爲乐称西嵓子述寿藏记叙其行已甚悉卒年五十八郓王府文学陈讷铭其墓有西嵓集行于世屏山李之纯引其端娶曹氏追封彭城县君一子偘字稚川大定十年进士第积资奉直大夫丰王府文学兼记室叅军孙一从防字和卿奉职出身善作诗曽孙文祖渭字仲清少好学克绍箕裘既登第授承德郎知秦州陇城寨事调隰州军事判官终朝列大夫岢岚州刺史号【阙】　老人一子价河水泊酒监曰濬廼邻之曽祖博学强记少有声场屋间既而用廕入仕至安逺大将军饶阳令配张氏封彭城县君生四子佖似俨俣佖字稚行宣武将军眞定府军资库使三子从善字泽卿彰德府酒监从皋字平卿从契字礼卿武义将军克胜军副都统孙五人曰郊义武将军曰郅等俱早世似字稚章孝敬友爱出于天性力学能文称其家声四试于庭不偶用恩赐第授承仕郎华州教授再任承直郎主沂水县簿娶王氏封彭城郡太君寿五十五终于家遗文雄深简古有廼祖风尝训子孙曰爲士当先行检如丝之洁将立其身愼无防污汝佩吾言则无忝矣故屏山李纯甫表其竁曰善人刘公之墓其爲士夫之纪盖可见矣一子从益字云卿自髫龀时已有成人度擢大安元年进士乙科调鄯阳丞长葛簿陈州防御判官皆有治绩投机应变措画出众意表进提举南京路货事丁沂水君忧起复拜监察御史君负材尚气资之以学欲使事业表表大见于世一旦职与志合所言朝廷纪纲时政利病竟与宰臣辨论得失不屈去职闲居淮阳与诸生讲明伊洛学久之选令叶县至则锄强剔蠧豪族恶党禁不敢少肆请免通租三万石致流民自归者口数千大起孔子庙既树敎本集诸生肄习其中风化大行考课爲河南最未几诏入翰林爲应奉不逾月而卒得年四十有四雷御史渊志其墓赵翰林秉文勒铭神道皆称其器识明敏刚直敢言学可以辅政敎材足以济时艰赍志以殁士论惜焉叶民至庙而祀之孔子称遗直遗爱者岂近是邪蓬门其自号也盖取南山翁诫子诗元自蓬蒿出门戸莫交门戸却蒿蓬之句有文集十巻粹而赡通而不流类其爲人内子严氏封彭城县君子二祁郁祁字京叔少颖异爲学能自刻厉有竒童目弱冠举进士廷试失意即闭戸读书务穷逺大涵鍜淬一放意于古文间出古赋杂说数篇李屏山赵闲闲杨吏部雷御史王滹南诸公见之曰异才也皆倒屣出迎交口腾誉之及与御史公退居于陈相与讲明六经直探圣贤心学推于躬行践履自是振落英华收其真实文章议论粹然一出于正士论咸谓得斯文命脉之传壬辰北还乡里躬耕自给筑室曰归潜歳戊戌诏试儒人先生就试魁西京选充山西东路攷试官后征南行台聂赫公闻其名邀至相下待以宾友凡七年而没享年四十有八翰林承旨王磐志其墓娶史氏洛阳名族一女适前监察田芝子文冕一男景山终国史院编脩官孙一兴同有神川遯士集二十二巻处言四十三篇归潜志三巻行于世郁字文季亦名士中统元年肇建中省辟左右司都事出尹新河召拜监察御史能文辞工书翰别号归愚卒年六十一娶赵氏前礼部尚书璜之女一子景嵓邺字伯震一子景峦俨字稚昂邻之祖也登承安二年进士第累官至中奉大夫秘书少监壬辰北渡痛宗国云亡蹈河而死配李氏封彭城郡夫人三子从禹字虞卿登至大七年辞赋第官至朝散大夫同州录判一子曰都从恺字舜卿自幼卓荦不羣稍长入乡校擅能赋声再举不契就廕补官授武义将军登封主簿已能综覈县务束湿吏曹人不敢以少年书生易之国初生聚稍集遴选廉能急于抚字辟府君摄领韶州事继真授宜阳令县当兵后庶事草剙下车廉知其利病休戚斟酌而更易之凡科取差徭必騐其等第俾均输焉暇则集俊秀于县庠讲明礼义美善风俗爲政才期月而颂声四达终更授河南府路经歴素精吏事婉画恢恢刃游余地致六房无滞务公余与紫阳杨丈西庵杨公九山李子防薛庸斋防之觞咏于泉石间中统四年正月二十八日以疾卒于私居之正寝寿五十有五娶张氏宣德望族贞靖柔懿自在父母家已称纯孝及归于刘事舅姑恭顺饮食服御非经其手不进也终于至元二十三年十月二十日享年七十有五葬合袝子男三人字君美平江路人匠提举至元三十一年十一月以疾殁得年五十有五配段氏享年四十有九鄗袁部场管勾邻才识警敏练达时务由省掾授承务郎工部主事次陞承直郎顺德路总管府判官选充监察御史女二长适浑源州王氏次适应州元帅韩公之孙孙五绍祖江浙省宣使庆祖淀山巡检继祖胜童乞童从稷字贤卿终济南路儒学敎授三子曰郇曰郴曰郛俣承奉班只候遂州酒监一子从周字文卿刘氏先垅始葬顺圣之耀武闗南山翁徙祖茔于浑源县东北黄嵬乡御史君以世故流离起先茔于宛丘神川旅殡洹水归愚定窆燕山令邻奉大父中奉公衣冠及考妣柩安厝于河南北邙之原是爲浑源刘氏洛阳新阡邻复欲彰先懿昭孝思图不朽谂不肖尝问学于神川先生知其家世颇详持张陈李赵雷王诸公铭志求述世德碑以猥列后进年迫衰谢不能发越先贤事业且何敢秉笔于诸名胜之后坚辞者久之邻复曰金亡士之北渡者百不二三今消磨已尽求接见先辈老于文辞而最知名者莫公若也今弗惠顾则先世之事将何于托不获巳廼采掇诸公绪余及已之闻见而知者会归其极而系之铭铭曰
　　汉庭射防贡士遗风排黜百氏仲舒是崇唐文三变败北无从振起衰薾尊昌黎公两公杰出莫之比隆考其裔孰继芳踪大名难再气数奇穷金源立国网罗才雄首魁多士惟南山翁程文妙絶一世师宗当时景仰韩董攸同子孙克肖家学是攻巍科七决声华摩空故家文献泱泱大沨蓬门卓尔世业克充言直行果节效匪躬支撑倾頺致时之雍赍志虽没留名则鸿中奉矫矫职贰大蓬存亡惟义表我孤忠子孙昌炽爲报则丰神川力学洞圣心胷明理贯道匪文奚工玉佩琼珠大振辞锋导家学之渊流会百川而朝东章甫适越惜不时逢阴相同气先志恢洪朱衣白简乗御史骢何刘氏之多贤试防绎其始终种德植善无逾于农立志务学禄在其中忠义仁恕传嗣弥缝维人事之克尽见天理之昭融宜泽流浑水之源青蔚南山之峰北邙之原岿然新宫世故牵率匪忘祖封是惟金百年文宗之裔过者敬恭











　　中州名贤文表巻二十七
　　钦定四库全书
　　中州名贤文表巻二十八　　明　刘昌　编王文定公
　　题防
　　防蔡中郎书后
　　科斗书当秦有天下未尽废而程邈易篆作特用便牍削耳逮中郎蔡邕去取丞相斯大小篆爲八分实秦书也近观公建宁三年所书五官功曹掾夏承墓表眞竒笔也如夏金铸鼎形模怪谲虽蛇神牛鬼厖杂百出而衣冠礼乐已胚胎乎其中所谓气凌百代笔阵堂堂者乎故书家评公书骨气洞达爽爽爲有神宜矣昔张长史作书多先观古钟鼎科斗文字遂楷法妙天下不然则无汉晋已来高古气骨不肖往年道出襄国读宋文贞神道碑见其笔画一一涵篆颖古意乃知其言爲有徴后之学者茍志于古舎两汉孰宗匠哉至元辛未中秋前二日同相人马才卿观于省掾呉蔓庆之寓舍卫人王恽敛袵书
　　防中兴颂
　　欧阳公称浯溪颂石歳久剥裂字多讹缺独李西台家藏最爲完好予后得而见之宦学四方来藏鲁公书甚多兹独阙然及调官平阳会郜君和之出故家墨刻八轴盖浯溪临本也命儿子孺临摹虽精气转索庶几典型具尔尝闻公平生书五百余石其风骨气韵率洞洞有神如忠臣正色立朝羣奸魄褫又如元气赋物流形都异因其人而爲变耳始秦越人探丸起死不主故常在邯郸则爲带下过洛阳则称老人西入秦又以婴儿医名也故评兹帖者谓闳伟发扬状巨唐中兴勲德之盛岂虚言哉闲闲公偶以银钩鐡画目之恐未尽善也至元十二年乙亥歳夏四月六日卧病中书于谢帅第之北轩
　　跋郎官石柱记后【唐尚书右司员外郎陈九言文】
　　古人称长史得草圣不传之妙岂知眞书在唐爲一代精絶所谓能行而后善走者也鲁公书学气侔造化眞楷得法多自公始郎官帖精絶爲至旧刻在京兆今亡或云沦瘗防事址下近从曹生季衡得墨本全文盖丞相寿国高公故家物也老眼増明伏玩不置者累旬眞希代宝也十有三年春正月人日题于西山之读易龛
　　防手临怀素自序帖
　　世传怀素自叙帖有数本刘御史文季云昔吾从祖河平君所藏本最佳后有苏才翁跋云前纸縻溃亲爲装禙且爲补书不自媿其糠粃也有杜祁公题云狂僧草圣继家颠巻后兼题大厯年堪与儒门爲至宝武功家世久相传后又有山谷楷书释文蔡无可家故物也北渡后观金城韩侯及秘府所收俱无苏杜二公题防似亦非长沙真笔至元辛未秋九月晦余谒左辖姚公出示太保刘公家藏帖前三十三字亦云子羙补亡披玩之余令人仿像意韵盘礴于胷中者累月冬十月甲午是日极暄妍可爱乗笔墨调利喜爲临此拙恶非所虑庶几见其典刑云耳监察御史汲郡王恽仲谋甫题识
　　题懐素草书千文后
　　予观藏贞大厯二年海西寺所书千文极纵横捭阖之状其欲断还连似斜复整笔増妍而不繁其减者意足而悉备如风樯阵马骤不可当倒冠落佩狂莫得制至于气凌过庭势迫张顚雄伟豪迈超于法度之外者一一视之皆篆之古文耳兹本虽出临摹精气固衰骨脉具在所谓虽无老成人犹有典刑十一年正月五日风日清丽手柔笔利乗兴学书觉胷中烦滞拂然从笔端出矣
　　跋张嘉贞书
