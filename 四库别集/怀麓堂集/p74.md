<!-- { "loadSidebar": true } -->
　　公姓夏氏讳瑄字蕴辉其先自衢徙饶代有显者曽祖讳希政元季爲湖广行省都事兵乱死事祖讳时敏洪武初爲湘隂教谕遂家湘隂考太师忠靖公讳原吉歴事太祖太宗仁宗宣宗四朝硕德雅量丰功伟烈着在国史公忠靖公次子少頴敏喜读书尝窃观忠靖奏草及忠靖朝退必请问所议事忠靖笑曰是非尔所知也然心黙喜之礼部尚书胡公濙尝梦上以樱桃一盘赐忠靖二子长子珫退避不敢受公独受赐后珫早卒胡公以告忠靖曰继夏氏者必此子也仁庙尝顾问忠靖曰卿子年几何欲以近侍官之忠靖曰臣子幼稚非食禄时俟成立事陛下未晩也宣德五年忠靖薨宣庙震悼不已即日遣中官致命于家拜公尚宝司丞明日公与叔父原礼入谢时公年甫十有三进退有度特赐冠带衣服公扶柩归乡里宣庙悯公幼特免守制使养母于官而别遣官防丧归且厚恤其家公强记过人太师张公辅呼爲小友少师蹇公义而下多公父执礼重之宣庙欲大用公未逮也正统初英庙追念忠靖勤劳特赐公田十八顷而蠲其税杨文敏公荣将归谓公曰尚宝非处君地吾还当荐君未几杨公卒不果云南夷逆命公上疏乞立功自効尚书王公骥竒之将以公往有沮公者乃已八年命视尚宝司事公以母疾乞侍养还乡母愈乃就职时四方多事公上疏陈七事一谓湖广苗本异种必有首恶纠合爲冦宜宻令诸脇从谕以利害诱以重赏使反兵相攻然后出其不意攻之必破一谓苗出逺刧必使老弱守寨宜分兵间捣其巢穴则贼分而势寡一谓北边虽每岁朝贡狙诈难测宜令知兵者行边旌勇智退老弱缮兵治械修城隍谨烽堠以僃不虞一谓福建盗作虽出师捕功久不就使贼势日张民困转输不得耕食是益盗也宜督将臣乗时殄灭多见采纳十四年北边犯京师公忧愤陈四事一谓敌乘胜逺鬬其锋不可当然能野战短攻城宜坚壁勿战使进无所得退复气沮然后出竒设伏诸道奋击破之必矣一谓敌深入吾地宜令死士夜袭其营仍设伏内地以待追者一谓敌既举国入冦边无所御宜调边兵之半入捍京城内外夹攻彼将自溃一谓吾军依城为营进无死志退有所归宜严号令以坚其志如以三队为法前队战退令中队悉斩以徇容而不斩者同罪则上畏法而不畏敌矣诏亟行之后敌使至公又言敌无故遣使与我译者偕来必佯为逊辞以缓我应援疑我进退觇我虚实或为诳事虚情疑我译者以缓我谋赂我译者令为反间宜慎防之以观其变一谓敌若引退宜分兵五路间道袭之以正兵二路击其前以竒兵二路攻其傍以伏兵一路絶其后仍以宣府大同诸路邀其归盖彼方恃强不虞吾至且待彼回图我而我先夺其心势可必破况今太隂犯昴厥利在我太白出髙用兵敢战吉臣以为天道人事机不可失当道不能尽用其言识者惜之公又言敌既得利今冬来春必图再冦今汝宁凤阳诸府及河徙故地流移之民无虑百万恐因隙而动为患不浅愿假臣便宜使招募智勇以为国用仍条陈事宜以为先召吏士及其故老俾各举所知凡举主及所举劳以酒币掲名于旗以倡忠义然后榜谕凡有知兵敢战习骑射谙地利能为间谍者许以官赏复其家一丁以给其力事平之后不愿为兵者释之教阅之法以百人为率择其能者十人以教其九十人兵集既众人人习战法内可以捍京邑外可以消郡县之变事下兵部尚书于公谦请试用其才侍郎王公伟公知己也时为监察御史亦请勅公募兵淮扬防事定不果久之公以母老乞就养金陵命掌南京尚宝司事二月丁郑夫人忧上京师复陈三事曰赏罸以为御将不可不严任吏不可不寛宜罪败师弃守之将以戒不忠増廉官能吏之禄以砺不任曰去利以为善治国者不损民以益己因举近事以利致害者贪邻入贡致生边患穷兵麓川以疲中国其在上汚吏渎民以妨文治贪将虐兵以耗军伍其在下宜减浮费以轻徭赋省游食以足军储惜民力以培邦本又谓贵州宜仍洪武旧制置行都司罢藩臬郡县命一良将辅以文臣使专决于外以宁边患曰审机以为制敌之机系乎攻守之得失因举近事之失机者贼初冦大同气鋭锋利不当战而与战以致败绩一也宣府惩彼失利畏慎太过敌经其城当战而不与战以致土木之败二也及敌越重闗犯畿甸自纳其死而我过为防御无所施措以致大变三也宜鉴覆辙懐逺图扬天威以雪国耻大学士髙公谷见公疏荐于朝亦不果用奉使秦府充册封副使凡赐遗悉不受天顺二年公以疾请命掌南京尚宝司事逾月迁少卿八年赐诰命特赠所生母王氏为夫人成化二年进为卿时五府多阙惟都督一人公奏守卫事重非一人可胜乃命曰某某往守宿卫十四年九载考最陞南京太常寺少卿仍掌尚宝司事方图请老归守先墓无何疾卒未卒五日犹力疾草疏大略言臣伏见太宗文皇帝赐皇太孙勅谕皆农桑军国为政治民之要诚祖宗诒谋之至意愿陛下置诸左右览而行之仍命皇太子读诵使预知民事艰难守成不易则不必逺求诸古而天下可治臣懐此言久未敢辄上今臣病死旦夕死而不言永无日矣命其子崇文上之讣闻上遣官谕祭于南京公为人寛厚简易内刚外和孝弟忠恳皆出天性幼丧王夫人事郑夫人甚谨尝弃官走南北侍养者十余年郑夫人卒女嫁虞氏生子诚而孤公视若己子悉以郑夫人遗物并分赐田三顷与之诚死又抚厚其孤与弟璘无间言异色亲旧患难力可援者必为之尽侍郎王公卒公娶其女为子妇其师太常少卿郑公雍言子死经理其家驸马井公某道死尝以千金托公其家弗知也公悉封识还之公恂恂寡言及辨议古今成败兵民利病文体髙下皆卓有定见不随时好恶然自负髙与人寡合故罕有知者为诗文宏博豪放举笔千百言而感世触物义归于正平生所作近百巻号拙寓稿晩年号白鹤山人自为传论曰人谓其庸腐者是也谓其非庸腐者亦是也夫璞玉一也器则玉未器则璞耳今山人久为宦而无所见其能是将为玉耶亦为璞耶识者必能辨之公虽在散地恒忧先天下每见天垂象或四方有警则咨念不置与客言必先问及北事常曰国家养士于居平之时士当効力于有事之日尝梦中赋诗云臣愚思効忠志欲追前古空怀葵藿诚未罄朝阳吐深思结中肠逺虑遍寰宇舍生宁顾躯矢死期报主病笃犹以地震为问语不及私惟书遗教嘱其子崇文皆检身奉职语又为一辞乱曰梅花一夜开春风双佩响拂衣而归天清月朗造化小儿齐声合掌遂卒公生于永乐戊戌三月十五日卒于成化辛丑二月十七日享年六十有四子三人长崇文戊戌进士材器竒博不下于公次崇武次崇勲俱学举子女五人长某次某某年月某日归塟忠靖公墓侧公卒已有铭铭颇略崇文复述行实请为状以干大人先生铭诸神道以昭不朽东阳公同郡人也哀公之没慨典型之在乡里者不可复见谨序次一二以僃采择谨状
　　明故中顺大夫太常寺少卿兼翰林院侍读陆公行状
　　公姓陆氏讳钺字鼎仪号静逸又号凝庵其先当元季乱居苏之昆山谱牒散逸莫知所由徙其可知者曰曽祖三郎祖讳铭考讳晨育于吴氏遂防吴姓公既贵始复陆姓封考为翰林院编修文林郎妣王氏孺人继母盛氏公生而器度凝重不与羣儿伍三岁时尝书一仁字于掌众异之籍太仓卫学为生天顺己卯举南畿乡贡癸未试礼部第一甲申宪宗即祚廷试第二授编修同修英宗实録成迁修撰赐白金文绮成化丙戌同考礼部时称得人以疾乞归者数年尝上疏劝上接儒臣以养德性询治道丁王孺人忧服阕还任戊戌再考礼部今上皇帝在储宫公用遴简侍讲读敷纳详恳仪度庄饬上退问内监臣曰今日讲书者为谁因称善者再自后每直讲必目属焉尝以疾告特防赐问丁编修公忧还任始考九载绩迁右春坊右谕德上即阼以恩擢太常寺少卿兼翰林侍读同修宪宗实録充经筵讲官又进日讲累荷白金文绮楮镪之赐一日遽得末疾久之稍愈后上疏乞归治疾给驿传且谕使亟还归阅岁以治某年卒年五十而已娶陈氏子爰又娶张氏子赐明年庚戌某月某日葬于某山公读书必究理道涵泳往复期于自得为文章周慎雍裕惟所欲言终日不厌亦不袭前人语诗调高古尽去秾艶当所得意纵笔挥洒刻意极力者顾追之而不可及尤嗜书清劲可爱旁及缠度疆里医律诸学亦皆谙覈必得其肯綮乃己其为人冲澹沈黙动必绳榘不为声利所移易平居言不妄发及析理论事不求茍合要所自负有决不为世所泯没者每欲试诸职务而不可得然其忧世爱国之志未尝一日忘于怀也未病时犹具遗草数事不及上并所着春雨堂稿春秋抄畧各若干巻藏于家东阳同举进士入翰林者若待讲彭敬敷五修撰张泰亨父及公皆间世竒产公又与亨父同里学皆相继以没天下所同惜而公方直经幄职国史身所关系者尤大东阳于公盖不独交游悼哭之私也其子爰匍匐走京师特乞铭为不朽计予既吊且哭之谨掇所闻之大者为状或可以僃采録云
　　明故资善大夫南京礼部尚书致仕进阶荣禄大夫諡文僖黎公先生行状
