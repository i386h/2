<!-- { "loadSidebar": true } -->
　　贺郑守启　　　　　　　　　何子建
　　伏审沓奏封章上还机政忱辞莫夺睿聴弗违冠秘殿之防严宅名都之优秩髙风独振舆论有光恭惟某官博大踈明清忠端亮徳备隂阳之和气学分造化之全功发其渊源蔚为翰墨富雕万寳力转千钧喻游夏之不言写渊云之未赋达于政事粲芒刃之发硎服在庙堂粹陶钧之播物蛮夷震叠华夏奠安倦茵鼎之久劳运天池而少息必当还慰苍生之望岂可往从赤松之游惟世所瞻有神克相某地寒寡与分薄数竒猥以穷苦之辞骤获吹嘘之力岂惟铭佩亦以激昻恩徳未酬门墙寖邈倾余照以长想抚孤根而自怜颂咏逾深精诚并竭
　　贺张守启　　　　　　　　　林岂尘
　　伏审宸庭赋命侯甸颁符厌承明禁直之聫冠章善清官之选朝士莫不相贺国人亦皆曰贤恭惟吏部待制行归楷模智逺龟防韫玉粹金相之器蜚笔精墨妙之声隆注想于冕旒耸观瞻于簪绂諌垣宻勿茂扬謇谔之风禁槖舂容益励公忠之节惟国家共理以良吏故岳牧特用以词人矧赤城本今古之福庭在于越为东南之佳郡如公有几人者是行若登仙然伏想朱门画防之余风用访流水落花之旧迹且云龙久契固未忘北阙之心而风月相逢庶不负南楼之兴虽五马乃人生之贵然双鹿本公位之祥岂铃斋久对于髙舂宜锋车早闻于趣召某从游积素潦倒自惭方着刺史之近除选得吾贤而大喜望防枝而睇逺想斾影以心揺桃李无言自有成蹊之慕燕雀虽贱亦知贺厦之情苟富贵未必相忘则故旧亦所不弃其于欣颂曷罄敷陈
　　贺厐守启　　　　　　　　　郑伯仁
　　伫膺凤检来镇虎城民脱灰烬之余政徯袴襦之美先声甫尔众志翕然恭惟某官命世真儒镇时宿徳议论太平之根本猷为后进之规模延阁升华直奎壁图书之秘外台畀宠歴江淮飞挽之勤未替龙光载分虎节眷贡章之筦籥实湖粤之咽喉守牧之来老成是择属骄卒弄潢池之刃惟烝民皆沸鼎之鳞士庶奔波只身不保闾阎比栉一炬无遗其余噍类之几何跂踵以望所幸来苏之在迩奠枕可期薫为慈仁拯此凋瘵顾已结知于九陛岂容巻泽于一方棠茇初临芝函已下某顾惟绵菲托芘帡幪廷趋敛板之有期心喜揺旌而已极依芙蕖而泛緑水晚进何堪披云雾而覩青天夤縁有自
　　贺孙守启
　　伏以听尚书之履暂别宸廷懐太守之章复开盛府恭惟某官三朝耆硕多士宗师学贯九流而探于精微文追两汉而髙于典册早以人望简于圣心直道而行柔岂甘于结舌见几而作后何悔于噬脐自领侯蕃益隆天眷教条虽旧遗爱尚新入境抗旌拥欢迎之竹马当宁仄席行趣召于锋车某久此周旋怅然离索褰裳濡足愧明哲之髙风缓帯轻裘想蕃宣之乐事方深健羡遽辱缄縢感悚之私叙陈罔既
　　贺李守启　　　　　　　　　史唐英
　　显膺芝检肃镇海邦开府之初舆情惟允恭惟某官儒雅饰治慈爱洽民效方展于题舆眷已隆于当宁正当临民之选歴试三刀果闻化俗之能来苏五岭畅霜威于羣丑覃河润于邻封行逹渊衷别加峻擢顾惟孱陋托庇帡幪未通双鲤之诚先沐五云之宠谦冲俯逮慙感交攻
　　贺熊守启　　　　　　　　　黄景声
　　奉选劳之新渥跻次对之旧班屏翰有光朝廷増重恭惟某官英豪间气道徳名儒学穷六艺之醇文起八代之陋讨论润色崖因珠而不枯险阻艰难草以风而知劲顾惟剧郡既讫外庸龙已升云乃眷攀鳞之旧鱼方纵壑更逢激水之寛谅在遄归即膺巨用浇为惠坐令一境之安采菲不遗更荷五云之及
　　贺马守启　　　　　　　　　王季髙
　　伏以千里广轮久徯惟良之任一时贤哲骤膺陟拜之荣涣宸命以维新释民情之所望恭惟某官性函方重鉴裁清淳谋谟治世之南车闻望士林之北斗经纶有蕴素推江左之才转变不穷孰论吴中之敌负殊伦之践操未尽展于猷为方宵旰之忧民寄龟章而作守满城和气皆袁扇之披扬阖境欢声赖范襦之衣被即还巨用岂久外更某窃伏辉华喜旋里燕必恭之礼未容望履以修诚来暮之歌徒获与民而同颂
　　贺赵守启　　　　　　　　　　　赵承之
　　诞扬明制易镇雄藩中二千石以宠守臣肆大开于侯社方七百里而封同姓抑用壮于宗盟盛徳所加传闻相庆恭惟某官学通阃奥识鉴几微子产仁心非有期于舆诵荆州清徳本无意于人知自简记于宸衷寖发摅于贤蕴惟章贡控临之防当兵民冦宄之余宣乃王灵尝假中权之节疆以戎索遂夷穷徼之风逮改畀于名臣始旋臻于乐土牧养以平盗贼逺符渤海之良规简易以便吏民近追清献之故事方朝论耸观于奏课适江城正遴于择人四国于蕃爰取功能之效诸姬为近允惟休戚之同居人虽郁于去思行道已謡于来暮苐虞诏紫不待突黔某自处泥涂莫窥星汉夙幸聫于子姓晚将列于附庸诵葛藟之诗庶逺斧斤之患望莲花之府实同燕雀之欢
　　贺董守启　　　　　　　　　赵承之
　　简自渊衷起临巨屏吏民拭目以改观父老扶杖而服教谓明诏图任旧臣方咸登于众正而上意不忘逺俗乃加惠于一方必有霈然膏泽之施不惟因于文法之故恭惟某官天才絶俗国瑞应时过庭而克世其家立朝而无出其右主盟文教传旧学于北方尚论循良还淳风于西汉宻勿代言之地从容次对之班道格君心之非辞鼔天下之动贤者在位岂徒润色之功近臣尽规实广论思之益逮名髙而众媢久身退以时潜坐观夸者之死权窃叹贪人之败类鲸吞鼍作曽砥柱之不移露廓云披见景星之独出乃眷名藩之寄姑惟旧物之还凤方下以览辉骥暂驰而歴块江湖都防虽地望之非轻廊庙逺图岂圣时之易得灼知廷告不待政成某孤学已踈微生且后诵名臣之事业殆若神人想前辈之风流莫传师友顾以附庸之列爰依大府之光瞻董相之下帷徒仰诸生之幸从范公而庆朔欣陪上吏之荣
　　贺张守啓　　　　　　　　　宋文渊
　　伏审轺传一封暂弭观风之轩盖金城千里载观作牧之威仪日闻纶綍之杨庭偶奉檄书而讯狱一清丛棘三阅阶蓂遂令萍梗之踪不逹芝兰之室退惟迂钝实负凌兢恭惟某官志烈秋霜教行时雨笃实辉光新其徳仁义礼智根于心爰抚清时勉摅素业兰江共理夙隆二千石之权荔浦循行殆歴三十州之壌凉凉想闻于风采皇皇绰有余光华暨当云陛之抡材复欵星沙而将漕承命以往志宣激浊之威直道而行欲抗引嫌之防既闻丹扆爰动清衷荣膺一札之温言宠易三刀之重寄式临长夏诞布寛条穆穆仁风恩已扬于羽扇迟迟化日爱长满于棠隂佥言岂弟以宜人咸咏中和之乐职伫观环召亟践金门伏念某虽学为箕未能制锦徒耗太仓之粟全乖贰政之谋幸托帡幪庶逃瑕垢俯随骥尾恭事大夫之贤仰兾龙门倘异众人之遇
　　贺夏守启　　　　　　　　　郑顾道
　　伏以昔持金节荣膺使指之权今握竹符重领侯藩之寄帝心简在物论允谐凡属统临率从鼓舞惟上饶之名郡实江左之奥区珠玉骈阗桑麻蕃衍江山秀发风俗醇深逮夫比年以来不可同日而语军储星急谷价日翔比屋剥肤莫应诛求之急羣山刳腹絶无粹美之珍适丁旱暵之余兼值疮痍之后编民困敝属邑雕残如脱沉疴尚有呻吟之苦若保赤子正须鞠育之恩诞降明纶式烦良牧恭惟某官器宇宏博性天髙明文为儒者之宗识通天下之务去就闗人才之得失用舍系朝廷之重轻早简上知寖更要任当五百年之名世出赞昌期执二千石之重权获观善政六条初布千里争驰威寒吏胆而声疾雷霆化洽民情而恩浓雨露若水之清严为治比徳犹惭子元之决遣如神论才尚小匪贤刺史孰能与此虽古循吏何以加诸苐虞休誉之上闻行难借寇正恐丹书之下逮伫见征黄用资作砺之求式慰为霖之望将使万方之被泽岂惟一介之防休矧此孤踪获依巨芘伏念某箕裘素业韦布晚生乡老荐书尝窃叨于首选贤闗较艺继每玷于上游数移弦诵之春秋孰厌虀盐之旦暮属外寇猖獗之际当国歩艰难之时义士痛心忠臣扼腕诏音恳切大兴筹防之科士气奔腾乐赴功名之防竞陈谠直争吐英竒遽叨武弁之光翻笑儒冠之误三年戎幕幸脱身虎口之中十载书林耻投迹龙门之下念欲淬词锋而再举誓将攻笔阵于万全际家徒四壁之空及门有偏亲之养敛版一官之列知我者天折腰五斗之间为贫而仕顾惟孱琐尚兾矜怜矧居桑梓之邦亲被袴襦之化拭目快争先之覩倾耳闻来暮之歌敢陈不腆之词以兾非常之遇鹪鹩有托已幸遂于巢林燕雀何知庶获伸于贺厦成文狂斐竚命惊惶











　　五百家播芳大全文粹巻二十二
　　钦定四库全书
　　五百家播芳大全文粹巻二十三
　　宋　魏齐贤
　　叶　棻同辑
　　贺启
　　太守
　　贺周守启　　　　　　　　　孙正之
　　伏审倾北海之尊尝分光于一日拥东方之骑亦均覆于二天眷幸防之非常喜余生之有托恭惟某官先贤世胄今代人豪公瑾之英烈尚存伯仁之风流未冺百年垂裕千里防休辍祠馆之清资付専城之重寄羣儿爵跃已大喧骑竹之迎一老龙钟犹能进防薤之隐即谐瞻拜但切欣愉
　　贺江守启　　　　　　　　　邵懐英
　　伏审丐便亲闱就临郡绶优游戯彩无道涂数舍之劳寛大颁条有井邑连墙之便益特隆于简注容自遂于恳私卧镇之初欢謡载洽恭惟某官才周物表文擅国华丹扆赤墀自结知于明主紫薇青琐殆歴试于华途廼退托于陔兰更恋瞻于乡梓囊封屡上弥执养志之求宸翰载颁特畀专城之养山川不改闾井如归指丘水之旧游动旌旗之喜色某昔尝瞻望今复亲依贾谊奏篇叨与删修之末齐风报政伫观课最之先祷颂攸深叙陈曷既
　　贺胡守启
　　伏审显陞内阁申摠边城逖听庆音良深抃悃伏惟某官懐才赡敏禀质忠纯早驰当世之声猷果契有为之事业虎韬豹畧师行樽爼之间鐡瓮汤池势逼氊裘之外逺夷向化边境乂安峻功因儒帅之谋宠数协士林之望某方修庆礼遽辱谦縢遐企麾幢苐勤心目
　　贺游守启
　　十行凤诏起谢傅于东山千里虎符屈召公于南国何幸儒业之复用庶几民瘼之必瘳道之将行喜而不寐恭惟某官天民先觉王国耆英隐然实大以声宏凛若芒寒而色正髙明之学孟荀真王者之师康济之功伊傅乃圣人之耦早逢熙运徧歴华途大节堂堂不为雪霜而改操丹衷皎皎殆与日月以争光中心不动于一毫外物何忧于三黜顾陛辞之已久注宸眷以弥隆果奉纶言亟分侯服矧楚尾吴头之地据闽商粤贾之冲观阁鳞差江山秀列凡领承宣之寄无非伟杰之才帝曰汝谐卿为朕往先声所至草木已知其威名和气顿囬桃李争妍于春色拥双旌而肃引腾五袴以欢謡岳牧止用于词人逺迈唐朝之故事郡守每入为宰相行看汉札之新颁某逺寓边陬欣闻邮命愿扫门而莫及怅贺厦以无阶五马賛书可庆人生之贵双鱼委质輙修堂下之恭庆抃交孚敷宣罔既
　　贺梁守启　　　　　　　　　孙仲益
　　四海声名夙着儒宗之望一时人物独髙政本之科方资共理之求允属承流之寄恭惟某官劳谦下士居简临民明哲王之荩臣岂弟古之循吏拥东方之骑已大慰于遐瞻憩南国之棠宜少留于髙躅睹二天之风采溢千里之春声自怜投老之余获在容光之地繄大贤之髙致奚弃先游厠贺客之下僚自惭末习
　　贺张守启　　　　　　　　　　范西叔
