<!-- { "loadSidebar": true } -->
    敕。兵者凶器也，将者死官也，若不择才，必有陷败。银青光禄大夫检校右散骑常侍使持节陇州诸军事兼陇州剌史御史大夫充本州防御使上柱国薛逵。匈奴犯塞，李广逢时，爪牙甚坚，翅翼颇健，任以陇，倚戎守封，当赐辄分，军租不入，士争为死，虏不敢犯。今以天水名郡，号为新都，用汝守之。期於镇静，无召戎生事，无玩兵邀功，正封疆，守礼信，险走集，严候伍，边将之道，莫过於斯。玉印貂冠，皆为荣秩，壮尔军旅，惟恐不多，勉砺锋，以期报效。可检校左散骑常侍使持节秦州诸军事兼秦州剌史御史大夫充天雄军使兼秦成两川经略及义宁军行营镇遏都知兵马使本道营田等使，散官勋如故。
    ○田克加检校国子祭酒依前宥州剌史制
    敕。银青光禄大夫检校太子宾客使持节宥州诸军事兼宥州剌史御史中丞充经略军使押蕃落副使左神策军宥州行营都知兵马使上柱国雁门郡开国侯食邑一千户田克加。枭俊无敌，感激轻生，李信之气荩关中，陈安之勇闻陇上。委以边郡，能得士心，寇围阴河，守陴甚寡，尔乃万死不顾，一奋无前，奇兵径冲，骁骑横挑，围开孤垒，战败豪羌。言念忠劳，岂爱爵赏，贻以崇秩，用酬奇功。毕万匹夫也，百战皆获，有马百乘，死於牖下。死不在寇，此乃赵鞅誓众之辞也。宜念古人之言，勉作万夫之持。可检校国子祭酒，馀并如故。
    ○薛淙除邓州任如愚除信州虞藏徐邛州剌史等制
    敕。朝议郎前使持节坊州诸军事守坊州剌史薛淙等。仲尼对鲁哀公曰：“人道之大，莫先为政。”汉宣帝曰：“与我共治者，其唯良二千石乎。”念先师贤帝之言，思疲人良吏之选，夙兴夜寐，不忘於此。淙以文科入仕，命守边郡，属当伐叛，兵於其郊，处剧不繁，事丛皆办。如愚进以门子，屡为长吏，其为政化，可差古人。藏与逢，阅官簿而颇多，言理名而亦著。绍元尝闻谨慎，可宰百里。己所不欲，勿施於人，无忘格言，副我优寄。可依前件。
    ○郑液除通州剌史李蒙除陈州剌史等制
    敕。朝议郎前守太原府晋阳县令上柱国郑液等。今之郡守，为人师帅，宣上教化者也。以液久在官途，尝宰大邑，闻其为治，人歌舞之。以蒙执殳前驱，予之雄也。光禄护塞，居延视胡，虏不敢窥，士争为死。各委分寄，实曰迁升。通州杂以华夷，淮南两有兵赋，尔其往哉。今用诫尔，为天子之守臣，作百姓之长吏，言於仕进，可曰显荣。夫君子之道，先有诸已，後求於人，苟能律身，始可检下，勉详诏令，用谨理行。从规始於门子入仕，恭谨无尤，自州佐而升在朝班，列五尚而职於三服，亦为良遇，无忝官常。可依前件。
    ○王晏实除齐州吴初本邑州陈亻廷渝州刺史等制
    敕。正议大夫前使持节淄州诸军事安淄州剌史上柱国太原县开国男食邑五百户赐紫金鱼袋王晏实等。俟善政而後用，或蔑无所闻；滞序进之常途，则怨生於下。古今政柄，患斯二者。晏实、初本、亻廷等三人，入仕年多，亦尝为郡，闻无悔吝，是熟诏条。济南跨河，有兵有赋，巴渝夷俗，慷慨豪健，形於乐曲，尔其往哉。古之人有言曰：子苟为善，谁敢不勉。身率以正，孰敢不正，欲谨於行，在於廉平。宏宗温慎有馀，王属咸为清秩。铢以文学，尝佐贤侯，作掾京兆，亦曰美仕。皆有官业，慎无自薄。可依前件。
    ○郭琼除渠州郭宗元除兴州等刺史王雅康除建陵台令等制
    敕。大中大夫前使持节文州诸军事守文州刺史兼侍御史充本州镇遏使上柱国郭琼等。邻山、顺政，避处山谷，罕知文律，易为欺夺。琼与宗元守郡宰邑，闻无悔吝，尔其往哉。仲尼曰：“正身而人正，欲善而人善。”抚我疲俗，宜遵格言，苟或不臧，贻尔之戚。雅康入仕，尝在班列，青宫赞导，陵邑守奉，若非谨慎，不膺斯任。可依前件。
    ○吴从除蓬州贾师由除琼州萧蕃除罗州刺史等制
    敕。中散大夫前使持节柳州诸军事守柳州刺史上柱国赐紫金鱼袋吴从等。地远京邑，俗杂蛮夷，不知文律，易为欺夺。朝廷选置，多无名人，小则抑郁不伸，大则聚以为寇。蓬缘巴徼，其风忿劲；琼处海外，在两汉时，往往小反；罗居百越，奚洞深阻。咨尔三吏，比尝为郡，亦报有政，勿以荒服，侮我疲人。或异诏条，必置厥辟，稍当叙进，优以上佐，苟有闻见，无忘裨助。可依前件。
    ○裴阅除温州刺史伊实除献陵台令等制
    敕。正议大夫前使持节忠州诸军事守忠州刺史上柱国裴阅等。江峡之间，其俗剽捍，闻尔为理，人惜其去，若不迁陟，岂酬攻能。洎师素等，久居官常，皆无悔吝，半刺列郡，人所咨禀。衣冠弓剑之地，霜露咸思之心，尤藉谨良，以颛守奉。各服休命，勉於始终。可依前件。
    ○陆绍除信州刺史封载除遂州刺史郑宗道除南郑县令等制
    敕。中大夫前使持节申州诸军事守申州刺史上柱国赐紫金鱼袋陆绍等。夫以冉求之才，方六七十，为之三年，然後可使足人。今者一州之地，五六於此。况上饶参以越俗，遂宁旁缘巴徼，号为沃野，皆有厚赋，委之分寄，实难其人。以绍其先君子仍代作相，能以儒学缘饰吏理。以载颇有长者之举，闻於士林之间。夫二千石所系，朕常留念，举以授尔，能不诲乎。恤孤独，逮不足，修其教，徇其宜，凡此四者，著於《王制》，勉循古道，以活疲民。宗道宰邑，卓然善政，廉使上课，书为第一，列於迁陟，得以不时。无易初心，以失前效。可依前件。
    ○张德翁除归州刺史李承训除福昌县令卢审矩除阳翟县令等制
    敕。朝议郎前京兆府渭南县令上柱国张德翁等。德翁承训审矩，为天子之守臣作百姓之长吏，仕而至此，斯亦达矣。匹夫为善，人犹则之，守令所为，谁敢不化。《诗》曰：“尔之教矣，人胥效矣。”可不勉之。量助奉陵邑，以谨慎选。执临、师景参谅等，各以序进，亦为良遇。可依前件。
    ○王樟除雅州刺史郭钅育除右谕德等制
    敕。朝议郎前守成都县令上柱国赐绯鱼袋王樟等。卢山江关扼束，控西南夷，置吏不善，所虞非细。以樟尝宰剧县，在会府中，条令和平，吏人嘉美，迹尔前政，抚子远人。《礼》曰：“人之所好，已亦好之；人之所恶，已亦恶之。”以此用心，何忧不理。暨钅育与绶，门子清族，阅其官簿，入仕已久。东南谕导，名藩上寮，颇为优闲，宜服休命。可依前件。
    ○傅孟恭除威州刺史宣敏加祭酒兼侍御史依前宣歙道兵马使防秋事等制
    敕。开府仪同三司检校国子祭酒前使持节都督银州诸军事兼银州刺史御史中丞充本州押蕃落及监牧副使兼度支银州营田使上柱国清和郡开国公食邑二千户傅孟恭等。孟泰山西将门，并州壮士，虽长钅丕都尉，黑槊将军，校其忠勇，无以过也。左宦非罪，志气益坚，守邦有闻，官业克奉。今以威州新造，蛇豕之卫，非尔材力，不能控压。遂以武健，佐助戎臣，观其列状，颇著勤效。敏於穷塞，提挈孤军，树立和门，缮完械用，飞虹亘者三百间，耀雪吹毛者数万事，言其劳绩，亦少比伦。各兼宪班，或伏熊轼，可曰荣遇，无自懈怠。可依前件。
    ○姚克柔除凤州剌史韦承鼎除栎阳县令王仲连赞善大夫等制
    敕。中散大夫前使持节利州诸军事守利州刺史上柱国姚克柔等。仲尼曰：“人道之大，莫先为政之功者，其长人乎。”克柔尝典一邦，愈知为理。承鼎、增宙等，开敏有材，干能堪事。河池名郡，畿内小侯，仕於清时，皆为良遇。大凡为理之要，先事孤弱，譬诸草木，无倦栽培。仲连荏苒宦途，岁月滋久，东朝赞道，亦曰升迁。各慎厥官，无忝荣命。可依前件。
    ○朱载言除循州刺史袁循除渭南县令张公及除献陵令韦幼章除京兆府仓曹等制
    敕。前灵盐节度掌书记朝请郎试大理司直兼殿中侍御史朱载言等。刺史县令，皆古之五等诸侯，行诏条纪纲，专教化杀生者也。得其才则疲人苏息，非其任则百姓愁怨。载言、循、省问、远等，或以吏理进官，或以科名入仕，当此选择，闻无悔尤。海丰越俗，王畿召邑，夫邪正表前之影，教令草上之风，若非律身，不能为理。公及以勤谨膺陵邑慎选，幼章以才敏坐京兆剧曹，各有官业，无自废怠。可依前件。
    ○支某除郓王傅卢宾除融州刺史赵全素除福陵令等制
    敕。银青光禄大夫前使持节邢州诸军事守邢州剌史兼侍御史充本州团练使上柱国支某等。近者控名责实，事不苟且，量材适用，咸当所宜。咨尔某等，各於进官，亦以劳久。王门为传，越徼分忧，洎守奉园陵，毗佐列郡，皆曰美秩，尽获优安。各务清勤，无掇悔吝。可依前件。
    ○郑忄除大理少卿致仕制
    敕。朝散大夫检校太仆少卿前兼江陵少尹上柱圈郑忄。四代所贵，事皆不同，至於尚齿，其道一也。闻尔久居官次，年逾月制，家惟四壁，身无一簪。今者致政里居，亚列半俸，足得安枕几而就颐养，敬老之道，亦为优异。可守大理少卿致仕，散官勋如故。
    ○王钊除皇城留守制
    敕。银青光禄大夫检校刑部尚书前兼左金吾卫大将军御史大夫充左街使太原郡开国公食邑二千户王钊。常侍文陛，召见武台，愿以五千，独当一队，思长策久安之术，避必战敢死之虏，颇嗤免胄，独能全师。洎繁缨趋朝，执金入侍，夷险一贯，忠劳两兼，子尾之疾虽平，郗克之步尚蹇。官崇环卫，职实司武，入座副相，不失旧荣，且务优安，勉於遵养。可检校刑部尚书兼右领军卫上将军御史大夫充大内皇城留守，散官如故。
    ○王知信除左卫将军史寰除右监门卫将军等制
    敕。昭武军校尉前守右骁卫将军上柱国赐绯鱼袋王知信等。古人之为理也。不以一眚而掩大功，克黄绍子文之宗，霍阳继博陆之後。知信烈祖，贝邱之战，可庇十代，岂止曾孙。寰父伯仲，亦效忠恳，提挈全魏，归於朝廷。今者宠以将军，旌其旧德，岂惟独举赏延之典，亦欲使列士诸将，自为孙谋。彝、镐、明谊，入仕已久，皆无悔吝，故有序迁，临封远邦，蔡亳兵部，分忧佐理，无忘谨廉。可依前件。
    ○张直方授左骁卫将军制
