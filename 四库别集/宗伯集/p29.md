<!-- { "loadSidebar": true } -->
　　铨庭自文昌首曹顾四三年来几以为惧府矣顷主上一切变置凡所登进既稽众选复荷亲除任使弥荣壅阏亦决此一时也岂非甚盛隆际哉不肖德薄命薄待罪当日不获逢时遇合而幸从林中闻老父母妙简之旨神气之交狂喜不寐徒以多病堕落一笺之贺含志未伸乃老父母赐书志眷分贶惜别斯情何情令人刻感使去先此寓谢锦帆北上决由梁溪不肖当驾小舠遮前驱致登仙之恋也瞻承不逺词不宣心
　　
　　答赵中丞寜宇
　　
　　节钺借江以南葢四三年于兹矣虽天灾岁有国逋日急而元元之众犹相与勤生保业不即捐沟壑者秋毫皆老公祖抚循力也今应召矣赤子去慈母其如何不肖久托二天瞻依攀恋之懐不在诸父老子弟后而以善病未获走句曲诣军前一展情愫即衿绅礼数笺笺之贺尚未遑也而使翰业俨然下矣老公祖无倦施我奈何疏节媿悚不可言肃此附谢移驻小遥投诚有待兹不宣心
　　
　　答吴宪副挺庵
　　
　　惟丈以郡最闻书抵弟也实有损贶弟随例返贶使者约以时作报而风波吼地至矣仓皇杜门不复问曹事使者亦不索报竟去永惟至懐阙焉到今无官身轻暮春积雨中尝放棹武林西湖望三衢数舍而遥无从一觌使君威仪以为恨兹辱书恍疑从天读之如暂与故人班荆而谈也翻葆光诗所从游酒间花下诸高唱皆在焉盍簮联镳恍昨日事而已屈指十六年往矣暌今聚昔浮云逝水之感真不胜情丈所在着声迹儒用光显追惟弟在事时几与所司议借丈文衡志未酬而身先退此古贤所为羞献纳也顾弟已矣而丈勲业方霞蒸电掣林中人分华割荣长此未艾愿言努力以幸同志贶惠敬拜不知所报占答増仰
　　
　　副
　　
　　丈家教家学英隽趾接甚盛次郎即微根柢之容何至按剑而逺勤慈心也业己如指传致朱郡公其必能若吴公之引汲洛阳也春时弟尝诣湖之菁山一拜屏翁座师墓下便与其乡绅若朱襟江侍御钱继修寺丞凡四五辈集其嫡庶四子请于师母吴夫人再出其分授田庐旧籍重为开列名使实授仍用诸绅名为盟言申谕以和好之义而庶孽向以其生母经死有词讦其兄事在按台亦为白府公乞其准息以上按台遂批允似可相安矣而顷闻庶孽复为狎客讼师所蛊将所受产贱直以售声言欲俟新直指新宪长至更端起衅不两败不止嗟嗟屏师不知作何孽而其后人乃自戕害以至斯极也弟林居人无所効绵力丈俨然上官门墙谊不薄有可消于未然救于已形者无惜九鼎度贤者所不能自已也因风落墨比于促膝惟澄察幸幸何当合并临发瞻遡
　　
　　答钱郡丞培垣
　　
　　芳讯再辱丘园增贲矣不肖弟窃自念进无益于时而退乃有以自乐床头绿酒屐底青山夜雪曽乗春云可恱君平已弃世世亦弃君平真不覩身外人间复有所为荣名厚利者也弟已矣丈雄才伟器屈而丞郡且屈而佐矿役伐榛莽破岩壑前有虎后有狼昔人云正惟贤者尽力之秋良有味乎斯言故知弹压抚循苦心费调停耳勉旃努力终美业为林中故人光宠损贶非所敢承谨拜吴越一刻病中作报词不宣志临笔瞻遡
　　
　　答袁遂溪越畸
　　
　　去歳遭公武林之浒仓皇分手恨不获呼浊酒相劳苦也归而乃知儿辈拜有币贶既感既媿窃惟向者河伯无赖震惊下吏实公用不肖故逗遛以及于此不肖至今以为孽而公顾以为徳殆长者之言乎海邑弹丸业万里朝京师而犹令遄反主爵者所以处上才似少调适今珠使再遣鲛人泣波塞诏苏瘼贤者苦心可以想见矣不肖春来病苦交侵殊无好懐手芸翰恍与达人暂对聊藉为慰割俸逺饷将毋太损叠拜増汗人还率此寓谢不腆佐衙斋小饮且昔人赠江南春之意也非所为报临笔神去
　　
　　答吴太府凤麓
　　
　　门下古心古谊较然不爽此吾党所信向而一麾出守遽罹于谗以免世岂复有公道耶嗟乎直弦曲钩之喻侯封道边之叹古之不可行于今也亦已久矣去春不肖有事菁山遂从顾钱诸荐绅为白鹊之游已复眺翠岩在云际欣然欲往问道所经则通德里门也愈益飞动而雨岑岑来迫人不克成行至今悔之如有欠事焉门下家湖山间扁舟两屐野鹤孤云安所不自喜胜隼旟熊轼远矣不肖以谗去官与门下同而恨城居境不与意会望门下犹仙凡隔也谨因芳讯而报所艳于门下者如此何当藉草一相劳苦临笔瞻驰
　　
　　答曾中丞景黙
　　
　　始某登朝则尝从建礼门望见明公光仪已明公守云间河润九里惟吾梁溪亦得渐被焉顾不胜惰也未克一御元礼为恨后二十许年某业解职归而明公始乃繇浙藩开府中州天飞渊沉自以无复通姓名于掌故之日矣即不意明公一日而忘年降贵千里走书讯僇民菰芦中嗟乎某之不适于时也虽春明旧游虑亡不遗核唾弃者而明公不唯胸臆注之而齿牙润之而封题贲之斯与嗜痂何异某一诵一感一悲矣伏惟明公手鈇钺之寄肩腹心之重丁饥馑之仍丛采榷之扰然而两河晏如四郊无垒谁之赐也非夫才与诚合孚格运量有妙于不言捷于不令者耶俄晋而秉枢衡当危疑回天捧日社稷之功行于明公乎观厥成焉休矣幸而卒获通姓名于掌故惟是死灰不再然败犊不再驱念更欲奉履綦于典谒决靡有日也长者之言永绎増媿不腆藉手展微愫非所用报并希慈察望望仓皇占答词不宣心
　　
　　答赵抚台寜宇
　　
　　不肖窃以谓当今之时朝政耗废士气消沮此乱萌也而方内尚晏如此系祖宗法度严密两台提衡饬纪藩臬大吏受成禀式郡县仰流奉法大小相维上下相制截乎肃如成宪毋改故至此假令两台先不安于上今日杜门明日谢事亟去以为望事益不可为矣老公祖辞疏既以上度必谋温留留则不可再渎葢渎则上必厌厌则中格不即下不下则进退维谷事不无阁泽不无壅畿内何地镇抚何官不肖前见总漕公累辞不下几一年而淹日后得留旨便幡然视事顷枉车骑顾不肖河干不复渎矣良为国事为民瘼不得为其身也老公祖以愚言为何如统惟台慈垂察
　　
　　答沈州守瀛壶
　　
　　不肖此归山之东西湖之南北从此皆为我有不复问人间世毁誉荣辱事矣倭北不逞而南之圗以为忧此公为南人忧耳不肖正恐其大逞于北而不南之圗也何也不北而南于吾軰为剥肤然其志小逞北而姑置南于国家为扼吭其志大儌天之幸与祖宗之灵倭酋猝死其国内乱是中国息肩时也杨陈二君一将一监固皆杰士第未审遭际若何良为念之承赐翰相劳苦一水盈盈宛见旧知谨附数行谢惟亮察不次
　　
　　与赵郡丞
　　
　　敬启吾师屏麓公家门之祸转眼三年非使君以公心直道护持于上孱然四孤久已作覆巢卵矣如天之福幸延余绪以及今日秋毫皆慈君赐也顾院词一日未结讼师蛊客一日侧足而窥反唇而构履冰缊火后忧方大今四孤幡然悟离间之非忠痛凋残之日甚如梦乍醒愿还和好其亲族輙为具息台下以请所望大父母特批准息申院早豁非独范氏一家数口更生再造远近荐绅之族当无不诵明德亡穷也至其孽子分业虽半已浪费饱奸人之腹不肖业与王佥宪钱光禄诸君重为料理立有簿籍并用封上惟俯赐印结谕令永守尤荷世泽不胜门墙之谊率干掌记皇恐不次
　　
　　与方按台岱阳
　　
　　不肖还山以来絶不闻戸外事而情累有所不忍见分义有所不忍避不得不为调停收拾者则敝座师范大司成家门之祸也前是范师既以身殉难而其妾又复用小忿自经奸人鼓掌奉若竒货结讼鬬捷虽其母子兄弟嫡庶之间骨肉一家无终拆理而构者必欲从旁离间以收渔利葢两年于此矣以故前按台即准有息词在郡无有为请命者不肖顷过其家师在殡未塟也师母哭泣告诉若不欲生凋残丧败之状真使人伤心酸鼻不揣輙为召集乡搢绅之为其密亲者呼嫡庶四孤而以衷言感动之四孤唯唯复为料理其分业使各有籍四孤亦如约遂申恳郡庭上状台台台台仁人孝子之心披此牒也其必悯然哀怜乐为批允矣台察崇严不敢竟白谨藉手鹾台宠灵仰干大造伏荷推恩荣感何可言乡搢绅联牍并函上统希赐省幸幸不胜门墙私谊冒昧尘渎临笔皇恐
　　
　　答李学宪雨亭
　　
　　迩时文体决裂士习狂诞而司衡量者又往往导之无论他方即顷者吾锡童子一试所褎然居前者侏■〈亻离〉鴂舌几不可解弁髦经传首鼠佛老长此安穷丈于此道故极精深兹身为范模愿力挽颓波独还大雅为四方矜式也林居寂寞忽荷芳讯使去逼索报殊不宣尽
　　
　　与边太府南亭
　　
　　林居多病不获以时上郡展起居之恭耿耿而已故中翰余山秦君柱迩邑诸生联牍举祠乡贤葢公论也秦君素厉名节曩吴赵二公之被杖也血肉狼籍平生交知鸟兽散去秦君独挺身守视为进粥糜调医药护持其妻子缇骑侦者旁午至弗为沮也二公赖以生还而秦君卒以是削籍此皆弟耳而目之者秦君义声闻士大夫间用此若其博雅好古识竒字妙书法秦君雅不以自多亦非海内所以多秦君者今兹之举起靡振懦义有攸当老公祖不惜华衮俯为批允风化幸甚厥子孝亷延蒸悲其父之生而以直道弃也而没而以公道举于其行辄附此数行弟临文不胜拳拳
　　
　　与何州守近邾
　　
　　忆丈曾驾云軿飘霞裾翩然临我衡门也坐谭不须臾竟去难可复留矣葢若仙云苍茫十余年意丈当已踏遍五岳息影瑶池十洲之上而顷见名字忽复辱典州岂主爵者修汉晋间王乔许逊故事而丈亦庶几藉此积功行救人度世耶夫丈则亦所谓仙吏也弟无官矣依然此凡骨丈何以祓濯之偶弟之同郡前辈后翁吴太史公以一札来有所请于主吏语具在其札輙封上寓览太史公弟诸生时所尝北面请业者其文章号修五凤楼手而其于人世比鲁灵光丈幸有以处之率尔诸不宣
　　
　　答常中丞心吾
　　
　　武昌鱼腹中剖得丈素书丈怜我艾耶洗却四十九年之非署将七十二峯之长菟裘堪老丛桂可搴以方畏路风尘孰适而安丈遂举两郎即丈能自力亦何可谓非归来闲居之助语不云乎无官一身轻有子万事足方此桑孔杂进中外驿骚之■〈禾龟〉戢羽弄雏俟时之清何弗可也然弟业且抱三孙丈似须终让我一筹顾弟所脉脉艳丈者丈独擅板舆莱彩之娱耳明贶美人之贻也其安敢不拜惟慈察幸幸班荆何日临发神去
　　
　　与沈少参邃庵
　　
　　别去忽忽半岁所蒹葭已霜懐人为劳兹南昌刘茂才一麐其先公见云侍御吾师也师按吴时最好士罗四郡之彦课文中吴书院中而不肖与焉奨拔宠异颇越伦类不肖服义佩恩三十年来未尝去心也顷茂才谒则师母夫人业垂垂耄矣而家赤贫至不能匕箸亷吏可为不可为使人悲心林中人无所从振之于其行聊为揺笔告吾知已西江浩渺公俨然其藩大夫傥能■〈奭斗〉升斗水活涸鲋犹为有德于不肖也率渎惟留意诸不次
　　
　　与支中丞简亭
　　
