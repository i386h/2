<!-- { "loadSidebar": true } -->
　　甲申三月十九之变，余邑清和望后，始闻的耗。邑之司命者甚懦，豺虎狰狞踞城内，声言焚劫郡中。又有兴平兵四溃之警，同里绅衿大户，一时鸟兽骇散，咸去江南。余家集贤里，世恂让。家君以不出门自固，阅数日，上下三十馀家，仅我灶有炊烟耳。老母荆人惧，暂避郭外，留姬侍余。姬扃内室，经纪衣物书画文券，各分精粗，散付诸仆婢，皆手书对识。群横日劫，杀人如草。而邻右人影落落如晨星，势虽独立，只得觅小舟，奉两亲挈家累，欲冲险从南江渡澄江北。一黑夜六十里，抵湖洲朱泛宅，江上己盗贼蜂起。先从间道微服送家君从靖江行。夜半，家君向余曰：“途行需碎金无从办。”余向姬索之。姬出一布囊，自分许至钱许，每十两，可数百小块，皆小书轻重于其上，以便仓卒随手取用。家君见之讶且叹，谓姬“何暇精细及此。”维时诸费较平日溢十倍，尚不肯行。又迟一日以百金雇十舟，以百馀家募二百人护舟。甫行数里，潮落舟胶不得上。遥望江口大盗数百人，踞六舟为犄角，守隘以俟，幸潮落不能下逼我舟。朱宅遣有力人负浪踏水驰报曰：“后岸盗截归路不可返。”护舟二百人中，且多盗党。时十舟哄动，仆从呼号垂弟。余笑指江上众人曰：“余三世百口咸在舟，自先祖及余祖孙父子，六七十年来，居官居里，从无负心负人之事。若今日尽死盗手，葬鱼腹，是上无苍苍，下无茫茫矣。潮忽早落，彼此舟停不相值，便是天相，尔辈无恐。即舟中敌国，不能为我害也。”先夜拾行李登舟时，思大江连海，老母幼子，从未履此奇险。万一阻石尤，欲随路登岸，何从觅舆辆。三鼓时，以二十金付姓沈人，求雇二舆一车，夫六人。沈与众咸诧异笑之，谓：“明早一帆未午便登彼岸，何故黑夜多此难寻无益之费。倩榜人募舆夫？”观者绝倒。余必欲此二者。登舟始行，至斯时虽神气自若，然进退维谷，无从飞脱。因询出江未远，果有别口登岸，通泛湖洲直。舟子曰：“横去半里，有小路六七里，竟通彼。”余急命鼓楫至岸，所募舆车三事，恰受俯仰七人。馀行李婢妇，尽弃舟中，顷刻抵朱宅。众始叹余之夜半必欲水陆兼备之为奇中也。大盗知予中遁，又朱宅联络数百人，为余护发行李人口，盗虽散去，而未厌之志，恃江上法纲不到，且值无法之时，明集数百人，遣人谕余以千金相致，否则竟围朱宅，四面举火。余复笑答曰：“盗愚甚，尔不能截我于中流，乃欲从平陆数百家火攻之，安可得哉？”然泛湖洲人，名虽相卫，亦多不轨。余倾囊召阖庄人付之，令其夜设牲酒，齐心于庄，外备不虞。数百人饮酒分金，咸去他所。余即于是夜，一手扶老母，一手曳荆人。两儿又小，季甫生旬日，同其母付一信仆偕行，从庄后竹园深箐中蹒跚出。维时更无能手援姬。余回顾姬曰：“汝速蹴步则尾余后，迟不及矣。”姬一人颠连趋蹶仆行里许，始仍得昨所雇舆辆，星驰至五鼓，达城下。盗与朱宅之不轨者，未知余全家已去其地也。然身脱而行囊大半散矣。姬之珍爱尽失焉。姬返舍，谓余：“当大难时，首急老母，次急荆人儿子幼弟为是。彼即颠连不及，死深箐中无憾也。”午节返吾庐，衽金革城与内枭獍为伍者十旬。至中秋始渡江入南都，别姬五阅月。残腊乃回，挈家随家君之督漕任去江南，嗣寄居盐官。因叹姬明大义，达权变如此，读破万卷者有是哉？  
　　乙酉流寓盐官，五月复值奔陷。余骨肉不过八口。去夏江上之累，缘仆妇杂沓奔赴，动至百口，又以笨重行李，四寒舟车，故不能轻身去，且来窥瞷。此番决计置生死于度外，扃户不他之。乃盐官城中，自相残杀，甚哄。尔亲又不能安，复移郭外大白居。余独令姬率婢妇守寓，不发一人一物出城，以贻身累。即侍两亲挈妻子流离，亦以孑身往。乃事不如意，家人行李纷沓违命而出，大兵迫檇李，薙发之令初下，人心益皇皇。家君复先去惹山，内外莫知所措。余因与姬决：“此番溃散，不似家园，尚有左右之者。而孤身累重，与其临难舍子，不若先为之地。我有年友，信义多才。以子托之，此后如复相见，当结平生欢。否则听子自裁，毋以我为念。”姬曰：“君言善，举室皆倚君为命。复命不自君出，君堂上膝下，有百倍重于我者，乃以我牵君之臆，非徒无益而又害之。我随君友去，苟可自全，誓当匍匐以待君回。脱有不测，与君纵观大海，狂澜万顷，是吾葬身处也。”方命之行，而两亲以余独割姬为憾，复携之去。自此百日，皆展转深林僻路，茅屋渔艇，或月一徙，或日一徙，或一日数徙，饥寒风雨，苦不具述。卒于马鞍山遇大兵杀掠奇惨，天幸得一小舟，八口飞渡，骨肉得全。而季之惊悸瘁瘏，至矣尽矣。 
　　秦溪蒙难之后，仅以俯仰八口免。维时仆婢杀掠者几二十口，生平所蓄玩物及衣具，靡孑遗矣。乱稍定，匍匐入城，告急于诸友，即幞被不办，夜假荫于方坦庵年伯，方亦窜迹初回，仅得一毡，与三兄共裹卧耳房。时当残秋，窗风四射。翌日，各乞斗米束薪于诸家，始暂迎二亲及家累返旧寓。余则感寒痢疟沓作矣。横白板扉为榻，去地尺许，积数破絮为卫。炉煨霜节，药缺攻补。且乱阻吴门，又传闻家难剧起，自重九后，溃乱沉迷，迄冬至前僵死。一夜复苏，始得间关破舟，从骨林肉莽中，冒险渡江。犹不敢竟归家园，暂栖海陵。阅冬春百五十日，病方稍痊。此百五十日，姬仅卷一破席，横陈榻旁。寒则拥抱，热则披拂，痛则抚摩。或枕其身，或卫其足，或欠伸起伏，为之左右翼。凡痛骨之所适，皆以身就之。鹿鹿永夜，无形无声，皆存视听。汤药手口交进，下至粪秽，皆接以目鼻，细察色味，以为忧喜。日食粗粝一餐，与吁天稽首外，惟跪立我前，温慰曲说，以求我之破颜。余病失常性，时发暴怒，诟谇三至，色不少忤。越五月如一日，每见姬星靥如蜡，弱骨如柴，吾母太恭人，及荆妻怜之感之，愿代假一息。姬曰：“竭我心力，以殉夫子。夫子生而余死犹生也。脱夫子不测，余留此身于兵燹间，将安寄托？”更忆病剧时，长夜不寐，莽风飘瓦。盐官城中，日杀数十百人，夜半鬼声啾啸，来我破窗前，如蛩如箭。举室饥寒之人，皆辛若齁睡，余背贴姬心而坐，姬以手固握余手，倾耳静听。凄激荒惨，欷嘘流涕。姬谓余曰：“我入君门整四岁，蚤夜见君所为，慷慨多风义。豪发几微，不邻薄恶。凡君受过之处，惟余知之亮之，敬君之心，实逾于爱君之身，鬼神赞欢畏避之身也。冥漠有知，定加默佑。但人生身当此境，奇惨异险，动静备历，苟非金石，鲜不销亡。异日幸生还，当与君敝屣万有，逍遥物外。慎毋忘此际此语。”噫，吁嘻！余何以报姬于此生哉？姬断断非人世凡女子也。 
　　〖杜茶村曰：才子佳人，多生乱世。如王嫱、文姬、绿珠，莫可缕数。姬生斯时宜矣。奔驰患难，终保玉颜无恙。首邱绣闼，复得夫君五色彩毫，以垂不朽。孰谓其不幸欤？〗 
　　丁亥谗口铄金，太行千盘，横起人面。余胸坟五岳，长夏郁蟠，惟蚤夜焚二纸告关帝君。信抱奇疾，血下数斗，肠胃中积如石之块，以千计。骤寒骤热，片时数千语，皆首尾无端。或数昼夜不知醒，医者忘投以补，病益笃。勺水不入口者，二十馀日，此番莫不谓其必死。余心则炯炯然，盖余之病不从境入也。姬当大火铄金时，不挥汗，不驱蚊。昼夜坐药炉傍，密伺余于枕边足畔，六十昼夜。凡我意之所及，与意之所未及，咸先后之。己丑秋，疽发于背，复如是百日。余五年危疾者三，而所逢者皆死疾，惟余以不死待之，微姬力，恐未必能坚以不死也。今姬先我死，而永诀时惟虑以伊死增余病，又虑余病无伊以相待也。姬之生死，为余缠绵如此，痛哉痛哉。 
　　〖杜茶村曰：此种精诚，格天彻地，呕血剖心，能与龙、比并忠，曾、闵齐孝，万祀千秋，传之不朽。〗 
　　余每岁元旦，必以一岁事卜一签于关帝君前。壬午名心甚，剧祷看签首第一字，有得“忆”字，盖“忆昔兰房分半钗，如今忽把音信乖，痴心指望成连理，到底谁知事不谐。”余时占玩不解，即占全词，亦非功名语。比遇姬清和晦日，金山别去，姬茹素归，虔卜于虎疁关帝君前，愿以终身事余，正得此签。秋过秦淮，述以相告，恐有不谐之叹。余闻而讶之，谓与元旦签合。时友人在坐，曰：“我当为尔二人，合卜于西华门”，则仍此签也。姬愈疑惧，且虑余见此签中懈，忧形于面，乃后卒满其愿。兰房半钗，痴心连理，皆天然闺阁中语，到底不谐，则今日验矣。嗟乎！余有生之年，皆长相忆之年也。“忆”字之奇，呈验若此。 
　　姬之衣饰，尽失于患难。归来澹足，不置一物。戊子七夕，看天上流霞，忽欲以黄跳脱摹之，命余书“乞巧”二字，无以属对，姬云：“曩于黄山巨室，见覆祥云真宣炉款式佳绝，请以‘覆祥’对‘乞巧’，镌摹颇妙。”越一岁，钏忽中断，复为之，恰七月也，余易书“比翼连理”，姬临终时，自顶至踵，不用一金珠纨绮，独留跳脱不去手，以余勒书故。长生私语，乃太真死后，凭洪都客述寄明皇者，当日何以率书，竟令长恨再谱也。 
　　姬书法秀媚，学锺太傅，稍瘦。后又学曹娥。余每有丹黄，必对泓颖。或静夜焚香，细细手录闺中诗史成帙，皆遗迹也。小有吟咏，多不自存。客岁新春二月，即为余抄选全唐五七言绝句，上下二卷。是日偶读七岁女子“所嗟人异雁，不作一行归”之句，为之凄然下泪。至夜和成八绝，哀声怨响，不堪卒读。余挑灯一见，大为不怿，即夺之焚去，遂失其稿。伤哉异哉！今岁恰以是日长逝也。 
　　客春三月，欲长去盐官，访患难相恤诸友至邗上，为同社所淹。时余正四十，诸名流咸为赋诗。龚奉常独谱姬始末成数千言。《帝京篇》、《连昌宫》，不足比拟。奉常云：“子不自注，则余苦心不见。如‘桃花瘦尽春醒面’七字，绾合己卯醉晤，壬午病晤两番光景，谁则知者？”余时应之，未即下笔。他如园次之“自昔文人称孝子，果然名士悦倾城”，于皇之“大妇同行小妇尾”，孝威之“人在树间殊有意，妇来花下却能文”，心甫之“珊瑚架笔香印屟，着富名山多金尊”，仙期之“锦瑟蛾眉随分老，芙蓉园上万花红”，仲谋之“君今四十能高举，羡尔鸿妻倚舂杵”，吾邑徂徕先生“韬藏经济一巢朴，游戏莺花两阁和”，元旦之“蛾眉问难佐书帏”，皆为余庆得姬，讵谓我侑卮之辞，乃姬誓墓之状耶。读余此杂述，当知诸公之诗之妙，而去春不注奉常诗，盖至迟之今日，当以血泪和麋喻也。 
