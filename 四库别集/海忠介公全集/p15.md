<!-- { "loadSidebar": true } -->
　　天下事如斯而已谓今无经学士大有为于天下哉国朝以经术造士士非此无以进其身迨得官则又有今时应官之道经术之在圣人刍狗矣有儒官焉薄收而薄出之人无望焉而奔走奉迎故事虗文视热衙门无异人之所以责官人之所以责士判然两途矣然天下有称善读书者又不如是吾省新会锦台廖先生富有经学文翰擅名于时即彼小试琼山而言丁丑落第乙榜而琼非今人为贫之仕借此自暇逸者乎举人教官又今以一过路譬之上下所不深责者锦台自做秀才攻坟典而举人日矣比今仕有职掌寒暑灯窓无殊先日非干干惕若中有实趣者不能课士子不废文论为时制也孝弟礼义尤所课中谆切之急道有本末教有后先誉髦士于鸢鱼得所之中一不见其崖岸自居严师尊道必人为敬学之日旱麓之三章心有天游之圣也锦台会之矣然即此而论不过即事论事得锦台之小尚无得于内蕴之多所以为他日设施之大甞自督府凌洋山公之荐言之锦台盖茧丝牛毛之学天高海阔之心矣简编之在今日盖前百千万年事也前百千万年事莫不有于方寸之中举此而措今日之应酬莫非已往之成效措之而有不当焉者乎夫士子读经为文又经史正道中出乃入仕则背而驰若戴圣祝钦明之流谓其初不过假此以为阶禄之地真心本不如此锦台不变塞于今日之官矣不变于既闲且逸人不深责之官变之于遗艰投大人所属心之日乎又不然若荆公以一执拗得之始败之终锦台温如玊不然也然则锦台非如心之经学有用之文华也乎洋山意欲廊庙上大用锦台使得尽展底蕴不负初学言其大畧其小言学问富有兼见其小盖经学文章其精神心术之蕴今日举行教事其精神心术中小小之余也老子谓朴散而为器故大制不割今日与其言锦台于一官一事之中孰若论之于不出户知天下之上洋山之见有大焉者矣因言之内之廊庙百执事谓外抚按荐章为据外有荐章之羙大行其志机会也庠弟子欣欣有此相与问言于余余养痾简人事有闻见不尽有闻见衍而文章因人言也若其当不当则非余之所及矣书为赠

　　○赠高将军升指挥使序

　　指挥同知高前江死于儋之神尖三载矣死以王事天子恤焉加其子一级指挥使世袭卫僚属某某谓天恩所及生死光荣也问言于余为今肇南君赠余惟神尖之役前江迫于兵廵道不得巳而非其本心子加之级何将在外君命有所不受史方斋不知有此陷前江为不知彼已之死前江冤矣然兵发有期方斋至儋前江不至前江得当而后进非畏死也方斋不谅其心然方斋灭此后食之心其急如火初非有雠于前江前江知之小不胜大而以二小舟突二十七舟前江不爱其死至此欲以平生不顾身家心事为后人计白之史方斋也死于迫不死于义赠其子以其父之义何以赠卫指挥及军余先后前江日冦未到股栗先之不能前发一矢者比比万一不然亦大抵顾有身家之心无死绥封疆之念虽卢和高手饮之乌附数百未易起其陷下气也前江度越此等百千万倍余甞谓使方翁若能少谅其心谋勇兼资前江非徒死者无神尖事得不死将不为虎豹在山之壮乎外海内黎方斋之功尤大前江原领兵前进方斋迫不为无因君命不受将终执之于义或可今日始知狱吏之贵乎不可为也有此二难前江受迫即死之轻志无异先日虑胜死绥之慎心卒之李贼破胆俯首听招一死而地方之受益多矣前江之勇于是可见时以其事　上闻隐此不及其实前江白日青天心当厚典无歉夫厚既死之身可子可否其父未见也何以及之天下有有其父子不如其父者乎一血脉之亲而又气习风声之近子不其父千百之一从古而然以目所见言千户崇升能无惧而巳骁雄之将也今其子名维绩者他何观法气槩大抵近之今高将军夫苟无能如绩近似其父夫独非前江之子耶古称父作子述子不其父人以不肖子呼之今高将军得阶一级　圣天子亦以有其父有其子也得　天之荣当思所以保有其荣孟子曰事亲若曾子郥可谓能飬其志保荣之道也市井人一时之忿有甘以其身偿人之死不顾者职分内事不尽国法乡评柰之何独无忿心猛烈而死之人气之壮者也其精爽英灵常存天地间一气子孙寘有依附昔人自责何面目见先人于地下高将军苟无识朝廷加今官之意能见前江于依附之间也哉家有祠堂郊有墟墓随入随出可怆可感父倡子和天机有必然者僚属赠言之乞有闻者莫不兴起况于亲炙之之趣焉故不辞而为之说言长矣一言以蔽之曰肇南今将军是则前江之子而已书为赠

　　○内江龚氏族谱序

　　蜀之内江有龚氏焉其先人福一郎避元末乱逃楚之蜀家内江遂为内江龚氏始迁之祖发祥及今以其子姓之远于先人言之九世矣枝干蕃衍而皆端朴淳谨言义不言利故虽代无中人百金之产科贡寥寥有人未及仕始自怀川父子兄懋赏方入仕籍而内江之言名族则公井之龚氏预焉七世希遂汉臣八世以荐文魁亦甞合心断自可知之祖商具传次图谱聚合礼文附见图谱之末不幸未就继前人之志述前人之事怀川登甲科及今奔走王事未甞不一日并怀念也搜猎多年具有成稿万历丁丑得持　天子节按吾广其历事国子生受吾王氏文学家传史才也出而托之讨论润色遂得完帙怀川幸今継述之有成而又念无一言以引其端族人未知为谱由来之意导而化之无因也属之余余惟秦汉而下天下无世卿不复能为五宗法士君子记其家人名历传次标初一人为始谓之谱事不师古矣然人心有真经称万物本乎天人本乎祖水木本原之地人心真切之机也族谱执以故兴物之迹示子姓于视无形听无声之中其机神矣有子所称立本生道之原孟子所称人人亲其亲长其长而天下平之大此机为之宗法执纲纪于宗人之事族谱见纲纪于族人之心人心有切近精实之原孝弟有充周无穷之用谱握其机族谱之功于是为大我　祖宗孝治天下士大夫稍言诗礼其家大抵有谱纯心忠义出自孝子之门不多见有谱之文主张作谱之人非孝弟忠顺之身无谱之实也子孙以虗文视谱则祖先之名次不神御史代　天廵守二百年来琼人未有见突于怀川见之邂逅间怀川三复旱麓之三章酬予言念怀川鸢鱼会心其温如玊锐意多年创有此谱龚氏谱得其实矣福一郎之神可以如见子孙継序思不忘翊　国家日升之运龚氏亦日之东君子执龚氏之谱见拔茅茹之象焉事在家庭之中道关天下之大为是不辞怀川请具所以为之序

　　○赠吴颐庵二尹句容序

　　颐庵吴子二尹句容三年矣其亲友人某某自京行别以至于今日有思慕思慕何谓意气不时人物也入官有年不失初意又敬宇丁进士为之长官贤而知贤可有显擢乞余遥致一言以见其爱颐庵于余亲故时有会晤曾以一二言一二事高之谒选将行廵崖邂逅托马鞍于余回舟之上日久不复详其时酬答所以大槩指今官而有得丑状戏之供一笑也颐庵变声色而曰公人品高矣乃允贤决则不然有友同行曰显显戏谈回言如是友人亦雷同余许之而终以为愚戆犯执滞之病不可官吁非也言念颐庵地芥青紫自幼而志有大焉不遂有日一旦旷典恩贡人意必颐庵之得果然然候选天官所授不过县尹事有堂长主之而为其贰南都上下京师琼人必由且止之地也句容去之不远乡人一接颐庵而归曰衙中空空如也柴马俸钱外无从有毫厘之入事自堂付之彼尽心如法而行不贪不酷不自巧谀不自为惰无殊先日秀才之气时事二尹于今罕有人有同言余信之有不尽然于余心者颐庵句容而今三启于余矣大抵卑抑无聊之情因之有怀乡挂冠之想夫吾平日有取于颐庵取于气之直也直气即孟子知言养气之气行则慊心之功乃其有事勿忘之验气之所加无大无小无不荣无不逸乘田委吏孔孟无一日为归与之兴行道之气充如不暇为心也颐庵三书于余向家如切大抵见小官之亦有荣又见还乡之反为适不能遂不能退是以三思苏氏发明慊心之验曰卒然遇之王公失其贵王公失所贵之常心服于吾可见之气心服其所本然之理也今由岁贡而出之人偶授知县府判推犹有向前气槩降此而下自视小矣其言曰如此官阶所由如是侍之诸进士大官之下譬之云泥纵使出群其才谁则我与泰山压卵因而颓废颐庵归心或亦然矣夫人岂其尽无仁义之良哉吾能不见官之为小养成此气由中发外而天下之人神肯之矣谓世无不好谀之人谀幸少安夫岂其不然然而自谓熟是人情上官又有其说曰一为资格所限见可侵渔不为侵渔之计无有也鞭策不前十人而十余以为二说皆是做成今天下有其事无立事之人天下靡靡国家无赖人不能重已以致无人有之已不能自重致人轻已有之在彼在此均当分任其咎使吾职掌无缺不爱一文其心好谀之人彼亦人尔绝无一服义心哉不然矣句容堂长丁敬宇之贤也有知于颐庵必不以堂长崖岸绳颐庵不绳之必能扬之至此而颐庵无不可为之丞矣虽然吾人浩然之气不因物而亡有不依形而立吾执其是彼峻其权鹳鹊蚊虻相过乎前也浩然于天地之间其大无外圣贤论在我不论在人道又如此颐庵素有方直之气入仕途不免动其心于荣辱得丧之来转步移身余忧之君子爱人防所未见书为赠世尚圆活圆活私意之所自起也败尽天下颐庵能如先日之执滞而天下无不可为矣颐庵勉之

　　○赠大尹吴秋塘德政序

