<!-- { "loadSidebar": true } -->
　　臣祖英九岁失怙惟慈亲鞠育逮长知训冀或用世以酬罔极臣之志也向叨食元禄为何左丞参佐适值三山强冦剽掠广城一门妻女死节五人而老母陈氏为所拘囚臣祖英隠忍不能即死其有愧石苞狥国也多矣兹遇圣朝维新征讨不服率土效顺咸蒙嘉休乃者三山逆冦悉婴铁鎻臣母得以生还虽臣祖英不孝之罪固所难逃而得以展区区乌哺情私者陛下之赐也臣母子离散复完白骨复肉铭感圣德彻于肝肺虽九死其能报邪陛下又复甄録寄以民社此正臣殒首效命之秋也而臣俛顾自惭不敢拜命者以罪戾已深不宜职在民牧钦惟圣朝以孝道治天下禄秩不容及不孝之徒以仁心怀逺人匹夫无有不获之愿况臣事元朝叨为元臣幸已逃诛母年逾耄孤苦特甚尤宜恻怛而钦恤者也伏望圣慈收回成命矜其爱日之短俾遂归飬之图则母子拭目清平讴歌德泽为赐多矣今臣年四十有九老母年八十有一鹤髪垂堂西山之日已薄弃亲赴任不孝之罪弥深茍违亲而事主陛下安所用之果尽奉欢之期然后复求仕进以尽忠罄节非惟遂人子之私亦圣朝孝理之道也

　　文章辨体彚选巻一百三十

　　●钦定四库全书

　　文章辨体彚选卷一百三十一

　　（明）贺复征 编

　　○表七【以下俱今体】

　　谢平原内史表【晋陆机】

　　陪臣陆机言今月九日魏郡太守遣兼丞张含赍板诏书印绶假臣为平原内史拜受祇竦不知所裁臣本出自敌国世无先臣宣力之效才非丘园耿介之秀皇泽广被惠济无逺擢自羣萃累蒙荣进入朝九载厯官有六身登三阁宦成两宫服冕乘轩仰齿贵游振景拔迹顾邈同列施重山岳义足灰没遭国颠沛无节可纪虽蒙旷荡臣独何颜俛首顿膝忧愧若厉而横为故齐王冏所见枉陷诬臣与众人共作禅文幽执囹圄当为诛始臣之微诚不负天地仓卒之际虑有逼廹乃与弟云及散骑侍郎袁瑜中书侍郎冯熊尚书右丞崔基廷尉正顾荣汝阴太守曹武思所以获免阴蒙避回﨑岖自列片言只字不关其间事踪笔迹皆可推校而一朝翻然更以为罪蕞尔之生尚不足■〈恡，去忄〉区区本怀实有可悲畏逼天威即罪惟谨钳口结舌不敢上欣所天莫大之衅日经圣听肝血之诚终不一闻所以临难慷慨而不能不恨恨者唯此而已重蒙陛下岂弟之宥回霜収电使不陨越复得扶老携幼生出狱户怀金拖紫退就散辈感恩惟咎五情震悼局天蹐地若无所容不悟日月之明遂埀曲照云雨之泽播及朽瘁忘臣弱才身无足采哀臣零落罪有可察茍削丹书得夷平民则尘洗天波谤絶众口臣之始望尚未至是猥辱大命显授符虎使春枯之条更与秋兰埀芳陆沉之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣蒙垢含吝所宜忝窃非臣毁宗夷族所能上报喜惧参并悲惭哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰谨拜表以闻

　　为呉令谢询求为诸孙置守冡人表【张悛】

　　臣闻成汤革夏而封杞武王入殷而建宋春秋征伐则晋修虞祀燕祭齐庙夫一国为一人兴先贤为后愚废诚仁圣所哀悼而不忍也故三王敦继絶之徳春秋贵柔服之义昔汉髙受命追存六国凡诸絶祚一时并祀亲与项羽对争存亡逮羽之死临哭其丧将以位尝侔尊力尝均势虽功夺其成而恩与其败且暴兴疾颠礼之若旧残戮之尸乃以公葬若使羽位承前绪世有哲王一朝力屈全身从命则楚庙不堕有后可冀伏惟大晋应天顺民武城止戈西戎有即叙之人京邑开呉蜀之馆兴灭加乎万国继絶接扵百世虽三王弘道商周称仁洋洋之美未足以喻是以孙氏虽家失呉祚而族蒙晋荣子弟量才并肩进取怀金侯服佩青千里当时受恩多有过望臣闻春雨润木自叶流根■〈氏鸟〉鸮恤功爱子及室故天称罔极之恩圣有绸缪之惠追惟吴伪武烈皇帝遭汉室之弱值乱臣之强首倡义兵先众犯难破董卓于阳人济神器于甄井威震羣狡名显往朝桓王才武弱冠承业招百越之士奋鹰扬之势西赴许都将迎幼主虽元勲未终然至忠已着夫家积义勇之基世传扶危之业进为狥汉之臣退为开呉之主而蒸尝絶于三叶园陵残于薪采臣窃悼之伏见呉平之初明诏追録先贤欲封其墓愚谓二君并宜应书故举劳则力输先代论徳则惠存江南正刑则罪非晋冦从坐则异世已轻若列先贤之数蒙诏书之恩裁加表异以宠亡灵则人望克厌谁不曰宜二君私奴多在墓侧今为平民乞差五人蠲其徭役使四时修护颓毁埽除茔垄永以为常

　　劝进表【刘琨】

　　建兴五年三月癸未朔十八日辛丑使持节散骑常侍都督河北并冀幽三州诸军事领护军匈奴中郎将司空并州刺史广武侯臣琨使持节侍中都督冀州诸军事抚军大将军冀州刺史左贤王渤海公臣匹磾顿首死罪上书臣琨臣匹磾顿首顿首死罪死罪臣闻天生蒸民树之以君所以对越天地司牧黎元圣帝明王鉴其若此知天地不可以乏飨故屈其身以奉之知黎元不可以无主故不得已而临之社稷时难则戚藩定其倾郊庙或替则宗哲纂其祀所以弘振遐风式固万世三五以降靡不由之臣琨臣匹磾顿首顿首死罪死罪伏惟髙祖宣皇帝肇基景命世祖武皇帝遂造区夏三叶重光四圣继轨惠泽侔于有虞卜年过于周氏自元康以来艰祸繁兴永嘉之际氛厉弥昬宸极失御登遐丑裔国家之危有若缀旒頼先后之徳宗庙之灵皇帝嗣建旧物克甄诞授钦明服膺聪哲玉质幼彰金声夙振冢宰摄其纲百辟辅其治四海想中兴之美羣生怀来苏之望不图天不悔祸大灾荐臻国未忘难冦害寻兴其时刘曜纵逸西都敢肆狂悖陵虐天邑臣等奉表使还仍承西朝以去年十一月不守主上幽劫复沉虏廷神器流离再辱荒逆臣每览史籍观之前载厄运之极古今未有茍在食土之毛含气之类莫不叩心絶气行号巷哭况臣等荷宠三世位厕鼎司承问震惶精爽飞越且悲且惋五情无主举哀朔埀上下泣血臣琨臣匹磾顿首顿首死罪死罪臣闻昬明迭用否泰相济天命未改厯数有归或多难以固邦国或殷忧以启圣明齐有无知之祸而小白为五霸之长晋有骊姬之难而重耳主诸侯之盟社稷靡安将必有以扶其危黔首几絶必将有以继其绪伏惟陛下弘徳通于神明圣姿合于两仪应命世之期绍千载之运夫符瑞之表天人有征中兴之兆图谶埀典自京畿陨丧九服崩离天下嚣然无所归怀虽有夏之遘夷羿宗姬之离戎患蔑以过之陛下抚寜江左奄有旧呉柔服以徳伐叛以刑抗明威以摄不类伏大顺以肃宇内纯化既敷则率土宅心义风既畅则遐方企踵百揆时序于上四门穆穆于下昔少康之隆夏训以为美谈宣王之兴周诗以为休咏况茂勲格于皇天清辉光于四海苍生颙然莫不欣戴声教所加愿为臣妾者哉且宣皇之胤惟有陛下亿兆攸归曽无与二天祚大晋必将有主主晋祀者非陛下而谁是以迩无异言逺无异望讴歌者无不吟咏徽猷狱讼者无不思感圣徳天地之际既交华裔之情允洽一角之兽连理之木以为休征者盖有百数冠带之伦要荒之众不谋而同辞者动以万计是以臣等敢考天地之心因函夏之趣昧死以上尊号愿陛下存舜禹至公之情狭巢由抗矫之节以社稷为务不以小行为先以黔首为忧不以克让为事上以慰宗庙乃顾之怀下以释普天倾首之望则所谓生繁华于枯夷育丰肌扵朽骨神人获安无不幸甚臣琨臣匹磾顿首顿首死罪死罪臣闻尊位不可久虚万几不可久旷虚之一日则尊位以殆旷之浃辰则万几以乱方今锺百王之季当阳九之会狡冦窥窬伺国瑕隙齐民波荡无所系心安可以废而不恤哉陛下虽欲逡巡其若宗庙何其若百姓何昔惠公虏秦晋国震骇吕郄之谋欲立子圉外以絶敌人之志内以固阖境之情故曰丧君有君羣臣辑穆好我者劝恶我者惧前事之不忘后代之元龟也陛下明并日月无幽不烛深谋逺虑出自胸怀不胜犬马忧国之情迟覩人神开泰之路是以陈其乃诚布之执事臣等各忝守方任职在遐外不得陪列阙廷共观盛礼踊跃之怀南望罔极谨上臣琨谨遣兼左长史右司马臣温峤主簿臣辟闾训臣匹磾遣散骑常侍征虏将军清河太守领右长史髙平亭侯臣荣劭轻车将军关内侯臣郭穆奉表臣琨臣匹磾顿首顿首死罪死罪

　　荐谯元彦表【桓温】

　　臣闻太朴既亏则髙尚之标显道丧时昬则忠贞之义彰故有洗耳投渊以振玄邈之风亦有秉心矫迹以敦在三之节是故上代之君莫不崇重斯轨所以笃俗训民静一流竞伏惟大晋应符御世运无常通时有屯蹇神州丘墟三方圮裂兎罝絶飨于中林白驹无闻于空谷斯有识之所悼心大雅之所叹息者也陛下圣徳嗣兴方恢天绪臣昔奉役有事西土鲸鲵既悬思宣大化访诸故老搜扬潜逸庶武罗于羿浞之墟想王蠋于亡齐之境窃闻巴西谯秀植操贞固抱徳肥遯扬清渭波于时皇极遘道消之会羣黎蹈颠沛之艰中华有顾瞻之哀幽谷无迁乔之望凶命屡招奸威仍逼身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之讥虽园绮之栖商洛管寜之黙辽海方之于秀殆无以过于今西土以为美谈夫旌徳礼贤化道之所先崇表殊节圣喆之上务方今六合未康豺豕当路遗黎偷薄义声不闻益宜振起道义之徒以敦流遯之敝若秀蒙蒲帛之征足以镇静颓风轨训嚣俗幽遐仰流九服知化矣

　　侍郎满辞合表【宋鲍照】

　　臣言臣所居职限满今便収迹金闺云路从兹自逺鲔■〈鱼坙〉沉藏方絶光景祇恋迟回结涕濡泗臣嚚杌穷贱情嗜踳昧身弱涓甃地幽井谷本应守业垦畛剿芿牧鸡圏豕以给征赋而幼性猖狂因顽慕勇释担受书废耕学文画虎既败学歩亡成反拙归跂还陋燕雀日晏途逺块然自丧加以亡良根孤伎薄既同冯衍负困之累复抱相如消渇之疾志逐运离事与襄合束马埋轮絶逰息世宿福余庆爰遘圣明煦蒸霜霰莩甲云露得从下走叨迹人行操勒负羇班荣扈隶矜愚训短哀有弗及奉此而归足以没齿虽摩肌髪亡报天徳更冀营魂还能结草不胜感恋之情谨诣阙庭拜疏奉辞以闻

　　谢随恩被原表【鲍照】

　　臣言即日被曹宣命元统内外五刑以下浩泽荡汰臣亦预焉得从汉律故谬之辨闇遭周典肆眚之科大喜卒至非愿所图鱼愕鸡睨且悚且惭臣诚下愚不逹义方然君尊臣泰岂同犬马且常侍臣渊穆疏草即臣所作助人为恭犹加敬忆自巳率礼寜敢漫忘由臣悴贱可悔可诬曾参杀人臣岂亡过寝病幽栖亡援朝列身孤节卑易成论硋幸大明临下仁道毓物泽洎翾走臣覃末庆然古人有言杨者易生之木也一人植之十人拔之亡生杨矣何者植之者难拔之者易况臣一植之功不立众拔之过屡至同彼风霜异此贞脆书称天秩有礼易载坤福在谦臣之谦礼理谢福秩仰衔俯媿行叹坐戚即欲颠沛拜恩下庭但臣病久柴羸不堪冒渉小得趋驰星驾登路不胜荷佩之诚谨上疏以闻

　　广州荐士表【陆徽】

