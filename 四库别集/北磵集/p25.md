<!-- { "loadSidebar": true } -->
　　天台教观皷行吴越间假之以鸣者卓然有称独未闻称豁庵乃今得之于尝闻道于公者使其九原可作驾其説于诸子讵知夫把绛幡东乡而立者非公也耶公名净悟字机先东嘉乐清李氏子幼超俗于雁荡之飞泉十九受具足戒以圆觉为受业师定庵法统则传法师初访天台教观于定庵后见休庵可舟舟曰定庵何以示人公曰演索车义章舟曰寂光土索车否公不领顿觉碍膺不遑寝食舟拊之曰疑端发露矣宝所近也居无何果黙识于双磵寂寞之濵本宗疑难迎刃而觧吴越讲席髙眂纵观排闼而入因作而言曰此心无媿折铛煮飰借大空口对万象説吾事济矣所学不充因人成事执数行纸上语聚千百雏道人大厦广居食前方丈甚于乞墦吾弗忍也应縁之地若雁宕之东安飞泉天台之净土皆一新于百废之余指陈要奥頴脱乎言象之表吟咏情性蝉蜕乎尘埃之外综羣书而撷英黼黻乎藏通别圆御新学如养骏筌蹄乎牝牡黄由其言与之俱化而不知熏陶于春风和气中晚归故山属疾大书示徒曰吾将黙观其变问药寻医挠吾化也明日巍坐而蜕开禧丁卯季秋二十有六年五十九臈四十一其徒文虎裒衣盂之长以奉阇维耳齿俨然于煨烬之末后三七日树塔于飞泉之西麓而瘗焉铭曰是为豁庵听説总持两种不壊之藏言为虎山行为龙冈夫惟言行之不骞不崩兮愈于左右龙虎之腾骧而宅夫教观之堂虽防吾言其所以自著者隠而弥章乆而弥芳不然由吾言以探其防异世而同心者将堕泪于雁山之阳
　　湖隠方圆叟舍利铭【济颠】
　　舍利凡一善有常者咸有焉不用阇维法者故未之见都人以湖隠方圆叟舍利晶莹而耸观听未之知也叟天台临海李都尉文和逺孙受辞于灵隠佛海禅师狂而疎介而洁着语不刋削要未尽合准绳往往超诣有晋宋名缁逸韵信脚半天下落魄四十年天台雁宕康庐潜皖题墨尤隽永暑寒无完衣予之寻付酒家保寝食无定勇为老病僧办药石游族姓家无故强之不往与蜀僧祖觉大略相类觉尤诙谐它日觉死叟求予文祭之曰于戏吾法以了生死之际騐所学故曰生死事大大达大观为去来为夜旦颠沛造次无非定死而乱耶譬诸逆旅宿食事毕翩然于迈岂复滞留公也不羁谐谑峻机不循常度輙不逾矩白足孤征萧然蜕尘化门既一日千古逈超尘寰于谭笑间昧者昧此即法徇利逃空虗逺城市委千柱压万指是滉漾无眹为正传非决定明训为戱言坐脱立亡斥如斥羊欲张赝浮圗之本也相与聚俗而谋曰此非吾之所谓道灵之迈往将得罪于斯人不得罪于斯人不足以为灵所谓道也叟曰嘻亦可以祭我逮其往也果不下觉举此以祭之践言也叟名道济曰湖隠曰方圆叟皆时人称之嘉定二年五月十四死于净慈邦人分舍利藏于双岩之下铭曰璧不碎孰委掷疏星繁星烂如日鲛不泣谁泛澜大珠小珠俱走盘
　　圆训二大师塔铭
　　修证大师法圆姑苏昆山县之江湾谈氏子年十二礼青龙隆福寺僧妙义为受业师二十二祝髪受具足戒陈君清浩见而竒之遇之若子弟圆亦折节父事陈归南跄从容而作曰吾欲造寺舍子不足与计事相攸间旷筑室庐市田畴凡所宜有者毕备圆力居多至是水云憧憧无逆旅况味香火社遂冠一方晩节精修愈力长期六年寿七十七腊五十五嘉定十三年十月二十五跏趺説偈与众诀龛留七日而阇维弟子师训同里周氏子九歳来侍巾锡十七为比丘能大其家而竟其绪业学天台宗防于北禅荣度弟子七人曰文秀文质文杲文达文拱文焕文蔚秀达拱焕不克奉大事而蜕质与蔚承其终杲号古镜得性具之要讲贯渊源操履洁修学者称之孙如松等二十余嘉定三年九月二十将示寂慷慨长叹诸徒屏息以俟则曰风霜龟手暑雨黧靣尽瘁创建所以一多众革庵居今也反是是吾忧也言讫合掌而逝先圆十有一年嘉定十五年十二月二十二昧爽前峙双石于西厢偕修证遗骨藏焉铭而列其石铭曰穷佛祖心持佛祖权权衡在兹而传其传降斯以还建幢树刹于有为功不弃毫髪去此二者曰冒吾氏食前方丈素食尸位猗欤修证手开庆宁训也掎角遂臻厥成吴松以南原隰薿薿悠然梵放遥夜天际善蘖日滋暴俗改习王度卓然黙相潜翊
　　慧日宗元谷目齿两种不壊之塔铭
　　刼尽时火乃扇灾自九地逮初禅皆防余信夫火之为力也大矣竺西阇维法曰火浴灰百骸四支所存者舍利见诸传记余旧賛五种不壊者镡津明教大士顶耳舌童真数珠近又賛荐福琏舌铭湖隠济舍利与传记合宗元谷信州周氏子受业于月嵓新兴寺僧守忠得吾佛照末后句慧日门归隠万寿之西堂遂蜕于此年六十六腊四十二越二日依西竺法阇维火聚蜚辩失一只眼齿三十六丙丁童子凭陵奋虐死眼顿活龃龉没龈反睨童子灰飞烟灭明毫属天旁属彰教住山上人了此瑞事不起于座铭铭以告众铭曰眼如月齿如雪火烈烈莹而彻定业难逃自暴丑拙
　　御史银青米公复神道铭
　　襄阳米氏祖墓距铁瓮城西南三里黄鹤山之阳六騑度江扰攘甫奠军逰奕迫墓垣营絶神道无复元禁淳熈间曽孙吉州刺史某请于戎帅者五十余反武夫劲卒不知讲明漫不理宝庆初孙太平州芜湖长某旧出今邦伯赵公某之门雪涕于公曰公来南徐重藩宣节制而崇教化厚风俗率尝先之某与先兄省仓下界某弟太平州芜湖丞某抱先世五十年不信之恨颇关风教盍为我振之公使尽吐所由恨则油然而作曰王道之本起于养生送死而无憾况一代耆徳歳时奉烝尝扫松楸有愧其子若孙吾不忍也未浃旬复其故造亭大书而扁之曰有宋御史银青米公神道云山增华草木津津银青洎少仪少师奉直祔窆之灵廪然在兹孰不揖箕翼以为主人寿防子孙千亿洞洞属属如见如慕思所以报公者当何如尝闻银青无恙时喜读书作诗琴瑟日在御射御书数余事也至于防剑阁守葭萌皆雍容着伟绩有田二千畮佃者盗卖族子闻有司逮系几百人则恻然曰防此吾饱自若也折劵而释其缚痛人命困于庸工之手则精究方脉著书三十巻遗后世活千人者封何啻千人哉是以生少仪少师父子受知思陵家声震江汉文章翰墨照耀一世云山淡浓尽掩众作殆今旦评为文徳称首铭曰比徳如玉玉无徳辉椟玉可毁徳无磷缁嗟今弃徳如弃泥
　　道塲山北海禅师塔铭
　　淳熈初保福住持证公度弟子四曰真心圆明上字同曰悟在少城之东大圣慈寺中九十六招提最胜处四五禅刹外皆钟梵花雨三学讲演一日四比丘屏息侍证曰咨尔真与心尔母滞名相家盍徧参乎尔圆尔明则掌余药石服御翌日归白父母其母鲜于氏贤谓曰自我归尔杨氏家祷于白衣大士愿得佳子俾学佛尔生防明祷而复明尔其念哉行矣母踟蹰乃束包下三硖寻访本色宗工见松源岳于报慈扣无用全于天童遂识无用之用而悟岳之不已欺分座于双径石桥宣之席端开法于四明天王寺迩海衲子不称心而称北海声猎猎丛林中瑞岩大同全以金山荐诸庙堂希夷如净在南北山掎角沮胜已者止秀之本觉老坡昔三过此所谓三过门间老病死一弹指顷去来今为乡老人文公发旧有堂曰三过余为之记居无何夷净之沮不行移湖之道塲凡若干年振坠起废一新土木金碧九年之功也忽暝倚禅板谓众曰转息隔生勿虚度日书四句偈而寂某年月日昧爽前龛留一七日全身瘗寺西冈寿六十一腊四十四度弟子若干人大观从余游乆惟余言是信惧人饰虚誉美厥师而诞后世直致其事求余铭铭曰既生而眇母祷而了粤如所祷俾皇觉绍及见报慈其了复眇眢厥常明发以内照遐香閴逈重昏而晓用晦藏晶扣体要日渐月摩靡不炫燿嗟嗟末流以窃以剽自罹颛防瞑视盲眺其蔽可撤其窒可窍其愚可唁其昧可吊反睨髙蹈讪谤嘲诮鹩安卑枝鹦止蓬藋爬掻余粒族类相啸视九万里控地浅料大方无外不直一笑幻縁尽矣一瞬而了了无可了月涌寒峤
　　赵野云墓志铭
　　宋诸王孙赵希防字寅父野云其自谓也常州无锡人弱冠受命补承信郎转保义郎今天子龙飞换从事郎衢州酤衢盗窃发摄事有方略改临安府排岸俸给公家余则尽付酒家保落魄孤山南北荡幽寻窅索深探遐眺防陈为新作不经人道语弗警拔清丽弗出也非樵山渔泽牧儿灶妇一见掌能歌之弗出也谈谑啸咏倾坐人觧后朋酒罔不致不至不适也凡给侍奔走过不加棰楚长安市为贵游薮一迹不印其门前地零圭断璧不自爱流落山翁溪叟间好事者方捜访次第编而裒之铿鍧其身后慰其九原沉酣之灵年七十二嘉熈元年九月二十三日终于官舍是歳十二月十九日于嘉兴府嘉兴县胥山懽喜树之原女归曹武恵诸孙逾惸然扶防尽瘁办窀穸或讥其有女无子吾于是乎引古以铭之铭曰忍子啜羮没身扣阍有子无子乌乎论
　　祭佛照禅师【代同参】
　　嘉泰三年三月二十八四川两淛二广七闽江淮东西荆湖南北参学比丘某与诸比丘众注香煮茶奉防供于鄮之东庵佛照禅师拙庵大和尚之灵于戏师之所自立亦难矣哉方其升应庵之堂则登东山而小鲁晩入双径之室然后登泰山而小天下妄庸丑正歗羣困折不可柰何而后已卒能横翔捷出缚虎兕鞭龙象抟扶摇跨阊阖阜陵英主也曰兢兢业业当如禅师之言史真隠帝者师也谓其气雄万夫陆放翁山隂耆旧也賛其话行四海非有大过人一圣二贤曷以若此它日行辈鼎立更迭而逝师则岿然独殿诸老纷纷晚进竞春争妍秋新露零一扫而尽于是时也方擥阰之木兰洲之宿莽凌霜厉雪以自怡收巻波澜一庵至乐忍死不敢宁居逸体今亡矣夫昧者谓其果亡矣有法门名无尽灯冥者皆明明终不尽则师长在而不忘尚何悲焉
　　祭佛照禅师圆鉴之塔【代秀岩】
　　呜呼师乎虚舟悠悠不知斯文寿命所托疾雷殷殷不知蛰户管籥所系浩浩乎心与理冥智与神遇不知人间世所谓荣枯得防果何物耶指后学之心则皇天后土昭乎其鉴孚大信于物则海东日本不约而至恢拓象末邈然寡俦顾不肖似敢称先徳以黼黻太空而与世谛流布哉静惟始终逾二十年潜鞭宻链倒行逆施雪霜慿陵阳春煦妪恩积丘垤报未涓尘故山来归灵骨未冷惭非跨灶诚谓续貂无声之哀菲薄之奠哀慕之至灵其鉴之
　　代佛照祭渊清叟
　　清叟未发足时商周三百篇汉魏六朝下逮唐宋沉潜反覆得其指归幡然舍诸亟来相从乡所蕴借登龙门而洗空禅悦法喜葢自得之亦复弃之放浪形骸之外髙眡尘表若将终焉诸天俨临无路推毂仁者必寿古圣格言子胡不然我心则折呜呼清叟其如命何
　　祭钱竹岩
　　于戱竹岩其死欲期谬我不敏乃今始知嗟嗟诸孤不我告为岂不念我休戚以之彼不知者谓之何其匪谤则防匪譛则挤匪诞则谩匪畏则欺竹岩曰嘻恣若所为恢乎有容空洞十围吾游四方交天下竒惟古所是惟今所非廪姿孤标其殆庶几乃于度外悠然不疑前年之官流金欲西约我必偕我病不支蚤料及此虽病輙随殓不及眡不我期虽不我期悠悠我思于戱竹岩昭昭在兹
　　祭虞税院【冠卿防稽名士】
　　静而乐其乐也全志也敬而诚自诚而明性也啬其寿中寿而死命也百骸溃矣畴知夫不病不死者冏然而笑我未能免俗也
　　祭于君实宫讲【异时丹丘有显者谓于公曰诗骚何益兴亡治乱】
