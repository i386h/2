<!-- { "loadSidebar": true } -->
　　病中杂咏十首【各四韵第八首二韵】
　　半年不读书顾影疑非我乃知百年中如此过亦可书能作汝祟识字果非福明年倘未死乐哉驾黄犊
　　又
　　伐性无蛾眉腐肠无防酒斋居亦得疾果无第一手才不如嵇康疎嬾则过之虽有絶交书不作幽愤诗
　　又
　　华陀囊书久已焚思邈玉函秘不闻从医火攻固下策遣化饭香方普熏触人正自坐愚直学道今当输拙勤勿言将智耄已及后死或可与斯文
　　又
　　击壤林间送此生欣欣东作到西成泥深宿麦苗初长叶落柔桑眼已生枹鼓无声盗衰息文书简出吏清平西游携得蹲鸱种且共山家玉糁羮
　　又
　　身是人间一老樵城南烟水寄迢迢寻人偶到金家取米时经杜浦桥小市孤村鸡喔喔断山幽谷雨萧萧吾曹自养无能尔楚客应无隐可招
　　又
　　身似头陀不出家杜陵归老有桑麻茶煎小鼎初翻浪灯应寒窗自结花残药渐离愁境界乱书重理淡生涯等闲一事还超俗断纸题诗字乱斜
　　又
　　天逺不可问将如此老何老惊诗思退贫欠药钱多剡县寻僧宿桐江买酒歌市桥新柳色又是一年过
　　又
　　半黄半绿柳满城欲开未开梅有情放翁一病又百日囘视新春如隔生
　　又
　　久病身犹困闲游性已成未停汤熨事即理水云程投宿忘街陌论交失姓名醉怜花坞好恐是牡丹坪
　　又
　　自我居湖曲渔樵日徃来只知年屡改不觉老相催小浦潮痕长长隄草色囘逢春心自在莫道已成灰
　　雪
　　一夕山阴道真成白玉京衰残失壮观拥被听窗声
　　自笑
　　左车第二牙辞去【见韩文公诗】团坐无生话又新堪笑按摩并洗沐未忘贪爱梦中身【腊月五日汤沐按摩几半日是早左车第二牙脱去】
　　絶句
　　山遮水隔重重堠雨练风柔处处花一病半年能不死又将此恨醉天涯
　　题药囊
　　残暑才属尔新春还及兹真当名百药何止谒三医半夜暾朝日晨兴饮上池金丹有门户草木尔何知
　　末题
　　平日犹闲老更闲一毫世事岂相关孤云不散来归岫细水无声自出山支径过僧才百步小楼藏药可三间客来不肯通名姓熟视吾庐为破顔
　　又
　　一身只付鸡栖上万巻真藏椰子中嘉定三年正月后不知几度醉春风
　　病中示儿辈
　　去去生方逺冥冥死即休狂思攘鬼手危至服丹头有劎知谁与无香可得留惟应勤学谨事事鉴恬侯
　　梦中行荷花万顷中
　　天风无际路茫茫老作月王风露郎只把千尊为月俸为嫌铜臭杂花香
　　示儿
　　死去元知万事空但悲不见九州同王师北定中原日家祭无忘告乃翁









　　劎南诗稾巻八十五
　　跋
　　先君太史晩自号曰放翁绍兴辛巳间及事髙宗皇帝累迁枢宻院编修官孝宗皇帝嗣位之初召对便殿赐进士第时始置编类太上皇帝圣政所妙东时髦先君首预其选擢捡讨官久之以忤贵幸自免去五爲州别驾西泝道乐其风土有终焉之志蜀之名卿巨儒皆倾心下之争先挽留公子止侍郎欲捐其别墅以舎之先君诺焉而未之决也尝爲子虡等言蜀风俗厚古今类多名人苟居之后世子孙宜有兴者宿留殆十载戊戌春正月孝宗念其久外趣召东下然心固未尝一日忘蜀也其形于歌诗盖可考矣是以题其平生所爲诗巻曰劔南诗槀以见其志焉盖不独谓蜀道所赋诗也后守新定门人请以锓梓遂行于世其戊申已酉后诗先君自大蓬谢事归山隂故庐命子虡编防爲四十卷复题其籖曰劔南诗续槀而亲加校定朱黄撺手泽存焉自此至捐舘舎通前槀凢爲诗八十五卷子虡假守九江刋之郡志遂名曰劒南诗槀所以述先志也其佗文论著季弟子遹亦已刋之漂阳会子虡上乞之请旦且去故有所未暇初先君在新定时所编前槀于旧诗多所去取其所遗诗存者尚七巻念先君之遗之也意或有在且前槀行已久不敢复杂之卷首故别其名曰遗槀云嘉定十三年十二月既望男朝请大夫知江州军州事借紫子虡谨识








