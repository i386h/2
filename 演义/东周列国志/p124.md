<!-- { "loadSidebar": true } -->
　　话分两头，却说楚昭王卧于宫中，既醒，见枕畔有寒光，视之，得一宝剑。及旦，召相剑者风胡子入宫，以剑示之。风胡子观剑大惊曰：“君王何从得此？"昭王曰：”寡人卧觉，得之于枕畔，不知此剑何名？"风胡子曰：“此名‘湛卢’之剑，乃吴中剑师欧冶子所铸，昔越王铸名剑五口，吴王寿梦闻而求之，越王乃献其三，曰‘鱼肠’，‘磐郢’，‘湛卢’。‘鱼肠’以刺王僚，‘磐郢’以送亡女，惟‘湛卢’之剑在焉。臣闻此剑乃五金之英，太阳之精，出之有神，服之有威，然人君行逆理之事，其剑即出。此剑所在之国，其国祚必绵远昌炽，今吴王弑王僚自立，又坑杀万人，以葬其女，吴人非怨，故‘湛卢’之剑，去无道而就有道也！”
　　昭王大悦，即佩于身，以为至宝，宣示国人，以为天瑞。
　　阖闾失剑，使人访求之，有人报：“此剑归于楚国！"阖闾怒曰：”此必楚王赂吾左右而盗吾剑也！“杀左右数十人，遂使孙武、伍员、伯嚭率师伐楚，复遣使征兵于越，越王允常未与楚绝，不肯发兵，孙武等拔楚六潜二邑，因后兵不继，遂班师。
　　阖闾怒越之不同于伐楚，复谋伐越。孙武谏曰：“今年岁星在越，伐之不利！"阖闾不听，遂伐越，败越兵于槜李，大掠而还。孙武私谓伍员曰：”四十年之后，越强而吴尽矣！“伍员默记其言，此阖闾五年事也。
　　其明年，楚令尹囊瓦率舟师伐吴，以报潜、六之役，阖闾使孙武、伍员击之，败楚师于巢，获其将芈繁以归。阖闾曰：“不入郢都，虽败楚兵，犹无功也！”员对曰：“臣岂须臾忘郢都哉？顾楚国天下莫强，未可轻敌。囊瓦虽不得民心，而诸侯未恶，闻其索赂无厌，不久诸侯有变，乃可乘矣！”遂使孙武演习水军于江口。
　　伍员终日使人探听楚事，忽一日，报：“有唐、蔡二国遣使臣通好，已在郊外。"伍员喜曰：”唐、蔡皆楚属国，无故遣使远来，必然与楚有怨，天使吾破楚入郢也！“
　　
　　
　　
　　
　　原来楚昭王为得了，湛卢，之剑，诸侯毕贺，唐成公与蔡昭侯亦来朝楚。
　　蔡侯有羊脂白玉佩一双，银貂鼠裘二副，以一裘一佩献于楚昭王，以为贺礼，自己佩服其一，囊瓦见而爱之，使人求之于蔡侯，蔡侯爱此裘佩，不与囊瓦。
　　唐侯有名马二匹，名曰“肃霜”，“肃霜”乃雁名，其羽如练之白，高首而长颈，马之形色似之，故以为名。后人复加马傍曰骕骦，乃天下希有之马也。唐侯以此马驾车来楚，其行速而稳。囊瓦又爱之，使人求之于唐侯，唐侯亦不与。
　　二君朝礼既毕，囊瓦即谮于昭王曰：“唐、蔡私通吴国，若放归，必导吴伐楚，不如留之。”乃拘二君于馆驿，各以千人守之，名为护卫，实则监押。其时昭王年幼，国政皆出于囊瓦。
　　二君一住三年，思归甚切，不得起身。
　　唐世子不见唐侯归国，使大夫公孙哲至楚省视，知其见拘之故，奏曰：“二马与一国孰重？君何不献马以求归？”唐侯曰：“此马希世之宝，寡人惜之。且不肯献于楚王，况令尹乎？且其人贪而无厌，以威劫寡人，寡人宁死，决不从之！”
　　公孙哲私谓从者曰：“吾主不忍一马，而久淹于楚，何其重畜而轻国哉？我等不如私盗骕骦，献于令尹，倘得主公归唐，吾辈虽坐盗马之罪，亦何所恨？"从者然之，乃以酒灌醉圉人，私盗二马献于囊瓦曰：”吾主以令尹德尊望重，故令某等献上良马，以备驱驰之用。“囊瓦大喜，受其所献，次日，入告昭王曰：”唐侯地褊兵微，谅不足以成大事，可赦之归国。“昭王遂放唐成公出城，唐侯既归。公孙哲与众从者，皆自系于殿前待罪，唐侯曰：”微诸卿献马于贪夫，寡人不能返国，此寡人之罪，二三子勿怨寡人足矣！“各厚赏之，今德安府随州城北，有骕骦陂，因马过此得名也。唐胡曾先生有诗云：
　　
　　
　　
　　行行西至一荒陂，因笑唐公不见机。
　　莫惜骕骦输令尹，汉东宫阙早时归。
　　
　　
　　
　　又髯仙有诗云：
　　
　　
　　
　　三年拘系辱难堪，只为名驹未售贪。
　　不是便宜私窃马，君侯安得离荆南？
　　
　　
　　
　　蔡侯闻唐侯献马得归，亦解裘佩以献瓦。瓦复告昭王曰：“唐、蔡一体，唐侯既归，蔡不可独留也！”昭王从之。蔡侯出了郢都，怒气填胸，取白璧沈于汉水，誓曰：“寡人若不能伐楚，而再南渡者，有如大川！”
　　
　　
　　
　　
　　及返国，次日，即以世子元为质于晋，借兵伐楚，晋定公为之诉告于周，周敬王命卿士刘卷，以王师会之，宋、齐、鲁、卫、陈、郑、许、曹、莒、邾、顿、胡、滕、薛、杞、小邾子连蔡，共是十七路诸侯，个个恨囊瓦之贪，皆以兵从。晋士鞅为大将，荀寅副之，诸军毕集于召陵之地。
　　荀寅自以为蔡兴师，有功于蔡，欲得重货，使人谓蔡侯曰：“闻君有裘佩以遗楚君臣，何独敝邑而无之？吾等千里兴师，专为君侯，不知何以犒师也！”
　　蔡侯对曰：“孤以楚令尹瓦贪冒不仁，弃而投晋，惟大夫念盟主之义，灭强楚以扶弱小，则荆襄五千里，皆犒师之物也，利孰大焉。"荀寅闻之甚愧。
　　其时周敬王十四年之春三月，偶然大雨连旬，刘卷患疟，荀寅遂谓士鞅曰：“昔五伯莫盛于齐桓，然驻师召陵，未尝少损于楚，先君文公仅一胜之，其后构兵不已。自交见以后，晋、楚无隙，自我开之不可，况水潦方降，疾疟方兴，恐进未必胜，退为楚乘，不可不虑。"士鞅亦是个贪夫，也思蔡侯酬谢，未遂其欲，托言雨水不利，难以进兵，遂却蔡侯之质，传令班师，各路诸侯见晋不做主，各散回本国。髯仙有诗云：
　　
　　
　　
　　冠裳济济拥兵车，直捣荆襄力有余。
　　谁道中原无义士？也同囊瓦索苞苴。
　　
　　
　　
　　蔡侯见诸军解散，大失所望，归过沈国，怪沈子嘉不从伐楚，使大夫公孙姓袭灭其国，虏其君杀之，以泄其愤。楚囊瓦大怒，兴师伐蔡，围其城，公孙姓进曰：“晋不足恃矣，不如东行求救于吴。子胥、伯嚭诸臣与楚有大仇，必能出力。"蔡侯从之，即令公孙姓约会唐侯，共投吴国借兵，以其次子公子乾为质。伍员引见阖闾曰：”唐、蔡以伤心之怨，愿为先驱，夫救蔡显名，破楚厚利，王欲入郢，此机不可失也！“阖闾乃受蔡侯之质，许以出兵，先遣公孙姓归报。
　　阖闾正欲调兵，近臣报道：“今有军师孙武自江口归，有事求见。"阖闾召入，问其来意，孙武曰：”楚所以难攻者，以属国众多，未易直达其境也。今晋侯一呼，而十八国群集，内中陈、许、顿、胡皆素附于楚，亦弃而从晋，人心怨楚，不独唐、蔡，此楚势孤之时矣！“阖闾大悦，使被离、专毅辅太子波居守，拜孙武为大将，伍员、伯嚭副之，亲弟公子夫概为先锋，公子山专督粮饷，悉起吴兵六万，号为十万，从水路渡淮，直抵蔡国。
　　囊瓦见吴兵势大，解围而走，又恐吴兵追赶，直渡汉水，方才屯扎，连打急报至郢都告急。
　　
　　
　　
　　
　　再说蔡侯迎接吴王，泣诉楚君臣之恶，未几唐侯亦到，二君愿为左右翼，相从灭楚。
　　临行，孙武忽传令军士登陆，将战舰尽留于淮水之曲，伍员私问舍舟之故，孙武曰：“舟行水逆而迟。使楚得徐为备，不可破矣。"员服其言。
　　大军自江北陆路走章山，直趋汉阳。楚军屯于汉水之南，吴兵屯于汉水之北，囊瓦日夜愁吴军济汉，闻其留舟于淮水，心中稍安。楚昭王闻吴兵大举，自召诸臣问计，公子申曰：“子常非大将之才，速令左司马沈尹戍领兵前往，勿使吴人渡汉，彼远来无继，必不能久。"昭王从其言，使沈尹戍率兵一万五千，同令尹协力拒守。
　　沈尹戍来至汉阳，囊瓦迎入大寨，戍问曰：“吴兵从何而来，如此之速！"瓦曰：”弃舟于淮汭，从陆路自豫章至此。"戍连笑数声曰：“人言孙武用兵如神，以此观之，真儿戏耳！"瓦曰：”何谓也？"戍曰：“吴人惯习舟楫，利于水战，今乃舍舟从陆，但取便捷，万一失利，更无归路，吾所以笑之。"瓦曰：”彼兵见屯汉北，何计可破？"戍曰：“吾分兵五千与子，子沿汉列营，将船只尽拘集于南岸，再令轻舟旦夕往来于江之上下，使吴军不得掠舟而渡，我率一军从新息抄出淮汭，尽焚其舟，再将汉东隘道用木石磊断，然后令尹引兵渡汉江，攻其大寨，我从后而击之，彼水陆路绝，首尾受敌，吴君臣之命，皆丧于吾手矣。"囊瓦大喜曰：”司马高见，吾不及也。"于是沈尹戍留大将武城黑统军五千，相助囊瓦，自引一万人望新息进发。不知后来胜败如何？且看下回分解。
　　
　　
　　
　　
　　第七十六回　楚昭王弃郢西奔　伍子胥掘墓鞭尸
　　
　　
　　
　　话说沈尹戍去后，吴、楚夹汉水而军，相持数日。武城黑欲献媚于令尹，进言曰：“吴人舍舟从陆，违其所长，且又不识地理，司马已策其必败矣。今相持数日，不能渡江，其心已怠，宜速击之！"瓦之爱将史皇亦曰：”楚人爱令尹者少，爱司马者多，若司马引兵焚吴舟，塞隘道，则破吴之功，彼为第一也，令尹官高名重，屡次失利，今又以第一之功，让于司马，何以立于百僚之上？司马且代子为政矣，不如从武城将军之计，渡江决一胜负为上！"囊瓦惑其言，遂传令三军，俱渡汉水，至小别山列成阵势，史皇出兵挑战，孙武使先锋夫概迎之，夫概选勇士三百人，俱用坚木为大棒，一遇楚兵，没头没脑乱打将去，楚兵从未见此军形，措手不迭，被吴兵乱打一阵，史皇大败而走。囊瓦曰：“子令我渡江，今才交兵便败，何面目来见我？"史皇曰：”战不斩将，攻不擒王，非兵家大勇，今吴王大寨扎在大别山之下，不如今夜出其不意，往劫之，以建大功！"囊瓦从之，遂挑选精兵万人，披挂衔枚，从间道杀出大别山后，诸军得令，依计而行。
　　
　　
　　
　　
　　却说孙武闻夫概初战得胜，众皆相贺，武曰：“囊瓦乃斗筲之辈，贪功侥幸，今史皇小挫，未有亏损，今夜必来掩袭大寨，不可不备！"乃令夫概、专毅各引本部，伏于大别山之左右，但听哨角为号，方许杀出，使唐、蔡二君分两路接应；又令伍员引兵五千，抄出小别山，反劫囊瓦之寨，却使伯嚭接应；孙武又使公子山保护吴王，移屯于汉阴山，以避冲突。大寨虚设旌旗，留老弱数百守之。号令已毕。
