<!-- { "loadSidebar": true } -->
　　侍卫马军行司权管榦本军马职事张良显
　　肃提精骑分驻留都当溽暑之寖隆属氛埃之甫定爰颁珍剂用涤烦襟益谨节宣以图绥靖
　　御前诸军都统制李郁毕再遇秦世辅王大才彭辂
　　某等肃提戎律绥靖边陲当溽暑之寖隆属风埃之甫定永懐劳勚宜助节宣爰畀珍芳以销烦鬰
　　御前诸军副都统制周整庄松何汝霖刘元鼎魏友谅薛九龄王钺
　　某等协佐戎昭克勤军务抚帅徒而整暇当炎暑之蕴隆缄寳剂以分颁即栁营而加劳
　　赐安南国王李龙翰嘉定二年厯日敕书
　　敕安南国王某朕仰稽天运豫受民时爰分厯象之书徧及方隅之境眷惟南国世奉中朝此疆虽逺于山川嗣嵗先颁夫正朔用均恵利尚克钦承
　　金国吊祭使人赴阙口宣【绍熈五年十月】
　　盱眙军传宣抚问赐御筵
　　有敕卿肃持使指来慰国哀眷入境之云初岂肆筵之可后往宣予意以劳尔勤
　　镇江府赐银合茶药
　　有敕卿等肃拥使华逺将慰礼经鐡瓮山川之险锡寳奁茗剂之珍宜体眷懐用安旅次
　　镇江府赐御筵
　　有敇卿等来趋素幄行次丹阳虽深衔恤之悲不废示慈之宴是将厚意式宠行人
　　平江府赐御筵
　　有敕卿等逺从燕驿近及吴门深嘉唁问之勤宜备賔筵之渥其承异眷益进来程
　　金国吊祭使人赴阙口宣
　　赤岸赐酒果
　　有敕卿等逺将慰问来届近郊先之防酒之颁増以嘉肴之锡少安次舍用息勤劳
　　赐御筵
　　有敕卿等握节载驰赴疆来吊将展国丧之礼宜先郊劳之仪其体眷私少休匽薄
　　赐被褥钞锣
　　有敕卿等逺致奠仪乆劳客路爰厚寝衣之赐仍分盥器之珍跋履之余抚存加渥
　　宻赐大银器
　　有敕使华既接吊礼斯勤宴已备于饔飱器仍加于银镂是为异渥少慰贤劳
　　赐生饩
　　有敕卿等少安賔馆既毕吊仪按聘礼以受饔命廪人而致饩谅均徒御咸体眷懐
　　赐内中酒果
　　有敇卿等礼谨吊丧退将即次颁酒殽于内府示恩宠于来賔意则一余物惟俱称
　　朝见讫归驿赐御筵
　　有敕卿等慰此国哀见于丧次爰暂休于燕馆用初秩于賔筵首示殊私嗣加好赐
　　就驿特赐衣服金帯银器衣着
　　有敕卿等吊丧自逺率礼无违器分山溢之珍衣有身章之宠虽云多品未尽至懐
　　赐内中酒果
　　有敕卿等肃将使节来唁防帏嘉有客之多仪出尚方之珍品甘芳俱厚宠眷弥加
　　在驿特赐射弓酒果
　　有敕卿等既肃哀仪难修賔射虽辍主皮之艺仍加设醴之勤殽核俱颁情文尤厚
　　特赐射弓御筵
　　有敕卿等交邻有道序賔以贤属当变礼之时仍饬初筵之赐穿杨何取折爼惟优
　　特赐射弓例物
　　有敕卿等慰予国恤厚乃賔仪虽观射之未遑顾匪颁之可后悉从常礼以表眷懐
　　朝辞讫归驿赐酒果
　　有敕卿等吊哀事毕赠贿礼成将遄车马之归载厚壶笾之锡其承嘉贶复啓长途
　　赐御筵
　　有敕卿等既趋素幄遂别彤墀礼下替于权舆恩更加于觞豆尚安旅次徐屇归程
　　回吊祭国书
　　皇祖上仙尝驰赴问冲人嗣位方服通丧荷信使之逺来辱吊仪之加厚益坚盟好弥切感懐哀疚既深敷陈难究
　　回贺登寳位国书
　　只奉慈谟勉承丕祚比饬行人之告兹勤信使之来仪物有加书函尢备既荷礼文之厚益欣盟好之坚爰谨报章用陈谢悃
　　报谢登寳位国书
　　祖武是绳孝思方切勤使华之逺暨知盟好之弥隆品物具陈情文俱称比已腾于报椟爰再饬夫行人仍致彞仪用将谢悃
　　报谢贺庆元元年正旦国书
　　三阳攸庆方夙戒于行人万里交欢复逺勤夫信使恵以函书之厚加之篚币之丰爰饬报章备宣谢臆惟益坚夫世好冀均介于春祺
　　金国吊祭人使回程口宣
　　赐龙凤茶并金镀银合
　　有敕逺修□问兹遂旅归茶分北苑之珍器备南金之饬是为异渥用慰遐征
　　赤岸赐酒果
　　有敕卿等返斾云初出郊于迈加六壶六笾之馈致三辞三揖之勤式慰尔归用将予意
　　赐御筵
　　有敕卿等成礼云归啓途未逺意方勤于郊送恩宜视夫賔初既厚眷私益坚信睦
　　平江府赐御筵
　　有敕卿等吊仪既备使事言旅行已次于苏台恩仍颁夫镐燕礼及加厚客路具宜
　　沿路赐使副冬至节绢
　　有敕使且北归日方南至载念脩途之役俾加厚币之将其服恩荣尚寛旅思
　　读祭文官
　　有敕卿逺陪肤使归遇新阳爰颁束帛之温以助重裘之燠益昭眷渥庸慰贤劳
　　三节人从
　　有敕长至维时逺归在道言念御寒之具特加实篚之珍赉赐有差恩私无异
　　镇江府赐御筵
　　有敕卿等来修慰礼既毕使仪望北蓟以还辕至南徐而憩节庸加燕衎其悉眷私
　　盱眙军赐御筵
　　有敕卿等来成使礼归吹边疆更加燕豆之勤不替权舆之旧其承眷礼遂戒征途
　　金国贺登寳位使人赴阙口宣
　　盱眙军传宣抚问赐御筵
　　有敕卿等持礼逺来入疆伊始念川途之匽薄加燕劳之优隆徒御少休賔仪无爽
　　镇江府赐银合茶药
　　有敕卿等来拥使华逺申盟好念舟车之劳役颁茗剂之珍芳爰饰寳奁以迎玉节
　　赐御筵
　　有敕卿阼云初亲仁是务肃使华于近镇谨賔礼于初筵益屇来程以承眷渥
　　平江府赐御筵
　　有敕卿等逺持贺礼来次辅邦再加燕衎之私庸示眷存之渥少休跋履且慰勤劳
　　赤岸赐酒果
　　有敕卿等来次郊闉肃将贺礼宠以上尊之赐加之硕果之珍式伫来游以坚信好
　　赐御筵
　　有敕初御丕图逺勤信使既次郊闗之近载如燕豆之优其体眷私以承虗伫
　　金国贺正旦使人赴阙口宣
　　盱眙军传宣抚问赐御筵
　　有敕卿等逺将聘礼来贺嵗元既加壹劳之勤首示肆筵之渥其只眷意益谨賔仪
　　镇江府赐银合茶药
　　有敕玉节方来寳奁是锡取雪芽于北苑辍珍剂于尚方并宠行人用昭眷意
　　赐御筵
　　有敕卿等逺持华节近来次方行登象日之畿重锡需云之宴益加盛礼庸示眷私
　　平江府赐御筵
　　有敕履靖之始修聘甚勤行既次于近藩礼宜加于载燕是为异渥其服多仪
　　赤岸赐酒果
　　有敕卿等逺从万里来贺三朝望观阙以非遥赐壶笾而加腆尚承眷渥以缔欢盟
　　赐御筵
　　有敕履端之始将命以来既闻畿甸之登宜厚賔筵之锡春私所逮使介维均
　　赐使副春幡胜
　　有敕防杖土牛方举春郊之礼寳幡金胜爰如使客之恩和气所钟欢盟益厚
　　赐三节从人春幡胜
　　有敕卿等修好时重履端爰加厚于使华乃分颁夫节物仪虽辨等意则均优
　　朝见毕归驿赐酒果
　　有敕卿等既觐轩墀归安次舍俾厚壶笾之赐少休车马之劳毋曰彛章实惟至意
　　赐生饩
　　有敕卿等进讲贺仪退休賔馆既设豆笾之渥仍加饔饩之颁尚体眷懐以湏异数
　　赐内中酒果
　　有敕卿等来趋日正兹遇嵗除出御府之甘芳助驿庭之晏集益修賔礼用介春祺
　　赐被褥防锣
　　有敕卿等来趋元日将觐大昕爰加赐于寝衣仍分颁夫盥器用安次旅以示恩私
　　入贺毕就驿赐酒果
　　有敕嵗律更新使轺逺暨酒致屠苏之胜盘随椒栢之芬均受春阳益増和气
　　玉津园射弓赐御筵
　　有敕兹开禁籞用设射侯既观舍矢之能爰锡在公之燕有发必中不醉无归
　　朝辞毕归驿赐酒果
　　有敇卿等甫辞殿渥尚憩賔邮载为川陆之行更厚壶笾之锡益只眷渥以示初终
　　赐大银器
　　有敕卿等既成聘礼将治归装乃颁什器之丰皆用五金之次是为异渥式助遐征
　　囬程赐御筵
　　有敕卿等成礼言归登途欲逺仍特颁于载燕曽不替于初筵春日尚寒賔僚加厚
　　赐接伴使副春幡胜口宣
　　有敕卿等往迓使轺还趋行阙值阳和之届律加好赐之如仪其服殊私益只厥事
　　金国贺登寳位使人到阙口宣
　　赐被褥防锣
　　有敕卿等肃将使指来贺君临爰颁盥洗之珍仍致衾茵之丽用安次舍其服恩私
　　赐使副春幡胜
　　有敕卿等逺修邦好适遇春阳爰加节物之颁庸示使华之宠尚只涣渥益缔欢盟
　　赐接伴使副春幡胜
　　有敕卿等迓客于畿还朝有日当此新春之始特加好赐之优其体眷私益修使事
　　赐三节人从春幡胜
　　有敕春起于东使来自北举防杖土牛之礼颁寳幡金胜之华仪则有差恩无所异
　　朝见毕归驿赐御筵
　　有敕卿等来致贺仪归安賔舘念川途之劳勚设樽爼之优隆庸示眷勤少休跋履
　　赐酒果
　　有敕卿等拭圭修聘将币成仪爰加芳醖之颁仍厚嘉殽之锡少休徒御以俟賔筵
　　宻锡大银器
　　有敕卿等陈仪既备执礼滋勤欲深示于情文爰宻颁夫用器非金之贵惟意之将
　　赐内中酒果
　　有敕卿等来修邦好克谨賔仪分御府之甘芳示使轺之华宠虽云例卷盖出殊恩
　　赐生饩
　　有敕卿等既谨朝仪退安賔次俾廪人之致饩冀使者之加餐异数相望眷懐増厚
　　特赐御筵
　　有敕卿等趋朝甚谨授馆方安修客礼以无违秩賔筵而有楚特将予意庸慰尔勤
　　特赐酒果
　　有敕卿等进谨朝仪退安賔馆赉此壶尊之腆加以肴核之珍盖示殊私尚承好赐
　　玉津园射弓赐酒果
　　有敕卿等肃驾使轺共修賔射谅慰四方之志想闻百发之能爰锡甘芳少休劳勚
　　赐射弓例物
　　有敕卿等讲射寳津视仪相圃爰首颁于弧矢仍加赐夫金缯张弛具宜恩私愈渥
　　朝辞毕归驿赐酒果
　　有敕卿等讲射寳阙事毕言旋锡列瓮之芳醪洎加笾之珍果少休賔驭行届归程
　　赐御筵
　　有敕卿等履勤入觐兹遂告归更加笾豆之优不替权舆之始尚只燕礼徐戒行装
　　特赐银
　　有敕卿等备成使事俱趋归程特颁山溢之珍用助清驰之役毋云故事盖示优思
　　回程赤岸赐酒果
　　有赦卿等已只聘礼初计归程乃驰赐于上尊仍分颁夫硕果少安旅次徐屇征逺
　　赐御筵
　　有敕卿等持礼言还戒途伊始爰啓在公之燕用华修聘之归既秩賔筵遂登客路
　　赐龙凤茶金镀银合
　　有敕卿等邦好既修回途未逺珍茗选春芽之赐寳奁分山溢之余是曰殊恩用将厚意
　　平江府赐御筵
　　有敕卿等贺礼既周归程寖逺甫即苏防之次载修镐燕之仪益向长途毋忘厚意
　　镇江府赐御筵
　　有敕卿等逺来致庆倏遂言旋念北客之改辕即南徐而锡爵眷私无替礼貌罙修
　　盱眙军赐御筵
　　有敕卿等来持庆礼回次边疆欲缔好于两朝复陈仪于四簋行当上道更祝加餐
　　金国贺正旦使人到阙囘程口宣
　　赐龙凤茶金镀银合
　　有敕卿等将命言旋登途寖逺饰寳奁而加恵实珍茗以分颁深示恩私式安行役
　　平江府赐御筵
　　有敕卿等来贺履端更勤归报洊锡吴门之宴用津燕驿之行春日尚寒征途加防
　　镇江府赐御筵
　　有敕肃持玉节还次丹阳仍优宴豆之仪用慰川途之役其均既醉毋惮遄驱
　　盱眙军赐御筵
　　有敕卿等逺贺元正汔修使事爰肆筵于边服将夙驾于归途眷礼之私始终无异
