<!-- { "loadSidebar": true } -->
　　邵武军光泽县学记
　　上即位十有六年稍厌金革之事専脩文徳中外晏然人用休息于是振举旧制以彰中兴越明年诏即行在所建太学设师儒之官増弟子员凢所以教养攷选之具视祖宗时为备天下学士闻风而至阙下愿就诲育者至不可胜数上亲临其宫加劝奬焉仍以宸翰所书经子之文均赐外郡学由是州县之吏职在承流者莫不以学校为急务竭力赴功唯恐后光泽之学成葢其时也而余友顺兴吴君璋适寓兹邑以书来告且道邑令王君之贤举事之敏愿有记焉余惟光泽得邑介于江闽两境之间地瘠而民贫虽当往来之冲而非商旅化财居货之地他日为政于此者常若无暇而王君独能以抚字之隙改筑乡校祗上之徳先之讫事而民不以为病是可嘉也已故为叙其因而益以余之所闻庶以广王君劝学之意云葢学者学为善而已善者性之正有之而为信充之而为美扩之而为大人而能化则入于圣矣故周官以六徳教民圣在其中善之所积也而或者易之以不足为无乃未之思耶孟子曰学则三代共之皆所以明人伦也而人伦之明自事亲始事亲必本于诚身诚身必本于明善善之不明而欲积之以成徳而期于神明自得是犹却行而求及前人也末世穷年终不近矣虽然善亦难明哉学者必甞于喜怒哀乐未发之前意必固我兼防之后旋视而反听之当其入乎无间而行乎非有如人之始生而爱其亲已长而敬其兄亦岂利而为之哉纯乎善而不杂于利此舜之所以为舜也使学者忧不如舜日孜孜而不知倦其于作圣也何有故曰学者学为善而已讵不信夫今圣上躬舜孝于九重之中固已通于神明光于四海宜其下观而化疾于影响而且以得乎先圣之意者寓诸心画之间以幸多士所谓明善以诚身诚身以事亲之说见于孔子子思孟子之书昭然如云章之在天有目者皆可睹也人伦之所以明诚出于此将见人才众多天下可运于掌矣葢宣王北伐之后方有事于蛮荆而新田之芑已有可采卒之复文武之业者亦未必不由此也王君为政于光泽知所先后其有见于斯乎始闻邑旧有学乆弗葺学徒虽众而藏脩防息之所甞苦隘陋以故圆冠方屦之士动以数千而进登仕籍者累数十年或无一人王君始至悯焉于是为易而新之峻其栏宇以挥发山川之秀气庶几自此异人间出继为盛世之用此亦为人上者恺弟之善政也然仕止于为禄习科举之文者皆足以得之科举所以诱人为善而非古人所谓善也学者明乎古人所谓善利之分而无愧于王君乐育之诚则又善矣王君名聿求福唐人予未及识之观其劝学之意亦可知其为人焉绍兴十五年二月十日延平陈渊记
　　甘露寺题名记
　　崇寜丙戌嵗七月十二日潮于州时秋暑炽甚舟中郁郁不快独与友人张载徳拏上艇破骇浪乗凉于金山是夕天宇空濶江上月明观波澜之汹涌鱼龙之出没秋光荡摇万顷一色清风薄人毛髪尽立恍然不知身世之所在也明日晓雾初霁草屦藜杖相与登絶顶憩留云亭上俯视舟楫江上络绎往来真梦境也更数刻下谒满公于妙高台饭罢而日既午矣遂渡京口至北固浴其山之下风乎净名斋之前楹下瞰众峯腾蹙中围万井山林城市之趣兼得之葢东南竒观也日暮携手上方北眺杨子所谓龙防焦山海门数岛扬其间葢防矣东望沧海天水相涵云涛渺然使人有隘人间之志欲脱去尘世而未能也须臾防雨作且止将宿焉仆来告余舟已南矣乃步月而归劒溪陈渊题渊字知黙载徳名公厚云
　　定交篇
　　朋友以情相亲者不若以义相许以义相许者不若以道相从余在太学求切磋琢磨之益乆矣上焉者葢仅有之其次可三五人又其次则亦十数而止耳呜呼何其得之之难也岂吾之所以自树立者不足以取信于人其人奔逸逺引而莫余见与抑亦致之之诚有所未尽与夫所以取信于人者余既不敢不勉若人之信否固不可必也而余之于朋友亦可谓尽其诚矣方其未得之也则致其眷眷慕望不已之意其既得之也则惟恐不获其欢心至其日乆所为未必尽同有索于形骸之内者则必为之戚戚然反覆譬喻以申余之志而使之察已而见察则如醉梦之醒如昆弟亲戚之乆离而再见如废手足之以药而获遂也余之于朋友葢如此其诚岂有不尽者乎然而诚既尽而寡与信矣其难得哉余观世之君子其羣居握手昵昵无间誓以死生真若可信者一旦少迕其意则目怒背毁过之若视路人絶之如遗草芥岂其得不必艰而谓不足惜与不然何其离合之易然也建安陆敬思余旧闻之于太学葢所谓眷眷慕望之不已者独恨未识其面一日访余外舅杨先生于荆州余得之于黙语步趋之间君子人也与余言若有意于余者余知其胜已愿从之防而不敢以为友也及其相聚既乆则倾竭肺肠而防其形迹之所在余亦不自知其不肖不足以取累于人惟恐其舍余以去既去余念之无已而绎其所以规切我者皆欲以成我而期我于逺也此岂世俗无故而合者之比耶予于敬思于是不止求之情义之间而已然则敬思寜不有以处我哉余外舅甞告余曰耳余之交或以谓凶终于势利非也直相责之深而相知之浅耳余考之史信然故常以是为戒不知敬思于我其以人誉而取我乎其亦有以知之乎夫以一人誉而取之则必以一人之毁而弃之此理之必至者敬思之于我其不然审矣葢必有以处我也余实无足知则敬思所以处我者将何以乎此不可不余告也予虽不敏窃甞慕顔闵防夏之风而欲求道于洙泗之间期万有一得焉以为终身依据之地庻防不为父兄朋友之累而敬思之志既与余同矣诚以是自处亦以处我则吾二人者其有愧于古之人乎其不异于世俗之纷纷者乎孔子曰定其交而后求葢必如是而后交可定也作定交一篇以寄敬思敬思倘告我以其志愿安承教
　　跋定交篇后
　　始余见敬思于荆州倾葢如故经月而后别时敬思逰京师余适有感焉为此文欲以寄之因循未果葢崇寜三年也其后敬思亦请昏于杨氏又四年复防于余杭之官舍日侍先生之侧益以亲狎志同而气合鱼川泳而鸟云飞也则向之所期于敬思亦既得之矣此文遂不复出大观二年春偶于故藁中见之因语及焉敬思闻而欲之谓余曰吾二人之相得今非昔也则此文宜若无用矣然以为无所用而弃之不若録以相遗庶以识吾二人者之初心为不偶然也因防其语言之不工不辞而授之三月十五日延平陈渊书
　　讲论语序
　　论语之书载孔子与其羣弟子问辨之言当时学者相与守之以传后世者也然自秦汉以来以迄于今其间以儒自名者窥其藩篱则有之矣入其门升其堂而践其阃奥者实无一二焉呜呼论语之难知也如此非其书之难知道之难知故也以余之不肖其敢自谓足以知之乎然求之二十余年矣亦不可谓无其意也故甞谓道之难知古人常病其难而今人不以为病也惟病其难故求之勤惟求之勤此其所以有得焉何以明之昔者孔子居于鲁从之逰者葢三千其徒其歴聘诸侯之国至有为之仆御而不辞者凢师之所在其徒未甞不在也削迹于卫伐木于宋围于商周厄于陈蔡流离奔走其困可谓甚矣子路愠穷顔渊疑死是人皆躬被其害而终莫之去葢其勤如此夫以四科之贤类非龊龊无用于世者使稍推其绪余宜皆有以过人如彼其才求名而名归趋利而利附顾乃轻富贵而防贫贱舍安逸而防忧患重之以饥困之辱而不恤临之以死生之变而无惧此岂人情哉而且为之是必其所求有大于此者故未能以此而易彼也然犹有得焉有不得焉则道之难知可知也已诸君读是书观孔门学者如此之勤亦甞深思其所以然乎思之深然后有所疑疑之笃然后知所病学而至于知所病则此书之所载庶乎其不知倦矣且书者道之所寓也扬子云曰七十子之徒日闻所不闻见所不见文章亦不足为矣夫学于孔子者文章犹不足为则其所闻所见岂世俗之所谓闻见乎葢必有不可以言传者而非书之所能该也虽非书之所能该捐书而求之又不可也以吾心之权衡騐当时之问答其初也即此而下学其终也非离此而上达从容自得于幽间之中而超然黙防于意言之表古之知道者亦必由之不然以孔子之门学者终身之所传而资吾一旦之所取众人之所有而博吾一已之所问如是而犹不获焉虽躬逢圣人而亲炙之其如我何哉余于此书诚不足以知之至于一斑之所见亦时有焉诸君其勉之倘有所闻其敢不告若夫学而不之思思而无所疑疑而不以为疾非所望于诸君矣
　　邓徳恭字序【肃初字至宏】
　　余友邓南夫之子名肃请字于余余字之徳恭又趣余广其説乆之未暇及也一日从余为庵山之防烦暑思隂适得异木逍遥乎其下周视茂林嘉卉之旁连者舒翅扬英姿媚横发因为之言曰子欲知徳恭之义乎观于木斯可矣夫木之为物倾欹乎岩崖之巅夭矫乎磵壑之侧挺秀含辉吐竒呈怪其升如擢其埀如坠其萦纡曲折如龙虵之蜿蜒其森植劲拔如劒防之轇轕日丽雨洁春浓秋瘠尽态极妍不可绘画此其敷荣于外蔚然而似恭者也故五行木曰曲直在事为貌而貌曰恭葢取诸此虽然扰云之榦达而上者非以为高也蔽牛之枝樛而下者非以为卑也其宛转磅礴因风而为容者非以为同而其寡特刚实凌霜而挺莭者非以为异也尽貌之变俯仰皆得则亦本诸自然而已夫惟得之自然而无侈乎外此恭所以本于肃而肃乃所以为恭肃者徳也恭则徳之形于外者耳形于外者约之以恭而主于中者根之以肃其有不全者乎故曰恭俭惟徳无载尔伪而木道行矣若乃以声音笑貌为恭而不将之以严威俨恪之诚安在其为徳也古之人合内外之道其见于洒扫应对之末起居饮食之际经礼三百曲礼三千葢皆所谓持其志无暴其气者其戒慎恐惧于不睹不闻之中岂茍然而已哉知此而已今子妙质夙成天才宏放视世俗之所能举若无足为者葢将乗其高气放浪乎万物之表则周旋进退之间古人欲其曲而中者宜其不经意矣廼翁以肃名子得无意乎故余愿以恭勉子而恭欲其出于徳焉亦所以达其名之义也诗曰肃肃置施于中林徳之所在曽何隐显之间乎子其笃实以孚其名如玉有质吾言其攻石哉言已退而为之序
　　无诤道人辩
　　崇寜壬午之春余自淮南来京师或有以无诤道人相命者其明年寄食太学俛首众中而是非臧否意在而言防于是名若能体之者作无诤道人辩以自见焉其词曰
