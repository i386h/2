<!-- { "loadSidebar": true } -->
　　某幸安湘濵不敢废学无足厪记念自惟不敏窃守朴学顾世衰道防邪说并作肯信此者少独枢宻发慨然之志而下取及一得之愚乆而益眷眷焉毎念无以禆补万分退用愧悚来教自以为报主之心有加无已而向者之为有所未慊于中方将沛然用力于古道区区闻之喜且不寐嗟乎靖康之变亘古所无金人盘防中原四十余年矣三纲不明九法尽废今为何时耶士大夫宴安江左而恬莫知其为大变也此无他由不讲学之故耳今枢宻以天子大臣而志乎此道则某之喜为如何虽然学之难明也乆矣毫厘之差而千里之缪其用极天地而其端不逺乎视听食息之间识其端则大体可求明其体则妙用可充愿枢宻勉之
　　又
　　程先生易得枢宻録本传逺实学者之厚幸夫所谓易者何哉圣人之言曰乾坤成列而易立乎其中矣此岂独谓此数巻书乎其必有所谓矣而此数巻中书所以述其蕴也言有尽蕴无穷故学者必于言意之表识易而后易可读也顷文定春秋此路有卲阳本字差小栻所防旧日严州本谨纳去春秋即事而明天理穷理之要也极宻观此书取其大义数十防为定论而详味其抑扬予夺轻重之宜则有以权万变矣
　　又
　　湘民望枢宻之至不减赤子之于慈父使人咨嗟叹仰然某之愚有敢为先事之献者輙以布之某观近世再临旧镇者声望率减于前或曰上下玩习之故某以为无是理殆由在我者有忽之之心耳前者旣已得誉及其复来将曰此易治耳是心一萌则敬肆分宜乎羙恶之不同也而况枢宻今兹之来势位益尊声名益重则下民之情将有不敢以自尽者隔絶壅塞之患此亦不可以不虑也易曰徳言盛礼言恭此言徳贵于盛而礼贵于恭也伏惟枢宻警惧存心益敬其事谦虚自处不负其有降其辞色惟恐不及使匹夫匹妇之情皆得以通而士大夫有懐皆得以吐露至于箴规指摘毕闻于前而无所谓不敢者则善政日新而无斁矣岂惟一路之幸实经纶之业益以光大将邦家是頼而天下之福也昔人自逆于境逆于郊即观听其辞色而议之盖人心之向背首谨于兹时用敢陈于未及境之前侧承风声以慰愿望
　　又
　　某效职于此亦以十阅晦佩心诚求之之训味哀矜勿喜之言怵愓黾勉幸而未得罪于斯民又幸而适遇稔嵗盗贼屏戢人情颇相安惟是区区不敢但为目前计考究缉理庶几万有一乆逺之计云今最急者诸州窘匮无以支梧一路财计本可以均济其如计台之壅利何秋中有请愿与宪漕共究一路财赋底里通融均拨幸防赐可详细防绎颇见涯绪若此论遂定庶几诸州官吏有俸军兵有粮而民力因得少寛也邕宜诸边虽幸悉安静然野心岂可保惟当充吾备御之实使有隠然之势以折其萌选练亲兵立伍结队明其训习教以亲睦激以忠义至于旂皷器械皆从一新收拾强壮不敢惜费今所増已近三百率皆选士江淮健者视亦无以相逺也邕冝将兵亦与选练按试矣独患难得好将官只得短中取长耳诸蛮一以信义待之如买马一事旧弊革去凡数十事最害是塩银辄亏其轻重彼顾岂不晓吾所得几何而所丧者邱山帅司先利夫出剩银之得受此利防而其下官吏悉从而刻减干没今先罢出剰银正名以率之而严法以核之必使轻重悉以实毋得少罔之招马官先以此意出塞喻蛮落旧来马至二月末方有来者而罗殿又四年不来市正以吏侵牟之之故今方中冬数日前邕州己申罗殿将马千七百疋近塞矣益知忠信之可行而在我者诚当自检也素荷教诲爱念辄以及之自惟孤迹防上使令于此一日不敢不尽一日之心力其它非所能计独恐浅短绵薄有所不能胜又所部阔逺防虞非一每懐渊氷之念钧慈不忘诲旨时及不胜幸愿
　　又
　　某承乏逺藩未速罪戾实惟庇防之及近日郑宪旣行赵漕物故两台俱阙官不克兼摄事绪业委然向来两台于诸州多兴狱事纷纭淹乆一切观望不敢与决困于囹圄瘐于道路深可怜恻今得以决遣觧释颇有次第又向来防议财赋事正縁所见异趣者不肯商量计司虚实终未知其底里今得以考究无遗始知异趣者前日诚有棓聚为羡献意坐视诸州困极恬莫之恤深可叹息两日来子细区处为一定乆逺之计颇有条理旦夕径奏于上自余赦条合放而不放道理不当取而妄取者悉施行以次蠲防矣自惟愚戅苟一日在职不敢不究心此外身之利害非所遑防
　　又
　　某少意冐禀钧听前知光州滕瑞编管在此其人乃是滕枢族人比岁自山东来归正粗勇习兵事可以在军中任使而虞丞相用之过当畀以郡符此岂其才哉其所以速今日颠隮者实虞使之然也然东北人流落为可怜悯其孥尚畱江上在此极栖栖然今为差兵校前徃般取欲望钧慈頥旨应副一客舟津致其来俾其骨肉得以团聚谋生恩赐甚大其人虽愚异日可偹顔得荷防之用伏钧察
　　又
　　某近因到一岩空中得石刻载昭陵盛徳一事可以补史之遗已移置府治防事敬以一轴上呈此语祖宗家法也伏想钧慈三复焉此邦山岩之胜诚它处所未见环城竒观柳柳州所谓拔地峭坚林立四野可尽大槩然拙守但一渉歴不欲数出游时独凭楼覧观耳
　　又
　　某輙有愚见仰裨海岳前领钧翰其间有云自到江上未见人才某窃以为人才在今日诚难得其备然而舎短取长随才而用则恐所至亦不容无而况通都大府乎苦燥冷惟良毉所择义负偃植惟大匠所施伏惟钧慈洪取人之方酌采葑之义庶几片善寸长尽归抡选又惟枢宻髙明杰出之资人之有长固未易进于前傥非虚心降已不忽隠防恳恻敦笃以招来之则非惟抱实能者有所不能尽察而懐髙见者彼亦乌肯自售哉某之区区以为天下事要湏众力共济乃可有成伏惟枢宻负天下之望者也故旅乡祈望之切而不自知其僣越伏纸皇恐之至
　　寄周子充尚书
　　埀谕或谓人患不知道知则无不能行此语诚未完知有精粗行有浅深然知常在先固有知之而不能行者矣未有不知而能行者也语所谓知及之仁不能守之是知而不能行者也所谓知之者不如好之者好之者不如乐之者是不知则无由能好而乐也且以孝于亲一事论之自其粗者知有冬温夏清昏定晨省则当行温清定省行之而又知其有进于此者则又从而行之知之进则行愈有所施行之力则知愈有所进以至于圣人人伦之至其等级固逺其曲折固多然亦必由是而循循可至焉耳盖致知力行此两者工夫互相发也寻常与朋友讲论愚意欲其据所知者而行之行而思之庶防所践之实而思虑之开明不然贪髙慕逺莫能有之果何为哉然有所谓知之至者则其行自不能已然湏致知力行工夫至到而后及此如顔子是也彼所谓欲罢不能者知之至而自不能以已也若学者以想象臆度或一知半觧为知道而曰知之则无不能行是妄而已曽晢咏归之语亦可谓见道体矣而孟子犹以其行不掩为狂而况下此者哉不识髙明以为如何问及此间相从者某迩来退缩岂敢受徒但有旧日士子数軰时来讲问亦不过以行逺自迩登髙自卑之方语之耳所谓晩軰假先儒之论以济其私者诚如所忧胡文定盖尝论此然在近日此忧为甚是以使人言学之难非是不吿语之正恐窃闻一言半句返害事耳要亦如玉石之易辨即其行实夫岂恫疑虚喝可掩哉文定所论甚详备在文集中曽见之否
　　义
　　重谕近世学者徇名忘实之病此实区区所忧者但因学者狥名忘实而遂谓学之不必讲大似因噎废食耳后世盗儒为害者多矣因夫盗儒之多而遂谓儒之不可为可乎熙宁以来人才顿衰于前正以王介甫作壊之故介甫之学乃是祖虚无而害实用者伊洛诸君子盖欲深救兹弊也所谓圣人诲人有先后学者进徳有次第此言诚是也然所谓先后次第要湏讲明譬如适逺岂可不知路之所从不然只是冥行而已至如所谓不可以圣贤自期者则非所闻大抵学者当以圣贤为凖而所进则当循行序亦如致逺者以渐而至若志不先立即为自弃尚何所进哉所欲言者要湏面尽
　　又
　　埀谕子澄所疑且云禅初不知其得失不欲随众诋之伊川未窥其阃奥不敢以言语称道足见君子所存之忠信也第以某愚见所谓不知其得失者要当穷究其得失果何如未窥其阃奥者当穷究其阃奥果何如讲论问辨深思熟虑必使其是非浅深了然扵胷次此乃致知之要入徳之方岂可含胡闪避而已也毎窃敬叹下风故所懐亦不复敢隠有以见教是所望也
　　答湖守薛士龙寺正
　　讲闻髙谊之日乆矣近岁见吕伯防陈君举称说尤详毎念曕际以慰此心在省中时亦见辞免审察文字窃为诸公言致贤者之道恐不当如是已而某亦出闗尚念取道义兴傥可一见而义差池徒徃来于懐而已兹辱手字辞气温厚如接眉宇重笃先契尤所感叹即日岁晩雨寒伏惟抚循有相台万福某向者备数朝列虽粗知自竭而诚意不充迄无以仰答明主之遇寛恩保全获返先庐惟知深自省厉它无足轸念闻去冬尝以使指徃淮上想事情之实悉得彻旒冕之前所谓荒田芜扵包占经理害扵无谋二语诚切要也呉兴下车防乆学道爱人之志亦可少施否某毎念时事若此良由士大夫鲜克务学之故盖天理之防为难存气习之偏为难矫譬诸射者在此有秋毫之未尽则扵彼有尺寻之差矣自惟不敏愓然夙夜不敢遑暇思得良友相切磨以庶防乎万一其愿见之心诚非可以言喻也报问之始亦不欲只以寒暄语惟穷理戒我心之萌临事防已意之加充茂徳业以慰士望伏纸拳拳
　　又
　　论及学校之事此为政之所当先也湖学安定先生经始当时作成人才亦可谓盛矣闻欲招陈君举来学中此固善但欲因程文而诱之读书则义未正今日一种士子将先觉言语耳剽口诵用为进取之资转趋扵薄此极害事若曰扵程文之外明义利之分教导涵养使渐知趋向则善也
　　又
　　某前年过霅上时尝徃拜安定先生之墓荆棘防不通路又墙垣颓圮为何人所侵势有可虑某意谓冝专责教官掌管令一家守之正其封域勿使侵犯是时无可告语今想自贤使君下车之后已留意矣谩及之
　　答潘端叔
　　大抵读经书湏平心易气涵泳其间若意思稍过当亦自失却正理要切处乃在持敬若专一工夫积累多自然体察有力只靠言语上苦思未是也事亲之心至亲至切古人谓起敬起孝更湏深体而用力焉
　　答潘叔度
　　所谕读书平易则简畧放过稍思则似做时文固当如此省察但所贵扵平易者谓平心易气优防玩味其旨正非简畧放过也若夫家庭间事于已见有阻碍其间曲折万端乃是进修深切处大要返求吾身而已矣
　　与顔主簿
　　窃观左右论程氏王氏之学有兼与而混为一之意此则非所敢闻也学者审其是而已王氏之说皆出扵私意之凿而其髙谈性命特窃取释氏之近似者而已夫窃取释老之似而济之以私意之凿故其横流蠧壊士心以乱国事学者当讲论明辨而不屑焉可也今其扵二程子所学不翅霄壌之异白黒之分乃欲比而同之不亦异乎愿深明义利之判反求诸心当有不待愚言之辨者惟深察焉
　　答呉晦叔
