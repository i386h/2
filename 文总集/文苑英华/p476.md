<!-- { "loadSidebar": true } -->
　　门下国有大农实司金糓兹惟古官之重难于正卿之拜朝散大夫试秘书监兼侍御史上柱国赐紫金鱼袋郑贲通敏良才沉详雅识明断临事贞修奉公所更秩序必着声绩早叅幕画在罇爼而止戈自董军储有京坻之足食适时多可选众攸归爰籍变通主其出纳务殷任切倚辨当仁宜膺理粟之命伫继康成之美可守司农卿散官勲赐如故
　　授裴武司农卿制　　　　　元　稹
　　勑【一有司字】农天下之大本也故国有九列而司农氏居其一焉前代非牟融之修理康成之儒学不在兹选今海内无事思与公卿等树立根柢以制四方于是【集作是用】外选方伯之善于其职者入补兹任谓之恩荣前荆南节度观察处置等使中散大夫守江陵尹兼御史大夫上柱国赐紫金鱼袋裴武予闻其先始以孝友书于国籍其后果【集作累】有丞相为唐名臣贤彦因仍代济不絶武亦嗣其忠孝益炽家声郁为元僚所至称理尝居内史屡入正卿自华至荆无非剧地键辖豪右衣食焭严而不残仁而有制镇定南服予方頼之而亟请来朝因求内任嘉其恋我难夺乃诚假以秩宗之荣用制国泉之重费而不屈尔其勉之可检校礼部尚书兼司农卿余如故
　　授司农卿制　　　　　　　薛廷珪
　　勑具官某书曰昔我先公五世后稷以服虞夏夏之衰也弃稷不务先公不窟用失其官至于武王昭前人之光明事神保人莫不欣喜训诰具在朕安敢失坠而叔世偷薄乃不知稼穑之艰率以三署为华轻其东用寖以成俗嘻郑汉之名儒也韩信汉之上将也尚闻徴拜或至就加【一作家】来奉畴庸得不寅畏敬受羲和之职徃修后稷之官丰阜有闻陟劝斯在可
　　太府卿
　　授豆卢钦望太府卿制　　　李　峤
　　鸾台宗卿之任选众尤切银青光禄大夫检校司礼卿上柱国芮国公豆卢钦望体业贞简干能详备歴官中外具闻政绩象河惟月太府国泉繁要所钟委任斯在宜加荣【一作宠】擢允兹公议可太府卿勲封如故主者施行
　　授李从逺太府卿制　　　　苏　颋
　　门下膺河寺之秩宠选方髙致泉府之殷惟才是属银青光禄大夫行黄门侍郎上柱国常山县开国男李从逺清密任道直方为量学仞山髙词塲云郁阙里之室动不违仁颍川之门居而防理比登要近备効忠益宜廻夕拜式践冬卿可守太府卿勲封如故主者施行
　　授吕崇贲太府卿制　　　　常　衮
　　门下九卿之重叅理于佐邦六府孔修颁货于列藏歴代右职莫非髙选开府仪同三司行太子賔客上柱国公吕崇贲忠谨良实居简向方能用晦于精辨亦体防于刚贞【一作直】峻节孤立清心确然以长才之有余应羣务而多适拥旄【一作旌】乗塞周歴大藩薄于战功经以事典用明既富之教必厚丰财之德自顷艰阻有司旷废府寺寂寥卿府虚设寖成其朕甚惧焉今再举旧章各归其局出纳之地眷求惟精兼领三尚之烦以荣四至之列可行太府卿散官勲如故
　　授裴武太府卿制　　　　　白居易
　　勑聚九州之赋辨百货之名按其度程谨其出纳孰为主者外府上卿务殷秩崇不易其选具官裴武有通敏之识有倚办之才以兹器用早膺任使小大之务罔不励精累有勤绩存乎官次而受藏之府国用所资若非使能何以集事俾升显列仍委剧务尔宜率其官属钦乃职司防帑藏出入之要修权量平校之法以遵成式无使改易谨而守之斯为称职可


　　文苑英华卷三百九十七
　　钦定四库全书
　　文苑英华卷三百九十八　宋　李昉等　编卿寺三
　　太常少卿
　　授韦太常少卿制　　　　孙　逖
　　门下朝议大夫守给事中郑县开国男韦恒神清气爽识逺心防周才可以求备雅望期于必复自登近宻已积歳年淑慎有闲和易退奉常之亚称职为难宜回夕拜之荣俾在春官之属可守太常少卿散官
　　授李林宗太常少卿制
　　门下朝议大夫守卫尉少卿上柱国李林宗寡言敏行清节令名能执谦冲之心以成友悌之美自亚九卿【一作列】已淹四歳举必以类既承拜命之荣恩则由中俾佐奉常之职可守太常少卿
　　授陈中师太常少卿制　　　白居易
　　勑尚书吏部郎中兼侍御史陈中师早以体要【集作物】之文待问之学中乡里选第甲乙科【集有及字】筮仕立身皆有本末不背俗以矫迹不趋时以沽名从容中道自致闻望累践郎署再参宪司官无卑崇事有【集作无】简剧如玉在佩动必有声为时所称何用不可朕以立国之本礼乐为先号令之常【集作今之太常】兼掌其事贰兹职者不亦重乎歴代迄今谓之清选徃服是命行覩【集作行观一作仲观】有成予方急才尔寜久次可太常少卿余如故
　　授棣王府司马崔就太常少卿赐紫制
　　钱　珝
　　勑畅中发外以应天地之和在夫乐而六乐雅司于奉常工磬师存者尚习具官崔就负足用之学表之以能文思有畔之农施之于善政失爵之累无机则然乃非败名人亦观过一之黜数歳方还言念常情得无所郁遂以奉常之亚命服之朝欲尔听六乐之和以平其气兹为君道当识予心驭贵之崇亦惟其旧可依前件
　　宗正少卿
　　授李瀚宗正少卿制　　　　常　衮
　　勑银青光禄大夫前亳州刺史本州团练守捉使上邽县开国男李瀚识精于理才辨于政祗服礼训甄详事经振麟趾之芳更隼旟之命驯致其道达于家邦慈惠之化洽于黎老以亲九族乃立贰卿宜【一作而】叙周文之昭用毗刘德之任可行宗正少卿散官封如故
　　光禄少卿
　　授宋爽司膳少卿制　　　李　峤
　　勑朝请大夫守司仆少卿宋爽艺能详洽局量优深践行不亏歴官著称叅守仆正以表公勤可兼检校司膳少卿余如故
　　授张沛司膳少卿制
　　鸾台新除齐州刺史张沛礼义髙族忠贤令绪才优识通学敏词赡实蕴干时之具雅懐在公之节歌出抚亟动于讴謡符传所经必闻于课最允称衣冠之胄【一作望】是谓廊庙之珍三署为卿九流莫尚宜廻负海之驾俾登象河之列可【一有同字】司膳少卿主者施行
　　授李椿光禄少卿制　　　　贾　至
　　门下堂侄守太子家令开国男椿恭俭温良宗枝擢【一作特】秀敏于从政勤以在公宜换储闱之职俾居亚卿之任可守光禄少卿同正封赐如故
　　授张光奇光禄少卿制
　　勑始安充经畧使张光竒忠肃周敏懐其利用歴试中外累有能名岭峤地遐方隅寄重威懐之政惟尔悉举【一作允惟克举】宜叅荣于卿士俾兼镇于藩条可兼光禄少卿如故
　　授向萼光禄少卿制
　　勑百里之长九卿之亚叅于军事职比廷评必举才能以匡庻政荆南奏事官守太子仆同正向萼等咸膺推擢俾在兹任可守光禄少卿同正
　　授周若氷光禄少卿制　　　常　衮
　　勑试王府司马兼福州都督府别驾守【一作占】阙摄寜海军副使赐紫金鱼袋周若氷气识沉和风仪端伟秉心以正莅事惟明法以言久参朝序颇有闻望洽于缙绅自佐法方州兼领戎事政术尤着勲劳亦深俾践亚卿之列仍兼题舆【一作座】之任可试光禄少卿兼福州都督府别驾占阙余如故
　　授前峡州刺史李授【总目作绶】光禄少卿制
　　刘崇望
　　勑近出天属富有吏能进士已来恪励无替覧宗正列状念夷陵当官公举何多奬用宜及仍闻罢退旷有歳时诚曰任能亦既振滞光禄古官也而比朝于今兼掌尤重是命尔司少其事勉干吉蠲之职无忽禋祀之官可依前件
　　授前将作少监赵蛮等光禄少卿制
　　薛廷珪
　　勑具官赵蛮等或公卿棣萼或台辅子孙或登史传之科或着歌之政并从闲罢亟涉光隂振滞抡材各当迁陟亚于卿寺颁我诏条洎率属于胶庠一时之茂选也惟勉思砥砺以应柬求大开霄汉之程允属轩裳之后苟能自奋可徃承之可
　　衞尉少卿
　　授郑孝式衞尉少卿制　　　苏　颋
　　黄门朝议大夫守太子率更令郑孝式早负才干素联姻戚询事可以树风听言可以从政韬戈之任衞防是司俾移名于白简宜亚宠于丹棘可守衞尉少卿散官如故
　　授李岫衞尉少卿制　　　　孙　逖
　　门下朝议大夫行秘书丞上柱国清水县开国伯李岫説礼敦诗资忠履孝励清修而立节包丽则以为文曩者辍务仙台移官秘府一从闲退七变星霜父在枢衡固守范宣之让谦冲自牧足镇于浮躁而进用无党须归于至公宜承特命之恩俾践亚卿之职【一作秩】可守衞尉少卿散官勲如故
　　太仆少卿
　　授郑子献太仆少卿制
　　勑朝议郎前行【一作守】宗正卿赐紫金鱼袋郑子献业继簮裳地连姻戚早升班序累効忠勤公族之司顷居亚列太仆之任宜复旧资可守太仆少卿员外置同正员散官勲如故
　　授嗣虢王溥等太仆少卿制　元　稹
　　勑正议大夫行宗正丞嗣虢王溥守随州司马员外置同正员李逢等昔我宪宗章武皇帝法尧睦族深惟本枝乃诏执事曰伯父叔季防子童孙在属籍者必命卿长以才行闻而溥等国族之良雅副兹选纠训羣仆允厘王官各率廼诚无替厥职溥可权知太仆少卿逢可守袁王府长史余如故
　　司刑少卿
　　授杜景佺司刑少卿制　　　李　峤
　　鸾台银青光禄大夫守秋官尚书上柱国杜景佺薄有吏能颇闲时务比加奬擢今典枢衡乃轻违宪章私树恩福罔懐缄慎屡有泄言朕情在含不忍置之严宪五曹显秩非可滥居九列通班冀当自効可司刑少卿勲如故主者施行
　　授徐有功司刑少卿
　　鸾台中散大夫行文昌左司郎中东苑县开国男徐有功器局深文艺优胆秉节守义直道正辞绳准宪曹枢机防府咸归平恕雅有声绩狱吏轻重人咨胥怨天工推择朕之所难选众而居庶乎不滥可守司刑少卿散官勲如故主者施行
　　大理少卿
　　授陆景初大理少卿制　　　苏　颋
　　门下朝议大夫守中书舎人上柱国陆景初识悟清真虚心得妙言符正直独行隣几故能儒黙知文史明达翔集仙署翻飞禁省而咎繇为理释之不寃精求上才钦恤中典宜慎刑法俾闻哀矜可大理少卿散官勲如故主者施行
　　授崔器大理少卿制　　　　贾　至
　　勑国备其官则庻务理官得其人则善政举廷尉所以执刑柄御史所以纠不法掖垣崇谏诤之职郎署当草奏之烦皆朕注心柬求【一作慎择】髦士守保定太守崔器谅直忠肃才行周敏登于清列庶绩其凝可守大理少卿
　　授韦损大理少卿制　　　　常　衮
　　勑银青光禄大夫前润州刺史上柱国冯翊县开国男韦损识清行理强学自辅服于礼而中节居其业以全忠【一作诚】识【一作才】能有余阶歴颇久京江按部终始六年勤职惠人风化一变循吏之称去而益彰天下之平属于廷尉乃立其贰方求直清俾之弼教敬尔繇狱可行大理少卿散官勲封如故
　　授景延之大理少卿制
　　勑朝议大夫前守河南少尹骑都尉景延之业擅文儒行资忠信推令望于公噐着能名于吏途久践周行夙彰声实祥刑之地称职其难任在柬孚选兼勲旧宜叅河海之亚俾副朝廷之举可守大理少卿散官勲如故授孙乗大理少卿李震宗正少卿等制
　　薛廷珪
