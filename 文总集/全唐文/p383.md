<!-- { "loadSidebar": true } -->
    在昔隆汉，姻娅皇家。惟帝念功。爵命屡加。三台五鼎，驸马奉车，腰佩两印，绶带双纟呙。何彼矣，常棣之华。如不玷，似玉无瑕。节之以礼，俭而不奢，笃生我侯，英略备举。有艺有才，能文能武，孝以奉亲，忠惟卫主。赤眉始结，白波犹侮，执锐破坚，斩馘灭虏。截彼长蛇，歼斯猾竖，策赏庙堂，书勋王府。功成弗居，名立不取，简在帝心，酬封祚土。
    厥土惟何？在溧之浒。初食三千，卒封万户。葭揭揭，鹿{鹿吴}々，禾殳旆旆，原田无々，俯营川陆，鱼盐所聚。蝗飞火灭，还珠去虎。子民辑悦，建兹城宇，大厦耽耽，听政之所。祠堂石殿，生灵攸处，凡春秋兮，祭祀不阻。
    ☆闾邱允
    允，贞观时官台州刺史。
    ○寒山子诗集序
    详夫寒山子者，不知何许人也。自古老见之，皆谓贫人风狂之士，隐居天台唐兴县西七十里，号为寒岩。每於兹地，时还国清寺。寺有拾得，知食堂寻常，收贮馀残菜滓於竹筒内，寒山若来，即负而去。或长廊徐行，叫唤快活，独言独笑，时赠遂促骂打趁，乃驻立抚掌，呵呵大笑，良久而去。且状如贫子，形貌枯悴一言一气，理合其意。沈而思之，隐况道情，凡所启言，洞该元默。乃以桦皮为冠，布裘破弊，木屐履地。是故至人Т迹，同类化物。或长廊唱咏，唯言咄哉咄哉。三界轮回，或於屯阝墅与牧牛子而歌笑。或逆或顺，自乐其性。非哲者安可识之矣？
    允顷受丹邱薄宦，临途之日，乃萦头痛，遂召日者医治，转重。乃遇一禅师，名丰干，言从天台山国清寺来，特此相访乃命救疾。师乃舒容而笑曰：“身居四大，病从幻生。若欲除之，应须净水。”时乃持净水上师，师乃巽之，须臾祛殄。乃谓允曰：“台州海岛岚毒，到日必须保护。”允乃问曰：“未审彼地当有何贤，堪为师仰？”师曰：“见之不识，识之不见。若欲见之，不得取相，乃可见之。寒山文殊，Т迹国清；拾得普贤，状如贫子，又似风狂，或去或来，在国清寺库院走使厨中著火。”言讫辞去。
    允乃进途，到任台州，不忘其事。到任三日後，亲往寺院，躬问禅宿，果合师言。乃令勘唐兴县，有寒山拾得是否？时县申称，当县界西七十里内有一岩，岩中古老见有贫士，频往国清寺止宿。寺库中有一行者，名曰拾得。允乃特往礼拜。到国清寺，乃问寺众：“此寺先有丰干禅师院在何处？并拾得、寒山子见在何处？”时僧道翘答曰：“丰干禅师院在经藏後，即今无人住得，每有一虎，时来此吼。寒山、拾得二人见在厨中。”僧引允至丰干禅师院，乃开房唯见虎迹。乃问僧宝德道翘：“禅师在日，有何行业？”僧曰：“丰干在日，唯攻舂米供养，夜乃唱歌自乐。”遂至厨中灶前，见二人向火大笑。允便礼拜，二人连声喝允，自相把手，呵呵大笑叫唤。乃云：“丰干饶舌饶舌，弥陀不识，礼我何为？”僧徒奔集，递相惊讶，何故尊官礼二贫士？时二人乃把手走出寺，乃令逐之，急走而去，即归寒岩。允乃重问僧曰：“此二人肯止此寺否？”乃令觅房，唤归寺安置，允乃归郡。遂制净衣二对香药等，特送供养。时二人更不返寺，使乃就岩送上。而见寒山子，乃高声唱曰：“贼贼！”退入岩穴。乃云报汝诸人，各各努力，入穴而去，其穴自合，莫可追之。其拾得迹沈无所。
    乃令僧道翘寻其往日行状，唯於竹木石壁书诗，并村墅人家厅壁上所书文句三百馀首，及拾得於土地堂壁上书言偈，并纂集成卷。但允栖心佛理，幸逢道人，乃为赞曰：“菩萨遁迹，示同贫士。独居寒山，自乐其志。貌悴形枯，布裘弊止。出言成章，谛实至理。凡人不测，谓风狂子。时来天台，入国清寺。徐步长廊，呵呵抚指。或走或立，喃喃独语。所食厨中，残饭菜滓。吟偈悲哀，僧俗咄捶。都不动摇，时人自耻。作用自在，凡愚难值。即出一言，顿祛尘累。是故国清，图写仪轨，永劫供养，长为弟子。昔居寒山，时来兹地，稽首文殊，寒山之士。南无普贤，拾得定是，聊申赞叹，愿超生死。”
    ☆尹伊
    伊（一作若），太宗朝官坊州司户。
    ○勘坊市诸胡尽禁推问判
    贼出万端，诈伪非一。亦有胡著汉帽，汉著胡帽，亦须汉里兼求，不得胡中直觅。请追禁西市胡，馀请不问。
    ○尚药局牒省索杜若省符不坊州供送判
    坊州本无杜若，天下共知，此符忽有此科，应由谢胱诗误。华省曹郎如此判，岂不畏二十八宿向下笑人？
    ☆邢文伟
    文伟，滁州全椒人。咸亨中历太子典膳丞，以直谏授右史，武后时累迁凤阁侍郎兼宏文馆学士。载初元年为内史，坐善宗秦客贬珍州刺史。会他使者至，文伟内悸，自经死。
    ○减膳上书
    窃见《礼大戴记》曰：“太子既冠成人，免於保传之严，则有司过之史，亏膳之宰。”史之义不得不司过，宰之义不得不彻膳。皇帝式稽前典，妙简英俊，自庶子以下，至司议舍人，及学士侍读等，使翼佐殿下，以成圣德，近者以来，未甚延纳，谈议不狎，谒见尚稀。参朝之後，但与内人独居，何以发挥圣智，使哲文明者乎？今史虽阙官，宰当奉职，忝备所司，不敢逃死。谨守礼经，微申减膳。
    ●卷一百六十三
    ☆徐有功
    有功名宏敏，避讳以字行。国子博士文远孙。举明经，补蒲州司法参军，袭封东莞县男。武后朝累转司刑少卿，改司仆。长安二年卒，年六十二。赠司刑卿，中宗立，加赠越州都督。
    ○论天官秋官及理匦愆失表
    臣有功言：自陛下即位已来，海内官员一定，而天下选人渐多。掌选之曹，用舍不平，补拟乖次，应留即放，应放翻留，嘱请公行，颜面罔惧。遂使嚣谤满路，怨ゥ盈朝，浸以为常，殊无愧惮。又往属扬豫构祸，时多逆节，鞫讯结断，刑狱至严。革命以来，载祀遽积，馀风未殄，用法犹深。今推鞫者犹行酷法，不依律文，妄称异端，建立证据，构为罪状，舍法用情，格律昭然，无心遵奉。断事则不依款占，不据条间，状表生情，法外构理，率心任意，轻重自由，天下称冤，莫不缘此。
    陛下九重严秘，万机事总，何能一一躬览，事事亲详。近臣畏罪而不言，大臣重禄而不奉，遂令刻薄之吏，弊法未悛。士子朝臣，屏气累息，皆不自保，恐坠网罗。又陛下所令朝堂受表，设匦投状，空有其名，竟无其实，并不能正直。各自防闲，延引岁时，拖曳来去，叫阍不达，挝鼓不闻，抱恨衔恩，吁嗟而已！至诚所感，和气必伤，岂不由受委任者不副天心。是陛下务欲使申其冤。是有司务在增重其枉，尘垢圣德，隐蔽宸聪者，是臣等不胜死罪死罪。臣今请考选官铨注不平，致令在外怨ゥ者，臣即察访，纠而弹之，获其曲状，望贬考夺禄，以鬼其心，罪仍依法。其刑狱推断之官，有行酷法，妄加诘断，臣即按验，奏而劾之，获其枉状，请即付法断罪，亦准前条，夺禄贬考，以惭其德。其三司受表，及理匦申冤使，不速与夺，致令拥滞。有理不为申者，亦望准前弹奏，贬考夺禄。凡在百僚，咸蒙委任，君臣之际，义在无猜，寄托之隆，无过考选。今人监视，全无付信，徒为证见。翻使有词不知，每事委之，使臣得摇霜笔。其监考选御史，望请总停。然臣昔处法司，缘蒙独用，臣愚无以上答至造。愿以执法酬恩，无纵诡随，不避强御，猛噬鸷击，是臣之分。如天恩允臣所奏，请降敕施行，庶不越旬时，亦可以除残革弊，荆措不用，天下幸甚。
    ○驳郭奉一论苏践言等处绞奏
    践言、践忠，良嗣之子，缘其父逆，并合绞刑。但为敕称屈法申恩，特降非常之霈。又言念劳志切，惟旧情深，特免斫棺之刑，宽其籍没之典，两节皆具特字，信知恩是非常。父免斫棺之刑，子无缘坐之死。既宽籍没之典，理绝收录其家。按《名例律》云：“因罪人以致罪。若罪人遇恩原减，亦推罪人原减法。”又云：“即缘坐家口虽以配没，罪人得免者亦免。”斫棺为其父逆，因父致其绞刑，父既特遇殊恩，子便不拘常律。践言等并即不合缘坐处，尽录奏言。
    ○驳论徐馀庆处斩奏
    谋反大逆，罪极诛夷，殄其族未足以谢愆，污其宫宁可以塞责？今据馀庆罪状，颇共虺冲交涉，为冲理债，违敕是情，於冲致书，在反为验。既属永昌恩赦，在庆罪即合原。状据永昌元年赦曰：“其与虺贞等同恶徒党，魁首既并伏诛，其支党事未发者，特从赦原。谨详魁首两文，在制非无所属。”《尚书》曰：“歼厥渠魁。”《名例律》曰：“造意为魁首，即其帅首乃元谋魁帅。首谋已露者既并伏法，支派党与未发者特从原宥。”有伏诛既标并字，足明魁首无遗。馀庆赦後被言发觉，即为支党，必其庆是魁首，当时寻已伏诛。若从魁首逃亡，亦应登时追捕。进则不入伏诛之例，退则又异追捕之流，将同魁首结刑，何人更为支党？况非常之恩，千载空遇；莫大之罪，万死蒙生。岂令支党之人，翻同魁首；应坐之伍，更入死条？嫉恶虽臣子之心，好生乃圣人之德。今赦而复罪，即不如无赦；生而又杀，则不如无生。窃惟圣朝，伏当不尔。馀庆请依後断为支党处流。
    ○驳论邱神鼎处斩议
    邱之弟，兄反弟合没官，凭状以推，事迹可验，在於继结，理固难逾。羊羔称投荆河，并作两个皂袄。假令事实，终在赦前。况乃涉虚，何以为据？往时纵犯，今日方告，准赦据敕，不合更推。使人为鼎著皂衣，将为叛逆，曹司以烧文状，处以叛谋，窃寻此涂，颇伤苛酷。且衣之五彩，随人好尚，武夫一著，岂限元黄？烧书虽匪赦前，推勘须穷窟穴。或言《周易》，作道卜书，既元抛诸厕中，又云鼎自裂破。书既著В，便非反书。必是反书，论何事？为是簿帐，为是职谶图，竟不甄明，遂无承疑，即处以斩，乃没其家。请更审详，务令允当者。
    ○再驳论邱神鼎罪议
    赦前纵实合免，恩後谋状未诚。不反何为烧书，法家无文臆度。使人的知是反，鞫案何不具言？当时抚状朦胧，奏後方便勉略。人命至重，一死不可再生；王法须平，居轻无宜入重。恐乖泣辜之惠，方亏祝网之慈，在愚所窥，请更商度者。
    ○论李思顺罪议
