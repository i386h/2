<!-- { "loadSidebar": true } -->
　　伯仁负髙名惟能日洪醉深源负髙名老大不晓事不用人若失用之反成累俯仰宇宙间名虚复何冀处仲与灵寳犹能乱人世
　　
　　其五十三
　　
　　明德擅轩龙不及宋贵人元魏为残忍立庶戕其亲亚子矫之谬嫡后为大嫔苟在快其私毋乃乖天伦胤体登宸极往往称并尊并尊无乃过隆养礼亦均
　　
　　其五十四
　　
　　吴卒脱瘦冰功当冠国臣但求百斛酒陶然竟其身园卒为蕲王致赀巨万缗依然抱一瓮老作灌园人始悟范少伯得之犹未真辞越复居陶忧死复忧贫何似两卒贤名与利俱泯
　　
　　其五十五
　　
　　鲁霸倾储宫大帝为之惑及乎登见废霸亦当大辟魏秦倾储宫势已危夺嫡承干用反削泰遂均州谪岂唯觊觎解亦使愤惋释始悟英雄人为舛亦不极
　　
　　其五十六
　　
　　营平不贪功获伸于明主清源不贪功主骄方黩武封拜跬步间见之弗肯取供君一念快使我万骨腐禄儿方开边曷不惭入土
　　
　　其五十七
　　
　　元嘉修内政江左乃宴宁淳熈急外攘庶事实励精再举再辱师戎马反纵横拓跋威方振完颜治复平两劲迫自完谁能问合并少保痛朱仙太尉悔崤■〈山黾〉事机苟一失千载遂无成
　　
　　其五十八
　　
　　曹马虽窃禅犹存故君礼灵寳存晋安刘宋縁之起是以零陵王掩恨归蒿里一念逞所私千秋成厉轨诸子岂尽嚚人人不良死不然寄奴勋夫岂阿瞒比
　　
　　其五十九
　　
　　彦国领元枢坚辞格外赐一赐何足言难沮格外事老臣于举动往往见深意鼎足共承君染指不自制椒房与左铛相与徼恩惠患得已不忧得之了不愧
　　
　　其六十
　　
　　东昬逞屠僇勋庸一朝尽赫赫萧兰陵雍州义师振岂惟感家难九有同兹愠奈何吴娃恋竟媒彭城衅不闻夏殷灭喜妲皆来嫔人纲既已乖天道良可信更读巢刺编令人发深恨
　　
　　其六十一
　　
　　武陵怙酒德法兴寄腹心湘东肆豪猜佃夫当喉襟名轻行既劣俾制嗣君淫幸门既四辟八座皆聋瘖片纸夕下来晨即委刀碪物情虽云快隠忧良亦深
　　
　　其六十二
　　
　　景倩实孝廉精心事苫块虽详褚公譬谁能使居位一朝遘国忧扶携入趍卫宋栋垂欲倾一木焉足赖父子同所归怡然见先帝子野竖儒生咄咄计成败
　　
　　其六十三
　　
　　彦回秉清令须髯矗如戟会之负挺劲长身若立壁坚请天水社力抗山阴逼生死在须臾岂尽为名饰一念偶已非滔天遂焉极赫赫两师尹能无发深惜
　　
　　其六十四
　　
　　毎读梁史残愀然感僧辨奸雄志逐麇肘腋遂中变焚骨饮其灰王颁解修怨论功不受赏竟免丹书谴良胜伍行人终成徇知恋此身复为奢沈寃竟谁唁龚壮更超然巴山从所愿
　　
　　其六十五
　　
　　宋彧剪诸昆建安亦就图忠勋在宗社不获保头颅魏恪猜羣叔彭城首见疎明德格乾坤未免当门鉏储胥既自彻羽翼孑然孤唾手授萧郎遗蘖召尔朱人事与天心黙应良不诬
　　
　　其六十六
　　
　　谢朏箕山节恨为子季卖出处自当心取决人謦欬赫赫司徒公谁能使之拜辞萧初若逺仕鸾岂无害指口但饮酒优游于禅代当时保身者名位两不败千载思胜业令人有余慨
　　
　　其六十七
　　
　　晋有一仁人开府羊荆州梁有一仁人车骑韦严侯弱者懐其德强者伐其谋俭慈不敢先老氏羊所优竺教横天来举世皆荡流韦也守中庸不忮复不求
　　
　　其六十八
　　
　　昭明秉岐嶷其用稍文弱晋安一继之靡靡成轻薄而况于湘东豹文乃羊鞟何必侯司徒然后成危削奚俟宇文公江陵方面缚人主执天权操念为美恶浑浑西京词已矣不可作
　　
　　其六十九
　　
　　尔朱起秀容结侠倾魏室众不满万人所至无衡敌立空葛荣众逺授天光策有才足为乱惜靡戡乱德贺六曹瞒亚黑獭仲谋匹混合由真运鼎峙乃材力咄咄广武叹令人歌阮籍
　　
　　其七十
　　
　　魏氏起索头统万驾勃勃太武及文成兵氛犹未歇髙祖力用夏三灵为之恱人文外以炳天纲内多缺易世曽几何奄然遂改物礼着忠信薄斯言吾敢蔑
　　
　　其七十一
　　
　　髙氏恣淫昏为周剪明月烱烱血一泓刬之终不灭英辟风后人吠尧亦昭雪易世有狂童舍旃寻故辙亲贤若齐王睚眦见屠裂为隋抑何厚为周抑何蔑掩巻感废兴令人思明哲
　　
　　其七十二
　　
　　周武平晋阳六合在掌指如何后嗣昬庙社同齐址诚臣抱吁虑直哉乌丸轨徐方接陈壤守经以俟死卫瓘终不免伯阳竟逺徙为身计若疎为君斯可矣
　　
　　其七十三
　　
　　唐公固隋臣宇文启茅土阿■〈麻外女内〉隃商辛毒乃痛海宇何必禅让迹无害干戈取为德固未深功亦肩周武反顾靡愧心髙光絶千古若夫黄虞上赫赫我皇祖
　　
　　其七十四
　　
　　唐髙甘聚麀妖瞾窃皇纲淫膻易庙社三灵为惨伤维城拉然崩蹀血染天潢莽卓为一人寸斩不足偿惜哉无絶母完归于上阳当时极兵威万愤亦少扬养虎自遗啮遗恨在英王
　　
　　其七十五
　　
　　梁公古明德昭代实无伦濒死不改节所莅惠必臻婉谏复皇储密引皆俊民五龙既夹日万古归其仁危哉再相时齿暮宦亦陈万一先朝露此志竟何伸阿姨自有子不作女主臣
　　
　　其七十六
　　
　　少陵实沈雄太白擅豪华当其盘礴时口吻皆烟霞一字翰墨林千秋归大家生平宦不达晚节各天涯奉谴窜夜郎乞食困浣花而我独何幸获保青门瓜
　　
　　其七十七
　　
　　文饶一材臣所至树风谊会昌式微代皇纽将解坠立决万里筴手挈三镇地宠多器不任为汰复为忮垂老涉鲸波白骨无所寄但称裴司徒不及李太尉
　　
　　其七十八
　　
　　唐德初告衰宇宙正佳兵前有郭汾阳百折必东倾万死不易心后有李西平万古立人极岂惟宗社桢彼燧亦何论为罪亦已盈惜哉临淮谬遗恨在齐名
　　
　　其七十九
　　
　　裴公大将材不解深州围韩公大将材不戢好水师决胜或先登宁如一偏禆及乎坐庙堂天子所蓍龟词组转乾坤匹身系安危信哉尼父言大受难小知
　　
　　其八十
　　
　　唐室将贾乱髙明俱倦勤轩龙不安位鹤驭将帝宾两武称贤助二李亦纯臣云陛下家事何必问外人爱州与荆州不惮批逆鳞幸以首领完沈沦竟终身
　　
　　其八十一
　　
　　兴庆帝父尊重华天下养如何猜疑际天伦遂板荡抱景等幽囚跬步同流放生时亿兆主弥留向谁傍牝鸡一司晨豺虎成兹谤
　　
　　其八十二
　　
　　牛李相树敌进退为是非刺刺唇吻间人主至宵衣如何洛蜀党贤者亦为之涣羣表大易不比有明规矛盾起方寸所读何书诗窃窥五鬼章至今令人疑
　　
　　其八十三
　　
　　阳公为谏议四载閟其口一作惊人鸣出为道州守鱼羹及稻糜与众均所受催科自注考能令督邮走兄弟凡三人相与日饮酒醉即共衾宿不娶竟无后钓竒性理僻于道能知否
　　
　　其八十四
　　
　　顺宗长谅阴伾文遂窃柄生终被窜僇死犹蒙佞幸及观所厘革往往多敝政颇收遗老还力与中贵竞栁吕一自没欲速成蹭蹬不覩快心人时有膏肓病
　　
　　其八十五
　　
　　自古负心人毋与朱三伍狙诈曹瞒流狞凶亚石虎狂锋既犯跸王公尽碪斧沙陀首弄兵乗时窃边土破巢稍臣分刼揆仍凶虏力屈聊避尊夫岂崇故主窃陋司马公帝纪安足数
　　
　　其八十六
　　
　　天厌五季腥时复一扫之存者旦暮人焉能辨华夷冯公岂不伟于节安所施信心白刄间荣贵保期頥千秋蒙垢污所救亦不訾二石一海鸥古称图澄师儒者所不道西竺将取斯
　　
　　其八十七
　　
　　有宋躬柔德台谏执天衡与帝争是非物论时见凭念无九苞彩爪距若苍鹰桧冑肉餧之搏击中所憎士气一为夺千秋犹不胜侧耳平津馆嗫嚅承明廷咬咬双鸂■〈氵勅鸟〉豸角何峥嵘窜头复揺尾宁不愧其名
　　
　　其八十八
　　
　　艺祖惇友于淳熈不良弟空宫閟丘嫂阴刄戕二嗣奚必柱斧声然后乃成弑普也社稷臣驱除毎先意其悞不在今悞在书金柜何物一老妪乱经狥所庇毎读梁孝书窃贤窦詹事
　　
　　其八十九
　　
　　宣和负与国复渝海上盟一念不胜贪宇宙遂佳兵朱仙十三诏竟分南北形奕世言恢复聊尔美其名开禧大辱国符离亦无成孱然史越王持重见讥评贵寿复世延毋乃当帝情
　　
　　其九十
　　
　　伯纪与德逺忠志贯金石量隘而才疎焉能剪强敌忠简差练事其气已萧索等彼王与谢雍容叅揆席矫首眺大河苍苍七陵色安得刘寄奴纯心为宗国
　　
　　其九十一
　　
　　强敌震四垂天地为之裂铁骑过独松宋胆悉以夺信公仗孤忠羣僚乃乌合弱卵压泰山犹能整其辙天运久已去人事那得说掩卷惜公才世儒但称节
　　
　　其九十二
　　
　　赞皇谢膺试鲁公戒求辟于中岂泊然大小犹有择奈何策华腴而夺隠士职前辙既已迷后轨践其迹是巧靡不师畴能已日革浮云翳其眸欲辨人间色何如皓魄澄羣曀自辟易
　　
　　其九十三
　　
　　天厌一世人英雄生马足兵刄周八荒所至皆鱼肉中原冠带地几希付樵牧时维耶律公捐身不违俗宛转中所嗜从容解其毒遂令孑遗民生齿成代续万古祠禹功从配当不恧
　　
　　其九十四
　　
　　边马躏中原遂扫东南陲天地尽为元生人安敢违伦物俱澌尽存者仅一丝许生当色辰强起修饰之虽复风俗頺犹守六经遗奈何拘方士龂龂生哫斯不闻夫子言吾欲居九夷
　　
　　其九十五
　　
　　巴延善居功师出能以律中废同汾阳晩荣等髙密廉公当鼎沸一出秦陇谧正色抑降臣改颜崇儒术莫谓秦无人江左乃无匹天意惜未纯阿桑时间出
　　
　　其九十六
　　
　　髙皇提一劔力抉乾坤翳圣武振八荒荣名迈五帝时维中山王独任心腑寄坐连百万兵手挈中原地才宏识更逺功大心转细两都对珥貂茅土垂世世
　　
　　其九十七
　　
　　开平卒于师曹卫亦早逝所以保令名爵赏亦延世宋公拓中原功多罪亦细颍公辟西南未种纎介戾苟免锺室诛难辞杜邮赐为燕剪名将焉知非天意
　　
　　其九十八
　　
　　韩公佐开国雅若何在汉尊当百僚师戚则东第冠贵富既已极君恩未终涣胡陈小竖子何乃与其乱投缳应星陨谁能明非叛但读虞部章窃深投杼叹
　　
　　其九十九
　　
　　吾怜革除际诸贤何不辰齐黄既首祻希直亦谋臣白刄亘天来谁能保生存桓桓铁尚书血战挫燕人捐脰不肯回一死识其真魏公椒房旧大义乃灭亲下见武宁王慨焉不辱身
　　
　　其一百
　　
　　己巳边马狂上皇困鱼服举朝一于公嶷然回地轴天子忧万年鹤驾将改卜代言当上赏孤卿尽公禄于独再坚辞于心了无恧彼权借文忮谁知非实録
　　
　　弇州续稿卷四
　　
　　●钦定四库全书
　　
　　弇州续稿巻五
　　
　　（明）王世贞 撰
　　
　　○诗部
　　
　　△五言古
　　
　　肖甫有中山开府之报喜而有寄
