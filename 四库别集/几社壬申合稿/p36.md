<!-- { "loadSidebar": true } -->
　　○春尽（宋存楠） 

　　前题 

　　宋存楠 
　　几日春光未忍归。满栏妖蕚吐蔷薇樱桃不夜珊瑚色玉版今朝玳瑁衣远树碧云蒙翡翠。游丝湿露溅珠玑为怜燕子香泥重金屋殷懃更启扉 

　　几社壬申合稿卷之十 【 终】 

　　●几社壬申合稿卷之十一 

　　华亭杜骐征　徐凤彩　盛翼进仝选 

　　七言律诗二 
　　五言绝句 
　　七言绝句 

　　◆七言律诗二 

　　霞起阁即景是日立夏诸同社咸集赋诗竟日（陈子龙） 
　　寒月在池上作（李雯） 
　　废苑（朱灏） 
　　客居越州值有兵警（顾开雍） 
　　对秋月怅然愁边塞（宋存楠） 
　　周游山庄次勒卣作（李雯） 
　　初夏（周立勋） 
　　初夏（彭宾） 
　　病起（李雯） 
　　渔火（顾开雍） 
　　闇公彝仲宗远勒卣卧子燕又伟男集王默公书屋（宋存楠） 
　　野坐（宋存楠） 
　　冬至（李雯） 
　　谢人赠牡丹（李雯） 
　　生日偶成（陈子龙） 
　　家童梢桂予不能止也伤而赋之（李雯） 
　　十月闻雷（彭宾） 
　　独立（李雯） 
　　送方扶予入都（陈子龙） 
　　送方扶予入都（周立勋） 
　　送方扶予入都（宋存楠） 
　　赠彭城万年少（李雯） 
　　送万年少还彭城（陈子龙） 
　　赠龙舒方密之（李雯） 
　　赠龙舒方密之（顾开雍） 
　　遇桐城方密之于湖上归复相访赠之以诗（陈子龙） 
　　送勒卣之金陵（陈子龙） 
　　送周王二子入南国学（李雯） 
　　送董子北游（顾开雍） 
　　赠转运崔使君（陈子龙） 
　　为徕西挽内人二首（李雯） 
　　横山阻风（李雯） 
　　横山阻风（周立勋） 
　　于山涧中（夏允彝） 
　　渡春申浦（周立勋） 

　　○霞起阁即景是日立夏诸同社咸集赋诗竟日（陈子龙） 

　　陈子龙 
　　众碧无心与夏期。丽谯尽入夕阳姿细烟时上花双瓣远雨常含日半规老竹走寒穿废堞。瘦鱼飞暑见荒池。哀时江表犹清晏。挟客登高且赋诗。 

　　○寒月在池上作（李雯） 

　　李雯 
　　碧云何处是幽期。怅望琼楼冷桂枝独鹤不猜霜下影飞鸿欲引月中思丹瑚可佩输三尺。玉液能倾假一巵。只有鄂君余绣被。秋琴无语夜深悲。 

　　○废苑（朱灏） 

　　朱灏 
　　草气难通烟不时。萤游每怯罥尘丝。云妆不入惟愁乱花目虽存亦闭窥衰竹罨房喧鸟默。凄苔长席篆虫移。荒延病月光离魄。蔓药无能自植医。 

　　○客居越州值有兵警（顾开雍） 

　　顾开雍 
　　越国流离半蔽城。海州残夜角弓鸣观潮使者无消息弄水徤儿今事兵公等纷纷成北寇吾行冺冺可南征伤心用武难为昔。一鉴西风秋树平 

　　○对秋月怅然愁边塞（宋存楠） 

　　宋存楠 
　　风前一叶堕高城。金井凉生伴月明。秦地河山银缥缈。汉家宫阙玉峥嵘。千门露冷琼花艳万里烟销古戍平独立尚怜秋气肃。天涯行役不胜情。 

　　其二 

　　玉门何处古凉州。铁骑长驱说未休羗笛漫愁青海月塞鸿应度白登秋荒城匝地炊烟断。落木关山画角愁。一曲离歌谁堕泪。游魂陇水咽刀头。 

　　○周游山庄次勒卣作（李雯） 

　　李雯 
　　寒日登山事近幽。苍崖携手暮羁留孤云无侣亲岩树壮士相依问古丘望极不来双白鹿。月明先入小红楼。脱巾醉欲眠青嶂。阮籍当年自胜流。 

　　○初夏（周立勋） 

　　周立勋 
　　高云含暑散轻雷。平野茫茫绿势回。万户开农迟麦垄。一鸠鸣雨过花隈城通北浦春流尽路接西山暮色催寂寞残红风不起。愁看燕子踏香来。 

　　○初夏（彭宾） 

　　前题 

　　彭宾 
　　南风吹老艳阳天。缓绿亭亭静绮联。朱实巳从细鸟食葛巾欲向嫩篁眠醉鸠独立梦桑树。孕鲤相飞入水田。新雨吴农齐插种。官家莫税青苗钱。 

　　○病起（李雯） 

　　李雯 
　　病起急欲问秋雨白云不合相离披乱蝉如织失静树。渴鸟相呼来清池。坐上樽中竟何有。脱巾摇膝空尔为铜缾揭水灌松下怜汝憔悴生枯枝 

　　○渔火（顾开雍） 

　　顾开雍 
　　细雨连湖夜照红。南屏钟鼓下鱼罿。合围漏角低悬网。伐水随天直射葓岩下柳深星带火船头风阔势如弓黑光艳艳人眠夕。待月登楼自远空。 

　　○闇公彝仲宗远勒卣卧子燕又伟男集王默公书屋（宋存楠） 

　　宋存楠 
　　野水苍茫近酒家。孤洲芳屿护蒹葭晴云抵暮疑兼雨独树高原自落花紫网纤鳞闲挂绿。白鸥振羽出平沙。莫迟尽醉今宵话。银汉秋空万里槎。 

　　○野坐（宋存楠） 

　　宋存楠 
　　残云满地此荒丘。不尽斜阳与客愁。直北诸山来大野近南一水入寒流苍凉浦树先秋变。寂寞溪烟向晚收独坐未堪悲往事鴈声今巳到秦楼 

　　○冬至（李雯） 

　　李雯 
　　日下狼山只渐长。月中青女更吹霜。高楼玉笛愁无绪小苑寒花近有香气暖琼泉龙睡足。风来沙渚鴈行京。自怜浊望沧洲外。不及葭灰一寸扬。 

　　○谢人赠牡丹（李雯） 

　　李雯 
　　小苑红销頳玉姿。清秋瑶圃更相遗苍烟轻笼朝霞种银锸征施香睡时欲采琱云传晓梦将温罗荐待春期知君怜我多愁癖。曳雨牵波引艳思。 

　　○生日偶成（陈子龙） 

　　陈子龙 
　　问汝此日何高眠。风吹碧梧徒自怜程生嘲客始三伏 【 六月一日初伏】 邓禹笑人巳一年 【 时予年二十有五矣】 拟勒文章北海上。随将射猎南山前。功名细事尚寂寂。那敢輙欲为神仙。 

　　其二 

　　击剑读书何所求。壮心日日横九州岛颇矜大儿孔文举难学小弟马少游不欲侧身老章句岂徒挟策于诸侯闭门投辖吾家事。与客且醉吴姬楼。 

　　○家童梢桂予不能止也伤而赋之（李雯） 

　　李雯 
　　满满幽香鎻翠翘。竹枝深掠堕轻绡。玄鸾已去空回首。丹雀飞来怅寂寥无复琼姿怜月姊犹余芳思守青腰汉宫欲貌夫人影蕙帐珠蕤冷碧霄 

　　其二 

　　何不移根天上栽。紫皇玉女数能来。有香自与兰同病。无术能如栎不才。山鬼旌旗独空翠。仙人英馔半荒苔沾衣久巳承佳惠怀袖临风不敢开 

　　○十月闻雷（彭宾） 

　　彭宾 
　　疾雷不合下霜朝。况复无云近鼓妖岂有宗君拜殿上或惊光禄舞天骄东南赤魃寒犹纵。西北黄巾久未消不谓　圣朝频覩此。欲修封事问丹霄。 

　　○独立（李雯） 

　　李雯 
　　碧天空藻敞高姿。独立丘园多所思客愧博徒无胜气身非才子有微词论交四海将安属。托志苍生良自嗤。文举元龙今见否恢奇浩荡是吾师 

　　○送方扶予入都（陈子龙） 

　　送方扶予入都 【 时为国子博士】 

　　陈子龙 
　　与尔常期明月居。中原江左昔入悲赋诗高丽麟龙语说剑苍茫将相姿子皙每劳梁帝诏。林宗当属汉儒师。艰难莫晦安危畧。大半谈兵可救时。 

　　○送方扶予入都（周立勋） 

　　前题 

　　周立勋 
　　官舫踈帘进晚凉。岸高徐引练花香。去随薛淀湖光白。行近燕山日气黄词赋激昂难寂寞才名清切会飞扬汉家同异诸儒家历落雄心览大荒 

　　○送方扶予入都（宋存楠） 

　　前题 

　　宋存楠 
　　垂杨掩映系征鞍。尊酒凄然隔浦寒京洛弟兄倾盖易江南山水别离难咽云触手临风绘。桃李成蹊傍日看。从此振鳞沧海阔。金门紫凤碧琅玕。 

　　○赠彭城万年少（李雯） 

　　李雯 
　　龙护沙堤螭褗碑。彤楼清馆傍河湄已为宋玉才茌尽更擅莫愁家易戏马台边楚日月歌风亭上汉威仪千年伯气今安在。并作君怀绮艳思。 

　　○送万年少还彭城（陈子龙） 

　　陈子龙 
　　飘零蛮锦湿玄霜。永夜兰桡小帐香冬暖镜台飞孔雀月明纨扇画鸳鸯大江北渡吴归客。旧楚西来汉故乡。指点横塘春事近。莫教愁怅郁金堂。 【 万子约于明春纳姬吴中并晤吾辈】 

　　○赠龙舒方密之（李雯） 

　　李雯 
　　知君桂檝下钱塘。赠我骊珠青玉厢洛下玄谈辅嗣少诸刘文笔孝标长驱车千里还求友。仗策三秋不自凉。顾盼英雄饶壮思。庐江不得有周郎。 

　　○赠龙舒方密之（顾开雍） 

　　前题 

　　顾开雍 
　　大雅风流事不弹。多君千里共盘桓。和南未诏书名重天子同时赋草寒今日珪璋尽东海。应知明月掌龙峦。夜深四顾高星斗。指点能人路巳漫。 

　　○遇桐城方密之于湖上归复相访赠之以诗（陈子龙） 

　　陈子龙 
　　小雨烟波碧可怜。残荷衰柳各娟娟才人南国皆纨翩轶女西陵怨翠钿秋病扁舟能望气夜寒古庙半谈天繇来江表论兵者。大抵风流似晋年。 

　　其二 

　　仙才寂寞两悠悠。文苑荒凉尽古丘汉体昔年称北地楚风今日满南州 【 时多作竟陵体】 可成雅乐张瑶海且剩微辞戏玉楼颇厌人间枯槁句。裁云剪月画三秋。 

　　○送勒卣之金陵（陈子龙） 

　　陈子龙 
　　忆得秦淮旧酒楼。无端不见又三秋当年轻薄夸宫体此度凄清满石头白羽新军怀楚练 【 时金陵新立一军】 黄云侠客动吴钩即今天地多兵甲勿向城西问莫愁 

　　其二 

　　十二城头江更寒君游此月动波澜芙蓉子夜倡楼逈鸿鴈商秋古殿残海内于今嗟凤隐眼中谁是识龙蟠生平寂寞孙刘辈。空老周郎强自宽。 

　　其三 

　　南朝子弟每论兵。独耻为儒风调轻吾辈近交吴剑客君今仍作鲁诸生凤台夜色云中缺。乌榜晨光柳外明。傥过东山思旧隐。永嘉烽火政縰横。 【 勒卣入太学故有诸生之句时温州有盗警】 

　　其四 

　　勿将礼数问朱轩更有风流暗敛魄且谱红弦艳南国可传白纻到中原湖名玄武开滇水。山号卢龙像蓟门汉室公卿愁散地无心挟策莫轻论 

　　○送周王二子入南国学（李雯） 

　　李雯 
　　秋涛如洗千峰色。别艇时开双鴈来犹存儒寇行不壮况闻飞檄意方猜石城严拆凉风落。乌寒砧暮角催。江左风流应未尽。莫辞樽酒自徘徊 

　　其二 

　　我生不识金陵道。君复倦游思惘然更着青衫拜孔子羞携长向江天云辞东府怀歌扇荷折西洲不采莲秋气满天鼙鼓乱。昆明当见习楼船。 

　　○送董子北游（顾开雍） 

　　顾开雍 
　　秋约吴江万水清。送君萧飒理纵横。十年辽海要钩学九日燕台论剑名投策解环虚掌右。探图入穴饮奇兵。书生赋草能当虏。得似驱羊薄紫宫。 

