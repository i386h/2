<!-- { "loadSidebar": true } -->
　　书君奭篇首曰君奭弗吊天降丧于殷自后世之私言之殷之丧周之福也而曰弗吊葢圣贤以天下为心不幸遇丧乱而任此责岂所乐哉纬书乃云武王克纣前歌后舞此言谬矣昭烈克刘璋置酒宴乐乃引前歌后舞之言以拒厐统之谏昭烈岂乐祸者葢信纬书如经矣髙帝哭项羽曹操哭袁绍岂有武王而歌舞于克纣之事乎
　　百姓
　　唐明皇问张説曰今之姓氏皆云出自帝王后古者无民邪説对曰古者民无姓有姓者皆有土有爵者也故左传云天子命徳因生以赐姓胙之土而命之氏黄帝之子二十五人得姓者十四而已其后居诸侯之国土者其民以诸侯之姓为姓居大夫之采地者以大夫之姓为姓莫可分辩故云皆出自帝王也説此言考古证今不刋之论予因是知尚书所称百姓与论语所言百姓可以类知矣尧典曰百姓昭明协和万邦黎民于变时雍蔡氏注云百姓者畿内之民黎民者四方之民此不通古今之説也圣人之视民逺近一也岂分畿内与四方哉百姓葢禄而有土仕而有爵者能自明其徳而后协同万国万国诸侯协和而后黎民于变时雍此其序也若以百姓为民庶则黎民又是何物亦岂有民庶先于诸侯者哉舜典曰百姓如丧考妣三年四海遏密八音此二句今之句读以如丧考妣为一句三年四海遏密八音为一句非也百姓如丧考妣三年为一句四海遏密八音为一句乃协文义百姓有爵命者也为君斩衰三年礼也礼不下庶人且有服贾力役农畆之事岂能皆服斩衰则但遏密八音而已此当时君丧礼制如今大行遗诏非百姓四海不由上令而自为也至周人尚文则人皆有姓所称百姓则民庶也论语曰脩已以安人又曰脩已以安百姓书曰百姓有过又曰非敌百姓也是时则人皆有姓矣故指民庶亦曰百姓耳
　　诗小序
　　程伊川云诗小序是当时国史作如不作则孔子亦不能知如大序则非圣人不能作此言可谓公矣朱晦庵起千载之下一以意见必欲力战小序而胜之亦可谓崛强者哉
　　又
　　去序言诗自朱文公始而文公因吕成公太尊小序遂尽变其説葢矫枉过正非平心折中之论也马端临文献通考辩之详矣余见古本韩文有议诗序一篇其言曰子夏不序诗有三焉知不及一也暴扬中冓之私春秋所不道二也诸侯犹世不敢以云三也汉之学者欲显其传因籍之子夏呜呼韩公可谓失言矣孔子亲许子夏以可与言诗子夏犹云不及其谁宜为哉且子顽宣姜中冓之私生子五人二为诸侯昭昭在人耳目岂是春秋所不道孔子既取之于国风而子夏反为之讳乎至谓诸侯犹世不敢以云是为史官惧人祸天刑之説也岂齐南晋董之笔乎韩公而为此言亦非韩公矣必赝作也然此説也正与朱子去序之意脗合韩公百世山斗朱子正可借为左袒之助而朱子着韩文考异乃以为非公作而删除之葢公论正议不觉其出于一时之笔而不顾其与已説之背驰也韩文未删之本世多未知而此説又可为马氏复小序之证佐故详书之
　　哀窈窕思贤才
　　文选吕向注云哀葢字之误也哀当为衷谓中心念之也余旧疑哀字之难解见吕説乃豁然矣
　　巻耳
　　予尝爱荀子解诗巻耳云巻耳易得也顷筐易盈也而不可贰以周行深得诗人之心矣小序以为求贤审官似戾于荀防朱子直以为文王朝防征伐而后妃思之是也但陟彼崔嵬下三章以为托言亦有病妇人思夫而却陟冈饮酒擕仆望砠虽曰言之亦伤于大义矣原诗人之防以后妃思文王之行役而云也陟冈者文王陟之也马黄者文王之马也仆痡者文王之仆也金罍兕觥者冀文王酌以消忧也葢身在闺门而思在道途若后世诗词所谓计程应计到梁州计程应説到常山之意耳曽与何仲黙説及此仲黙大称赏以为千古之竒又语予曰宋人尚不能解唐人诗以之解三百篇真是枉事不若直从毛郑可也
　　平王之孙
　　诗平王之孙齐侯之子平王非周平王齐侯非姜氏之后也犹书称寕王格王易称康侯礼曰寕侯之类也汲冡周书云明王奉法以明幽幽王奉幽以废法国语曰兴王赏谏臣逸王法之其称谓皆类后世之諡耳
　　闲关车之舝兮
　　诗传以为燕乐新婚之诗按礼云婚礼不贺人之序也又曰娶妇之家三日不举乐思嗣亲也亲婚安得有燕耶小序云幽王无道诗人思得贤女以配君子此义为长此序説所以不可轻变也
　　夏屋
　　诗夏屋渠渠古注屋具也字书夏屋大爼也今以为屋居非矣礼周人房爼鲁颂笾豆大房注大房玉饰爼也其制足间有横下有跗似乎堂后有房然故曰房爼也以夏屋为居以房爼为房室可乎又礼童子帻无屋亦谓童子戴屋而行可乎
　　心结于一
　　凡治气养心之术莫径由礼莫优得师莫慎一好好一则博博则精精则神神则化是以君子务结心于一也诗曰淑人君子其仪一兮其仪一兮心如结兮韩婴诗説如此精矣哉
　　熠燿
　　东山诗熠燿之训为萤火久矣今诗疑他章有仓庚于飞熠燿其羽遂以熠燿为明貌而以宵行为萤火固哉其为诗也古人用字有虚有实熠燿之为萤火实也熠燿为仓庚之羽虚也有一明证可以决其疑小雅交交桑扈有莺其领与此句法相似此言桑扈之领如莺之文非谓莺即桑扈也彼谓仓庚之羽如熠燿之明非谓熠燿即仓庚也诗无达诂易无达象春秋无达例可与知者道耳
　　觱发
　　豳风一之日觱发二之日凓冽注觱发风寒也凓冽气寒也今按觱发指风是也凓冽乃气寒结而为氷月令十二月水泽腹坚是也凓冽字从氷其义易见觱发之为风其义隐而难知以字言之觱羌人吹角也其声悲惨冬日寒风骤发其声似之荘子所谓地籁宋玉所谓土囊殷仲文诗爽籁惊幽律哀壑叩虚牝是也总不若谚云三九二十七篱头吹觱栗正谓风吹篱落其声似觱栗与诗意合觱发今俗名头管乐书名风管又可证焉林肃翁云万象惟风难画荘子地籁一段笔端能画风掩巻而坐犹觉翏翏之在耳然观周公七月之诗觱发二字简妙含蓄又荘子画风之祖也如毛苌诗注云涟风行水成文也苏老泉衍之作文甫字説一篇古人谓六经为时文之祖信哉
　　洵美且都
　　诗有女同车顔如舜华将翺将翔佩玉琼琚彼美孟姜洵美且都孟姜世族贵女也美质之佳丽也都饰之闲雅也顔如舜华可以言美矣佩玉琼琚可以言都矣葢冶容艶态多出于膏腴甲族薫醲含浸之下彼山姬野妇虽美而不都纵有舜华之顔加以琼琚之佩所谓婢作夫人防披荷叶故曰三代仕宦方防穿衣吃饭茍非习惯则举止羞澁乌有闲雅乎汉宫尹夫人之见邢夫人贾充家郭氏之见李氏亦可证也譬则士之有所卓立必借国家教养父兄渊源师友讲习三者备而后可采薪之女教之容止七日而倾呉宫钓渭之夫立之尚父三年而集周统岂理之常也哉
　　寺人之令
　　秦风有车邻邻有马白颠未见君子寺人之令此诗之意在后二句夫为一国之君髙居深宫不接羣臣壅蔽已甚矣又不使他人而特使寺人传令焉其蔽益甚矣夫秦夷狄之国也其初已如此姗笑三代柄用阉宦不待混一天下已然矣史记年表书缪公学于宁人宁人守门之人即寺人也史书之丑之也三代之君必学于耆徳以为师保而缪公乃学于宁人以刑余为周召以法律为诗书又不待始皇胡亥已然矣则景监得以荐商鞅赵髙得以杀扶苏终于亡秦寺人之祸也圣人録此以冠秦风垂戒深矣史记所书缪公学于宁人其得圣人之意乎春秋所以狄秦者不为过也继序者乃以为美秦伯始有车马葢因首云车马而亿度之朱子诗传亦从之不思美其车马儿童之见也亦何关于政治而夫子録之乎华谷严氏曰秦兴而帝王之影响尽矣车邻其滥觞也夫未见而寺人传令与三代侍御仆从罔匪正人纳牖遇巷畧无间隔气象何如也既见而并坐鼓簧与三代赓歌喜起警戒丛脞气象何如也秦之为秦非一日矣
　　周宣王
　　自古守成之君初吉终乱者唐之明皇宪宗为甚史着之详矣周之宣王中兴赫然为三代令主而其末暮与唐之明宪无异证于诗小序可见矣小序曰六月宣王北伐也采芑宣王南征也车攻宣王复古也吉日美宣王也鸿鴈美宣王也庭燎美宣王也因以箴之沔水规宣王也鹤鸣诲宣王也祈父刺宣王也白驹大夫刺宣王也黄鸟刺宣王也我行其野刺宣王也由是言之六月采芑车攻何其忧勤之汲规模之宏也自是而吉日鸿鴈诗人之众美参归矣其犹日之中乎庭燎虽美而有箴葢一章夜未央二章夜未艾三章夜向晨则视朝渐晚宴安渐耽姜后脱簪之谏女鸠淫乐之湛正此际也自是沔水规之鹤鸣诲之白驹黄鸟以逮祈父我行其野刺者四出其去幽厉一间尔从善如登从恶如崩信哉
　　小雅周之衰
　　左传襄二十九年吴季札来聘请观周乐为之歌小雅曰美哉思而不贰怨而不言其周徳之衰乎犹有先王之遗民焉杜预注云思文武之徳而无贰叛之心怨有哀音也衰小也其説不通天下三分有其二岂有叛文王者诸侯不期而防者八百岂有贰武王者小雅之首鹿鸣南山蓼萧湛露君臣上下欢欣交通岂有哀音文王以大徳受命同于大舜岂有衰小服防之説云此叹变小雅也其意谓思上世之明圣而不贰于当时之王怨当时之政事而不有背叛之志也其周徳之衰指幽厉之政也其见卓矣华阳范氏处义曰季札观歌大雅则曰文王之徳观歌小雅则曰周衰有遗民意其一时观乐岂能尽歌工人于大小雅间歌一二章以审其音耳大雅所歌必受命等篇故曰文王之徳小雅所歌必思古等篇故曰周衰有遗民至司马迁又谓大雅言王公大人而徳逮黎庶小雅讥小已之得失其流及上迁之言为相如而发论大雅固已近之小雅独取讽刺与相如词赋相似者如賔之初筵言天下之沉湎以讽幽王之荒淫白华言下国之用孽妾以讽幽王之黜后所谓讥小已之得失流及于上者如此以此证之服杜之説是非判然矣文中子云小雅周之盛正论也而未究左氏载季札立言之意宋人作小雅周之衰论亦扶同杜説未当余特举服范二説以订之
　　常棣之华
　　毛诗常棣之华鄂不韡韡鄂花苞也今文作蕚不华蒂也今文作跗诗疏云华下有蕚蕚下有跗华蕚相承覆故得韡韡而光明也由花以覆蕚蕚以承华华蕚相覆而光明犹弟兄相顺而荣显唐明皇宴防兄弟之处楼名曰花蕚相辉唐诗有红蕚青跗之句皆用此义至宋人解之乃云鄂然而外见岂不韡韡乎非惟不知诗亦不识字矣汉儒地下有灵岂不失笑
　　尔公尔侯
　　宋人经义云以尔为公则夙夜在公以尔为侯则谨尔侯度劳于王事逸无期矣职思其忧豫无期矣何如怡然处顺慎哉尔之优游确乎不防勉哉尔之遁思乎葢为国家计则深惜贤者之去为贤者计则又深体其情之不容不去也此深得诗人之防可补诗传之未备故特録之
　　中原有菽
