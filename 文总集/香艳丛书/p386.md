<!-- { "loadSidebar": true } -->
　　题小云兄《湘烟小录》后　　（元和）顾千里（涧苹） 　　 
　　紫君万事足，所少独年寿。 
　　正同优昙花，不许见衰丑。 
　　昔者漆园论，寓形无暂久。 
　　殇鼓理且齐，百龄其何有？ 
　　况乎传忆语，香名满人口。 
　　讵等泥莲记，踔越自不朽。 
　　题诗寄司马，应更酹巵酒。 
　　魂兮傥归来，亦许斯言否。 　　 

　　题小云兄《湘烟小录》后调寄《台城路》　　（吴县）戴延衸（竹友） 　　 
　　人间尽有伤心史，香名幸逢才子。银烛光中，玉梅影外，春占妆楼十四，亚枝最丽。记姊妹花开，妒伊连理。打桨迎来，宜颦宜笑举家喜。　　严闺几番侍疾。况封侯婿远，常罢梳洗。扇影分鸾，钗痕蚀凤，裙挽留仙无计。星河影底，恨天上佳期，闰逢今岁。直得思量，楚兰吟卷里。 　　 
　　题小云司马《湘烟小录》后　　宋镕（悦研） 　　 
　　乞得裴航玉杵来，蓝桥有路即蓬莱。 
　　红羊小劫偏成梦，翠羽声声唤不回。 
　　 
　　曼陀小篆祝深宵，千里慈闱问疾遥。 
　　亲算已延儿算减，香魂空向秣陵招。 
　　 
　　林下风清礼导师，罗帏玉漏夜敲诗。 
　　祗今香畹楼头月，曾照分笺咏絮时。 　 
　 
　　可人夫婿是秦嘉，三十工愁鬓欲华。 
　　不耐哀词歌子夜，药炉经卷送生涯。 　　 

　　题朗玉词丈《湘烟小录》后调寄《台城路》　　（南康）谢学崇（椒石） 　　 
　　珠宫多少鸳鸯牒，偏教艳才天妒。蕙畹烟寒，兰楼玉瘦，剩有凄凉词赋。芳华细数，纵题遍鸾绡，万千孤负。比似朝云，髻鬟空咏散花句。　　红桥犹记旧事，星星能替月，同听箫谱。抱影支愁，扶香续梦，早自魂销秋语。催归雁舻，顿望断银湾，绉裙仙去。怪底江潮，近来声更苦。 　　 
　　奉题朗玉兄《湘烟小录》后　　（仁和）葛景莱（蓬山 ）　　 
　　梨云梦影柳丝轻，紫玉飞烟返太清。 
　　忏尽情根消尽恨，好从香界证前生。 　 
　 
　　水软山温艳六朝，渡江桃叶话红桥。 
　　只今东阁梅花夜，愁听珠帘按玉箫。 

　　〖注：■①，衔，彳改口。（字典无字）■②，扌＋雝，雝声，拥本字，抱也。■③，上二下勹内方，音螃，溥也。■④，女＋坐，音莎，女字。〗 


　　竹西花事小录　清　芬利它行者　编 

　　叙 
　　夫士当得意则登高而啸，人各有怀亦据梧而吟。所遇有殊，斯所宣各异，无二致也。仆于生平雅好翰墨。缘情绮靡，自昔而然。亦尝沈酣花月，评量烟柳。窃谓雪泥鸿爪，良复非偶；絮果兰因，不能强致也。薄游广陵，地当兵火劫余，沧桑变后。人民城郭，市肆街衢，顿改荆榛，尚非繁盛。二三知己经过赵李闲作冶游，酒地花天哀丝豪竹，亦足娱佳游于客子，鸣胜概于良宵。俄而人事不齐，翻然命驾，棹歌间作，榜唱同讴。寂寞道涂，今昔增感。虽联再至之约，翻恐重来之嗟。雨恶漏深，酒销香烬，挑镫倚窗粗为诠次。庶续画舫之游，不让板桥之记。傥谓荒唐，端由好事云尔。戊辰冬仲泊舟湾头夕芬利它行者。 

　　昔余澹心（怀）作《板桥杂记》，以识秦淮故迹。凡冶游丽品轶事，分为三卷。余游广陵，非复承平故态。画舫旧踪，不堪重问；小秦淮水，既嗟宿莽。吹箫桥畔，半没荆榛。寒烟衰草，徒摇荡于晚风明月间。白石《扬州慢》词，殆为鲰生咏也。第俗尚繁华，风成逐末；陈隋花月，间有遗音。虽不过寻常桃李，门巷枇杷，迥殊竹西歌吹；而兴往情来，欢游暇日，有足往来于怀者。楮墨有灵，江山亦为生色。岂玉人月夜，不足藉题品以流传邪。因粗变其例，以冶游丽品近事错举互见，都为一集。不更分列标题，庶几展卷如经昔游，略见一时景物。风雅骚人，或所不废尔。 
　　广陵为鹾运所在。虽富商巨贾，迥异从前。而征歌选色，习为故常；猎粉渔脂，寖成风气。闾阎老妪，畜养女娃，教以筝琶，加之梳裹。粗解讴唱，即令倚门。说者谓人人尽玉，树树皆花，当非虚妄。顾世运变迁，昔皆聚处本乡，今则散居各郡。间有风流薮泽，复以地方陋习，渐染颓风。营市隶卒，闾左少年。往往垂涎女闾。肆其毒扰，朱蟠莫护。绿树易调，转徙靡常。聚散不一，冶游裙屐，慨叹同深。余游躅所及，惟新城东南隅石牌楼为麕聚之所。数家比栉，粉黛成群。尽日看花，如行山阴道上，应接不暇。前后左近，亦有花丛。香草碍人，游丝横路。偶以闲暇，试一过从，颇足怡荡心目。略加题品，聊事表章。庶青骢玉勒，犹识音尘。天末斜阳，罔虚结想耳。 
　　女闾极盛，号为八大家。聚散不一，而皆粉脂荟萃也。粉白黛绿，列屋闲居。尽态极妍，呈能角媚。流连杯斝，评品妍媸，信乎温柔自有乡也。旧以高二家为最，陈四、高麻子、蒋和尚次之，小高二、刘三娘、蒋桂珠又次之。更有熊姓，侨寓南河下，道迂且僻，至者颇罕。其它税屋而居，卖花为活者，新旧城中，亦复不少。耳目所囿，未遑编搜。但志所见，已足怡人，倘续品题，请俟异日。 
　　邢江三凤，久驰遐迩。余于去夏同乡席中见之。匆匆行色，不复记忆。迨崔护重来，大金凤（本姓杨）已从良为逆旅主人。友人主其家，遂缘阶见。鬓丝眉语，人面依然。言词铦利，刺人心目。笑声烈烈如枭鸟，闻之心旌辄摇。合欢树子，不至令公怒也。琵琶妙臻绝技。瓣莲贴地，别有婀娜之致。小妹明妍，他日尤当拔萃。惜时无杜牧，莫订柳枝后约尔。 
　　小金凤仍在高二家。因有主者，匿不见人。东山生于十二峰人座中，得一邂逅，述其大略。娟秀宜人，不负盛名。喜凤貌娟静，寡言语。澹妆凝坐，竟日默默。粲然启齿，委婉可听。翘笋纤细，竟称少对。莲步姗屑，情状袅娜。惜双耳重听，遂为白璧微瑕。时又有大小宝玲者，并侨其家。小宝玲尤端倩。双眸清朗，秀色撩人。工度曲，善理觞政。连举巨碗，不致酩酊。余与东山生初见之，即屈指相许。厥后花鸟流连，眼界日扩。而鉴赏所加，终少伦比。大宝玲丰肌腻理，素面朝天。不假粉饰，天然入画。引喉按步，宛转璚筵。虽非楚楚纤腰，政不觉环肥为累。朴庵生赏爱卿之倩爽。十二峰人称明珠之工于语言。刘桢平视，原觉稍异中人，未敢竟升上第尔。 
　　余初至解装，香草词人即盛称玉红。以京江晏花小序见视，知为京江花丛之冠，与小云齐名。闻以避人旅邗，知者争以先睹为快。而玉洞桃花，未识仙源何处。令人如望海上神山，不可即也。会予同东山生香草词人京兆眉史同访喜凤小宝玲，谭及玉红，始知即在三径草堂，相去不远。同人欣跃，挑灯亟访。时秋月微阴，商飚徐扇。莲花漏下，已将三滴。披荆履棘，越陌度阡。深巷重门，铜镮徐叩。老媪少娃，款关延客。白已他出，期以翌辰。待晓招携，重寻莎径。直造绮窗，玉人初起。倚帘晓装，鬒发如云。■⑴鬌珠额，桃腮含晕。杏靥微涡，娇逐步来。羞从面起，靡颜韶齿。星眸射人，含笑延坐。寒喧甫毕，一座尽怡。顷之春柳生踵至。女伴麕集，合坐谐谭，数刻始别。从此同人招饮，座无玉红不乐，玉亦非坐中人不欢也。玉善觞政，拇战尤工。东山生最喜与角。酒兵亦称大户，酒酣耳热，逸兴横飞。媚态憨情，色飞眉舞。举坐冁然。顾性特兀傲，脂粉生涯，偏忤权豪。桃李其色，铁石其心，不免动遭时忌耳。 
　　双珠年称十七，旧隶京江。为三径主人假女，挂籍邗上。肥比玉环，憨如袁宝。固宜长把花枝傍辇行也。谐语媚词，百态横集。而双蛾微促，若不胜清。十二峰人与有旧欢，既而唇反。东山生屡思还珠合浦，鸳字重描，竟未易再为撮合也。性慷爽，遇所不可，不少假借。背人默坐，冷语侵心，令人不能复耐。当其得意，魂飞色授，情态嫣丽。妖语妍词，百端交作。加以颜如红玉，光艳莹然。芳容相对，真个销魂。倘入汉宫，合德亦当却步，诚祸水也。无他伎能，而艳帜独树。余在白门，即耳其名。到此，始知名不虚得。第其素性翾轻，乳燕傍门，不肯旧巢恋主，恐花暝柳昏，仍未免春泥狼籍耳。喜凤姓王氏，年祗十四，举止佻冶，而时复羞涩。娭光妙视，情态天生，宛似大家青衣。兰香亦王姓，年已不少，貌瘦削。见客依依，移晷不去。盈盈脉脉，若不胜情。妹兰娟倩爽，齿牙快利，间以诙谐，时作憨态，工讴北词，年仅及瓜，当推后来之秀。明珠旧名小如意，齿近老凤，貌平平而雅工弹词。东山生每见，必索其唱小词，颇觉听之忘倦也。 
　　宝珠，邗上人，而新归自崇川。余初从岑氏斋头见之。齿类徐娘，而偏饶丰韵。天寒倚竹，翠里生怜。弱柳晚风，珊珊莲步。有林下风气，非复障袖抹肩故态也。雅工词令，从容酬答，款曲得宜，酒酣度曲，以盏代茗，可称大户。觞政极严，不少假借。东山生尝与角拇战，鏖数十合，始不相下。既而输服，饮乃极欢。侨高麻子家，以事杜门，客必逾垣，始得相见。同人过访，偶效西厢，粉墙儿不至高似青天也。 
　　瘦如飞燕，弱不胜衣。鬓影花香，别余清韵。花丛中目为瘦宝珠，果然人比黄花矣。小云旧为京江名下。侑觞者，招无虚夕，而色艺平平，名士殆如冠玉耳。小素为麻子假女，娟楚有致，举止安详。久负时名，近为一武夫以千二百金购去，水底鸳鸯，固较胜溪头鸂鵣。第闻十二金钗，已列其六。满园春色，恐不免有红杏出墙之虑也。夏秀莲，金莲之妹，自京江还。丰硕醲粹，靡颜腻理，体似昭仪。客有挑之者，以鬑鬑有须，始多扞格。俄此君以星相之说，属工芟薙。夜雨池塘，不生春草：东风帘幕，独对名花，何乐如之。好事者辄缘此相嘲，客亦不讳言之也。姊妹并工度曲。曼声徐引，听之忘倦。金莲字云仙，尤工琵琶。指音清脆，颇殊俗响。谭话娓娓，举止娴雅，珊珊子亟称之。现亦旋邗。酒阑茶罢，偶一清谭，觉梨花夜月，别有会心。较异芳春桃杏，差堪与南枝倩影，同秀罗浮尔。 
