<!-- { "loadSidebar": true } -->
　　籋磴縁梯兴未穷青冥有路欲乗风朝云暮雨在脚下井钺参旗落手中比世此身长作客半痴半黠忽成翁枕抛偃蹇巅崕上一洗平生眼界空
　　次韵郑维心咏梅一首
　　山路雪消梅半吐隔林光巳见踈明冻醪似蜜从谁赏斲句如氷得我惊卧树照溪春思净细香留客暮寒清胡尘未逺邉风急十载花前笑不成
　　次韵林少瞻逰禹庙一首
　　客里杯觞不易逢越王宫好莫匆匆春容雨打风吹后山色朝来暮去中京国昔从秋序别斋厨犹忆饭时同清时更作他年约七塔三山梦巳通
　　元日得雪三日立春
　　斗柄御山晚直寅夜闻笳鼓又迎春尚欣穷臈酬三句更见嘉蔬继五辛鸠杖多情扶我老琪花有意为谁新甲兵不用银河洗始觉今年一笑真
　　比过石壁访王元渤舍人欲观棊战闻同鱼轩出逰独与戎琳二师对语久之明日元渤有诗见贻次韵奉酬
　　缓缓逰春且莫催而今挥麈短辕回一百五日天气近二十四畨花信来赌墅未容窥谢傅印心聊复探黄梅归来索共梅花笑老眼如何得暂开
　　次韵奉酬元渤见过奕棋小饮及观馆阁题名之作
　　珠玉当年欬吐成元刘何自敢齐名梦回云海西昆逮春到江村北渚明谁为少陵偿酒债更怜侯喜得诗声杯中贤圣君休问局上光隂我独惊
　　方欲相约为孔侯溪上之逰忽辱佳篇复次元韵
　　山色溪烟淡墨成隔溪幽鸟自呼名未妨浊酒陪心赏更借清诗作眼明桃叶不关今夕恨松枝犹是古时声扁舟醉后从漂兀到处应无宠辱惊
　　次韵周秀实监丞嘉仲府判叔侄贻王元渤舍人二首诗中见反且恨不与奕棋之会
　　不踏清门晓鼓朝山林真乐在朋曹乌衣贤胄风流逺赤壁诸郎气义髙防事裁诗多态度也应索酒甚粗豪残年我独棋中影从此天刑傥遯逃
　　又
　　人言我老是顽仙坐隠纹枰不计年何用山防分小大直将壶峤比方圎争雄未羡七擒略见事常输一着先好覔周郎云水外红渠千顷藕如船
　　次韵郑维心见贻一首
　　身病何因到赤墀眼昏不复下书帷杯觞有限长羞澁故旧无多足别离对白抽黄余习气看朱成碧记当时【看朱成碧醉中眼施粉太白樽前人此维心旧诗仆初相识时所见也】江村投老俱牢落犹喜诗情似拾遗
　　维心以仆假守毘陵与嘉禾南徐弟侄分符接壤作诗见贻次韵一首
　　家风五字作长城四至何曽慕九卿问舍山林端欲老分符湖海尚叨荣北南二阮俱贫士大小两冯慙颂声独羡书成郑夫子会令千载意分明
　　次韵万廷老见贻一首【时共语于梅花亭上】
　　梅花村上驻归帆知有幽人住此庵谁遣疎香随柁尾故怜春色在枝南溪前水落沙痕出门外山横雪意酣诗似何郎情不浅更留会处后来谈
　　次韵王柱史题密印师竂一首
　　岩下风清进竹凉道人身共翠梢长饥肠欲和春泉响鼻观先防煮菜香何处人间有痴黠不将身外较闲忙邻家柱史哦诗夜未厌敲门月到墙
　　留题吕宣义知命小园一首
　　虽无万竹等封侯半畆清隂趣自幽菘韮未能供早晚菊兰聊欲记春秋归来久巳同彭泽休去宁须问石头短褐飘零嗟我老他年未往亦风流
　　登学宫城墙眺望寄曽宏父
　　寂寞无氊老郑防登临此日意茫然云开孔渚炊烟外春到西城战血邉江草唤愁无畔岸官梅动兴得清妍南风藻思传家旧好寄东风御栁篇
　　同诸曺泛舟城南曽守饟酒示诗次其韵
　　十年溪渚梦经行更借风烟作眼明官身拟赴鸥鹭约小敌忽逢诗酒勍今者不乐愧幽子日后欲醉无麴生五马会寻芳草路肯教緑叶便隂成
　　题章右推砥斋一首
　　今古时清罚亦清由来谳狱赖儒生将军误怪狱吏贵廷尉今称天下平万态讵容逃水镜此心真欲似权衡公家世徳髙门阀更看隂功踵令名
　　题道塲山一首
　　云乱修堂水不如妙香随处满空虚头陀浩刼衣尘在回向此生心地初渉世情疎终简懒爱山縁重费消除道人劝我发深省相对五更聴粥鱼
　　莫师文以访弟调官巴川用周子醇韵作诗赠行
　　三刀昔梦剑东州援笔今看峡倒流晚嵗拾遗长忆弟异乡王粲忍登楼微官等是身悬寄平世何曽道阻修他日归飞两黄鹄伴侬苕渚共酬
　　次韵邵子非见贻一首
　　梦想丰神不记春相逢欲看梦中因安知晚嵗归吴客却见当时入洛人【仆崇宁间与子非同学校今始相识】赋似文园真有气诗非子建谅谁亲会须剪烛西语莫怪床头酒事频从子非登月波楼戏用前韵并简何子楚
　　洗醆初尝麴糵春一樽相属是前因忽惊万顷月波上相对九霄风露人十载京尘如梦破半生鸥鸟巳心亲他时唤取何郎到要遣官梅动兴频
　　寄燕山帅幕家侄季髙一首
　　畴昔江湖自在身而今骑马犯邉城宁无楚尾吴头梦厯徧燕南赵北春壮士似渠终有遇衰年如我尚谁亲屈州抑县不伸里老此嵚可笑人
　　禹庙一首
　　苗山风驭日翩翩人道桐棺此巅今事独闻鵶种麦故村不见鸟耘田逺忧邉塞清无日更望仓箱屡有年收揽封疆归禹贡忍看兵气污山川
　　谢会稽守翟内相临学行乡饮酒之礼
　　清晓传呼振防衣泮林云日炫旌旗风尘贴妥投戈后色笑雍容劝学时先世流芳今有继圣图旧正畴咨王褒愿草得贤颂可但中和宣布诗
　　次韵方允廸秘监会稽相遇懐吴兴旧逰二首
　　故山畴昔奉英逰老去功名失路头江海一官如许冷田园三载不知秋谢公塘外千峰紫何楷庐邉一径幽心折少陵存殁句恨无酒力破劳愁【旧逰方时敏吴亦虚皆巳物故】
　　又
　　鉴湖列嶂自天开云色岚光入酒杯忽遣同逰有陶谢故应交契拟陈雷他乡日日典衣醉公事时时牵马来要买扁舟穷胜絶共追樵径晚风回
　　檇李从允廸借居鸬鷀源上沈必先侍御有诗宠其行次韵并呈二公二首
　　飘零暮景今如许慙愧髙人久卧庐好客儿童捴欢喜多情草木自扶疎百年梦幻真何有一壑风烟尚借居寄谢南台温御史此身休戚正关渠
　　又
　　向来多病更多忧命与谁谋出怨仇坐念甘泉方避暑不知楚泽又悲秋长蛇肆毒心犹在战马何时鞚暂休横榻故人身卫主素书能复讯侬不
　　再用韵呈允廸秘监江子我郎中二首
　　二纪风埃长作客了知身世是蘧庐老来诗酒多无味乱后交亲未肯踈曽见雄风追楚赋尚堪雌霓读郊居愿公先卜嵌岩隠利宁忘郑国渠
　　又
　　异时畎畆不忘忧避俗今犹若避仇直指威声曽震岳封章义气欲横秋诗成故客知无敌酒尽慿谁为起谋嵗晚相逢山在眼从公脚厯颇能不
　　次韵必先侍御和郑维心忆梅并寄维心
　　紫梅溪上春先到余不沙邉草未芳五字真曽赋桑落四弦犹忆调枫香雪中孤艶应愁絶竹外斜枝不掩蔵永望佳人在空谷此时幽独未须伤
　　再用韵寄沈次律学士
　　溪上青云覆短墙杖藜谁共掇幽芳忽惊馆梅花破想见山斋竹叶香倦客鬓丝今防染使君心事独韬蔵何当归赴春盘约苦苣嘉蔬未足伤
　　次韵维心赋次律见一亭二首【次律自号柯田山人】
　　向来金埓与铜山可是无由未得闲纸上功名追逸景镜中心事迫摧顔溪云惯作多时别陇月今迎一个还始信柯田棃枣地不令榛棘有遗删
　　又
　　循除春水渐淙淙心静魔军久巳降未省芳菲谁是伴不妨莺燕自成双眼中浊酒倾如海门外清溪欲拟江会见扶藜添一老共聴疎竹响风牕【仆所借徳清僧舍居有竹林流泉之胜恨未得见也】
　　次韵维心赴次律赏芍药一首
　　岩前红药媚深幽更为余春一笑留畴昔邹枚俱倦客而今陶谢得同逰真香雨裛来无尽妆艳风熏喜欲浮未羡木奴千户比主人原是醉乡侯
　　次韵维心赠葛鲁卿待制求花栽一首
　　此日宁无健歩移春前行近看花时故园乐地今余防小县风光客不知剰买名裁令乱眼却嫌芳思只撩诗属公归赋丹青手问圃寻农独我宜
　　卢叔才相过夜话戯成一首
　　七年诗酒恨难同未省相看作麽容多病襄阳长瑟缩苦心冬夜更龙钟巳知昔者非今者莫问渠侬胜我侬手剪西深夜烛细聼吴语话心胸
　　寄云门长老持公一首
　　梦境清逰记昔曽而今双鬓巳鬅鬙此生有分寻云水到防逢人说葛藤紫芋波棱真在眼青鞋布韈未输僧会投枯木堂中老只恐诗情罢不能
　　次韵宋希仲贻故人虞仲容一首
　　乱前交旧今余防道故伤时得涕零门外溪山无頼碧眼中须鬓可怜青十年持槖气横出三斗朝天心独醒却喜元龙豪放在不妨下马索银瓶
　　送希仲出守三衢一首
　　临别溪山眼重开秋风扬斾更悠哉平生气槩今逾壮一郡清平欲挽回防乱有谁谈旧事论思此日要真才公行勿亟朝天路帝有甘泉密诏来
　　次韵寄懐王元渤舍人一首
　　倦飞鸾省戢脩翎乞与云山作卧屏醉里书床堆束笋梦余楸局见稀星君心傥似当时赤吾髪应无耐久青老去尚堪驱使在会持归檝到溪亭
　　林懿成检正见贻次韵谢之林乃同年
　　集英唱第偶追攀老着青衫独汗顔富贵逼公那得谢云泉招我久应闲鸾台着展经纶手鼇禁行趋供奉班黄发故人空跂想应无春梦到林间
　　将如会稽用允廸韵留别子我诸公一首
　　对酒休悲落木秋霜花犹足当传筹每怜别赋空多感晚信离骚并是忧盏底圣贤何足论眼中泾渭正争流时危忍袖经纶手行见聘书如鹤头
　　送方务徳提干赴官浙西一首【时同在鸬鷀源】
　　二十年前湖海旧而今人物粲琅玕文章自袭家风羙骨相仍无容父寒会有忠诚能贯日不应漫浪嬾为官他年鹓鹭行中见傥似鸬鷀源里看
　　次韵沈必先尚书见别一首
　　翩翩旗尾破新晴颇似龙驹脱在坰再上封章辞雨露故令髙节焕丹青卿云媚日懐仙隠白鹭迎舟宿晚汀预想山斋春酒熟可无残梦到南屏
　　次韵傅子骏右司见贻一首
　　大斾华镳昼掩扉松门沙带山围循除涨水春来急释峤孤云懒后归试看青鞵縁磴道不妨野服坐苔矶应嗟客路风尘暗绕树惊乌未得依
　　次韵无言兄卜筑二首
　　求田问舍岂徒为晚悟前言不我欺地占玉杯初应卜门临苕水宛分枝乡关怪客归何早圣主思贤降不迟磊落胸中三万字不应无意拯时危
　　又
　　石枕方床緑浪藤清谈散带似懐氷蔬尚杂水中蟹肘翣莫挥上蝇五斗为贫真世业一防归隠岂人能防鸿万里今何慕应笑饥飞侧翅鹰
　　张仲宗判监别近三十年经由余不访余有诗次其韵
　　乱前犹省当时事乱后浑如隔世人得见升平且欢喜莫将心念到亨屯衔杯傥办中山醉覔句谁如小庾新三十年前痴半黠相逢终不忘天津
　　次韵沈次律家并蔕芍药一首
　　习家池馆酒如淮为破幽人一日斋前庑芳菲骈蒂萼后堂莺燕啸朋侪忽惊暗緑将成幄却喜双红欲缀钗草木会为门戸庆而今兰玉巳当阶
　　次韵牧庵禅师持公见贻一首
　　防防摩尼直万金半生空探九渊寻波离懴罪何名罪老可安心不见心碧涧寒泉流自古斋厨煮菜味常今牧庵巳断人牛迹纯白何妨黒半侵
　　次韵郑禹功见贻一首
　　当年负笈京华客振臂论交法从班何武诵经来蜀郡士龙持论出云间杯觞引满风流甚嵗月惊心昨梦还短檝未妨相访覔要看拄颊面西山
　　次韵徐季山学正释奠先圣之作
