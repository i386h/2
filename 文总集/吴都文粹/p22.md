<!-- { "loadSidebar": true } -->
　　所谓六失者一曰水性就下苏东枕海北接江但东开浚昆山之张浦茜泾七了三塘而导诸海北开常熟之许浦白茅二浦而导诸江殊不知此五处者去水皆逺百余里近亦三四十里地形颇髙髙者七八尺方其水盛时决之则或入江海水稍退则向之欲东导于海者反西流欲北导于江者反南下故自景祐以来屡开之而卒无效也二曰苏之厌水以其无隄防也故昆山常熟吴江皆峻其隄岸设官置兵以巡治之是不知塘虽设而水行于隄之两傍何益乎治田故徒有通往来御风涛之小功而无卫民田去水害之大效三曰书云三江既入震泽底定今松江在其南可决水而同归于海昆山之下驾新洋大虞小虞朱塘新渎平乐戴墟等十余浦是也殊不知诸浦虽有决水之道未能使水之必泄于江也何则水方汗漫与江俱平虽大决之而隄防不立适足以通潮势之冲急増风波之汹怒耳四曰苏州之水自常州来古者设望亭堰所以御常州之水使入太湖不为苏害谓望亭之堰不当废也殊不知苏聚数郡之水而常居其一常之水数路而望亭居其一岂一望亭之水而能为苏之患耶故望亭堰废则常被其利而苏未必有害存之则苏未必利而常先被害矣故治苏州之水不在乎望亭堰之废否也五曰苏水所以不泄者以松江盘曲而决水遟也古之曲其江者所以激之而使深也激之既久其曲愈甚故漕使叶内翰开盘龙区沈諌议开顾浦谓松江之曲若今槎浦及金灶子等浦皆可决也是説仅为得之但未知苏之水与江齐平决江之曲者足以使江之水疾趋于海而未能使田之水必趋于江也六曰苏本是江海陂湖之地谓之泽国自然当漫然容纳数州之水不当尽为田也故国初之税才十七八万石今乃至于三十四五万石是障陂湖而为田之过也是説最为踈濶殊不知国初之逃民未复今乃尽为编户税所以昔少而今多也借使变湖为田増十七八万为三十四五万乃国之利何过之有且今苏州除太湖外止有四湖常熟有昆城二湖昆山有阳城湖长洲有沙湖是四湖者自有是名而其濶畧不过十余里其余若昆山之所谓斜塘大泗黄渎夷亭髙墟巴城雉城武城防家江家柏家鳗等瀼及常熟之市宅碧宅五衢练塘等村长洲之长荡黄天荡之类皆积水而不耕之田也其水之深不过五尺浅者可二三尺其间尚有古岸隠见水中俗谓之老岸或有古之民家阶甃之遗趾在焉故其地或以家或以城或以宅为名尝求其契劵以为騐云皆全税之田也是皆古之良田而今废之耳已上六説者皆执一偏之説而未能通其理也必欲治之固当去其六失行其六得曰辨地形髙下之殊求古人蓄泄之迹治田有后先之宜兴役顺富贫之便取浩博之大利舎姑息之小恩也一何谓地形髙下之殊曰苏州五县号为水田其实昆山之东接于海之陇东西仅百里南北仅二百里其地东髙而西下向所谓东导于海而水反西流者是也常熟之北接于江之涨沙南北七八十里东西仅二百里其地皆比髙而南下向所谓欲北导于江而水反南下者是也是二处者皆谓之髙田而其昆山身之西抵于常州之境仅一百五十里常熟之南抵于湖秀之境仅二百里其地低下皆谓之水田髙田者常欲水今水乃流而不蓄故常患旱也唯若景祐皇祐嘉祐中则一大熟耳水田者常患水今西南既有太湖数州之水而东北又有昆山常熟二县身之流故常患水也唯若康定至和中则一大熟耳但水田多而髙田少水田近于城郭为人所见而税复重髙田逺于城郭人所不见而税复轻故议者唯知治水而不知治旱也二何谓古人蓄泄之迹曰今昆山之东地名太仓俗号堈身堈身之东有一塘焉西彻松江北过常熟谓之横沥又有小塘或二里或三里贯横沥而东西流者多谓之门若所谓钱门张堈门沙堰门吴堈顾庙堈下堈李堈门及斗门之类是也夫南北其塘则谓之横沥东西其塘则谓之堈门堰门斗门者是古者堰水于堈身之东灌溉髙田而又为堈门者恐水之或壅则决之入横沥所以分其流也故堈身之东其田尚有丘亩经界沟洫之迹存焉是皆古之良田因堈门壊不能蓄水而为旱田耳门之壊岂非五代之季民各従其行舟之便而废之耶此治髙田之遗迹也若夫水田之遗迹即今昆山之南向所谓下驾小虞等浦者皆决水于松江之道也其浦之旧迹濶者二十余丈狭者十余丈又有横塘以贯其中而棊布之是古者既为縦浦以通于江又为横塘以分其势使水行于外田成于内有圩田之象焉故水虽大而不能为田之害必归于江海而后已以是推之则一州之田可知矣故苏州五门旧皆有堰今俗呼城下为堰下而齐门犹有旧堰之称是则隄防既完则水无所潴容设堰者恐其暴而流入于城也至和二年前知苏州吕侍郎开昆山塘而得古闸于夷亭之侧是古者水不乱行之明騐也及夫隄防既壊水乱行于田间而有所潴容故苏州得以废其堰而夷亭亦无所用其闸也为民者因利其浦之濶攘其旁以为田又利其行舟安舟之便决其隄以为泾今昆山诸浦之间有半里或一里二里而为小泾命之为某家泾某家浜者皆破古隄而为之也浦日以壊故水道湮而流遟泾日以多故田隄壊而不固日堕月壊遂荡然而为陂湖矣此古人之迹也今秀州潮海之地皆有堰以蓄水而海盐一县有堰近百余所湖州皆筑隄于水中以固田而西塘之岸至有髙一丈有余者此其遗法也独苏州壊之耳三何谓治田有先后之宜曰地势之髙下既如彼古人之遗迹又如此今欲先取昆山之东常熟之北凡所谓髙田者一切设堰潴水以灌溉之又浚其所谓经界沟洫使水周流于其间以浸润之立堈门以防其壅则髙田常无枯旱之患而水田亦减数百里流注之势然后取今之凡谓水田者除四湖外一切罢去其某家泾某家浜之类循古今遗迹或五里七里而为一縦浦又七里或十里而为一横塘因塘浦之土以为隄岸使塘浦濶深而隄岸髙厚塘浦濶深则水通流而不能为田之害也隄岸髙厚则田自固而水可壅而必趋于江也然后择江之曲者若所谓槎浦金灶子浦而决之使水必趋于海又究五堰之遗趾而复之使水不入于城是虽有大水不能为苏州之患也如此则髙低皆利而无水旱之忧然后仿钱氏遗法收图囘之利养撩浅之卒更休迭役以浚其髙田之沟洫与水田之塘浦则百世之利也四何谓兴役顺贫富之便曰苏州五县之民自五等以上至一等不下十五万户可约古制而户借七日则嵗约百万夫矣又自三等以上至一等不下五千户可量其财而取之则足以供万夫之食与其费矣夫借七日之力故不劳量取财于富者故不虐以不劳不虐之役五年而治之何田之不可兴也五何谓取浩博之大利曰苏州之地四至余三百里若以开方之法而约之尚可方二百余里为田六同有畸三分去一以为沟池城郭陂湖山林其余不下四同之地为三十六万夫之田又以上中下不易再易而去其半当有十八万夫之田常出租税也国朝之法一夫之田为四十亩出米四石则十八万夫之田可出米七十二万石矣今苏州止有三十四五万石借使全熟则常失三十四万石之租又况因水旱而蠲除者嵗常不下十余万石而甚者或蠲除三十余万石是则遗利不少矣今或得髙低皆利而水旱无忧则三四十万之税必可增也公家之利如此则民间従可知矣六何谓舎姑息之小恵曰是议之兴或者必曰向者苏州或治一浦或调一县而役一月则民劳且怨矣今欲尽一州之境役五县之民五年而治之其工力盖百倍于向时是役未兴而数千百万之民已呶呶矣非养民之道也曰向者之兴役也多兴于大水方盛之际是时公私匮乏疾疠间作故民劳且怨也今或于平嵗无事之时借力以成利何劳怨之有传曰使民以时又曰以佚道使民虽劳不怨又曰悦以使民民忘其劳是虽至治之世未尝不役民以使之也唯近世不求所以养之之道使跻于富庻但务其姑息之末使至于饥饿而不能相生然后又従而赒之故上愈乏而下益困有可以除数百年未去之患兴数百里无穷之利使公私皆获其益岂可区区计国家五载之劳惜百姓七日之力耶
　　熙寜三年昆人郏亶自广东机宜上奏以谓天下之利莫大于水田水田之美莫过于苏州然自唐末以来经营至今终未见其利者其失有六今当去六失行六得
　　昔有论古人治低田髙田之法者谓禹之时震泽为患东有堈阜以隔截其流禹乃凿断堈阜流为三江东入于海而震泽始定【阙】　　　于环湖之地尚有二百余里可以为田而地皆卑下犹在江水之下与江湖相连不能耕植而水靣又复平阔足以容受震泽下流使水势散漫而三江不能疾趋于海其沿海之地亦有数百里可以为田而地皆髙仰反在江水之上与江湖相逺民既不能取水以灌溉而地势又多西流不得蓄聚春夏之雨泽以浸润其地是环湖之地常有水患而沿海之地常有旱灾如之何而可以种蓺耶古人遂因其地势之髙下井之而为田其环湖卑下之地则于江之南北为縦浦以通于江又于浦之东西为横塘以分其势而棊布之有圩田之象焉其塘浦濶者三十余丈狭者不下二十余丈深者二三丈浅者不下一丈且苏州除太湖之外江之南北别无水源而古人使塘浦深阔若此者盖欲取土以为隄岸髙厚足以御其湍悍之流故塘浦因而濶深水亦因之而流耳非专为濶其塘浦以决积水也故古者隄岸髙者须及二丈低者亦不下一丈借令大水之年江湖之水髙于民田五七尺而隄岸尚出于塘浦之外三五尺至一丈故虽大水不能入于民田也民田既不容水则塘浦之水自髙于江而江之水亦髙于海不烦决防而水自湍流矣故三江常浚而水田常熟其阜之地亦因江水稍髙得以畎引以灌溉此古人浚三江治低田之法也所有沿海髙仰之地近于江者既以江流稍髙可以畎引近于海者又有早晚两潮可以灌溉故亦于沿海之地及江之南北或五里七里而为一縦浦又五里七里而为一横塘港之濶狭与低田同而其深往往过之且堈阜之地髙于积水之处四五尺至七八尺逺于积水之处四五十里至百余里固非决水之道也然古人为塘浦濶深若此者盖欲畎引江海之水同流于堈阜之地虽大旱之嵗亦可车畎以溉田而大水之嵗积水或従此而流泄耳非专为阔深其塘浦以决低田之积水也至于地势西流之处又设堈门防门以潴蓄之是虽大旱之嵗堈阜之地皆可耕以为田此古人治髙田蓄雨泽之法也故低田常无水患髙田常无旱灾而数百里之地常获丰熟此古人治低田旱田之法也二论后世废低田髙田之法者古人治田髙下既皆有法方是时也田各成圩圩必有长每一年或二年率逐圩之人修筑隄防浚治浦港故低田之隄防常固旱田之浦港常通也
　　古之田虽各成圩然所名不同或谓之叚或谓之围今昆山低田皆沈在水中而俗呼之名犹有野鸭叚大泗叚湛叚及和尚围盛熟围之类
　　至钱氏有国而尚有撩清指挥之名者此其遗法也泊乎年纪緜逺古法隳壊其水田之隄防或因田户行舟及安舟之便而破其圩
　　古者人户各有田舎在田圩之中浸以为家欲其行舟之便乃凿其圩岸以为小泾小浜即臣昨来所陈某家泾某家浜之类是也説者谓浜者安船沟也泾浜既小隄岸不髙遂至壊却田圩都为白水也今昆山柏家瀼水底之下尚有民家阶甃之遗趾此古者民存圩中住居之旧迹也今昆山富户如陈顾陶辛晏沈等田舎皆在田园之中每至大水之年亦是外水髙于田舎数尺此今人在田圩中作田舎之騐也
