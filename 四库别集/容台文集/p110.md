<!-- { "loadSidebar": true } -->
　　余自戊戌秋以高丽纸书法华经是年先成一卷谓此全经当在一岁之内可圆满因愿今戊申矣止四卷有奇也余亦冉冉老矣每叹胜缘难就日月不居今见道寅此册仅易寒暑皮纸骨笔报佛恩报亲恩覩应念而就可愧余惰并为赞叹希有 
　　唐时法道之盛有写法华经笔下出舍利无数者见于颜鲁公多宝塔碑宋时宗风炽然扫荡殊胜一切相而禅师舍利犹相传不绝颇恠当代鲜闻此事盖正念坚固为法忘躯者实难其人耳如上人以舌血为墨写出法华经知其舌端花衣里珠皆舍利也赞叹不已 
　　少时读颜鲁公碑称法师写法华笔下落舍利以百数及余写法华十年不得一粒友人谓刻石流通令见闻者发心何必舍利何非舍利然摹刻不易成就先得普门品又与云栖禅师书弥陀经为寿书成一月禅师迁化若有所待可当舍利一斛 
　　宝志公摩石麒麟顶止与慧业文人受记无大饶益乃武林之隽从云栖禅师游者师以慈善根力熏之往往以掩骼放生而作佛事金季真其著者有芝生于堂因属余颜其堂而以昌独之好石刻余书庋其中余读元征之集北峯兰若有刻法华经七卷余亦书成此经倘刻石孤山可续唐事且于翰墨场结趣向大乘之缘亦有当于云栖师者季真谓何 
　　云栖莲池大师甲寅正月八月初度余以师纯提凈土扫彼狂慧行在梵纲志在观经僧腊最高居然古佛乃书此经刻石流布以广弘愿亦祈大年自愧笔法弱劣不能如赵文敏之为中峯书凈土一百八诗足传耳 
　　真如不变千佛即一不变随缘一佛而千古佛所以有云佛之一字吾不喜闻也虽然地藏经云人命终时闻一佛名号一辟支佛名号皆得免苦当四大分散神识分飞一佛名号俱不能记忆自非平生串习安能于尔时得力所谓一句染神历刼不易蔡居士道寅所以书写受持念诵千佛名经也唐人以曲江题名为千佛名经宋人以元佑党碑为千佛名经道寅以千佛名经为千佛名经是同是别 
　　佛言读诵书写诸经必兼广为人说法惟是剌血所书令诵者作皮纸骨笔想作刀涂堪忍想作痛非实相想是转经一度即说法一度即身为床坐以庄严护持未足多也何论钱贝小小捐舍不以成就藏经功德乎苏州竹堂寺张安道血书楞伽宋景濂夙命感悟因缘在试以谂之诸檀度者嘉兴有济舟和尚蚤岁不曾识字因口授礼观音文经三岁忽发智慧于内外典豁然通晓腹为箧笥辨若悬河晋陵唐应德时就访之与谈濂洛关闽之学尤似夙悟大士冥加显被之力不可诬也济有语行于世因书此文志之（书礼大士文） 
　　此余辛卯以庶常请告归泊舟黄河船窓多暇所书禅德偈颂之一也今三十二年矣曩时一以黄素黄庭为师每于回锋布势着力后来稍率意酬应不复能尔唐时刘长卿与王维同社大历以后列之中唐人之阅世自为今古如此（书宝镜三昧） 
　　有求黄山谷书者山谷荅云吾书何足以塞请当书七佛偈结般若缘今盐宫陈光禄所刻擘窠书是其一也四十年前达观禅师数举扬此偈中毘舍浮佛偈自谓毕生参学已证一句半若麤心狂慧之流必妄意四句偈岂有拣择若为有证未证不知证者境界非未证者所知耳圆觉经云知幻即离不作方便离幻即觉亦无渐次祖意教意原无异同要须觌面相逢寂灭现前始得逊之玺卿以此七偈刻石流通开人眼目奉荐太君冥福岂止人天小果是偈所在现佛母塔庙矣 
　　以虞伯施庙堂碑法书此偈贞观时楞严犹未经翻译永兴破邪论亦世谛流布尔颜鲁公颇事道言李北海但作碑版怀素着袈裟犯饮酒戒草书狂纵不足与写经手较量功德唐世学书甚盛皆不为释典所用梁肃房融其书不称惟裴休深于内典兼临池之能淳熙帖所刻是已至宋苏黄两公大于翰墨为佛事宋人书不及唐其深心般若故当胜也余蚤岁习耳根圆通每书之几所谓一举一回新者 
　　白香山得法于鸟窠禅师其生平宦路升沉皆以禅悦消融入不思议三昧此八偈名为渐偈实顿宗也苏端明亦是乐天辈人笔铓更峻利不知受用处似香山何如耳 
　　余在长安得赵伯驹畵老姥授阴符图及游白岳见赵子昂书阴符小楷并置箧中尝欲拟为之书可能勉畵工绝不能摹也此经禇中令曾写一百五十本余平生只书此本然机在目三言余亲验之蒲团不啻禅家所云日转百千卷矣 
　　此米海岳所书与李荃受之老姥者文少异禇河南书一百五十本余见二本亦有异同唐世释典流通胜于道教故也人知其神而神不知 【 句】 不神所以神 【 句】 读者多失之昔有禅师误读楞严知见立 【 句】 知即无明本知见无 【 句】 见斯涅盘或谓之曰此经以四字成句柰何误读禅师云任他自合我只依旧盖悟处在此耳米老三盗既宜书作冥字必有所据觉冥字胜宜字与不神之旨益亲切也误书皆如此则善矣 
　　余为庶常时以柳书书馆阁试文但用碑帖小变未见清静经也此帖苏门高子业宋藏今归义兴吴光禄丞澈如宋榻精妙下真迹一等耳 
　　柳诚悬有小楷清静经余摹于海上潘光禄刻之鸿堂帖因摹手不称未尽柳法今停云馆刻玄真护命经亦栁书也以护命经参合嘉禾项希宪所藏诚悬度人经真迹书法知其与颜尚书颉颃名不虚传矣 
　　右钟绍京书遁甲神经有宣和政和小玺宋徽宗标识倪元镇家藏有元镇跋语笔法精妙回腕藏锋得子敬神髓赵文敏正书实祖之余从真迹临写数行钟书世无传本自可以意求耳 
　　宋徽宗大观年诏龙大渊等以内府所藏晋唐真迹重加摹刻金石之工较淳化阁帖更胜阅世既久日少日亡临池之家得残本断章如优昙出现王元美先生先购五卷已后补一卷及余又补首卷尚有三六九卷须其完谋刻之石余友陈懿卜若不能为河清之竢曰宋时官帖惟两府大臣颁赐一本苏黄诸公已为希觏大观既在官帖之上刻石易为流通是人入传庾岭衣也余无以难之因为题此 
　　此帖少三六九卷徧访之江以南不得陈居士从江阴夏茂卿摹之遂成完璧茂卿好古精鉴书学甚深帖为朱湖庄孙氏所藏传流有据诚海内书家之一快也 
　　宋人集阁帖何以不入颜平原而柳帖非一种当是宋初尊颜者犹少至苏黄诸公出始宗尚之如子长史记晋魏以后皆不甚行而班掾最着古人精神发露故有时节也 
　　阁帖赝者居半自宋时已采集多舛黄长睿论之详矣然长睿非端门书家每以文字古今为辨间有淆讹余只以书理作断案凡古人真迹必以态胜此片言居要耳 
　　古人书皆以奇宕为主绝无平正等匀态自元人遂失此法余欲集阁帖中最可见者作一书谱所谓字如算子便不是书摇笔便当念此自然超乘而上 
　　书家好观阁帖此正是病盖王着辈绝不识晋唐人笔意专得其形故多正局字须奇宕潇洒时出新致以奇为正不主故常此赵吴兴所未尝梦见者惟米痴能会其趣耳今当以王僧虔王徽之陶隐居大令帖几种为宗余俱不必学 
　　黄长睿评张从申书出于北海赵子固又以北海学子敬病在欹侧若张从申即无此矣然从申书实似北海之法华寺碑而北海出奇不穷故当胜云余尝谓右军如龙北海如象世必有肯余之言者 
　　今年春正吴阊得王百谷所藏宋榻绛帖顷携以自随疑为澧州帖观其每数十行辄有武陵二字又疑为鼎帖及入常武署中翻阅第一卷以宋太宗为弁跋曰太宗皇帝御笔在绛州摹为诸帖之首后有欵名曰鼎州提举曰沅州判事常为鼎州而武陵其附城邑也乃为鼎帖持为绛州二字所误而世人只知有绛帖遂误名为绛帖耳绛帖鼎帖星鳯楼群玉黔江淳熙秘阁续帖世皆无传至有对面不识者余之具眼犹知床头捉刀为真魏武耶志此俟他日语百谷了一公案也乙巳六月七日舟次城陵矶时自常荆较士还武昌书 
　　月仪帖书家所重米南宫一帖有云月仪只唐人耳无晋人格辙余得萧子云出师颂观其笔法犹是漆书遗意不当以魏晋后变隶求之 
　　月仪帖本出索靖后多散逸不传此多唐人拟作者笔法亦宗索靖其虚和夭矫间有豹奴遗意大都为章草者必兼右军乃合不则宋克辈耳 
　　李北海为文浩自书碑又有朝议郎王钊排文排文诸碑所罕见徐峤之徐浩父子擅临池之能故是唐之羲献欧阳询亦有欧阳通类徐氏然通小劣于率更耳 
　　范文正公道服赞伯夷颂文氏刻于停云馆帖故是墨池传赏其在范家子孙不啻大训弘璧至于历代诰身世德焜耀皆可以想见遗谋懿行今子孙起作求绝闻之志公之十八代孙必溶文学择其十一附刻于文正墨迹之后盖自忠宣以来阅世百五而手泽如新非夫孝思不匮者不及此余观宋名贤题跋甚伙惟鲁直独存虽子瞻元章犹似缺陷顾余何幸得厕名于纸耶 
　　文贞公以首揆还政归里中去黑头不远犹日事吟咏作白香山语绝肖而英气勃郁则有白傅之达无其俚此册所书诗厥孙中秘君得之故簏装演袭藏为徐氏东序天球非文贞道叶贻厥能有此家风乎为跋其末简以志崇慕（题宝纶阁帖） 
　　余为庶常时王文肃见余阁试卷曰公对策书学率更令复类栁诚悬乎盖文肃深于书书尤深于唐碑晚年犹悬碑刻满四壁特不欲以书名耳辰玉虽不沾沾论书乃眼白一世鲜所许可其天骨既尔秀绝而盘旋唐晋间工力兼至或以为学苏子瞻子瞻实不能尽辰玉也右军灵和大令俊轶于吴光启此刻见之而传以学宪之遗迹王方庆宝章录千秋竞爽矣（天全楼帖） 
　　余友陶周望论诗谓苏子瞻绝类杜少陵余人仅得其皮肉耳辰玉书绝类苏子瞻所得者在形模之外随意结构皆姿态横溢秀色可飡尚宝逊之所刻诸帖是已吴江道中翻阅一过如重闻广陵散也书以志慨（箓斐堂帖） 
　　杨彦冲者余友杨彦履宫谕之弟庶常元章之叔善诗畵尤好余书常从余为玄真钓舫之游所得余行楷甚具又时有摹本且十卷矣余既入长安而彦冲尽以入石念余书多赝本又懒役手腕以此为马文渊铜马之式命之曰铜龙馆帖云 
　　临帖如骤遇异人不必相其耳目手足头面当观其举止笑语真精神流露处庄子所谓目击而道存者也 
　　此卷用笔萧散而字形与笔法一正一偏所谓右军书如鳯翥鸾翔迹似奇而反正迩来学黄庭经圣教序者不得其解遂成一种俗书彼倚藉古人自谓合辙杂毒人心如油入面带累前代诸公不少余故为拈出使知书家自有正法眼藏也 
　　吾尝遇异人传内丹之诀与黄庭经中语如两镜相照了无疑惑若右军黄庭欲拘欲纵若灭若没政是火候消停处人谓右军书道经便有羽人飞仙气象不虚耳此本摹榻逼真宋帖尤为铁中铮铮 
　　黄庭经以师古斋刻为第一乃遂良所临也淳熙续帖亦有之 
　　吴用卿得此卷余乍展三四行即定为唐人临右军既阅竟中间于渊字皆有缺笔盖高祖讳渊故虞禇诸公不敢触耳小字难于宽展而有□又以萧散古淡为贵顾世人知者绝少能于此卷细参当知吾言不谬也 
　　黄庭经稍近钟体与乐毅论东方朔像赞小异宋时所刻是吴通微摹本又经王着临手已非右军本色惟米元章书史所载禇河南绿绫临本致佳耳 
　　此榻当是禇本余曾于沈纯甫司马斋头见之今归问卿收藏弇州先生所谓日临一本当作飞天仙人者是在问卿矣 
