<!-- { "loadSidebar": true } -->
    臣闻赏罚不明，无以示天下；是非一贯，无能建大中。臣窃见义成军节度使李听，位极宠荣，心无报效。朝廷资其承籍，委以统戎，俾代宪诚，付之雄镇。总三万貔貅之众，兼两藩节制之权。冀其俯安危疑，上副恩遇。况陛下授以神算，假以天威，入魏之期，克日先定。而李听拥旄观望，按甲迁延，荧惑人事，逗挠军政。遂使宪诚陷於屠戮，乱众肆其奸凶。由是六郡无依，全师丧败。委贝州而不守，烧劫无遗；望栈口而疾驰，狼狈就道。自图苟免，不惮包羞，蔑弃朝章，有同儿戏。魏州之乱，职听之由，论其负恩，万死犹幸。伏以封常清河南失律，斩於关门；高霞寓唐邓破伤，投诸遐裔。浑镐节制易定，苦战而兵力不支；袁滋逗留西川，欲进而凶渠尚在。或亲当矢石，或躬履艰危，势屈贼锋，竟申朝典，未当贷法，必振皇威。今李听罪恶流闻，中外愤惋，比之常清等辈，万万过之。若陛下犹视含宏，不置极法，臣等恐宪章坠地，天下寒心。伏望付之法司，以正刑典。
    ☆陈齐之
    齐之，太和时人。
    ○故右内率府兵曹郑君墓志铭
    昔郑桓公为王卿士，始受郑於周，因封命氏。汉魏以降，其族滋大。有唐以来，（阙一字）华（阙一字）轨君其裔也。曾王父，河南少尹。王父溥，尚书右部郎中，历青、邢、相、卫（阙一字）幽、怀七州刺史，入为左庶子。皇考华，驾部郎中吉州剌史，仕济其美，时与其能。君即吉州之少子也。隐不违世，显而成晦，於所与以义，於取入以（阙一字）以（阙一字）游江湖而无所为累也。君讳准，字（阙一字）道。其先荥阳人。有宪也之贫，（阙三字）之贵。人之於此，皆不堪其忧；君之於此，未尝滑其（阙四字）为知命也。太和四年正月二日，遘疾终于苏州华亭县白砂乡徐浦场之官舍，享年六十有三。有子五人。嗣曰宗儒，次曰宗韫，次曰宗庆，次曰宗逊。皆衔恤茹哀，克奉先训。又一子奉释氏教，端壳清净，修无生忍，名曰宏直。嗟乎！伯仲叔季，於执丧之礼，皆得顺变。即以其年秋八月廿五日，权葬于义兴县洞庭乡震泽里下朱村原，从宜也。有女三人，皆在冲幼。五子以余有往年之旧，请余於文。铭曰：
    其生也天，其死也天。死生皆天兮，何适非然。呜呼！苟不达於此，哀何胜焉。
    ●卷七百四十五
    ☆舒元褒
    元褒，宰相元舆之弟。登进士，又擢贤良方正。终司封员外郎。
    ○论温造疏
    国朝故事，供奉官街中除宰相外，无所回避。温造蔑朝廷典礼，凌陛下侍臣，恣行胸臆，曾无畏忌。凡事有小而关分理者，不可失也。分理一失，乱由之生。遗补官秩虽卑，陛下侍臣也。中丞虽高，法吏也。侍臣见凌，是不广敬，法吏坏法，何以持绳？前时中书舍人李虞仲与造相逢，造乃曳去引马；知制诰崔咸与造相逢，造又捉其从人。当时缘不上闻，所以暴犯益甚。臣闻元和、长庆中，中丞行李不过半坊，今乃远至两坊，谓之笼街喝道。但以崇高自大，不思僭拟之嫌。若不纠绳，实亏彝典。
    ○对贤良方正直言极谏策
    问。皇帝曰：朕恭守宪祖中兴之运，穆宗绍宁之业，寅畏兢翼，亦免荒坠。诸侯忠上而奉职，卿士循法而恪官。四夷内向，兆人休息。至於属统垂文，程示後代。终有致人之意，未有理人之术。古人云：希颜之徒，亦颜之流也。又曰：舜何人也，予何人也。予窃不让，欲追踪乎三代，俯视乎二汉。陶今俗于至道，跻兆人于泰和。子大夫皆蕴器应荐，愤愤悱悱，思所以奋者，於日久矣。当竭其虑，开予郁滞。夫礼乐刑政，理之具也。礼乐非谓威仪升降，铿锵拊击也。将务乎阜天时，节地利，和神人，齐风俗也。刑政非谓科条章令，繁文申约也。将务乎愧心格耻，设防消微也。必有其论，何方致之？四人混处，迁於异（一作费）物。历代已降，皆所共患。士本於儒，而有诡道之行；农尚笃固，而多损本之心。工缮用物，而作雕磨之器；商通有无，而赍难得之货。思矫其弊，必有其术。汉高之基称萧、曹，孝宣之兴称丙、魏，朕观其书，灿焉尽在。我国家之盛，其纪年则曰贞观、开元，其辅相则曰房、杜、姚、宋。朕观其书，则拔群绝类者，不能相远。然两朝之盛，四子之能，不可诬也。将与元化合德，谟谋而无际欤！为史官词志，不能久於其事（诏令作其事业）欤！口食至多，而垦辟者惰；供亿至众，而财官是空。官无阙员，而家食者告困；德泽仍臻，而鳏弱者未瞻。必有其旨，何以辨之？无泛无略，无游说，无隐情，以副虚求，朕将亲览。
    对。臣久讶今之天道运行，地力负载，生生滋息，皆与尧舜禹汤之时不异。及言其理乱安危，则邈然数千里而远。臣因静索其源，盖由时君之所致也。在禹以夏王，桀以夏亡，在汤以殷王，纣以殷亡，是古今有异耶？直人事而已矣。臣尝病之，愿抱血诚，而写置於天子之前。天路甚高，无由上达，所以卒岁於悒，如抱沈痼。天意似知臣有移时之术，而能恳恳不已，幸使臣不为霜露所薄，而无犬马之疾，得遭遇陛下嗣位之日，首以直言极谏，徵夫贤良方正之士，而虚心以问之。此乃五帝三王之所难行，而一朝陛下尽能行之，所谓天地交泰之时也。臣不敢惧避，愿就汤镬之诛，愿尽吐成败利害之根，愿解天下元元倒悬之急也。亦不枝蔓藻饰以为言，上缘圣问，下切人情，度陛下必能行之者而後言之。伏惟陛下察其忠而谅其直，实天下幸甚！谨昧死上言。
    制策曰：“古人云：希颜之徒，亦颜之流。又曰：舜何人也，予何人也。予窃不让，愿追踪乎三代，俯视乎二汉。陶今俗於至道，跻兆人於泰和。子大夫皆蕴器膺荐，愤愤悱悱，思所以奋者，於日久矣。当极其虑，开予郁滞”者。陛下首问及此，有以见圣人思虑之深也。臣闻扬雄有希贤之言，颜渊有慕圣之语，皆谓生虽异代，但行其道，即其人也。今陛下蕴上圣之姿，执大宝以御乎大夫，寒暄发於咳唾，生死系於喜怒，其力与天地争大，其财与泉源不穷。臣窃谓以此之力，提五岳而塞乎四海也。今赐策曰：“予窃不让，欲追踪乎三代，俯视乎二汉。”此乃陛下谦光之至也。微臣敢不拜舞称贺，条列而言乎？臣闻三代之理，以义化天下，其犹天地之无不覆载，日月之无不照临。虽负至圣之姿，常若不足，在求贤以辅，张谏以规，忧天下之忧，乐天下之乐，未尝枉一物而私其功也。三代以後，亦求其所理之门，何者足以立功而亲人。此道苟夫，在未尝有思天下之苦。既不知其苦，必轻用其人。所谓轻用者，非谓日杀不辜，盖以天下之力既困，而上之用无节。上之用无节，则有转死沟壑之患，生於无节，足以为生人之刀锯也。又有甚於此者，则爵禄遍於舆台，威福生於左右，刑罚不中，法令不行，天下昏乱，犹不知觉，自以为万代之安。此以求理，何异缘木而求鱼哉！今陛下欲追踪乎三代，则莫若用三代之理。何者？伏望陛下以其德理天下，则思求贤以广其覆载；以贞明并日月，则思纳谏以助其照临。察逆耳之言，则知其为端士而进用之；闻悦心之语，则辨其为邪谄而斥远之。御一膳思天下之饥，披一裘思天下之冻。览国史思祖宗创业之艰难，睹贡赋思黎氓耕织之勤苦。居宫殿思采伐之勤劳，视嫔嫱思离旷之怨恨。声色游宴，悟伐性之言。驰骋畋猎，念垂堂之戒。戢六军无令恃宠，抑近习无纵威权。无使有求恩之名，无使有得幸之号。无使内干外政，无使中夺外权。无垂饰喜之赏，无行迁怒之罚。无求悦耳之华，无好荡心之巧。此乃三代明王理天下之术也。陛下诚能慕之，则宜法而行之。行之不已，自然远超於三代矣，况俯视二汉乎？此则“陶今俗於至道，跻兆人於泰和，”又岂劳圣虑哉！
    制策曰：“夫礼乐刑政，理之具也。礼乐非谓威仪升降，铿锵拊击也。将务乎阜天时，节地利，和神人，齐风俗也。刑政非谓科条章令，繁文申约也。将务乎愧心格耻，设防销微也。必有其论，何方致之”者。臣闻礼乐刑政，理天下之本也。三代之理，未始不先於礼。礼明，则君臣父子长幼尊卑识其分，而人伦之序正矣。人伦之序正，则和顺孝慈之庆感於上，所以阜天时也。贵贱之位别於内，则奢侈耗蠹之弊息於外，此所以节地利也。自然上下交泰，而天下之心悦，天下之心悦，因可以达於乐，乐达，则神人自然和矣。神人和，则风俗自然齐矣。仲尼曰：“安上理人，莫善於礼。移风易俗，莫善於乐。”此之谓乎！固非谓夫威仪升降，铿锵拊击也。伏惟陛下举三代礼乐而行之，而不以形声之为贵，则可以阜天时而节地利，和神人而齐风俗。
    刑政者，国家之大典。臣闻贞观之理，刑政甚明。夫刑者期於无刑，政者期於无政。盖以一人而齐天下，能用之者则理，不能用之者则乱。刑设而不犯，画一之谓也。政立而不易，必行之理也。然後能去奸宄，惩暴乱，而养育黎人也。然其患在於任情好恶，无近雷同，虽尧、舜不可为理也。况今人人自为强御，欲其愧心格耻，设防销微，无由得也。何以言之？今军伍之人，陛下之人也。府县之人，亦陛下之人也。既皆陛下之人，则刑政所宜共守。今有惰游无赖之人，不修本业，输货榷酤，苟求微利，一入北军，张影附势，凭托附籍，恣行凶顽。执宪与尹京者，持陛下刑政以绳其罪，主者则云：“彼越局而挫我也”，遂夸其威权以固护之。持刑政者无由而禁，徒有城狐社鼠之叹耳。此陛下刑政不行於毂下，况其远者乎？其外则守土之臣，或多自开户牖，征徭役税，不本制条，刑罪重轻，率於胸臆，此陛下刑政不行於内地，况其远者乎？伏惟陛下明於用刑，则可与期於无刑矣，岂止於愧心格耻乎。率力为政，则可与期於无政矣，岂止於设防销微乎。伏惟陛下徵贞观刑政而行之，则天下之人有耻且格矣。
