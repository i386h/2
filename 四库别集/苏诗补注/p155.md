<!-- { "loadSidebar": true } -->
　　善哉彼上人了知明镜台欢然不我厌肯致逺公材莞尔无心云胡为出岫来一堂安寂灭卒嵗扃苍苔慎按沈辽字睿达所着云巢集中有赠别子瞻诗今诗题中多项字岂别是一人耶此诗施氏原本不载新刻载续补上巻今因题附编
　　曹溪夜观传灯录灯花落一僧字上口占
　　山堂夜岑寂灯下看传灯不觉灯花落茶毗【一本作阇维】一个僧
　　传灯录【释氏稽古畧吴僧道原集释迦世尊初祖迦叶以至东土禅宗传嗣诸祖机缘为景德传灯录三十巻真宗嘉赏勅翰林学士杨亿刋正撰序颁入大藏】
　　慎按此诗施氏原本载第四十巻遗诗二十九首中今因题附编于此
　　投南华长老一偈
　　恶业相纒五【一作四】十年常行八棒十三禅却着衲衣归玉局自疑身是【苕溪渔隠丛话作可怜化作】五通仙
　　南华长老【本集南华长老题名记云南华自六祖示灭其传法者散而之四方故南华为律寺至宋天禧三年始诏智度禅师普遂住持今明公十一世矣明公请为题名壁记建中靖国元年正月初一日云云○按明公亦作朗公即南华长老也以年攷之庚辰除夕先生当在韶州】五十年【冷斋夜话云子由谪髙安时云庵居洞山有聪禅师者亦蜀人居圣夀寺一夕云庵梦同子由出迎五戒禅师觉以语聪聪梦亦同俄东坡书至曰吾巳至奉新旦夕可相见子由携两衲于城南建山寺坡至坐定理梦事以语坡坡曰轼八九嵗时时梦身是僧往来陜右又先妣方娠梦一僧来托宿瘠而眇云庵惊曰戒陜右人也失一目暮年奉五祖来游髙安终于大辽逆数之葢五十年而东坡年四十九矣后谪惠州佛印与云庵遣书至坡引纸大书曰戒和尚又凿脱也后七年归自海南作偈荅南华长老有恶业相纒五十年之句不久辞世云】
　　慎按此诗施氏原本目录载此题新刻本脱落今仍旧补入
　　次韵韶守狄大夫见赠二首
　　华髪萧萧老遂良【公自注褚河南帖云即日遂良须髪尽白盖谪长沙时也】一身萍挂海中央无钱种菜为家业有病安心是药方才疎正类孔文举痴絶还同顾长康万里归来空泣血七年供奉殿西廊
　　韶州【太平寰宇记岭南道韶州秦属南海郡三国吴置始兴郡隋开皇九年改为韶州以州北八十里韶石为名九域志广南东路韶州南至英州一百九十里东北至南安军三百三十里】狄大夫【名咸见本集九成台铭序中又诗中有谁知南岳老之句当是衡州人】殿西【黄山谷诗注引东京记云崇政殿西有迩英阁梁溪漫志端明殿始于后唐国初改为文明而学士仍领端明之职雍熙初又改名文德明道间改承明为端明后改名延和】
　　森森画防拥朱轮坐咏梁公觉有神白傅闲游空诵句【公自注事见白乐天吴郡诗石记】拾遗穷老敢论亲【公自注事见子美寄狄明府诗】东海莫懐疏受意西风幸免庾公尘为公过岭传新唱催发寒梅一信春
　　次韵韶倅李通直二首
　　一篇泷吏可书绅莫向长沮更问津老去常忧伴新鬼归来且喜是陈人曾陪令尹苍髯古又见郎君白髪新囘首天涯一惆怅却登梅岭望枫宸
　　李通直【本集先生与李惟熙帖云偶得生还平生爱龙舒风土欲卜居为终老之计云云与第二首意合惟熙疑即李通直也】令尹【指李倅之父也见二首自注】梅岭【史记索隠豫章三十里有梅岭当古驿道相传以梅将军名越絶书越王子孙姓梅氏秦并六国越王逾零陵往南海越人梅鋗从至台岭家焉乡人因谓台岭为梅岭又名大庾岭】
　　青山秖在古城隅万里归来卜筑初会见四山朝鹤驾更看三【一作二】李跨鲸鱼欲从抱朴传家学应怪中郎得异书待我丹成驭风去借君琼佩与霞裾【公自注仆昔为开封幕先公为赤令暇日相与论内外丹且出其丹示余今三十年而见君曲江同游南华宿山水间数日道旧感叹且劝我卜居于舒故诗中皆及之】
　　四山【皖山图序云潜山一名皖伯台有四峯曰飞来石榴师子三台在潜山县西北二十里】朝鹤驾【唐明皇送洞真人李抱朴谒舒州潜山司命真君祠诗归期千载鹤春至一来朝】三李【王明清挥麈三录元祐中舒州有李亮公者以文鸣缙绅间与兄伯时元中号龙眠三李同年登进士出处相若其后仕俱不显】抱朴【神异录明皇勅洞先生諌议大夫李抱朴赍御额为九天司命塑像于舒州潜山初至忽殿后石壁裂中有泥五色即取以竣事按明皇又有送洞真人李抱朴谒司命真君诗今先生所引乃舒州事通直君姓李故云传家学若以为葛稚川失之逺矣】
　　狄韶州煮蔓菁芦菔羮
　　我昔在田间寒庖有珍烹常支折脚鼎自煮花蔓菁中年失此味想像如隔生谁知南岳老解作东坡羮中有芦菔根尚含晓露清勿语贵公子从渠嗜羶腥
　　蔓菁【诗释文草木疏葑芜菁也郭璞云今菘菜也困学纪闻江南有菘江北有蔓菁相似而异】芦菔【尔雅葖芦萉郭璞注云萉宜作菔孙愐唐韵秦人名萝卜王祯农书秋曰萝卜冬曰土酥】东坡羮【本集东坡羮引云东坡居士所煮菜羮不用鱼肉五味有自然之甘其法以菘若蔓菁若萝菔若荠揉洗去汁下菜汤中入生米为糁入少生姜以油盌覆之其上炊饭如常法饭熟羮亦烂可食】李伯时画其弟亮功【一作工】旧隠宅图
　　乐天早退今安有摩诘长闲古亦无五亩自栽池上竹十年空看辋川图近闻陶令开三径应许扬雄寄一区晚嵗与君同活计如云鹅鸭散平湖
　　李亮功旧宅【舆地纪胜飞霞亭乃李公寅隠居处其兄伯时为作旧宅图亭在尉署后据此亮功名公寅史容注黄山谷诗云名寅脱去公字当从舆地纪胜】辋川图【国史补王维立性髙致得宋之问辋川别业山水絶胜雍录辋川在蓝田县西南二十里董广川画跋古传辋水如车缚头因以得名王维自罢官至辋口者十年此图想像得之其后维舍此地为浮屠居今清源寺也】附黄山谷次韵【山谷集题云追和东坡题李亮功归来图】
　　今人常恨古人少今得见之谁谓无欲学渊明归作赋先烦摩诘画成图小池巳筑鱼千里隙地仍栽芋百区朝市山林俱有累不居京洛不江湖东坡居士过龙光求大竹作肩舆得两竿南华珪首座方受请为此山长老乃留一偈院中须其至授之以为他时语录中第一问【一本题云赠龙光长老】
　　斫得龙光竹两竿持归岭北万人看竹中一滴曹溪水涨起西江十八滩
　　龙光【失考按其寺当在岭南】西江【舆地纪胜贡水东江也章水西江也一名豫章水】赠岭上老人
　　鹤骨霜髯心巳灰青松合抱手亲栽问翁大庾岭头住曾见南迁几个囘
　　附子由次韵【栾城集题云子瞻赠岭上老人次韵代老人答】
　　岭头卢老一炉灰长短根株各自栽轻贱巳消先世业知君海上去仍囘
　　附李端叔次韵
　　过眼﨑岖等刼灰到头荣悴本谁栽须知此老心如铁看尽行人几往囘
　　赠岭上梅
　　梅花开尽百花开过尽行人君不来不趁青梅尝煮酒要看细雨熟黄梅
　　岭上梅【白氏六帖大庾岭上多梅南枝既落北枝始开】
　　余昔过岭而南题诗龙泉钟上今复过而北次前韵
　　秋风巻黄落朝雨洗绿浄人贪归路好节近中原正下岭独徐行艰险未敢忘遥知叔孙子巳致鲁诸生龙泉【失考按志大庾岭之支曰南源飞泉百丈下有龙湫潭深不可测有寺曰云封唐名庾山院俗名挂角寺有六祖大鉴禅师塔左有卓锡泉疑即龙泉也】
　　过岭二首
　　暂着黄冠不到头却随北雁与归休平生不作兔三窟今古何殊貉一丘当日无人送临贺至今有庙祀潮州剑关西望七千里乘兴真为玉局游
　　剑关【元和郡县志小剑故城在利州益昌县西南五十里去大剑戍四十里连山絶险飞阁道通衢谓之剑关自县西南逾小山入大剑口即司马错伐蜀所由路亦谓之石牛道】玉局游【本集谢提举玉局观表云先自昌化贬所移亷州又自亷州移舒州节度副使永州居住行至英州复朝奉郎提举成都玉局观任便居住按道经二十四化上应二十四气而座隠地中因成洞穴故以玉局名之云笈七籖云成都玉局洞与青城第五洞天相连天师以为玉局上应鬼宿恐开穴不利分野乃刻石闭之太平寰宇记云玉局坛在成都城南栁堤玉局观内张道陵得道之地其一也】
　　七年来往我何堪又试曹溪一勺甘梦里似曽迁海外醉中不觉到江南波生濯足鸣空涧雾绕征衣滴翠岚谁遣山鸡忽惊起半岩花雨落毵毵
　　附李端叔次韵一首【姑溪集原题次韵东坡还自岭南】
　　慿陵嵗月固难堪食蘖多来味却甘时雨才闻徧中外卧龙相继起东南天边鹤驾瞻仙袂云里诗笺带海岚重见门生应不识雪髯霜髩两毵毵过岭寄子由
　　投章献防谩多谈能雪寃忠死亦甘一片丹心天日下数行清泪岭云南光荣归佩呈佳瑞瘴疠幽居弄晩岚从此西风庾梅谢却迎谁与马毵毵
　　慎按此诗施氏原本不载新刻本续补下巻载此题凡二首以栾城集攷之山林瘴雾老难堪云云乃子由和诗也今录一首而以子由诗附后
　　附子由次韵【栾城集题云和子瞻过岭】
　　山林瘴雾老难堪归去中原荼亦甘有命谁怜【栾城集作令】终反北无心却【栾城集作自】笑亦【栾城集作欲】巢南蛮音习惯疑伧语脾病萦纒带岭岚赖有祖师清浄水尘埃一洗落毵毵【栾城集云不嫌白髪照毵毵】












　　苏诗补注巻四十四
　　钦定四库全书
　　苏诗补注巻四十五　翰林院编修查慎行撰古今体诗四十二首【起徽宗建中靖国元年辛巳春自南安归常州终是年七月】慎按傅纪年录辛巳正月五日先生过南安军作至南安诗王宗稷年谱亦云先生正首过南安有过岭至南安诗今刻本皆无
　　留题显圣寺
　　疎林集晩【一作晓】鸦孤村烟火梵王家幽人自种千头橘逺客来寻百结花浮石巳干霜后水焦坑【一作溪】闲试雨前茶秖疑归【一作不如一】梦西南去翠竹江村【一作边】绕白沙
　　显圣寺【名胜志南安府南康县西三十里有浮石形如覆钟水环其外为上游胜境上有唐时显圣院宋建中靖国辛巳子瞻檥舟访元师题壁诗云云南安志以为南唐保大中建】浮石【注见上】焦坑【志又云焦溪在南康县南三十五里源出锅坑至浮石入章水】雨前茶【苕溪渔隠丛话水拣茶即社前者生拣茶即火前者麤色茶即雨前者学林新编火前谓寒食前雨前谓谷雨前】予初谪岭南过田氏水阁东南一峯丰下锐上里人谓之鸡笼山予更名独秀峯今复过之戏留一絶
　　倚天巉絶玉浮图【一作屠】肯与彭郎作小姑独秀江南知有意要三二别四三壶【一本作要令人别四方壶讹】
　　田氏水阁【南安志南康县东七十步有苏步坊苏子瞻南迁经此过田如鼇六经堂留题因名坊侧有井深而冽石底如盘九窍泉自中涌出】鸡笼山【志又云独秀峯在县东南二十五里俗名鸡笼山下有龙湫】三壶【拾遗记三壶海中三山也一曰方壶则方丈也二曰蓬壶则蓬莱也三曰瀛壶则瀛洲也形如壶器上广下狭而方按燕丹子云髙欲令四三王下欲令六五伯困学纪闻云四三坟六五典三二曜六五纬先生此诗结句正同此解二别谓大别小别三壶谓方壶蓬壶瀛壶也】寄题潭州徐氏春晖亭
