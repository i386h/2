<!-- { "loadSidebar": true } -->
　　五雲洲之東距泰和萬安兩邑皆一舍有半曰學堂里里鉅族為蕭氏其先徙自吉水之乕溪代有詩書行義為鄉人所敬雖未有甚顯者而所與交游婚媾率顯者也家有丹桂一株莫究所自植里老長相傳約百數十年其盤骫偃蹇凌霄漢菽虧日月就下而望之蒼然如垂天之雲秋高風露清潔花盛發香馥馥聞十數里蕭氏之耆耋以其暇率族人聚樂其下長少具在布席列尊俎少者以次奉觴為壽畢則拱侍聽長者之訓教懽洽之至禮度不渝歲率一再舉焉及元季兵亂海內鼎沸蕭氏之老者皆沒壯而少者皆散徙崇甍飛□蕩然無存而桂亦斃於燬矣雖枯根尚隱隱頹垣荒址之間而生意泯然於是□歲遠矣蕭氏之彥曰孟常獨切興念吾先人之所居吾可以去之而不復乎辛勤歸即故址薙蕪畚礫營室以居讀書學道其中而敬脩其先人之德焉既又作樓若干楹與桂相直無幾桂之荄者復萌糵數歲而奮拔欝然識者盖知為蕭氏復興之徵或曰蕭氏科第之祥也遂號其樓曰丹桂又數歲孟常舉進士擢監察御史奕奕起聲譽九載用績最陞浙江布政司參議而蕭氏之顯□遂盛於孟常桂亦靈異矣哉夫家之盛衰係乎氣運亦必有由於人者盖善德可以致和氣凡物之近者必先得其氣故隨之而盛衰焉田氏之荊兄弟析而悴合而復榮此其證也田氏以友蕭氏以孝孝友行於家而家之所由盛也孟常將赴浙江属余記丹桂樓楊於蕭故婚姻家而余與孟常仕官往還又十餘年故為之記又推其盛之所由者以示其族人子弟俾皆勉焉 

　　○務勤堂記 

　　江夏鄧真存誠舉進士為監察御史厯八年陞山東按察使而名其退休之堂曰務勤以余交游之舊也属為書其所以名之故而自儆焉其言曰真學不足以究道才不足以濟務聖天子不以其不可而授之一方耳目之寄綱紀之□□山東古齊魯邦也凡其守令所治環數千里之□土廣而民眾其人之休戚治之得失皆吾所當究心也吾將何以稱任使而免譏累哉惟是夙夜兢兢弗勝之為懼也又竊念之良驥一日千里如下乘而弗息十駕可至也真之劣也使果能持之以不息之誠亦庶幾其可哉嗟乎存誠可為克篤其志者也盖嘗察於天之運乎一日行九十餘萬里而一周明日又一尚而無日不然者以其徤也乾之象曰君子以自彊不息盖法天之徤以為勤也學非勤無以致夫道治非勤無以底厥功故自古大臣君子於愛君也必進無逸之說於事君也必躬匪懈之行而孔子於學者之問政亦有無倦之教也凡天下之事在於彊志而力行其本則在先立乎誠而已傳曰誠無息不息則久久則徵未有誠不立而能致夫久且徵也存誠可為克篤其志者歟追念前三十年與存誠者三四輩邂逅沙羡相與讀書詩論之餘恣其意於所適或登大別而頫江漢或扁舟浮游南浦赤壁之間弔古人之陳迹或憑高騁望洞庭雲夢於落霞飛鳥之外倚長鋏而清嘯舒胸臆之浩然顧其所自得盖富貴貧賤憂患無一之累乎其心其放且逸如此而為暇有所用志於勤哉今幸遇（前有逸文）中書陳舍人景茂求余記之以先永樂四年進士為監察御史明法意而清操凜然仁宗皇帝監國南京時深所器重歷署大理寺都察院刑部皆有能聲其陞憲長江西也治行尤多而自得祿迎母就飬愛敬兼盡母甚□之以先於余往還盖余知其能孝其所為感□非獨居喪時矣斯樓殆將有聞於遠哉樓若干楹前臨縠水後枕椕峯據蘭溪之勝於顏孝子羣鳥助葬處盖相望云 

　　○翠筠樓記 

　　吉水之東桐江之上其地多竹其里名竹溪里之望為羅氏羅氏之秀有曰同倫於竹尤篤好作樓若干楹而環植竹數千挻歲久蕃盛名其樓曰翠筠表所樂也因其族父翰林侍講汝敬求為之記汝敬之言曰属春景融霽秋氣澄徹八窻洞闢天風徐來欝乎如青雲汎乎若蒼雪頫而觀之浩浩如翠濤搖蕩於履舄之下坐而聽之嗈嗈如金石和鳴於凡席之外至若凉月之夕揚鳳羽之蹁躚氷雪之晨挺琅玕而獨秀皆樓中佳趣也閒暇而登焉盖使人襟抱清賡萬慮不侵超然如出人境而立乎埃氛之表者余曰信可樂也而非有瀟洒離俗之資亦惡足以語帶樂問倫其有離俗之資者哉夫高臺廣榭嘉木森布葩花之爛然香氣之芬馥管絃歌舞日相聚而懽宴淋漓此豪侈者所尚而世俗之所趍也其固自恃以樂矣然往往朝榮而夕悴不能少待於斯湏之頃其視斯樓雖四時寒暑凉燠之不齊而皆有以樂焉者又豈獨清濁之相遠哉同倫殆有異乎眾人之所尚者歟抑君子之尚於物也有不在耳目之吳意趣之適而在於其德者夫竹中虗外直剛而自遂柔而不撓有蕭散靜幽之意無華麗奇詭之觀凌夏日以猶寒傲嚴冬而愈勁此其德為君子之所尚而同倫之志亦必在於此歟羅氏邑故家始自印圖徙桃林又自桃林徙竹溪吾聞宋有號竹谷老人者高尚絕俗之士也子大經及其弟應雷皆理宗朝進士大經著書有鶴林玉露傳於世文獻代有足徵要之羅氏之尚乎竹者遠矣同倫竹谷之九世孫於鶴林為八世其所尚殆有所自邪故推本而為之記 

　　○退思齋記 

　　少師吏部尚書蜀郡蹇公名其燕處之齋曰退思或曰公歷佐累朝陡榮一品祿厚而位崇天下之士奔走下風瞻望餘光者邈乎不可及矣尚奚退思之為□嗟乎此君子之所為有思也君子思盡其在己者何與乎外哉公以進士事太祖皇帝朝夕近侍十餘年而始終事太宗皇帝仁宗皇帝為六卿之首進三孤之重三聖在上知之深信之厚任之專今遭遇明聖所以信任之如三聖而天下之人亦皆有望於公也凡今士大夫賢不肖之鑑別首執事能否之進退皆公司之國家有大政大議係宗社生民之重者皆公與之欲悉底于善也不思而能之乎古大臣君子如禹稷皋陶伊尹周公所思上之為公下之為民皆公職也公能獨無思乎退而思其道進而施諸事必使袞職無關庶官無曠五典脩百度貞陰陽和時序順四海熙熙無一物之弗遂庶幾盡吾職而有以副明主之德意與天下之人之□不然或有一之弗至即吾職有所未盡故雖燕居獨處汲汲焉求諸心而不遑暇焉者大臣君子以身任天下之所為也宋魯簡肅為執政題其私室曰退思巖此其志盖與公同當時稱魯直又稱其忠實可大用亦公之所同若遭逢□□□祿之久且盛則公所有而簡肅不及焉宜公□□惓不能己於心歟公自始仕至今四十年單智畢慮於厥職恒恐不及而秉議持約恂恂不改其布衣時位愈進德愈厚名愈重□□今之老成人夫何辛國有老成以係百僚卿大夫之承式也哉士奇仕於朝從公之後知公之心間承公命為此記既復于公又書以自勵云 

　　○樸齋記 

　　永嘉郭文通精繪事事太宗文皇帝嘗賜其名田純純既拜命退而名所居曰樸齊盖樸幾於純純以□言樸以質言繇朴以違純也繪事自唐虞見於經盖備五采之施而藝之至文者也一色不襍為純在人為至誠之德　聖明之意其欲約之使復於太古之無事乎三五以前絕智離巧迨夏與殷猶尚忠質至於成周而文盛焉盖勢則然矣聖人豈不欲長用古之道哉孔子曰如用之則吾從先進其意可見矣其亦如民之初生赤予之心純而無偽既長而欲動則私意日滋向之純而無偽者日喪故孔子之教亦使復其初耳純之所以名同繪事後素之旨文皇帝之心孔子之心也固欲天下皆純質之俗斯民皆誠篤之行而况左右供奉之臣哉純能欽承聖訓以名齊居其亦欲朝□起處體諸□誠諸行不使有一息之或間一事之或戾以仰副文皇帝之心而不忝乎純其有志乎哉□樸之為齊也必忠信以為址靜貞以為宇澹泊以為扃簡約以為牖斥浮靡之玩謝矯餙之游黔智巧之務執其誠守其一以任乎自然如是而可矣勉稱純也純為人和厚明敏自永樂初□至後擢營繕所丞上嗣大寶之初陞閣門□云洪熙元年三月記 

　　○永思堂記 

　　永樂甲午冬余偕王邦彥司直張伯原劉允恭兩司諫還自北京晚出文明門道通州登舟時北風沍寒數人者聯轡徐行伯原從子時貴馳一騎挾四五僮奴崇殽載酒追及即道傍民舍以餞皆引滿痛酌時貴侍其從父及賓客怡然甚恭惟恐不極其歡也旦出河上氷已合則謀陸行時貴留侍數日為治裝具余三人前皆未識時貴一旦相遇相愛敬者盖自愛敬從父而推及之也及與從父別其戀戀不忍之意感動左右盖吾輩皆竊歎其事從父如此於事父母可見矣後聞其家有永思堂伯原為余言時貴年始十三其父當戍遼東老且病不能行即奮身請代方行時道傍觀者矜念嘆息謂此孱然弱穉冐辛若從役萬里海外夫安知其有立否也既及□四顧無所可恃勉自樹立然闓疏磊落不肯跼蹐在人後既壯其上下皆愛重之獨其心未嘗一日不在父母側也既內徙淮陽日望得一歸省無幾復徙常山護衞今父母皆沒矣徒抱無涯之戚此堂之所以名也願為之書夫父子天性生而致愛沒而致思常情所同也春秋常事不書然後世有不能事其父母又有肆己悖道以危父母者矣於時貴之事可書也嗟乎時貴飬不可及矣顧今所得為者持身謹行以圖無柰此孝之大節也時貴勉哉遂為之書張氏世家□之廣濟時貴今寓北京云是歲十有二月既望記 

　　○宣德二年進士題名記 

　　宣德二年三月朔廷試進士得馬愉等百有一人國朝廷試天子御正朝親出制策既第其高下明日陳鹵簿傳臚天子服皮弁絳紗袍御正朝文武羣臣朝服東西序立傳臚既羣臣上賀其詞曰天開文運賢俊登庸士□與於斯者其榮矣哉自設科兼取南北士而前十□□科南士往往數倍於北皇上綱統之初詔禮部科舉歲取百人南士什六北什四著為今盖簡用人材南北並進公天下之道也□是合前科未廷試者一人而其第一人出山東前此南北士合試未有北士占首選者有之寔自今始禮部尚書臣濙言故事有題名刻石太學矧今龍飛第一科宜有示後制可命臣士奇述文臣士奇既拜受命仰惟　國家取士非一途而士必以科第為榮者天子親擢之也今　朝廷寵科第廷試有錄以示中外題名有碑以垂永遠夫豈徒顯其名哉固望為當世之用太平之具也士平居勤苦學問亦豈徒藉為名哉固特推所學見諸功業及諸天下也名之所在使後人睹之而思其所立歆豔愛慕之無已榮莫大焉不然碌碌無稱或所行非所學後將有指其名而疵議之者矣此係其立志與否嗚呼可不勉歟於是朝之令典宜有紀士之立志宜有勸敬拜手稽首具書于題名之首時奉命讀卷及執事之臣列諸其陰 

　　○賓壺堂記 

