<!-- { "loadSidebar": true } -->
　　蜂善螫人被螫痛终日不解稚孺遇之几懑絶畏尤甚然逢之不皆被螫触之则螫近其居则螫有入于窻阳迷其穴穴以出之不充遂毙之毙之释然而当盖是非室间物不得不畏稚孺尤所畏吾不毙彼则彼将吾螫袪之不能则毙之不顾以汝有毙之道焉小人衘锋摇毒性善螫与蜂同士君子畏而防之甚于畏蜂彼或肆焉君子仆焉而吾民滋不堪世不无小人人亦不皆被螫交而犯之则螫临利害亦螫犹之触蜂而与蜂居毒寖延吾民犹之稚孺遇之必懑绝而大不堪而使之蹑要涂睨髙位骎骎制人甚于蜂之窻间与人居辨订掊击逐而毙之不遗力可也彼非吾仇也而必逐之必毙之蜂然者吾不毙汝将为汝螫非直自为计亦为稚孺计舜不去四凶孔不诛少正夘复辟而留三思何异仁于蜂必不仁于人
　　仆栁说
　　庭栁二干相若一扶疎一蔚然甚茂人必誉茂者予亦爱之一日大风茂者仆焉扶疎者乃无患木之生以枝叶枝叶以干干以根枝叶盛矣而干不胜仆之道也犹之人徳行根也才干也技艺威仪文辞进趋凢外之接物应俗间而婉者皆枝叶也徳行先而才后技艺威仪文辞进趋又其后焉是不可无要不可胜诸本后者之浮先者之枵然平安无事或可欺人使之誉已投之倥偬颠沛败矣是不犹栁之蔚然仆是风耶吾识之以自警
　　处病説
　　治病有术处病有术治病属之医处病责诸巳处病之术所忌有三一曰讳治身犹国古者之为国讳乱乃乱讳亡乃亡身犹是也吾已病顾乃畏人之知其病意人之幸吾病秘不语人至于一旦不可为矣是谓讳二曰忽羣蚁可以溃隄一爝可以燎原病之生未有不自防而着既病矣猥曰是何足虑食啖嗜欲自若也或且曰吾有命凡可以已吾病皆置不省病安得而不剧是谓忽三曰疑人亦有过于畏而烦于虑者病未为害惴惴栗栗不可朝夕亦或可以甚其病故曰疑予阅病者坐疑而重其轻有矣未若困于讳且忽者之多也不幸而病首去是三者而又必禁声色省思虑絶悲忿惊忧以葆其和而需病之衰其次邀功于药必也淡食礼曰甘受和白受采此与医经不相关而其理可以推知也味胜则药力薄淡茹则藏气平藏气既平砭剂乃功予能淡食家人见谓难能每不难之盖揆之以理尔当进食惟古顔子之簟瓢曾子之并日食原子之藜羮彼之巍巍万古师仰顾乃尔今之奇杰迈往之士槁处埃枵腹傲世者不一而足而吾必极口腹羶芗而后慊耶且淡食而病已枯槁之日甚短而备味之日甚长小不能忍至于大不容不忍耶予临食心此二者故常甘半菽而忘八珍虽然是处已病之说尔世固有无地受病之道惜予知之晚也岐伯曰圣人治未乱不治已乱治未病不治已病古之志士凢其薄滋味谨起居鸩视嗜欲冦防风邪皆所以治未病素问难经详言之矣论语一书吾宣圣为未病之防甚至而人徃往不能遵而守之也故病其曰君子荡荡曰何忧何惧曰智者不惑夫如是心之战掉恂栗气之拂结郁堙无有也病奚由致人或病无乃反是欤至于日用易守者亦有愧焉者矣不为酒困酒无量不及乱人多违之予亦不能敬遵之宜其病鱼馁肉败不时失餁皆不食也肉不胜食气人多违之予亦或不能敬遵之宜其病居以圣训矜言之而此皆违之病将谁咎昔枚乘作七发读之未始不兴岌岌殆哉之叹曰出舆入辇蹶痿之几洞房清宫寒热之媒甘脆醇醲腐肠之药蛾眉婵娟伐性之斧谓之腐谓之伐盖信乎其腐而伐之也曰几曰媒则亦甚防而不可不过为之防也意禹之菲饮食侃之酒不越限君子进御有所和之议四姬无节皆所以为腐之伐之者之防佗流水户枢之譬五禽之戏皆所以反清宫舆辇之惰也欤盍亦则象孔圣枚乘之言寳以为鉴用智于未病无或逾此矣东坡论养生引昔人之言五行颠倒术龙从火里出五行不顺行虎向水邉生且曰顺者死之道逆者生之道也此僊者超举之术予推之而得衞生之理今是耳目鼻口与夫内而五藏人知顺之而巳故易死否且病卫生者务逆之如肾好咸吾过于咸肾则适矣吾形性何所益肺好辛吾过于辛肺则适矣吾形性久则惫肝心脾亦然目欲色见羙女子狎之之心油然于中人之情也而志士君子泯是念非矫也设婉丽横陈也抑而逺之者为是乎即而从之者为益乎外而形内而藏贵逆而不欲顺逆之至僊者不逺降此犹可以康宁永年知逆之贵则淡食可安也嗜欲可禁也思虑可捐也悲忿惊忧可泯也何病之虞予防多病晚乃粗知之噫求之桑榆者巳较之置不求不犹优乎私优之乐以告人也故为之书
　　辨俗见
　　世俗遇冬而暖曰此冬行夏令春而凉曰行秋令其陋可笑士大夫或为此言所谓行令如正月布徳和令二月脩阖扇四月始絺九月大饮烝之类是巳春大饮烝则行秋令矣夏而伐木取竹箭则行冬令矣此虽不足辨恐吾子孙亦瞢此聊书之
　　文以变为法
　　作文之法备于六经学者矻矻他求何哉经于句法字律春秋严矣一字之变褒贬各有在如诗之每章互变而后体备而法严法严而后意足予读东门之枌三章皆述陈之民化其上而游荡至中章则曰谷旦于差南方之原不绩其麻市也婆娑与始末二章自同而异特为奇伟诗人所谓泣鬼神者邪月令世传吕不韦所作每月始末立例为言不得不同其中未尝不变其法至食麦食稻谷事大同小异五月则曰农乃登黍是月也天子乃以雏尝黍羞以含桃先荐寝庙森严奇谲如此屈子曰吉日兮辰良此其法也退之碑罗池庙曰春与猿鸣兮秋鹤与飞此老多得先秦文法六一翁疑之非是
　　文法
　　古人妙于文惟妙故健文有顺而健有逆置而弥健迁固多得此法必我也为汉患者必汤也令天下重足而立侧目而视必我也必汤也置之于上其语弥健而法作文至此妙矣吴芮赞曰庶有以夫着于甲令而称忠也亦此法后山用之于诗独无樽酒为君夀政使秋花未肯黄
　　八卦由数起
　　律厯志自伏羲画八卦由数起师古曰言万物之数因八卦而起陈子曰非也此数谓揲蓍筭法尔易虽至妙其起也则由数有数然后象而至理可索也象一象两七八九六之类是也
　　子谷秬黍
　　度所以度长短也本起黄钟之长以子谷秬黍中者孟康注子北方北方黑谓黑黍师古曰非也子谷犹言谷子尔陈子曰二说皆未为得子谷谓种而可子之谷谷之可子者不赢缩可以定长短多寡不腐败可以等轻重故度量之起皆以子谷而权称亦用千二百黍子谷之説盖在于此
　　三属之甲
　　魏氏武卒衣三属之甲师古音之欲苏林曰兠牟也盆领也髀裩也如淳曰上身一髀裈一踁缴一凡三属师古是如说陈子曰属当音之树周礼函人为甲犀甲七属兕甲六属合甲五属郑注谓上旅下旅扎续之数今云三属取其轻便可出奇取胜故曰日中而趋百里今被重甲犹谓之全装其斫营袭敌亦用轻兵亦属之七六五三谓欤
　　牛车为橹
　　巫蛊事戾太子诛江充武帝赐丞相玺书曰捕斩反者自有赏罚以牛车为橹师古曰橹楯也逺与敌战故以车为楯用自蔽也一说橹望敌之楼陈子曰不然牛车以当冲突为橹犹言安橹也置楯车上御矢也


　　江湖长翁集巻二十九
　　钦定四库全书
　　江湖长翁集巻三十　　　　宋　陈造　撰文
　　偶吟
　　长翁贫自安拙自慰拙故不劳贫故无累瞢瞢贸贸阅人间世玉不献而全足国有役而掉臂氷释夸跂之慕灰死彊阳之气然而嬉笑怒詈起宫羽音歌酒风烟办游戏事是则全乐于天资养于地者也彼孑孑而名掲掲而营将倚墙麾之岂容动其喙耶
　　酹淮文
　　长淮浑浑荡沸潏兮经楚被吴渎之一兮匪河匪江天岂以是限南北兮卫拱皇居神所职兮杀敌之冲师济其出兮皇皇圣筭包九域兮搴幽冀跐龙荒行有日兮掀然临流岂曰效楚囚吊湘屈兮盘盘鼎立胷武库手椽笔兮燕然有石可继勒兮緜緜祀典为神之报歆芬苾兮【壬寅十月十日同行叶三锡君予刘宗元之二君命某酹之乃云】
　　表盗文
　　陈子罢官吴门坐贫无庐百指累然备官舍以居右连城闉其左通衢空旷僻夐块处幽屏断绝比邻之区岑寂无人之境置孥营食漂然而北逮负檐之劳方休妻子之望已亟营营扰扰若不遑息陈子问其然其愬啧啧其意唧唧曰自公之出偷儿赴隙一之日穴吾壁四之日阚吾极仆惊婢寤已无留迹虽幸焉而无丧亦禠魄而震愓揆犯险而徒还岂来意之遽防盍择地而规邻须公归而定迁陈子曰嘻抵冒之一再固盗之顽也有以惎其来繄谁之愆也悖而取虽义之蠧靳其予亦仁之残也丝寒粟饥贤愚所资一贫为累彼我共之守之者罄其术以甚密何异取之者殚其力而不遗岂知夫外其身则其身存私其蓄则所蓄隳达者之徒其大无隅其见靡拘委吾形骸曾外物之不殊相彼凶戾同赤子之一初穽填而槛撤可以驯防貐掊关而去键可以却穿窬自其心而论之有其所有则予亦盗忘其可忘则盗亦予况乎患起于用智疑生于多术髙明之室羣偷所集夫吾今者幸饱温之不谋唶仆奴之赤立彼之来也盖已瞢冒不审得诸外而昧其实宁不由髙墉大屋之为累乎今又警徼之弥増防闲之愈悉四植矛防九省扄鐍惴惴凛凛真若护寳庾而守金埒者宜其窥之不释而乘之愈急也独不闻挈箧而趋蒙荘之诲人祼刺外示陈平之全身匹夫罪也璧未去文豹取也皮之存理则固然顾乃以无有为有不文为文则咎不在彼而在汝曽慢藏之足云然则视盗而一之者徳之至表盗而示之者术之次今虑劳而形弊由两者之俱蔽傥欲其无患欤盍思所以反是仲叹季服敞怳愧悔倒床甘寐罢警屏卫老稚俯仰帖帖无事
　　还鹤观
　　长翁之居宛在涧薖有草不锄无雀可罗翩彼皓鹤来自无何傍我槿篱啄我径莎侧殷鲜之丹顶扬漂萧之袂方刷羽而振迅欲遡风而凌厉童见弃而得主良惬心以暂慰伫立凝情延颈悲鸣俯有粒而不睨寂无人兮尚惊女既嫁而非夫倐悔心而濳萌繄胎禽之翔集必芝田与瑶池胡失脚于云衢受尘寰之攸羁崇台峻沼之间处之犹戾其性庳隘局陋之地得此宁其所宜愍其失所归乃故主言从隙地徐行郡圃砀而迷昔骥之困盐车复而喜俄珠之还合浦佐卿获反于故居华表漫访乎新语汝来其始宜吾之鄙舍池籞之华洁歩小家之寻咫自我而言不幸乃尔孰何栖止洁粒清水彼破琴之戆夫与攘鸡之饕子或摇其牙血刃腥几乃吾是逢不其幸矣方汝来客其居促戚其栖偪侧集枯舍苑宁计之得吾挽其留稻粱是谋鸷猛是忧有系眯于虗明宁它日之休休今其云旋忘忿悁脱紏纒蹑空旷鸣风烟玉粒而清泉吾亦置营营捐拳拳氷释梦觉两适而并贤纷纷万殊莫适尸诸贵而王公贱为匹夫伙若万金细而锱铢认之者愬愬任之者愉愉影事视之固不可必其已有又安可有其所无徇诸物则多累求诸巳则有余吾可不泰然于既失之后慊然于傥来之初凣孙若子吾无隠尔作还鹤观有味其防
　　房陵劝农文
