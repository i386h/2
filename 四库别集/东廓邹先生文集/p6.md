<!-- { "loadSidebar": true } -->
古者大学之教，以修身为本。是学也，达乎诸侯、大夫及士庶人。庶人之等，悬矣。而身有不修，则亲爱贱恶、畏敬哀矜，举辟而不中节，以父母则弗能孝，以长上则弗能敬，以乡里则能睦，以子孙则弗能训，以生理则弗能安，而非为日作，灾害日侵。故善立教者，必造端于庶人。比长闾胥，相与戒其奇衺，而劝其敬敏任恤。是以人人迁善改过。潜移默化，以升于大猷。我高皇之锡福庶民也，创为敷言，以木铎狥于道路，视成周之教，易知易从。而百尔臣工，忽为弥文，甚者漫不加省，孜孜以期会刑狱取办而上最。嘻，岂独古道之不复哉？
姑苏陆侯粲以司谏令永新，毅然以靖共自厉，曰，凡厥庶民，是训是行，将必在倡之者。乃询于大夫士之彦，酌俗从宜，以立乡约，演圣谕而疏之。凡为孝顺之目六，尊敬之目二，和睦之目六，教训之目五，生理之目四，毋作非为之目十有四。市井山谷之民，咸欣欣然服行之，而侯遂投劾以归，不及躬考其成也。
呜呼，民之秉彝，好是懿德。凡产于斯者，其夙夜无忘何极之教，而牧于斯者，尚以时稽试，察媺恶而诛赏之，是岂独永新之福？邻邑必当有取法者。
永丰太平坊邹氏族谱序
昔易斋大夫访族于永丰，遂历乐安崇仁宜黄，慨然欲作邹氏统宗谱，以敦亲睦，以萃涣散，曰，自正考父而下，其详不可闻也；自统制而下，世次未易稽也。吾欲泝于承务，衍于七仁，达于银青，以极诸派之流，其可乎？众咸訢然而功未克就。乃作安成澈源小宗之谱。首以谱序存旧也，次以制诰章恩也，次以经传格言端本也，次以欧苏谱例垂制也，次以宋方论议戒伪也，次以甲科节义昭的也，次以世系行实，而终以诗文征文献也。
守益守而藏之，弗敢违。宗兄国宁自永丰相视于广德，出而阅之。宁瞿然曰，吾欲续太平坊小宗之谱，请由是取法焉。以嘉靖巳丑编次之，逾年而始成。顾安抚公（21）以勤王覆家，而太理公瑾以死难，贻累属戚，记志无所考，乃略其系而载其事。又六年丙申，偕叔父德化显伦及弟宗孟侄铎诣予而征言。訢訢然曰：子知吾之姓与孔子同乎？左氏所称正考父三命益恭，其后必有达者。邹之与孔同姓而异氏耳。予复之曰：子亦知吾之性与孔子同乎？良知良能，蒸民所具。直道而行，无异三代，亦同性而异世耳。孔门之教弟子曰，入孝出弟，谨言信行，爱众亲仁，而馀力以学文。故由孝弟而达之，则立爱立敬，无或斁矣；由谨信而达之，则庸德庸言，无或怠矣；由爱众亲仁而达之，则嘉善而矜不能，无或弃矣；由学文而达之，则诵诗读书以论其世，无或陋矣。圣人之仁天下，咸若视其弟子也，而况于同姓，其可以不思自尽乎？
宁起谢曰，吾得之矣。能尽其性，为能光其姓。能光其姓，为能重其谱。请以是励我子弟，其统宗联属之法，尚与诸宗共图之。
庆郡侯竹墟公考绩
龙泉欧尹礼问为政之要，东廓子守益曰：夫知学者其知政乎！上天之载，阳舒阴敛，万物熙熙，以生以成，其于穆不已之运乎？圣人之化，仁育义肃，万物皥皥，以立以绥，其纯亦不已之学乎？故太上以学为政，戒慎恐惧，主宰常定，上下与天地同流；其次以资禀为政，宽和刚断，简静明察，若温凉炎冷，各专其一气；其下以私欲为政，杂行逆施，以干阴阳之和。欧尹曰：邃哉，学也！戒慎日密，其修己以敬乎？位育日宣，其安人以安百姓乎？弗能戒惧以学，则弗能太公以中；弗能太公以中，则弗能顺应以和。故七十里之政，以圣敬式九围；百里之政，以敬止光四方。东廓子曰：兹维要哉。天子方嗣群圣，以敬一敷彝训。凡我臣工，顾諟琬琰，是训是行，以锡福庶民，其亦永有嘉绩。欧尹曰：兹维鲜哉！惟我竹墟公居敬以莅吾吉，望之俨然，终日无倦，庭中肃清，吏卒如木偶，亦惟敬。听辞正刑，无官无反，无内无货，以俨天威，亦惟敬。属吏资禀，温颜询诹，有恭其职，爱若己出，亦惟敬。三载有孚，入报嘉绩于后，将日跻缉熙，气机翕合，云龙风虎，吾吉其焉得专之？东廓子曰：吾吉弗得专之，将与天下庆之。天下为一体，朝廷为腹心，郡国为股肱。故明主之笃恭也，无泄无忘，以普其爱。忠臣之靖恭也，无羡无援，以效其职。既明且忠，以建圣学，以达王道，将万世嘉绩是赖。敬书其庆以俟。
叙永丰乡约
彭山公自侍御谪揭杨，以乡约和其民。中离子嘉与同志共之矣。继自仪制谪辰州，量移吉安，双江子喜曰，其可邀福于中离乎？乃属耆旧协俊彦以请于邑令彭君，躬受约束于太府。竹墟公喜曰，兹榕城经验方也。矧兹旱荒，民瘼其殷，幸有以疗我永丰。彭山子乃诣邑中，咨俗考典，核利病而罢行之。首以洪武礼制、社厉宴誓者二，教民榜文劝道者九，曰尊成规也；次以约仪者三，而列其申明约法，崇尚礼教，经理粮差，安静地方者四，曰酌民宜也；附以丈量县总，而列其乡总者五、都总者五十有三，曰稽官成、防吏蠹也。于是，视榕城之约加详矣。东廓子获请业焉，喜曰：夫教于乡者，其知一体之学乎？乡鄙合而为邦国，邦国合而为天下，若指于胫、胫于股、股于腰，精气恒相贯，而命脉常相系。故古之善教天下者，必自乡始。五家之长，防其奇豪；五比之胥，书其敬敏任恤；四闾之师，书其教弟睦姻有学；五族之正，书其德行道艺；而五党之长，雍容于上，以时考劝，而无有瘇痼（32）盭之虞。故曰绝恶于未萌，而起教于微眇。微眇而忽之，则善根不植。既萌而后绝之，则恶蔓不可胜禁矣。夫其恶蔓不可胜禁也，而欲以诛戮，速一切之效，是谓不教不戒，不免于罔民，岂曰痿痹？将剥发肤而溃心腹矣！程门之学，拳拳以识仁体为要，故蓝田所约，劝德业，规过失，交礼俗，恤患难，恻然犹有古之遗焉。我阳明先师绍明道而兴者也。试以兹约揆之，其王门之吕乎？然吕氏独倡于乡，而季子得敷于位。位愈隆而敷愈宏。入告我后，用日靖四方，使高皇帝裁成辅相之仁，永永与成周比隆，其罔俾专于一隅。维我永丰有泷冈金牛之馀韵焉。凡厥耆旧暨俊彦，懋对休运，相与敏德远罪，以自附于蓝田，其罔俾托诸空言。敬拜手以交祝其成。
赠黄志学归惠州
学者不患无美质，患无实学。学术不明，则好仁好刚犹蔽于一偏，而智与不欲亦止以一善自名。故必自易其恶，自至其中，方是文之以礼乐之学。礼乐也者，非他，中和而已矣。柴愚参鲁、由喭师辟、赐货殖而億中，虽浅深不同，终是查滓未融。查滓未融，则不能廓然太公。不能廓然太公则不能物来顺应，与屡空之颜毕竟殊科。颜氏之屡空，只是查滓浑化，使终身如三月焉，便是皓皓不可尚矣。
黄生明伦自惠来学，刚善而欲有为也。书此以勖其别，且以求正于中离子。
改斋文集序
改斋文集，吾友王宜学之遗文也。吾获友于改斋，见其学凡三改，改而日进于道。故其文亦三改，改而日几于道。始，宜学从朴斋大夫宦学南都，习闻文端公世业，博闻强记，以豪爽自许，所与游率四方英俊。稠人广坐，轩然指切是非成败，莫能撄其锋。至面折人过，恶颈发赤弗止。既而悔曰，柔克之戒，右有良方，若蕴内热，复投以刚剂，将入于狂。因以改名其斋。自是，敛华为实，约辩以讷，择直谅而后交，求信国文公遗像，出入奉以偕行。及自翰林谪三河驿，怡然就道。舟过泷水，为巨石所破，缘石趺坐，浩歌以自适。家人惊，求之，闻歌声，乃舣以济。然时或被酒谯骂，露其旧习。复自悔曰，病根未拔，稍懈将复萌。益务鞭辟近里，求查滓而消融之。既讲学虔州，深求致知格物之要。复寓书烟霞洞，以辨所谓动静两忘者，弗明弗措。其后召入史馆，步无妄趋，目无妄视。同馆迓其至曰，观白生来矣。盖靳之也，而改斋持不变。尝曰，深潜纯一之味，予恒愧此四字。使得永年，以充其学，其进于道也，孰能御之！
夫学所以治心也。心所以宣言也。言也者，心之声也，而可伪乎？观改斋之言，始也闳而肆，中也悫而介，终也温厚舒徐而有典则，信乎不可伪为也。凫氏之为钟，一也，而其制异，则其随之。是故钟之厚也，其声石；薄也，其声播；侈也，其声柞；弇也，其声郁长；甬也，其震。夫是之谓诚中形外之学。改斋没，无子。其文颇散逸。其子婿刘教署泰兴教事，始蒐辑之。凡为诗三卷，文（41）六卷，语录一卷。两厓朱柱史子礼延而询之曰，嘻，吾之责也。乃与义城黄子忠议，刻之以传。往岁，两厓之试礼闱也，文颇不谐时好，议将黜之。改斋力荐之，曰，是卷也，不蹈袭而充然自得，必奇士也。遂入式。两厓宦业日章，徹果收改斋知人之明。夫言以知人，在改斋子验之矣。读斯集而求之，当必有知吾改斋子者。
赠蔡我斋督学四川
我斋蔡君希渊奉玺书以敷教于蜀，其友守益饯之于雨花之台。适有农者负耒而耕于野，指而告之曰，子亦知夫农之稼乎？察种稑，顺原隰，茀其丰草，去其螟蟊，是任是负，以就粒食。兹固后稷氏之方也。使舍其钱鎛，偃息在床，诵稷之遗方，而望仓庾之盈，其不馁而毙者几希。士之于道也，甚于饮食。群于庠序，以应上之需，固曰修契之教也，而诵说焉耳矣，词华焉耳矣。是其心将无馁乎？身之馁，则匹夫匹妇皇皇焉忧之。心之馁，则学士大夫或恬焉，而莫之忧。嘻，滋异矣。我高皇之训曰，学者贵将圣贤言体而行之，敦尚孝弟忠信，不徒务口耳，庶得真才。才一也，有所谓真，则有所谓伪矣。子臣弟友之道，行于庸德，谨于庸言，至于慥慥而后已，是洙泗之真也。是修其播艺以养父兄，畀尸賔利惸寡者也。
天子厉精更化，以光烈祖之休。而我斋适应兹选，移风易俗，斯其机矣。风之移也，在上之所好。上好华靡，则以华靡应之；上好笃实，其有不能为笃实乎？子之学也，毅然以颜子为师，而事贤友仁，追琢其德。其教兴化、教白鹿、教南大学，今协所好矣。蜀虽万里，其俗尚悫而隆礼，有足用为善者。赵过之治农也，代田以休地脉，深根以耐风旱，以征和之季，犹能转凋为丰，而况司徒氏之教，根于天衷，迪于日用，独不可以转薄为忠？吾未之信也。于是，君之年友刘君汝玉等闻之，相与议曰：我斋一行，而可贺者三，为明主得教化之臣贺，为蜀之士得所宗贺，为我斋得行其道贺。是弗可默也，遂征其言以授从者。
赠应仁卿秋官
