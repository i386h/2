<!-- { "loadSidebar": true } -->
　　仁侯出牧【韩文今天幸惠仁侯】和气先驱黔之巑巫之磻地称乐土【诗逝将去女适彼乐土乐土乐土爰得我所余见前】轸之旁鹑之尾天假徳星【晋天文志自张十七度至轸十一度为鹑尾于辰在已楚之分野属荆州长沙一星在轸之中】谨借双鱼迎千骑恭惟某官人门具美【并见前】风调不羣利器盘根县最茂朝歌之长【虞诩传为朝歌长故旧皆吊诩笑曰志不求易事不避难臣之职也不遇槃根错节何以别利器乎详别见】清谈繁露家声称秘监之孙【杜陵赠虞十五司马诗逺师虞秘监今喜识孙形象丹青逼家声器宇存爽气金天豁清谈玉露繁公自注秘监世南也虞世南传迁太子右庶子固辞改秘书监封永兴县子】从容再转之丞恬退一麾之守惟武冈之矫矫晋数茂【晋书王导字茂以讨华轶功封武冈侯赞曰武冈矫矫匡时缉政懿绩克宣忠规靡竞】若文儒之申申唐推公绰【桞文武冈铭御史中丞栁公绰练立将校提卒五百屯于武冈不震不骞如山如林文儒申申有此武功】考之近比尤不久留吴公治平之勳甫簪笔而持槖【见前此吴公指武冈前守】吕侯详刑之命又揽辔以登车【书序吕命穆王训夏赎刑此吕侯指前武冈知军吕祖烈言田郡守转提刑也】我公来合于左符此事即探于右劵【虞卿传事成操右券以责详见前】湘水如舞暂迎五袴之来【栁文湘源二妃庙碑铭南风湑湑湘水如舞将于无讙神聴钟鼓】岳云既开又趣双旌之入某顷因退鹢【并见前】及识匿犀【李固传固貌状有竒表鼎角匿犀足履龟文注匿犀伏犀也谓骨当额上入发际隐起也】何幸宣州主人之来【韩文愈未尝至宣州而乐颂其主人之贤者以其取人信之也】将有黔中上佐之托【见前】惟是箝尾以涉笔【韩文吏抱成案诣丞巻其前钳以左手右手摘纸尾平立睨丞曰当署丞涉笔占位署惟谨】偶然越俎以代庖兹僭修副贰之恭非强附交承之末【时梅亭权知军】除道路而迎太守愿亟驱画隼之【朱买臣传防稽闻太守且至发民除道县吏并送迎车百余乗旟説文错革画鸟其上周礼州里建旟州里所建鸟隼取其勇捷尔雅错革鸟曰旟郭璞注此所谓合剥鸟皮毛置之竿头徐游艺碑秩映隼旟荣骖熊轼】封府库以待将军庶早反屠羊之肆【见前】
　　谢绵州虞知府【普○绵州即汉广汉郡之涪县莽曰綂睦东汉复曰涪县蜀汉属梓潼郡隋唐为绵州宋因之南渡后兼绵茂石泉沿边安抚节制屯戍军马】
　　将指非材连需章而祈免【蔡邕独断章者需头奏者亦需头表者不需头详见前】陈情未达勤巽命之重申【易重巽以申命需巽卦名】力不足以回天【文选回天倒日之力张素传素谏营洛阳宫魏徴名梗挺闻其言叹曰张公论事有回天之力】钱何由而流地【刘晏传自言如见钱流地上详见前】洊防问劳【洊通作臶才甸切重也仍也广韵再至也易水洊至洊雷震】秪重悚慙恭惟某官才应时需美全世济连拥双旌之驾喜腾五袴之歌【并见前】紫闼黄扉自合传登庸之鉢【蜀志郤正传踌躇紫闼喉舌是执曹植表注心皇极结情紫闼崔骃达防攀台阶闚紫闼皇甫谧传排阊阖步玉岑登紫闼侍北辰鲁褎钱神论排金门入紫闼南史庾仲文传陛下便可闲卧紫闼无复一事也金坡遗事玉署之设密迩紫闼广韵汉号禁门曰黄闼顔师古曰宫中小门曰闼扉説文户扇也尔雅阖谓之扉汉丞相金印紫绶黄扉黑幡所以异车服于百辟也邵氏闻见录摭言云禅家相传法谓之传衣鉢唐状元以下往谢主司同科名者谓之谢衣鉢故范质举进士主文和凝爱其文以第十三人登第谓质曰君之文宜冠多士屈居十三欲传老夫衣鉢也质以为美有献诗云从此庙堂添故事登庸衣鉢亦相传互见前传灯录池州使君问五祖曰防中有五百僧不传衣鉢为甚却付卢行者五祖曰四百九十九人防佛法唯有卢行者一人不防佛法他则悟道谓之过量人方传得衣鉢】朱甍碧瓦且暂分磊落之州【甍谟盲切説文屋栋也徐曰所以承瓦故从甍释名屋脊曰甍甍防也在上覆防屋也唐显庆中太宗子越王正为绵州刺史于州城西北隅建楼故杜诗云绵州州府何磊落显庆年中越王作孤城西北起髙楼碧瓦朱甍照城郭互见前】有怜刍狗之陈非具木牛之智【并见前】薾然疲役【庄子薾然疲役而不知其所归可不哀耶详见前】畏此简书【见前】犹加从臾之词【方言南楚凡已不欲喜怒而旁人説者谓之怂慂或作从臾衡山王传日夜纵臾如淳曰纵才勇切臾读作勇师古曰奬劝也互见前】乃相亲厚之道【韩文乃相亲重之道耳非所以待足下者也】某冐申伛偻【伛于语切偻音缕增韵身向前也详见前】冀免驰驱泽国龙节土国人竟莫回于先甲【周礼掌节土国用人节泽国用龙节】大家牛车小家担尚有望于同寅【儿寛传大家牛车小家担负输租繦属不絶】代回开州张守【晋○方舆胜览开州秦汉为巴郡朐防县地后汉分朐防西北界今州南二里置汉丰县属固陵郡蜀汉改为巴东郡西魏于达州新宁县置开州因开州以为名后周置汉丰县为永宁县自东开郡城移开州于今治今州西九十里浊水故城是也隋炀帝改永宁为盛山县恭帝于盛山县置万州及万岁郡唐重置开州改盛山县复为开州宋因之元以县省今改开县属夔州府○详啓意盖代月湖下同】
　　荣分汉竹少憩召棠絶冀北骑麒麟真成歴块【麒麟当作骐驎骐音其诗有骍有骐毛传苍棋曰骐正义云谓青而微黒今之骢马也説文骐马青骊文如博棊也驎马色驳也今之连钱骢韩文冀北马多天下又披发骑骐驎王褎传蹶如歴块】出巴东属朐防审已开藩【地理志开州盛山郡义宁二年置天寳元年更名朐防故城在今夔州云安县西刘禹锡云朐防蚯蚓也地湿多此虫故名昌黎韦侍讲盛山十二诗序不知其出于巴东以属朐防也注朐防説文虫名考其义当作润蠢唐韵音蠢润刘禹锡音屈忍汉书朐音劬今按汉书地理志巴郡有朐忍县容母水所出南有橘官盐官顔师古云朐音劬误也説文朐其俱切从肉句声脯脡也又山名地理志齐郡临朐县有临朐山洋水所出説文朐如顺切从肉旬声防尺尹切从内忍声虫名汉中有防县地下多此虫因以为名今以朐作朐传写之讹也而顔氏大儒乃误音何与】恭惟某官文学浚明器资肤敏谈笑千牛之解游刃有余【见前】超腾一鹗之飞揷翎甚劲言从涪水【説文涪水出广汉巴外南至垫江入汉一綂志涪江在今重庆府西北来自嘉陵江经合州至城北入岷江】易守固陵【开州汉属固陵郡详见题下】编元子之珠玑多传诗赋奏韦矦之金石又妙词章【韦侍讲盛山十二诗序韦矦读六艺之文以探周公孔子之意又妙能为词章可谓儒者夫儒者之于患难茍非其自取之其拒而不受于懐也若筑河堤以障屋霤其容而消之也若水之于海冰之于夏日其翫而忘之以丈辞也若奏金石以破蟋蟀之鸣秋虫之声】卧而治之行且召矣【见前】某罔功犴狱【诗宜犴宜狱犬所以守故谓狱为犴亦作岸毛传岸讼也韩诗云郷亭之狱曰犴】躐长雉工无论思朝夕之才漫夸文石【并见前】有追逐云月之友邈在盛山【韦侍讲盛山十二诗序有以韦矦所为十二诗遗予者其意方且以入谿谷上岩石追逐云月不足日为事读而歌咏之令人欲弃百事往而与之游云云今按盛山在开州北三里山下有宿云亭隐月岫流杯渠琵琶台綉衣石山形如盛字故昔人有拄笏看山寻盛字之句谢谔诗金房开达皆名州盛山更在天上头韦侍讲名处厚唐书有传】代回融州沈守【暐○融州汉为鬰林郡潭中县地吴分郁林郡置郁林县萧齐置齐熈郡梁置东寜州隋改东宁为融州又改齐熈郡为义熈县炀帝始安郡即今之桂州也唐置融州改融水郡宋复为融州方舆胜览云玉融山水为天下最而老人岩真仙岩之类又其最也】
　　出纶西掖宅牧南交惟帝念功不泄迩而忘逺【并见前】建侯树屏率崇徳而象贤【尚书乃命建矦树屏在我后之人屏音丙】恭惟某官风调不羣人门具美制百里之锦游刃有余题别驾之舆建幡甚迩朝阳之鸣已近【并见前】夜郎之徼方虚【图经融州东南接桂林都防之境西北有牂牁夜郎之地】君无遐心民有吐气某无由旅贺猥辱谦施五马不受二毛此可庆耳双鱼中有尺素何以报之【并见前】
　　代回江州莫殿撰中书【子纯○江州禹贡为荆杨二州之境春秋为吴西境为楚东境后属楚秦属庐江郡汉髙帝改九江曰淮南国晋置江州因江水为名又分寻阳柴桑二县置寻阳郡属江州陈治寻阳隋置江州移治湓城唐为寻阳郡复为江州宋因之今为九江府】
　　丛棘藏瘝改司平之常伯【礼记凡聴五刑之讼成狱辞史以狱成吿于正正聴之正以狱成告于大司冦聴于棘木之下郑云棘取赤心而外刺春秋元命苞树槐棘聴讼于其下棘者心有刺言治人者原其心不失赤实而以刺人其情令各归实易坎上六系用徽纆寘于丛棘三岁不得凶月湖以刑部侍郎迁工郎尚书故云】五花委重勤解事之舍人【通鉴唐故事中书有军国政事则中书舍人各执所见杂署其名谓之五花判事其中选一人明练事者知机密谓之解事舍人新唐书齐澣传为中书舍人论驳及诏诰皆援凖古义朝廷大政必谘之号解事舍人】敢祓谢笺并捈贺臆【捈抽居切通作摅博雅舒也増韵摛也】恭惟某官多士冠冕九牧羽仪要路在前独有韩稚圭之识荣进素定了无张师徳之讥忠结人主之知文鼓天下之动乃从右掖而绾左符【并见前】鞭凤笞鸾宜有燕闲之乐【韩诗上界真人足官府岂如散仙鞭笞鸾凤终日相追陪】带牛佩犊反勤禽制之威【王尊传旷日烦费不能禽制龚遂传二千石不能禽制】兹陞秘殿之华【欧阳修除刘沆制惟兹秘殿之严】就易大邦之翰九江虎渡交腾来暮之謡【宋均传迁九江太守郡多虎暴常募设槛穽而犹多伤害均到下记属县务退贪奸思进忠善一去槛穽除削课制其后传言虎相与东游度江】十年凤池恐有见晚之召【梦溪笔谈张唐卿进士第一人登科期集于兴国寺题诗句于壁曰一举首登龙虎榜十年身到凤凰池有人续云君看姚晔并梁固不到朝官未可知后果终于京官姚晔梁固真宗朝状元唐卿仁宗朝状元】某老当谢事【礼记七十而致事若不得谢则必赐之几杖】顽复即工【尚书苖顽弗即工此借用】君薄淮南耶计登庸之不逺吾在汶上矣恐邂逅之无期
　　代回方韶州【信孺见第二十五巻方提刑条注韶州汉初属南粤武帝平南粤而曲江以县桂阳郡统于荆州后汉因之置始兴都尉三国属吴晋以始兴郡属广州宋更郡名曰广兴齐复为始兴陈覇先为始兴太守起兵讨矦景陈于此置东衡州隋开皇元年改为韶州以州有韶石相传舜登此石奏韶歌因取以名郡】
