<!-- { "loadSidebar": true } -->
   以时云者，注疏但释其大意。今以臣等在滇所访闻者证之，似指冬春水涸之时而言。盖金为水母，五金所产之硐，皆须戽水而后取矿。故办铜例有水泄之费。银矿亦然。夏秋[石曹]硐多水，宣泄倍难，往往停歇。若水过多而无处可泄，则美矿被淹，亦成废硐。乃悟以时二字，古人固早见及此也。 
物其地图云者，亦如今之觅矿，先求山形丰厚，地脉坚结，草皮旺盛，引苗透露，乃可冀其成厂。滇中谚云：一山有矿，千山有引。引之初见者，曰子擐。渐而得有正擐，乃可进山获矿。矿形成片者谓之刷，[石曹]硐宽广者谓之堂。由成刷而成堂，始为旺厂。若土石夹杂，则谓之松[土荒]，旋开旋废，易亏工本。甚至下开上压，滇谚谓之盖被，则非徒无益矣。故认勘必须详细。所谓物其地图者，正以此耳。 
巡其禁令云者，诚以开采人多，须有弹治之法。如今之厂内，各设课长、客长、硐长、炉头、欀头、锅头，皆所以约束曹户、尖户、及炉丁，砂丁之类。又须多派书差巡练，以杜偷匿漏课。并禁夺底争尖。此皆巡其禁令之遗意。是开矿之举，不独历代具有成法，而《周礼》早已明著为经。况滇省跬步皆山，本无封禁。而小民趋利若鹜，矿旺则不招自来，矿竭亦不驱自去。断无盘踞废硐，甘心亏本之理。其谓人众难散，非真知矿厂情形者也。 
   滇人生计维艰，除耕种外，开采是其所习。近年因铜斤产薄，唯恐京运不敷。但有能觅于厂之人，厂员无不亟令试采。若辈行山望气，日以为常。于地力之衰旺盈虚，大都能知梗概。见有可图之利，或以红单而报苗引，或以佥呈而请山牌。当其朋集鸠赀，人人有所希冀。要之人事居其半，天事亦居其半。据本地人所言，开而能成，成而能久者，向实不可多得。 
然第就目前而论，如其地可聚千人者，必有能活千人之利。聚至数百人者，亦必有能活数百人之利。无利之处，人乃裹足。故凡各属矿厂衰旺兴闭，地方官皆不能隐瞒。惟设法经理之人，能使已闭复兴，转衰为旺者，实难其选耳。 
案查嘉庆十六年间，户部议覆：云南银厂十六处，抽收课税，以二万六千五百五十两零，为每年总额。准以此厂之有余，补彼厂之不足。不必分厂核算。务期总额无亏。如收不足数，著落分赔。遇有盈余，尽数报解。迨嘉庆十九年白沙一厂衰竭封闭，奉旨开除。此后定有课额者，共止十五厂。年应抽解课银二万四千一百一十四两零，载在户部则例。 
其奏准尽收尽解之厂，则例所载，只有角麟、太和、悉宜、白羊四处。嗣又据续报永北厅之东升厂、东川府之共山厂、新平县之白达母厂，此内惟东升一厂，历年出产较多，所抽课银，尚可以补各厂之缺。若硔山白达母二厂，则皆于铅矿内抽取，殊不济事。其已定课额之十五厂内，如南安州之石羊，土革镇雄州之铜厂，坡会泽县之金牛，永平县之三道沟，实皆历年废歇。因课额早定，不敢短绌。 
或以未成之子厂，先行划补，或由经管之有司，自行赔解。检查历年奏销册内，均与开化府鹤庆州永北厅之金厂四处，一同按额解课，总数并无亏短。除课金赢余无多不计外，其报拨课银节年赢余，自一二千两至六七千两不等。此臣等于未奉谕旨之先，因欲整饬厂务，即已分别查明之实在情形也。 
   兹蒙谕令，于所属境内，确切查勘，广为晓谕，酌量开采，自应先于旧厂之外，加意稽查。当饬藩司，遴择晓事委员，分路访觅，谕以金银皆可采取，不必拘定一格。即或有人互争之地，前因滋事而未准开者，今不妨由官督办。抑或草皮单薄之矿，前恐未成而不敢禀者，今不妨据实报闻。且仰绎训谕谆谆，不准游移不办。如果开采之后，弊多利少，亦准奏明停止等因。圣明俯体下情，如此开诚布公，官民更何所用其疑虑乎？ 
况查滇省课金，或以床计，或以票计，例定课额甚微。其课银章程，本系一五抽收。民间采得十万两之银，纳课者仅一万五千两。可谓敛从其薄。于民诚有大益。将此明白开导，似民间皆已踊跃倍常。当据委员会同临安、普洱文武禀称，查得他郎通判所辖坤勇箐地方，距城九十里，有土山数重，山顶全系碎砂，不能栽种。故无民居。前因土内产有金砂，遂有外来游民，私挖淘洗，致相争斗。禀经前督臣委员会同他郎元江厅州前往查逐。该游民各即逃散，遂将该山封闭。但金砂仍不时涌现，挖淘较易，难免游民旋复潜来。如蒙奏明开采，虽丰啬难以遽定，究足以裨公课而杜私争。 
臣等随复批饬各员亲诣该山勘明实在情形。旋据禀覆，山顶宽平，周围约七八里，掘土尺余，即见细碎金砂，闪烁耀目。官员到山，游民先已躲避。勘有私硐四口。询访附近村人云：挖起金砂，取水屡淘，复以木板为床，竟日摇荡。一人之力，日可得金几厘。多亦不出一分。又离该山数里，有名为三股墙及小凹子二处，勘有草皮银矿，微夹金砂。现亦有人偷挖。但未进山成硐等情。臣等当即批准，将此三处试行开采。 
但先前既因私挖，致酿斗争。此次官为督办，亟应选择殷实良善者，作为头人。责令招募砂丁，逐层约束。前此偷挖滋事驱逐复来者，亦当访拿究办，以示惩儆。且必须先派员弁，多带兵丁，始足以资弹压。容臣等斟酌调遣，一俟布置定局，再行缕析奏闻。 
   又据镇沅直隶同知，暨文山广通二县，先后禀称：前因奉文广觅铜厂，叠经示谕民人访寻子厂呈报。嗣有镇沅厅民罗椊鹏等，报有距城百余里之兴隆山麓，获银矿引苗。当令招丁试采。该厅时往履勘。其矿砂忽接忽跳，未能定准。如数月内堪以接采，拟即酌定课程。 
又文山县民万云陇等，以距城一百八十里之白得牛寨地方，出有矿苗。该民等已各出备油米，呈县开采。经该县报府委勘，山势丰厚，惟四围包栏不甚紧密，所出草皮[土荒]矿，成色较低。兼以时有时无，不免旋作旋辍。请加察看，可否抽收银课，尽收尽解。 
又广通县民李集之等，以象山地方，距城九十七里，有矿可采，报经该县，准令试办。嗣采得门矿，所出无多，业经搘炉分计。无如银微色低，唯将所出黑铅，藉作底母之用。尚须再行试准，量请抽课。各据实具禀前来。 
臣等查该三厂开采，虽尚未见成效，然总须该地方官激励厂民，奋勉从事，不可任其半途而废。现已札令速将矿砂煎样解验，应抽课银，先许尽收尽解。俟试办一年，察定情形，再将抽解数目，入额清拨。至此外，更令广为觅采，有苗即力求获矿，有矿即务使成堂。如能采办数多，应先遵照朝议，商给优奖，官请议叙，以期率作兴事，感奋争先。 
至旧额老厂，虽据逐细查访，实系衰歇者多。然习于厂事者，必能明其消长之机，以筹修复之法。或拉龙扯水，或旁路抄尖，或配石分计。如锤手背夫，及搘炉下罩之人，所见既多，谅亦能知补救。即或需费工本，但能先难后获，亦当设法为之。倘实系硐产全枯，徒劳无益，则名是实非之厂，似应据实开除。即于尽收尽解各厂中，奏明抵补。总须比较原定旧额，无绌有赢，方为核实整顿之道。不得因广采新山，而转置旧厂于不问。 
   至于官办民办商办及如何统辖弹治稽查之处，仰蒙恩谕，不为遥制。凡在官商士庶，无不感激倍深，自当按地方之情形，筹经久之善策。查办厂先须备齐油米柴炭，资本甚钜，原非一人之力所能独开。官办呼应虽灵，而在任久暂无常，恐交代葛藤滋甚。倘或因之亏空参办，则有所藉口，筹补则益启效尤。况地方官经管事多，安能亲驻厂中，胼胝手足。势必假手于幕丁胥役，弊窦愈多。似仍招集商民，听其朋资伙办。成则加奖，歇亦不追。则官有督率之权，而无著赔之累，似可常行无弊。 
   臣等与在省司道及日久在滇之正佐各员，下逮商旅民人，无不虚衷采访。窃以此次认真整顿，令在必行。所宜先定章程者，约有四事。 
   一曰宽铅禁。查银矿惟炸矿为上，为其块头净洁，出银多而成色高。然厂中似此之矿，百不得一。其习见者，名为大花银矿，细花银矿，其实皆铅矿也。铅矿百斤，煎铅得半，即为好矿。而好铅十斤，入炉架罩其上者，得银六七钱。次者仅二三钱。除抽课工费之外，只敷半本。其裹出铅汁，名为销团。铅浸灰内，名曰底母。皆可溜成黑铅。以此售卖，始获微利。滇省向因黑铅攸关军火，曾有比照私卖硝磺办罪之案。故炉户所余底铕，皆为弃物，亏本愈多。臣等查黑铅一项，或锤造锡薄，或炒炼黄丹颜料所用亦广，原非仅为制造铅弹之需。律例内并无黑铅不准通商之文。且贵州之柞子厂，四川之龙头山，黑铅均准售卖。滇省事同一律。如准将底铕出售，以补厂民成本之亏，庶不至于退歇。况售卖底铕，必有行店。其发运若干，令厂员验明编号，填给照票。俟运至彼处，即将照票赴该地方衙门缴销。既可杜其走私，于军火无所妨碍。藉得沾有利益，于厂民实获补苴。 
   一曰减浮费。查云南各属，无论五金之厂，皆有厂规。其头人分为七长。每开一厂，则七长商议立规。名目愈多，剥削愈甚。查历办章程，迤东各厂，铜户卖矿，按所得矿价，每百两官抽银十五两，谓之生课。迤西各厂，硐户卖矿，不纳课。惟按煎成银数，每百两抽银十二三两不等，谓之熟课。每批解造报之正款，必不可少。此外有所谓撒散者，则头人书役巡查之工食薪水出焉。有所谓火耗、马脚、硐主、硐分、水分以及西岳庙、功德合厂公费等名目，皆头人所逐渐增添者。虽不能尽裁，亦必须大减。现在出示晓谕，务令痛删无益之规银，以办必须之油米。庶不至因累而散。 
   一曰严法令。查向来厂上之人，殷实良善者什之一，而犷悍诡谲者什之九。又厂中极兴烧香结盟之习。故滇谚有云：无香不成厂。其分也争相雄长，其合也并力把持。恃众欺民，渐而抗官藐法。是以有矿之地，不独官惧考成，并绅士居民亦皆懔然防范。今兴利必先除害，非严不可。即如所用铁器，除锤錾锅铲菜刀准带外，一切鸟枪刀械，全应搜净，方许入厂。其驻厂弹压之印委员弁，皆准设立枷杖等刑具。有犯先予枷责，或插耳箭游示，期于小惩大戒。若厂匪胆敢结党仇杀多命，闹成巨案，或恃众强奸盗劫，扰害平民，责令该府州厅县会同营员，立即兜拿务获，审明详定之后，请照现办迤西匪类章程，就地请令正法，俾得触目惊心，庶可惩一儆百。 
