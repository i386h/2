<!-- { "loadSidebar": true } -->
　　封知县累赠南京兵部右侍郎先大王父夷庵公讳（阙）字尚殷少读书修行不乐仕进忠信肫切与物无迕家大人尝语不肖公有田三千畆岁収不能盈一囷里中有丐者借贷者以其时至则令从佃人所取资故也而又嗜酒好客毎晨起坐于门里中儿过之小堪坐谈者辄呼入而酒之酩酊至暮乃散去不复问姓名也张淑人间谓曰生计日薄奈何公笑指少子曰此钑花金带人也谓长子仅钑花银带人耳或可望金我何忧贫少子者王父司马公也长子则工部公五品而以老遇诏恩赐爵一级得横金盖公尝遘胡僧受相书一巻遂得其妙云然不轻为人相
　　
　　赞曰有产而不营有术而不以名可仕而不求荣不知者以为天之长物而知者以为敝不新成其水之滥而木之萌也耶
　　
　　先伯祖易轩公者讳侨字德髙成化乙未进士授江西武宁令外艰归服除补山东曹令前后九载始入为南京工部营缮司主事内艰归服除补故官乆之进都水员外郎复为营缮郎中授奉政大夫以老疾致仕用两宫尊号恩进阶四品卒年七十有四公为人诚直详谨悃愊无华凡两为令俱有及民之政而不善事上官取声誉其在郎署亦淹乆成进士者二十七年而不登方面晚而仅有金绯以为林下饰意泊如也与先大父司马公昆弟大父事之甚庄
　　
　　赞曰褐其服厘其貌不以为田父则亦乡三老乃儒而真乃吏而循课绩不后人而官次不先人噫嘻公于名实所谓居其主而尽却其宾者耶
　　
　　呜呼此我王太父少司马质庵公之像也贞不能及公而以岁时展谒公像盖凛然悚然已又戚然孺慕也工摹而小之仅志大都耳小子何敢述焉有王文恪乔庄简诸公之碑志在公讳倬字用检别号质庵自分水徙而昆山为邑弟子已割昆山之支乡为太仓州遂为州人举进士授山阴令甫七月父忧归政声赫然冠八邑邑人祠之服除补余干以计破信丰大盗复持母丧忧归补兰溪其所著循吏声大较如山阴其人祠亦如之入为南京山西道监察御史以謇直明干闻尝偕其寮劾污选郎横中贵人及尚书方面大僚之不职者俱报可进贵州兵备副使时新中米鲁祸公柔而绥之以（阙）威咸大恱服例革归补琼崕兵备崕州千家村黎叛公当用兵数移师期以怠贼忽率兵捣之遂尽破平其巢奏立千戸所黎遂戢郡人专祠祀之亡何进广西按察使遂进广东右布政使破诛临贺砦酋活其从迁四川左布政使察钱榖出纳稽故弊洗之时大盗蓝鄢势张甚且逼省有议焚郛民居以远贼者公曰是非能远贼乃张贼也令洞开诸城门严兵以待之贼闻不敢逼彭公为总师檄州邑课私马从军以万计公匿弗下而令各乡落马入城避贼其缓而遗马贼者死马既入而后课之数具足又檄司以明日日中饷熟粮四千石于军公督市戸分道抵军日未直舂数溢矣彭公竒而称之拜右副都御史抚顺天属邑大饥公请通仓米拾万石赈之未至先给军官俸两月直而所在贸奉米以赈米至民不饥所全活以万计北兵侵边公会兵御之屯马兰峪乃策曰敌诇我西必以东捣我虚矣为三覆以待敌果溃东墙入伏发斩获过当悉徼其被卤男妇归乆之进南京兵部右侍郎公老矣后先凡十余疏始得请给驿还里且命有司岁时存问盖异数也卒年七十五公孝友天性好施予豁逹大度家产不能及中豪而割其田千畆为义庄以赡族所居官廉而不务皦皦名凡三令岩邑其民之思之虽桐乡宻县不过也吴人至今称公比于范文公云吾族兄世芳尝谓吾不能悉称公其蔼然天地生物心即目中无两也公轻眉秃鬓秀目细而长臞然若不任衣者
　　
　　赞曰昔我元公滥觞于王始兴浚之长淮汤汤厥流千年寖微忽昌笃生府君佩德不忘三令剧邑咸树之棠仁则祥麟直为神羊双辕欲耳骖驔夷荒心不泉易操偕鬓霜叱驭卭崃不为子阳又若营平白首筹羗晚而翛然为政于乡若耄若倪我裘我粻是咏是歌小异庚桑四候序分独居春阳五福所膺富则小爽凡我子孙食胙曷量振振绳绳以莫不庆府君之像如岳斯苍府君之流复与淮长
　　
　　黄陂令任斋公憬者为诸生举于乡乆不利公交车谒吏部选人得黄陂令政事清简其吏民爱而称之满三载以入觐毕事忽叹曰使我束带而见督邮孰与衣轻褣蹑不借使苍头携一鸱夷从而卧马鞍山足也请于吏部得致仕归公为人好酒色六博不修威仪而孝友忠信内行淳备任眞推物喜施与甚有乡曲间声未六十而卒有子世仁以赀郎累官通判温州府类其父
　　
　　赞曰仕不蕲显聊以染指产不营富取于足已善不近名冥冥而已酒色六博他人为累公行三昧以是游戏君子称之逹士之致
　　
　　先世父布政司都事公讳愔字民服别号静庵先司马公之长嫡也少以赀入太学其侍奉之日最长性谨愿无他好独好授新声童子使具粉黛为优戏昼夜翫之无厌又好构华屋垒山凿池多莳花木以至挫产弗顾也不食酒然饮客恒至移旦夕居恒谓客不恨我不得作一日相公相公不得一日作我胸次坦洞无城府豁如也即有雠隙者见其急难恻然思拯之矣卒之年七十有八有子四人长詹事主簿世德志行与父殊而少子世望有父风
　　
　　赞曰少而有游闲公子之乐与名好色与声任性逹生与物无营不起怨憎噫此所以寿考令终无骞无倾也耶
　　
　　呜呼此我考御史大夫赠大司马思质公之像也公长身美姿秀眉目目光烱烱射人貌之仅得十六耳貌而小之仅得十四耳小子何敢述焉有少师李公春芳申公时行御史大夫王公廷少傅许公国按察使李公攀龙之志传在为櫽槩纪其畧如左公讳忬字民应少而失质庵公也因自号思质见志举进士授行人司行人选补江西道监察御史皇太子将出阁公列三事其一崇师傅一遴宫宷而最后则以慎择六局丞郎为言独详于正德之乱政而自青宫者又劾罢缇帅中贵人出按湖广紏吏必青绶而上雪寃滞振纲纪悍珰不敢挟重为虐寻按顺天府治畧如湖广而加寛北兵攻古北口公策边必溃骤上书言状而以通州要害身据之天子首得公疏以备边事责大司马大司马皇恐谢罪而侦公方擐甲却敌睥睨间遂擢公右佥都御史治军饷亦随调亡乏公乃上疏请城京师郭及通州张家湾又请毋益大营伍而増寘总督调边土兵以拱卫都陵俱报可乆之移抚山东会岛冦大起改提督军务巡视浙江及福兴漳泉诸郡寻以重之改巡视为巡抚公乃选良将募卒制艘砺刃以必尽敌而后已尝捣贼于横屿已徼贼大洋皆破之已又大破贼松江郭觧其围公前后娄出竒制捷幕府上功次不张大以故仅娄得中赏而小不利即引咎亡蔽匿且不他诿天子终以公为忠再问相嵩不对时北兵入云中急手勅吏部进公右副都御史衔抚之盖用内阁大臣例也公发而浙吏民数万人拥车哭竟日不得发至云中疏请内帑金十余万以赈手自稽察度支郎不获牟合诸鎭破敌斩首过当进兵部右侍郎兼右佥都御史遂转左侍郎兼右副都御史总督蓟辽保定军务是冬拒敌却之进右都御史赐金币荫一子世袭千戸自是稍与相嵩郄矣初大司马杨公博雅知公诸所斥陟边将亡不取公意相嵩屈其贿而公又时时与客叹嵩横且败奈国事何相嵩闻而益恨之次骨明年以敌入湾河夺一官其又明年却敌始复之自是所报功俱见抑所赏不过金币而练兵之议起矣始公以土著兵必不能抗敌名为美而实耗县官廪相嵩谓公调兵为挟敌糜国上亦不能无疑公谍敌且大入上疏言之不报而敌果入既事定御史承风旨论公病不任事遂逮公而公他将将兵破敌斩首至八百级亦不报而公遂不免最后不肖贞言状特赐洗雪复官呜呼竟何及也公为人孝诚恺悌内行淳备寛仁喜施意豁如也与人交不为城府识士善任所委争愿为死读书过目成诵为文有骨力尤长奏牍少师徐公阶读而善之以为诸葛武侯陆敬舆之流也居官洁亷谨出纳虽相嵩忌之甚风给事御史伺其隠卒不得
　　
　　赞曰司马之才畴介而嫡丁夘同生少乃岐嶷义方之诲王母是职长而文就骏发五色以俭成施用德为力义质礼行髙明柔克恺悌君子邦之司直白简峥嵘中珰辟易清霜九夏雄风七泽燕市埋轮左冯坚壁清笳夕奏呼韩削迹惟帝所慿师中三锡飞粟川盈伏刍山积士饱思奋马亦腾枥衮衣东土曽不暖席闽越之间岛夷充斥草创军府罄我石画奔命东西刿心夙夕连城数十手所甓堲组练三万余皇五百翕若一身臂指胁息鲸鲵血波烽燧少息帝省云中移屯安国捷书昼报天颜宵怿开府于檀兼调兵食遂长中台载领西掖鎻钥之寄迫若加膝挟纩温纶兼金大帛思媚一人损体靡恤焉能剥民养君蟊贼甘言酖毒頥气矜戟张网弥天以纵鸷击功大不赏谴微辄摘天髙听卑谁为察识岳既遘秦于亦中石炎炎铄金耿耿化碧翔阳丽霄幽蔀亦晰遗孤藐然伏阙披臆帝曰吁哉洗尔丹籍太宰司马函书乃绩获具威仪以归窀穸嗟嗟造物有丰有啬啬者位寿丰者名德府君之德流而不溢以润子孙食报无斁食之无斁痛亦靡极再拜遗像汍澜欝塞提学副使頥斋王公世芳余从兄也十八举乡试又十六年而始成进士授刑部主事其妇父毛文简公时官大宗伯天下推以为长者而公避其重乞南得礼部累迁吏部郎中出知赣州府以清简为政吏民化之时詹事南海霍公韬贵幸甚道经赣州公待之无加礼霍公既素耳公名心重之以语太宰方公献夫迁其省按察副使提督学校公公亷不发私书而所汰斥隃于进者以故颇不得其士心而不能有所訾于公会人主用辅臣言改先师像为木主杀其礼公独缓之不肯下总督钱如京言之调江西兵备副使公遂拂衣归不肯赴得旨下江西狱具坐闲住后以诏恩复官竟不起卒年六十一公长身丰颐秀眉目食兼数人能于士大夫间持前辈节侃侃如也江南守令势日重所部毋论贵贱趋事恐后公畧行其意自若然莫有睚眦之者而慰荐亦少矣
　　
　　赞曰避贵若凂望乃归偃蹇朝执官不衰持经崇圣抗帝威引分自髙世趋卑一斥不复势所宜
　　
　　先兄温州倅前川先生故黄陂府君子也讳世仁字君美生而孝友忠厚与人交尤坦易胸中无柴棘少以例补国子生四十谒选得分宜丞迁江西布政司都事转福建都司断事超通判温州府无何引疾归君故好食酒蒱博日召客为侠游家稍稍挫既入官即自毖饰先大司马虽季父行与同生甚相得所居官皆得司马公力既公为权奸所中君日悲思哭泣无度遂遘疾以卒年仅五十有四今像不甚肖当是没后所冩者
　　
　　赞曰愿而文坦以有容性不习吏于宦乃通其末俗之长者而赀郎之雄乎宦之通由司马公生而同死而同是曰始终
　　
