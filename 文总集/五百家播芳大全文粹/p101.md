<!-- { "loadSidebar": true } -->
　　一行作吏未应絶山吏部之交千里投公何恨学蛮叅军之语遽拜荐章之宠爰增仕版之光谢固无私情岂能已念慰藉之甚厚懐喜荷以交并窃以百粤于岭海之南五服曰要荒之外气秽已分于庾峤质清终变于贪泉人不畏其四知仕咸罹其五瘴橘而化枳虽云易地之使然薫之与莸岂免同器而俱臭以道里既逺则在所可忽谓耳目弗知而靡所不为方数年以来所习浸乖自近日以还此风渐革盖监司郡守既公其赏罚故顽夫污吏犹知其劝惩然操牍未免于干求若剡章尤难其取予徃者虽信而来者不可信今日为然而明日未必然视所以观所由察所安曾莫廋其肺腑扬以言进以德举以行然后借之齿牙苟非有灼见之明惟恐负失举之累伏念某脱身白屋効力仕途学术至迂而难极淹该政经甚昧而未谙详练顾俗状尘容之可笑亦瘴气蛮烟之堪嗟锥之处于囊中乌能脱颖罗而致之幕下莫借为媒自甘鸷鸟之羣谁作骐骥之顾夫何际防有此提撕兹盖伏遇某官道以心传仁为己任泰山北斗而为世所仰春风夏雨则在天有功乐从珠履之游广借布衣之誉以河内太守喜闻洛阳年少之才而水南山人起自东都多士之列遂令顽钝亦豫甄镕某敢不身检自将官箴克谨虽居乎矮屋之下在转之清波之中愧丈人厚而知丈人真诚垂静听待国士遇而为国士报敢负此心
　　谢帅臣荐举启　　　　　　　林岂尘
　　献光范之书昔阻昌黎之拜上平原之表误防北海之知天借夤縁人讥造次虽公举何私于谢然此心实感于中伏惟今天子改乾道之初年我丞相进皇朝之故事上元奏诗者熈陵则为狭劣难举之戒水硙献利者真庙则有躁竞求进之嫌盖以风俗之所本系于朝廷与其士夫之所养在乎礼义利禄趋其所欲此皆庸人鄙士之乐为亷耻有所不闻是何晚生后辈之相习投章奏记献谀贡佞徃徃以为得计假手为文躐等求进纷纷至于无穷惟上之人方且熟视而甘其辞比年以来未有振起而革其弊嗟乎成委靡败壊之俗何以戒驰骛奔竞之徒可致太平愿下大臣明示好恶之诏其为切当侧闻圣主特形宠褒之辞污简既书荐绅可戒某服膺弗失励已益恭周周仲仲以全其真矫矫亢亢而穷于智苟饰心于固陋何王之门不可曵裾悟久处于清闲饮水之子焉能挟炭漫何检束孰是主张兹盖伏遇某官芬泽济时洪钧播物登明选公而巧拙杂进言扬事举而爱恡都捐欂栌椳闑各安所施芝参桂术咸备其用三吐哺三握发以下白屋乃得抜千百人之中一举手一投足而转清波遂可免八九年之笑顾学术未臻于该博矧吏事尤乏乎敏明岂料品题过为襃饰盖将勉以丹霄之价故重赐以黄金之言因舍人见以为舍人固难羞洒扫之役以国士遇而报国士焉敢望终始之恩
　　谢帅臣荐举启
　　扫门以请每懐发药之私及而归尚污荐贤之目恩荣外溢感怍中来窃究古今之遗编以观辅相之髙躅制虽异好贤则同归彼操履谋猷既絶出于一世而崇髙富贵又无待于众人谓生才为甚难欲求备则安可故加长养弗忍弃捐非以干誉于当时当时之誉不胜载非以钓名于后世后世之名愈益光惟我公之用心揆先哲而同轨博选人物宏大规模某门户已衰行能最下两取科第卒亦归于无用四辱筦库而不自以为穷非愚伊何可笑甚矣敢懐侥幸仰玷吹嘘此盖伏遇某官尊髙而善下明察而有容推古人之用心未尝按吏极上臣之报国务在进贤谅其无他为之可教故锡一语之重以为终身之光殆将借之羽翰欲使及其流辈江淹之才虽尽已贻锦碎之羞陈琳之狂未衰尚有鹰扬之意讵叹身名之晚终慿节制之尊望极神驰诚专思竭
　　谢宪使荐举启　　　　　　　晁之道
　　博取羣才兼收下体未就河中之赋亟被于吹嘘已空冀北之羣敢烦于朝暮固知不称祗以为慙窃以黄子艾巧于干名遇伟明而奸不掩徐豫章颓然逃世遭仲举而贤益闻盖人物有虚伪之乱真而宗工专论辨以核实品题一定愚智不移矧位当八使之崇而名在三山之秘其所顾盼足为多士之重轻凡在荐论必得当世之豪杰笑卫青之未博止一任安怜赵胜之无功不先毛遂瞻龙媒而莫及抚羊质以空惊岂期有味之言遽及不才之木此盖伏遇某官文雕万物尚矜沟断之微学贯百川犹齿堂坳之陋借以余论扬于本朝将使企及其辈流不忍遂隳其家世勉驱驽蹇图报帡幪载念咏之名字不昭行能甚下三冬足用求古人之所存十毁可疑怅修名之弗立愧此青箱之学伤哉白石之歌入许劭之旦评已叨一日仰山公之启事终冀不孤敢废此诚犹期异日
　　谢宪使荐举启
　　下邑勾稽犹未书于初考外台收録遽先诺于首章矧自发于齿牙不待披于心腹虽髙风所激已惊世俗之流然小器何堪或累人物之鉴宠逾望表愧溢情涯伏念某少孤无依长贫有累五随计籍志已厌而仅酬一试词塲业未精而宜黜方拘岩邑猥抗尘容敢説古人鸾鳯之栖甘为俗吏牛马之走然情虽亲而众忌况迹本孤而易危防敢尤人咎当责已所頼髙懐之洞见遂令巧譛之不行虽免蹈于危机乃更防于华衮文词甚俚误防赡蔚之包操履未纯敢窃端方之誉共为咨叹良有夤缘兹盖伏遇提刑察院先生气劲而量闳体冲而韵粹召对宣室辨朝廷邪正之情擢居宪台究国家沿革之制更游汉省荐歴周原谓澄清使封殆哲人之细事而持擕士类尤君子之尽心曾是孤踪早防清睐属兹移节即赐剡章某敢不缘此吹嘘痛自洒濯士有穷通而志焉可易官无小大而道皆足行知我惟春秋既累品题之末先进于礼乐更希藻饰之余
　　谢宪使荐举启　　　　　　　熊子复
　　京秩之荐首及冷曹使轺之临面付华牍盖门墙旧物不忍遗弃故缙绅公论皆为嗟叹受宠最隆负愧良剧伏念某幼承先子之训粗能诵书长从诸生之游猥学干禄五上才窃于一第再调又需于七朞朅来泮林窃食郡廪分教幸无他责著书聊用自娯虽人莫已知志嚣嚣而愈励然嵗不我与发种种而寖衰适当今使华之贤廼畴昔师模之旧恻然矜念孰撼成谋骤尔荐论何庸宿诺岂惟得此而无垂成之缺庶几用是而有平进之阶熈然生寒谷之春焕乎光末路之景此盖伏遇提刑敷文秘监中正不倚髙明有融謦欬足以折千载之疑吹嘘足以振万物之滞遂使极陋亦将稍伸重念某学未明性而惟故事沿袭之搜寻辞未知理而惟断章骈俪之摹仿猥误春秋一言之宠尚希礼乐先进之从
　　谢漕使荐举启
　　鳯城下幕方深叨谴之虞鹗剡首封开预荐论之品一言借重四壁生光得非所期喜不逾愧窃惟中兴真主讲求纪纲于前人旧德名臣録用子孙之贤者以正规摹之体以激忠义之心以尚考典刑之存以无忘基缔之旧大则登庸行殿鼎鼐万几次则委重外台权衡百史凡揄扬之藻拔皆英俊之陆沉宜得可人以当公选某才非适用学不通方分得数以最竒加趋时之独拙十年选调徒劳州县之冗员三相家声常愧箕裘之忝祖无以奉北堂之日膳急于趋南国之星曹夙夜米盐心惟自赤提擕尘土眼复谁青欲枉尺以直寻生憎薄俗任跋前而防后絶望亨涂岂意遭逢有兹特达恭惟某官名家伟器命世英资以从容适时之才而周旋当世之务木牛红粟已闻五岭之富强金马清班行副九重之注倚无虗已以荐士乃上臣之事君采寒谷之菲葑忘其下体种盈门之桃李借以余辉致此枯荄与乎和气固当加策操履不负于圣时倘未盖棺踵顶尽由于恩地
　　谢漕使荐举启　　　　　　　　胡长之
　　匦函朝出未能上自达之书黍谷春囬政有借吹生之律荐墨俄惊其误宠报环敢负于深恩窃闻先生长者之言可为小官下吏之戒欧文忠公则日有差使不得避事吕文正公则日但勤职便是求知故前辈之子弟惟尚于恬藏何今人之父兄反心乎奔竞盖权势之党多贪于躁进此荐举之法仍壊于干求与之既狥其私议者輙付以笑且如奴顔婢膝媚子皆预于品题况竿牍苞苴小夫例为之汲引弊既若此人其谓何如其取之以公而请托勿庸与夫观其所行而藻鉴不爽则素餐无至于滥而清议亦有所归智者可与道而俗士难言贱子请自陈而丈人试听某之学荒芜而无所殖某之才臃肿而非其长布韦仅免于酸寒缨笏遂牵于覊絷不苟求速化之术亦已失自髙之心居数月而致二生难齿于洛阳多士之列举四人而得三相每想夫河南同官之贤自甘随鸷鸟累百而成羣岂有顾骐骥十倍而增价能以国士而遇我幸而恩家之有人兹盖伏遇都运中大先生吾儒宗盟斯道祖述胸襟洞达而泾渭别眄睐甚明而皂白分魏舒于魏氏无他盖同县惟善所在韩愈以韩泰自代虽共姓何有于嫌于葛藟欲庇本根谓草木则同臭味猥怜族类收入门防尚惟棰楚之未辞岂免尘埃之自辱当勉厥志无累所知
　　谢漕使荐举启
　　评才郡正不预于上班较艺明庭才叅于下列甘抱微官之责敢兴沈俊之嗟居然窭贫玷此嘉举发身有自省已良慙伏念某起自单门最为孤进鈆姿甚顿浊虑至昏作书防至于穿锤读律未知其枭首一亲靴板坐困簿书禄罄斗升効亡丝发善事在位有愧卢叔伦殊乏吏能不减李文博衰顔错莫老态酸寒最为小吏之轻颇遭官长之骂适逢使节来领计防阻奉威严阙申问直贻诃斥乃分之宜翻辱吹嘘起意之表泛观前代号为得人不窥照乘之辉必睹腾霄之气未有踆踆于下吏冉冉于众人寂尔陆沉浩然天隠雅非半面曾未立谈而便借羽毛骤加丹雘尽识荆山之璞不遗沧海之珍在昔所难于斯为盛兹盖伏遇某官宏材颖脱雅量渊冲士服其议论风生上谓之智畧辐凑是宜妙赢缩之计不假牙筹成飞挽之功无烦木马谟明若此藻鉴寜逃故能力斡狂澜大辟公道浊泾清渭尽入于品裁大防小悉随其器使至如某者尚尘推毂亦使着鞭谓宜从军于侯藩遂可脱身于簿领谋画婉婉寜慙方驾于古人书记翩翩妄意追骖于作者
　　谢漕使荐举启　　　　　　　史伯镇
　　盖闻贵徳所以敬贤报恩莫大荐士何可专也至诚恻怛不敢骄以谓当然极力推挽唯恐后故为士者求于已无求于上而在位者惟其才不惟其私前辈所以扬声而后生因之砥节风流既邈趋竞实繁意此道之弗回抱遗编而深慨公未忘古士亦防休自顾么微尚思奋起不自知其蹇浅窃有志于髙深处世之具弥疎叩门之辞愈拙不谒而获乆见笑于辈流终无可言乆自安于贫贱独嗟窘歩孰云骐骥之不乘仅庇一枝岂有藿蠋之能化敢期观采辱在荐论题评过优位势增重使絶榆枋而决起遂忘樗栎之弗堪初无自鬻之言又乏先容之助凡所防者尽公赐之此盖伏遇某官志并古人义髙当世惟能举其类盖英髦已备于胸中自薄责于人故疵贱不忘之度外流根膏雨何止沾一溉之功敛袵后尘不敢効众人之报
　　谢漕使荐举启　　　　　　　崔徳符
