<!-- { "loadSidebar": true } -->
　　时齐郡太守王懿降魏，上书言刘裕在洛，宜发兵绝其归路，可不战而克。魏王嗣善之，以问崔浩曰：“刘裕克秦乎？”浩对曰：“克之。”嗣曰：“何故？”浩对曰：“姚兴好事虚名，而少实用，子泓懦弱，兄弟乖争，裕乘其危，兵精将勇，何故不克？”嗣曰：“裕才何如慕容垂？”浩对曰：“垂藉父兄之资，修复故业，国人归之，易以立功。刘裕旧寒微，不阶尺土，讨灭众盗，所向无前。垂不及矣！”嗣曰：“裕既入关，不能进退，我以精骑，直抵彭城，裕将若之何？”浩对曰：“今屈丐、柔然伺我之隙，而诸将用兵，皆非裕敌，兴兵远攻，未见其利，不如静以待之。裕克秦而归，必篡其主；关中华戎杂处，风俗劲悍。裕欲以荆、扬之化施于函北，此无异解衣包头，张罗捕虎，虽留兵守之，人情未洽，趋向不同，适足以资敌耳！　　愿且按兵息民，徐观其变，秦地终为国家所有，可坐而守也！“　　嗣笑曰：“卿料之神矣！”浩曰：“臣尝私论近世将相，如王猛之治国，苻坚之管仲也；慕容恪之辅助幼主，慕容暐之霍光也；刘裕之平祸乱，司马德宗之曹操也。”嗣曰：“屈丐何如？”浩曰：“屈丐国家倾覆，寄食姚氏，受其封植，不思报而乘时邀利，盗有一方，结怨四邻，虽纵暴一时，终为人所吞并耳！”嗣大悦，语至夜半，赐“御缥醪”十觚，水晶盐一两，曰：“朕味卿言如此，故欲共餐其美！”然后命长孙嵩、叔孙建各简精兵，伺裕西过，南侵彭城。　　却说袍罕虏乞伏炽磐，乃陇西鲜卑人也，父司繁降苻坚，使镇勇士川，卒，国仁代镇。苻坚败，乃自称大单于、秦、河二州牧、苑川王，据金城。当炽磐闻晋刘裕将兵伐秦，聚集本部官属商议，其部下大臣周恭出曰：“昔姚兴在日，每起觊觎西秦之心，恨未有暇也。依愚之见，不如顺晋，同伐姚泓，后无虑也。若助姚泓而退刘裕，是鹊引鸠夺自巢也。”炽磐依说，遣臣赍牛酒前来谒见刘裕，呈上请降之书，并力共讨姚泓。裕见其降书大喜，赏使臣，回拜炽磐为平西将军、河南公，令其调兵来应。　　时沈田子、傅玄之率兵入武关，秦戍将皆委城走，田子等又进屯青泥。　　八月，太尉裕至阂乡，秦王泓欲自将兵御裕，恐田子等袭其后，欲先攻灭田子等，然后倾国东出。乃率步骑数万，奄至青泥。田子本为疑兵，所领方千余人，闻泓至，欲击之，以众寡不敌，止之。田子曰：“兵贵用奇，不必在众；今众寡相悬，势不两立，若彼围既固，则我无所逃矣！不如乘其始至，营阵未立而先攻之，可以有功。”言讫即进兵。秦兵合围数重，田子慰抚士卒曰：“诸君远来，正求此战，死生富贵，在此一战！若其不胜，命无返矣！”于是士卒皆踊跃鼓噪，执短兵奋勇击之，秦兵大败，斩万余首级。秦不能敌，奔还。　　

第三四五回  镇恶流舟弃粮战

　　刘裕在潼关，王镇恶请率水军自河入渭，以趋长安，刘裕许之。秦王泓使姚丕以兵守渭桥以拒之。镇恶溯渭而上，乘艨冲小舰，行船者皆在舰内，舰外无人。北土素无舟楫，秦人但见舰进，惊以为神。至渭桥，镇恶令军士食毕，传令皆持仗登岸，退后者斩。　　既登岸，即至密使人解放舟舰，任其漂去。渭水迅急，忽然不见。镇恶乃谕士卒曰：“此为长安北门，去家万里，舟楫衣粮皆已随流。今进战而胜，则功名俱显；不胜则骸骨不返，无他计矣！”言讫，乃身先士卒，众踊跃争先，与姚丕战。不上二合，丕大败，姚丕军皆溃。姚泓引兵来救之，为败卒所蹂践，不战而溃。镇恶乘乱，自入平朔门。秦王泓众皆走散，自领家属出降。其子佛念年十二，言于泓曰：“晋人将逞其欲，虽降亦不免，不如引决。”泓怃然不应，佛念登宫墙自投死。　　泓乃将妻子群臣诣垒门降，镇恶以为属吏。城中夷夏六万余口，镇恶以国恩抚慰，号令严肃，百姓安堵，使人迎接刘裕入城。　　镇恶性贪，盗秦府库，不可胜计。裕至知之，以其功大不问。　　收秦彝器、浑仪、土圭、记里鼓、指南车，送建康。余金帛珍宝，皆以颁赏将士，送姚泓去建康。　　裕议将迁都洛阳。王仲德曰：“暴师日久，士卒思归，未可议也！”北凉王蒙逊闻裕灭秦，怒甚。门下校尉刘祥入言争，蒙逊曰：“汝闻刘裕入关，敢研研然也！”斩之。夏千田利领将作大匠，拨夷夏十万人，筑都城于朔方黑水之南。夏王谓百官曰：“时朕方统一天下，君临万邦，新城宜名统万。”阿利性巧而残忍，征土筑城，锥入一寸，即杀作者并筑之。勃勃以为能，委任之。凡造器成呈，工人必有死者。弓射甲不入，则斩弓人，入甲则杀甲匠；由是器物皆精，故勃勃重信任之。　　勃勃自谓其祖从母姓刘非礼，乃改姓赫连氏，言其徽赫与天连地。其非正统者为铁伐氏，言钢如铁堪伐人也。由是众僚皆贺。夏王勃勃闻裕伐秦，谓诸将曰：“裕取关中必矣。然不能久留，必将东归。若留子弟及诸将守之，吾取如拾芥耳。”　　乃秣马养士进据安定岭，北部县皆降之。时刘裕恐勃勃作乱，乃遣使遗勃勃书，约为兄弟，勃勃报许之。　　
第三四六回  刘裕灭秦诛姚泓

　　却说晋帝设朝，群臣奏刘裕克长安，取得玉玺、法器并秦王姚泓，遣人送与陛下。帝闻奏，召使臣入殿。受了玉玺宝物，命将姚泓斩于建康。泓在位二年，至是降晋斩于京师，百里内草木皆焦死了。后秦自姚苌至泓三世，凡三十二年，刘裕灭之。　　却说刘裕聚集诸将佐遍观宫室故地，凄怆动容，遂问御史中丞郑鲜之曰：“卿乃知书之辈，秦汉得丧之由，卿试言之！”　　鲜之遂具以贾谊《过秦论》对之。刘裕闻之曰：“及子婴而亡，已为晚矣！然观始皇为人，智足见是非，所任不得人，何也？”　　鲜之曰：“夫佞言似忠，奸言似信，中人以上，乃可语上。始皇未及中人，所谓暗于识士也。”裕乃前至渭滨，复叹曰：“此地宁复有吕望耶？”鲜之曰：“昔叶公好龙而真龙见，燕昭王市骨而骏足至。明公以旰食待士，岂患海内无人耶？”裕曰：“卿所言甚善！”　　次日，又集将佐议曰：“吾意欲徙驾长安，经营赵、魏，汝等计议如何？”其时请将士久投征伐，伤痍未瘥，各起思归之心，对曰：“赵、魏二国，兵强粮足，难以拔之。不如令桂阳公镇长安，大王自班师回京，养军士之力，聚粮草之余，然后可议西北。”裕闻说，犹豫之际，忽京内有人至，报前将军刘穆之死了。刘裕大惊，哭昏在地。众将急救之，方苏，泣曰：“丧吾右臂矣！”乃谓诸将曰：“吾适间欲议西北之际，今遇前将军刘穆之死了，京都根本无托，难以建策。吾令次子桂阳公义真为都督雍、梁、秦三州事，留镇长安。”　　时义真年十一，掌此重权，又留王镇恶为司马，沈田子等腹心十余人辅佐之。次日，欲自引余军振旅还京。　　却说司马王镇恶功多于人，由是南人多忌之。当时沈田子自以峣柳之捷，数与镇恶争功不平。即夜私与傅玄之来见裕，密于裕曰：“王镇恶屡有贰心，向家在关中，不可保信。倘若有变，何以为之？”裕曰：“今留卿文武将士，精兵万人，彼若为不善，正足自灭耳！勿复多言。”裕又思半晌，谓沈田子曰：“钟会不得遂其乱者，以有卫瓘之故也。语曰：猛兽不如群狐。卿等十余人，何惧镇恶也？”言讫歇息。　　次早启行，其时三秦父老闻裕还京，诣殿门流涕求见。诉曰：“残民不沾王化，于今百年，始睹衣冠，人人相贺。长安十陵，是公家坟墓；咸阳宫殿，是公家宅室。舍此欲何之乎？”　　裕为之怒然，慰谕之曰：“受命朝廷，不敢擅留。诚如所言，有怀本之意，今以次息与文武贤才而共镇此境，吾暂回京，岁暮必至，汝等宽心。”言讫，令三秦父老回去。　　刘裕欲行，以手执义真之手，以授长史王修之。令修执其子之手言曰：“此子年幼，今托付汝，尽心辅佐之，各效忠义之心，休忘吾托之言。”修之答曰：“蒙明公拔擢，今又委重，安敢有懈以怀二心？虽肝脑涂地，亦不敢忘！”裕令修之等回去，只有百官送数程而别。裕自洛入河，开汴渠以归。　　裕觐见，晋帝问宋公远路劳苦，请其还宅。裕乃辞帝而出，与诸臣祭前将军刘穆之灵柩。裕至柩前哭倒于地，曰：“刘穆之故，乃天丧吾也！”又谓文武曰：“诸君年齿皆孤等辈，惟穆之仅少，吾欲托以后事，不期中年折耳！使吾腹心崩裂矣！”　　言讫又哭，拜而祭之，祭毕归府去讫。　　却说夏王勃勃闻宋公刘裕东还，心下大喜，聚集文武商议。　　与将军王贾德曰：“朕欲取关中，卿试言其方略！”贾德曰：“关中形势之地，而裕以幼子守之，狼狈而归，正欲急成篡事耳，不暇复以中原为意。此天以关中赐我，不可失也！”于是勃勃大喜，乃使其子赫连璝为前部，引骑二万来攻长安，勃勃自将大军为后继。　　

第三四七回  赫连勃勃取关中

