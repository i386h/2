<!-- { "loadSidebar": true } -->
　　西泠桥一名西陵，或曰：即苏小小结同心处也。及见方子公诗有云：“‘数声渔笛知何处，疑在西泠第一桥。’陵作泠，苏小恐误。”余曰：“管不得，只西陵便好。且白公断桥诗‘柳色青藏苏小家’，断桥去此不远，岂不可借作西泠故实耶！”昔赵王孙孟坚子固常客武林，值菖蒲节，周公谨同好事者邀子固游西湖。酒酣，子固脱帽，以酒晞发，箕踞歌《离骚》，旁若无人。薄暮入西泠桥，掠孤山，舣舟茂树间，指林麓最幽处，瞪目叫曰：“此真洪谷子、董北苑得意笔也。”邻舟数十，皆惊骇绝叹，以为真谪仙人。得山水之趣味者，东坡之后，复见此人。
　　袁宏道《西泠桥》诗：
　　西泠桥，水长在。松叶细如针，不肯结罗带。
　　莺如衫，燕如钗，油壁车，砍为柴，青骢马，自西来。
　　昨日树头花，今日陌上土。恨血与啼魂，一半逐风雨。
　　又《桃花雨》诗：
　　浅碧深红大半残，恶风催雨剪刀寒。
　　桃花不比杭州女，洗却胭脂不耐看。
　　李流芳《西泠桥题画》：
　　余尝为孟旸题扇：“多宝峰头石欲摧，西泠桥边树不开。
　　轻烟薄雾斜阳下，曾泛扁舟小筑来。”西泠桥树色，真使人可念，桥亦自有古色。近闻且改筑，当无复旧观矣。对此怅然。
　　西湖梦寻(卷一)岳王坟
　　岳鄂王死，狱卒隗顺负其尸，逾城至北山以葬。后朝廷购求葬处，顺之子以告。及启棺如生，乃以礼服殓焉。隗顺，史失载。今之得以崇封祀享，肸蚃千秋，皆顺力也。倪太史元璐曰：“岳王祠，泥范忠武，铁铸桧、卨，人之欲不朽桧、卨也，甚于忠武。”按公之改谥忠武，自隆庆四年。墓前之有秦桧、王氏、万俟卨三像，始于正德八年，指挥李隆以铜铸之，旋为游人挞碎。后增张俊一像。四人反接，跪于丹墀。自万历二十六年，按察司副使范涞易之以铁，游人椎击益狠，四首齐落，而下体为乱石所掷，止露肩背。旁墓为银瓶小姐。王被害，其女抱银瓶坠井中死。杨铁崖乐府曰：“岳家父，国之城；秦家奴，城之倾。皇天不灵，杀我父与兄。嗟我银瓶为我父，缇萦生不赎父死，不如无生。千尺井，一尺瓶，瓶中之水精卫鸣。”墓前有分尸桧。天顺八年，杭州同知马伟锯而植之，首尾分处，以示磔桧状。隆庆五年，大雷击折之。朱太史之俊曰：“一秦桧耳，铁首木心，俱不能保至此。”天启丁卯，浙抚造祠媚珰，穷工极巧，徙苏堤第一桥于百步之外，数日立成，骇其神速。崇祯改元，魏珰败，毁其祠，议以木石修王庙。卜之王，王弗许。
　　岳云，王之养子，年十二从张宪战，得其力，大捷，号曰“赢官人”，军中皆呼焉。手握两铁锤，重八十斤。王征伐，未尝不与，每立奇功，王辄隐之。官至左武大夫、忠州防御使。死年二十二，赠安远军承宣使。所用铁锤犹存。
　　张宪为王部将，屡立战功。绍兴十年，兀术屯兵临颖，宪破其兵，追奔十五里，中原大振。秦桧主和，班师。桧与张俊谋杀岳飞，诱飞部曲能告飞事者，卒无人应。张俊锻炼宪，被掠无完肤，强辩不伏，卒以冤死。景定二年，追封烈文侯。
　　正德十二年，布衣王大祐发地得碣石，乃崇封焉。郡守梁材建庙，修撰唐皋记之。
　　牛皋墓在栖霞岭上。皋字伯远，汝州人，岳鄂王部将，素立战功。秦桧惧其怨己，一日大会众军士，置毒害之。皋将死，叹曰：“吾年近六十，官至侍从郎，一死何恨，但恨和议一成，国家日削。大丈夫不能以马革裹尸报君父，是为叹耳！”
　　张景元《岳坟小记》：
　　岳少保坟祠，祠南向，旧在阛阓。孙中贵为买民居，开道临湖，殊惬大观。祠右衣冠葬焉。石门华表，形制不巨，雅有古色。
　　周诗《岳王坟》诗：
　　将军埋骨处，过客式英风。北伐生前烈，南枝死后忠。
　　干戈戎马异，涕泪古今同。目断封丘上，苍苍夕照中。
　　高启《岳王坟》诗：
　　大树无枝向北风，千年遗恨泣英雄。
　　班师诏已成三殿，射虏书犹说两宫。
　　每忆上方谁请剑，空嗟高庙自藏弓。
　　栖霞岭上今回首，不见诸陵白雾中。
　　唐顺之《岳王坟》诗：
　　国耻犹未雪，身危亦自甘。九原人不返，万壑气长寒。
　　岂恨藏弓早，终知借剑难。吾生非壮士，于此发冲冠。
　　蔡汝南《岳王墓》诗：
　　谁将三字狱，堕此一长城。北望真堪泪，南枝空自荣。
　　国随身共尽，君恃相为生。落日松风起，犹闻剑戟鸣。
　　王世贞《岳坟》诗：
　　落日松杉覆古碑，英风飒飒动灵祠。
　　空传赤帝中兴诏，自折黄龙大将旗。
　　三殿有人朝北极，六陵无树对南枝。
　　莫将乌喙论勾践，鸟尽弓藏也不悲。
　　徐渭《岳坟》诗：
　　墓门惨淡碧湖中，丹雘朱扉射水红。
　　四海龙蛇寒食后，六陵风雨大江东。
　　英雄几夜乾坤博，忠孝传家俎豆同。
　　肠断两宫终朔雪，年年麦饭隔春风。
　　张岱《岳王坟》诗：
　　西泠烟雨岳王宫，鬼气阴森碧树丛。
　　函谷金人长堕泪，昭陵石马自嘶风。
　　半天雷电金牌冷，一族风波夜壑红。
　　泥塑岳侯铁铸桧，只令千载骂奸雄。
　　董其昌《岳坟柱对》：
　　南人归南，北人归北，小朝廷岂求活耶。
　　孝子死孝，忠臣死忠，大丈夫当如是矣。
　　张岱《岳坟柱铭》：
　　呼天悲铁像，此冤未雪，常闻石马哭昭陵。
　　拓地饮黄龙，厥志当酬，尚见泥兵湿蒋庙。
　　西湖梦寻(卷一)紫　云　洞
　　紫云洞在烟霞岭右。其地怪石苍翠，劈空开裂，山顶层层，如厦屋天构。贾似道命工疏剔建庵，刻大士像于其上。双石相倚为门，清风时来，谽谺透出，久坐使人寒栗。又有一坎突出洞中，蓄水澄洁，莫测其底。洞下有懒云窝，四山围合，竹木掩映，结庵其中。名贤游览至此，每有遗世之思。洞旁一壑幽深，昔人凿石，闻金鼓声而止，遂名“金鼓洞”。洞下有泉，曰“白沙”。好事者取以瀹茗，与虎跑齐名。
　　王思任诗：
　　笋舆幽讨遍，大壑气沉沉。山叶逢秋醉，溪声入午喑。
　　是泉从竹护，无石不云深。沁骨凉风至，僧寮絮碧阴。
　　西湖梦寻(卷二)玉　泉　寺
　　玉泉寺为故净空院。南齐建元中，僧昙起说法于此，龙王来听，为之抚掌出泉，遂建龙王祠。晋天福三年，始建净空院于泉左。宋理宗书“玉泉净空院”额。祠前有池亩许，泉白如玉，水望澄明，渊无潜甲。中有五色鱼百余尾，投以饼饵，则奋鬐鼓鬣，攫夺盘旋，大有情致。泉底有孔，出气如橐籥，是即神龙泉穴。又有细雨泉，晴天水面如雨点，不解其故。泉出可溉田四千亩。近者曰鲍家田，吴越王相鲍庆臣采地也。万历二十八年，司礼孙东瀛于池畔改建大士楼居。春时，游人甚众，各携果饵到寺观鱼，喂饲之多，鱼皆餍饫，较之放生池，则侏儒饱欲死矣。
　　道隐《玉泉寺》诗：
　　在昔南齐时，说法有昙起。天花堕碧空，神龙听法语。
　　抚掌一赞叹，出泉成白乳。澄洁更空明，寒凉却酷暑。
　　石破起冬雷，天惊逗秋雨。如何烈日中，水纹如碎羽。
　　言有橐籥声，气孔在泉底。内多海大鱼，狰狞数百尾。
　　饼饵骤然投，要遮全振旅。见食即忘生，无怪盗贼聚。
　　西湖梦寻(卷二)集　庆　寺
　　九里松，唐刺史袁仁敬植。松以达天竺，凡九里，左右各三行，每行相去八九尺。苍翠夹道，藤萝冒塗，走其下者，人面皆绿。行里许，有集庆寺，乃宋理宗所爱阎妃功德院也。
　　淳祐十一年建造。阎妃，鄞县人，以妖艳专宠后宫。寺额皆御书，巧丽冠于诸刹。经始时，望青采斫，勋旧不保，鞭笞追逮，扰及鸡豚。时有人书法堂鼓云：“净慈灵隐三天竺，不及阎妃好面皮。”理宗深恨之，大索不得。此寺至今有理宗御容两轴。六陵既掘，冬青不生，而帝之遗像竟托阎妃之面皮以存，何可轻诮也。元季毁，明洪武二十七年重建。
　　张京元《九里松小记》：
　　九里松者，仅见一株两株，如飞龙劈空，雄古奇伟。想当年万绿参天，松风声壮于钱塘潮，今已化为乌有。更千百岁，桑田沧海，恐北高峰头有螺蚌壳矣，安问树有无哉！
　　陈玄晖《集庆寺》诗：
　　玉钩斜内一阎妃，姓氏犹传真足奇。
　　宫嫔若非能佞佛，御容焉得在招提。
　　布地黄金出紫薇，官家不若一阎妃。
　　江南赋税凭谁用，日纵平章恣水嬉。
　　开荒筑土建坛塠，功德巍峨在石碑。
　　集庆犹存宫殿毁，面皮真个属阎妃。
　　昔日曾传九里松，后闻建寺一朝空。
　　放生自出罗禽鸟，听信阇黎说有功。
　　西湖梦寻(卷二)飞　来　峰
　　飞来峰，棱层剔透，嵌空玲珑，是米颠袖中一块奇石。使有石癖者见之，必具袍笏下拜，不敢以称谓简亵，只以石丈呼之也。深恨杨髡，遍体俱凿佛像，罗汉世尊，栉比皆是，如西子以花艳之肤，莹白之体，刺作台池鸟兽，乃以黔墨涂之也。奇格天成，妄遭锥凿，思之骨痛。翻恨其不匿影西方，轻出灵鹫，受人戮辱；亦犹士君子生不逢时，不束身隐遁，以才华杰出，反受摧残，郭璞、祢衡并受此惨矣。慧理一叹，谓其何事飞来，盖痛之也，亦惜之也。且杨髡沿溪所刻罗汉，皆貌己像，骑狮骑象，侍女皆裸体献花，不一而足。田公汝成锥碎其一；余少年读书岣嵝，亦碎其一。闻杨髡当日住德藏寺，专发古冢，喜与僵尸淫媾。知寺后有来提举夫人与陆左丞化女，皆以色夭，用水银灌殓。杨命发其冢。有僧真谛者，性呆戆，为寺中樵汲，闻之大怒，嘄呼诟谇。主僧惧祸，锁禁之。及五鼓，杨髡起，趣众发掘，真谛逾垣而出，抽韦驮木杵，奋击杨髡，裂其脑盖。从人救护，无不被伤。但见真谛于众中跳跃，每逾寻丈，若隼撇虎腾，飞捷非人力可到。一时灯炬皆灭，耰锄畚插都被毁坏。杨髡大惧，谓是韦驮显圣，不敢往发，率众遽去，亦不敢问。此僧也，洵为山灵吐气。
　　袁宏道《飞来峰小记》：
　　湖上诸峰，当以飞来为第一。峰石逾数十丈，而苍翠玉立。渴虎奔猊，不足为其怒也；神呼鬼立，不足为其怪也；秋水暮烟，不足为其色也；颠书吴画，不足为其变幻诘曲也。石上多异木，不假土壤，根生石外。前后大小洞四五，窈窕通明，溜乳作花，若刻若镂。壁间佛像，皆杨秃所为，如美人面上瘢痕，奇丑可厌。余前后登飞来者五：初次与黄道元、方子公同登，单衫短后，直穷莲花峰顶。每遇一石，无不发狂大叫。次与王闻溪同登；次为陶石篑、周海宁；次为王静虚、陶石篑兄弟；次为鲁休宁。每游一次，辄思作一诗，卒不可得。
