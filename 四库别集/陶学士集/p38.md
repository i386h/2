<!-- { "loadSidebar": true } -->
　　从事于吏，而不为吏之常习者鲜矣。甚矣人心之无恒也，能不随物而变如克譲者，可尚也哉。田氏为洛阳旧家，友直杨侯独爱克譲，以子妻之。需次姑孰郡曹，侨寓陋巷，居室屡空。当是时也，克譲不戚戚以忧，及职簿书，监守幕官，咸加噐重。当是时也，克譲不跃跃以喜。有不为吏之常习矣。今调宛陵，乃宪司所莅，尤宜谨畏。余友李毓之亦在幕下，为我祝曰：“孝亷可以荣其亲也，名节可以全其身也，审如是，则逺大可致也“，言既而别。

　　

　　送白生引

　　河东白氏由金而元，衣冠礼乐之传，着美中土。族人游仕于南者，余间识之，则闻子端才美士也。及贰幕姑孰郡府，始获托交。巷寓阖扉，澹然自守。岁时诸弟或来省视，最后鸿来、鸿字，子髙其从弟也。子端喜其可教，遂留止从余游。子端寻以忧去，鸿亦去，吾固嘉生质可进道，生亦非不欲依余竟业，势弗能耳。笔砚之伍惜其别也，诣余请曰：“白子髙及门虽未久，然持饬有加，勤恳尤至。且事师之礼恭，卫道之意严也。先生幸有以贶其行“。吁，吾学不逮，辱诸生相长，又笃友谊如此，可嘉也。鸿独未久而即然，益可嘉也。自是而徃，省身治心，言行诚一，毋荒怠厥功，则衣冠礼乐之传，方新而未艾也，其勉哉。

　　

　　送朱从善引

　　唐虞之徳，犹天矣，不能去刑以底治隆。后世民讼日滋，入于辜益众，得无善其法以处之乎？各郡理刑之职曰推官，掌系囚之职曰司狱。推官诘微释枉，辨察情伪，铨司遴能者以任之。司狱惟典囹圄，不摄它务，人独不乐为。为者类贫病寡能。近年以来，有能推官而无能司狱，必得能狱曹以佐之。朱从善者，太平狱曹也，其为言曰：“凡丽于缧校，在法然也。饥渇疾痛，与常人同，宁不思尽予心哉”。从善虽业吏间，渉书史，由国初至今，诏令例格，纂集成编，恪遵绳矩，禆其官之不逮焉。满代，当吏于理民之司。予嗟今之为吏者，务先刑罚，独未知徳义可以化民心，礼乐可以陶民俗也。能以是于未然，则刑罚不烦矣。诚如是，无辜者不陷于辜，庶其善承理民之寄哉。

　　

　　送梁生引

　　新安叶宗海称其友梁廷举者，弱冠嗜学，甘若啖蔗。平居不好游，其父为郡曹，廷举厌习吏事，宁委心儒素。今将归，愿有以教之。

　　余虽不识梁生，而宗海称许，可知其人矣。今世学者或视人出己右，輙萌忌疾，且遏抑其所长。不能损人之善，适以自滋其过，匪唯学术失正，抑其羣居有以相渐而化也。今梁生得誉于人，宗海不匿其美，俱善矣哉。虽然，余将进生于道。谦虚而自处，若无果毅而自进。若趋夷物我之町畦㈠，求圣贤之堂阃，朂其成功可也。梁生寓吾邦而不吾知也，知之而不吾见何也？于其去也，并以问焉。

　　旁批：㈠夷物我之町畦，夷，平也。町畦，界域也。

　　

　　送髙鹏举赴新安引

　　邑于茅山之阴曰句容，其境幽奥，风气藴结，土多美产。珎草灵木，性良于服食。石之色理，温粹如玉。嘉谷丰饶，居人殷殖。间有读书负艺，可表暴于世者，轩然动其出逰之思，用是髙鹏举就辟太平郡曹，日趋侯府，左簿书，右法律，忠厚之意发于辞色，今调新安。

　　夫新安，大郡也。领州一，县五，为理学文物之区。然风俗与化推移，昔称刚而喜闘，岂复有焉？则可以优游于佳山水间，霞林瀑壁，清满胷臆，又有金星矿石之砚，冰翼凝霜之楮，诸茗絶佳，皆可助其雅致。余然后知句容美产，不专在乎物矣。

　　青山雪霁，振斾而南，余素嘉其性情淳确，不为吏习所迁。作送髙鹏举赴新安引。

　　

　　送髙进道引

　　儒学正临行，简言于余曰：“广西宪史髙进道，驰驿白事行台，道经太平，相见于传舍，言论之顷，文采粲然。今回广西，裾风帽雪，莫或宁处，子其有以羙其行”。

　　余惟亷访司，礼法从出，百僚式焉。桂林在岭表，控制百粤，为西南会府。境壌荒遐，风宪势益崇矣。然其民犷戾轻生，茍驯扰有方，未甞不可治也。昔人称其俗比华风，今官于斯，例升两级，俸资特优。间有不良于理者，遂獠夷其民，孳孳黩货，煽害郡邑，故峒猺承衅，盗剠无时。进道奉行宪典，志在澄清，则有司必加之意，使国家恩威，流震海峤，将无怒则兽之虞矣。遂书授行简，贻诸进道哉。

　　

　　送吴生引

　　番易㈠吴廷镇与余同试场屋，余既充贡京师，及归姑孰，则廷镇职金榖于郡庠，其弟字廷用，实从之来。余见其兄弟友爱敦笃，敏焉修学。既而廷镇请以其弟受《易》于余，生遂踵门，抠趋服勤，占毕㈡、问难、请益，余不专导以科举之习，方将纳于髙明之域，而生以父命亲迎。岁晚，告别而南。嗟乎，伦理莫始于继承，孝敬莫急于定省。生于是道固知之矣。余友伯诚彭君于生为乡先进，生归，接其言动，承其辉光，深省实践，毋逸欲之迁，沈涵义理以成其徳，庶乎有以慰其兄之心，而不负余之训也。

　　旁批：㈠番易，鄱阳。

　　㈡占毕，《礼记学记》：“今之教者，呻其占毕，多其讯，言及于数，进而不顾其安”。 郑玄注：“呻，吟也。占，视也。简谓之毕……言今之师自不晓经之义，但吟诵其所视简之文，多其难问也”。 后亦泛称诵读。

　　

　　送陶培之引

　　延佑未设科之先，郡县学校袭前代故常，季考不废，但经义务穿凿，词赋拘声病，其涂既岐，其习益陋。及大比宾兴，然后芟扫前弊，尊崇正学，由是圣经旨趣，日月于人心之天矣。故季考之制其文艺，无异场屋。因兹而得儁乡闱，决科大廷者，盖甞有之，余未暇悉数，特举一二。

　　曩董伯与以皇极题中选明经书院，庚申居江淛首荐，己巳又荐。余同年友邹功父甞以文捷于乐平，今年登进士第，季考有益不诬也。

　　陶培之家三湖之阳，力学孳孳。乃春夏二季，郡侯举堂试，主司考第，连中第二。郡侯率僚佐戾泮林，燕赠光华，吾宗文物，幸有培之成立，宁不跃然増喜哉。湖雨新霁，爽入轩几。咀遗膏于残编，吐英词于新筞。恢所造诣，讵有涯耶。若是则出身科第，当有日矣，子将焉辞。

　　

　　送秦君用引

　　朝廷爵人非一涂，入粟拜官，未可槩以易视也。凡厚徳者虽居殷富，不荡焉以肆，不泰焉以侈。好礼乐善，心存乎济物，乃君子操行。假之以名器，非幸也。

　　秦氏故饶于资，君用肆儒书，谦恭节俭，有祖父风。吾甞以为秦积徳数世，其子孙宁有不显哉。君用果以入粟受苏溪巡检。苏溪附寳庆之新化县，其地介长沙零陵间，其俗虽参百粤，其人则贵信，而喜直恶欺，而弗奢。然尚气恃险，不可以威制，而可以徳懐。茍诱谕抚驯，不咈其心，虽黠慝可以革面。若夫修武偹，防奸暴，辑宁境内，是则君用知之矣。昔周元公摄守是邦，后因卜居。至今有濓泉、大贤，余烈遗化，炳炳具存。访求其迹，致髙山景行之思，循其道以资于用异时，将如张释之、卜式㈠，跻于郎选，尚可易视之哉。

　　旁批：张释之、卜式均以纳赀入仕。

　　

　　送严明卿引

　　西江儒流严明卿客芜湖累年，文学受徒，资脯修以给晨夕。其为人也方，不专执，和不诡同，记闻该洽，言论援据。姑孰郡庠留执簿书，周旋堂戺之间，奔走笾豆之下，仪文伟然。

　　太守髙侯子明图新孔庙，恢拓基构，明卿克遵约束，趍事董工，靡惮劬勚。俄而礼殿崇丽，翼以修庑，塑从祀像，髙闳辉焕，神庖外列，先贤有祀，悉中矩度。髙侯致政去，仍恊力以毕余役。又议复久没产，验旧籍，辨于有司，未竟而考满，终归故额。頼其倡谋于前也。

　　明卿虽班下吏，实则儒流，効劳圣门，弗为卑贬。渉艰难而无怨尤，尤人所难者。抑独不见夫良材乎？隠于丛蔚，霜鏖雪酷，岁月屡经，干益修，操益坚，一旦见知工师，则登诸栋梁之用，安知世无知子者？尚其培养深固，庸俟所需哉。

　　

　　罗君礼送行引

　　严陵罗君礼为行台书讼者词牒，期岁而代，循常典也。行台统江南十道，政令刑罚，为时仪凖。由大夫中丞而下，以至御史掾曹，持礼蹈规，彬雅清严。君礼趍跄其间，耳所聆者多嘉谟，目所觌者多美行，心所养者无非僻之私。故于词牒，明以询其隠，公以核其情，使疑者彰，寃者释，贪悖者伏辜，其能不可泯也。台评嘉赏，檄补吏于郡，佥以其恪慎恭抑，无纎芥吏奸。歌咏以侈其行，而属余为引。

　　吾闻龙骧万斛之舟，徃来江河，稳如夷涂。一旦浮游巨海，茫无津涯，长风疾驱，波涛呑天，灵怪百出，其势莫测。卒能载重渉逺，恬然以济，及复入江河，则视若沼沚，熈熈无惊危之忧。由所歴者大，故不难施于小耳。君礼既亲台察，出至郡署，何以异于是。然常情于事，以大为难处。故兢畏而获安。以小为可忽，故怠豫而萌变。君礼知此道，惟善是圗，乃克有终哉。

　　

　　陈生送行引

　　五年前余自京师南归，四方士从游益众。姑孰城东一舍有灵墟山，山口着姓曰陈氏，遣子良器字君用者来从余游。时生未弱冠，神清气完，誾誾渊渊，有老成风度。自是奋志，精搜强记，聴余论羲文之心，演洙泗之旨，若有契悟。操觚成章，蔚可观采。纔踰岁，所进骎骎㈠逼人。

　　后余贡京师，而生亦以亲迎还灵墟。每闲暇时思昔从游之士，于生尤惓惓。及来金陵长明道精舍，及门旧友时有来省者。生亦不惮劳而至，其意亦勤矣。居无何，请一言而去。嗟夫，求道必自近始，孝友周于家，行义昭于乡，彬彬然为君子矣。由乎近而致逺，使徳崇而业茂，广誉之美，克符其实。庻其遂吾之心哉。

　　旁批：㈠骎骎，《诗小雅四牡》：“载骤骎骎”。《玉篇》：“骎骎，马行疾貌”。

　　

　　魏典史诗引

　　理民之司县，负郭为最劳。典史位居幕属，裁决簿书，政事出入，资其始谋。禄轻而责重，视他职难为也。当涂疆域，左湖右江，为徃来之冲，郡府控临，纎悉取给于县。小不及意，督责立至，视他县难为也。于难为之县，居难为之职，将恐迎送趍走唯日不足，奚文词之暇务？唯优于才者，兼而能之也。

　　魏徳瞻典当涂县史，奨善斥奸，处事无壅，长贰待以宾礼，郡府亦善遇之。昔焉难为者，为之无难矣。予友蒋茂功出示与徳瞻倡和诸诗，知其优游文翰，陶写性情，超然丛杂喧嚣之表，庶为优于才者，岂泛常幕属所可拟伦哉。茂功俾予叙其槩，且用其韵，系诗二章。

　　秋蟾皎碧霄，襟抱共清髙。刀笔精三尺，纲维捴六曹。

