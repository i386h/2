<!-- { "loadSidebar": true } -->
　　按《传》：王逊字谦之，王浚从侄，从祁弘洛阳保驾，在成都王处。后从琅琊王渡江，为中郎将。入长安贺愍帝，升执金吾，因西平王张轨卒，张实献玉玺于长安，愍帝念实恪守臣职，不忘晋室，封实为西平公，袭职。帝恐人乘实父丧侵其地，因使王逊督兵一万，为宁州刺史，以掎援张实。逊材智勇略兼备，羌夷怀之，归者数万。在郡十五六年，民安兵盛，贼寇不敢入其境，李成不敢犯其边。实无西顾之忧，皆赖王逊之力也。成主李雄听众所言，即宣太尉李让入问曰："宁州贴近吾境，朕以其地偏小，向未征并。今思被其隔断河西，为刘赵所得，心甚不平。诸卿劝朕发兵取之，思无一人可以提兵前去。"让曰："不平之气，人所共忿。臣愿领兵五万，立取宁州，斩王逊之首来献。然后再下河西，兼并陇右，自不难矣。"雄喜，即拜李让为平宁大都督，李稚、雷恒为左右先锋，点马步精兵十万，望宁州而进。早有细作探得消息，报入宁州。王逊听言，即日点集兵马准备出战，使人再探从那一路来，好守险，免惊百姓。忽又报马来到，言成兵已到三坌川屯扎，不日即到。王逊大喜曰："此郡之民，不当罹兵革之祸矣。"乃命大将姚岳将兵一万，占住险要，使其不得前进，吾再以计破之。岳曰："成兵十万，何云易破若此？"逊曰："行兵三要，地利为最。今彼屯于三坌，乃是绝地。吾托将军以兵遏其前路，切记守住，不得与战。吾自以兵绝其粮饷，断塞归路，不过半月，成兵皆饿死矣。"岳喜其计善，忻然领命而去。逊留其子王坚守城，自趋间道抄成军之后，立栅把住要道。李让日往争道，姚岳只是不出，成兵无奈。后面押粮之人到于山隘，又为王逊以奇兵截出烧之。挨至二十馀日，成兵粮尽，饥不堪守。李让下令三军曰："今被前后守住，粮不能继，必须并力攻破岳栅，直进宁州，方保无事，不然皆饿死于此矣。"众军以从之，拼命向前，亟攻姚岳，岳只守定。捱至日晡，成兵饥倦，轮流更坐，渐觉懈怠，咸催收拾回寨。岳知其疲甚，乘乱动将兵击之。成兵无心抵敌，尽望本寨而走。李让亲喝雷恒、李稚抵住。谁知王逊听得炮响，知是姚岳用计退敌，亦从后面杀来接应。成兵见两头逼至，各自冲阵而走。王逊抵死拒住，欲尽剿让等，不容走脱。李让计穷，乃以毒弩射中王逊，方始得脱。姚岳驱兵追赶近至泸水，不及而还。王逊以为姚岳不肯用命穷追成将，令将姚岳鞭杖四十，不行犒赏。岳心甚恨，与众兵等曰："吾等以一万人而破五万之兵，以一人而追数员之将，焉能获彼？何其不明而反责我，匿汝众军之赏？"安慰兵卒而散，回至宁州，思欲报恨无由。适值王逊请医人调治箭疮，医言："箭有毒药，一时难痊，全要将息为上。"姚岳闻知，乃以重赂嘱托医人，更以毒药敷其疮。王逊反加痛甚，舌紧不能言而死。逊子王坚揣知是岳之谋，乃设计请岳议事，使人擒之。再捉医人，鞫勘招认明白。坚将二人一并斩首，遣使驰表至建康，告其事。晋明帝嘉其守晋职，复以王坚为宁州刺史，与张茂相和，世掌其地。李让自三坌川战败，从播州界内而走，见关上挂有武都王旗号，不省其为赵王陈安所逼求和而封，以其为恃强自称，乃回成都言于成主。成主雄怒曰："寡人年齿未衰，兵势尚盛。而仇池自立河西，不来通好借兵，甘心降赵，是蔑视我成国也。且杨难敌素臣于我，今乃自立为王，反背于朕，若还不行征讨，必使边方效尤，难以威服群下矣。"复遣李稚、雷恒、李颔领兵十万，征伐杨难敌。守界杨家兵飞马报与武都王知道，言："成国起兵十万，来问自立之罪，已在下办屯扎，只等粮草一齐，即便来也。"杨难敌曰："既然如此，急起兵马，星夜前去阻住，莫使过此，自可破也。"正议间，只见其弟杨为慌忙奔入，谓兄难敌曰："成兵来侵我邦，今反自居败地，岂知用兵之道者？只须疾往守其险阻，半月之间彼见无功，必然退去。此处山峻路险，但用精卒万人，掩而击之，可获全胜矣。"难敌曰："吾亦料定，弟言相合，败彼无疑矣。吾与弟等俱往，看势而行。只此一战，川兵永不再敢犯我了！"于是点兵三万，出武都山，径趋下办。成兵尚未进前。难敌观其地理，归谓杨为曰："明日成将知吾兵到，必来索战。吾思不须与他厮守，当用埋伏计，以箭射之一阵，可破其军也。"杨为然之，即与生铁丁引兵一万，伏于石壁山东头谷口；杨兼与黄毛松引兵一万，伏于石壁山西头谷口；杨密与铁颈二人引兵五千，伏于狭处山坳之中，分为两边，各执强弓硬弩赤石，但看成兵追至隘所，即便放炮，一齐射之。众皆领计而去。次日，成将李稚遣人责问难敌。难敌曰："请李先锋自出打话。"即将苗兵一万，离石壁山隘出平坡，与下办隔二十里布阵。成将雷、李等见其回话，怒将兵马出下办峡口来退。李稚出马谓难敌曰："我主待你不薄，何为叛我称王？"杨难敌曰："大丈夫相时而动，当立则立。你管你的地方，我管我的地方。难道只是你家做得？"李稚听其所言，大怒喝曰："小贼敢此无礼！"挺枪杀进，难敌挥刀接住，两个人如虎斗，马如龙争，搅得尘沙遮蔽天日。狠战上三十馀合，李颔知难敌善于劲战，与雷恒一齐杀出相助。难敌巴不得成将并至，好退行计，遂拍马望石壁山而走。成将三人催兵大进，叫曰："今日已破贼胆，可乘胜追去，连夜直至武都，务要获贼方休！"仇池之兵听得，乃故意望风奔溃，至石壁山口，寂无动静，但见杨难敌头盔俱遗在地。雷恒等不防有计，先进山谷，直前而去。须臾，李颔、李稚亦到，过隘将半，只听得两头谷口山坳中炮声乱震，两头伏兵截出山坳两边。杨家亲将铁头、铁脚、铁颈、铁棍等徒步悬崖，喝令放箭。但见矢石交下如雨，射得成兵无处可躲。雷恒、李稚冲向前去，被杨兼、黄毛松拒住。恒怒，奋身冲战，一声梆响，弩箭齐发，就如飞蝗一般，中者乱倒，活者亦皆为兵马踏死，尸骸叠叠，哭声与喊声相杂，震耳惊心。恒、稚二人见兵折过半，乃回身杀转，又被中隘山顶之兵射下，稚身中四箭，得与李颔相合，议走回川。及至谷口，尽被木石塞住，不能得出。见边旁有路到兵占住，即冲来夺。杨为、生铁丁命击鼓为号，箭手列满两崖，生铁丁叫曰："汝等至此不降，两边万弩齐发，一个不留，何得徒死无益哉？"成兵弃械奔杨为麾下者二万馀人。李稚手杀数人，禁止不住，见势危近，拚命舍身来破杨为、生铁丁。二将引退三百馀步，再使生力箭手出射。可怜三员川将俱被射死，十万人马，一个不能回国，馀者尽降。杨难敌大胜，唱凯而还。下办守堡军人报入成都，言："三将悉死，全军覆没。"近臣带其人奏知成主。成主雄自审其实，怒谓众曰："寡人从幼入蜀，历数百战，未有此败之极，何以能平杨首以报仇恨？"长叹一声，坠座倒地。左右近臣扶起，搀入后宫救醒，自此成疾，卧床不起。雄知难愈，乃召李让、李凤等议曰："朕自随父叔起兵以来，未尝若今番之不利，宁州丧兵五万，仇池全军尽没，能有几个五万？吾国之不济从此起矣。朕病其能痊乎？卿等可立吾兄李荡之子李班为成主。"李让急谏曰："陛下是何言也？自古立嫡不立庶，若易位李班，则国家之乱从兹起矣。昔宋宣公、吴诸樊皆可为鉴者。"成主又曰："不然。昔日吾李氏之得国，皆赖先兄创首之力。今立班以继吾兄，正应立嫡之义。此乃素心，朕意已决，卿等不可逆朕。"众臣又曰："陛下所言者，德意也。立嫡者，典礼也。典不可坠，礼不可乱，国殄典礼，乃祸乱之阶。今从一朝之爱而乱万世之经，恐国家不得宁耳。"成主曰："此为争夺之事，料无所妨。卿等勿虑，朕之诸子，平日常面教之。朕决不忍负兄。且李班谦和仁爱，循守礼法，诸卿可善辅之，朕死瞑目矣！"李让等不得已，拜命而出，至外门，谓李凤曰："自此成固不宁，吾见其坏矣。"流涕而归。次日，成主崩。让等治丧毕，遵其遗命，立李班为成主，颁赦远近。西平公张茂闻知大喜曰："李雄屡欲图吾，前幸王逊三坌川破其兵。不然，吾已及祸。今渠既死，可无东顾之忧矣。当乘其新丧，会合王逊，先取北汉，后平成都，以通上流，则不惧于刘赵矣。"陇西招讨使陈珍曰："王逊胜成而回，已被姚兵所害。今晋复授其子王坚袭守宁州，言明公不合附赵，敕王坚紧守边防，恐吾凉与刘赵袭彼，坚御备甚严，怎肯听吾之约？"张茂闻珍之言，流涕大诧曰："吾被刘曜所迫，势所难敌，不得已而行权，暂附以保百姓，世职未尝一日忘报赵恨也。所以集兵粮缮器具者，正欲雪吾心之大耻耳。今朝廷不知吾之忠心，以为真降于赵，遂命防吾，吾何为哉？"因而叹息不辍，饮食顿废，忧忿成疾，渐至憔瘦。知不得延久，乃谓世子张骏曰："吾只为被刘赵所迫，一时做出苟安勾当，致成此疾，必无生理。但吾家世以忠孝友爱称著，晋室虽弱，中华正统，不可不守臣节，倾心事之，勿失忠义也。今吾命在旦夕，必不再活，汝可听言，其葬事一概宜从民礼收殓，不可僭罔，使吾得罪于祖宗神祇。"骏曰："叔承数世之业，雄镇一方，自有公礼。"茂曰："不然。吾因顿废祖职，私受伪封，官非晋命，故不可以成礼。"乃自起沐浴，取白袷穿之，再嘱骏等曰："死后只此收殓，慎勿以公服为之，使吾九冥之中，不敢见祖宗僚属与中原之帝主也。"言讫而卒。骏议葬礼，陈珍曰："书云：
　　
　　父为大夫，子为士，葬以大夫，祭以士。今有遗命，不可以西平公安厝，但以刺史之服加于白袷之外，再以公礼致祭，刺史之规葬之，斯两尽也。"骏从众议，次日，马岌、韩璞、陈珍等奉骏为西平公，遣人往江东上言陈情。晋主悯之，复赐优礼，以表其被势不忘晋室之忠。后人有诗论曰：
　　
　　张门奕世守西凉，效力中州竭晋纲，势衄暂时亏大节，终怀惭忿死尤伤。
　　
　　
　　
　　第一三五回  郭璞尸解成仙去
　　
