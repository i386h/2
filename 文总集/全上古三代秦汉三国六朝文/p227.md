<!-- { "loadSidebar": true } -->
　　尚书郎奏事明光殿省中，皆胡粉涂壁，其边以丹漆也，故曰丹墀。尚书郎含鸡舌香，伏其下奏事，黄门侍郎对揖跪受。（《太平御览·职官部》。案：引作「一宫工作」，无下文十一字。）楷于头上，象牙寸半著笔下。（《艺文类聚·杂文部》，《太平御览·文部》）
　　尚书令、仆、丞、郎，月赐渝麋大墨一枚，小墨一枚。（《初学记·文部》）
　　曹郎二人，掌天下岁尽集课。有尚书曹郎，有考功郎中一人。（《唐六典》二）
　　武帝时，馆陶公主为子乞郎，不许，赐钱千万。上曰：「夫郎，上应列宿，出居百里，使非其人，民受其伤。」故时称明慎之至也。（《北堂书钞·设官部》）
　　汉制，八座丞、郎初拜，并集都座交礼，迁又解交。（《唐六典》一，《初学记·职官部》，《太平御览·职官部》）
　　《周礼》有典瑞、掌节之士，盖所以宣命重威，为国信者也。（《北堂书钞·设官部》）
　　御史中丞二人，本御史大夫之丞。其一别在殿中，兼典兰台秘书，外督部刺史，内领侍御史，受公卿章奏，纠察百寮。（《后汉书·周纡传》注，《初学记·职官部》，《太平御览·职官部》。案：《周纡传》注所引「寮」作「司」。）
　　御史，秦官也。案：周有御史，掌邦国都鄙及万民之治令，以赞冢宰。（《北堂书钞·设官部》，《太平御览·职官部》。案：引皆曰「汉官仪侍臣下曰」，盖其篇名也）
　　侍御史，周官也，为柱下史，冠法冠。一曰柱后以铁为之。或说古有獬豸兽，触邪佞，故执宪者以其角形为冠耳。余览奏事云（案：「奏」当作「秦」，见《通典》）：「始皇灭楚，以其君冠赐御史。汉兴袭秦，因而不改。」（《后汉书·何敞传》注，《初学记·职官部》、《服食部》，《太平御览·职官部》、《服章部》）
　　柱史以铁为冠。张武曰：「当以柱史惠文冠治之。」（《锦绣万花谷》十一）
　　柱后冠，《左传》「南冠而絷」，则楚冠也。秦灭楚，以其冠赐近臣，御史服之，即今獬豸冠也。古有獬チ兽，触不直者，故执宪以其形用为冠，令触人也。（《左氏正义》成公九年）
　　柱下史，老聃为之，秦改为御史。柱下史一名柱后史，谓冠以铁为柱，言其审（案：当有「固」字）不桡也。（《北堂书钞·设官部》）
　　侍御史出督州郡赋税、运漕军粮。侍御史至后汉复有护漕都尉官，建武七年省。（《通典·职官》）
　　老子为周柱下史。张苍，秦时为御史，主柱下方书，侍御史之任也。（《初学记·职官部》）
　　治书侍御史，宣帝尝幸宣室，斋居而决狱事，令侍御史二人治书。后置，秩六百石，印绶与符玺郎共，平治廷尉奏事。（《北堂书钞·设官部》）
　　兰台令史六人，秩百石，掌书劾奏。（《后汉书·班固传》注。案：《续汉志》兰台令史秩六百石。）
　　执金吾，比二千石。丞，六百石。（《续汉志·百官四》补注。案：此条引作「汉官秩」。）
　　执金吾典执金革，以御非常。（《北堂书钞·设官部》）
　　吾，御也，掌执金革，以御非常。缇骑二百（案：当有「人」字）五十人（案：当作「五百二十人」，见《续汉书·志》补注，《通典》。此五百者，伍伯也），舆马导从，充满于路。世祖微时叹曰：「仕宦当作执金吾。」是也。（《续汉志·百官四》补注，《太平御览·职官部》。案：引作「汉官」，《太平御览》又作「宰尹下」。）
　　执金吾，属官府武库令丞（案：「府」当作「有」，见《续汉书·志》补注），从骑二百人（案：《后汉书·窦宪传》注。《张传》注引作「缇骑」），持戟五百二十人，舆服导从，光满道路，群僚之中，斯最壮矣。中兴以来，但专徼循，不预国政。（《北堂书钞·设官部》）
　　执金吾，车驾出，从六百骑，走六千二百人也。（《北堂书钞·设官部》）
　　静室令，式道候，秦官也。静宫令，车驾出，在前驱，静清所徼，车逆日，以示重慎也。式道，左右凡三，惟车驾出迎，式道持麾王宫，行之乃闲。（《北堂书钞·设官部》。案：《续汉书·志》执金吾下本注云「本有式道左右中候三人，六百石。车驾出，掌在前清道。还，持麾至宫门，宫门乃开」云云。此所引多讹，当依彼订。）

卷三十五
◎应劭（三）
　　◇汉官仪下
　　太子太傅，曰就月将，琢磨玉质。言太子有玉之质，琢磨以道也。（《文选·陆士衡侍宴宣猷堂诗》注，刘越石《劝进表》注，王元长《曲水诗序》注，《太平御览·职官部》）
　　詹事，秦官也。詹，省也，给也。秩二千石。（《广韵》二十四「盐」注，《艺文类聚·职官部》，《白帖》七十一，《太平御览·职官部》）
　　帝祖母为太皇太后，其所居者长信宫。（《文选·齐敬皇后哀策文》注）
　　帝祖母称长信宫，帝母称长乐宫，故有长乐少府、长信少府。长信少府及职吏，皆宦者为之。（《后汉书·皇后纪》注）
　　永久太仆，用中人为之。（《后汉书·皇后纪》注）
　　太子舍人，王家郎中（案：《侯霸传》注引「王家郎中」作「选良家子孙」，与《续汉志》补注引《汉官》同。又案：《通典》云「比郎中，选良家子孙」。《续汉书·志》云：「更直宿卫如三署郎中。」此有讹脱），并秩二百石，无员。（《后汉书·灵帝纪》注，《侯霸传》注）
　　皇太子五日一至台，因坐东厢，省视膳食，以法制敕大官尚食宰吏，非其朝日，使仆、中允请问，明不黩，所以广敬也。太子仆一人，秩千石；中允一人，四百石，主门卫徼巡。（《后汉书·班彪传》注）
　　安帝时，太子谒庙，门大夫乘从，两梁冠。（《通典·职官》）
　　门大夫选四府掾属。（《通典·职官》）
　　将作大匠，世祖中兴以谒者领其官，章帝建初元年乃置真，位次河南尹。永元七年（案：《续汉志》补注引《汉官》作「永元十年」），大匠应慎上言：「百郡计吏，观国之光，而舍逆旅，崎岖私馆，贡篚之物，朽湿曝露。昔晋国，霸之盟主耳，舍诸侯于隶人，郑子产以为大讥。况今四海之大，而可无乎？」和帝嘉纳之，即创业焉。（《续汉志》补注，《艺文类聚·职官部》，《太平御览·职官部》）
　　左授署，属将作大匠。（《后汉书·皇甫规传》注）
　　洛阳十二门，东面三门，最北名上东门，次南曰东门。每门校尉一人，秩二千石；司马一人，秩千石；候一人，秩六百石（《后汉书·张湛》注，《张奋传》注）。平城门为宫门，不置候，置屯司马，秩二千石。（《续汉·百官志四》补注。案：此条引作「汉官秩」。）
　　十二门皆有亭。（《后汉书·皇后纪》注）
　　上西门所以不纯白者，汉家厄于戍（案：《续汉志》补注引作「汉家初戍古」。），故以丹漆镂之。（《续汉志》补注，《太平寰宇记·河南道》。案：《续汉志》补注引作「做丹镂之」。）
　　开阳门始成，未有名。夜（案：《续汉志》补注引「夜」作「宿昔」）有一柱来止楼上，琅邪开阳县上言：「县南城门一柱飞去。」光武皇帝使来识视之，良是（案：《续汉志》注，《续汉·百官志四》补注，《水经注·水》，《太平寰宇记·河南道》两引，《文选·怀旧赋》注，《太平御览·居处部》）
　　　屯骑、越骑、步兵、射声各领士七百人。长水领士七千三百六十七人。（《后汉书·安帝纪》注）
　　骁骑，汉官也。武帝以李广为之。后世祖建武九年始改屯骑。（《北堂书钞·设官部》）
　　越骑司马一人，秩千石。（《后汉书·郑众传》注）
　　步兵校尉，比二千石，掌宿卫兵，属北军中候。（《后汉书·皇后纪》注）
　　司隶校尉部河南、内（案：「内」上当有「河」字》）、右扶风、左冯翊、京兆、河东、宏农七郡（案：《后汉书·鲁恭传》注引作「董领京师及三辅、三河、宏东」。《段传》注引作「部河南洛阳，管三辅、三河、宏农七部」）。于河南洛阳，故谓东京为司隶。（《后汉书·光武纪》注）
　　司隶校尉，征和中，阳石子孙敬声（案：「子」当作「公」）巫蛊之狱，乃依《周礼》置司隶校尉，持节都督大奸猾事，复置其司。今董领京师、三辅、三河、宏农者。（《北堂书钞·设官部》）
　　司隶校尉纠皇太子、三公以下，及旁州郡国无不统。陛下见诸卿皆独席。（《太平御览·职官部》）
　　司隶校尉初置，唯宽饶、王章、鲍宣纠上检下，严刑必断，贵戚惮之，京师政清。（《北堂书钞·设官部》）
　　司隶都官从事，主洛阳百官朝会，与三府掾同。（《后汉书·窦武传》注，《北堂书钞·设官部》。案：《北堂书钞》引作「掌洛阳中百姓」。）
　　司隶功曹从事，即治中也。（《后汉书·傅燮传》注，《太平御览·职官部》）
　　别驾，秩百石，同诸郡从事。（《北堂书钞·设官部》）
　　河南尹所治，周地也。洛阳本周城（《案：「周城」当作「成周」》），周之衰微，分为西周（案：「西」上当有「东」字。东周洛阳，西周河南。）秦兼天下，置三川守，河、雒、伊也（案：《艺文类聚》引「河雒伊」作「洛阳伊」，误。）汉更名河南。孝武皇帝增曰太守。世祖中兴，徙都雒阳，改号为尹。尹，正也。《诗》曰：「赫赫师尹。」（《艺文类聚·地部》、《职官部》，《》太平御览·职官部）
　　尹，正也。郡府听事壁诸尹画赞，肇自建武，讫于阳嘉，注其清浊进退，所谓不隐过，不虚誉，甚得述事之实。后人是瞻，足以劝惧。虽《春秋》采毫毛之善，贬纤介之恶，不避王公，无以过此，尤著明也。（《续汉·郡国志一》补注）
　　仁恕掾，主狱，属河南尹。（《后汉书·鲁恭传》注）
　　周监二代曰伯。汉兴，海内未定，令刺史举州事。（《北堂书钞·设官部》）
　　孝武皇帝南平百越，北攘夷狄，置交耻、朔方之州，复徐、梁之地，改雍曰梁，改梁曰益，凡十三州，所以交、朔独不称州，明示帝王未必相袭。始开北方，遂交南方，为子孙基也。（《后汉书·光武纪》注，《太平御览·职官部》）
　　孝武元封四年，始御史、丞相之迁，部刺史十三人乘驿奏事。（《北堂书钞·设官部》）
　　朱博言：「刺史督察郡国。从来故事，居九岁。（案：「居」下当有「部」字），为守相。」（《北堂书钞·设官部》）
　　翟方进奏：「刺史位下大夫，而临二千石，轻重失次。请罢署牧（案：「署」当作「置」，见《通典》所载何武与翟方进奏）秩二千石者也。（《北堂书钞·设官部》）
