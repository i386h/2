<!-- { "loadSidebar": true } -->
　　先生讳焘字良徳姓沈氏别号东溪苏之长洲人也先世以医事宋家汴京有讳某者当建炎初扈驾南渡始家于长洲思陵亲御翰墨书良惠二字赐之时称为良惠沈氏六世祖元医学提领讳瑛生彦才为平江路医学録彦才生德辉江浙行省医学提举德辉生日章日章生以潜国朝太医院御医是为君祖以潜生宙字孟循封奉直大夫归德州知州是为君父妣杨氏封宜人先生其仲子也少颖异与兄方伯公杰自相师友并有声庠序间成化丙午以易经荐南畿弘治癸丑擢进士被选入翰林为庶吉士试文优等阁老义兴徐公洛阳刘公长沙李公咸器之除国史编修教内书馆严而善诲诸生皆敬爱之癸亥校正本草以先生家学命为总裁始就局闻憸人欲假以幸进即上疏力辞人称其有执乙丑修孝庙实録充纂修官己未封安南王命为正使据经执礼凡馈遗悉不受交人尤惮服焉使还满三考升侍讲充经筵讲官己巳实録成赐白金文绮升右春坊右谕德丁内艰起复忽遘疾乞归疏再上乃得请仍谕以即来乙亥四月九日竟不起年六十四其生景泰壬申十二月晦日也配蒋氏赠孺人继配夏氏封孺人皆有贤行子男三人长垣夏出次杜次里侧室郑氏出女二人长适文都御史森子斗次适汤序班旒子太学生伟皆夏出也先生伟仪观寡言语举动凝然见者为竦其接人恭甚遇仆隶下人未尝疾言遽色博学无不通虽星厯蓍数推测占验之法皆得其肯綮始居官以亲老不欲就养即分俸以供之居丧毁瘠四时荐献必以礼事方伯公尽敬至老弥笃己未春闱次当为同考以弟谯名未成恳辞不赴其友爱如此疾革方伯公问后事曰兄在焘何言遂夷然而逝诗文典雅书迹楷慎皆类其为人所著述有东溪稿若干巻予始同先生举礼部又同官翰林二十有余年先生老成持重遇事不茍同年皆取则焉谓当大用而卒止于此故人尤悼惜之丙子秋七月十有九日垣以方伯命葬先生于邑某山以文都御史状来请为表谊不得而辞也故为书之使刻之隧石后之欲考先生之徳者观于此亦可以得其概云

　　艾坡王先生墓表

　　宋医师王君继先之十八世有曰艾坡先生者讳经字伯常生大明正统癸亥十二月十八日以其家学行于时名闻于京师及四方者五十年正德丙子七月二十六日卒年七十四医师之后世家姑苏之长洲先生曾祖讳某号兰畹者被召入太医院始迁金陵传子彦英有二子长文胜仍隶太医再迁于京师娶范氏文正公希文之后惠民局大使子深之女生英庙端靖安和惠妃始授锦衣卫百戸而无子先生实其弟拱辰之子母曰顾孺人继母曰陈孺人年十三以祖命来为之后后锦衣生子纯复归拱辰自金陵迎养于京邸而身任锦衣家事葬祭锦衣事范氏一如所生养纯至于成立嗣锦衣职犹同居共爨纯死复抚其孤如己子京师人甚称之性刚介不为利趋势屈虽以戚畹赐章服恒布素自如平生非视疾足未尝入官府逹官要人迎请无虚日自脉病处方外一语不他及徽王素重之非其药不服及之国邀与之俱先生避不往其所执有如此者与人交有终始不以生死贰其心闻人父母病及孤子女贫不能立者济之惟恐后广平侯袁辂殁先生梦侯来请疗其太夫人晨往视之而太夫人果病杨贯之有遗孤子二岁病伤寒先生治之梦贯之来报服药状且密有所属已而问之皆验盖其诚意积中不特人知之虽鬼神亦知而信之也郭武定存忠未遇时先生与通有无及贵一无所希觊应天卫指挥王敬之言事坐黜以母妻托先生先生抚视周悉敬之忘其谪焉素善杨一之一之殁为子轼娶其女娶常氏女以配其子英中官逆瑾发其先冢暴露者五棺英方贫甚议火之先生执不可为割地以葬他如梅都尉子俊之母丧强御史珍之子病或出赀以助其敛或起之死而不取一钱其重伦理而笃于故旧皆此类也远方士客京师者问药无弗与亦不质其姓氏及后宦逹往往来致谢而先生初不记也予始入京乡人卫景玉数称先生名自是托交余二十年如一日先生议论劲正取予不茍近之使人有立所为感者不止药饵调燮之间而今不可作矣于乎惜哉先生配赵氏继郑氏皆有贤行赵氏有子三人长轩次辂次轼并世其家学女二长适沈理留守中卫指挥佥事次适杨玉金吾右指挥同知孙男五世茂世新世远世蕃世德女五人以卒之年某月某日葬都城西瓮山之阳范氏先茔之左锦衣公之次初锦衣卒子深忧其子弱使近已而葬既而范日衰落竟以絶嗣先生既葬其亲乃并加封树垣其外而合于一岁时祀享必徧焉常欲作堂其前奉文正公遗像而以子深配功虽未就而未始一日忘也先生之心亦何异古人哉嗟乎方医师盛时其活人亦多矣徒以遇知相秦而受思陵之宠太厚故终以蒙吝岂知数百年后乃有直已守道如先生者为之孙斯不亦有光于先烈哉先生病亟时其子辂进药曰此丹溪方也先生瞋目曰丹溪今不死乎卒不饮而独命以墓文见属至于再三至不能言而犹举予姓于乎岂先生之明达而犹未抵于忘言邪故列其系行为之表以答先生之志且使观于墓者知两家之施报如此亦磨世厚俗之一助云尔

　　古愚徐处士配汪孺人合葬墓表

　　开化徐良节葬其父古愚翁妣汪孺人于桃溪之原几三十年矣丁丑试春官不第将注选乃撰次其行事介吾友谢锦衣汝容请为表其墓徐氏上世家衢州衢州故会稽太末也支县龙丘有偃王遗庙见昌黎韩公所撰碑故衢多徐氏多自以为偃王后然乡人称真偃王后者必曰君之宗云由宋以来族日蕃衍凡再徙始居开化之南墩故又谓之南墩徐氏曾祖伯昌洪武初被荐不起祖昱隐居教授着家范十二条尝同吾侍郎叔缙宋主事廷玉作浮桥于邑东以济病涉乡人德之父钝字用铦别号尚志读书通医学为邑训科尝奉檄起民丁从总兵张公讨栝苍乱冦平之传戍卒数千之广西比至无一人逃及病死者上官称之翁其次子也讳纶字弘之广额高凖长身而阔步言论洒然见者为竦喜读书不泥章句作字不求工然笔力甚劲格言要论切于身心者辄记忆终身不忘善干蛊有先识尚志君鼎新居室君以身先众工不惮劳费室成壮丽名一邑多买荒山莳穉杉数十万当其时有及抱者家至今利之诸弟谋徙家锺龙二山谓决水垦田可以致羡翁往视曰不可地高仰水不能留旱则尽为赤土且荒谷中终岁无弦诵声子孙杂山氓居久则与俱化矣不聴后其土果不食他亦如所料事诸父及诸母皆若所生庶弟缃年少别居为极力将护翁卒乃沦落每哭曰二兄在我宁至此也教诸子甚严自棋博笙管之类不使经耳目为择师必一时名士若徐先生天绪许佥事景晖方通判和仲皆厚礼延致之事之甚谨他州郡来学者必加延款有勤学饬行者辄举以励诸儿曰此亦人子也家尝产骏马所善徐理八欲之有易以良田数畆者翁笑曰吾宁利此而负我故人也卒不与收租粟恒视田高下尤戒多取尝大书屋壁后饶冦至见而义之完其居而去平生志与言称言与事符是非可否必以理他无所顾忌始而人嗤之既死而论乃定皆称之曰古愚云汪孺人讳闺字守闺刑部郎中敬夫之从孙处士永泽翁之女归徐氏三十年舅姑称其孝妯娌称其和诸妇子女被其爱惟诸儿有过或与不若已者处辄怒形于色不少贷也吾教谕景端与古愚善许为教珪玱二子会官于外弗果翁殁而先生归孺人亟遣学焉遂皆以有成故居毁于火督诸子一新之数年间尽毕其婚聘曰吾惧而父之不瞑目也缙绅有为诸子至者必盛具延之或辞以为费则曰当其父时儿能致此客若是以为薄矣且古人有截发待宾者果然吾亦不此惜也其贤懿有识如此古愚生永乐甲辰十二月二十七日卒成化辛丑六月三十日年五十八孺人生宣德丙午五月十四日卒弘治己酉七月二十六日年六十四子四人长瓒义官次曰珩早卒次珪以乡贡教唐县擢令罗源知钦州卒次玱即良节新除宿州知州孙男十一人洪太学生浩洲浙泗县学生浯洙潝泾渭汭皆幼女四长适蒋绩次虞瑞次方纨皆士族子其季未字曾孙男五人女一人惟翁肮脏质直学不为文辞名不登仕籍而行已治家及施于人者皆脗合古人程度身殁之训犹足以化强暴而保厥家古所谓孝弟力田惇朴有行义者其人欤孺人于翁之生克左右以成其隐志殁又能终教以起其家古所谓挽鹿车和熊丸者其人欤钦州仕虽不逹而所至可纪良节清修笃志事业方新洪浩诸孙继而起者又未可量也苏文忠谓古之君子为善于已而责报于天如持左右劵交手相付若翁孺人其不庶矣乎是宜书以昭示其后人与其乡之人且以为劝是为表

　　敕赐显圣灵佑宫碑代作

　　御马监太监文安谷公大用早以忠谨事今上于东朝至于今二十有余年内寄腹心外参军旅劳绩懋着而公寅畏小心日慎一日犹自以人臣之常分未足以罄其忠报之诚也乃用出其禄赐之余买地都城之南香山之原八里之荘创建道宫一区以仰为国家蕃禧之祝下为农蚕旸雨祈报禬禳之地盖天保诗人假神休以答君之遗意而犹不敢以自専也度材庀工具疏以请上览而嘉之诏赐额曰显圣灵佑宫命真人杨正璠主其祀事傅宫有地十顷皆蠲其租税复其徭役仍降玺书护持俾世守之公既得请退而感激思有以阐扬之以侈上之赐而以事之殷顾有所未及也今年春乃克具其事之始末请书于石植之宫庭以显示于来世惟我明奄有方夏明德之馨彻于穹渊天地神祇祗若歆悦锡祉流祥于千万年永永无极而郊社坛壝礼秩之余名区灵祠出于臣民之所崇戴而非有戾于教者上亦因而聴之益广诚敬以迎天休而况于帷幄心膂之臣以其忠孝爱敬之诚崇水木本源之报则其当天心而膺景贶夫岂不宜而其宏规杰构显号隆名播之声诗被之金石亦宁不为玄教之休光太平之美观哉是役也经始于正德庚午春正月落成于是岁某月凡为屋三百四十有八间外为三门左右重楼以栖钟鼓其内复殿回廊星坛月榭下至焚修之庐器物之藏庖涤之室皆严邃洁清各称其制正殿所祀则北方玄武之神道家所谓元始分形为凈乐国王之子得道上升主镇北极者是能袪逐妖邪保民护世其后南极东华九宫太乙皆天之贵神握符秉衡临照下土而文昌以下诸神亦皆有功于民物者初宫之未建公先作坟祠为全归之所赐额曰褒贤宫既迄功又为佛宫于其侧赐寺额曰永恩左佛右仙楼观相望钟鼓相闻金碧苍翠炫晃数里创而见者真以为化人之宫焉惟公际时承恩崇极贵宠而厚于为国薄于奉身故得以其余力成此胜事于乎盛矣敢附新宫之义诗以扬之其诗曰常融之天玉虚庭神君临之赫以明介而玄衣旗七星跣立披发刚风生下悯浊世沦秽腥手握神剑驱雷霆洞阴一战四海澄迩来倐忽三千龄新宫崇崇丽天京谁其作者金闺英主恩如天臣莫胜何以报之神是慿玉垣紫宇从百灵想象紫霄朝上清琅风中宵韵流铃鸾歌鳯啸疑有声飘然而往空青冥神功巍巍不可名神威赫赫天与行德善有福淫有刑元洞玉厯炳丹青惟天常清地常宁民寿考兮年谷登政与化兮跻隆平臣与主兮交显荣神之祀兮百世承

　　都察院右副都御史张公神道碑

