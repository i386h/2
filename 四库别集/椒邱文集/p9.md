<!-- { "loadSidebar": true } -->
　　大易论行师之道而惓惓扵师出以律之言周书载誓师之辞而谆谆乎六伐七伐之法葢兵凶器也战危事也用凶器而临危事其可不知料敌之方制胜之道哉是故星宿孤虚天阵也山川向背地阵也偏伍弥缝人阵也此非所谓三阵乎直阵属木鋭阵属火圆阵属金方阵属土曲阵属水此非所谓五阵乎天地风云虎翼虵蟠飞龙鸟翔此则风后八阵也方圆牝牡冲方罘罝车箱雁行此则孙子八阵也车箱车曲阵鋭阵直阵卦阵冲阵鹅鹳阵此则吴起八阵也洞当中黄龙腾鸟翔连冲握机虎翼折冲此则孔眀八阵也李靖六花阵则中军左虞右虞左一厢右一厢左二厢右二厢是也李靖十二阵则大黒大赤青虵白云左突右击前冲后冲摧凶决胜破敌先锋中黄逰奕是也若以兵法言之孙子之言兵也则有五事五法之论吴子之言兵也则有五名四机之説与夫司马法之所谓七政鼂错书之所谓三急皆用兵之先务也曰道曰天曰地曰将曰法非五事之谓乎曰度曰量曰数曰称曰胜非五法之谓乎义兵强兵刚兵暴兵逆兵非所谓五名乎气机地机事机力机非所谓四机乎曰人曰正曰辞曰巧曰火曰水曰兵此所谓七政曰得地形曰卒服习曰器用利此之谓三急圮地无舎冲地合交絶地无留围地则谋死地则战途有所不由军有所不击城有所不攻地有所不争君命有所不受此则孙子所谓九变也地形有通者有卦者有支者有隘者有险者有逺者此则孙子所谓六地也火攻有五岂非火人火积火辎火库火队之谓乎用间有五岂非因间内间反间死间生间之谓乎然用兵莫先扵择将择将之方有八证一曰问之以言以观其详二曰穷之以辞以观其变三曰与之间谍以观其诚四曰明白显问以观其听五曰使之以财以观其亷六曰试之以色以观其贞七曰告之以难以观其勇八曰醉之以酒以观其态然将有五材五谨有五危十过所谓五材者勇智仁信忠是也勇则不可犯智则不可乱仁则爱人信则不欺忠则无二心所谓五谨者理备果戒约是也理者治众如治寡备者出门如见敌果者临敌不懐生戒者虽克如始战约者法令省而不烦所谓五危者必死可杀必生可虏忿速可侮亷防可辱爱民可烦是也所谓十过者勇而轻死者可暴也急而心速者可乆也贪而好利者可贵也仁而不忍人者可劳也智而请怯者可窘也信而喜信人者可诳也亷防而不爱人者可侮也智而心缓者可袭也刚毅而自用者可事也懦而喜任人者可欺也若夫荀子论将有六术五权三至五无圹之説号令欲严以威赏罚欲必以信处舍欲周以固徙举进退欲安以重欲疾以速窥敌观变欲潜以深欲伍以参遇敌决战必行吾所明无行吾所疑夫是之谓六术无欲将而恶废无怠胜而防败无威内而轻外无见利而不顾其害凡虑事欲熟而用财欲泰夫是之谓五权可杀而不可使处不完可杀而不可使击不胜可杀而不可使欺百姓夫是之谓三至敬谋无圹敬事无圹敬吏无圹敬众无圹敬敌无圹夫是之谓五无圹慎行此六术五权三至而处之以恭敬无圹夫是之谓天下之将至扵尉缭子论人君必胜之道有十二焉一曰连刑谓同罪保伍也二曰地禁谓禁止行道以网外奸也三曰全车谓甲首相附三五相连以结其聫也四曰开塞谓分地以限各死其职而坚守也五曰分限谓左右相禁前后相待坦车为固以逆以止也六曰号别谓前列务进以别其后者不得争先登不次也七曰五章谓章明行列始卒不乱也八曰全曲为曲相从皆有分部也九曰金鼓谓兴有功与致有德也十曰陈车谓接连前矛马冒其目也十一曰死士谓众军之中有材力者乘扵战车前后纵横出竒制敌也十二曰力卒谓经旗全曲不麾不动也虽然用兵固不可以无法而亦不可泥扵法故霍去病为将不学古兵法张巡用兵未尝依古法赵括读父书不知合变卒死扵长平陈余称义兵不用诈谋卒死扵泜上此为将者所以贵扵临危制胜料敌设竒也岂可拘扵纸上之陈言哉
　　兵制
　　自昔帝王之兴忧天命之圯絶而求与之保合悯人心之陷溺而思与之拯援扵是修军政设武备立行阵之制申教阅之令内以消奸雄觊觎之念外以杜蛮夷猾乱之阶是有所不得已焉夫岂其心之所欲哉粤自黄帝有涿鹿之战颛顼有共工之战兵之名见矣而兵制则未立也舜有三苗之征夏有甘扈之誓兵之制立矣而制度则未备也至扵成周因农事而定军令因井田而制军赋自一里之井积而为成为同凡百里焉自百里之同积而为封为畿凡千里焉而天下之田井矣自五人为伍积而为两为卒者百人焉自五卒为旅积而为师为军凡万二千五百人焉而天下之军立矣自四井之邑而为丘四邑之丘而为甸积而为六十四井为戎马者四为兵车者一为牛者十二甲士三人步卒七十二人其出各有差焉自百乗之家而为千乗之国积而为万乗提封九百万井出赋凡六十四万井为戎马者四万匹为兵车者万乗其数靡不具焉当时之兵居则为比闾旅党州乡出则为伍两卒旅师军当时之将居则为乡师党正大夫出则为将帅长与司马连率比年简车卒正三年简徒羣牧五载大简车徒则选择为有时矣春振旅以搜夏苃舎以苗秋治兵以狝冬大阅以狩则练习为有节矣任地事以令贡赋故农时不违因农隙以讲武事故武备无阙其平居也出入相友而恩义足以相结其战阵也音容相接而死生足以相救此古者兵制之善也春秋之世齐管仲作内政而寓军令五家为轨故五人为伍轨长率之十轨为里故五十人为小戎里有师率之四里为连故二百人为率连长率之十连为乡故二千人为旅乡良人率之五乡一师故万人为军五乡之帅率之国中之事为兵郊野之民为农兵不谙耒耜之功农不识干戈之具扵是先王寓兵扵农之意冺矣迨夫晋作州兵鲁作丘甲齐以技击强魏以武卒奋秦以鋭士胜民自胜甲以上皆籍为兵则当时民力之困可知矣汉无计口授田之法故赋兵以丁而不以田自其二十三为正卒五十六为退卒京师有南军北军之屯以备宿卫郡国有材官骑士之制以备行兵南军卫尉主之北军中尉主之材官骑士都尉主之南北军不出京师而民兵散扵郡国如巴蜀三河颍川则有材官陇西天水安定则有骑士西北之地则多车骑东南之地则多楼船以至临淄之弩手荆楚之劔客各任其土之所宜而习熟之一旦有事则以羽檄召赴而无有不集者武帝平百粤内増中垒屯骑步兵越骑长水胡骑射声虎贲八校尉外置楼船皆歳时讲肄其后南北二军皆郡国畨土扵是有养兵之患而京师之兵制坏矣元狩以后兵革数动民多买役扵是发七科之谪而郡国之兵制又壊焉中兴之后兵旅尤弛都试之法不可罢者罢之校尉之官不可废者废之而兵制荡然矣唐因西魏周隋府兵之制而益修之二十为兵六十而免而民无常兵之劳三时耕稼一时治兵而兵无常聚之患置府六百三十四而居闗中者二百六十一所以明轻重之势兵散扵府将归扵朝所以杜祸乱之原至扵器甲则出扵兵衣粮则取办扵民而国无养兵之废此其为法最为近古奈何贞观而后畨役更代多不以时是以张説募骑兵以为长从宿卫而畨土之制已废李林甫募长征兵以息山东之戍而边戍之制又废天寳以后骑兵之法又稍变废折冲诸府无兵可交而方镇之兵盛矣及其末也天子亦自置兵于京师号曰禁军焉宋之制兵其名有八禁军之亲近曰班直其出戍边者曰屯驻总管者曰驻泊以籴贱而留之者曰就粮诸司募者曰役兵诸州募者曰驻泊什五其民教以武事为之民兵蕃夷内附紏而用之谓之蕃兵其制精兵二十万京师屯十万足以制外变外郡屯十万足以制内患内有三衙四厢诸司外有总管钤辖诸将然亦未若唐置府立卫之意为善也
　　刑科
　　刑制
　　三代而上以徳行罚其效深三代而下以罚行徳其效浅葢以德行罚则钦恤之意存乎其中先刑罚而后仁义则能存钦恤者鲜矣何怪其治效之异哉夫刑以辅治圣人之所不得已也有虞之世伯夷降典折民惟刑臯陶作士惟民克允故民协于中而四方有风动之休成周之时有苏忿生敬尔由狱扵前有康叔封敬明乃罚扵后故刑措不用而厯年有八百之永汉高祖入闗除秦苛法约法三章可谓简矣继以孝文恭俭化民感缇萦之言而肉刑之法遂废从释之之议而犯跸盗环之罪获减景帝患笞者之多死也而更定棰令元帝患重刑之繁也减三十四事哀帝又减八十一事其心亦仁矣然治效不能比隆扵虞周者盖文帝寛厚而礼乐未遑景帝刻薄而诛戮肆行元帝牵制文义哀帝宠信嬖幸此岂有仁义之道哉唐高祖入闗除隋苛法约法十二条亦可谓简矣继以太宗仁恕为治念肉刑乆废而断趾之刑不敢复览明堂炙图而鞭背之刑不敢用高宗永徽中诏省律令四十七条宗开元中诏定绢估并以实钱是时天下大辟有终歳止二十四人及五十八人者亦可谓仁矣然治效亦不能比隆扵虞周者盖髙宗柔懦废嫡后而立孽妾宗奢侈杀爱子而戮谏臣又岂有仁义之道哉此汉唐之治所以不古若也宋太祖始用士人分治州县之狱太宗遣官提防诸路刑狱而又置审刑院扵禁中防大理刑部之失凢狱必先三司然后闗报审刑院事从申覆然后下丞相府丞相又以闻然后论刑其谨重之意如此迨末世则不然矣
　　法律
