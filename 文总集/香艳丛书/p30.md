<!-- { "loadSidebar": true } -->
　　青鱼尾：选青鱼之大而鲜者，断其尾，淡水煮之，取出劈作细丝，抽去尾骨，和笋、菌、紫菜为羹，或研胡椒末，调白莲藕粉作腻，而滴以米醋少许，酒后啜之，神思爽然，味回于口，此又羹汤中别具一种风味也。 
　　以上数种，过于求美。然浓肥之味，十不列一，尚有卫生颐养遗意，抑或非厥性所好也。而好胜者必踵而增华，而副使者，新、清、精三字为食上品之风，又为之一变。 
　　于是太原赵氏以蒸鳗擅誉，颖川氏胜之以无骨刀鱼，徐厨夫以炖鲥鱼鸣技于春时，邵声施家则胜之以四时皆有。事辄翻新，实古昔先民口所未尝也。蒸鳗择肥大粉腹者，去肠及首尾，寸切为段，拌以飞盐，排于碹中，沃以甜白酒酿，隔汤炖之。数沸后，加以原酱油，复煮数沸，视其脊骨透出于肉，就碹内箝去其骨，然后用葱椒拌洁白肥猪油，厚铺其面，入锅再炖。数沸，视猪油融入碹底，乃出供客，此味最浓厚。贪于饮食者，一言及口中津每涔涔下也。 
　　而颖川氏曰：“是未足奇也。”春初刀鱼，先于总会行家下钱，凡刀鱼之极大而鲜者，必归陈府。令治庖者从鱼背破开，全其头而联其腹，先铺白酒酿于碹中，摊鱼糟上，隔汤炖熟，乃抽去脊骨，复细镊其瓦骨至尽，乃合两片为一，头尾全具，用葱椒盐拌猪油，厚盖其面，再蒸之。迨极熟不更置他器，举碹出供，味鲜而无骨，细润如酥。至未及请举箸，而客先欲染指而尝矣。 
　　鲥鱼本美味，为南方水族中贵品。向用蒸，或用煮。自厨夫徐姓者，约略如王氏蒸鳗，陈氏蒸刀鲚制。但加洁白洋糖，不切段，不去鳞，味更腴而鲜洁。视他种煮法，尤觉风味不同，人皆争嗜之。然春尽则有，夏尽则无，未能常继也。 乃邵氏宴宾，虽在秋冬，皆具。客问何来，邵曰：“其来不易。春将暮，命仆之善腊鱼者，携银钱及洋糖、椒末、飞盐上好藏糟等料，舟载至海头，坐居停主人家，俟渔人一得鱼，即去肠留鳞，用洋糖实其腹中，搽之鳞上，随用藏糟厚铺瓮底，加椒末、飞盐若干，放入鱼；又用糟厚盖其上，又加椒末、飞盐若干，积满瓮口，手拳筑实，细泥封固。至家，必掘地窖贮之，恐炎天溃败也。”客述主人言如此，然此犹未若食河豚者事更烦且重也。 
　　虞邑边海，春日多河豚。人皆知其有毒，食之者少。自李子宁起家牙行，讲于饮食，来年取上黄豆数斗，拣纯黑及酱色者去之。复拣其微有黑点及紫晕者去之，纯黄矣，必经他手再拣，逐粒细验，乃煮烂。用淮麦面拌作酱黄，六月中入洁白盐合酱稀少，作罩，晒之烈日中。酱熟入瓮，覆之瓮盆，用灰封固。名曰“河豚酱”。据云：豆之黑色、酱色及微有黑紫斑者作酱烧河豚，必杀人。而晒酱时，或入烟尘，浇河豚，亦有害，故必精细详慎如此。其治河豚也，先令人至澄江，舟载江水数缸，凡漂洗及作汁等水，皆用江水为之。河豚数双，割去眼，抉出腹中子，刳其脊，血洗净，用银簪脚细剔肪上血丝尽净，刲其肉，取皮全具，置沸汤煮熟。取出纳之木板上，用镊细箝其芒刺，无遗留。然后切皮作方块，同肉及昉和骨，猪油炒之，随用去年所合酱入锅烹之，启镬时，必张盖其上，蔽烟尘也。用纸丁蘸汁燃之则熟，否则未熟。每烹必多，每食必尽，而卒无害，以是著名于时。年年二三月间，朋党辄醵钱聚会于其家，上下匆忙，竟似以河豚为一年大事。饕餮淋漓，恣啖为快，春初及夏初，殆无虚日。 
　　至于邑人尤有可笑者，蟹出覃塘为最肥，大爪黄者谓之“金爪黄蟹”。向用煮，不知何人，以煮则黄易走漏，味不全，忽起巧思，用线缚入蒸笼蒸之，味更全美。斯足饫矣。乃有周四麻子者，自都中归，又翻一新法，为爆蟹。遂开酒馆于西城，秋时来顾者，昼夜无虚席。其法将蟹蒸熟，置之铁节炭火炙之，蘸以甜酒麻油，须臾壳浮起欲脱。二螯八足，骨尽爆碎，脐肋骨皆开解，用指爪微拨之，应手而脱，仅存黄与肉，每人一分，盛一碟中，姜醋洗之，随口快啖，绝无刺吻抵牙之苦。其术秘不肯授人，人虽效其法炙之，蟹焦而骨壳如故。或云：彼于春夏时，赂丐者捕蛇千头，剥皮煮烂，蛇肉浮起成油，贮之于器，隐取用之炙时。所云“麻油”者，实则蛇油也。人信为然，不三四年，人无爆蟹者。于是邑中仍兴食蒸蟹会，始自漕臣及运弁为之，每人各有食蟹具，小锤一、小刀一、小钳一。锤则击之，刀则划之，钳则搜之。以此便易，恣其贪饕，而士大夫亦染其风焉。 是时海禁严，凡海错之自闽广者，贵于白金。人仅恣口于本境易致之物。未几，海禁弛，珍错毕至，于是士大夫以为宴客无海味，不足为观美。席中首品，必用大菜。大菜者，燕窝也。彼处须五六金一斤，至苏必倍之。其它若鲨翅密刺等物，间以供客，人又忽尝异味不思鱼肉矣。 
　　食味已尽，讲及器皿，某品宜用哥窑；又某品虽恒有，宜用宣窖。味取诸远来，器取诸上古。前此浓味饕餮之风，忽又一变。于是孙封公着《同嗜录》。陆比部有《食经注》，虽一时游戏之笔，亦见攸好之同。后君子循览斯篇，其谓之何？ 
　　偶忆旧闻，故明时有沈三胖者，居北乡，富于财，每食辄杀数牲，犹世苦无下箸处。其妻好淡泊，屡劝其惜福无太侈，不听。年五十后，财尽乏食，依栖一室，妻以菜羹进，稍入口即呕，宁忍饥不食。一亲戚馈以熟肉一盘，一飱即尽。缘肠胃饿损，过饱而死。其妻与一老婢纺织存活。值岁饥，市无米者已浃旬，自分与老婢必皆作饿鬼。忽思园中有衍蔓于高树者，或是山药，掘之可食，当延残喘一二日。乃令老婢掘其根，得一物如东瓜形，盖何首乌也。乃取而食之，每晨各食一片，至夜不饥，而神气日旺。半年乃尽，而岁已丰，米多价廉，仍得存活。一日因爨下无薪，破屋中所铺木板已朽，令老婢拆为薪。婢入忽随板而陷，盖板下乃窖也。别无他物，惟泥封酒瓮五十具，启之皆似水，结冰半寸许。有邻翁闻之来视，诧曰：“此上首房主人所藏醴也。鼎革时，兵乱，主人移居于乡，遂遗忘耳，迄今已三十余年。此酒真琼浆矣，其面上凝结为冰者，乃酒之精华无疑。”乃皆取而尝之，略无酒味，而三人不觉酩酊大醉。邑中好事者争欲购得之，每瓮予价廿金。沈妻以是衣食颇足，终其天年。 

　　〖注：■⑴，食+强，强上声，硬食。■⑵，扌+必，bì，捩也，推击，攻击。■⑶，髟上隋下。■⑷，火+蒦，音擭。〗 
　　艳囮二则　清　严思庵先生闲笔 

明万历之末，上倦于勤，不坐朝，不阅章奏，辇下诸公亦泄泄杳杳然。间有陶情花柳者，一时教坊妇女，竞尚容色，投时好以博赀财。后且联布羽党，设局诓谝，妙选姿色出众者一人为囮，名曰“打乖儿”。其共事者，男曰“帮闹”，女曰“连手”，必择见影生情、撮空立办者，与之共事，事成计力分财。而为囮者独得其半。于是构成机巧，变幻百出，不可究诘。 
　　时郑贵妃专宠，兄国泰倚皇亲势，暄赫都中。诸乐户女子率以承应至其家。往来日久，因熟悉其内眷及子弟辈，思欲一试其术，而慑于皇亲未敢也。 
　　有徐少司空者，南直扬州人，自部曹历职卿贰，久宦京都，晚年于都中娶一妾，生少子，甚爱之。司空家富，以本籍田产，拨付长君，而以燕京市廛租及古玩宝器并宦囊，予之少子，复以其所荫职予之为出身地。司空殁，少子以母同居都中。其书屋有小楼，窗外为邻家内院。适有沈妪者，移居于此。一日，妪诣徐宅，徐母子与之款洽。妪自言一子为国学生，善鉴古玩，客于郑皇亲门下。皇亲信任吾子，待之异于他客。吾亦往来其家。其家正夫人为某氏，副夫人为某氏。女曰赛姑，年十八，尚未字。其正夫人云，必择名宦子貌美才美，且有官职者，方与为婚。因笑指徐生曰：“郎君必中选。吾为媒，可乎？”徐母曰：“齐大非吾偶也。盖业已谢之矣。” 
　　他日其子沈瑀来拜。人物俊伟，谈吐娴雅。徐生一见欢甚。知其善识古器也，出其珍藏罗列示之。瑀咋舌曰：“君家宝玩若是，除是荣阳府中，天下莫如君家者。然如双玉狮衔环一事，世所罕有，即郑府中无可匹敌。”徐生曰：“郑氏最珍者何物？”瑀曰：“前日贵妃所赐赛姑数种，其中有不世奇珍，有玉如鹅卵曰‘暖手’，寒时两手握之，掌中温气欲汗；有炉曰‘自然香’，木质而中空，卧时以体相偎，香气滃然，流绕被中；一是臂钏，白玉为质，而以金刻花鸟嵌，其细巧不可名状；又一为碧蓝宝石簪，黑夜中有碧光射人目。其余珠珥服饰，尚有价可评，未足奇也。”徐生因问：“赛姑何人？”曰：“郑君之嫡女也，与老母极亲厚。老母尝言赛姑妙丽，神仙中有之，尘世所无也。郑夫人爱之甚，前后求婚者百数，皆不见允。盖良缘未遇耳。”徐生信其言，独耿耿于所谓赛姑者，恨未一寓目也。 
　　至中秋夕，徐生母子登楼赏月，忽闻楼外娇声纷纷，俯瞰沈家庭中，妇女济济，皆艳妆，共围一美姝于阶前小立。玉容姣好，与月色相映；珠光翠影，闪耀于乌鬟绿鬓间。沈妪仓皇晋接，惊喜若狂，携座语美姝曰：“盍少坐，且玩此皎月。”因仰观天上，笑指嫦娥曰：“不意今夕降寒家也。”俄而茶至，美姝略举杯沾唇，旋立起辞去。妪执手挽留，姝微吐一二语，音细不辩。两保姆相扶，率众妇遂出。徐母子从楼上细窥，且莫知其为何等贵家女也。 
　　次日沈妪来，欲借朱红盒子，自云：“昨宵忽蒙一贵人过舍，仓猝不及款待，欲盛果品数种，聊申意耳。”徐母曰：“得非昨夜坐汝庭中者耶？”妪佯惊曰：“太君何以知之？”因作回想状，忽拍手笑曰：“吾知之矣。在楼上窥见之耶。”徐母曰：“然也。”妪曰：“太君前，吾不能私。实郑皇亲赛姑，昨宵往大兴隆寺烧香，归途经此，一至寒舍，外间不知。”徐母曰：“曾字人否？”妪曰：“未也。吾向固言之，可为郎君地嘉偶。奈太君意过谦何。”徐母曰：“姑试言之，但多费，恐力不支。”妪曰：“何哉？以太君家财，万金可吐手而办，寻常婚礼，以数百金为至。今结婚皇亲，诚不容过啬，然统计问名若干，纳采若干，吉期若干，不过二三千金足矣。且陆续付去，不必一朝尽输所有。异日新人至，白镪黄金，堆箱盈箧，小往大来。何目前吝此区区者哉？东海家世，不亚荣阳，郎君以妙年指日授职。若借泰山力，倚为奥援，将躐五马，登八座，金章紫诰，荣及所生，此岂世间常有之福？吾以比邻美情，欲成此佳事。非有厚望，但冀郎君得意后，念老妇微劳，一垂盼于吾子可耳。”时徐生在旁，不觉饫听。其母亦心动，遂托求婚。 
