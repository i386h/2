<!-- { "loadSidebar": true } -->
　　右臣伏准建中元年正月五日勅文武常参官上后三日举一人自代者伏以前件官有辩政之学有体要之文文可以掌王言学可以待顾问名实相副辈流所推选备侍臣参知制命酌其宜称诚合在先臣既谙详辄举自代谨具闻荐伏听勅防【长庆元年正月四日新授朝议郎守尚书主客郎中知制诰臣白居易状奏】
　　论重考试进士事宜状
　　右臣等伏料自欲重试进士巳来论奏者甚众伏计烦黩圣听之外必以为或亲或故同为党庇臣今非不知但以避嫌事小隐情责深所以冒犯天威不敢不奏伏希圣鉴试详臣言伏以陛下虑今年及第进士之中子弟得者侥幸平人落者受屈故令重试重考乃至公至平凡是平人孰不庆幸况臣等才识浅劣谬蒙选充考官自受命以来夙夜惶惧实忧愚昧不副天心敢不尽力竭诚苦考得失其间瑕病纎毫不容犹期再三知臣恳尽然臣等别有愚见上禆圣聪反覆思量辄敢密奏伏准礼部试进士例许用书策兼得通宵得通宵则思虑必周用书防则文字不错昨重试之日书策不容一字木烛只许两条迫促惊忙幸皆成就若比礼部所试事校不同虽诗赋之间皆有瑕病在与夺之际或可矜量倘陛下垂仁察之心降特逹之命明示瑕病以表无私特全声名以存大体如此则进士等知非而愧耻其父兄等感激而戴恩至于有司敢不惩革臣等皆蒙宠擢又忝职司实愿禆补圣明敢不罄竭肝胆谨具奏闻伏待圣裁谨奏【长庆元年四月十日重考试进士官朝议郎守尚书主客郎中知制诰臣白居易等奏重考试进士官朝散大夫守中书舍人上轻车都尉臣王起】
　　让绢状【长庆元年八月十三日进】
　　恩赐田布与臣人事绢五百匹
　　右田布以臣宣慰进防敬命荷恩遂与臣前件绢臣不敢受寻以奏陈昨日中使第五文岑就宅奉宣令臣受取者臣以当时进状陈谢讫感戴圣恩昨日不敢不谢酌量事理今日不敢不言臣家素贫非不要物但以昨者陛下遣臣宣谕田布不同常例田布今日之事不同诸家何者未报父讐未雪国耻凡人有物犹合助之况取其财有所不忍又昨除田布魏博节度制中诫云一饭之饱必均于士卒一毫之费必用于戈矛今以五百匹绢与臣臣若便受则是有违制命不副天心臣又以凡节将之臣发军讨叛大费虽资于公给小用亦借其家财今陛下方欲使田布誓心报讐捐躯杀贼伏料宣谕慰问使者道路相望若奉使之人悉须得物臣恐镇州贼徒未殄田布财产已空欲救将来乞从臣始此则求田布物者必息而田布感圣渥倍深责其成功必有可望臣食国家之厚禄居陛下之清官每月俸钱尚慙尸素无名之货岂合苟求伏愿天鉴照临知臣不是饰让臣又非不知如此小事不合尘黩尊严心实不安不敢不奏其前件绢臣寻已却还田布伏乞圣慈许臣不敢取仍望宣示田布令知圣恩谨録奏闻伏待进防
　　论左降独孤朗等状【长庆元年十二月十一日奏】
　　都官员外郎史馆修撰独孤朗可富州刺史起居舍人温造可朗州刺史司勲员外郎李肇可沣州刺史刑部员外郎王镒可郢州刺史
　　右今日宰相送词头左降前件官如前令臣撰词者臣伏以李景俭因饮酒醉诋忤宰相既从逺贬已是深文其同饮四人又一例左降臣有所见不敢不陈伏以两省史馆皆是近署聚饮致醉理亦非宜然皆贬官即恐太重况独孤朗与李景俭等皆是僚友旦夕往来一饭一饮盖是常事景俭饮散之后忽然醉发自犹不觉何况他人以此矜量情亦可恕臣又见贞元之末时政严急人家不敢欢宴朝士不敢过从众心无憀以为不可自陛下临御及此二年圣慈寛和天下欣戴臣恐此诏或下众情不免惊忧兼恐朝廷官寮从此不敢聚防四方诸逺不知事由奔走流传事体非便伏惟宸鉴更赐裁量免至贬官各令罚俸感恩知失亦足戒惩臣不揆惷愚辄敢尘黩岂不惧罪岂不惜身但缘进不因人出于圣念自忠州刺史累迁中书舍人已涉二年一无禆补夙夜慙惕实不自安前后制勅之间若非甚不可者恐烦圣听多不备论今者所见若又不奏是圗省事有负皇恩伏希天慈以此详察知臣所奏不是偶然其独孤朗等四人出官词头臣已封讫未敢撰进伏待圣防
　　论行营状【应缘镇州行营利害事宜谨具如后】
　　一请专委李光顔东面讨逐委裴度四面临境招谕事
　　右臣等伏见自幽镇有事以来诏太原魏博泽潞易定沧州等五道节度各领全军又徴诸道兵马计士八十万四面围绕已逾半年王师无功贼势犹盛弓髙已失深州甚危者岂不以兵数太多反难为用节将太众则心不齐莫肯率先递相顾望又以朝廷赏罚近日不行未立功者或先封官已败衂【女穴切】者不闻得罪既无惩劝以至迁延若不改张必无所望今李光顔既除陈许节度尽领本军伏请抽诸道劲兵通前约与三四万人从东速进开弓髙粮路合下博诸军解深邢重围与元翼合势令裴度领太原全军兼招讨旧职四面压境观衅而动若乗虚得便即令同力剪除若战胜贼穷亦许受降纳欵如此则镇州来攻以分其力招谕以动其心未及诛夷自生变改况光顔久谙战阵素有威名裴度为人忠勇果决加以明悬赏罚使其忧责在身事势驱之自须死战若比向前模様用命百倍相悬破贼责功无出于此况太原兴王之地天下劲兵今既得人足当一面以此计度无如二人
　　一请抽拣魏博泽潞易定沧州四道兵马分付光顔事
　　右伏请诏光顔于前件四道拣选马步精鋭者每军各取三四千人并令光顔専统一则借其兵力讨袭镇州二乃每军抽人不为不用其余放去理亦无妨况令守疆亦足展効或闻泽潞魏博兵马同讨淮西之时素谙光顔勤防将士必乐为用可望成功今光顔得到下博后即陈许先有八千人昨又发三千人光顔又领凤翔马军一千三百人加以徐泗郑滑河阳等军悉皆劲鋭堪用况兼魏博等四道所抽兵马约有三四万人尽付光顔足以成事其襄阳陜府东都汝州等道兵马仍委光顔拣择可否若不堪用不如放还岂唯虚费资粮兼恐挠败军阵今既只留东西二师请各置都监一人诸道兵马监军伏请一时停罢如此则众齐令一必有成功
　　一请勒魏博等四道兵马却守本界事
　　右伏以朝廷本用田布之意以正遇害令报父仇望其感激众心先立功効今领全师出界供给度支数月已来都不进讨非田布固欲如此抑有其由或闻魏博一军累经优赏兵骄将富莫肯为用况其军一月之费计实钱二十七八万贯今天下百计求取不足充其数月衣粮若且依前将何供给则不如使退守本境自供给衣粮省费之间利害明矣其泽潞易定等虽经接战胜负畧均且昭义全军收临城一县不得则其兵力亦可知矣沧州新经败挫叔良又乏将谋势不支任必无可望今请魏博等四道各归本界严守封疆如此则不独减无用之兵亦可以省有限之费就中魏博尤要退军虚费赀粮最可痛惜者也
　　一请省行营粮料事
　　右伏以行营最切者岂不以国用将竭军费不充更至春夏已来实恐计无所出今若两道共留六万其余退食本道衣粮即每月所费仅减其半一月之用可给两月唯供六万所费无多既易支持自然丰足责其死战敢不尽心臣以为当今至切无过于此
　　一请因朱克融授节后速讨王庭凑事
　　右克融庭凑同恶相济物情事理断在不疑今朝廷特赦克融新授节钺纵终助援必恐迟疑当逗留克融之时是经营庭凑之日迟则心固久则计成三数月间须有次第延引入夏转难用兵今正是时时不可失以臣等所见谨具如前伏以行营今日事宜真可谓急危极矣其间变故逺不可知但恐如今救已迟晚若犹可及无出于此何者苟兵数不抽军费不减食既不足众何以安不安之中何事不有伏料陛下览臣此状必有二疑一者以臣等悉是儒生不谙兵事纵知诚恳的未信行臣亦以此自疑久未敢奏今既事切不敢不言若攻战机宜非臣所习而军国利害虽愚亦知况察羣情兼听众议与臣此奏所见多同伏望不以臣等儒生轻而不用也二者伏恐行营事势奏报不真皆云贼徒计日合破又陛下以制置既久难于改移前事若得其宜即合旋有成绩至今既无次第安得不务改图古人云收之桑榆事犹未晚若因循且过即救疗转难臣又切有过忧敢不尽吐肝肺实恐军困不济更须百计诛求日引月加以至困极今天下诸色钱内每贯巳抽减三百茶盐估价有司并已增加水陆闗津四方多请率税不许即用度交阙尽许则人心无憀自古安危皆系于此伏乞圣虑察而念之不以重难改移忽于大计也臣等又忧深州久围救兵不至弓髙新陷粮道未通下博诸军致于穷地光顔兵少欲入无由外既救援不来内即糇粮罄竭各求生路谁向死门无可奈何忽然奔散即圣心虽悔其可及乎其鉴不遥在贞元中韩全义五楼之败是也伏望陛下详臣此状思臣此言若以为然速赐裁断臣等受恩日久忧国情深志在恳切言无方便伏望圣鉴俯察愚衷无任感激悃欵之至谨同诣延英门进状以闻伏听勅防谨奏【长庆二年正月五日朝散大夫守中书舍人上柱国臣白居易状奏】
　　论姚文秀打杀妻状【长庆二年五月十一日奏】
　　据刑部及大理寺所断准律非因鬪争无事而杀者名为故杀今姚文秀有事而杀者则非故杀据大理司直崔元式所执准律相争为鬪相击为殴交鬭致死始名鬪杀今阿王被打狼籍以致于死姚文秀检验身上一无损伤则不得名为相击阿王当夜已死又何以名为相争既非鬪争又蓄怨怒即是故杀者右按律疏云不因争鬪无事而杀名为故杀此言事者谓争鬪之事非该他事今大理刑部所执以姚文秀怒妻有过即不是无事既是有事因而殴死则非故杀者此则唯用无事两字不引争鬪上文如此是使天下之人皆得因事杀人杀人了即曰我有事而杀非故杀也如此可乎且天下之人岂有无事而杀人者是明事谓争鬪之事非他事也又凡言鬪殴死者谓事素非憎嫌偶相争鬪一殴一击不意而死如此则非故杀以其本原无杀心今姚文秀怒妻颇深挟恨既久殴打狼籍当夜便死察其情状不是偶然此非故杀孰为故杀若以先因争骂不是故杀即如有谋杀人者先引相骂便是交争一争之后以物殴杀了则曰我因有事而杀非故杀也又如此可乎设使因争理犹不可况阿王巳死无以辨明姚文秀自云相争有何凭据又大理寺所引刘士信及骆全儒等殴杀人事承前寺断不为故杀恐与姚文秀事其间情状不同假如畧同何妨误断便将作例未足为凭伏以狱贵察情法须可久若崔元式所议不用大理寺所执得行实恐被殴死者自此长寃故杀者从今得计谨同参酌件録如前奉
　　勅姚文秀杀妻罪在十恶若从宥免是长凶愚其律纵有互文在理终须果断宜依白居易状委所在决重杖一顿处死



　　白氏长庆集巻六十
　　钦定四库全书
　　白氏长庆集巻六十一
　　唐　白居易　撰
　　奏状四【表附凡十七首】
　　为宰相贺赦表【长庆元年正月就南郊撰进】
