<!-- { "loadSidebar": true } -->
《四库全书 杨忠介集》　　（明）杨爵 撰  
    　　钦定四库全书 

　　集部六 

　　杨忠介集 

　　别集类五 

　　明 

　　提要 

　　臣等谨案杨忠介集十三巻明杨爵撰爵有周易辨録已着録是编第一巻为奏议二巻为序碑记三巻为传四巻为书五巻为家书六巻为语録七巻为祭文志铭杂着八巻至十三巻为诗附録五巻则后人所编缉也世宗时斋醮方兴士大夫率以青词取媚而爵独据理直谏如所陈时雪之不可以为瑞左道之不可以惑众词极剀切下狱以后犹疏谏以冀一悟其忠爱悱恻至今如见家书二十五则谆谆以忠孝朂其子孙未尝一言及私语録不为髙论而笃实明白皆粹然儒者之言按爵与罗洪先钱徳洪诸人逰以讲学相勖然徳洪等源出姚江务阐良知之说爵则以躬行实践为先闗西道学之传爵实开之迹其生平可谓不负所学者所作诗文大都直抒胸臆虽似伤平易然有本之言不由雕绘其可传者正不在词采间矣 

　　乾隆四十六年闰五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　杨忠介集巻一 

　　（明）杨爵 撰 

　　○奏议 

　　固邦本疏 

　　题为弥灾变安黎庶以固邦本事臣于嘉靖八年十月内承制往湖广公干即今事完回还臣知陛下哀悯斯民之心悬于闾阎之下凡四民利病民间休戚必欲闻之故今谨述所过地方灾伤生民可痛之状为陛下言之南北直隶河南山西陜西等处地方当禾苖成熟之日蝗蝻盛生弥空蔽日积于地者至三四寸厚将禾根食之皆尽居民往往率妇子将蝗蝻所食禾苖痛哭収割以为草刍之用其它蝗蝻稍少之地禾苖食有未尽者颇有秋成之望矣未及成熟严霜大降一时尽皆枯槁遭此灾变民失依倚去年冬月民所资以为食者皆其先时所捕晒之蝗蝻与木叶木皮等物当此之时民之形色颠悴虽甚可哀而死于道路者尚未多见比及今春臣复经此地每见饿死尸骸积于道路者不可胜数又见行者往往割死者之肉即道傍烹食之又闻有父子相食者井陉县一日而县官获杀人食者三人臣闻之拊膺大痛食不下咽自谓有司必能具奏圣明在上闻有是事必至流涕比臣到京闻庙堂之上救民之死非其所急而所议者郊社之礼耳微臣忧国爱君之心切于中而不能不有所言也昔者汉文帝之时家给人足海内富庻贾谊上书犹曰可为痛哭谓抱火厝之积薪之下而寝其上不可谓安况于今日时势当何如耶古贤王之治天下也生养遂而后教化行教化行而后礼乐兴方今灾伤之地生民死亡十有六七存者起而为盗贼虽稍有积蓄之家亦难保于自食其势涣散不可收拾朝廷之上舍此不之忧而议合祀分祀之礼是所谓不能三年之丧而缌小功之察放饭流歠而问无齿决也夫民惟邦本本固邦宁民心离散邦本不固土崩之势可以立待纵使周公所制礼文尽行于今日亦何补于天下之乱乎深念及此可为寒心不知陛下宵旰之际亦甞虑及于此乎左右谋国之臣亦甞言及于此乎且南北分祀以复先王之礼非不可也但今日救民死亡之日而非兴礼乐之时也自古国家衰乱未有不由民穷盗起而为上者不知忧恤遂至人心离叛而天命亦去宗社不可复保矣故臣之所忧者不在府库之财不能徧济天下而但恐陛下无忧勤斯民之心也夫忧民即所以忧国治民即所以治国也陛下日事经筵虽隆寒盛暑未甞少怠臣知陛下鋭志太平而欲为尧舜之君矣盖尧舜之心急于救民一民饥曰我饥之也一民寒曰我寒之也假使当时饿死之民满于沟壑有如今日尧舜之心当何如哉臣愿陛下上畏天心之儆戒下悯斯民之死亡不遑他务专广仁恩移此议礼之心区画赈济之策以长沃民生则皇恩浩荡孰不颂明明天子深仁广被在在戴生我父母向之枵腹待哺者今有饱食之庆矣向之妻子离散者今有室家之乐矣民心已涣而复収邦本虽揺而转固纵值天时之灾鲜不以人力胜之也海宇苍生享太平之福圣子神孙缵万年之绪者端在此矣臣不胜战栗儆惕恐惧之至 

　　隆治道疏 

