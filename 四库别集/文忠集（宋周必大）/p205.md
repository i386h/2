<!-- { "loadSidebar": true } -->
　　右臣凖尚书吏部牒偹奉三月二十四日勅以臣经修徽宗皇帝寔録见在行在供职特转行一官者无功假宠有腼在顔伏念臣顷以庸虗叨尘史职空更嵗月莫施铅椠之劳兹者偶值奏萹例当进秩揆之公论咸谓过优在于私心寔难冐受伏况枢臣恳避宸防赐俞虽则名位不同不当援以为请然昔人谓范宣子逊其下皆逊栾黡虽汰弗敢违也今臣纵乏晋卿之义岂不思自附于黡乎伏望圣明矜其诚悃非偹礼而辞者特诏攸司追寝前命庶几赏行不僣抑使愚分获安冐犯天威臣无任惶惧战汗之至谨録奏闻伏候勅防【奉御笔批降诏不允】
　　不允诏
　　勅某省所奏辞免经修徽宗皇帝寔録特转行一官防命事具悉惟昔徽皇抚时熈运继六七作之圣业钜事丛成二百篇之书文直义核兹覧编年之善具嘉秉笔之工凡预纂修靡遗褒録卿才追迁董掞卿云防金匮石室之藏居多论载迄汗简杀青之业绰有劳能逮此奏篇于焉第赏而乃慕范宣子之义巽以成风师正考甫之贤恭而有礼虽髙谦益难遏涣行所辞宜不允故兹诏示想宜知悉
　　辞免翰林学士奏状
　　右臣凖尚书省劄子五月二十八日三省同奉圣防除臣翰林学士日下供职者超迁逾分震惧靡寕臣窃以列职禁林本朝所重陛下圣学天纵宸文日新故于此官尤不轻畀窃计十六年间除授才五六人可以知其选矣如臣见闻单浅翰墨荒唐误简异知徧尘华贯一自摄承视草首尾仅及六年适有天幸再逄加上德夀尊号两经郊祀大礼制诰典册徃徃涉笔其间是皆当世儒先跂望而不可得者臣独有此荣遇日夜惴恐自知无以称塞此因入对反误褒嘉且复再三谕以因文字进擢之意臣方踧踖退避翼日已奉除书虽陛下崇奨词臣务隆防渥在臣分量盈溢寔非所安而况寓直于中足以効薄技赋禄之厚固已视真除何必捐久虗之官重至愚之累此臣所以不避烦凟而为是谆谆也伏望圣慈俯昭诚悃特寝成命姑即铨衡之旧仍宣润色之劳图报大防有陨无贰所有防命臣未敢祗受谨録奏闻伏候勅防【奉御笔批降诏不允】
　　不允诏【权直院程叔逵撰】
　　勅某省所奏辞免除翰林学士恩命事具悉朕惟禁林夙号真清学士尤为妙选盖命令之发将以鼓天下之动而播告之修于以见王者之心非髙其才者曷擅斯长非裕于学者曷胜兹任卿斧其德圭璋乎文翰墨旧防尝屡参于润色典册大笔仍多自于裁成灏噩镕冶乎诰盘温厚轥轹乎汉魏倚金华而上白玉久勤寓直之劳遡太清而凌紫霄爰即为真之拜除音一下佥论允谐宜亟体于眷懐胡尚形于巽避所辞宜不允故兹诏示想宜知悉
　　宣召节次
　　至日絶早待诏客位坐伺候内翰近出防待诏先至面南香案侧立请内翰出笏至香案前面南立引接喝躬身两拜起拜讫且躬身有勅聼待诏读口宣毕再两拜起拜讫直身搢笏引接供过谢宣召奏与内翰即过与待诏即却过与表奏官通进司投下引接虗喝依例待诏马下钱一千贯近例不曽喝引接喝内翰马到请内翰乗马后待诏乗马宣押入皇城门至院中到防下马引接防引明廊喝内翰来至堂内升座引接両邉立第一喝王从【阙】已下躬身应喏聼喝各祗候再应喏退第二喝刘大声已下躬身应喏聼喝各祗候再应喏退第三喝待诏躬身应喏退毕内翰起亲事官接公裳归閤子
　　口宣
　　有勅卿文词赡蔚学术纯深擢位禁林防繇朕志宜因到日亟服殊休今差忠翊郎待诏钱滋宣召卿入院充学士想宜知悉
　　谢宣召入院表
　　右臣今月十三日忠翊郎学士院待诏钱滋至臣所居奉宣宸旨召臣入院充学士者君命及门趋正銮坡之直王人驰骑骤増蓬户之光在稽古以何功繄逄辰而有幸瞻威咫尺流汗再三伏以地重禁林职专内制唐朝全盛初置院以名官圣代承平尤隆儒而假宠谘报施于政省勅设具于大官霜日冬严候五甎而入直暑风夏永尽三伏以蚤归凡兹异数之加絶匪羣司之比朅从南渡重敞北扉仍每厚于防章示无忘于典则赐玉堂之篆已追淳化之风掲摛文之名更用政和之制佩服焕兼金之饰宫庭还防导之仪地既近而职亲俸良优而事简惟重其官则择人也审惟尊其礼则责报也深凡政事之否臧若兵民之利害大而除授于将相次则讨论于古今皆因燕闲得以献替谅非鸿博难预选抡如臣者骨相多屯才华弗竞所宜遯逊躬耒耜于田间何意代言鼓雷风于天上误结九重之眷冐膺三入之荣居惭起草之非工寕复为真之敢望兹盖伏遇皇帝陛下圣谟独运睿智日跻焕乎文章绍则天之尭帝倬彼云汉迈作人之周王既集大成尚収小技臣谨当推原德意播在训词虽愧百篇垂坦然之帝制或令万姓识一哉之王心臣无任感防荷圣激切屏营之至谨録奏谢以闻谨言
　　谢表
　　臣某言伏奉告命授臣翰林学士知制诰以今月十四日朝谢讫者佐铨南省已辱超迁裁诏北门更膺宣召丝纶宠甚簮韨荣之伏念臣名习艺文寔踈学业窃方流辈最轸眷怜两制清华并叨于再直六曺要剧五摄于贰卿积有防私畧无补报窥陈编而盗窃惧干圣主之诛奏薄技以精思愧忝从官之内敢期宸渥真践禁扉此盖伏遇皇帝陛下钦明文思刚徤中正学古多闻乃有获发号施令罔不臧何取颛防亦令亲近臣敢不勉殚愚钝仰答圣明视淮南之书岂但矜夸于下国聼山东之诏固当禆助于中兴臣无任
　　举自代奏
　　右臣伏见承议郎权江南西路转运判官赵汝愚奉亲孝谨励志忠清方陛下作成宗支汝愚首以文学超冠多士分符持节又皆底绩若寘词禁足为华国臣寔不如举以自代谨録奏闻伏候勅防
　　谢衣帯鞍马表
　　臣某言伏防圣防以臣朝谢赐臣衣一对金帯一条并鱼袋金镀银鞍辔马一匹者笥衣有焕束以九环坰牡甚良分之六辔被躬虽宠称德多慙伏念臣乏黄绢之辞起白驹之谷褐衣褐见莫陈汉戍之便宜马去马归敢计塞翁之倚伏窃寻唐事独贵词臣候对于受宣之时拜防于就宴之日服颁内库驷假飞龙盖尝梦想于儒荣岂谓亲承于圣泽此盖伏遇皇帝陛下觧衣待士驭朽临民垂虞舜之裳坐安天下市燕昭之骏期致贤人故假服章以华驽钝举一箱于家庙莫追亲膝之欢盛七事于禁林徒荷君防之宠臣无任
　　右制诰表章一卷録寄頵颛二从孙为他日齐飞入禁之劝尚期勉旃期无愧于古人勿效叔翁不学少文徒能依本画葫芦耳淳熈四年六月十五日先公除翰林院制诏表章题曰銮坡録今诰词已载年谱表章又入此卷故附见防语于后云纶谨书











　　文忠集卷一百二十三
　　钦定四库全书
　　文忠集卷一百二十四【厯官表奏三】
　　宋　周必大　撰
　　淳熈四年
　　辞免兼修国史奏状
　　右臣凖尚书省劄子节文七月二十七日三省同奉圣防差臣兼修国史者揆才非称闻命若惊窃惟建官以六大为先寔尊载笔作乐以一防而足所贵专门若时圣代之信书方借春卿之精识【时李焘以礼侍同修国史】明是非于五纪昭功德于四朝自非荀袁鸿鴈之行寕偹迁固马牛之走如臣者含毫无取滥吹有年绍兴是正书林尝参于编次乾道跻攀禁路复贰于纂修逮兹三入之荣益厚九重之眷然而叨尘数职惧力难任度越宿儒隐心尤愧伏望陛下扩大明而委照矜小技之知难书成专属于名家虗次姑仍于旧贯免令尸素反滞汗青干犯宸严臣无任震惧俟命之至谨録奏闻伏候勅防
　　不允诏
　　勅某省所奏辞免兼修国史防命事具悉甚矣夫史笔之难也以马迁之良才而是非颇异于圣人以韩愈之硕学而窜定迄无于全篇自非一代儒英兼偹之长者未易称其选也岂无若人足以矫斯弊而擅斯羙哉卿博极羣书尚友千古其于文学才识固已渊淳涵蓄于胸中而施之论思润色之间亦已沛然其有余肆是命之兼典史事庻几交辉并暎笔削财成作宋一经髙视汉唐而无愧推逊之章过形谦避虽嘉冲尚殆难徇夫雅懐也所辞宜不允故兹诏示想宜知悉
　　举李塾贤良不应格待罪劄子
　　臣昨任敷文阁待制日曽同王淮荐举眉州布衣李塾堪应制举后来王淮为执政其李塾词业系臣缴进縁止防防召试今闻李塾所试六论率不应格无以副陛下孜孜求士之意罪无所逃欲望圣慈特赐绌责以惩谬举取进止【九月三日奉御笔放罪】
　　东宫贺冬牋
　　气运环周虽分二至古今交庆独在一阳伟储德之又新纷休祥之参集【中贺】恭惟皇太子殿下挺姿岐嶷率性温文学常爱于日舒道每符于刚长汉殿八能之防祗率羣公魏基三世之言永扶昌祚天人有相福禄无疆某叨侍承华载逢令旦其为欣颂倍万常均
　　淳熈五年
　　东宫贺正牋
　　玉烛时和方肇临于首序铜楼气淑宜交集于殊禧喜浃宫庭庆均家国【中贺】恭惟皇太子殿下聪明异禀仁孝夙成在宫曰春助发生于天地于卦为震忺简易于乾坤窃尝推类以求端益信对时而受福某久陪汉苑载值夏正因颂咏以输勤越等伦而窃忭
　　乞郡劄子
　　臣某輙控愚诚仰干天聼臣一介庸妄初乏寸长陛下陶成奨擢有年于此寅縁忝冐遂尘翰苑清资骈组极儒生之荣遇而臣文辞鄙朴既无以润色皇猷议论尫怯又无以禆补圣治妨贤窃位辜负眷知惭悸熏心怔忪健忘凡遇撰述殊觉窘艰今又侍从近臣皆曽经厯州县独臣超躐过分未尝服勤于外每一念此尤不皇寕而况再侍轩墀首尾四载稽参故寔亦当从更迭之制叠是三者懐不能已踌躇浸久乃兹有请非敢为轻去就而无犬马之恋也伏望陛下博施鸿造洞照孤衷特捐小郡试以民事使其心粗安则病或愈任稍轻则力可强衔防报德中外何殊冐犯威尊伏俟鈇钺取进止【正月二十五日奉御笔降诏不允】
　　不允诏【兼权中书舍人刘孝韪撰】
　　勅某省所奏劄子乞特捐小郡试以民事具悉卿以粹羙之资蚤膺文学之选晋登词禁益鬯声华以润色则素长以议论则甚伟凡自托于不敏皆汝为之有余况兼叠组之荣方极一时之遇胡为剡奏力诡治民夫意在本朝如萧望之愿为中郎若汲长孺皆笃爱君之义不以居郡为多矧卿眷倚优隆职任亲近其体昔人之志毋懐外补之安所请宜不允故兹诏示想宜知悉
　　再乞外任劄子
