<!-- { "loadSidebar": true } -->
　　溯夫绛馆校籍，群推懿真；黄庭钞经，独授妙想。鹤扇曾障，逢洪崖而拍肩；鹇冠忽欹，渡弱水而撝手。閴寂琳宇，空虚碧城。莓苔院扃，薜荔帷卷。玉殿思悄，说幽盟于往年；瑶台气清，忆旧梦于隔世。方谓丹餐绛雪，屑饵元霜。青鸟时窥，翠莺晚跨。月中捣药，或呼蟾来；云外传书，多附鹤使。岂知阆苑之谪先返，玉峰之期遽行。翳桂旗于西山，飞芝盖于南浦。望凌波之袜，洛女原神；怀明月之珰，江妃忽逝。 
　　顾乃仙劫虽历，夙缘未忘。待阮郎而不归，携萧史而才去。丸分驻景，愿从碧落之游；箓受观香，请列紫清之侍。事会多阻，音尘竟湮。条脱之金尚缠，参差之玉空叫。羯鼓声促，惊羽化而袂飘；丛铃语凄，泣香销而幡护。桃碧千树，人间断肠；梨红一枝，天上弹泪。何必锦瑟破梦，方吟悼亡之诗；玉箫逾期，始制伤逝之赋。 
　　嗟乎！三生絮泊，半响粱炊。石火之光倏销，昙花之影偶现。霜零青女，妆斗婵娟；星隔黄姑，路悲迢递。天茫茫而结恨，地郁郁而埋愁。飚轮不停，烟辔长往。银甲爪冷，擘麟几时；绣鬟肩低，驾鹿何处。展是图也，不犹可想象飞易，追寻坠簪。驻惊鸿于卷中，招别鹄于琴里。团扇在握，慨秋风之弃捐；佩环空归，传夜月之怅望也哉。 
　　然而渚宫云散，梦未觉于楚襄；吴市烟沉，情徒伤夫韩重。惭无雅奏，变哀蝉之声；窃有寓言，参化蝶之谛。夫清浅碧海，看扬尘以几回；寂寥青天，悔奔月以终古。灵药难觅，劫灰易飞。水阅千龄，云浮一映。即使香案旧吏，电钥早持；珠宫清班，霓裳高咏。而刘纲仙眷，岂琼肌之不凋；曼倩细君，将绿发之终槁。 
　　今且名并剡玉，像同模金。自写明妃之图，争题幼妇之句。虽复钗上双凤，颈缘谁回？匣中一鸾，影怯独舞。槛曲罥纲，晶屏寒而夜开；床空栖尘，玉簟冷而宵竟。未免只益凄哽，倍销别魂。屟响恨其来迟，帘 旌愁其隔断。至乃脸际余晕，眉间薄颦。晓山敛妆，秋水呈媚。固已霞气莹抱，追姝子于罗浮；雪光映肤，遇神人于姑射。何况矞云涌现，如升银台；翠水回环，似接瑶岛。仙帔风曳，步虚之声宛闻；画裙烟飘，冲举之势恍觌。揽蕙带而徐结，寨荃香而试纫。听擫管于三霄，赠支机于七夕。或者星辰如昨，针楼许邀；日月更长，壶峤容住。磨镜市上，随负局之翁；弹璈庭中，逐吹笙之伴。则金榜重辟，琅函再开。宫居广寒，界近兜率。榆青鹊渡，盼乘槎于张骞；桂白兔圆，期淬斧于吴质。岂但绢裁一匹，图缥松溪；还当券署十华，简题蕊阙。 
　　　　　　　　　光绪壬午花生日，钱塘黄祖戴才伯甫叙于驼沙廨舍之浣尘小榭 

　　清溪惆怅集题辞 
　　清溪曲　　（武进）屠　庚（公积） 
　　妾家住清溪，杨柳垂大堤。 
　　堤边有明月，夜夜闻乌啼。 
　　唤郎采莲去，秀渌娇罗绮。 
　　花底一尺天，暗香催梦起。 
　　妾心比莲子，愿托夫容里。 
　　夫容飘秋江，莲子坠秋水。 
　　鸳鸯不双飞，泛荡溪东西。 
　　风波弱菱叶，画船人未归。 
　　昔年歌舞衣，零落知几时。 
　　溪头旧门卷，芳草空萋迷。 

　　惆怅曲　　（武进）刘心宝（星伯） 
　　惆怅复惆怅，忆昔清溪上。 
　　溪水碧于油，美人楼上头。 
　　楼头月如镜，楼外花交映。 
　　花底结同心，鸳鸯春睡深。 
　　卷帘睡初足，窈窕明双玉。 
　　春酒醉流霞，斑骓留妾家。 
　　斑骓还惜别，寂寞清溪月。 
　　清溪月有情，妾心溪月明。 
　　春归花事晚，嫁与东风管。 
　　东风倏已阑，太息花枝残。 
　　梧桐抱秋影，院落依金井。 
　　金井露华凉，辘轳凄断肠。 
　　凉天碧云杳，消息传青鸟。 
　　惆怅溪边楼，乌啼夜夜愁。 

　　银河吹笙图题词 
　　长相思（韵用词牌名）　　（泉唐）黄承湛（剑虹） 
　　长相思，酷相思，镇日肠回十二时。沉沉玉漏迟。　　醉春风，怨春风，零落夭桃一萼红。香销怜个侬。 
　　镜中人，洞天春，影隔湘帘玉烛新。巫山一片云。　　月当窗，惜双双，藕色衫熏四和香。栏凭八宝装。 
　　梦扬州，少年游，怅望仙人百尺楼。银河桂殿秋。　　一丛花，惜秋华，解唱当筵穆护砂。虹桥西笛家。 
　　系裙腰，殢人娇，月底修成百字谣。慵吹碧玉箫。　　梦横塘，意难忘，眉样轻颦西子妆。图留百媚娘。 
　　浣溪纱，散余霞，佳约同看陌上花。湖堤苏幕遮。　　踏青游，过秦楼，教谱霓裳四换头。鞋杯金凤钩。 
　　忆仙姿，恨来迟，管领东风第一枝。玉腰蝴蝶儿。　　醉花阴、两同心，珍惜韶光一寸金。文鸳恋绣衾。 
　　贺新郎，满庭芳，湘月无言上海棠。猩屏围暗香。　　剔银灯，诉衷情，人在瑶台第一层。仙桃醉太平。 
　　凤栖梧，宴清都，分得梅妃一斛珠。春风瑞鹧鸪。　　玉楼春，梦行云，懒掠低鬟结带巾。樱桃点绛唇。 
　　琐窗寒，惜余欢，斜背兰釭解佩环。神仙离别难。　　绣停针，恋情深，梦绕罗浮翠羽吟。蝶裙重叠金。 
　　柳梢青，喜迁莺，风笛声低望远行。离亭驻马听。　　鹤鸽天，醉垂鞭，南浦春帆下水船。几时人月圆。 
　　武陵春，探芳新，绿浸溪头冉冉云。桃源忆故人。　　占春芳，剩垂杨，妒煞流莺情久长。红腔字字双。 
　　惜分飞，泾罗衣，寄语清溪杨柳枝。休教乌夜啼。　　芰荷香，买陂塘，蟋蟀声中豆叶黄。新秋玉簟凉。 
　　阮郎归，误佳期，折叠箱中金缕衣。亭皋霜叶飞。　　鹊桥仙，喜团圆，并蒂才开隔浦莲。偏孤镜里鸾。 
　　燕归梁，倦寻芳，苏小坟边柳色黄。泥衔秋蕊香。　　采明珠，葬西湖，花犯玲珑唱念奴。谁家红袖扶。 
　　玉京谣，忆多娇，何日双携紫玉箫。飞升透碧霄。　　蕊珠间，喜朝天，想见瑶台聚八仙。云低菩萨鬘。 
　　月华清，桂花明，风递瑶笙引驾行。骖鸾忆帝京。　玉栏干，玉连环，定许金仙捧露盘。嫦娥相见欢。 

　　金缕曲　　（泉唐）王以■⑶（慕佣） 
　　带水银河隔，恨秋来、填桥鹊散，竟无消息。只恐黄姑难再渡，蟾影半规似玦。但小立阑干左侧。金井寒螀凄泣露，更梧桐院落鸟啼急。问此夜，是何夕。　　缑山枉说吹笙客，叹神仙、一般飘泊，瑶京同谪。料得银屏人未睡，长守清秋孤寂。空怅望天青海碧。襟上零星余泪点，伴海棠惨晕猩红色。看宝镜，上花蚀。 
　　千古伤怀抱，问人间、元都观里，绛桃多少。侍女遥传仙驭下，缕缕彩云旋绕。比昔日庞儿瘦小。依旧含颦眉叶剪，捧鸾笙不谱相思调。偏一霎，梦魂觉。　　瓜皮艇子清溪棹，忆当年、翩鸿顾影，菱花同照。惆怅采鸾仙去后，今岁春归更早。早一架荼蘼开了。天上应知还惜别，盼瑶台可许乘风到。鹃血尽，碧空杳。 

　　菩萨鬘　　（阳湖）吴宝钧（子和） 
　　芒芒恨事从头述，风流又累才人笔。委婉诉仳离，怨春空咏题。　　绮怀抛未了，字字相思稿。几度忆鸾笙，几重扃碧城。 
　　双成只有云英比，何期小谪红尘底。好梦镜中人，镜湖西子颦。　　爷娘悲早故，零落还谁顾。门巷隐枇杷，酒红灯下花。 
　　湘兰早纫同心结，无端月傍妆楼别。春去惜芳菲，柳棉吹隔堤。　　吴侬多坠梦，不为流波送。又惹絮沾泥，燕莺同一啼。 
　　江南离绪搴芳草，杏花已嫁愁难了。拾橡不疗饥，病寒无可医。　　相逢徒惜别，留客音尘绝。蝴蝶纸灰风，野坟青一丛。 
　　未秋白雁传寒信，征途词客愁双鬓。飘泊惜萍花，去留何处家。　　商量娇小女，为缔丝萝去。如此作因依，残红恋夕晖。 
　　生离死别无归路，来寻观里桃千树。缁袂忽蹁跹，妙香生紫烟。　　蓬飞根暂托，咫尺风波恶。霜冷葬芙蓉，吊花秋后虫。 
　　鹣鹣为不双飞死，忏伊百八菩提子。敲碎玉溪诗，翻成肠断词。　　风流悲小杜，毕竟秋娘误。眉月记三生，花梢秋有痕。 
　　缑山彩凤朦胧见，别来重省春风面。个影岂如生，水仙疑化身。　　星河望不极，几见针楼夕。箫咽不闻声，天阶铺夜云。 
　　西厢一角阑干曲，怯弹锦瑟吹红烛。帘外好星辰，残钟催五更。　　几曾招鹤驭，恍惚蓬壶去。斗景素娥娇，无风环佩摇。 
　　归真应驻清虚府，未封刘阮重寻路。小别怨宵长，蟾蜍寒捣霜。　　画檐阴詹卜，有恨尽谁属。依约写霓裳，炉烟熏笔床。 
　　人间岂有长生树，恨人怨别江郎赋。青鸟不飞回，春心知化灰。　　海棠西府种，应作瓶花供。愿乞有情天，雨华年复年。 
　　嗟余老去风怀减，看花每倦开青眼。无赖惹闲愁，哦诗低白头。　　兰成才似昔，好句何人惜。一曲寄青溪，花飞流水西。 

　　清溪惆怅集传 
　　镜娘，字影娥，睦之清溪人也。香征兰兆，妙夺莲胎。铃误坠于怀中，珠真擎于掌上。前身璧月，采映琼姿；夙世璇星，工题锦字。十三而能织素，二七而学裁衣。韵辨琴弦，名镌琬玉。秦楼日出，吟陌上之条桑；谢苑风回，咏庭前之弱絮。才清艳雪，命薄娇云。蔡邕女在，早听吹笳；温峤姑亡，迟教却扇。居邻蜀肆，傍贳酒之文君；宅近蓝桥，依卖浆之阿姥。张氏则人呼静婉，歌舞曾娴；霍家则母号净持，狭邪久擅。飘英坠溷，断梗随波。莺簧涩弄，愁赓芳草之词；鸳枕慵推，倦说梨花之梦。琐窗昼掩，青鸟偷窥；金屋春开，红鸾笑倚。衫痕浅晕，正斗茗之时光；黛影浓描，刚破瓜之年纪。 
　　仆生耽绮习，长爱清游。姬伴吹篪，客邀擫笛。家藏柳色，疑苏小之乡亲；路人桃花，识刘晨之仙眷。香囊叩叩，繁掾定情；罗袜姗姗，宓妃微步。时或金釭二等，牙管一双，芬铺水碧之奁，腻染云蓝之纸。樱桃袖障，憎鹦鹉之呼频；豆蔻衾摊，恼鹧鸪之唤急。钗悬并缕，带结连环。鉴合菱花，衫同藕叶。凉蟾夕照，搴珠箔以联吟；么凤晨飞，倚雕栏而共捉。 
　　无何草生南浦，梅下西洲，怨荃壁于王孙，怅蕙绸于公子。玳梁泥落，海燕去而谁栖；镜槛尘飞，山鸡行而自舞。鸩媒易误，鹣侣难谐。传漱玉之新词，忆裁纨之旧句。 
　　年十八，归某生，非其志也。南飞孔雀，十里徘徊；西望牵牛，三秋迢递。郎惭京兆，翠逐眉销；婿恨连波，锦随肠断。桃香骨瘦，恒带雨以如啼；桂蠧心空，讵经霜而不悴。寂寞崔徽之画，宝匣空持；凄凉徐淑之书，瑶钗却寄。 
