<!-- { "loadSidebar": true } -->
　　公讳思恭字仲敬姓赵氏彰德安南人赵氏之先出有虞伯益之后周穆王时造父为王侍御有功赐封赵城子孙后以国为氏散处天下代不乏功业安阳之族在金时多显官属贞祐播迁逸其谱牒有居磁之滏阳者金礼部尚书讳秉文以文章显名当时盖公之从父云公之曽大父大父隐迹弗耀父仁字夀之孝友勤俭兼儒律之学仕金为钧州同知金亡不仕太宗皇帝特命与名士田师顔为三教试官乗传四方试儒中选者复其家试僧道经通者给牒受戒去取精当朝议韪之着为宪令国初天下所存经文儒户是已公才识通敏读经史明理乱之要治刑名书不为深文年十九彰德守髙公鸣辟任府史郡称亷平寻且贡部防河北河南道廵行劝农使侯公爵辟劝农书吏未防入为刑部令史选大司农掾转宣徽院至元十六年授承事郎宣徽院照磨兼管勾承发架阁明年迁主事阶承直郎廿年院陞二品改经歴阶承德郎宣徽掌共天子储后以及侯王卿士食饮膳羞飨锡百用之需素号丛剧任难其人公在幕府十年出内必当奸无所乗入台臣荐公能卄二年擢授奉训大夫燕南河北道提刑按察司判官治办最诸道卄八年入拜监察御史山北饥公上疏请亟赈贷廷议竟以其便宜属公请行既至即发廪以劝富民之积粟者收其离散拯其捐瘠又黜冗费罢征徭蠲税之不能输者民有质鬻其男女或自没入为奴婢则购出之生数万人时相桑哥擅政恣暴恒沮抑台宪所论劾少迕意輙搆害之在廷之臣不敢吐一辞公独守其职不变相益忌之因奏六曹户工事繁伙嵗阅其牍御史府宜防吏废程请诏御史分其属即两部治之志欲病御史且伺其过公与赵世延治工部世延私谓曰工部掌营造吏多为奸费用滋不法吾侪置弗问即不职太察必中时忌召祻亦少纵之可免耶公曰不然与不职而幸免吾宁尽职而被无辜之谴苟文牍有可求衅而悔之则无及矣于是纎悉必究心不为苟简率一牍反复数四公素敏给事无留难至是独若冗滞屑之为者至累月而后理人多讶之及异时政府选深文吏搜索脱畧毫髪无所得众始叹服京师嵗以二月八日大张百戏列伎乐迎佛城西髙良河费以钜亿计织染提举储普华倚相权并缘为竒衺公立按之用事者挟声势求解不听走白相召公至省诘曰国家事佛求福利若弗欲敢壊挠耶怒不可测公从容对以侵扰之实且曰求福所以安上利民耳今奸人乗大役重裒敛以病天子民使愁怨塞道且乖其和壊福利孰大于是相熟视公辞不少屈卒从其理十二月改大司农经歴进奉政大夫尝与大农董公诚之少卿尚公周卿条务农重本闗民休戚数十事入奏上前公敷对详敏上嘉叹久之可其奏二十八年诏改提刑按察司为肃政亷访司加朝列大夫以公佥燕南河北道肃政亷访司事所至务大体先德后刑恒以仙居令古灵陈先生训民之语条为令以谕所部使人知孝悌忠信崇本抑末寡过逺罚之方嵗循行诸郡首率博士弟子员诸孔子庙庭升堂诵说务明教化郡县有豪民不法者必痛绳之不少恕其决滞讼轻疑刑生死狱之寃者盖不可枚计故吏畏其威而民乐迁善焉嵗终第其劳诸道莫能及元贞二年行郡至大名十一月以疾卒官舎春秋五十有八十二月八日葬安阳聂村原之先茔公资嗜义理之学不乐为词章先贤格言若宋二程先生朱夫子所著述手自纂録以类成卷遇行事取则焉其他若唐陆宣公奏议宋真文忠公大学衍义国朝许文贞公文集皆爱其有益于治化日把玩之不置雅尚志节厉亷隅然不立畦町乐于从善士有行能转举扬之其所荐引若保定郭贯张仲寳滏阳安祐洛水刘赓后皆为闻人显于朝矣而公未尝以为言居官不殖货产屋庐仅取蔽风雨旁无侍妾自奉泊如也世祖皇帝时台省臣皆赐第京城中及所部郡县多闲田得取为业君壹弗受既卒家无余赀夫人焦氏金进士泽州焦茂才女茂才与元好问同年相友善夫人贞靖淑慈能自鍳书史自幼不事容饰事公躬丝枲菲饮食安于恒素以相成其志年八十有二后公卄五年而卒合葬公墓子男三人侃通国语选翰林国史院译史年十九先公卒天纲举茂异由宿州儒学正辟燕南宪府史转御史大夫掾未至文皇帝亲署淛东亷访司经歴拜南台监察御史迁内台出佥淮东山东两道肃政亷访司事陞岭南广西道亷访副使移湖南彰善纠慝声籍甚犹前人方大用矣天经以兄天纲让父防授获嘉簿调冀宁録事亦刚介不苟年卄八卒于官女二人孟嬴适州屯留簿同郡王兰季嬴适朝列大夫佥江南浙西道肃政亷访司事荏平傅汝砺孙男五人天纲生植构槐栋植槐早卒构今江西行省检校官栋尚幼天经生楷曾孙男四人构生炳楷生煇炲燿天纲为广西亷访副使赠公中议大夫上骑都尉礼部侍郎追封天水郡伯夫人追封天水郡君凡欲知先世之善者亦于其后之人观之耳赵氏之德其盛矣哉若金既生晚不逮事礼部而识礼部子若孙三世副宪端慤清慎敦孝友崇礼让遇士接物恂恂然寛厚长者及驭吏毅不可犯然用法平允不以深刻为名髙检校务学有才藻行称其文亦时之望也检校之子炳在京师时尝从若金游敦重简黙虽髫龄器如成人于是益信赵氏先德之有由矣凡礼部之行事见于一时文士之记载咏歌者当不少若金所闻殆十不一二请征诸家传萃次而状之以俟当世之执笔者采録焉谨状
　　故奉训大夫临江路总管府判官袁公行状曽祖克昭
　　祖原
　　父本固赠清江县尹
　　公讳万里姓袁氏其先出妫姓陈胡公之裔本爰氏秦末有曰告者居河洛间其少子政始氏袁繇政至汉司徒安二十余世繇安至宋雍州都督顗又十四世顗后又九世为唐宰相滋谪刾吉州子孙家焉其后曰立德者徙居新淦之漯水立德三传至皓生二子俱蚤世夫人刘氏通书史教其九孙皆有成年九十八而卒九孙邦为字号九邦自九邦一传为二十四仲而漯水之袁氏遂大诸仲之显或以德义或以功名公之曽大父克昭仲明其一也克昭生源源生本固固力学有用世之志既蚤孤遭宋衰乱遂杜门养母不复出后以其子贵追赠清江县尹公字庆逺曰果山以其号行从少頴迈博观羣书为文辞疏畅茂丽若振葩布叶棻旉恱人又善笔札至大辛亥庐陵文庄侯入京师载与俱侯宋忠臣文丞相贤冡嗣国朝所尊礼而公为之客由是重京师侯南祠海岳不返乃更客董忠宣公馆中董氏勲臣世清白多贤者所荐用率文武才能士其尝在馆中若清河元公明善临川呉先生澄蜀虞公集父子清江范先生椁其道德文艺与所施用皆暴白当世者故公在董氏益重大夫士交荐之既直举国子助教吏部且上其名中书属左卫阙校官遂用荐者言授公卫教授始卫学绵蕞以祀先圣师弟子无所廪公至首葺庙庭访得故所赐学田千二百畆之侵于屯者复之以共祭养而军中执经受业者多至百数十人皆能谈仁义知尊君亲上之道矣无何丁父艰去官弟子号泣送者塞营道服除任饶之乐平州教授去积蠧归侵疆艺树浚池庙学以新游士有业乐平故多豪猾守佐获终三年代去十不一二而公在乡校摄州事半之无敢肆欺者民懐爱惠士歌其德秩垂满湖广省辟为掾亷介忠厚遇事无留难时平章髙昌王雅敬士见公尤加礼遇自王以下皆字而不名比七月辞去诸相固止之不肯留上其年劳授将仕郎南安路总管府知事南安江右之穷逺郡吏不知检事多害政公至理凡郡之滞讼及属邑之不法者数十事不弥月悉就绳度狱为之空上犹虐其民且乱吏皆遁逃公往摄之即出令复其流逋稍谕以祸福许之自新民大喜相谓曰是公更生我也乃均赋役兴学劝耕以富以教民既乐业始葺县署大脩学宫及殿庙之在祀典者凿渠疏池泥涂者甓之病渉者梁之大旱公祷雨上犹立应还祷于郡亦如之是嵗连郡大饥南安民独赖以给天歴初作兵器南安郡最下而数反倍他州令且急公曰民不堪役宜请于行中书三分损其二僚吏欲因为奸利皆曰请不便公力争之状数上行中书竟是其请及御史至僚吏多坐奸利被罚公独无所与且得声称上犹民弑其兄前有司纵弗问公曰是伤人伦之大者立按其事且成狱上之南康氓有诉里中催租吏诛求杀其父者县受赇反収氓付暴卒苦之且疾甚公访得其奸状即日勅县按所主史罚之正其狱大庾饥禁土豪之畜负驴以夺民利者贫人得食其佣不死且至今市之贾者恒杂沙谷水米以欺细民自公为政皆相戒勿欺三年部使者取其治元统初进承务郎潮州路总管府经歴始至谒于金山之神曰潮之民困矣瘁矣怨且尤矣吾何以安之耶神其相予亦竭吾力而已矣所不以至公者神实在上潮人闻之喜曰此仁人之言也吾民其有瘳乎未防省词诉薄赋敛均力役之征潮果大治暇日数临学集博士弟子员陈说经义申以孝弟之教潮故昌黎韩公过化之邦而文集未列之学官乃割俸倡郡中有力者板传之以惠潮士潮守将以营中不利士卒纵部曲杂居民庐而因夺有之公在郡立下令徙还其营以复民业潮无松杉公使人自闽中致二木千余栽植之治后之金山将与韩木俱不朽焉先是仕于潮者贪吏多虐取当使者行部惧事觉恒进厚贿求免去则又取偿于民以为凡而以祸败者亦先后相望独公在幕府时郡无留狱部使者至深异之尽屏私谒毫髪无所受郡有石刻具载其事云既年老不乐居海隅秩未满遽解印去府僚及郡之士民强留之不可得争持钱追数十里大设祖帐饯之虽去民犹思之不忘遇东西行者时时候起居冀其或来也既出岭遂告老于朝居久之加奉训大夫以临江路总管府判官致仕命下而公卒一年矣公兄弟五人曰惟宜希逢者最少母孔氏且殁以希逢属伯兄九万而惟宜属公子之既室且皆有子孙矣乃复为昆弟如初公既退休悉以其先庐居惟宜而分田以给之别自筑室于峡之柚木岭益辟地为园池环室前后植脩竹嘉树艺花卉果蓏麻蔬日课童仆治生产宾客往还时相与赋诗酌酒极笑谈登临之乐坐则引其孙授以诗书卒时年六十有九后至元己卯十一月卄六日也夫人孔氏生子惟德雅善干蛊有所植立不废其家学女适胡适宋孙男二鐡头麟儿女二将以至正改元辛已九月十有一日乙酉葬里之都督岭枫林之原距峡七里许呜呼公始以一布衣士趋京师取知卿相身致显荣以及其亲用虽末大而所至能脩其政使豪猾不得肆而善良者感化既去人犹歌颂其德是可有称于后世者已若金与公同郡在京师既辱与游处家居时又亟相见故尝得其行事列叙始末如右庶执笔纪述者有取于斯焉谨状





　　傅与砺文集卷十
　　钦定四库全书
　　傅与砺文集卷十一　　　元　傅若金　撰志　传　文
　　龚隐君墓志铭
