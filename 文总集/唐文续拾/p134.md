<!-- { "loadSidebar": true } -->
    右件官是臣侄男，今得进奏院状报，伏蒙敕旨除授彭州九陇县令，仍赐绯鱼袋者。伏以高琼早乏艺能，忝从禄仕，佐理未闲於吏道，列官已陟於王畿。昨者背秦岭而脱烟尘，面蜀川而就云日，虽有心於葵藿，且我托於萍蓬。岂料不由荐论，便赐超擢。才抛黄绶，遽沽墨绶之荣，始佩铜章，又窃银章之贵。况乃阳属邑，益部名区，正当巡幸之邦，实谓来苏之地。岂伊残劣，能此胜当。臣也必令行慎履冰，坐勤饮水，勉追芳於花县，无致辱於竹林。臣限守戎藩，不获称谢天庭，无任感恩战惧之至。谨奉状陈谢以闻。谨奏。
    ○谢弟再除绵州刺史状
    〈绵州刺史高。〉
    右件官是臣堂弟，今得进奏院状报，奉某月某日恩制，除授金吾将军。被军州官众状举留，续准敕旨，依前授绵州刺史者。恩资凤，喜集原，形影光辉，精魂震越。伏以高早从裾履，免坠箕裘，既悬报主之诚，得习牧人之术。昨者忝膺宠寄，粗举政条。银水金山，曾无自润；带半佩犊，或有可观。振家声廉慎之名，致乡俗举留之请，况乃秩假帝之喉舌，官登王之爪牙，仕宦既荣，分忧又重，也必遵勖励，更慎抚绥，辜署剑之恩，以谢拥辕之众。臣亦申教诲，俾赎贪叨。俱在朝之盛仪，虽惭前哲；各为郡之清誉，可畏後生。共资绰绰之诗，冀播优优之政。臣限拘藩镇，不获称谢行在，无任感恩跃之至。谨奉状陈谢。谨奏。
    ○谢侄男宏约改名济除授杨州大都府左司马状
    〈朝散大夫前行润州上元县令柱国高弘约。〉
    右件官是臣侄男，先具奏请除授杨州司马，并请改名济，伏奉敕旨依允者。九天渥泽，万里涂程，沐恩命於尧阶，泛光辉於阮巷，负山既重，临谷何安。臣以高济早列官裳，颇闻吏术。建业字人之政，曾有微功；惟扬典午之资，必希薄授。始陈丹请，骤窃殊荣，济也誉虽让於王，名不惭於程昱。圣君如父，照临实表於无偏；犹子比儿，训励悸遵於匪懈。俾申勤效，少赎贪叨。臣限守藩条，不获称谢行在，无任感恩激切兢灼之至。谨奉状陈谢以闻。谨奏。
    ○奏请侄男劬转官状
    〈前鄂州都团练副使朝议郎检校祠部郎中兼侍御史柱国赐绯鱼袋高劬。〉
    右件官是臣亲侄男，粗详吏术，早忝官裳，始佐理於江阳，旋从知於寒壤，实得片以折狱，未尝枉道而事人。遂荷宠荣，已登班列，寻叨命服，久ヘ廉车，方当寇盗喧惊，亦有筹谋施展。加以每遵家法，愿报国恩，宗族称孝悌之名，僚友许温恭之行。臣是以辄思内举，敢具上陈。引以进之，守《戴礼》之深义；惟善所举，凭鲁书之美谭。伏乞圣慈，俯鉴忠恳，特赐除授峡内刺史。劬也必能励心从政，常铭马援之言；竭力分忧，不负谢安之举。干黩宸，无任兢惶，谨录奏闻，伏听敕旨。
    ○奏荐归顺军孙端状
    〈归顺军都知兵马使银青光禄大夫检校国子祭酒兼左武卫将军御史中丞上柱国孙端。〉
    右件官巢鸟知风，园葵向日，能投善教，永戢奸图。既悛抗斧之心，可在执殳之列。仰希甄奖，辄具奏论，伏乞圣慈特授一官，勒在军前驱使，冀率感恩之众，永除稔恶之徒。谨录奏闻，伏听敕旨。
    ○奏李楷已下参军县尉等状
    以前件状如前，伏以臣当府淮海奥区，州县多事，永言属吏，实籍得人。每忧舆赋阙悬，渐难责办，若俟铨衡注拟，恐失举贤。前件官等皆为君子儒，有古人志。学优则仕，既知禄在其中；见善若惊，不愧艺成而下。可以参臣军事，可以代臣邑僚，试假缺员，颇彰殊效。况抱斑衣之乐，冀攀黄绶之荣，伏乞圣慈，允臣所请。干冒宸鉴，无任兢惶。谨录奏闻，伏听敕旨。
    ○奏杨行敏知庐州军州事状
    右臣伏以武士所先，惟忠与勇，忠勇兼著，行敏有之。自假郡符，能勤□理，锐旅有争先之志，齐无背怨之词。荩乃训炼齐戎，抚绥周室，在於巡属，实越辈流。累具奏论，请赐正授。伏虑道涂艰阻，未达宸聪，每籍干能，再陈荐举，永言成绩，可使颁条。伏乞圣慈特赐允许。干黩宸鉴，无任兢惶。谨录奏闻，伏听敕旨。（以上《桂苑笔耕集》四）
    ○奏诱降成令环状
    〈草贼英杰巢下擘队贼将成令环徒伴四万人马军七千骑。〉
    右件贼徒，元受黄巢指使，占据潼关，寻自擘队奔逃，所在烧劫，就中蕲黄管内，最甚伤残。臣伏以肃齐王者之师，必期无战；遵奉圣君之德，可恕有瑕。暂缓讨除，先加告谕。臣昨者专差押衙丁威，赍委曲深入招诱，果愿归降，兼乞委任郡符，展效忠节。其成令环，臣当时补充军前押衙，兼给功名检校国子祭酒兼御史中丞官告一通，权知楚州军州事。以今月二十三日，部领手下兵士，到楚州倒戈讫。伏缘楚州与徐州涟水对岸，今春曾被寇戎骤来攻劫，虽频讨逐，未尽诛擒。况涟水贼徒，久蓄奸谋，潜行侦谍，常排战舰，欺视孤城，再欲奔冲，终为患害。臣以此特将此郡权授令环，既以投信义而来，必得破顽凶之窟。臣久临戎事，素习军谋，以为先则惠而後则诛，兵家所贵；远者怀而近者悦，帝道方兴。上窥含垢之恩，下察慕膻之志。不劳寸刃，唯假尺书，成令环遂革野心，能从天意。叛徒四万，尽为乐业之齐人；精骑七千，皆作输忠之烈士。既当恕罪，信见感恩，蜂飞之小寇旋销，胃结之元凶可殄。斯乃陛下祝除三网，舞耀两阶，信既洽於豚鱼，化能移於枭獍。善师不阵，敢矜止杀之权；至道无私，但仰好生之德。其成令环下愿在军门及放散人数，请续具申奏。谨录奏闻。谨奏。
    ○奏招降福建道草贼状
    〈福建道溪洞草贼何峤、张延鄂、璩悚等徒伴共人万人。〉
    右件贼徒，自去年冬侵劫信州界内。臣以其道途阻阔，溪洞险艰，若欲讨除，恐为劳役，遂於今年二月内，差节度衙推诸葛成充东面招谕使判官，便赍委曲职牒，招诱其贼首何嵩等三人。虽行匪有师，而卜能从吉，一时应响，三窟除奸，才当言下归投，兼乞军前展效。臣□□委曲补职名，追赴军前，俾申忠节。臣伏以小人兴叛，所迷者贪竞之心；上帝垂恩，所恶者杀伤之事。终能耀德，固可弭兵，与其继献捷书，曷若尽收降款。是以远飞折简，便倒群戈，尘不假於曳柴，风自行於偃草。溪头洞□，免污烟霞；闽岭鄱江，豁通道路。况乃各期後效，尽愿前驱，能令八万馀人，永不二三其意。有以见陛下皇古巴天覆，玄德日新，四郊之烟叠将销，万国之梯航竞集。则乃军中士卒，安身而永别战场；宇内生灵，携手而齐登寿域。臣无任歌咏屏营之至。其何嵩等下补职名愿随臣征行及放散人数，请续具申奏。谨录奏闻。谨奏。
    ○秦侄男劭华州失守请行军令状
    〈具衔高劭。〉
    右臣伏以偾军之将，礼所兴讥，大义灭亲，传曾垂训，将肃安危之本，必严赏罚之科。窃自巨猾增骄，王师致讨，臣堂侄男劭，比在河中司录，得受李□都指挥，领昭义之甲兵，收华州之城邑，稍申鹰犬之力，暂挫枭狼之声。已蒙特降殊恩，俯旌微效，服荣金紫，位忝星郎。始离蒲坂之具寮，遽假莲峰之通守，诚合率忠励勇，<耳或>丑摧凶，禀进尺退寸之规，决万死一生之计，终申诚节，仰报宠光。昨者狂孽并来，疲兵再战，既绝安西之救，难申逐北这威。然而不能润草涂原，永忘荀活，抑使靡旗乱辙，旋见脱归。致诸道之星分，纵奸徒之雾结。职此之过，罪无所逃。岂可当二峰保守之时，遽沾宠赏；及一阵奔亡之後，得免诛夷。国有常刑，军无贷法，惩一劝百，念兹在兹。伏乞圣恩，特行严典，狗于藩镇，警彼师徒。所冀国章，永能巡於社稷；微臣家法，亦不昧於神只。干冒宸聪，无任责躬泣血战越之至。谨奉状陈请以闻。谨奏。
    ○奏请天征军任从海等衣粮状
    〈天征军都将任从海及节级军将并官健总二百八十七人。〉
    右臣得都将任从海及节级状称，自赴征行，已逾五载，累曾沿海袭贼，上江防虞。去年军都放回本道，从海等且在当府，愿随行营者。各得家信，知四川已停衣粮。伏缘从海等皆是贫寒，更无营业，彼处父母亲属，便须委壑填沟，请具奏论，乞还衣粮者。
    谨按《史记》释云：天子车驾所至，则人臣为侥幸。赐人爵有杀数，或赐田租之半，故因谓之幸也。伏以任从海等万里从戎，五年于役，不辞艰险，愿尽勤劳。今者身在东吴，职居西蜀，此方苦於羁旅，彼巳停其衣粮。远路音书，难写征人之恨；贫家亲戚，先怀饿殍之忧。伏遇陛下暂幸龟城，未迥龙阙。三川草木，别有光荣；万户黎，永能苏息。而任从海等久离本镇，不睹殊恩，望雨露之均沾，恨烟波之迥隔。固堪伤悯，辄具奏论。伏乞圣慈允臣所请，特令本道却给全粮，所冀凤驾巡游，士卒皆知其有幸；鸿慈煦育，君亲必表於无私。谨具录奏闻，伏听敕旨。
    ●卷三十六
    ☆崔致远（三）
    ○奏论抽发兵士状
    〈当道先准诏旨，抽庐、寿、滁、和等州兵马共二万人，仍委监军使押领赴军前者。臣当时已各帖诸州，令排比点检。次又得进奏院状报，近奉诏旨，更於诸州催促兵士者。
    右臣伏以兵惟饰怒，虽尚勇於战征；师克有和，固推诚於辑睦。苟非得众，何以成功？臣当管庐州与和州旧有雠嫌，至今疑忌，唯谋以怨报怨，未遂知和而和。孙端瓣授滁州，又与秦彦有隙。既是滁、和接境，动有他虞；若於光、蔡会军，必酬旧憾。事非便稳，理合奏论。臣自得招降，多方控驭，粗能禁戢，免有动摇。如令各出兵戈，必恐自相鱼肉。辄陈利害，冀慎始终。谨录奏闻，伏听敕旨。
    ○奏请叛卒鹿晏宏授兴元节度使状
