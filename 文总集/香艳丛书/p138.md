<!-- { "loadSidebar": true } -->
　　元和中，有王芬曹保之子善才，其孙习纳，皆精此艺。次有装兴奴与曹同时，纳善运拨若风雨，然不事捏弦。兴奴则善于拢捻，指拨稍软。时人谓纳右有手，兴奴左有手。 
　　武宗初，朱崖李白太尉有乐人廉郊者，师于曹纲，尽纲之能。尝谓其流云：“教授人多矣，未尝有此惺灵弟子也。”郊尝诣平原，别于池上弹甤宾调，忽有一片方铁跃出，有识者谓是甤宾铁也。盖是指拨精妙，律吕相应耳。 
　　安节门下有乐吏杨志善能琵琶，其姑尤更妙绝。本宣徽弟子，后出宫于永穆观中住。自惜其艺，常畏人闻，每至夜深方弹。志善恳求教授，终不允。且曰：“吾艺死不传人。”杨乃赂其观主，求寄宿于观，窃听姑弹弄，仍以自系脂皮鞓带以指画带，记其节奏，遂得一两曲调。明日诣姑弹之，姑大惊异，杨即实陈其事，姑意方回，乃尽传之。 
　　文宗朝有内人郑中丞（中丞当时宫人官也），善胡琴。内库有琵琶二，号大小忽雷。因为题头脱损，送在崇仁坊南赵家料理。大约造乐器悉在此坊，其中有赵二家最妙。时权相旧吏梁厚本有别墅，在照应县之西南，西临御河。垂钓之际，忽一物流过，长七尺许，上以锦缠之。令家童接得就岸，乃秘器也。及发，开视之，乃一女郎。容色俨然，以罗巾系其颈，遂解其领巾伺之，口鼻尚有余息。即移入室中，将养经旬，方能言语，云：“我内弟子郑中丞也。昨因忤旨，令内人缢杀，投于河中，锦即是弟子临刑相赠尔。”及如故，即垂泪感谢。厚本本无妻，即纳为室。自言善琵琶，其琵琶今在南赵家料理。恰值训、注之事，人莫有知者。厚本因赂其乐器匠，购得之，至夜分方敢轻弹。后值良辰饮于花下，酒酣不觉即弹数曲。是时有黄门放鹞，私于墙外听之，曰：“此是郑中丞琵琶声也。”窃窥之，翌日达上听。文宗始尝追悔，至是惊喜，遣中使宣诏问其由来，乃赦厚本罪，任从匹偶，仍加锡赉焉。 
　　咸通中，有米和（即米莱，和，字也。父喜唱歌。）由从道尤妙，后有王连儿（连儿名金两）。 


　　〖注：■，忄+尉。无读音。〗 


　　魏王花木志　后魏　元欣　撰 

　　思惟 
　　思惟树，汉时有道人自西域持具多子，植于嵩之西峰下。后极高大，有四树，树一年三花。 
　　紫菜 
　　吴郡边海诸山，悉生紫菜。 
　　木莲 
　　木莲叶似辛夷，花类莲。 
　　山茶 
　　山茶似海石榴，出桂州。 
　　溪荪 
　　溪荪如高梁姜，生水中，出茆山。 
　　朱槿 
　　重台朱槿似桑，南中呼为桑槿。 
　　莼根 
　　莼根羹之绝美，江东谓之莼龟。 
　　孟娘菜 
　　江淮有孟娘菜，并益肉食。 
　　牡桂 
　　牡桂叶大如苦竹叶，叶中一脉如笔迹。 
　　黄辛夷 
　　卫公平泉庄，有黄辛夷，紫丁香。 
　　紫藤花 
　　吴苑生。 
　　郁树 
　　郁树高五六尺，其实大如李，色赤，食之甘。 
　　卢橘 
　　卢橘，蜀生。有遗客橙，似橘而非，若柚而香。冬夏华实相继，或如弹丸，或如拳，通岁食之，亦名卢橘。 
　　楮子 
　　南方记楮子如梅实，二月花，七八熟。土人盐藏之，味辛。出交趾。 
　　石南 
　　石南树野生，二月花，实如燕子，八月熟。民采取之，曝干，取皮作鱼羹和之尤美。出九真。 
　　都勾似栟榈木，中出屑如面，可取为饵，食如桃榔。 
　　茶叶 
　　茶叶似栀子，可煮为饮，其老叶谓之茅，叶谓之茗。 


　　桂海花木志　宋　范成大　撰 

　　上元红 
　　上元红，深红色，绝似红木瓜，花不结实，以灯夕前后开，故名。 
　　白鹤花 
　　白鹤花如白鹤，立春开。 
　　南山茶 
　　南山茶葩萼大倍中州者，色微淡，叶柔薄有毛，别自有一种，如中州所出者。 
　　红豆蔻花 
　　红豆蔻花丛生，叶瘦如碧芦，春末发。初开花，先抽一干，有大箨包之。箨解花见，一穗数十蕊，淡红鲜妍，如桃杏花色，过重则下垂如葡萄，又如火齐缨络及剪彩鸾凤之状。此花无实，不与草豆蔻同种，每蕊心有两瓣相并，诗人托兴曰比目连理云。 
　　泡花 
　　泡花，南人或名柚花。春末开，蕊圆白如大珠，既折则似茶花，气极清芳，与茉莉、素馨相逼，番人采以蒸香，风味超胜。 
　　红蕉花 
　　红蕉花，叶瘦类芦箬，心中抽条，条端发花。叶数层，日折一两叶。色正红如榴花荔子，其端各有一点鲜绿，尤可爱。春夏开正，岁寒犹芳。又有一种，根出土处特肥饱如胆瓶，名胆瓶蕉。 
　　枸那花 
　　枸那花，叶瘦长，略似杨柳。夏开淡红花，一朵数十萼，至秋深犹有之。 
　　史君子花 
　　史君子花蔓生，作架植之，夏开一簇，一二十葩，轻盈似海棠。 
　　水西花 
　　水西花，叶如萱草，花黄，夏开。 
　　裹梅花 
　　裹梅花，即木槿，有红白二种。叶似蜀葵，采红者连叶包裹黄梅，盐渍暴干以荐酒，故名。玉修花，春夏之交大发花且实，枝头硕果罅裂，而其旁红英粲然，并花实折钉盘筵，极可玩。 
　　添色芙蓉花，晨开正白，午后微红，夜深红。 
　　侧金盏花如小黄葵，叶似槿。岁暮开，与梅同时。 


　　楚辞芳草谱　宋　谢翱　撰 

　　江离 
　　江离之草，屈原幼时所先采。盖自其初度，则固已扈江离辟芷矣。张勃云：“江离出临海县海水中，正青似乱发。”楚辞之于江离畦而种之，则非水物。《本草》：“蘪芜一名江离。”又云：“被以江离，揉以蘪芜。”又不应是一物也。 
　　熏草 
　　世以蕙草盖即熏草，臭如熏芜，可以已厉。故古之祓除，以此草熏之，因谓之熏草。王逸章句云：“菌，熏也，今之零陵香。” 
　　菌 
　　按王逸云：“菌，即熏。”司马云“大芝”，支遁云“舜华”，则王说恐非。《七谏》云：“饮菌若之朝露。”即《庄子》所谓朝菌者岂此耶。 
　　兰 
　　《离骚》云：“滋兰九畹”，又云：“光风转蕙汜崇兰。”兰草大都似泽兰，其香可着衣带者是。《素问》云：“治之以兰，除陈气也。”皆概指香草可见。 
　　蕙 
　　蕙大抵似兰，皆柔荑，其端作花。兰一荑一花，蕙一荑五六花，香次于兰。楚辞兰每及蕙，畹兰而亩蕙也。汜兰而转蕙也，蕙淆蒸兰藉也。 
　　杜若 
　　杜若一名杜蘅，苗似山姜，花黄赤子大如棘。《九歌?湘君》曰：“采芳洲兮杜若，将以遣兮下女。”《湘夫人》云：“搴汀洲兮杜若，将以遣兮远者。”杜若之为物，令人不忘搴采而赠之，以明其不相忘也。 
　　茝 
　　楚辞以芳草比君子而言茝者最多，盖今香白芷也。出近道下湿地，可作面脂，其叶可用沐浴，故曰“浴兰汤兮沐芳”。 
　　蘼芜 
　　芎藭之苗叶为蘼，芜似蛇床而香。魏文帝以蕙草兰香，杂之以蘼，芜藏衣中。故《少司命》曰：“秋兰兮蘼芜，罗生兮堂下。绿叶兮素枝，芳菲菲兮袭予。”古诗有云“采蘼芜”。 
　　卷施 
　　卷施草拔心不死，江淮间谓之宿莽，说见郭璞赞。故《离骚经》曰：“朝搴阰之木兰兮，夕揽洲之宿莽。”非宿草也。 
　　蒃 
　　《离骚》云：“薋蒃葹以盈室兮，判独离而不服。”皆指恶草，异蒃竹之蒃。 
　　菊 
　　菊，季秋寒露后五日始有华，华得土之正色。《离骚》：“夕餐秋菊之落英”，观崔实、费长房九日采菊语，则茹菊延龄，自古已然。 
　　荃 
　　荃，昌蒲也，一名荪。《楚辞》曰：“数惟荪之多怒兮，荪佯聋而不闻。”辞言香草皆以喻臣，唯言荪者喻君，盖荪于药为君也。 
　　薜荔 
　　《离骚》云：“贯薜荔之落蕊”，王逸章句曰：“薜荔，香草而生蕊实也。” 
　　款冬 
　　款冬，叶似葵而大，丛生，花出根下，十一、十二月雪中出花茂悦。郭氏曰：“款冻也”。故《楚辞》云：“款冬而生兮，凋彼叶柯。” 
　　艾 
　　萧与艾本皆香草，《离骚》则薄之曰：“户服艾以盈要兮，谓幽兰其不可佩。”然要之庶人所服之兰蕙，则有间矣。 
　　蒌 
　　蒌，蒌蒿也，其叶似艾，白色，长数寸，高丈余，好生水边，《大招》云：“英酸蒿蒌，不沾薄只。”王逸曰：“蒿，繁草也；蒌，香草也。” 
　　莎 
　　莎，茎叶都似三棱，和香用之。《招隐》云：“青莎杂树兮，苹草靃靡。” 
　　匏 
　　匏，瓠也，可刳以涉水，按《楚辞》、王褒《九怀》称：“援瓟瓜兮接粮。” 
　　蓼 
　　蓼生水泽，《楚辞》曰：“蓼虫不知徒乎葵菜。”言蓼辛葵甘，虫各安其故，不知迁也。 
　　茨 
　　茨，蒺藜也，布地蔓生，细叶，子有三角，状如菱而小，刺人，生道上。按《七谏》曰：“江离弃于穷巷兮，蒺藜蔓乎东厢。” 
　　菱 
　　菱生水中，实两角，或四角，一名芰。《离骚》曰：“制芰荷以为衣兮，集芙蓉以为裳。”盖芰叶杂沓，荷叶博大，有为衣之象，而芙蓉若可缉者也。 
　　苹 
　　苹叶正，四方中拆，如十字，根生水底，叶敷水上，《天问》曰：“靡萍九衢。”言其枝叶分为衢道，犹今言花五出六出也。 
　　萍 
　　萍无根，浮水而生，《楚辞》曰：“窃哀兮浮萍，泛淫兮无根。” 


　　瑶台片玉（乙种）　清　江诒秋珊　着　东海黄公　辑 

　　花底拾遗集（上）　 
　　粤黎美周《花底拾遗》新安张山来补之，弄笔之暇，摘其语之，尤香艳者，辄填小令一阕。 
　　［双调南歌子］（春朝姊妹为嫩蕊乞晴） 
　　细瓣禁寒勒，微香带雨封。一春芳事惜倥偬，央及东皇，吹散絮云浓。 　　奏换章书绿，衣催纸翦红。雕棂私祝共喁喁，怜取含苞豆蔻，未经风。 

　　［甘州子］（金笼悬鹦鹉化花监） 
　　小园无主乱红欹，邀蝶使。迟莺儿，绿衣巧舌善言词。凭管领遮，莫误芳时。 

　　［诉衷情］（薛涛生榜种花事宜） 
　　桃花一幅费端相，新谱摘群芳。今年恰喜逢闰，好仿个十三行。　　愁命薄，惜流光，缓商量。叶闲觅虱，树底师驼，都要浓妆。 

　　［双调连理枝］（花朝慵病强起） 
　　偏是花同命，偏是春朝病。况又今朝，百花生日。教人怎困，恁腰肢无力，弱难扶待，如何安顿？　　浅趿弓鞋寸，略整蓬松鬓。怯怯风前，尽自支持，向春问讯，镇韶光，偏在病中过，怕簪花无分。 

　　［江城梅花引］（花时深闭小阁怕触香烟） 
