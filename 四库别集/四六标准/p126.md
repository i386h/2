<!-- { "loadSidebar": true } -->
　　西去而辞大臣误辱再三之命【杜诗今欲东入海即将西去秦尚怜终南山回首清渭濵常拟报一饭况怀辞大臣】东征而劳归士竟无分寸之功【诗序东山周公东征也周公东征三年而归劳归士大夫美之故作是诗也李广传终无尺寸之功以封侯杜诗从军十年余能无分寸功】顾忘百谪之盈【陈遵传曹事数废西曹以故事谪之侍曹辄诣寺舍白遵遵曰满百乃相闻故事有百谪者斥东坡诗号诉甘百谪】犹冐一慙之忍【左传一慙之不忍而终身慙之乎】斐裁狂简忸布郁陶伏念某意广才疎【孔融传融负其高气志在靖难而才疎意广迄无成功南史萧惠开传才疎意广竟无成功严用威刑蜀人号曰卧虎】身勤事左【韩文身勤而事左辞重而请约】饥来驱我遂违吾斯未能信之防【陶诗饥来驱我去不知竟何之】年不后人已落无闻不足畏之境【陈后山集学不前人年不后人】徒守童乌之气习【法言育而不苗者吾家之童乌乎九龄而与我文又童而习之东坡诗不使童乌与我又书生习气未应无山谷诗平生习气须料理】未忘子墨之生涯【扬雄传借翰林以为主人子墨为客卿以风杜诗生涯似众人又生涯独转蓬王荆公诗多难飘零嵗月赊空余文墨旧生涯】满七除二之跳踉诚觉语言之无味【昌黎送穷文子之朋俦非六非四在十去五满七除二凡所以使吾靣目可憎语言无味者皆子之志也言未毕五鬼相与张眼吐舌跳踉偃仆扺掌顿脚失笑相顾踉卢当切踉防行貌庄子跳踉乎井干之上】骈四俪六之啽哢底堪豪杰之跪呈【河东乞巧文抽黄对白啽哢飞走骈四俪六锦心绣口独溺臣心使甘老丑旁罗万金不鬻敝帚跪呈豪杰投弃不有啽音弇哢音弄鸟吟声】间或小慙小好之逢【韩文小慙者亦蒙谓之小好大慙者即必以为大好矣详见前】迄难大言大利之望【礼记事君大言入则望大利小言入则望小利故君子不以小言受大禄易曰不家食吉】相国礼之过矣昔尝伏光范之门大夫罗而致之乃使入河阳之幕【俱见前】路经滟滪鬓已双蓬【杜诗路经滟滪双蓬鬓天入沧浪一钓舟】身入褎斜命危一叶【苏子由入峡诗峡门石为户郁怒水力骄扁舟落中流浩如一业飘范文正公过淮境遇风诗一棹危于叶旁观亦损神他时在平地无忽险中人】既乏先登搴旗之绩【左传頴考叔请郑伯之旗蝥弧以先登曹参传攻辕戚及亢父先登家语攘地千里搴旗执馘唯由能之陈汤传搴歙侯之旗斩郅支之首师古曰搴抜也音骞杨仆传非有斩将搴旗之实也师古曰骞与搴同拔取之】何逃相收连坐之刑【商君传秦孝公初卫鞅定变法之令令民为什伍而相收司连坐史记索隐收司谓相紏发也一家有罪而九家相举发若不紏举则十家连坐按公甫为董居谊所辟居谊偾蜀事故云】然而圣主不加诛复令因任【进学解然而圣主不加诛宰臣不见斥兹非其幸欤因任如汉増秩赐金孝宗朝巩嵘提举坑冶职事脩举直秘阁因其任凡十余年旷典也此因任言仍幕职】此非元戎所自辟殆出密庸【韩文书记之任亦难矣然皆元戎自辟然后命于天子】防既建宣威之牙【礼舍文嘉牙旗者将军所建也魏志初平中张邈举义兵典韦为士属司马赵宠牙门长大人莫能胜韦一手建之后汉滕辅祭牙文敬建高牙神武攸托宋王綖祭牙文敬建崇牙显兹威灵宋郑宣之祭牙文崇牙既建义锋増厉人鬼一揆三才同契互见前】始获捧从事之檄西曹地忍幸不汝疵东阁天寛理难自絶【并见前】惟受性酷好学问迂哉韩子之谋【昌黎潮州谢上表臣受性愚陋人事多所不通惟酷好学问文章未尝一日暂废实为时辈所见推许】矧报国独惟文章悲矣栁侯之志【栁文献平淮西雅表思报国恩独惟文章】顾且甘败鼓勃溲之比【进学解牛溲马勃败鼓之皮】至欲效朽株芝菌之祥【栁文使受天泽余润虽朽枿败腐不能生植犹足蒸出芝菌以为瑞物】有如万不及于古人其他百无用于今世天之未丧斯文也傥或容小道之观人之为言胡得焉益勉作大钧之问【诗茍亦无然人之为言胡得焉注教君止谗之法若有言人之罪过令君舍之舍之者诚亦无得答然但能如此不受伪言则人之伪言复何所得焉余见前】恭惟某官道济四海勳塞两仪续古今难续之鼎彞调政化不调之琴瑟屹承天之一柱回障海之百川【并见前】业业兢兢赞一日万防而无旷【尚书兢兢业业一日二日万防无旷庶官天工人其代之】汤汤荡荡作十有三载而乃同【尚书汤汤洪水方割荡荡怀山襄陵浩浩滔天又厥赋贞作十有三载乃同】念兹哀鸟之鸣【宋史宁宗嘉定元年三月以韩侂胄苏师旦首付王柟畀金以易淮陕侵地夏六月金人来归大散闗及濠州九月金遣使来和议成】尚为困兽之鬬【左传困兽犹鬬况人乎】非用儒无敌于天下何不战可屈于人兵【俱见前】齐归侵疆宁须慿轼之力【法言齐人章章归其侵疆蒯通传通説韩信曰郦生一士伏轼掉三寸舌下齐七十余城将军将数万之众反不如一竖儒之功乎此指归淮陜侵地】魏适乐土曾无传檄之劳【诗逝将去女适彼乐土蒯通传此臣所谓传檄而千里定者也】我式克至今日休【尚书我式克至于今日休我咸成文王功于不怠】汝其敬识百辟享【尚书汝其敬识百辟享亦识其有不享】为天地立心生民立极賔春布万国之和【周礼正月之吉始和布治于邦国都鄙礼记孟春之月命相布徳和令行庆施惠下及兆民】以阴阳为炭造化为工修月揭重轮之照【段柯古酉阳杂俎月势如丸其影　烁其凸处也常有八万二千戸修之王荆公诗玉斧修成宝月圆东坡诗天匠麾月斧又月斧云斤琢肺肝又从来修月手合在广寒宫又借君月斧修朦胧又从来天上修月手山谷诗执斧修月轮炼石补天陬余见前】兹峻三孤之秩益彰万世之功【见前】以保保身【贾谊新书保保其身体傅傅之德义师师道之教训三公之职也】在明明德耻一夫之不获当无求备于一夫【尚书尔无忿疾于顽无求备于一夫】辅万物之自然要必曲成乎万物【见前】巨川作舟楫则剡木皆有用之器【系辞刳木为舟剡木为楫舟楫之利以济不通致逺以利天下盖取诸涣】震风知帡幪则广厦无可弃之材邦其永孚于休公有无穷之闻【俱见前】尚念某倍勤埏埴【荀子陶人埏埴而为器注埏摩也】独困泥涂青莪在彼中阿曾出于春风披拂之内【韩文诗序曰菁菁者莪乐育材也菁菁者盛也莪防草也阿大陵也言君子之长乐人材若大陵之长育防草能使之菁菁然盛也】葑菲无以下体望收之秋霜刻轹之余【注葑芜菁也即今菘菜叶与根皆可食而根时有美恶采者勿以其根恶时幷弃其叶故云无以下体轹琅狄切説文车所践也汉书酷吏传刻轹宗室师古曰轹谓陵践也韩诗秋霜喜刻轹】
　　贺史丞相起复【史弥逺传嘉定元年拜右丞相丁母忧归治葬太子请赐第行在令就第持服以便咨访二年以使者趣行急乃就道起复右丞相兼枢密使兼太子少师刘本阙此条】
