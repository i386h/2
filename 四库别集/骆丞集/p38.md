<!-- { "loadSidebar": true } -->
　　【老子成象章谷神不死是谓牝注谷养也神五藏之神天也于人为鼻牝地也于人为口五气从鼻归五藏出入于口又曰谷者虚也言人之神自虚中而出故不死逺而无挹者牝虚而不实者也嵇康养生论可谓知凝神之道也注凝聚也庄子山木篇方舟而济于河有虚舩来触舟虽有褊心之人不怒有一人在其上则呼张歙之一呼而不闻于是三呼则必以恶声随之向也不怒而今也怒向也虚而今也实人能虚已以游世其孰能害之巢由见上亷使启箕颍注许史许延夀史髙皆宣帝外戚见梁明府启金许注及帝京篇平台注展舆犹言展骥见髙四篇常璩华阳国志曰蜀都蒲江有七桥直西门郫江曰冲里桥西南石牛门曰市下石犀所潜泉也水经注李氷置石犀五于石牛门其二沈于水漪风行水成文也诗河水清且涟漪注解作兮任棠隠居汉阳太守厐参往之棠不与言但以薤一大本水一盂置户屏前抱孙伏户下参曰水者欲吾清也拔薤欲吾撃强宗也抱孙当户欲吾开门恤孤也山简山涛之子镇襄阳每出戏游醉饮名佳园池有童儿歌曰山公出何许往至髙阳池日夕倒载归酩酊无所知时时能骑马倒着白接防举鞭向葛强何如并州儿葛强简爱将并州人也髙阳池因其佳句醉而名之也在襄阳府城南八里后汉习郁尝穿此池依范蠡养鱼法中筑钓台临殁谓其子曰必葬我近池谓之习家池郁光武侍中封襄阳侯】
　　加以秋水盈襟寒郊满望州渚肃而蒹葭变风露凝而荷芰踈忘懐在真俗之中得性出形骸之外虽四子讲徳巳颂美于中和而五际陈诗未形言于大雅爰命虚謏题其序云弁侧山頽自有琴歌留客操觚染翰非无池水助人盍各赋诗共贻乐事云耳
　　【诗蒹葭苍苍白露为霜注蒹葭未败而露始为霜秋水时至百川灌河之时也今言蒹葭变则秋深矣荷芰本楚词用之见思上人林泉诗汉益州刺史王襄欲宣风化于众庶闻王褒有俊才使作中和乐职宣布之诗选好事者令依鹿鸣之声习而歌之褒既为刺史作颂又作传名曰四子讲徳以明其意四子曰文学曰虚仪夫子曰浮游先生曰陈邱子注乐音洛言王政中和在官者乐其职故从而宣布之也五际见闺情诗序謏小也礼学记篇发虑宪求善良足以謏闻未足以动众注发虑宪谓致其思虑以求合乎法则也求善良亲贤也此二者可以小致声誉不能感动众人诗侧弁之俄屡舞傞傞言戴弁倾侧醉者之状也山頺见紫云观赠道士诗论语觚不觚注或曰木简此指觚为木简也故今谓纸曰觚染翰言书墨也池水用张芝砚池事见上兖州启翰池注】
　　冒雨寻菊序
　　白帝徂秋黄金胜友觧尘成契冒雨相邀问凉燠则鸿鴈在天叙交逰则芝兰满室砌花舒菊还同载酒之园岸叶低松直枕维舟之浦参差逺岫断云将野鹤俱飞滴沥空庭竹响共雨声相乱抑折巾于书阁行阅飘麰挹雅歩于琴台坐闻流水
　　【白帝秋帝也春青夏赤中央黄秋白冬谓之五帝黄金菊之色也胜友胜已之友家语孔子曰吾死之后则赐也日损商也日益赐也恱不若已者处商也恱胜已者处解尘脱去尘事也月令季秋之月鸿鴈来宾鞠有黄花注鴈以仲秋先至者为主后至者为宾如先登者为主人从之以登者为客也鞠色不一专言黄者秋令在金金自有五色而黄为贵故菊亦以黄为正也芝兰满室见寄东台详政学士诸兰室注陶潜爱菊亲朋好事者或载酒以济其乏潜亦无所辞郭林宗行遇雨巾折一角人竞效之作林宗巾麰麦也诗我行其野芃芃其麦麦秋种故可阅也琴台见郑安阳入蜀诗流水见江南赠之问篇】
　　字中蝌蚪竞落文河笔下蛟龙争投学海珠帘映水风生曵露之涛锦石封泥雨湿印龟之岸泛兰英于戸牖座接鸡谈下木叶于中池厨烹野鴈队白花于湿桂落紫蒂于踈藤虽物序足悲而人风可爱留姓名于金谷不谢季伦混心迹于玉山无慙叔夜
　　【黄帝史仓颉四目神明观察众象始为古文象如蝌蚪谓之蝌斗书周宣王史籀变古文为篆是谓籀文篆者传也传其物理也或曰籀文与篆异甄丰定六书二曰奇字是也秦焚诗书李斯变籀文为小篆是名玉箸亦曰秦篆然賛皇山石刻乃小篆则小篆古有之狱吏程邈字元岑得罪系云阳犹覃思益小篆方圆为书三千字奏之始皇善之用为御史以奏事烦多用之以为人佐书故曰书上谷羽人王次仲始以古书方广少波势建初中以草作楷法字为八分言有模楷始皇得之以其文简畧赴急疾之用甚喜遣召之徴不至大怒制槛车送之化大鸟飞去或曰王次仲后汉人汉元帝黄门令史史游作急就章草谓之草书然水经载晋世河决胡公石椁上有八分书盖周时也则八分周巳有之事物原始云汉兴有草书不知作者姓名至章帝时杜伯度崔瑗崔寔巳称工矣后汉颍川刘徳升造行书今之连真带草是也此古今通行之字体也篆法又有缪书者不知所起用以书符印取绸缪纒绵之象有倒薤者世传务光辞汤之禅居清泠之陂植薤而食清风时至见叶交偃象为此书以写道经有鸟书者周史佚所作写赤雀丹鸟之祥以书旂旛取飞翔之状有悬针书者汉曹喜所作象针锋纎抽之势以书五经篇目取贯穿经防之义有垂露者亦喜所创取草木阿那垂露之象皆出新意有飞白者生于法汉灵帝饰理鸿都门蔡邕见役人以垩成字心有悦焉归而作之用以题宫门殿榜有散者小变体晋黄门郎卫巨山所作又云兼善虫书或云虫书即虫鸟之书子疑鸟书自谓雀鸟之祥专作禽鸟之象当别有虫篆如孙膑斩厐涓于古木之下作虫书以揭之今人传写虫蚁之状殆其遗法耶王羲之草书人称其笔势飘若游云矫若惊龙学海见太常伯启秋水澄清珠帘映之若涛之曳露然衡山县东江边有锦石数片云是区星移锦所化又广东肇庆府有锦石山陆贾使南越尉佗与之泛舟至此贾黙祷曰我若说佗称臣当以锦褁石为山灵报使还遂募人植花卉以代锦后人因立庙祀之封泥沉在泥中也印龟用孔愉事见兖州崔长史启兰英兰之华英如兰室之意宋处宗刺兖州爱长鸣鸡甚至栖笼置窗间鸡遂作人语与宗谈论极有致终日不辍处宗由此工夫大进庄子山木篇庄子出于山舎故人家故人喜命竪子杀鴈而烹之竪子请曰其一能鸣其一不能鸣奚杀主人曰杀不能鸣者明日弟子问庄子曰昨日山中之木以不材终其天年今主人之鴈以不材死先生将何处庄子笑曰周将处夫材不材之间材不材之间似之而非也故未免乎累桂花白见员半千书寒花注又梁庾肩吾寻周宏让诗梨红大谷晩桂白小山秋陈隂铿送始兴王诗纷糺连山暗潺湲水清桂晩花方白莲秋叶始轻木叶惊霜则紫色故曰紫蔕或曰藤藤菜也子色紫金谷在河南府城西十三里地有金水自太白源南流经此谷一名梓泽晋石崇因川阜造园馆其中奢靡不可胜言自作诗序曰余以元康之年从太仆卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹柏药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众宾共徃涧中昼夜游宴屡迁其坐或登髙临下或列坐水次时琴瑟笙筑合载车中道路并作又住令鼓吹迭奏遂各赋诗以叙中懐或不能者罚酒三斗感性命之不永惧凋落之无期故列序诗人官号姓名年纪又写诗着后后之好事者其览之哉后因赵王伦嬖人孙秀求其妾緑珠不与秀诬崇为乱籍其家金谷傍有清源台即緑珠坠死处緑珠事见代郭氏答卢照隣诗季伦石崇字心迹见晩憩田家诗玉山见紫云观诗頺顔注叔夜嵇康字】
　　晦日楚国寺宴序
　　夫天地交通忘筌蹄者盖寡人间行乐共烟霞者几何羣贤抱古人之清风翫新年之淑景情均物我缁衣将素履同归迹混汚隆廊庙与江湖齐致
　　【易泰之彖曰天地交而万物通也上下交而其志同也筌蹄见赠髙四篇杨恽报孙防宗书人生行乐耳须富贵何时烟霞隠居之趣也诗缁衣之宜兮敝予又改为兮注缁衣卿大夫居私朝之服易履之初九曰素履徃无咎注初处至下素在下者也而阳刚之才可以上进若安其卑下之素而徃则无咎矣本义以阳在下居履之初未为物迁率其素履者也占者如是则往而无咎汚隆礼道隆则从而隆道污则从而汚见窦六郎宅宴诗序】
　　于时春生城阙气改川原闻迁莺之后时行欣官侣见防鱼之贪饵坐悟机心加以慧日低轮下禅枝而返照法云凝盖浮定水以涵光忘懐在真俗之中得性出形骸之外虽交非习静多慙谷口之谈醉可逃諠自得山阳之气诗言志也可不云乎
　　【诗挑兮闼兮在城阙兮迁莺见思元上人诗机心见髙四篇慧日禅枝见和王记室游陁山寺及四月八日题七级诗金刚经曰若能返照逥光皆得见性成佛妙法莲华经云佛法如彼人云遍覆三千大国土凝盖本云盖言之也见春云处处生诗佛家有定性之论言如水之定乃见真性四皓隠于谷口汉郑朴字子真谈于谷口号郑谷口与四皓相继王凤聘之不屈向秀经嵇康旧庐感而作赋曰将命适于逺京兮遂旋友以北徂济黄河以泛舟兮经山阳之旧居瞻旷野之萧条兮息余驾乎城隅践二子之遗迹兮厯穷巷之室庐书诗言志歌永言】
　　饯宋三之丰城序
　　【丰城晋县名本汉豫章郡南昌县地三国吴分置富城县晋移治丰水西改丰城县隋初废寻复置改曰广丰属洪州仁夀初复曰丰城后废唐初复置五代梁改吴皋唐复改丰城宋仍旧元陞为富州今复为丰城县属南昌府】
　　黯然销魂者岂非生离之恨与帝里天津槐衢分黒龙之水巴陵地道枫江连白马之门亲友徘徊缔欢言于促膝故人樽酒掩离涕于交颐
　　【江淹别赋黯然消魂者别而已矣天汉谓之天津五星所渡犹津然此指帝都之水言之也抑亦指建康为六朝所都遂以为帝里与建康城西北九里有鸡笼山宋文帝改名龙山以黒龙常见于元武湖此山临湖上今名后湖湖中有洲洲上为库以贮天下图籍黑龙之水必指此也又淮南子女娲炼五色石以补苍天断鼇足以立四极杀黒龙以济冀州积芦灰以止淫水则黑龙之水指河言之槐衢犹云槐路巴陵古地名周以前为三苖地春秋时为麋国罗国地战国属楚秦为长沙郡地汉因之吴为重镇晋分置建昌郡寻复省入长沙刘宋分巴陵县立巴陵郡属湘州南齐置巴陵县梁改为郡兼置巴州隋初郡废改州曰岳大业初改罗州寻复巴陵郡唐初复为岳州天宝初复为巴陵郡乾元初复为岳州宋初荆南北路宣和初为岳阳军节度绍兴初改纯州改军曰华容后复旧元置岳州路今为府属湖广道以巴陵县附郭楚词江水湛湛兮上有枫故曰枫江白马水名江陵县有白马洲括地志云白马水源出文洲曲水县西南经孙山下离骚经朝吾将济于白水是也或曰指吴门恐此去苏州逺耳苏武诗我有一樽酒将以赠逺人齐虞羲送友人诗共盈一樽酒对之愁日暮孔丛子子髙游赵平原君客有邹文李节者尝相友善及将还鲁诸故人诀既毕文节送行三宿临别文节流涕交頥子髙徒抗手而巳分背就路其徒问曰先生与二子善彼有恋恋之心未知后防何期凄怆流涕而先生厉声髙揖无乃非亲亲之谓乎子髙曰始谓二子丈夫耳今乃妇人也人岂鹿豕也而常群聚乎东方朔非有先生论于是呉王穆然悦而深惟仰而泣下交頥注頥口两旁也】
　　于时晚吹吟桐疑奏离别之曲轻秋入麦似惊揺落之情白日将頽青山行暮想姑苏之地夕露沾衣望吴防之郊断风飘盖
