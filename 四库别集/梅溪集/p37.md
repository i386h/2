<!-- { "loadSidebar": true } -->
　　近世以来人益夭促吾乡数月频着吊服老而逝者夀罕及于稀年少者胡为名亦书于鬼録惟今日之吊夫人乃尧舜盛时之哭盖夫人之夀防九龄有内外重孙之满目且富而康庻防五福此固吾乡近世之所无而夫人之所独某母党之亲也惟夫人之最尊而某之不肖也又聨姻于华族施及儿辈葭莩相续三世婚姻恩重义复冀慈顔之长在庻夀觞之频属胡今日之登堂奠生刍之一束如夫人之一死兮顾无可憾而亲戚之心虽彭犹未足
　　代诸生祭周仲翔父文
　　呜呼人孰无生生而不淑有媿于生亦孰不死死非正命有媿于死惟灵生为善人死于牖下是生死之间两无所媿也然灵脱然于习俗之中慨然破黄金之籝谆谆然有意于教子也矫矫令嗣天姿季伟力学而工文自修而近厚亦一乡之善士也柰何鼔箧贤闗较艺秋闱未遂厥志而灵不能忍死数年以待三釜之养此某等所以为灵兴恨于此也
　　代人祭族弟文
　　嗟吾宗之薄祐兮如吾弟其无多方妙龄兮确有志乎琢磨将兴家以诗书兮变习俗而丘轲苟嵗月之少假兮持此心而匪他庻头角之成就兮奚苍穹之足摩云乎命之不淑兮遽不起乎沉疴凋朱顔于鼎盛兮脱緑叶于庭柯惊好梦于须臾兮委青春于逝波呜呼防亲在堂兮鬓髪皤孤儿孀妇兮柰若何凛霜风于朔兮埋尔骨于山阿酹一觞而永诀兮觉老泪之滂沱
　　代祭万夫人文
　　呜呼妇人五福世罕有也天畀夫人独何厚也东平先生以弦诵先吾乡以节行髙一时贤士大夫争求见之而夫人实为其妇也扶风府君温厚儒雅至今乡里称为长者而夫人实为其偶也蚌腹生珠蓝田出玉一门四杰如唐之穆夫人有子实昌厥后也禁脔竒才东牀佳士喜入门防如唐之李夫人有女实获鸾友也履柔顺于一身逹孝慈于六亲夫人之德固无咎也阀阅冠乎乡闾齿髪逮乎稀年夫人冨夀固兼受也湖山之南佳城鬰葱夫人之藏当不朽也某忝葭莩之末钦闻懿徳亦云久也今夕何夕奉兹窀穸登堂洒涕酹斯酒也
　　代祭何升老文
　　惟公名久聨于仕籍出处可书行素着于乡评始终无玷门防鼎盛兰玉兼荣方期夀杖之迎遽弃板舆之养不遗一老莫赎百身某早縁桑梓之私重结葭莩之好徒深感徳未遂承顔况辽阻于江山每濶踈于音问忽闻凶讣俄防吉人已嗟七日之非薄致一觞之奠慈容莫覩老泪徒挥
　　代祭宋元明文
　　嗟嗟元明君死已乎然欤否也谓果然耶君风貎堂堂世事了了以干蛊克家而门庭昌阜何天与之才智而啬其年夀也谓不然也吾入君之门胡不见其欢然而迎登君之堂胡不闻其笑语之声七尺之躯乃块然而在柩也呜呼君果死矣吾乡党亲戚中堂堂了了如君者不多有也君之父乃吾之舅吾之母乃君之姑而吾同气之姊妹又为君之偶也吾与君再世通家游从最久情好绸缪尚相期以白首也君虽徤如许而溘先朝露况吾蒲栁之姿又安能保其悠久也吾来抚君之棺吊君之母与我之妹哀君之诸孤涕无从而奠以一巵之酒也
　　代祭万叔永文
　　嗟嗟我公徳尊一乡宗族协和门阑阜康六子趋庭一桂先芳岂唯一门乡闾之光贺客在庐吊客倚墙哀哉吉人命胡不长家君与公情好相忘婚姻世修如谢与王一二年来游宦逺方恨不亲临元伯之防家书有命遣酹一觞
　　代祭余夫人文
　　惟灵节着孀居兴共姜守义之誓志在宗祀有叔姬归国之风生涯独盛于庆门智巧反逾于男子恩尤深于婢获庇潜及于孤遗于家曰能在妇为哲早嵗克勤于负子莫年方庆于抱孙孰知惊悸之间遂致沉疴之甚一疾不救六旬遽终某等沗通孔李之家兼脩鲁衞之好雅钦妇徳夙荷眷私华屋重来未改堂萱之緑玉容不见但闻风树之悲觞豆薄陈涕泗交陨



　　梅溪前集卷十八
　　钦定四库全书
　　梅溪前集卷十九
　　宋　王十朋　撰
　　杂著
　　井光辨
　　予家之东南有井覆以屋其水清而甘冬温而夏寒虽大旱水仅盈尺而泉脉不枯井方不及丈然比他井为差巨当先祖之世乡人目吾居为大井头王家则是井也固见大于乡人矣予辟家塾于井之南绍兴庚午季夏之夕仆夫汲而归以井有光告予徃视之隠隠荧荧如灯如萤如光芒之星不知其果何物也意者鱼鳖之旅其鳞甲文理晦于昼而粲于夜耶或螺蚌之腹产明珠以自照耶其在物理或之有也惑者好语怪匪妖之则祥之矣予故以物理辨之二十五夜防趣堂书
　　四友録
　　语曰君子以文防友予文防梅溪有友四人焉皆佳士也然各有少疵罗文性坚刚而贪墨毛頴工文词动如人意而不耐久楮先生为人洁白而轻薄子墨客卿有渐磨之功而好变白为黒也四友与予文防久矣予常取其能而不议其疵数年间客上庠陪俊游果赖四友之力然予老矣四友方进未休他日竹帛间愼毋相忘子当掩予疵如予今日之不废子也庚午六月丙寅书
　　读娄师德传
　　娄师德教弟耐事弟曰人有唾靣洁之乃已师德曰未也洁之是违其怒正使自干耳予尝咏史作师徳诗云忤意由来勿校难谁能唾靣自令干直须事过心平后方服娄公度量寛予性褊急常欲书娄公传于座右效古人佩韦之戒偶阅书遂録其事昆弟朋友间有坐予失者冝书绅焉则事虽大于唾靣心自然清凉矣
　　题卓
　　吾贫好作文苦于无书可阅好冩字苦于无纸可书遂于贫中撰出一术以卓为纸以肺腑为书净几无尘日书数百字吾之无尽藏纸也心之精微日出数百言吾之无尽藏书也从予游者有童子数人劳之以研墨之职授之以所书之言日从吾为无尽藏游也顾谓童子曰吾老矣无尽者有时而尽汝能记吾言使不如几上字灭没否乎童子曰唯庚午季夏二十八日书
　　论文说
　　有客与王子论文谓王子曰子以今文况昔文亦加进否乎予应之曰新文之进予则不知也但每阅旧文背必汗焉耳客曰见旧文而汗背进莫验于斯也使天假子之年将不一进而以他日见今之文汗又浃背矣子不见君家名勃者乎滕王阁序最脍炙入口落霞与孤鹜齐飞秋水共长天一色之句当时以为神殊不知此乃少年麄豪之气俳优之雄者以勃之天资英秀不使早死其文之进殆未可量他日见所谓神句者寜不汗背耶韩退之文章之古者后世莫得而疵之然感二鸟赋乃少年所作学识未逮故有二鸟不如之叹李汉序其文为篇什之首非深知退之者也予善其说遂退而记之
　　读苏文
　　唐宋文章未可优劣唐之韩栁宋之欧苏使四子并驾而争驰未知孰后而孰先必有能辨之者
　　不学文则已学文而不韩栁欧苏是观诵读虽博著述虽多未有不陋者也
　　韩欧之文粹然一出于正栁与苏好竒而失之驳至论其文之工才之羙是冝韩公欲推逊子厚欧阳子欲避路放子瞻出一头地也绍兴庚午七月上澣日读东坡大全集于防趣堂因题于后
　　杂说
　　为善易能不言难过人所不免文之则小人也
　　孟子言仁者如射以其发而不中不怨胜已也孔子曰君子无所争必也射乎射有胜负争之端也君子独能以揖逊终之遂至于无争冝怨而不怨当争而不争此孟子谓之仁而孔子谓之君子也彼有无争而争自起无怨而怨自生真小人之不仁者哉
　　名之所在人所必争而同忌也能避人之所争乐人之所同忌斯可谓之君子掩恶扬善朋友之道语曰尺有所短寸有所长予所短多矣然于交友中常道其善不道其恶是亦寸中之长者昔姜渭叟能言之姜死矣无知我者渭叟负逸才豪气者也而不修细行恶有所不掩亦朋友之罪姜之念予盖有所激云
　　人有毁已己亦毁之何其不长者也予虽未尝扬交友之恶然性褊躁不耐事闻人毁已则气形肝鬲徃徃亦斥其过于稠人广众中言既出口悔心遂生然驷不及舌矣因思韩安国对魏其武安之言自知其非长者遂书以为戒
　　灵鸟説
　　鸟之为禽性灵而意忠每预知吉凶而哑哑以告小人闻其鸣则唾骂之鸟不以唾骂而废鸣可谓忠矣范文正公谓人有言兮是然人无言兮是然者也君子闻鸟鸣则恐惧修省潜销祸患于未萌人遂以鸟鸣为无验忽之为不灵也殊不知鸟能警于未然之前君子能戒之于未形之际是鸟之忠计既行而智名不可得而闻矣告之不戒而凶着于形迹则鸟之鸣验是昊之子胥也告之能戒而祸销于兆朕则鸟之智隠是汉之张子房也鸟之告岂有二哉所聴有不同耳书院之东隅有鸟连日羣噪若有所告者此君子恐惧修省时也作灵鸟説
　　夜虹见
　　绍兴庚午七月十六夜山月初吐有长虹见于西厥光白逾时而灭人以为白虹异之予谓是虹之异在时不在色虹见于昼盖影日而成色宜青红或白则为异其见于夜也影月而成白乃其宜耳然虹多现于朝暮间在乎欲雨欲旸之际未有影月而现于夜者兹其所以为异与姑志之以俟能言灾异者辨
　　待士説
　　有言邑大夫不待士者予曰子何从知之曰有讼于庭者棰楚之辱及焉予曰此士之不自待非大夫不待士也为士者服诗书精素履圣贤之是师臭味之与游谨门户时租税忍焉以省讼慎焉以逺祸俾足迹不及于公门而官吏稀识其靣目虽使栁下之弟为邑大夫焉能辱儒冠而防之虎口耶使貌焉而士行焉而市旁午里巷而恶少与争竞非分而狱讼以兴朝鑚刺以识面暮求判以欺愚虽使周成王之叔父为邑大夫讵可望其施吐握之礼耶大夫非能重士也士实自重非能轻士也士实自轻顾其自待者如何邑大夫何责焉既以答告者遂书为吾党之戒
　　杂説
　　孟子曰生我所欲义重于生舍生而取义可也呜呼人之所甚畏者死也义之所在死有不足畏者惟不畏死之人可以成天下之大义立天下之大节享天下之大名
　　名与谤常相随因名获谤因谤获名虽韩退之犹是也原毁曰事修而谤兴徳髙而毁来非因名获谤欤进学解曰动而得谤名亦随之非因谤获名欤有名而有谤不若无谤而无名古之哲士必避名非避名也乃避谤也
　　君子小人不难见即其报施之间而观之则肺腑之隠洞然不可逃矣陈平受赏则不忘魏无知白敏中得志而挤李徳裕君子小人之用心其厚薄如此
　　贾谊过秦论班固公孙賛韩退之进学解真文中之杰也予少时诵之至熟今为昏愚所夺心能记之口不能道聪明不及于前时冝古人之兴叹也贾谊赋过相如扬子云不知也栁子厚平淮西雅过韩退之子厚自能知之子厚之文温雅过班固退之之文雄徤过司马子长欧阳公得退之之纯粹而乏子厚之竒东坡驰骋过诸公简严不及也
　　唐宋之文可法者四法古于韩法竒于栁法纯粹于欧阳法汗漫于东坡余文可以博观而无事乎取法也
　　读进学解
　　韩退之进学解盖扬子云解嘲班孟坚賔戱之流也然文词防伟过班扬逺矣予无退之文章学识而一二事与之合公不见信于人私不见助于友与冬暖而儿号寒年丰而妻啼饥是也自志学之始喜诵是文太山北斗仰亦劳矣二十年间跋前防后无其职而有其穷每欲效颦作文以送之又无怪怪竒竒之笔也绍兴庚午七月二十二日书
　　三不能戒
