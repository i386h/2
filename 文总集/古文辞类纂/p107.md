<!-- { "loadSidebar": true } -->
　　初，君以父荫守将作监主簿，数举进士不中。数上书言事，其言有众人所不敢言者。丁文简公且死，为君求职，君辞焉。复用大臣荐，召君试学士院，又久之不就。积官至朝奉郎、行大理寺丞、通判河中府事、飞骑尉。而坐小法，绌监蕲州酒税，未赴，而以嘉祐七年四月辛巳，卒于河南，享年三十九。顾言曰：“焚吾所为书，无留也，以柩从先人葬。”八年四月辛卯，从其父葬河南府洛阳县平乐乡张封村。
　　君曾祖讳津。祖讳守庆，坊州司马，赠尚书左丞。父讳偕，翰林侍读学士，以尚书工部侍郎致仕，特赠尚书兵部侍郎。娶丁氏，清河县君，尚书右丞度之女。子男两人：景略，守太常寺太祝，好书学能自立；景彦，早卒。君有文集十卷，又别为《春秋正论》十卷，《微言》十卷，《通例》二十卷。铭曰：
　　芒乎其孰始，以有厥美？昧乎其孰止，以终于此？纳铭幽宫，以慰其子。
　
　卷五十
　　○王介甫尚书屯田员外郎仲君墓志铭
　　君仲氏，讳讷，字朴翁，广济军定陶人。曾祖讳环，祖讳祚，皆弗仕。而至君父讳尹，始仕至曹州观察支使，赠右赞善大夫。
　　君景祐元年进士，起家莫州防御推官。年少初官，然上下无敢易者。时传契丹且大扰边，朝廷使中贵人来问，知州张崇俊未知所对。君策契丹无他为，具奏论之。崇俊喜曰：“朝廷必知非吾能为此，然亦当善我能听用君也。”又权博州防御判官，以母夫人丧去。去三年，复权明州节度推官。县送海贼数十人，狱具矣，君独疑而辨之，数十人者皆得雪。用举者改大理寺丞，知大名府清平、邛州临溪两县，又通判解州。于是三迁为尚书屯田员外郎，而以皇祐五年十二月二十一日卒，年五十五。
　　君厚重有大志，不妄言笑，喜读书，为古文章，晚而尤好为诗，诗尤称于世。所在有声绩，然直道自信，于权贵人不肯有所屈，故好者少，然亦多知其非常人也。其在越、蜀，士多从之学。当宝元、康定间，言者喜论兵，然计不过攻守而已，君独推《书》所谓“食哉惟时，柔远能迩，惇德允元，而难任人，蛮夷率服”，为《御戎议》二篇。嗟乎！’此流俗所羞以为迂而弗言者也，非明于先王之义，则孰知夫中国安富尊强之为必出于此？君知此矣，则其自信不屈，宜以有所负而然，惜乎其未试也。
　　君初娶王氏，尚书驾部郎中兰之女。又娶李氏，尚书虞部员外郎宋卿之女。三男子：伯达，为太常博士；次伯适、伯同，为进士。三女子：嫁殿中丞任庾，并州交城县尉崔绛，兴元府户曹参军任膺。博士以熙宁元年十一月二十一日，葬君于定陶之闵丘县，而以余之闻君也，来求铭。铭曰：
　　於戏朴翁，天偶人奇。翔其德音，而踬于时。
　　○王介甫广西转运使苏君墓志铭
　　庆历五年，河北都转运使、龙图阁直学士信都欧阳修，以言事切直，为权贵人所怒，因其孤甥女子有狱，诬以奸利事。天子使三司户部判官、太常博士武功苏君与中贵人杂治。当是时，权贵人连内外诸怨恶修者，为恶言，欲倾修锐甚。天下汹汹，必修不能自脱。苏君卒白上曰：“修无罪，言者诬之耳。”于是权贵人大怒，诬君以不直，绌使为殿中丞、泰州监税。然天子遂寤，言者不得意，而修等皆无恙。苏君以此名闻天下。嗟乎！以忠为不忠，而诛不当于有罪，人主之大戒。然古之陷此者相随属，以有左右之谗，而无如苏君之救，是以卒至于败亡而不寤。然则苏君一动，其功于天下岂小也哉！苏君既出逐，权贵人更用事。凡五年之间，再赦，而君六徙，东西南北，水陆奔走辄万里。其心恬然，无有怨悔。遇事强果，未尝少屈。盖孔子所谓刚者，殆苏君矣。
　　君又尝通判陕府。当葛怀敏之败，边告急，枢密使使取道路戍还之卒再戍仪、渭。于是延州还者千人，至陕闻再戍，大恐，即欢，聚谋为变。吏白闭城，城中无一人敢出。君徐以一骑出卒间，谕慰止之，而以便宜还使者。戍卒喜曰：“微苏君，吾不得生。”陕人曰：“微苏君，吾其掠死矣。”有令刺陕西之民以为兵，敢亡者死。既而亡者得，有司治之以死，而君辄纵去，言上曰：“令民以死者，为事不集也。事集矣，而亡者犹不赦，恐其众相聚而为盗。惟朝廷幸哀怜愚民，使得自反。”天子以君言为然，而三十州之亡者皆不死。其后知坊州，州税赋之无归者，里正代为之输，岁弊大家数十，君悉钩治使归其主。坊人不忧为里正，自苏君始也。
　　苏君讳安世，字梦得。其先武功人。后徙蜀，蜀亡，归于京师，今为开封人也。曾大考讳进之，率府副率。大考讳继，殿直。考讳咸熙，赠都官郎中；君以进士起家三十二年，其卒年五十九。为广西转运使，而官止于屯田员外郎者，以君十五年不求磨勘也。君娶南阳郭氏，又娶清河某氏。子四人：台文，永州推官；祥文，太庙斋郎；炳文，试将作监主簿；彦文，未仕。女子五人：适进士会稽江松，单州鱼台县尉江山赵扬，三人尚幼。君既卒之三年，嘉祐二年十月庚午，其子葬君扬州之江都东兴宁乡马坊村。而太常博士知常州军州事临川王安石，为之铭曰：
　　皇有四极，周绥以福。使维苏君，奠我南服。亢亢苏君，不圆其方，不晦其明，君子之刚。其枉在人，我得吾直。谁怼谁愠！祗天之役。日月有丘，其下冥冥，昭君无穷，安石之铭。
　　○王介甫临川吴子善墓志铭
　　临川吴氏，有子兴宗，字子善。年二十丧母，而其父以生事付之，则先日出以作，后日人以息。日午矣，家一人未饭，其夫妇必尚空腹；天寒矣，家一人未纩，其夫妇必尚单衣。盖如此者二十年而父父终，三十年而己死。凡嫁五妹，办数丧，又以其筋力之馀，及于乡党。苟有故，必我劳人佚，先往后归。而尤笃于友爱，见弟有过，则颜色愈温，须饮酒欢极之间，乃微示以意。既而即泣下，曰：“吾亲属我以汝，吾所以不避艰险者，保汝而已。”其弟终感悟悔改为善士，以文学名于世。此待其弟乃尔，若于他人，则绝口不涉其非。然里中少年闻其謦咳之音，往往逃匿；若匿不及，则俯首恐愧。而尝有所絓，一至讼庭，及著械，同絓数十人为之皆哭，掌狱者惊起白守，守立免焉，其见畏爱多此类！某谓其父为诸舅，甚知其所为，故于其弟子经孝宗之求志以葬也，为道而不辞。
　　子善尝应进士举，后专于耕养，遂不复应。其死以治平四年八月九日，而十二月十五日，与其母黄氏共葬于灵源村父墓之域中。父讳偃，亦有行义，用疾弗仕。祖讳表微，尚书屯田员外郎。曾相讳英，殿中丞。初妻姓王氏，一男良弼，皆前卒。再娶杨氏，生荛、适、枉，荛始九岁。而四女，幼者一岁云。
　　○王介甫葛兴祖墓志铭
　　许州长社县主簿葛君，讳良嗣，字兴祖。其先处州之丽水人，而兴祖之父，徙居明州之鄞，兴祖葬其父润州之丹徒，故今又为丹徒人矣。曾大父讳遇，不仕。大父讳盱，赠尚书都官郎中。父讳源，以尚书度支郎中，终仁宗时。度支君三子，当天圣、景祐之间，以文有声，赫然进士中。先人尝受其挚，阅之终篇，而屡叹葛氏之多子也。既而三子者，伯、仲皆蚤死，独其季在，即兴祖。
　　兴祖博知多能，数举进士，角出其上。而刻励修洁，笃于亲友，慨然欲有所为，以效于世者也。年四十馀，始以进士出仕州县。馀十年，而卒穷于无所遇以死。嗟乎！命不可控引，而才之难恃以自见盖久矣。然兴祖于仕未尝苟，闻人疾苦，欲去之如在己。其临视，虽细故，人不以属耳目者，必皆致其心。论者多怪之，曰：“兴祖且老矣，弊于州县，而服勤如此。”余曰：“是乃吾所欲于兴祖；夫大仕之则奋，小仕之则怠忽以不治，非知德者也。”兴祖闻之’，以余之言为然。
　　兴祖娶胡氏，又娶郑氏，其卒年五十三，实治平二年三月辛巳。其葬以胡氏祔，在丹徒之长乐乡显扬村，即其年十一月某甲子也。兴祖三男子，蘩、蕴皆有文学，蘩许州临颍县主簿，蕴邓州穰县主簿，苹尚幼也。四女子，皆未嫁云。铭曰：
　　蹇于仕以为人尤，不愁施以年，孰主孰谋？无大憾于德，又将何求？
　　○王介甫金溪吴君墓志铭
　　君和易罕言，外如其中，言未尝极人过失。至论前世善恶，其国家存亡、治乱、成败所由，甚可听也。尝所读书甚众，尤好古而学其辞，其辞又能尽其议论。年四十三，四以进士试于有司，而卒困于无所就。其葬也，以皇祐六年某月日，抚州之金溪县归德乡石廪之原，在其舍南五里。当是时，君母夫人既老，而子世隆、世范皆尚幼。三女子，其一卒，其二未嫁云。
　　呜呼！以君之有，与夫世之贵富而名闻天下者计焉，其独歉彼耶？然而不得禄以行其意，以祭以养以遗其子孙以卒，此其士友之所以悲也。夫学者将以尽其性，尽性而命可知也。知命矣，于君之不得意，其又何悲耶？铭曰：
　　蕃君名，字彦弼，氏吴其先自姬出。以儒起家世冕黻，独成之难幽以折，厥铭维甥订君实。
　　○王介甫仙源县太君夏侯氏墓碣
　　仙源县太君夏侯氏，济州巨野人。尚书驾部员外郎讳晟之子，翰林侍读学士、尚书户部侍郎谯公讳峤之孙，赠太子太师讳浦之曾孙，尚书兵部员外郎、知制诰、知邓州军州事、阳夏公谢氏讳绛之夫人，太常博士、通判汾州军州事景初之母，年二十三卒。后五年，葬杭州之富阳。于是时，阳夏公为太常丞秘阁校理，博士生五岁矣’，而其女兄一人亦幼。又十五年，康定二年，博士举夫人如邓，以合于阳夏公之墓，而临川王某书其碣曰：
　　夫人以顺为妇，而交族亲以谨；以严为母，而抚媵御以宽。阳夏公之名，天下莫不闻，而曰：“吾不以家为恤六年于此者，夫人之相我也。”故于其卒，闻者欲其有后，而夫人之子果以才称于世。呜呼！阳夏公之事在太史，虽无刻石，吾知其不朽矣。若夫夫人之善，不有以表之隧上，其能与公之烈相久而传乎？此博士所以属予之意也。予读《诗》，惟周士大夫侯公之妃，修身饬行，动止以礼；能辅佐劝勉其君子，而王道赖以成，盖其法度之教非一日，而其习俗不得不然也。及至后世，自当世所谓贤者，于其家不能以独化，而夫人卓然如此，惜乎其蚤世也。顾其行治，虽列之于风以为后世观，岂愧也哉！
　　○王介甫曾公夫人万年县太君黄氏墓志铭
