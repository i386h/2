<!-- { "loadSidebar": true } -->
　　呜呼万物沄沄随川而东金石独止何心于逢天地雷雨草木争长松栢不春以听年往惟公岂弟而勇沉足以制羣轻之命重迟而志厚可以寄不御之权若拙也而巧于慎独之行若讷也而辩于得意之言孝友蒸蒸内行玉雪律贪敦薄无有玷缺心醉六经仕则面墙公为郡邑禁止令行往在熈宁弼臣造膝诬公怀奸不工应卒公蹈其机寤乃自陈人言公枉我则观仁虽疾犹美如西子颦元祐初政公又大谏不忮不侵【一作陵】体国而论公于相士如九方臯遗其皮毛论其絶尘凡在缙绅多自公出辕下千里皆载称述公侍母疾结带三年劳勤恐忧鬓须皤然流落归来公亦既病犹望公起典司国柄去归淮南公病益侵人物然我忧其深二月丁酉公择去化厥明戊戌公亦命驾邦国殄瘁诗人永怀失二长者我心险哀我初知书许以逺器馆我甥室饮食教诲道德文章亲承讲画有防有范至今为则小人有亲又有官箴公丧不临敛不抚衾遡风霣涕亦陨我心维当絶弦以报知音平生斗酒同此臭味敬奠以闻其举斯觯
　　将葬叔父给事祭文
　　呜呼叔父躬行之节足以律贪敦薄立朝之义足以尊主庇民虽隂功隠德润泽天下之半于叔父之志百未一伸歳在壬申天殱德人病不能朝牖下拖绅啓手啓足无媿明神皜乎其白不可淄确乎其坚不可磷我欲归怨于人与人无恶我欲归怨于天天既生德尚有遗美与世作则挽车在行无泪续哭松栢降霜临穴惴栗我等在世百身何赎终天一觞心陨于谷
　　代四十五弟祭伯父给事文
　　呜呼我少不天从母霜露终岁归只又失所怙幼小近市未闻诗书不知母慈不如鸟乌越在田间瞻望千里金玉之音言提其耳手足之故饮之食之教之诲之维我伯父没身之泽尚以荣我防负丘山几何不堕伯父之教终不可忘入则在室升则在堂自今至于后日束身脩行不瘝于官我母之庆思孝思纯防甘温凊有违斯言天实殛之酌酒陨心终天一辞
　　叔父十九先生祭文
　　呜呼叔父孝恭慈仁足以助乡官之化明哲淑慎足以追大雅之风数术穷天地而谈万物之宗学问贯古今而参百虑之致先生既无求于世世亦无求于先生所以耋老诗书陆沉丘壑功烈无述文章不昭岂不悲哉昔在田里侍坐从行饱闻金玉之音实入芝兰之室清规映俗孰能磷淄和气格人不以声色子弟之过不畏乡评而恐达先生之耳邑里之讼不之公府而求直先生之庭维先生匿智韬光就隂息迹惕畏几于数马清慎过于辞金见贤思齐如将弗及闻人之过黙而识之故能上下之交纎介无悔耆艾之岁宴安就闲致功岩穴之间不复经纶之梦谓当康彊百岁保我后生不图旤凶日月遄尽诲言在耳叔父何之酌酒盈觞不见平生之笑语霣泣伏地岂其黄壤之听闻哀哉奈何尚飨
　　代祭王朝议文
　　维元丰六年岁次癸亥十一月壬寅朔七日戊申赵郡李氏二姨谨以清酌时羞之奠致祭于故提举朝议姨夫之灵惟君孝友敦睦刑于室家信厚忠纯载在婚友恤孤振乏设心慈仁问道好贤不迩声色宦学自力亷能显闻岭南五郡去思犹在谓宜黄髪以庇本支厌世去仙中夀而止惟我女弟早乘鱼轩抱擕孤孙哀疚何忍婚姻之故酌以告别皎如平生尚克来飨
　　母夀光县太君祭非熊文
　　维元祐四年岁次巳巳三月壬申朔十二日癸未母夀光县太君李氏以清酌时羞之奠致祭于幼子二十四郎之灵呜呼康州捐馆汝在怀抱从我囏厄糊口四方以余嫠孀致汝昏晩命之竒蹇赵氏不减既壮而鳏六见寒暑择对龃龉迄以无家予负于天令汝暴横心摧肝裂何地寄哀白日昭昭弃我何适维汝乳母乳我三子皆不中身祸酷如此汝念乳母在后而单我尚抚之如三子存吾年七十眼足跌汝归殡宫不得临穴拍棺一恸泪尽唯血呜呼哀哉
　　代兄祭非熊文
　　维元祐八年岁次癸酉正月已卯朔二十九日乙未兄大临以清酌时羞之奠昭告于亡弟非熊之灵尔竞豪爽快才不【阙二字】可以亢宗闻之先亲禀命不融不能中身客土风露草【阙一字】既陈痛我手足我哀如新我等不天安康弃养以尔同归及兹大塟台平之原先君所卜其杉其松竁以昭穆二月戊申安康祖行尔亦就次思如平生别酒一觞有泪从横【右皆家传】
　　祭圜明大师文【先生有与元陟賛府书中云圜明塔铭祭文中已其之者铭中更不复出也】
　　维元符三年岁次庚辰九月甲子朔初四日丁卯山谷老人黄某敬以龙茗水沉时菓斋蔬致祭于故圜明大师无演公之灵曰呜呼圜明万人之杰千人之英向使为儒师友琢磨庸讵不为子云长卿向使为吏为师为长庸讵不为翁归张敞蚤被佛缚于师有光笔端舌本什公支郎以檀严佛能轩能轾不作则巳作必駴世文章记问图画书诗人一为多独能兼之一朝弃家天脱其覊浮江下汉访道求师譬如苍龙蜕其大身留体一发巻藏自珍往虽出家日用世灋作无义语覆不净业行求正眼还我光明作为雷霆以雨四溟方行万里出门折轴清明粹温今见朽骨归船雨泣天容涔涔我羞清供如公初心尚飨
　　彭城叔母祭文
　　呜呼昔在叔母有斋采蘩嫓德主馈人无间言娠子孝友令承几筵中身不考何罪于天天涯闻哀不能骏奔匶旌东来哭于国门迁次十年客非吾土双井之原今复其所某等幼小抚怜备闻教语音犹在耳瞻仰无处哭挽灵车泪落樽爼
　　祭乐夫人文
　　呜呼夫人礼足以承祀义足以托孤风雨抱雏迄今燕居我有息女往奉盥栉夫人慈之如女在膝不见顔色今二十年淮安之下卜维新阡山川悠逺不闻哭挽千里牲酒以寄缱绻
　　十八弟新妇裴氏祭文
　　呜呼夫人徽柔懿恭承亲祈祈诸妇率从谓当有子以亢我宗如何不淑奄忽觏凶我与汝父兄弟朋友昔见襁褓今见旌柩恩情之痛倍絶伦等抚心祖行以文荐酒
　　十九弟新妇李氏祭文
　　呜呼惟舅氏之玉女徽柔顺从归我季子家人相庆宜受象服以蕃子姓如何不淑逢此百凶儿陨于褓遂弗寤兴平生家庭言不出口临絶之音甚义而礼孰予之美而夺其龄临觞一哭谁不失声呜呼哀哉
　　又将葬祭文
　　呜呼夫人舅氏季女黄芝紫兰润泽露雨选对一时归我季深似不能言家人归心有子不淑身亦夭横生人之痛哀可陨性昔在舅氏育我诸孤视尔兄弟粲然不殊临丧一恸痛在手足酌酒祖行瘗此佳玉呜呼哀哉
　　祭十一舅母安福县君范夫人文
　　呜呼夫人令德孝恭佐我元舅肃雍于宫柔不选懦刚不忌克谁傅谁师金玉天质螽斯多子扶牀坐膝笑之怒之慈视如一夫人归止不及皇姑事我安康进掖退扶酒肴枕簟温清起居妇拜姑老尊重则傲猗嗟夫人老而克孝谁不淑夀大国楚秦孰是夫人而不中身儿皆诗书女亦箴紩得丧秋毫彼亦何防庭坚等来自江南哭奠藁葬毁瘠余生哀深母党

　　山谷别集巻七
　　钦定四库全书
　　山谷别集巻八
　　宋　黄庭坚　撰
　　行状
　　叔父给事行状
