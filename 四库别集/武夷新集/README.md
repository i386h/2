<!-- { "loadSidebar": true } -->
　　钦定四库全书　　　　　集部三
　　武夷新集　　　　　　　别集类二【宋】
　　提要
　　【臣】等谨案武夷新集二十巻宋杨亿撰亿有厯代铨政要略已著录宋史亿本传载所着有括苍武夷颍隂韩城退居汝阳蓬山冠鼇诸集及内外制刀笔艺文志所著录者惟蓬山集五十四巻武夷新编集二十巻頴隂集二十巻刀笔集二十巻别集十二巻汝阳杂编二十巻銮坡遗札二十巻较本传所载已不相符陈氏书录解题谓亿所着共一百九十四巻馆阁书目犹有一百四十六巻今俱亡佚所存者独武夷新集及别集而已武夷新集者亿景徳丙午入翰林明年辑其十年以来诗笔而自序之别集者避谗归阳翟时作也此本但有武夷新集则别集又亡矣别本或题曰杨大年全集误也凡诗五巻杂文十五巻大致宗法李商隠而时际升平舂容典赡无唐末五代衰飒之气田况儒林公议称亿在两禁变文章之体刘筠钱惟演辈皆从而斆之时号杨刘三人以诗更相属和极一时之丽惟石介不以为然至作怪记以讥之见所着徂徕集中近时呉之振作宋诗钞遂置亿集不录未免随声附和观苏轼深以介説为谬至形之于奏牍知文章之不可以一格限矣乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书　　　　　集部三
　　武夷新集目录　　　　　别集类二【宋】
　　巻一
　　诗【格律体一】
　　巻二
　　诗【格律体二】
　　巻三
　　诗【格律体三】
　　巻四
　　诗【格律体四】
　　巻五
　　诗【格律体五】
　　巻六
　　颂
　　记
　　巻七
　　序
　　巻八
　　碑
　　表
　　碣
　　巻九
　　墓志【一】
　　巻十
　　墓志【二】
　　巻十一
　　墓志【三】
　　述
　　行状
　　巻十二
　　防问
　　表状【一】
　　巻十三
　　表状【二】
　　巻十四
　　表状【三】
　　巻十五
　　表状【四】
　　巻十六
　　表状【五】
　　巻十七
　　表状【六】
　　巻十八
　　表状【七】
　　书
　　巻十九
　　慰【一】
　　巻二十
　　慰【二】
　　祭文
　　斋醮文













　　武夷新集原序
　　予咸平戊戌嵗九月受诏知括苍郡逮十有二月戊子朏始逹治所凡再更年籥复朝于京师未半载入西台掌诰命迄景徳三祀龙集丙午仲冬之七日被召入翰林防庚戌诏书许百执事以旬休出沐颇燕居多暇因取十年来诗笔条次为二十编目之曰武夷新集盖山林之士不忘维桑之情雕篆之文窃懐敝帚之爱命题之意良在是也予亦励精为学抗心希古期漱先民之芳润思觌作者之壸奥而志力浅局襟灵底滞大惧夫絶膑于龙文之鼎伤吻于蚁封之埓非不勉也恐致败焉亦由鳬鹤之质自然胡能损益姜桂之性素定岂可变迁鸿丽之客当见恕矣輙将假词大手序以冠篇又虑其相先与进掩瑕溢美刻画无盐秖足益其陋穿凿混沌弥以防其真故不避乎厚顔聊援笔以自述云耳峕丁未嵗十月晦日翰林学士朝散大夫行左司谏知制诰同修国史判史馆事柱国虢略县开国子食邑六百戸赐紫金鱼袋杨亿序














　　武夷新集原序
　　钦定四库全书
　　武夷新集巻一　　　　　　宋　杨亿　撰诗一【六十九首】
　　奉和御制社日诗
　　仙掌凌空沆瀣秋大田多稼似云浮天边霁景芙蓉阙江上残芳杜若洲东观羣儒宣宴乐南荆遗俗重嬉游宸章忽降容瞻覩疑是神负九畴
　　奉和御制重阳五七言诗
　　宸居瑞霭重阊阖正来风憀栗惊秋气丰穰美嵗功晓烟篱菊嫩霄露畹兰红重九登髙防欢娱处处同民在华胥正乐康髙秋宾雁指衡阳蒹葭渐见凝清露鶗鴂先惊歇众芳节值登髙真胜防年逢大有是殊祥宸心悦豫流新唱星汉垂文示八方
　　奉和圣制南郊礼毕五言六韵诗
　　燔柴就阳位烟燎逹髙穹扫地铏防洁严更鼓角雄天心侔兑悦皇泽比春融帝享惟馨徳民苏解愠风周郊四祭重汉畤五祠同灵贶昭感神光望拜中
　　奉和御制契丹出境将议回銮五言六韵诗
　　戎辂巡河右天威詟鬼方五营开细栁三令凛飞霜氛祲消千里声明耀八荒灵旗风助顺黄道日呈祥偃革边关静回銮海县康欣陪从臣末归跸奉髙骧
　　奉和御制南郊七言六韵诗
　　洁斋恭已奉苍旻报本圜坛备物陈酒缩楚茅三献毕灰飞嶰管一阳新髙空瑞气长随辇永夕清霜暗湿巾泰畤迎年严汉祀六宗祈福盛虞禋鸿恩涣汗霑穷发睿藻昭回动紫宸庶彚熈熈蒙帝力徒知击壤効尧民
　　奉和御制喜降时雪七言四韵诗
　　一夕香街布玉尘檀栾劲节露贞筠兎园置酒皇欢洽栢殿赓歌睿唱新麦秀原田初望嵗花开苑树忽惊春丰穰荐瑞民心悦髙下还随帝泽均
　　后苑赏花应制【以时字为韵咸平四年三月十八日】
　　宫花如锦水连漪翠辇寻芳正是时禁苑定知人未识朱栏除有蝶偷窥艶烘晓日迷天仗香逐轻风落酒巵何幸微臣陪镐宴蓬壶春漏正迟迟
　　又应制赋射弓诗【以弓字为韵六韵】
　　水涨方塘緑花开禁籞红同瞻万乗主亲御六钧弓曲应驺虞节春回太皥功还湏殪大兕何只落惊鸿一箭天山定三边虎穴空浔阳射蛟者宁与此时同
　　后苑赏花应制【以春字为韵成平五年三月】
　　云罗霞绮媚芳辰琼圃花开烂漫春风递清香随凤辇波涵倒影落龙津仙葩四照烘初日浓艶千苞赐近臣向晩天街戴归处游蜂舞蝶自随人
　　宣召赴龙图阁观太宗御书应制【五年十月】
　　非烟葱蔚苍龙阙紫府深沉大帝居羣玉中天开防府神温洛荐图书珠宫岑寂经行处金简荧煌拭目初曾是先朝受恩者因探禹穴涕涟如
　　后苑赏花钓鱼应制【六年三月十六日奉圣防以芳字为韵】
　　宜春小苑斗城旁锡宴羣仙奉紫皇汉沼乳鱼偏傍钓青陵舞蝶自寻芳波平鼇背浮昆阆日转金茎艶赭黄满酌流霞侍臣醉暖风宫蘂杂炉香
　　别赋赏花一首【不曾进】
　　仙山灵沼五城西晓日花光照彩霓露濯冰蚕铺瑞锦风吹水麝拆香脐芳葩散采添蜂蜜红片狂飘杂燕泥曾识壶中旧春色桃源重到路犹迷
　　龙图阁防宴应制【景徳二年四月卄一日】
　　册府藏书在紫微退朝稽古助论思中天召宴衢樽满乙夜观文列象垂防鳯翩翻巢绮阁灵夭矫冠金碑大风发唱羣臣和元首康哉庶绩熙
　　秘阁赐防送右谏议大夫种放得假归终南山应制
　　琐闱聊辍皁囊封赐告归寻一畆宫关路蒲轮千里逺岩扉蕙帐几年空百壶天酒凝甘露二雅宸章揜大风旧隠暂还非乆住心期献可沃尧聪
　　初至郡斋书事【到处州巳后】
　　地去京华逺年逢旱暵余羣胥同黠马比戸甚枯鱼煦妪心空切澄清志莫舒棼丝殊未治错节讵能除听讼棠隂宻行春栁影踈宾筵求婉画僧舍问真如逾月窥除目经时絶传车素餐徒自饱投刃岂曾虚盈耳嫌敲扑堆牀猒簿书故园无数舍长日叹归欤
　　次韵和十六兄先辈见寄
　　秋风苦忆鲙霜鳞暂剖铜符出紫宸一路雪寒多挟纩几程山险欲摧轮清香扑鼻梅林近秀色凝眸麦垅新闭閤草终寂寞下车为政尚因循寻僧不厌携笻逺爱客宁辞举白频簿领孜孜防黠吏丘园矻矻访通民鱼盐自与沧溟接鸡犬仍将白社隣官满防须抛印绶武夷归去作闲人
　　次韵和章子美对雪
　　破腊连空粉絮飘离离一畨长山苗旗亭谁氏来沽酒台笠何人去采樵背日旋依松涧积迎风先傍药畦消袁安此际偏无頼独揜闲门对一瓢
　　送章頔归乡
　　芜秽休嗟负郭田蹉跎自过鹿鸣筵荆山玉璞空三献梁苑风尘已十年防入禁中犹未报赋成都下早曾传独携书劒归闽岭共泛烟波入楚天猎猎酒旗邀举白招招渔艇劝烹鲜棊枰鬭胜疑成癖砧杵惊愁几废眠驿路数程烦托乗郡斋终日喜谈如何弃我还家去相送津亭一黯然
　　郡斋即事书懐十二韵呈诸官
　　长乐踈钟自厌闻汉庭谁不惜离羣舟浮一水波澜濶路入千山杳霭分郡閤先忧迷簿领村田聊得问耕耘疲民深喜犹安堵【去年小俭幸免流亡】黠吏那知便舞文【盐酒案吏陈元凯受赇为奸舞文变法其事已败】照胆求瑕空察察饮冰为政漫云云台已分嘲扬子桑野须防诮使君别派东倾连涨海故园西望隔晴氛黛铺逺岫秋将晩绮散余霞日欲曛小槛报春梅烂漫满空呈瑞雪缤纷题诗到处寻红叶置酒终朝看白云符竹偶分慙出守櫜鞬暂佩愧从军石渠旧署频牵梦室有芝兰阁有芸
　　郡斋西亭即事十韵招丽水殿丞武功从事
　　郡斋退食复何为纵目西亭景物竒叠嶂雨余泉眼出澄潭风静钓丝垂城临古戍寒芜阔路转荒村野彴危几处唱歌闻白纻谁家酤酒见青旗蝶随游妓穿花迳犬吠行人隔槿篱桃李成蹊春尽后鱼盐为市日中时桑麻万顷晴氛散丝竹千门夕照移吟际岭云飞冉冉望中垅麦秀离离烟迷乔木莺迁早水满芳塘鹭下迟鹤盖翩然肯相顾主人终宴岂知疲
　　送张彛宪归乡
　　处处春波满稻畦海棠零落子规啼一麾逺郡方留滞十里长亭又解携后夜滩声妨客梦初晴云物入诗题到家为问田园事桃李犹应有旧蹊
　　送韩永锡归阙【永锡业三传又善小篆】
　　缙云六载掌关征学得阳冰小篆成逋客几人曾识面【髙士頴川陈髙君之执友】仙山到处便题名桑郊又是乗轺去铃閤虚烦解榻迎旧读春秋究微防何湏苦説不知兵次韵和致仕李殿丞寅见寄之什因以纪赠【李公寓居歴阳近徙于洪井】
　　乡国驰名几十春鸣臯一旦九天闻翔鸾栖棘曾为吏金鼎调梅未致君百里象雷嫌碌碌【公尝权歴阳县政】片言折狱厌云云【公任三衢司理数考】诗名已是齐康乐笔力何曾减右军抗表忽然干凤扆拂衣殊欲谢人羣都縁梁苑慵为赋且免钟山被勒文清夜独吟牛渚月髙秋时望帝乡云鲤庭禀训门逾盛兰畹传芳气益薫尽室逺依洪井侧直钩犹钓楚江濆西山有药应须饵待看蜺旌入紫氛
　　京师故人有以陇西鹦鹉遗予者因畜养之去年出守缙云提挈而至性灵甚慧触类能言公退翫之常若不足忽遇疾而逝因命瘗于小园作诗一章聊以追悼识者无罪予以贵畜也
　　陇山秋树旧巢倾逺向江东逐斾旌去国梦魂应缭绕入春喉舌渐分明一声警露何慙鹤百啭迁乔肯让莺终日雕笼心不恋经年丹觜色犹轻思归悒悒因成疾顾主依依尚有情死小园芳草地夜来经雨緑苔生
　　丽水甄殿丞移疾请告
　　数日不逢黄叔度胷中鄙恡一时生如何民瘼偏能疗却是诗魔未得平夏景清和妨命驾台寂莫阻飞觥欲亲髙论无由得须作文殊问疾行
　　威上人
　　五蕴巳空诸漏尽冡间行道十年余吟成南国碧云句读徧西方贝叶书清论弥天居士伏髙情出世俗流踈问师心法都无语笑指孤云在太虚
　　次韵和系郡斋书事之什【系今名化】
