<!-- { "loadSidebar": true } -->
　　臣闻《六经》之治，贵於未乱，兵家之胜，贵於未战。二者皆微，然而大事之本，不可不察也。今单於上书求朝，国家不许而辞之，臣愚以为汉与匈奴从此隙矣。本北地之狄，五帝所不能臣，三王所不能制，其不可使隙甚明。臣不敢远称，请引秦以来明之：
　　以秦始皇之强，蒙恬之威，带甲四十馀万，然不敢窥西河，乃筑长城以界之。会汉初兴，以高祖之威灵，三十万众困於平城，士或七日不食。时奇谲之士，石画之臣甚众，卒其所以脱者，世莫得而言也。又高皇后尝忿匈奴，群臣庭议，樊哙请以十万众横行匈奴中，季布曰：「哙可斩也，妄阿顺指！」於是大臣权书遗之，然后匈奴之结解，中国之忧平。及孝文时，匈奴侵暴北边，候骑至雍甘泉，京师大骇，发三将军屯细柳、棘门、霸上以备之，数月乃罢。孝武即位，设马邑之权，欲诱匈奴，使韩安国将三十万众徼於便地，匈奴觉之而去，徒费财劳师，一虏不可得见，况单於之面乎！其后深惟社稷之计，规恢万载之策，乃大兴师数十万，使卫青、霍去病操兵，前后十馀年。於是浮西河，绝大幕，破颜，袭王庭，穷极其地，追奔逐北，封狼居胥山，禅於姑衍，以临瀚海，虏名王贵人以百数。自是之后，匈奴震怖，益求和亲，然而未肯称臣也。
　　且夫前世，岂乐倾无量之费，役无罪之人，快心於狼望之北哉？以为不壹劳者不久佚，不暂费者不永宁，是以忍百万之师，以摧饿虎之喙，运府库之财，填卢山之壑，而不悔也。至本始之初，匈奴有桀心，欲掠乌孙，侵公主，乃发五将之师十五万骑猎其南，而长罗侯以乌孙五万骑震其西，皆至质而还。时鲜有所获，徒奋扬威武，明汉兵若雷风耳。虽空行空反，尚诛两将军。故北狄不服，中国未得高枕安寝也。逮至元康、神爵之间，大化神明，鸿恩溥洽，而匈奴内乱，五单於争立，日逐、呼韩邪携国归化，扶伏称臣，然尚羁縻之，计不颛制。自此之后，欲朝者不距，不欲者不强。何者？外国天性忿鸷，形容魁健，负力怙气，难化以善，易隶以恶，其强难诎，其和难得。故未服之时，劳师远攻，倾国殚货，伏尸流血，破坚拔敌，如彼之难也；既服之后，慰荐抚循，交接赂遗，威仪俯仰，如此之备也。往时尝屠大宛之城，踏乌桓之垒，探姑缯之壁，籍荡姐之场，艾朝鲜之旃，拔两越之旗，近不过旬月之役，远不离二时之劳，固已犁其庭，扫其闾，郡县而置之，云彻席卷，后无馀灾。惟北狄为不然，真中国之坚敌也，三垂比之悬矣，前世重之兹甚，未易可轻也。
　　今单於归义，怀款诚之心，欲离其庭，陈见於前，此乃上世之遗策，神灵之所想望，国家虽费，不得已者也。奈何距以来厌之辞，疏以无日之期，消往昔之恩，开将来之隙！夫款而隙之，使有恨心，负前言，缘往辞，归怨於汉，因以自绝，终无北面之心，威之不可，谕之不能，焉得不为大忧乎！夫明者视於无形，聪者听於无声，诚先於未然，即蒙恬、樊哙不复施，棘门、细柳不复备，马邑之策安所设，卫、霍之功何得用，五将之威安所震？不然，壹有隙之后，虽智者劳心於内，辩者毂击於外，犹不若未然之时也。且往者图西域，制车师，置城郭都护三十六国，费岁以大万计者，岂为康居、乌孙能逾白龙堆而寇西边哉？乃以制匈奴也。夫百年劳之，一日失之，费十而爱一，臣窃为国不安也。惟陛下少留意於未乱未战，以遏边萌之祸。（《汉书·匈奴传》）
　　书奏，天子召还匈奴使者，复报单於书而许之，赐雄黄金十斤。（《御览》八百十一引《扬雄集》）
　　◇对诏问灾异
　　鼓妖，听失之象也。朱博为人，强毅多权谋，宜将不宜相，恐有凶恶亟疾之怒。（《汉书·五行志》中之下：哀帝建平二年四月，御史大夫朱博为丞相，少府赵玄为御史大夫，临延登受策，有大声如钟鸣。上以问黄门侍郎扬雄、李寻，寻对，扬雄亦以为。）
　　◇答刘歆书
　　雄叩头，赐命谨至，又告以田仪事，事穷竟，白案显出，甚厚，甚厚。田仪与雄同乡里，幼稚为邻，长艾相更，视觊动精采，似不为非者，故举至日雄之任也。不意淫迹暴於官朝，令举者怀赧而低眉，任者含声而宛舌。知人之德，尧犹病诸，雄何惭焉？叩头叩头。又敕以《殊言》十五卷，君何由知之？谨归诚底里，不敢违信。雄少不师章句，亦於五经之训所不解。尝闻先代轩之使，奏籍之书，皆藏於周秦之室。及其破也，遗弃无见之者，独蜀人有严君平、临邛林闾翁孺者，深好训诂，犹见轩之使所奏言。翁孺与雄外家牵连之亲，又君平过误，有以私遇少而与雄也。君平财有千言耳，翁孺梗概之法略有。翁孺往数岁死，妇蜀郡掌氏子，无子而去。而雄始能草文，先作《县邸铭》、《玉佴颂》《阶闼铭》，及《成都城四隅铭》。蜀人有杨庄者，为郎，诵之於成帝。成帝好之，以为似相如。雄遂以此得外见。（《文选·甘泉赋》注无「外」字。）此数者，皆都水君常见也，故不复奏。雄为郎之岁，自奏少不得学，而心好沈博绝丽之文，愿不受三岁之奉，且休脱直事之繇，得肆心广意，以自克就，有诏可不夺奉。令尚书赐笔墨钱六万，得观书於石室，如是后一岁，作绣补灵节龙骨之铭，诗三章。成帝好之，遂得尽意，故天下上计孝廉及内郡卫卒会者，雄常把三寸弱翰，赉油素四尺，以问其异语，归即以铅摘次之於椠，二十七岁於今矣，而语言或交错相反，方覆论，思详悉集之燕其疑。张伯松不好雄赋颂之文，然亦有以奇之，常为雄道，言其父及其先君喜典训，属雄以此篇目，颇示其成者。伯松曰：「是悬诸日月不刊之书也。」又言恐雄为《太玄经》，由鼠坻之与牛场也，如其用，则实五稼，饱邦民，否则为粪，弃之於道矣。而雄般之，伯松与雄独何德慧，而君与雄独何谮隙，而当匿乎哉。其不劳戎马高车，令人君坐帏幕之中，知绝遐异俗之语，典流於昆嗣，言列於汉籍。诚雄心所绝极，至精之所想遘也。扶圣朝远照之明，使君宀求此，如君之意，诚雄散之之会，死之日，则今之荣也。不敢有贰，不敢有爱，少而不以行立於乡里，长而不以功显於县官，著训於帝籍，但言词博览翰墨为事。诚欲崇而就之，不可以遗，不可以怠。即君必欲胁之以威，陵之以武，欲令入之於此，此又未定，未可以见。今君又终之，则缢死以从命也。而可且宽假延期，必不敢有爱。雄之所为，得使君辅贡於明朝，则雄无恨，何敢有匿？唯执事图之，长监於规绣之就，死以为小，雄敢行之，谨因还使，雄叩头叩头。（《方言》、《古文苑》、《艺文类聚》八十五。）
　　◇与桓谭书
　　望风景附，声训自结。（《文选》任《王文宪集序》注。）
　　◇答桓谭书
　　长卿赋不似从人间来，其神化所至邪？大谛能读千赋，则能为之。谚云：「伏习象神，巧者不过习者之门。」（杨慎《赤牍清裁》。案《西京杂记》子云曰：「长卿赋不似人间来，其神化所至邪？」《意林》载桓谭《新论》云：「扬子云工於赋，王君大习兵器。余欲从二子学。子云曰：『能读千赋则善赋。』君大曰：『能观千剑则晓剑。』谚曰『伏习象神巧者，不过习者之门。』」《北堂书钞》一百二引桓子《新论》云：「余少好文，见扬子云赋，欲从学，子云曰：「能读千赋则善之矣。』《艺文类聚》五十六引桓子《新论》云：『余素好文，见子云工为赋，欲从之学。子云曰：『能读千赋，则善为之矣，』用修缀拾成文，唯加「大谛」二字，然谚云以下，是桓谭语，非子云语也。此与《答郭威书》，张溥《百三家》、梅鼎祚《文纪》皆入录，今姑不删。）

卷五十三
◎扬雄（三）
　　◇难盖天八事
　　其一云：日之东行，循黄道，昼中规，牵牛距北极北百一十度，东井距北极南七十度，并百八十度，周三径一。二十八宿周天，当五百四十度。今三百六十度，何也？
　　其二曰：春秋分之日正，出在卯，入在酉，而昼漏五十刻，即天盖转，夜当倍昼。今夜亦五十刻，何也？
　　其三曰：日入而星见，日出而不见，即斗下见日六月，不见日六月，北斗亦当见六月。不见六月，今夜常见，何也？
　　其四曰：以盖图视天河，起斗而东入狼弧间，曲如轮。今视天河，直如绳，河也？
　　其五曰：周天二十八宿，以盖图视天。星见者当少，不见者当多。今见与不见等，何？出入无冬夏，而两宿十四星当见，不以日长短故见有多少，何也？
　　其六曰：天至高也，地至卑也，日托天而旋，可谓至高矣。纵人目可夺，水与景不可夺也。今从高山之上，设水平以望日，则日出水平下，影上行，何也？若天体常高，地体常卑，日无出下之理。於是盖天无以对也。
　　其七曰：视物近则大，远则小。今日与北斗，近我而小，远我而大，何也？
　　其八曰：视盖与车辐间，近杠毂即密，益远益疏。今北极为天杠毂，二十八宿为天辐，以星度度天，南方次地星间当数倍。今交密，何也？（《隋书·天文志》一，又《开元占经》二。）
　　◇解嘲
　　哀帝时，丁、傅、董贤用事，诸附离之者，或起家至二千石。时雄方草《太玄》，有以自守，泊如也。或嘲雄以玄尚白，而雄解之，号曰《解嘲》。其辞曰：
　　客嘲扬子曰：「吾闻上世之士，人纲入纪，不生则己，生则上尊人君，下荣父母，析人之圭，儋人之爵，怀人之符，分人之禄，纡青拖紫，朱丹其毂。今子幸得遭明盛之世，处不讳之朝，与群贤同行，历金门，上玉堂，有日矣，曾不能画一奇，出一策，上说人主，下谈公卿。目如耀星，舌如电光，壹从壹衡，论者莫当，顾而作《太玄》五千文，支叶扶疏，独说十馀万言，深者入黄泉，高者出苍天，大者含元气，纤者入无伦，然而位不过侍郎，擢才给事黄门。意者玄得毋尚白乎？何为官之拓落也？」
　　扬子笑而应之曰：「客徒欲朱丹吾毂，不知一跌将赤吾之族也！往者周网解结，群鹿争逸，离为十二，合为六七，四分五剖，并为战国。士无常君，国无定臣，得士者富，失士者贫，矫翼厉翮，恣意所存，故士或自盛以橐，或凿坏以遁。是故驺衍以颉亢而取世资，孟轲虽连蹇，犹为万乘师。
