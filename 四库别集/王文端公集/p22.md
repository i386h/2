<!-- { "loadSidebar": true } -->
　　某自总角为诸生即不喜设町畦立门户惟心所独契者欣然慕好向往之而又耻为世俗昵比之态故今入仕二十年簪绅之游徧海内而孑然若无与也非寡交之谓也不欲以不肖之身辱贤士大夫而树私交之帜于世然而心之所独契者未尝无人人自不知耳若公之贞标亮识昌言于弃灰徙木之辰时不佞尚未识公颜色而巳心向公于层霄千仞之上矣迨备员春省忝厕同寅窃见一时贤杰方矜意气竞功名而公独蹊挑不言畹兰自茁冲然有君子长者之度焉不佞乃益服公德器不可及则羡以为野鹤之在鶪羣也其慕好之深如此以是会一二名贤长者数诵公及会公却又不能自道倘所谓遐不谓之耶顷叨庇起家再侍左右庶几禀承榘诲奉以周旋而不意有重闱之戚素韠东矣别后悠悠甚惭鳏旷乞休莫遂复此羁淹朽惫之躯颠隮可待辱书齿及特布生平向往之私以见交道自有合而不在情好疏密间也世之言交者溺其分矣即不佞终身孑然宁有憾哉述以请教并候孝履良晤未卜曷任神驰 

　　○荅李二霍年丈 

　　承教经畧西镇十事章章诵之所谓固封守调兵食抚番御虏可谓尽制曲防谋无遗策矣而独有言洮河绵亘数百里边长费巨修筑为难者窃谓封疆之役但当计便利何如耳费不足惜也据大疏度量道里估计夫费工不踰三载费仅四五万金而足国家何惜此小费而不以就百芯之功哉此一事者须翁毅然决策日余是者十九俞旨行下矣草次布复不尽 

　　○荅赵见宇中丞 

　　当抚辽左时适值封倭之议残棊败着局巳大输姑且寻刼索和苟延晷刻希涂耳目而巳扶同欺蔽转换支吾凡有识知莫不惋恨固知端人正士必不肯依违迁就其间也衮钺既还夙负盛名为众所高仰者始排封议而攘臂请缨及拥节旄遂缄口不复言剿伐之事且回面佐欵而行成矣士之不可以名取言观如此世岂复有公论可凭清议可畏哉乃益服门下之卓识远见加人一等矣至于国事可忧莫大于否鬲刚正如天卿不能扶拨万分一亦复容容他尚何望如推官一事一官不点更推一官夫一官之外别有一官可推则上之不点当矣疏一日不下更延数日或旬月然后催请夫一日之事可延至数日旬月则上之留中是矣且每推辄列三四人或六七人以请若此是禹咎稷卨林植而周召毕散之佐如云也即圣代多贤亦不应取以充数使如拈阄射覆可以偶获而幸迁其待之固甚薄矣何望主上崇重之尊礼之哉昔赵中令尝荐人于宋太祖不用巳更荐之至怒而裂其牍复补牍以进再裂再补不易初言太祖竟悟使今之司铨者有缺则慎简以推推则必求其用用则必求其速上或不点则力荐其才望之宜疏或不下则直陈其缺人废事之弊不听则连章而请又不听则伏阙以俟以去就争以死生争前者被谴后者复然上即威严能无感动惟得失之念重顾忌之累多借口于调停专意于阿顺始力争而不敢继力争而不能展转柔从劲气销沮虽有执奏罔敢批鳞一请不谐便巳结舌下怯上玩遂以为常无怪乎官屡推而不点疏屡趣而不下也可胜叹哉可胜恨哉此非草野废人所宜妄议忝在臭味聊此发抒当亦不以为狂谬也 

　　○荅戴中斋年丈 

　　向侍丈京邸值时事纷纭我辈以孤危之踪能静正相依力抗摇撼虚舟任触墨守从攻心迹付天功名委命幸免堕落谗穽抵冒机锋敢望侥踰以有今日是诚梦想不及耳目所惊骤然临之且疑且郄旁皇踯躅如临渊谷如据蒺藜即丈有不能曲体其情者矣要以一念精忠天日可鉴硁硁小节山岳难移决不肯弁髦生平瓦合时俗以羞当世之士类辱三晋之山川也倘国事可为当勉图匡正或世道难挽必且以大义引还若乃壮頄以逞弟不敢也折节自全弟不为也忝在知己因以此言布之丈之心事与弟正同惟直巳守道付公论于士夫抱职守官听用舍于主上是则可为他何足计惟丈深图之 

　　○荅王用吾宪使 

　　不佞之再出也值贤友总宪中州得时聆诲提以开荒陋庶几勉自树以待旌轩之入相与共猷念佐清朝而言不当几数斯取辱自废巳矣如负道义之爱何然不佞心事他人不知贤友知之即不以册储之议谴归恐亦不能容容苟禄妨贤误或至今也贤友经世宏才殿邦重望旬宣之迹几半天下声名烨然人耳目间旦夕且当有殊擢岂羡王太常赵中丞哉彭方伯亦骎骎起矣不佞得藉手诸君子岩栖而喜可知也草草占报不悉 

　　○荅吴复庵宫谕 

　　不佞初从田间来即蒙门下诲贶之辱感承雅谊附致一椷而私衷寔未能悉也夫近日时事患在是非庞杂邪正混殽前书巳具言之乃所以庞杂混殽非邪能乱正非能乱是也邪正是非如阴阳黑白乌能乱之病在正与正角而邪者乘焉是与是评而非者附焉故君子之所争不能纤芥而一为小人所托其相仇相反乃至于水火氷炭之不相入门下试观于昔时之分曹与今日之列局然耶不然耶然则庞杂混殽非独小人之纷揉正由君子之龃龉耳不佞不量浅弱登朝以来思欲为贤人君子理其纤芥之嫌几微之郄弃细就大疏塞为通而计疏于束缊力诎于负舟不效之状有未可使闻之左右者顾何尝不扼掔而叹举门下与当事者两恨而并咎之哉门下气谊太峻故妬忌者易乘当者者器量太狭故比周者获附其于以堕于小人之术中一也然门下之过在曩时之分曹而当事者之过在今日之列局列局巳甚而分曹亦有以启之矣龚君来辱寄瑶札即拟裁谢而适值乞骸之候杜门一月遂此稽焉再奉讯章愧悚殊甚及阅绝交一书才雄辩伟义正词严孝标诵之尚避十舍第追锋突骑八面合围穷极人情不宜至此不佞前所云门下气谊太峻以今观之不又然耶幸姑善刀而藏以待宰割天下勿徒为忌者所乘而巳恃爱忠告勿以为迂 

　　又 

　　不佞自起田间再尘朝序固冀延登鸿硕共佐熙明而他人有心执焉不化比当承乏事可专图乃又荆棘布前坑穽置后向之摧抑名贤者今且延祸于不肖矣册储大典不肖初入京巳窃窥上意为女宠所惑寅年冬偶以单身守直得因太仓公之请反复转旋是以有明年传造钱粮后夫册立之旨及卯年谬从新安公请触上怒新安公既忤旨去则不肖固不应独留也逡廵数月复申前请不得科臣固争又不得反加降罚焉不肖于此时能复容容保禄耶封还内降□衣平津大义固不得不然矣惟是朝省正士坐累一空适中内外构陷之计可恨耳以闻门下得无惋叹两公子珪璋美质黼藻雄文并绍家声蔚为国器即日联翩霄汉接武瀛洲方拟修世好之缘相与切磋大业而今不可得矣匆匆附音但有驰慕 

　　○荅李克庵抚台 

　　不佞尝窃叹今天下民生凋悴风俗浇漓极矣所以然者由纪纲不振而贪墨之吏昌故民生蹙教化不兴而浮薄之士纵故风俗衰也而是纪纲教化之责内则在庙堂之上人主与大臣共握其枢外则在郡国之间抚按与司道交持其柄所谓枢与柄非诏旨宪条之谓也以综核而行黜陟之权以表率而示取舍之的权设期于不移的设期于必赴若此乃能运其枢与柄于天下而御吏吏应训士士从乲朝廷之上所为握其枢者不佞亦与一人之数焉而纪矕之弛也教化之偷也不佞何敢尽列其状顾自度其力之终不能斡旋于万一也则徒有忾叹而巳台下澄清大志底柱贞标而又填抚一方事得专制此正纪纲教化振励作新之一埘也承示大疏议肃吏治则欲慎举刺公品骘而总之参伍众论断之以虚明议惇士习则欲禁华靡戒浮颇而总之倡导自身先之以清正披诵再四不觉敛袵竦服曰何幸得闻法度之言德礼之论也夫吏治清则科求省而凋悴之民可苏士习厚则噪竞消而浇漓之俗可挽举此推之天下同志者皆能遵用其说世道之大幸也何独全楚被泽而巳惟台下毅然自信设诚而致行之景应响臻事效可立见者不佞当翘首以俟 

　　○荅邢昆田抚台 

　　不肖自席藁待命时巳月余疏巳五上而明旨未降天怒方殷草菅余生不知能幸逃于斧钺否也敢复与闻军国之事然封疆大计战欵机宜与今督抚重臣才猷勋畧或抗言于庙堂之上或折辩于台省之间则巳洇舌焦唇不遗余力矣凡老成端亮之士孰不知欵之不可轻罢将臣之不可轻议也而自临洮启祸一时蠭锐浮薄子乘机鼓噪哓哓至今又一二阅臣捕影系风随声附和间或高年大老亦从后生新进构煽诪张此等情踪台下安从睹状也不肖左枝右拒阴解阳排耳目具存旨意见在而经畧公尚以不肖为诎其功也不知不肖所以伸之者巳百倍担荷矣乃不肖朝离阁门烦嚣夕起向犹议战以坚欵而今则径议罢欵矣向犹藉欵以攻经畧而今则藉欵并侵岳峯公矣试观四十日来旨意如定拟战欵如罢免经畧宁能出一字以持国是以决边计以忧边臣否耶从此中外纷纭上下衡决势不启疆生事辱国丧师祸未但巳不肖即去之林樾而桑梓首难身家安得晏然此不待台谕下颁而自知关切所当尽力匡救者也利害安危之端巳备与濲阳东泉二公反复开说二公似皆许可欵议当终不可罢岳峰公当终不可摇惟是史酋早擒则市赏可复市赏既复则虏情驯服而欵贡可坚外患平内议亦渐衰息矣忧病中草此奉复伏希慈照 

　　○荅邓定宇太史 

　　某浅陋未尝知学每侍论说于先生其言希夷微眇茫无涯涘不啻卫文侯听古乐惛然恐卧耳则窃自嗤其鄙以为终身将不可入于道也自荷橐从执事游进而接其丰容言论冲和恬澹合体自然退而未始不服其养也微伺其所得乃在端居静坐不为私妄间隔此心真见定力并臻实际非徒谈空说妙者比始自幸其有归依有入路也熏陶久之鄙吝粗浮渐觉销减既违丽泽辄复蓁芜瞻跂之思良以颎切忽奉翰牍意在转告倍增怅然何恙不巳而有兹请凤凰千仞应龙重渊下上有时要非恒情所可测度俯惭碌碌羇栖尘网蜗涎鼯技为用几何西山有薇会且归矣伻旋附报临风恋恋不尽所言 

　　○荅郭青螺抚台 

　　承惠佳刻章章诵之窃伏羡戎务倥偬中诸将禀画受署日不暇给而军书表奏动辄千数百言事理敷畅文藻烂然犹时有余闲抒思于序纪歌咏合之闽浙诸草连篇累帙触目琳琅所谓天纵异才非耶摊之案头旦夕览玩庶几悉山川之槩剽人物之评于台下学问事功亦可管窥其万一焉非特哙炙其腴润而巳再此谢教之辱 

　　○荅王凤山抚台 

　　裁冗官汰冗饷于义甚正名甚美固筹边者所乐闻也第更制立法须参酌时势料量人情人情未谐时势不可虽管晏不能措其智蓟镇南兵果冗饷果滥前人巳曾议裁矣乃令未出而聚噪之旗巳树辕门下往事可鉴也今欲更事缓图之则须日月消磨用骤不得骤革之则须机事沉密如迅雷疾弩发则必行未有议未定而声耗先传形迹先露西来者言减台官东来者言减兵饷众耳咸属羣心既摇若此而欲其弭然□令帖然无哗难矣幸翁丈早闻其事亟会督府议状尊俎谈笑间释危疑而安反仄此曲突之功销变未形者也今伹镇之以宁静无轻有更张羣情自定夫海上之鸥驯之以无机心而巳别无他术俟督府公书至当自以意告之 

　　○荅王霁宇抚台 

