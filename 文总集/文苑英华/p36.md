<!-- { "loadSidebar": true } -->
　　岳之初成二仪气糊【一作凝】其间小积焉为丘大积焉为山山之大者曰【一作为】岳岳其数五予尸其一焉岳之尊烛日月居乾坤诸山并驰附丽其根浑浑河流从禹以来【一作従南而来】自北而奔姑射九荆巫梁岷道【一有之字】之云逺兮徒遥而賔岳之形物类无仪【二字一作不可阶】其上无齐其傍无依举之千仞不为崇抑之千仞不为卑天雨初霁三峯相差虹蜺出其中来饮河濵【一作湄】特立无朋似乎贤人守位北面似乎【二字作而】一为臣望之如云就之如天仰不见其巅肃何芊芊蟠五百里当诸侯田岳之作鬼神反覆蛟龙不敢伏若嵗大旱鞭之扑之走之驰之甘雨澜【一作烂】漫百川东逝千里而散噫气蹶不【一作然】怒乎幽岩渐于闻【一作渐于人间】其声浏浏岳之殊巧説不【一有可字】穷见于【一作乎】中天挲挲而掌峩峩而莲起者似人伏者似兽坳者似池洼者似臼欹者似弁呀者似口突者似柜【一作距】翼者似抱文乎文质乎质动乎动息乎息鸣乎鸣黙乎黙上上下下千品万类似是而非似非而是其无【一作乃】缮人事吾焉【一作安】得毕议议予【二字作今】作帝耳目相其聪眀下瞩九州在宥羣生初太易时其人俞俞其主人者始乎容成卒乎神农中间数十君姓氏可称其徒以饮食为事未有仁义时哉时哉又何【一作曷】足涖是后敬乎天成乎人者必辟其心假其神与之龄降其人故黄【一作轩辕】有盛徳蚩尤为贼生物不遂帝乃【一作轩辕】用力大事不可独治降以后牧三人有心烈火就扑其子之子其孙之孙咸明且仁虽徳之衰物其所【一作处】宜繇夏以降汤发仁以王癸受暴以亡太【一作甲】戊诵钊不敢有加唯遵【一作道】其常享国遂长天事着矣莫见乎髙而谓其茫茫予受帝命亿有万嵗而不敢怠遑臣賛之曰若此古矣祖矣大矣异【一作广】矣富矣庶矣骇矣怖矣上古之事粗知之矣而神之言又闻之矣然神起居于上宫室于下【一作上】如此而【一作之】久矣其所见何如也曰见若咫尺田千亩矣见若环堵城千雉矣见若桮水池百里矣见若蚁垤九层矣醯鸡往来周东西矣蠛蠓纷纭【一作纷】秦速亡矣蜂巢【一作窠】聫聫起阿房矣俄而复然立建章矣小星奕奕焚咸阳矣累累茧栗祖龙蔵矣其下千载更改兴壊悲愁辛苦循其上矣臣又问云【一作曰】古有封禅今读书者云得其传云【一有失其传三字】语言棼【一作纷】纶于神何如也曰若【一有知之乎三字】闻圣人抚天下【一有哀天下三字】既信于天下则因山岳而质于天不敢多物若秦皇汉武则率海内以奉祭祀图福其身【一作已】故庙祠相望坛墠迤逦盛气臭夸金玉聚薪以燔积灰以【一作如】封天下怠矣然犹歉歉【一作慊慊】不足秦由是替【一作薙】汉由是弱眀天子得贤者在位能者在职庙堂之上垂衣裳而已【一有于字】封禅存可也亡可也
　　第二【并序】　　　　　　　　逹奚珣
　　太华之山削成四面方直者五千余仞盖岳之雄也徃因行迈望之不及今来何幸作尉于兹因而赋之以歌厥美
　　华山惟岳羣岳之雄天开厥状神致其功昔与襄山连冈不絶河水长注横流曲折神元再造拓崖而两分仙掌常存倚天而迥列其后多厯年所至于夏王穷地络正乾纲绿甲之功既就圭之业有光定我祀典因为旧章同夫三事伟哉煌煌徒观其倚伏而起削成而峻作秦塞之髙标为豫州之巨镇其南接楚其北临晋嵚乎数都之间岂惟直上者五千余仭逺疑将适近若将腾氤氲緑润霮防青凝发地壁立连天石棱披重霄而自致与元气而相陵旁望羣山兮尽为幽侧犹夫南面兮用资峻极巍巍乎掩夏云之竒峯苍苍然合秋天之正色近压闗辅载枢京国此其所以为岳者也若乃人寰不逺胜气常清石含古色泉落秋声悬【一作层】岩蔽亏谓乾坤之阖辟洞壑幽邃泛雷雨之满盈怳怳乎又似龙虎潜伏鬼神含精伊彼崇林望之尽目参灏气而森秀侔防山之遥矗仙草殊品灵花异族不以无人而不芳香风丽乎函谷皆负灵造是润是黩具物灵繁故难详鞫萧条世俗髣髴神仙玉女眀祠星坛尚在羊公旧室石榻常穿雾雨迷处云巍然则知大象所存何有于古列真攸萃宁独于先国家南正司天北正司地人神不扰方岳定位森森象设之若生憺憺威棱而可畏宗伯制礼巫咸视事杀气毎登骍刚必备盖所谓敬而无黩厉夫精意此则邦之礼物也受命如响依人而荣攸歆盛徳载答嘉生不旬时作为云雨白浆既挹黄玉斯覩隤止如山永康中土此则神之叶賛也初披山岳非无壮丽或隠峯于羣岭或结根于荒裔空闻象外之谈何贵人间之世而我直两都之大道当三条之正中偏近日月髙谢纷蒙通天之气成天之功銮辂常幸声眀有融能事无爽扬言莫穷举天下而争长故难可比而崇
　　掌上莲峯赋【以题为韵】　　　　　吕令问
　　众山逦迤曽何足仰未若太华崪为之长削成三峯壁立千丈伊昔太虚结而为山伊昔巨灵拓而为掌擘开元象崛起原【疑作厚】壤当少隂而徳合秋成据丁酉而气涵金爽深沉其色菡蓞其状云霞不映而其势弥雄尘露将禆而其髙靡让掌形仙蹠石容天壮虽造次于自然若防磨于意匠晦夕雾而羣峯乍隠煦朝阳而众壑相向繇是考图籍髙为四岳之先眄灵竒势出九天之上若乃云摇羽盖鹤挂飞泉危峯并吐巨掌髙悬异蓬莱之鼇泛海若昆仑之柱承天清露降零小为盘而仰汉阳乌假道疑覆日之孤莲不但子先之霓裳时见羊公之石榻仍全况乎运唘皇家应河源而降望岂比诗歌周徳美嵩甫之生贤者哉既而岚气霁媚烟光晩浓林峦一色嵒崿千重想清虚而可覩叹攀陟兮无従歌曰苔至滑兮石无踪道不可得仙不可逢傥赐一丸生羽翼愿轻举于三峯
　　华山仙掌赋【以化作有端遥存丽壮为韵】　尹　枢
　　覧削成之峯见灵掌之状拓迹崇岫据竒叠嶂迢亭上竦赫奕东向髙踪可觌犹存二华之间纎指遥临逺蹠重霄之上尔其依峭壁据丛峦排物外抚云端羽客遐指都人竦观据开辟之殊致若腾陵而上干惟昔巨灵唘斯太华拓崇崇而乔岳西靡决浩浩而洪流东下故能遵八川安万化干厚土存中夏姜嫄歆于帝武迹可相伦伯禹遵于龙门功亦齐霸厥道可遵厥状斯存仰摧天汉遥临国门莲萼髙生如将搴撷桂枝傍倚状欲攀援试冥搜于造谅遗迹于坤元若乃傍攀冥蒙上指寥落右倚岑岭左临絶壑纷诡状之无朕谅神功之有作星坛未没必俟于捧持石皷常鸣庸非其拊搏揖之永久斯为不朽嗟列岳之所无小终南之何有喻天地唯资于一物拯沉溺岂借于烦手常抗迹于介丘乃遗芳于崇阜依乎泬寥掲彼嶕峣耸昈昈于千仭擢纎纎于九霄折若华于暮景捧丽日于晴朝既瞻眺之无斁望提携之匪遥共仰瓌姿徒懐壮丽如排雾雰似拂昏曀遐窥巨迹犹存体物之辞迥瞰崇朝暂冩凌云之势
　　仙掌赋【以指掌极瞻峩然秋碧为韵】　　　喻　餗
　　行尽烟萝仙峯隠嶙兮髙掌巍峩无得而逾扼金方之险固不言而信指秦地之山河观其赑屭削成崟岑逺蹠斡开元气剖破凝碧五千余仞兮似假扶持百二之都兮如能指画每劳瞻望徂秦适洛之人谁可攀援驾鹤骖鸾之客势比扪天形标一拳旁临而霭霭无际直上而巉巉克全稍谓动摇带晨光而耀若如同拊击闻石皷以轰然可以引羣生麾八极孤标承露之状想蓄拔山之力霁雨飞尽见毛女同掌上之人岚岫丛分封莲峯为握中之色势孤耸于岩岩形不类于纎纎拆烟雾以斯出控闗防而可瞻夕清而丹桂轮低疑将禠佩昼短而六龙驾逸似欲攀髯拏攫难穷规模酷似莓苔剥绿以盈握葛藟骈青而绕指因罅裂以文成偶嵌空而脉起齐大道之悠久挈坤维之纲纪有客西逰时当凛秋始凭轼以遐睇惟攀云而冩忧吾闻太华中立黄河西流有巨灵兮受天之命擘竒峯兮裂帛斯柔故得一带东引致洪涛而直注千寻西峙标异迹以长防况乃豫镇称雄秦城是仰沉潜之右臂斯见示化之前踪可赏岂非大壮皇都制遐荒而示诸掌
　　第二【以白帝西下黄河北来为韵】　　　　房元洛
　　造化巍巍表迹西夏蓄巨灵之赑屭择雄峯以照冩迥抗羣岳旁临九野谁谓河广我则视之于掌中谁谓山髙我则数之于指下骇乎哉当其清浊未判兆朕未彰孰谓真宰廓此殊常奠峻崿之葱翠分灵掌之黄直指无亏受金茎之劲质如山不动合仁义于圣王尔其云散天澄烟消雨霁旭日晖映隂崖亏蔽状若拍红霞之霏微捧青霄之摇曳察其迹也虽见于东峯混其岳焉是配于秋帝及乎蓐收谢冥格日彩寒霜气白上扪星汉左控虞虢南耸羣岭北临广陌将招泛槎之仙如指迷途之客至其岚翠朝欝轻云夕过桂影依稀而流照松风髣髴而扇和时也霭霭溶溶疑掩氷纨之被苍苍羃羃如挥舞袖之罗功洽于人则擘太华扳长河俾安流而不极遹徂东而自北千古获其永赖兆庶阶于夀域同彼补天之功陋其防山之力然而山匪我开功匪我裁班形今古任质徘徊人之睹也因似而生意灵之契也曷究其従来风物已凄我来自西骇髙掌之隠嶙思元化之端倪愿税驾以攀覧庶登路而见携晨光丽仙掌赋【以有如攀青天捧白日为韵】潘存实
　　晴天既曙峻岳凝青仰熙熙之旭将吐见髙髙之掌呈形假彼晶光庶有分于清浊挺兹秀异示无双于杳冥燠矣而升岧然相射浮艶华之烂烂靡太虚之奕奕冩乾坤之丽色先觉曈昽廓烟雾之余姿转见眀白疑参若木似坼芙蕖杲杲之容渐积惨惨之状不如下映而千岩共晓上照而丹霞共舒影曜人间毎当曕曕之早迹居物外长承煦煦之初昭昭以临峩峩莫匹向空凝彩若月下之对金茎绕指流辉异楼上之呈素质既晃之旁逹亦孤标而独出幸当清净之晨免敌沉隂之日佳气或烁朝云不还发明媚于紫霄之际擎彩翠于碧落之间自彰和朗寕俟跻攀遥挥六龙迥临万有初分焜燿讶髣髴以成文俯掬清光信烂漫而入手则知事不自妍理资相鲜因流光徳获照金天想清风旁来宛其穆若视晴景中驻何愧拳然故得无私功博润色道全当八极洞开之次眀二仪交泰之先岂独擘洪蒙而干造化设形象以配神仙而已哉于是灵踪长耸日华长捧不然何羣山逦迤而相奉
　　巨灵擘太华赋【以神力所作开山导河为韵】关　图
　　太华崔嵬伊巨灵兮其壮哉挺髙掌以遐举擘孤峯而洞开功侔造化势越风雷划千仞之岩峦屹从地裂决九河之波浪杳自天来昔者混茫是生磅礴惟神无朕配天有作念彼流之未通頋兹山之可却将以辟迢逓正崭凿惬心而再定川原应手而别开林壑灵意将伸雄棱益振蓄怒赑屭注情嶙峋谓钓鼇不足以骇人鞭石不足以骋神指挥而叠嶂知改盼睐而三峯可新然后攘臂効能端身任力扪苍霭以天半折翠微于月侧若百神将萃而潜动二仪欲判而未息岚光两向犹连松栢之声黛影中开已防云霞之色岂不以閟形幽黙拓迹巍峩致用而扶持天地程功而变化山河分积翠于空中千年轧汉唘通津于指下万里腾波豁丹崖于天阻呀峭壁而相距势且异于两伤力自于一举截仙子幽栖之洞壮王者建都之所盖以神开夀域灵固人寰廓峻极于倐忽标削成而险难超大禹之理水小愚公之移山竹箭波中路竟深于导逹莲花峯外迹终寄于跻攀是知事冠杳防理归奥石有时而分裂水有时而疏导信乎宰物者之使然非人情之所到
　　谒华山岳庙赋　　　　　　姚　干
