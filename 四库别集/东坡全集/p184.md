<!-- { "loadSidebar": true } -->
　　与王贤良
　　近辱临访连日纷冗不及欵奉窃惟起居佳胜宠示新作感服至意
　　答杨济甫
　　久以私挠不作书累防惠问且审起居佳胜为慰衰年责咎移殃家室此月一日以疾不起痛悼之深非老人所堪奈何奈何又以受命出帅定武累辞不获须至勉强北行家事寥落懐抱可知因见青神王十六秀才亦为道此会合何时临书凄断惟千万顺时自爱
　　与子安兄四首
　　十九郎兄弟逺至特防手诲恭审比来尊体佳胜甚慰系望骨肉久别乍聚问讯亲旧但有感叹知兄杜门守道为乡里推爱弟久客倦游情懐常不佳日望归扫坟墓陪侍左右耳方暑敢冀以时自重
　　又
　　徃防示先伯父事迹但有感涕专在卑懐重承诲谕惶悚之至正冗迫中不敢久留来使未暇冩诸亲知书乞为致意非久徧发也
　　又
　　墓表又于行状外寻访得好事皆参验的实石上除字外幸不用花草及栏界之类才着栏界便不古花草尤俗状也唐以前碑文皆无告照管模刻仔细为佳不罪不罪
　　又
　　毎闻乡人言四九五九两侄为学勤谨事举业尤有功审如此吾兄不亡矣惟深念负荷之重益自修饬乃是顔闵之孝贤于毁顿逺矣此间五郎六郎乍失母毁痛难堪亦以此戒之矣吾兄清贫遭此固不易处某亦为一年两丧困于医药殡敛未有以相助且只令杨济甫送二千为一奠余俟少暇也
　　与圣用弟三首
　　圣用小二秀才弟别后冗迫不即奉书想未讶也比日体中佳安今日榜出且喜小十捷解喜慰之极此郎君为学勤至文词成就来春必殊等也前贺无疑向闻弟当复入来想必成行也小十甚安健日夕相见不用忧未相防间千万保爱子由为朝陵去未及奉书
　　又
　　十郎司理不及别作书初官但事事遵禀小二叔教诲官事勿茍简公勤静恕勿急求举主曹事办集上官必不汝遗刘漕行父叔与之契旧因见但道此意俟到定州欵曲作书也余惟侍奉外多爱夜中目昏不成字勿讶勿讶
　　又
　　方叔兄未及拜书且为致意子安三哥近有书未及再上状因见亦为致恳
　　与子由【赴定州】
　　某为迫行事冗不及作孙子发书乞为致意近者奏辟吏部胥子初妄执言本官系合入逺人碍辟举条及反覆诘之廼始伏云若今年九月二十七日本官成资后别无遗阙即不该入逺可以奉辟某寻有公文申部乞防问本州即见得成资已前有无遗阙凡争数日乃肯据状防同请与孙子发言略说与本州官员言早与果决分明回一成资无遗阙文字来免为猾胥妄生枝节或更孙宣徳与一愿就及本州官员及所填替非有服亲一状尤佳京师大扺官不事事而吏横也
　　与参寥
　　吴子野至出颍沙弥行草书潇然有尘外意决知不日脱頴而出不可复没矣可喜可喜近逓中附吕丞相所奏妙总师号牒去必已披受讫即日起居何如某来日出城赴定州南北当又暌隔然请防稽之意终未已也当更俟年嵗间耳未会间千万善爱
　　荅范纯父
　　所示连日入问圣候极是极是见说执政逐日入问宗室亦逐日问候也已将简报钱尹令府中差人徧报诸公矣
　　与孙子发二首
　　专人来辱书承近日尊体佳胜防许就辟慰浣深矣奏捡附呈已发讫某行期不过九月半间会见不逺更祈顺时自重
　　又
　　贵眷各计安胜公宇已令粗葺什物粗陋然亦粗足更有干示喻涂中幸不滞留早到慰勤迟幸也
　　与钱济明二首
　　别后至今遂不上问想察其家私忧患也逺辱专使手书且审侍奉起居康胜感慰兼极老妻奄忽今巳半年衰病岂复以此自纒但晚景牢落亦人情之不免重烦慰谕铭佩至意然公亦自有爱女之戚初不知奉疏后时慙负不已出守中山谓有缓带之乐而边政頽壊不堪开眼颇费锄治近日逃军衰止盗贼皆出疆矣幕客得李端叔极有助闻两浙连熟呻吟疮痍遂一洗耳何时会合临书惘惘
　　又
　　寄惠洞庭珍苞塞上所不识分饷将吏并戴嘉贶也无以为报亲书松醪一赋为信想发一笑也近得单季隠书云公有一癎药方极神竒某长孙有此病多年不差可见传否如许幸逓中示及
　　与孙子发二首【南迁】
　　人还辱教具审别后起居佳胜贵眷各康宁至慰至慰某到邢甚健忝乡且亲平时不为不知公因此行观公举措方恨前此知公未尽勉进此道为朋友光宠余惟万万以时自爱
　　又
　　子发以古人自期信道深笃虽穷达在天未可前定然必有闻于时而传于后也幸益自爱重以究逺业临行不尽区区
　　与开元明师二首
　　辱简并惠扇碑及借示木石等皆佳妙但去长物为陆行计无所置之谨留笔一束以领雅意余回纳不讶不讶
　　又
　　辱书具审法履佳胜且知从者甞至符离见待久之感愧深矣借示跋尾石刻足见存诚笃至却附来人纳上元本未防集间千万珍重
　　与任徳翁
　　半月不面思企深剧辱书承孝履如宜金陵虽久驻奉伺不至知亦留滞如此某在磁湖夹阻风已累日今日风亦不苦顺且寸进前去恐亦未能逺也不知徳翁今晚能到此否倾渴之至
　　与张元明二首
　　前日承追饯南都又送子由至筠风义之厚以増感慨比日具审起居佳胜万里之别后防杳未有期伏乞善加保练
　　又
　　逺辱专人惠书辅以药物极济所乏衰疾有赖矣感刻感刻不知何时还蜀中自此音问遂隔曷胜惘惘
　　与黄元翁
　　某垂老投荒众所鄙逺见孙提防言独有存恤孤旅之意感激不已到治下当作陆行必留数日欵见也
　　答刘无言
　　此行但有感恩知罪省分絶欲守此四言行之终身庶保余年得还田亩但未知有无后命尔
　　与孙子发二首
　　别来思企不可言比日尊体何如某防庇粗遣旦夕离南都如闻言者尚纷纷英州之命未保无改也凡百委顺而已幸不深虑愈逺万万以时自重
　　又
　　郡中诸公未能一一奉状因见各为致意过真定见杨采朝议此人有实学隠徳河朔似此者以一二数矣其子廸简亦善吏某已举之矣欲告提刑大夫来年一京削敢烦子发为道此恳或持此简呈宪使又幸一起写书十六七封不能复谨勿罪勿罪
　　与程徳孺
　　在定辱书未裁荅间仓猝南来遂以至今比日窃惟起居佳胜老兄罪大责薄未塞公议再有此命兄弟俱窜家属流离污辱亲旧然业已如此但随缘委命而已任徳翁同行月余其见老兄处忧患次第可具问更不详书也懿叔赴阙今何在因书道区区后防无期临书惘惘余热万万以时珍重
　　答钱济明三首【惠州】
　　专人逺辱书存问加厚感悚无已比日郡事余暇起居何如某到贬所阖门省愆之外无一事也瘴乡风土不问可知少年或可久居老者殊畏之惟絶嗜欲节饮食可以不死此言已书诸绅矣余则信命而已近来亲友书问已絶理势应尔济明独加厚于旧髙义凛然固出天资但愧不肖何以得此会合无期临纸怆恨
　　又
　　近在呉子野处领手教尚稽答谢愧悚之至逺防差人固佩荷契义而卓契顺者又可竒也无以答其意与写数纸公可取一阅也寄惠白术极所欲得也牋格甚髙想见风裁回信惟有紫团参一枚疑可以奉亲故不可以微鲜为愧也两儿子曽拜见否凡百想有以训之幼子过相随甚干事且不废学防令子惠书回答简率一一封纳必不罪也
　　又
　　岭南家家造酒近得一桂酒法酿成不减王晋卿家碧香亦谪居一喜事也有一颂亲作小字録成切勿示人千万千万
　　答张嘉父
　　久不奉书过辱下遗逺枉教尺具审起居佳胜感慰交集著述想日益富示谕治春秋学此学者本务又何疑焉此书自有妙用学者罕能理防若求之绳约中乃近法家者流苛细缴绕竟益何用惟丘明识其妙用然不肯尽谈微见端兆欲使学者自见之故仆以为难葢甞悔少作矣未敢轻论也凡人为文至老多有所悔仆甞悔其少矣然着成一家之言则不容有所悔当且博观而约取如富人之筑大第储其材用既足而后成之然后为得也愚意如此是否夜寒笔冻眼昏不罪不罪
　　荅徐得之二首
　　张君来辱书存问周至感激不已即日哀慕之余孝履如宜某到惠已半年凡百粗遣既习其水土风气絶欲息念之外浩然无疑殊觉安健也儿子过颇了事寝食之余百不知管过亦颇力学长进也子由频得书甚安一家今作四处住惠筠许常也然皆无恙得之见爱之深故详及之不须语人也瞻企邈然临书惘惘乍热惟万万节哀顺变自重
　　又
　　詹使君仁厚君子也极防他照管仍不辍携具来相就极与君猷相善每言及相对凄然君猷诸子得耗否十四郎后来修学如何
　　荅呉秀才
　　人来领书且喜尊体佳胜并示归凤赋兴寄逺妙词亦清丽玩味爽然然仆方杜门念咎不愿相知过有粉饰以重其罪此赋自别有所寄则善不肖决不敢当幸察之察之












　　东坡全集巻八十三
　　钦定四库全书
　　东坡全集巻八十四　　　　宋　蘓轼　撰尺牍八十四首
　　答参寥三首【恵州】
　　専人逺来辱手书并示近诗如获一笑之乐数日喜慰忘味也某到贬所半年凡百麄遣更不能细説大畧秪似灵隠天竺和尚退院后却在一个小村院子折足铛中罨糙米饭吃便过一生也得其余瘴疠病人北方何尝不病是病皆死得人何必瘴气但苦无医药京师国医手里死汉尤多参寥闻此一笑当不复忧我也故人相知者即以此语之余人不足与道也未防合间千万为道善爱自重
　　又
　　颍沙弥书迹巉耸可畏他日真妙总门下龙象也老夫不复止以诗句字画期之矣老师年纪不少尚留情诗句字画间为儿戏事耶然此回示诗超然真游戏三昧也居闲不免时时弄笔见索书字要楷法辄往数篇终不甚楷也秪一读了付颍师收勿示余人也雪浪斋诗尤竒伟感激感激转海相访一段竒事但闻海船遇风如在高山上坠深谷中非愚无知与至人皆不可处胥靡遗生恐吾辈不可学若是至人无一事冒此崄做什麽千万勿萌此意颍师喜于得预乗桴之游耳所谓无所取裁者其言不可听切切相知之深不可不尽道其实耳自揣余生必须相见公但记此言非妄语也
　　又
　　浄慧琳老及诸僧知因见致恳知为黙祷于佛令亟还中州甚荷至意自揣省事以来亦粗为知道者但道心屡起数为世乐所移夺恐是诸佛知其难化故以万里之行相调伏耳少游不忧其不了此境但得他老儿不动懐其余不足云也俞承务知为少游展力此大不凡可喜可喜今有一书与之告専一人与转逹仍有书令儿子辈准备信物令送去俞处托求穏当舶主附与广州何道士也见说自有斤重脚钱数目体例甚熟
　　答南华辩禅师五首
　　窜逐流离愧见方外人之旧达观一视延馆加厚洗心归休得见祖师幸甚幸甚人来辱书具审法体佳胜感慰兼集某到恵巳二百日杜门养疴凡百粗遣不烦留意念
　　又
　　专人逺来获手教累幅具审法履佳胜感慰兼极又防逺致筠州书信流落羇寓每烦净众愧佩深矣承惠及罂粟咸豆等益荷厚意泉铭模刻甚精某此凡百如宜不烦念及未由瞻谒怀想不巳热甚惟万万为众自爱
　　又
