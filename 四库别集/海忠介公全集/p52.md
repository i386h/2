<!-- { "loadSidebar": true } -->
　　维万历十五年岁次丁亥孟冬丙辰朔越二十八日癸未侍生南京兵部尚书参赞机务阴武卿吏部尚书袁洪愈户部尚书王友贤礼部尚书姜宝吏部侍郎何源户部总督粮储侍郎方弘静刑部侍郎李江提督操江副都御史王用汲太常寺卿沈玄华应天府府尹石应岳光禄寺卿杜友兰国子监祭酒赵用贤太常少卿王世懋鸿胪寺卿王鉴应天府府丞许孚远通政司参议沈节甫大理寺寺丞周希旦翰林院掌院事左谕德习孔教光禄寺少卿王执礼国子监司业余孟麟礼科给事中朱维藩兵科给事中杜縻刑科给事中徐桓谨以牲帛庶羞之仪致奠于眀故资善大夫南京都察院右都御史刚峯海老先生之灵曰呜呼琼海周环朱眀南甸灵秀中开笃生俊彦奋迹贤科筮仕黉泽长揖上官抗颜师席旅膺民社两绾县符恫瘝赤子若饥得餔劳心抚字玊洁冰清时当　世庙入侍承眀含香粉署折槛彤庭危言正谏宠辱不惊　天威震怒如雷如霆累絷南冠酷对狱吏身犯龙鳞亲履虎尾日月回光弗湛斧锧穆皇睿圣时维显庸置之卿寺夙夜在公有虔东钺开府江左甲帐辕门　威命是荷奸蠹肃清权豪气挫直道忤时孤忠自许未竟风猷中道龃龉惟　圣达聪搜访老成海隅日出咨女中丞　两朝遗直一代忠贞其亟起用以恊舆情公拜稽首犬马余龄伛偻再出勉慰苍生云龙既逢九五利见擢贰铨衡爰掌台宪赤芾葱珩清霜紫电公孙布被晏子狐裘身先朴俭力挽颓流悬车告老七疏乞休　皇心柄用温旨慰留如何遘疾一卧不瘳呜呼公之秉节素?羔羊岁寒松栢皎日秋霜公之半仪野鹤昴藏眀珠南海翡翠越裳年垂耄耋后嗣不昌或云报德天爽其常呜呼禄位名寿公俱克全千秋不朽含咲九原卿等陪京旧侣接羽鹓池雍门增感蒿里兴悲念今追息能不凄其呜呼辚辚丧车白马素旗山川悠远道路逶迟魂归故里公也知之苹蘩共荐聊以永思尚飨

　　维万历十五年岁次丁亥十一月丙戍朔越初三日戊子旧治下晚生南京吏部尚书袁洪愈礼部尚书姜宝国子监祭酒赵用贤鸿胪寺卿王鉴太常寺少卿王世懋光禄寺少卿王执礼户科给事中吴之鹏浙江道御史李一阳河南道御史江有源山东道御史黄正色户部福建司郎中路云龙刑部湖广司郎中汤聘尹广西司郎中王键兵部武库司主事王致中刑部浙江司主事沈瓒光禄寺主簿朱胤徐国子监典籍吴聘鸿胪寺鸣赞曹鲤序班李承命应天府儒学训导华复元谨以刚鬣柔毛香帛之仪致祭于眀故南京都察院右都御史刚翁旧公祖海老先生之灵曰呜呼士植高世之节而勋猷显赫一世者岂无自哉殆由嶶降星毓刚大之气得于天者巳定故随所设施辄无不行而不为流俗所挠夺也公崛起南海之滨鸣铎黉校弦歌花封胥以精诚运用至以郎署上章指斥乘舆搜剔城社忠犯人主之怒奸邪破胆海内莫不震动虽蛮夷亦且闻风而畏矣当其时公且不自有其身也而何囹圄之足忧迨　皇帝离眀一照闵其忠而用之俾秉钺南服摧抑势要子惠元元母论豪右敛手而贤士大夫在部内者相戒欲成其羙至于定编法轻徭役迄今利之又浚吴淞易菹??汝而膏泽愈广赈贷惠流离之民而措之袵席口碑彰彰在人不磨也今　上以留都根本重地起公于海畔而任之以台宪慨然矜雕瘵之民裁革冗费非所谓国奢示俭矣乎留都屹然倚以为重而遐方嘉赖之其内秉铨揆为群辟表率盖公之精诚其得禀于造物者独完而其设诚致行盖直贯始终顺逆幽显而一致是以睹蹇谔而黼座格心师清操而百僚励节想风采而万世兴起即上拟古人犹或难之讵非三代而下称安社稷臣者此其仅覩哉呜呼公今巳矣公精诚在天地事业在　朝廷声名在宇内公论在人心而愈等忝为苍赤尤不能忘情也谨陈辞致奠聊慰公于幽寂呜呼尚飨

　　维万历十五年岁次在丁亥十一月丙戍朔越祭日丁亥南京吏部右侍郎何源文选清吏司郎中李学诗主事钱士完考功清吏司郎中朱廷益主事周应治验封清吏司郎中王秉正稽勋清吏司郎中陈文衡司务厅司务程淡谨以牲帛庶馐之仪致奠于眀故南京都察院右都御史刚峯海老先生之灵曰惟公正气清标命代挺生劲骨坚凝有若朱绳珪璋懿度　三朝为祯遡惟　肃皇赫赫圣武公批其鳞倾肝沥腑折槛丹陛碎首青蒲忠恳类贽戅直愈黯朝右目拭薄海颈延欝为时栋伫济巨川中丞峻秩爰抚内甸铜墨奉约魑魅形潜凤辉远览鹏翮息抟帝曰咨哉百辟具瞻纁帛交贲蒲轮自南综铨九流管辖三台阏澄秽剔凛着风裁华嵩表峻虚席上台胡天不吊曾不勅?心遗缨弁颓范　皇德奚毗呜呼我公进不谋便退不求名其大者抗万乘而无恂目其小者严一介而不违心行足以风百世而不苟沿袭于俗志欲以济四海而不遑周其一身盖烱乎方寸潇然四壁若与人俱往矣而姱节在青史完名在宇宙谁谓我公之遽沦源等夙奉光仪元龟是凭徽音不作孰为典刑敬奠椒浆有涕如零公神洋洋来格来歆尚飨

　　维万历十五年岁次丁亥十一月丙戌朔日钦差提督学校廵按直隶监察御史通家晚生詹事讲谨以刚鬣柔毛庶羞清酌香帛之仪致祭于眀故资政大夫南京都察院右都御史刚翁海老先生之灵曰呜呼天地有正气而常锺结为伟人盖代不数有而挺然于今者独惟有公之一身当　肃皇之末年　储位之虚久矣孰敢触忌以上陈公独抗疏而批鳞其濒死者屡矣而气则浩然其益伸迨　穆皇之嗣统也首被　眷顾之殷懃时东南之凋敝也遂廸公以抚循奉　简命而南来惟民瘼之诹询锄强剔蠹而阽危者以敉宁鞭赋定役则为不世之永利而疏无穷之深仁出万死以抗敢言之节而凛凛秋霜殚千虑以敷惠民之政而盎盎阳春至于一介不取一私不可干者在自是为疏节而在清世为绝伦及赋成于归去若终身于海滨乃　皇情之注念肆?任乎旧人思陪都之重任藉以坐镇而澄清始晋贰于天曹而宿弊之尽厘既总司乎风纪而宪度之肃贞一切饬奸而蘓困者尽画一而维新权豪有所弹压而疲瘵恃以安存是公一身之出处诚有关于世道之重轻讲采风而入都也闻公有引年之思岂虞其游帝乡而来白云生民无禄乃人之云亡而忽奄然于靖寐或亦觧天弢而厌嚣尘盖天地之正气终以还之天地不可留也而其耿耿不磨者则恒昭日月而并乾坤呜呼　眀兴二百■〈衤冀〉以来若公宁几人哉而不与众俱沦此讲所由不泫然于叹逝而徒寄仰之慨于云云也敬致斗酒之酹而侑以斯文尚飨

　　维万历十于年岁次十月丙辰朔越二十二日丁丑侍生南京前军都督府诚意伯刘世延谨以豕醴庶羞之奠致祭于资善大夫南京都察院右都御史刚翁海老先生之灵曰锺灵秀于琼崖蕴刚大之正气言率直而行方秉道德之纯粹初职教于遂昌罔屈膝于天使隆师范以正俗激志节而靡坠再为令于淳安若牛刀之小试独节用而爱人缓催科以抚字蜚清誉于　枫宸寻汇征于近地效骨鲠以致身辟邪说而弗忌甘鼎镬其如饴奚敕?韭粉之为意追清献而有光视孝肃而无愧际上下之泰交历中外而底勚均赋役为条编革积弊而兴利藉忠亮之元老总宪台之重寄洞表衷以皆真合始终而一致繄　社稷所倚毗忽彭竖之为祟意一疾而缠绵止七旬之有四呜呼天乎公□□□□□□□□濯与造化而同游岂习恠而变幻固功德之兼修延久幸亲炙尤荷绸缪每谭经世之畧恒先天下之忧胡上升之太速不苍生乎勉留痛公之深摧五内而曷已思公之切或一梦而可求尽朝野而为念溢涕泪于长流呜呼哀哉尚飨

　　维万历十五年岁次丁亥十月丙辰朔三十日乙酉侍生　钦差南京守备掌南京中军都督府事魏国公徐邦瑞恊同守备掌南京后军都督府事应城伯孙文栋提督操江兼管廵江掌南京右军都督府事崇信伯费甲金南京左军都督府掌府事定西侯蒋建元南京前军都督府掌府事定远侯邓世栋南京中军都督府安远侯柳震南京前军都督府诚意伯刘世延南京左军都督府管府事署都督佥事侯之冑南京右军都督府管府事署都督佥事任大同南京前军都督府管府事署都督佥事李栋南京锦衣卫掌卫事署都指挥使梅应魁谨以刚鬣柔毛清酌庶羞之奠致祭于资善大夫南京都察院右都御史刚峯海老先生之灵曰呜呼天生公以治世兮公承天而时行饮沆瀣之至洁兮濯沧浪之至清挺劲节而特立兮尊师范于泮黉别利器于盘错兮理剧邑而化成拔荐剡而汇征兮司粉署而有声不枉尺而直寻兮抗直道以峥嵘断车靷而不少逊兮振朝阳之凤鸣知有犯而无隐兮甘鼎镬以就烹斯　社稷之倚重兮与日月而争眀荷　圣恩之浩荡兮宥残喘而更生再赐环而剔历兮不以贵而自荣积弊刬而兴利兮民安堵而乐耕抑豪右而众忌兮谢鞅掌而东征岂琼崖之久淹兮注宿望于　皇情思老成之在野兮下纶綍以蒲迎佐冡乡以饬治兮总台宪于留京建无前之伟烈兮彰有象之太平方济川之攸赖兮握玊铉以调羹乃时侵于二竖兮遂日迫于三彭胡苍生之不禄兮惊梁栋之遽倾邦瑞等安所仰而矜式兮咸悼丧乎典刑临凄风而膓结兮对停云而泪盈共陈辞以致奠兮庶来格于微诚呜呼哀哉尚飨

　　维万历十五年岁次丁亥十一月丙戍朔二日应天府儒学教授王都训导曹育贤杨元龙希简华复元项陛张朝立生员李汝奇金殿等谨具香楮之仪致祭于资善大夫南京都察院右都御史刚翁海老先生之灵曰维皇穹之翊运卜　圣祚之恒延发奇祥于海岳锺间气于琼巅清风凛秋霜而并肃劲节贯烈日而争妍希仁接轸长孺比肩当　肃皇之末季值　储位之久悬爰抗疏以批鳞历九死其不迁海宇嘉其忠直冲外颂其敢言迨　穆皇之嗣统首注念而特宣时江南之凋敝厉秉宪以安全康辑乎岛冦甫息厚恤乎疮痍民艰吴越沾恩泽过于裴公之抚蔡租庸画一功加于赵代之均田奈直节当忤廊庙而芳躅休致林泉然老臣之声愈隆故　今上之眷注益专寻起贰天曹而群工祗慎既晋掌宪台而百僚具瞻权豪有所弹压神京因之肃然位既高列六卿衣无华而食无鲜　恩独宠渥九重室如磬而囊倒悬魏相讵方其大节毛玠未拟其清躅施设未倾乎素抱谠言尚纪之清编以　三朝所自树虽百代其独传胡彼苍之弗慗而典刑之遽湮都人悲痛途旅愤悁茕茕孤衬千里南旋风云凄其灵輀日月惨于中天岭猿??口悲而踯躅江乌长泪而鸣咽都等怅仪刑于既远感化泽之独偏薄言走奠具述微虔庶诚意仰孚于冲漠冀忠魂降格于幽玄尚飨

