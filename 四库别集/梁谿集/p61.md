<!-- { "loadSidebar": true } -->
　　臣伏奉宸翰种师中在甚处差人探问及起京西一将赴宣抚司使唤臣契勘适见刘韐奏状称据中军将赵哲申师中军马探望得在太原府南石桥下寨去太原十八里已差效用两人前去探问外所有京西将兵见契勘差拨次其刘韐奏状缴进谨具奏知
　　御笔
　　若是如此可令刘韐急发人救应并应副粮草前去不移刻行
　　奏知种师中已到真定应援太原劄子
　　臣适得刘韐谘目报种师中已于二十二日到真定由井陉路应援太原并擒到生口处审问得金人辎重十六七间已离太原粘罕二十一二间亦此去韐欲遣人前去收复忻代所有谘目同缴进谨具奏知
　　御笔
　　览来奏少解忧心皆祖宗积德所致羣公同心之力可更措置早令出界今秋甚近大要枝梧粮食人马城池塘泺一一急速施行
　　乞严止絶诸军浮言扇惑劄子
　　臣伏奉圣训诸军乱传散赏前事如何可以消弭臣契勘诸军只缘上皇扈从人兵给赏过优推恩过厚所以鼓倡浮言今将已缉捕在殿前司开封府人杖配惩戒静以镇之自须无事或出一勑榜开谕军人以上皇暴露日久扈从之人理宜优异乃以崇奉上皇之故至于在京诸军非有功者不赏事体不同今后輙敢撰造语言逓相扇惑者并从军法如此处置似为穏便更乞圣裁谨具奏知
　　御笔
　　依奏
　　乞委三衙拣禁军劄子
　　臣伏蒙圣训欲于辇官教骏清衞厢军内拣禁军臣窃思之于事甚便但专委三衙自可以办如别置拣兵所则三衙必又有语更望圣裁
　　御笔
　　依奏如已拣充禁军虑或逃避当严立法发遣快行亲从官待罪劄子
　　臣前月二十八日奉御批守御使司快行亲从官十二日发遣归本司臣即时依禀圣旨发遣归本司讫适闻前项亲从官并已得罪臣契勘累尝具奏乞罢守御使司未蒙俞允故前项人亦因循未曽发遣归司今来逐人别无罪犯若以因循有失发遣罪乃在臣伏乞圣慈特赐黜责臣无任皇惧待罪之至取进止
　　御笔
　　无得罪之理已降旨皇城司令依旧只应卿但安虑此乃皇城司官误晓今早批旨深所爱卿始终保全但审思之罢司更俟畧经思虑付出施行
　　奏知喻意吴敏劄子
　　臣伏蒙圣慈令臣喻意吴敏不得再有陈请吴敏适间宣押到都堂不曽相见已即上马作简与之亦未曽答容臣再以简具道圣意续奏闻次
　　御笔
　　如此不知卿晓其意否不知为甚图作纷纷
　　奏知发夏国诏书劄子
　　臣伏奉宸翰付到夏国诏即差使臣赍发前去合行事容臣来早同宰执面奏次谨具奏知
　　御笔
　　来早奏恐迟先具奏
　　奏知姚古节制不明乞差解潜抵替劄子
　　臣伏奉宸翰太原未解围日夕忧念寝食皆忘仰见圣慈留神边事焦劳如此臣等措置无效不胜皇惧待罪之至适得种师中奏统制诸将已至太安驿去太原府九十里节次斩获金人首级开通道路得张孝纯蜡书张师正军马已到中山行军有法决须成功欲乞先次降诏奬谕及抚问将士量加犒设其姚古节制不明致汾州统制官等军马溃散乞差解潜扺替其解潜已到长安已催令星夜发来赴阙奏事讫前去亦须多降金帛令军前激赏访闻汾州见有官绢十余万匹河东民户以金人虏掠见无衣着而有窖藏以绢易粟可以足食所有种师中等奏状三纸缴进乞赐圣裁
　　御笔
　　种师中奏昨日并皆子细看了封出除已降诏奬谕师中外并令三省宻院行下量加犒赏其余解潜等事依奏作圣旨施行
　　乞罢守御使司劄子
　　臣累具劄子乞罢守御使司未蒙俞允窃缘使司今来别无职事而有官吏食钱之费在今日财用窘乏之际诚为可惜臣愚以谓不若遂行罢去将所余银绢钱物等并归元来去处官告送纳御前如圣意未欲遂罢即乞别差官提举及将臣所辟置官属见存数员并行减罢取进止
　　第二劄子
　　臣契勘昨具劄子乞罢守御使司伏被圣旨令金人出境结局今来河北敌军已退太原解围只在朝夕所有守御使司别无职事欲乞限五日结絶所有见在钱物银绢官告等乞并送左藏库桩管听枢宻院缓急支用其簿厯等并送比部驱磨一宗公案付枢宻院收管取进止
　　第三劄子
　　臣今早尝具劄子乞罢守御使司未蒙降出施行窃縁敌人逺去京邑底宁守御之司实为虚设伏望圣慈特赐俞允臣早来所上劄子欲将本司所余钱帛官告等送左藏库寄纳准备枢宻院缓急使用今来相度亦不须如此乞尽拨归元来去处官告送纳御前或行毁抹见今库官攒造供具已支见在数目续具进呈取进止御笔
　　可倂归枢宻院其钱帛官告等本处收听缓急取旨支用
　　乞赐武汉英等器甲袍带劄子
　　臣伏奉圣训令武汉英张思正来日日下出门已劄付逐人知委欲乞早赐器甲袍带以激劝之谨具奏御笔
　　已差陈顾言赐讫
　　乞催教车战使臣教头劄子
　　臣伏奉宸翰李石处战车数等可取索定验堪使者令造臣近已曽取索到数等内姚古者似可用昨已造五百两近再指挥凑造一千两已于姚古处勾能阵战使臣教头十人前来教习尚未到谨具奏知
　　御笔
　　可催督施行
　　奏知种师中见在榆次县下寨劄子
　　臣伏奉圣训速要见种师中见在甚处臣适见河北运使张益谦奏体探得师中见在榆次县下寨臣已召募效用与借进义校尉前去榆次县师中处投下文字取得囬文日取旨推防补正所有张益谦奏状缴进谨具奏知











　　梁谿集巻五十一
　　钦定四库全书
　　梁谿集巻五十二　　　　　宋　李纲　撰表劄奏议十四【河北河东路宣抚使司劄子一御笔批答附】
　　乞使副差武臣一员劄子
　　论兵食等事劄子
　　乞免签书密院常程文字劄子
　　乞括马劄子
　　乞差曲竒充统制官劄子
　　再乞曲竒劄子　　　乞置承受官劄子乞令承受官王褒随军劄子
　　乞辟刘竧充统制官劄子
　　乞令李邈权帅真定劄子
　　再乞免签书密院常程文字劄子
　　缴进秦元图册及奏知解濳议事劄子
　　奏知看详秦元图册并乞差察视亲事官劄子乞支降见钱劄子　　乞治逃避士卒劄子奏知应副解濳等银劄子
　　奏知赏罚董有林冀景等劄子
　　乞令张灏同折可求节制汾晋人马劄子再乞令张灏同折可求节制劄子
　　乞招捕胜捷军劄子　乞差种师道巡边劄子乞立收复忻代赏格劄子
　　乞殿前马军司摘马劄子
　　乞使副差武臣一员劄子
　　臣伏蒙圣训已除臣宣抚使李弥大为副臣与弥大实皆书生初不深晓兵事恐误国计使副当以武臣一员有名望者为之臣非敢惜身避事实惧仰辜委任之意更望圣裁谨具奏知
　　御笔
　　若与师道俱行亦无害但恐老不肯治事卿参酌众议只今奏有名望者武臣一员来急速
　　论兵食等事劄子
　　臣伏奉御笔卿素忠义何故不欲去者臣旣已受命岂敢不行实縁朝廷之事议论不一或以为臣所请之物难办或谓师道不当罢或谓臣不当行纷纷如此何以集事臣窃谓陛下所以遣臣者欲责以事功也若兵寡则何以分援两路而振国威若物少则何以供给将卒而作士气况两使并行于事体自是未当非臣不欲行也伏望圣慈特赐睿察更容来日靣禀圣训谨具奏知御笔
　　卿去时切不可轻举接战除此祝卿其余定保万全必不贻朕念寛北顾之忧矣　物与兵二事朕当悉力应副三省之议未定适已亲笔出知早来喻卿者意卿但抚绥将士慎重措置
　　乞免签书密院常程文字劄子
　　臣伏奉圣防未起离间依旧于枢密院治事臣契勘见今宣抚司事务烦多精力不给欲乞除枢密院应于边防调发兵马差除兵将官使臣外其余常程文字特免签书取进止
　　御笔
　　依旧签书
　　乞括马劄子
　　臣契勘军行全借骑兵今来宣抚司出师得马不满千疋又多羸弱金人鐡骑动以万数将来防秋不知何以御之今早尝具靣奏乞于都城括马以济目前之用伏蒙俞允敢望圣慈令三省日下措置先降指挥非品官不许乘马续令开封府根括立定格尺价例官为收买其低小不堪披带者不在此限尽数拨赴宣抚司给散阙马诸军庶几军容稍振不为虚文可收实用取进止御笔
　　李纲乞括民马可详酌施行付中书急速行下乞差曲竒充统制官劄子
　　臣契勘曲竒今日已到阙伏望圣慈差充本司统制官填刘锡改差阙取进止
　　御笔
　　旗皷等并依奏行下曲竒欲差作御带不知卿可辍否别踏逐人亦须有之适彦质奏来河东事并有次第须卿早去受命巳月余尚迁延如此有损国体兼河北河东人民日望宣抚到卿可促日前去马等事已指挥尚书省速令应副讫
　　再乞曲竒劄子
　　臣伏奉圣训以臣辟置曲竒为统制官令别作路逐者契勘种师中姚古军溃散之后仰荷天慈委以宣抚重寄主忧臣辱不敢辞难旋择将佐无一可用者非得一二统制官稍有名望何以服众前乞刘锡不旋踵已除制置使今幸曲竒到阙若不干冒圣聪辟置军中使护诸将则此行未见有可委仗者伏望睿慈特从所乞不胜幸甚取进止
　　御笔
　　边臣可委岂无但未踏逐到耳莫且寻如果无别奏李邦彦已令责
　　乞置承受官劄子
　　臣契勘宣抚司各置承受官一员伏望圣慈于近上内侍中选差取进止
　　御笔
　　差睿思殿祗王褒
　　乞令承受官王襃随军劄子
　　臣伏防圣慈遣宣抚司承受王襃前来议事将来军行欲乞令王襃随军前去更合取自圣裁括马尚未防朝廷施行日限已逼乞降睿防催促谨具奏知
　　御笔
　　王襃随军可依所奏劄与本人　括马文字只今再録卿所论劄子一本来待看详催督
　　乞辟刘竧充统制官劄子
　　臣契勘中山府路钤辖刘竧已到阙其人材武有谋臣欲辟充宣抚司统制官伏望圣慈特赐召对问以方略臣前荐文林郎郭制中虽已得防赐对乆未有班次乞下阁门令来奏引对取进止
　　御笔
　　依奏施行
　　乞令李邈权帅真定劄子
　　臣曽具劄子乞令李邈权帅真定盖恐钱伯言到迟有妨刘韐出入李邈权帅真定亦可倚以办事伏望圣慈早赐降防施行取进止
　　御笔
　　已批付三省讫只今更催【已批出三四日为甚至今未行卿可问三省官】刘韐奏甚善卿一靣措画施行
　　再乞免签书常程文子劄子
　　臣近具劄子乞免枢密院签书常程文字伏奉御批依旧签书臣契勘见今宣抚司措置事务委是繁多日力不给伏望圣慈许臣除应于边防调发兵马差除兵将官使臣外免签书仍不依时上马赴宣抚司治事取止止
　　御笔
　　依奏
　　缴进秦元图册及奏知解潜议事劄子
　　臣伏奉内批取秦元所进三册二图谨依禀缴进适已召解潜议事欲且保隆徳府观事势前去威胜进兵来早对讫出门谨具奏知
　　御笔
　　解潜事依奏卿可将秦元所进三册二图令三省密院同看如可用即降阵图付秦元教保甲三册令诸军保甲为永乆法疾速施行
　　奏知看详秦元图并乞差察视亲事官劄子
　　臣伏奉御批令将秦元所进图册付三省密院同看详施行臣已依禀讫所有将来出师合差察视亲事官随军使唤乞降防皇城司依前后体例差拨取进止御笔
