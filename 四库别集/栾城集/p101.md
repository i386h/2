<!-- { "loadSidebar": true } -->
　　臣等顷被旨编次神宗皇帝御制文集，检寻遗放，绵历岁时。于兵政二府，得处置之详；于臣寮诸家，得训敕之要。相从以类，首以诗颂杂文；备载无遗，终以边防秘计。今者编录粗定，卷秩已分。臣等恭惟神宗皇帝，天纵弥文，神授英略，词章渊妙，不学而能，筹策纵横，绝人远甚。而复励精庶政，亲决万机。故其游幸无益之文，见存无机；至于经纶成务之作，著录尤多。足以上继典诰垂世之书，岂止追迹汉唐能文之主。臣等虽观章句，莫测渊源。窃见祖宗御制集圣制序文，已有故事。盖天日之象，非常人所能形容；而尧舜之言，非来圣莫适题品。臣等欲乞皇帝陛下，依前朝典故，亲撰神宗皇帝御制集序，颁付本所，以发挥圣作，昭示来世。

　　【进御集表】

　　臣辙言：窃惟神宗皇帝，天纵圣德，文章俊伟，策略宏远，出于天性，不由学致。自初即位，经营百度，有纲纪海内，鞭挞四夷之志。老臣宿将，拱手相视，以听可否。至于发奸摘伏，料敌制胜，明见万里之外，皆发于文词。臣顷被圣旨，编次遗文，始于禁中，次及三省密院，下至文武诸臣之家。凡尺牍寸纸，无所遗轶。或文采焕发，足以形容渊衷，或事实明著，足以考察时政，谨已撰次成书。然臣之愚陋，不足以测知深浅。臣辙诚惶诚恐，顿首顿首。伏惟皇帝陛下，居尧舜之位，躬曾闵之孝。〈太皇太后表，改此二句云：以文母之慈，修圣子之业。〉补述前志，见于为政，网罗遗事，尽付史官。犹恐平生文字久而散亡，或致磨灭，特置官局，经涉岁时。臣伏观历代帝王，如汉武，魏文，唐德、文、宣三宗，皆工于诗骚杂文，与一时文士比长洁大，至于经纶当世，讲论利害，以文墨尽天下事，则皆不足以仰望先帝之万一。惟汉光武起布衣，治经术，提三尺剑以平僭乱，得治民驭兵之要。每以手迹十行细札号令海内。窦融在河西，诏书至探融等情伪。河西皆惊，以为不可欺，即时款附。第五伦为京兆掾，每读诏书，曰：“此圣主也，愿为尽死力。”魏太祖芟夷群丑，其用兵虽法孙吴，然因事变化，自作兵书十余万言。诸将征伐，皆以新书从事。临事又手为节度，从令者克捷，违教者负败。惟此二君近之。然先帝之文，其高处自当与典谟训诰为比，非近世所能仿佛。凡著录九百三十五篇，为九十卷，目录五卷。内四十卷，皆赐二府及边臣手札，言攻守秘计，先被旨录为别集，不许颁行。仍御制集序一篇，以纪盛德，发明大训。臣窃见祖宗御集，皆于西清建重屋，号龙图天章宝文阁以藏其书，为不朽计。又刻板模印，遍赐贵近。臣今已缮写，分为五幞，随表上进，欲乞降付三省，依故事施行，所有御集即付本所修写镂版。臣无任战汗惭惧屏营之至，谨奉表以闻。 
　

　



　

　
●栾城集卷四十七
◆辞免恩命表状札子十六首
　　【辞起居郎状二首】

　　右臣今月十九日，准阁门告报，已有告命，除臣起居郎者。伏念臣顷自疏外，擢居谏垣，衰废之余，才力耗竭，黾勉岁月，无所建明。近因朝廷除张颉为户部侍郎，杜为右司郎中，公议纷然，谓非其人。臣继上封章，极言其事。杜虽才性鄙佞，玷辱华要，而罪恶未著，臣亦不敢力言。至如张颉为性险躁，临事乖方，历任以来，罪状山积。臣以为事既明白，是以前后五次上言，不知颉久事权要，植根深固，一为左右之所保任，遂致圣意确然不移。臣屡献狂言，诚不量力，虽圣恩宽贷，未赐谴诃，岂敢冒昧宠荣，复尘要近。言不称职，臣犹自知，当黜反迁，众必指笑。伏乞特回误恩，除臣一外任差遣，俾臣得免清议，不胜幸甚。所有前件告命，臣不敢只受。谨录奏闻，伏候敕旨。右臣准今月二十三日尚书省札子，以臣奏乞免起居郎恩命，奉圣旨不许辞免者。君父之命，所当敬从，臣实何人，敢有固执。特以臣前言张螨户部侍郎不当，前后五状，不蒙施行。颉之罪名著在案牍，传于公议，而大臣主之愈力，朝廷用之不疑。则是臣谤毁忠贤，眩惑天听，狂妄之诛，所不当赦。臣今不敢复论其事。但以言为职，言既不用，理当废黜。衔愧冒宠，义实不安。伏乞检臣前奏，除臣一外任差遣，以全臣进退之分。所有起居郎告命，臣不敢只受。谨录奏闻，伏候敕旨。

　　【免修条支赐札子二首】

　　臣准门下中书后省关准吏部牒，以臣详定参校六曹寺监吏人额禄文字并修条，特支银绢各五十疋两。窃缘编修条贯及裁定吏额，皆上禀朝廷论议，下赖官吏勤力，臣居其间，别无劳效，冒昧恩赏，情所不安。况范百禄等已有文字辞免，乞赠检会一处施行，特寝误恩，以安愚分。取进止。臣近准尚书省札子，奉圣旨不许臣辞免详定吏额并修条特支银绢者。圣恩深厚，不废微劳，岂合固辞，上烦天听。然念臣顷自遭遇，曾未数年，致位近侍，其间因缘职事，催督官吏，修定旧条，在于微臣绝无分毫之效，若皆一一侥幸恩赏，实愧心颜。伏乞圣慈，察臣诚心，非有矫饰，追寝成命，以安愚衷。取进止。

　　【辞召试中书舍人状二首】

　　右臣今月二十二日奉圣旨召试中书舍人者。伏念臣顷自外官，擢任言责，虽继陈狂瞽，而报效蔑然。遽蒙圣恩执笔柱下，复缘乏使权掌命书，资浅才微，宠恩沓至，自知非称，而况人言。方欲上书自陈，以辞要剧，忽闻召命，震越非常。况今多士盈廷，词臣间出，或久次不用，或沉伏未闻，岂患无人以备任使。顾臣才力短拙，重以衰残，曾未逾年，致身华近，必贻公议，难以自安。伏乞追回误恩，少安愚分。谨录奏闻，伏候敕旨。右臣今月某日准阁门告报，蒙圣恩除臣试中书舍人者。顷蒙特指召试中堂，辞避不从，黾勉而就，遂忝成命，意终不安。虽知区区寸诚，不能仰回天听，而匹夫之志，终欲必行。盖人臣事君，本求知遇，有命不受，近于不情。然臣以义而言，有三不可：伏念臣少从父学，稍知为文，忧患以来，笔砚都废。今虽勉强，心志已衰。此一不可也。臣昨自县道召充谏官，旋叨左史，仍兼词命，骈繁宠数，并在一年。臣犹知非，况复公议。此二不可也。内外两制，素号要途，兄轼顷已擢在禁林，臣今安敢复据西掖。非独畏避讥评，实亦恐惧盈满。此三不可也。臣既无一堪，而有三不可，冒昧宠禄，将安用之。伏乞圣慈，鉴臣愚诚，特寝前命，俾臣得安闲地，少弭人言，则臣图报恩私，尚有他日。谨具状奏闻，伏候敕旨。

　　【辞户部侍郎札子】

　　臣准尚书省札子，已降诰命，除臣依前朝奉郎、试户部侍郎，奉圣旨，管句右曹者。待罪西掖，虽已期年，龌龊文墨之间，愧负宠禄之厚。岂期过听，特有甄升。窃以户部右曹，兼领昔日金仓司农之政，侍郎职事，专治天下差繇市易之余。奏请纷然，法度未定。方欲酌今昔之中制，采吏民之公言，宜得强明练达之人，立成久远通融之法。如臣暗陋，何以克当。愿回误恩，别选能吏，俾臣愚获安于微分，而国事不失为得人。公私两宜，众议为允。恳迫之至，冒昧以闻。取进止。

　　【辞吏部侍郎札子】

　　臣准尚书省札子，已降诰命，除臣试尚书吏部侍郎，奉圣旨，令管勾右选者。臣待罪民部，一期且半，才微事剧，智力俱殚。方欲干叩圣明，稍求闲地，而猥蒙进擢，俾佐天官。地望愈华，职业尤夥。见今选集之士五六千人，一失铨量，人言可畏。伏望圣慈，矜臣不逮，察臣无他，除臣一闲慢差遣，上以明朝廷用人之公，下以全愚臣知止之分。干冒天威，进退失措。取进止。

　　【辞翰林学士札子】

　　臣今月十四日准阁门告报，已降诰命，除臣翰林学士知制诰者。臣顷在民曹，颇经岁月，不能均调有无，仰助邦计，日虞旷弛，以速刑诛。朝廷曲赐保全，已为至幸，复加进擢，必致烦言。近被除书，参掌吏选，虽云宠命，犹丽诸曹。臣自量空疏，寻已辞避，而况玉堂之清秘，号为词臣之极选。臣兄轼旧以文学见称流辈，犹复畏避，不敢久居，得请江湖，如释重负。在臣微陋，实为叨窃。兄出弟处，或谓朝廷私臣一家，地近职严，姑愿朝廷历选多士。虽或未欲置臣于外，犹愿特许假臣以闲地。苟未满盈，庶可驱策，悃诚迫切，进退兢危。伏望圣慈，即赐俞允。取进止。

　　【辞御史中丞札子】

　　臣待罪禁林，行将一岁，兼权吏部，复又累月，常恐才小责重，有一旷败，孤负圣恩。今月三日得阁门报，准告，除臣御史中丞、充龙图阁学士。闻命震恐，罔知所措。盖自二圣临御，所用执法，于今六人，或由此进用，或因事罢去。凡任人之得失，实系朝廷之重轻。官吏视之，以启勤怠之心，邪正因之，以知消长之候。是以前代所选，至慎至难。如臣鄙凡，何以堪此。况复职冠河图之秘，亦非近事之比。虽朝廷过听，欲以宠借屑，而臣自度量，顾愿少安愚分。重念臣顷者为邑江外，被召还朝，曾未五年，遍历华近，无尺寸之功德，荷山岳之恩私，区区之诚，每虞倾覆。若复冒居要任，诚异本心。况臣非独自为身谋，亦为朝廷惜此过举。伏乞追寝成命，退就闲官，上全知人之明，下安守节之义。惶恐迫切，不知所裁。取进止。

　　【辞尚书右丞札子四首】

