<!-- { "loadSidebar": true } -->
　　公讳充，字公度，天圣二年进士及第，为邵武军之邵武尉，又为应天府之下邑尉。丁母夫人河间县太君周氏忧，服除，为越州司理参军，天平军节度掌书记，迁秘书省著作佐郎，知洪州奉新县，秘书丞，知遂州小溪县，改通判戎州，累迁太常博士、尚书屯田度支司封员外郎，历监在京都进奏院，群牧判官，知绛州，又为提点荆湖北路刑狱公事。至和三年七月二十三日，以疾卒于澧州之官舍，享年七十有一。嘉二年十一月十三日葬于建昌军南城县太平乡之西原。公为人好自洁清，平居衣冠容貌肃然，及其临事，以沉默慎静为主。故自起家至于其终，凡三十余年，历内外官，无纤介之失。其与人游，始若淡然，无足动其意者，及其久，人人皆退自喜，谓公真长者也。其为尉、参军、掌书记，人始以廉节知公。及为奉新、小溪、绛州，其政又以平恕不扰闻。至其在群牧、荆湖，数更置诸事，人皆服其能。其于越州，属将佐交恶，府中多向背，公独挺立无所与。后将又以贪坐法，官属多不能自全，事亦卒无污公者。于戎州，属泸州叛蛮攻氵育井监，转运使用公调兵食御之，兵遂以济。于绛州，州岁市羊数万供京师，公奏减之，至今赖其法。于荆湖，既周知官属善恶，于善人多荐籍成就之，而于恶人无所贷其法。公既能自彰显其材，故荐公者尤多。盖王沂公曾、王邓公诒永与今富丞相弼之居郓也，皆荐之，而邓公之为枢密使兼群牧制置使也，又奏公为其判官。其为当世之大臣所知如此。

　　初，公年十三丧父，家贫，尤自克苦，养其母。及仕，未尝广田宅。丧归，借屋以居。曾祖讳恭。祖讳道隆。父讳旦，以公恩赠尚书屯田员外郎。世家南城，故为南城人。娶郑氏，累封宋城县君。子八人：曰冠卿，秘书省著作佐郎；曰端卿，郑州原武尉；曰文卿，曰徽卿，曰宋卿，曰秀卿，曰子卿，曰孺卿。公殁，诏官其一子。盖公不独能以其有施于身，又能力以其余教于家，故公之殁也，冠卿以材尤知名，端卿而下，皆谨严能世其家者也。女二人，嫁邵武尉陈涉、进士陈之邵。冠卿等将葬公，以铭属公故人子曾巩。铭曰：

　　司封抱能屈初龄，秉旄怀绂晚始亨。沙墟莽崖肆经营，马羊茁肥狱讼平。凛然气志洁以清，自微讫隆用兢兢。风流余微被家庭，子多以才后方兴。

　　【赠职方员外郎苏君墓志铭】

　　熙宁元年春，余之同年友赵郡苏轼自蜀以书至京师，谓余曰：“轼之大父行甚高，而不为世用，故不能自见于天下。然古之人亦不必皆能自见，而卒有传于后者，以世有发明之者耳。故轼之先人尝疏其事，盖将属铭于子，而不幸不得就其志。轼何敢废焉？子其为我铭之。”余为之记其说曰：

　　君讳序，字仲先，眉州眉山人。其先盖赵郡栾城人也。曾大父钅斤，大父，父杲，三世皆不仕，而行义闻于乡里。生于唐季，而卒于周显德之间，尝以事至成都，遇道士异之，屏人谓曰：“吾术能变化百物，将以授子。”辞不愿。道士笑曰：“是果有以过人矣。”而杲始以好施显名。君读书务知大义，为诗务达其志而已，诗多至千余篇。为人疏达自信，持之以谦，轻财好施，急人之病，孜孜若不及。岁凶，卖田以赈其邻里乡党，至熟，人将偿之，君辞不受，以是至数破其业，危于饥寒，然未尝以为悔，而好施益甚。遇人无疏密，一与之，倾尽无疑碍。或欺而侮之，君亦不变，人莫测其意也。李顺叛，攻眉州，君居围中守御。会其父病没，君治丧执礼尽哀，退慰安其母，皆不失所宜。庆历初，诏州县立学取士，士争欲执事学中，君独戒其子孙退避，人皆服其行。蜀自五代之乱，学者衰少，又安其乡里，皆不愿出仕。君独教其子涣受学，所以成就之者甚备。至涣以进士起家，蜀人荣之，意始大变，皆喜受学。及其后，眉之学者至千余人，盖自苏氏始。而君之季子洵，壮犹不知书，君亦不强之，谓人曰：“是非忧其不学者也。”既而洵果奋发力学，与其子轼、辙皆以文学名天下，为学者所宗。盖虽不用于世，而见于家、称于乡里者如此，是不可以无传也已。君始以子恩为大理评事，后累赠尚书职方员外郎，享年七十有五，庆历五年五月十一日终于家，八年二月某日葬于眉山县修文乡安道里先茔之侧。夫人史氏，蓬莱县太君。二子：曰涣，尚书都官郎中，提点利州路刑狱公事，有能名；曰洵，霸州文安县主簿，编纂太常礼书，赠光禄寺丞。孙七人：位、佾、不欺、不疑、不危、轼、辙。轼，殿中丞，直史馆。辙，商州军事推官。铭曰：

　　苏氏徂西，值蜀崩分。三世高逝，以笃吾仁。君始不羁，劳躬以卑。孝于父母，施及穷嫠。维见之卓，教其子孙。终化乡邦，学者诜诜。维子若孙，同时三人。擅名文章，震动四方。乃本厥初，考祖之自。刻诗墓石，以畀厥裔。

　　【库部员外郎知临江军范君墓志铭】

　　嘉五年六月辛巳，尚书库部员外郎、知临江军事范君卒于位，年五十有三。其年十月辛酉，葬于江州德化县之仁贵乡万家山前。将葬，其孤属君之故人李中考次君之官氏邑里，与其功行之实为状，授使者，使告于巩曰：“先君葬既得日月，宜有铭，孤安期也，敢请。”巩曰：“君之行宜有述。”乃为之志其墓而铭之。其叙曰：

　　惟范氏传叙受姓，自刘累以来，其后居江州者，出于晋豫章太守宁之后。君讳端，字思道，江州德化人也。祖秘书省著作佐郎，赠太常少卿，讳成象。父尚书都官员外郎，赠光禄卿，讳应辰。君始以父任为太庙斋郎，累转至尚书库部员外郎，历德化尉、江宁主簿、江都令，知南昌、飞乌、彭山三县，通判通州，徙泰州，又为勾当开治畿内沟洫，提举陕西河北路，便籴粮草，至知临江军事。而飞乌，以乞养太夫人，得监江宁府盐税。彭山，用荐者得监云安军盐井。二县皆不至。君聚书万余卷，强力笃学，为人恭逊质俭，能自修饬，门内之治肃如也。及施于为政，以谨法能持廉名于世，而世之能观其内者亦少也。始为江都，会岁旱，张若谷为扬州，遣吏数人，与君皆出视民田，他吏还者白岁善，君还独白田实旱。若谷初不是之也，君持旱苗力争，乃卒是君所白。吴遵路蒋堂为淮南转运使，使君护河役，君往视之，还言河不可为，遂罢君，用他吏护役，而河果不可为。三人者，其初皆怒，已乃感寤，共荐之。而当是之时，天下之主财利者，方务于急聚敛，治民者以立声威为贤，交四方之宾客者，又往往向意于卑辞貌烦向燕赠送之礼，以其故能倾士大夫，以干天下之誉。君乃独推息民教化之意，以简易自守。故为云安主盐利，而议蠲盐课以数万。为临江，以兴学教人为先，而厨传宾客之奉，十去其七八。四方之往来者，或出语讪君，君不为之动也。其正行直道如此。太夫人李氏，赞皇县太君，父尚书工部侍郎虚己。元配郑氏，父龙图阁直学士向。次配周氏，清河县君，父尚书司封员外郎陵。子男六人：安期、安仁、安之、安世、安寿、安礼。女五人，长适和州司户参军郑夷中，次适都昌主簿周咏，次适郊社斋郎周期，余尚幼。孙男六人：萃叟、岩叟、渭叟、商叟、蒙叟、真叟。太夫人之丧，君哀感疾，四年乃能起。

　　凡君之所既立，可谓有士君子之行非邪？自不遵先王养士用人之法，而士在闾巷之间者，用力于空文；居朝廷者，驰骋于虚名，以哗世取宠。士之能修其内、洁身累行者，非自好之笃，莫能至，而世亦罕能知之也。故君之事，予喜为之见于文，使后之君子得览焉。君于文章，尤长于诗，有集三卷，藏于家。其铭曰：

　　君性温温，好退持卑。及其临事，择义而为。一世之弃，君独从之；一世之慕，君独违之。行己有常，在官无疵。曷以知之？视此铭诗。

　　【张久中墓志铭】

　　君姓张氏，名持，字久中，初名伯虎。庆历三年来自曲江，入太学。当是时，天子方诏学官岁献士二人，学者以数百千人，独献君，会学散，不报。于是时，予盖未尝识君也。后二年，过予之所居临川，始识之。

　　君为人深沉有大度，喜气节，重交游，一时所与之游者甚众。而君所尤称者，广汉张贲，以为年少可进以学者，莆阳陈。盖君之学多贲发之，而于以师友自处也。凡君之与人交，喜穷尽其得失，其义足以正之，而其直未尝苟止也。至其与众人接，尤温以庄，不妄与之言。与之言，必随其材智所到，不病以其所不为。故君之友皆惮其严，而喜其相与之尽。众人之得君游者，亦皆喜爱而未尝有失其意者。其语曰：“士生于今，势不足以持世，而游于其间，当如此也。”于临川，出其文章，因与予言古今治乱是非之理，至于为心持身得失之际，于其义，余不能损益也。后二年死于兴国军，某月某日也。

　　明年，其弟来江南，以力之不能，将独负君之骨以归。是时陈方以进士得出身，约君之弟曰：“吾忍不全归吾友邪，明年吾得补为吏，力能以君之丧归。”其弟乃止。

　　君年若干。祖某，考某。君幼孤，养于兄嫂，尝曰：“嫂之于吾犹母也，妇能以姑之礼事吾嫂者，可以为吾妇矣。”然卒亦无也。君固难交，然不易其好。而陈者，与君交尤深也。予尝视与君之相从，忧穷龃龉，无不共之，其中心岂有利然也。世之交友道废久矣，其有之，或非此也。然则君之事，其有取于世教非邪？以某年某月某日归君之丧葬地，而属予铭。其辞曰：

　　呜呼久中，不如其志。孔孟以然，何独于子？生而不大，天固为之。其长在人，于此观之。

　　【秘书丞知成都府双流县事周君墓志铭】

　　君姓周氏，讳，字梦臣，衢州江山人也。曾祖汉规，祖德厚，父干。君以进士及第，历南剑州之将乐、建昌军之南城主簿，监虔州雩都银场，又为泰州司户参军，用荐者为秘书省著作佐郎，知宣州南陵县事，迁秘书丞，知成都府双流县事。嘉六年正月某甲子至江陵，卒于舟中，年五十有一。母某氏。先娶毛氏，又娶祝氏。子男三人：曰某，曰某，曰某。女四人。君之卒，某始七岁，清江李中为之具丧事所须。某年某月某甲子，君之弟葬君于某州某县某里之原。君少孤力学，不问生业，事母以孝称。其在仕也，嫁姊之贫者，君常分月俸三之一以奉之，余以与诸弟，君与妻子或止食馆券而已。为人和平质简，其施于为政亦然。及至有所必行，人亦多所不能及也。其为南城、雩都，取豪猾尤难治者三人，皆绳以法。君既见恶果于绳而去之，故其余皆敛迹不敢犯君法。此君之行己居官已试者也。所试者大，将岂止于是欤？铭曰：

