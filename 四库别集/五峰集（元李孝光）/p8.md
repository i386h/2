<!-- { "loadSidebar": true } -->
　　锦裆触破死生机嵗月如流未得归惭愧情人逺相访阿童惟有一牛衣
　　谢人送盐
　　淡饭粗茶藜苋肠父书万卷菜根香知君端是调羮手遣送山人味最长
　　赵都监梅
　　一度来时一度看白须人立月阑干先生定有归来日要索夫君话嵗寒
　　过王贞妇庙
　　山下江流幸自清山头明月已无情此心若愧王贞妇莫向清风岭上行
　　寄朱希顔
　　江边鸿雁下年年客子何由两鬓七十二滩秋月白荻花风落钓鱼船
　　二
　　城中咚鼔雨凄凄舟子牵船上恶溪囘首意中人不见两边枫树郭公啼
　　怀萨使君
　　城上乌啼欲闭门萧萧风雨又黄昏无端画角连云起铁铸梅花也断魂
　　二
　　二月江城未见花笛声嫋嫋起谁家曲中大半伤离别马上无人写琵琶
　　三
　　门前杏树髙过屋常説开时倒一樽不道花开君作客暖风晴日与谁论
　　四
　　二月已过十五日北墙梅花犹未开今日开门花满树颇忆共君衔一杯
　　五
　　月子纎纎青海头使君昨夜过扬州城中髙髻琼花曲去听吹箫何处楼
　　祠宇观登楼
　　先生长出访丹砂去入何宫道士家不是山南即山北款门先覔看黄花
　　二
　　凤凰台前看明月姓字从此落人间西风昨夜吹庭树又逐闲云过别山
　　三
　　祠宇观前劚茯苓偶登髙阁眼为青西南到江三百里只似案头双砚屏
　　舟过吴江
　　十五女郎可怜生牵挽百丈踏泥行洗脚上船歌白苎春风吹过阖闾城
　　二
　　二十四番花信老溪头红减緑初肥东君也是多情思尽日扶持栁絮飞
　　三
　　寒山寺里风雨横栁下争来系客船后到官船钲鼓急却驱人出索人牵
　　怀萨使君
　　人到中年畏别离况逢多病转相思夜深风雨满髙竹自起挑灯读寄诗
　　题敬仲古木
　　髙鸾不下尚轮囷百尺龙门半死生裁制仙禽酬素赏清风流薄夜啼声
　　观镜芬陀室
　　老夫问讯芬陀室人与华芬久自薰波利城中君到不爇香长是逐风闻
　　题断江雪诗
　　老翁忍寒作寒语宁知愿作冷秋菰今日张诗向素壁只如怅见北风图
　　辨妙明善苏帖
　　学苏未有能酷似品第空门入妙神妙明寺里杂花苑百赝忽然逢一真
　　题山谷遣姚青帖
　　君看用意到履屐得似先生始识仁霁月光风奈何许分明茂叔一流人
　　华山图
　　山头梦觉三十年大笑骑驴踏紫烟后世儿孙尽仙骨断除烟火学神仙
　　二
　　紫髯緑发如飞仙白驴偷吃种芝田二月三月春气盛山头桃花红入天
　　莱上人弱水颂
　　岂无船筏奈君何生怕无风水自波碧海倒流三万里手提明月上银河
　　次韵萨使君杂咏
　　扣门人至从题凤写字谁怜可博鵞独露亭中未归客懒闲成癖奈诗何
　　二
　　吴姝弹筝向秋月锦鞲裹恨覔题诗东邻丑妇持门户不愿蛾眉映匏犀
　　三
　　乌衣更无王谢宅青山好在仲宣楼南堂明月无人管清簟疎帘夜夜秋
　　四
　　僧学蜜蜂开牖户山中八月未知秋银牀正换养花水屋上一声黄栗留
　　五
　　明月相窥怜我瘦幽云不动妬僧闲病余无力看宾客独露亭南数碧山
　　六
　　秋来野水亦已落行过女墙悲古苔西日正【阙】雕鹗起北风频兼鸿雁来
　　秋江晚渡
　　散发卧看江水流萧萧天地一孤舟白苹红蓼斜阳外短笛偏生唤客愁
　　陪观志萨天锡二使君游城西光孝寺
　　客子知寒归未归北风鸿雁又南飞东家借马看黄菊头白山僧开竹扉
　　石竹【题胡元中石竹春】
　　山上白云如白茅夜寒玉气渐应髙春风吹碧琅玕了清晓西池看凤毛
　　次萨郎中送萧御史韵送萨郎中
　　楼上吴姬唱竹枝东风正急纸鸢飞客游先自无聊赖况是离人作恶时
　　十月庚申登舟口号
　　北风大浪依舟楫暂出归来诗满箧家人急遣笋舆迎雁山一路看红叶
　　老莺
　　千丝影里一梭金织得闲愁满緑隂花外不知春已去绵蛮犹自语芳心
　　归樵晚渡
　　老翁住向溪西崦日暮溪南拾堕樵唤得邻家人打渡停舟更看碧嶕峣
　　次崇禧真人徐景周韵送茅山镇长冯秦卿
　　与君游久最知我借问谁能似我闲即买扁舟过淮去舒州城上望钟山
　　从开元寺怡光长老覔茶
　　防跋黄尘赤日里终慙触热到人家病起颇思茶破闷愿从君覔雨前芽
　　四月二十九日泊舟姑苏台下入城舍乌鹊桥南
　　姑苏台下牵船过乌鹊桥南见月生三更五更风露堕谁家长笛故园情
　　希夷子睡图
　　户外春风作意颠落花如雪解漫天先生醉睡复醒睡燕语莺啼又一年
　　和萨郎中韵
　　绳牀小寐听茶熟梦绕山风犹怒号诗来恰逢三日雪兴教寺前春水髙
　　二
　　江上杨栁又青青双防复作鵞鹳鸣中流击楫渡江去半夜啼鸡非恶声
　　三
　　客子飘零归未得但愿美酒为消忧故人若问吾消息好説周南正滞留
　　病起寄伯循御史
　　何言痛饮即吾师病覆壶觞亦废诗客久自应甘寂寞独怜风雨打牕时
　　二
　　病起无聊带减围看花惊有未开枝主家十二楼中见烂漫春风只自知
　　题王士让御史所藏画卷风雨归舟画卷
　　天昏地黑蛟龙恶风雨如山擘不开舟中自有刺蛟手笑杀舟师捩柁囘
　　寒江独钓
　　光光明月照青天青天落落江不老翁未是寻常人一丝能令九鼎重
　　古庙折碑
　　山下荒祠山上溪系牲断石是谁题落日行人更囘首青枫树里鹧鸪啼
　　送茂上人
　　五湖春水緑溶溶两岸花开鬭白红欲买扁舟随汝去卧听疎雨打南篷
　　二
　　楚雨绵绵暗五湖稍看新水没菰蒲湖中恐有隠君子借问曾逢范蠡无
　　三
　　二月狂风已不禁天笼大野日隂隂髙斋一夜听新雨想见城东栁色深
　　漅湖之水九月流出江江水春长复入漅湖
　　洲渚日落雁相呼春风过雨乱菰蒲江水西来百余里一夜倒流还漅湖
　　病中
　　日夜东风相荡磨故应地上落红多更须病起能拈酒可奈东池芍药何
　　静轩
　　静中万物见天机只有春风【阙】所知尽日緑隂庭院里闲看科斗上盆池
　　送陈辅贤上栁州兴宁簿
　　阿儿有母阿儿饴请看林乌哺母时见说栁州好风土江鱼入馔老人宜
　　和戴舜臣楼字韵
　　子房老去愿封侯庾亮平生独上楼百曲青山百曲水诗人浩气拍天浮
　　游石梁戏嘲主僧
　　树底秋声树杪苔杖藜又过白云堆青山纵是无情物解笑山僧厌客来
　　主僧曰予岂厌客者哉求予解嘲用前韵
　　山头老树碧于苔山脚丹枫绣作堆惭愧山僧更解事丁宁莫引俗人来
　　书岳法师屏
　　眼中有客久不见长见白云成徃还风着纸牕疑是雨酒醒忽忆在南山
　　宿枣树湾
　　枣树湾西乱石矼萧萧落木见秋江渔郎击楫悲歌意不道风吹上客牕
　　雷裕之钓雪斋
　　一丝能令九鼎重江海廊庙皆有余今日天严风断渡先生谈笑脍鲈鱼
　　书所见
　　八口人家麦未黄白头老妇色凄凉青裙少妇事供给土灶烟微虀菜香
　　江头春日
　　江头杨栁弄黄金栁下春江緑已深可见东风能富贵吹将红紫上园林
　　松石图
　　怪底白虹成玉气惟应麈尾影离离嵗寒拟共青松説交分宁无石友知
　　送上虞黄万石作天台教
　　赤城本説是仙家雪白山青江隐沙防染秋霜乌桕树刘郎误认是桃花
　　二
　　昔年曾向天台去走上璚楼看日生跳出海波三丈许始闻山下一鸡鸣
　　题彭生小景
　　江边落木萧条后百鸟皆生网罟悲防有春风吹众緑飞鸿况托最髙枝
　　次焦守赠天台老人韵
　　老翁教儿惟力田两儿扶翁才及肩不知愁苦衣食足何用离家师继前
　　二
　　白发髙颧映秀眉小儿竹马大儿持南风转夏小麦熟犹説身迎太守时
　　八马
　　黄发白面三尺棰八马最怜黄马良勅号凌云当玉辇驽骀何意后腾骧
　　送江隂天寿观吴清隠提防
　　仙法惟称逺入山芙蓉城阙在人间红霞覆地无人见惟有飞仙自徃还
　　二
　　行年满百渐轻强犹説长生却酒浆身在清都看下土更嫌日月徃来忙
　　和宗儒县尹见寄
　　为别经年望已深惟思觌面写丹心髙楼极目应千里修绠寒泉有百寻
　　二
　　升髙侦候有千囘意倦随人坐碧苔忽报輶轩逾峤过急须杖策望尘来
　　赋树下居
　　南溪南曲作屠苏终愧古人树下居緑隂十亩人稀到惟有青天见读书
　　二
　　防跋黄尘赤日下每逢行处借僧居老夫衰甚畏□暴欲受幽人种树书
　　题放翁诗后
　　老翁行年几一百画舸长从镜里还想见挥毫向宾客眉间豪气郁如山
　　竹林寺姚上人求月潭颂
　　月到天心无防缀风来水面絶埃尘寒山到此无人説笑杀何由举似人
　　题秋江送别
　　落尽桃花落杏花晓风吹栁向西斜玉阑干畔无消息燕入寻常百姓家
　　次茂禅师寛字韵为鉴上人题蒙古御史墨竹
　　借问谁家庭院寛春风唤起玉千竿客来看竹无人识独自吹笙跨凤鸾
　　次萨使君六合诗韵
　　瞿塘雪解水初回浪触金山怒转雷惟有诗人天亦爱迎船怪雨为君开
　　二
　　梦驱枢郎发船去两舷成与蛟龙撞醒时呼童开户看月在青天天在江
　　用志能台郎韵寄萨使君今为江南诸道御史台令史
　　騊駼传疾趋乌府凤凰曹贵拜清郎羣公幸自在霄汉小子且可歌沧浪
　　二
　　金尽壮士安足惜酒多好怀聊复开昨夜东家借生马升州髙处望君来
　　为郑自牧题梅花睡鹊图
　　屋上朝来乌鹊语此生直可相随飞月明星落春风起应梦双鬟翠袖归
　　题外郎所藏杨补之梅卷其家有清白堂
　　孤影独留明月在苦心赖有老天知君家世世能清白烂漫春风雪一枝
　　题森緑堂
　　人言种徳如种树雨露百年初满盈要识丈夫培养手緑隂庭院读书声
　　髙书记求为独峰诗
　　曾到泰山山冡上四垂星斗白累累天坛路絶无风雨雷拱蛟龙饮石池
　　二
　　先生家近扶桑岛独上山头见月生碧海沈沈三万里仙人遥住白银城
　　题刘商观奕棋
　　局间袖手看人奕石烂海枯人不知原是杀机生胜负机心要看未生时
　　题李遵道枯木竹石图
　　谪仙夜入雷电室捕得飞来石上梭却斫灵楂挂明月横吹玉笛上天河
　　次韵伯循御史登滕王阁见寄
　　春风一纸至穷檐客久只令白发添别地初惊花婉婉归时方见月纎纎
　　题钱生折枝图枝以三折为一图前山花其色白中黄蜀葵末金沙花即长春也
　　天宫自是长春手白白红红锦绣围一种赤心能向日百花不敢鬬光辉
　　白衣送酒图
　　南邻来馈五经酒束带迎渠意甚真莫谓白衣田父耳不妨元亮一流人
　　十二月十三日登凤凰台望淮南雪中诸山兼书道上所见
　　雪花一丈欲齐楼人住凤凰台上头雪隔淮南数千里青山断处是滁州
　　二
　　貂帽金鞲緑袴襦骑童自押小氊车黄金博得歌姬笑却笑先生夜读书
　　次梁有章韵
　　谁怜范叔老犹寒客里兼旬酒榼干天若无情天亦老自调緑绮向君弹
　　干彦明新筑南湖过而爱之
