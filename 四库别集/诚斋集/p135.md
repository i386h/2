<!-- { "loadSidebar": true } -->
　　或曰古者人主下士如汤之于伊尹先主之于孔明是也后世无闻焉何也杨子曰非后世人主不下士也人主之不下士自士之自下始也
　　或问易皆六爻而乾坤二卦独有用九用六然则爻其七乎杨子曰非七也曰用九用六者所以发六十四卦九六之用之凡也
　　杨子曰人莫不爱其生故莫不厚其生莫不厚其生故莫不伤其生
　　或问六经之道有要乎杨子曰何莫非要也虽然有始终焉始乎易终乎春秋又问易春秋之道有要乎曰何莫非要也虽然隂阳君子小人之消长易之要君臣夷夏之隆替春秋之要
　　杨子曰有善而盈曰骄有不善而执曰吝
　　杨子曰学而不化非学也故曰虽愚必明虽柔必强岂惟愚明柔强哉虽明必愚虽强必柔
　　杨子曰头垢则思沐足垢则思濯心垢则不思沐濯焉何哉
　　杨子曰士大夫之家其兴亡有数焉视其数之多寡而已矣诗书也贵富也由乎前者其数七由乎后者其数三虽曰未兴兴矣由乎后者其数七由乎前者其数三虽曰未亡亡矣粹诗书者无亡粹贵富者无兴视其数知其家矣世之君子毋视乎人之家视乎己之家毋视乎己之家视乎己之身毋视乎己之身视乎己之数杨子曰意者逆其所未然必者期其所愿然固者安其所不然其病三其源一曰有我
　　或问子见南子子路不悦佛肸召子欲徃子路曰何必公山氏之之也然则宜何从杨子曰吾从子路曰然则夫子非欤曰子路可为也夫子不可为也
　　庸言十
　　杨子曰风者天之出入息也人之一身莫小乎语黙而莫大乎息天地之造化莫小乎雨雪雷霆而莫大乎风息死则人死风亡则乾坤息
　　杨子曰司马君实之文准荀也临川王子之文准也杨子曰古之巫者处其一今之巫者处其三曷谓一曰巫曷谓三曰释曰老
　　或问明哲保身何如杨子曰全其名守其节斯不失其身若张禹孔光之保身乃所以失身
　　杨子曰秦人之尚功术犹人饵金石之药也其初也瘠必肥老必壮羸必强其究也其死也忽焉
　　杨子曰成帝辑折槛以旌朱云圣明之资也不圣不明不扩不充尔
　　杨子曰扬雄言秦之士也贱夫四皓髙祖且不能致也况秦乎士未尝贱也
　　或问孔明与仲达未战也战则孰胜杨子曰孔明乎奚以知之曰其立也山其静也渊古之将也巾帼之遗仲达已动矣
　　或问舜之舞干羽七旬而苗不格则如之何杨子曰苗民之格愈迟舜徳之进愈速
　　杨子曰见乎表者作乎里形于事者发于心是心作焉其外寂然其中森然勿谓无形峙于丘陵勿谓无见于震电
　　杨子曰精于理者其言易而明粗于事者其言费而昏或问君子言命乎杨子曰不知命无以为君子君子曷为不言命言命则人废奈何曰知命者不立乎岩墙之下君子曷为必言命
　　杨子曰顔子之学圣人亦逼矣仰之弥髙其逺无极钻之弥坚其入无间瞻之在前可望而不可至忽焉在后若得而又若遗
　　杨子曰口者躬之户目者躬之牖徳者躬之府府充矣其户其牖莹虽然其户莹其牖其府充乎
　　或曰学者莫上于敏莫下于钝然敏或以窒钝或以通何也杨子曰不可恃者天不可画者人
　　或曰昔楚昭王召孔子将使执政且封以地子西以为非楚利也昭王乃止子西之言信乎杨子曰昔者虎之居乎山也自知其无以徳乎兽也使貍召麟焉貍曰今日之事有虎无麟有麟无虎子以为麟之至则兽麟从乎子从乎虎于是疑焉麟闻而叹曰吾以不触闻也貍尚疑我哉子西之説则貍之説也
　　或曰曹公孙权一世之雄也不为曹公孙权者能当之乎然曹公用舟周瑜败之孙权登防满宠败之何也杨子曰二公龙虎也龙以水而雄虎以山而雄易而居焉败矣曹公之用舟虎在川也孙权之登防龙在山也或曰民之溺于战国之虐政也其心竞其力拯之难也其力充其位缺拯之难也孟轲荀卿力不足以行其心非患也为齐卿为楚令不位欤而其拯无闻焉何也杨子曰今有孺子将入于井仁人有所见无不拯虽然仁人趋而拯之孺子之父从而挽之则仁人虽欲拯之乌得而拯之孟荀则悯孺子矣如挽何
　　杨子曰夫子之论礼商得以损夏古之礼有不苟取周得以益商今之礼有不苟去
　　或问孟子圣矣乎杨子曰谓若圣岂敢者夫子也况孟子乎虽然孟子之学至其至矣非曰圣也非不曰圣也或曰孟子之与孔子假而生不相后也将并于孔乎将学于孔乎曰奚其并奚其并








　　诚斋集巻九十三
　　钦定四库全书
　　诚斋集巻九十四
　　宋　杨万里　撰
　　庸言
　　庸言十一
　　杨子曰隂动之谓阳阳静之谓隂动静不息之谓道道也者三才不息之体也善也者三才不息之用也性也者三才体用不息之质也觉此之谓仁达此之谓智公此之谓百姓之日用行此之谓君子之道道果多乎哉故曰君子之道鲜矣
　　或问有喜怒哀乐未发之中有过与不及之中中其二乎杨子曰中有二乎喜怒哀乐未发之中中之初过与不及之中中之复
　　或问有以活为仁信乎杨子曰活则圜圜则忘分有以公为仁信乎曰公则方方则忘情仁者不忘情亦不忘分不忘情故爱人不忘分故自爱
　　或问礼义亷耻桞子以为非四也二而已矣然乎杨子曰一而已矣曷谓一曰耻是也惟心知其一则三者至矣是故君子以一生三以三养一小人去其一以败其三何所不至哉故立天彝建民极耻为大
　　或问应变何如杨子曰变者天下之不幸应者圣人之不得已
　　或问士大夫当仕而报怨不可也报恩独不可乎杨子曰不可未喻曰吾闻之吾友尤延之曰仕而报怨私也仕而报恩亦私也以公家之恩报已之恩不私乎或问道术奚辨杨子曰大路之谓道小径之谓术正涂之谓道邪径之谓术天下共由而无误之谓道一夫取疾而终迷之谓术故周礼曰千夫有川川上有道月令曰审端经术圣人之所谓道者明告天下后世以可行者也故譬之以路而谓之道孟子曰夫道若大路然董仲舒曰道者所由适治之路也韩子曰由是而之焉之谓道故夫尧舜禹汤文武周公孔子孟子顔子之道道也佛老管商申韩之道非道也术也
　　或问子曰囘也非助我者也于吾言无所不说无所不说于圣人之言而曰非助何也杨子曰钟不自鸣撞而后鸣夫子万石之钟也囘也不撞而聴其自鸣则钟之鸣也不数矣使七十子皆如囘则论语孝经或防乎息矣论语孝经而息岂惟无助于夫子亦无助于天下后世亦无助于天地万物
　　或问愤世嫉邪何如杨子曰世不必愤邪不必嫉杨子曰昼而夜莫之异也温而寒莫之异也得而失生而死异焉何哉
　　或问礼与时孰从杨子曰礼汰从时时汰从礼
　　或问横渠张子与二程子其学孰至杨子曰孰不至也虽然大程子不幸短命吾所叹也横渠子不幸短命吾所尤叹也
　　杨子曰西汉之士不正东汉之士不中
　　或问易与天地凖何如杨子曰易与天地凖天地与易凖
　　或问君子不言而信此何理也杨子曰见桑者有燠意见禾者有饱心桑与禾言乎哉
　　杨子曰移攻昧之师以攻己之迷囘克敌之力以克己之私杨子曰有心而弗治子有庭内弗洒弗扫者也有师友而弗问子有钟鼓弗鼓弗考者也
　　杨子曰天焉曰命人焉曰性主焉曰心
　　杨子曰农夫之播种也种黍不生稌种稌不生黍有种此而不生此者乎学者谨之
　　杨子曰尧舜有存心无放心桀跖有放心无存心
　　庸言十二
　　杨子曰居其前者不欲继其后贤之进也难居其后者不欲立其前贤之立也难
　　杨子曰读书者非言语之谓也将以灌吾道德之本根荣吾道德之枝叶也本根将枯枝叶将瘁试取圣贤之书一阅焉枯者茂瘁者荣
　　杨子曰有败诈无败诚
　　杨子曰古之君子虽贫不粥祭器虽寒不衣祭服晋文请隧不与贫而不粥祭器也仲叔于奚请繁缨与之寒而衣祭服也
　　杨子曰天下之物不可不有而有之者其有不赘不可不无而无之者其无不匮
　　杨子曰登髙者未必跌而尝覆车于夷涂夜坐者未必寝而常失旦于昧爽
　　杨子曰总干而山立南丰子曽子之文也发蹈厉眉山子苏子之文也
　　杨子曰生而知者信其当然也学而知者见其所已然也惟其信于斯故曰诚惟其见于斯故曰明明之之谓贤诚之之谓圣诚而不知其所以诚之之谓神
　　或问曰古之有道之士入水不濡入火不热入兽不乱羣入鸟不乱行虎无所投其齿兕无所投其角信乎杨子曰然有道之士若是其异乎曰何异焉舜与共驩杂处也杂而不处不曰不乱羣乎宋司马欲害孔子也害而不害不曰不濡不热乎虽然此非圣人之至也而老荘妄意其为圣人之至也
　　杨子曰天地之间其犹炊与实物于甗而覆其上实水于鬵而炀其下判乎其不比也然水火之情协而气升焉则覆其上者潜然而零矣覆其上者彼其初燥如也潜然者奚自而来哉气也天地之为雨也亦然
　　杨子曰圣者天之习贤者圣之习
　　杨子曰虚者盈之终息者消之初
　　杨子曰君子食无求饱不足欲也居无求安必迁善也杨子曰君子以身观人以人观身
　　或问五行一曰水水者物之初有乎无乎杨子曰有者水之象无者水之质
　　或问物有相反相成何也杨子曰反者激之极成者反之定故饴之甘其极必酸荼之苦其极必甘
　　杨子曰今夫木同一本根也然方其荣也枯者或与之同日及其凋也生者或与之并时故华敷而叶霣枝槁而萌出此造化无息之妙也
　　杨子曰春秋之季天下何嗜乎利焉而已矣天下何疚乎夺焉而已矣不嗜不疚不利不夺也而圣门诸子方且侍坐而谈舎瑟而作以浴沂之水涤夺攘之氛以舞雩之风吹战争之尘彼视一世之所嗜所疚者何如哉或曰然则圣门忘天下欤曰否
　　杨子曰圣人之畏天也以民圣人之畏民也以天或曰忧驩兜失之宰予尧孔亦有遗照欤杨子曰圣人天也无遗照亦无遗覆虽然照有或遗也覆无或遗也或问至大至刚以直何谓也杨子曰无不容之谓大无能动之谓刚无可愧之谓直
　　或问喜怒哀乐未发谓之中发而皆中节谓之和何谓中何谓和杨子曰不观之天地乎阳气潜萌万物归根之谓中分至启闭序则不愆之谓和观吾心见天地观天地见吾心
　　或问致中和在彼为致也在此奚致焉杨子曰井不凿不泉木不钻不燧
　　庸言十三
　　或问天命之谓性率性之谓道脩道之谓教何谓也杨子曰天命之谓性人为云乎哉率性之谓道外取云乎哉脩道之谓教幸得云乎哉故令之畀之之谓命无加无损之谓率作之朂之之谓脩
　　或曰致中和天地位焉万物育焉中和之功用若是其大乎杨子曰子不见汉武之一怒乎追仇平城之役一怒萌于心天地万物何与焉而长星竟夭死人如乱麻则喜怒哀乐不中不和之征也然则圣人之致中和者何如哉
　　杨子曰富润屋不足以润一身德润身足以润四海杨子曰莫见乎隠未出门而如见大賔莫显乎微未使民而如承大祭
　　杨子曰水能湿夫火而隔之以金则湿者燥火能流夫金而乗之以水则流者止
　　或问无穷之谓理无尽之谓性而曰穷理尽性如之何曰穷无穷尽无尽之谓学
　　杨子曰金有范天地亦有范木可围天地亦可围易也者其铸穹壌之范量髙厚之度欤故易曰范围天地杨子曰学有思而获亦有触而获思而获其觌亲触而获其诣速
