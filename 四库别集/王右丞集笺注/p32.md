<!-- { "loadSidebar": true } -->
　　古画《捕鱼》一卷，或曰王右丞草也。纸广不充幅，长丈许。水波渺弥，洲渚隐隐见其背，岸木葭菼向摇落，草萋然始黄，天惨惨云而风，人物衣裘有寒意，盖画江南初冬欲雪时也。两人挽舟循厓，一人篙而下之，三人巾帽袍带而骑，或马或驴，寒峙肩拥袖者。前扬鞭顾后揽辔语，袂翩然者。僮负囊，尾马背而荷，若拥鼻者。三人屈竹为屋，三童子踞而起大网，一童从旁出者。缚竹跨水上，一人立旁维舟，其下有笱者。方舟而下，四人篙而前其舟，坐若立者。两童子曳方罟行水间者。缚竹跨水上，一人巾而依蘧蒢坐，沉大网旁笱，屈竹为屋，缚竹跨水上，童子跪而起大网者一人，屈竹为屋，前有瓶盂可见者。篙者浆者，俯下罩者三人，皆笠，方舟载大网，行且渔。两儿两盖，依蘧蒢坐，有巾而髯出网中得者。 操楫一人，缚竹跨水上，顾而语，前有杯盂者。方舟载大网，出网中得者。缚竹跨水上，两儿沉大网，旁维艓者。两人篙其舟甚力，有帷幕坐而济，若妇人可见者。方舟依渚，一人篙，一人小而髯。三童子若饭食，若寐，前有杯盂者。一人推苇间童子，俯而曳循厓者。人物数十许，目相望不过五六里，若百里千里。右丞妙于诗，故画意有余，世人欲以语言粉墨追之，不似也。常忆《楚辞》云：“帝子降兮北渚，目渺渺兮愁予，嫋嫋兮秋风，洞庭波兮木叶下。”引物连类，谓便若湖湘在目前，思顷时岁晚，道吴江如此。渔者男子、妇女、童稚，舟、楫、梁、笱、网、罟、罾、罩，纷然在江，然其业廉而事佚，故无市廛争利意。此与画二大夫去国，其色无别恨奚以异。元祐元年四月二十日，李希孝出之，欲模写无善工，乃借韩退之序画人物意识之。颍川晁补之序。晁补之《捕鱼图序》
　　朱景元《画断》曰：王维画山水松石，似吴生而风标特出。京师西塔院有《辋川图》，山谷郁盘，云水飞动。山谷诗：“丹青出右辖，诗句妙九州。物外常独往，人间无所求。袖手南山雨，辋川桑柘秋。胸中有佳处，泾渭看同流。”此诗足以气吞右辖笔墨。今所见者摹本，不足道也。余与徐渊子同点检南宫，出右丞《捕鱼图》一卷，如无咎公所题者。余曰：此善摹者为之。徐不以为然。一日得一卷，仅存三分之一。徐图葭苇之外，意其为水耳，此特波涛浩瀰，水痕浪迹，一一毕具，人物尤精绝。渊子必欲易之，余有难色，已而又有一卷，题曰《摩诘寒江钓雪》，上施秘阁之印，此乃淳化以前未更秘书省印篆也。画笔奇古，全不类世间所见山水图也。《纬略》
　　司德用进所藏王维《捕鱼图》单幅小直轴，徽宗题。前有双团龙印，后有大观、政和二玺，明昌七印。上作冈阜，古木数株，全如李成所作。下作数舟，拦溪取鱼，甚佳。《云烟过眼录》
　　锡山华氏藏唐人《捕鱼图》一卷，运笔古雅，无名人画，甚佳。好事者谓为王维，极谬。维画原系单行小直幅，元时在司进家，见《云烟过眼录》，有宣和明昌御题玺记也。《清河书画舫》
　　周敏仲新装王维《雪霁捕鱼图》一绢本，浅绛色，后有班惟志、仇远、白埏、张雨等七跋，虽未敢定为真右丞，决非宋元画史可及。《清河书画舫》
　　江云混混阴晴半，抄雪离离点江岸。画中不信有天机，细向树林枯处看。渔浦移家愧未能，扁舟萧散亦何曾。白头岁月黄尘底，笑杀高人王右丞。元好问《王右丞雪霁捕鱼图》诗
　　春江水绿春雨初，好山对面青芙蕖。渔舟两两渡江去，白头老渔争捕鱼。操篙提网相两两，慎勿江心轻举网。风雷昨夜过禹门，桃花浪暖鱼龙长。我识扁舟垂钓人，旧家江南红叶村。卖鱼买酒醉明月，贪夫徇利徒纷纭。世上闲愁生不识，江草江花俱有适。归来一笛杏花风，乱云飞散长天碧。黄子久《王摩诘春溪捕鱼图》诗
　　辋川之景天下奇，我惜曾闻不曾识。若人笔端斡元气，万顷烟涛归咫尺。渔翁生事浩无穷，醉挹青蓝洗胸臆。或披蓑笠卧寒蟾，或倚孤篷蘸空碧。静观此理良可娱，应须仰慕王摩诘。邓文原《王摩诘春溪捕鱼图》诗
　　前滩罾兮后滩网，鱼兮鱼兮何所往？桃花锦浪绿杨村，浦溆忽闻渔笛响。我行笠泽熟此图，顿起桃源鸡犬想。不如归向茅屋底，老瓦盆中醉春酿。吴仲圭《右丞春溪捕鱼图》诗
　　徐容斋子方所藏王维《骡纲图》。《云烟过眼录》
　　王摩诘《精能图》一卷，长五丈余，一墨运，不著色。《东图元览》
　　王维《精能图》，宋高宗玺，并题。《南阳名画表》
　　许公子伯尚王摩诘《候潮图》一卷，细绢画，后有宋元人跋，细阅皆双钩廓填。《东图元览》
　　王右丞《松江图》，项氏藏。《眉公秘笈》
　　王摩诘《山阴图》一卷，后有米元章与宋元诸贤题跋，旧在吾歙临河程氏，今闻鬻于河南。吾郡汪司马伯玉曾见，语予，今闻此卷归云间董翰林思白。《东图元览》
　　“渭城朝雨浥轻尘，客舍青青柳色新。劝君更尽一杯酒，西出阳关无故人。”此摩诘《送元二使安西》诗也。世传《阳关图》，亦出摩诘之手，遂成二妙。《深雪偶谈》
　　王履道同先子避地岭外，甚熟，因见有颜约持王维画《嘉陵江山图》。盖明皇幸蜀，过嘉陵，爱其江山，命吴道子图于大同殿壁，王维复画小簇云：“江山已暗大同殿，弦管犹喧凝碧池。别写嘉陵三百里，右丞心事有谁知？”盖谓此也。《过庭录》
　　嗟乎！魏晋六朝之迹，余不得而见之矣，入唐固当以辋川为宗祖。山西有摩诘四景山水石本四方，方尺有只，薛尚功辈题识遍其上。绘事岂金石所能办，亦存其骨肉大都耳。可见在当时已稀阔珍贵之至，故谋及琢磨，而况于今乎。傥能见之，非人生大庆快邪？迩来闻有一轴在亲军黄君所，昨者乃得捧阅，大内后宰门有丹漆巨挺一，以支北扉，不知几何年矣。成化间，挺偶堕地破，乃髹竹也，中藏卷三，其一即也。事闻进御，重瞳一阅，明日左右请所归掌，时亲军伯父司礼侍侧，上遂以赐之。亲军云尔。图用细练，高尺二寸，长四尺奇，前后周完，末下正书三言曰王维制。祝枝山《唐王维真迹跋》
　　生烟漠漠中有树，树外田家几家住。重峦复坞随不断，茅舍时时若菌附。两人并向鱼梁涉，一鸟遥从翠微度。行云淡映荒水陂，似有斜阳带微向。傍篆白沙明，青林滃沉雾。乍明乍晦景万变，想当夏尽秋初处。石墙短缘隈，隈水浅萦回。宽平一亩敞层屋，板扉犬卧无人开。书堂树深昼寂寂，主人应是王摩诘。清晨骑鹿看田出，行过柴沜日向夕。会招高适与裴迪，共赋辋川佳事毕，图成兴尽诗未笔。祝枝山《王右丞山水真迹歌》
　　刘宫保子大家，王摩诘山水一，绢轴，阔六七寸，长几四尺。绢粗而密，作重山叠巘，茂木丛林，带以清溪野渚，重楼曲榭，几盈一幅，无款亦无题字。原出朱箑庵，箑庵于卷外手题为王维。《东图元览》
　　王维皆青绿山水，李公麟尽白描人物。《芥子园画传》
　　王右丞生平画卷所称最者，唯《辋川》、《雪溪》、《捕鱼》等图耳。吾意以为绝响，不谓太朴于中州友人家又得此卷，而用笔之妙，布置之神，殆尤过焉。固知右丞胸中伎俩，未易测识，而千奇万变，时露于指腕间，无穷播弄，岂非千载一人哉？置之案头，临摹数过，终未能得其仿佛，漫书短句，并识而归之。○群山矗矗凝烟紫，万木萧萧向夕黄。岂是村翁恋秋色，故将轻舸下横塘。○秋风荏苒泛晴光，处处村村带夕阳。一段深情谁得似？故知辋口味应长。黄子久《题王维秋林晚岫》诗
　　右丞已往六百载，翰藻神工若个同？千嶂远横秋色里，山家遥带暮烟中。吴仲圭《题右丞秋林晚岫》诗
　　千峰凝翠宛神州，中有仙翁寤寐游。林麓渐看红叶暮，风烟俄入野塘秋。摇摇小艇寻溪转，寂寂双扉向晚投。我欲探幽未能去，画中真境许谁俦？邓文原《题王维秋林晚岫图》诗
　　精华在笔端，咫尺匠心难。日月中堂见，江湖满座看。夜凝岚气湿，秋浸碧光寒。料得昔人意，平生诗思残。○右丞今已殁，遗画世间稀。咫尺江湖尽，寻常鸥鸟飞。山光全在掌，云气欲生衣。以此常为玩，平生沧海机。张祜《题王右丞山水障子》诗二首
　　沧洲误是真，萋萋忽盈视。便有春渚情，褰裳掇芳芷。飒然风至草不动，始悟丹青得如此。丹青变化不可寻，翻空作有移人心。犹疑雨色斜拂座，乍似水凉来入襟。沧洲说近三湘口，谁知卷得在君手。披图拥褐临水时，翛然不异沧浪叟。僧皎然《观王右丞维沧洲图》歌
　　摩诘传遗迹，家藏久自奇。高人不复见，绝艺更谁师？水石生寒早，烟云结雨迟。笔端穷造化，聊可敌君诗。范忠宣《题王摩诘画寒林》诗
　　野景荒寒霜意边，疏林僵立势参天。定应画妙王摩诘，故著诗清孟浩然。驴怯小桥鞭不动，风掀危帽整还偏。官闲老我叨君赐，红日三竿尚昼眠。蒲道源题《答失帖木儿大夫所藏王维画寒林晓竹图》诗
　　平田渺成湖，仲夏月多雨。汀鹭湿不飞，林莺涩还语。村烟多乞邻，馌饷常及午。柴门无锁钥，出入随杖履。白鸥似相识，亦足忘尔汝。右丞诗家流，画格亦天与。君看百代遗，摹拓尚如许。吾生慕丘壑，偶此系冠组。试问松下翁，几人同出处？李西涯《题王维诗意图》
　　王右丞之石如飞白，郭河阳之石似云头。○披麻间斧劈法，王维每用之。○荷叶皴法，王右丞变体，全以骨法为主，色以青绿。《芥子园画传》
　　王维树法多用双勾，即藤梢树杪，亦丝毫不苟。○钩叶柳，王维诸唐人及陈居中多画之。《芥子园画传》
　　何处访吴画，普门与开元。开元有东塔，摩诘留手痕。吾观画品中，莫如二子尊。道子实雄放，浩如海波翻。当其下手风雨快，笔所未到气已吞。亭亭双林间，彩晕扶桑暾。中有至人谈寂灭，悟者悲涕迷者手自扪。蛮君鬼伯千万万，相排竞进头如鼋。摩诘本诗老，佩芷袭芳荪。今观此壁画，亦若其诗清且敦。祇园弟子尽鹤骨，心如死灰不复温。门前两丛竹，雪节贯霜根。交柯乱叶动无数，一一皆可寻其源。王氏诗注：摩诘画两丛竹于开元寺。吴生虽妙绝，犹以画工论。摩诘得之于象外，有如仙翮谢笼樊。吾观二子皆神俊，又于维也敛衽无间言。苏东坡《王维吴道子画》诗
