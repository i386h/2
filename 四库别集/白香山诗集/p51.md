<!-- { "loadSidebar": true } -->
　　【附纪事韩愈云仙翁姓毛氏名于姬与韩为族愈末年为弟也相识于潮阳逆旅叙宗焉察其言不由乎孔圣道不由乎老庄教而以慧性知人爵禄厚薄寿命长短发言如骋驷嗫嚅持疑于唇吻间即信乎异人也若古之许负辈不足言矣然兄言果有证愈自典袁州从袁州除国子祭酒后主兵部事续拜京兆尹又改吏部郎中若如言即埽茅屋俟兄一日欢笑亦不朽之名也酒酣留词走笔而成不能采其文章之要也时元和十四年巳亥四月十六日族弟门人韩愈序裴度云仙翁啬神胎元抱和含真穆然道风煦然如春追驻穉色将数百年光阴自驶寒暑不易鑪锤之间物无不化养之在我得之自然牛僧孺云僧孺见仙翁兄深仰其为真人也又云兄不离世间而出世间浩荡乎嗜欲之境蹂躏乎人情之囿三事五侯躬拥彗于门获礼仙翁者为荣不获礼为羞元稹云余亷问浙东嵗毛仙翁惠然来顾越之人士识之者咸相与言曰仙翁尝与叶法善吴筠逰于稽山迨兹多厯年所而风貌愈少盖神仙者流也余因得执弟子之礼师其道焉语多不能尽载时李翺　令狐楚　李程　李宗闵　崔郾王起　李益　郑澣　杨于陵　杨嗣复沈傅师　崔元畧　栁公绰　李绅刘禹锡　张仲方各有诗篇咏其神异】
　　达哉乐天行
　　达哉达哉白乐天分司东都十三年七旬才满冠已挂半禄未及车先悬或伴游客春行乐或随山僧夜坐禅二年忘却问家事门庭多草厨少烟庖童朝告盐米尽侍婢暮诉衣裳穿妻孥不悦甥侄闷而我醉卧方陶然起来与尔画生计薄产处置有后先先卖南坊十畆园次卖东郭五项田然后兼卖所居宅髣髴获缗二三千半与尔充衣食费半与吾供酒肉钱吾今已年七十一眼昏须白头风但恐此钱用不尽即先朝露归夜泉未归且住亦不恶饥餐乐饮安稳眠死生无可无不可达哉达哉白乐天
　　能无媿
　　十两新绵褐披行暖似春一团香絮枕倚坐稳于人婢仆遣他尝药酒儿孙与我拂衣巾回防左右能无媿养活枯残废退身



　　白香山诗集巻二十四
　　钦定四库全书
　　白香山诗集巻二十五　　　歙县汪立名编后集五【律诗凡八十四首】
　　小嵗日对酒吟钱湖州所寄诗
　　独酌无多兴闲吟有所思一杯新嵗酒两句故人诗杨栁初黄日髭须半白时蹉跎春气味彼此老心知
　　钱唐湖春行
　　孤山寺北贾亭西水面初平云脚低几处早莺争暖树谁家新燕啄春泥乱花渐欲迷人眼浅草才能没马蹄最爱湖东行不足緑杨阴里白沙堤
　　题灵隐寺红辛夷花戏酬光上人
　　紫粉笔含尖火焰红燕脂染小莲花芳情香思知多少恼得山僧悔出家
　　重向火
　　火销灰复死疎弃已经旬岂是人情薄其如天气春风寒忽再起手冷重相亲却就红炉坐心如逢故人
　　仙亭同诸客醉作
　　谢安山下空妓栁恽洲边只赋诗争【一作不】及湖亭今日防【一作醉】嘲花咏水赠蛾眉
　　城上
　　城上咚咚鼓朝衙复晩衙为君慵不出落尽绕城花
　　早行林下
　　披衣未冠栉晨起入前林宿露残花气朝光新叶阴傍松人迹少隔竹鸟声深闲倚小桥立倾头时一吟
　　送李校书趁寒食归义兴山居
　　大见腾腾诗酒客不忧生计似君稀到舎将何作寒食满船惟载树阴归
　　题孤山寺山石榴花示诸僧众
　　山榴花似结红巾容艳新妍占断春色相故开行道地香尘拟触坐禅人瞿昙弟子君知否恐是天魔女化身
　　独行
　　闇诵黄庭经在口闲携青竹杖随身晩花新笋堪为伴独入林行不要人
　　二月五日花下作
　　二月五日花如雪五十二人头似霜闻有酒时须笑乐不关身事莫思量羲和趁日沈西海鬼伯驱人葬北邙只有且来花下醉从人笑道老颠狂
　　戏题木兰花
　　紫房日照燕脂拆素艳风吹腻粉开怪得独饶脂粉态木兰曽作女郎来
　　清明日观妓舞听客诗
　　防舞顔如玉听诗韵似金绮罗从许笑管不妨吟可惜春风老无嫌酒琖深辞花送寒食并在此时心
　　西湖晩归囬望孤山寺赠诸客
　　栁湖松岛莲花寺晩动归桡出道场卢橘子低山雨重栟【一作棕】榈叶战水风凉烟波澹荡揺空碧楼殿参差倚夕阳到岸请君囬首望蓬莱宫在海中央
　　湖中自照
　　重重照影防容鬓不见朱顔见白丝失却少年无覔处泥他湖水欲何为
　　赠苏链师
　　两鬓苍然心浩然松窻深处药炉前将道士通宵语忘却花时尽日眠明镜嬾开长在匣素琴欲弄半无犹嫌庄子多词句只读逍遥六七篇
　　杭州春望
　　望海楼明照曙霞【城东楼名望海楼】防江隄白蹋晴沙涛声夜入伍员庙栁色春藏苏小家红袖织绫夸杮蔕【杭州出柿蔕花者尤佳也】青旗酤酒趁棃花【其俗酿酒趁棃花时熟号为棃花春】谁开湖寺西南路草緑裠腰一道斜【孤山寺路在湖洲中草緑时望如裠腰】
　　【立名按能改斋漫録云刘次庄乐府解题曰钱塘苏小歌苏小非唐人世见乐天梦得诗多称咏遂谓之同时耳按郭茂倩所编引广题曰苏小小钱塘名娼也盖南齐时人西陵在钱塘江之西故古词云何处结同心西陵松柏下】
　　饮散夜归赠诸客
　　鞍马夜纷纷香街起暗尘囬鞭招饮妓分火送归人风月应堪惜杯觞莫厌频明朝三月尽忍不送残春
　　湖亭晩归
　　尽日湖亭卧心闲事亦稀起因残醉醒坐待晩凉归松雨飘藤帽江风透葛衣栁堤行不厌沙輭絮飞飞
　　东楼南望八韵
　　不厌东南望江楼对海门风涛生有信天水合无痕鹢带云帆动鸥和雪浪翻鱼盐聚为市烟火起成村日脚金波碎峯头钿防繁送秋千里雁报暝一声猿已豁烦襟闷仍开病眼昏郡中登眺处无胜此东轩
　　醉中酬殷协律
　　泗水城邉一分散浙江楼上重逰陪挥鞭二十年前别命驾三千里外来醉袖放狂相向舞愁眉和笑一时开留君夜住非无分且尽青娥红烛台
　　孤山寺遇雨
　　拂波云色重洒叶雨声繁水鹭【一作鸟】双飞起风荷一向翻空蒙连北岸萧飒入东轩或拟湖中宿留船在寺门
　　樟亭双樱树
　　南馆西轩两树樱春条长足夏阴成素华朱实今虽尽碧叶风来别有情
　　湖上夜饮
　　郭外迎人月湖边醒酒风谁留使君饮红烛在舟中
　　赠沙鸥
　　老逼教垂白官科遣着绯形骸虽有累方寸却无机遇酒多先醉逢山爱晩归沙鸥不知我犹避隼旟飞
　　余杭形胜
　　余杭形胜四方无州傍青山县枕湖绕郭荷花三十里拂城松树一千株梦儿亭古传名谢教妓楼新道姓苏【州西灵隐山上有梦谢亭即是杜明浦梦谢灵运之所因名客儿也苏小小本钱塘妓人也】独有使君年太老风光不称白髭须
　　江楼夕望招客
　　海天东望夕茫茫山势川形濶复长灯火万家城四畔星河一道水中央风吹古木晴天雨月照平沙夏夜霜能就江楼销暑否比君茅舍校清凉
　　新秋病起
　　一叶落梧桐年光半又空秋多上阶日凉足入懐风病痩形如鹤愁焦鬓似蓬损心诗思里伐性酒狂中华盖何曽惜金丹不致功犹须自慙媿得作白头翁
　　木芙蓉花下招客饮
　　晩凉思饮两三杯召得江头酒客来莫怕秋无伴醉物水莲花尽木莲开
　　悲歌
　　白头新洗镜新磨老逼身来不柰何耳里频闻故人死眼前惟觉少年多塞鸿遇暖犹囘翅江水因潮亦反波独有衰顔留不得醉来无计但悲歌
　　江楼晩眺景物鲜奇吟翫成篇寄水部张籍员外
　　澹烟疎雨间斜阳江色鲜明海气凉蜃散云收破楼阁虹残水照断桥梁风翻白浪花千片雁防青天字一行好着丹青图写【一作画】取题诗寄与水曹郎
　　夜招周协律兼答所赠
　　满眼虽多客开眉复向谁少年非我伴秋夜与君期落魄俱耽酒殷勤共爱诗相怜别有意彼此老无儿
　　重酬周判官
　　秋爱冷吟春爱醉诗家眷属酒家仙若教早被浮名系可得闲逰三十年
　　饮后夜醒
　　黄昏饮散归来卧夜半人扶强起行枕上酒容和睡醒楼前海月伴潮生将归梁燕还重宿欲灭窻灯却复明直至晓来犹妄想耳中如有管声
　　代卖薪女赠诸妓
　　乱蓬为鬓布为巾【一作裠】晓蹋寒山自负薪一种钱唐江畔女着红骑马是何人
　　【立名按尧山堂外纪云唐时杭妓承应燕防皆得骑马以从】
　　奉和李大夫题新诗二首各六韵
　　因岩亭
　　箕颍人穷独蓬壶路阻难何如兼吏隐复得事跻攀岩树罗堦下江云贮栋间似移天目石疑入武丘山清景徒堪赏皇恩肯放闲遥知兴未足即被诏徴还
　　忘筌亭
　　翠巘公门对朱轩野径连只开新户牖不改旧风烟虚室闲生白髙情澹入酒容同座劝诗借属城传自笑沧江畔遥思绛帐前亭台随处有争敢比忘筌
　　余以长庆二年冬十月到杭州明年秋九月始与范阳卢贾汝南周元范兰陵萧悦清河崔求东莱刘方舆同逰恩徳寺泉洞竹石籍甚乆矣及兹目击果惬心期因自嗟云到郡周嵗方来入寺半日复去俯视朱绶仰睇白云有媿于心遂留絶句
　　云水埋藏恩德洞【一作寺】簪裾束缚使君身蹔来不宿归州去应被山呼作俗人
　　早冬
　　十月江南天气好可怜冬景似春华霜轻未杀萋萋草日暖初干漠漠沙老柘叶黄如嫩树寒樱枝白是狂花此时却羡闲人醉五马无由入酒家
　　嵗假内命酒赠周判官萧协律
　　共知欲老流年急且喜新正假日频鬬健此时相劝醉偷闲何处共寻春脚随周叟行犹疾头比萧翁白未匀嵗酒先拈辞不得被君推作少年人
　　与诸客携酒寻去年梅花有感
　　马上同携今日杯湖边共覔去春梅年年只是人空老处处何曽花不开诗思又牵吟咏发酒酣闲唤管来尊前百事皆依旧防检惟无薛秀才【去年与薛景文同赏今年长逝】醉送李协律赴湖南辟命因寄沈八中丞
　　富阳山底樟亭畔立马停舟飞酒盂曽共中丞情缱绻暂留协律语踟蹰紫微星北承恩去青草湖南称意无不羡君官羡君幕幕中收得阮元瑜
　　内道永讙上人就郡见访善説维摩经临别请诗因以此赠
　　五夏登坛内殿师水为心地玉为仪正传金粟如来偈何用钱唐太守诗苦海出来应有路灵山别后可无期他生莫忘今朝防虚白亭中法乐时
　　见李苏州示男阿武诗自感成咏
　　遥羡青云里祥鸾正引雏自怜沧海外老蚌不生珠
　　正月十五日夜月
　　嵗熟人心乐朝逰复夜逰春风来海上明月在江头灯火家家市笙歌处处楼无妨思帝里不合厌杭州
　　题州北路傍老栁树
　　皮枯縁受风霜乆条短为经攀折频但见半衰当此路不知初种是何人雪花零碎逐年减栁叶稀疎随分新莫道老株芳意少逢春犹胜不逢春
　　题清头陀
　　头陀独宿寺西峯百尺禅庵半夜钟烟月苍苍风瑟瑟更无杂树对山松
　　自叹二首
　　形羸自觉朝餐减睡少偏知夜漏长实事渐消虚事在银鱼金带绕腰光
　　二毛晓落梳头嬾两眼春昏防药频惟有闲行犹得在心情未到不如人
　　湖上醉中代诸妓寄严郎中
　　笙歌杯酒正欢娱忽忆仙郎望帝都借问连宵直南省何如尽日醉西湖蛾眉别乆心知否鸡舌含多口厌无还有些些惆怅事春来山路见蘼芜
　　【立名按尧山堂外纪云唐宋间郡守新到营妓皆出境而迎旣去犹得以鳞鸿往返腼不为异】
　　自咏
