<!-- { "loadSidebar": true } -->
　　凡我政人胥防而论焉莫不曰学政之先也敝必修之然有力焉有财焉财诎不可以举力罢不可以役亦夫人之通论也赢于诎而优于罢稽诸制而合焉斯则存乎人而不可常例视之者也厥惟艰哉颍州儒学自宋景祐间始建于西湖之上我朝洪武初因而再建未几圮于河水乃徙于南城内至是盖百五十年矣芜秽弗治见者叹焉而未有能修之者正徳壬申夏六月辽阳孙君伯坚以河南按察佥事奉玺书饬兵于斯地方千里皆属控制而镇实在颍始至之三日视学而见其废其叹也视诸人人加甚乃召州卫官吏师生议而修之于是北方群盗奔突于淮汝间所至屠戮极其惨烈郡邑守令方议战守不暇则何暇及是哉盖财之诎力之罢莫甚于此时者矣伯坚之言曰御贼莫先于战守战以勇克守以恒持勇与恒忠义之所发也倡忠义者存乎教化敦教化者存乎庠序荒于素而欲复于遽吾固知其不能也然吾闻诸孟子七年之病求三年之艾不畜不得由是观之则夫学也乌可以贼故而废之或谓伯坚财恶取曰取诸淫祠则有余材力恶取曰取诸休卒则有余工杂泛之用又恶乎取曰取诸薄罚则有余需众皆曰然遂卜日兴事训练抚绥之余寝食以焉不三月而告成皆不愆其素所谓赢于诎而优于罢者非此谓耶学正某等以伯坚意为书来请记予惟颍中州要害自古则然我圣祖龙兴濠梁今为中都而是地寔惟附翼衣冠弦诵四方万国宜是焉先今一废至此观于其所而其道可知也或者犹譊譊焉以武之衰归之文盛夫文经乎天纬乎地化成乎人者也武何物也而焉能并之虽然文事武备盖有并以为言者譬之贞以配元义以配仁用虽殊而体未尝不一也故出入将相皆吾儒事而受成献馘必于学焉武略之不竞吾将文德之弗崇是惧而可以盛衰论乎立政曰克诘戎兵方行天下防有不服以觐文王之耿光以扬武王之大烈夫戎兵武也以之方行而觐焉扬焉非文徳何以与此伯坚素抱遐邃兹焉离艰当剧乃能先庠序教化以倡忠义可谓知所本矣予知伯坚乆且嘉其事之成也故为记之学之堂曰明伦天下之同名也饮读賔兴皆于斯在故是之先堂左右有斋肄也于是西南为膳堂养也于是东北为黉舍宿也于是故继之是皆谓修堂后为尊阁制书在焉上下五楹间视礼殿髙数尺外而廨宇仓廪庖湢皆具是皆谓作然皆制也亦谓之脩始于某月某日越十月某日落之庙之脩也盖同时而先考焉别有记者不书





　　容春堂前集巻十二
　　钦定四库全书
　　容春堂前集巻十三　　　　明　邵寳　撰序【二十三首】
　　许州志序
　　许州志志许州也凡州之事循名考寔原始要终逺以鍳古近以验今无不备焉是故谓之志志也者史家之一体耳今疆域之类则兼乎图建置之类则兼乎表人物之类则兼乎传文辞之类则兼乎集攷异之类则兼乎论辨似不纯于一体者然而恐失于畧故求其详恐失于浮故求其覈要于备焉而已此亦志之变也郡邑之有志尚矣是志之作葢有系乎一州而不专于一人之迹将以传于乆逺而非独为目前之谈玩也寳尝观于其大有志封守者欲其慎固有志创建者欲其修继有志沿习者欲其兴革有志幽潜者欲其表章有志淑慝者欲其惩劝我所能为我则为之我所未能以俟君子是志之所以作也乌乎有天下之动而文籍生焉其初葢醇如也逮乎纪载日繁于是淳风渐衰而世变以降故天下之事亦为之而已矣奚有于志然名实之所以不紊终始之所以不爽徃徃于此焉赖是虽一家不可无乗况一州乎天下之大诸州之积也诸州之志备则天下无阙事矣况许自春秋分国以迄于今中间或为雄都或为望郡其事之所当志葢有倍蓰于他州者我朝经理海内而许之为州寔处两畿之间徳泽在民物教化在人才制度在有司者万世一日以今视昔地若増而重焉则夫纪述治功賛扬盛美乃守臣奉职之一端也是以不敢不作作焉不敢不详不敢不覈岂得已哉志凡若干巻始寳承乏至州即有意于是既而政务纷冗方负尸素之愧故因循七年始克成编旧志出于前知州五羊陈公今多因之其分类立例则寳窃用已意云
　　太康郭节妇诗序
　　节妇诗一册若干首葢太康郭氏之书也而君子取之以为可传于天下者诗为节妇作也节妇为前刑部郎中王公杰之女公为凤翔推官时郭君浩者亦从父宦咸阳公舘甥焉三年而没节妇寡居内外无敓其志者或谓是足矣节妇独曰未也盍归于郭敎吾子纳吾子之室越若干年其子天子之室继之或谓节妇盍归于王节妇又曰未也有吾孙在敎且室焉吾事也卒行其愿以老乌乎一身抚两世之遗孤厯四十余年而终始不易节妇之所处岂惟能自尽而已哉妇以不二夫为节节尽而能处其子若孙节之大者也故春秋于纪叔姬归特笔书之葢其识知存宗祀是所谓有其节而能处者当是时使不归于而归鲁夫亦何损于节虽然岂叔姬之所以自处而春秋所以贤之者哉节妇之于郭犹叔姬之于纪其节同其处之也同君子通于春秋之义其不能无取于节妇也审矣然则是册也虽郭氏之书茍传于天下使夫亏于节与有其节而不能处者闻之一则以愧一则以兴岂不大有补于风化哉节妇卒于成化壬辰先卒之数月有诏旌表其门后十年辛丑其孙绪举进士厯官户部郎中论者以是为节妇之报寳比守许去太康才百里高节妇之风尝欲有所纪述而未能也今与郎中君同官乃僣为之序节妇母矣而犹曰妇云葢为天下举重者言之而不欲视为郭氏之书也某非敢当君子亦窃取君子之意耳
　　翠筠轩诗序
　　节枝茎叶皆竹之有也而筠之在竹见称独多或遂以名竹葢竹以筠为体凡节枝茎叶之间通谓之筠至其用也则席于宗庙筐篚于朝廷简牍于天下后世又皆筠寔为之而节枝茎叶不能加焉故传曰如竹之有筠也此之谓欤然筠之为色唯翠者为多自箨解后更厯万变翠未尝易易则变变则虽有节枝茎叶摧败继之而竹之用于是乎穷故论竹者率以筠称筠者率以翠此又物理然也吴君斯敏歙故家子防江湖间而以翠筠名轩其知竹者乎竹之为徳多矣而君独有取于是者葢即一以求其全则凡截然为节翘然为枝挺然斐然为茎叶各色其色而竹之全徳不外是矣况其为席为筐篚为简牍又未可量哉诗凡若干首作者皆时之君子而寳为之序
　　少傅徐公夀诗序
　　治丁巳之嵗今少傅谦斋先生徐公夀七十秋七月二十有一日为生之日时同郡大夫士之在朝者合若干人议觞以夀公公以上方轸念北边有司修戒我其与忧固辞不受众不敢彊越二月疆埸事少缓众复因重阳节以请公辞如前众乃言曰公盛徳抑畏何乃至此抑公此意政某等所以夀公者也公以先朝旧学之臣入掌中秘再陟孤卿相事今上凡若干年心孚徳咸宠倚兼至公亦毅然任重竭其忠贞以持国是虽羣务交集叅紏縁延未易卒定公茹以宏量镇以雅重从容决之中外允服而民隂受其赐公乃不以为功每退食私第輙推至诚延访俊乂及事利病视四海之内如视其家欣戚系之得一人惟恐不用用之惟恐不亟在易泰之九二所谓包荒得尚于中行者公之谓矣至与一二元老出入佥谋可可否否惟天惟民惟君惟国惟善所在不必在人不必在己此其休休有容于秦誓所称亦罔譲焉是以数十年间百僚庶工胥师胥逊无复嫌忌之习説者皆谓俗尚丕变而不知公之风采有以表仪于上也由是论之则公之身系天下者甚重而忧形话言至忘其年之为庆公之心天实鉴之书曰天夀平格保乂有殷继自今公夀未艾而勲业日以益盛岂非天贻我圣眀为夀天下之地哉某等所以夀公者葢其在此而公何乃固辞之虽然以地以事公天子相以位以道公天子傅夀公之心谁其无之而分乃未敢今日之举夀以天下礼则乡人不亦可乎于是公不能止众遂相率成礼而退退各为诗一章用纪盛事寳不佞辱公爱厚僣为之序
　　重阳防诗序
　　重阳防诗者吾乡诸公官于东署者作也继是将不一作焉故诗以节名夫诗以节名者防以节举也剂暄凉之候酌疏数之宜莫大乎节天时且然况于人乎故今为防始元夕次上已次清明次端午次七夕次中秋次重阳次长至循还终始拟诸天时以寓无穷之意而我同乡在朝者虽有二十余人然署各疏隔不能时时相与也惟世卿在稽勲世恩在主客廷伯在都水文光在翰林而予与文美士嘉言国声五人者在户部署既相近出入起居朝夕无间于是而节举一防以要乡盟此亦人事之不可已者也其所以必有诗者葢吾人之为防非为饮食言笑以流连光景之云也考徳将于是焉观学将于是焉使不假夫古者陈采出纳之遗而觇之其何以资丽泽之益而自别于羣居终日者哉由是观之则所以为诗者固非夸多骋速搜异衒新屑屑工拙间以启防忌之端者矣戊午重阳寔惟初防而予不敏敢僣为约曰凡防人为诗一章章书一简者九主蔵其一賔分其八积之一岁为简八十有一各成巨帙彼此相通随在具备不亦可常矣乎而命题限韵之类则防之日定焉诸公曰然遂如约所赋之诗题用古句庶几古诗吾诗古人吾人也其目具左
　　水利事宜序
　　治丙辰都水主事姚君秀夫奉玺书治江南水利之政明年疏濬筑捍渐底于绩三吴数千里民懐其惠士服其识又明年水利之书出焉葢集前辈论水之有闗于吴郡者而为之也都水之用心一至于是其绩之用成也夫固在此乎惟都水具有本之学久矣而于此尤致谨者葢赈备之策莫先水利水利之于民甚大于政甚难利之弗图顾足为害故虽以顺为道以凿为戒圣功贤训具在方策而时代异宜土方异势沟防异制阞理异用奠渊异度分合异轨昔之人专官以司穷年以肄尚惧弗习其或敢以害易利妨吾人大计哉此都水所以求之今不足又求之古而至于为书焉者也寳承乏中州尝从中丞徐公考观汴堤及汉魏以来诸渠之故又尝侍于少司徒刘公闻其所以治河者乃今得都水之书而阅之则南北之水亦畧可见矣使凡行水者皆都水其人水恶有不为利而为害也哉况水之在天下五行六职才居其一又安得夫人之于事皆如都水之于水也寳于是重有所感作诗寄之以贺其成而都水得告西归矣吾郡通判傅侯桧乃以都水所行事宜集为一编将与夫前所谓书者并刻以行其间相时因俗益损兴补不必皆出于书而书之为效亦于是乎少着矣是编凡四类曰敷奏曰榜谕曰辩论曰诗文縂若干篇都水名文灏信之贵溪人先由刑部主事出判吾郡以擢今职儒者之政所至有之不特水也通守亦职于水奉以周旋都水葢亟称之云
　　河山胜览诗引
　　河山胜览诗若干首吾党诸君子赠史户部文鉴监兊而作也户部之行凡河南山东皆厯焉故题云尔夫兹河山覧则胜矣惟兹行也地方数千里军民吏士从事者不下以数千计劳者欲息困者欲蘓讼者欲平是亦一剧任也户部何暇于此哉虽然夫人之为一人则烦二人则纾三人则逸四人则无事矣户部之才不啻兼数人而已者也用其三四以治其事而其所未用者以之览胜尚有余力孰谓无暇之有今夫黄河天下之大川也太行恒岱天下之髙山也尝闻君子如高山大川信斯言也宜莫如户部者徳好相协自古已然户部其无跃然者哉夫是之谓胜览而临眺游娱茍自别于俗吏者不足言矣
　　重刋横渠学理窟序
