<!-- { "loadSidebar": true } -->
　　凡方岳监司大官，下逮郡邑吏任满拜除，邦人必遮道攀留，塑像勒碑，刊阳木，斫贞石相劝，惟恐后若左官见抵者，则例无有。岂古之所去见思敝缁衣而茇甘棠者，胥在彼而不在此欤？督漕宪司江右李使君视事经年，漕政治办，考课当第一，用漕折不中额免官。余衰病，阖户邑之耆老子弟踵门请曰：“自漕使开署，吾土建节相望，兵荒钩连，征求填委，运弁豪虎，旗军封豕，胥徒鬼蜮，交关满谰。岁漕告竣，民间脂膏、骨髓卷地尽矣。牙章虎符，惊踊郡国。及爪往还，曾不识使君谁某，攵于何有，而况思乎？今吾使君之来也，周爰咨诹，爬搔病苦，计口食俸，痛自刻励，集漕众而誓之曰：‘吾洒濯饮冰，洗手将事，必不忍奉东南数万亿疮痍赤子，膏汝辈血吻。’于是锯牙酋耳之徒，如墙而进，衔尾而退。粳稻既北，吴犹有民，谁之力也？吾侪小人向其利者为有德，岁时伏腊，闾阎儿女，犹使君之在此堂也。惟是南山片石，思人誉树，媲美于前政之迁除者，国有人焉。敢固以请。”余逡巡未及应，诸生秀士抠衣而前曰：“父老之致辞善，犹未既也。今夫达官能人，游光扬声，传遽公卿者，生祠堂屋，幡幢刺天，或彝为溲牢矣。趺龟护螭，黄金填字，牧敲火而牛砺角者有矣。白乐天之记曲信陵也，孙可之之书何易于也，诗不过短章，文不满尺幅，至今人颂慕之不衰。吾不敢以信陵易于蔽使君，而窃以乐天、可之征夫子也。使君胡床挂壁，衤被萧然，寒窗竹几，篝灯夜读，书声琅琅，与铜签相应。文士握别，每雒诵夫子之文以相勉。然则父老所谓苍苔白石，有愧词者，岘首之山渊，岂有征于此乎？夫子将奚让？”余然受简，揖诸生。进诸耆老而告之曰：“父老思使君则善。虽然为留使君谋则疏，诚能选择雄骏子弟，裹粮茧足，条使君治状，投匦而叫九阍，即朝上夕报可耳。不此之为，而谋诸腐儒老民，炙枯竹，汗蠹简，几有闻于后世。石不能言，不已愚乎？”言既，耆老潸然泣下，噤不置答。余懵瞪，不忍复也，遂援笔书其语，俾刻石以为记。
　　使君名来泰，字仲章，抚州之临川人。尝督南学，有誉望，士大夫称为石台先生。
●有学集卷二十八
　　○墓志铭
　　【明特进光禄大夫柱国少傅兼太子太傅吏部尚书中极殿大学士谥文端刘公墓志铭】
　　明之二百五十三年，当万历之庚申期月，三朝国运促数，故相南昌刘文端公定议移宫，镇抚社稷，岿然为一代宗臣。在事三年而去，去位十三年而卒。谦益罢免家居，孤斯来具行状，请为隧道之铭曰：“微公谁铭？吾先相国者遭世多难。”未及为而斯来又卒，孙元钊申请益力，乃喟然叹曰：谦益，万历旧史官也。定陵复土，奔丧入朝，移宫甫定，国论廷辨，历历在听睹中。氵存历坊局，与闻国故，公与群小水火薄射，不相容贯，皆深知其所以然。其忍不抵死奋笔，别白泾渭，庸以婀党论，亻面错青史。谨按庚申之八月，光宗皇帝宅忧嗣复，即日拜公礼部尚书、东阁大学士，与蒲州韩公并命。光庙仁孝，事郑贵妃如母。李选侍受其饵，关通扇动。光庙属疾，冯几见群臣，选侍红袖闯御幄，推挽皇太孙，传旨封皇太后、皇后。公要廷臣力争而止。八月晦，光宗宾天，中人李进忠等阑乾清宫门，不听群臣入临。比入，举哀毕。公诘问群奄：“皇长孙当柩前即位，今不在者何也？”群奄东西走，不置对。秉笔太监王安喏曰：“选侍匿禁暖阁中，不得出一步，可若何？”公整襟大言：“谁敢匿新天子者？”安曰：“徐之，公等慎勿退。”遂趋而入。上见安至，呼曰：“好伴伴来救我。”安软语选侍不出，诸大臣不肯退，第令一出即返。选侍颔之，且中悔，揽上裾不释手。安直前拥抱，疾趋而出。公亟迎升辇，比及门，宫中厉声呼“哥儿却还”，遣使追蹑者三反。公傍辇疾驰，掖上升文华殿，登宝座，即东宫位，群臣叩头呼“万岁”。然后择吉告庙受朝事，始大定。是日群臣上笺劝进毕，选侍犹趋呼还阁。公亟奏曰：“乾清未净，殿下请暂居慈宁。”上色喜，顾安曰：“伴伴今日安往？得髯阁下伴我，我乃无恐。”公髭微修，上希见外臣，故目公云耳。翌日，冢宰周嘉谟、御史左光斗疏请移宫，群阉嗾选侍要上盟垂帘诘问，杖杀左御史。首辅德清方公议展移宫期，公不可，曰：“先朝故事，仁圣，嫡母也，移慈庆、慈圣。生母已移慈宁，今何日也，可姑缓耶？”选侍即日移一号殿，而天子还居乾清，自是移宫之案立矣。先是光庙病，不能自力。兵科掌垣应山杨涟抗疏论宫府事，上特召见，俾与顾命。涟退而告天，誓判死命报玉儿。入临拒门，升殿尼辇。群奄持挺叫呶，声势蜂涌。涟大骂“奴才”，手格披靡，叱首辅，折大奄，抗论于朝房松棚殿廷，日以十数，而移宫始决。公每追理前事，叹且泣曰：“当天位未定，朝士吉服立殿下，日高不闻宫中声，咸哗曰：‘事去矣。’相顾不知所为。吾扶辇至文华殿，百官踉跄，隔数百武，交踵莫敢前。独杨给事一人奋髯沥血，声撼殿陛。今日事定，朝右以给事为口实，岂不异哉？”
　　公受遗决策，镇定危疑，与杨文忠、徐文贞相似，而其事权有不侔者。公受事弥月，得君未久也。位即次辅，枋政未专也。上御文华时，英国公惟贤奉右手，公奉左手，首辅纡曳履，将安之乎？我趋移宫，彼议展期，非条然左右袒乎？为主伯易，为亚旅难，为亚旅易，为亚旅之主伯难。政不一门，势有多变，前轩后轾，左支右吾。公之苦心<立专>力，殆有百倍于新都、华亭者。艰难获济，甘苦自知，而以将伯助，余归其力于应山。古大臣心事，惟可与天地鬼神道也。上既御极，德清移疾。公矢心当国，谓朝廷以法祖为先，臣下以奉公为要，匡主德，重疆事，扶衰干蛊，知无不为，而大端则在乎以人事君。神庙三十馀年，旧德遗直，废籍填委，壹以大行遗诏从事，白首耆艾，布满九列，辟门开窗，士气郁然，海内喁喁向风矣。
　　移宫甫竣，选侍名下李进忠、刘朝等盗内府秘藏过乾清门而仆，金宝累累卧地下。上遣大臣验视，案治甚急。群小为奄画策曰：“上怒亟，狱未易鬻也。内庭喧传选侍移宫日，跣足投井，语狼籍不可闻。上冲人以违先帝，为词易撼也。司礼数悻直忤旨，群安藐上位，把持法司，上必怒而逐安。如此，则移宫之案翻，顾命诸人可尽逐，而大狱解矣。”于是台省请安选侍，议宽盗狱，更番诡辞，以尝试上意。上初怒，言者累旨镌责，公力救乃免。及司礼安以强谏谗死，魏忠贤阿姆用事，上意薨然尽解，而群小乃壹意攒矢向公。东事日亟，朝议谓非旧抚熊廷弼不能办辽，上遂起用经略，而言者交章レ公。公面奏曰：“臣知君父为尊，封疆为重，恩仇祸福，非所计也。”上亦心念公旧劳，委任如故，而客魏积，不相容言者，益摭拾不已，自是去志决矣。
　　公司票拟持大体，明国法，抑浮夸，遏侥幸，引绳切墨，不少假易。盗库之狱，上传饶死群奄，辨疏径下法司。公引例执奏，封还原本，则中外交恨。魏忠贤故名进忠，攘陵工邀叙，公援祖制，内臣非司礼掌监及提督陵工，不得荫弟侄，票止加恩三等。又数救言官、攻阿姆者，则客魏交恨。乌程相由客魏入，以募兵要宠，与刘朝比而与内操，言官纠劾弄兵，公为之主，则阁奄交恨。谓辽事凿空捕风，东江不足倚，西援未可信，而议弃广宁者，三尺不可贷也，则岛帅、宁抚与逃臣交恨。于是群小谋翻移宫者，含沙喷血，诋阑万端，上亦无如群喙何矣。抗疏求去，十二上乃得请。归三年，应山逮诏狱考死。要典既定，诏削官，追夺诰命，勒令养马。至是而移宫之案始结。
　　呜呼！国家宫府之际，难言之矣。光庙毓德东朝三十馀年，神祖无金寒离之心，宵人构鸟乌枯菀之隙，一旦长主临御，宫庭肃穆，狐焉城鼠焉社神焉丛，彼于社稷何有？庚申九月之事，公与应山挺身奋臂，夺幼君于妇寺之手，其为国家谋则忠矣，而奸讠夭丑类未有不胆战毛竖，几其万有一败者也。皂衣赤棒、目而拒宫门者，李进忠等诸人耳。群小之囊身假面、负涂豕而伏戎莽者，不知几何人也。黄金火齐、负重而伏禁地者，刘朝田、诏诸人耳。群小之飞头传翼、移铜山而攒金穴者，不知几何人也。护选侍、缓诏狱、诤封疆、簪笔飞章者，贾继春等诸言官耳。群小之机关制使、线索提掇、簸弄于阴阳人鬼之间者，不知几何人也。公在事，逆阉犹知惮公，如反出反入之水，犹可提捍。公去而大狱烦兴，衣冠涂炭，祖宗二百馀年培养元气，凋残殆尽，雍流滔天，莫知纪极。夫然后知公于国家，以一身为止水之旧防，而痛恨群小之斩而掘之也，亦已晚矣。应山之葬，谦益论次其事，以为公之死，不死于击阉，而死于移宫。定计杀公者，非操刀之阉，而主张三案之小人。世以谦益为知言。今援以论公之进退，虽异代而犹信，不亦悲夫！
