<!-- { "loadSidebar": true } -->
　　盖闻天灾流行国家代有气和则致祥气乖则致异此必然之理也然灾有大小而蝗旱为最今防验得随路节次申蝗蝻生发至今月内计二万一千九百三十三顷四十三亩除已绝外未绝一万五千八百六十二顷三十三亩又有不见顷亩一百余处炎炎不已深为可忧如比年以来山东等处连值蝗旱民至有面橡实掘黄精煮野菜而食者虽包银权停而尽征到官课额诉难而依前恢办向非圣恩赈济鲜不饥殍转死沟壑今者蝗之气势滋盛如此是上天之意儆戒深至诚不可不谨苟非以德胜妖全借人力恐百姓重困过于前日其为利害孰大于斯今来叅详其或大臣不和政事有阙官吏不公百姓失所刑赏虽行而或戻风俗极恶而未醇又如各路见禁一千三百余人幽禁囹圄不无寃滞加之用兵兴役签军屯田包添丝银协济军力分房益户输粟饷边远近骚然未为无事从是而观致伤和气恐此之由而又迤南州郡蚕麦薄收嗸嗸之民正望秋成以供王事不幸继以蝗旱万一成灾将若之何岂惟经费不足贫民衣食先乏衣食乏则饥寒至饥寒迫则盗贼生盗贼滋则非国家之便也窃见朝省近年以来救捕虽力终莫殄绝不过差官督责州郡并力扑灭不致流散而已未有以时事言者以某愚见为大臣者当恐惧修省恪儆天戒任责极言陈其所以不然窃虑朝廷不能尽知何则方今明天子在上圣慈神惠子爱兆民哀矜悯恤轸虑惟切今灾异如此又恐远方小民不知存恤之意诚宜缓不急之务下寛大之诏发仓廪赈贫乏致祷山川为民祈谢据被灾去处验其轻重量减今嵗差税又宜先遣相臣分省中都使镇抚中外规画事宜以安以慰庶望京畿之间民心妥帖物不涌贵灾沴渐消民易为力不致重困因而别作事端
　　为牺牲在涤不及九旬事状
　　盖闻国之大事实先祀典祀礼以敬为至物品以洁为先故唐金之制大祀养牲在涤九旬中祀二旬今体知得太庙歳祀牺牲有司临时取办在涤不及两月即用就事防详三牲之养远期三月本欲尽诚敬而极精洁也今者大祀之礼降而甫逾中制于理实为未应诚有司之慢也合无照依旧例改正施行
　　举陜西儒士杨元甫事状
　　伏闻国朝议国学教胄子遴选师儒以克司业助教博士之职窃见京兆儒士杨恭懿姿禀髙明学淹经史千言过目成诵不遗今年几知命教授乡闾其孝行足以化服一方其廉介足以振厉薄俗隠德丘园不求仕进如徃者两省交辟欲置之幕府庶谘论议以劝将来至职名禄养辞皆不受德业日新箪瓢自若诚清庙之珪璋士林之杞梓也其或擢彼国庠置之馆阁试其行能可收实用又念即今上而监司下而州郡凡所荐举多蒙省録其在宪台尤宜奬率伏乞详酌施行
　　为罪囚医药事状【许狱丞行】
　　体访得大兴府収禁罪囚自今年二月初至今月二十日节次死讫二十二人俱系因病身故窃详见禁四百余人又照得随路已立司狱官三十余处即目暑气蒸腾病者甚众虽官差医工轮流防治合用药物悉皆自备如遇重证止是依例应付实非对症条合以致徃徃躭悮人命又念犯得罪当死不可于未鞫问及扺法以前因医庸药阙而以病杀之也其间虽有寃滥当宥之人悔将何及检防旧例狱囚病患官给医药救疗合无将应用药饵官为收买给付狱官临时对症用度庶望不致躭悮死损人命
　　论成造衣甲不宜责办附余物料事状
　　伏见国家即日征伐四出所除甲器最为重事縁甲不如法所系人心勇怯胜负关于一时故晁错有云甲不坚密与袒裼同今体察得在都甲局并外路今年纳到至元六年常课皮甲斤重不同者在都局有三十五斤及三十七八斤者真定顺天东平等处却重四十斤四十一二斤者斤重既是争悬生活不无好弱又体知得省部遍下随路四十余局取要排年附余数目似有未便者若上司原降物料一切合宜不当取要附余既取附余是原降物料上司不曽确实计料有无相应致有多余之数若此是在有司立法当与不当耳至如弓局旧例每弓一张物料钱钞两贯又有呼图克告减作一贯二百文圣旨为久远生活上定作一贯四百文造弓一张上司既无打筭工匠又甚便当卑职叅详今后亦合将衣甲事理再行定夺实用酌中物料使一切合宜及甲之斤两定拟画一体例管得成造如法其稍有不中程度者严行究治可也不宜责办附余以致官匠两难兼衣甲难比其余器械所贵坚良精致乃主者之功匠民之能也若专以要取附余为功不以甲之好弱为念一旦用之阵敌断不能遮护身体有悮人命是有司以附余为重以人命为轻也据此合行具呈
　　弹河海万户屯田军人侵占民田事状
　　钦奉圣旨条画内一欵该兼并纵暴及贫穷寃苦不能自伸者委监察并行纠察钦此今察到武清县北乡等处有河海万户下屯田军人于至元二年倚赖形势于上司原拨屯田地段四至外强将诸人庄子及开耕作熟桑枣地土侵夺讫二十余顷俱是各家系税地数徃年虽经陈告总管府行下本县归着本县累次约防本官不到至今不曽吐追就责得各地主状供与所察相同卑职防详本乡两面河占中间地土窄狭今者强为军人夺占使农民至有失业者所谓兼并纵暴贫弱寃苦不能自伸者莫此为甚据此合行纠弹伏乞御史台照详施行今将侵占讫诸人地段数目开具如右
　　弹西夏按察使行移违错事状
　　今体察得西夏中兴提刑按察司于今年二月内为本处纳琳等站托克托和逊等告铺马瘦弱见无料食事备词申覆户部为此追照行卷与所察相同今来叅详各道按察司凡有合申事理即令申台照详即与六部原符行移体例今有西夏中兴提刑按察司官署衔连名不经御史台径为申覆尚书户部似为不应据此合行具呈
　　论浑河泛溢请修治堤堰事状
　　伏自今月内武清县北乡按部回至洪济镇值浑河泛溢其濒水民家已为渰没若汤汤不已大有可虑者因行视堤堰水势东南至孙家务西北至本镇南东西横亘约十五余里其堤堰低狭高濶不过丈余又年深頺剥冲渲一土埨而已河水伏槽时视堤南平地尚下数尺况土脉疎弱土性善崩黄猫野防穿穴又多固不足以御大患捍水冲万一泛决沛然莫御而堤南二十余邨人畜田庐尽为漂没其害又非虫蝗之可比也就问得孙家务一帯去年秋已被灾伤但不致太甚耳外据漷隂县东北沙涡口等处畧与武清县北乡事势相同即目县西北近河堤南田禾已在水中及有渰死头畜合无专令各县正官一员昼夜巡防堤备破决以望不致疎虞才候农隙令都水监官相视堤岸疎恶去处如法修筑使一方永逸以絶水患实畿内两县之大利也某职当司察亲覩利害不敢缄黙自取言责据此合行具呈
　　请立四方馆事状
　　伏见远方朝贡使人毎歳至京师者既无馆舍安顿辄于民间豪富之家仓皇安置似有未便者三堂堂大国不以全盛之势昭示远人一也既择朝官陪位岂非示其文物有人然处之民家殆非得体又虑不无窥测民间事情以见浅深二也至于腾移房屋相争与夺之际致被窃笑三也如近日交趾使人大中大夫黎仲陀中散大夫丁拱垣等馆于王子华家以及安置使贡物狼籍于外者是也合无建立四方馆以一切奉使处之如此不惟圣朝尽懐远遇下之礼抑使远方来者观上国之光宠免夫三者之虞实为便当
　　弹漕司失陷官粮事状
　　钦奉圣旨条画节该仓廪减耗为私蠧害委监察并行相察钦此伏见国家嵗计粮储必须百有余万方可足用朝廷为恐中间失悮爰自徃年特改漕司并令刘晸等提举一切勾当故合设官吏内外必备奉委又为不轻所期尽心俾称厥职今体察得数年之间其盗用失陷短少及糜烂等粮一十六万四千余石又察得至元五年未到仓粮一十五万余石除已经失陷外八万九千余石至今不知运纳所在就问得本司官吏与所察相同间者省部摘差干官亲诣尽知真本司欺昧止将六年粮数总作常数入纳随仓所收见在饰词破説用
　　相抵啎中间虚饰明不可【阙】　　　　五年守冻粮斛
　　一十五万余石于本年【阙】　　　　　　人数目至今年二月内尚有二万余石不知所向却称至元六年粮数至今年九月终随仓起运交纳止有二千余石且纲运先后交输程期自有次第不应搀乱如此岂有五年未毕委弃不问而复越漕六年新粮恐万无此理详此一端其虚冒饰説防可见矣叅详上项事理不过非其人故也盖自古钱谷大计莫不精选才能清慎明着善于其职者充之固非素不综练挟私蠧公之人可以倚办因体察得本司官属其刘晸者防自行间素乏心计刚愎自用所有同僚佐贰者因不和同互相雄长上下苟且因仍躭悮遂失关钤致纲纽解弛废壊如此至于中外闻者莫不愤叹其在有司理当云何其刘晸又于通州等处为起盖仓厫用便已私营置物业撤桥梁而阻滞驿程夺民利而一空旧渡仓司既非久谙运道又不快便公私之间两有所害今复故作重卖国用其为私蠧害人所当问照得钦奉圣旨节文该勾当了的公事不称所倚付的心据刘晸等废乱职务不称所倚孰大于斯据本司官吏不为尽心大失关钤宜一切替罢公选廉能清慎善于其职者充之及随路河仓杨村守冻失陷损壊已未纳见在粮数乞选差清干职官亲诣盘诘如此庶望上下一新积弊可革不然无以饬厉其余以救将来外据都城内外仓分有无照依汉唐故事属司农司兼行管领深为长便某职司言责利害深重愚衷所激诚不敢避忌罔尽所言合行一就纠呈
　　论复立博野县事状
　　照得至元三年钦奉圣旨节该州城畸零去处不满千户者斟酌改并民户多者从长定夺更当冲要驿程不须改并钦此今体知得自去年新抄户后随路州县徃徃有至三四千户者至今依旧合并管领极有不便当者略举顺天路祁州博野县并入蒲隂县分是也其博野县即目诸色人户二千八百余户中间百姓事不便当者非一如科着船户补阙蒲隂县弓兵故将本处上户商坚等六户取充及拨降一切差役徃徃偏向不均至于送纳赋税勾摄聚集词讼等事不惟徃复远窎其沙溏磁三河经值秋夏水发泼漫相接抵祁州迤东一概流行阻滞人难又兼本县蠡州南至安平界首相去七十余里正当冲要驿程爰自合并以来节次失过盗贼截劫讫官民财物致伤人命者无虑十数就问得本处人户贾佐等与所察相同叅详博野正县理合依旧复立县事深为安便外据随路见并州县如新抄户后数满千户之上者亦合从长定夺复立旧治为当至于随路在先曽合并县分为中间百姓不便已有复立去处如上都缙山平湾抚宁真定赞皇太原乐平俱系三五百户县道又如无城邑者又复设立如河间无极县于八湖口置司延州延津县于史回店置司顺徳广宗止于本镇置司是也据此合行举呈
　　论科举事宜状
