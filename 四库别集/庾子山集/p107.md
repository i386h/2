<!-- { "loadSidebar": true } -->
　　少典之孙王之子虹贯于月金承于水【史记曰黄帝者少典之子黄帝生二子其后皆有天下其一曰嚣是为青阳青阳降居江水其二曰昌意降居若水昌意娶蜀山氏生高阳有圣德焉正义曰华阳国志及十三州志云蜀之先肇于人皇之际黄帝为子昌意娶蜀山氏后子孙因封焉帝颛顼高阳氏黄帝之孙昌意之子母曰昌仆谓之女枢河图云瑶光如蜺贯月正白感女于幽房之宫生颛顼首戴干戈有德文也按史记颛顼高阳黄帝之孙昌意之子高辛嚣之孙黄帝曾孙高辛于颛顼为族子虹贯于月谓颛顼也雄曰虹雌曰蜺颛顼为金德高辛为水德故云金承于水言少典生黄帝黄帝二子其后皆有天下也】降及于周公侯复始风俗气候山川表里【左传辛廖曰公侯之子孙必复其始左氏传曰表里山河孙炎曰内曲里也外曲表也】河连积石山带崆峒秦亭北上汉使西通【括地志曰积石山今名小积山在河州枹罕县西七里河州在京西一千四百七十二里崆峒山在肃州福禄县东南抱朴子内篇云黄帝见广成子受九品之方过崆峒从广成子受自然之理即此山郦元云盖大陇山异名也庄子云广成子学道崆峒山黄帝问道于广成子盖在此秦亭在陇西郡注见本序汉书西域传曰西域以孝武时始通】金行气壮地势人雄棱棱高节凛凛疎风【汉书金城郡师古注曰以郡在京师之西故谓金城金西方之行】祖考藩屏浊河清渭两地谟明双流光贲【谓祖大汗为渭州刺史考生为河州总管也蜀都赋曰带二江之双流】水无别色云无异气为吏为民惟懐惟畏【东观汉纪曰朱晖为临淮太守民懐其惠又曰晖斥逺佞人吏畏其威】公之嗣世实秉英灵降神中岳廻文列星【左传僖二十六年展禽对齐侯曰岂其嗣世九年而弃命废职诗曰维岳降神尔雅曰嵩高为中岳廻文列星即所谓文昌六星上将贵相等名也】鸾翔凤舞珠角山庭臣深义本子极天经【山海经曰轩辕之丘凤鸟自歌鸾鸟自舞珠角山庭注见齐王宪碑孝经曰夫孝天之经也】洛城战阵河桥旗鼓【谓威从独孤信入洛阳城经河桥阵也】箭饮石梁劒然铜柱并丽六麋俱抽双虎【水经注曰泗水之上有石梁焉故曰吕梁昔宋景公以弓工之弓弯弧东射矢集彭城之东饮羽于石梁即斯梁也史记刺客传曰荆轲引其首以摘秦王不中中铜柱正义曰燕太子云荆轲拔首掷秦王决耳入铜柱火出左氏传曰乐伯射麋丽龟晋魏锜如楚致师楚潘党逐之及荧泽见六麋射一麋以顾献史记张仪传曰两虎果鬬大者伤小者死卞庄子从伤者而刺之一举果有两虎之功】玉门开郡阳闗置府再为上台两为少傅【汉书地理志曰敦煌郡龙勒有玉门阳闗春秋汉含孳曰三公象五岳在天法三能台能同按辛威传建德二年授少傅宣政元年更加少傅是两为少傅也】模范帝师经纶国歩允袭峻德钦明审谕不吝车茵谁言温树【潘岳扬仲武诔曰子以妙年之秀固能縂览义防而轨式模范矣史记曰周文王得吕尚于磻溪以为师武王曰师尚父成王尊为太师周易曰君子以经纶诗云国歩斯频峻德钦明俱见尚书汉书曰丙吉为丞相于官属掾史务掩过扬善吉驭吏嗜酒数逋荡从吉出醉欧丞相车上西曹主吏白欲斥之吉曰以醉饱之失去士使此人将复何所容西曹地忍之此不过汚丞相车茵耳又曰孔光沐日归休兄弟妻子宴语终不及朝省政事或问光温室省中树皆何木也光黙不应更荅以他语其不泄如是】天道茫昧年龄倏忽上将星开功臣鼎没【淮南子曰茫茫昧昧从天之道李善曰倏忽言疾也上将文昌中星名按钟鼎所以勒勲功臣亡故云鼎没】九原陵阜三河甲卒地险龟林营危马窟【国语文子曰九原可作者其随武子乎汉书高祖委发闗中兵收三河士淮南王谏伐南越书曰甲卒死亡龟林未详疑谓西域也齐王宪碑地尽龟林又贺娄慈碑云辨析龟林声驰鹿野是龟林佛敎语以喻六尘疑以此名地矣注详前二碑内古诗曰饮马长城窟】西州永别北阙长辞山张虚盖野祭空帷【西州谓陇西河州是也北阙长辞谓反河州也潘岳哀永逝文曰风泠泠兮入帷云霏霏兮承盖礼记曰士殡帷之又礼记郑注云在傍曰帷在上曰荒所以依柳】陵原地迥松路风悲铭于碣石勒以贞【一作金】龟【周礼曰国大迁太师则贞龟郑注曰正龟于卜位也】
　　周柱国楚国公岐州刺史慕容公神道碑
