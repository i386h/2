<!-- { "loadSidebar": true } -->
　　某拜启尉礼如右迩日凝寒缅惟孝履支持先尚书奥学硕才独歩当世虽登八座未究素蕴引年而归公论翕然谓当享百年之期主盟斯文奄尔沦谢士大夫无不嗟惜况契爱至厚者乎今年来梦相见甚频虽出慕仰亦由尚书将遂仙去故为是神交耶临风倍切悲怅属杜门人事尽废尚稽致唁忽得令侄宣教书悲骇无已浙兵不惯逺渉在道颇久立便要归未能办微礼私居又重于借急促尚图后信余惟节哀自重不宣
　　孙彦防谦益【绍熙五年六月】
　　某顿首前奉记纳六一集必遂闗彻毒暑不审尊履比何如曽无疑送别集目録来共三册并移改手书五卷丁朝佐劄子一幅并纳呈幸仔细防勘疾速送示恐未能并了遂旋发来如何事戒因循且望加念仍令小史牢固签贴恐有遗失也病躯殊不能支占叙草草惟冀珍爱不宣
　　又【绍熙五年】
　　某拜启秋冷不审履况何如六一集并总目何为许久未防封示乃如年谱皆説六一先生是景德四年六月二十六日丙辰生前日搜访得于役志一巻乃是自馆阁贬夷陵时再行日记止到公安其间于六月二十一日説予生日为寿寻取真宗实録及长篇再三契勘果是丙辰乃六月二十一日得戊申月节气然则诸家考证容或未详校书如拂尘一重了又一重非虚语也河东河北两路奉使奏稿约四万字徧问相寻求未得因繙故书却自有善本当并刋刻今汲汲欲得总目及诸集排比庶免因循何乃迟迟如此不免专恳邑令借人赍来勿留滞幸甚他未暇及惟几保爱不宣
　　又【庆元元年十月】
　　某拜启洊勤恵翰欣审履况集福前方遣记而来示随至向日所校欧文皆检寻在此他日拜纳年谱之类因便且望付还至祝至祝十七岁杂犯落解之后凡三举到省是时间嵗科埸契勘登第之年正合此乃公答荆南乐秀才书自説者谓如胥学士一启是代曽为司理叅军之人前后只作公自用偶因病起细加考证方知曲折其表奏四六排比极整齐他日吾兄见之必以为然河东奏事録已刻成见开河北者其余接续理防盖逐一字皆经眼每一篇必经手又匹人不多所以费日聊为消闲之具所恨吾兄在逺不得一一求教耳赵宰已自答书余惟善爱以绥寿嘏不宣
　　龙泉王琳【绍熙五年四月】
　　某启蚤荷访别移刻起居佳胜白兔古赋所谓体物而浏亮者有如抱负竒伟固尝宾于王矣遭时明昌尚何羡于斯类勉旃可也示及答先徳别纸前五幅亡弟户曹代作后四幅笔吏刘贤书回首垂三十年真若隔世感叹无已专奉手启为谢不宣
　　福岩道声【绍熙五年秋】
　　某启比勤逺饯至感恵问审承戒体轻安生朝荷垂记适重华上仙痛心疾首岂讲礼之时经疏香烛复以付来介想能加亮四众云集自他俱利架石导水宛有庐山气象何由一奉谈麈驰情而已宣老且在寺中杏余惟厚爱不宣
　　又【庆元四年七月】
　　某启久不闻问毎勤依向特沐好音欣审四大轻安上刹冠于岳山自非福恵两足安能久居而无魔扰王枢相所谓于蓝者信矣恵及疏烛香茶并领逺意极深感悚松花三十朶枝杖糖霜八斤聊以持赠并活血丹甚济用盖小民要者多耳余惟以时自厚不宣
　　又【庆元六年三月】
　　某拜手得闰月书喜承戒体轻安九年演法自他俱利所谕已悉时节因縁要须啐啄相应非偶然也余希为众自爱不宣
　　仰山绍南【绍熙五年十二月】
　　某启别后方切思企辱书喜承四大轻安入院无魔福縁响合向来妄传如汤沃雪矣比来人户穷乏少得檀施用度更宜樽节若放手则须取债未免费力此僧俗所同也茶笋荷寄贶复有余白臼烛二十条表意笑留为幸余希善爱不宣
　　又【庆元六年夏】
　　某拜手辱书喜承戒体清安一病两月尚未凊快项相姑俟他日题数语也南华栋宇大非昔比向来至肩舆祖师来贑求化穷陋可知力辞其行甚善青原亦未必肻徃也恵茗至感枝杖糖霜十条聊以伴书余惟为众加爱不宣
　　又【嘉泰二年冬】
　　某拜手承恵问喜审戒体清安衲子云集阐扬宗风甚善甚善佛照得十一月手书寄扇靣字画清劲可喜彼若嵗前遣人徃千万令来取书不然自寻便也竹萌茶栗逺勤宠贶至感贑柿百枝白糖四角聊以持凂余冀以时珍寿副四众之望不宣
　　永丰汪宰文振【庆元元年十一月】
　　某顿首比幸晤言既别倾企而初奉手教喜承官泛安适作邑匪易上下共知惟学道爱人知君子于不得已之中存心忠厚随事致思其功必倍于众此固左右所长而士誉所归者更几不倦以需其成幸甚示及三记六十余诗大槩文从字顺理畅辞逹玩味殆不容释何文星常聚黟歙之分也某老且病已上章纳禄他无足言春元宻迩愿言保爱以对泰内不宣
　　陈梅州自修【庆元二年春】
　　某悚息拜启自顷复状老病支离且无从访便浸缺嗣音如此倾向何新春恭惟台万福二千石足以行志想阖境受赐不浅矣君举交防三十年心实敬爱不少忘中间为长沙旧僚及一二唇吻之士妄想鬭谍左右所深知固尝为解释矣近中司论渠尚有今识其人之语无乃复致疑乎向正谓减上三等户折米钱二万缗致官员月俸欠阙两月激赏库捐桥口酒钱八千缗帅司官供给无所从出以是指同僚献利害者君举何异焉此外固无毫厘差失而某亦无半言相诬不料好事者酿成口实惭惧无地因书幸为及此盖目击与耳剽虚实自不同耳未由欵晤临风増情愿加保爱别俟召用不宣
　　宁都傅宰梦泉【庆元二年】
　　某顿首别后音驿虽疎每极懐想徃见执事恢宏寛简固知为世伟人未审屈临一邑为政何如凡士夫自贑来辄询动静皆云平易近民事亦办治屏弃拘挛易县门而正之然后知儒术果非迂而斯民果可服足以塞俗吏之口増吾党之气方欲奉记道懽欣之意便中先勤恵问所谓邓君尚留外邑未来也迩日春暄想惟官况益佳眷聚均吉某平生沗冒年至病侵始挂衣冠何足以为高三复来谕汗顔不已金精胜境旧尝一游安得陪笑语于间临风重以悁怅万万为时自重不宣
　　吕子约寺丞【庆元二年十月】
　　某拜启临江转致九月三日书不胜感谢不闻问复月余想惟德履超胜令似痁疾必已无事贤阁安人少睡必是多虑防稽曲折岂应知也某老病杜门交防殊稀盖季章痔未全愈耳今秋渇雨芙蓉大叚稀疎小车按行之乐亦岂易得耶汪时法计时通问钱文季寓金华县俟来春班注邑可谓良图近附仓司便遣报因书试询达否刘公度得耿漕文字申明诣曹改官张帅语客云尔未知果何如考亭间得书孜孜范碑殊可敬叹然亦有疑庆厯诸贤黑白太明致此纷纭六一壮年气盛切于爱士不知文靖浑涵精深期于成务未免责备正献兄弟方含章不耀人所未知故语言多失中后来大段自悔所谓君子之过不必曲为説道理如仁宗实録皆经名公笔削仍亲闻当时议论其于西事本末略不及二公意亦可想今观自己道云学道三十余年却似后学説话至以忠宣比尧朱亦大过本朝诸公心平如忠宣者几希设有真迹尚未敢必况居仁所传耶张续帖在谁家如修性多病之句良可疑殊不喜居京亦非六一语苏眀允帖若果有之则黄门龙川志説碑防自当具言何必引张安道为证也陈无已谈丛尤乖踈如説幸澶渊谓冦公不容章圣起还内径自御坐登车是何识见故説文正过文靖一段絶鄙野今于集本并列众论以俟识者盖小説极难信其来相告有好恶有差悮秉笔则当决择耳鄙意如此未知当否更望批诲以代剧谈余惟厚爱不宣
　　汪季路司业【庆元二年十二月】
　　某悚息拜启比奉状后数遇的便毎欲辞记窃意左右日奉亲懽沉酣典籍不欲弊精神于无益之书辄不敢复作令亲瞻军至既辱诲答又得熟询动静喜可知也冬序温和恭惟台曼福申命祠庭可占朝廷待遇之意又闻卜居已定殊为赞喜某逾七望八顿觉衰疲最是耳瞆足弱尤妨事他无足云所谕六一集中有疑及校以碑刻他书苟可见教悉望付示惟吕范一节朱元晦吕子约屡以为言终不敢曲从者亦岂无説歴观近代用心平直如忠宣公可一一数决不违父志强削志文又本朝正史惟两朝多出名公之手最为可信是时吕氏子弟显用于朝者多而于吕范列传并无一言及此却于孙威敏传中备载诋吕之疏他传多有之只如欧公上书攻吕不应遣富文忠公使金【详见东坡所作神道碑书今不传】某初以为过何者了国之事富诚堪其任何为不荐不然须用不了事之人此未足病吕至于不使富公知国书意至烦发缄归换是何用心推是以观于范公何有哉吕居仁传欧公自志再三志子约实无亲笔纵有亦是欧公自悔前疏太过欲自解于正献兄弟不须慿也在政府诋言者岂止营屋一端要是责人责己自分两涂若能合此则为圣为大贤岂细事哉从谏名书既泛言章疏何必因一二公遂匿其书也徃侍端明尚书尝见晏元献与吕帖痛诋欧公以解吕之怒晏非真骂乃吕深怒欲为调防不知此帖尚在否当时大率类此可以意度子约已传欧公与苏明允一帖尤伪盖明允初得欧公寄范碑已论此事尝赞其用心广大岂待后来黄门龙川志记此甚详殊不及也陈无已谈丛多失轻信颇类齐东野人语今范集载祭吕文自是先得遗书乃用州郡礼致祭初无感激自悔之辞但考两朝史诸臣传则未尝交驩各为国事忠宣必得于过庭岂忍诬其先人自堕不孝之域乎纵笔及此以代靣悟余惟以时自爱不宣
　　某悚息拜问国太夫人寿祉増崇今防庆礼曽加封否奉安舆迁新第何乐如之眷集上下均庆令子昆仲未果别启小児待贑阙已过望矣【阙】内禅碑并及淳煕御书各纳二本内制偶为太和士人传得院吏所録要刋刻俟成当纳呈其他自知不成语未尝收拾也有所需勿外
　　张嗣留留父【庆元二年春】
　　某顿首启一别六年懐企不置忽辱书翰喜承履况集福顷得新诗许与过当每切愧感所示旧着自投杨诚斋至送郭敬夫凡六十九篇宫啇相宣辞意俱高珍藏箧笥时一展玩且逢人説项斯已而汨汨度日失于驰问今知从同叔于呉门賔主之胜山川之美恨无由奉陪笑语临风倍极黯然许青阳止此可惜其子颇众能亢宗否向暄万万保爱目疾奉记草草不宣
　　刘伯深【江　庆元二年】
　　某顿首辱示翰欣审文履清康报徳堂小诗殊不成语表而出之只切赧顔轴子别冩去但安福刻字全失真如近日桥记李登仕诗之类皆然昨日陈太和诚之摹衰容来其刻字却可观谩徃一本可见也銮坡纪録又勤送示至感匠人却胜城中者今有玉蘃辨证就烦一手雕刻盖相识多来求本耳桂山心地如佛菩萨惜乎书尺礼数不为垂后计未敢题姓名恐识者以为非他文则可想喻此意人还匆匆占报并有拂手香佩之属共三事谩致后房余惟善爱不宣
　　永新张宰大正【庆元三年】
