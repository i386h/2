<!-- { "loadSidebar": true } -->
　　胄高阳之苗胤兮，承圣祖之洪泽。建列藩于南楚兮，等威灵于二伯。超有商之大彭兮，越隆周之两虢。达皇佐之高勋兮，驰仁声之显赫。（《文选·曹植赠丁仪王粲诗》注「驰作」「飞」。）惠风春施，神武电断，华夏肃清，五服攸乱。旦垂精于万机兮，夕回辇于门馆。设长夜之欢饮兮，展中情之燕婉。竭四海之妙珍兮，尽生人之秘玩。尔乃窈窕，从好仇，径肉林，登糟丘，兰肴山竦，椒酒渊流。激玄醴于清池兮，靡微风而行舟。登瑶台以回望兮，冀弥日而消忧。于是招宓妃，命湘娥，齐倡列，郑女罗。扬《激楚》之清宫兮，展新声而长歌。繁手超于北里，妙舞丽于《阳阿》。金石类聚，丝竹群分。被轻，曳华文，罗衣飘，组绮缤纷。纵轻躯以迅赴，若孤鹄（《文选·洛神赋》注作「离鹄」。）之失群；振华袂以逶迤，若游龙之登云。于是欢燕既洽，长夜向半，琴瑟易调，繁手改弹，清声发而响激，微音逝而流散。振弱支而纡绕兮，若绿繁之垂，忽飘（《文选·陆机日出东南隅行》注作「飘然」。）以轻逝兮，似鸾飞于天汉。舞无常态，鼓无定节，寻声响应，修短靡跌。长袖奋而生风，清气激而绕结。尔乃妍媚递进，巧弄相加，俯仰异容，忽兮神化。体迅轻鸿，荣曜春华，进如浮云，退如激波。虽复柳惠，能不咨嗟！于是天河既回，淫乐未终，（《文选·谢惠连咏牛女诗》注「回」作「曰」，「淫」作「欢」。）清篇发徵，《激楚》扬风。于是音气发于丝竹兮，飞响轶于云中。比目应节而双跃兮，孤雌感声而鸣雄。美繁手之轻妙兮，嘉新声之弥隆。于是众变己尽，群乐既考。归乎生风之广夏兮，修黄轩之要道。携西子之弱腕兮，援毛嫔之素肘。形便娟以婵媛兮，若流风之靡草。美仪操之姣丽兮，忽遗生而忘老。尔乃清夜晨，妙技单，收尊俎，彻鼓盘。惘焉若醒，抚剑而叹。虑理国之须才，悟稼穑之艰难。美吕尚之佐周，善管仲之辅桓。将超世而作理，焉沈湎于此欢！于是罢女乐堕瑶台。思夏禹之卑宫，慕有虞之土阶。举英奇于仄陋，拔髦秀于蓬莱。君明哲以知人，官随任而处能。百揆时叙，庶绩咸熙。诸侯慕义，不召同期。继高阳之绝轨，崇成、庄之洪基。虽齐桓之一匡，岂足方于大持？尔乃育之以仁，临之以明。致虔报于鬼神，尽肃恭乎上京。驰淳化于黎元，永历世而太平。（《后汉·边让传》。）
　　◎黄忠
　　忠，陈留人。
　　◇与申屠蟠书劝诣何进
　　大将军幕府初开，徵辟海内，并延英后，虽有高名盛德，不获异遇。至如先生，特加殊礼，优而不名，申以手笔，设几杖之坐，引领东望日夜以冀。弥秋历冬，经迈二载，（《后汉书》「迈」作「过」。）深拒以疾，无惠然之顾，重令爰中郎晓畅殷勤，至于再三，而先生抗志弥高，所执益固。将军于是怃然失望，而有愧色，自以德薄，深用咎悔。仆窃论之，先生高则有馀，智则不足。（《後汉书》作「高节有馀，于时则未也」。）当今西戎作乱，师旅在外，军国异容，动有刑宪。今颍川荀爽，兴病在道；北海郑玄，北面受署。彼岂乐羁牵者哉，知时不可佚豫也。且昔人之隐，虽遭其时，犹放声绝迹，巢栖茹薇。其不遇也，则裸身大笑，被发狂歌。今先生处平壤，游人闲，吟典籍，袭衣裳，行与昔人谬，而欲蹈其迹，拟其事，不亦难乎？仆愿先生优游俯仰，贵处可否之间。孔氏可师，何必首阳！备托臭味，庶同休戚。是以假飞书以喻左右。（袁宏《后汉纪》二十五，「中平五年」。又略见《后汉·申屠蟠传》。）
　　◎吴匡
　　匡，为何进部曲将。
　　◇令军中
　　杀大将军者，即车骑也。士吏能为报雠乎？（《后汉·何进传》，又略见《魏志·董卓传》注引《英雄记》）
　　◎士孙瑞
　　瑞，字君策，扶风人。中平末，以处士擢鹰扬校尉。献帝初，为执金吾，出为南阳太守，未行，留拜尚书仆射、大司农、卫尉、国三老、光禄大夫、尚书令。兴平二年，从驾东归，为乱兵所杀。有集二卷。
　　◇理王允等事
　　兴平二年秋，朝廷以九月九日见公卿近臣饮宴，瑞离庶前言故司徒王允。（《北堂书钞》一百五十五。）
　　◇日蚀行冠礼议
　　初平四年正月，当祠南郊。尚书八座议，欲却郊日。又定冠礼，而月朔日蚀。博士孙瑞议：按八座书，以为正月之日，大阳亏曜，谪见于天，而冠者必有享之仪。金石之乐，饮燕之娱，献酬之报，是为闻灾不祗肃，见异不怵惕也。（《通典》七十八。案：「博士孙瑞」恐即「士孙瑞」，校者误加「博」字耳。）
　　◇剑铭
　　天生五材，金德惟刚。从革作辛，含影吐商。辩物利用，勋伐弥彰。暨彼良工，区冶干将。爰造宝剑，巨阙墨阳。精通皓灵，获慈休祥。剖山竭川，虹霓消亡。昭威耀武，震动遐荒。楚以定霸，越以取强。（《艺文类聚》六十，《御览》三百四十四。）

卷八十五
◎陶谦
　　谦，字恭祖，丹阳人。灵帝时举茂才，除庐令，迁幽州刺史，徵拜议郎，参车骑将军张温军事，迁徐州刺史。初平中，加安东将军，封溧阳侯。兴平元年，病死。
　　◇被诏罢兵上书
　　臣闻怀远柔服，非德不集；克难平乱，非兵不济。是以涿鹿、阪泉、三苗之野。有五帝之师，有扈、鬼方、商、奄四国有王者之伐，自古在昔，未有不扬威以弭乱，震武以止暴者也。臣前初以黄乱治，受策长驱，匪遑启处。虽宪章敕戒，奉宣威灵，敬行天诛，每伐辄克，然妖寇类众，殊不畏死，父兄歼殪，子弟群起，治屯运兵，于今为患。若承命解甲，弱国自虚，释武备以资乱，损官威以益寇，今日兵罢，明日难必至，上忝朝廷宠授之本，下令群凶日月滋蔓，非所以强干弱枝遏恶止乱之务也。臣虽愚蔽，忠恕不昭，抱恩念报，所不忍行。辄勒部曲，申令警备。出芟强寇，唯力是视，入宣德泽，躬奉职事，冀效微劳，以赎罪负。（《魏志·陶谦传》注引《吴书》。）
　　华夏沸扰，于今未弭，包茅不入，职贡多阙，寤寐忧叹，无日敢宁。诚思贡献必至，荐羞获通，然后销锋解甲，臣之愿也。臣前调谷百万斛，已在水次，辄敕兵卫送。（同上）
　　◇奏记朱俊
　　徐州刺史陶谦、前扬州刺史周乾、琅邪相阴德、东海相刘馗、彭城相汲廉、北海相孔融、沛相袁忠、太山太守应劭、汝南太守徐ギ、前九江太守服虔、博士郑玄等，敢言之行车骑将军河南尹莫府：国家既遭董卓，重以李亻、郭汜之祸，幼主劫执，忠良残敝，长安隔绝，不知吉凶。是以临官尹人，绅有识，莫不忧惧，以为自非明哲雄霸之士，曷能克济祸乱。自起兵以来，于兹三年，州郡转相顾望，未有奋击之功，而互争私变，更相疑惑。谦等并共谘诹，议消国难。佥曰：「将军君侯，既文且武，应运而出，凡百君子，靡不。」故相率厉，简选精悍，堪能深入，直指咸阳，多持资粮，足支半岁，谨同心腹，委之元帅。（《後汉·朱俊传》。）
　　◎公孙瓒
　　瓒，字伯，辽西令支人。为郡门下书佐，后从卢植学于缑氏山中。复为郡吏，举上计，以孝廉为郎，除辽东属国长史，迁涿令。中平中，迁骑都尉，再迁中郎将，封都亭侯。献帝即位，迁奋武将军。封蓟侯。初平三年迁前将军，封易侯。建安四年，为袁绍所攻，自杀。
　　◇表袁绍罪状
　　臣闻皇羲以来，始有君臣上下之事，张化以导民，刑罚以禁暴。今行车骑将军袁绍，托其先轨，寇窃人爵，既性暴乱，厥行淫秽。昔为司隶校尉，会值国家丧祸之际，太后承摄，何氏辅政，绍专为邪媚，不能举直，至令丁原焚烧孟津，招来董卓，造为乱根，绍罪一也。卓既入雒而主见质，绍不能权谲以济君父，而弃置节传，并窜逃亡，忝辱爵命，背上不忠，绍罪二也。绍为勃海太守，默选戎马，当攻董卓，不告父兄，至使太傅门户，太仆母子，一旦而毙，不仁不孝，绍罪三也。绍既兴兵，涉历二年，不恤国难，广自封殖，乃多以资粮专为不急，割剥富室，收考责钱，百姓吁嗟，莫不痛怨，绍罪四也。韩馥之迫，窃其虚位，矫命诏恩，刻金印玉玺，每下文书，皂囊施检，文曰「诏书一封，亢阝乡侯印」。昔新室之乱，渐以即真，今绍所施，拟而方之，绍罪五也。绍令崔巨业侯视星日，财货赂遗，与共饮食，克期会合，攻钞郡县，此岂大臣所当宜慰绍罪六也。绍与故虎牙都尉刘勋首共造兵，勋仍有效，又降伏张杨，而以小忿枉害于勋，信用谗慝，杀害有功，绍罪七也。绍又上故上谷太守高焉、故甘陵相姚贡，横责其钱，钱不备毕，二人并命，绍罪八也。《春秋》之义，子以母贵。绍母亲为婢使，绍实微贱，不可以为人后，以义不宜，乃据丰隆之重任，忝污王爵，损辱袁宗，绍罪九也。又长沙太守孙坚，前领豫州刺史，驱走董卓，扫除陵庙，其功基大；绍令周昂盗居其位，断绝坚粮，令不得入，使卓不被诛，绍罪十也。臣又每得后将军袁术书，云绍非术类也。绍之罪戾，虽南山之竹不能载。昔姬周政弱，王道陵迟，天子迁都，诸侯背叛，于是齐桓立柯亭之盟，晋文为践土之会，伐荆楚以致菁茅，诛曹、卫以彰无礼。臣虽茸，名非先贤，蒙被朝恩，当此重任，职在钺，奉辞伐罪，辄与诸将州郡兵讨绍等。若事克捷，罪人斯得，庶续桓、文忠诚之效，攻战形状，前后续上。（《魏志·公孙瓒传》注引《典略》，瓒表绍罪状。）
