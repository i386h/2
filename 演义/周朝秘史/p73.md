<!-- { "loadSidebar": true } -->
　　是夜，吴之告急文书连次不绝，吴王召伯嚭议之。嚭曰：“星夜班师保国！”吴王曰：“倘诸侯乘此追之，则我内外受敌，岂不危哉！”但不知吴越战事如何，且看下回分解。

　　第八十七回勾践三年灭吴国范蠡扁舟归五湖

　　伯嚭曰：“今夜令各寨虚张火炬，诈鸣金鼓，以疑诸侯，我兵星夜班师，方免追击之患。”吴王然之，依计号令，星夜拔寨东归。及天明，诸侯请吴王辞别，则空寨而已。诸侯皆曰：“吴王矜傲太甚，可乘势追击！”越鞅曰：“诸侯合好，不可背盟，吴主骄傲，彼自丧国，何必我等追之？”于是，诸侯各归本国，独陈闵公惧吴之威，乃领本国之兵，随后救吴。
　　却说吴王归至苏州，文武出郊迎接入城，朝贺已毕，群臣俱言，越兵势勇，速宜谋战守之策。吴王问群臣：“何人屯兵拒越？”群臣曰：“今弥庸被掳，独王孙骆一支兵在！”伯嚭急奏曰：“大驾亲征，方可退兵！”吴王遂令胥门巢为先锋，展如、专毅为保驾，大发二十万兵，杀奔吴江下寨。
　　时，越王志在雪耻，与范蠡、文种养兵练将已十余年。至是，百姓愿从出征者三万人，合兵只有一十五万，然皆为国报仇，一以当百，所以一战而掳弥庸，及吴王抽兵出敌，范蠡献计曰：“吴伐齐远归，疲弊劳苦，必须速战！”勾践大喜，范蠡令后庸、皋如各领水军三万，夜渡于吴江左右，又令苦成引马军五千，屯于没地，以阻吴兵归路，又令大将稽郢、畴无余各率艨艟之舰五十艘，以备驰战，诸将依计而行。
　　是夜天清月朗，越王与文种、范蠡、计倪、程皓一班文臣，游于舟中，仰观天象。少顷，一派火光自北而南，流于斗宿之间，王顾从臣曰：“此何物也？”太史计倪曰：“此亡吴之兆也！”王曰：“何谓也？”倪曰：“臣观天象，岁德在越，灾火临吴，主越伯之验也！”王笑曰：“果如此言，则孤数年之恨，自是可释矣！”范蠡曰：“非特天象，臣以人事观之，吴亦当亡！”王曰：“何谓也？”蠡曰：“夫差荒淫，百姓怨苦，军士疲劳，今吴郊又荒，野无颗粟，欲使饥困疲乏之民而战之，必无斗志，有不亡者鲜矣！”
　　越王大喜，遂取酒畅饮至五更，亲自披挂，左带讴阳，右带程皓，横枪立于船上，号令三军，将数百舟鼓噪而渡。吴兵闻之，摊开战船以待。吴王遥谓越王曰：“子忘会稽之事乎？
　　尔君臣陷于谷室，吾怜而赦之，今乃不怀德而反兴兵犯界耶？”
　　越王对曰：“孤自会稽一耻而归，卧薪尝胆，梦寐不忘！”吴王怒曰：“勾践背义，诸将何不为我斩之！”专毅引兵杀至，程皓迎敌，而两边战船一来一往，不分胜负。越将讴阳抬起弓箭射断吴船，吴船顺流而去，程皓复射一箭，专毅落水而死。
　　越兵数百战船，一齐杀进。吴将王孙雄、胥门巢引弓弩射之，越船不能前进。范蠡白旗一麾，诸稽郢被重铠引艨臆大舰数十艘，突入吴舟，乱箭对面而射。诸稽之舟与吴舟尚隔一丈之水，踊身跳入吴舟，斩胥门巢。用力一招，畴无余督进大战，冲入吴阵。吴舟覆水者二百余艘，伤者不计其数。三江水面，尸浮河壅，血染波红；哀哭之声，如激怒之潮。明人高启有诗云：江上山不改，江边台已倾，越兵来处路，江水尚哀声。
　　伯嚭、王孙骆、庆如等，各架小舟，杀入重围，令吴王弃船而登小舟，飞奔没地下寨。吴王曰：“诸军困乏，可就此地炊饮。”偏将军姑射曰：“此地杀气汹汹，似有埋伏之状，不宜停辔。”吴王犹豫间，越将若成截住归路，吴兵饥困，无力迎敌。忽越兵齐至，如斩瓜切莱，诸将救出吴王。越王又摧大兵从后杀至，吴王回视残兵，不上数百骑，其步卒伤手足者悲哀可怜。吴王马上叹曰：“孤自用兵以来，未曾败北，今二十万众，丧于长江，殆天亡我乎？”言罢不觉泪下。时又有一彪人马，汹汹杀至，吴王以为死日至矣！诸将饥困不起，束手待戮。
　　却是陈闵公引兵来救吴王。双方相见，且惊且喜。闵公辄令本兵献上粮饷，保驾东回。未至苏州，越兵又漫山塞野，势如风火迅雷，一齐追至。吴王命陈闵公引兵守石湖，自与败兵杀入吴城，坚闭不出。
　　越兵至湖口，陈闵公引弓弩手摆于岸上，越兵不能登岸。
　　范蠡令诸稽郢率轻骑从上流涉渡，阂公正欲拒之，越王大兵杀上石湖岸口，陈兵大溃，欲驱吴城，城又不开，乃引败兵奔归。
　　将欲渡江，遇楚将公孙朝于江口挡住归路。闵公问曰：“汝挡吾归路如何？”公孙朝曰：“我主惠王，恶尔助吴伐越，所以起兵拒尔！”闵公闻听，大叫一声，坠于马下。公孙朝遂斩其首级，催兵打入陈城，尽收陈氏，斩于城内，留兵以守其地，据其宝物而还。越兵追抵吴都，攻打吴城，吴王召伯嚭督军守城，自与西施宴于姑苏台。
　　却说伯嚭守城不恤士卒，朝廷赏赐之物，并不颁于群下，士卒怨骂，不愿守城，城中百姓，自相溃乱，越兵乘势攻开东门。王孙骆、王孙雄、奚斯、展如各引兵塞城，挡住越兵，诸稽郢令诸将曰：“放火烧民房屋则进矣！”时城内四门火起，风火互激，军民相践，填塞道路，诸稽郢向前斩却奚斯，吴将各自相奔。越兵打入吴宫，遍寻不见夫差。郢曰：“必在姑苏台，稽郢至姑苏台，吴王大惊，急携西施欲走下湖，越兵杀至，不能复走。
　　夫差乃遣王孙雄至越王军前顿首曰：“昔者夫椒之战，大王栖于会稽，寡君曾遣大王东归。今者天灾吴国，得罪大王，今奉降表，但乞草命以延岁月。”越王览表，将许议和。范蠡曰：“昔者会稽之役，天以越赐吴，吴不受；今天以吴赐越，大王敢逆天乎？旦早朝宴罢，卧薪尝胆者非为吴乎？”越王曰：“相国之见固是，然寡人有哀怜之意，不忍灭吴！”范蠡曰：“大王不忍灭吴，臣奉旨处置。”越王许之。蠡即引兵到姑苏，数夫差之罪，令三军焚台，以逼夫差。夫差叹曰：“吾早不纳子胥之言，今日果至灭国，死者无知则已，倘若有知，吾有何面目见子胥于地下乎？”遂拔剑自刎而死。范蠡令收台上财物，掳其美女，焚却姑苏之台，斩吴王首级，回报越王曰：“夫差丧国，皆伯嚭所致！”亦令斩伯嚭，灭其族，以戒不忠。
　　留大将诸稽郢守吴都，大驾东归。宋贤杨诚斋先生《题姑苏台诗》云：插天四塔云中出，隔水诸峰雪后新。
　　道是远瞻三百里，如何不见六千人。
　　高启先生《题馆娃宫诗》云：馆娃宫中馆娃阁，画栋侵云峰顶开。
　　犹恨当年高未极，不能望见越兵来。
　　东屏先生《咏史馆娃宫诗》云：初收奇货锦裁新，百媚生辉晓夜春，乐尽卧薪尝胆日，五湖归载有功人。
　　世传吴王夫差枉苏州城南，筑一酒城，酿酒与西施宴饮，及越王入城，尽发其酒，以赏军将。高启先生《题酒城诗》云：酒城应与酒池通，长夜君王在醉中，兵入馆娃犹未醒，越人宜赏武夫功。
　　越王灭吴，掳其宝器以及美女。范蠡谏曰：“色倾人国，自古有之。吴王因耽西施之色，大王所以得灭其国，王何不鉴而蹈前车之覆乎？”越王不从。范蠡叹曰：“越王为人，长颈鸟啄，但可同患难，不可共安乐，吾之功成不退，安能保无后患乎？然不除西子，吾越复有覆亡之患！”乃设一计，及大驾至右湖，密令王之宦者，诱西施出帐，以轻舟载于烟波之中，遂溺西子于湖心。次日，乃谓越王曰：“大王外患既除，可与二三良臣，营立家国，臣请从此谢恩以出，再不入越都矣！”
　　越王大惊曰：“孤辱承教诲，得消大仇，正当与子共享太平，子何弃寡人之速耶？”蠡曰：“臣闻为人臣者，君忧臣劳，君辱臣死，昔王辱于会稽，待罪于石室，臣所以不死者，为吴未灭故也！今吴已灭，君辱已削，敢偷生于世乎？”王曰：“相国且归，孤即列土以封相国。相国必若迷而不悟，则身亡而妻子为虏矣！”蠡再拜谢恩以归。夜乘轻舟，逃入五湖之中。胡曾先生《咏史诗》云：东上高山望五湖，云涛烟浪接天隅，不知范蠡归舟后，曾有忠臣寄迹无。
　　东屏先生《咏史诗》云：鸱夷皮号讳谈军，重宝轻舟破水云，君子谋成身退有，耒闻禽鸟相人君。
　　潜渊读史至此，曾有《古风》一篇云：纵横鸱鸟悠悠举，使君发矢贯翎羽。
　　鸱鹗已坠纵横志，使君心契五湖水。
　　五湖风景五湖秋，乐与同游险不游。
　　古来王佐非周召，见机不作功成羞。
　　君不见，狡兔死兮走狗烹，飞鸟落处良弓收。
　　敌破谋亡皆类此，何必睠睠思故土。
　　一苇翩舟一竿竹，清风凛凛高千古。
　　自此范蠡乃变姓名，自号“鸱夷子”，遣仆遗书一札与文种，飘然寄迹于烟浪之中，盖后人莫知其终焉。
　　次日越王不见范蠡，询之蠡之部下，曰：“昨已入于五湖矣！”又以溺西子之事告之。越王曰：“噫！此寡人之过也。”
　　大驾归至浙东，群臣迎接入朝，行贺已毕，大封诸将，宴赏群臣。群臣谢恩出朝，文种得范蠡之书。拆而视之曰：蠡闻功成身退，天之道也。功成不退，身之殃也！今吾与子，膂力庙堂，雄成霸业，理合拂袖而归。且越王为人，长颈乌喙，但可同守患难，不可同享安乐，譬诸狡兔死，走狗烹，飞鸟尽，良弓藏。敌国既破，谋臣即亡，蠡思每每及此，是以弃名利于富贵之场，乐轮竿于江海之上。同僚谊重，敢不尽布，惟子明鉴，乞早图之。
　　文种读罢，曰：“范蠡诚高世之士，吾不及也！”即日称病不朝。越王谓群臣曰：“孤初未灭东吴，范蠡、文种尽心献策，东往未还，范蠡弃寡人而去，今文种又称病，二子何其高名节乎？”计倪曰：“文范二公，实有清风高节，乞明公施奖，以劝后人。”越王然之。次日，将亲往文种处问疾，将军皋如与文种有仇，因奏曰：“文种数有叛意，大王不察，今王若入其宅，必召不测之危！”越王叱曰：“昔孤在吴三年，大柄皆在文种掌握，此时不叛，今日焉有是心？”皋如曰：“大王不信，问病之日，种如出迎，则无此意，如不出迎，则其反意明白！”越王默然。即日往问之，皋如忙使家人告文种之家人曰：“主上疑尔文种谋反，今日诈来问病，欲擒文种归朝也！”
　　家人忙入报知，文种闻之大怒！令家人埋伏刀斧于门下，先诛无道，然后别立新君。顷刻报：“王驾至！”文种隐而不出，越王至其宅，见文种不出，遂疑反心。计倪曰：“相国抱危疾，焉能出接，大王不可狐疑？”及至中堂，又无一人出纳，及观两廊，似有埋伏之兵。遂与从臣趋出，令发兵灭文种之族。计倪率群臣奏曰：“文种反形末彰，不可轻灭。”越王不从。计倪又曰：“种有大功，未蒙重赏而得罪，恐后忠臣尽去矣！”
