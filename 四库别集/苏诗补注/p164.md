<!-- { "loadSidebar": true } -->
　　慎按此首诸刻本不载今从外集第十巻采录
　　万菊轩
　　一轩髙为黄花设富拟人间万石君佳本尽从方外得异香多在月中闻引泉北涧分清露开迳南山破白云此意欲为知者道陶翁犹自未离羣
　　万菊轩【武林梵志万松岭畔有报恩寺唐元和中建寺内有浣云池万菊轩】
　　慎按此诗载咸淳临安志武林梵志皆以为东坡作今采录
　　韩干马
　　少陵翰墨无形画韩干丹青不语诗此画此诗今巳矣人间驽骥漫争驰
　　慎按此诗见赵德麟侯鲭录今采出
　　送煮菜【一本无此三字】赠包安静先生
　　野菜此出珍又珍送与西邻病酒人便须起来和热吃不消洗面裹头巾
　　沿流馆中得二絶句
　　淮西功德冠吾唐吏部文章日月光千载断碑人脍炙不知世有段文昌
　　李白当年流夜郎中原无复汉文章纳官赎罪人何在壮士悲歌泪万行
　　慎按以上二首见苕溪渔隠丛话云东坡自云绍圣间余得二诗于沿溪馆中不知何人作也今录之以益箧笥之藏或云此诗乃东坡窜海外时作盖自况也不知其果然否费衮梁溪漫志亦云东坡在翰林承防作上清储祥宫碑哲宗亲书其额绍圣党祸起磨去坡文命蔡元长别撰玉局遗文中有诗淮西功德冠吾唐云云此诗乃东坡自作盖寓意储祥事特避祸故托以得之沿流馆中味其句法可知矣庚溪诗话云后见韩无咎云是江子我诗今录存俟考
　　梦中赋裙带
　　百叠猗猗风皱六铢縰縰云轻植立含风广殿防闻环佩摇声
　　慎按右六言一首见苕溪渔隠丛话东坡云轼倅武林日梦上召入禁中宫女围侍一红衣女童捧红靴一双命轼铭之觉而记其一聨云寒女之丝铢积寸累天步所临云蒸雾起既毕进御上极叹其敏使宫女送出睇视裙带间有六言诗一首云云又云轼自蜀应举京师道过华清宫梦明皇命赋太真裙带诗乃前六言诗也觉而记之今书赠柯山潘大临邠老云云本集又云予在黄州时梦神考召入小殿赐宴令作宫女裙铭云云三说不同因诗并录以备考
　　王定国自彭城往南都时子由在宋幕求家书仆醉不能作独以一絶句与之
　　王郎西去路漫漫野店无人霜月寒泪尽粉笺书不得慿君送与夘君看
　　宋幕【颍濵遗老传张文定知睢阳以学官见辟从之】
　　慎按此诗见大全集中先生知徐州时作诸刻本失载今采录
　　司命宫杨道士息轩
　　无事此静坐一日似两日若活七十年便是百四十黄金几时成白髪日夜出开眼三千秋速如驹过隙是故东坡老贵汝一念息时来登此轩目送过海席家山归未能【一作成】题诗寄屋壁
　　慎按苕溪渔隠丛话云东坡云无事此静坐便觉一日似两日若能处置此生常似今日年至七十便是百四十嵗人世间何药能有此效此方人人收得但苦无好汤使多咽不下坡题息轩诗云云正此意也曹能始名胜志云息轩在儋州城南朝天宫中此诗诸刻本不载今采录
　　赠黄州官妓
　　东坡五载黄州住何事无言及李宜却似西川【一作城南】杜工部海棠虽好不吟诗
　　慎按庚溪诗话云东坡谪齐安时乐籍中有李宜者色艺不下他妓坡将移临汝于饮饯处力请诗句坡半酣笑赠云云又按周昭礼清波杂志亦载此段李宜作李琪未详孰是今采录备考
　　六言乐语
　　桃源未必无杏银鑛终须有铅荇带岂能拦浪藕花却解流连
　　慎按春渚纪闻何防云某于扬州得先生手画古乐工复作乐语桃园未必无杏云云其后汉隶书子瞻禹功同观真三絶也诸刻失载今采录
　　题领巾絶句
　　临池妙墨出元常弄玉娇姿笑栁娘吟雪要看惊太傅断弦何必试中郎
　　慎按右一首见何防春渚纪闻云嘉兴李巨山钱安道尚书甥也先生尝过安道小酌其女数嵗以领巾乞诗公即书絶句临池妙墨出元常云云诸刻不载今采录
　　书裙带絶句
　　任从酒满翻香缕不愿书来系防牋半接西湖横绿草双垂南浦拂红莲
　　慎按右一首亦见春渚纪闻云尝于陶安世家见东坡为刘庚年君佐小女裙带上作散隶书絶句任从酒满翻香缕云云诸刻失载今采录
　　虎跑泉
　　金沙泉涌雪涛香洒作醍醐大地凉解妬九天河影白遥通百谷海声长僧来汲月归灵石人到寻源宿上方更续茶经校竒品山瓢留待羽僊尝
　　慎按右一首见曹学佺名胜志先生倅杭时有病中游祖塔院七言律诗子由和诗凡二章先生原唱亦应有二诸刻本止存一首名胜志载此篇在鳯翔大像寺条下因其地亦有虎跑泉也今采录
　　端砚诗
　　披云离北岩度岭入中夏重借剪楚茅方函斵英槚骚坛意莫逆匠石语【少一字】奓匪垩劳运斤如带防毁銙砺【少四字】观隅整同厦津津剖马肝索索模羊觟气逼松滋豪姻聨雪涛姹登堂却蹒跚饮水何閜守墨面宜黔含贞口终哑静惟有夀焉玷尚可磨也鲁史记获麟晋帖题裹鲊供给到唐文防持等商斚眉形空爱纤风字仍嫌哆载观七八评咸本六一写退然敢摩肩信矣俱出跨始知尹公他不媚王孙贾铭诗与器传篆刻当碑打严韵拾孑遗防才任聊且【后注云端砚聨句既成暮归复拾余韵别赋一首附录巻后】
　　慎按右一首载卞氏式古堂书画彚考第十巻云此诗东坡作行草书宋楮本小横巻按后注云云则先生当别有端砚聨句今刻本俱无此首之真未可知也姑存备考
　　张无尽过黄州徐君猷为守有四侍人姓为孙姜阎齐适张夫人携其一往婿家旣暮复还乃阎姬也最为徐所宠因书絶句云
　　玉笋纤纤掲绣帘一心偷看绿萝尖使君三尺毬头帽须信从来只有檐
　　慎按右一首从春渚纪闻采出诸刻本不载
　　铜陵县陈公园双池二首
　　南北山光照绿萝濯缨洗耳不须多天空月满宜登眺看取青铜两处磨
　　铜陵【元和郡县志梁南陵县地后废为冶属池州】陈公园【名胜志铜陵县东北隅有陈公园园内有双池苏子瞻黄鲁直常游】
　　落帆重到古铜官长是江风阻往还要使谪僊回舞袖千年醉拂五松山
　　铜官【太平寰宇记铜官山在铜陵县十里又名利国山泉源冬夏不竭可以浸铁煮铜即唐置冶处】五松山【舆地纪胜五松山在铜官西南旧有松一本五枝翠色防天李太白诗我来五松下置酒穷跻攀】
　　慎按右二首见池阳后集诸刻本不载今采录
　　咏防榔
　　异味谁栽向海濵亭亭直干乱枝分开花树杪翻青萚结子苞中皱锦纹可疗饥懐香自吐能消瘴疠暖如薫堆盘何物堪为偶蒌叶清新巻翠云
　　慎按此诗语太浅直似非先生作曹能始名胜志载之姑采录
　　正月八日招王子髙饮
　　屋雪号风苦战贫纸牕迎日稍知春正如薝卜林中坐更对芙蓉城里人昨想玉堂空冷彻谁分银榼送清醇海山知有东南角正看归鸿作小颦
　　王子髙【注见本集芙蓉城诗下】
　　慎按右一首诸刻不载见于蒲积中嵗时杂咏今集中今采录
　　醉中题鲛绡诗
　　天地虽虚廓惟海为最大圣王皆祀事位尊河伯拜祝融为异号恍惚聚百怪二气变流光万里风云快灵旗摇虹纛赤虬喷滂湃家近玉皇楼彤光照世界若得明月珠可偿逐客债
　　慎按右一首诸刻不载苕溪渔隠丛话引仇池笔记云余一日醉卧有鱼头鬼身者自海中来云广利王请端明余被髪草履黄冠而去亦不知身步入水中但闻风雷声有顷豁然明白真所谓水晶宫殿也其下骊目夜光文犀尺璧南金火齐不可迎视瑚琥珀不知几多也广利王佩剑冠服而出从二青衣余曰海上逐客重烦邀命有顷东华真人南溟夫人造焉出鲛绡丈余命题诗余赋曰天地虽虚廓云云冩竟进广利诸仙迎看咸称妙独广利旁一冠簮者谓之鼈相公进言苏轼不避讳忌祝融字犯王讳王大怒余退而叹曰到处被鼈相公厮壊苕溪渔隠曰此事恍惚怪诞殆类传竒异闻所载又其诗亦浅近不似东坡平日语好事者为之以诳世耳又按仇池笔记相传东坡自撰此一则当在海外所纪时有董必者承奸相意遣人至儋耳逐出官舍所云鼈相公者盖指董必也此诗聊以寓意亦非果有其事胡仔疑为好事者所托吾不谓然
　　无题
　　帘巻牕穿户不扃隙尘风叶任纵横幽人睡足谁呼觉欹枕床前有月明
　　慎按右一首见本集与黄师是尺牍云近者幼累舟中皆伏暑自愍一年在道路矣巳决计旦夕渡江至毘陵矣尘埃风叶满室随扫随有然不可废扫以为贤于不扫也有诗录呈云云据此当是度岭以后未到常州以前所作诸刻本俱失载今采录
　　葛延之赠龟冠
　　南海神龟三千嵗兆协朋从生庆喜智能周物不周身未免人【诗话总龟作一】鑚七十二谁能用尔作小冠岣嵝【当作勾漏】耳孙剙其制君今此去宁复来欲慰相思时整视慎按右一首见葛立方韵语阳秋第三巻云东坡在儋耳时余三从兄讳延之自江隂担簦万里絶海往见留一月坡尝诲以作文之法文载全集中吾兄拜其言而书诸绅尝以亲制龟冠为献坡受之而赠以诗南海神龟三千嵗云云今集中无此诗余尝见其亲笔又费补之梁溪漫志云东坡在儋耳尝为葛延之作龟冠诗葛以语胡苍梧珵诗话总龟亦云然据此三段其为先生海外作无疑诸刻不载今采录
　　别海南黎民表
　　我本海南民寄生西蜀州忽然跨海去譬如事逺游平生生死梦三者无劣优知君不再见欲去且少留慎按右一首见诗话总龟引冷斋夜话云余游儋耳见黎民表为余言东坡无日不相从尝从乞园蔬出其临别归海北诗我本海南民云云其末云新酿甚佳求一具漫冩此诗以折菜钱诸刻不载今采录
　　雅安人日次旧韵二首
　　人日滞留江上村定知芳草怨王孙题诗寄逺方挥翰扶杖登髙独出门栁色忍看成感叹花前归思自飞翻浮阳披冻虽才弄巳觉春工漏一元
　　似闻髙隠在前村坐膝扶床戯子孙自赏春光携桂酒喜逢晴色款柴门屏间带日金人活头上迎风防胜翻蓬鬓扶疎吾老矣岂能旧貌改新元
　　慎按右二首诸刻不载见宋蒲积中所选嵗时杂咏今集中此诗编次庚辰人日二章之后年谱庚辰人日先生在儋耳作七律二首五月闻赦六月渡海北归明年辛巳度岭正月五日过南安军则次韵人日诗当作于此时但雅安地名无可考恐是南安之譌存疑俟考
　　和代器之
　　雨过郊原一番新寻芳车马踏无尘普天冷食闻前古萧寺清游属两人不作佺期问新厯颇同之问感余春明年归籍梨花上应会羣贤及四隣
　　器之【即刘安世注见前四十五巻】
　　慎按右一首见嵗时杂吟今集按先生北归时有寒食与器之游南塔寺寂照堂七律一首此诗即次前韵岂器之不能诗而先生代为和章耶诸刻不载今补录
　　自题金山画像
　　心似巳灰之木身如不系之舟问汝平生功业黄州惠州儋州
　　慎按金山志李龙眠画子瞻照留金山寺后东坡过金山自题云云周必大乾道庚寅奏事录亦载此诗诸本皆无今采录
　　归来引送王子立归筠州
