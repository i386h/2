<!-- { "loadSidebar": true } -->
　　苍颉鸟迹既茫昧字体变化如浮云【苍颉黄帝臣观鸟迹而为文字自苍颉之后字体变易如浮云无定体赵云孔子不义而富且贵扵我如浮云】陈仓石鼓又已讹大小二篆生八分【周太史籀始剏大篆唐蘓载记石鼓文谓之周宣王猎碣共十鼓其文则始籀大篆汉蔡邕字伯喈为中郎将正六经于太学石壁天下摹学邕大篆入妙品小篆者秦丞相李斯删古文椱篆及史籀之书也初诸侯力正文字异形秦始皇帝初兼天下丞相李斯乃奏同之罢其不与秦文合者斯作苍颉篇胡母敬作博学皆取史籀大篆或颇改所谓小篆杜田补遗书苑云八分书秦羽人上谷王次仲饬书为之钟繇谓之章程书王愔曰王次仲始以告书方广少减势建中初以书作楷法割李斯分始皇得次仲文简略赴急疾之用甚善之蔡文姬别传臣父邕言八分书割程字去八法割李斯小篆去二分取八分故曰八分书蔡希总曰王次仲以楷法局促更引而伸之为八分故号曰八分书怀瓘云八法本谓楷书楷者法也渐若八字分散故名八分赵云陈仓属鳯翔石鼔事其略见韩退之诗周纲陵迟四海沸宣王愤起挥天戈又云镌诗勒成告万世凿石作鼔隳嵯峨则周宣之物也其上所篆字见东坡诗注云我车既攻我马既同又云其鱼惟何惟鱮惟鲤何以贯之惟杨与栁此在东坡所见时云惟此六句可读余多不可通不知杜公时所见如何也】秦有李斯汉蔡邕中间作者寂不闻峄山之碑野火焚枣木传刻肥失真【峄山碑李斯书也为野火所焚人惜其文故以枣木传刻史记始皇二十八年东行郡国上邹峄山刻石颂秦徳】苦县光和尚骨立书【一作画】贵痩硬方通神【杜诗补遗后汉桓帝纪延熹八年春正月遣中常侍左悺之苦县祠老子注老子苦县厉乡人属陈国故城在今亳州续汉书桓帝梦老子令中常侍左悺于赖乡祠之诏陈相邉韶立祠谦刻石即蔡邕伯喈八分书也又灵帝纪光和五年始置鸿都门生注扵鸿都门内置学其中诸生皆敕州郡三公举召能为尺牍辞赋及工书鸟篆者书苑云灵帝好书诏天下尚书扵鸿都门至者数百人时南阳人师宜官称八分为最大则一字径丈小则方寸千言甚矝其能以是考之疑苦县蔡邕书光和师宜官书也及详观此歌峄山之碑野火焚谓李斯书也苦县光和尚骨立谓蔡邕书也故初言秦有李斯汉蔡邕次言惜哉李蔡不复得卒言丞相中郎丈人行而未尝一言师宜官然苦县之祠立于桓帝之延熹而光和灵帝之年号岂非祠立扵延熹而碑刻扵光和乎延熹至光和才十年之近尔或谓光和为伯喈书华碑碑苦县老子朱碑未知孰是赵云李斯蔡邕葢善八分之有名称者苦县光和事杜时可引后汉云云次公推公尚骨立之语则以苦县扵前时巳有蔡邕碑刻至光和再刻之幸未失真而尚有骨立为可责葢公之所以痩硬为神故扵峄山之碑则伤枣木之时真扵苦县之碑则熹光和之尚骨立也下句李蔡不复得重结上文岂容光和碑更是师宜官书邪书贵痩硬一作画字非】惜哉李蔡不复得【李斯蔡邕】吾甥李潮下笔亲尚书韩择木骑曹蔡有隣开元已来数八分潮也奄有二子成三人【韩择木昌黎人官工部尚书散骑常侍工八分师蔡邕法风流闲媚号伯喈中兴蔡有隣济阳人官胄人曹军善军分始拙弱至天寳中遂精妙相卫间多其笔迹】况潮小篆逼秦相快剑长防森相向八分一字直百【一作千】金蛟龙盘拏肉屈强呉郡张防夸草书草书非古空雄壮【张旭呉郡人官左率府长史善草书言吾见公主担夫争路而得其意后又观公孙氏舞剑器而得其神醉取草书挥笔大呌以头濡墨水中天下呼为张防醒后自视以为神人谓之草圣】岂知吾生不流宕丞相中郎丈人行【丞相斯中郎邕丈人行尊老之称】巴【一作江】东逢李潮逾月求我歌我今衰老才力薄潮乎潮乎奈如何【赵云末句仿顷羽歌虞兮虞兮奈若何之势韩退之石鼔歌少陵无人谪仙死才薄将柰何鼔何盖又仿此句益见公为退之所服如此巴东巴一作江非巴东言夔州】
　　别蔡十四著作
　　贾生恸哭后塞落无其人安知蔡夫子髙义迈等伦献书谒皇帝志巳清风尘流涕洒丹极万乗为酸辛天地则创痍朝廷当【一作多】正臣异才复间出周道日惟新【赵云当正臣言当须正直之臣旧本作直臣非刘向向正臣进者治之表贾生贾谊陈治安之策有恸哭者一庄子载孔子闻将军髙义列子説符篇为等伦皆许诺前汉季布传今创痍未瘳诗周虽旧邦其命惟新】使蜀见知巳别顔始一伸主人薨城府扶榇归咸秦巴道此相逢【巴道蜀道相如谕蜀文巴蜀之士】防我病江濵【赵云使蜀见知巳则郭英乂为蜀节杜使蔡为使往见之也史记士伸扵之已主人言郭英乂英乂永秦元年閠十月为崔旰所杀所以言薨而蔡著作扶防灵榇由舟行以归秦也巴道指夔州舩泊夔州与公相逢也】忆念鳯翔都聚散俄十春我衰不足道但愿子意陈稍令社稷安自契鱼水亲【蜀先主得孔明犹鱼之得水也】我虽消渴甚敢忘帝力勤尚思未朽骨复覩耕桑民积水驾三峡浮龙倚长津扬舲洪涛间仗子济物身【赵云古歌帝力何加于我哉老子云其人与骨俱朽文子积水成海魏都赋回渊漼积水深也驾字郭景纯逰仙诗髙浪驾蓬莱刘勰弥勒石像碑似扬舲游水驰锡登山王粲海赋洪涛奋荡西京赋云起洪涛而扬波】鞍马下秦塞王城通北辰【北辰北极象扵帝居　赵云下秦塞则出陆矣北辰孔子譬如北辰】甲聚不散兵久食恐贫【杜田补遗窦宪传班固燕然山铭甲曜日朱旗降　天注甲鐡甲也前书甲国之甲】穷谷无粟帛使者来相因若冯南辕使书札到天垠【赵云冯读为慿穷谷指夔州来相因者来不断借使汉书太仓之粟陈陈相因之字自长安望夔在北而望南也故来夔之使为南辕南辕字出左传书札古诗客从逺方遗我一书札天垠指夔州以逺故云天垠也】
　　别李义
　　神武十八子十七王其门道国洎舒国实惟亲弟昆【唐髙祖二十二子止此云十七王其门未详也赵王名元庆第十六子舒玉元名第十八子　鲍云髙祖二十二子道王元庆舒王元名卫懐王霸楚哀王智云皆先薨太子建成巢王元吉以事诛诏除籍故止言十八太宗冇天下故有十七子封王　赵云神尧唐高祖史髙祖二十二子今诗云神尧十八子岂以窦皇后所生建成太宗霸元吉而建成元吉诛太宗为皇帝霸在隋时已死扵四子之外乃有十八子耶学者尚疑之然谓十七王其门则又可疑也又岂以万妃所生智云亦终被害扵隋末耶其所在髙祖为唐皇帝而得封者元景王荆元昌王汉元亨王酆元方王周元礼王徐王嘉王韩元则王彭元懿王郑元轨王霍元鳯王虢王庆王道元裕王邓元名王舒灵夔王鲁元祥王江安元晓王密元婴王滕凡十七子为得王而各为一门者耶邹阳与梁孝王书何王之门而不可曵长裾耶道国道王也名元庆乃第十六子舒国舒王名元名乃第十八子也而曰实惟亲弟昆若言同一母所生而史载元庆则刘婕妤所生元名则小杨嫔所生其母同者乃字文昭仪生元嘉及第十九子灵夔所谓实惟亲弟昆者又与史不合然则公当失亲所传闻与亲不合必有能辨之者】中外贵贱殊余亦添诸孙【赵云详味诗意则李义者道国之裔孙而公则舒国后裔之外孙故也旧注不省解却云公自言杜与李同出扵陶唐氏是何梦语盖前篇与唐十八使君诗云与君陶唐后自是杜与唐何得輙差排为杜与李乎】丈人嗣王业【唐制诸子袭封者谓之嗣王】之子白玉温道国继徳业请从丈人论丈人领宗卿肃穆古制敦先朝纳諌诤直气横乾坤子建文章壮河间经术存【曹子建能文汉河间明王经术献礼乐三雝之教赵云丈人言李义之父嗣王业则继嗣前王之业旧注云云才有字相犯便妄引用非是之子指李义也白玉温使温其如玉也下句道国继徳业请从丈人论又以申言丈人乃道国之论其能继道国之徳业者请从李义之父言之也宗卿宗正卿也唐制宗正寺卿一人从天子掌天子族亲属籍以别昭穆领陵台崇二署肃穆字邱迟诗肃穆恩波被先朝纳谏诤考其时当时宗然未敢必也】温克富诗礼骨清虑不喧洗然遇知己谈论淮湖奔忆昔初见时小绣芳荪【文选芳荪紫绮为上櫺袴也　师云谢灵运诗浥露馥芳荪　赵云襦短衣也史记载贾谊过秦论寒者利短褐徐广注曰一作短小襦音竪旧注妄添选五言诗为七字何輙附会如此】长成忽会靣慰我久疾防三峡春冬交江山云雾昏正宜且聚集恨此当离罇莫怪执杯迟我衰涕唾烦【王仲宣但愬杯行迟解嘲涕唾流珠沫赵云莫怪执迟迟以语众人也旧注引仲宣诗却是诉主人行杯之迟耳　师云孙楚诗离樽悲当席】重问子何之西上岷江源愿子少千谒蜀都足戎轩误失将帅意不如亲故恩【甫几不能脱严武之暴又为郭英乂所不容有是句】少年早归来梅花已飞翻【赵云王粲四言诗茍非鸿雕孰能飞翻公扵言江亦曰沧浪郁飞翻】努力慎风水岂惟数盘飱【古诗所谓加飱食】猛虎卧在岸蛟螭出无痕王子自爱惜老夫困石根【赵云数角反努力字出呉越越春秋旧注扵慎风水注云言世若风波穿凿非是猛虎卧在岸蛟螭出无痕却有所兴寄矣】生别古所嗟发声为尔吞【赵云楚辞悲莫悲于生别离吞字韵倒押吞声字恨赋莫不饮恨而吞声】
　　送髙司直寻封阆州
　　丹雀衔书来【文王之时赤雀衔书集于周社】暮楼何乡树骅骝事天子辛苦在道路司直非冗官荒山甚无趣借问泛舟人胡为入云雾与子姻娅间既亲亦有故【诗琐琐姻娅】万里长江邉邂逅一相遇【赵云丹雀骅骝以比髙司直尚书中侯曰赤雀衔丹书入丰止于昌前昌拜稽首受之旧注非骅骝事列子周穆王肆意逺逰驾八骏之乗有曰右服骅骝谓之事天子则以穆王称穆天子有传也司直通籍事主故以丹雀之扵文王骅骝之扵穆王比之】长卿消渴再公干沈绵屡【长卿相如病渴刘公干诗余婴沈痼疾故窜身清漳濵赵云王无功病后醮宅云公干苦沉绵居山畏不延】清谈慰老夫开巻得佳句时见文章士欣然淡情素伏枕问别离畴能忍漂寓良会苦短促溪行水奔注熊罴咆空林游子慎驰骛西谒巴中侯【阆为侯中】难险如跬步【赵云巴中侯封阆州也】主人不世才先帝常特顾拔为天军佐崇大王法度淮海生清风南翁尚思慕公宫造广厦木石乃无数初闻伐松栢犹卧天一柱【赵云拔为天军佐则必尝佐禁旅之任淮海生清风则必尝为扬州等处官南度南方老人也顷籍传南公曰楚虽三户亡秦必楚公宫左传沟其公宫又曰楚其公宫凡官府贵处谓之公宫矣天一柱言廊庙之神具异经昆仑有铜柱焉其髙入天所谓天柱列子昔共工与颛帝争怒而触不周之山天柱折其一柱字则縁南有一柱观止用一柱则得合言天一柱此门阆州之为廊庙气不足当之旧注惑扵公宫事却注云幕府方须材意以使髙言之言之非是】我病【一作瘦】书不成成字亦多误为我问故人劳心练征戍【此时观末章则阆州是房琯也　赵云前十句总言封阆州方贯此下句盖故人字所以指阆州也我疾所以成长卿消渴再公干沈绵屡之句一作我瘦非书不成岂干瘦事】
　　遣怀
