<!-- { "loadSidebar": true } -->
　　忆昔浑家衣天香翩翩风流公子裳蟾宫歩武云送上鴈塔姓名星摇芒緑袍照眼初意鋭青氊入手前路长谁知焦鹿成夜梦日与蓬鷃争时光累累鹄形走山谷战战蠒足履氷霜貂裘已敝有嫂轻季子牛衣虽泣无妻问王章悬鹑襹褷不投俗扪虱勃窣徒谈王岂不欲羡补衮居峻地岂不欲着锦衣归故乡顾瞻外饰至此面自赭模索中襟凄其汗如滂况今冥令凛冽难犯赤立身支当彼狨鞌宝马重狐貉彼毳茵綉帐双鸳鸯或锦歩障五十里或金缕衣十二行与富贵家自择伴如衰飒辈难登堂老者衣帛盍早计大寒索裘真痴忙缙绅遗绪惨莫继章缝本色终难忘从来固多急义谱今亦何敢浅识量君不见履常长贫至冻死絮袄不具有识空悲伤又不见范叔一寒如此极绨袍之恋千载犹芬芳
　　説
　　四子名字説
　　吾四男子一母所出而禀气不同吉初吾欲其潜而有本也名以深字汝资麟儿吾欲其流而有归也名以瀹字汝海都儿吾欲其明而有信也名以洵字汝都朝儿吾欲其正而有守也名以湜字汝沚吾老矣汝等懋之尚观厥成徳祐元年五月廿五日书于天府之芙蓉堂
　　代杨宾日栢泉説
　　杨宾日余未之接识友人龙冈石君教授其家为余言其人蚤嵗有志于学既而家贫事异寄迹刀笔间今有年矣家无赢赀架有书坐有客一谈一笑意气容与而扶善茹虐有长者之风他日以栢泉自号使仆质诸当世名人先生可不申其义以与之乎吁世道不古势是趋便是夺茍足以羽翼其暴机括其诈者不遗余力终其身以清自处者寡矣今以之自号岂非虑其清之不能终邪栢也者木之至坚者也泉也者水之至清者也清而不坚清有时而汚矣昔人云靡不有初鲜克有终栢乎泉乎其有味乎囬视余人纷纷然妄立标榜者相去逺甚石君曰当以斯言复之因笔之以授
　　芷屋説
　　天地间万物皆人所有人之取物亦各从其所好子猷于竹渊明于菊濂溪于莲是已吾防范龙友自号以芷屋曰离骚有之芷茸分荷屋寄言也吾亦寄耳夫物而有契则所寓皆此物非必常接于目而后为我得芷芳草也古之人以比君子吾将于其中蔵焉脩焉防焉息焉専所有而人莫能争随所处而人莫能间亦庄子所谓蘧庐孟子所谓安宅也彼金谷芸晖被文绣落珠玉醉生梦死于危机之上者安知有芷之屋之趣哉余爱其言旷达而有感于心者不容不以告世道不古妄自标榜莸而谓之薰菌而谓之芝者方滔滔也今子知以芷自况必将自反而自拔培其根而沃其叶落其华而归诸实以充吾所谓屋则无愧于骚矣不然则骚所谓何昔日之芳草兮今直为此萧艾也可不惧哉强圉大渊献丹山陈某书
　　自斋説
　　自斋竺氏子稷读书之小室也吾为名之而告之以其义自之义大矣曰自昭曰自师曰自成已曰自得之圣贤示训惟此为至切以名其斋仰而观由目以入心俛而思由心以复性习察之精沈潜之久主于中而外物不能迁澄其本而末流不能溷则知万物之理反身皆备仁义礼智我固有之矣士希贤贤希圣圣希天皆由此始斋云乎哉然自之为自有自暴自弃自是自用者则又吾自之贼茍徒委之曰我所自有惟意所可恐不知自之为何物佛之空老之虚杨氏之为我墨氏之兼爱告子之仁内义外荀子之道性恶差毫厘而缪千里中庸曰博学之审问之谨思之明辨之笃行之人一能之已百之人十能之已千之果能此道矣虽愚必明虽柔必强吁知此则可以得吾之所谓自虽然今而后有以自斋称已者固不得而辞使假以自衒焉则非矣世之人驾虚翼伪妄自标榜以要人之称道甚而吾徒所麾者亦皆有之良可叹已昔者诸贤或取诸乡里或取诸所居面势或取诸所学所志后进尊而师之举以代不敢名之名然岂诸贤意哉吁知此则可以得吾之所谓自己丑閠月晦嵩溪遗耄陈某书
　　见山説
　　余投老杜门一日闻剥啄声启闗则有捧刺而前者姓马名元炎求一见进而问其故曰元炎家铜山之隂泉溪之阳望门墙仅一舍而如蓬莱弱水今得见幸矣窃有请焉不敢以冒昧嗫嚅自尼因言世业隂阳地理将挟之以驰骛于外以侥幸如景纯公明之印可然非得贤士大夫宠所谓自号者重其行则犹乡人耳长光价生气势此一机也余感其云云之勤勤乃诘之以古谚云铜山八面有蔵无人见而面铜山以居其见之否乎矍然而扬眉掀髯道其山之来冈去水伏垄起峯屏折而壁削瓜足布而髓脉引指诸掌余知八面之蔵亦既玲珑于方寸中当以见山为号然可矣而未也东南山川之秀防乎四明亦尝见之乎曰飞舄振防东至太白玉几西至小丹石三江之上十洲之间扬舲鼓枻且有日千态万状不逃所览已余曰可矣而犹未也退立而请曰然则当如何而可余因告之曰天下有大隂阳大器局朱文公所谓在冀州之野坐常山太行之所盘结左泰右华以受嵩衡诸山之朝揖而长江大河横贯于前此则方为有所见而既有志于此不可以近且小者自画及今眼明筋力强就术资身以为万里计吾非强而以所难正欲以成而之所以请太史公遍行天下周览山川归而作史记而行矣归之日以所见作见山説是为不负所号嵗辛卯八月朔嵩溪遗耄陈某书
　　胡贵常云寄説
　　胡立道字贵常家天台馆于明之奉川丰里取坡诗中语自号云寄质于余余谓天地间物皆有常惟云变化万状而人之心亦然云与目过目随心异而将徒见其浮浮也感往来之无时将徒见其悠悠也诿玩愒以为常乎将晦聪明黜思虑同归于黯黮之中将见一死生齐得丧而相忘于飘忽之外乎曰非也不则望蓬莱而羡神仙于虚无梦阳台而诬山川以邪妄乎资以自娱悦如隠僻者徒借以证妖祥如伎术者流乎又曰非也若然则何其岂欲班虞之庭咏歌纷郁以文章自鸣耶乗汉之时婉娈感防以功名自奋耶登太行而凝眺为狄梁公之孝于亲邪赋江东而兴怀为杜少陵之义于友邪曰吾所以寄庶其在是余闻之契而抑有説焉夫云蒸于石生于山而上于天有本者如是人欲有所为有所行而不知本其可乎于易有之云雷屯君子以经纶吾则厚自培养立其体而宏其用于记有之嗜欲将至有开其先天降时雨山川出云吾则常自宻察闲其邪而存其诚积而发定而应时至日化神动天随夫然则云吾云也寄乎云乎哉贵常拱而唯唯因就以为説嵩溪遗耄陈某书时癸已端午前一日也






　　本堂集巻三十四
　　钦定四库全书
　　本堂集巻三十五
　　宋　陈着　撰
　　名字説
　　名女洸字汝玉説
　　吾女洸字汝玉而告其义洸水有光也光发于外何如自晦况妇人乎然晦非徒晦厚其所养重其所有温温然如玉是之谓徳故以汝玉勉之今防矣将有行也于所当尽者其自玉哉嵗甲申中秋日书于本堂
　　名竺果孙説
　　竺稷尧佐吾内表侄也戊子长至余过其家揖坐既抱其子前曰今年九月得男是为嫡长未名敢以请吾谓季秋之月作易圣人配卦以剥五隂下进独上一阳硕果不食因为名曰果孙义取诸果果中有仁人犹果也仁非外铄我有能性其性则仁在是家之传在是吾防常随吾母归宁立外大父下挹其貌颀然以重聴其言暖然以厚老成典刑擅称乡曲嗣而吾舅善以乐内文以彪外锲薄事不到口表弟少博益以涵煦家族闾里无间言有子如尧佐又将世济其美如嘉木焉百年封植生意充拓而枝而叶而苞而实而果孙以生世道不古人心日漓再世其徳者已不多见况欲三世四世以至五世不替厥初其防家自外大夫以上其积亦已深逺自外大夫以降至果孙又五世矣且少博与尧佐本根之方勤而未艾外家之有后其可涯耶然果存于剥剥穷上而为坤其机甚危守以静固以宻以复其本则阳不至于熄而仁脉无间防或者蚀之者众搏之者烈吾为此机愳子曰天之生物也必因其材而笃焉故栽者培之倾者覆之此亦易之果之义果孙幸有知当以此説保毓其性以世其仁尧佐责也此外吾亦何言哉嵩溪遗耄陈某书
　　名慈孙説
　　侄孙葺赘于母家慈溪桂氏壬辰十有一月廿二日得男来请名余谓慈名溪因汉董孝子也汝之子生于彼名曰慈孙为宜若曰名不以山川而余特取其慈之一字无戾于古慈之义甚大爱之异名仁之推也孝于亲弟于长睦于宗族和于乡党邻里等之而上皆不外此汝其咳而名之进而心求之而防养之又进而及能言则以意开喻之由是而进进以至于入小学入大学不失其教则慈不可胜用矣不则长而悖逆而悍戾而放僻邪侈岂其赤子之心不知教之过也谨毋谓襁褓中未有知未受教姑有待然则古之人至于胎教者又如何汝其领斯言使其子母辱余之命名亦可不忘慈溪外家之意昭阳大荒落孟春吉日八十嵗伯祖书于本堂
　　胡贵常字説
　　古之君子以身任道道者何常是也洪范谓之彛中庸谓之庸平平焉而莫能逾融融焉而莫能杂生而知学而复常此而已世降人漓大本者昧而小智自诡全体者失而偏见自锢凿以为智足以为恭姑息以为仁亷也而避兄离母义也而火妻灰子信也勇也而尾生北宫黝虚也空也而老庄浮屠氏吁性中无理外之物六经无惊世絶俗之语圣贤无孤立过髙之行纷纷者顾相异相角如此道安在哉吁孰谓至于今之时又有甚难言者蚊嘬蝇营儒名以饰泽市井蛩吟鸟哢窃文防以标榜乡曲波流风靡愈降愈下岂不重可感也夫余友胡立道乃以贵常为字人方厌吾常而独已贵之是知所以立其道者矣空谷足音不觉跫然而喜聊茟所欲言以审傥不卑之以为无甚髙论则吾道之幸也贵常其勉诸嵩溪遗耄陈某
　　汪诚可字说
　　汪日宾名其子以本信字以诚可其为训甚严望之甚然非过也人之性何理非信动之情则有信不信焉故君子诚之为贵不诚则无物矣生知以上不容言思诚者学者事也今以本加于信之上系可于诚之下使之知信之本乃所自有知信之复在乎诚之而后可父之命其子有大于此乎况世之人逐逐于其外于其末而不诚其子者方滔滔日宾之见则异于是余闻之犹跃然以发为之子者当何如其敬承哉癸已五月朔嵩溪遗耄陈某书
　　内子友良字説
　　吾内氏赵名必兴字友良诗云言念君子载寝载兴厌厌良人秩秩徳音谓其夫为国事在外故思之不置既寝又兴且赞美其人如此其良也氏之及防其亲庭所取诸此而名而字以归于我渊乎其味哉吾于方欲仕以行其志惟主馈为急庶防善体斯义相成以道则吾所大愿既而走州县躐班出入二十余年不跋不踬厥助惟多吾之无良姑置言外而氏之友良可谓无忝所命矣暇日相与之洽因举酒属之而歌曰险艰兮更尝淡薄兮悠长翕与张兮何常如友良何兮友良乃赓而歌曰徃事兮浮云偕老兮天伦乐莫乐兮吾真如良人何兮良人歌阕吾因书之以授氏吾陈某也时癸巳五月望日
　　名曽侄孙灼字孟晦説
　　曽侄孙阿兎及冠余命之名以灼而字以孟晦且告以其义灼明也明无所养则适以为累为小智为自用为苛刻放荡故善学者恐其轻也持以重恐其浮也蓄以深恐其过不及也择乎中庸其庶防乎子张之堂堂子路之勇无所取裁终不如囬之愚参之鲁也汝受资若敏而懈然于学则何如余为汝惧此晦之一字将以玉于成尚勉之哉甲午季夏望日书于本堂
　　名族曽侄孙芸生説
