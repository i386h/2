<!-- { "loadSidebar": true } -->
唐故朝请大夫尚书刑部员外郎骑都尉蔡公墓志铭并序前大理评事张阶字叔平撰　第七弟朝议郎行洛阳县尉希寂字季深书呜呼！国门东道，首山北来；鲜原氵尔平，新兆崔嵬，有唐之尚书郎蔡公收於斯，识於斯，庶不朽於斯。公讳希周，字良傅，天宝五载，以举主得罪於朝，异时推毂居中者，等比皆罢。公自刑部员外郎贬咸安郡司马，雅有消疾，寝不因还。明年四月十五日终於贬郡之官寺，春秋六十。以其载十月十九日，自咸安归葬焉。直先茔西南一里。晨飚夕籁，松贾相闻。公雅素之怀也。公其先陈留济阳人。昔仲胡之迈迹，自身侯於东土，因封受氏。生德屏宗，领秦丞相，为汉侍中。晋之谟，宋之廓，修系曼延，所凭不保曾祖衍，隋晋王府东阁祭酒；王父元凯，皇清河郡漳南县令；列考勖之，汝南郡吴房县令；藩房曳裾，时之所重，仍世与县，德将在人。公即吴房府君第四子也。少为诸生，已知名太学，天质开朗，瞻於文词，於群籍泛为敏达，颇概意於知己，许与之分行之，来尝避风雨。开元中，家实不天，悯凶屡集，朝溢一茹，荷畚成坟，姻党之间，目为至性。积数岁，公犹毁而言曰：古人所以不乐三千，锺悲不洎也，为仁者非吾节欤？公同气九人，羁孤不振，诸兄未遇，群弟好书，生事废落，日阕无储。公繇是不得已，起就常调，补广平郡肥乡尉，以廉直闻。劝农使崔公希逸连仍辟书，请公为介，奏课第一，改蜀郡新繁尉。而西南之使臣曰：前张公守洁，後张公敬忠，以裴公观相踵诣部，虚心□能，皆以公职事修理，命公为采访支使，或兼节度判官。虽连率比更，而封章押至，辞烦不获，无地不芳，未有如公之甚矣。时覆囚使王公焘衣绣持斧，皇□蜀门，将以问一夕之苛留，书百郡之淫逞。又徵公佐焉，逮今相国晋公领选，公自新繁调集，□拱精裁，类能而与之。授公京兆泾阳尉。公之令弟曰兹洛阳尉希寂季深渊英茂异之士，初射策高第，尉於渭南，与公并时焉。人望双高，辉映公府，时来一举，昌大私门。泾阳潇岁，迁监察御史裹行，仍充河北道支度营田判官，转殿中侍御史内供奉，寻除膳部员外郎。朝廷以公吏迹详知，可以寄三尺之法，加朝请大夫，稍转刑部。夫精於事则历佐观风矣，工於画则入幕论兵矣，富刚肠则执宪登朝矣，详国体则起草亭刑矣。君子曰：兹所谓国之任使，人之董择，犹未足以偿公之勤，充公之量。望灵巢以考旦，佩申椒而自芳。
万尽之期，胡不晚暮。悲夫！二子、颐，孺慕归榇，终天罔极，季深衔恤主办兴言，断心□序，曩县尝寮，他年得意，爱兹铭述。授简非才，向幽础以含词，涕濡翰而莫吐。其词曰：
才不器，寿不将，惜君止位诸曹郎。安所归，山首阳。岁将落，时雪霜，气沾凝，木苍芒。寒□翳兮昼不扬，玄扉一掩天地长。
（录自《隋唐五代墓志汇编》洛阳卷第十一册）
№天宝０３７
【盖】
失。
【志文】
唐故御史大夫张公南阳樊夫人墓志铭　京兆府参军杜位撰左千牛卫兵曹参军冉大华书维唐天宝六载八月十日，南阳樊夫人归全於东京恭安之生第，春秋有五。
哀哉！以其载十月壬申，葬於先府君之茔，礼也。夫人赋淑善之姿，秉纯懿之行，性与道合，气将天和。笄年归於故御史大夫张公。公国之华，人之杰，西征而河湟雾廓，北伐而幽蓟尘清，盛业茂勋，焕乎史策矣。於斯时也，夫人以谦敬柔嘉待於僚友，以宣慈恩信被於闺门，以绝甘分旨及於宗姻，以微词正言佐於君子。故娣姒之际，亲戚之间，俱美＊鸠之仁，共□螽斯之德，盈耳溢□，不谋同辞。及亚相负杖晨歌，夫人帷堂昼哭。仅经十载，爱宅洛□，守约以率先，克勤以逮下，检身以斋□，教子以义方。而阃域之内肃和也。曩时宜室，常慕伯宗□□；今日择邻，更见孟轲之母。降年不永，中岁云亡，天既难忱，神宁易究，良足悲矣！谓之何哉！有子曰家令丞献节，次曰献昭，季曰献全，乐乐棘心，哀哀泣血，□惟顾复，载悲风树，痛长夜之莫晓，隔终天之永违，见斯文，庶旌徽烈。位尝忝升堂之庆，空轸哀怀，辄操刻石之词，□惭悉数。铭曰：
天之苍苍，神亦茫茫，曷云辅德，乃此罹殃。未登中寿，□弃高堂，母仪妇则，见称宗党。训子宜家，孰不师仰，□辞昭代，□□玄壤。邙阜之阳，洛城之阴，丘□相掎，松贾属林。陇云掩霭，□火深沉，＊＊九原兮固天长而地久，哀哀三子兮空泣血而扌追心。
（录自《隋唐五代墓志汇编》洛阳卷第十一册）
№天宝０３８
【盖】
失。
【志文】
唐故云麾将军左龙武军将军同正员上柱国朱公墓志公讳保，字保，会稽人也。昔皇帝之後，徙居其土。及乎汉代，买臣为本郡太守，自此之後，子孙兴焉。巨唐天宝六载冬十一月公薨。暨七载春正月廿五日葬国之所，以敬封葬其位。中宗崩代，韦氏作乱。太后以总朝政，奸臣为其腹心。
宗戚满於廊宇，公少好兵略，尽忠事主。捐躯万死之地，冒祸三族之诛。扪天禁，登紫微，斩宸关，达黄屋。不盈数刻，尽殪群凶。我圣君神武而有朱公之爪牙腹心矣。则皇祚保山河之永固。曾祖达，隋之末，数锺阳九，韬光Т代，养素保和。
祖龙，承家幽尚，继父贞节，傲逸不仕，优游卒岁。父君同，唐元功臣、绛郡新田府折冲都尉。夫其积苦累仁，降祥ㄨ祉，诞其英异，光荣九族。公龄未卅，依乎朱绂，景云元载授汉州玉津府左果毅都尉。公忠以奉国，勤以立功，至开□四月，内除昭武校尉、宁州高望府折冲。勇冠蒙轮，艺闻穿札。十四中府，十□上府，折廿二，主上亲谒五陵，授右领军卫左郎将，赐紫金鱼袋。兴运之始，计功斯及。廿九，授左龙武军中郎，寄以□密，任仕腹心，念兹晚岁，有怀伊昔。天宝四载四月，右可云麾将军。宿蕴忠义，早申诚节。匡宁王室，功济艰难。自历官数载，□□侍□功勤门列戟而森森，骑从奔骤乎轩□，妻荣子贵，主圣臣忠，宜以保终眉寿，福禄无疆。春秋六十四，寝疾薨於西京兆普宁之里第，迁窆於城西北龙首原之礼。中使内出绢壹佰匹，太常绐其鼓吹，用设三牲之祭，赠粟一百石，布绵帛等一百段。□族及朋友祖奠者，缟素街衢。门客之备执绋者，涕泗□□。嗣子庭玉，兵部常选；次子齐儿，左卫陕郡华望府别将；并养极其孝，丧过乎戚。恭惟先人令德，光昭祚胤，铭曰：
乾坤之作，主圣人贤。立功为事，永代继传。铭以表德，令范昭宣。
（录自《隋唐五代墓志汇编》陕西卷第四册）
№天宝０３９
【盖】
大唐故桓府君墓志铭
【志文】
大唐故宁远将军河东郡盐海府折冲都尉致仕桓府君墓志铭并序文云文云，刀笔云乎哉；武云武云，戈戟云乎哉。文者所以济於时，武者所以果断於事。兼而能有，其惟盐海公焉。公讳义成，字穆，其先沛人也。在永嘉之际，南迁江陵，洎隋皇之间，入仕京国，因官乐土，遂为京兆人。初□姓於齐，茂族於汉，或以兵强而彰霸主，或以儒行而超国师，振业植根，芬芳相继。
曾祖，隋任大理少卿。祖，皇任邓州别驾。考会，皇任青州北海县令，皆以文学政理，声冠当年；仁慈惠和，庆流後代。公即北海府君之第四子也。含道之粹，食天之休，灵机开通，□状庭□，弱冠以门□补左卫翊卫，寻以材勇补渝关军总管奏充，别奏因功授灵州武略府别将，又改银州龙川府左果毅都尉，仍充子将。敕授坊州杏城府左果毅都尉。忠公用誉，状迹彰闻，迁蒲州六军府折冲都尉。
扈鸾舆封岱岳。覃恩广被，勋品增荣，加宁远将军，摄本卫郎将。充东受降城营田副使，虽丹心犹壮，而黄发□高，转盐海府折冲都尉，仍听致仕，历官凡六政，从事卅年，再入□使闻五交军师辟其於立功展效，裨国富人，康济津多，不司悉举□，奉上惟谨，率下必诚，诲导有方，役使皆悦，悬车乐性。宜哉！宜哉！春秋八十六，以天宝六载十月廿八日终於扶风里私第。用七载二月廿日迁窆於武功东原，礼也。嗣子前信安郡龙丘县尉嗣宗，踊身绝地，碎首号天，俯从风树之仪，敢□铭旌之识曰：哲士，允武允文，立身存节，效职崇勋。名闻八使，迹播三军，退惟自乐，居不乱群，来必有尽，去□之云，独余声烈，千古氛氲。
（西安碑林藏石）
№天宝０４０
【盖】
大唐故府君严墓志铭
【志文】
大唐故宣德郎庆州马岭县令会稽严府君墓志铭并序公讳令元，京兆人也。今之子孙贯於缑氏，其先周文王对一子为严侯，遂兴严姓。然代历邈远，祖宗派分，斯之纪铭，宁用繁述。公曾祖智，祖师，考仁，继袭令名，缵氏冢胤，璋之美，誉在前朝；诗书之诚，传乎后嗣。公立性温恭，执心廉洁，居家以孝，在官以忠。
初累任京职，敕授宁州定安县丞，调迁马岭县令。以开元九年三月廿一日春秋七十行二，寝疾，终於西京崇仁里。权殡於团城东。夫人上谷成氏，随州随县令元臣第四女也。修奉母仪，敬守宗庙，诞育二子，训导行方。克成仕业之资，咸人衣冠之列。悲乎！禄养纪及，泱衅更锺，风树不停，子养无待。以天宝五载十月卅日，时载七十八，构祸弃孝养於平康宅。赞涂於北堂六。展祀不阙，灵仪备陈，是以卜宅所归建荣迁。克以天宝七载五月三日启故发新，合於万年县崇道里白鹿原蛇村，礼也。嗣子顼、瑗等，居以□艾，食以蓼莪，遑遑焉如有求而不得，望望焉如有从而不及。既生事之爱敬，而死葬之以礼。绝乎在生之□，唯石不朽也；存乎幽壤之□，惟文不灭也。其词曰：
至哉孝子，奄丧慈亲，昊天之报，卜兆成坟。
（录自《隋唐五代墓志汇编》陕西卷第一册）
№天宝０４１
【盖】
失。
【志文】
故投降首领诺思计敕赐卢姓，名庭宾，望范阳郡。扶余府大首领、游击将军，守右领军卫京兆府文学府果毅；守左武卫潞州临漳府左果毅同正，余如故；跳荡功子将、游击将军、守右卫蒲州陶城府折冲、员外同正，宁远将军；守左威卫鄯州龙文府折冲、赐紫金鱼袋，守右骁卫翊府郎将员外同正，明威将军；余如故。
