<!-- { "loadSidebar": true } -->
建阳[(一)建阳：县名。在福建省西北部，崇溪中游。]号难治，秋苗不满九千石，站户不征输者过半，养新军余五百人，邮卒不与焉。邑当广南江浙诸道之要会，省官、御史、宣慰、按察多行部，邻郡守贰多假途，驿使将宸命来往烦。廪庖者无虚日，令尹迎必数十里外，遇霖霪积潦，瞻马首倏至，跪拜泥淖马粪中，移时不敢兴，马上人命之退，则退。客就馆，用大牲，小则刲羊刺豕，折俎充庭，号曰「献茶饭」。令拱手立堂下，三跪进酒上食，客露顶跌坐，必醉饱，喜动颜色，无不满。上马去，送必数里外而归。令尹对妻子举酒相贺曰：「吾知免矣。」子事父、臣事君，不如是其严，甚于皂隶之奉王人翁也，为令尹者劳矣哉！中原将家子史尹，宰邑三年，以宽平和易为政，不求赫赫名。民安之，但见其可狎，不见其可畏。余隐者耳，不闻理乱，初不知史君何如人也。癸未十月，政和民不靖，流毒千里，平民无辜而死者几万人。史君得龚遂[(二)龚遂：西汉山阳南平阳(今山东邹县)人，字少卿。初为昌邑王刘贺郎中令，勇于谏诤。宣帝时，渤海及附近各郡饥荒，农民纷起反抗。他任渤海太守，在郡开仓借粮，奖励农桑，狱讼减少，农民归田。后官水衡都尉，后世把他与黄霸作为封建「循吏」代表，称为「龚黄」。]对汉宣帝遗意，人以为贼盗，吾以为赤子；人方治乱丝而棼之，吾乃治乱绳而解之，不杀一人而定。会大赦，闽浙更生者何止百万；赦未至，而寃死者亦多矣。史称活千人者，子孙有封，史君之后其昌乎。既受代，僦庐托妻子于此邑，亦以士民依依不忍相舍也。如京师、谒吏部，求禄以养母，朋友载酒崇肉而饯之者五十人，前期各赋诗。
余闻而出山谒之，一见如旧识。因道前朝四十年遗事：宰相之仁鄙，将帅之知愚，军民之苦乐，兵财之多寡，士大夫人品之高下，史君无问不知，如响斯答。如养叔[(三)养叔：指养由基。春秋时楚国大夫，善射，能百步穿杨。楚共王十六年(公元前五七五年)，鄢陵(今河南鄢陵西北)之战，战前，他和潘党试射，一发穿七层甲叶。战时晋将魏锜射中楚王眼睛，王叫他回射，一箭射死魏锜，后连射连中，才阻止晋军追击。]之射叶，矢必中的；庖丁之解牛，刀必中窾。伛偻丈人【伛偻丈人　「丈人」，丛刊本、集成本、日刻本俱作「丈夫」。】之承蜩累丸[(四)累丸：堆栈起来的弹丸。《庄子•达生》：「仲尼适楚，出于林中，见痀偻者承蜩，犹掇之也。仲尼曰：「子巧乎！有道邪？」曰：「我有道也」。五六月累丸二而不坠，则失者锱铢；累三而不坠，则失者十一；累五而不坠，犹掇之也」。]，愈多而愈不失其锱铢。听之者心快神畅，可喜可敬，可愤可泣，始知东南科举士，误天下苍生者百年；曾不如中原将家子不习时文者，可与谈天下事。今人以作邑为劳，宜乎史君，但见其逸也。余老且病矣，只欠一死。回思少年遇知己，如忠斋留公、敬斋谢公、梅石赵公、则堂家公、实堂吴公、泉石青阳公，皆待以国士，期以邃业【期以邃业　嘉靖本、丛刊本、康熙本、日刻本俱作「期以远业」。】。入仕二十一年，居官仅八月，宰相荐拔者十一人，皆议论不合，绝意浮世事，退而尚友。安期生、梅子真，遂为穹壤间无用之物。予之负知己多矣！不知诸老先生存者几人？子游中原，过齐鲁燕赵，当历历为予问之。朱希真云：「早年京洛识前辈，晚景江湖无故人。难与儿童谈旧事，夜攀庭树数星辰。」予每诵此诗，未始不临风洒泪也！安得明敏卓荦之才，如史君者，日謦欬吾侧哉！朋友谓予旧有能诗声，当以诗为赠。予方读礼，言且不成文，岂能写衢童壤老之真情乎！有扬觯者曰：「不载酒崇肉，又不赋诗者，罚！」予乃自罚，为建阳士大夫饯令尹史君诗序。

【说明】一、至元二十一年(一二八四)甲申作，时年五十九岁。　　　二、史县尹，即今福建建阳县尹。史在职三年。南宋景定元年(一二六０)改为嘉禾县，元复名建阳。


　　　　交信录序

天下有达道，不曰朋友，而曰朋友之交。交者，精神有契，道德有闻【道德有闻　丛刊本、集成本、日刻本俱作「道德有同」。】，非外相慕也。不交以朋友，视君臣、父子、夫妇、昆弟，则疏矣。《易•大传》曰：「定其交而后求定者，见其心之可交也。」交亦岂易定哉？公卿求士，见其才，不见其心能负人，吾视魏其侯、翟廷尉悲之：士求公卿，见其势，不见其心能污人，吾视扬雄、班固、蔡邕笑之。契之教人曰：「朋友有信。」孔门合交与信并言。信而交，交而信，亦可以无悔矣。同富贵相忘，而有九官十臣；同贫贱相疏，而有仲尼弟子；同患难相怨，而有东汉党【而有东汉党　丛刊本「党」下有「人」，咸丰本胡思敬校：「党」下有「锢」。】。此谓交，此谓信，此朋友得以列于人伦也。今人录求交曰云萍，云萍皆无情之物，义已不信，交何能坚，请名之曰《交信录》。交无上下，无贵贱，无死生。吾尽吾信，不敢求诸人。百年之间，万世之后，倘能无愧天地，而谓之人。始可见朋友之助，始可言交信矣。


　　　　程汉翁诗序

《诗》亡而《春秋》不可续，宇宙间一大变也。程君汉翁出《云栖吟稿》一编示某，某诵怀古四诗，涕泗交颐，不能禁览。尽卷乃欣喜雀跃，知天下尚有英才。《黍离》之悲、《无衣》之志【无衣之志　底本缺「志」字。日刻本作「无衣之志」，据补。】，《匪风》下泉下思【下泉下思　日刻本作「之泉之思」。】，尽在是矣。江北多豪杰，吾有望焉，因诗以见志。汉翁所韫蓄、所树立、所成就，岂易量哉！吾于是重有感焉，艺祖最重读书人，虽超世绝俗之才，不由科举程文奋身，必不得行其志。三百年后，以学术误天下者，皆科举程文之士，儒亦无辞以自解矣。其从先朝名将相游，泛论边事。自端平甲午至景定甲子，儒以时文名。而捐躯报国，不畏锋镝斧钺，能使武夫心服，为国家延数十年之命者，仅得曹毅节、彭文子、余义夫、徐有功、王景宋五人焉。至有功贬死，吾知国不可以为国矣。汉翁勉旃！陆宣公有言：「兴王之良佐，皆季代之弃才」。在季而愚，当兴而智，汉翁岂肯终为愚者乎？后日天下英雄，必有借汉翁为儒解嘲者。人之喜谈乐诵，又当过于五人者矣。吾之起敬起爱汉翁者，不特诗道而止也。

【说明】本文据《四部丛刊》本补入。


　　　　重刊苏文忠公诗序

世由道升降，有道如苏文忠公，竟为世所屈。始熙宁，讫靖康，权炉消铄，势浪摧压，身后难未歇也。道无损，世变何忍言。淳熙天子尊先猷以劝臣节，海内家有眉山书矣。其文如灵凤祥麟，不必圣人然后识，屡以诗得祸，儒者疑焉。同志以诗鸣，于其言无不敬信，独不与其诗，异哉！温凉寒暑，有神气而无形迹，风人之诗也，宇宙不多见。独不闻宣王幽厉之雅乎？周人之免祸者幸，公之得祸者不幸也。诗固未易作，识诗亦未易也。帝张「咸池」[(一)咸池：黄帝所作乐名，也叫《大咸》。有包容浸润之意。]于洞庭，鸟高飞，鱼深潜，渝歌郢曲，童儿妇女拊掌雀跃矣。光岳全气，震为大音，洄古游今，斯人几见。唐人诵杜子美诗，必怜其忠，公之诗独不可怜乎！公大节细行，如秋月脱云、寒潭见底，惜其道与程正公[(二)程正公：即程颐，字正叔，世称伊川先生。宋洛阳人。与兄颢同受学于周敦颐，为北宋著名理学家。颐学本于诚，主穷理，一以圣人为师，讲学三十余年，从学者甚众。嘉定赐谥正公，着有《易传》、《春秋传》语录、文集等。]不同，党祸自此起。贤者不相知，果不可谓之命欤！抑亦可谓之命欤？为川、洛学者两怒交毁，自陷其师。我思圣贤，以作汝民极相勉，一念偏党，人心无所归会矣。民极将谁望耶！小人剥君子、夷狄盗中原【夷狄盗中原　道光、咸丰、光绪本均作「女真陷中原」。】，二公亦不虞祸至此极也已。
公之道岂易及也哉，元丰甲子，自黄移汝，有词别交游，功名富贵之念澹然矣。郡再火于秋季仲，览得其碧绢书者，屡流落衢途，皆儒家收之，果有守护撝诃者耶。过江兴境上，题名石壁，麾笔墨淋漓竹上，文不灭【文不灭　嘉靖本、丛刊本、日刻本俱作「又不灭」。咸丰本胡校作「久不灭」。】，至今新篁叶上有墨点。爪之如烟煤，蕃衍五步内，移根易地则不生。邦人爱之，号曰东坡墨竹。后百八十年【后百八十年　底本为「后有八十年」，「有」，日刻本作「百」，据改。】，余谪居富川[(三)富川：县名。在广西壮族自治区东部，贺江上游富川江流域，邻接湖南省。]，亲见二事。嗟乎！公乃天地间不可无之人，其文亦天地间不可无者，诗岂众人所能识哉！书市厄于火，艺文四库，百无一遗。好善者先刻东坡诗。王、吕而下[(四)王、吕而下：似指王安石、吕惠卿。王与吕论经义多合，事无大小必与谋，安石颁行新法，实与其事。安石败，惠卿骤致执政，忌其复来，凡可以阻安石者，无不为之，安石深悔为所误。]，章、蔡而上[(五)章、蔡而上：似指章惇、蔡京二人。章惇，字子原，博学善文，王安石爱其才，复起为尚书仆射，兼门下侍郎，引其党蔡京等尽复新法，力排元佑党人。]，以国事与公为仇者，众矣。生平亦能诗文，岂不工巧，今人不措之齿牙【今人不措之齿牙　底本为「今人不借之齿牙」。「借」，日刻本作「措」，据改。】，公论果若是而定乎【公论果若是而定乎　「果若是」，丛刊本、集成本、日刻本均作「果至是」。】？此谓民彝，此谓天道。


　　　　赠地理杨南川序

