<!-- { "loadSidebar": true } -->
　　梁尚书席上有灯为宛平米氏所制堆纱叠縠作山水花鸟人物座客各有词属和焉
　　百尺氷荷可喜况满壁尽张罗绮翦縠为栏堆纱作树不数米家山水隔屏人指道人在隔花屏里　金粟玉虫累累光到处辘轳齐起鸡戴珠竿龙衔火籥总是数条红紫灯前且醉看灯影照人何几
　　题姚将军五图词【今存一首】
　　相见欢【桃源采药图】
　　何来采药仙源问当年云是伏波横海旧登坛　麟阁里沧洲意任相看一似桃花流水向人间
　　临江仙合词【题为奉赠何梅庄使君夫子作因使君初守越既使牂柯后复为两浙督粮少叅因有此词但合二阕为一首不分又同一韵故照本抄入不敢移易】
　　当日虎符初下处桃花开满山阿万层綘帐覆来多驱盐投峻阪防羽出虞罗　一自龙山髙防后春江曾哭曹娥天南万里到牂柯帝乡把琖去锦里盼车过　谁料十年星纪换延津还泛仙槎江淮转运使如何金笳开越峤绣棨动呉波　幸得闲堂仍聚首清樽频把玻防刘郎前度喜重过公门桃树老犹有旧枝柯
　　十美图词【为汪蛟门主事作　今存三首】
　　减字木兰花【灯下收书图】
　　合欢成被铺就鹧鸪单枕腻豹髓全融肯负馋灯入夜红　壁光如曙翻恨袖梢遮不住收却残书何用掀翻垒算珠
　　菩萨蛮【午睡图】
　　玉栏长夏金塘里轩窻四面荷风起菀蒻织花纹盘盘散緑云　栁帷褰未闭隔水窥人至待起整钗钿郎今未可前
　　虞美人【红丝拂子打檀郎图】
　　乐陵台下看红药底处曾相谑苔衣掩尽石栏花辜负东园杏子数枝斜　紫龙髯拂瑚柄秃袖红相映郎身岂有赭头蝇暂作呉宫防墨白螺屏
　　兊阁十词【有序】
　　予游淮时阎子牛叟与丁少君敦伉俪之好作兊阁十阕索予和词予未有以应也阅一十八年予赴
　　召至京师值牛叟年七十丁夫人已亡其嗣君百诗重贻书并币专使赴长安请和前词盖欲以承尊人欢当称觞地也予始理其词对使和去其十阕皆有题依题演义不自解工拙牛叟知我定有以谅之耳
　　南歌子【齐世家彤史】
　　朱阀迎齐女金箱贮楚云髙阁傍斜曛阿谁居阁上济阳君
　　鹊桥仙【证前生】
　　蓬山小吏上清旧籍曾控九仙朱鲤若非花下认前身几负却双成久矣　枫亭何在治装东去请食宋家荔子纵然置驿未能通也胜看忠州画里
　　小重山【双鱼问】
　　两地烽烟天一隅蒋山西尽处莫愁湖谁言流水隔姑苏春潮上中有一双鱼　缄处印含朱泽蒲裁作线界蜘蛛簮花小字画来疎凭偷看传作窦家书
　　荷叶杯【维摩天女恰同叅】
　　乃与阿潘同住何故花月映江潭问谁还宿普明龛叅麽叅叅麽叅
　　天仙子【病榻闲情】
　　长向花前摊女史一榻自安花蔓里尽教春去病还留捐药饵弄笔底全似建安女博士　堦下稚童摇葛藟满院月明清似水漫言蓁莽辟除难君意气且已耳泛埽请从一室始
　　十六字令【佐家】
　　齐代逺空吟乘马篇真珠钏解作算商钱
　　栁梢青【聨吟】
　　锦闼闲心緑牕幽兴得句相调何意东园杏花开遍又是春朝　丁娘且索挥毫甚处见欢情久要几阕清词数行细字一幅生绡
　　西河【琴奕双清】
　　且慢记琴心当日何似只看緑绮绕孤桐素丝未理髙山流水有谁听离懐此际如寄　况花底楸树子旧枰在断垣里空留遗挂紫檀心琢成累累横横直直试踌躇几曾闲却纎指　是中意诚莫已良人惜未能此追忆尔时佳致或庶几皷瑟湘灵堪比何况围棋张良娣
　　临江仙【逮下】
　　不辨黄鹂能却妬临溪且采茵陈文园能聘茂陵人君心难问取我见也怜生　今日秦淮相接处当年桃树桃根门前流水记前因鬘陀花下影同拜绣幢身
　　潇湘逢故人慢【采菱】
　　采菱歌罢见紫角新翻緑苞初卸问灌湖前汊女伴恁来迟停船相迓红袖风吹刚一望夕阳西下唤侍儿慢卷朱竿菱刺又牵罗帕　举棹去南浦夜叹洲尽含霜湾名销夏此事思如乍待旧约重寻流光不借几度秋风看浩浩长淮东泻好愁人翠藻清涟犹是参差如画乐府补题和词【乐府补题者南渡越州诸处士所作词也巻首载玉笥王沂孙圣与苹洲周密公谨以及菊山唐珏玉潜后村仇逺仁近共十三人同于宛委山房诸处咏龙涎香白莲蝉莼蟹五题其调为天香齐天乐摸鱼儿水龙吟桂枝香合一抄本在梅市祁宅藏书中禾中米竹垞为序之而镂板京师且属同馆作和词各五首初晴归田后其五词俱亡矣后陈其年遗稿中有白莲蟹二词是初晴作注笔甚明因匄其年手抄稿附载于此共二首】
　　水龙吟【白莲】
　　前湖十里芙蓉到门皦皦明如练波光云映芦碕鹭下宛然一片缃菂含铅青房滤粉素珠成串便采莲红女绛裙千褶遮叶住有谁见　只为社中人散倚遥空削成难辨赤栏桥子无端愁把碧天遮断月下飞香霜前落叶容华将变但秋衣未制剪来朶朶不须染茜
　　摸鱼儿【莼】
　　但秋风有谁还忆夏冬菜春韭儿家住近横塘曲长在栁姑庙后相邀取借隣女花竿挑起红丝浏摘来盈缶任九月猪毛百茎雉尾总贳一壶酒　晶瀜甚漫说白如琼玖下将盐豉烹就钿头钗脚难形似只顾流匙在口还念否料拾鲙分鲭未是和羮手踌躇良久便羊酪能胜龙酥堪敌归去也何有



　　西河集巻一百三十六
　　钦定四库全书
　　西河集卷一百三十七
　　翰林院检讨毛奇龄撰
　　拟连厢词【应删】











　　西河集巻一百三十七
　　钦定四库全书
　　西河集卷一百三十八
　　翰林院检讨毛竒龄撰
　　七言絶句【一】
　　发采石
　　天门相望楚江秋采石矶邉旧酒楼醉里乗潮牵缆上不疑江水向东流
　　小孤关下作
　　小孤江畔海门关日暮孤舟自去还神女庙前云乍敛秋花开满宿松山
　　伊州排遍
　　清商新曲唱伊州才唱伊州泪欲流拂云堆上看青雁回乐峰前跨紫骝
　　水鼔子
　　燕尾蝥弧鹊尾旗从征三十羽林儿秋来莫过胭脂岭怕见闺中顦顇时
　　逢黄大饮
　　二十年前江夏黄相逢各讶鬂毛苍阊门菰菜苏州酒错指夫椒是故乡
　　予与张四兄弟作雁序游久矣今来石阳遇令叔三先生于施公湖西署中値其初度湘潭王生索共题巻轴以贺仓卒书献情见辞语
　　清河先辈杖乡年十月寒花照酒筵恰是西江秋泛后石阳城下米州船
　　二
　　少年曾与阿咸游苦忆黄公旧酒楼不道步兵裁六十它乡还得醉扶鸠
　　三
　　先生近倚谢宣城未返山隂道上行六十年来最可念石阳重遇旧毛生
　　四
　　小春初见拒霜开同醉湖西幕府来愿借使君亭下水爲君重洗百年桮
　　送刘博白之任
　　苍梧万里碧天廻君到天门瘴自开不识旧时贤使在双山曾采绿珠来
　　二
　　新悬黄绶向南天独上交州万里船我欲从君游览去绿珠井上燕山前
　　种莲号子
　　青螺江头种木莲红莲种在白莲邉大姑爱红侬爱白相看总是一般怜
　　晩泝章江上峡江口
　　章江西上峡江开嶻山城峡口廻两岸青林悬落日不知身自剡中来
　　观洧有感
　　洧水来观已暮春高梁千尺覆通津杨花阵阵飞如雪谁是当年赠芍人
　　一公自云门来过
　　春云熠熠海东生拟泛浮杯渡海行偶向五云门下过便敎云气满江城
　　戴金索书诗巻留别书后
　　毛子将行别戴逵留书新句慰相思空庭一片清宵月照见秋蛇绾草时
　　江上吹笳曲
　　杨桞青青覆浅沙西陵江上暮吹笳前旌已渡猫儿口后部还寻师子花
　　妓坟
　　葛洪井畔丽人家隔岁山前塟女娃几寸绿罗衣上土春来开作野藜花
　　章江舟夜题赵文敏文姬归汉图
　　数尺吴绫冻女裁王孙幽意使人哀朔风吹角章江静恍见文姬塞上廻
　　萧伯升邀甡春浮园度腊不果将赴萧江覆寄见怀
　　欲赴萧江偪岁除灯前重写别君书久行不道离家苦説到东归泪满裾
　　二
　　秋风相约泛仙槎许过西昌萧綘家寒雨一帆频梦见春浮园上雀梅花
　　三
　　东行岁暮役车休囘望西昌愁复愁此去思君还不远萧江仍在贑江流
　　和灯夕诗【有序】
　　友与当垆者会灯夕已当垆者他从远矣次年是夕重贻诗和韵者友人之请矣或曰丘随事
　　碧鸡坊里听吹箫紫峤红泉隔路遥万树银花一轮月依然今夕是元宵
　　黄家亭子
　　黄家亭子傍东溪碧树红栏面面低曾系幔舟亭子外藕花初落水禽啼
　　二
　　八月凉风起畵桡满塘杨桞拂秋潮春还欲别王孙去思煞亭前红板桥
　　三
　　西樵山人隔巷居黄园东去种栟榈听山堂好吾曾到竟日开帘读素书【马西樵听山堂在黄园左】
　　四
　　翩翩江夏旧黄童只向东隣事马融冰雪独留綘帐下山茶开尽满园红【此首赠黄二公子翰也】
　　题鳬亭【爲乐六舞也】
　　茭花四月满前汀对水柴门昼自扄几曲湖光烟棹里何人不识是鳬亭
　　二
　　鳬亭髙榻枕清虚亭下还留子敬庐鸣鹤在隂应有和只愁惊起石潭鱼【亭下昙庐爲令嗣功昭咏室】
　　送周翁赴令子和州官署是时十月値八十初度
　　先生八十老林丘拟作淮南八子游苹叶蓼花牵锦缆西风八月上和州
　　二
　　横江官阁蓼花生畵舫红帘相送迎正値小春初度近彩衣应舞厯阳城
　　秋夕怀友
　　黄榆落尽蓟门秋都尉临关换罽裘只有严寒苏属国还持旌节海西头
　　题朝阳松鹤幛子
　　瞥见浮丘仙骥才松枝掠羽雪霜开锦屛七尺朝阳影时有衔珠破壁来
　　二
　　衣裁白雪顶裁丹万里长风动羽翰浮浮日影连沧海片片松花落紫坛
　　兴庆宫词【一作开元宫词】
　　兴庆西宫夜未央梨园新笛奏渔阳谁将凝碧池头月吹出并州塞上霜
　　渔山平贼凯歌四首
　　江东千里巨藩开叠鼓鸣葭振外台白日羽书三奏捷渔山小宼夜平来
　　二
　　节使行军出鉴湖铜鱼符间木鱼符虎爪山头驰牧马鸡心岭下射飞狐
　　三
　　单车刺史旧行边山郡饥来宼盗连防幡齐出兰隂砦解剑争归濑上田
　　四
　　襜帷昨嵗赐明光凯乐今朝奏上方谁道雈苻多竹箭悠悠旌斾返东扬
　　寄京兆杜二游云间二首
　　西安杜预武昌侯曾向山隂镜里游长日榴花归去晩寻君只在淀湖头
　　二
　　青龙战舰白龙沙玉鲙金虀醉晩霞却忆若耶春泛后渌波长映杜陵花
　　送客入蜀
　　西到成都未有期春江淼淼接天涯须知庄蹻三巴路不在秦王万嵗池
　　送髙公之任惠州
　　嵩螺山下古龙川瘴里花飞绕翠田前去陆郎须记得尉陀今是汉家年
　　舟中听祁兵宪歌儿
　　桃花新水木兰舟一曲春波水自流夹岸垂杨牵不住东风吹过白苹洲
　　二
　　停船卷幔立双娥按拍重爲宛转歌只听箫声翻渌水那知山色似青螺
　　元夕樟湖渡看迎灯口吟
　　樟湖古渡暮登防火峤星槎看渡来千条紫电江心转万叠红龙水上廻
　　古意
　　五原烽火夜犹惊莫道王威不在兵但使将军屯细桞何须年少请长缨
　　凉州词
　　汉家天子射熊归昼祀神宫夜有辉金马门前留执防铜驼观里侍充衣
　　二
