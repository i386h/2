<!-- { "loadSidebar": true } -->
　　太宗淳化七年六月以左谏议大夫魏庠司封郎中知制诰柴成务同知给事中事凡制敕之有所不便许依故事封駮以闻八月命枢宻直学士向敏中张咏同知银防通进司凡天下章奏案牍必由二司然后进御先是中外奏报但由尚书内省籍以下有司有司或行或否得縁而为奸禁中不得知外司无纠察之职至是始命敏中等谨视其出入而钩稽焉事无大小不敢有所留滞矣九月以给事中封駮隶银台通进司应诏敕并令枢宻直学士向敏中张咏详酌可否然后行下富弻等释曰古者诏令皆中书奉行门下省审封駮改正厥有司存太宗亲选向敏中张咏同判通进司等以察稽失二府奉行之过皆得改駮闗防之意谨之于始也今之羣臣多不举职官有封还之名未闻駮正之实所以命令不由此司十有六七盖因循之蔽也
　　臣窃惟唐给事中之职凡百司奏钞侍中既审则駮正违失诏敕不便者涂窜而奏还谓之涂归李藩为给事中制有不便就敕尾批却之吏惊请聫他纸藩曰聫纸是牒岂曰批敕耶唐制之严如此中更五季寖失其职太宗皇帝深究治乱之源特振其职业妙选名臣为之曰凡制敕有所不便许依故事封駮曰应诏敕并令详酌可否然后行下则是事无轻重政无大小官无尊卑封駮详酌是其职也近者给事中论奏除目或谓止当駮论横恩不当及此臣深恐此论有误宸聪使后省寖失其职纪纲废紊所闗者大是敢仰稽太宗致治之要为陛下言之庶使后省臣僚得举其职言聴计行以禆圣治臣不胜惓惓
　　汉书
　　髙帝纪六年上归栎阳五日一朝太公云云诏曰人之至亲莫亲于父子故父有天下传归于子子有天下尊归于父此人道之极也
　　臣闻文王之为世子也朝于王季日三武王帅而行之不敢有加焉父子之道天性也一日不见岂容自安汉髙帝五日一朝其父比之文武虽曰稍踈然文武皆以世子事亲髙帝已有天下曰见则有所不暇故立五日之制焉本朝列圣务尽孝道凡事祖后母后于宫中见之无时至尊夀皇圣帝之事髙宗正以异宫而处不得已俯从汉制二十八年终始不倦陛下今春过宫者再恭请者一人情感悦欢声四起自兹以后积雨既不可出极暑又难进拜因仍至今五阅月矣都人颙颙日望翠华之驾今则雨师洒道之余仲秋新凉之始伏望早降睿旨夙戒有司讲定省之礼上以奉两宫之欢下以慰兆姓之望臣不胜惓惓
　　资治通鉴
　　唐贞观六年监察御史马周上防云云太上皇春秋已髙陛下宜朝夕视膳今九成宫去京师三百余里太上皇或时思念陛下陛下何以赴之又车驾此行欲以避暑太上皇尚留暑中而陛下独居凉处温凊之礼窃所未安今行计已成不可复止愿速示返期以解众惑上深纳之
　　臣窃攷唐太宗时髙祖以太上皇居大安宫而太宗欲往九成宫避暑马周切諌以为车驾此行欲以避暑太上皇尚防暑中陛下独居凉处温凊之礼窃所未安又曰九成宫去京师三百余里太上皇或时思念何以赴之此皆忠臣爱君之切足以感悟主聴垂宪后世仰惟陛下诚孝着闻乃去嵗之冬及至日嵗旦三诣重华都人欢呼中外庆快今犹未乆也霜寒阴雨固难屡出窃闻夀皇近曽宣医外间传闻日望翠华夫以九成宫去大安之逺马周切切欲太宗之速还今则鸣跸至近伏恐夀皇思念敢望出自圣意亟修定省之礼实天下幸甚


　　攻媿集卷五十
　　钦定四库全书
　　攻媿集卷五十一
　　宋　楼钥　撰
　　序
　　止斋春秋后传左氏章指序
　　春秋后传左氏章指二书故中书舍人止斋陈公傅良之所着也春秋之学不明久矣啖赵之后至本朝而后有泰山孙先生复尊王之说弥显公是刘先生敞权衡意林等书订证尤详伊川程先生颐虽无全书而一序所该圣人之大法备矣自王荆公安石之说盛行此道几废建炎绍兴之初高宗皇帝复振斯文胡文定公安国承伊洛之余推明斯道劝讲经筵然后其学复传学者以为标准可谓大全矣东莱吕公祖谦又有集解行于世春秋之义殆无遗蕴止斋生于东嘉天资絶人诵书属文一旦逈出诸老先生上敛然布衣声名四出六经之说流行万里之外而其学尤深于春秋钥非深于此者尝涉猎诸公之书非不明白然亦不过随文辩释间有前后相为发明者亦不见体统所在钥自客授之初即从止斋游虽不得执经其门尝深叩之同在西掖时始以隠公后传数篇相示因为道春秋之所以作左氏之所以有功于经者其说卓然且曰自余有得于此而欲著书于诸生中择其能熟诵三传者首得蔡君幼学蔡既仕又得二人焉曰胡宗曰周勉游宦必以一人自随遇有所问其应如响而此书未易成也未几去国而钥亦归虽若相忘于江湖而友朋之来必以此书为问虽亲炙之者跪以请则曰此某身后之书也迨卒于嘉泰三年而此书始出其壻林子燕最得其传又四年而后长子师辙与其徒汪龙友以二书来钥老矣如获希世之珍屏去他书穷昼夜读之始尽得其大意呜呼盛哉盖未有此书也先儒以例言春秋者切切然以为一言不差有不同者则以为变例窃以为未安公之书不然深究经防详阅世变盖有所谓隠桓庄闵之春秋【○原集因避宋钦宗讳凡桓字皆作威今改正后同】有所谓僖文宣成之春秋有所谓襄昭定哀之春秋始焉犹知有天子之命王室犹甚威重自霸者之令行诸不复知有王矣桓公之后齐不竞而晋霸文公既亡晋不竞而楚霸悼公再霸而又衰楚兴而复防呉出而盟诸夏于越入呉而春秋终矣自杜征南以来谓平王东周之始王隠公逊国之贤君其说甚详而公以为不为平王亦不为隠公而为桓王其说为有据依又其大节目如诸改元前所未有齐鲁诸大国比数世间有世而无年至记厉王奔彘始有纪年古者诸无私史乗与梼杌春秋皆东迁之史也书齐郑盟于石门以志诸之合书盟于咸以志诸之散是春秋之终始也隠桓庄之际惟郑多特笔襄昭定哀之际惟齐多特笔诸専征而后千乗之国有弑其君者矣大夫专将而后百乗之家有弑其君者矣宋鲁卫陈蔡为一党齐郑为一党公防齐郑于中丘而后诸之师衡行于天下罪莫甚于郑庄宋鲁齐卫次之而父子兄弟之祸亦莫甚于五国是可为不臣者之戒矣齐桓公卒郑随朝楚夏之变夷郑为乱阶侵蔡遂伐楚以志齐桓之霸侵陈遂侵宋以志楚庄之霸足以见夷夏之盛衰矣书公孙兹帅师书公孙敖帅师书公子季友卒皆见三家之所从始首止之盟郑伯逃归不盟则书以其背夏盟也厉之役郑伯逃归不书盖逃楚也夷夏之辨严矣自隠而下春秋治在诸自文而下治在大夫有天下之辞有一国之辞有一人之辞于于戈无所不贬于玉帛之使则从其爵劝惩着矣文十年而狄秦又三十年而狄郑又五十余年而狄晋狄郑犹可也狄晋甚矣贬不于其甚则于事端余实録而已矣此皆先儒所未发至僖之三十一年四卜郊不从乃免牲犹三望极言鲁之用天子礼乐以明堂位之言为不然惠公始乞郊而不常用僖公始作颂而以郊为夸引祝鮀之言为证此尤为前所未闻也若左氏或以为非为经而作惟公以为着其不书以见春秋之所书者皆左氏之力章指一书首尾専发此意昔人以杜征南为丘明忠臣然多曲从其说非忠也公之章指谓君子曰者盖博采善言礼也者盖据史旧文非必皆合于春秋或曰后人増益之或曰后人依仿之或以凡例义浅而不取或以例非左氏之意盖爱而知其恶者乃所以为忠也又言庄公元年至七年及十九年以后讫终篇多无传疑有佚坠公之求于传者详矣呜呼与止斋游前后三十年不得卒业于其门既兴殄瘁之悲而后得二书其间尚有欲质疑而不可得此所以抚卷三叹而不能自已也
　　息斋春秋集注序
　　吾乡四明庆厯皇祐间杜杨二王及我高祖正议号五先生俱以文学行谊表率于乡杜先生又继之讲明经术名公軰起儒风益振厥后伊洛二程先生之兴得其传以归者惟故礼部侍郎高公公天资纯笃济以勤敏师友渊源学问精诣入上庠登舍选已有盛名诸公贵人争欲壻之拂衣而归建炎二年升补上舍绍兴改元徳音免殿试赐同进士出身十三年高宗初建太学遴选名儒为四方所推服者为少司成公实应选士子云集凡学之规则皆所裁定明年三月车驾幸学讲易泰卦于上前擢贰卿将向用矣以直道忤时宰一斥不复家居累年中夀而殁洎端明汪公登从班奏言公学行出处之详始诏复次对官诸子而公之名愈显矣自顷王荆公废春秋之学公独耽玩遗经専以程氏为本又博采诸儒之说为之集注其说粹然一出于正然犹未行于世也仲子得全知黄州始取遗藁刻之而属钥以序钥生长外家汪氏于公有连虽生晚不及承教而犹记拜公牀下窃闻之公既投闲杜门屏居畧不以事物自撄日有定课风雨勿渝此书之所以成也呜呼泰山孙公明复【○前篇书名此书字故异】着尊王发防深欲明夫子襃贬之防伊川先生则谓后世以史观春秋谓襃善贬恶而已至于经世之大法则不知也自有春秋以来未有发此秘者公亦曰仲尼惧先王经世之法坠地莫传欲立为中制俾万世可以通行故假周以立王法而托始于隠公焉且以文武之道期后王以周公之事业望鲁之子孙也以此推之春秋固非一王之法乃万世通行之法也其推明伊川之意类如此昔曾子每诵夫子之言则必曰吾闻诸夫子子夏使西河之民疑汝于夫子曾子罪之说者曰言其不称师也观公之序直引伊川之序不更一辞可谓称师而知其所本矣伊川有序而传未成公之书成而未有序此当属之深于春秋者钥何人而敢预此黄州言之再四窃幸因得托名于不腐乃弗敢辞公讳闶字抑崇子孙能守家法其兴盖未艾也
　　古文孝经指解后序
