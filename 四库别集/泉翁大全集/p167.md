<!-- { "loadSidebar": true } -->
　　西洲诸彦殷勤甚，走马时时入洞门；板筑声高落云汉，苍岩经始苦心存。 
　　
　　地藏天设几千年，合有神明启震川陈志刚号。甘泉洞修复，因志刚言启之也；大院豁然临大路，人间始信有壶天。 
　　
　　纪梦二首有序 
　　
　　　　　丁酉正月十五日，舟抵凌江，晨将度梅关矣。是夜梦徐姓者二人来告我曰：「甘泉洞固佳，此外又有甘泉上洞，尤为奇绝，请公筑屋焉。」即以柱石四遗。予既觉，神爽修然，因叹曰：「是何梦耶？进耶退耶？神将以告我耶？」作诗纪之。 
　　
　　梦中说梦缘何事？上洞风光更作佳；柱石分明堪四极，不须鳌足炼神娲。 
　　
　　度关便有利名心，夜梦何山洞更深？可是山灵先报我，春风回首得幽寻。 
　　
　　过南安峡江下滩多石二首 
　　
　　昨闻上峡江水浅，今朝下峡江水深；日夜滔滔亦何逼？不尽似我朝宗心。 
　　
　　积雨冥冥溪涨高，春风下峡双鸣挠；莫道下滩容易在，下滩篙比上滩牢。 
　　
　　过徐州谒闵祠三首示周生荣朱兼寄州守陆生时望掌教周生易 
　　
　　孝心一念亦无多，德行三千擅首科；不赖源泉涓滴在，争看积累沛江河？ 
　　
　　稚年孝友自天成，达变全经孰与能？放眼直从千古看，重华经变可同称。 
　　
　　数言全母出真诚，兼善无妨见父明；惭愧听听国多妒，祠前三叹遶阶行。 
　　
　　次韵王司马斋居尝冰之作而扩其义寓感慨焉 
　　
　　乍喜传冰济郁蒸，少间战战复兢兢；却因细嚼凌阴后，犹忆春初履薄冰。 
　　
　　走笔题双松卷为塘口刘锡 
　　
　　壬子联诗共乃翁，酒杯塘口夜灯同；金陵忽遇双松子，彷佛髯翁在眼中。 
　　
　　朱明洞闻松声众观有五色禽之集 
　　
　　正便幽寂尘嚣绝，又恼松涛聒耳多；五色禽来还夺日，主人翁者问如何？ 
　　
　　送徐苍岩卿授阴阳还西洲 
　　
　　甘泉洞府入云齐，板筑当年尔共跻；训宰峨冠今昼锦，苍岩归去西洲西。 
　　
　　因督学寄霞山蔡方伯巨源 
　　
　　鴈荡天台天上境，吾将因之观无何；凭即为报霞山老，我若来时取路过。 
　　
　　临归与吴介夫话旧 
　　
　　忆年壁水青竹林，[诸]贤兀坐溪云深；而今讲院苍苔满，钟磬无声只尔心。 
　　
　　作表滕西江寿官成定山祠因以留别 
　　
　　古人冷澹今人轻，定山栋宇是谁成？八十年来勤礼义，西江月色照君情。
　　泉翁大全文集卷之五十一 
　　
　　文集 
　　
　　门人新兴潘洋校刊 
　　
　　七言律诗 
　　
　　题陈郎中哀挽卷并跋尾一首国朝人才，荐授礼部郎中，以事贬云南，城陷死事，失体骨所在，具衣冠葬之，故前作有招鬼之说。 
　　
　　菊坡乡里许谁伦？圣祖龙飞第一人。天造英雄多伏死，先生明哲不谋身。谴严日远心空赤，战苦云深箭不神；若与睢阳留宇宙，寓坟何必更招魂。 
　　
　　　　　公以韦布至春官，必有过人者，未几，即以谴去，何哉？然当草昧危疑之秋，能保腰领而去，不智若能之乎？余不及公之处死，城陷而斗毙，与被执而不屈者，皆不可谓不勇也。智以周身，非轻死者也；勇以就义，非爱身者也，则公之始终可互见矣。此卷所作，皆当世所谓名公钜人，予小子何敢容喙？独其中「招魂」一节，余固已尝疑於离骚。夫与草木同腐者，精气游散，故必有招魂之说；若夫忠义之士，其气浩然塞於天地之间，生而非来，死而非往，直与星辰河岳上下同流而无不在者，固不待乎招也，故余诗特发前人所未发云。公之曾孙曰秋者，於余为从姑丈，以此卷求题其末，不可辞，遂书以归。陈氏世多伟人，公蕴德而位不称，将委祉於后昆，其在兹乎？时弘治十五年，岁次壬戌，秋八月跋。 
　　
　　南岳之怀秋暮愈切道远囊空何日发轫谩作呈知己 
　　
　　西游忽忽过秋深，北风萧萧吹客襟；破锦囊中金一缕，瘦藤枝外石千寻。丹霞露啄无炊粒，紫盖冥栖谢结阴；便欲五峰寻故宅，白头未了百年心。丹霞、紫盖皆南岳名峰，五峰，胡明仲先生兄弟住处也。 
　　
　　韵次元默夜在楼下时将游罗浮 
　　
　　天高海阔片帆孤，好与青山作画图；闭户经冬愁?寂，逢君满意说江湖。飞云割得如堪共，白鹤招来不受呼；百尺崖头看进步，乾坤此事属吾徒。 
　　
　　同元默弟罗浮次韵东所 
　　
　　青冥连袂度虹桥，足到千峰意尚遥；白鹤闻笙来月洞，紫霞炊玉供晨朝。本无经济夸长往，已许渔樵蚤见招；万丈飞云咏东所，云和声里间萧韶。 
　　
　　马上又呈元默弟前韵 
　　
　　白鹤僊人跨鹤来，洞门遮道谩何谁？旧传瑶笛无吹处，近得云衣自剪裁。风引钟声来隔岭，鸟腾花影度荒苔；中岩一诀堪留意，尽与丹山领却回。 
　　
　　马上望罗浮 
　　
　　影到东溟青不了，天来南极迥无前；百年意绪长依寺，一路歌声欲彻天。紫翠封云迷古洞，风光随马舞吟鞭。约君大石楼前月，对景无诗只醉眠。 
　　
　　飞云顶次韵元默弟 
　　
　　玉洞一山齐北极，铁桥有路到青天；正开天眼东南阔，细袅崖烟锦绣妍。举盏倒迎沧海日，放歌醉拍洪崖肩；与君永结无情契，分与罗浮一半烟。 
　　
　　赠别元默弟还龙江不拘韵 
　　
　　岁晚藤稍谁与传？乾坤未了看山缘；千峰踏遍还知我，百炼归来且闭门。九万里鹏看展翅，三千年凤共和鸾；西云影落西樵月，一幅青天两钓船。 
　　
　　新春试笔癸亥 
　　
　　新岁题诗发兴新，新梅枝上太撩人；三元甲子周天日，一十六回弘治春。天上经纶知有自，人间竿木小随身；强颜欲索慈颜笑，毛义终惭捧檄频。 
　　
　　次韵元默游萝峰寺 
　　
　　乱水冷冷而北出，诸山靡靡以傍围；一蒲古寺僧无语，独树交花莺自啼。有客吟诗一石上，无边春色隔林迷，请君更上峰头看，回首人间步步低。 
　　
　　次韵元默弟登黄云 
　　
　　天来紫府人非世，山到黄云草亦香；桃雨坠红春事晚，竹风摇翠午衣凉。鸟鸣独树溪当面，樵语千峰路更傍；两马联翩何处客？酒瓢高挂与诗囊。 
　　
　　过梅关同元默忆以道大理 
　　
　　花如得意明秋旭，云似无心度晓风；策马舍舟吾不系，群山赴海此称雄。宫槐转日游人过，古寺吟诗忆尔同；不厌陈登湖海气，几时都下醉郫筒。 
　　
　　望匡庐同元默定白鹿之游七月二十二日甲子年 
　　
　　湖水之阔阔莫收，庐山之高高莫俦；青连百越诸天近，影落东溟海若愁。驿下风湍深驻桨，山腰樵路曲沿流；明朝两马冲云去，十载心期一日酬。 
　　
　　游白鹿洞 
　　
　　十亩堂开旧典刑，诗成白鹿也来听；群山靡靡水争出，独树荒荒鸟自鸣。烟散香炉浮俎豆，苔生漱石上檐楹；废兴独有人心在，五百年来拜后生。 
　　
　　毛献清殿元乃婿王世芳年十八领乡荐会试下第因留毕姻於毛氏以孟秋还太仓 
　　
　　弃繻略比终军少，折桂初逢素女游；且逐鹿车归海曲，还如萧史别秦楼。冰清玉润终辉映，白壁明珠岂暗投，他日尚书传仲默，几年南国咏睢鸠。 
　　
　　赠伦伯畴使安南 
　　
　　天语亲承出禁廷，五云光映赐衣明；便从北斗趣南斗，少借魁星作使星。铜柱珠崖迎汉节，春王正月到沧溟；乾坤大地春风转，应说年来海效灵。 
　　
　　寿冢宰致仕三原王先生 
　　
　　正色朝端三世望，长生箓里九还灵；尚书自昔十珠斗，西极而今应寿星。洛社有图传大老，石渠随笔点残经；年颜汉使烦相问，或者前身是伏生。 
　　
　　送赵黄门奉使祭告辽楚二府得便归省 
　　
　　赤社诸藩亲帝裔，黄门兼使旧名流；明禋册祝龙飞载，至德馨香花萼楼。裾曳楚云湘水阔，赋成梁雪郢烟收；过庭不著莱衣舞，昼锦称觞未白头。 
　　
　　赠郑克新同年奉命采实录拟由南宁达云南得便省亲 
　　
　　拟谢三川趋五岭，别从宁外向云中；六年亲舍今虚远，四月王程亦自同。日照白龙明昼锦，天随金马舞春风；网罗放失名山下，胜览还收史外功。 
　　
　　赠张澹轩携子养病南归上海同年九苞乃尊也 
　　
　　高士传中知仲蔚，大丘车里著长文；班衣随地将莱子，昼锦还家问铁君。海鹤避人□逐子，樯乌冲浪忽穿云；莫将药裹妨诗兴，夹岸春光到楚分。 
　　
　　送西溪张都宪之南都总督粮储 
　　
　　乡里名家殊未央，典刑真见曲江张；共忧天下军储重，肯谢江南会计忙。后辈旧传姬老舄，多年曾拜德公床；金陵春色浓无奈，可许新诗寄锦囊。 
　　
　　次韵潘黄门出关宿坡垒之作 
　　
　　水承山管了公程，驻节关西憩晚晴；已信众星能拱极，谩劳仪卫盛陈兵。春风到处人争睹，雨露来时草亦荣；欲寄归心随出日，中天下直是神京。 
　　
　　次韵潘黄门市桥之作 
　　
　　五色云中渡鹊桥，九天露下浥星轺；地穷朱鸟心犹壮，程尽冥鹏意尚遥。珠树西将求硕果，扶桑东去挹孤标；不堪母念思方切，欲报君恩愧未饶。 
　　
　　用韵奉答学士毛白斋先生 
　　
　　即看凡凡仪形外，也到休休乐善时；陋识岂能酬远业，高情兼已拜新诗。逢人只说苌公学，知己长怀鲍叔思；裁得尺书凭寄与，天空日短鴈来迟。 
　　
　　次韵潘黄门谒伏波祠十二月二十五日大滩驿 
　　
　　始定南旌拟过祠，春蘩此日进吾?；飘风薏苡明珠贝，积藓勋名蚀鼎彝。世且英雄皆庙食，公於冠履有维持；乘舟三叹重回首，得意藤萝剪阿谁？ 
　　
　　元日次韵潘黄门奉怀朝会诸公 
　　
　　此日五云扶帝座，同时万国祝尧天；春风先到金茎动，景运遥看斗柄旋。心逐火轮瞻雉尾，眼欺云墨起蛟涎；不陪天上群仙会，留滞周南万里船。 
　　
　　　　 
　　
　　次韵答东所张先生 
　　
　　共将蓑笠谢冠缨，中岁犹污一第名；金马有官藏曼倩，成都无地隐君平。邯郸我了人间梦，声誉君归使者旌；亦恐乖崖久间散，时方捄火得无情？ 
　　
　　张东所与潘黄门用涯翁韵往复予因用韵言别三水 
　　
　　从容已了皇华事，兼与江山询胜名；海岛或因逢葛老，金华方许访初平。联翩双舫酬诸作，出没千峰见一旌；暂且分携应不易，相亲难割到离情。 
　　
　　用韵留别东所张先生 
　　
