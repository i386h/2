<!-- { "loadSidebar": true } -->
　　（元）卢　昭（字伯融，昆山人。）
　　题昭君出塞图
　　草黄沙白马如云，落日悲笳处处闻。
　　此去妾心终许国，不劳辛苦汉三军。（《历代题画诗类》）
　　（明）陶　安（字主敬，当涂人。元至正八年中浙江乡试。洪武中官至江西行省参知政事。
　　　　　　　着有《陶学士集》。）
　　昭君图
　　龙沙月照汉宫词，毳锦衣裘换陆离。
　　君命和亲劳敢惮？夫纲定分死难移。
　
　　春游骄马观舞队，玉立诸姬拜女师。
　　花貌承恩多见弃，长安金屋亦何为？
　　（明）浦　原（字长源，无锡人。洪武中为晋王府引礼舍人，赴闽访诗人林子羽，作诗数首，遂邀入社，日与唱酬，卒时年三十有六。）
　　题明妃出塞图
　　画图愁见貌如花，胡骑丛中度雪沙。
　　万里毡房明月夜，谁知思汉泣琵琶？（《历代题画诗类》）
　　（明）张　宁（字静之，海盐人。景泰甲戊进士，官礼科给事中。着有《方洲集》。）
　　赵松雪昭君图
　　白登围急神龙惊，风云变态和亲成。
　　尔来一百七十载，汉宫几辈匈奴行。
　　稿街悬头那支斩，呼韩欲落单于胆。
　　自陈欲作汉家婿，故事相沿应不远。
　　掖庭待诏方少年，玉颜花貌当三千。
　　征夫不复顾乡井，天子岂肯私婵娟。
　　谁言粉黛能倾国，淑女从来无媚色。
　　琵琶马上莫皋弦，画图莫怪毛生笔。
　　往事悠悠已若兹，佳人一去古今思。
　　共怜青冢蛾眉怨，不记乌孙公主碑？（《皇明风雅》）
　　（明）邱　浚（见卷七）
　　明妃图
　　生长阳台下，分明见汉君。
　　孤弦弹破梦，恍惚一行云。

　　使回频寄语，莫杀毛延寿。
　　君王或梦思，留画商岩叟。

　　功德施夷夏，声名播古今。
　　人言汉恩浅，妾感汉恩深。（本集）
　　题明妃图
　　莫向西风怨画师，从来阳谷日光遗。
　　当时不遇毛延寿，老死深宫谁得知？（同上）
　　（明）顾　璘（字华玉，号东桥，吴县人。弘治丙辰进士，由广平知县，累官山西湖广巡抚。入为刑部尚书。着有《凭几集》、《浮湘稿》、《息园集》。按《明史》作上元人。）
　　昭君写真图引
　　汉宫九重类天居，宫中美人粲璚琚。
　　姱容淑态意非一，网户文窗烟雾虚。
　　就中绝代称明君，锦江波浪巫山云。
　　素月嫦娥独光彩，明星玉女徒缤纷。
　　君王行幸恣欢昵，蛾眉短长难具悉。
　　可怜睇盼隔重霄，竟使画图欺白日。
　　金珠不操静女手，丹青更甚谗夫口。
　　妍媸反复在锱铢，移爱为憎忍相负。
　　明珠万里沉胡沙，哀歌一曲留琶琶。
　　今看青冢千年草，岂是夭桃三月花。（本集）
　　（明）曹孔章（字子文，湘州人，湖学教授。）
　　题王高瀚单于昭君夜坐图
　　天如穹庐塞云黑，胡地寒多胡草白。
　　阴山积雪不曾消，马湩驼峰作常食。
　　一身不幸颜如花，一朝漂泊在天涯。
　　宫中不识天子面，那知世有呼韩邪？
　　银烛煌煌照清夜，咫尺腥膻杂兰麝。
　　强含娇笑对毡裘，啼痕暗裛秋云帊。
　　单于未醉酒频倾，琵琶不弹断肠声。
　　谁知万里多情月，只与昭阳一样明。（《列朝诗集》）
　　（明）陈伯康（字仲进，长乐人。）
　　昭君出塞图
　　昭君生长昭君村，汉宫选入昭阳门。
　　倾城自负颜色好，薄命不得承君恩。
　　朔风吹动毡车发，万里远嫁单于国。
　　香梦空迷紫塞云，蛾眉愁对穹庐月。
　　关山阻隔归无缘，含情掩抑鸣哀弦。
　　虎头将军骨已朽，独余青冢留千年。（《历代题画诗类》）
　　（明）谢孟安
　　昭君出塞图
　　汉宫别去冒胡沙，泪湿花颜鬓脚斜。
　　抱得琵琶归绝漠，相传此曲出中华。（同上）
　　（明）徐学谟（字叔明，嘉定人。嘉靖庚戌进士，官至礼部尚书。着有《归有园集》）
　　昭君出塞图（二首）
　　交河初过虏尘昏，马上琵琶不可闻。
　　解得红颜多薄命，古来谁似汉明君！

　　腥酪膻帷是洞房，汉宫虽冷胜胡乡。
　　一声羌笛思归引，懊恼年年秋夜长。（本集）
　　（明）王应桂（字子英，闽县人，鼎之曾孙。嘉靖辛酉举人，官安庆府通判。着有《存鱼轩稿》。）
　　题王昭君画
　　捐宠辞枫陛，衔悲冒朔尘。
　　朱弦空自拨，红粉倩谁匀？
　　白草燕山北，黄沙瀚海滨。
　　犹怜边地月，曾照汉宫人。（《冶南诗薮》）
　　（明）潘　滋（婺源人，始末未详。着有《浮槎集》。）
　　题昭君图
　　燕支堤上石榴裙，新草犹含旧泪纹。
　　见说君王思汉将，麒麟端合写昭君。（《历代题画诗类》）
　　（明）刘昭年
　　题昭君出塞图
　　马蹄踏踏暗胡沙，马上怀恩忆汉家。
　　自是玉颜多薄命，空将哀怨寄琵琶。（同上）
　　（明）张凤翼（字伯起，长洲人。嘉靖甲子举人。）
　　题明妃出塞图
　　空将淑质付天骄，漠漠风尘紫塞遥。
　　青草自存胡地冢，黄金莫赎汉宫腰。
　　云中环佩魂难返，马上琵琶曲未调。
　　惟有蛾眉常锁恨，却疑彩笔未能描。（同上）
　　（明）许宏纲（字张之，东阳人。万历庚辰进士，授绩溪令，官至南京兵部尚书，乞休归，卒赠太子少保。着有《三垣疏草》、《群玉山房集》。）
　　明妃二绝戏胡上舍便面（原录一首）
　　日暮单于放猎归，胡笳吹彻塞云飞。
　　关情忽忆年来事，寒到长门共赐衣。（《金华诗录》）
　　（明）叶向高（字进卿，福清人。万历癸未进士，选翰林庶吉士，授编修，历官坊局，南京吏部侍郎，召为礼部尚书，直东阁，在政地八年，以少傅予告。泰昌元年再召。天启四年，以少师中极殿大学士致仕。崇祯元年卒，赠太师，谥文忠。着有《苍霞集》。）
　　题赵子昂明妃出塞图
　　三千粉黛泣长门，嫁得单于亦主恩。
　　貌取红颜无限恨，集贤学士宋王孙。（《冶南诗蔽》）
　　（明）赵　介（字伯贞，番禺人。老于布衣，广中五先生之一也。）
　　题昭君图
　　王箸啼红别汉京，天娇含笑拟长城。
　　傍人莫讶腰肢瘦，犹胜嫖姚千万兵。（《皇明风雅》）
　　（明）吴之器（字赐如，义乌人。万历己酉试北畿，名在乙科，悒悒不得志，以曾祖百朋荫为官生。着有《婺书》八卷，《元畅楼稿》。）
　　题明妃渡河卷
　　交河北去是龙庭，曲奏明妃不忍听。
　　无限深思兼远恨，陇头衰草为谁青？（本集）
　　（明闺媛）黄　氏（名幼藻）
　　题明妃出塞图
　　天外边风掩面沙，举头何处是中华？
　　早知身被丹青误，但嫁巫山百姓家。（《历代题画诗类》）
　　（国朝）唐建中（字赤子，竟陵人。）
　　题徐芬若从军沙漠路经青冢嘱虞山黄遵古绘图赋诗味之
　　咄哉徐君真好奇，劝客一饮连十卮。
　　酒酣手持青冢图，邀客为作青冢诗。
　　自言边地尽飞狐，青冢犹在边西陲。
　　世人但闻图经说，我昔从军亲见之。
　　前临黑河后祁连，黄沙千里胡马迷。
　　其地万古无春风，但见白草常离离。
　　一抔独戴中华土，青青之色长不萎。
　　我时往拜值寒食，系马冢前古柳枝。
　　此柳亦疑汉宫物，枝枝叶叶皆南垂。
　　下有无名之石兽，上有无主之荒祠。
　　兽腹依稀青冢字，刻画认是唐人为。
　　祠中络绎献挏酪，碧眼倒地呼阏氏。
　　至今牧儿不敢上，飞鸟绝声马不嘶。
　　却为奇迹人罕见，擅场画手黄生宜。
　　请看惨淡经营处，山川粉墨无参差。
　　按图一一为指点，百口称快含嗟咨。
　　有客引满前致问，先生图斯焉取斯？
　　呜呼噫嘻！先生之意客岂知？
　　男子有才女有色，往往自爱如山鸡。
　　王嫱本是良家子，对镜顾影常矜持。
　　一朝选入深宫里，风流不数西家施。
　　谁知承恩亦在貌，君王莫辨妍与媸。
　　妾辞远嫁呼韩邪（音移），所以喟然越席起。
　　仰天不复挥涕洟。
　　五鼎生烹主父肉，马革死裹伏波尸。
　　古之烈士多如此，高山河水当怨谁？
　　此意天地为感动，坟草四时回春姿。
　　徐君之才满一石，白首着书十指服。
　　新诗句句在人口，清如珊瑚敲玻璃。
　　可怜三载饥臣朔，文章酷召数命奇。
　　虽从王门掌书记，时平不复投毛锥。
　　非无要路与捷径，丈夫致身羞以赀。
　　正如明妃恃其貌，倔强不肯赂画师。
　　人生遭遇有不一，侘傺岂即非良时。
　　假使明妃宫中死，安得香名流天涯？
　　披图知君心独苦，别有块垒非蛾眉。
　　君不见杜陵咏怀生长明妃村，乃与庚信宋玉蜀主诸葛同伤悲。（《莲坡诗话》）
　　（国朝）包文憻（字畏岩，永嘉人。顺治间选贡，任零陵令。着有《致远轩集》。）
　　明妃出塞图
　　荒原猎猎北风吹，羽骑如云出塞时。
　　拭泪过关思故主，含羞倚马拨新词。
　　风尘拂面红颜改，雾雨沾衣绿鬓垂。
　　寄语画工加彩笔，几时歌舞再相随？（《东瓯诗存》）
　　（国朝）朱彝尊（见卷八）
　　题张平山水墨明妃出塞图
　　画师偏写春风面，杀粉研朱总未娴。
　　似此澹描翻绝世，按图谁复诋平山？（本集）
　　（国朝）傅作楫（字济庵，奉节人。康熙丁卯举人，官至都察院副御史。着有雪堂、燕山、辽海、西征、南征等集。）
　　乙酉元日虎邱市得昭君出塞泥影
　　万里辞君出大荒，几番回首望君王。
　　侍儿不解伤心处，还负琵琶近妾傍。

　　泪洒明驼血未干，焉支山下路漫漫。
　　卫青死后奇兵少，铜鼓金钗出贺兰。

　　黑水流嘶啮塞垠，黄沙隐隐动青磷。
　　就中多少英雄骨，千古蛾眉妾一身。（《蜀雅》）
　　（国朝）舒峻极（字渐鸿，广济人。康熙朝诸生。着有《韦园诗集》
　　明妃出塞图
　　朔风浩浩扬黄沙，披图恍惚闻悲笳。
　　烟尘蔽野关山黑，明妃车辆天之涯。
　　琵琶有泪向谁语，回首长安路何许？
　　毡幛貂裘弗裹寒，玉珥罗襦色凄楚。
　　马上紫髯碧眼儿，分行逐队黄金羁。
　　猎犬在地鹰在臂，垂鞭鸣镝流星驰。
　　控弦雁欲落，狐兔走大漠。
　　战气暗旌幡，军令严吹角。
　　辫发儿童骑击鼓，盘髻妖姬善歌舞。
　　一时悲欢各不同，白日荒凉照后土。
　　自从博望月支回，蒲萄苜蓿天马徕。
　　将军嫖姚不复起，汉室成功望女子。
　　噫嘻万里西入胡，青冢凄清汉月孤。
