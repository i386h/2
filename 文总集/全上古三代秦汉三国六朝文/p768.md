<!-- { "loadSidebar": true } -->
　　以少牢之奠敬奠东亭王侯之灵。盖闻朗鉴不尘，精金能照。君以圭璋，资以明要。少长风流，举契理调。事扰皇家，道在君子。亮诚外内，寄内万里。契同风云，义贯终始。自昔索居，荏苒于兹。五载不觌，何日不思。呜呼若人，奄随化迁。古之遗爱，犹或兴言。承凶怆痛，慨然留连。（《艺文类聚》三十八，《御览》五百二十六，案，王封东亭侯，隆安四年卒。）
顾修其
修其，义熙初为吴令。

　　○上言柿瑞

　　西乡有柿树，殊本合条，依旧集贺。（《御览》九百七十一引义熙起居注，二年正月上言，诏停之。）
丘洹
洹，义熙中为治书侍御史。

　　○奏弹刘毅

　　上言传诏罗道盛辄开笺，遂盗发密事，依法弃市，奏报行刑，而毅以道盛身有侯爵，辄复停宥。案毅勋德光重，任居次相，既杀之非己，无缘生之自由。又奏之于先，而弗请于後，阃外出疆，非此之谓。中丞鲜之于毅舅甥，制不相纠，臣请免毅官。（《宋书·郑鲜之传》，鲜之尽心高祖，独不屈意于毅，义熙六年，鲜之使治书侍御史丘洹奏弹毅，诏无所问。）
陈茂先
茂先，颍川人，太尉准七世孙，嗣封广陵公。

　　○上表自陈

　　祠部郎荀伯子表臣七世祖太尉准祸加淮南，不应滥赏。寻先臣以剪除贾谧，封海陵公，事在淮南遇祸之前，後广陵虽在扰攘之际，臣祖乃始蒙殊遇，历位、元凯。後被远外，乃作平州，而犹不至除国，良以先勋深重，百世不泯故也。圣明御世，英辅系兴，曾无疑议，以为滥赏。臣以微弱，未齿人伦，加始勉视息，封爵兼嗣，伏愿陛下远录旧勋，特垂矜察。（《宋书·荀伯子传》，义熙九年，伯子上表，故太尉广陵公陈准党翼孙秀，祸加淮南，谓广陵之国宜在削除，颍川陈茂先上表，案，惠纪永康元年八月，光禄大夫陈准为太尉录尚书事。）
韩延之
延之字显宗，南阳堵阳人，义熙中，建威将军司马休之以为录事参军，转平西府治中，与休之俱奔姚兴，刘裕入关，又奔于魏，为虎牢镇将，封鲁阳侯。

　　○报刘裕书

　　闻亲率戎马，远履西畿，阖境士庶，莫不骇。何者？莫知师出之名故也。今辱来疏，始委以谯王前事，良增叹息。司马平西体国忠贞，款怀待物。当于古人中求耳，以君有匡复之勋，家国蒙赖，推德委诚，每事询仰。谯王往以微事见劾，犹自逊位，况以大过，而当默然邪？但康之前言有所不尽，故重使胡道申白所怀。道未及反，已奏表废之，所不尽者命耳。推寄相与，正当如此，有何不可，便及兵戈。自义旗以来，方伯谁敢不先相谘畴，而迳表天子，可谓欲加之罪，其无辞乎！刘裕足下，海内之人，谁不见足下此心。而复欲欺诳国士，“天地所不容”，在彼不在此矣。来言“虚怀期物，自有由来”；今伐人之君，啖人以利，真可谓“虚怀期物，自有由来”矣！刘藩死于阊阖之门，诸葛弊于左右之手，甘言诧，方伯，袭之以轻兵，遂使席上靡款怀之士，阃外无自信诸侯。以是为得算，良可耻也。吾诚鄙劣，尝闻道于君子。以平西之至德，宁可无授命之臣乎！假令天长丧乱，九流浑浊，当与臧洪游于地下耳。（《晋书·司马休之传》，《宋书·武帝纪》中，《魏书·韩延之传》，《南史·宋本纪》。）
刘程之
程之字仲思，彭城人，汉楚元王交之後，初为府参军，历宜昌柴桑令，去职，与周续之陶潜皆不应徵命，号寻阳三隐，刘裕以其不屈，旌其号曰遗民，有《玄谱》一卷，集五卷。

　　○庐山精舍誓文

　　维岁在摄提格七月戊辰朔二十八日乙未，法师释慧远贞感幽奥，霜怀特发，乃延命同志息心贞信之士百有二十三人，集于庐山之阴般若云台精舍阿弥陀像前，率以香华敬荐而誓焉，推斯一会之众。夫缘化之理既明，则三世之传显矣，迁感之数既符，则善恶之报必矣。推交臂之潜沦，悟无常之期切，审三报之相催，知险趣之难拔，此其同志诸贤，所以夕惕宵勤，仰思攸济者也。盖神者可以感涉，而不可以迹求，必感之有物，则幽路咫尺，苟求之无主，则渺茫何津。今幸以不谋，而佥心西境，叩篇开信，亮情天发，乃机象通于寝梦，欣欢百于子来，于是灵图表晖，景侔神造，功由理谐，事非人运，兹实天启其诚，冥运来萃者矣，可不克心重精叠思，以凝其虑哉？然其景绩参差，功德不一，虽晨祈云同，夕归攸隔，即我师友之眷，良可悲矣。是以慨焉胥命，整襟法堂，等施一心，亭怀幽极，誓兹同人，俱游绝域，其有惊出绝伦，首登神界，则无独善于云峤，望兼全于幽谷，先进之与後升，勉思汇征之道，然复妙观大仪，启心贞照，诚以悟新，形由化革，籍扶容于中流，荫琼柯以永言，标云衣于八极，泛香风以穷年，体忘安而弥穆，心超乐以自怡，临三涂而缅谢，傲天宫而长辞，绍众灵以继轨，指太息以为期，究兹道也。岂不弘哉。（《释藏》辇九，又百五。）

　　○致书释僧肇请为般若无知论释

　　遗民和南，顷餐徽闻，有怀遥伫，岁末寒严，体中如何？音寄雍隔，增用抱蕴。弟子沈疴草泽，常有弊瘵，迩因慧明道人北游，裁通其情，古人不以形疏致淡，悟涉则亲，是以虽复江山悠邈，不面当年，至于企怀风味，镜心象迹，伫悦之勤，良以深矣。纟丐然无因，瞻霞永叹，顺时爱敬，冀因行李，数有承问。伏愿彼大众康和，外国法师□休纳上人以悟发之器，而遘兹渊对，想开究之功□□尽过半之思，故以每惟乖阔，愤愧何深。此山僧清常，道戒弥厉，禅隐之馀，则惟研惟讲，恂恂穆穆，故可乐矣。弟子既已遂宿心，而睹兹上轨，感寄之诚，日月铭至。远法师顷恒履宜，思业精诣，乾乾宵夕，自非道用潜流，理为神御，孰以过顺之年，湛气若兹之勤，所以凭慰既深，仰谢逾绝。去年夏末，始见生上人示般若无知论，才运清俊，旨中沈允，推涉圣文，婉而有归，披味殷勤，不能释手，真可谓浴心方等之渊，而悟怀绝冥之肆者矣。若令此辩遂通，则般若众流，殆不言而会，可不欣乎，可不欣乎！然夫理微者辞险，唱独者应希，苟非绝言象之表者，将以存象而致乖乎？意谓答以缘求智之章，婉转穷尽，极为精巧，无所间然矣。但暗者难以顿晓，犹有馀疑一两，今辄题之如别，想从容之暇，复能粗为释之。论序云，般若之体，非有非无，虚不失照，照不失虚，故曰不动等觉，而建立诸法。下章云，异乎人者神明，故不可以事相求之耳。又云，用即寂，寂即用，神弥静，应逾动。夫圣心冥寂，理极同无，不疾而疾，不徐而徐，是以知不废寂，寂不废知，未始下寂，未始不知，故其运物成功化世之道，虽处有名之中，而远与无名同，斯理之玄，固常所弥昧者矣。但今谈者所疑于高论之旨，欲求圣心之异，为谓穷灵极数，妙尽冥符邪？为将心体自然，灵怕独感邪？若穷灵极数，妙尽冥符，则寂照之名，故是定慧之体耳。若心体自然，灵怕独感，则群数之应，固以几乎息矣。夫心数既玄，而孤运其照，神淳化表，而慧明独存，当有深证，可试为辨之。疑者当以抚会应机，睹变之知，不可谓之不有矣。而论旨云，本无惑取之知，而未释所以不取之理。谓宜先定圣心，所以应会之道，为当唯照无相邪？为当咸睹其变邪？若睹其变，则异乎无相。若唯照无相，则无会可抚。既无会可抚，而有会之功，意有未悟，幸复诲之。论云，无当则物无不当，无是则物无不是，物无不是，故是而无是，物无不当，故当而无当。夫无当而物无不当，乃所以为至当，无是而物无不是，乃所以为真是。岂有真是而非是，至当而非当。而云当而无当。是而无是邪？若谓至当非常当，真是非常是，此盖悟感之言本异耳，固论旨所以不明也。愿复重喻，以其惑矣。论至日，即与远法师详省之。法师亦好相领得，意但标位，似各有本，或当不必理尽同矣。顷兼以班诸有怀，屡有击其节者，而恨不得与斯人同时也。（《高僧传》六）
周续之
续之字道祖，雁门广武人，居豫章之建昌，师事太守范甯，後入庐山，事释慧远，义熙中，刘毅镇姑孰，命为抚军口又徵太学博士，刘裕辟为太尉掾，并不就，宋受禅，以讲经召至，为开馆郭门外，寻移病锺山，景平元年卒。（案，《隋志》注，晋末有徵士《周桓之集》一卷，疑即续之误。）

　　○答孟氏问有祖丧而父亡服

　　孟氏问曰：“嗣子今为孟使君持重，光禄丧庭便无复主位，于礼云何？”周续之答：“礼无晓然之文，然意谓嗣子宜兼持重正位之丧，岂可阙三年正主邪？”

　　又问曰：“若嗣子兼持重者，光禄丧次，亲有庐邪？”又答曰：“礼之倚庐在东墙下，盖是寝苫枕之处，非接宾位也。谓寝息之所，宜在亲之殡宫。于光禄丧庭，若宾客馈奠，凡是有事，然後之丧所，已则还庐次。然今代皆以庐为接宾之位，位则二处，从礼之变，亦宜两设也。”

　　又问：“葬奠之礼，何先何後？”又答：“《礼》云‘父母之丧偕，其葬也先轻而後重，其虞也先重而後轻，其葬服斩。’以例而推，光禄葬及奠虞皆宜先，于情则祖轻，于尊则祖重。”（并《通典》九十七）

　　○答戴处士书

　　见重申释疑论，辞理切验，善乎校实也。但仆意犹有不同，乃即欲更言所怀，一日侍法师坐，粗共求君意，云气力小佳。当自有酬，因君论旨，兼有所见也。仆是以不复稍厝其爝火，须成旨因上。君云审分命者，乃是体极之人，既非所同，又仆所立，不期存于应报，而庆罚已彰，亦不如君所位也。书不尽言，于是信矣。其中小小，亦多未喻，付之未遇。（《广弘明集》二十）

　　○难释疑论

