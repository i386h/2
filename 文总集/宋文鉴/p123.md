<!-- { "loadSidebar": true } -->
　　击虵笏铭　　　　　　　　　　石　介
　　天地至大有邪气杂于其间为凶暴为残贼听其肆行如天地卵育之而莫御也人生最灵或异类出于其表为妖怪信其异端如人蔽覆之而莫露也祥符年宁州天庆观有虵妖极怪异郡刺史日两至于其庭朝焉人以为龙举州人内外逺近罔不骏奔于门以觐恭庄肃只无敢怠者今龙图侍御孔公时佐幕在是邦亦随郡刺史于其庭公曰明则有礼乐幽则有鬼神是虵不以诬乎惑吾民乱吾俗杀无赦以手板击其首遂毙于前则虵无异焉郡刺史暨州内外逺近庶民昭然若发防见青天覩白日故不能肆其凶残而成其妖惑易曰是故知鬼神之精状公之谓乎夫天地间有纯刚至正之气或钟于物或钟于人人有死物有尽此气不灭烈烈然弥亘亿万世而长在在尧时为指佞草在鲁为孔子诛少正卯刃在齐在晋为董史笔在汉武帝为东方朔防在成帝朝为朱云劒在东汉为张纲轮在唐为韩愈论佛骨表逐鳄鱼文为段太尉击朱泚笏今为公击蛇笏故佞人去尧德聪少正卯戮孔法举罪赵盾晋人惧辟崔子齐刑明距董偃折张禹劾梁冀汉室乂佛老防圣德行鳄鱼徙潮风振怪蛇死妖气散噫天地钟纯刚至正之气在公之笏岂徒毙一蛇而已轩陛之下有罔上欺民先意顺防者公以此笏指之庙堂之上有蔽贤防恶违法乱纪者公以此笏麾之朝廷之内有谀容佞色附邪背正者公以此笏击之夫如是则轩陛之下不仁者去庙堂之上无奸臣朝廷之内无佞人则笏之功也岂止在一蛇公以笏为任笏得公而用公方为朝廷正人笏方为公之良器敢称德于公作笏铭曰
　　至正之气天地则有笏惟灵物笏能乃受笏之为物纯刚正直公惟正人公乃能得笏之在公能破淫妖公之在朝防人乃消灵气未竭斯笏不折正道未亡斯笏不藏惟公宝之烈烈其光
　　槃水铭　　　　　　　　　　　司马光
　　槃水之盈止之则平平而后清清而后明勿使小欹小欹则倾倾不可収用毁其成呜呼奉之可不兢兢
　　医铭　　　　　　　　　　　　吕　诲
　　医人武泰通医术守臣献状补太医正还乡里创起应圣侯庙艺既成归善于师又将广来学其志有足称者予谪官于是迁守蒲中既行丐文以显于庙因作医铭嘉乃意勤遂成其志知予言有以滋其善也
　　六气五行人禀而生三部九纳诸和平昔称絶技当肠涤胃辅以砭石因之决溃察脉之原当于未然不攻而胜庶几十全愈世之病如持国柄常使众邪不得干正能尽已意膏盲必起苟利于艺毫厘千里泰也有为心不忘师义利之重慎乎所治
　　明州新刻漏铭　　　　　　　　王安石
　　戊子王公始治于明丁亥孟冬刻漏具成追谓属人嗟汝予铭自古在昔挈壶有职匪器则人亡政息其政谓何弗棘弗迟君子小人兴息维时东方未明自公召之彼宁不勤得罪于时厥荒懈废乃政之疵呜呼有州谨哉维兹维兹其中俾我后思
　　布衾铭　　　　　　　　　　　范纯仁
　　藜藿之甘绨布之温名教之乐德义之尊求之孔易享之常安锦绣之奢膏梁之珍权宠之盛利欲之繁若难其得危辱旋臻舍难取易去危就安至愚且知士宁不然顔乐箪瓢万世师模纣居琼台死为独夫君子以俭为德小人以侈丧躯然则斯衾之陋其可忽诸
　　西铭　　　　　　　　　　　　张　载
　　干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也大君者吾父母宗子其大臣宗子之家相也尊髙年所以长其长慈孤弱所以幼其防圣其合德贤其秀也凡天下疲癃残疾惸独鳏寡吾兄弟顚连而无告者也于时保之子之翼也乐且不忧纯乎孝者也违曰悖德害仁曰贼济恶者不才其践形惟肖者也知化则善述其事穷神则善继其志不愧屋漏为无忝存心养性为匪懈恶防酒崇伯子之顾养育英才颍封人之锡类不弛劳而底豫舜其功也无所逃而待烹申生其恭也体其爱【一作受】而归全者参乎勇于从而顺令者伯竒也富贵福泽将厚吾之生也贫贱忧戚庸玉汝于成也存吾顺事没吾宁也
　　东铭　　　　　　　　　　　　张　载
　　戏言出于思也戏动作于谋也发于声见乎四肢谓非已心不明也欲人无已疑不能也过言非心也过动非诚也失于声缪迷其四体谓已当然自诬也欲他人已从诬人也或者谓出于心者归咎为已戏失于思者自诬为已诚不知戒其出汝者引【一作归】咎其不出汝者长傲且遂非不智孰甚焉
　　鼎砚铭　　　　　　　　　　　苏　轼
　　鼎无耳槃有趾鉴幽无见几不倚旸虫陨羿丧厥喙羽渊之化帝祝尾不周偾裂东南圯黝然而深维水委谁乎为此昔未始戏铭其臀加幼诡
　　邓公砚铭　　　　　　　　　　苏　轼
　　王巩魏国文正公之孙也得其外祖张邓公之砚求铭于轼轼铭曰
　　邓公之砚魏公之孙允也其物展也其人思我魏公文而厚思我邓公德而夀三复吾铭以究令名
　　天砚铭　　　　　　　　　　　苏　轼
　　吾年十二与羣儿凿池为戏得异石如鱼肤筠温莹作浅碧色表里皆细银星扣之铿然试以为砚甚发墨顾无贮水处先君曰是天砚也有研之德而不足于形耳因以赐吾曰是文字之祥也宝而用之且为铭曰一受其成而不可更或全于德或全于形均此二者顾吾安取仰唇俯足世固多有
　　文与可琴铭　　　　　　　　　苏　轼
　　攫之幽然如水赴谷释之萧然如叶脱木按之噫然应指而长言者似君置之枵然遗形而不言者似仆
　　徐州莲华漏铭　　　　　　　　苏　轼
　　故龙图阁直学士礼部侍郎燕公肃以创物之智闻于天下作莲花漏世服其精凡公所临必为之今州郡往往而在虽有巧者莫敢损益而徐州独用瞽人卫朴所造废法而任意有壶而无箭自以无目而废天下之视使守者伺其漏则决之而更注人莫不笑之国子博士传君禓公之外曾孙得其法为详其通守是邦也实始改作而请铭于轼铭曰
　　人之所信者手足耳目也目识多寡手知重轻然人未有以手量而目计者必付之于度量与权衡岂不自信而物盖以为无意无我然后得万物之情故天地之寒暑日月之晦明昆仑旁薄于三十八万七千里之外而不能逃于三尺之箭五斗之缾虽疾雷霾风雨雪昼晦而迟速有度不加亏赢使凡为吏者如缾之受水不过其量如水之浮箭不失其平如箭之升降也视时之上下降不为辱升不为荣则民将靡然而心服而寄我以死生矣
　　三槐堂铭　　　　　　　　　　苏　轼
　　天可必乎贤者不必贵仁者不必寿天不可必乎仁者必有后二者将安取衷哉吾闻之申包胥曰人众者胜天天定亦能胜人世之论天者皆不待其定而求之故以天为茫茫善者以怠恶者以肆盗跖之寿孔顔之厄此皆天之未定者也松栢生于山林其始也困于蓬蒿阨于牛羊而其终也贯四时阅千嵗而不改者其天定也善恶之报至于子孙而其定也久矣吾以所见所闻考之而其可必也审矣国之将兴必有世德之臣厚施而不念其报然后其子孙能与守文太平之主共天下之福故兵部侍郎晋国王公显于汉周之际厯事太祖太宗文武忠孝天下望以为相而公卒以直道不容于时盖尝闻手植三槐于庭曰吾子孙必有为三公者已而其子魏国文正公相真宗皇帝于景德祥符之间朝廷清明天下无事之时享其福禄荣名者十有八年今夫寓物于人明日而取之有得有否而晋公修德于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公以直谏【一作道】事仁宗皇帝出入侍从将帅三十余年位不满其德天将复兴王氏也欤何其子孙之多贤也世有以晋公比李栖筠者其雄才直气真不相上下而栖筠之子吉甫其孙德裕功名富贵略与王氏等而忠信仁厚不及魏公父子由此观之王氏之福盖未艾也懿敏公之子巩与吾游好德而文以世其家吾是以録之铭曰
　　呜呼休哉魏公之业与槐俱萌封植之勤必世乃成既相真宗四方砥平归视其家槐隂满庭吾侪小人朝不及夕相时射利皇防厥德庶几侥幸不种而获不有君子其何能国王城之东晋公所庐鬰鬰三槐惟德之符呜呼休哉
　　择胜亭铭　　　　　　　　　　苏　轼
　　维古颍城因颍为隍倚舟于门美哉洋洋如淮之甘如汉之苍如洛之温如浚之凉可侑我客可流我觞我欲即之为馆为堂近水而构夏潦所襄逺水而筑邈焉相望乃作斯亭筵楹栾梁凿柄交设合散靡常赤油仰承青幄四张我所欲往十夫可将与水升降除地布牀可使杜蒉洗觯而扬可使庄周观鱼而忘可使太白泳月而狂既荠我茶亦醪我浆既灌我缨亦浣我裳岂独临水无适不臧春朝花郊秋夕月场无胫而趋无翼而翔敝以改为其费易偿榜曰择胜名实允当维古圣人不留一方虚白为室无何为乡神马尻舆孰为输箱流行坎止虽独不伤居之无盗中靡所藏去之无恋如所宿桑岂如世人生短虑长尺宅不治寸田是荒锡瓦铜雀石门阿房俯变仰灭与生俱亡我铭斯亭以砭世盲
　　九成台铭　　　　　　　　　　苏　轼
　　韶阳太守狄咸新作九成台玉局散吏苏轼为之铭曰自秦并天下灭礼乐韶之不作盖千三百二十有三年其器存其人亡则韶既已隐矣而况于人器两亡而不传虽然韶则亡矣而有不亡者存盖尝与日月寒暑晦明风雨并行于天下之间世无南郭子綦则耳未尝闻地籁也而况得闻其天使耳闻天籁则凡有形有声者皆吾羽旄干戚管磬匏弦尝试与子登夫韶石之上舜峰之下望苍梧之莽九疑之联緜览观江山之吐呑草木之俯仰鸟兽之鸣号众窍之呼吸往来唱和法有度数而均节自成者非韶之大全乎上方立极以安天下人和而气应气应而乐作则夫所谓箫韶九成来鳯鸟而舞百兽者既已粲然毕陈于前矣
　　端石砚铭　　　　　　　　　　苏　轼
　　与墨为入玉灵之食与水为出隂鉴之液懿矣兹石君子之侧匪以玩物维以观德
　　迈砚铭　　　　　　　　　　　苏　轼
　　以此进道当若渇以此求进常若惊以此治财常思予以此书狱当思生
　　洪州分宁县藏书阁铭　　　　　黄庭坚
　　凡治有条如机有综经经纬纬积寸成两管蒯之手简功于防可席可屦不能以寒昔此庙学终嵗蓬艾圣师所居风雨无盖今诵圣言皆有夏屋爰及方册宇以革阁华阁渠渠言行之林聿求古今自观德心咨尔诸生永怀兹道勿嬉勿骜以迪有造得意自已书不尽言如御琴瑟听于无弦莫阜凡凡吴咮楚尾其下修水行六百里山川之灵或秀于民世得材用我培其根勒铭颂成式告尔后无或堕之永庇俎豆
　　游艺斋铭　　　　　　　　　　黄庭坚
　　色荒者使人蹻蹻酒荒者使人漠漠游于六艺之林是谓名教之乐
　　研铭　　　　　　　　　　　　黄庭坚
　　制作淳古可使巧者拙夸者节性质温润可使躁者静戾者听观棐几而见研忘其一室之悬罄
　　黄楼铭　　　　　　　　　　　陈师道
