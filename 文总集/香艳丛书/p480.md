<!-- { "loadSidebar": true } -->
　　治乱兴衰之故，实始于此，作论赞者，其有忧患乎？（梅阁） 

　　贾元春赞（政出） 
　　元春品貌才情，在公等碌碌之间，宜其多厚福也。然犹不永所寿，似庸才亦遭折者。说者谓其歉于寿，全于福矣，使天假之年，历见母家不祥之事，伤心孰甚焉？天不欲伤其心，庸之也，越于史氏多矣。 

　　李纨赞 
　　李纨幽闲贞静，和雍肃穆，德有余矣，而不足于才。然正惟无才，故能暗淡以终。虽无奇功，亦无厚祸，渊渊宰相风度也，可与共太平矣。 
　　姚善应变，宋善守文，人言姚之才高，吾谓宋之福大。（梅阁） 

　　贾兰赞 
　　贾兰习于宝玉，而不溺其志，习于贾环，而不乱其行，可谓出污泥而不染矣。然乳臭未脱，即谆谆然以八股为务，是于下下乘中觅立足地也，其陷溺似比甄宝玉犹深。嗣是而仕途中多一热人矣，嗣是而性灵中少一韵人矣，可以救庸，而不可以医俗，惜哉！然而李纨有子矣。 
　　此便是热中根子，于此见作者性情之淡，位置之高。（梅阁） 

　　王熙凤赞 
　　凤姐治世之能臣，乱世之奸雄也。向使贾母不老，必能驾驭其才，如高祖之于韩、彭，安知不为贾氏福？无如王夫人、李纨昏柔庸懦，有如汉献，适以启奸人窥伺之心，英雄之不贞，亦时势使然也。骑虎难下，岂欺人语哉，然亦太自喜矣。 
　　亦骀宕，亦风流，极文人之能事，极文章之乐事。（梅阁） 

　　贾巧姐赞 
　　凤姐一生权力，适足为后人敛怨，媒鬻之报，人嫌其后矣，而卒之临危有救，岂以毒攻毒，以火攻火，法有灵欤？抑敬老怜贫，善足以敌之也？乃明珠欲堕，援来陌路之人，白璧无伤，谋作田家之妇，倘所谓绚烂归于平淡者，有如是耶？为之咏曰：听罢笙歌樵唱好，看完花卉稻芒香。何悲乎巧姐！ 

　　薛姨妈赞 
　　优柔寡断，足以贻数世之忧，家与国无二理也。薛姨妈进旅退旅，有李东阳伴食之风，顾黛玉终身，业已心及之矣，而卒未闻一言之荐，岂非姑待之说中之与？卒之黛玉死矣，宝玉出家，而宝钗亦因之以寡。伊戚之贻，谁之咎也？孟子曰：是亦羿有罪焉。 

　　尤氏赞 
　　人之美者曰尤，然不曰美人，而曰尤物，其为不祥可知。尤氏见于书，己在徐娘半老之会，然风情固不薄也，设鸡皮未皱，更复何如？氏之曰尤，盖比于夏姬也。 

　　傻大姐赞 
　　案大姐无知无识，蠢然一物，而实为《红楼梦》一大关键。大观园中落之故，实始于此，其宋之逐狗者与楚之献鼋者欤？抑周之卖檿弧箕服者也？人耶？妖耶？吾不得而知之，则以为傻大姐而已矣。 
　　绝大眼孔。（梅阁） 

　　小鹊赞 
　　鹊报喜者也，然鹊之小者，自忘其为鹊，人亦共忘其为鹊。不特忘之也，或且疑为鸦，己亦自疑为鸦。由是杯弓蛇影，总属真情，鹤唳风声，尽成实相，无以为计，只得将大千世界佛脚历历抱遍，而佛菩萨乃在极乐国中吃吃笑不休，真堪绝倒也。然究之所为，不失为喜也，谓之为鹊，谁曰不宜！ 
　　偏能从无文字处做文字，庄、老逸者。（梅阁） 

　　小红赞 
　　杯弓蛇影之疑，有致死不悟者，起祸者不知也，受祸者不知也，即嫁祸者亦不知也，然而祸自此始矣，则莫如小红失帕，宝钗闻之，而故为觅黛玉一事。夫以黛玉之招忌也，有无端而訾议者矣，况中其心病哉。则异日众人之前，未有不力为排挤者。黛玉厄而宝钗亨矣。若小红者，其应劫之魔欤？秦汉间发难之陈涉也。 
　　始读之以为想当然耳，既读之曰理固宜然，三读之曰势所必然。（梅阁） 

　　柳五儿赞 
　　继晴雯而兴者，有柳五儿，然巳在平王东迁，康王南渡之后矣，虽曰英雄，其如无用武地何？况卧榻之侧，耽耽者巳有人也。吁嗟乎！当年渡口桃花作意引来；此日门中，人面不知何处。五儿得毋有抚景神伤者乎？爰有眼泪别洒旃。 
　　王景略相秦，许鲁齐仕元，非本志也，英雄不甘沦落耳。（梅阁） 

　　莺儿赞 
　　莺儿憨态，直欲登香菱之堂，而嗜其胾，亦卧榻之侧，所不容伫足者也。而袭人首荐之，毋亦以宝钗之故。然而郑灵之鼎，巳无异味矣，虽欲染指，何可得哉？其后与秋纹、麝月，不知所终，以意度之，大约比袭人修洁。 

　　翠缕赞 
　　翠缕阴阳究论，如村童覆书，愈诘愈乱；如灶妪说鬼，愈出愈奇。然其妙，妙在通而不通，若使凿凿言之，便老生常谈矣，安得为“诗疯子”婢哉？ 

　　刘老老赞 
　　刘老老深观世务，历练人情，一切揣摩求合，思之至深。出其余技，作游戏法，如登傀儡场。忽而星娥月姊，忽而牛鬼蛇神，忽而痴人说梦，忽而老吏断狱，喜笑怒骂，无不动中窾窍，会如人意。因发诸金帛以归，视凤姐辈真儿戏也。而卒能脱巧姐于难，是又非无真肝胆、真血气、真性情者，殆黠而侠者，其诸弹铗之杰者欤？ 
　　今人只学得刘老老这一黠字，学不到刘老老那一点侠字，文故以进（夺 ）之者予之。予刘老老，所以夺今人也。（梅阁） 

　　板儿赞 
　　蝶吾知其恋花也，蜂吾知其采花也，非蜂非蝶，不知恋亦不知采，而能与花为缘者，其花之虱乎？板儿何竟似此。然而蝶有怨矣，蜂有嗔矣，惟虱饱饮花露，倦卧花心，不识不知，真花花世界也。蜂蝶羡虱，吾羡板儿矣。几生修得到此！ 
　　有化工之笔，即有化工之赞，天之不爱才，吾妬焉。（梅阁） 

　　琥珀赞 
　　古来孤臣孽子，往往以遭际迍邅，遂成不朽之事业，从知盘根错节，乃以别利器也。琥珀言谈举动肖鸳鸯，然烈烈者如彼，庸庸者如此，岂才有不逮欤？亦遇之无奇也。则所谓士穷见节义，世乱识忠臣，非不穷不乱无节义忠臣也，特不见不识耳。由是言之，鸳鸯之不幸乃其幸，琥珀之幸，乃其不幸也夫。 
　　其人如仙露明珠，其文似浑金璞玉。（梅阁） 

　　玉钏赞 
　　玉钏于宝玉，有不反兵之义，徒以主仆之故，敢怒而不敢言，然眉睫间余憾未平也。胡赧颜公子，又欲卖痴憨作息夫人之蛊哉？则使心机费尽，强博一笑于红颜，而词色不亲，终带三分之白眼，于义有足多焉。 
　　语语生棱，几令人不敢扪读。（梅阁） 

　　焙茗赞 
　　宝玉栽培脂粉，作养蛾眉，为花国之靖臣，作香林之戒行，宜其深仁厚泽，罔不沦肌浃髓矣。乃除黛玉外，别无一知己。至能如人意不尽如人意，庄也而出之以谑，谐也而规之以正，顺其性而利导之，如大禹之治水，适行其所无事，而卒也无不行之言，呜乎！其为焙茗乎？东方曼倩之俦也。 

　　尤二姐赞 
　　尤二姐容貌性情，两无所恶，置身大观园中，在在为花柳生色，而顾不齿于群芳者，徒以为路柳墙花耳。呜呼！一失足为千古恨，再回头百年已身，若是乎解之无可解也。然扬雄服事新莽，荀彧辅弼曹瞒，其所失与二姐未识如何？使一旦望汉来归，其蹂躏践踏之形，正复何如也？呜呼！失身而不为长乐老人，其悔岂可及哉！ 

　　贾蓉赞 
　　贾蓉绝好皮囊，而性情嗜好，每每与宝玉相反。宝玉怜香，贾蓉专能蹂香；宝玉惜玉，贾蓉专能碎玉。花柳之蟊贼也，凤姐错识人矣。然小意动人，颇能忘恨，故凤姐终爱之，啜茗传神，良有以也。 
　　《石头记》妙到怎地，论赞亦妙到怎地，吾何间然。（梅阁） 

　　贾琏赞 
　　贾琏烧琴煮鹤，大煞风景，何楼市中物也。以配凤姐，且在所辱，况平儿哉？然负荆一节，颇能自降，拔其帜而树娘子帜，亦腹负将军解风雅者也。收入色界中，置风流坛外，作金刚尊者。 

　　尤三姐赞 
　　士为知己者死，尤三姐之死，死于不知己矣。不知己而何以死？然而三姐则固以湘莲为知己也，湘莲知己，而适不知己，仍不失为知己，则舍知己，而适不知己，仍不失为知己之湘莲，天下断无有不知己而能知己如湘莲者，天下而无不知巳而能知己如湘莲矣。而竟有知己，而适不知己，仍不失为知己之湘莲。是知己，而适不知己，仍不失为知己者，乃真知己也，而竟不知己，则安得而不死哉！然而湘莲去矣，是知己而适不知己，仍不失为知己，而竟不知己者，究未尝不知己也，三姐何尝死哉！ 
　　秀瘦皱透，兼而有之，其米老相者石耶？（梅阁） 

　　柳湘莲赞 
　　湘莲一风流荡子耳，尤三姐遽引为知已，岂曰知人？然纨袴中无雅人，文墨中无确人，道学中无达人，仕宦中无骨人，则与其为俗子狂生腐儒禄蠹之妇也，毋宁风流浪子。不然，三姐死矣，几见纨袴之俦，文墨之俦，道学仁宦之俦，能与道人俱去者哉？湘莲远矣！ 
　　骂杀。为其所骂者，亦点头咋舌曰：“快杀！”（梅阁） 

　　龄官赞 
　　龄官忧思焦劳，抑郁愤懑，直于林黛玉脱其影形，所少者眼泪一副耳。然乌知非责之过卑，而负之过深乎？是安得有放来生债者，预借一副眼泪，为今日挥洒地也。但世之洒泪者亦多假矣，贾蔷何修而得此？ 

　　贾蔷赞 
　　贾蔷市井小人耳，乌足以言风雅？然其于龄官，意柔柔而斐亹，情款款而纡萦，似非不知道者。意衣钵真传，必有所自祖也，其宝玉大弟子乎？可与言情矣。 

　　司棋赞 
　　从古以过，而创为奇节者，君子悲其志，未尝不谅其人。司棋失身潘又安，过已。乃竟一其心相待，以死继之，非节非烈，何莫非节非烈也。盖其志已定于搜赃时矣。观过知仁，谅哉！ 

　　潘又安赞 
　　人当无可如何之际，计无所出，惟以一死自绝，此以死塞责者耳，非以为乐也。若夫当死之时，无感慨，无愤激，无张皇却顾，心平气和，意静神恬，其死也欤哉？其归也。真叠山所谓从容就义者。潘又安其知道乎？有死以来，未有暇豫如斯者也！ 
　　潘又安于情界中，身分极高，故能当得一道字。文固不妄用字者。（梅阁） 

　　袭人赞 
　　苏老泉辨王安石奸，全在不近人情。嗟乎！奸而不近人情，此不难辨也，所难辨者近人情耳。袭人，奸之近人情者也。以近人情者制人，人忘其制，以近人情者谗人，人忘其谗。约计平生死黛玉，死晴雯，逐芳官、蕙香，间秋纹、麝月，其虐肆矣。而王夫人且视之为顾命，宝钗倚之为元臣。向非宝玉出家，或及身先宝玉死，岂不以贤名相终始哉？惜乎天之后其死也。咏史诗曰：“周公恐惧流言日，王莽谦恭下土时，若使当年身便死，一生真伪有谁知。”袭人有焉。 

　　蒋玉函赞 
