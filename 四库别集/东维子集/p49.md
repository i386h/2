<!-- { "loadSidebar": true } -->
　　古者天子之于诸侯入其疆土地辟田野治养老尊贤俊杰在位则有庆入其疆土地荒芜遗老失贤掊克在位则有让然天子之耳目不能遍观而尽察也故毎一州置一伯焉以佐天子之耳目而行其庆让得一贤伯而所统诸侯不敢有侵虐之政无侵虐而民无有不得其所者此古之贤伯系于时者重如是也今之守令古之诸侯职也今之肃政使古之州伯职也守令之在位者恣掊克也贤者失也老者遗也土地者不治也而朝廷不知肃政者不察间有一二自强于职土之所当庆者不得誉于左右则覆得所让是非皂白傎乱其真于是民有诉其寃者如诉于天不得已而谒其所欲者如谒之于鬼神遂致民气郁而不伸小则乖于一邑大则乖于天下长虑君子其不为之懔懔哉伏惟阁下出身以天子之赐进士阁下之任官以天子之寄耳目士有握抱不得展布者以为不得其时与地也今阁下之任得其时矣得其地矣而不以古贤伯之任巡行州郡入其疆宜得庆与让者不知所庆让焉民之郁不知所伸焉则阁下之得其时者与无时同阁下之得其地者与无地等而阁下之出身曾亦何优于旁岐杂进之人阁下之受官又何优于一州一邑之滥而弗治者哉某于阁下云泥异途而名则同官也弃官以来已无意于时事而侨居钱唐当北南之会人有自南来谈肃政使者之政歴歴如指掌闻阁下行部福兴已若干日而父老之望阁下未有所闻覆有所指议流言者亦可畏也恃吾同年故辄有布于阁下幸阁下察焉上有以佐明天子耳目之寄而下有以塞闽南北行者之言也不胜幸甚

　　投秦运使书

　　某闻私门塞者公道达私事息者公事明公之与私阴阳水火势也伸道之公者无他能自屈其私而已矣伏惟阁下清徳茂望由台宪表臣当盐漕之寄于两浙临政以来事之损益因革黜陟用罢一以公为道苞苴请谒无所容径窬私门塞矣持三尺平桀黠吏不得挠骫之私事息矣私门私事一无以干吾之公宜属之吏效职而弗欺江之商海之民皆愿出于涂而服役于其上大课运流宿垢刬刮最称一专除命遄下自官漕者来未之或闻也然而仓场属吏厄逋课者前后凢数十百人岂无是非枉直其中朝廷遣使亷问而讫不得其是非之公何也私之不自屈者公之不伸于天下也故其抱枉受抑之人咸愿决之于阁下者以公之道左阁下也其得脱刑禁与省部文符而去者已凢数十人而枉之大抑之久则莫如某也某以父忧去司令之职而司令之课曾无一二亏欠而吏持文深者犹枝蔓其罪不使其文符而去使公道不在阁下则吏者之言或得以移聴公道而在阁下则吏持文深之过也或谓彼数十人之去势力使之也阁下不以势力屈公道则或者之言又过也故某甚不避僭罪辄敢自明一言于阁下惟阁下察之使枉之大者伸抑之久者奋则阁下大道之公不以某一人而累不然或者得以某病公道阁下其能亡所累耶惟阁下以大道之公自任有以絶文深吏之过而解或人之疑且以恕某自明之罪幸甚幸甚

　　上樊叅政书

　　某谨再拜奉书于大叅相公先生阁下某闻士有鼓琴于汾渟而钓者聴之曰美哉琴意在山泽而有廊庙之志夫声被于琴一枯木之器也而意之所存聴者得焉而况士之意发而成声声发而成文者乎万一遇知己之聴则其洞见所存者宜有过于钓者之聴琴也已伏惟阁下以中州间气出为当代之英不事举子学而为天下文章之宗士之相指数于下者曰许夫子而后有子姚子子元子姚元之后而有子樊子而已耳士不志于见大人君子则已如有志也其不趋下风而求出门下者则其自弃者也某幸早识阁下于任公敬叔之门阁下佐司于中书时敬叔尝遣某持书币不逺数千里请见阁下而以病不果行今阁下在行垣去某之居不百里也某尝仆仆趋下风而又以阍禁之严艰于见也则某惟有退处于野与田叟野老为伍耳然力不任负耒而又窃食于吴教授市中儿以为妻子之养同年之士有举某于钱唐典市之官使苟食于市犹胜于挟策小儿去家仅一水隔犹胜于调边数千里其相知无踰于同年而所举如此则某之不受知于当世而切切于知己者之求盖可知矣传曰隠雷自天而昆虫已聴阴雨在汉而柱础先觉几之先动于物类者如此某之于阁下悬隔若相絶而心动于阁下见于先觉则恒目睫之近故敢不以再进为渎而懐抱所著曰平鸣集者二十巻古乐府辞者十巻谨上献于阁下葢将托知己于阁下也阁下倘赐之聴览则某之心所存者将有白焉其不愈知音于汾渟者之琴吾不信矣谨书

　　上寳相公书

　　某谨再拜奉书于复斋司宪相公先生阁下尝闻士屈于不知己而伸于知己者遇知己而不伸则亦与不知者等耳有人于此懐抱利器而以世之流言中伤不得与时之君子者列必急于求知己非急于求知也急于伸志也仆自弃官以终二亲之养养既终而吏部不调者十年然十年之中服近文章砥砺亷隅未尝敢一日叛吾教也世之自谓英杰之士徃徃有不逺数千里考徳问业于仆者则仆又以自信决非明世弃才也仆所著三史统论禁林已韪余言而司选曺者顾以流言弃余谓杨公虽名进士有史才其人志过矫激署之筦库以劳其身忍其性亦以大其器也杭四务天下之都务也俾提举其课而后除以清华处之未晚也仆之不遇如此屈于不知己者也士遇不知己虽孔门圣且辨不能白于人矧又蔽以流言者欤伏惟阁下以髙等进士赐出身号虎龙之榜不二十年剔歴清要为明天子耳目才贤所在虽雠必举虽草野必访矧又辱知己者乎而仆未尝伸吭鸣一言于阁下则仆之自弃罪也仆在吴兴时固尝执笔以登载阁下之治绩在钱唐时又尝偕欧阳生以侍笔椟于阁下则谓之旧知己可也久必待逺必致者儒行之言举旧者如此仆离阁下也久去阁下也逺阁下在髙要举旧而不改儒行信其贤而不信人之流言则仆之不避渎而鸣知己于阁下者不得免也庸是辄敢有布于阁下惟阁下赐之览察焉则仆之伸于知己者在阁下而不在他人也决矣

　　代宋无逸上省都事书

　　去秋攀饯舜江伏承教诲奬诱意甚勤恳若将推而纳诸古学者之后公卿不接晚生久矣何幸亲承其宠是以感激忖度至忘寝食思所以报知己孔子曰才难某始读此犹以为疑以为人茍有志何才不可成奚难之有更涉七八载志虽不变而其学视之古人奚翅霄壤之殊然后知才之成信乎其难也盖某自九岁知读书陋邦之中无良师友诵习数载虽训诂莫晓年十六岁去学吏时家祚益落先人没六年矣一日读言行録至范文正公事悚然如有所发颇知古人所以立志然犹未知所以用力今年春游暨阳从铁崖先生学春秋方其欲徃亲戚摘其迂乡里哂其徃幸而杨先生遇之如骨肉不然不能一朝居也幸粗闻为学之方则循序渐进洪其心而密其功者为庶几也以故絶去狂妄躁急之心归栖一室寂寞自若且五六年而才亦不知其成与否也自顾蓬荜之家累重产薄生母年近六十咨嗟太息以某虽从事于学而不能畧有所补于是奋不知耻西见明公呜呼不有知己如明公者何以成其志哉某于明公其分甚辽絶一旦拜下风即谓可教而待之以礼其后数进见恩意弥笃伏语之曰人以贵盛而流于卑污者多矣生微贱而能卓然自立未必不至贵盛也勉之哉某立志之迂虽亲戚不见闵而明公惓惓若是则世之知己者未有深于明公者也遇知己者而不求所以自伸则与自弃者宁有以异乎故复陈其坎坷之状达于左右伏惟终曩日玉成之赐为之留意使上有以寛亲之忧下有以安己之志得致其材之所进而无难成之叹不胜感恩之至罄意而言不觉繁委惟少埀察焉

　　与吴宗师书

　　仆读传至孔子称老子通礼乐明道徳之周遂师老子则知先王之礼乐道徳在老子者未坠而孔子师焉孔子师老子则老子道与孔子道弗殊且老子固周藏室之史也又知其学有资于时君不徒五千言道徳之述也后之道家宗老氏太史公取其言约而易操事少而功多故西京贤君资之为南面之术而成清净宁一之治其效不诬己迨效者宗其传而欲灭絶礼乐槌提仁义曰虚无可以为治吐纳可以长生则吾未知其说也我朝抑黜百家尊上孔氏而老氏之宗仍俾其徒申教章以裨治化故今孔老氏之学并行而不悖夫老氏之传至后汉实为辅汉氏之术其效能使上之人恭己埀衣裳而治下而庶类之繁幽而百灵之秘罔不从令而受职以惊动之古初之所无而实吾先圣师之所不能有也宜上人优崇之呼为天人之师法属国不得私懐剑章而俾得懐之王公大臣无不名而拜者而俾得不名不拜其恩隆数异又絶古之所无也天既昌其子姓以寿其术又必昌其徒以卫其道如今桂堂氏与足下后先出乎其间葢不偶然矣今天子留志史学以馆阁之才为未足遣使草野以聘处士之良而于足下阔去亷陛赐之燕坐访问至道以及乎歴代图史成败祸福之迹足下片言又足以予夺可否虽一时称良史才者不能过比之鼻祖职藏室益又有光矣传曰学老子者绌儒学儒学亦绌老子某儒者徒也孔子不能不师老子某其敢绌老子而以足下之道为异而不资求其所至者欤某早年以试艺上春官识足下于京师足下还山而某亦去官又与足下会于钱唐湖上然未能获一议论之交一文字之徃复近因足下髙徒某南归番阳庸是上淑孔子师老子之原而知足下之道未尝余悖者书之以达掌记惟足下不以儒学为绌而有以先王礼乐道徳之未坠者教余则幸甚三史统辩若干言大禹观铭仁清观碑二通随此録上不宣

　　○说

　　钝之字说

　　云间郁生父名之曰锐请字于予予字以钝之锐必钝锐不钝养锐者摧矣三尺之锋出削示人曰孰敢撄我而敌有折之者锋不藏也锋锐而藏于不锐其孰能御吾之锐哉故曰锐以钝养老子曰大辩若讷大巧若拙老子之辨养于讷天下之辨莫能胜老子之巧养于拙天下之巧莫能争生之锐养于钝则天下之锐莫能敌矣庖丁之刃十九年所解千牛而锋若新发硎者何也其投刃于虚者钝以养其鋭耳钝之勉哉以鋭用锐天下有撄之者以钝用锐千牛之解者恢恢乎其有余地也钝之勉哉毋轻用锐

　　数说赠吴钟山

