<!-- { "loadSidebar": true } -->
　　夫人姓李氏，其先燕人，而今家许州之长葛，赠太子太傅讳谭之曾孙，赠礼部尚书讳运之孙，赠刑部尚书讳昌言之女，而母晋平县君聂氏也。夫人嫁骆氏，骆氏亦家许州之长葛。其夫讳与京，为某官，检校某官，知某州。享年七十有九，封永安县君。有子男四人，长吉、逢吉、元吉，皆三班奉职，早卒，嘉福今为右班殿直。女三人，亦早卒。夫人以嘉八年十一月丙辰卒于其家之正寝，而以熙宁二年十月葬于许州长社之舞鸾乡白兔里，衤付骆侯之尘。

　　夫人仁孝慈恕，言动必择义理。事父母不违其教，事舅姑不违其志，事夫顺而有以相其善，遇子至于内外属人，一以恩而不违于礼。初，刑部之兄昌龄，当太宗、真宗时辅朝政，李氏族大而贵，然刑部嫁女常择寒士，而至其后多为名臣，范文正公仲淹、郑文肃戬与骆侯是也。

　　夫人之弟光禄少卿禹卿，余妻父也，实葬夫人，故属余铭。铭曰：

　　性有能否，行有失得。一当于理，士有不克。淑哉夫人，秉是壶彝。周旋大小，无过无亏。贵不称德，寿则谓遐。维藏在许，永裕厥家。

　　【试秘书省校书郎李君墓志铭】

　　君讳迂，字明远，姓李氏。为人孝友慈恕，读书务大旨。生五代之际，再试明经，不合，退居楚丘。有田百余顷，皆推与其族人，独留五顷而已，曰：“无令子孙以财自累也。”宋初，秘书监彭君荐其行义，诏以为试秘书省校书郎，而君终不肯强起。淳化三年壬辰九月二十一日，以疾卒于家，享年八十有四。维李氏远出于皋陶，而其后李耳之孙昙为秦司徒。昙子玑，玑子牧，事赵，始家赵郡。牧子泊，泊子左车，于赵号广武君。广武君子遐，涿郡太守。遐子岳，谏议大夫。岳子秉，颍川太守，又徙家颍川。秉七世子膺，河南尹。膺子瑾，复家赵。瑾曾孙楷，晋治书侍御史，有子五人，曰辑、晃、芬、劲、。以所居巷东西自别，故劲称西祖。劲子隆，后魏阜城令。隆后九世栖筠，唐御史大夫赞皇文献公。文献公子吉甫相宪宗。吉甫子德修，楚州刺史；德裕相文宗、武宗。楚州子カ，宋州宋城令，君曾祖也，又徙家宋之楚丘，故今为楚丘人。宋城子确，莱州胶水令，君祖也。胶水子谭，磁州邯郸令，君考也。邯郸之少子运，为太常少卿。有子曰昌龄，太宗、真宗时为尚书户部侍郎、参知政事，故胶水赠太子少保，邯郸赠太子少傅。君娶丁氏、王氏。王氏有子曰昌震，为建州松溪令，赠尚书驾部郎中。驾部有子曰汉卿，今为诸王府侍讲、尚书虞部员外郎。虞部有子曰彦龙，彦龙复有子四人矣。君卒后七十四年，治平三年丙午四月某甲子，虞部葬君于开封府开封县保安乡永宁里之原，以王夫人后。铭曰：不累于物，全吾质兮。不羁于世，遂吾志兮。作宅新原，维孝孙兮。纳铭幽扃，永淑声兮。

　　【试秘书省校书郎李君妻太原王氏墓志铭】

　　夫人姓王氏，太原人。嫁赵郡李氏，为磁州邯郸令、赠太子少傅讳谭之冢妇，试秘书省校书郎讳迂之妻。为人明识强记，博览图籍，子孙受学，皆自为先生。其行仁孝慈恕，始于为女，中于为妇，终于为母，无不尽其道。享年八十，大中祥符三年庚戌十二月己巳，卒于虢州卢氏县其子之官舍。子曰昌震，建州松溪令，赠尚书驾部郎中。驾部子曰汉卿，今为诸王府侍讲、尚书虞部员外郎。虞部尝为李氏九世谱，甚博而详，多夫人之所为言也。治平三年丙午四月丁酉，虞部以夫人之丧，从校书君葬于开封府开封县保安乡永宁里之原。铭曰：

　　呜呼夫人！既有其质，又肆尔力。古有遗辞，罔不采获。克践以躬，亦畀尔息。维瘗有铭，尚以载德。

　　【池州贵池县主簿沈君夫人元氏墓志铭】

　　夫人姓元氏，钱塘人。祖讳德昭，事吴越国王钱氏，宋兴，赠太保。考讳好文，尚书比部员外郎，赠某官。嫁吴兴沈氏，其舅为尚书屯田郎中讳某〈一作玉〉。其夫为池州贵池县主簿讳播。夫人在父母家，内外上下、亲疏长幼皆宜之。年十有七而嫁，既嫁，如在父母家时。贵池君早世，无兄弟，太夫人春秋高，诸子尚幼。夫人年三十余，于羁旅单独之中，阖门事姑，能尽其孝。教养诸子，至其后皆为成材，能世其先人。方其忧戚艰厄之时，人恐其不能堪，夫人既奋厉经理，以保有其家，又退能自安，不乱其志，是人之所难，而其后世之不可以无述者也。

　　夫人年七十，以治平二年某月某日卒，卒之若干日，葬真州扬子县甘泉乡三城里北山之原。子男四人皆进士：曰伯庄，未仕；曰季长，越州司法参军；曰叔通，秘书省著作佐郎；曰次通，试将作监主簿。贵池君于先人为同年友，而诸子又与余游，故为铭。铭曰：

　　元出于危，于东得姓。有保有郎，重世之盛。允淑夫人，集享家庆。来嫔沈宗，作德维令。处平不盈，在险能正。姑曰微妇，余老谁据。子曰微母，余幼谁怙。自振单弱，卒持艰急。老肆而安，幼强以立。实保沈宗，自替而昌。有烈如此，何愧尝。后世原美，孰可无述？刻辞幽宫，庶几不没。

　　【双君夫人邢氏墓志铭】

　　夫人邢氏，无为军巢人也。嫁为赠大理寺丞姓双氏讳华之妻，封万年县太君。子男三人：曰渐，为尚书屯田员外郎、通判吉州军州事。余未名，皆早夭。夫人年八十有六，嘉四年九月二十七日卒于宣州之官舍，六年十二月二十七日葬于无为军巢县无为乡恽良里之原。

　　方大理府君之在隐约，屯田始就书学，夫人能经理其家，使无内忧，以卒就其志。及屯田有列于朝，夫人食其禄养，就封大县，实受成报。天之施与善人，岂非信哉！夫人之在疾也，屯田之配长寿县君陈氏，供养营救，有过人之行。州上其事，天子闻而嘉之，敕州使致粟帛赐其家。于是人知夫人之善，不独能成其子，又能化其家也。铭曰：

　　允淑夫人，秉是彝。有к车服，维宠嘉之。葬有卜壤，其吉在斯。推求美实，视此铭辞。

　　【旌德县太君薛氏墓志铭】

　　夫人姓薛氏，累封旌德县太君。为故太子右清道率府副率致仕、赠右监门卫将军姓段氏讳某之妻，今提点江南东路刑狱公事礼宾副使名某之母。某州某县人也。大父讳某，当吴越钱忠懿王时，娶王女，为王国官。父讳某，祥符初，为东头供奉官。供奉常将屯宫门，而监门之父、右班殿直讳某者，屯三阳，二人者，以意气喜相得也，遂以夫人归段氏。夫人性柔淑，能和其属人，自服栉珥，凡资己者，常出于俭而有余，好施，虽尽费不以为侈也。生男一人，礼宾也。女二人，长适开封黄思问，次适吴郡潘孝孙，皆进士。夫人年四十有三，大中祥符七年五月某甲子礻付其夫之柩，葬于某州之某县某乡某所之原。前葬，礼宾称夫人之行与其世序封号之详，托铭于南丰曾巩，为述而铭之曰：

　　约乎己，厚乎人。发其积，在子孙。к兮翟，弄封君。吉兮石，彖铭文。

　　【永兴尉章佑妻夫人张氏墓志铭】

　　夫人姓张氏，建安人。父讳士龙，举进士。嫁同郡章氏，为永兴尉佑之妻。所出三男四女，曰造、适、述，皆举进士。造及第，为清海军节度掌书记。女嫁俞瑾、徐立之、陈震，亦皆举进士，其一蚤死。初，永兴府君起家二十年，止于为尉，及死，三男尚幼，造既起，又蚤死，已而适亦死。夫人维能忘其贫，所以使其子能安于幼学而成；维能顺其性，所以居流离颠顿之间，而不为悲哀愁忧乱其志也。其为人卑，极于顺；其为人尊，极于慈。推于其疏宗远属之间，极于爱，男之有不能葬者，为葬之，女之有不能嫁者，为嫁之，忘其力之匮而为之也。此皆古今学士儒者所难，而女子之善能如此，此非可铭者欤？嘉二年十一月三十日卒于洪州之私第，即以其年十二月十八日葬于洪州某县之某乡某原。铭曰：

　　彼以吾穷，我以吾仁。二者皆天，吾乐其因。寿止七十，岂不得年？维其有之，俞远弥传。

　　【福昌县君傅氏墓志铭】

　　福昌县君姓傅氏，会稽人。尚书职方员外郎霖之女，同郡尚书职方员外郎关公鲁之妻。后关公五年，至和三年二月丙申卒于家，年六十有四。子男八人，景、景元、景仁、希声、杞、景山、景宣、景良。女一人，景华，嫁著作佐郎史叔轲。

　　福昌君在家，为父母所器异。既嫁而夫属无退言，布衣恶食，身治细微。故关公之禄及其疏昆弟姊妹之孤。其事关公正以从，其教子慈以肃。关公起进士，为郎，为池、台两州，年八十以归，曰：“吾少得尽力于官，而老得自休于家，不以家事累吾志者，以有夫人也。”八子学行修立，景、希声、杞同时皆中进士。夫人之卒，景为江阴尉，希声宝应尉，杞和州判官，景元亦以父恩为广德尉，皆能其官。景仁而下，皆有闻于人，实受教于夫人也。始，关公既贫而孤，其仕与婚又皆后，至其终有百口，为大家。福昌君维厚勤薄养，所以经理其微，维可否以明，行止以公，善训能使，诚恕爱人，所以使其家有节法，以有其成也。某月甲子从葬钱塘之某原，其子来属以铭。景宣，予妹婿也，宜为铭。其辞曰：

　　关氏爰昔，始如萌芽。台州奋拔，垂实敷华。进勤退佚，不恤其家。由媲有人，作其内治。孰致其休？不懈于。孰致其隆？不简于细。高明纯约，坦坦其夷。无怨无疵，小大化之。有容有则，妇子顺之。公为朝老，子宦以成。象衣华轶，我止我行。巍冠文笏，我翼我承。公曰微子，谁据谁依。子曰微母，莫济登兹。云谁无母，其孰无妻，为妻为母，如我谁伉。生虽有止，存也其长。鸿鸿号声，垂此铭章。

　　【沈氏夫人墓志铭】

　　夫人姓沈氏，其先家于越之会稽。曾祖仁谅，令海州之朐山，徙家于和州历阳，故今为历阳人。祖平，赠尚书刑部侍郎。父立，今为右谏议大夫，判都水监。母冯氏，濮阳县君。董氏，仁寿郡君。夫人年二十有二，嫁扬州进士朱延之。有子三人：寅、万、广。女五人，尚幼。夫人年四十有五，卒于熙宁元年十一月之庚辰，葬于某年某月某甲子，其墓在扬州天长之秦兰里。夫人为人柔闲静专，事父母尽子道，事姑长兴县太君贾氏尽妇道，事夫尽妻道，为母及与内外属人接，一皆尽其道。故其处也，爱于其家；其嫁也，夫之属人上下远近皆爱之；而其殁也，哭之者皆哀。是不宜无铭。而朱君，余舅也，属余铭。铭曰：

　　媛维沈女，经德以身。柔静简（一作闲），孚于属人。维祉在后，有子诜诜。彖诗告美，愈远弥新。

　　【寿安县太君张氏墓志铭】

