<!-- { "loadSidebar": true } -->
　　前在浔阳日已叹賔朋寡忽忽抱忧怀出门无处写今来转深僻穷峡巅山下五月断行舟滟堆正如马巴人类猿狖矍铄满山野敢望见交亲喜逢似人者
　　初到忠州登东楼寄万州杨八使君
　　山束邑居窄峡牵气候偏林峦少平地雾雨多隂天隐隐煑盐火漠漠烧畬烟赖此东楼夕风月时翛然凭轩望所思目断心涓涓背春有去鴈上水无来船我怀巴东守本是关西贤平生巳不浅流落重相怜水梗漂万里笼禽囚五年新恩同雨露逺郡邻山川书信虽往复封疆徒接连其如美人面欲见杳无縁
　　郡中
　　乡路音信断山城日月迟欲知州近逺阶前摘荔枝
　　西楼夜
　　悄悄复悄悄城隅隐林杪山郭灯火稀峡天星汉少年光东流水生计南枝鸟月没江沉沉西楼殊未晓
　　东楼晓
　　脉脉复脉脉东楼无宿客城暗云雾多峡深田地窄宵灯尚留焰晨禽初展翮欲知山髙低不见东方白
　　寄王质夫
　　忆始识君时爱君世縁薄我亦吏王畿不为名利着春寻仙游洞秋上云居閤楼观水潺潺龙潭花漠漠吟诗石上坐引酒泉边酌因话出处心心期老岩壑忽从风雨别遂被簪缨防君作出山云我为入笼鹤笼深鹤憔悴山逺云飘泊去处虽不同同负平生约今来各何在老去随所托我守巴南城君佐征西幕年顔渐衰飒生计仍萧索方含去国愁且羡从军【一作君】乐旧游疑是梦往事思如昨相忆春又深故山花正落
　　南賔郡斋即事寄杨万州
　　山上巴子城山下巴江水中有穷独人强名为刺史时时窃自哂刺史岂如是仓粟餧家人黄缣裹妻子【忠州刺史已下悉以畬田粟给禄食黄绢支俸】莓苔翳冠带雾雨霾楼雉衙鼔暮复朝郡斋卧还起囘头【一作首】望南浦亦在烟波里而我复何嗟夫君犹滞此
　　招萧处士
　　峡内岂无人所逢非所思门前亦有客相对不相知仰望但云树俯顾惟妻儿寝食起居外端然无所为东郊萧处士聊可与开睂能饮满杯酒善吟长句诗庭前吏散后江畔路干时请君竹杖一赴郡斋期
　　庭槐
　　南方饶竹树唯有青槐稀十种七八死纵活亦支离何此郡庭下一株独华滋防防碧烟叶嫋嫋黄花枝我家渭水上此树防前墀忽向天涯见忆在故园时人生有情感遇物牵所思树木犹复尔况见旧亲知
　　送客囘晩兴
　　城上云雾开沙头风浪定参差乱山出淡泞平江净行客舟已逺居人酒初醒嫋嫋秋竹梢巴蝉声似磬
　　东楼竹
　　潇洒城东楼绕楼多修竹森然一万竿白粉封青玉巻帘睡初觉欹枕看未足影转色入楼牀席生浮緑空城絶賔客向夕弥幽独楼上夜不归此君留我宿
　　九日登巴台
　　黍香酒初熟菊暖花未开闲听竹枝曲浅酌茱萸杯去年重阳日漂泊湓城隈今嵗重阳日萧条巴子台旅鬓寻巳白乡书久不来临觞一搔首座客亦徘徊
　　东城寻春
　　老色日上面欢情日去心今既不如昔后当不如今今犹未衰甚每事力可任花时仍爱出酒后尚能吟但恐如此兴亦随日消沉东城春欲老勉强一来寻
　　江上送客
　　江花已萎絶江草已消歇逺客何处归孤舟今日发杜鹃声似哭湘竹斑如血共是多感人仍为此中别
　　桐花
　　春令有常候清明桐始发何此巴峡中桐花开十月岂伊物理变信是土宜别地气反寒暄天时倒生杀草木坚强物所禀固难夺风候一参差荣枯遂乖刺况吾北人性不耐南方热强羸寿夭间安得依时节
　　早祭风伯因怀李十一舍人
　　逺郡虽褊陋时祀奉朝经夙兴祭风伯天气晓防防导骑与从吏引我出东坰水雾重如雨山火髙于星忽忆早朝日与君趋紫庭步登龙尾道却望终南青一别身向老所思心未宁至今想在耳玉音尚玲玲
　　花下对酒二首
　　蔼蔼江气春南賔闰正月梅樱与桃杏次第城上发红房烂簇火素艳纷团雪香惜委风飘愁牵压枝折楼中老太守头上新白髪冷淡病心情暄和好时节故园音信断逺郡亲賔絶欲问花前尊依然为谁设
　　引手攀红樱红樱落似霰仰首看白日白日走如箭年芳与时景顷刻犹衰变况是血肉身安能长强健人心苦迷执慕贵忧贫贱愁色常在睂欢容不上面况吾头半白把镜非不见何必花下杯更待他人劝
　　不二门
　　两眼日将闇四肢渐衰瘦束带賸昔围穿衣妨【去声】寛袖流年似江水奔注无昏昼志气与形骸安得长依旧亦曾登玉陛举措多纰缪至今金阙籍名姓独遗漏亦曾烧大药消息乖火候至今残丹砂烧干不成就行藏事两失忧恼心交鬭化作顦顇翁抛身在荒陋坐看老病逼须得医王救唯有不二门其间无夭寿
　　我身
　　我身何所似似彼孤生蓬秋霜剪根断浩浩随长风昔游秦雍间今落巴蛮中昔为意气郎今作寂寞【一作寥】翁外貌虽寂寞中怀颇冲融赋命有厚薄委心任穷通通当为大鹏举翅摩苍穹穷则为鹪鹩一枝足自容苟知此道者身穷心不穷
　　哭王质夫
　　仙游寺前别别来十年余生别犹怏怏死别复何如客从梓潼来道君死不虚惊疑心未信欲哭复踟蹰踟蹰寝门侧声发泪亦俱衣上今日泪箧中前月书怜君古人风重有君子儒篇咏陶谢辈风流嵇阮徒出身既蹇迍【一作连】生世仍须臾诚知天至高安得不一呼江南有毒蠎江北有妖狐皆享千年寿多于王质夫不知彼何德不识此何辜
　　东坡种花二首
　　持钱买花树城东坡上栽但购有花者不限桃杏【一作李】梅百果参杂种千枝次第开天时有早晩地力无高低红者霞艳艳白者雪皑皑游蜂逐不去好鸟亦栖来前有长流水下有小平台时拂台上石一举风前杯花枝防我头花蕊落我怀独酌复独咏不觉日平西巴俗不爱花竟春无人来唯此醉太守尽日不能廻
　　东坡春向暮树木【一作下】今何如漠漠花落尽翳翳叶生初【一作初纾】每日领童仆荷锄仍决【一作凿】渠刬土壅其本引泉溉其枯小树低数尺大树长丈余封植来几时髙下齐扶疎养树既如此养民亦何殊将欲茂枝叶必先救根株云何救根株劝农均赋租云何茂枝叶省事寛刑书移此为郡政庶几甿俗苏
　　【立名按二老堂诗话苏文忠公不轻许可独敬爱乐天屡形诗篇葢其文章皆主辞达而忠厚好施刚直尽言与人有情于物无着大略相似谪居黄州始号东坡其原必起于乐天忠州之作也】
　　登城东古台
　　迢迢东郊上有土青崔嵬不知何代物疑是巴王台巴歌久无声巴宫没黄埃靡靡春草合牛羊縁四隈我来一登眺目极心悠哉始见江山势峰叠水环廻凭高视听旷向逺胷襟开唯有故园念时从东北来
　　哭诸故人因寄元九
　　昨日哭寝门今日哭寝门借问所哭谁无非故交亲伟卿既长往质夫亦幽沦屈指数年世收涕自思身彼皆少于我先为泉下人我今头半白焉得身久存好怀元郎中相识二十春昔见君生子今闻君抱孙存者尽老大逝者已成尘早晩升平宅开睂一见君
　　郡中春宴因赠诸客
　　仆本儒家子待诏金马门尘忝亲近地孤负圣明恩一旦奉优诏万里牧逺人可怜岛夷帅自称为使君身骑牂牁马口食巴江鳞闇淡绯衫故斓斑白髪新是时嵗二月玉厯布春分颁条示皇泽命宴及良辰冉冉趋府吏蚩蚩聚州民有如蛰虫鸟亦应天地春薰草席铺座藤枝酒注尊中庭无平地高下随所陈蛮鼓声坎坎巴女舞蹲蹲使君居上头掩口语众賔勿笑风俗陋勿欺官府贫蜂巢【一作窠】与蚁穴随分有君臣
　　开元寺东池早春
　　池水暖温暾水清波潋滟簇簇青泥中新蒲叶如剑梅房小白裹栁彩轻黄染顺气草薰薰适情鸥泛泛旧游成梦寐往事随阳焱芳物感幽怀一动平生念
　　东涧种栁
　　野性爱栽植植栁水中坻乘春持斧斫裁截而树之长短既不一高下随所宜倚岸埋大干临流插小枝松柏不可待楩柟固难移不如种此树此树易荣滋无根亦可活成隂况非迟三年未离郡可以见依依种罢水边憩仰头闲自思富贵本非望功名须待时不种东溪栁端坐欲何为
　　卧小斋
　　朝起视事毕晏坐饱食终散步长廊下退卧小斋中拙政自多暇幽情谁与同孰云二千石心如田野翁
　　步东坡
　　朝上东坡步夕上东坡步东坡何所爱爱此新城树种植当嵗初滋荣及春暮信意取次栽无行亦无数緑隂斜景转芳气微风度新叶鸟下来萎花蝶飞去闲携斑竹杖徐曵黄麻屦欲识往来频青苔成白路
　　【立名按容斋随笔东坡居黄州始自称东坡居士其意葢专慕乐天而然如赠冩真李道士云他时要指集贤人知是商山老居士赠善相程杰云我似乐天君记取华颠赏遍洛阳春送程懿叔云我甚似乐天但无素与蛮入侍迩英云定似香山老居士世縁终浅道縁深去杭州云出处依稀似乐天敢将衰朽较前贤则公之所以景仰者不止一再言之非东坡之名偶尔暗合也】
　　征秋税毕题郡南亭
　　髙城直下视蠢蠢见巴蛮安可施政教尚不通语言且喜赋敛毕幸闻闾井安岂伊循良化赖此丰登年案牍既简少池馆亦清闲秋雨檐果落夕钟林鸟还南亭日潇洒偃卧恣踈顽
　　螡蟆
　　巴徼炎毒早二月蚊蟆生咂肤拂不去绕耳薨薨声斯物颇微细中人初甚轻如有肤受谮久则疮痏成痏成无奈何所要防其萌麽虫何足道潜喻儆人情
　　登龙昌上寺望江南山怀钱舍人
　　骑马出西郭悠悠欲何之独上髙寺去一与白云期虚槛晩萧洒前山碧参差忽似青龙閤同望玉峰时因咏松雪句永怀鸾鹤姿六年不相见况乃隔荣衰【昔常与钱舍人登青龙寺上方同望蓝田山各有絶句钱诗云偶来上寺因髙望松雪分明见旧山】
　　【立名按一统志乐天在忠州尝植栁龙昌寺傍栁盛则寺兴栁衰则寺败僧防此栁比之甘棠云】
　　郊下
　　西日照高树树头子规鸣东风吹野水水畔江蓠生尽日看山立有时寻涧行兀兀长如此何许似专城
　　遣怀
　　乐往必悲生泰来由否极谁言此数然吾道何终塞尝求詹尹卜拂龟竟黙黙亦曾仰问天天但苍苍色自兹唯委命名利心双息近日转安闲乡园亦休忆囘看世间苦苦在求不得我今无所求庶离忧悲域
　　嵗晚
　　霜降水返壑风落木归山冉冉嵗将晏物皆复本源何此南迁客五年犹未还命迍分巳定日乆心弥安亦尝心与口静念私自言去国固非乐归乡未必欢何须自生苦舍易求其难
　　负冬日
　　杲杲冬日出照我屋南隅负暄闭目坐和气生肌肤初似饮醇醪又如蛰者苏外融百骸畅中适一念无旷然忘所在心与虚空俱
　　委顺
　　山城虽荒芜竹树有嘉色郡俸诚不多亦足充衣食外累由心起心宁累自息尚欲忘家乡谁能算官职宜怀齐逺近委顺随南北归去诚可怜天涯住亦得
　　宿溪翁【时初除郎官赴朝】
　　众心爱金玉众口贪酒肉何如溪上翁饮瓢亦自足溪南刈薪草溪北修墙屋嵗种一顷田春驱两黄犊于中甚安适此外无营欲溪畔偶相逢庵中遂同宿辞翁向朝市问我何官禄虚言笑杀翁郎官应列宿
　　重过寿泉忆与杨九别时因题店壁
　　商州南十里有水名寿泉涌出石崖下流经山店前忆昔相送日我去君言还寒波与老泪此地共潺湲一去厯万里再来经六年形容已变改处所犹依然他日君过此殷勤吟此篇
　　西掖早秋直夜书意【自此后中书舍人时作】
