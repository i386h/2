<!-- { "loadSidebar": true } -->
　　帝治同文锦贉撷辞林之实丽三辰之珠璧光被无涯调六艺之笙簧化成有象集腋之功甫就含章之意斯昭册府宏开书城永峙【臣】等诚惶诚恐稽首顿首上言窃惟结绳以降代有篇章断竹而还人多述作演灵书于八防启妙理于三坟帝曰典而臣曰谟虞史肇彚编之体圣为经而贤为传孔门垂着録之规撰词赋于西都上自武宣而下周枚马校艺文于东观大如诏令而旁及箴铭沿波讨源晋挚虞始为诠叙类分代次梁萧统实开选楼从兹四库并称丁籖即随乎甲乙夫且万川争滙海若悉纳夫江河而唐而宋而元缥嚢益富为粹为鉴为类缃帙弥增凡兹籖轴之纷纶悉是休眀之鼓吹顾言期贯道非徒藻绘之资而文可经天必待圣神之世故简防虽繁于往古而英华独盛于　本朝钦惟
　　皇帝陛下聪眀建极圣哲敷文性本生安裕多能于天纵功崇问学昭盛徳以日新
　　奎雯集三古之大成金声玉振
　　睿藻腾九霄之异采鳯翥龙翔耀薄海以光华观万国车书之盛登淳风于浑穆缵
　　累朝谟烈之遗仰惟
　　圣祖仁皇帝徳合钦明六十一年嫓尧天之广运世宗宪皇帝道符濬哲一十三载同舜日之重熙元首眀而股肱良敕几时勤赓载教化行而风俗美吁俊更切旁求盐梅舟楫之司功成霖雨棫朴菁莪之泽气蔚云霞在
　　祖宗丕显丕承盛美逓宣为雅颂我
　　皇上善继善述大文逺迈乎夏商不有编摩曷称扬扢爰发
　　九重之纶诏令辑一代之琼篇馆开刘井柯亭编始石渠金匮禹鼎汤盘之制皆达化而穷神周情孔思之章总旋规而折矩志九官之职命直继都俞纪八伯之拜飏重歌糺缦率土共传彛训信巍焕以难名钧天髙奏英咸岂言思所能拟首登
　　御制若乾坤之统六爻次列宗亲如藩垣之拱辰极三雍雅乐陋淮王丛桂之篇七畧鸿文藐子建浮萍之咏遂分巻帙下逮臣工择其灿然可观亦复褎然成集嘉谟嘉猷之入告吉人吉士之敷陈或鱼藻鹿苹义存讽谕或星云梧鳯志切赓飏或薛易匡诗毎依经以著论或董醇贾茂因对策以建言缕析条分博观约取仿刘舍人评古先辨体裁效钟记室品诗特崇雅正虽合前后羣僚之才思难上配乎
　　髙深而萃山川大地之瓌奇实愈彰夫广厚譬诸嘉禾擢秀俱含湛露以浓瀼又如瑞木敷荣遥映庆云而璀璨美矣善矣
　　帝王之制作畴可比伦堂哉皇哉宇宙之文章孰大于是【臣】等才非梦鸟技止雕虫粗知数墨寻行敢谓禀经酌雅扣槃测日空求烛末之光执管窥天终局井中之识幸侍
　　垂裳之座时瞻
　　圣藻之雷动风行欣随珥笔之班得睹羣言之鲸铿春丽伏愿
　　珠嚢朗掲
　　金镜常悬学冠环瀛弥求政本于缉熙敬止文髙振古益溯心源于精一执中无怠无荒操议礼考文之柄有恒有物取衔华佩实之儒则河自出图洛自出书再觏苞符于
　　盛世且天不爱道地不爱寳重瞻景庆于
　　昌时矣【臣】等无任瞻
　　天仰
　　圣激切屏营之至
　　松泉集巻五
　　钦定四库全书
　　松泉集巻六
　　吏部尚书汪由敦撰
　　防问
　　丙辰科山东乡试防问五道
　　问经术者圣学之津梁儒林之正轨自汉而下齐鲁诸贤多能羽翼经传卓然成家若田何伏胜申培辕固髙堂生之流渊源授受可畧陈其概欤汉书艺文志周易十二篇次第可攷费直郑康成之徒何为而取传附经程子易传何以尚仍王弼之旧欤邵子象数之学朱子所推服者也皇极经世之编果能得大易之精蕴欤尚书今文古文今已合而为一宋时传注为朱子所取之四家或亦可辅蔡传而行欤诗有三经三纬四始五际之説而五际出于诗纬诞谩难信其果然欤豳一诗而三用或以七月为豳风楚茨大田为豳雅思文良耜为豳颂先儒顾未及之何欤春秋书王法韩愈之见卓矣或月或日或名或字果圣人之笔欤抑鲁史之文欤汉书言易本隠以之显春秋推见至隠其义何居唐宋取士皆用九经今春秋独宗胡传而仪礼周礼不列学宫或亦当次第复设欤
　　圣祖仁皇帝开天眀道表章羣经易诗书春秋具有成书
　　世宗宪皇帝颁行海内士子得见圣籍之大成
　　皇上命儒臣纂修三礼经学昌明莫盛于　今日诸生诵习所得条次陈之毋泛毋隠
　　问史家纪传之体本诸尚书编年本诸春秋而自司马迁班固而后咸以纪表志传为正史汗简相承代袭其体顾范蔚宗独不立表而三国志至梁陈诸书及南北史表志缺如后人将何所稽乎説者谓表之为体本之厯谱牒与纪传相表里而班书之古今人物表新唐书之宰相世系表又遵何説欤古之为史者多继世而卒业又或集众手而成书孰得孰失可概陈欤司马温公通鉴上继春秋其排纂之方所谓长编丛目附注厥体若何实録统纪杂史小説文集靡不搜采贯穿固不専主正史也其间异同详畧去取之义若何诏诰诗赋物异恢谐或存或否其义安在朱子纲目笔削之防与通鉴相出入者能举其要欤唐人尝立三史科自诸史以及本朝实録皆以试士朱子分年课士之议亦欲分左国诸史为三科仿而行之果有补实学欤　国朝纂修眀史纪表志传具已告成
　　圣天子右文稽古行将进而讲编年之体以继涑水之鸿裁绍紫阳之心法诸生有淹通史法足充著作之选者其各摅所见
　　问儒行为民风之表率期于懐文抱质有守有为汉制选举最为近古其时经术修眀学有家法崇尚气节淬厉名检殆非唐以后所能几其风何所自欤朱子云士人当有礼义亷耻张子谓士慤而后智能立身之本何者为要邹鲁之乡圣泽之涵濡深逺经眀行修当不乏人而化导渐摩所以端其风尚者果何在欤书院之设与学校相表里而或以为声气之资是岂设教之初防欤其设教之条目使之检束身心淹通经史宜如何而可先儒之教法莫善于胡瑗之经义治事斋与朱子白鹿洞学规分年读书法今有能仿而行之者欤博学宏词科始于唐而盛于宋如陆贽杜黄裳富弼真徳秀吕祖谦王应麟皆中其选是可以广得人之途然或尚浮华而不能研穷义蕴或强记诵而不能娴熟体裁必如何精择而后浮薄者无从冐进渉猎者不致滥收以仰副
　　圣天子乐育之盛心欤我
　　皇上崇儒重道作人之化方新将储栋梁之材以裕国家之用多士之所以自立者何在试敷陈之
　　问山左界禹贡兖青徐三州之域清济浊河是为灵渎潍淄沂泗经载名川大野孟诸荷泽雷夏皆称巨浸乃泉湖之要惟转是资而灌溉之饶鲜有称焉何欤河工最重者惟黄与运今黄流顺轨运道深通固无溢决之虞浅阻之患至其他支流别有可引以通舟楫而滋田畆当为修举者欤泉出济兖者二百四十有八其五之分可指数欤蓄泉以济运为急设加以疏导节宣亦可资之以兴水利欤水柜以五湖为大其濒湖淤涨之地保无有利其沃衍规占佃作者欤湖中茭苇鱼蜃之产有可兼以利民者欤徒骇马颊二河既经开濬运河水涨頼以宣泄其善防矣第无源之水其流易涸水潦既降故迹渐湮或导附近泉源使经流不竭斯不至飞沙壅积而水至有归或所当讲求者欤周礼遂人十夫有沟百夫有洫千夫有浍万夫有川楚蒍掩之为政也鸠薮泽数疆潦规偃猪町原防水利之宜讲也亟矣
　　圣天子宵旰勤劳于民生乐利之源事事谋其久逺诸生究心实用生斯土者必能辨其物宜其详切言之以为　当宁献
　　问眀罚敕法以禁民为非将使民日迁善逺罪而不自知意至厚也　国朝大清律平恕详眀昭垂法守世宗宪皇帝特命修辑为集解附例
　　亲加裁定颁行直省恪示章程我
　　皇上如天好生复允廷臣之请开馆续修务令缕析条分归于平允律注一仍旧章其应行刊入之例附载某律者或删或益何以因时用中折衷尽善欤三代以上未有律之名上服下服大小之比即今之引例也而汉唐以来有律令格式例之名于何昉欤萧何造汉法九篇昼一清静播诸民谣顾何以行之未久而董生致戒于任刑温舒发愤于狱吏析律贰端深浅不平见于宣帝之诏将附益之过多欤抑律虽设而用之者不善欤先圣尝以徳礼政刑并举为言陈宠谓出于礼则入于刑威仪三千固与五刑之属相准欤汉唐大狱令都省集议博士议郎得引经以断韩愈谓经之所眀者制有司者也要之经者圣人觉世之大法律者圣人治世之大权虽理本同原而施之各异使折狱者不専以律令从事其将何所据依欤夫慎测浅深之宜意论轻重之量固非可委之胥吏也多士有深明律意者具着于篇
　　辛酉科顺天武乡试防问一道
　　问揆文必兼奋武而设兵所以衞民易曰地中有水师君子以容民畜众説者谓师卦六爻任将治兵次舍论功之道靡弗备具意师出以律尤治师之本欤三代以上兵农不分周官之制居则为比闾族党出则为伍两卒旅而大司马春搜夏苗秋狝冬狩寓训练于无事之时至汉唐而后兵自为兵制亦各异源流沿革可厯举其大概欤　国家重熙累洽世际升平而巩固苞桑不忘武备内而八旗三营外而将军督抚提镇法制周详度越千古我
　　皇上纬武经文觐光扬烈
　　训谕各省武臣勤加训练务令军容整肃纪律精严凡有统兵之责宜何如奋勉以仰副
　　圣天子治益求治安益求安之至意欤抑讨军实备器械饬部伍勤简阅固将弁之専责而信赏必罚尤在大僚之督率欤阵法有风后握竒武侯八阵皆以六十四数为队寓对待流行之用其四正四隅分合进退变化相生机权所在诸生能备悉其规制欤用兵在将古名将之彪炳史册者指不胜屈而或寛或严善谋善战者能料敌制胜所向无前其治军不同而成功则一所谓运用之妙存乎一心者可一一指陈欤多士于治兵为将之道讲习有素矣其各以心得着于篇
　　壬戌科防试防问五道
　　问圣贤之学莫要于知性虞书言心不言性更夏至商始见于汤诰程子曰受天地之中为性然则允执厥中其即性之谓欤孔子言成之者性又曰性相近中庸言天命之谓性孟子则曰性善大学举修身之全功独不一言及性何欤荀卿言性恶无论矣扬雄以为善恶混韩愈以为有三品其论孰为优欤此外如贾谊上中下之分董仲舒禾米之喻于诸子之説何如也有宋诸儒论性最详而义亦不一程子言性即理也邵子则以为性者道之形体延平李氏论善在未有恶之先朱子则谓性在先善在后四子者之不同亦有説欤程子又言论性不论气不备张子言形而后有气质之性朱子称为二説早出可息诸家之纷争然其意实本于临川王氏今其文可攷也能折衷言之欤生之谓性尝见斥于孟子而程子亦曰生之谓性果告子之旨欤我
　　皇上至诚尽性仁民爱物以参赞化育者固己见之实事复懋勤无间性命之学洞悉精微诸生虽未能仰测髙深而讲求有素各以所见着于篇
　　问亲民莫如守令而知府统率属县其职尤重汉治最为近古循吏治行备载史册或以寛和长厚称平或以公亷眀察致誉或以礼譲敦化为急或以兴利足民为先其绩效可具述欤讼平政理俗阜民安将由选任之得其人欤抑考课之尽其道欤为官择人不宜轻授其説似已第资格相沿铨法有定必欲使人地相宜何道而可六计吏昉自周官汉刺史以六条察郡国治状唐贞观中遣孙伏伽禇遂良等亦以六条黜陟官吏皆课守牧之成法也其条目同欤否欤诸史例载循吏孰最优而可为师法其列传之雷同误谬而未可信者何事虚诈而必宜削者何人可得而指数欤我
