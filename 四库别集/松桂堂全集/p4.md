<!-- { "loadSidebar": true } -->
　　若夫披香之殿重璧之台千花绕砌万卉罗堦争春先发冲寒早开超羣拔萃独有芳梅当其仙蕾方胎琼苞未绽袅袅繁条亭亭脩餐冰雪之凄清歴风霜之凌乱羌不改其贞心亦何伤于岁晏尔乃微阳韵竹弱管飞葭勾萌欲坼枯荄未芽权舆气母絪缊物华东郊将驾南枝已花逺韵孤情冰肤玉质世外相期林中独立深雪扃寒横参耿碧孤梦清遐一枝幽寂彷佛闻香依稀辨色日饯云迎时和景明风催淑气鸟弄春声倚楼笛暖拥帐香温妆嫌粉涴舞爱身轻何树非玉何花不琼亦有缃跗翠蕚紫蕊红英緑华仙品绛树芳名凝脂镂雪异色同荣靡不返魂香寝濯魄瑶京绮因清极艶自幽生若乃薄寒未融暝色欲敛林非雾而非烟天如霜而如霰初掩抑以生愁旋低徊而入怨倚脩竹以无人对流波而自逺空山兮泬防四顾兮萧条霏微兮夜色摇曳兮仙颷月昏黄而送影露澹淡以凝条缄素心兮有恨翳缟袂之无憀盖其体含髙洁性本贞萋天然之质秀出之姿暖然兮似喜凄然兮自悲嫣然兮独笑悄然兮相思占众芳兮无衒色老空谷兮人莫知故乃即之愈淡挹之愈微淆之不浊湼之不淄可以含华咀秀扬芬吐蕤移根阆苑振采瑶池扇仙葩之芳烈効鼎实于明时岂与夫迟日园林深春楼阁柔木绮靡杂英纤弱乍菀兮乍枯自开兮自落艺畹兮幽兰翻堦兮芍药秾李兮芳菲夭桃兮绰约逞絶代之容顔鬬倾城之铅泽领上天之韶光竞人间之标格猗嗟梅也首冠芳丛霓裁雾剪粉销黛空虽自矜其国色能无待乎春工酿联珠之甘雨披缀铃之惠风非裁培之有意孰妍悦而为容愿东皇之长防无致惜于飘蓬
　　帝京元夕赋
　　翼翼神州巍巍
　　帝室逦倚丹霄规摹紫极万瓦翚飞九衢星密民物恬熙讴歌洋溢覩率土之升平奉
　　宸游于兹夕兹夕何夕厥惟上元孟陬之吉春王之尊一岁之首四气之原青阳肇令始和布恩防鸠施惠白兽受言以届于是称令节焉于是仙琯调风澄晖散旭天朗气和春明景淑林雪尽而销寒河水开而坼玉湛仙掌之金波飘御沟之文縠鱼噞喁以泝流莺翩而出谷梅弄色以初花栁垂条而始緑万象交泰百昌竞呈萃以乐豫兆以丰亨丽以皓月缀以华灯千枝吐艶万炬攒星素蟾银魄顾兔仙轮若乃宫观郁盘亭台层搆青琐丹墀雕楹藻镂玉题交辉铜铺错綉衘照烛龙流光鸳甃花不落而长妍夜未央而如昼蔼佳气之葱芊罗瑞烟之粉糅祥光凝兮楸梓开仙响臻兮韶韺奏庆云霏兮凤辇过香雾浓兮鳌山秀以至五都洞逹三市喧阗星桥火树寳骑香軿靓妆缛野袨服藻川歌落梅之婀娜鬬秾李之鲜妍弛金吾之夕禁误铜筹之暁传咸追欢于乐岁并选胜于韶年夫其闾井悦康寰瀛清晏人鲜怨咨家多盈羡士女熙熙宴游衎衎兵气销而日月光颂声作而星云灿良辰并美景偕临天寳与物华俱焕审何道以臻兹知
　　皇仁之溥徧盖惟基积累醲化奫沦懿以文徳洽以深仁天波如醴
　　圣泽如春合天下为一家引六合为一身故天不爱道人不爱情萐脯在囿蓂荚充庭风皥皥而自古物欣欣而向荣月金瓯以无缺灯玉烛而长明于是珍贶昭回太和絪緼因普天之同乐觇
　　一人之有庆集五福之繁昌介万年于
　　长信赓燕喜于椒房流鸿禧于鹤禁以豫以游伴奂优游紫霞陈翠驼献羞却鱼龙斥角觝罢楚腰屛齐讴颁大脯而露渥聆广乐而云流上有景福之赐下有南山之酬人间三五之夜天上十二之楼洵同民之为乐匪细娱之是求末臣颁扬乎盛世用纪美于千秋
　　南苑赋【有序】
　　南苑在都城之南旧名海子澶漫百里夙号沃瀛果蓏千区于焉滋植珍羣异羽充牣乎其中复道行宫纷萦乎其际左思所云薮为圃值林为苑也盖其川原旷邈林泽逶迤秋水如空春波似縠烟霏夕羃霞绮晨飞云淡淡而四垂天苍苍而一色鳬鹥唼叶依然太液之池鱼鸟亲人宁数濠梁之境至其缭垣广衺驰道周接雉堞而非遥瞻龙楼其不逺云台九仞丹气回环春树万家清晖映带匪朴匪斵如跂如翚土不雕锼木无缇锦有唐后茅茨之制同夏王卑约之风
　　皇上听览余闲时临是地省耕观获常行补助之文表貉弊禽兼肄搜苖之典杀不尽物乐以同民一豫一游皆成法度每至青阳之月白露之辰都人士女靡不延颈跂足以望属车之尘焉昔周人之歌灵囿乐翔泳之沾恩汉臣之赋上林美陂池之弛禁况在
　　圣明之代可无颂述之篇臣虽不敏敢献斯赋赋曰天下为家宅中作县握瑞凝珍贞符考宪错绣壤于尧封廓黄图于禹甸
　　皇居拱于北辰灵囿开于南苑俯洲渚之凭隆对河山之旷逺地临冀野水桑干山从西夹海似东渐喷日薄月缨冈带川亘广轮者一百余里通灌输者七十二泉乃有嘉卉千畦琼蔬万彚缃叶紫茎红蕤翠蔕罗元圃之绮葱植青津之琅菜朝含露于芳葵夕负霜于玉薤梨枣之沃榛栗之饶鲜苞蕡实珍液金翘青绮门前五色并呈瓜瓞赤瑛盘内三春首荐樱桃又有瑞兽成羣仙禽接翼露犬纨牛黄支白泽翠羽之翰丹青彩翟之辉金碧沙融而并下防防波暖而飞来鸂于是环以列衞缭以周墙离宫错峙峭宇相望绮疏藻井月地云金铺焕彩璧题耀光可以挹秋爽可以延春阳可以肄搜狩可以阅畊桑
　　皇帝翊七萃于钩陈御六龙于雕轸指芳乐之平川接华林之胜景凤盖平飞霓旌斜引野旷城遥林长路迥层台云绕曲榭星悬波明仙仗风送繁弦宝扇抱月金炉挹烟驰道则五里十里广殿则七筵九筵时省耕于东作每观稼于西田于时丽日迟迟和风习习花动香来桐垂乳滴雪茧盈川绀辕在籍桑柔而鸠妇频呼草浅而雉媒始出良耜盈郊懿筐在室洒灵雨于万家濊湛恩于九陌徂暑维秋金天火流凉颷乍肃寒潦初收红疎枣圃緑蔓瓜畴见铚艾之如雨喜污邪之满篝登神仓而岁有挹
　　圣泽而云浮若其露暖当空霜黄遍洒二日其同三时多暇九节歌貍六闲调马并驱甫草之中并试长楸之下巧心穿叶迅足腾光千乘竞捷万骑争骧按鹰大野弋隼髙苍发六豝之同穴贯双雁于连行虽举烽而行釂宁合围而掩蔵既乃布惠展仪储精凝虑豳风在前虞箴当御翺翔乎礼义之园游憇乎诗书之府徳弥性以有常乐同民之是与况复樵蘓不拒雉兔斯求有陂池之乐利无禁籞之呵留丹水紫渊无劳于填堑兰唐蕙圃不假于收罘制犹狭于文囿歌先传于夏讴愿奉翠华之幸长承
　　清跸之游
　　太极图赋【并序】
　　太极图者宋儒周氏濓溪之所作也自易言太极至周氏演为图以授程氏明道伊川阐河洛之微言接洙泗之遗绪千圣之统万化之原于兹益明厥功甚钜按太极图说无极而太极乃是道体之本然而由后天以合先天定之以中正仁义主静立人极者其功全在于圣人此周氏作图之本意也因推其义以为是赋焉
　　原夫形象之始物则之初权舆化育圅蕴苞符冺声臭于帝载筦槖籥于天枢惟太极之为体实众理之所储宰万化而非有体至妙而非无首发明于大易继阐绎于先儒固演之而为说亦揭之而为图自非灼见夫道原者其孰能以与于此乎尔其一气既分二仪初立干直以专坤翕以辟运元毂以同规控方舆而奠极资始生以何穷位清宁而咸得孰主宰是而徳合无疆孰纲维是而健行不息万象森布列曜着明宣以四气丽以五行气隂阳而互宅质刚柔而并呈察广轮之异数审流峙之殊形孰根柢是而往者不匮孰机缄是而来者常新或动或植分区别质谁为为之而生物不测或浊或清受气含灵谁为为之而嬗化不停是惟太极立乎最先孕育气母翕张道缄其体廓尔其理浑然静以生动其通也不滞动以根静其复也不迁恍兮忽兮非方所之可执冲兮漠兮讵端倪之可言气乗机而日出体储用而内即一物而各具防万物以同原如一画之开天在在皆易如万川之落月处处皆圆此太极之为至妙而斯图之所由传也若乃无极之真二五之质磅礴絪缊妙凝保合其在于人独灵于物既受性而秉彞亦形生而神发滙五徳于灵渊分三才于天臬究睿思之若神知圣功之作哲虽一本而万殊岂同途而异辙然而修悖各异顺逆攸分性近习逺道疎物亲孰修道以垂教孰明善以诚身理虽原于太极功尤待于圣人故乃流归本披枝见根旨以说畅义以图陈揭濂洛之性旨阐洙泗之道真启圣朝之统绪资睿学之髙深于是流连披览缉熙懋勤金追玉琢日引月伸乃体无而宰有乃执一而御纷蕴之在躬兮仁义中正措之在世兮礼乐政刑化普汜兮无外徳含兮好生播太和兮盎溢流元气兮奫沦风浑噩兮弥古俗恬熙兮愈淳浩浩兮识至治之有象荡荡兮恍太极之无名摅管窥以仰则兮吾又何以测广运之所存
　　经筵赋【有序】
　　皇上体备生知圣由天纵嫓轩皇之敦敏迈岐石之诞登勤政爱民亲贤好学千圣百王之统悉滙于心传五经六艺之文咸通于神解牙籖夜拥穷甲乙而忘疲
　　彤幄晨开歴春秋而靡间歳当协洽月在夹钟爰启经筵再陈讲义阐中和之性理探河洛之微言防不敷扬用资启沃虽蕴含髙厚非蠡测之能窥而运际文明寔颂扬之莫罄末臣幸逢盛典载抃载欣敢竭疎庸敬献赋赋曰
　　猗
　　圣皇之受命接道统于羲轩阐珍符而秘启探宝防而苞宣绍唐虞之曩烈抉河洛之遗编道下济而交泰徳健行而协干殚就将于夙夜勤学问于
　　经筵于时丽景垂天青阳协律献节初开仲春始吉命宗伯以诹仪咨灵台而撰日立铜史以司声候玉绳而辨色开阊阖于彤扉拱云霄于紫极覩鳯盖之晨飞见銮舆之晓出乃有千行卤簿三署严更翔鹓列陛振鹭充庭曳棽离之虹旄飘狎猎之霓旌如云而五色扇似月而重轮建九斿之仙仗防千官之火城丹墀兮绛闼绮疏兮交错瑞霭兮絪缊祥光兮景烁宫漏袅兮出花迟炉烟萦兮垂栁弱焕奎璧兮旭日光奏箫韶兮钧天乐
　　皇帝乃御保和之殿陈九摈之仪发琳琅之秘吐珠玉之辉上公执简名卿侍帏微言析奥深心剖疑搜羲文之精蕴穷性道之渊微既海深而岳峻亦
　　天髙而听卑虽鼗铎之有采讵尘露之能裨冀刍荛之可择庶葑菲之不遗乃罄葵心乃摅竹素仰企
　　渊衷昭兹
　　王度披玉宇之祥风挹天章之调露矢一徳以飏言瞻九重而披素抗古迹而为昭荷天衢而生慕若乃牙籖玉轴锦帙芸编交分循览日昃流连掇仙葩之璀璨掞睿藻之芳妍洒十行之珠翰染七襄之寳笺洽文徳于四国披风声于八埏学既隆而加殖心善下而弥防岂与夫丽正迩英石渠白虎订异叅同蹈常袭故修诵说之虚仪饰师儒之文具相絜量以齐观可同年而共语也于是储精冲穆宅思优游考庸世室受策介邱定三统之建稽五徳之畴明堂辟雍缉熈之化洽升中巡狩旷坠之典修翺翔于仁义之林薮浸潭于道徳之源流含咀于艺文之英萃斟酌于儒雅之谘诹扇芳烈以届逺贶贞符而阐幽被光华于四表巩歴服于千秋末臣扬扢乎盛世用敢作颂以宣休颂曰于铄我
　　皇徳茂隆兮缉熙夙夜昭有融兮作君作师亶明聪兮允恭克让心谦冲兮讲幄时启亮天工兮思以作睿懋圣功兮化被六合流醇风兮
　　一人有庆万方同兮
　　上林春燕赋
