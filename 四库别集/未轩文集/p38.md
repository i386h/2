<!-- { "loadSidebar": true } -->
　　昔孔子谓子夏曰汝为君子儒无为小人儒盖君子之学专用心于内以求至乎圣人之道其体即所谓天德其用即所谓王道也在圣门惟颜子曽子足以当之不谓之君子之儒而何后世学者不求诸已而求诸外以博闻强记巧文丽辞为业是固亦儒者之事然鲜有至于道者其去君子之儒不亦逺乎莆自唐以迄于宋虽称比屋业儒然于圣人之道或未得其门而入也至林光朝始渊源伊洛之传而专心践履之学足乎已无待于外故其教人则以身为律以道德为权舆其提刑东广则廓清猖獗之茶冦其掌制中书则缴驳嬖幸之除命随所任使无往不宜学至于是其殆孔子所谓君子之儒者与使当时用之能究其所蕴则天徳王道之治将复见于天下而宋岂止于是而已哉予编次郡之人物故以儒林为首而先之以郑露者所以着莆人之倡儒学始于此也次之以方仪者所以着莆人之建学立教始于此也又次之以光朝者所以着莆人之倡道学始于此且以示儒者之凖的也呜呼前修逺矣典刑犹存后之有志于儒者其尚端其所趋哉
　　
　　黄君俞黄颕列传论
　　
　　莆自唐及宋文章节义之士彬彬辈出而潜心经术之学则未有闻也至治平元佑之际始有可称者吾得二人焉黄君俞励志强学其所著书今虽不传然一时名儒如陈襄之流交章荐之则其贤可知矣其父问亦学古通经为乡师表则君俞之学谓其不本于家庭之教可乎黄颕亦以文行受知于襄而其平生辞受进退一无所茍蔼然儒者之风致也其子公坦又能守其家法不坠亦贤矣哉一则子之学成于父一则父之道行于子皆可为世楷范也故并论之
　　
　　方元寀列传论
　　
　　元寀之学他无所考见然观伊川先生所以期之者如此其至则其所造诣亦可以想见矣
　　
　　方翥刘夙刘朔陈士楚黄刍列传
　　
　　论莆人之崇正学由艾轩倡之而始明艾轩之邃正学由方翥发之而始悟故艾轩尝称翥为先闻道子朱子经莆亦称翥与艾轩论说之善则二公之所造诣盖未易以优劣论也刘夙暨其弟朔皆师事艾轩而得其传故其议论操修粹然一出于正古所谓难兄难弟岂足多哉陈士楚之学亦得于艾轩故劝讲青宫则得师儒之道提举江东则着救荒之绩蔼然艾轩之家法也黄刍之志行一时同游之士自二刘而下皆推让之亦岂非艾轩之髙弟哉使天假之以年则其所就盖未可量也不幸一第而天悲夫若夙之子弥正不阿权奸朔之子起晦蔚有时望则皆能守其家学而无忝所生者也
　　
　　郑耕老黄补列传论
　　
　　宋之南渡也伊洛絶响考亭未兴世之所谓儒者专以科举为业而知从事于圣贤为己之学盖亦鲜矣若郑耕老之学务穷经烛理不屑屑于荣利而其教人必为讲说科举之外者黄补之学专用心于内而外物不以动其心二公于圣贤为己之学其殆有所见乎盖耕老之父安正笃志儒业以师表后学耕老虽不及承过庭之训然有贤母拳拳以无负先志勉之补亦濡染其家学又得贤师友讲论切磨之益是宜二公之学有所成就如此孔子曰鲁无君子者斯焉取斯验于此为尤信
　　
　　方耒方壬郑可学方士繇陈定方大壮黄士毅陈宓列传论
　　
　　昔朱文公倡伊洛之学于考亭天下之士执经受业者不可胜计于时莆之及门者亦不啻十数人焉方耒以南轩之辟为荆南帅属而称其可以共死生同祸福方壬以文公之请主漳州学事凡所建白多取之以为属县楷式郑可学亦以文公礼请至漳州教其子弟而凡四方学者疑问多使之是正方士繇识见髙迈议论明达甚为文公所器重但学禁将萌士繇劝文公少著书又以文公教人读集注为未然岂亦为祸福所动欤陈定以宰相子笃于求道旋以苦思感疾而夭惜哉方大壮治丧执礼不用浮屠临殁之际泰然无所系累其有得于文公之学盖亦深矣黄士毅当庆元诋排道学之时自吴趋闽从文公游而从事大学章句之书终身不忘此其志何如耶陈宓为朱墨铭以验理欲分寸之多寡其信道之笃如此宜其立朝则尽言于君守郡则有惠于民也若耒之弟禾定之兄守及从子址艾轩之从子成季皆尝负笈从游而无忝于师门亦贤矣哉
　　
　　刘弥邵黄绩黄仲元郑献翁列传论
　　
　　子朱子既没莆士有志于道者又相与讲学于其门人以淑其身以化其俗终宋之世凡得四人焉刘弥邵穷经析理躬行实践老而不厌时知军杨栋贤师帅也特建尊德堂于学宫以处之则弥邵之学有光于二父多矣黄绩力学求道确守师训以淑后进邦人推之以继弥邵之绪是岂阿其所好而然哉其子仲元又刻志父师之学白首不忘考其平生虽捷一第而不沾寸禄及宋社既屋遂更其名字穷居讲学深入理奥可谓无忝所生者矣郑献翁亦能笃信师友之传守之不失至元改物竟不复仕独以所学传之于人莆俗故多矫矫自好者献翁之力也呜呼贤哉
　　
　　陈均方阜鸣方之泰方蒙仲列传论
　　
　　陈均生长贵家而能力学好古闭户著书厉操甘贫脱屣荣利谓之笃行君子可无愧矣方阜鸣居官清俭抑畏观其告真德秀之言蔼然有古循吏风而以任晩未及究其用惜哉方之泰教授英德能使其士习一变厯官所至皆有声闻盖亦有用之儒也方蒙仲以儒生奉廷对慷慨论时事能言人所难言及贾似道入相蒙仲以其旧尝见知遂求外补终其身不为所汗其殆孟子所谓大丈夫哉若其子公权当景炎革命之初莆城甫罢屠戮独以大义责元之将帅而竟不复仕是能不殒其家声有足称焉
　　
　　陈旅方德至林以辨列传论
　　
　　莆地入元厯五十余年始有陈旅以文章见重于学士虞集然史谓旅与集朝夕以道义学问相讲习又谓旅为国子助教满考诸生不忍其去请留再任而晋安林泉生序其文谓旅学博而通识髙而敏使之裁繁理剧有兼人之能或者处危制变有济时之智即是以观则其才行亦有过人者岂独文哉同时又有方德至林以辨虽其文章不逮于旅然皆以儒行为时所重亦一代名士也
　　
　　林圭陈道潜陈贤林嵒曽景修黄寿生杨慈陈用陈中方澥宋劝宋端仪列传论
　　
　　太祖髙皇帝既混一海宇乃兴学校设科目尽黜前代辞赋之学而一用五经四书并宋儒性理诸书以试士及太宗文皇帝嗣统复取其书命词臣纂辑诸儒训释而附益之颁诸学校以资学者诵习列圣相承渐摩涵煦百三十年于兹故莆士之知名者代不乏人有典教州县而誉髦斯士者若林圭陈贤林嵒曽景修宋劝是已有奉诏木天而预修五经性理诸书者若仲昭先大父寿生陈用陈道潜黄约仲是已有列官禁从而以文章学术见重于时者若杨慈陈中方澥是已有扬厯中外而克举厥职不负所学者若宋端仪是已予尝因其人而论其世圭重道义厚伦纪故能上光其先下昌厥后易曰积善之家必有余庆信哉道潜兄弟有义让之风先大父家庭笃孝友之行贤躬行好古景修沉思实践用醇实而不妄言动中恬退而不慕纷华澥安贫好礼俯仰无怍劝温厚沉黙事母孝谨此其行尤彰彰者也至若慈之髙才敏思志尚不凡竟不及一试而天君子惜之嵒之疏散冲旷雅有晋人风度虽若不可为训然其简俭自得有非世俗垢氛所得而滓亦岂易得哉端仪晩出乃能表章前哲以示后生法戒其有功于乡邦风化盖亦多矣
　　
　　郑升陈髙蒋雝林肃余元一苏权林磻郑鼎新陈沂谢升贤尤彬列传论
　　
　　僊游置邑虽自唐始而山川清淑之气犹未大发泄于人宋兴始渐有闻至仁宗以后而益盛不惟取科第而扬于王庭者接踵而出至于穷经饬行以儒业著称者亦有其人焉若郑升之刻意经学莅官有能声陈髙之潜心经术以切直忤乡相蒋雝以经济之文见重于名贤以通练之才受知于人主故当时推其学行与林艾轩并称林肃傅蒙尝受学于艾轩余元一林德遇尝受学于朱文公苏权尝受学于张南轩皆知名当世林磻授徒于乡王迈实师事之而林蒙亨亦迈所敬重者郑鼎新受经于黄干质礼于杨复居家笃义莅政扬声陈沂从游于陈北溪而复徧参于朱门髙第平居以礼法自持筮仕与守力争死狱以至罢去谢升贤笃志文公义理之学宦辙所至一时贤帅交章以可任师表荐之尤彬喻峙亦皆当时以文行见称者也数君子皆有宋三百年所产名儒而蒋雝郑鼎新陈沂谢升贤又其尤者乎他如雝之子祈从子有秋权之子国台从孙三英皆学有源委而不失其世守者斯亦可尚也已
　　
　　郑厚列传论
　　
　　天下之事有常有变而圣贤处之则卒反其变以复乎常若汤放桀武王伐纣伊尹放太甲周公相成王而摄政孟子劝齐梁之君行仁政而不复尊周皆用此道也圣贤何以能若是哉盖理明义精处变事而知权故时措之宜也郑厚好竒立异务骋其辨博之说以非诋圣贤先儒谓其学无师承故其蔽如此而卒为名教之罪人也信哉乡先正林艾轩志其墓有曰言者以先生少时尝著书如李觏于孟轲氏之书有所不合以是不调者十年此固先辈忠厚之风而谓其书为少时所著亦或然也但其遗言绪论至今犹未尽冺灭予惧后世复有倡其说者害人心术而圣贤之道又为之晦蚀故不避僭踰之罪而极论之
　　
　　郑樵列传论
　　
　　按史氏谓樵好为考证伦类之学成书虽多大抵博而寡要平生甘枯淡乐施予独切切于仕进识者以是少之窃详斯言颇失之诬故郡人彭韶续修莆阳志尝着论辨之大意谓樵博学无前专以著述为乐非求仕者考其平生举孝廉遗逸屡辞不就应召诣阙即求还山故其山林之日最多而都下之日絶少也若果急于仕进能若是乎使樵于时位通显不及著书如今之富则其心必不能顷刻以自乐其肯以此易彼乎史氏谓博而寡要犹为责备若曰切切仕进岂知樵者乎续志之言非私于樵而强为之辞也盖暴白其心于千载之下云尔故并着之
　　
　　陈昭度黄钟列传论
　　
　　陈昭度之学渊源于濓洛故其佐县则不肯捃摭属吏细过以悦部使者司教则不鄙夷逺民而必励以致知谨独之学盖醇然儒者也黄钟从昭度学而得其传议论一出于正但其晩年颇究心释典为未醇耳
　　
　　陈靖列传论
　　
　　读陈靖劝农奏议然后知其于农事可谓密矣太宗真宗皆有志欲行其法而一时谋议之臣惮劳惜费不能将顺之竟尼不行史臣亦未尝详审精察而谓其说泥古多不可行呜呼古之法皆圣帝明王之所制作岂有不可行者哉特未得其人耳未得其人而遽诿之于泥古难行此后世之治所以终不古若也可胜惜哉
　　
　　方偕方慎言列传论
　　
　　人性皆善而气质所赋不能以皆同故明敏者或少深沉之思醇厚者或乏刚果之断方偕摄建安讼牒日以数千百计甫及旬月而清知杭州号称剧郡亦以治绩闻则其明敏可知然观其按杀人事魔駞神之狱及赵振逗挠之罪皆能于死中为之求生非有深沉之思者能之乎方慎言所至民爱所去民懐有古循良之风每有推恩必先及其从父昆弟而后及其子孙又有古仁让之风则其醇厚可知然观其为知县则号称神明为知州则郡无留狱非有刚果之断者能之乎若二君子之所至如此是固本其资禀之粹然学问涵养之功亦不可诬也他如慎言之从孙适对策上书皆能直言孙通治邑典郡皆有最绩曽孙轸上疏论列蔡京之奸其清名髙节皆不愧其先君子之泽逺矣哉
　　
　　方峤方会列传论
　　
