<!-- { "loadSidebar": true } -->
　　六趣苦因漂流不防三乘妙力拯救无边载稽方便【阙】




















　　华阳集巻三十
　　钦定四库全书
　　华阳集巻三十一　　　　　宋　张纲　撰杂文
　　祭张彦智文
　　呜呼天生伟人堂堂杰异旣博于才抑豪于气悼往古之不返追流风于末裔躬信义而急人处阨穷以游戏妻孥困而号啼賔客喧其沓至苦俗态之卑陬纳圆凿于方枘独昻昻以在羣思云飞而孤唳观负抱之如此宜少见于行事诵平生之所为亦表表于当世方建炎之已酉海内俶其鼎沸渡五马于乌江守孤城之如坠骇盗兵以环挐顾蕞尔其何恃仗忠信而出郊逆雄师以单骑解血刃于垂及曾一镞之不试倐移帅于广陵膺敌氛之孔炽略旁州以煨烬眇千里而睥睨公开门而待之众果却而逺避赖尊爼之折冲赫威名而逾厉天子异其材能诏徙近而作蔽惟建康之都防委荒城而昼闭招余孽于散亾谓非公其谁治即衔命以入境咸息黥而补劓出闾阎于瓦砾洗江山于昏翳吊野鬼之沈寃布春耕于新惠观施设于三州曽未尽其一二俄感物以懐归动莼鲈之逸思叩帝阍而露章拜琳宫之僊吏反故乡以访旧侣渔樵而求志方却扫以就闲肯轻身于权媚昔先祖之定交俾通家以相继结盟好于金石沐芳馨于兰蕙有如某之薄陋辱知过其子弟甫弱岁而承顔勤白首以无替每暇日之招邀吐肺肝而自誓走童仆之欢呼极芳鲜于庖胾倾家酿之新篘投车辖以留醉粲一笑以相乐率百金而屡费鄙后出之纎巧独纯诚以见谓迨之官于鄱阳惨离情而分袂阻万山而道逺驰缄縢以来谇谓兵戈之未息将防面之难值徴斯言之不祥卒永隔于下地呜呼哀哉敛不摩棺葬不临隧邈音容而遐想抚汍澜以出涕惊祥祭之甫临才一拜于墓次旅肴酒以致奠跽陈词而略意后时而来心则有愧
　　祭外祖母倪氏文
　　恭闻令德发闻自初归我外祖兰芬蔼如外氏族大母仪是朂静专柔闲不戒而肃曷彰厥善是生叔舅起家白屋士林之秀帝欲用之召从百里安舆迎侍象服炜炜孝养方隆命也不吊讣音自南痛靡有极追念深爱诲言具存岁时间见视犹巳孙中山遄归一拜堂上曾未阅岁遽哭遗像呜呼哀哉人亦有言五福罕备亦旣备矣则又兼贵况复有子诸孙满前相其令终尚何憾焉唯是慈训永隔千古奠以致哀泪堕如雨
　　祭丁明仲文
　　呜呼明仲蔼兹令德何辜于天而夺之亟夫好名者争尺寸之进而趋利者竞锥刀之直孰如明仲有官不仕欣然自适日散千金了无难色此其髙情逸韵视夫世俗之规规何啻十百而千亿也方且左琴右书枕流潄石舒幽思而啸咏对清樽以朝夕友先贤于三径五栁之间与之合堂而共席若其考古论今旁搜逺摭或深入佛海或直造圣域以至医经神巧之功地理隂阳之赜呉陆画手钟王笔迹莫不极精而研思毫分而缕析呜呼明仲旣贤而又多能胡为不寿一病至此极也虽然人生如梦百年瞬息达人大观何得何失惟典型之徂尽后来无所矜式念此风俗使我心恻矧予葭莩之亲契好笃于畴昔航一水以相过每论心而莫逆嗟桑榆之暮景期林壑以逺迹诵招隐而振衣指迷途以先迪将驾言而从之忽千古之永隔呜呼哀哉日月如驶及此窀穸懐话言其如在邈髙风以寥阒跽陈词而奠诀挥老泪之横臆
　　祭张彦度文
　　同姓所先友义相朂惟公于我爱均骨月初公南来岁在乙酉客中见我倾葢如旧卜居吾邑契好日亲趋舎利害有懐必陈为饥所驱宦游契濶缱绻不忘书无虚月佐幕两州鸣琴三县至辄有声铦锋稍见众惊且喜抱能将施公曰休矣善刀藏之奉祠归来我方屏处白首对谈过相劳苦曰惟此身来日无多一笑相乐吾其敢疎别去未几话言犹在命也不淑忽焉弃背呜呼哀哉公兄宝文我之先友国士期我亲爱笃厚斯人旣没典型在公不憖遗一吾谁与从岂无交游莫如公久四十五年梦觉何有聊陈薄奠送公西山追懐曩昔泪下重泉
　　祭胡氏硕人文
　　人之家法实由中馈允矣令德流芳必异仰惟硕人生有殊质归我舅氏见谓良匹承上抚下以身周旋达于宗党靡有间言妇顺母仪既克兼备凡厥家事不严而治舅方从宦进防上知曰惟在公遑恤我私匪其弗恤阃职有付处不失宜吾复何预暨登法从内助益勤汤沐疏封丝纶载新一时光宠有晔其盛岂无所本惟德之令谓宜百年永膺福祉胡为一病遽至不起呜呼哀哉昔我外祖有子三人伯仲蚤世叔也独存天既相之俾克显大曷又抑之而夺其配我为其甥劬劳念母时过外家庶慰孤苦骨月同体舅惟我亲硕人遇我亲爱惟均亲之爱之义则有朂如已子弟恩久弥笃去冬之别言犹在耳方卜再见遂隔生死讣音初闻哀极号恸何哀之极母党为重瞻彼下泉归窆有期永懐懿范胡宁忍违恭陈薄奠侑以楚些情见乎辞声泪俱堕
　　祭陈美成文
　　粤惟陈氏世有令德如公父祖我幸及识先德往矣典型在公方严厚重有祖遗风尚其家学博文约礼笃志不倦惟公是似再世济美亦旣兼之以戒以守厥誉四驰誉之云何曰诚长者修身齐家饰以儒雅顾我衰迟里闾相属佩服典常兰芬蕙馥乃以女孙为其子妇冀聨姻好相亲以久孰云一病遂至此极堂堂若人何去之亟逾五望六寿则不充族半青紫时独不逢皇天畀付不充有命有德有义不逢何病余庆流衍在其后昆身虽永巳不亡者存词以写哀一别千古尚想平生泪堕如雨
　　祭甥丁伯升文
　　呜呼吾甥气貎堂堂何赋分之多蹇而受命之不长未孩而孤既孤而病或者以为不祥惟吾令妹独有是子不幸而又嫠居曰吾尚何为乃切自慕于共姜我先大人与先夫人日夜念之欲夺其志以嫁而妹以甥之故指天自誓凛然有甚于秋霜观夫守义若是则其所托于襁褓者厚矣譬犹草木之芳固将封之植之擢危根而孤秀期拱把于千章以吾甥出于积德之后且夙承其母训又有伯父叔父教以义方吾故谓甥异日必能自立而袭其余庆浩乎其未可量也岂知事有大谬年未弱冠而天夺其母零丁一身葢仅存而若亡有妇甚贤亦相继而下世痛犹未巳又哭其长子之丧夫忧患百罹至此极矣尝试推否泰之消长尚庶几其享后福而寿康奚惨罚之太甚婴此防恙而祸变卒骇于非常呜呼哀哉甥舅恩义如何可防独舍我以先去其孰知余心之惶惶而况平生志愿命有所制百不一偿我是用追悼反复为出涕而淋浪虽然有形同归于幻灭一死何足以悲伤顾或修而或短等炊梦于黄梁聊摅词以寓意荐余哀于一觞千古永诀归安于藏
　　祭舅李侍郎文
　　惟公与我亲则为舅道义之交实同朋友或出或处一话一言未尝不竭诚尽心以相佐佑如何天夺之亟一病遂至于不救呜呼哀哉公生我后十有三年我之知公葢自其防有若梗楠豫章擢于乔林虽拱把之防巳见其蔚然而孤秀及其长也读书考古夜以继昼议论英发智略辐辏则又若骐骥骅骝一日千里骎骎乎得夷途而驰骤故尝自谓材髙者必能高举器大者斯可大受于是发防决科蜚英腾茂当圣主收人材致太平之时能自拔于流辈蹑羣英而并簉内而法从之严外而大郡之守独以望实得之易若取诸懐袖且天之生公旣畀以能名又宠以禄厚是将全其所享而终以期颐之寿不谓令德壮猷方植而仆痛功名之雅志曾万分之未就呜呼哀哉公之材气刚明谅直葢天性之自然无所矫揉以是而游于世故能任诚无欺狥义不茍虽遇事繁剧而蟠根错节交乎前必使之毫分缕析情穷理究如庖丁之解牛迎刃砉然顾何劳于击剖此固公之所长而人亦以是称公同一辞于万口初公罢官而归以病来告亟往见之犹能为我强起握手道旧颇怪其二年之别白髪苍顔气清容绉方咨嗟而叹惜公忽笑曰子言何陋人生固有一死孰先孰后譬犹客寓时至则行何畏之有以是见公胷中所存死不足以动之而况世间得失利害其又奚疚追懐曩昔每闻击节慷慨之谈必有以发吾覆今我老矣事乃大缪生存之念既絶同心之盟莫副命也不淑安所归咎情惝恍而愁思泪淋浪而噎呕聊陈薄奠词以为侑谅灵魂之未逺冀万一于三嗅
　　祭叔排岸文
　　昔我先君唯叔同气兄友弟恭华鄂韡韡于时燕私某每侍旁一话一言敬佩典常先君既没嗟我何怙仪型所瞻独有叔父恩义再朂慰此孝思如何不吊叔又弃遗呜呼哀哉堂堂吾叔得官岁晩材不及施有言莫践浮沈里社夏屋渠渠既富且乐宦达谁如谓宜百年享有全福七十非夭唯曰不足人曰不足叔也何憾有子若孙卜安于坎如某蹇薄老去畴依杖屦未逺举目烟霏陈词奠诀以写哀慕词奠究哀泪堕如雨
　　祭弟彦饰文
　　昔我先祖颀然五孙皆以世业种学绩文季孟之间君勇且仁屡战词场誓将防勲事既大谬弃如飞云浮沈里闾坐阅纷纭被褐懐玉匪琢而珍昻昻令姿野鹤鸡羣气有拂膺怒髪冲巾心岂芥蔕即之也温是谓坦率一笑一嚬曾莫矫揉任吾天真自其少小我固知君允矣直谅古之德人宜寿百岁率俾风淳云何不淑奄忽沈沦嗟我老矣来归乡枌交流零落其谁与亲赖有诸弟异戸同门花月风烟欣然一尊情久弥笃谓当终身君遽舍我悲哉良辰寿虽未极甲子越旬生虽不达子孙诜诜数则有尽不忘者存亦可无憾安于丘坟唯是老懐痛兹天伦想念畴昔凄怆蒿焄酒肴如生冀来清魂呜呼彦饰闻乎不闻
　　祭弟彦深文
　　嗟余生之多艰举一世而少徒矧投老于穷巷交游散而益疎独三弟之邻墙分戚休而与俱每论心而莫逆抚芳辰以自娱粤巳夘之徂夏鴈序折而稍孤念过从之鲜欢犹二季之相扶曷沈痛之未定君又弃余于半途怆余年之无依吁苍天其何辜呜呼哀哉才疎而通莫之或摅心和而平退然守愚不知者谓君藏蓄之深而独善知之者未尝不叹其优防卒岁得保身之令图顷一病之沈绵气朘消而莫苏冀药石之可恃竟奄忽而云徂纷华蕚之凋悴复谁怜于朽株老懐凄其感伤泣涕泪而盈裾设豆觞之菲奠视生平而不殊幸清魂之一歆归即安于山隅
　　祭谈彦才文
　　嗟我有生逾八十年亲戚故旧壮岁满前水逝舟移去者纷然独吾彦才相视华颠暇时过从一尊留连话旧论心情久益坚曷又厌余弃之而先念兹惸惸有懐孰宣呜呼彦才和易周旋喜愠如一举乡推贤平生康强五福几全晩见其子服荣官聨天报善人可无憾焉唯后死者无徒自怜去年之冬防疾巳纒扶杖过我谆谆话言犹冀后防约期禁烟岂谓永诀遽营新阡我老艰出空望堂筵一奠寓哀泪下迸泉
　　谒文宣王庙文
　　某去圣巳逺学道不工叨恩窃禄领兹狱事大惧不能任职然尝闻诸夫子听讼犹人必使无讼某虽不敏请事斯语尚其降鉴有以相之
　　谒诸庙文
　　某叨被误恩当一路按举之职自视薄陋畴克以济惟神宅灵此邦功德显茂尚其隂相庶免大戾即事之三日敢用虔告















　　华阳集巻三十一
　　钦定四库全书
　　华阳集巻三十二　　　　　宋　张纲　撰杂文
　　祭皇考文
　　父兮生我恩同于天孝养永违攀号不逮日月如驶奄经寒食顾瞻坟土宿草方春追慕慈顔独闭幽壤匍匐叩地肝心溃裂念此孤藐无父何怙天命不吊敢谁怨尤呜呼哀哉酒殽芳馨恭致薄奠防甘之奉不异平生庶格灵魂鉴此哀恳
　　祭皇妣文
