<!-- { "loadSidebar": true } -->
　　节慎库题名记
　　节慎库今之制造局隶冬官外司特设虞衡郎中掌之汉刘向典尚方铸作顔师古曰尚方主巧作金银之所如唐之中尚署是也监督三人职加员外郎一等如宋之文思院提辖监官是也胥史四人作官二十人分银铁绣革为四作作匠各二百人习其艺业分曹立队卯入酉出无旷日废时钑镀者炸涤者攒焊者窝钮者化土者碾玉者剔凿者锉者砑者画者刺者染者弹花者扐皮者纷纷借借搰搰粥粥砰彭鞺鞳之声不絶于耳官坐听事堂匠奔承堂下令禁无哗肃若戎伍库内鳞集四方之物燕之角郑之刀荆之鲁之削宋之斤妢箶之笴吴粤之金锡靡不具弓矢旌旗劒防矛楯弓服矢房甲胄之属盂簦巵匜刀砺燧玦捍管遰之器燕飨宫室军旅祭祀之用率取之库嵗以为常金钱禄米支于户部报销于工部察覈不严则多侵渔之弊物不坚致完好则谴责随之
　　天子诏虞衡郎中位冬曹长爵以大夫明赏罚董般倕事其勿敢怠节慎库之重如此康熙己未正月余填此阙逾明年庚申六月出为江南提学佥事将行官吏匠作合数百人帕首鞾袴担蒸羊挏酒蒲伏祖余于青门道左一吏濡笔而前曰请留文辞为题名碑记遂书之节慎库之有题名自余始
　　宝泉局记
　　凡棘币泉货布刀皆钱也攻金之工六筑冶鳬防叚桃钱其桃氏矣六分其铜而铅居一杂以锡其色青矣和以铁其色黕矣凡炉一匠十之故一器而工聚焉者钱为多扄其肆以稽惰也茨其垣以防窃也察其菑以取良也罂而火之则煆矣沙而模之则轮矣模之扇三如防然脱面脱地以眡象汁之沸盈如斞然上翻下转而成枝胶之然后锊之锊之然后輮之輮之然后邸之方圆以定位表里以判形钳之以槛刀荡之以砂石拽之以木梃则钱完矣一匠可嵗得一軕帑之母可嵗纳子七镒不齵而光可翼而飞其贯如栉斯良工矣不甐于凿不防其围不阏其耀斯善铸矣古之钱或半两或榆荚或八铢或四铢唯汉之五铢得其中或赤仄或鹅眼或荇叶或缥綖或重轮或重棱唯唐之开元寳得其中今之钱制可行也寳泉局以曹郎掌之亦犹昔之三司度支判官也余以户部右侍郎稹理其职凡百二十日故为之记
　　龙行寺鬼门石记
　　郑圃河南岸有龙行寺相传明武宗曽微行过此遂名寺僧掘地得石髙二尺六寸横二尺五分中为门髙一尺横七寸五分门左右二鬼形俗呼为鬼门上防金轮皇帝供奉六字凡南北帆经其地者舣舟祷于佛求过鬼门降福解厄裸体伏地蛇行以入尻动脊摇间有丰硕之躯为隘窦所困死于俄顷者亦愚矣哉昔武氏废中宗为庐陵王改元光宅旗帜皆从金色加号慈氏越古金轮皇帝又号天册金轮大圣皇帝此一石也岂即曌所遗以有于今日欤夫曌以女子攘窃神器任用酷吏屠戮宗支流毒士大夫其祸唐甚惨何乃复遗此石以释氏之教惑众乱俗为也唐都闗中去清河地二千余里既曰供奉自应在感业白马诸寺中郑圃乌得而有之或亦作俑者设诡异之观习荒谬之説其弊遂至于戕愚夫愚妇之性命尤仁人君子所痛恨也鬼门片石几同于周兴来俊臣之大瓮矣司马迁班固皆作髙后纪吕氏虽非簒汉而盗执国政为害最烈唐之旧史因之列武后之本纪载其行事而不没其实亦深有合于春秋之防乎武之恶更甚于吕明知鬼之不宥佞佛以崇奉此石使狄仁杰见之蚤与淫祠同焚当不至贻后世之患矣嗟乎妇有长舌维厉之阶释氏之教锢溺人心甘心断臂脔身而不知悔二者岂不重可叹哉
　　谢四溟故宅记
　　诗人谢茂秦清渊人家香巷余于癸酉秋偶一至其地访流风陈迹无复存者里人指城西门外为四溟故宅亟往寻之见河柳斜阳板桥野水而已考茂秦生平逰迹徧天下久客燕赵梁宋间曽有过清渊旧居诗飘零三十载下马问比邻之句似其风雨数椽在当时已莫可诘矧沧桑兵燹又歴二百年之久乎里人所指或亦失其实矣茂秦年十六作乐府商调遂以诗歌播令名且以义侠闻入邺下赵王幕甚賔礼之已而挟诗巻逰长安是时李于鳞王元美结社执牛耳诸人首推茂秦迨后颇相龃龉于鳞遗书絶交排挤者日众削其名于七子五子之列非公论也茂秦诗名亦不少损其脱黎阳卢次楩之难也海内人士儗之祢衡李白皆髙其行谊赵王雅爱茂秦竹枝词命所幸琵琶妓贾扣度新声歌之旋以扣归茂秦遗事借甚人口夫茂秦一布衣耳为诗人侠士风流文采掉鞅一时后世读其诗者尚留连想慕其为人当日王李辈讲声调立词场实自四溟发之贸贸然铄金销骨胡为也嗟乎茂秦已往二百年矣余过其里墟低回无限吊香巷故宅于西风衰草之间杜子美所以致叹于罗含庾信也又清渊人与茂秦同时者孝亷方元焕字两江以行草擅名亦能诗王元美斥以为疎野粗放备诸恶道以余观之要其才致翩翩亦四溟之亚欤
　　逰太室记
　　嵩山神祠在黄盖峰下登封县东八里祠门三重古柏几二百株三门之内四岳神祠分列左右东有降神殿绘生甫及申像于壁剥落已半西为御香亭歴代已来封禅记功德地也谒岳神殿祀事毕下西阶古柏鳞次桀石丛峙石上徧刋祝厘辞祠官姓氏周览移晷回登天中阁少憩理防至山麓卬眎一峰入云石色青绀如画岚流雾垂上合下疎是为万嵗峰其麓为入山所必径也篮舆行十里至中峰昔人云嵩山如卧眠龙而癯望之浑成秀拔若不知有嵚﨑参差之势者及陟中峰之巅羣峰争出若攅图之托霄上烟云吞吐日月蔽亏林木蓊郁鸟兽逰鸣隂晴变态二十四峰环列于中峰左右上下不可名状如谢綘所称玉女捣衣石但略括一二矣东五里许为卢岩岩有卢鸿一宅今为寺两山忽张匹练下垂微飚吹之则左右动奔涧荡壑众山皆响为嵩山佳处昔鸿一隠此作十志以自豪抱微尚鸣髙蹈已耳而来逰者莫不凭襟怡情因以思慕于其人矣东有白鹤观背负三峰大小熊山屏其前为崈髙之奥宅三峰多石室逺眺一室豁达洞开与他室异或即谟觞室也南七里径崇福宫投龙洞力疲思返余以半人疾未及跻嵩之絶顶也然眺洛河瞻伊阙顾以歴歴目中矣桑钦水经曰昆仑之墟去嵩髙五万里地之中也嵩山絶顶直上可接吾欲御风而行探昆仑之墟矣又三里抵嵩阳观有柏二株大可十人围闻在汉已为钜木殆殷周时物柏之竒若雏松之新緑香泽凝肥翠滴人衣坐其下如张帷羃谡谡风鸣如闻丝竹声旁有石幢上勒唐宋人题名有似杂采帖也嵩阳观碑屭赑丰硕在观门之西徐浩八分书遒古可爱客邀饮至藏书楼下日将昳遂登车以归诘旦东行路出箕山左沿防水下流复探石淙之胜磥砢﨑岖负险相望百二十里过禹州达襄城境康熙丙子二月丙辰记
　　逰桐柏山记
　　桐柏山在唐县平氏南由宛西行土阜起伏野濶烟疎渡河过唐县抵平氏境唐县古曰淮州扼蔡之吭而枕邓之背盖古之战地唐李愬雪夜陈迹不可复覩矣出平氏三十里漫衍无陵谷又五里入土冈口杂树交防水石冲交于中歴落升眺移情再三里许上带崇崖下临絶壑云垂烟接泉声不断虽舆担夫顾而忘疲矣再十里至桐柏山山有二髙峰东曰胎簪西曰大复桐柏其总名也逺望之峻崿百重云冒山顶前后只如一山及舁以入登大复之巅谓已逾千仞东瞩胎簪双峦齐秀其峻崠又倍过之峰上有数百石囷贯以石梁故曰胎簪也岩下巨石员削如臼一水出焉澄脉下滴清乳泠泠潜行地中依井发源是为淮水大禹导淮此其迹也淮井有神禹庙废基犹存井东北一河沫如跳珠激石成溜三泉竒发自此水随山转而有瀺灂淼漫之势矣山南曰逖谷昔晋车骑将军祖逖自陈留避地于此故宅在焉是时仲春地幽谷暖桃李纷开红白相间行四十里羊肠蟠十余回花落车巾香沾马足有小禽翠羽羣飞异于恒鸟其鸣湿湿入耳清越复变为舂激之音谓之捣药鸟又三里至天木山三面积石中窦微凹长津淰淰而下上有禅悦寺长庑回阁徧驾林阿午磬曦钟声送林杪门旁置大皷客至伐以千椎寺有三五佛子清坐疏班锡鉢间设所为禅悦也山之麓散泉奔滙积以成渊防岸鄣天灌木千章余披襟其下因之逸思倦想炎夏火流于此提琴命酒取畅山情行李所迳徒増感慨山多良药固活女疎铜芸紫苑之族土人不知采读神农本草者能捋而有之土人唯采菌以资生故地瘠而民不贫春夏伐槁木横陈于地雨余则菌生晴暄以箔炙之则菌肥法与焙茶无异也十里至琵琶山髙秀挺出孤不连陵山顶有大井香冷味殊无人浚渫而水遇冬溢春夏则眢岩腹一石洞洞口甚狭土人相传洞藏汉时故乐器静夜聆之有拨凤尾檀槽声山因得名又十五里至石门山一名天门石排窦成状若户牖云起则上合下开云退则上开下合从地下仰视天门如从穴中窥天矣天门小东接天封山山多苍松古杉鸦从天门飞来呼侣投林鸦黒霞红与山光相映竒为佳观余已造其巅旁出一峰又复千寻壁立虽猿鸟莫陟土人云上有道士被发饵术独坐翻金经不记嵗年余思偕鹿皮公登之昔人云鹿皮公能作转轮造县阁意思横生如猨饮状或可升此峰也午抵桐栢县盥沐毕谒神告祭淮渎庙在县东一里制如栢梁温室华宇修整檐前四柱采八风之黒石以火齐饰之神严轩冕之容左列玉磬右陈轮初庙甚广屡罹于火故今制略狭以水尅火五行所弗验也庙有汉栢六汉碑一延熹六年立剥落欲尽石门神二文既竒古书絶工惜存其半又铁狮二盖唐物也它多宋元碑不可卒读唐以前如薛道衡祭淮文碑金销石泐矣祀礼既成归宿舘舍援笔为桐栢山记康熙三十五年二月乙卯书
　　逰少林寺记
　　丙子二月癸丑渡黄河达盟津境西南十五里陟北邙山山童无林木峻坂上下土衍石连二十里为北邙之尾蜿蜒势断陇分谿平洛河如线萦带东注乃汝邓之通津矣南径偃师县过唐庐陵王墓石表犹存逺瞩防防山势争髙歩径裁疏石道参差是唐髙宗幸少林寺所凿缑氏吹笙祠与轘辕闗相望行八里至少林寺寺少室之北垂也少室有五乳峰飞乳五道云与之平委折五回方可登蹑俛眎羣山积若蚁蛭寺在其麓元魏孝文为西域僧陀跋建也入寺层阶而上憩后讲堂又移坐甘露台立雪亭一老僧牵拂相招四周檐际观秦松六祖手植栢柯叶贞萋蔽亏曦景左右碑以百数汉以前者率漫漶不可读自晋迄唐完毁半焉一碑刋唐太宗为秦王时讨王世充赐寺僧御劄盖当时僧之立武功者十三人惟昙宗授大将军其余不欲官赐紫罗袈裟各一袭此可补唐书之阙矣寺门南向面山为少室之背层崖刺天横若列屏崖下林茂泉清风烟披薄取畅山情依回忘返三十六峰多在山之阳李渤隠庐存焉往逰者必岩栖之士随樵唱扪茑葛以入非然空羡升猱莫侣飞鸟矣寺前有水导源鉢盂峰下过少溪桥东流详载顾少连厨库记行二十里径石堂山紫云洞为邢和璞读书处又十里崿溜相承泉响不断白云流于邃谷之下红霞冒于丛柯之上纵目遐瞩思不周赏晚抵登封县宿
　　司空园记
