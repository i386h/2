<!-- { "loadSidebar": true } -->
　　门掩虚堂隂窈窈风摇枯竹冷萧萧丘墟余意谁相问丰沛英魂我欲招野老无知惟卜嵗神巫何事苦吹箫人归里社黄云暮只有哀蝉伴寂寥
　　题南寺王髯题名处
　　日华长在红尘外春色全归緑树中花发鸟啼常走马故人不见酒樽空
　　和答任仲微赠别
　　任君洒墨即成诗万物生愁困品题清似钓船闻夜雨壮如军垒动秋鼙寒花篱脚飘金钿新月天涯挂玉箆更欲少留观落笔湏判一饮醉如泥
　　和仲谋夜中有感
　　纸窗惊吹玉蹀躞竹砌碎撼金琅珰兰釭有泪风飘地遥夜无人月上廊愁思起如独绪茧归梦不到合懽牀少年多事意易乱诗律坎坎同寒螀
　　睡起二首【时蒲城佚盗郡以校见督】
　　帘幕隂隂不见人日斜窗影弄游尘风和睡起鸟声乐天地无私花柳春
　　古来志士愿不辱少在朝廷多在山寄食生涯无定止此心长到白云间
　　书睢阳事后
　　莫道睢阳覆我师再兴唐祚匪公谁流离颠沛义不辱去就死生心自知政使贺兰非长者岂妨南八是男儿乾坤震荡风尘晦愁絶宗臣陷贼诗【一作时】
　　漫书呈仲谋
　　漫来从宦着青衫秣马何尝解辔衔眼见人情如格五心知外物等朝三经时道上冲风雨几日樽前得笑谈赖有同僚慰羇旅不然吾巳过江南
　　登南禅寺怀裴仲谋
　　茅亭风入葛衣轻坐见山河表里清归燕略无三月事残蝉犹占一枝鸣天髙秋树叶公邑日暮碧云樊相城别后寄诗能慰我似逃空谷听人声
　　次韵答任仲微
　　邂逅相逢讲世盟诸任尊行各才名交情吾子如棠棣酒椀今秋对菊英髙论生风摇麈尾新诗掷地作金声文章学问嗟予晚深信前贤畏后生
　　夏日梦伯兄寄江南
　　故园相见略雍容睡起南窗日射红【一作相携犹聴隔溪舂睡起开书见手封】诗酒一年谈笑隔江山千里梦魂通河天月晕鱼分子槲叶风微鹿养茸几度白砂青影里审聴嘶马自搘筇【一作白发倚门愁絶处可堪衣断去时缝】
　　同孙不愚过昆阳
　　田园恰恰值春忙驱马悠悠昆水阳古庙藤萝穿户牖断碑风雨碎文章真人寂寞神为社坚垒委蛇女采桑拂帽村帘夸酒好为君聊解一瓢尝【今昆阳有水俗号灰河图经乃以为坏河予考之皆不然正在昆阳城南恐是昆水地里志言昆水出南傥是乎】
　　寄顿二主簿时在县界首部夫凿石塘河
　　杨柳青青春向分遥知河曲万夫屯侵星部曲随金鼓带月旌旗宿渚亹畚锸如云声汹汹风埃成雾气昏昏巳令访问津头路行约青帘共一樽
　　次韵答蒲元礼病起
　　暖律温风何处饶莫言先上緑杨条梢头红糁杏花发瓮面浮蛆酒齐销吏事困人如缚虎君诗入手似闻韶直须扶病营春事老味难将少壮调
　　春祀分得叶公庙双鳬观
　　春将祠事出门扉宫殿参差缭翠微清晓风烟迷部曲小蹊桃杏挂冠衣叶公在昔真龙去王令何时白鹤归糟魄相传漫青史独怀千古对容徽
　　戏招饮客解酲
　　破卯扶头把一杯灯前风味唤仍回髙阳社里如相访不用闲携恶客来【不饮者为恶客见元次山集】
　　送陈氏女弟至石塘河
　　富贵常多覆族忧贱贫骨肉不相收独乘舟去值花雨寄得书来应麦秋行李淮山三四驿风波春水一双鸥漫言离别愁难遣今日真成始欲愁
　　【阙】　顿二主簿不置酒
　　【阙】　　　　欵曲【一作四海声名习主簿】歌倾家酿勿徘徊【一作相逢阙】　　　千中半夜分去一嵗无多春蹔来落日园林
　　【阙】　　　　桃李聴传杯红踈绿暗明朝是公事相过【阙】
　　孙不愚引开元故事请为移春槛因而赠荅
　　南陌东城处处春不须移槛损天真鬓毛欲白休辞饮风雨无端只误人鸟语提壶元自好酒狂惊俗未应嗔稍寻緑树为诗社更籍残红作醉茵
　　陈说道约日送菜把
　　南山畴昔从诸父雨甲烟苗手自鉏三径就荒归计拙溷烦僚友送园蔬
　　答和孔常父见寄
　　孔氏文章冠古今君家兄弟况南金为官落魄人谁问从骑雍容独见寻旅馆别时无宿酒邮筒开处得新吟黄山依旧寒相对岂有愁思附七林【傅子集古今事号七林来诗云黄公山下官悰冷应有新呤续七哀】
　　次韵伯氏谢安石塘莲花酒
　　花蘂芙蕖拍酒醇浮蛆相乱菊英新寒光欲涨红螺靣烂醉从歌白鹭巾行乐衔杯常有意过门问字久无人王孙欲遣双壶到如入醉乡三月春
　　题双鳬观
　　飘萧阅世等虚舟【一作人世若虚舟】叹息眼前无此流满地悲风盘翠竹半丛寒日破红榴青山空在衣冠古【一作不逐市朝改】白鹤不归【一作归来】宫殿秋王令平生樽酒地千年万嵗想来游
　　从陈季张求竹竿引水入厨
　　井边分水过寒防斩竹南溪仗友生来酿百壶春酒味怒流三峡夜泉声能令官舍庖厨洁未减君家风月清挥斧直须轻放手却愁食实鳯皇惊
　　呈王明复陈季张
　　倦客西来厌马鞍为予休辔小长安陈遵投辖情何厚王粲登楼兴未防雪压羣山晴后白月临千里夜深寒少留待我同归去洛下林中斫钓竿
　　晓从任大夫祖行过石桥寄粹甫
　　令尹鸣驺过石桥想君寒梦正飘摇追思转觉年来剧乱似春风柳万条
　　饮南禅梅下戏题
　　新春江上使星回不为离人寄早梅爱惜幽香意如此一樽岂是等闲来
　　次韵邵之才将流民过悬帛岭均田
　　独贤从是出荒城下马携筇上石层幽洞寻花疑阮肇断崖长啸想孙登欲超浮世挂冠绂未决重云抚剑棱经雨晓烟寒索寞顺风樵叟震碐砯山形春到添髙秀瀑溜氷消转沸腾行有流移携襁褓坐看憔悴拾薪蒸素餐每愧斯民病改作常为法吏绳官小责轻须自慰得逢佳处几人曽
　　陈季张有蜀芙蓉长饮客至开辄剪去作诗戏之
　　剪花莫学韩【阙】令投辖惟闻陈孟公客兴不孤春竹叶年华全属拒霜丛子蹙迫三秋尽青女摧残一夜空着意留连好风景非君谁作主人翁
　　再赠陈季张拒霜花二首
　　皷盆庄叟赋情浓天遣霜华慰此公想见尚能迷蝶梦移栽闻说自蚕丛酒倾玉醆垂连尽鲙簇金盘下筯空秉烛栏边连夜饮全胜折与卖花翁
　　倒着接篱吾素风当时酩酊似山公且看小槛新花蕋休泥他家晚菊丛顾笑千金延客醉解酲五斗为君空欢娯尽属少年事白发欺人作老翁
　　送杜子卿归西淮
　　雪意涔涔满面风杜郎马上若征鸿樽前谈笑我方惜天外淮山谁与同行望村帘沽白蚁醉吟诗句入丹枫一时真赏无人共尚忆江南把钓翁
　　雪中连日行役戏书简同僚
　　简书催出似驱鸡闻道饥寒满屋啼炙背宵眠榾柮火嚼冰晨饭萨波虀风如利劒穿狐腋雪似流沙饮马蹄官小责轻聊自慰犹胜擐甲去征西
　　离汝寄张子
　　草枯木落晚凄凄目断黄尘聴马嘶想子重行分首处荒凉巢父井亭西
　　次韵元礼春怀十首
　　渐老春心不可言亦如琴意在无弦新花准拟千埸醉美酒经营一百船
　　春心分付酒杯销勿为浮云妄动摇试覔金张池馆问几人能挿侍中貂
　　故园春色常年早红紫知他破几苞压帽花枝如可折折花手版直须抛
　　久无长者回车辙仲蔚门墙映野蒿稍觉春衣生虮虱南窗晴日照爬搔
　　春来问字有谁过颇觉闲销日月多醉里乾坤知清圣贫中风物似诗魔
　　春风也似江南早梅与辛夷鬭着花自是无言桃李晚莫嗔榆柳更萌芽【来诗有春晚之叹】
　　穿花蹴踏千秋索挑菜嬉游二月晴已被风光催我老懒随儿辈绕春城
　　老杜当年鬓发华尚言春到酒须赊不堪诗思相料理恼乱街头卖酒家
　　冉冉光隂花柳红飘紫落便蔫黄都无畔岸随风去却是游丝意思长
　　闻道隣家有酒缾三更不卧叩柴扃我身便是鸱夷榼肯学离骚要独醒
　　再和元礼春怀十首【并序】
　　元礼蒲君成都之佳少年风调清越好狎使酒顷尝下三峡窥九嶷探禹穴观涛江故其诗清壮崛奇一挥毫数千字澡雪尘翳动摇人心然钱塘江东一都防风烟花月不知其几坊几曲变否【一作态】恍惚使少年心醉而忘反元礼葢入其乡啗其炙者也今已折节自苦恂恂退避从容学问文章然时时酒后耳热稍出其故态而又激于声诗夫不塞不流不止不行此物之情也故极道狭邪游冶之乐江湖契阔之愁至萧然疲役不可支持乃反之以正云
　　囘肠无奈别愁煎待得鸾胶续断最忆钱塘风物苦西湖月落采菱船
　　呉中风物最娇娆百里春风酒斾摇往往贵人留骑从少年丛里贯金貂
　　行云行雨迷三峡归凤求皇振九苞【凤尾也】月白花红倾酒满不将春色等闲抛
　　红紫欲踈啼百劳洞宫春色醉蟠桃虚窗酒病扶头起强取金钗痒处搔
　　抹【莫八切】裙彩凤盘宫锦插鬓真珠络贝多酒恶花愁梦多魇灵砂犀角费频魔【一作磨】
　　玉壶躭躭【音担】浸晴霞庭有三春接续花准拟只无难白发金炉谁为煑金芽
　　雨余花色倍鲜明最是春深多晩晴美酒壮人如敌国千金一笑买倾城
　　风光琰琰动春华回首烟波万里赊山似翠屏西子国溪如罨画越王家
　　双盘锦带丁香结窄袖春衫甘草黄旧赠恐能开宝匣新年时梦残糚
　　滞梦停愁乱性灵安眠灭念闭幽扃体中忽觉有佳处读易一篇如酒醒
　　次韵奉和仲谟夜话唐史
　　贞观规摹诚逺大开元宗社半存亡才闻冠盖游西蜀又见干戈暗洛阳哲妇乗时倾嫡后大阍当国定储皇伤心不忍前朝事愿作元龟献未央
　　书舞阳西寺旧题处【并解序】
　　已酉二月按鬬死者于舞阳授馆在县西浮图食罢解衣磅礴壁间得往嵗书思拂尘落笔之时观者左右便似数百年事信今梦中强记昔梦耳新物代故物如十指相为倚伏抵掌而谈缩手入袖遂成前尘造形乃悟巳非其防矢贯其首方且睨引弓者谁故古人尝眇万物以为言以为枢始得其环中以应无穷嗟乎浩浩七年其间兴废成壊所更多矣自其究竟言之谁废谁兴谁成谁壊非见无我非我无见故曰无所见见去言以观吾言后当有知言者
　　万事纷纷日日新当时题壁是前身寺僧物色来相访我似昔人非昔人
　　饮李氏园三首
　　小摘来禽兴未厌蔬畦经雨緑纎纎坐分紫石蒲萄下不怕龙须罥帽檐
　　日暮凉风特特来醉呼红烛更传杯歌防兴尽须归去不用繁蝉抵死催
　　手挼红杏醉繁香回首春前梦一便与经营百船酒再来应是菊花黄
　　宿黄山
　　平时游此每雍容掩袂今来对晚风白首同归人不见黄山依旧月明中
　　题季张竹林村
　　百亩清隂十万竿一溪流水四围山太平无用经纶者乞与闲身向此闲
　　次韵荅邵之才
　　文章真向古人踈聊有孤怀与世殊陋质不堪华衮赠可能薏苡似明珠
　　呈李卿
　　歌舞如云四散飞东园篮轝醉归时细看春色低红烛仰折花枝坠接篱仙李回风转长袖野桃侵雨浸燕脂夜长昼短知行乐不负君家乐府诗
　　六月闵雨
　　汤帝咨嗟惩六事汉庭灾异劾三公圣朝罪巳恩寛大时雨愆期旱蕴隆东海得无寃死妇南阳疑有卧云龙传闻巳减太官膳肉食诸君合奏功
　　既作闵雨诗是夕遂澍雨夜中喜不能寐起作喜雨诗
　　南风吹雨下田塍田父伸眉愿力耕麰麦明年应解好帘栊今夜不胜清直须洗尽焦枯意不厌屡闻飘洒声黄巻腐儒何所用惟将歌咏报升平
　　公益尝茶
