<!-- { "loadSidebar": true } -->
　　夫善接人者，导焉而已，无所逆之。故公孟季子衣绣而见，墨子弗攻；中山子牟心在魏（关）〔阙〕，而詹子不距。因其所以来，用其所以至，循而泰之，使自居之，发而开之，使自舒之。且庄周之书何足道哉！犹未闻夫太始之论，玄古之微言乎！直能不害于物而形以生，物无所毁而神以清，形神在我而道德成，忠信不离而上下平。兹容今谈而同古，齐说而意殊，是心能守其本，而口发不相须也。」 

　　于是二三子者，风摇波荡，相视脉，乱次而退，踼跌失。随而望之，耳后颇亦以是，知其无实丧气而惭愧于衰僻也。○《本集》。又略见《艺文类聚》三十七。 


阮籍集

卷四

乐论


　　刘子问曰：「孔子云：『安上治民，莫善于礼；移风易俗，莫善于乐。』夫礼者，男女之所以别，父子之所以成，君臣之所以立，百姓之所以平也；为政之具靡先于此，故安上治民莫善于礼也。夫金、石、丝、竹－钟鼓管弦之音，干、戚、羽、旄－进退俯仰之容，有之何益于政，无之政何损于化，而曰移风易俗莫善于乐乎？」 

　　阮先生曰：「善哉！子之问也。昔者孔子着其都乎，且未举其略也。今将为子论其凡，而子自备详焉。」 

　　「夫乐者，天地之体，万物之性也。合其体，得其性，则和；离其体，失其性，则乖。昔者圣人之作乐也，将以顺天地之性，体万物之生也，故定天地八方之音，以迎阴阳八风之声，均黄钟中和之律，开群生万物之情气，故律吕协则阴阳和，音声适而万物类，男女不易其所，君臣不犯其位，四海同其观，九州一其节，奏之圜丘而天神下降，奏之方岳而地祇上应；天地合其德则万物合其生，刑赏不用而民自安矣。」 

　　「乾坤易简，故雅乐不烦；道德平淡，故无声无味。不烦则阴阳自通，无味则百物自乐，日迁善成化而不自知，风俗移易而同于是乐，此自然之道，乐之所始也。」 

　　「其后圣人不作，道德荒坏，政法不立，智能扰物，化废欲行，各有风俗。故造子之教谓之风，习而行之谓之俗。楚越之风好勇，故其俗轻死；郑卫之风好淫，故其俗轻荡。轻死，故有火焰赴水之歌；轻荡，故有桑闲、濮上之曲。各歌其所好，各咏其所为，欲之者流涕，闻之者叹息，背而去之，无不慷慨。怀永日之娱，抱长夜之叹，相聚而合之，群而习之，靡靡无已，弃父子之亲，弛君臣之制，匮室家之礼，废耕农之业，忘终身之乐，崇淫纵之俗；故江淮之南其民好残，漳、汝之闲其民好奔，吴有双剑之节，赵有扶琴之客。气发于中，声入于耳，手足飞扬，不觉其骇。」 

　　「好勇则犯上，淫放则弃亲。犯上则君臣逆，弃亲则父子乖；乖逆交争，则患生祸起。祸起而意愈异，患生而虑不同。故八方殊风，九州异俗，乖离分背，莫能相通，音异气别，曲节不齐。故圣人立调适之音，建平和之声，制便事之节，定顺从之容，使天下之为乐者莫不仪焉。自上以下，降杀有等，至于庶人，咸皆闻之。歌谣者咏先王之德，俯仰者习先王之容，器具者象先王之式，度数者应先王之制；入于心，沦于气，心气和洽，则风俗齐一。」 

　　「圣人之为进退俯仰之容也，将以屈形体，服心意，便所修，安所事也。歌咏诗曲，将以宣平和，着不逮也。钟鼓所以节耳，羽旄所以制目，听之者不倾，视之者不衰；耳目不倾不衰则风俗移易，故移风易俗莫善于乐也。故八音有本体，五声有自然，其同物者以大小相君。有自然，故不可乱；大小相君，故可得而平也。若夫空桑之琴，云和之瑟，孤竹之管，泗滨之磬，其物皆调和淳均者，声相宜也，故必有常处；以大小相君，应黄钟之气，故必有常数。有常处，故其器贵重；有常数，故其制不妄。贵重，故可得以事神；不妄，故可得以化人。其物系天地之象，故不可妄造；其凡似远物之音，故不可妄易。雅颂有分，故人神不杂；节会有数，故曲折不乱；周旋有度，故俯仰不惑，歌咏有主，故言语不悖。导之以善，绥之以和，守之以衷，持之以久；散其群，比其文，扶其夭，助其寿，使去风（能）〔俗〕之偏习，归圣王之大化。」 

　　「先王之为乐也，将以定万物之情，一天下之意也，故使其声平，其容和。下不思上之声，君不欲臣之色，上下不争而忠义成。夫正乐者，所以屏淫声也，故乐废则淫声作。汉哀帝不好音，罢省乐府，而不知制正礼；乐法不修，淫声遂起。张放、淳于长骄纵过度，丙（疆）〔强〕、景武（当益）〔富溢〕于世。罢乐之后，下移踰肆。身不是好而淫乱愈甚者，礼不设也。」 

　　「刑、教一体，礼、乐，外、内也。刑弛则教不独行，礼废则乐无所立。尊卑有分，上下有等，谓之礼；人安其生，情意无哀，谓之乐。车服、旌旗、宫室、饮食，礼之具也；钟磬鞞鼓、琴瑟、歌舞，乐之器也。礼踰其制则尊卑乖，乐失其序则亲疏乱。礼定其象，乐平其心；礼治其外，乐化其内；礼乐正而天下平。」 

　　「昔卫人求繁缨、曲县而孔子叹息，盖惜礼坏而乐崩也。夫钟者声之主也，县者钟之制也。钟失其制则声失其主；主制无常则怪声出。盛衰之代相及，古今之变若一，故圣教废毁则聪慧之人造奇音。景王喜大钟之律，平王好师延之曲，公卿大夫拊手嗟叹，庶人群生踊跃思闻，正乐遂废，郑声大兴，雅颂之诗不讲，而妖淫之曲是寻。延年造倾城之歌，而孝武思嫚之色；壅门作松柏之音，愍王念未寒之服。故猗靡哀思之音发，愁怨偷薄之辞兴，则人后有纵欲奢侈之意，人后有内顾自奉之心；是以君子恶大凌之歌，憎北里之舞也。」 

　　「昔先王制乐，非以纵耳目之观，崇曲房之嬿也。必通天地之气，静万物之神也；固上下之位，定性命之真也。故清庙之歌咏成功之绩，宾飨之诗称礼让之则，百姓化其善，异俗服其德；此淫声之所以薄，正乐之以贵也。」 

　　「然礼与变俱，乐与时化，故五帝不同制，三王各异造，非其相反，应时变也。夫百姓安服淫乱之声，残坏先王之正，故后王必更作乐，各宣其功德于天下，通其变使民不倦。然但改其名目，变造歌咏，至于乐声，平和自若；故黄帝咏云门之神，少昊歌凤鸟之，《咸池》、《六英》之名既变，而黄钟之宫不改易。故达道之化者可与审乐，好音之声者不足与论律也。」 

　　「舜命夔与典乐，教冑子以中和之德也：『诗言志，歌咏言，声依咏，律和声。八音克谐，无相夺伦，神人以和。』又曰：『予欲闻六律、五声、八音，在治曶，以出纳五言。女听！』夫烦手淫声，汨湮心耳，乃忘平和，君子弗听。言正乐通平易简，心澄气清，以闻音律，出纳五言也。夔曰：『戛击鸣球，搏拊琴瑟以咏，祖考来格；虞宾在位，群后德让，下管鼓，合止祝敔，笙镛以闲，鸟兽跄跄；箫韶九成，凤凰来仪。』夔曰：『于予击石拊石，百兽率舞，〔庶尹允谐。』诗言志，歌咏言，操磬鸣琴，以声依律，述先王之德，故祖考之神来格也；笙镛以闲，正乐声希，治修无害，故繁毓跄跄然也；乐有节适，九成而已，阴阳调达，和气均通，故远鸟来仪也；质而不文，四海合同，故系石拊石，百兽率舞也〕。言天下治平，万物得所，音声不哗，漠然未兆，故众官皆和也。故孔子在齐闻韶，三月不知肉味，言至乐使人无欲，心平气定，不以肉为滋味也。以此观之，知圣人之乐和而已矣。」 

　　「自西陵、青阳之乐皆取之竹，听凤凰之鸣，尊长风之象，采大林之，当时之所不见，百姓之所希闻，故天下怀其德而化其神也。夫雅乐周通则万物和，质静则听不淫，易简则节制令神，静重则服人心：此先王造乐之意也。自后衰末之为乐也，其物不真，其器不固，其制不信，取于近物，同于人闲，各求其好，恣意所存，闾里之声竞高，永巷之音争先，童儿相聚以咏富贵，刍牧负戴以歌贱贫，君臣之职未废，而一人怀万心也。」 

　　「当夏后之末，兴女万人，衣以文绣，食以粮肉，端噪晨歌，闻之者忧戚，天下苦其殃，百姓伤其毒。殷之季君，亦奏斯乐，酒池肉林，夜以继日；然咨嗟之音未绝，而敌国已收其琴瑟矣。满堂而饮酒，乐奏而流涕，此非皆有忧者也，则此乐非乐也。当王居臣之时，奏新乐于庙中，闻之者皆为之悲咽。桓帝闻楚琴，凄怆伤心，倚扆而悲，慷慨长息曰：『善哉乎！为琴若此，一而已足矣。』顺帝上恭陵，过樊衢，闻鸟鸣而悲，泣下横流，曰：『善哉鸟鸣！』使左右吟之，曰：『使丝声若是，岂不乐哉！』夫是谓以悲为乐者也。诚以悲为乐，则天下何乐之有？天下无乐，而有阴阳调和，灾害不生，亦已难矣。乐者，使人精神平和，衰气不入，天地交泰，远物来集，故谓之乐也。今则流涕感动，嘘唏伤气，寒暑不适，庶物不遂，虽出丝竹，宜谓之哀，奈何俛仰叹息以此称乐乎！昔季流子向风而鼓琴，听之者泣下沾襟，弟子曰：『善哉鼓琴！亦已妙矣。』季流子曰：『乐谓之善，哀谓之伤；吾为哀伤，非为善乐也。』以此言之，丝竹不必为乐，歌咏不必为善也，故墨子之非乐也。悲夫！以哀为乐者，胡疪玄耽哀不变，故愿为黔首；李斯随哀不返，故思逐狡兔；呜呼！君子可不鉴之哉！」○本集。又略见《续汉?五行志》注。《艺文类聚》四十，又四十四。《初学记》十五。《御览》三百九十二、五百七十七、五百七十九。 

　　琵琶筝笛，闲促而声高；琴瑟之体，闲辽而声埤。○《文选?嵇康琴赋》注。 

　　〔故歌以叙志，舞以宣情，然后文之以采章，昭之以风雅，播之以八音，感之以太和〕。○《北堂书钞》卷一百五。 

大人先生传


　　大人先生盖老人也。不知姓字。陈天地之始，言神农、黄帝之事，昭然也。莫知其生年之数。尝居苏门之山，故世咸谓之闲。养性延寿，与自然齐光，其视尧舜之所事若手中耳。以万里为一步，以千岁为一朝，行不赴而居不处，求乎大道而无所寓。先生以应变顺和，天地为家，运去势隤，魁然独存，自以为能足与造化推移，故默探道德，不与世同之。自好者非之、无识者怪之，不知其变化神微也；而先生不以世之非怪而易其务也。先生以为中区之在天下、曾不若蝇蚊之着帷，故终不以为事，而极意乎异方奇域，游览观乐，非世所见，徘徊无所终极。遗其书于苏门之山而去，天下莫知其所如往也。 

