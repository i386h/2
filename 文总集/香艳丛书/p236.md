<!-- { "loadSidebar": true } -->
　 
　　静绿轩夜话同竹士作 
　　拈韵西窗灯火亲，诗狂入夜欲惊邻。 
　　贫无长物偿花债，冷怪秋风寻病人。 
　　剩有睡乡供小饮，那须丸药驻青春。 
　　笑他到死方成悟，蝴蝶原来梦里身。 

　　病起 
　　碧梧移影上林扉，西院无人晓日微。 
　　病起名香焚不得，花阴小立当熏衣。 

　　次竹士韵 
　　梧桐疏雨响新秋，换得轻衫是越绸。 
　　忽地听郎喧语笑，帕罗佯掉不回头。 

　　记梦 
　　膏残灯烬夜凄凄，梦淡如烟去住迷。 
　　斜月半溪人不见，忍寒小立板桥西。 

　　舟中即目 
　　绣帘双卷水窗开，一叶风帆镜里回。 
　　天意似怜人寂寞，青衫移近画船来。 

　　西溪舟次 
　　西溪九曲绕烟霞，矮屋疏篱半种茶。 
　　何处东风传笑语，隔花楼阁美人家。 

　　题汪宜秋内史诗稿后 
　　一卷焚香供玉台，灯残犹读两三回。 
　　谢家柳絮苏家锦，如此才真未见来。 
　　空教费尽好才华，夫婿年年不在家。 
　　愿化相思一双鸟，替衔红豆到天涯。 

　　王倩，字雅三，号梅卿，浙江山阴人。明府王达溪谋文女，陈竹士继室。 
　　将归吴门留别骆佩香夫人 
　　晴湖无分画船移，十丈风丝漾落漪。 
　　春亦如人留不住，好花开遍是将离。 
　　蘼芜一片绿含愁，唱到骊歌月满楼。 
　　笑我迟来偏早去，别君况又别扬州。 

　　方婉仪，号白莲居士，安徽歙县人。宗伯方石村女孙，江都罗两峰聘室。着有《学陆集》。 
　　生日偶吟 
　　平簟疏帘小阁晴，朝来池畔最关情。 
　　清清不染淤泥水，我与荷花同日生。 

　　钱洁，字瑜素，江南常熟人，陈铁肩室。着有《青螺集》。 
　　赠姑新妆 
　　春色盈盈立画楼，不修宫样已风流。 
　　更兼双翠云肩上，学得新梳燕尾头。 

　　周氏，浙江乌程人，周孚成女。 
　　听雨 
　　帘纤小雨不曾停，才睡仍醒伏枕听。 
　　不是侍儿惊告我，错疑梧叶下虚庭。 

　　陆观莲，字少君，号雨鬘，浙江嘉善人，桐庐殳丹生室。着有《蒋湖寓园草》。 
　　宝剑篇赠外 
　　吁咄哉！ 
　　荆卿剑术既不成，虽有宝剑徒空名。 
　　千载黯黯闭秋水，双匣渺渺埋龙精。 
　　狐狸夜鸣风雨恶，蛟璃昼舞波涛惊。 
　　我持此剑若明月，众星朗朗随其行。 
　　又持此剑若白日，群妖退走欃枪平。 
　　众星没，送君赠君君莫惑。 
　　古来遇合自有时，神物出处当知之。 

　　殳默，字斋季，小字墨姑，浙江桐庐人，殳丹生女。着有《闺隐集》。 
　　和母宝剑篇赠兄 
　　床头夜半双龙吼，光摄群妖暗星斗。 
　　风雨霹雳一瞬间，木拔沙飞石乱走。 
　　古来神物本平常，遭时遇主生晶光。 
　　拂拭霜花将解赠，时无烈士空仿徨。 
　　莫叹息，木兰卿卿当户织。 
　　阿兄年少财白额，归来摩挲看太白。 

　　葛宜，字南有，浙江海宁人。葛臞庵女，朱尔迈室。着有《玉窗遗草》。 
　　明月照高楼 
　　明月照高楼，皎皎多光辉。 
　　上有荡子妇，凭高独徘徊。 
　　徘徊复何如？洒泪沾裳衣。 
　　思君不能语，忽忽如调饥。 
　　朔风吹庭树，贱妾将何依？ 
　　愿作高山鸟，飞向君怀栖。 
　　君怀不我顾，鸣声悲以凄。 
　　四海抑何旷，分飞东复西。 

　　雨泊皋亭山 
　　雨色分高岸，皋亭作客年。 
　　宿云封野店，微火辨渔船。 
　　对酒山长瞑，题诗人未眠。 
　　空嗟前路远，处处接风烟。 

　　王毓贞，字月妹，江苏江都人。着有《幽兰阁集》。 
　　别润城盟姊 
　　片帆带雾忽东兮，载得离愁江水凄。 
　　南北地天同此恨，春秋风雨各成题。 
　　无书可倩三山雁，有梦频惊五夜鸡。 
　　恨不身轻如燕子，飞飞掠过数峰西。 

　　胡琼，字佩青，江苏长洲人，朱友倩室。着有《小秦台诗草》。 
　　苏台怀古 
　　可怜歌舞地，满目尽蒿莱。 
　　谁使繁华歇，空教糜鹿来。 
　　乌啼亡国恨，花发故宫哀。 
　　剩有吴山月，凄然照旧台。 

　　马淑禧，号墨华子，浙江会稽人。马维升女，陶澓室。 
　　感怀 
　　朝来无力倦临妆，睡起迟迟日影长。 
　　忽报春光今已尽，含愁强步小回廊。 

　　朱逵，字虔斋，浙江海盐人，陈仁斋克鋐室。着有《慈云阁诗存》。 
　　楼上 
　　夜色殊不寐，寒光望中遥。 
　　山月惊栖鹊，天风落怒潮。 
　　晴烟笼槲■⑶，湛露滴芭蕉。 
　　半卷湘帘起，炉香细细飘。 

　　颜柳，山东武城人，陈国瑞室。着有《偕隐倡酬草》。 
　　夏日山居 
　　山静偏宜暑，松风入梦清。 
　　危岩飞雨色，古树咽蝉声。 
　　刺绣年来课，看云物外情。 
　　不知尘市远，聊为证无生。 

　　张莹，安徽桐城人，方合山室。着有《友阁诗集》。 
　　暮春游王夫人园林 
　　芳郊春欲暮，偶尔过柴关。 
　　路曲都因竹，亭高喜就山。 
　　一桥穿树出，双鹤引雏闲。 
　　镇日林泉趣，尘嚣忘世间。 

　　张瑶瑛，字巘舟，浙江仁和人，王健庵室。着有《绣墨斋偶吟》。 
　　秋斋闲咏和健庵 
　　风吹云影散，斜日上花梢。 
　　雨霁蛛营网，林疏鹊补巢。 
　　旧衫归日浣，新句暇时抄。 
　　待月闲情永，浑忘禁鼓敲。 

　　汪玉轸，号宜秋小院主人，江苏吴江人。 
　　遗闷 
　　一番疏雨一番风，声入秋窗晓梦空。 
　　自是愁人听不得，莫将萧瑟怨梧桐。 
　　睡起无心对镜奁，纸窗红透未开帘。 
　　熏炉尚有微微火，沉水拈来且再添。 

　　夜凉池馆雨初晴，云影微茫月影清。 
　　坐久不知风露重，柝声忽已报三更。 
　　花初破萼柳才青，寒食时光微雨零。 
　　妆阁有人愁不寐，挑灯无那隔帘听。 

　　姚霞龄，浙江钱塘人，孙懋观室。着有《晚云楼遗稿》。 
　　病起 
　　几日荒园不暂游，闲行幽草绿初稠。 
　　钟声远近烟中寺，树色微茫雨外楼。 
　　卧病心情犹带懒，残春天气正多愁。 
　　画梁燕语浑无绪，故向檐前絮未休。 

　　徐暗香，字畹兰，江西南昌人。 
　　重阳 
　　又是黄花节，江城树树秋。 
　　雁迷云外路，烟锁夕阳舟。 
　　夜月鸣霜杵，高风感敝裘。 
　　闺中殊寂寞，闲理玉搔头。 

　　张学雅，字古什，山西太原籍，江苏吴县人。张拱端佚长女，字金坛于沚，未嫁而卒。着有《绣余遗草》。 
　　闺中闲咏 
　　榴花红吐映疏帘，睡鸭闲将龙脑添。 
　　满架乱书谁去整，可怜终日病恹恹。 
　　竹院萧萧人语空，夜来风雨太匆匆。 
　　侵晨独倚阑干角，闲数池莲几朵红。 

　　张学典，字古政，号羽仙。张拱端四女，昊门杨易亭室。着有《花樵集倡和吟》。 
　　宫词 
　　内苑繁华柳放丝，御沟流水涨胭脂。 
　　欲将心事题红叶，未识随流付阿谁。 

　 张学象，字古图，号凌仙，张拱端五女，林屋沈载公室。早寡。着有《砚隐集》。 
　　岁暮感怀 
〖山斋晨起，愁云在望，庖突无烟。葛帔练裙，犹作御寒之服；湘兰杞菊，难供卒岁之粮。嗟乎！稽绍幼孤，长卿早丧，厚禄故人，音书断绝。恒饥稚子，意色凄凉。昔之车笠申盟，梦舟相助者，复何人哉？聊咏二章，用抒悲愤。〗 
　　缉柳编蒲志苦辛，半身多难已忘身。 
　　橘林乏实供饘粥，突舍无烟荐藻苹 
　　空羡田真兄弟乐，堪怜任防子孙贫。 
　　一函遗草谁为达？检得徒令泪满巾。 

　　玉粒为餐桂作薪，荆钗蓬鬓自悲辛。 
　　桑麻废尽犹征税，典籍遗来不救贫。 
　　论着孝标难觅友，诗哀承吉更何人？ 
　　生存零落真堪恸，却向尘中厌此身。 

　　王演之，字觉庵，浙江分水人。副车王沺女弟，张竹书室。着有《雕华稿》。 
　　罢绣 
　　薄暮停针线，翛然致出尘。 
　　炉深知火细，窗矮爱纱新。 
　　山外天连树，楼边月近人。 
　　黄橙与绿橘，真个画难匀。 

　　张旲，字搓云，浙江钱塘人。孝廉张义坛女，诸生胡大潆室。着有《趋庭咏琴楼合稿》。 
　　秋晚 
　　极目危楼上，天涯晚望中。 
　　云凭荒野阔，月落大江空。 
　　露冷蛩初响，风寒叶正红。 
　　兴来无俗虑，明月在疏桐。 

　　吴永和，字文璧，江苏元和人，董玉苍室。着有《苔吟拾稿》。 
　　语外子玉苍 
　　他年偕隐卜幽居，流水空山一草庐。 
　　风外鸟啼移晚竹，雨中客至剪春蔬。 
　　低窗茗椀随棋局，小榻炉香读道书。 
　　安觉此心贫亦好，眼前漂泊欲何如？ 

　　虞姬 
　　大王真英雄，妾亦奇女子。 
　　惜哉太史公，不纪美人死！ 

　　戴陵涛，字文姬，江苏江都人，长洲蒋塞翁侧室。着有《绿窗遗草》。 
　　倚栏看月 
　　碧汉迢遥夜气清，倚栏看月十分明。 
　　何时飞入蟾宫去，长伴嫦娥弄玉笙。 

　　李源，字星钟，湖南茶陵人，陈绮岩室。 
　　秋夜即事 
　　扑帘霜气重，隐几一哀吟。 
　　鼓角寒窗月，关河独夜心。 
　　愁敲红烛冷，梦断白云深。 
　　隔院谁家笛，因风送好音。 

　　徐横波，字眉生，一字智珠，号眉庄，本姓顾，名媚，江苏上元人。合肥尚书龚芝麓鼎孳侧室。着有《柳花阁集》。 
　　海月楼夜坐 
　　香生帘幕雨丝霏，黄叶为邻暮卷衣。 
　　粉院藤萝秋响合，朱栏杨柳月痕稀。 
　　寒花晚瘦人相似，石磴凉生雁不飞。 
　　自爱中林成小隐，松风一榻闭高飞。 

　　陈学钟，湖广祁阳人，相国陈文肃女。 
　　潇湘寺 
　　每到潇湘寺，潇湘最可怜。 
　　禅门深闭月，秋水静如天。 
　　夏日榴荷艳，春明桃李妍。 
　　冬来景不恶，红叶满山巅。 

　　张屯，字丽然，江苏娄县人，褚念劬室。早寡。着有《小华馨集》。 
　　江南曲 
　　疏窗轧轧鸣机声，三日织来匹未成。 
　　回肠曲曲如丝乱，乱丝不断肠偏断。 
　　肠偏断，昨夜西风吹枕寒，梦回频忆客衣单。 
　　江南塞北音尘隔，生死无凭忧不释。 
　　忧不释，填胸隔。 
