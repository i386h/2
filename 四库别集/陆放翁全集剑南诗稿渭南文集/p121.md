<!-- { "loadSidebar": true } -->
花常岁有，所喜及重阳。
听雨
发已成丝齿半摇，灯残香炉夜迢迢。天河不洗胸中恨，却赖檐头雨滴消。
畏事
畏事偷安百不能，饭蔬聊得曲吾肱。旧交梦里时时见，宿疾秋来日日增。遣闷自钅且幽
圃药，扶衰犹赖故溪藤。不因顾见鬅鬙影，全是深山退院僧。
刈获后书事二首
邻里西成例少苏，贫家生业得徐图。虽非五鼎岂无食，未办复裈犹著襦。牢彘渐肥堪
奉祭，耕牛已买不求租。却思流落天涯日，要是家居胜道途。
又
耄岁谁知困不苏，每虞黠鬼笑狂图。陶公老去但浊酒，管老归来惟白襦。不逐儿童觅
兼味，且随邻曲了残租。细思自有欣然处，高谢人间九折途。
秋夜五鼓初起坐堂上至旦
蒸郁不可过，开门星满天。身还倚藤杖，手自酌岩泉。鸡唱犹相续。鸦飞忽已翩。事
随朝日出，佳思复茫然。
习懒自咎
习懒多遗事，时能害睡眠。獾骄残竹笋，鼠横啮床毡。猧子巡篱落，貍奴护简编。人
间有俊物，求买敢论钱。
雨夜枕上作
雨点滴我心，雨气伤我魂，但忧草庐破，敢思布被温。市垆酒如山，不湿老瓦盆。天
其遂吾心，穷死三家村。
晚饭后步至门外并溪而归
徐行摩腹出荆扉，掠面风尖酒力微。市步空船迎荻去，湖堤轻担卖鱼归。潺潺沙砾鸣
残水，莽莽平芜衬落晖。商略最关诗思处，满村砧杵捣秋衣。
文章
文章如弈棋，分量固有极。学不尽其才，识者为太息。古来名世士，亦或堕此域。至
今读其文，曷尝不追惜。士生千载后，夙慕当自力。如其不能然，归哉事耕织。
枕上
白首区区道未明，故山悔不蚤归耕。勇如搏虎但堪笑，学似累棋那易成。残雨堕檐时
一滴，老鸡栖树已三鸣。村居孤寂知何憾，两耳犹胜听市声。
乙丑九月三日晚久雨骤晴西南新月如玉钩
重阳以八月置闰菊花粲然满园喜甚作一绝记之
初三新月见如期，重九黄花又及时。俱是人间称心事，典衣一醉更何疑。
寓叹
萧疏残发数茎丝，胜负浑如未算棋。万里旌旗无昨梦，一蓑烟雨有新诗。潜消暗换人
谁在，小醉闲眠我自奇。二十四年能几许，汾阳回首亦成痴。
村兴
结宇枫林下，久穷吾所安。村深事自简，累少食差宽。雨暗牛眠屋，泥深鸭满阑，呼
儿捣粉饵，准拟赛鄱官。
夜闻埭东卖酒鼓声哗甚
乌桕森疏照溪赤，寒鸦翩翻蔽天黑。鲜鲈出网重兼斤，新蟹登盘大盈尺。年年此际清
霜夜，饭罢读书声满舍。岂惟父子讲家学，亦有朋侪结经社。谁令屠沽聚里中，鼓声终夜
聒老翁。呜呼安得寐无聪，不但杜老左耳聋。
灯下晚飧示子遹
家贫短衣不掩骭，空庖凄凄灶不爨。老翁八十忍饥熟，兀坐空堂日常旰。今年闰余九
月寒，那敢遽议南山炭。艰难幸复致一飧，饣甫歠灯前百忧散。遹子挟册于于来，时与乃翁
相论难。但令歆向竟同归，门前籍湜何忧畔。
秋晚书怀二首
七泽三巴日月长，即今万事付茫茫。结庐穷僻新知少，属疾沈绵旧学荒。中夜饭牛初
上阪，千年化鹤复还乡。自怜尚觉身为累，剩蓄荆薪待雪霜。
又
颓然兀兀复腾腾，万事惟除死未曾。无奈喜欢闲弄水，不胜顽健远寻僧。唤船野岸横
斜渡，问路云山曲折登。却笑吾儿多事在，夜分未灭读书灯。
初寒
久雨重阳后，清寒小雪前。拾薪椎髻仆。卖菜掘头船。薄米全家粥，空床故物毡。身
犹付一歃，名字更须传。
黄昏小雨中暂憩苍头在傍云初未尝得
瞑予乃甚适若熟寐者作五字记之
人看初无寐，形劳幸少休。梦魂虽栩栩，鼻息未齁齁。轻若风中絮，浮如水上沤。死
生君了否，试向此中求。
乾道之初卜居三山今四十年八十有一感事抒怀
乾道之初结草庐，三朝六见纪元初。年光抛掷虽加倍，生计萧条愈不如。目暗欲盲停
夜课，发残无几怯晨梳。市声风便犹关耳，未死终当更徙居。
视东皋归小酌二首
筑陂下麦晚归来，围火烘衣始此回。但得诸孙传素业，真无一事挂灵台。井桐叶落垂
垂尽，篱菊花残续续开。不负初寒蟹螯手，床头小瓮拨新醅。
又
少年误计慕浮名，更事方知外物轻。身誓生生辞禄食，家当世世守农耕。授时尧典先
精读，陈业豳诗更力行。最好水村风雪夜，地炉烟暖岁猪鸣。
梅市道中二首
去去浮官浦，悠悠数客樯。蓼花低蘸水，枫树老经霜。萧鼓迎神闹，钅且耰小麦忙。城
西小市散，归艇满斜阳。
又
雨暗山陂路，人喧古渡头。庙垣新画马，村笛远呼牛。买饭谙争席，迎潮竞解舟。平
生苦吟处，又送一年秋。
古寺
秋草荒无路，来游感废兴。残僧仅粥饭，古像冷香灯。扶病惊重到，题名记昔曾。自
量难笑汝，一叹倚枯藤。
梦中作二首
系马朱桥上酒楼，楼前敷水拍堤流。春风又作无情计，满路杨花辊雪球。
又
大庆桥头春雨晴，行人马上听莺声。祥符西祀曾迎驾，惆怅无人说太平。
舟行鲁墟梅市之间偶赋
短发萧萧久挂冠，江湖到处著身宽。蓼花不逐花老，桐叶常先槲叶残。未卜柴荆临
峭绝，且谋蓑笠钓荒寒。闲人尚愧沙鸥在，始信烟波得意难。
衰疾
衰疾支离负圣时，犹能采菊傍东篱。捉衿见肘贫无敌，耸膊成山瘦可知。百岁光阴半
归酒，一生事业略存时。不妨举世无同志，会有方来可与期。
惜昔
忆昔高皇绌柄臣，招徕贤隽聚朝绅。宁知遗恨忽千载，追数同时无一人。薶骨九原应
已朽，残书数帙尚如新。此身露电那堪说，也复灯前默怆神。
雨后寒甚
陂泽连山脚，风烟接海滨。孤鸿悲远客，残菊伴陈人。酒尽瓶枵腹，炉寒客曲身。老
翁殊耐事，一笑自回春。
入冬病体差健而贫弥甚戏作
乞骸自喜脱风尘，北陌东阡负耒身。梦裹相逢无竖子，面间时出有真人。闲凭曲几还
终日，不出衡门动过旬。送老齑盐君勿笑，天教成就一生贫。
蜀汉
忆昔遨游蜀汉间，骎骎五十尚朱颜。呼鹰雪暗天回路，采药云迷御爱山。旧事已无人
共说，征途犹与梦相关。夕阳不觉凭阑久，待得林鸦接翅还。
新开小室
并檐开小室，仅可容一几。东为读书窗，初日满窗纸。衰眸顿清澈，不畏字如蚁。琅
然弦诵声，和答有稚子。余年犹几何，此事殊可喜。山童报炊熟，束卷可以起。
初冬绝句二首
鲈肥菰脆调羹美，荞熟油新作饼香。自古达人轻富贵，例缘乡味忆还乡。
又
道途冬暖衣裘省，村落年丰鼓吹喧。下麦种荞无旷土，压桑接果有新园。
即事六首
云起山容改，潮生浦面宽。寒鸦先雁到，乌桕后枫丹。年迈狐装帽，时新豆捣团。非
关嗜温饱，更事耐悲欢。
又
遁居无外事，白日不胜长。诗为穷差进，琴虽老未忘。映窗精试墨，闭砫苦留香。年
少无相诮，功名事更狂。
又
日上小窗东，禽鸣高树中。乐哉容膝地，著此曲肱翁。香迮常迟散，儿来亦旋通。所
惭贪坐睡，铅椠少新功。
又
纸洁晴窗暖，粳新午饭香。嗜眠为至乐，省事是奇方。孤蝶弄秋色，乱鸦啼夕阳。诗
情随处有，信笔自成章。
又
井税无余负，川原已饱犁。樵歌归市步，帆影过河堤。野实丹兼漆，村醪蜜与齑。虽
云有丰约，不废醉如泥。
又
还乡吴语熟，伏枕越吟悲。接客寒温简，过邻几杖随。独嗟亲旧少，不觉岁时移。陌
上人争看，风欹白接禼。
闲吟
闲吟可是治愁药，一展吴笺万事忘。不惜暮年酬倡绝，犹能作意答秋光。
自遣
衣冠尚作闲身祟，粱肉终非退士宜。惟有褐裘并豆饭，尚能相伴到期颐。
记乙丑十月一日夜梦二首
梦里江淮道上行，解装扫榻喜新晴。店门邂逅绨袍客，共把茶瓯说养生。
又
旋籴街头米数升，黄昏看上店身灯。明朝山路闻饶石，买得乌骡喜不胜。
纵游
人事元知不可谐，名山踏破几青鞋。百钱挂杖无时醉，一锸随身到处埋。驿壁读诗摩
病眼，僧窗看竹散幽怀。亦知诗料无穷尽，灯火萧疏过县街。
村居书事六首
过门车马谁曾入，塞路蓬蒿不复锄。雨漏日惟支败屋，鼠余时自缉残书。
又
矮钅并煮粥犹难继，小甑蒸糕岂解常。偶得盐醯便豪侈，晨飧满舍野蔬香。
又
架桥筑路村翁事，裂网伸钩老妪心。自笑年来足衰态，轩昂故步懒重寻。
又
书收鼠啮犹堪读，柿拾鸦残亦自甜。动念不如姑省事，智谋老健恐难兼。
又
修身世世诗书业，营利明明市井人。安得后生俱自好，百年门户本来贫。
又
文辞苦思徒妨睡，官职虚名不疗饥。垂老始知安乐法，纸鸢竹马伴儿嬉。
湖堤暮归
出郭并湖无十里，我归蟹舍过鱼梁。川云苍白不成雨，汀树青红初著霜。俗孝家家供
菽水，农勤处处筑陂塘。乐哉追逐乡三老，半醉行歌咏岁穰。
题搨本姜楚公鹰二首
忆昔呼鹰塞草枯，妖狐狡兔笑谈无。明窗见画空三叹，恍若霜郊遇猎徒。
又
弓面霜寒斗力增，坐思铁马蹴河冰。海东俊鹘何由得，空看绵州旧画鹰。
书巢五咏
右砚滴
铜之在人间，细大各有境。散为五铢货，聚作九牧鼎。天禄与辟邪，乃复参泓颖。致
用孰相须，赛泉出金井。
右砑蠡
古者贝为货，庶物赖以通。后世贵铜臭，退处书几中。楮生借光辉，文字传亡穷。言
利古所羞，熟谓汝不逢。
右故纸
时来偶见收，过时自当退。岂惟裁纸尾，亦或用牍背。人情有贵贱，志士感兴废。库
中九万张，视我犹前辈。
右折墨
鸾胶捣松烟，成此金石姿。虽以刚故折，挺特终不移。微功在简册，敢惜身蹈危。虽
非破砚文，永世亦有辞。
右空酒壶
铜壶受五升，中贮太古醇。相从亦已久，一朝委流尘。我岂少恩哉，白头刀如新。谁
知矮道士，亦作斥仙人。
感遇六首
仕宦五十年，终不慕热官。年龄过八十，久已办一棺。结庐十余间，著身如海宽。此
外皆长物，简去心始安。称意多怒嗔。易可出艰难。我无狐白裘，短褐亦御寒。
又
士方贫贱时，藜藿苦不足。一朝得富贵，奴仆餍粱肉。大胾食亚夫，空器馈荀彧。何
如茆檐下，父子共饣亶粥。我生有至愿，世世谢寸禄。有子复有孙，无荣亦无辱。
又
人之所甚患，饥渴与寒暑。粗免则已矣，过计安用许。自奉非其分，三彭将嫉汝。寓
形天壤间，大抵皆逆旅。但能饱菜根，何地不可处。堂堂七尺躯，切勿效儿女。
又
我以善勉汝，汝谓出訾毁。置之不复言，意又不能已。为善如筑台，成功由积累。中
休犹不可，况本无基址。未言破万卷，日且读十纸。学虽在力行，要是从此始。
又
我初居三山，同里数十人。尊酒相劳苦，言辞亦谆谆。去来四十年，皆成冢中尘。子
孙虽或存，败屋卖作薪。此亦何罪哉，不过坐一贫。我幸未至此，亦复拙谋身。无饭可哺
汝，触目成悲辛。
又
人与人为徒，事我盖有缘。司晨与警夜，异类亦可怜，鮺糠啄遗粒，要使全其天。人
