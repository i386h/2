<!-- { "loadSidebar": true } -->
    驯岭西下（阙二字）约三百步，有高寺榜曰“天龙”，故易义云：“夫龙者，潜即勿用，飞即在上”。“天龙”之名，固其宜矣。今英武皇帝应千龄之运，居九重之尊。比自舞象执经，齿胄学优於庠序。问安侍膳，（阙四字）於庭闱。动叶咨询，行符典则。负对日之辩，似不能言。（阙一字）秤象之智，果而勿伐。肃肃煌煌然，伟量知几，深不可测。立德在间平之右，承家继文武之基。自非道济艰危，孝安宗社，孰能与於此乎？天会中，睿宗皇帝以道（阙十一字）出阁授检校司徒归义府都督，时年尚幼冲，躬亲官次。寡辞敏德，务简刑清。吏不敢欺，府无留事。尝以公退休暇，与叔季诸王，方驾接轸，礼谒精蓝。一岁之中，（阙三字）数上独於东序诉观音像一堂，其内幡花盖供饰之用，靡不严洁。於兹日新，每具斋祷，罔不乾乾惕惕，潜发明诚。所志者，延鸿祚於邦家，弭氛於区宇。因心爱敬，不忘斯须。（阙二字）甚嘉，群论归美。攸是罢解公府，特恩加检校太保，授右金吾卫大将军，充大内都点检。贞干服勤，中外严敕。宣威敬事，动叶圣谟。及皇帝践阼，加（阙二字）太师行太原尹。阶勋爵邑，悉称公台，寻领侍卫亲军事。未几，值仓卒之变，震骇非常。上独执雄断，入平内难。时戊辰秋九月，嗣升宸极，立定倾危，赫然大（阙一字）垂裕终古。自是（阙二字）洁念，恒切归依。每届良辰，必亲行幸。至壬申年十二月二十二日，诏有司於大殿後正面造重楼五间，寻遣良冶铸贤劫自拘留孙如来已降铁佛千尊，（阙一字）范金审像（阙二字）容光相圆明等无差别。如是匀分龛室，各安上级，时诏宣徽北院使永清军节度使检校太保范超自始监修，应期成就。基砌柱础，广槛飞甍。丹彩相望，（阙四字）巍乎窗扉下瞰於□端，栋宇勃兴於地表。金炉晓炷，惟闻エ葡之香。玉磬晨鸣，不假莲花之漏。议者曰：“树超世之果，图不朽之功，必依惟睿之谋，宜享终天之禄。”岂比夫望祭（阙五字）祷之宫，驾骋瑶池，徒纵盘游之乐者哉？
    上御宇之八年乙亥岁，天赞皇帝，义敦天性，礼叶彝章。洎春末夏初，累飞诏示，必以备物典册，将加徽号洪名。（阙二字）君亲之恩，敬修迎受之礼。至夏六月十六日，果降贵近昭宣（阙一字）容寻於正殿（阙二字）英武皇帝兼颁龙衣玉带，驷马雕鞍，别赐神旗鼓吹，殊私异将（阙五字）众心悦随，群後称庆。宝函金简，扬命舜命禹之书。驭朽持盈，尽为子为臣之敬。礼之大者，帝载无穷。先是英武皇帝以今岁摄提建月青风（阙五字）升寒气将退，严整仪卫，亲率公卿，驾苍虬之癸癸，衣赭袍之熠熠。云韶寅导和乐（阙五字）曲之居误届初禅之境。臣幸陪天仗，亲奉德音。既成（阙一字）福（阙六字）之佑。遽兹承诏，俾志胜缘。将纪洪猷，潜思秘祝。所冀龙华会上，侧聆善嘱之言。星宿劫中，遍睹青莲之相。欢心有待，谨作铭云。
    觉皇递兴。大教垂世，成位有期。坏空相继，大哉贤劫。千佛重光，六度万行，轨躅相望，浩劫迢遥，一念可摄，勿谓难逢，声尘相接。惟彼陶唐，上列参墟。莓莓沃野，煌煌帝居。天启亨会，神输瑞图。英武定难，後来其苏。圣人有作，抚宁邦域，治民事天，允厘庶绩。金像玉楼，伊帝之力。普济苍生，永尊皇极。
    ●卷九百一
    ☆朱阅
    阅，丹阳人。官殿中侍御史。
    ○归解书彭阳公碑阴
    古者以死为归也。然则岂死者皆得归哉？故有凶肆之徒，压溺而毙，贪暴之辈，刑戮以亡，谓之不得其死。不得其死，是不得所归也。父母全而生之，子全而归之。不亏其身，不辱其亲，是得所归矣。所归者犹有数品焉：有跛而归者，有困穷而归者，有忧鞠而归者，有暇豫而归者，有荣显而归者，有欣喜而归者。佞媚於生前而得其死者，跛辟而归也。愚鄙於生前而得其死者，困穷而归也。强暴於生前而得其死者，忧鞠而归也。三者皆其归路也。正直於生前得其死者，暇豫而归也。敏达於生前得其死者，荣显而归也。仁惠於生前得其死者，欣喜而归也。三者皆坦其归路也。呜呼！公昔有遗德於其生前矣，而今之归也，岂有跛困穷忧鞠之苦，而无暇豫荣显欣喜之逸哉？
    公归之道光矣！予感公之知，独来吊，作归解。或曰：“子不识彭阳公而云知，岂诬也哉？”曰：“公尹洛礼陈商，为郓荐蔡京，莅京辟李商隐。予偶不识公耳，公之知予，如春潦之奔壑，夏□之得龙，秋弧之发矢，冬炉之纳火，势岂後於三子哉！是则公亦知予者也，何必识然後知。乃曰：知之也，在道之相望尔。昔殷汤与周公不相识，孔子与周公不相识，孟轲与孔子不相识，扬雄与孟轲不相识，韩愈与扬雄不相识，果不相知哉？伊尹与夏桀相识，比干与殷纣相识，果相知哉？今天下大国之侯，小国之伯，予常识之矣！目且相视，言亦相交，岂得为予知也哉？”予感叹碑下，归解於是书之。
    ☆朱邺
    邺，《宋史艺文志》载有赋三卷、诗三卷。
    ○扶桑赋
    木临大壑，名曰“扶桑”，厌洪波之万里，在青帝之一方。受浩气以生成，那伦众木；挺仙才之秀丽，能戴朝阳。尘外风吟，天涯雨泣，山晴而瑞气初动，海晚而潮痕乍湿。几千岁月，标下界之无双；迥拔荣枯，倚高空而独立。雾折烟融，孤光在东，长迎旭日，先得春风。吾将原太极之意，考真宰之功。不产奇异，安分混同？物欲萌焉，我则与三才并起；田云化矣，我则与太朴无穷。卓出古今，莫逾贞固，当乾坤之上位，瞰鱼龙之要路。
    至若玉漏声残，银蟾影度：收人间之暝色，未遍群山；耸海底之红轮，先经此树。露戢□惊，珠悬焰生，虽凌厥炽，宁夺兹荣？岂若常材，随大匠之雕刻；自如良辅，契吾君之圣明。巢之者不可得其窥，蠹之者不可得其噬；阳乌象择木之状，晴虹作挂弓之势。名大天下，身高水际，掩彩翠於蟠桃，病亏盈於月桂。非海也不足以容其大，非日也不足以升其高，叶茂而云垂霁景，根深而龙撼惊涛。卑沃焦於尺土，微邓林以秋毫，巨影倒空而漠漠，寒声吹夜以[
K58]々。灵境难寻，人寰罕测，性欺霜雪，心藏正直。故能齐众甫而据沧溟，永佐东君之德。
    ○落叶赋
    众木森沈，岁暮秋深。日黯黯以斜度，风悄悄而乱吟，乔枝邈以架迥，坠叶槭以辞林。卷彼摇落，夫何萧索，形宛转而断连，状徘徊以斜却。枝稍高而飞远，条渐疏而阴薄；逗凉空以伴萤，绕明月而惊鹊；或散漫於原野，或摇於楼阁。尔其下自幽谷，高陨山椒，叶何树不坠？树何叶而不凋？拥玉砌以初聚，值金风而复摇。浮於水中，似孤舟之远泛；落於山际，若断□之已飘。
    悲夫！处处园林，纷纷相似；觉绝漠之寒至，聆洞庭之波起：何夏茂而秋落？何先荣而後死？叶之致也，既顺阴阳之宜；叶之趣也，诚叶盛衰之理。愿归本而犹未，嗟微脱而不已。别有寂虑卧幽，逸气无俦，聊赏心以遐望，乃触目而增愁。见一叶之已落，感四序之惊秋，愧体物之逾拙，思轧轧而空抽者也。
    ☆卢
    ，官延州刺史。
    ○对不拘文法判
    （甲为守，不拘文法。科其罪曰：无为而已。）
    垂范作则，资政教而为本；居上训下，在文法而为先。甲非异能，职忝专守。理人之辔策，曾未奉於公家；为政之脂粉，且闻隳於吏道。必也心疑有待，道贵无为。远企华胥之朝，或使人迷日用；久异大庭之俗，何不事与时迁？况浇风大行，淳化已寝。宜奉先王之法，用革小人之心。奚乃不拘，自速伊咎！纵引古训，亦今科。
    ☆崔曙
    曙，博陵人。
    ○对士祭判
    （为士杀犬豕，或入告君子远庖厨，凡有血气之类不身践。诉云有故，准礼不坐。）
    孝子飨亲，祭神如在；主人肃客，式宴以ぅ。笾豆有楚，无偿西邻之言；饩牵不竭，是陈东道之礼。观乙为士，闻斯行诸。曰杀羔羊，尚流诂训。岁修犬豕，何爽大经。同燕人之思，虽践血气；与楚氏之业，终远庖厨。将食节而事时，岂厚味而腊毒！或人兴讼，舍礼何之？有孚致辞，勿问元吉。
    ☆裴兴
    兴，工部员外郎。
    ○对问羊知马判
    （甲问羊知马，邻人告其左道。主司科之，诉称钩距。）
    天地设位，圣贤成能。一人垂衣，百官承事。瞻言京邑，实曰帝都。必举忠良，是则率土。聿求俊，司牧黎。猗哉彼甲，俾兹从事。宾王利用，学古入官。必诛群妖，以静矫慝。於是彝伦各序，轨物不愆。将采绩字人，勿使失性；终广术察罪，必欲惩非。乃取赭衣，息桴鼓而清盗；因问羊知马，为钩距以得情。斯亦多闻，攸称罕测。且正色率下，类夫韩氏之名；励节执忠，同彼李公之誉。必欲人安俗理，在为法以绳之。レ伏擒奸，於从政乎何有？比诸制锦，事且审於操刀；语以烹鲜，理必明於游刃。恪居尔职，无俾我虞。念兹邻人，昧於典宪。徒为狂狷之说，虽尚口以见穷；谁听刍荛之词，终噬腊而致谴。窒其多讼，无逞游词。是非相鼠之尢，宁知爽鸠之罚。彼广汉者，吾其与之！
    ☆裴振
    振，中眷裴氏，见《宰相世系表》。
    ○雉尾扇赋
    客有荐雉尾扇，要予作赋，予亦感於心，遂命纸笔。其词曰：“于嗟！名兮谁丧尔躬？于嗟！名兮我爱其尾。何不作於三嗅，乃见伤於一矢，当遭悦妻於大夫，不值仁心於孺子。雕骨肉於俎豆，翦羽毛於锦绮，虽蒙玩於翠翅，无复刷其丹觜。今属圣人布命，王道克理，解罗者之目，亻丽工亻垂之指，我欲请造物复尔之生，许虞人追尔之死。且王者三驱，尔供庖厨；王後六衣，尔为光辉。尔毛既美，尔肤既肥，为荐庙之用，招媒翳之机，诚不顾樊笼之习习。又安得林麓之飞飞。当昔五步一啄，十步一饮，选地而游，择木而寝。固将保群雌以比翼，岂知遭鸣之碎锦！
    已矣哉！彼龟何辜？其腹将刳，乃愿掉於泥涂。彼鸡何知？方论其肥，乃自断於郊牺。至如千人操，万人歌，不如休於桃林之阿；复有青丝络，黄金装，不如放於华山之阳。身死命绝，魂销魄亡，永别俦侣，长辞故乡。虽复氛氲绮席，窈窕红妆，间以彩翠，盛以筐箱；百常之台刻月，九华之扇凝霜，独不及畴年之泽畔，昔日之山梁。悲夫！”
    ☆陈少微
    少微，《崇文总目》著有《薛君口诀》一卷、《九洞练真宝经修服丹砂妙诀》一卷。
