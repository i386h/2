<!-- { "loadSidebar": true } -->
　　陆氏自君之先称世能文章者与君四矣然自其曽大父文量举进士为叅政大父安甫以进士卒父象孙为诸生且惫文益竒而君竟蚤夭不进士举也生三十三年耳王世贞曰予髫龀业从人授书则侍陆君云君为人温茂善谈笑徧客语无所不尽意客以故恒好过陆君君是时繇愽士弟子术中稍稍厌之尝就试过探其藏多先秦古文书也而试輙竟少利弗顾君恒依外家游里俗视诸生试上下等其礼故竒陆君不合礼以渐杀君傲然曰即更杀予礼以能杀予乎哉脩其辞故多愤激慷慨幽忧之防然不数数也于呉善文氏二仲查钦里中最善者予师陆宇清先生次乃邵弁陆明谟陆明羽其人咸豪介多蓄方轨而髙标见君輙自失酒间不召君亡欢然君性不食酒匡坐湛如间一对客奕奕恒胜客而傍视若不解者又能古得钟梁法行草亦遒逸有度所着即藁草客就案玩视持去君卒而予糺其遗诗文仅若干首得平生什之一以尠故亾择耳呜呼郦炎王融子安长吉竟乏令考天之抑斯又何敶哉近则呉中昌谷没齿与并陆君竟足死矣世贞又曰颍川陈太丘代以益贵人乃称公惭卿卿惭长覩平原之积阀不已堕哉其藻业伟脩蔚然令闻抑又何惭矣假令长安生贵人畴不世世膏沐焉令陆君父子易而就彼也
　　南中集序
　　守始为桞州桞去京师八千里而遥其先守多谪人称不足辱鈇锧者如宗元诸君固名罪人籍居不自引分怼恚陫侧徃徃托之篇章以冩其不平守繇郎髙第迁不当尚书启事中耶抑何罪也顾欲安定其民日夜袵席而乳哺之栁守满三歳当代即栁犹未快于忌人复坐迁澂江徴江去京又万一千里古所谓罗伽杂甸僰僮夷沐将军筚路蓝手剪箐棘弁魋结译侏廼稍稍役服比中土即更称罪人籍者不闻有澂江守然守充然自若也守之治澂江亡改其诎桞州者其民益信而念之虽忌人亦不竟胜守超中二千石以去先时守晨而坐郡治诸属国夷案行吏民疾苦顷刻办治眺罗蔵玗札涌防羣峰之胜盘江迂流而含态发为诗诗多温厚尔雅亡几微见于象色之表间有一二比物縁兴以寓吾不得已于君亲之思而已彼其怼恚陫侧不自引分者虽宄肆陗削委致模拟工夺天地之变恶在其易是哉汉时荐绅先生固不堪长沙矣明兴敎化沛流跨滇巴防牱非人之境阻深曶闇光曜朗贲彬彬向文更长沙而南何啻千倍采守所风咏记述上太史太师二氏秩如也岂其论于横废牢愁之粗者耶守吾王氏字汝康由进士娄迁今转运河东
　　李氏山藏集序
　　某呉人也少尝从呉中人论诗既而厌之夫其巧倩妖睇倚闾而望欢者自视寜下南威夷光哉然亦亡柰乎客之浣其质而睨之也思一遂徧观中原下上絶艺之士而不可得故闻大梁有李献吉者自北地游宦家焉大梁则人人习古歌诗后进蹑影称说李氏家言矣乃黠者分而蝇袭之标帜傅响以为己有而忘其自而独髙子业与今大卿李公一二北地指语云某乃以次受其诗子业简练婉然自熹人也以故多沈深沦涟之致其致时时出语外也然亦恒先语而索大卿公不及子业脩而发之于天倪右之以物变沛然气怂溢而动亡所不极以故多瑰伟雄丽矢之饮石梁有余劲焉其冲放幻态之所至或衡而击也或从而决也砰磕也磋砑也若虹霞之流天而巻舒也应龙之角嶷如出且没也苍鹰之摩大空也而骥逐景蓬蓬然土嚢之决其口扬而霾也其沛然气怂溢而动也众且以为璞乎未材乎即倕尔亡所致剞劂而宋人无所加切劘也诗云唯其有之是以似之公之似北地也甚矣其深也夫岂唯破的殆括蔽洞胸哉即使离朱浣质而睨亡虑矣盖大卿公既擢第数起家二千石而坐王国故不得入为九卿慷慨叹曰嘻嘻余其以一时而易百世业哉归谓从子蓁体别余什梓而蔵之嵩少之间毋令北地沾沾地下也不佞则何所窥测授简焉
　　俞仲蔚集序
　　吾所与布衣游者三人俞允文仲蔚谢榛茂秦卢柟次楩谢卢故河北人任侠徃来燕赵间燕赵书生习称之而仲蔚好里居又善病病輙不出应客家人数米而炊旦夕不办治饭即且治麋耳终不复能有所干谒凡仲蔚所为行桑枢瓮牖咀藜防褐不厌死而已而其自托古文辞特甚呉中少年习闻其乡有名者则日益事相贵椎窃不休餙嫫母扬其直而售之乃仲蔚弗顾也谓余曰而来前而为黄初之际乎哉盖洋洋如也即不遂方轨而执鞭者忻然矣仲蔚又稍厌唐以后书虽不能尽屏搜猎一二计以共埽除之役非素所仿慕也以故益日与诸少年倍仲蔚之文与声不能走阛阓而南北虽然海内更二三君子亡鄙余者与仲蔚相驩足老也即不可而使仲蔚卒弃其故而臣诸少年婆娑漫淫白首途逺岂其能遂重洛阳纸而以是斁哉然又胡竟乎仲蔚也五父人椟夀梦之鼎者斋而后出视客客曰嘻主岂敖余于无鼎哉黔其窽聚金而液之以意加新焉出鬻而贾者蝇集也过五父睨而弗视曰乌用是文闇曶而冺冺者此非其体贵贱殊也则所由辨难矣仲蔚投余集十巻不佞得寓目焉更之为四巻赋及诗杂文若干篇夫赋余不知其所自也其楚人哉五言古志而沈深潘陆之翘楚欤知其毋齐梁靡也七言古之丽以则也五言律之思也长篇之庄也五七言之悠然而隽也文之为赞也铭也尺牍也七子所戄然而辟易也夫
　　卢次楩集序
　　王世贞曰余迹卢柟所遘逢及状貎殆中庸人耳既稍得其古诗歌行读而小异之至读诸赋则未尝不爽然自失也三闾家言忠爱陫侧怨而不怒悠然诗之风乎长卿务以靡丽宏愽旁引广喻其要归卒泽于雅子云谓之从神化中来耶然自东京而下蔑如也诸儒先生号名能文章家柰何取其所论著而姑韵之以为赋若兹乎哉即卢氏所就幽鞠放招凡二十篇其概不得离津筏而上之然而大指可讽也穷天地之纪采人物之变与夭乔走飞之态经纬胪列凡二三能言之士如宋玉景差者蝉缓于左徒之门岂其先柟而室哉夫文人业自好负气殆其常耳卢柟家素饶以赀为太学生好击劒使酒骂坐尝跣而见县官也已又讥刺县官文憾之详为严重柟而防坐以杀人事下狱先是次楩治塲干掫其役夫得伏麦以为盗也鞭之数日役夫压于墙殒县官色动曰唶累是复能跣见我耶趣具狱抵论就市者数矣輙有天幸报罢而谢生者故尝识卢柟次楩携其所著书来游京师贵人出诵之泣曰卢生且死矣此乃死杯酒睚眦间寜杀人耶象之焚齿也孔翠之断以羽也殆类之矣最后令陆君为白减死论卢柟卧釱拲间画日而尽先人之书也吏束之急加五木棰楚错下闭目吁吁而已不知其神徃来于岷湘间矣既出狱贫甚家四壁立妻子以饥寒故后先圽乃益为不省而时从酒媍贷余酒多竒之不责雠醒即开巻益着赋以自广云予所取次楩者赋二巻诗一巻
　　谢茂秦集序
　　茂秦旣已白卢柟事出狱则士大夫争愿识之河朔少年家传说矣而茂秦亦时时好举其事又游燕诸篇多从厯下生更定有名坐色忤輙背去以故前少年心恠之毋论鲁朱家郭解不如则褚防之贾人非夫也夫然茂秦旣老贫不能别治生稍讳言侠而其自喜为诗愈甚余他无所论次论其诗云古之诗称布衣间者即无过襄阳孟浩然郊也浩然才不足以半摩诘特善用短耳其景色恒傅情而发故小胜也其气先志而索故大不胜也然偏师而出者犹轻当于众志而脍灸艺林至于今诵之不衰夫郊乃其琐琐者明兴而后可指数也世所言孙山人之流其文辞概一二见焉此岂诚当于作者哉荐绅先生雅好餙岩穴自贵重响附景逐而其辞又以近俗得卒然解袭誉耳目之所及足矣谚曰人貌荣名岂有旣乎夫谢生眇而伧父状也又习见其本末骤而语之古之人众且大骇以为欺我假令袭古衣冠或浩然辈非古而与之篇角字批于丛台之下知必毋以下驷走也茂秦故有集行于邺七言古多散缓可商者又称人间贵人甚着吾厌之为去其十七乃所存则咸沨沨然鸿爽比宻宫商恊度意象衡当者盖吾尝为之评曰茂秦诗长乐卫尉之兵乎击刁斗明斥堠幕府上事车旌秩然也而已矣亦可以无败矣
　　尺牍清裁序
　　夫书者辞命之流也昔在春秋游旌接毂矢扬刃飞之下不废酬徃婉可餐故草创润色旣匪一人谋野禔邦以为首务然而出疆断割因变为规寄文行人之口无取载圅之笔离是而还书郁乎盛矣用亦大焉故箭聊城则百雉自摧奏章秦庭则千槖尽返少卿纾鬰于毳帐子长扬泯于蚕宫良以畅人我之怀发今曩之緼或扬扢沉防或掊折疑务或诱趋启蔽或释诅通媾走仪秦于寸管组丘倚于尺一思则川至泉涌辨乃云蒸电防其盛矣哉然皆舂容大雅汪洋菀翰鴈距弱云路虞其阻脩鱼腹狭波臣付以浮沉则有黄麻薄蹏缄蘓固蜡烂漫数行遥裔千里蓄止寒暄情专问慰只事兴端片物托绪毛生为舌墨卿代面醉沈漓漇巵言熹防其造色也炯兮隋珠之忽投其寄悰也袅兮春丝之不断是用河岳虽移漆胶愈结徘徊吟咀情事更絶明月宛其依怀白云停而不飞斯则晋客谈之委致齐梁纎语之极轨也西蜀扬用脩少游金马晩戍碧鸡倾浮提之玉壶然太乙之藜杖渔秇猎稗积有嵗时爰荟斯篇凡十一巻命曰尺牍清裁或因本寂或删芟繁积其见文选诸书者不复更载丽砂的砾等谢氏之碎金圃峥嵘掩琅琊之羣玉客有赍示余甚防之第惜其时代名氏徃徃纰误所漏典籍亦不为少乃稍为订定仍加増葺及自唐氏迄今词近雅驯亦附于后更为二十四巻藏之椟中于乎坟典既逺清徽多秘陈惊座之十吏逓供刘南昌之百函俱发流映前史以为美谈今皆阙如况其下者余旣慙半豹寜免鲁鱼故繇中郎酷私王充之论亦是卿家子云覆瓿之业耳
　　重刻尺牍清裁小序
　　杨用脩氏所纂尺牍仅八巻余始益之得廿八巻颇行世世有蔡中郎者爱之恨不得为帐中之秘耳然余时时觉有挂漏业已付梓卒忽不复及而防归自太原幽忧之暇稍露隙日于鳞一旦奄成异代邮筒永废风流若扫青灯吊影不无山阳之慨散帙曝晴更成蜀州之叹俯仰今昔责在后死髙文大篇勒之琬琰矣兹欲使间濶寒暄之谈竿尺往复之致附托羣骥以成不朽爰广昔传末及兹士凡一千七百五十一条一十三万一千三百六十二言前后得六十巻较之余刻十益其六比于用脩十益其九亦云瀚愽矣向所谓春秋之世寄文行人者惜其婉雅亦畧载之夫其取指太巧措法若规得非盲史为之润色邪先秦两汉质不累藻华不掩情盖最称笃古矣东京宛尔具体三邦亦其滥觞稍渉繁文微伤讇语晋氏长于吻而短于笔间获一二佳者余多茂先不解之恨齐梁而下大好纒绵或渉俳偶苟从管斑可窥豹彩必取全锦更伤斐然隋唐以还滔滔信腕不知所以裁之迩嵗诸贤稍有名能复古者亦未卓然正始夫文至尺牍斯称小道有物有则才者难之况其他哉用脩初名赤牍无所据或以古尺赤通用耳攷唯汉西岳石阙铭内髙二丈二赤然亦僻矣且汉所称尚书下尺一又天子遗匈奴以尺一牍匈奴报以尺二牍皆尺也故改从尺牍复缀数语于末以俟夫谋野之士采焉
　　何大复集序
