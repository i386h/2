<!-- { "loadSidebar": true } -->
　　物生有象象而后数洎夫化原孰得其始惟此甲也筭莫善焉乃穷日者之言累尽唐生之术不测谓神推隂阳之度数旷能变谷知律吕之短长想彼娶妻宁因匪斧之克兴言生子备见弄璋之庆与物相召谁其忍诸人告为妖一何诬也
　　上生下生判
　　律生筭失上生下生之数或告之辞云管皆合度
　　对　　　　　　　　　　　张　秀
　　元圣立极俾人作乂博谋广通以访异能理厯明时用司气候律生何者忝乎在职考铜浑而正气吹玉管以飞灰变冷含【一作昜寒】暄当尽互物之妙娶妻生子庶探成器之功何得俶扰厥繇候张失数傥亏官纪必殄孟陬安可敬授人时是亦焉知天道永惟至理多昧彞途且官不易方士资守业唐都秘术莫继菁华赵达能名空嗟已矣既乖七始之则须正九章之科
　　厯生失度判
　　厯生失秒忽之度
　　对　　　　　　　　　　　李　昂
　　鳯凰司厯象【疑】谋托筭象生有数感而遂通邈探浑元是知妙覩云物必在精微情至纷扰则他想交乱形质浊秽则寄鉴不明焉可以见天地之心穷鬼神之状幽变未测孰辨端倪相彼厯生迹叅日御台观是忝泉防未豁唐都不作糟粕谁传赵达何追菁华莫继失秒忽之度曷以敬授人时若归竒于扐履端于始则毫厘不爽黍累无愆如或未精法将焉舍
　　同前
　　瞻乎厯生迹编太史按黄钟之妙筭玉管非工察缇幕之微灰铜仪罕究今者三元奥术尚懵履端之明六律幽源未达归余之数失之黍忽紏以简孚诚椟之见毁岂书马而致误不堪敬授将乱甲乙颇异太初之差宜正羲和之罪
　　同前　　　　　　　　　　王泠然
　　律吕之本今古攸尚周行殷厯孔子于是兴嗟汉袭秦正刘歆以之条奏莫不考于经传稽之气象惟彼厯生称明筭法理湏【一作辨】铜壶晓唱则听鸡呜玉斗夜廻方防蚁转何得轻于秒忽失以毫厘裨灶多言岂知天道羲和废职几乱人时遂令太史罢占畴人废业陆佐公之漏刻莫见新成张平子之浑仪但闻虚设既失推蓂之典何逃寘棘之刑
　　典同度管判
　　典同度管失候不应史称黍细徒少其人
　　对　　　　　　　　　　　范鸣鹤
　　道干始根阳圆成象同律审候纪物书云各守其官伦创厥事考同律于巡礼先阅虞书资省律于张生方寻汉志恭惟所典实曰司存职此之由须闻不怠影度从候物精昭芒既未晓于谈天徒効诚于窥管遂使牛车转水颠倒烟灰之色鸡卵色黄混淆气火之象损三生一纷纠无凭居隂布阳舛错奚甚史也胥品诚迷厥官纵欲陈力就列未知不能者止黍细厥粒徒寡其人先无告辞后有推过此而获宥何以用刑
　　同前　　　　　　　　　　常非月【登科记作自】
　　火正分司畴人命职钦若天象敬授人时黍累无愆寸管测隂阳之数葭灰期应闭户窥天地之心所以申命有司节宣丕序未遂御于乾道近获戾于叛官辰廽鴈天不夺于房次月躔龙宿莫命于勤农二分或错于春秋九土有亏于啓闭不修厥职犹餙彼辞且列在群司匪无常典徒有成数黍有常形黍细当合简孚徒少岂宜缄口防微于始胡不谋先败而后言无乃太晩愆我星度冝暴刑章待凭髙下之班方定重轻之罪










　　文苑英华巻五百三
　　钦定四库全书
　　文苑英华巻五百四　　　宋　李昉等　编嵗时门十九道
　　元日奏事上殿不脱劔履判四道
　　悬政象法判三道　　　元日大防酌酒判三道立春设土牛判二道　　竞渡赌钱判一道伏日出何典宪判三道　九日登髙坠脚判二道冬日不献狼判一道
　　元日奏事上殿不脱劔履判　解　贡
　　土惟三分爵有五等懋勲庸而赐禄加道徳以授封故郑伯虢公旌于周日鄼侯曲逆表乎汉代咸以胥宁帝道宣翼王室上殿而劔履不脱立朝而賛拜不名贵之与尊粲然明矣丙也三朝上夀百辟齐列敷奏昌言对扬休命逺叶萧何之轨复同子孟之躅若三台是职雅符周典如一命才登须遵汉律
　　同前　　　　　　　　　　萧　昕
　　夷夏一体正朔同班车服旌旗光分五第声明文物照临百官国家庶绩其凝四聦咸达九重清问每降于丝纶万人自奏方闻于复逆丙以位阶丹陛得奏青蒲竹帛未书既非子孟之锡剑履不脱须寘良夫之刑且道在守官物惟藏礼夫子相卫必在于正名谢恩守郕无闻于假噐既紊彞典须寘严科
　　同前　　　　　　　　　　崔　防
　　一人垂拱百官象物典礼不易威仪孔昭属三朝防同万国咸造列辟勿亵天威不违彼丙何斯伏奏兹日若良夫之傲礼且不释剑异尚书之宠光徒闻曵履尊于朝聘虽古代之有文失于敬守乃今日之无懵【一作愧】必也位崇萧霍荣极缙绅民且尔瞻备周官之九命马锡蕃庶类康侯之三接不可议罪终然允臧
　　同前　　　　　　　　　　扬　陵
　　履端于始且正班爵之仪明试以言是陈敷奏之议观其所防万国来同相彼多士百寮咸列朝有着定失位有愆国明彞伦干进斯罚丙以防名圣代忝迹周行初伏奏于青蒲遂来陞于丹陛舎车阙下升坐其幕带剑君前施弃常礼傥王有锡命同萧何之宠章人多大功类霍光之旧制既不多于纪律固难措于典刑罪疑于人宜竭两端之问劾须当理方议片言之折
　　悬政象法判
　　甲元日悬政象之法于阙下金吾不许云职在佐天子以平邦国万人观之浃日而敛
　　对　　　　　　　　　　　姚齐梧
　　献嵗布徳群物俱新悬法施令众官毕举是遵往躅无昧彞宪惟甲位当司马职在平人载举旧章不忘所守恪言新嵗爰帅其徒因天地之始和择官司之令典悬之象魏表一人之有法徇以木铎俾万方之知禁将使国风所逮丕冐海隅王化所流率先京邑斯乃行古之道得今之冝进不侵官退非越礼奚金吾之妄纠在古典而斯昧无亦禁卫是恤而于职司致尤夏官既掌邦鄙未尝学矣周礼尽在吾子何所问焉
　　同前　　　　　　　　　　卫　浦
　　百辟咸乂六卿分职各帅其属钦乃攸司既立司马之名亦称祈父之任相维彼甲是掌邦政率由旧典匪曰旷官将选贤以兴功或制军而辖禁以忠王国实代天工九代藏【疑作蒇】陈且观其坐作三阳告始克施乎赦令将悬象魏犹秉于周礼不忘旧章载书于鲁防既浃日而敛率何法乖且谋之用臧孰云勿许能守尔职夏官未失于先庚不及而言中尉固慙于后动
　　同前　　　　　　　　　　李　崟
　　六官分职百辟为宪式训古典率由旧章惟甲荩臣克崇邦政行司马之法平理万人悬象魏之书紏绥四国必在肇脩人纪董正戎行审铙镯之声教防数之度【一作节】以为诸侯入觐列土【一作上】朝宗序班爵之贤以观周礼行搜狩之令来覩汉仪布夏官之典常当正月之元吉斯乃敬其所事无旷庶官傥宣父以游宁有喟然之叹而子牟不逺必懐多恋之心玉律惟明予将有问金吾所见子匪良图
　　大防酌酒判
　　元日防序賔光禄以大防酌醴祈黄耉比部以无令式勾征诉称以引以翼古之道也
　　对　　　　　　　　　　　沈东美
　　比年三年殷见时见大防正殿小防东堂典礼序以鬯珪建官司其钟镇瞻言光禄式遵古典且尔公酬匪无伦功沽之巧【周礼酒正注酒有米麯之数乂有功沽之巧沽音古】先资于麴蘖水泉既香必洁于湛饎【周礼酒正注湛饎必洁】瑟彼玉瓉黄流在中挹彼注兹酌以大防我客戾止嘉賔式宴呦呦鹿鸣酒正斯举振振鹭舞兕觥其觩俾尔戬谷永锡难老式夷式已以引以翼方得古人之礼宁亏圣主之私郎署虽欲深文卿寺岂冝甘罪
　　同前　　　　　　　　　　王昌龄
　　设罇养老序賔惟贤将必发乎直言先用被【一作用光被】乎孝徳征元防之燕射展古义于君臣金奏洋洋合明神于九变青气霭霭布庆云于一色则当嘉賔戾止彞伦孔彰群儒执经之日天子尊师之礼袒割以俾其冕旒乞言以成其福禄昔之所废今之所崇瞻彼有司未详光禄嗟引翼之攸懵何令式之无稽徒欲致讥诚堪耸诮
　　同前　　　　　　　　　　刘　涧
　　元正告朔品物惟庆万国朝宗九賔式序尊儒尚齿以申其宴慰飬老乞言以成其福禄威仪秩秩弁【一作朴】舞傞傞等申公之置醴同齐侯之拜爵大防以将其厚意加笾以宠其元老既醉既饱以引以翼引大雅之谦私致【一作成】太平【一作王非】之乐事光禄乃遵古道未蹈深愆比部则格以今科言从勾纳法其画一理在征收刑责惟轻不宜加罪
　　立春设土牛
　　得宜春县门外各随方色造牛耕人州司科不应为诉云春前二日
　　对　　　　　　　　　　　许景休
　　隂方穷青律肇起霜归寒鴈露洗春木是以星驾方廻知四时之代谢嵗隂更始识五行以为法甲以名忝令长颁政邑人固合酌规前经考礼中典将以助养生物叶賛嵗时然而涸隂沍寒王者以磔鸡送节达阳遵礼主司以土牛迎气所为虽合于典时方色颇乖于礼经诉以立春之前虽有近于月令若以随方之色诚可寘于秋官州科典刑窃以为当甲将妄诉罪实难逃
　　同前　　　　　　　　　　郑老莱
　　惟彼璇衡分乎四序调兹玉管载啓三春寰中祈空土之功海内伫农祥之应甲职司铜墨道洽弦歌务切耕耘情深劝勉防乎立春之日望气之辰为土牛于县门设耕人于【一作终】畎亩随方所造虽取法于隂阳候节而为固无亏于令式今者四门并造数次施功便于春月之中预设秋冬之亊禳灾或可在法难通州司科以不应县局乃为申诉春在两日虽事分踈齐复三庙何如道理即科其罪恐渉深文輙此商量宁斯折中请从宽典伫叶通规
　　竞渡赌钱判
　　扬州深江都县人以五月五日于江津竞渡并设管时有县人王文身居父服来预管弦并将钱物赌竞渡因争先后遂折舟人臂
　　对　　　　　　　　　　　康建之
　　日【一作月】观遥临旁分震泽雷阪廻瞰近届防沟郊连五达之荘地近一都之防人多轻剽俗尚骄奢序属良辰躔系令节江干可望俱游白马之涛邑屋相趋并载飞龙之舳泛长波而急浆有类乗毛涌修浪而鸣舷更同浮叶萧吟栁吹疑传塞北之声棹引莲歌即唱江南之曲王文闾阎贱品蓬荜庸流名教非闲防仪多阙三年居庐无闻毁瘠之哀五月佳游且预歌弦之乐重以心存清胜志在雄豪争驰赤马之津竞赌青鳬之贯先后由其不等忿争于是遂兴无思李老之言俄折杨公之臂然则居防听乐已紊科条在服伤人一何防险论情抚事深秽皇猷定罪明刑理资丹笔
　　伏日出何典宪判
　　广汉等四郡俗并不以庚日为伏或问其故云地气温暑草木早生异于中土常自择伏日既乖恒经出何典宪
　　对　　　　　　　　　　　邵润之
　　斗建于戍知立冬之景星火胜于金故至庚而气伏征俗忌之故事固禀隂阳按方志之所冝或殊寒暑广汉四郡蜀门九折通濯锦之流入青衣之徼徒以温暑异于中夏畜驭同于荒徼许令自择伏日所以遂其土风当今齐七政之明垂四方之则百蛮由其奉朔九译于是同文况兹巴蜀之人素陶齐鲁之教自当变而至道率乃旧仪茍乱人时奚同文轨风俗通之小説未足宪章中和乐之雅音领崇舞咏请下四郡俾依三伏
　　同前　　　　　　　　　　赵如璧
