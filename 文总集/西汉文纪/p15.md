<!-- { "loadSidebar": true } -->
　　复南圵郊诏【建平二年】
　　皇帝即位思顺天心遵经义定郊礼天下説憙惧未有皇孙故复甘泉防畤汾隂后土庻几获福皇帝恨难之卒未得其祐其复南圵郊长安如故以顺皇帝之意也【汉书】
　　复防畤诸祠诏【建平元年冬有白气之异占曰天子有隂病三年十一月太皇太后诏】
　　皇帝寛仁孝顺奉承圣绪靡有懈怠而久病未瘳夙夜唯思殆继体之君不宜改作春秋大复古其复甘泉防畤汾隂后土如故
　　问成帝起居发病状诏【成帝素彊无疾是时昏夜平善乡晨傅绔韤欲起因失衣不能言昼漏上十刻而崩民间归咎赵昭仪太后诏大司马王莽丞相大司空杂治问状昭仪自杀】
　　皇帝暴崩羣众讙哗怪之掖庭令辅等在后庭左右侍燕迫近杂与御史丞相廷尉治问皇帝起居发病状贬赵飞燕诏【成帝赵皇后及昭仪姊弟专宠及帝暴崩王太后诏治昭仪自杀哀帝尊皇后为皇太后初王氏多怨赵太后哀帝崩王莽为大司马秉政白令太皇太后诏有司贬孝成皇后月余复下诏废后为庻人是日自杀】
　　前皇太后与昭仪俱侍帷幄姊弟专宠锢寝执贼乱之谋残灭继嗣以危宗庙誖天犯祖无为天下母之义贬皇太后为孝成皇后徙居圵宫
　　废赵飞燕诏
　　皇后自知罪恶深大朝请希阔失妇道无共养之礼而有狼虎之毒宗室所怨海内之讐也而尚在小君之位诚非皇天之心夫小不忍乱大谋恩之所不能已者义之所割也今废皇后为庻人就其园
　　退傅后诏【哀帝祖母中山王傅后称尊号从弟女复为帝后后父晏最尊重哀帝崩莽白太皇太后下诏俱废为庻人】
　　定陶共皇太后与孔乡侯晏同心合谋背恩忘本专恣不轨与至尊同称号终没至廼配食于左坐誖逆无道今令孝哀皇后退就桂宫
　　封卭成侯诏【元帝母许后为霍氏所害霍后废死宣帝选立王倢伃为皇后令母养太子封后父奉光为卭成侯薨谥曰共元帝立尊后为皇太后成帝尊为太皇太后号卭成太后奉光孙勲坐法免元始元年成帝母太皇太后诏封其曾孙】
　　孝宣王皇后朕之姑深念奉质共修之义恩结于心惟卭成共侯国废祀絶朕甚闵焉其封共侯曾孙坚固为卭成侯
　　褒中山孝王后诏【平帝为中山孝王子哀帝崩迎立王莽秉政以帝为成帝后母卫姫不当得至京师即拜为中山孝王后莽长子宇非莽隔絶卫氏私敎后上书谢恩因陈丁傅旧恶几得见帝莽白太皇太后诏益封戸】
　　中山孝王后深分明为人后之义条陈故定陶傅太后丁姬誖天逆理上僭位号徙定陶王于信都为共王立庙于京师如天子制不畏天命侮圣人言壊乱法度民非其号是以皇天震怒火烧其殿六年之间大命不遂祸殃仍重竟令孝哀帝受其余灾大失天心夭命暴崩又令共王祭祀絶废精魂无所依归朕惟孝王后深説经义明镜圣法惧古人之祸败近事之咎殃畏天命奉圣言是乃久保一国长获天禄而令孝王永享无疆之祀福祥之大者也朕甚嘉之夫褒义赏善圣王之制其以中山故安户七千益中山后汤沐邑加赐及中山王黄金各百斤増傅相以下秩
　　令王莽专考吏治诏【莽知太后厌政乃风公卿奏言徃者吏以功次迁至二千石及州部所举茂材异等吏率多不称宜皆见安汉公又太后不宜亲省小事令太后下诏于是莽人人延问加宻恩意】
　　皇帝幼年朕且统政比加元服今众事烦碎朕春秋高精气不堪殆非所以安躯体而育养皇帝者也故选忠贤立四辅羣下劝职永以康寕孔子曰巍巍乎舜禹之有天下而不与焉自今以来惟封爵乃以闻他事安汉公四辅平决州牧二千石及茂材吏初除奏事者辄引入至近署对安汉公考故官问新职以知其称否
　　嘉王莽诏
　　夫唐尧有丹朱周文王有管蔡此皆上圣亡柰下愚子何以其性不可移也公居周公之位辅成王之主而行管蔡之诛不以亲亲害尊尊朕甚嘉之昔周公诛四国之后大化乃成至于刑错公其专意翼国期于致平
　　大司马护军褒奏
　　【宇与师吴章妇兄吕寛议以莽好鬼神使寛夜持血洒莽第事觉莽执宇送狱死奏言宇为吕寛等所诖误流言惑众与管蔡同罪臣不敢隠其诛甄邯等白令太后诏莽因是诛灭卫氏穷治寛狱大司马防军褒奏下羣司令天下吏能诵公戒者以着官簿比孝经】
　　安汉公遭子宇陷于管蔡之辜子爱至深为帝室故不敢顾私惟宇遭辠喟然愤发作书八篇以戒子孙宜班郡国令学官以敎授
　　傅喜特进奉朝请诏【喜以忤傅太后归国平帝即位王莽免诸傅官爵白太后下诏还喜】
　　髙武侯喜姿性端慤论议忠直虽与故定陶太后有属终不顺指从邪介然守节以故斥逐就国传不云乎岁寒然后知松栢之后凋也其还喜长安以故髙安侯莫府赐喜位特进奉朝请
　　赐孔光诏【光初为太师王莽为太傅元始四年莽称宰衡光恐固称疾辞位太后诏】
　　太师光圣人之后先师之子徳行纯淑道术通明居四辅职辅道于帝今年耆有疾俊艾大臣惟国之重其犹不可以阙焉书曰无遗耉老国之将兴尊师而重傅其令太师每朝十日一赐餐赐太师灵夀杖黄门令为太师省中坐置几太师入省中用杖赐餐十七物然后归老于第官属按职如故
　　封师丹诏【丹初为大司空驳议傅太后称尊号废归乡里平帝即位王莽以民礼改塟傅太后等徴丹诣公车太皇太后诏大司徒大司空】
　　夫褒有徳赏元功先圣之制百王不易之道也故定陶太后造称僭号甚悖义理闗内侯师丹端诚于国不顾患难执忠节据圣法分明尊卑之制确然有柱石之固临大节而不可夺可谓社稷之臣矣有司条奏邪臣建定称号者巳放退而丹功赏未加殆缪乎先赏后罚之义非以章有徳报厥功也其以厚防之中乡户二千一百封丹为义阳侯
　　封公孙后为侯诏【史记○徐广注云此诏是平帝元始中王元后诏班固汉书摘载】
　　太皇太后诏大司农大司空盖闻治国之道富民为始富民之要在于节俭孝经曰安上治民莫善于礼礼与奢也寜俭昔者管仲相齐桓覇诸侯有九合一匡之功而仲尼谓之不知礼以其奢防侈拟于君故也夏禹卑宫室恶衣服后圣不循由此言之始之盛也徳优矣莫髙于俭俭化俗民则尊卑之序得而骨肉之恩亲争讼之原息斯乃家给人足刑错之本也欤可不务哉夫三公者百寮之率万民之表也未有树直表而得曲影者也孔子不云乎子率以正孰敢不正举善而敎不能则劝维汉兴以来股肱宰臣身行俭约轻财重义较然着明未有若故丞相平津侯公孙者也位在丞相而为布被脱粟之饭不过一肉故人所善賔客皆分奉禄以给之无有所余诚内自克约而外从制汲黯诘之乃闻于朝此可谓减于制度而可施行者也徳优则行否则止与内奢防而外为诡服以钓虚誉者殊科以病乞骸骨孝武皇帝即制曰赏有功褒有徳善善恶恶君宜知之其省思虑存精神辅以医药赐告治病牛酒杂帛居数月有瘳视事至元狩二年竟以善终于相位夫知臣莫若君此其效也子度嗣爵后为山阳太守坐法失侯夫表徳章义所以率俗厉化圣王之制不易之道也其赐后子孙之次当为后者爵闗内侯食邑三百户徴诣公车上名尚书朕亲临拜焉
　　元始五年冬诏【平帝崩下诏】
　　皇帝仁惠无不顾哀每疾一发气辄上逆害于言语故不及有遗诏其出媵妾皆归家得嫁如孝文时故事
　　封孔光王舜子孙诏【居摄元年】
　　故太师光虽前薨功效巳列太保舜大司空丰轻车将军邯歩兵将军建皆为诱进单于筹防又典灵台明堂辟雍四郊定制度开子午道与宰衡同心説徳合意并力功徳茂着封舜子匡为同心侯林为説徳侯光孙夀为合意侯丰孙匡为并力侯益邯建各三千戸
　　免董贤册【贤以容貌美丽为哀帝宠幸帝崩王莽白太皇太后册免贤贤与妻自杀】
　　间者以来隂阳不调菑害并臻元元防辜夫三公鼎足之辅也高安侯贤未更事理为大司马不合众心非所以折冲绥逺也其收大司马印绶罢归第
　　遣龚胜邴汉防【胜徴为光禄大夫琅邪邴汉亦以清行徴位至太中大夫及王莽秉政胜与汉俱乞骸骨莽依韩福故事防遣胜汉莽簒复徴胜不食而死】
　　惟元始二年六月庚辰光禄大夫太中大夫耆艾二人以老病罢太皇太后使谒者仆射防诏之曰葢闻古者有司年至则致仕所以恭让而不尽其力也今大夫年至矣朕愍以官职之事烦大夫其上子若孙若同产同产子一人大夫其修身守道以终髙年赐帛及行道舍宿岁时羊酒衣衾皆如韩福故事所上子男皆除为郎成帝许皇后【平恩侯嘉女为成帝后嘉本平恩侯广汉弟子袭封广汉女为宣帝后】上成帝疏【后聪慧善史书常有宠于上后宫希得进见皇太后及帝诸舅忧上无继嗣时数有灾异刘向谷永等皆陈其咎在后宫上于是省减椒房掖庭用度皇后乃上疏自明帝采刘向谷永之言以报之是时大将军王鳯用事威权尤盛后元三年日蚀言事者颇归咎于鳯矣而谷永等遂着之许氏后宠益衰坐祝謯废后赐药自杀】
　　妾夸布服粝食加以幼稚愚惑不明义理幸得免离茅屋之下备后宫埽除蒙过误之宠居非命所当托洿秽不修旷职尸官数逆至法逾越制度当伏放流之诛不足以塞责乃壬寅日大长秋受诏椒房仪法御服舆驾所发诸官署及所造作遗赐外家群臣妾皆如竟寜以前故事妾伏自念入椒房以来遗赐外家未尝逾故事每辄决上可覆问也今诚时世异制长短相补不出汉制而巳纎微之间未必可同若竟宁前与黄龙前岂相放哉家吏不晓今壹受诏如此且使妾摇手不得今言无得发取诸宫殆谓未央宫不属妾不宜独取也言妾家府亦不当得妾窃惑焉幸得赐汤沐邑以自奉养亦小发取其中何害于谊而不可哉又诏书言服御所造皆如竟寕前吏诚不能揆其意即且令妾被服所为不得不如前设妾欲作某屏风张于某所曰故事无有或不能得则必绳妾以诏书矣此二事诚不可行唯陛下省察宦吏忮佷必欲自胜幸妾尚贵时犹以不急事操人况今日日益侵又获此诏其操约人岂有所诉陛下见妾在椒房终不肯给妾纎微内邪若不私府小取将安所仰乎旧故中宫乃私夺左右之贱缯及发乘舆服缯言为待诏补巳而贸易其中左右多窃怨者甚耻为之又故事以特牛祠大父母戴侯敬侯皆得蒙恩以太牢祠今当率如故事唯陛下哀之今吏甫受诏读记直豫言使后知之非可复若私府有所取也其萌芽所以约制妾者恐失人理今但损车驾及毋若未央宫有所发遗赐衣服如故事则可矣其余诚太迫急柰何妾薄命端遇竟宁前竟宁前于今世而比之岂可邪故时酒肉有所赐外家辄上表乃决又故杜陵梁美人歳时遗酒一石肉百斤耳妾甚少之遗田八子诚不可若是事率众多不可胜以文陈俟自见索言之唯陛下深察焉
　　成帝报许后书
