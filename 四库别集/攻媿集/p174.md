<!-- { "loadSidebar": true } -->
　　吾乡五先生俱以文行师表士子惟桃源王先生暨我高祖之后皆大葢其啓迪后学徳泽之及来裔者源深而流长矣先生之子宗正少卿珩孙广南提举市舶勲继登进士科提举疎财尚义以亷节着所积尤厚是生三子长太府卿讳正已次即君也朝请大夫讳正功季知安庆府讳正民三人以节谊政术能世其家尝一嵗同奏子兴固未艾也呜呼昔者钥既铭太府之墓才八年而君与季相继下世既葬矣君之诸子以国子正袁君燮之状求铭惟王氏楼氏自二先生以道义定交至太府壻吾门姻好稠叠感今懐昔乃摭其大概为之书而系以铭君旧名上字乃摭其真下曰思字有之后以避孝宗嫌名改焉遂字承甫曾祖説先生也赠银青光禄大夫祖玩赠朝奉郎父赠金紫光禄大夫娶蔡氏元氏薛氏赠武陵永宁普宁郡夫人君薛出也家世之详已载于太府之志惟君生而不凡幼笃于学不待彊教已如成人以金紫遗泽补将仕郎绍兴二十四年由铨选授右迪功郎抚州宜黄县主簿寻易处州青田有诉夫死于殴者君按视则更曰自经君察其必以贿故即用初情讯之具服隆兴初调筠州司理参军筠号道院而狱事亦繁精意推鞫狴岸屡空乾道二年循右从政郎四年为荆湖南路转运司主管帐司给事黄公钧主漕计以严明称寮属仅取充位君果于立事滞讼见属剖析无留难黄公举以厉同列之持两端者尚书沈公介为帅尤简贵威重裁决无敢輙经外台者理或未安君改之不疑沈公更加敬异不以为忤也二公争荐之又为延誉不朞月举削应格七年改宣教郎知兴化军莆田县县素难治始至牒诉数百惩其非实而决其久滞者遂寖以清省宋氏子怙势突入殴吏林公枅守信其从父太学诸生也喧竞于庭皆捕治使服而徐释之且戒曰后复尔不汝贷也感谢而去林公由是知君后为监司尝表荐之邑岸大姓鬻盐因为冦钞捕获数十人其党篡取杀伤卒徒篡官亦被数创救至得免而郡怒其生事君曰拒捕至此而赏罚不伸何以厉其后即穷治之而赏官兵焉又修陈霸斗门以永灌溉之利淳熙六年赐绯衣银鱼七年通判潮州推诚佐郡守贰无间言郡人有为宪属者武防乡曲征利于近郊君裁以法不胜惭怨挤之不遗余力君用是罢将归会剧冦沈师逼城民走依官寺君开门纳之力赞郡将修战守具甚悉贼知有备而退众唶曰是已罢官而为民深切乃如此耶至其行多涕泣者九年签书武安军节度判官防公事十一年改淮南皆以伯氏将漕引嫌十四年主管湖北安抚司机宜文字绍熙元年差知澧州陛辞论沙毛钱及杂卖塲二事上亦深知其弊嘉叹再四三年到郡帑庾枵然廪禄累月不给君去其侵蠧之已甚者节浮费汰冗食补罅漏郡计无乏及朞而用颇裕乃从邦人之请即州治之前辟城通道建澧阳楼前俯大江巨丽轩豁遂为一方伟观尝属钥记之由是人心闿怿士气振厉比举多决科者药园寺僧以稔恶闻邑令发其端谓罪不可赦而以贿缓其狱君诘之治始急复赇于上司之吏移文使先纵遣而以牍来君曰欲以势力求免耶即日杖之五年奉最还朝奏事重华宫行内深称上意遂知蕲州自私钱之废淮民多窭鲜有葢藏遇霪雨至絶市无籴君以庆元四年视事急发廪而损其直且多邀米商许以蠲征舳舻辏凑又念嵗收才能自给而巨商率先以他货来售禾始登塲厚取其赢君以为遏籴固非古训而坐视民食之空咎将谁执力请于朝乞禁止商贩许之民相谓曰使君通变如此自尔有足食之望矣有言银矿发于山者君欲遏之而未得其説耆老诉云往嵗尝有此事官不熟计而遽行之非徒无益冶户以亏额坐深文鬻产以偿者数百家痛犹未定也君为奏罢之佛灯大师者自称戚里挟权要书走州县攫取无艺人病其扰莫敢诘君出郊有诉者立捕之寮佐劝止不聴比至一黥隶尔致之法六年除广南西路提防刑狱公事嘉泰元年赐四品服广右之俗轻于冒禁而上官以不按吏为从厚君深病之劾其贪暴之尤者请托一无所聴始知悚惧而君亦寖危矣兴安令之子蹴小吏至死逮系郡狱令胁治狱者欲变之君怒曰台治所在可使死者抱冤乎劾令而移狱邻路令诬诉于言者公遭论而归自以无慊于中处之怡然二年冬主管建宁府武夷山冲佑观三年正初属疾癸未终于家享年七十有一娶同郡伍氏赠宜人先二十九年卒今宜人应氏子男六人深从事郎新无为军巢县尉迪功郎新池州青阳县尉洙迪功郎太平州芜湖县主簿登绍熙四年进士科泌将以遗泽补官女八人长适从事郎监绍兴府防稽县户部赡军上臯酒库毘陵张符女后君半年卒次适进士伍遵第五第六女蚤亡余与第四第五男俱有废疾孙男三人仁之仪之信之信之先一年卒二女一夭一未行先是伍宜人葬于鄞县桃源乡排隩之原诸孤以四月己酉奉君之柩合焉君资禀忠信不发一妄语妻子不见喜愠之色开心见诚吐露情素孩孺有问亦告以实不敢戏侮之田夫野老市井小人过而挹之俯接惟谨或遇机穽险巇之人一对以诚彼自意消以是善与人交终始不变筮仕之初或言邑令有心术亦当有以牢笼之太府问客言何如君曰以诚待之尔何术之可用卒与令甚厚至执手不忍别人但以君为恂恂自谨之人而遇事敢为毅然不可干以私每曰食君之禄徇情挠法以取悦于人自为计则得矣其如体国何亷洁守家法俸入非令所载者谢不受澧阳终更吏白有资送钱三百万悉拒之惟备舟浮家而归郡人叹服所至未尝饰治器用不市一物莆阳荔子最盛有以名品餽者坚辞之怡于仕进不求知于人而人自知之丞相赵魏公枢密使轩山王公每欲汲引丞相京公尤称其真淳力荐于上晚厯麾节皆其力而君不自知也张侍讲栻风裁甚高在潭游从雅相爱重呼君为齐年兄清贫自处质贷以给奉已至薄得禄不足以偿逋负如是者三十年然持损有余补不足之説有义事亦勉为之后既稍裕亲故有求随力以应隆冬细民乏食赈与无倦色幼孤鞠于兄嫂少长省事自念孝养无及以事亲之礼事之嫂即钥先祖少师之季女也伍宜人亦顺适君志躬执妇礼既亡祔于庙以时奉祀太府诸女之行竭力以助籨具良厚皆人所难者性嗜学多録未见之书唐诸帝实録略备今写本及版行者各万余卷少喜为诗周旋太府与王信州之间佳句与之相下上暮年益造平澹有荆澧集行于时余藏于家呜呼书曰吉人为善惟日不足卷阿之诗言求贤用吉士也汉文帝初立召田叔问曰公知天下长者乎周家用人以吉士为首文帝之化防三王实基于此王氏父子兄弟皆有以自见于世惟君制行醇笃立身处家施于有政风谊耸然而其本体盖所谓吉人吉士长者人也故乡评卒以是归之使其得位而行可使鄙夫寛顽夫亷而风俗庶防于古小试绪余感化已多一区之宅始成求田足以卒嵗天假之年亦可表率乡曲而遽已矣此钥平日敬叹毎以语人者今也四子俱列仕版家道肃穆天之敷佑如此为善者亦可以劝矣铭曰
　　恂恂王君家世儒雅君尤笃恭视如朴野周云吉士汉言长者君其人欤力行不舍蓝田皆真元规非假施于有政不言而化义所当为勇于施舎麾节倦游求田问舎谓宜上寿式是乡社云何不淑棣华凋谢高其门闾尚容驷马诗以飏之用慰泉下
　　叔祖居士并张夫人墓志铭
　　居士姓楼氏讳仪字元应明之鄞人也先世居奉川后徙焉曾祖杲不仕祖郁以古学全徳为乡先生登第主庐江簿以禄不逮亲不复仕进终大理评事累赠正议大夫考肖正议之季子笃学晚不衰以特奏名补和州助教居士世其家者也读书敏而勤百氏之言无不该贯句读音训攷证是否有先儒之所未发朱黄雠校学者取法焉小学尤精鄙流俗简陋手以古字写春秋左氏传礼记庄子以课其子用志如此然澹于荣利少举进士一再不遇已甚厌之遂不复为塲屋文而学问益高娶夫人张氏里人询之女勤俭静専克相夫子早嵗居贫甚夫人心计有余而济之以识知所取予未始与人为怨二人同心而家益饶兄弟五人居士处其仲性孝悌和州病沈绵累嵗下二弟二妺皆幼稚未立所以奉甘旨毕婚嫁者维力之尽夫人承其意无不周悉他日罄先世家产四分之独不取一金夫人亦无难色且赞其决正议好著书手泽盈箧兵火仓猝居士尤以为忧夫人捐金募人窖藏至今得为家宝居士中年益薄世故好浮屠氏之説名山古刹意有所寓假榻宴坐一鉢一衲或累嵗忘返间过亲族所至如归为人乐易无少长与之无间豪饮剧谈衮衮竟夕道古今涉经史旁出入释老稗官之説如画一二坐客倾聴不暇倦游还家屏处一室乾道癸巳嵗于是年七十有五矣正月十有六日感疾以卒夫人既率诸孤以是年十二月二十有一日葬于阳堂乡梅湖之原持门户愈谨奉佛愈严平生自奉至薄见华靡之服至瞑目不观曰吾以俭之故不妄取不妄用虽不能甚富亦未尝困乏此夫人治家之要也至赒人之急虽多不较病给以药死给以棺者日相踵寺观营缮随所求而应之晚益了悟叹曰吾焉能以垂尽之年尚较米盐耶聚族而谋尽以家所蓄分给子舎戒以自力毋轻费淳熙壬寅四月十有四日卒享年七十有八将以明年闰十有一月十一日啓居士之墓而合葬焉子男五人曰由仁曰行仁先居士卒曰珹先夫人卒曰球曰琰俱业儒承居士之训书传如流女二人福州懐安县丞杜友直其壻也一早亡孙四人铻锾铉锦女六人长适翁烜次适丰有基余未行曾孙一人呜呼楼氏自先生起家皇祐中衣冠相传六七世矣岂惟祖考积善所至葢先生教授乡校三十余年诸生皆当世名士一门书种赖以不絶有如和州居士虽不得施用而力绍世业流传典刑使后生犹得沾丐其所以维持之力为多后来者可无念乎居士实先祖少师之从弟葬之日夫人以墓铭见属钥自念生晚少见前辈毎侍居士则爱诲良渥尚厯厯能记余论又为字钥以大防也尝为诠次行事未及成而夫人又亡矣乃以二叔之命并序而铭之铭曰
　　学焉甚博行也无阙穷通有命不系巧拙达人大观欣戚泯絶不亡者存厥有高节娈彼贤配千载同穴孰发其潜视此幽碣
　　盛夫人墓志铭
