<!-- { "loadSidebar": true } -->
　　某国中尉虞某（案本论无国名，亦无虞名）访太常王冀云：“台赠国王第二郎，年在殇，为世子，臣当有服不？”冀云：“礼无从君服殇之文。夫臣从君而服，以其体尊承绪，非继成人与殇也。苟为代嫡，君为之服，则臣以何而不从服乎？若以礼无文者，亦可不服，长子之下殇也。”（《通典》八十二）

　　○答刘系之问（系之为宣城内史，梁有集五卷。）

　　凡不继大宗而立後，及为後而不为所後制服，皆非礼也。然据已为後，则不得不为後後之制。若庶子立後，不继祖宗，己服无重可传，亦有居而不服；庶子若先受重可传，亦何居而不服。庶子若先受重承事，则制有疑，谓当与庶祖母同。（《通典》九十六）

　　刘系之问：“为庶祖母服，经无其文，不知为有服不？”王冀答曰：“庶祖母服，经诚无文，然亦无不服之制。以情例推之，谓自应服。何以言之？礼，妾子父没，为母伸三年。子既得伸，孙无由独屈。假令嫡祖在，礼，妇人不厌，则无复所屈。案礼唯有祖母文，无嫡庶之别。盖以明尊尊之义，而人莫敢卑其祖也。《礼记》云：‘为慈母後者，为庶母可也，为庶祖母可也。’此谓二妾无子，父命子为之後，或子或孙，唯其班第。既受命为後，则服之无嫌。由此言之，妾之无後而托後于人者，犹为之服，况亲之己之孙，而可有不服之义邪！制服为允。”（《通典》九十八）
庾统
统为寻阳太守，有集八卷。（案，《隋志》误作庾纯。）

　　○三人赞

　　运遘屯凶，三孤丞立。离禽婴鸣，邂逅同集。式谷既熟，和响具翕。肇彼远歧，泯焉齐入。（《初学记》十七）

　　○朱明张臣尉赞

　　诗咏张仲，今也朱明。财敦友，衣不表形。寡妻屏秽，棠棣增荣。臣尉邈然，丑类感诚。（《初学记》十七）
韩伯
伯字康伯，颍川长社人，简文居藩，引为客，历仕司徒左西属，转抚军掾、中书郎、散骑常侍、豫章太守，入为侍中，领中正，转丹杨尹、吏部尚书、领军将军，改授太常，未拜卒，赠太常，有《周易系辞注》二卷。集十六卷。

　　○议周勰

　　拜下之敬，犹违众从礼；情理之极，不宜以多比为通。（《晋书·韩伯传》，陈郡周勰为谢安主簿，居丧废礼，崇尚庄老，脱落名教，伯领中正，不通，勰议。）

　　○为或人答殷灵符问

　　昔亡伯丧未除而祖母见背，从兄不废父丧主，而为祖母居庐，郄太尉来吊，不以为非礼也。（《通典》九十七）

　　○辩谦论

　　夫寻理辩疑，必先定其名分所存。所存既明，则彼我之趣可得而详也。夫谦之为义，存乎隆己者也。以高从卑，以贤同鄙，故谦名生焉。孤寡不谷，人之同恶，而侯王以自称，降其贵者也。执御执射，众之所贱，而君子以自目，降其贤者也。与夫山在地中之象，其致岂殊哉？舍此二者，而更求其义，虽南辕求冥，终莫近也。

　　夫有所贵，故有降焉。夫有所美，故有谦焉。譬影响之与形声，相与而立。道足者，忘贵贱而一贤愚；体公者，乘理当而均彼我。降挹之义，于何而生！则谦之为美，固不可以语至足之道，涉乎大方之家矣。然君子之行己，必尚于至当，而必造乎匿善。至理在乎无私，而动之于降已者何？诚由未能一观于能鄙，则贵贱之情立；非忘怀于彼我，则私己之累存。当其所贵在我则矜，值其所贤能之则伐。处贵非矜。而矜己者常有其贵；言善非伐，而伐善者骤称其能。是以知矜贵之伤德者，故宅心于卑素；悟骤称之亏理者，故情存乎不言。情存乎不言，则善斯匿矣；宅心于卑素，则贵斯降矣。夫所况君子之流，苟理有未尽，情有未夷，存我之理未冥于内，岂不同心于降挹洗之所滞哉？体有而拟无者，圣人之德；有累而存理者，君子之情。虽所滞不同，其于遣情之累缘有弊而用，降己之道由私我而存，一也。故惩忿窒欲，著于《损》象；卑以自牧，实系《谦》爻。皆所以存其所不足，拂其所有馀者也。

　　王生之谈，以至理无谦，近得之矣。云人有争心，善不可收，假後物之迹，以逃动者之患，以语圣贤则可，施之于下斯者，岂惟逃患于外，亦所以洗心于内也。（《晋书·韩伯传》）

　　○王述碑

　　述迁会稽太守，淮海维扬，皇基所托，此盖关河之重复，泱泱大邦。（《文选·沈约齐安陆王碑文注》，又任齐竟陵文宣王行状注。）
卷一百三十三
曹耽
耽，永和中为太学博士，升平中迁尚书郎，後为安北谘议参军，有礼记音二卷。

　　○上表自理

　　臣闻君丧之礼，贵贱不同。《礼》，臣为君斩衰，仕焉而已，为旧君齐衰。爵禄既绝，朝见既替，盖以疏贱于亲贵，故降其制也。又《国丧仪注》，居职者朝夕临，去职者朔望临。礼，哭泣之节，各称其服，哭轻则服不得重。据令，去职之臣朔望哭，宜为旧君服齐衰。是以臣前率而行之，不敢有加，臣服齐衰，哭临殿庭，逾月历旬，外内监司，莫之或讥。及至梓宫将幸山陵，诸官来赴，服斩者多，此皆意存于重，而不原于制，遂使亲疏贵贱，无有等差。曾参欲勿除父母之丧，仲尼患其过制。今去官者服在官者之服，固为过制，非圣哲所许，而不推古今正礼难臣。若难者有证，臣对无据，甘受违制。（《通典》九十，穆帝崩，前尚书郎曹耽等奔赴，皆服齐衰治书侍御史喻希表弹其失礼，博士孔恢等议，请免耽等所覆除官，耽上表自理云云。）

　　○开陵皇太后服膳

　　为人後者为之子。元帝继武帝，于康帝为曾祖，《礼》，为曾祖後斩衰三年，《小记》与诸侯为兄弟者斩衰，则无齐。皇太后宜正服斩衰，改葬当缌。郑注止于臣、子、妻，王氏通谓三年者。王氏近情，则宜缌。（《通典》一百二，永和十二年，修复峻平四陵，大使开陵，表至尊及百官皆服缌，尚书符问皇太后应何服，博士曹耽胡讷议。）

　　○司空蔡谟谥议

　　谟可谓善始令终者矣。案谥法，布德执义曰穆。（《通典》一百四）

　　○陈留王励废疾求立後议

　　《春秋》之义，“立子以贵不以长”，盖以为宗庙主故也。晋公族穆子有废疾，以让其弟；卫襄公嗣子絷，足不能行，立其弟。晋卫皆废嫡立庶者，明臣之义，终无执祭朝见之期，以之居位，违犯情礼故也。礼，有故，使人摄祭，非终身疾者。励为君王，故事未有诸侯以疾去国成比。（《通典》七十四）
胡讷
讷，永和末太学博士。器案，经典释文叙录《谷梁胡讷集解》十卷。

　　○婚不举乐议

　　临轩仪注，无施安鼓吹处所，又无举麾鸣钟之条。（《通典》五十九，升平元年八月，符问迎皇后大驾，应作乐不？博士胡讷议。）

　　○陈留王废疾求立後议

　　孟絷立弟，异于陈留二王之後，礼不宜废。（《通典》七十四升平元年）
袁矫之
矫之，穆帝时太学博士。

　　○答台符问小功服成婚

　　案公主于二王属为姑，二王出为人後，主又出适，今应降服小功，然本是周亲，虽降而为疏，本亲情重。公主方当始薨，而疑可婚与不？（《通典》六十，台符庐陵公主薨，琅邪东海二王于礼为应得婚与不？太学博士袁矫之云云。）
许穆
穆，升平中为仓部郎。

　　○太宰武陵王为所生母服议

　　母以子贵，王命追崇夫人，视公爵，秩比诸侯。凡诸侯之礼，服断旁亲，以国内臣妾并卑故也。姑姊妹女子子嫁于诸侯，则各以其服服之，尊同故也。卑则服阙，尊则礼行。太宰封王，继于蕃国，出离其本，仰无所厌。夫人诸侯，班爵不殊，缘天然之恩，伸王子之厌，薄出礼之降，制服周可也。（《通典》八十二）
崧重
重，升平中为吏部郎。

　　○太宰武陵王为所生母服议

　　考之礼文，太宰应服齐衰周。今以《春秋》条例以广其喻。母以子贵，庶子为君，母为夫人，薨卒赴告，皆以成礼，不行妾母之制，夫人成风是也。此则身为父後，服应缌麻，犹以子贵，得遂私情，经有明文，《三传》不贬。况于太宰，贵同古例，不为父後者邪！且礼有节文，因革不一。自汉以来，皇子皆为始封君，始封君则私得伸。设令太宰不出後，必受始封，服无厌降。出後降一等，复何嫌而不周乎？（《通典》八十二）
曹处道
处道，升平中为祠部郎。

　　○太宰武陵王为所生母服议

　　礼，庶子为父後，为其母缌，与尊为体，不敢伸恩于私亲。为人後，以所後为父，亦是尊者为体；其所生母，俱是私亲。为父後及为人後，义不异。（《通典》八十二）
谢奉
奉，升平中为尚书。

　　○太宰武陵王为所生母服议

　　案《礼》，为人後者三年，必以尊服服之。庶子为後，为其母服缌。《传》曰：“何以缌？与尊者为体，不敢服其私亲。”《礼》唯大宗无继支属之制。太宰出後武陵，受命元皇，则纂承宗庙，策名有在，礼制既明，岂容二哉？夫礼有仰引而违情者，故有君服而废私丧。屈伸明义，非唯一条，所谓以义断恩。况贵贱之礼既正，岂得不率礼而矫心。当依庶子为後之例，服缌而已。（《通典》八十二，升平中，太宰武陵王所生母丧，表乞齐衰三年，诏听依昔乐安王故事，制大功九月，尚书谢奉议。）

　　○立琅邪王议

　　夫帝位自以君道相承，至于昭穆之统。《礼》“兄弟不相为後”，明义也。今应上继康帝，意谓不疑。此国之大事，将垂之来代。（《通典》八十）

　　○又议

　　五帝之道，以天下为公，唯德与贤，不私其亲。逮殷周，则继代承业。虽百王迭建，而典谟不易，所以镇系人心，闲邪息乱。今大晋宗祀配天，成帝疾痛，皇嗣幼冲，深惟社稷，迁于康皇，轨同唐虞，高义大行。天祚不永，迁嗣本位。考之先典，求之人情，咸谓主上应继成帝。（《通典》八十）

　　○居重丧遭轻丧议

　　夫孝子之处丧，服勤三年，不懈不怠，情思所主无不在。曾子问：“三年之丧可以吊乎？孔子曰：“三年之丧练，不群立，不旅行。君子礼以饰情，三年之丧而吊哭，不亦虚乎！”盖以为彼兴哀，则不专于所重也。而《礼》云“卒哭既练，遭周大功之丧，皆随所服而变。”代行丧者，咸从此制，窃有所恨。夫人子之道，天属之恩，可谓重矣。终身之忧，非一朝可消，故有祥练而为其极。夫以资于事父之道，在公，尚有夺私服之制，况兼爱敬之重而更屈于支属乎！奔丧之礼，赴哭辄备其带，归于本宫，即反正服。于权宜兼通，庶可知无大过矣。（《通典》九十七）

　　○与郗笺

