<!-- { "loadSidebar": true } -->
　　三朝循吏赞升平一疏归来万事轻隼幰尚沾滇僰泪渔舠先结■〈山昔〉湖盟青山甲子从仍数丹穴鹓鶵有嗣名他日胡威蒙召对定知能让乃公清（时元瑞将上春官）
　　
　　贺大中丞晋台秩抚蜀
　　
　　玺书今旦出燕京吴蜀恩波去住平牛女星移益部邑岷峨雪作大江声寜唯遗爱如何武遮莫前身是孔明（用韦皋事）开府西川多拜相即看红烛引双旌
　　
　　得骐儿领解南都报书此寄勉
　　
　　斋房寂寂篆烟微忽有泥金叩竹扉一日看花倾白下千秋奕叶振乌衣弹将流水方成是刖后连城始悟稀最好鹿鸣歌宴罢莫教恬澹与心违
　　
　　其二
　　
　　镜里蛾眉叹不逢承恩今际易为容一毛吾自先惭鳯五彩而寜仅似龙阿阁纷惊初日拥钟山瞥见庆云从莫矜家世青箱业剩有余忠报九重
　　
　　送张侍御予告还蜀
　　
　　南床白简一时传忽荷君恩赐沐偏建业秋霜无避马云安春雪有啼鹃归心已度千盘栈起色重呼万里船负弩虽荣知不爱相如今是著书年
　　
　　送傅吴县入觐以善治民闻而山甫子予軰谓其负仙骨精禅理因赋此为饯
　　
　　吴门匹练贯三台为是朝天彩鹢开叶县仙人飞舄去东阳大士应身来君王别对重云殿元会曽沾万岁杯莫笑深山诸老宿也骑竹马候江隈
　　
　　送徐少卿册封鲁诸王便道归寿大父太师公八十还朝兼简其弟元普中翰
　　
　　即从东兖下东杨羔鴈纷纷簇锦堂家庆百觞师尚父公余一赋鲁灵光孙枝玉树堪谁并仙掌金茎待尔尝欲识先朝真肺腑阖门符玺侍君王
　　
　　其二
　　
　　云门乔木郁相望谁似徐卿庆泽长两世四为符节令三朝五锡太师章朱颜緑鬓明邮传玉册金书出尚方寄与鳯池难弟道好裁新赋献长杨
　　
　　送毛豹孙天池寺检藏寺为僧乆据争之力而后得之
　　
　　知君逸思倦周旋爱结天池寺里縁寺忆东亭初施日池夸康乐再开年呗声时出归云外梵夹初収落月前即使顿飜三藏徧不如离欲近初襌
　　
　　题春草驰情巻寄答孔炎宗侯
　　
　　胎簮秀色满罘罳父子风流岂异时临得宛陵离后帖（张长史宛陵帖一曰春草帖）裁将康乐梦回诗王孙不断蘼芜恨天马长衔苜蓿悲若问吴台眠起处一羣麋鹿眼迷离
　　
　　子厚第三书孤愤之懐极矣男子要自有出世事毋论浮荣即不朽亦第二义也赋此广之
　　
　　双鸿不独问加餐笔底纵横意万端总为难呼中散驾可能无恨逺游冠枋榆社日吾寜老桐栢春源尔自看记取缑山明月夜玉笙鸾背莫辞寒
　　
　　其二
　　
　　朱邸朱弦响竞新少年都羙出风尘从夸郢里传孤调耻向南阳问贵人七子有文身似叶八公无药鬓如银悬知出世男儿事笑杀难陀恋转轮
　　
　　壬午初冬忽传明卿有非常耗者得书喜剧因成一律情见乎辞
　　
　　矫首南云眼剧穿银钩乍展独欣然人惊罔象珠仍得我识随侯月故圆乆自千秋归大雅何妨七日宴钧天病夫粗了区中事进尔同皈第四禅
　　
　　沈太史请告归嘉禾走笔问之
　　
　　战胜归来定不臞可应腰帯沈郎如金陵水鉴抡才后檇李湖舠起色余闻说尚方多请剑近来南史着何书知公自有泠然驭倘逐春风过草庐
　　
　　元日过敬羙小酌试笔
　　
　　献岁家园倚杖过剧欢儿軰奈衰何寒贪棣蕚连枝暖病怯屠苏半户多白屋千家同惨淡黄冠一老自婆娑长安日有维新诏不必春风到薜萝
　　
　　送余教授归天台兼简应在明
　　
　　拂袖髙歌归去来春深采药卧天台即探仙洞桃花色可似公门绛帐开沧海烟波寛钓艇赤城霞气近楼台还闻旧社刘郎在好共胡麻饭一杯
　　
　　仲氏力辞浙学之命得请志喜
　　
　　一疏陈情抗帝颜薜萝仍碧箨仍斑但知洛下东西屋终作何家大小山澹圃筑来随愿老惊帆収得到头闲（弟有収帆之梦）诸生纵有春风思无那归云为掩关
　　
　　其二
　　
　　若为袪得古今愁金紫荣身脱便休世事清朝多稷契天容遯野有巢由从夸大隠官犹恋倘遇东林酒亦留伯氏黄冠虽不恶总縁人弃觅沧洲
　　
　　曽子澄谈禅转甚而自詑其诗工且时时露壮心赋此
　　
　　投杼当年似爱公丝纶却卷向隆中生来燕颔夸飞将老去牛头事懒融百炼雄心犹未死五言新句傍谁工莫嫌行径山人别仅晓人间色是空
　　
　　周公瑕先生寿言
　　
　　江左乌巾世所宗墨花飞洒胜游龙家家拂席延何点处处磨碑待李邕止酒不烦壶作隠著书争羡笔为农晚菘新韭周郎味倘许山人作岁供
　　
　　挽康山人裕卿
　　
　　结客翩翩满二京雅闻然诺重康生归来乐志粗欲就老去潜夫犹未成幸自故人収侠骨谁从遗草问诗名寡妻弱子能无恙知有当年范巨卿（谓王阳徳大叅也）
　　
　　寄赠大名魏侍御
　　
　　主圣臣身逈自轻皭然霜色在台抨向时河北推三鳯今日朝阳让一鸣迁客几曽仇绛灌相门谁不爱韦平毋怜枳棘羁栖晩劝尔聊収循吏名
　　
　　赠刘长洲应召入諌垣
　　
　　喜见尚书尺一眞惊闻父老拥征轮中吴处处推循吏全魏年年晋直臣驯雉甘棠歌正起青蒲白马事仍新杜陵野老迂愚甚但道临危莫爱身
　　
　　题大痴老人畵山大痴此畵甚佳而后有杨廉夫题一律险诨都不切事至末句云海上呼龙须有约镆耶笛子许君听尤可笑诸君毋不歩其韵者余亦戏歩之将使后人而复笑后人也
　　
　　大痴老人时一醒幻出迭迭芙蓉屏客惊咫尺万仞势天割东南千古青拟将卜筑探地肺便足指点称山经铁龙未晓畵中理纵作龙吟不可听
　　
　　寄题邹孚如舍人读书草堂
　　
　　邹君新卜汉江居帯草縁阶墨染渠雪满梁园堪就赋天回碣石易成书阳春里近髙谁和大酉山连胜有余衰病转怜竒字少不烦踪迹子云庐
　　
　　钱塘陈师太守以二诗书扇寄题弇山园索和及手书笔甚古云欲梓之集中勉抒近况以答
　　
　　一巻残编遣岁华数拳竒石割烟霞那知西子湖头客翻忆东陵圃内瓜名倦抛珠还罔象意长篝火伴毘邪怜君误损银钩寄博得姜芽未可夸
　　
　　肖甫兄治浙师功成召拜御史大夫行左司马事道过吴门轻舟入访弇中赋此赠别得二章
　　
　　虚堂跋烛且从容十载吴门忆景从脱赠祥刀犹似电佩来华剑已成龙三台执法新推长八座论兵旧折冲醉语似狂君不厌莫因台鼎便中庸
　　
　　其二
　　
　　君王不爱彻侯章大将仍分副相床攀卧万人阗檇李参差两地满甘棠家家尸祝烦巫史字字讴謡上太常今日表公文士用顿令毫翰有辉光
　　
　　汪仲嘉见访有赠
　　
　　已自三星聚草堂桃花潭畔更汪郎时从禹迹探科斗（君好古迹故云）间拟秦声引鳯凰文笔好传司马法酒杯毋学次公狂相思莫畏江鳞阻水到钱塘便一乡君以诗见投
　　
　　陈太常谪官不赴十五年矣精修梵行与世尘絶圣主求旧一月三迁勉赴留省之命聊成二章以抒鄙素
　　
　　言公祠畔水曽流枫冷红飞建业舟一出不教猿鹤怨千秋重覩鳯凰游清曹总是阿兰若净行依然老比立见说护持功业就灵山佛会未曽収
　　
　　其二
　　
　　羡尔幡然了宿因秣陵秋色引征轮赐环今日无同軰请剑当年有直臣此去但修居士业何妨重现宰官身病夫伎俩消除尽莫向明时及隠沦
　　
　　沈纯甫丈归自岭南屡迁九列濡迟未上移舟访余弇中有赠
　　
　　入门左顾蔼生辉寕似佺期岭外归自有諌书明竹素肯将诗句博牙绯鳄因佛骨能前徙鲈为乡心且暂肥一月三迁恩不薄可能犹恋薜萝衣
　　
　　纯甫丈与元驭兄弟及仲氏敬羙善见访投赠俱有四王之目既感且惭聊此答谢
　　
　　江东阀阅仅相望二耦才名吾敢当乆向蜀州输五短祇如京兆数三王何山自显人安在慧地初更姓亦忘况拟岁朝焚笔砚可余新论报中郎
　　
　　仆近有五子篇拟魏懋权似不欲以文士名也用赠长兄韵答我因再成一章倚韵见志仆亦且谢笔砚矣
　　
　　有重能令事事轻知君不爱汝南评鲲从六月称长息鸟向千秋始善鸣髙岭逼天翻更逺衡波到海自然平道人并杜苏门口悔遣嵇康识姓名
　　
　　唐人有畵葛稚川移居图者与妇各骑一觠角牛前后五白羊从之一赤脚担装又一少女从之手携束书且行且读妇所乗牛背大幞一婴儿在焉其用笔颇雅劲山谷老人书七言律于尾似不能悉稚川事故为补题一首
　　
　　勾漏归来里舍亡山中丹井未全荒骑将老子双青犊叱得初平五白羊宅相婴儿似南海徒行少妇学东方刀圭纵有难从乞祗要姑姑艾一囊
　　
　　观一上人将往五台礼文殊出行巻索赠
　　
　　一锡初开行脚縁五台髙拥佛螺烟闻师欲访金刚窟误却文殊鼻孔边过耳便成狮子吼安心莫堕野狐禅从遭寂老揶揄后不傍人间七百年
　　
　　南昌龙沙辅国挽章
　　
　　圣朝江介数亲贤屈指俄成剑化年不雨西山愁自暝陨星南斗气空悬淮王丹灶宛犹在子政青藜寒更燃（予寿公尝以此二事为拟）眉寿似公何所恨祗应惆怅石函篇（公好仙术取石函记中语以龙沙自号云）
　　
　　题冯南江廷尉水西台
　　
　　欲识先朝冯野王髙台宛宛水中央为怜游鳯金陵地犹帯栖乌御史霜起傍北辰瞻北阙望依南斗忆南荒请看乔木连云处不似蓬池多慨慷
　　
　　再用廷尉之子京兆君韵西台又曰冯台
　　
　　卜筑初成万象开髙风不譲景夷台九峯云气时时合三泖波光面面来共道将军人似树宛然仙尉市名梅澜狂柱屹当年事感旧懐贤首重回（梅字押最无味仅得此一押耳）
　　
　　闭关
　　
　　虚自羣喧草大还不多青眼畏尘寰由他国士谁谋国若个山人肯往山长病医方无胜懒渐贫生计莫如悭地垆榾柮煨生芋风雨萧萧且闭关
　　
　　邢子愿侍御枉驾弇园二章
　　
　　星郎南代大家廵海国东停使者轮绣斧寜为暴公子朱颜妬杀尹夫人篝灯疏草三吴泪隠箧芸编万古身怪得弇园霜色薄尊前笑语尽阳春
　　
　　其二
　　
　　一叟沾沾喜自论浣花全胜百花邨停骢众讶桓君辔罗雀吾骄翟尉门树暝忽回春雪照台孤逈见法星尊即能倾盖输肝胆无那初筵黯别魂
　　
　　复陪子愿侍御过家弟敬羙澹圃作
　　
　　皎然氷玉见风姿况有新篇鬬色丝不尽弇园仍澹圃为探周鼎复秦碑谈温草树寒从破坐乆星河莽下垂唯有陇梅尤气色似闻先卜早春期
　　
　　其二
　　
　　三径衡门有荷蓑野情能不避双呵使君文逼东西汉处士山连大小何偷暖地棠残紫在狎寒天竹乱红多莫疑车骑邢侯简为恐霜威恼薜萝
　　
　　饯李惟桢使君迁浙江行省叅政领金华诸郡
　　
　　仙官去领金华部迂叟频翻玉屈巵三载润叨时雨足五更愁覩徳星稀飞帆隠隠棠千树别曲依依麦两岐无那郑公迁镇后浣花花事与谁期
　　
　　其二
　　
　　离筵父老莫长嗟吴越春风共岁华乆自幸叅元礼御畴能不挽细侯车开帘几道铜沙水拥阁千寻菡蓞花若遇初平须借问此君兄弟胜王家
