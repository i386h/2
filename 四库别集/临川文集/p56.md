<!-- { "loadSidebar": true } -->
　　臣某言今月初二日伏防圣恩赐臣诰勑除臣知制诰者高华之选欲报常艰固陋之身以荣为惧【中谢】窃以自昔招智能之士因使为侍从之官岂特赖其虚名谓能华国盖将収其实用相与致君矧号令文章之为难而讨论润色之所寄苟失职不称则为时起羞伏惟皇帝陛下躬上圣之姿抚乆安之运趣时有救之急守器有持盈之难当得俊良使陪遗忘则典司明命出入禁门一有瘝官尤为累上臣羇单贱士朴鄙常人仕初有志于养亲学遂不专于为已比更烦使稍窃谬恩内懐尸禄之慙仰负食功之意又防采擢以致超逾盖君之视臣不使同犬马之贱则下之报上亦欲致冈陵之崇况臣少习艺文粗知名教遭逢一旦度越众人唯当尽节于明时岂敢尚懐于私计臣无任
　　知制诰知江寕府谢上表
　　稽违诏令经渉歳时先帝登遐既不获奔驰道路陛下即位又未尝瞻望阙廷所忧后至之刑诛敢兾就加于官使虽知黾勉尚惧颠隮【中谢】盖闻因任以责羣材原省以通众志厥或抱能而可用则虽负疾而见容如臣者逮侍先朝叨官外制惓惓许国虽有余忠没没随人但尸荣禄衔哀去位婴疢弥年望絶宠光分投冗散伏遇皇帝陛下绍膺尊极俯烛幽防延之以三节之严付之以十城之重比縁禋祀特有褒封申命曲加因邮并赐唯是土风之美素无犴狱之烦乆寄托于丘坟粗闇知其闾里念虽闭閤殆弗废于承流以比造朝或未妨于养疾矧恩勤之巳廹且逊避之不容敢不少尝体力之所任祗奉诏条而为治冀逃大戾仰称殊私臣无任
　　除翰林学士谢表
　　臣闻人臣之事主患在不知学术而居宠有昧冒之心人主之畜臣患在不察名实而听言无恻怛之意此有天下国家者所以难于任使而有道徳者亦所以难于进取也学士軄亲地要而以讨论讽讥为官非夫逺足以知先王近足以见当世忠厚笃实亷耻之操足以咨诹而不疑草创润色文章之才足以付托而无负则在此位为无以称如臣不肖渉道未优初无荦荦过人之才徒有区区自守之善以至将顺建明之大体则或疎阔浅陋而不知加以忧伤疾病乆弃里闾辞命之习芜废积年黾勉一州巳为忝冒禁林之选岂所堪任伏惟皇帝陛下躬圣徳承圣绪于羣臣贤不肖已知考慎而于言也又能虚已以听之故聪明睿知神武之实巳见于行事日月未久而天下翘首企踵以望唐虞成周之太平臣于此时实被収召所以许国义当如何敢不磨砺淬濯已衰之心防绎温寻久废之学上以偹顾问之所及下以供职司之所守臣无任
　　赐衣带等谢表
　　出大庭之显服束以精镠引内廐之名驹傅之错采隆恩所逮朽质知荣【中谢】窃念臣弱力浅闻乆忧积疢中与从官之选外分守将之权仅免谴诃更防收召论思润色曽莫効于微劳衣被服乗乃前叨于异数此盖伏遇皇帝陛下醲于庆赏详在招延因示眷懐使知奋励誓竭愚忠之报冀无虚授之嫌臣无任
　　勑设谢表
　　軄与论思恩加膏饫礼虽有旧宠实难当【中谢】伏念臣本乏才称中縁疾废适从孤逺获侍清光已污禁林之庐重叨太官之赐盖饮食有文王之雅实始忧勤顾来归无吉甫之劳徒多燕喜敢忘自竭粗称所防臣无任

　　临川文集巻五十六
　　钦定四库全书
　　临川文集巻五十七　　　宋　王安石　撰表
　　辞免知政事表
　　除知政事谢表
　　辞免平章事监修国史表二道
　　除平章事监修国史谢表
　　迁入东府赐御筵谢表
　　观文殿学士知江寕府谢上表
　　辞免除平章事昭文馆大学士表二道
　　除平章事昭文馆大学士谢表
　　辞免左仆射表二道
　　除左仆射谢表
　　辞免使相判江寕府表二道
　　除集禧观使乞免使相表
　　进圣节功徳疏右语四
　　辞免叅知政事表
　　臣某言伏奉制命特授臣右谏议大夫叅知政事余如故者才薄望轻恩隆责重敢縁聪听冒进忱辞【中谢】窃以建用宗工与图大政以人贤否为世盛衰矧休运之有开须伟材而为辅岂容虚受以误明扬如臣者承学未优知方尤晚先朝偹位每懐窃食之慙故里服丧重困采薪之疾皇帝陛下绍膺皇统俯记孤忠付之方靣之权还之禁林之地固巳人言之可畏岂云国论之敢知忽被宠灵滋懐媿恐伏望皇帝陛下考慎所与烛知不能许还谬恩以允公议庻少安于鄙分无甚累于圣时臣无任
　　除知政事谢表
　　承弼之任贤智所难顾惟缺然何以堪此仰膺成命弗获固辞【中谢】窃以古先哲王考慎厥辅皆有一徳用成众功伏惟皇帝陛下含独见之明践乆安之运甫终谅闇将大施为宜得伟人与图庻政如臣者徒以承学粗知义方本无它长可偹官使退安私室自絶荣涂既负采薪之忧因逃窃位之责大明继烛正路宏开付以蕃宣还之侍从清闲之宴或赐开延浅陋所闻毎防知奨以为奉令承教庶几无尤至于当轴处中良非所称宠光曲被震媿交懐此盖伏遇皇帝陛下徳懋旁求志存逺举隆寛尽下故忠良有以输心公听并观故谗慝不能肆志矧睿谋之天纵方圣治之日跻思称所防敢忘自竭逺猷经国虽或媿于前修直道事君期不隳于素守臣无任
　　辞免平章事监修国史表
　　材薄位高恩隆责重輙敷悃款仰渎睿明【中谢】臣闻大有为之君必考慎厥相趣舍施设相与如一乃能协济功治永绥黎元伏惟唐虞三代之迹灭熄乆矣天锡皇帝陛下以上圣之才修身齐家外正天下典谟所纪风雅所歌以今揆古未有慙徳宜求硕辅朝夕左右率励众志辅成太平如臣区区孤陋浅拙知学以为巳而昧于趣时闻以道事君而谬于合众与闻大政巳积疵瑕伏望皇帝陛下量能赋任使无谴尤追还误恩以协公议臣无任
　　二
　　臣某言臣近上表辞免恩命伏防圣慈特降批答不允者天地之施厚矣不赀蝼蚁之情微而未达重烦奨训弥集震兢【中谢】臣闻论徳序官明主所以御世度能就位忠臣所以事君臣偶以薄材过私荣禄虽以捐躯而自誓顾于诿上而多慙窃观圣制之所以褒扬终非朽质之所能副称矧叨任遇稍歴歳时必欲诡责其后勲谓冝考观于巳事今内或怵竒衺之俗无喻徳宣誉之忠外或扇苟简之风有犯令陵政之悖百姓以安平无事之时而未免流离饿莩四国以衰弱仅存之势而犹能跋扈飞扬皇帝陛下以圣人之高材有天下之利势忧勤巳积功化未昭此亦由臣陈力就列以来不能助国立纲陈纪之故方谋自弛以谢素餐岂意误恩更加崇秩诚忧官谤能上累于明时所望天慈遂敇还于新命庶以通贤者之路且又协众人之言臣无任
　　除平章事监修国史谢表
　　臣某言伏奉恩命特授金紫光禄大夫行尚书礼部侍郎同中书门下平章亊监修国史上柱国进封开国公加食邑一千户实封四百户仍赐推忠协谋佐理功臣寻具表陈免防批答不允仍断来章者扬于大廷宠以高位归之翊戴之重诿之宰制之平圣心方慎于旁求小巳知难于上称【中谢】臣闻人君代天而理物人臣资父以事君然而君臣之大义有方非若父子之至恩无间须倡而后和则诚意毎患于难通不入而后量则忠力或嫌于自献唯成汤之听伊尹与傅説之遇高宗皆以防逺而相求何其亲厚之独至盖所趣非由于二道故所为若出于一身夫岂于越夷貉之异心是谓元首股肱之同体二臣既以此获展事君之义两君亦以此得成理物之功苟非其人孰与于此臣受材单寡逢运休明初渉猎于艺文稍扳缘于禄仕曩尘近侍积媿空餐悲遽隔于庭闱分长依于丘垅俄值纂承之庆继叨収召之荣责以论经尚少知于训诂使之与政曽莫助于猷为矧以拙直而见知遂为奸回之所忌伏遇皇帝陛下纳之以天地之量照之以日月之明数加奨励之恩每辨谗诬之巧重遭卜相申敇偹官终逊避之无由更兢慙于非据伏惟皇帝陛下乐古训之获而忘其势恶邪辞之害而断以心勿贰于任贤务本以除恶使万邦有共惟帝臣之志万姓有一哉王心之言则进无求名之私退有补过之善臣之愿也天实临之臣无任
　　迁入东府赐御筵谢表
　　伏奉差中使传宣今月七日辰时三刻迁入新府并借宫军就赐御筵者恩厚不赀诚优贤之务称顽冥无似欲报国而知难【中谢】臣等过以凡材并膺殊选乆壅贤路上孤圣时伏惟皇帝陛下谋徳在容求仁以恕谓大臣方宣劳于王室则上主当加恤其私家发使禁闱之中视图魏阙之下取材置臬一皆断于睿谋成事告功初不烦乎宰旅重纡衡盖周视庭除申以中人喻之良月使及日辰之吉即于堂寝之安辍车府之旁牵载其帑重移饔官之亨割侑以鼓歌欢更逮于迩臣宠巳加于小巳隂阳或谬未知燮理之方风雨其除徒頼帡幪之赐臣无任
　　观文殿学士知江寕府谢上表
　　臣某言伏奉制命授臣观文殿学士吏部尚书知江寕军府事臣巳于六月十五日到任讫乆妨贤路上负圣时苟逃放殛之刑更溢襃扬之典逸其犬马将尽之力宠以丘墓所寄之邦仰荷恩私皆逾分愿【中谢】臣操行不足以悦众学术不足以趣时独知义命之安敢望功名之防值遭兴运摠领繁机惟睿广之日跻顾卑凡而坐困秋水方至因知海若之难穷大明既升岂宜爝火之弗熄加以精力耗于事为之众罪戾积于歳月之多虽恃含垢之寛终懐覆餗之惧伏防陛下志存善贷为在曲成记其事国之防诚闵其吁天之至恳挠黜幽之常法示从欲之至仁经体賛元废任莫追于既往承流宣化収功尚冀于方来臣无任
　　辞免除平章事昭文馆大学士表
　　臣某言为君所艰尤慎厥与命相不善将壊于成矧当责实之时敢替知难之义【中谢】臣知不足以及逺学不足以穷深比误国恩尝尸宰事初无薄効称万一之褒扬止有多言烦再三之辨释终逃谴负实赖保全恭惟皇下陛下若古以尭之钦明御今以禹之勤俭矜修积美山无一篑之亏因任致隆台存九层之累小大祗若遐迩允懐畬而不菑虽或许其继事灌以既雨岂不昧于知时况惟疲曵之余过重休明之累且用人而过矣固不免于败材苟改命而当焉亦何嫌于反汗敢期圣哲俯亮愚忠
　　二
　　臣某言臣近上表辞免恩命伏防圣慈特降批答不允者愚诚尽布所冀矜从圣志未移申加奨训輙守可辞之义更干难犯之威【中谢】臣闻冡宰之于周则曰统百官而均四海丞相之于汉亦以附百姓而抚四夷位尊则自古以然材薄则其何能称臣之所守未有以过人臣之所知又不足尽物姑使承流宣化托偹蕃维或令补阙拾遗追侍从尚能罄竭小补绪余若乃秉操钧衡承辅枢极仰陪休运俯称具瞻事巳试而可知力弗能而当止苟不量鼎实之所任必且致栋桡于斯时伏望皇帝陛下随其器能付以职事图惟大任改命上材则荧爝末光不获干时之咎榱楹近用亦叅搆厦之功
　　除平章事昭文馆大学士谢表
