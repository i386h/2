<!-- { "loadSidebar": true } -->
   窃臣恭奉光绪二十六年十二月初十日上谕：著军机大臣大学十六部九卿出使各国大臣各省督抚，各就现在情形，参酌中西政要，各抒所见，通限两个月，详细条议以闻等因，钦此！伏读之下，钦悚难名。仰见皇太后皇上宵旰焦劳，惩前毖后，咨儆百尔，一意振兴，诏求嘉谟，训词深痛。薄海臣庶，感动奋发，靡不涕零。环球列邦，共睹共闻，当亦同深钦服。臣忝膺疆寄，渥受国恩。值此时艰，莫能补救，夙夜愧愤，无地自容。敢不勉效一得之愚，仰备圣明采纳。臣维全局至重，庶政弥繁。当积重难返之秋，为改弦更张之计，因革损益，各有所宜。现或苦于人材之不敷，或绌于才力之不足。而又有浮议挠之，锢习蔽之，虽有良法美意，未易一概施行。臣权衡轻重缓急，通盘筹画，其骤难兴举者，贵予循序渐进，不可操切以图。其亟须变更者，又贵乎明断力行，不为庞言所动。核其要在于熟审治法，能慎始乃能图终。探其本在于广植众材，能得人乃能行政。其余理财讲武，以次递施，因时制宜，兴利剔弊，而成效乃可得而言也。臣愚虑所及，不敢为繁重阔远之论。谨就言之易行，行之易效者，胪列十条，敬为我皇太后皇上陈之。 
   一慎号令。号令国之大权，臣民之所钦仰也。必精审详度，计天下实可遵行者，而后毅然出之，理无反汗，期在必行。即视臣下奉行之勤惰，以课殿最而加赏罚，始可上理日臻。倘不慎之于初，或发一号而窒碍多端，势将中辍，或施一令而流弊丛出，转致长奸，甚或破除积习，不便贪庸，群起撼摇，多方阻格．持之不坚，终将废置。迨号令频更，众情疑惑，遇有善政，亦且相率观望，视若具文，不肯力行，安能收效。现值明诏求言，内外臣工，均得抒其蕴蓄。行见封章交进，群策毕陈，博采兼收，亟须审择。拟请简派明练大臣数人，设立议政公所，选派司员，分别考核。其致仕勋旧，素有声望，经事较多者，亦可征置其间，俱参谘议。凡遇臣工条陈可采者，均发交该大臣等，详加讨论，择善而从，从众而定。设有尚待推究事宜，或发还上言者明白详复，或发交资深望重诸疆臣，分条议奏，内外合谋，不厌精详。迨至禀承庙谟，择定而行，便成不易之势，无论如何为难，亦必坚持定见，始终不渝。臣下知其无可迁延规避，自然奉行惟谨，奋力图功。于是明示赏罚以鼓励之，勤者有不次之擢，惰者无或贷之刑。庶人知劝惩，百废不难俱举矣。 
   一教官吏。人才登进，向重正途。究之释褐之初，用非所学，类多娴于文义，拙于政事。又自咸同军兴而后，保举捐纳，阶进日多，流品益杂，京员半受成于胥吏，外官恒藉重于幕友。不但通达时务，干济世变者，百无一二，即求其能称职守，了然于分所应为之事，亦甚难其人。似亟须有以教之。拟请在京师设立课官院，简派明达王大臣督其事。由六部九卿，翰詹科道各衙门，精选品学敦实，才识明通者入其中，分延教习，课以本国史学掌故，政治律例，以及各国约章公法，一切泰西政史，各就性之所近，分别门类，各专其业。严定课程，考其殿最。其优异者，既按其所执之业，而试其所宜之事。其志趣远大者，或派令出洋游历，以验其造诣，而求其精审。回华之后，优于奖擢。并请饬下各行省，分设课吏馆，专就吏治时务交涉等项，择要辑书，发令候补人员学习，按月扃考，择其连取优等者，酌予委用。不过一二年间，京外官吏，皆知讲求实在经济，临事自易措手。方今时艰日亟，需才孔亟。若待学校大兴，人材辈出之后，方使之莅官任事，势必有所不及。但就现有之官吏，设法造就，俾皆成为有用之材。彼既无废业之忧，则鼓励奋兴，收效必速。济急之方，莫先于此。 
   一崇实学。百年之计，莫如树人。古今立国，得人则昌，作养人材，实为图治根本。查五洲各国，其富强最著，学校必广，人材必多。中国情见势绌，急思变计。兴学储才，洵刻不容缓矣。拟请饬将京师本有大学堂，认真整顿，竭力扩充，并饬下各行省筹经费，多设学堂。或仿照各国学校章程，区分等次，以次推广。务使僻壤穷乡，皆有庠序。择中外有裨实用之各项书籍，及各国著有成效之各种学术，延师讲授，分门肄业。但目前师资无多。惟有译书之一法，最为便捷。似宜专派大员，考核各国书史，其已经译出者，多刊广布，未经译出者，精选译员，译成汉文。一面分咨出使各国大臣，随地购书，选译咨送。近年以来，日本译书甚多，而洋人之久在中华者，亦多有译本，均可搜罗印证，汇辑成编，发交京外各学堂循序购买，以期学术一律而免分歧。并可酌聘洋员为之教习。迨所学渐有门径，再分别资遣出洋，以资历练。将见风行海内，而人才不难蔚兴矣。 
   一增实科。夫当世无深明大义之人，故人材今不如古；当世无博达时务之人，故人材中不如外。然近日取士，必广求兼通古今中外之人。非但无此本末兼赅之士子，恐亦无此体用兼备之考官。虽立法极详，势必有所不行。即勉强行之，亦终于有名而无实。似暂宜量为变通，旧科仍按期举行，不必一旦全废。但将各省岁试乡试取中定额，先行核减二成。另增实学一科，与将旧科所减之额，作为实科取中之数。拟请先饬沿海各省，如南北洋两广闽浙省各督臣，会同妥议条规，按中西各学，分门别类，募考实学。各省风气不一，不必拘定籍贯，亦不必分省限额。荟萃聚考，先仿佛童试规模，由该督臣等精选试员，认真校试。择其优异者作为附生。再行覆试，取中者作为举人。再咨送礼部，由礼部会同总理衙门，遴调试员，并奏请简派考官，订期会试，中式者为进士。但各试虽皆以经济时务为重，亦必须能明《四子书》大义，及有宋诸大儒理蕴，方准取中。以免趋末忘本之弊。成进士后，一体殿试，试以时务策论，不拘格式，不避忌讳，恭呈御定，赐以出身。内用者各执所学专门，分发六部观政。其深通各国语言文字，及熟谙各国政要者，发交总理衙门出使大臣差遣。外用者发交各省督抚分别委用。并由各堂官使臣督抚，认真察看。一年期满，出具切实考语甄别，不准视为具文。倘有品行不端，心地难信者，随时参革。旧科中额，每次递减一成。实科中额，每次递增一成。以五成为度。使士子知所趋向，争自濯磨，皆渐勉为有用之材，以求奋于功名之路。迨数试之后，学堂中多成材之士，考官中亦多实学之人。即将旧科中五成中额，一并按照实科取士章程办理。而实科亦必另作一途，仍归各省一律举行。如此逐渐转移，而士风不难亟变矣。 
   一重游历。春秋战国之世，晋文在外，晋悼游周，赵武灵入关而瞰秦王，滕文公过宋而见孟子，皆不惮远涉，视为故常。至于会盟之役，国君亲行，聘问之使，亲贵并遣，征诸往策，不可胜数。固敦交邻之谊，亦以察与国之情。近来泰西各邦，国君亲王，遨游列国，尤为习见。揆其用意，实与古合。拟请简派王公，分赴外洋各国，慎选留心时务之京官，随从游历。考究各国政治学术工艺风土人情，既资以广见闻，亦藉以觇敌势。濡染既久，智慧日生。外洋情形，均得要领。回国任事，自然措施。遇有交涉，更无难于因应。各国见我风气日开，必渐相引重亲近。且彼之底蕴，已为我所洞悉，亦可稍戢横暴，不至任意欺陵。至京师各衙门人员，如有情愿出洋者，准其报由总理衙门，详加考核。察系志趣正大，才堪造就者，亦可在出使经费项下，酌予川资，遣诣外洋游学。回华后切实考询，视其所得之浅深，以判优劣而定黜陟。倘或亲贵中有以海外风涛为虑者，不妨先赴日本及通商各埠，就近游览，亦足通知时局，稍识洋情。未始非成材捷速之一道。 
   一定使例。各国陵我贫弱，遇有要胁，惟在办理交涉人员，善为因应，以免失机偾事。是出使人员关系绝重。查各国使例英为最善，公使一途，重谙交涉，领事一途，重谙商务。虽统名为使员，而其中实隐有区别。凡膺出使之任者，必为其政府所素信，及洞悉各国情势，始可充选。抵任后，考究该国风土政治，一切利弊，与其意向动静，随时探刺，据实报明本国。执掌既重，任用尤专。其阶资迁擢，率不外乎本途。类由书记翻译参赞，以次递升。常有数十年不离一国，亦有终其身专膺使命者。按其年限，给假休息。差俸仍归。有时外部缺员，亦由使员内选调任用。故内外情通，洋务谙熟，交际之间，应付咸宜，而本国利益，在在均占先著。中国遣使，向无专途。随带人员，尤多冗杂。而任满受代，永难熟习。似宜精选使才，先令在总理衙门当差，稍加历练，再因缺派往各国。其随带各项要差人员，均由总署在于实科登进之各司员内，考取派充，概不准随意携带，亦不准无故调换。自使臣以下，均以久任为主。有时使臣易人，而所属各员，仍可照旧供差。仿照英例，立限给假休息。总署需员，亦分别堂司使员中调用。庶总署使员，联为一气，呼吸相通，任久职专，情形透彻。有各国事案，自可算无遗策。且使员得人，敌情了然，即有诡谋，亦得预为防范。该使员并可藉其牵制，缓我祸机，而相机联络，以分敌国之势。其中无形之作用，裨益良多。 
   一辨名实。京外各官，禄入素薄，每不足以资赡养。而经理财赋厘税各差缺，率视肥美之区。委之者名为调剂，任之者喜于中饱。积习成风，牢不可破。而名实之混淆甚矣。夫薪俸之获自公家者有限，而赢余之入诸私橐者无穷。推究其故，悉由无以养人之廉，亦遂无以禁人之贪耳。然此风不除，终难核实。虽欲振兴百度，力图富强，恐一法行而人皆缘法为奸，利尚未兴，弊已先伏。欲治之成，其道无由。似宜将京外各官廉俸，从优厘定，计足以资事畜。又量差缺之优绌繁简，酌定经费，以资办公。其散职冗员，无所事事者，分别裁并。节其薪俸以供挹注。而经手理财，不妨格外从优，以杜侵蚀。此外凡财赋厘税，所入涓滴之微，锱铢之细，亦必列为公帑，不准稍有损耗。盖明予之千金，有所不吝，而暗取之丝忽，在所必严。有坐赃者，尽法痛惩不贷。果能事事核实，不但赋税可期倍增，即将来仿行各国兴利致富诸法，亦可期有成效。综核名实之道，必当以此为先务。而理财得失关键，将即系于此。昔原宪辞禄，孔子止之。圣人之用心，其必不肯导人以贪也明矣。盖虑远思深，而维持者大也。 
