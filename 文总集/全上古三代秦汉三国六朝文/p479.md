<!-- { "loadSidebar": true } -->
　　权本性空薄，文武不昭，昔承父兄成军之绪，得为先王所见奖饰，遂因国恩，抚绥东土。而中间寡虑，庶事不明，畏威忘德，以取重戾。先王仁恩，不忍遐弃，既释其宿罪，且开明信。虽致命虏廷，枭获关羽，功效浅薄，未报万一。事业未究，先王即世。殿下践祚，威仁流迈，私惧情愿未蒙昭察。梁寓来到，具知殿下不遂疏远，必欲抚录，追本先绪。权之得此，欣然踊跃，心开目明，不胜其庆。权世受宠遇，分义深笃。今日之事，永执一心，惟察忄娄々，重垂含覆。（同上）
　　先王以权推诚已验，军当引还，故除合肥之守，著南北之信，今权长驱不复后顾。近得守将周泰、全琮等白事，过月六日，有马步七百，径到横江，又督将马和复将四百人进到居巢。琮等闻有兵马渡江，视之，为兵马所击，临时交锋，大相杀伤。卒得此问，情用恐惧。权实在远，不豫闻知，约敕无素，敢谢其罪。又闻张征东朱横海今复还合肥，先王盟要，繇来未久，且权自度未获罪衅，不审今者何以发起，牵军远次，事业未讫，甫当为国讨除贼备，重闻斯问，深使失图。凡远人所恃，在于明信，愿殿下克卒前分，开示坦然，使权誓命，得卒本规。凡所愿言，周等所当传也。（同上）
　　◇上魏文帝书
　　刘备支党四万人，马二三千匹出秭归，请往扫扑，以克捷为效。（《魏志·文帝纪》注引《魏书》）
　　◇卑辞上魏文帝书
　　求自改厉，若罪在难除，必不见置，当奉还土地民人，乞寄命交州，以终余年。（《吴志·大帝传》）

卷六十四·吴二
◎大帝（二）
　　◇与浩周书
　　自道路开通，不忘修意。既新奉国命，加知起居，假归河北，故使情问不获果至。望想之劳，曷云其已。孤以空暗，分信不昭，中间招罪，以取弃绝，幸蒙国恩，复见赦宥，喜乎与君克卒本图。传不云乎：「虽不能始，善终可也。」
　　昔君之来，欲令遣子入侍，于时倾心欢以承命，徒以登年幼，欲假年岁之间耳。而赤情未蒙昭信，遂见讨责，常用惭怖。自顷国恩，复加开导，忘其前愆，取其后效，喜得因此寻竟本誓。前已有表具说遣子之意，想君假还，已知之也。
　　今子当入侍，而未有妃耦，昔君念之，以为可上连缀宗室若夏侯氏，虽中间自弃，常奉戢在心。当垂宿念，为之前后，使获攀龙附骥，永自固定，其为分惠，岂有量哉！如是欲遣孙长绪与小儿俱入，奉行礼聘，成之在君。
　　小儿年弱，加教训不足，念当与别，为之缅然，父子恩情，岂有已邪！又欲遣张子布追辅护之。孤性无余，凡所欲为，今尽宣露。惟恐赤心不先畅达，是以具为君说之，宜明所以。（《吴志·大帝传》注引《魏略》）
　　◇与诸葛亮书
　　丁张，阴化不尽，和合二国，唯有邓芝。（《蜀志·邓芝传》）
　　◇让孙皎书
　　自吾与北方为敌，中间十年，初时相持年小，今者且三十矣。孔子言「三十而立」，非但谓五经也。授卿以精兵，委卿以大任，都护诸将于千里之外，欲使如楚任昭奚恤，扬威于北境，非徒相使逞私志而已。近闻卿与甘兴霸饮，因酒发作，侵陵其人，其人求属吕蒙督中。此人虽粗豪，有不如人意时，然其较略，大丈夫也。吾亲之者，非私之也。吾亲爱之，卿疏憎之；卿所为每与吾违，其可久乎？夫居敬而行简，可以临民；爱人多容，可以得众。二者尚不能知，安可董督在远，御寇济难乎？卿行长大，特受重任，上有远方瞻望之视，下有部曲朝夕从事，何可恣意有盛怒邪？人谁无过，贵其能改，宜追前愆，深自咎责。今故烦诸葛子瑜重宣吾意。临书摧怆，心悲泪下。（《吴志·宗室孙皎传》）
　　◇报陆孙表保明诸葛瑾事
　　子瑜与孤从事积年，恩如骨肉，深相明究，其为人非道不行，非义不言。玄德昔遣孔明至吴，孤尝与子瑜曰：「卿与孔明同产，且弟随兄，于义为顺，何以不留孔明？孔明若留从卿者，孤当以书解玄德，意自随人耳。」子瑜答孤言：「弟亮以失身于人，委质定分，义无二心。弟之不留，犹瑾之不往也。」其言足贯神明。今岂当有此乎？孤前得忘语文疏，即封示子瑜并手笔与子瑜，即得其报，论君臣大节一定之分。孤与子瑜，可谓神交，非外言所间也。知卿意至，辄封来表，以示子瑜，使知卿意。（《吴志·诸葛瑾传》注引《江表传》）
　　◇别咨诸葛瑾
　　近得伯言表，以为曹丕已死，毒乱之民，当望旌瓦解，而更静然。闻皆选用忠良，宽刑罚，布恩惠，薄赋省役，以悦民心，其患更深于操时，孤以为不然。操之所行，其惟杀伐小为过差，及离间人骨肉，以为酷耳。至于御将，自古少有。丕之于操，万不及也。今之不如丕，犹丕不如操也。其所以务崇小惠，必以其父新死，自度衰微，恐困苦之民一朝崩沮，故强屈曲以求民心，欲以自安住耳。宁是兴隆之渐邪！闻任陈长文、曹子丹辈，或文人诸生，或宗室戚臣，宁能御雄才虎将以制天下乎？夫威柄不专，则其事乖错，如昔张耳、陈馀，非不敦睦，至于秉势，自还相贼，乃事理使然也。又长文之徒，昔所以能守善者，以操笮其头，畏操威严，故竭心尽意，不敢为非耳。逮丕继业，年已长大，承操之後，以恩情加之，用能感义。今幼弱，随人东西，此曹等辈，必当因此弄巧行态，阿党比周，各助所附。如此之日，奸谗并起，更相陷怼，转成嫌贰。自尔已往，群下争利，主幼不御，其为败也焉得久乎？所以知其然者，自古至今，安有四五人把持刑柄，而不离刺转相蹄啮者也！强当陵弱，弱当求援，此乱亡之道也。子瑜，卿但侧耳听之，伯言常长于计校，恐此一事小短也。（《吴志·诸葛瑾传》）
　　◇答诸葛瑾等
　　腹心旧勋，与孤协事，公瑾有之，诚所不忘。昔胤年少，初无功劳，横授精兵，爵以侯将，盖念公瑾以及于胤也。而胤恃此，酗淫自恣，前后告喻，曾无悛改。孤于公瑾，义犹二君，乐胤成就，岂有已哉？迫胤罪恶，未宜便还，且欲苦之，使自知耳。今二君勤勤援引汉高河山之誓，孤用恧然。虽德非其畴，犹欲庶几，事亦如尔，故未顺旨。以公瑾之子，而二君在中间，苟使能改，亦何患乎！（《吴志·周瑜传》）
　　◇答群臣奏议郊祀（嘉禾元年冬）
　　郊祀当于土中，今非其所，于何施此？（《吴志·大帝传》注引《江表传》。又见《宋书·礼志三》）
　　武王伐纣，即阼于镐京，而郊其所也。文王未为天子，立郊于酆，见何经典？（同上）
　　文王德性谦让，处诸侯之位，明未郊也。经传无明文。匡衡俗儒意说，非典籍正义，不可用也。（同上）
　　◇答步骘、朱然等疏请备蜀（赤乌七年）
　　吾侍蜀不薄，聘享盟誓，无所负之，何以致此？又司马懿前来入舒，旬日便还，蜀在万里，何知缓急而便出兵乎？昔魏欲入汉川，此间始严，亦未举动，会闻魏还而止，蜀宁可复以此有疑邪？又人家治国，舟船城郭，何得不护？今此间治军，宁复欲以御蜀邪？人言若不可信，朕为诸君破家保之。（《吴志·大帝传》）
　　◇答步骘表言防魏
　　此曹衰弱，何能有图？必不敢来。若不如孤言，当以牛千头为君作主人。（《吴志·步骘传》注引《吴录》）
　　◇报陆逊表令诸将增广农备
　　甚善。今孤父子亲自受田，车中八牛，以为四耦，虽未及古人，亦欲与众均等其劳也。（《吴志·大帝传》）
　　◇报陆逊
　　夫法令之设，欲以遏恶防邪，儆戒未然也。焉得不有刑罚以威小人乎？此为先令后诛，不欲使有犯者耳。君以为太重者，孤亦何利其然，但不得已而为之耳。今承来意，当重谘谋，务从其可。且近臣有尽规之谏，亲戚有补察之箴，所以匡君正主，明忠信也。《书》载「子违汝弼，汝无面从」，孤岂不乐忠言以自裨补邪？而云「不敢极陈」，何得为忠谠哉？若小臣之中，有可纳用者，宁得以人废言而不采择乎？但谄媚取容，虽暗亦所明识也。至于发调者，徒以天下未定，事以众济，若徒守江东，修崇宽政，兵自足用，复用多为？顾坐自守可陋耳。若不豫调，恐临时未可便用也。又孤与君分义特异，荣戚实同，来表云不敢随众容身苟免，此实甘心所望于君也。（《吴志·大帝传》。陆逊陈便宜劝以施德缓刑，宽赋息调。又云：「忠谠之言，不能极陈，求容小臣，数以利闻」，权报曰。）
　　◇遗公孙渊书（赤乌元年）
　　司马公善用兵，变化若神，所向无前，深为弟忧之。（《晋书·宣帝纪》。又《魏志·公孙渊传》注引《汉晋春秋》有末二语云：「司马懿所向无前，深为弟忧也」，不云遗书。）
　　◇告天文（黄龙元年）
　　皇帝臣权敢用玄牡昭告于皇皇后帝：汉享国二十有四世，历年四百三十有四，行气数终，禄祚运尽，普天弛绝，率土分崩。孽臣曹丕遂夺神器，丕子，继世作慝，淫名乱制。权生于东南，遭值期运，承乾秉戎，志在平世。奉时行罚，举足为民。群臣将相，州郡百城，执事之人，咸以为天意已去于汉，汉氏已绝祀于天，皇帝位虚，郊祀无主。休徵嘉瑞，前后杂沓，历数在躬，不得不受。权畏天命，不敢不从，谨择元日，登坛燎祭，即皇帝位。惟尔有神飨之，左右有吴，永终天禄。（《吴志·大帝传》注引《吴录》。又见《宋书·礼志三》。「淫名」作「窃名」，「平世」作「拯世」，「燎祭」作「柴燎」，末句作「永绥天极」。）
　　◇沈彭蠡鼎文
　　百神助，阳侯伏。（鼎录，黄武中。）
　　◎废帝
　　帝讳亮，字子明，大帝少子，以太元二年即位，改元三，建兴、五凤、太平，在位七年，孙废之为会稽王。
　　◇议封故齐王奋诏
　　齐王奋前坐杀吏，废为庶人，连有赦令，独不见原，纵未宜复王，何以不侯？，又诸孙兄弟作将，列在江渚，孤有兄独尔云何。（《吴志·孙奋传》注引《江表传》）
　　◇与众僧书悼支谦
　　支恭明不救所疾，其业履冲素，始终可高，为之恻怆，不能已已。（释藏百字三号，《出三藏记集》十三。）
　　◎景帝
　　帝讳休，字子烈，大帝第六子，以太平三年迎立，改元永安，在位七年。谥曰景皇帝。
　　◇封孙等诏（永安元年）
　　朕以不德，守藩于外，值兹际会，群公卿士，暨于朕躬，以奉宗庙。朕用怃然，若涉渊水。大将军忠计内发，扶危定倾，安康社稷，功勋赫然。昔汉孝宣践阼，霍光尊显，褒德赏功，古今之通义也。其以大将军为丞相、荆州牧，食五县。恩为御史大夫、卫将军，据右将军，皆县侯。干杂号将军亭侯，亦封亭侯。（《吴志·孙传》。）
