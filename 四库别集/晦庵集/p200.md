<!-- { "loadSidebar": true } -->
　　答林子玉【振】
　　窃读太极图传云阳之变也隂之合也不知阳何以言变隂何以言合
　　阳动而隂随之故云变合
　　又水隂盛故居右火阳盛故居左不知隂盛何以居右阳盛何以居左
　　左右但以隂阳之分耳
　　又木阳穉故次火金隂穉故次水岂以水生木土生金耶
　　以四时之序推之可见
　　又五殊二实无余欠也不知何以见得无余欠又云隂阳一太极精粗本末无彼此也不知何以见得无彼此又云五行之生也各一其性无假借也不知何以谓之无假借
　　此三段意已分明更玩味之当自见得
　　又干男坤女以气化者言万物化生以形化者言不知何以见得以气化言又何以见得以形化言
　　天地生物其序固如此遗书中论气化处可见
　　又分隂分阳两仪立焉分之所以一定而不可移也不知谓名分之分性分之分
　　分犹定位耳
　　又动静者所乘之机也此岂言其命之流行而不已者耶
　　此句更连上句玩味之可见其意
　　又以质而语其生之序则曰水火木金土而水木阳也火金隂也此岂就图而指其序耶而水木何以谓之阳火金何以谓之隂
　　天一生水地二生火天三生木也四生金一三阳也二四隂也
　　又以气而语其生之序则木火土金水而木火阳也金水隂也此岂即其运用处而言之耶而木火何以谓之阳金水何以谓之隂
　　此以四时而言春夏为阳秋冬为隂
　　又伊川先生解孟子云不得于言勿求于心此观人之法择之乃谓不得于言谓在已失之于言也而孟子与公孙丑问答论知言大槩谓知人之言不知择之之説还可从否
　　孟子文义正谓在已者失之于言耳然言为心声则在已在人皆如此也
　　又伊川先生云志气之帅不可小观某窃谓以志帅气此为养气者而言不知所谓小观之意如何
　　不可小观只是不可小看了之意更熟味之
　　又切要之道无如敬以直内又云有主于内则虚不知直内还只是虚其内耶
　　敬则无委曲故直直则无系累故虚不可便以直内为虚其内也
　　又云德不孤必有邻到德盛后自无窒碍左右逢其原也某毕竟晓不孤之义未得
　　不孤只是盛德意
　　又云集义所生者集众义而生浩然之气非义外袭而取之也不知集义何以能生气而生之意义又如何义外袭我而取气
　　熹常谓孟子之意盖谓此气乃集义而生事皆合义则胸中浩然俯仰无所愧怍矣非行义而袭取此气于外如掩袭之袭以此取彼也
　　又见济之兄云中和以性言寂感以心言言伊川曾有此语不知此语如何
　　伊川无此语只是此间朋友如此商量耳
　　又见济之兄云喜怒哀乐未发谓之中此中是在中之义犹言喜怒哀乐是在中底道理而伊川云中所以状性之体段济之云此与在中之义一般看某窃恐有异同
　　顷见石兄论此甚好可更质问商量当见异同之实也又中庸言鸢飞戾天鱼跃于渊上下察也某窃谓此察字是道理着见之义不知如何
　　察是着见之义然须见其所着见者是何物始得细观所问似思索未深如此泛问恐无所益当更革去好髙之弊且就平易处深思反复句读沉濳训义久之自然习气消除意思开阔也
　　答廖季硕【俣】
　　久不闻动静正此驰情漕台使至忽辱惠问获审比日热暑闗决有相台候万福为慰诚斋荐语精当真无愧词第顾衰踪不足为重而恐或反为累耳西铭首论天地万物与我同体之意固极宏大然其所论事天功夫则自于时保之以下方极亲切承喻日诵此书计必有以深得乎此矣戴在伯向见朋友间多称之恨未之识也
　　答廖季硕
　　比两辱书良以为慰又深愧感尤异登闻士友咸喜修涂逸驾自此其可量耶累书下问勤恳顾何爱于一言但欲以其所以自信自守者为献则误贤者于迂濶而不可行之地欲舍其所以自信自守者为説则又不知所以言也是以久而不知所以对惟髙明之有以择焉于此二柄其必有所处矣
　　答廖季硕
　　熹衰晚遭此大祸痛苦不可为懐请祠得归已及里门矣去家益近触目伤感尤不易堪也见刚之词三复悚叹足见厉志之笃至于见属之意则有所不敢承也诚斋直道孤立不容于朝然敛其惠于一路犹足以及人也知有讲评之乐尤以歆羡越上亲朋乆不闻问泰州计亦不乆当受代乃有悼亡之悲人生信鲜欢也










　　考异
　　答林伯和　嚣然【一作嚚然】
　　答陈肤仲　今欲革之【一作救之】












　　晦庵集卷四十九
　　钦定四库全书
　　晦庵集卷五十　　　　　　宋　朱子　撰书【问答　一本作知旧门人问答】
　　合杨元范【大法】
　　承示及新着易説开卷一读启发已多属此数日诸处书问萃集拨置不下未及详细但所略看过处其不能无疑者已两三条如元亨利贞文王本意只是大亨而利于正耳至彖传文言乃有四德之説今若依而释之则此乾卦只合且以阳气推説不应于利字遽以隂气佐阳为言且以一木言之萌芽则元华叶则亨枝干坚彊则利子实成熟则贞贞则所成之实又可种而为元循环盖无穷也若但谓归根复命则亦不见贞字之意矣此须更于天地大化通体观察其曲折未易以尺纸言也又大明终始乃言圣人大明乾道之终始程先生説本如此但传中言之简略却是语录中有此意若云乾道自能大明其终始殊费言语卒不成文义也大有卦亨享二字据説文本是一字故易中多互用如王用亨于岐山亦当为享如王用享于帝之云也字画音韵是经中浅事故先儒得其大者多不留意然不知此等处不理防却枉费了无限辞説牵补而卒不得其本意亦甚害事也非但易学凡经之説无不如此独恨早衰无精力整顿得耳大抵隂阳只是一气隂气流行即为阳阳气凝聚即为隂非直有二物相对也此理甚明周先生于太极图中已言之矣
　　答潘文叔【友文】
　　所喻为学利病至纎至悉既知如此便当实下功夫就其所是去其所非久之自然有得力处正不必如此论量计较却成空言无益已事也况其所説一前一却纒绵缴绕终日劳攘更不曾得下功夫只如此疑惑担阁过却日时深为可惜向见子约书来多是如此尝痛言之近日方觉撒手向前行得数步虽未必尽是且免如此迟疑惶惑首鼠两端也知行之説恐古人説知字不如此大学所谓格物致知乃是即事物上穷得本来自然当然之理而本心知觉之体光明洞达无所不照耳非是囘头向壁隙间窥取一霎时间已心光影便为天命全体也斵轮相马之説亦是此病纸尾所谓坏证者似已有之切宜便就脚下一切扫去而于日用之间稍立程课着实下工夫不要如此胡思乱量过却日子也
　　答潘文叔
　　瞥然知见之説前书似已奉闻矣尚书亦无他説只是虚心平气阙其所疑随力量看敎浃洽便自有得力处不须预为较计必求赫赫之近功也近亦整顿诸家説欲放伯恭诗説作一书但鄙性褊狭不能兼容曲狥恐又不免少纷纭耳诗亦再看旧説多所未安见加删改别作一小书庶防简约易读若详考即自有伯恭之书矣大学之格物中庸之明善近日方亦看得亲切恨相逺无由面论耳
　　答潘文叔
　　命之以事与上文谓之有谓之无一例未是指杀之语侯先生文字疎率只可大槩看然此一节却无病也人之气质不同谋野而获亦是虚旷闲静处见事精审无胶扰之患耳固是质之所偏然亦非大病也
　　左右固非大臣亦非阉宦弄臣但谓亲近之臣如汉侍中给事中魏晋以来中书门下之比云耳所谓左右太亲者身蔽正指刘放孙资而言耳大夫却是任政之臣六卿官之长亦上大夫也孟子之意但欲齐王审于择人未必以其信左右之言而发所云教之以不信大臣亦是推説之过大抵读书只合平心説理不必如此过求却失正意也
　　答潘文叔
　　所喻读书求道深思力行之意深慰所望然殊未见常日端的用功及逐时渐入进步之处而但説不敢向外驰求不作空言解防恐又只成悠悠度日永不到真实地头也承许官满见访防面非逺当得细论但嵗月如流光隂可惜既以自叹又不能不以人物世道为忧也
　　答潘端叔【友端】
　　示谕讲学之意甚善甚善但此乃吾人本分事只以平常意思宻加慤实久逺功夫而勿计其效则从容之间日积月累而忽不自知其益矣近时学者求闻计获之私胜其于学问思辨之功未加毫末而其分画布置准拟度量之意已哗然于其外矣是以内实不足而游声四驰及其究也非徒无益于己而其为此学之累有不可胜言者惟明者思有以反之则友朋之望也
　　答潘端叔
　　示喻子约曲折甚当渠所守固无可疑但其论甚怪教得学者相率而舍道义之涂以趋功利之域充塞仁义率兽食人不是小病故不免极力陈之以其所守言之固有过当若据其议论则亦不得不説到此地位也承需论语或问此书久无功夫修得只集注屡改不定却与或问前后不相应矣山间无人录得不得奉寄可只用旧本看有不穏处子细喻及却得评量也今年诸书都修得一过大学所改尤多比旧已极详宻但未知将来看得又如何耳义理无穷精神有限又不知当年圣贤如何説得如此穏当精宻无些渗漏也
　　答潘端叔
　　持守省察不令间断则日用之间不觉自有得力处矣礼记须与仪礼相参通修作一书方可观中间伯恭令门人为之近见路德章编得两篇颇有次弟然渠辈又苦尽力于此反身都无自得处亦觉枉费工夫尔
　　答潘端叔
　　子曰囘也其心三月不违仁其余则日月至焉而已矣友端窃谓仁人心也盖非二物曰心不违仁者分而言之则心犹言仁之形仁犹言心之理也顔子心不违仁虽无时而或违然视圣人则犹有以此合彼气象圣人以三月言其久盖常而不变也顔子未达一间者政在不违处以尚有些小思勉而已或谓不违则有时而或违不违者三月则或违于三月之外非也
　　三月不违则三月之外或有时而少违矣以此合彼亦恐説得心与仁真成二物了所谓仁之形者亦然此类更涵养意思看不容如此太急迫也
　　志于道据于德依于仁游于艺友端窃谓事事物物皆有理也志于道则思以极之于涵泳之中也
　　志者求之知是理而期于必至之谓
　　天生德于予桓魋其如予何友端窃谓夫子之身桓魋所能害也夫子之德桓魋其如之何哉
　　以畏匡之语叅之此圣人决知桓魋不能害己之词之身之德其説过矣
　　子与人歌而善必使反之而后和之伊川先生解歌必全章也与割不正不食席不正不坐同也未晓乞开诲
　　尝谓此章见圣人谦退详审不掩人善之意乃为尽其曲折伊川先生但言其不从中间一截和起耳虽亦是一意思然恐未尽
　　子曰泰伯其可谓至德也已矣三以天下让民无得而称焉友端窃谓文王有圣德盖天命之所在也泰伯知天命之所在故其让也纯乎天下之公而不系乎一己之私虽防髪文身举世不见知而不悔止于至善而已庸他计乎非精于义达于权者其孰能与于此至德云者人心之安天理之极无过与不及而不可一毫加损者也
　　此段意思甚佳
