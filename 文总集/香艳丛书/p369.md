<!-- { "loadSidebar": true } -->
　　银玉、桂好皆以曲本擅名。银玉唱《二下南唐》，桂好唱《金花报喜》，正所谓异曲同工者也。二姬酒量殊豪，每与客拇战，先浮三大白，再接再厉，客未有不负者，盖先有以夺其气也。 
　　阿奇有玉环之肥，肌肤洁白，有如粉装玉琢，人多呼之为“大体双”。唱《三妇气夫》，淋漓尽致，能令陈季常听之变色，而作胭脂虎口吻，固自不凡。夏时玉体横陈，正如一堆艳雪。黄总戎昵之，称为“娘子军冠”，由是“肥奇”之名大噪。一日令其捧觞为余寿，笑指之曰：“此吾家肉屏风也。” 
　　小金、小蝉，绮年玉貌，婴伊可怜，金唱《法场换子》，蝉唱《王大儒供状》，皆足以卓越一时。阿六字绿筠，阿娥字月纤，均以善歌名。么弦乍拨，羯鼓初挝，犹作矜持态。及唱至妙处，声渐高越，旁若无人。如唱《太子逃难》、《庄周扇坟》，恍若身临其境，所以为难也。阿金，容颇瘦削，裙下双钩，瘦不盈握。阿九，来自上海，而亦操粤音。阿安，跌宕风流，自矜其美，目中几无余子。美容，纤腰琐骨，柔在多姿。并于谷埠高张艳帜，无不妙擅歌曲，自称绝技，席中能以邀致者为荣。不数年间，俱己择人而事，名花有主，不属东风，此中人几为减色矣。 
　　嗟嗟！珠江风月，久已著名，隶于籍者，当不止此十数人。而此十数人者，实推为巨擘焉。天南淞北，相隔万里，回首欢场，辄为于邑。海棠、云裳，余别有传。 

　　记双烈 
　　历城邓姓，名族也。邓甲，少读书，入庠序，素讲程朱之学，每以正风俗、卫道统为己任。生一女曰慧娘，幼时即训之以《女诫》，自教之读。七八岁时，诵《列女传》，琅琅上口。少长即不令外出，针黹之属，无不娴习。女红既精，阃教尤严。以是言闺阁女子可为矜式者，悉推邓氏。绮龄既长，求字问名者踵至。女父遴选殊苛，低昂不能就，女年亦逾笄矣。或讽女父稍贬焉，谓郡中岂无翩翩年少子，承余荫，拥厚赀，乘坚策肥，读书娴礼，可当君意，足称快婿者哉？女父曰：“非此之谓。我必视其才之可造，足以期远大者，始缔丝萝，岂在目前区区之富贵哉！” 
　　刘君方舟，雒上世家子也。生平负奇气，尚义侠，重然诺。始娶仕族女，伉俪殊笃，旋以疾殒。闻女贤，愿出重币聘之，遣冰人往说。女父素知刘名，甚加赏识，曰：“此矫然云中白鹤也，岂凡鸟所可比肩。”至是竟受其聘，两家交相庆，咸谓玉洁冰清，邓氏有佳婿，女亦得所归矣。 
　　无何秦中大帅知刘君才，令佐戎幕，驰檄召之。刘君固喜谈兵，怀抱利器，每思一试，因即慷慨就道。久之未赋刀环。 
　　女既才堪咏絮，貌亦如花，见者无不艳其美。有杨氏子者，女之姻娅，素性佻达，向与刘君为友，两家姻事，固由彼为之撮合，曾执斧柯，素涎女色。一日窥女晓妆，四顾无人，突诣女前，以词挑之，女厉色峻拒，乃惭而退。自此偶或见之，绝不假以颜色。杨深憾焉，谬言刘君以从军失机，陷贼死矣，彼己作无定河边之骨，岂犹入深闺梦里哉？女父母不之信，女知其伪，痛詈之。而杨执词益坚，并劝女父母将女别字，其实将以作毛遂自荐也。侦女父母他出，佯以有事至女家，乘间闯入女房，女方临窗刺绣，猝睹杨至，惊起，询何为？杨径前抱女腰，将褫其衵衣。女急甚，遽取小剪刺其腕，始释。婢媪闻女号声，亦趋集，杨乃夺门而去。女诉诸父母，遂斥绝弗与通。杨扬言于外曰：“邓氏女自闻噩耗后，急于求嫁，竟与邻氏子有私，成啮臂盟，腹中已怀妊数月矣。昨密遣其媪入市，觅堕胎药，故知之详耳。”遍散秽词。适乡人有往秦中者，贿之走告刘君，伪作情人书陷之。刘君怒甚，意将索聘绝婚，而乡人归，竟实其语。女闻愤气填胸，涕泣不食，誓以一死。女父母虽知其无因，然蜚语交加，谗言糜至，里中人颇有窃窃私议者。女知益不欲生，哭谓母曰：“此冤惟儿身后得白耳！”自袒其胸，出白刃揕之。女母以双手持之，劝勿尔。女复于几上夺取一刀，剖其腹，血溢肠出，踣而殒，玉碎香销。其情可哀，其性亦烈矣！ 
　　事闻于官，谕以厚殓，行道者咸为叹息，表彰节烈，登之彤史，此士大夫之责也。历城张延庆伯笃作启，为烈女征诗云： 
　　粤稽贤媛罹害，天飞六月之霜，孝妇含冤，郡有三年之旱。诚以怀清见志，节宜表夫靡侘，纳采有名，心早征其不二。岂有生成坚性，而不扇美管彤，无愧女宗，而不扬徽竹素者乎？若雒上刘君方舟所聘继室之邓女，则尤有异焉。氏历下名姝，闺中翘楚。张箴班训，工诗薄道蕴之才；齐络秦簧，习劳遵敬姜之教。足下之赤绳系就，月老多情；台前之玉镜委将，姊媭窃喜。特是乘龙有托，已选婚于东床；其如奠雁无期，迟好逑于南国。盖斯时刘君正有志四方，从戎一郡。盾头磨墨，忘鳏泪之频弹；马上得书，知鹊声之远报。一旦故乡冰泮，庐帐灯明，将琴瑟流静好之音，岂儿女累风云之气。此亦两美相投，一生无憾者矣。谁知无端波起，积久变生。既撮合于其先，乃图窥于其后。惊杨花之乱落，竟是鸩媒；伺桃李而无言，时来尨吠。则以杨姓某名者，斧柯曾执，早怀鬼蜮之心；门户相依，遂启觊觎之渐。为遭峻拒，用播秽言，致缔婚者改而离婚，俾好洁者蒙其不洁。诈回既纳之币，谓出妇有因；潜行反间之谋，洵逼人太甚。邓女此时视死如归，举白刃而自裁，拼红颜于非命，虽母氏极力劝阻，弗顾焉。洒血成碧，无香返魂。呼夫名以代复我仇，经官验而未成信谳。玉棺遽掩，铁案不翻。呜呼冤哉！其可悯矣！且夫曹娥陨涕，碑尚屹夫湘江；岳女浮尸，名尚留于浙水。而若此之英风宛在，昭雪无从，比精卫而尤多苦心，居夜台而何能瞑目？宜乎吴娘共吊，齐右争传，哀之子之捐生，叹征人之不返。墓花生树，绝无连理之枝；宿草迷烟，空坠断肠之泪。他生未卜，此恨何长！此在一往情深者，尚且闻而结轖，彼夫三生牉合者，能无肠若涫汤也乎？于是传凶耗而船回海上，已惊玉碎珠沈；竭微忱而垄拜城东，徒见风凄月冷。因详侦其颠末，拟备采夫輶轩。古井盟心，誓波澜而不起；幽渊洞鉴，树珉石以难刊。人虽字而不愧为贞，我拟溢固无过于愍。素闻梗概，窃着简端，伏望当代之儒林丈人、文贞学士，不靳烟墨，各赠琳琅。或宣照于五声，或宏铺于七体。借书带芳泽，绵长寿于昙花；假文曲祥光，增明辉于宝婺。庶几千年埋玉，一卷留香。摩笄山前，共映乎秋霜碧树；露筋祠畔，永唱乎野风白莲。 
　　更有张烈妇者，杀贼全节，从容就义，亦足以类传已。张烈妇者，所嫁之夫，失其姓氏里居。倡随相得，已历多年，生一子尚幼。家本中人赀，不能多蓄臧获，仅以一仆应门户，一媪司炊爨。仆有妻常往来烈妇家。仆素涎烈妇美，欲乘间烝之者久矣。伪作朴诚以博主人欢，主人谓其可信任也，一切悉委之。 
　　一日主人外出，仆俟夤夜叩门甚急。媪妇已私启之，令入矣。时烈妇已睡，闻双扉呀然开，有男妇相语声，心疑焉。急询何人，则仆已持刀径前，谓烈妇曰：“从则为夫妇，不从请血吾刃，汝子亦不得免！”妇初闻羞怒交并，拼捐躯以保贞。继思母子同日并命在顷刻间，我固不足惜，其如我夫一脉何？乃转怒为笑，谓：“独宿无郎，夜长寂寞，正可消此良宵。且待儿睡何如？今夕何夕，得此解人，我有斗酒，藏之久矣，盍出共饮？”乃呼媪入厨具肴馔。仆喜甚，自引巨觥，一吸而尽。烈妇在旁殷勤相劝，并令r媪来，亦饮一卮。仆引满无算爵，玉山渐颓，脱衣登床，昵声谓烈妇曰：“卿其速来！酒渴不可耐矣！”烈妇佯作抚儿，袖刃向床前，力劈其头颅，颅裂血流。媪入，亦刺之，踣于地。二人俱毙。烈妇快然曰：“今乃泄吾愤矣！” 
　　南海廖鹿侪先生有《张烈妇行》，亟登之以阐幽光，而彰烈操焉。诗云： 
　　霜威搅天生烈风，夜间岂有人图侬。 
　　夫君远出帷帐冷，掩关欲息心忡忡。 
　　娇儿索乳啼正急，闪闪照壁孤灯红。 
　　忽闻剥啄叩门至，启扉细问缘何事？ 
　　媪妇喃喃话未真，悍仆持刀径向拟。 
　　匪为寇也求婚媾，不从杀汝并及子！ 
　　羞怒欲泣忍且默，倏改笑容翻皓齿： 
　　嗟尔狂奴何必然，我夫不在正乐此； 
　　待儿睡稳未为迟，杯酒交欢从尔尔。 
　　狂奴喜极心颜开，仆仆款款移樽罍。 
　　巨觥殷勤重相劝，谈笑谑浪忘疑猜。 
　　不胜杯杓玉山颓，拥襟犹自催欢来。 
　　佯往抚儿袖刀入，剔灯重向床前立。 
　　直挥霜刃劈头颅。一砍再砍何嗟及。 
　　媪妇来前并就刃，诛尽两奸才一霎。 
　　呜呼女子真丈夫，深沉智勇世所无！ 
　　失身从贼不足道，拒贼未免先捐躯。 
　　岂如谈笑毙二贼，名完节立身不污。 
　　呜呼女子真丈夫，从容应变世所无！ 
　　宫娥刺虎胆不殊，须眉男子有愧夫！ 
　　此一文一诗，皆有关于世道者也。用纪其事，标曰《双烈》，以为世劝。 

　　瑶池仙梦记（上） 
　　吴门陈艺香茂才，馆于秦氏。课经之暇，好为扶鸾之戏，另洁一室为乩坛。一日有女仙降坛，自云姓李，字珠鸾，王母殿下侍儿，职掌图籍。父炳忠，广陵人。唐开元中，由进士为工部部曹，出擢杭州刺史，有政声。女仙生而明慧，自幼好道书。稍长，父母欲为择配，辄却之，故姻缘簿上，无女仙名字。后遇一黄冠，授以丹术，遂悟元理，得道于天台山中，王母选充侍儿，得授今职。时西脊山人，年未弱冠，适亦侍立于旁，因言：“此亦王母殿下管桃园仙吏也，旧时伴侣，邂逅相遇，真天作之合也！此子将来，必以文章名世。”山人闻之，喜形于色，心怦怦若有所动。乩遂寂然。 
　　 后数日又降坛，有降坛诗四首，其一云： 
　　云窗晓起给鸾鬟，步下昆仑卷响佩环。 
　　乘兴探奇何处去，洞天风景隔尘寰。 
其二云“ 
　　倦游姊妹返仙乡，簪得琪花两鬓香。 
　　独立莫厘峰顶望，吴宫花草付斜阳。 
其三云： 
　　五云楼阁住仙山，海阔天空自往还。 
　　瑶殿时闻金母召，青衣名冠侍儿班。 
其四云： 
　　尘凡一别各西东，相遇偏欣鹤市中。 
　　管领芳园仙吏谪，蟠桃花更为谁红。 
山人时以事他适，因问：“秦子何往，莫予云觏？”众乃命唤山人至，诘仙子因何复来？仙子云：“王母出游，遂无拘束，爰偕兰香、双成姊，往探林屋洞天，同伴倦游先归，予因便道至此，惟愿秦子勿昧前因，再行堕落。勉之毋忽！”赠以七绝六首，其一云： 
