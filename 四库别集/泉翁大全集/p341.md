<!-- { "loadSidebar": true } -->
　　太宗合食祭文 
　　
　　维嘉靖十九年，岁次庚子，十月朔日己未，玄孙若水等因宗子太液，敢昭告於始祖考奉训大夫德庆路治中府君，始祖妣丹阳邝氏夫人。兹放古者花树韦家故事而损益之，太宗子孙每孟月之朔小宗每月朔，会食於本祠下，以致亲亲睦族之义。今晨会食，礼宜先荐告於我祖，其鉴佑之引之，永永不替。尚飨。 
　　
　　祭告罗浮朱明洞土地文 
　　
　　维嘉靖十九年，岁次庚子，十月己未朔，越初八日丙寅，南京兵部尚书致仕湛若水，谨以三牲庶羞果酒，奠告於朱明洞天土地之神。窃惟天下洞天，朱明第七，土高有灵，地灵人杰。我昔卜筑，入宅兹始。诸第云从，丕明义理。殆将为此洞留胜迹於后代，为百世之称美，以图报於明天子。神其是佑是启，以永勿替。尚飨。 
　　
　　祭告先师石翁墓文 
　　
　　维嘉靖十九年，岁次庚子，十二月戊午朔，越初二日己未，门人前南京兵部尚书湛若水，谨以洁牲束帛庶羞清酌之仪，敢昭告於先师翰林院检讨白沙陈先生之墓曰：水也言念在昔，欲归未归，惟其时矣。言孙行危，哲其机矣。欲行夫子之道，溥其施矣。然而仅以明夫子之道，折群疑矣。淹留无成，今兹其归矣。君亲师一道矣，昔者曾子战战(竞竞)[兢兢]，临终而启手足，惧亏体辱亲矣。水也之事君，亦战战(竞竞)[兢兢]，临归而自省厥躬，惧失身欺君矣。今也既归，犹战战(竞竞)[兢兢]，而自思以不亏体失身，而玷夫子之门矣。矢心陈词，奠告墓下，自兹以至於未死，亦战战(竞竞)[兢兢]，扩充素学，毕吾年矣。惟夫子其启佑焉！尚飨。 
　　
　　天关上梁祭告文 
　　
　　[维嘉]靖十九年，岁次[庚子，十二]月戊午朔，□□□□□戊寅，前南京兵部[尚书□□谨以]□□之□□□[告]於天关土地之[神]□天诏□□□□□□□□□立我大闲曷居[匪仁曷]□，匪义□□[君]子□□□礼，吉日维时，栋宇斯栖，□□□□，[惟]神庇之。 
　　
　　天关隐居落成入宅告文 
　　
　　[维]嘉靖[二]十年，岁次辛丑，□□丙□朔，越□十□□[寅]，前南京兵部尚书湛[谨以束帛]牲[酒之]奠，[告於]天关土地之神曰：粤自开辟以[来]；允厥佳[胜有其地而]未遇其人，□[有其]人而不遇其地，恒若相[求]而[若]相避然者。□必□□明□寄□隐□有其数耶？抑□遇有时耶？□□□[天]作而地□之，以遗斯人者非□斯地自开[辟以来不]知[几]亿万斯年矣，傍有连[理之]木，亦不[知]□几百十年矣。乃今地属於予，予识此□以木，□□以人□地，岂□隐□之数际□之时□□之寄□□□期耶？然则神明之佑予，亦□备矣。我[之]感神之□□，可胜既矣。□□落成，携眷□宁□神□□於既□而□神之佑启□[将来]者岂有涯哉？惟□□[鉴]之。[尚飨]。 
　　
　　新居青霞书院告土地文 
　　
　　维嘉靖二十年，岁次辛丑，八月甲寅朔，越二十日癸酉，前南京兵部尚书参赞机务湛　谨以三牲清酌之奠，昭告於青霞书院土地之神曰：有贤侍御，为卜青霞。爰既落成，爰始爰家。安人之宅，游神之庭，入圣之奥，穆穆明明。维神是德，是启是迪，是佑是式，以我师徒，勿替於有极。尚飨。 
　　
　　谒奠天华精舍四贤祠文 
　　
　　维嘉靖二十年，岁次辛丑，八月甲寅朔，越二十一日甲戌，天华四贤祠既成，前南京兵部尚书湛若水、刑科给事中王希文、监察御史戴铣，率诸同志张潮、曾志道、梁哲、张文海、霍彦纲、张文济、林以良、汤价、梁穑、梁禄、梁穆，以三牲谒奠於祠下，三焚香三匝而三噫，昭告於濂溪周先生、豫章罗先生、延平李先生、白沙陈先生之灵曰：嗟宇宙之无穷兮，而大化之莫已！嗟四贤之生不同时兮，而产不同地。曷同於一堂兮？殊途而一致。岂以古今无二天，天地万物无二气，而远近幽明无二理耶？而水也与诸生於四贤，有同时不同时，同地不同地，不期而同诣者，岂不以同天同气同理而无异志者耶？各自归依，死而后已。知死而不亡，虽死亦不已。惟诸先生之神之灵，庶其鉴此。尚飨。 
　　
　　奠故里太学生东之文 
　　
　　维嘉靖二十一年，岁次壬寅，正月壬午朔，越初三日甲申，父甘泉翁既葬长子东之妇黎氏於清水地蜗角牛之墟，遂遣其弟来之，奠以束帛牲殽果酒之仪而告之曰：呜呼！盖闻达人骨肉归於土，命也。命也者，天也。天也，人其奈何！所赖天畀吉兆，神告其符，幸也，亦命也。况而母夫人藏於汤山，仅三十里；而祖怡庵府君藏於?洞，亦仅三二十里。三山同水，一脉相沿，庶几不远，又幸也，亦命也。尔如有知，其少安之！呜呼！尚其歆此。 
　　
　　奠周克道文 
　　
　　维嘉靖二十一年，岁次壬寅，七月己酉朔，越初十日戊午，前南京兵部尚书湛　敬以香帛之仪，寓告於近故乡进士西山周君克道之灵曰：於乎！戊子之年，月庭为先子来新泉，　不道言，征见尔贤。新泉分席，遂忘试北，遂齐失得。人皆戚戚，子独诣极。召命此趍，子实而归，求志桃溪，善养不违。贤哲思齐，寓书及予，早赋归欤。嘐嘐踽踽，狂简裁诸，我心忧虞，盖行迟迟。帝念优老，浩然就道，江逾岭度，罗浮幽讨。期子莫赴，无穷之期，无穷之思。神理惟微，大道恢恢，谁与负之？□闻[子]讣。光阳来告，临终憾言，志往未到。嗟天□□□乎！昼夜以之，子既知之，子既安之，归盖有时。恸□□为，庶其歆之。於乎！ 
　　
　　祭谢葵山天锡墓文 
　　
　　[维]某年某月某日，友人前南京兵部尚书湛　遣万户古真福以果品三牲，清酌庶羞之仪，祭告於故高士谢葵山先生之墓曰：维生平求志於此山，精神存殁当在於此山，予往藏公体魄归於此山。惟公手植茶区白县帖福守祀於此山，维兹仲春仲秋虔供常事[於]此山。呜呼！瞻葵之阳，山高水长，公在宇宙，死而不亡。尚飨。 
　　
　　谒奠天华精舍四贤祠文 
　　
　　维嘉靖二十一年，岁次壬寅，九月十六日，后学前南京兵部尚书湛　以足疾，谨遣门人陈说言、方瓘等，以刚鬣柔毛、粢盛庶羞、醴齐之仪，致祭於濂溪周先生、豫章罗先生、延平李先生、白沙陈先生之灵曰：嗟四公之生，东西南北同志此山，同立人极，同天地心，□□一迹。朱明青霞，实我归宿，爰及洪冼。天华肇□□□高山，后人矜式。秋时祭告，以永无斁。尚飨。 
　　
　　祭告白沙先生墓文 
　　
　　维嘉靖二十一年，岁次壬寅，十一月丁未朔，越二十五日辛未，门人前南京兵部尚书湛　敬来谒墓，谨以香币之仪，敢昭於先师白沙陈先生之灵曰：道之将行将废，果皆命也乎！水昔在朝，历翰林、国子、礼、吏、兵部，凡所献纳，无非先生之道，而彰我夫子之蕴。虽未大行，而海内是之者十八九，而人因以信夫子之道即先王之道。道之行也非命欤？及为人所沮，退居讲学，扬而振之者十仅一二，非而挠之者十且八九，相与迎视权人风旨而递排之，以媚上取怜。虽在平素相从者，往往反眼而相背，反唇而相长，以为好善者杜机，而不知秉彝之心终不可泯也。此道之废也，非命欤？虽然，可废行者人也，其不可废行万古不亡者，天也。知不可废而修之其身，拂乱其所为，征色发声而喻者，亦命也。惟夫子昭鉴默佑之。尚飨。 
　　
　　奠天华四贤祠文 
　　
　　维嘉靖二十二年，岁次癸卯，二月乙亥朔，越二十三日丁酉，后学前南京兵部尚书湛　谨遣族孙湛一泾，以牲果清酌庶羞之仪，致祭於濂溪周先生、豫章罗先生、延平李先生、白沙陈先生之灵曰：於惟先觉，先得我心。心通天地，道贯古今。来学仰止，百世时钦。妥灵胜迹，山高水深。报功报德，牲殽具陈。惟灵昭昭，惟神居歆。尚飨。 
　　
　　祭告樵林祖以怡庵府君迁特庙文 
　　
　　维嘉靖二十二年，岁次癸卯，六月甲戌朔，越初二日乙亥，孝孙若水谨以庶羞清酌之仪，敢昭告於显祖考赠资政大夫南京礼部尚书樵林府君、显祖妣赠夫人梁氏夫人。礼，庶人特起为大夫者，百世不迁。惟我祖我考，累膺诰赠，至上大夫，礼既不祧，宜立特庙。况我樵林祖考实为始分之祖，皆宜求奠中室，以系本支。迩者新庙告成，既卜厥良，既安神主，以妥尊灵，而我考怡庵府君宜迁新庙，以永特享。不敢不告。尚飨。 
　　
　　怡庵府君特庙祭告奉安神主文 
　　
　　维嘉靖二十二年，岁次癸卯，六月甲戌朔，越初二日乙亥，孝子若水谨以洁牲庶羞清酌之仪，敢昭告於显祖考赠资政大夫南京礼部尚书怡庵府君、显妣赠夫人陈氏夫人。礼，庶人特起为大夫者，百世不迁。我考怡庵府君累膺诰赠，至上(夫人)[大夫]。礼既不祧，宜立特庙。兹者新庙告成，爰卜厥良，爰安神主，爰居爰处，爰妥厥灵，引之勿替，永於世世。尚飨。 
　　
　　祭告湛冈头后土文 
　　
　　维嘉靖二十二年，岁次癸卯，七月甲辰朔，越十六日丙辰，前南京兵部尚书湛　敢昭告於湛冈头后土氏之神。水等窃以先祖护国保境义士府君之墓，久托於兹土。翼叶中衰，有遗瞻扫。幸而天显功德，父老告符。兹用祭告茔下，惟时保佑，赖神之休，谨以洁牲清酌之仪，恭申报告。尚飨。 
　　
　　祭告义士府君墓文 
　　
　　维嘉靖二十二年，岁次癸卯，七月甲辰朔，越十六日丙辰，孝曾孙汉、玄孙若水等，敢昭告於显曾祖考护国保境义士府君之墓曰：我祖挺生，雄伟匪夷。保障功德，图志有稽。岁远弥光，观风建祠。惟祀有典，惟庙有巍。惟昔肥遁，翼叶中衰，旅葬异乡，坟湮草莱。天显潜德，父老告来，冈头曰湛，明诫来遗。老少洁牲，奠觞湖涯，后显前光，惟祖鉴依。尚飨。 
　　
　　祭冼罗江司空文 
　　
