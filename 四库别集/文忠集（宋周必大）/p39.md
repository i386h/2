<!-- { "loadSidebar": true } -->
　　伏承竣事行营奋庸近弼徐方不回而归休父酬朞年节制之功衮职有阙而补樊侯賛万世保衡之业宸心所属民誉则同恭惟某官惠和忠肃而竭之以诚敏达清眀而笃之以学望其风采凛名世之巨材发以词章骛前修之逸驾惟是规恢之大固宜进用之难天方佑于我家帝亲知其国士防之册府付以宪台凡上前献替之嘉谟皆天下安危之至计适文王有猃狁之难正切焦劳頋李愬帅邓随之兵尚虚统督一言辰告千里暑行虽顺逆不同敌有当亡之理然强羸相絶我无必胜之资况驱荆襄不教之民中控吴蜀相望之势众方乌合敌则鸱张甲战而乙乃还北攻而东已急指麾诸将激励羣豪赤帜二千亟归于韩信青兵三万几获于左贤羣敌由是以大奔故地乗时而渐复人惟求旧既望实之久孚赏不逾时亦勲庸之当报兹惟古谊抑有成谟盗灭甘陵彦博入登于宰席使来西夏仲淹归賛于枢庭不图仁祖之前闻乃至绍兴而复见某辱知甚厚在冶有初上马従军揣已昔惭于不武懐铅抱椠期公力致于丕平欣颂之懐编摩莫尽




　　文忠集卷二十二
　　钦定四库全书
　　文忠集卷二十三【省斋文藳二十三】
　　宋　周必大　撰
　　启
　　谢改官启【绍兴三十一年五月】
　　黄本雠书已滥巾于秘府赤墀拜秩更寓直于审官省公状以蔑如承命书而愧甚窃以陞迁之典莫谨于圣朝考覈之规具存于文部自仁祖肇増于荐牍而元丰大正于官名法既一成时无他觊惟入服王畿之采乃独殊选调之人既不假于荐扬复稍裁其考任以此待英髦之士谁曰不然如其容嵬琐之流斯为过矣伏念某掖衣自奋袜线何施欲扞塞乗边初乏蹶张之勇将图功虑事頋无心计之优甘为盛世之腐儒勉蹈古人之陈迹岧嶤雁塔昔聨千佛之名窈窕麟台今接羣仙之武猗无薄技只有厚顔鷃跃蓬蒿窃自安其小大鳬飞渤澥迄何系于少多兹参满嵗之文越进在京之秩虽云极陋敢昧攸归此盖伏遇仆射相公作辅简乎帝心奋庸孚乎人望有伊尹之一德上格皇天惟成周之大寕旁求多士肆容平进例获次升某敢不仰服官荣俯安职守念无功之可録幸一进阶诵有德之必醻愿三致意过此以徃未知所裁
　　史院上提举仆射相公启
　　共承某官以经国之谋賛视师之举君臣恊德靡辞匽薄之劳夷夏归心伫获廓清之应某自惟庸懦辱在属僚仰睇篆车莫备扬扬之御暂违赤舄徒劳赫赫之瞻方属祁寒敢防善颂愿厚鼎茵之辅益绥福履之和史院上提举仆射相公启【绍兴三十二年】
　　骤违英衮俄易芳年自惟托迹于甄陶寕不倾心于夙夜今者杓擕龙角日防娵訾当国家正逺布之时实辅相年德加新之际中外举勤于善颂神眀必介于殊祥某既未容陪賔客之后尘又不敢修庆贺之常礼姑因尺牍粗述寸诚和气熈春赖宗工之钧播东风应律知氛祲之氷消迎拜尚遥坐驰更切冀慎鼎茵之节式符夷夏之瞻
　　除察官回福州王尚书启
　　雠四部之书久迷鱼鲁纠六曹之务骤玷龙光揆庸劣以无堪殆夤縁之有自此盖伏遇某官望隆寿俊世号儒宗镇抚藩方屡纪循良之绩论思禁路居多仁义之言既班聫居近侍之先且阀阅在诸公之上兹逢新政乃眷旧人竚秉执于事枢以辑宁于夷夏某追惟先父尝掇巍科未容布武于前荣何敢通名于执讯不图谦德逺赐柔函冐选擢于公朝已逾其分勤褒称于耆德益重厥愆惴惴在中云云奚尽
　　回新邵州李守元老启
　　分安册府都防歳月之迁防徙宪台大惧宠灵之过众方讥笑公则吹嘘载窥春之华更夏畦之病恭惟某官两朝大丞相之子今日南诸侯之良发以儒猷知传家之有自见诸政术喜继羙之无防去思甫切于清湘因任再勤于邻壤两邦父老虽渴见于朱轮九陛班聨竚归持于紫槖某自惟晚辈尚识诸昆慕巨室之多贤矧叨契好岿灵光之独在弥想仪刑方承家国之荣宜适鼎茵之节乃如悃愊未易指陈
　　回吉州张判官启
　　披风未遂盖或有时注记不先岂为无罪敢谓谦冲之至逺勤翰墨之临使知托契之所从加以嘘枯之过厚开缄三复省已多慙恭惟某官义概根心儒猷饰吏仕将行志頋何择于崇卑才遇可为初不论于剧易参厘羣政蔼着氓谣少须嵗月之间即歩云霄之上某遐瞻幕府阻预英逰扬善推贤虽抱惓惓之意挟山超海苐忧戞戞之难愧仰兼懐喻言莫尽
　　答平江沈侍郎介启
　　内出左符起临右辅吏民朝见条教夕闻恭惟某官偹九德以持躬坚寸心而许国修门三入进以正而甚荣谏匦万言去未几而辄验兹逢新政乃眷旧人亲颁一札之书首置诸侯之选诛狐狸于七日士知绳墨之难逾汰雁鹜者百曹民喜銗筩之坐絶衮方待补公盍来归某久逺賔荣常依德宇长笺例拜惊看春之华盛礼逆施愧甚夏畦之病其为感激岂易敷云
　　答叶伯益起启
　　二年抱椠无补公家六察聫华更慙佥论推本叨逾之自深知假借之私此盖伏遇某官学擅儒宗望隆邦隽声猷日茂亲承太上之知议论风生髙出羣公之右久秉屡书之笔行真三字之除胡为厌承眀之庐頋乃在诸侯之选载醻治最虽旋膺临遣之荣仰揆宸恐即有召归之宠遂由禁路进贰政途某迹逺门墙心懐德谊曾尺书之未达已华翰之先临愧荷交深编摩莫尽
　　除左史答湖守陈阜卿启
　　分察南台初无一善参华左掖岂有三辰压上命以钦承酌舆言而内愧此盖伏遇某官望隆邦哲才号吏师搢绅之所范模旒扆之所简注河润九里可令枯朽之含滋衮褒一言坐使驽骀之增价遂容占毕猥预书言尺牍未驰正以京尘之汨没长牋见及足知郡政之优防感激在中敷云莫尽
　　答洪縂领适启
　　里行豸列拆袜线以无庸侍立螭头结絇丝而有愧静言所自推本乃知此盖伏遇某官哲以爽邦德惟辅世并包众善非偏文士之长恢廓宏图可大贤人之业眷惟三杰实萃一门叔仲飞腾已迭居于载笔圣神纂绍宜首趣于觐圭属边徼之尚惊頋军储之尤重与其屈张苍而为柱下之史孰若烦萧相而饷关中之师致此妄庸暂兹承摄未展事贤之礼俄披执讯之书读英词于方册之间师承惟宻蔵尺牍于巾箱之内荣幸则深其在感悰曷胜言喻
　　回江东叶宪谦亨启
　　伏审亲简睿知进聫禁直下玺书于剧部固知使指之增华记阁老于西台犹恨宠章之未尽頋私心之所喜以公道之浸开窃惟士大夫不吐刚鲜闻近日部使者不案吏盖亦成风上方力变于惰媮公则首膺于褒擢共惟某官学贯六籍文成一家以言语侍従之流任原隰驰驱之寄三尺従事何彊御之足云六条察州闻奸蔵而辄举当宁深嘉其谅直满朝争诵于澄清望贻谟之之门兹焉通籍直玉堂之殿行矣摛文某阻濶茵凭瞻依荡辅向由尺牍畧寓于欢悰逮辱长牋殊深于感臆其如悃愊岂易敷陈
　　回洪师邓直阁柞启
　　只奉诏除洊膺阃制任一道兵民之责寛九重宵旰之忧共惟某官重厚而疏眀端方而乐易学皆有用不为泥古之空言政本无私每着裕民之实效屡奏藩方之最进参蔵室之华令修庭户之间流风可考身在江湖之上雅志难防即归践于禁途以茂摅于贤蕴某方图展庆先辱摛词仰谦德之勤渠激懦而悦怿
　　奉祠归庐陵答吉水罗朝请棐恭启【隆兴元年】
　　月旦评髙服膺久矣风舟山逺极目怅然兹置散以来归幸亲仁之浸迩恭惟某官以旁搜逺绍之学济中坦外庄之资冠映儒林最为先达周旋仕路亦号老成夫何进取之亷犹缓凝严之直朝多虚位公可腾装某弛担云初逹函未果隔千里而共眀月方期适两闲人之心烹双鱼而有素书乃首勤十従事之贶其为感愧未易敷云
　　答安福路宰植启
　　族大而才流闻惟旧政优而近渴见益深頋方従山鹿之防未暇徃云鸿之记何髙情之异甚屈妙语以先之恭惟某官躬受隽眀世传清白凡人所难而公独易盖才力之无穷其誉滋着而位未光特主知之有待政已成于云土宠即荷于天衢某竦聴合符首期倾盖适属三秋之杪尚调六气之和
　　贺汤荣公赴召启
　　召还衮舄对掌钧枢升之赐位之尊胙以诸公之贵虽王曾再入姑循景祐之旧章而曹相定封实处鄼侯之前列制书一下欢颂四驰某闻时不易然乃镃基之当守嵗如晚矣何觥饮之能须若置棋自有后先而芸草必瞻内外一失其措孰成厥功忆败亡之敌将归方战守之机未决独公抗疏于居留之际谓国失误于闲暇之时曲突徙薪当日无闻于防泽震风凌雨后来知托于帡幪恭惟某官絶识邻几孤忠防萃出绪余而应务人莫能名竭悃愊以事君天其知我蚤恢隆于相业久慰惬于民瞻事有従违时存用舍挺然劲节自不改于雪霜曾是浮云果何伤于日月逮兹委重初不辞难言念比年适逢多故技非越人不足以治众疾力非乌获不足以胜千钧然而廷议靡同敌情叵测师已疲而觧严尚逺民既困而趣办方兴眀良都俞固属一堂之黙运疏附奔走亦资百职之賛成頋嶤嶤者每叹难全而碌碌者岂能成事封大夫于即墨毁已日闻补衮职于仲山爱而谁助正资硕望力制頽风照之以蓍龟之明何邦巫之能惑镇之以山岳之重俾国势之渐尊庶几期年驯致大治微管仲其左袵矣岂徒销猾夏之忧用仲尼为东周乎且复有变夷之望某一従陪侍即辱加怜方幽屏于田闾乃逖传于典策向也蒙此爵位本出将军之门今兹譬之宫墙不见宗庙之美但同野老永托化工
　　又贺再转左仆射封庆国公启
　　册告大廷位升上宰持两朝之魁柄得君欣如彼之专易西土之公圭积善启有余之庆股肱既喜藜藿何忧盖闻收功百世者必存先定之规揆策未形者寕免不齐之口况拯溺救焚之际岂谈河画饼之时谋夫孔多当有执其咎者几事不宻得毋害于成乎观姬公之辅周暨子产之相郑或动流言于四国或纷舆诵于一年使无坚决自信之心而作因循茍且之计京何时而奠枕鄙何日而有章宜吾君念昔人虑始之艰求彼相图今者折冲之要其谁有一德之享繄我不二心之臣才之全而识之精既越拘挛之表任之重而防之厚遂居辅佐之先虽云旧席之迁时乃首防之转恭惟仆射相公舜廷弼直鲁国儒真再翊万几之繁浸成期月之化论精神之运固难形容考设施之方或许诵説盖镇物重逾于鼎鼐而决疑眀甚于蓍龟义在敬王故陈谟而至切羙存报上故任怨而弗辞惜邦财则力賛俭图裕民力则屡颁寛令登畿一命悉储可用之材授钺诸军潜易不能之将内修若此入告可知必将康兆民以蹈成汤之踪格上帝以率伊尹之职期天人之恊应乗夷夏之徯来一举而空朔庭大汉之威以振五迁而治商亳先王之烈其従此君臣素定之经纶岂中外能窥其彷佛及功成而效白自心骇而神惊某十五年陶冶之中二千里门墙之逺化工之苏羣槁其如遇闰之杨大匠之无弃材自叹难雕之木但深欣跃莫写依归
　　与赵提举察院涣启
　　従童子六七人于乡校已观询度之骃负才名三十年于外台未释澄清之辔岂圣主頋忧于南土抑眀公心乐于旧逰虽慰此民其如公论恭惟某官清直表于当世问学穷于古人居宪府则分察之誉髙定眀堂则诸儒之议屈歴考贞元之士大用已多独惟鲁国之儒外庸屡试间尝颁于玺召頋犹待于瓜时中外合辞皆叹后薪之居上谋猷趣告即闻夜席之尽前某久此庇身几于阅世帯不疑之櫑具尚逺顔辞逹殷浩之空函所忧谬误其如依向未易敷云
　　与赵赣州公称启
