<!-- { "loadSidebar": true } -->
　　臣闻火生于木，故其德孝。汉之谥帝称孝，其义取之也。故汉制，使天下皆诵《孝经》，选吏则举孝廉，盖以孝为务也。夫丧亲自尽，孝之终也。今二千石不得行三年丧，非所以崇孝道而称大德也。顷者汉嗣数乏，枝叶不繁，其咎未必不由此。往者文帝劳谦自约，行过乎俭。故有遗诏，以日易月。此所谓夷惠激俗，当身而已，不可以贯万世，而为后嗣法者也。（《御览》五百四十五，五百六十二引《荀氏家传》较《范书》多出五六句。）
　　◇奏记让孝廉
　　伏惟孝廉，古之贡士。贤则光君，愚则亏政。爽以迂暗，荷当大选。（《书钞》原本七十九。）
　　◇贻李膺书
　　久废过庭，不闻善诱，陟岵瞻望，惟日为岁。知以直道，不容于时，悦山乐水，家于阳城。道近路夷，当即聘问，无状婴疾，阙于所仰。顷闻上帝震怒，贬黜鼎臣，人鬼同谋，以为天子当贞观二五，利见大人，不谓夷之初旦，明而未融，虹扬军，弃和取同。方今天地气闭，大人休否，智者见险，投以远害。虽匮人望，内合私愿。想甚欣然，不为恨也。愿怡神无事，偃息衡门，任其飞沈，与时抑扬。（《后汉李膺传》。）
　　◇与郭叔都书
　　陈季方才德秀出，（陈谌字季方，颍川许人，实子，纪弟。）超世逸群，金相玉质，文章虎变，终军、贾谊，诚无以加，宜遂贡之宰相，盛其龙光。鉴车之骥，自非伯乐无以显名，采光剖璞，以独见宝，宝为足下利之。（《北堂书钞》三十三，《御览》六百三十一）
　　◇女诫
　　《诗》云：「泉源在左，淇水在右，女子有行，远父母兄弟。」明当许嫁，配适君子，竭节从理，昏定晨省，夜卧早起，和颜悦色，事如依恃，正身洁行，称为顺妇，以崇《螽斯》。百叶之祉，婚姻九族，云胡不喜。圣人制礼，以隔阴阳。七岁之男，王母不抱；七岁之女，王父不持。亲非父母，不与同车；亲非兄弟，不与同筵。非礼不动，非义不行。是故宋伯姬遭火不下堂，知必为灾，伯母不来，遂成于灰。《春秋》书之，以为高也。（《艺文类聚》二十三。）
　　◎荀悦
　　悦，字仲豫，爽兄俭之子。建安初，辟镇东曹操府，迁黄门侍郎、给事中、秘书监、侍中。有《汉纪》三十卷，《申鉴》五卷。
　　◇汉纪序（案此《汉纪》正文，《范史》称之为序，今从之）
　　昔在上圣，唯建皇极，经纬天地，观象立法，乃作书契，以通字宙，扬于王庭，厥用大焉。先王以光演大业，肆于时夏，亦唯翼翼，以监厥后，永世作典。夫立典有五志焉。一曰达道义，二曰彰法式，三曰通古今，四曰著功勋，五曰表贤能。于是天人之际，事物之宜，粲然显著，罔不能（衍能字，《传》无）备矣。世济其轨，不陨其业。损益盈虚，与时消息。虽臧否不同，其揆一也。是以圣上穆然，惟文之恤，瞻前顾后，是绍是维。臣悦职监秘书，摄官承乏，祗奉明诏，窃惟其宜。谨约撰旧书，通而叙之，总为帝纪，列其年月，比其时事，撮要举凡，存其大体，旨少所缺，务从省约，以副本书，以为要结未克厥中，亦各其志。如其得失，以俟君子焉。（荀悦《汉纪》第一）
　　凡《汉纪》，其称年、本纪、表、志、传者，书家本语也。其称论者，臣悦所论。粗表其大事，以参得失，以广视听也。惟汉四百二十有六载，（衍「二十」字，《传》无。案汉元年至建安五年书奏之时，凡二百有六年。皇帝拨乱反正，统武兴文，永惟祖宗之洪业，思光启于万国，阐综大猷，命立国典，以及群籍。于是乃作考旧，通连体要，以述《汉纪》。《易》称「多识前言往行，以畜其德」。《诗》云：「古训是式。」中兴已前，一事之事，明主贤臣，规模法则，得失之轨，亦足以监矣。撰《汉书》百篇，以综往事，庶几来者亦有监乎此。其辞曰：）
　　茫茫上古，结绳而治。书契爰作，典谟云备。明德惟馨，光千万祀。其在中叶，实有陶唐。丕显伊则，配天惟明。荡荡厥猷，有焕其章。至于有周，对日重光。於赫大汉，统辟元功。穆穆惟，二祖六宗。明明皇帝，纂承洪绪。遭国闵凶，困于荼蓼。实天生德，应运建主。矫矫俊臣，惟国作辅。绥我思成，有德思祜。拨乱反正，大建惟序。武功既列，乃赞斯文，□惟前轨，命我小臣。爰著典籍，以立旧勋。综往昭来，永监后昆。侍中悦上。（《汉纪》第三十。）
　　昔在上圣，惟建皇极，经纬天地，观象立法，乃作书契，以通宇宙，扬于王庭，厥用大焉。先王光演大业，肆于明夏，亦惟厥后，永世作典。夫立典有五志焉：一曰达道义。二曰章法式，三曰通古今，四曰著功勋，五曰表贤能。于是天人之际，事物之宜，粲然显著，罔不备矣。世济世轨，不陨其业。损益盈虚。与时消息。臧否不同，其揆一也。汉四百有六载，拨乱反正，统武兴文，永惟祖宗之洪业，思光启乎万嗣。圣上穆然，惟文之恤，瞻前顾后，是绍是继，阐崇大猷，命立国典。于是缀叙旧书，以述《汉纪》。中兴以前，明主贤臣得失之轨，亦足以观矣。（《后汉·荀悦传》引《汉纪序》，校之本书，颇有删改，并移易其次第。此一篇，足见史家所载不尽合本书也。）
　　◇汉纪目录
　　高祖一第一
　　高祖二第二
　　高祖三第三
　　高祖四第四
　　孝惠第五
　　高后第六
　　孝文上第七
　　孝文下第八
　　孝景第九
　　孝武一第十
　　孝武二第十一
　　孝武三第十二
　　孝武四第十三
　　孝武五第十四
　　孝武六第十五
　　孝昭第十六
　　孝宣一第十七
　　孝宣二第十八
　　孝宣三第十九
　　孝宣四第二十
　　孝元上第二十一
　　孝元中第二十二
　　孝元下第二十三
　　孝成一第二十四
　　孝成二第二十五
　　孝成三第二十六
　　孝成四第二十七
　　孝哀上第二十八
　　孝哀下第二十九
　　孝平第三十
　　凡《汉纪》十二世十一帝，通王莽二百四十二年。
　　一祖三宗。高祖定天下。孝惠、高后值国家无事，百姓安集。太宗升平。世宗建功。中宗治平。昭、景称治。元、成、哀、平历世陵迟，莽遂纂国也。凡祥瑞：黄龙见，凤皇集，麒麟臻，神马出，神鸟翔，神雀集，白虎仁兽获，宝鼎升，宝磬神光见，山称万岁。甘露降，芝草生，嘉禾茂，玄稷降，醴泉涌，木连理。凡灾异：大者日蚀五十六，地震十六，天开地裂五，星集于东井各一，太白再经天，星孛二十四，山崩三十四，陨石十一，星陨如雨二，星昼见三，火灾二十四，河汉水大汛溢为人害十，河汛一，冬雷五，夏雪三，冬无冰二，天雨血、雨草、雨鱼，死人复生，男子化为女子，嫁为人妇生子，枯木复生，大石自立。建安元年，上巡省幸许昌，以镇万国。外命元辅，征讨不庭。内齐七政，允亮圣业，综练典籍，兼览传记。其三年，诏给事中秘书监荀悦钞撰《汉书》，略举其要，假以不直。尚书给纸笔，虎贲给书吏。悦于是约集旧书，撮序表、志，总为帝纪。通比其事，例系年月。其祖宗功勋，先帝事业，国家纲纪，天地灾异，功臣名贤，奇策善言，殊德异行，法式之典，凡在《汉书》者，本末体殊，大略精举。其纪、传所遗阙者差少，而求志势有所不能繁重之语。凡所行之事，出入省要，删略其文。凡为三十卷，数十馀万言，作为帝纪，省约易习，无妨本书，有便于用，其旨云尔。会悦迁为侍中，其五年书成，乃奏记云。四百有一十（衍「一十」字。）六载，谓书奏之岁，岁在庚辰。昔晋之《乘》，楚之《杌》，鲁之《春秋》，虞、夏、商、周之《书》，其揆一也。皆古之令典，立之则成其法，弃之则坠于地，瞻之则存，忽焉则废，故君子重之。《汉书》纪其义，同矣。凡《汉纪》，有法式焉，有监戒焉，有废乱焉，有持平焉，有兵略焉。有政化焉，有休祥焉，有灾异焉，有华夏之事焉，有四夷之事焉，有常道焉，有权变焉，有策谋焉，有诡说焉，有术艺焉，有文章焉。斯皆明主贤臣，命世立业，群后之盛勋，髦俊之遗事，是故质之事实而不诬，通之万方而不泥，可以兴，可以治，可以动，可以静，可以言，可以行，惩恶而劝善，奖成而惧败，兹亦有国之常训，典籍之渊林。虽云撰之者陋浅，而本末成焉尔，故君子可观之矣。（《汉纪》何大复本，又黄姬水本，又蒋国祥本。）
　　◎荀
　　，字文若，爽兄绲之子。永汉初，举孝廉，再迁亢父令，弃官归。初平中，曹公领兖州，引为司马。建安初，进侍中，守尚书令，后封万岁亭侯。十七年，以阻九锡为曹公所忌，从军至寿春忧死。一云饮药死。谥曰敬侯。魏咸熙末，追赠太尉。
　　◇迎驾都许议
　　昔高祖东伐，为义帝缟素，而天下归心。自天下播越，将军首唱义兵，徒以山东扰乱，未能远赴关右，然犹分遣将帅，蒙险通使，虽御难于外，乃心无不在王室，是将军匡天下之素志也。今车驾旋轸，义士有存本之思，百姓怀感旧之哀。（「魏志」作「百姓感旧而增哀」，从《袁宏纪》改。）诚因此时，奉主上以从民望，大顺也；秉至公以服雄杰，大略也；扶弘义以致英后，大德也。天下虽有逆节，必不能为累，明矣。韩暹、杨奉，其敢为害！若不时定，四方生心，后虽虑之，无及。（《魏志·荀传》「献帝自河东还洛阳。太祖议奉迎都许。劝太祖。」又袁宏《后汉纪》二十九，末句作「无能及也」。又《后汉·荀传》，首句篇首有昔晋文公纳周襄王，而诸侯景从」。）
　　◇散斋得宴乐议
　　《礼志》云：「三日齐斋，。一日用之，犹恐不敬。二日伐鼓，何居？」又云：「君致斋于外，夫人致于内。」散斋则是事之渐，然则散斋未绝外内与宴乐之事也。今一岁之内，大小祭祀，斋将三百日，如此，无复用乐之时。古今之制，当各从所宜。若外张多日，而内实犯礼，乃所以废斋也。散斋宜得从会宴乐。（《通典》一百四十七。）
　　◇田畴让官议
　　君子之道，或出或处，期于为善而已。故匹夫守志，圣人各因而成之钟繇以为原思辞粟，仲尼不与，子路拒牛，谓之止善，虽可以激清励浊，犹不足多也。畴虽不合大义，有益推让之风，宜如世子议。（《魏志·田畴传》注引《魏书》）
　　◇报赵俨书
　　辄白曹公，公文下郡，绵绢悉以还民。（《魏志·赵俨传》。）
　　◇报曹公书
