<!-- { "loadSidebar": true } -->
    陛下昔在藩邸，及登储闱，聪明徇齐，斋肃端冕，遇阙则下，入庙必趋。及乎著代成人，继明践祚，圣资天综，神化日新。学贯九流，观书过於乙夜；文高五始，逸兴丽於秋风，此则陛下明昭之文德也。顷者凶羯乱常，彝伦失叙，陛下亲总戎旅，诛讨元凶，掩庆绪於雒阳，斩朝义於河朔。罢三司而复春位职，人怀莫大之恩；收两京而不问胁从，国贺非常之泽。洎先帝大渐，凶臣伺衅，陛下释服即戎，提戈清难。九重遘慝，王室危於缀旒；百姓不知，天下安於山狱，此则陛下安难之武功也。若夫心游系象之表，理绝名言之外，圣断沈远，同阴阳之不测；睿谟钩深，与鬼神而争奥；休气潜盈，草木化为祯祥；淳风远覃，蛮夷效其献贡。加以明并日月，德参乾坤，风雨应时，自有雍熙之兆；鱼鳖咸若，更登仁寿之期，此则陛下莫大之至圣也。至於色养尽心，慎终追远，问安内侍，岂一日而忘朝；视膳宰夫，知再饭而方退。及乎？三圣违代，九域侵临，至性自天，哀容触地。门外之理，权依易月之期；从心之丧，实履终天之痛。财倾象设，力竭山陵，莫不德通於神明，哀感於天地。故得役徒百万之众，皆曰子来；送终三十馀日，曾无涂潦，此则陛下感通之至孝也。若乃神告圣运，天呈宝符，陛下登极之辰，泗水见其五璧；天兵灭虏之日，黄河清於千里。神乌白雀之祥，填林溢囿；卿云甘露之瑞，岁至月书，此皆灵贶昭告休期之大应也。且夫允恭哲，有轩辕战伐之功焉；德合乾坤，有伏羲尊圣之业焉；降天休，呈地宝，有夏禹元之感焉。经天纬地之谓文，立极中兴之谓武，变化无方之谓圣，精诚上通之谓孝，降天和、腾地气、生无期、出无尽之谓宝。文以昭之，武以定之，圣以成之，孝以通之，宝以应之，夫然後可以充天地之洪名，崇帝王之大号。故臣等犯冒万死，奉上宝应元圣文武孝皇帝尊号。伏愿陛下膺景命，对越神，应天理人，光膺大典。臣等谨当撰吉日，修礼容，设九宾，觌群后。昭告列圣，清庙展黄琮之仪；有事昊穹，圜丘陈苍璧之礼。臣子仪等与群臣百姓不胜大庆，谨上尊号以闻。
    ○上章敬皇后谥表
    俪宸极者，允归於淑德；谥徽号者，必副於鸿名。当履运而承天，而因心而追往，此先王之明训、圣人之茂典也。伏惟先太后圆精挺质，方禀秀，祯符协於四星，典礼敦於万国，得元和之正气，韫霄汉之清英。顾史求箴，道先於壶则；谦率礼，教备於中闱。太阴无昊之徵，丙殿有祝延之庆。尊敬师傅，佩服礼经，勤於藻之荐，罔贵珩璜之饰。徽音允穆，嘉庆聿彰，宪度辅佐之劳，缉熙元默之化。足以光昭宗祀，作配紫微。岂《驺虞》之风，行於江汉之域；《葛覃》之咏，起自岐阳之下。爰膺历数，作启圣明，大拯艰难，永清夷夏。虽复文母成周王之业，庆都诞帝尧之圣，异代同符，彼多惭德。昊苍不吊，圣善长违。当圆魄之成，玉英早落；有坤仪之美，象服未加。悲怀於先远之辰，感动於易名之日。伏以山陵贞兆，良吉有期，虞之仪，式资配享，率由故实，敬奉嘉名。谨按谥法，敬慎高明曰章，法度明大曰章，夙兴夜寐曰敬，齐庄中正曰敬。敢遵先典，仰图懿德，谨上尊谥曰章敬皇后。
    ○让加太尉表
    伏以太尉职雄任重，窃忧非据，辄敢上闻。今日开府敬令琬至，伏奉墨诏，不蒙允许。仰观圣旨，惶骇失图。臣畴昔之分，早知止足，今兹累请，窃惧满盈。义实由衷，事非矫饰，志之所至，敢不尽言。自兵乱以来，纪纲寝坏，时多躁竞，俗少廉隅。德薄而位尊，功微而赏厚，实繁有众，不可殚论。臣每见之，深以为念。昔范宣子让，其下皆让，栾为汰，不敢违也。臣诚薄劣，窃慕古人，务欲以身率先，大变浮俗。是用勤勤恳恳，愿罢此官，庶礼让兴行，由臣而致也。臣位为上相，爵为真王，参启沃之谋，受腹心之寄。恩荣已极，功业已成，寻合乞骸，保全馀齿。但以寇雠在近，家国未安，臣子之心，不敢宁处。苟西戎既叙，怀恩就擒，畴昔官爵，誓无所受。必当追踪范蠡，继迹留侯，臣之鄙怀，切在於此。伏愿察臣愚款，臣血诚，远降德音，俯停新命。上以广圣明德让之美，下以免微臣无极之灾。毕力捐躯，万死无恨。
    ○让太尉第二表
    累上封章，固辞新命，未蒙亮察，猥见[B14A]崇。应繇臣性分愚鲁，言辞蹇讷，不足以远回天听，上感宸衷。伏念兢惶，心魂若失。臣备位将相，於今十年，尝愿竭力奉公，以身格物。宏简退之化，移躁竞之风，不使食浮於人，赏僭於德。区区之志，实在於斯。今臣受命徂征，不越畿甸，顾惟勤效，尚未枭夷。论功则毫未闻，议赏则邱山已重。而旧官秩外，更授崇班，忝曰秉钧，将何率下？实恐浮薄之辈，从兹寝甚；礼让之道，不复兴行。在臣微躯，胡颜自处！臣历观古今，备见否藏。贵而能降者，尽获保全；进而忘退者，卒遇倾覆。臣深知此理，安敢贪荣？所以抵冒威严，昧死陈让。陛下□雨之施，既以光宠其始；亭育之恩，岂不保持其末？所冀免臣横死，锡臣馀年。碎首为请，期於必遂。
    ○让加尚书令表
    伏奉广德二年十二月三日制，加臣尚书令，馀并如故。受恩逾量，魂守飞越。臣闻王政之本，系於中台，天下所宗，谓之会府，大录其事，自古攸难。宣五常之教，仪刑百辟；揆六联之务，阜成兆人。非才则阙，不可滥处。臣以薄劣，素乏行能，逢时扰攘，猥蒙驱策，内参朝政，外总兵权，上不能翼戴三光，下不能纟逖群慝。功微赏厚，任重恩深，覆饣束之忧，实盈寤寐。臣昨所以固辞太尉，乞保馀年，殊私曲临，遂见矜许。窃谓陛下已知其愿，深察其心，岂意未历旬时，复延宠命！以臣褊浅，又寡知谋，安可谬职南宫，当兹大任？况太宗昔居藩邸，尝践此官，累圣相承，旷而不置。皇太子为雍王之日，陛下以其总兵薄伐，平定关东，饮至策勋，再有斯授。岂臣末职，敢乱大伦？德薄位尊，难逃天下之责；负乘致寇，复速神明之诛。伏乞天慈，俯停新命，非惟名器无假，实冀骸骨获全。在於微诚，皇穹所鉴。
    ○让尚书令第二表
    臣伏以尚书令，武德之际，太宗为之。一昨沥恳上陈，请罢斯职，而陛下未垂亮察，务欲[B14A]崇。区区微诚，益用惶惧。何则？太宗立极之主，圣德在人，自後因废此官，永代作则。陛下守文继体，固当奉而行之，岂可猥私老臣，隳厥成式，上掩陛下之德，下贻万方之非！臣虽至愚，安敢轻受？况久经兵乱，僭赏者多，一人之身，兼官数四，朱紫同色，清浊不分，烂羊之谣，复闻圣代。臣顷观其弊，思革其源，以逆寇犹存，未敢轻议。今元凶沮败，计日成擒，中外无虞，妖氛渐息，此陛下作法之际、审官之时，固合始於老臣，化及班列，岂可轻为此举，以乱国章？国章乱於上，则庶政隳於下，海内之政皆乱，则国家又安得永代而无患哉？陛下苟能从臣之言，俯察诚请，彼贪荣冒进者，亦将各让其所兼之官，自然天下文明，百工式叙，太平之业，可得而复也。臣诚蒙鄙，识昧古今，志之所切，实在於此。
    ○进赐前後诏敕自陈表
    臣德薄蝉翼，命轻鸿毛，累蒙国恩，猥厕朝列。会天地震荡，中原血战，臣北至灵武，觐先皇帝，乃举兵而南，大於岐阳。先帝忧勤宗社，托臣以家国，俾副陛下扫两京之妖寝。陛下雄图丕断，再造区宇，自後不以臣寡劣，委文武之二柄，外敷邦教，内调鼎饪，是以常许国家之死，实荷日月之明。臣本愚浅，言多底直，虑此招谤，上渎冕旒。陛下居高听卑，察臣不贰；皇天后土，察臣无私。伏以器忌满盈，日增兢惕，焉敢偷全，久妨贤路？自受恩塞下，制敌行间，东西十年，前後百战。天寒剑折，溅血г衣，野宿魂惊，饮冰伤骨。跋涉艰阻，出没死生，所仗惟天，以至今日。陛下曲垂惠奖，念及勤劳，贻臣诏书一千馀首。圣旨微婉，慰谕绸缪，彰微臣一时之功，成子孙万代之宝。自灵武、河北、河南、彭原、坊、河东、凤翔、两京、绛州，臣所经行，赐手诏敕书凡二十卷，昧死上进，庶烦听览。
    ○请车驾还京奏
    臣闻雍州之地，古称天府，右控陇蜀，左扼崤函，前有终南、太华之阴，後有清渭、浊河之固。神明之奥，王者所都。地方数千里，带甲十馀万，兵强士勇，雄视八方，有利则出攻，无利则入守。此用武之国，非诸夏所同，秦汉因之，卒成帝业。其後或处之而泰，去之而亡，前史所书，不唯一姓。及隋氏季末，炀帝南迁，河洛邱墟，兵戈乱起。高祖倡义，亦先入关，惟能翦灭奸雄，底定区宇。以至於太宗、高宗之盛，中宗、元宗之明，多在秦川，鲜居东洛。间者羯胡构乱，九服分崩，河北、河南，尽从逆命。然而先帝仗朔方之众，庆绪奔亡；陛下藉西土之师，朝义就戮。岂唯天道助顺，抑亦地形使然，此陛下所知，非臣饰说。近因吐蕃凌逼，銮驾东巡。盖以六军之兵，素非精练，皆市肆屠沽之人，务挂虚名，苟避征赋，及驱以就战，百无一堪。亦有潜输货财，因以求免，又中官掩蔽，庶政多荒。遂令陛下振荡不安，退居陕服，斯盖关於委任失所，岂可谓秦地非良者哉？今道路云云，不知信否？咸谓陛下已有成命，将幸洛都。臣熟思其端，未见其利。夫以东周之地，久陷贼中，宫室焚烧，十不存一。百曹荒废，曾无尺椽，中间畿内，不满千户。井邑榛棘，豺狼所嗥，既乏军储，又鲜人力。东至郑汴，达於徐方，北自覃怀，经於相土，人烟断绝，千里萧条，将何以奉万乘之牲饩、供百官之次舍？矧其土地狭厄，才数百里间，东有成皋，南有二室，险不足恃，适为战场。陛下奈何弃久安之势，从至危之策；忽社稷之计，生天下之心？臣虽至愚，窃为陛下不取。且圣旨所虑，岂不以京畿新遭剽掠，田野空虚，恐粮食不充，国用有阙？以臣所见，深谓不然。昔卫文公小国之君、诸侯之主耳，遭懿公为狄所灭，始庐於曹，衣大布之衣，冠大帛之冠，元年革车三十乘，季年三百乘，卒能恢复旧业，享无疆之休。况明明天子，躬俭节用，苟能黜素餐之吏，去冗食之官，抑竖刁、易牙之权，任蘧瑗、史酋之直，薄征弛力，恤隐迨鳏，委诸相以简贤任能，付老臣以练兵御侮，则黎元自理，寇盗自平，中兴之功，旬月可冀，卜年之期，永无极矣！愿时迈顺动，回銮上都，再造邦家，惟新庶政，奉宗庙以修荐享，谒陵寝以崇孝思。臣虽陨越，死无所恨。
    ○上黑禾奏
