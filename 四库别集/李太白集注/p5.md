<!-- { "loadSidebar": true } -->
　　昔在天皇告成岱宗改元干封经始明堂年纪总章时缔构之未集【缪本作辑】痛威灵之遐迈天后继作中宗成之因兆人之子来崇万祀之丕业盖天皇先天中宗奉天累圣纂就鸿勲克宣臣白美颂恭惟述焉【册府元龟唐髙宗上元元年八月皇帝称天皇皇后称天后以避先帝先后之称旧唐书髙宗本纪麟徳三年春正月戊辰朔车驾至泰山顿是日亲祀昊天上帝于封祀坛以髙祖太宗配享巳巳帝升山行封禅之礼庚午禅于社首祭皇地祗以太穆太皇太后文徳皇太后配享壬申御朝觐坛受朝贺改麟徳三年为干封元年干封三年二月丙寅以明堂制度厯代不同汉魏以还弥更讹舛遂増损古今新制其图下诏大赦改元为总章元年初学记太山五经通义云一曰岱宗言王者受命易姓报功告成必于岱宗也岱者代也东方万物始交代之处宗长也言为羣岳之长左思魏都赋缔构之初李善注缔结也韵防十万为亿十亿为兆左传天子曰兆民诸侯曰万民诗大雅庶民子来万祀万年也南都赋弥万祀而无衰司马相如封禅文天下之壮观王者之丕业顔师古注丕大也周易先天而天弗违后天而奉天时孔颖达正义先天而天勿违者若在天时之先行事天乃在后不违是天合大人也后天而奉天时者若在天时之后行事能奉顺上天是大人合天也】其辞曰伊皇唐之革天创元也我髙祖乃仗大顺赫然雷发以首之于是横八荒漂九阳扫叛换开混茫景星耀而太阶平虹蜺灭而日月张【革命谓改革天命创元谓创造基业之始刘琨劝进表抗明威以摄不类仗大顺以肃宇内楚辞夕晞予身兮九阳王逸注九阳谓天地之涯也汉书项氏畔换顔师古注畔换强恣之貌犹言跋扈诗大雅皇矣篇有曰无然畔援子华子混茫之初是名太初此喻隋季扰乱有若混沌茫昧之世也史记天精而见景星景星者徳星也其状无常常出于有道之国孟康注精明也有赤方气与青方气相连赤方中有两黄星青方中有一黄星凡三星合为景星宋书景星大星也状如半月生于晦朔助月为明太平御览孙氏瑞应图曰景星者星之精也先后月出于西方王者不私人以官使贤者在位则见佐月为明汉书愿陈泰阶六符以观天变孟康注泰阶三台也每台二星凡六星应劭注黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时社稷神祗咸获其宜天下大安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾长杨赋玉衡正而太阶平晋书虹蜺日旁气也斗之乱精主惑心主内滛主臣谋君天子诎后妃颛妻不一】钦若太宗继明重光廓区宇以立极缀苍颢【缪本作昊】之頽纲淳风沕穆鸿恩滂洋武义烜赫于有截仁声馺【萧本作沓】乎无疆【书尧典钦若昊天周易大人以继明照于四方书顾命昔君文王武王宣重光蔡沈注武犹文谓之重光犹舜如尧谓之重华也张衡东京赋区宇乂宁班固答賔戏超忽荒而躆颢苍顔师古注颢颢天也元气颢汗故曰颢天其色苍苍故曰苍天晋书振千载之頽纲落周孔之绳网谷梁传疏上下无序纲纪頽壤故曰頽纲北史扇之以淳风浸之以太和贾谊鵩赋沕穆无穷兮胡可胜言顔师古注沕穆深微貌李善注沕穆不可分别也汉书匈奴传大化神明鸿恩博洽汉郊祀歌福滂洋迈延长顔师古注滂洋饶广也羽猎赋仁声惠于北狄武义动于南邻吕向注武义武事也萧士赟曰按诗赫兮咺兮当作烜又按尔雅释诗者曰赫兮烜兮者威仪也郭璞注云貌光宣陆徳明音义曰赫火格反烜吁逺反烜者光明宣着唐宋以前诗之咺字皆作烜今作咺者縁宋朝旧讳故改耳诗商颂海外有截郑笺曰截整齐也四海之外率服截尔齐整广韵馺马行也喻仁声之流行如马行之疾速也周易牝马地类行地无疆　馺音飒踏】若乃髙宗绍兴祐统锡羡神休旁臻瑞物咸荐元符剖兮地珍见既应天以【萧本作而】顺人遂登封而降禅将欲考有洛崇明堂惟厥功之未辑兮乗白云于帝乡天后勤劳辅政兮中宗以钦明克昌遵先轨以继作兮扬列圣之耿光【甘泉赋防锡羡拓迹开统应劭注锡与也羡饶也言神明饶与福祥也又甘泉赋拥神休尊明号晋灼注休美也言见祐防以休美之祥也长杨赋方将俟元符李善注元符大瑞也周易汤武革命顺乎天而应乎人东京赋登封降禅则齐徳乎黄轩薛综注登谓上太山封土降谓下禅梁父也辑集也古字通用庄子千嵗厌世去而上仙乗彼白云至于帝乡书尧典钦明文思孔安国传钦敬也郑云敬事节用谓之钦照临四方谓之明诗周颂克昌厥后三国志敷大猷光济先轨书立政以觐文王之耿光】则使轩辕草图羲和练日经之营之不防不质因子来于四方岂殚税于万室乃准水臬攅云梁罄玉石于陇坂空瓌材于潇湘巧夺神髙穷昊苍听天语之察察拟帝居之将将【缪本作锵锵】虽暂劳而永固兮始圣谟于我皇【汉书上欲治明堂奉髙旁未晓其制济南人公玉带上黄帝明堂图孔安国书传云重黎之后羲氏和氏世掌天地四时之官汉书郊祀歌练时日有望顔师古注练选也诗大雅经始灵台经之营之庶民攻之不日成之经始勿急庶民子来广韵殚尽也周礼匠人建国水地以县置以县眡以景郑康成注于四角立植而县以水望其髙下髙下既定乃为位而平地古文臬假借字于所平之地中央树八尺之臬以悬正之眡之以其景将以正四方也何晏景福殿赋制无细而不协于规景作无微而不违于水臬又曰涣若云梁之承天张銧注梁髙如云虹之状通典天水郡有大坂名曰陇坻亦曰陇山三秦记其坂九逥上者七日乃越顔师古汉书注陇坻谓陇坂即今之陇山也班固西都赋因瓌材而究竒吕延济注瓌美也图经潇水去陵零县三十里源出九疑山至永与湘水合湘水在陵零县北十五里其原自全来与潇水合二水合流谓之潇湘甘泉赋配帝居之悬圃兮西京赋仰福帝居薛综注帝居谓太微宫五帝所居福犹同也言长安宫上与之法矣诗大雅乃立应门应门将将毛传云将将严正也　瓌音规】观夫明堂之宏壮也则突兀曈昽乍明乍防若【萧本缪本俱脱若字】大古元气之结空巃嵸頽沓若嵬若嶪似天阃地门之开阖【突兀髙也説文曈昽日欲明也子虚赋巃嵸崔巍郭璞注巃嵸崔嵬皆髙峻貌西京赋状嵬峩以岌嶪张铣注嵬峩岌嶪髙壮貌甘泉赋天阃决兮地垠开顔师古注天阃天门之阃也　嵸音竦又音宗】尔乃划岝以岳立郁穹崇而鸿纷冠百王以【缪本作而】垂勲烛万象而腾文窙惚恍以洞启呼嵌岩而傍分又比乎昆山之天柱矗九霄而垂云【増韵划剖也木华海赋启龙门之岝李善注岝髙貌司马相如长门赋正殿嵬以造天兮鬰并起而穹崇鲁灵光殿赋彤彤灵宫岿防穹崇又羌瓌谲而鸿纷刘良注鸿大也纷多也言竒异之壮大而多也孝经钩命诀地以舒形万象咸载潘岳借田赋阊阖洞启甘泉赋嵌岩岩其龙鳞韵防嵌岩山险貌河图玉版昆仑山天中柱也神异经昆仑之山有铜柱焉其髙入天所谓天柱也围三千里圆如削韵防矗耸上貌沈约诗托慕九霄中张铣注九霄九天仙人所居也按道书九霄之名谓赤霄碧霄青霄绛霄黅霄紫霄练霄霄缙霄也一説以神霄青霄碧霄丹霄景霄玉霄琅霄紫霄大霄为九霄　划音画岝音宅音额窙音哮嵌音近龛矗音触】于是结构乎黄道岧嶤乎紫微络句陈以缭垣辟阊阖而启扉峥嵘嶷粲宇宙兮光辉崔嵬赫奕张天地之神威【谢朓诗结构何迢逓李善注结构谓结连构架以成屋宇也晋书黄道日之所行也半在赤道外半在赤道内李善文选注七畧曰王道师天体地而行是以明堂之制内有太室象紫微宫南出明堂象太微西都赋周以钩陈之位李周翰注钩陈星名卫紫微宫今离宫别卫以取象焉鲁灵光殿赋髙门拟于阊阖张载注阊阖天门也王者因以为名西都赋临峻路而启扉张铣注启开也扉门扉也岧嶤峥嵘嶷崔嵬并言山之髙峻借以喻室之髙峻也　岧音条音层】夫其背黄河垠濑清洛太行郤立通谷前廓逺则标熊耳以作掲豁龙门以开闗防翠防于鸿【缪本作洪】荒洞清隂乎羣山及乎烟云巻舒忽出乍没岌嵩喷伊倚日薄月雷霆之所鼓荡星斗之所伾扢【萧本作仡】挐金龙之蟠蜿挂天珠之硉矹【萧本作兀　广韵水深也垠岸也韵防濑説文水流沙上也师古曰濑疾流也又湍也元和郡县志洛水在洛阳县西南三里河南县北四里郭璞山海经洛水出于上洛冡岭山东北经农至河南巩县入河潘岳籍田赋清洛浊渠引流激水元和郡县志太行山在怀州河内县北二十五里河南志太行山在怀庆府城北其山西自济源东北接河内修武辉县林县至磁州界緜亘数十里其间峯谷岩洞景物万状虽各因地立名实太行一山也为中州巨镇曹植洛神赋背伊闗越轘辕经通谷陵景山李善注华延之洛阳记曰城南五十里有大谷旧名通谷史记正义括地志云熊耳山在虢州卢氏县南五十里水经注洛水之北有熊耳山双峦竞举状同熊耳东京赋太室作镇掲以熊耳薛综注掲犹表也归田録西京龙门山夹伊水上自端门望之如双阙故谓之阙塞一统志阙塞山在河南府城西南三十里一名伊阙亦名阙口大禹疏龙门伊水出其门汉服防谓南山伊阙是也俗名龙门山鸿荒大荒也谓旷逺之地也史记正义括地志云嵩山亦名太室山亦名外方山山在洛州阳城县北二十三里元和郡县志伊水在河南县东南十八里郭璞山海经注伊水出上洛卢氏县熊耳山东北至河南洛阳县入洛广韵扢磨也隋唐佳话明堂始微于西南倾工人以木于中荐之武后不欲人见因加为九龙盘糺之状其圆葢上本施一金鳯至是改鳯为珠羣龙捧之东京赋龙雀蟠蜿韵防挐説文持也又牵引也蟠蜿龙蛇动也郭璞江赋巨石硉矹以前郤广韵硉矹不稳貌　垠音银扢音滑蟠音盘蜿音剜硉勒没切论入声】势拔五岳形张四维轧地轴以盘根摩天倪而创规楼台崛岉以奔附城阙崟岑【萧本作嵌崟】而蔽亏珍树翠草含华扬蕤目瑶井之荧荧拖玉绳之离离防华盖以傥漭仰太微之参差【淮南子横四维而含隂阳又曰东北为报徳之维西南为背阳之维东南为常羊之维西北为号通之维髙诱注四角为维也初学记纂要曰东西南北曰四方四方之隅曰四维説文轧辕也初学记河图括地象曰昆仑者地之中也地下有八柱柱广十万里有三千六百轴互相牵制名山大川孔六相通北堂书钞河图括地象云昆仑之山横为地轴庄子和之以天倪陆徳明注倪李云分也崔云或作霓际也天倪谓天之边际也鲁灵光殿赋隆崛岉乎青云刘良注隆崛岉极髙貌子虚赋岑崟参差日月蔽亏思赋慕厯阪之嵚崟张铣注嵚崟髙貌左思魏都赋珍树猗猗曹摅诗严霜凋翠草南都赋芙蓉含华吴都赋羽毛扬蕤説文蕤草木花垂貌鲍照诗参差玉绳髙掩映瑶井没瑶井玉井也晋书玉井四星在参左足下主水浆以给厨博雅荧荧光也太平御览春秋元命苞曰玉衡北两星为玉绳玉之为言沟刻也瑕而不掩折而不伤宋均注曰绳能直物故名玉绳沟谓作器甘泉赋防北极之嶟嶟应劭注防至也説文防刺也甘氏星经华葢十六星在五帝座上正吉帝道昌星邪倾凶陆机感时赋望八极之曭漭普宇宙而寥廓傥漭即曭漭广大之貌史记正义太微宫垣十星在翼轸北天子之宫庭五帝之座十二诸侯之府也张衡灵宪太微为五帝之庭明堂之房春秋合诚图太微其星十二四方　轧音揠倪音厓又音霓崛音倔岉音物崟音吟岑音近层荧音萤傥他曩切汤上声】拥以禁扃横以武库献房心以开凿瞻少阳而举措采殷制酌夏步杂以代室重屋之名括以辰次火木之数壮不及奢丽不及素层檐屹【萧本作屼】其霞矫广厦郁以云布掩日道遏风路阳乌转影而翻飞大鹏横霄而侧度【禁扃禁门也西京赋武库禁兵薛综注武库天子主兵器之宫也史记索隐春秋説题辞云房心为明堂天王布政之宫晋书天文志房四星为明堂天子布政之宫也心三星天王正位也中星曰明堂天子位鲁灵光殿赋承明堂于少阳汉书少阳者东方也考工记夏后氏世室堂修二七广四修一五室三四步四三尺九阶四旁两夹牕白盛门堂三之二室三之一郑康成注夏度以步令堂修十四步其广益以四分修之一则堂广十七步半堂上为五室象五行也三四歩室方也四三尺以益广也木室于东北火室于东南金室于西南水室于西北其方皆三步其广益之以三尺土室于中央方四步其广益之以四尺此五室居堂南北六丈东西七丈代室即世室也唐以太宗讳改世为代也又考工记殷人重屋堂修七寻堂崇三尺四阿重屋郑康成注重屋者王宫正堂若大寝也其修七寻五丈六尺放夏周则其广七寻七丈二尺也五室各二寻蔡邕明堂论夏后氏曰世室殷人曰重屋周人曰明堂春秋合诚图明堂在辰已者言在水火之际辰水也已火也水生数三火成数七故在三里之外七里之内汉书广夏之下细旃之上师古注广夏大屋也夏厦通用西都赋星罗云布汉书日有中道中道者黄道一曰光道北至东井去北极近南至牵牛去北极逺东至角西至娄去极中张协七命阳乌为之顿羽李善注春秋元命苞曰阳成于三故日中有三足乌乌者阳精张铣注阳乌日中乌也　扃音駉屹鱼乞切银入声】近则万木森下千宫对出熠乎光碧之堂炅乎琼华之室锦烂霞駮星错波沏飒萧寥以飕飗窅隂郁以栉宻含佳气之青防吐祥烟之郁嵂【缪本作律　十洲记有墉城金台玉楼相鲜如流精之阙光碧之堂琼华之室韵防熠盛光也广韵炅光也鲁灵光殿赋霞駮云蔚木华海赋激势相沏刘良注沏浪相拂也锦烂霞駮者言其鲜丽如锦彩之焕烂云霞之斑驳也星错波沏者言其布列如天星之错落水波之叠起也呉都赋与风防飏防浏飕飗张铣注飕飗风声也韵防窈深逺也通作窅马融长笛赋宻栉叠重李善注宻栉宻如栉也论衡王莽时谒者蘓伯阿能望气使过舂陵城郭郁郁葱葱及光武到河北与伯阿相见问曰卿前过舂陵何用知其佳气也伯阿对曰见其郁郁葱葱耳尔雅青谓之葱淮南子青葱苓茏江总诗几遇祥烟初郭璞江赋时郁律其如烟李善注郁嵂烟上貌玉海洛阳宫阙疏偃师去宫四十三里望朱爵玉阙德阳其上郁律与天连　熠音逸炅音憬飕音搜窅音杳】九室窈窕五闱聨绵飞楹磊砢走栱夤縁云楣立岌以横绮防桷攒栾【萧本作峦】而仰天皓壁昼朗朱甍晴鲜赪栏各落偃蹇霄汉翠楹回合蝉聨汗漫沓苍穹之絶垠跨皇居之大半逺而望之赫煌煌以辉辉忽天旋而云昏迫而察之粲炳焕以照烂倏山讹而晷换蔑【萧本作夸】蓬壶之海楼吞岱宗之日观【三辅黄图大戴礼云明堂九室考工记云明堂五室称九室者取象阳数也五室者象五行也郭璞尔雅注窈窕闲隙也説文窈深逺也窕深肆极也韵防闱宫中之门也增韵宫中相通小门西京赋缭垣緜聨薛综注绵聨犹连蔓也鲁灵光殿赋万楹丛倚磊砢相扶李善注磊砢壮大貌李周翰注磊砢参差不齐貌栱柱头斗栱也夤縁连络也吴都赋夤縁山岳之岊西京赋绣栭云楣薛综注楣梁也吕延济注云楣画云饰之説文桷榱也椽方曰桷韵防栾曲枅木也柱上横木承栋者谓之枅曲枅谓之栾説文甍屋栋也广韵赪赤色也西都赋神明郁其特起遂偃蹇而上跻李善注偃蹇高貌吴都赋蝉聨邱陵刘逵注蝉聨不絶貌汗漫空中元气弥布之处详见大鵩赋注苍穹天也梁书感誓苍穹张华鹪鹩赋或托絶垠之外李善注絶垠天边之地也何晏景福殿赋备皇居之制度汉书今汉有天下太半韦昭曰凡数三分有二为太半有一分为少半景福殿赋逺而望之若摛朱霞而曜天文迫而察之若仰崇山而戴垂云博雅煌煌光也説文晷日影也拾遗记三壶海中三山也一曰方壶则方丈也二曰蓬壶则蓬莱也三曰瀛壶则瀛洲也形如壶器此三山上广中狭下方皆如工制犹华山之似削成水经注应劭汉官仪云泰山东南山顶名曰日观鸡一鸣时见日始欲出长三丈许故以名焉　磊音垒砢音祼栱音拱夤音寅甍音萌赪音柽晷音癸】猛虎失道潜虬蟠【萧本作登】梯经通天而直上俯长河而下【萧本作复】低玉女攀星于网户金娥纳月于璇题藻井防错以舒蓬天牕赩翼而衔霓扶标川而罔足拟跟絓而罢跻要离欻矐而外丧精视冰背而中迷【失字当是夹字之讹猛虎夹道谓刻为猛虎以夹立道上潜虬蟠梯谓镂作虬龙以蟠绕梯侧也楚辞章句有角曰龙无角曰虬谢灵运诗潜虬媚幽姿蔡邕明堂论通天屋径九丈隂阳九六之变也高八十一尺黄钟九九之实也二十八柱列于四方亦七宿之象也楚辞网户朱缀王逸注网户绮文镂也雍録网户者刻为连文逓相缀属其形如网也宋玉曰网户朱缀刻方连是也既曰刻则是雕木为之其状如网耳鲍照诗璇题纳行月吕向注璇玉也题椽头也甘泉赋璇题玉英应劭注题头也榱椽之头皆以玉饰言其英华相爥也西京赋蒂倒茄于藻井薛综注藻井当栋中交木方为之如井干也梦溪笔谈屋上覆橑古人谓之绮井亦曰藻井又谓之覆海今令文中谓之鬬八呉人谓之罳顶唯宫室祠观有之海録碎事藻井屋栋之间为井形而加水藻之饰所以压火灾也胡三省通鉴注风俗通云殿堂象东井刻为荷菱荷菱水物所以厌火杜佑曰汉宫殿率号屋仰为井皆画水藻莲芡之属以厌火何晏景福殿赋缭以藻井编以綷疏又王文考灵光殿赋圆渊方井反植荷蕖葢为方井而画荷蕖其上也鲁灵光殿赋天牕绮疏张载注天牕高牕也西京赋突倒投而跟絓説文跟足踵也毛苌诗传跻升也韵防矐失明也要离事用此处不合恐误精视亦未详　虬音求赩音奭又音赫跟音根絓音卦欻音忽】亘以复道【萧本下多一而字】接乎宫掖坌入西楼是【缪本作实】为昆仑前疑后丞【缪本作前丞后疑】正仪躅以出入九夷五狄顺方面而来奔【韵防亘横亘也广韵通也增韵延袤也史记乃作复道韦昭曰复道阁道也韵防宫掖宫旁舍也司马相如赋坌入曽宫之嵳峩张楫注坌并也汉书济南人公玉带上黄帝时明堂图明堂中有一殿四面无壁以茅葢通水水圜宫垣为复道上有楼从西南入名曰昆仑天子从之入以拜祀上帝焉尚书大传古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可扬而不扬责之弼其爵视卿其禄视次国之君礼记昔者周公朝诸侯于明堂之位天子负斧依南鄕而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上四塞世告至此周公明堂之位也后汉书夷有九种曰畎夷于夷方夷黄夷白夷赤夷元夷风夷阳夷礼记正义东方谓之夷者风俗通云东方人好生万物觝触地而生夷者觝也其类有九依东夷传九种一曰元兎二曰乐浪三曰高骊四曰满饰五曰鳬臾六曰索家七曰东屠八曰倭人九曰天鄙北方曰狄者风俗通云父子嫂叔同穴无别狄者辟也其行邪辟其类有五李巡注尔雅云一曰月支二曰秽貊三曰匈奴四曰单于五曰白屋　复音福掖音亦坌房刎切焚上声躅音逐】其左右也则丹陛崿崿彤庭煌煌列宝鼎敌金光流辟雍之滔滔像环海之汤汤辟青阳啓总章廓明台而布元堂俨以太庙处乎中央发号施令采时顺方【薛道衡隋高祖颂序趋事紫宸驱驰丹陛韵防陛升堂之阶也西都赋玉阶彤庭李善注汉书曰昭阳舍中庭彤朱而殿上髹漆张铣注彤赤色也以丹漆饰庭旧唐书万岁通天元年铸铜为九州鼎既成置于明堂之庭各依方位列焉神都鼎高一丈八尺受一千八百石冀州鼎名武兴雍州鼎名长安兖州鼎名日观青州鼎名少阳徐州鼎名东源扬州鼎名江都荆州鼎名江陵梁州鼎名成都其八州鼎高一丈四尺各受一千二百石司农卿宗晋卿为九鼎使都用铜五十六万七百一十二斤鼎上图写本州山川物产之象仍令工书人著作郎贾膺福等分题之左尚方署令曹元廓图画之鼎成自元武门外曵入令宰相诸王南北牙宿卫兵十余万人并仗内大牛白象共曳之则天自为曳鼎歌令相倡和九鼎初成欲以黄金千两涂之纳言姚璹曰鼎者神器贵于质朴无假别为浮饰臣观其状先有五采辉焕错杂其间岂待金色为之燿乃止大戴礼明堂外水曰辟雍艺文类聚桓谭新论曰王者作圆池如璧形实水其中以圜雍之名曰辟雍言其上承天地以班教令流转王道周而复始独断天子曰辟雍谓流水四面如璧以节观者李善文选注三辅黄图曰明堂辟雍水四周于外象四海也毛苌诗传滔滔流貌汤汤水盛貌班固辟雍诗乃流辟雍辟雍汤汤蔡邕明堂论明堂者天子太庙所以崇祀其祖以配上帝者也东曰青阳南曰明堂西曰总章北曰堂中曰太室人君南面向明而治故虽有五名而主以明堂也其正中皆曰太庙取其宗祀之貌则曰清庙取其正室之貌则曰太庙取其尊崇则曰太室取其向明则曰明堂取其四门之学则曰太学取其四面周水环如璧则曰辟雍异名而同事其实一也书冏命发号施令罔有不臧高诱淮南子注明堂王者布政之堂上圆下方堂四出各有左右房谓之个凡十二所王者月居其房告朔朝厯颁宣其令宋均礼含文嘉注明堂者布政之宫在国之阳三室四面十二法十二月也天子孟春上辛于南郊总受十二月之政还藏于祖庙月取一政颁于明堂也蔡邕明堂月令论天子发号施令祀神受职毎月异礼故谓之月令所以顺隂阳奉四时効气物行王政也成法具备各从时月藏之明堂所以示承祖考神明不敢泄凟之义　崿音谔汤音商】其阃域也三十六户七十二牖度筵列位南七西九【缪本作西八东九】白虎列序而躨跜青龙承隅而蚴蟉【大戴礼明堂凡九室一室而有四户八牖三十六户七十二牖考工记周人明堂度九尺之筵东西九筵南北七筵堂崇一筵五室凡室二筵尔雅东西墙谓之序邢昺疏云此谓室前堂上东厢西厢之墙也所以序次分别内外亲疏故谓之序也尚书顾命云西序东向敷重底席东序西向敷重丰席及礼经毎云东序西序皆谓此也沈括笔谈今谓两廊为东西序非也序乃堂上东西壁在室之外者躨跜动貌详见大鹏赋注上林赋青龙蚴蟉于东厢李善注蚴蟉龙行貌　蚴于九切忧上声蟉音栁】其深沈奥宻也则赤熛掌火招拒司金灵威制阳叶【萧本作汁】光摧阴坤斗主土据乎其心【南齐书按礼及孝经援神契并云明堂有五室天子毎月于其室聴朔布教祭五帝之神配以有功德之君艺文类聚黄图曰明堂者明天地之堂也所以顺四时行月令宗祀先王祭五帝故谓之明堂尚书帝命验帝者承天立五府以尊天重象苍曰灵府赤曰文祖黄曰神斗白曰显纪黒曰元矩郑康成注天有五帝集居太防降精以生圣人故帝者承天立五帝之府是为天府唐虞之天府夏之世室殷之重屋周之明堂皆同矣其苍帝灵威仰之府名灵府周曰青阳其赤帝赤熛怒之府名文祖火积光明文章之祖故名文祖周曰明堂其黄帝含枢纽之府名曰神斗斗主也土精澄静四行之主故谓神斗周曰太室其白帝白招拒之府名显纪纪统也金精断割万物以成故谓之显纪周曰总章其黒帝叶光纪之府名曰元矩矩法也水精元昧能权轻重故谓元矩周曰元堂据此本文坤斗当是神斗之讹　熛音飘叶音协或作汁亦读为协】若乃熠燿五色张皇万殊人物禽兽竒形异模势若飞动瞪眄睢盱明君暗主忠臣烈夫威政兴灭表示贤愚【缪本作表贤示愚　此言室中图画之象韵防熠燿鲜明貌书康王之诰张皇六师正义云皇大也鲁灵光殿赋齐首目以瞪眄徒以狋狋又曰鸿荒朴畧厥状睢盱广韵瞪直视貌説文眄邪视也睢仰目也盱张目也　熠音揖燿音耀瞪音橙眄音勉睢音挥盱音吁】于是王正孟月朝阳登曦天子乃施苍玉辔苍螭临乎青阳左个方御瑶瑟而弹鸣丝展乎国容辉乎皇仪傍瞻神台顺观云之轨俯对清庙崇配天之规钦若肸蠁维清缉熙崇牙树羽荧煌葳蕤纳六【萧本作五】服之贡受万邦之籍张龙旗与虹旌攒金防与玉戚延五更进百辟奉【萧本作举】珪瓒献琛帛颙昻俯偻俨容叠迹乃洁菹醢修粢盛奠三牺荐五牲享于神灵太祝正辞庶官精诚鼓大武之隐辚张钧天之铿鍧【缪本作訇】孤竹合奏空桑和鸣尽六变齐九成羣神来兮降明庭葢圣王之所以孝治天下而享祀窅防也【春秋春王正月正义云正是时王所建故以王字冠之言是今王之正月也广韵曦日光也淮南子孟春之月天子衣青衣乗苍龙服苍玉建青旗东宫御女青色衣青采鼔琴瑟朝于青阳左个以出春令高诱注马七尺已上曰龙明堂中方外圜通达四出各有左右房谓之个犹隔也东出谓之青阳南出谓之明堂西出谓之总章北出谓之元堂是月天子朝日告朔行令于左个之房东向堂北头室也甘泉赋四苍螭兮六素虬吕向注苍螭苍龙也凡称龙者皆马也言龙美之也班固东都赋究皇仪而展帝容吕延济注言尽帝王之容仪也太平御览礼统曰所以置灵台者何以尊天重民备灾御害豫防未然也夫王者当承顺天地御节阴阳也夏所以为清台何明明相承太平相续故为清台殷为神台周为灵台何质者具天而王天者称神文者具地而王地者称灵是其易也后汉书建初三年正月宗祀明堂礼毕登灵台望云物左传清庙茅屋杜预注清庙肃然清静之称也正义曰清庙者宗庙之大称孝经昔者周公郊祀后稷以配天宗祀文王于明堂以配上帝上林赋肸蠁布写顔师古注肸蠁盛作也李善注司马彪曰肸过也芬芳之过若蠁之布写也吕延济注肸蠁天中游气也言香气发越积浮而似之诗周颂维清缉熙文王之典郑笺曰缉熙光明也又周颂设业设虡崇牙树羽毛传曰业大板也所以饰栒为悬也捷业如锯齿或曰画之植者为虡横者为栒崇牙上饰巻然可以悬也树羽置羽也正义曰设其横者之业又设其植者之虡其上刻为崇牙因树置五采之羽以为之饰又云虡者立于两端栒则横入于虡其栒之上加于大板侧着于栒其上刻为崇牙似锯齿捷业然故谓之业牙即业之齿矣以其形巻然得挂绳于上故言可以悬也树羽置羽者置之于栒虡之上角汉礼器制度云为龙头及颔曰衔璧璧下有旄牛尾礼记夏后氏之龙簨虡殷之崇牙周之璧翣郑康成注簨虡所以悬钟磬也横曰簨饰之以鳞属植曰虡饰之以赢属羽属簨以大板为之谓之业殷又于龙上刻画之为崇牙以挂悬紞也周人画缯为翣载以璧垂五采羽于其下树于簨之角上饰弥多也正义曰殷之崇牙者谓于簨之上刻画木为崇牙之形以挂钟磬皇氏云崇牙者崇重也谓刻画大板重叠为牙杜氏通典乐悬横曰簨竪曰虡饰簨以飞龙节趺以飞亷钟虡以鸷兽磬虡以鸷鸟上则树羽旁悬流苏周制也悬以崇牙殷制也饰以博山后代所加也何晏景福殿赋流羽毛之葳蕤张铣注葳蕤羽毛美貌周礼邦畿方千里其外方五百里谓之侯服其贡祀物又其外方五百里谓之甸服其贡嫔物又其外方五百里谓之男服其贡器物又其外方五百里谓之采服其贡服物又其外方五百里谓之卫服其贡材物又其外方五百里谓之要服其贡货物郑康成注此六服去王城三千五百里相距方七千里公侯伯子男封焉书周官六服羣辟罔不承德正指此六服又益稷篇云弼成五服则指甸侯绥要荒五服也诗周颂龙旂阳阳正义云龙旂者旂上画为交龙左思魏都赋虹旌摄麾以就巻李周翰注虹旌画为虹者公羊传朱干玉戚以舞大夏何休注戚斧也以玉饰斧礼记遂设三老五更羣老之席位焉郑康成注三老五更各一人也皆年老更事致仕者也天子以父兄养之示天下之孝弟也名以三五者取象三辰五星天所因以昭明天下者独断天子父事三老者适成于天地人也兄事五更者训于五品也更者长也更相代至五也能以善道改更已也取首妻男女完具者古者天子亲袒割牲执酱而馈三公设几九卿正履使者安车輭轮送迎而至其家天子独拜于屏其明旦三老诣阙谢以其礼过厚故也又五更或为叟叟老称与三老同义也通典大唐制仲秋吉辰皇帝亲养三老五更于太学所司先奏定三师三公致仕者用其徳行及年髙者一人为三老次一人为五更诗大雅百辟卿士媚于天子礼记王制赐圭瓒然后为鬯郑康成注圭瓒鬯爵也又祭统君执圭瓒康成注圭瓒祼器也以圭璋为柄又明堂位灌用玉瓒大圭康成注瓒形如槃容五升以大圭为柄是谓圭瓒又康成毛诗笺圭瓒之状以圭为柄黄金为勺青金为外朱中央矣诗鲁颂来献其琛毛传曰琛寳也诗大雅颙颙卬卬如圭如璋毛传曰颙颙温貌卬卬盛貌郑笺曰体貌则颙颙然敬顺志气则卬卬然高朗史记一命而偻再命而伛三命而俯服防注偻伛俯皆恭敬之貌也刘孝标广絶交论趋走丹墀者叠迹此言俯偻者状其鞠躬将事叠迹者状其骏奔在庙礼记水草之菹陆产之醢郑康成注水草之菹芹茒之属陆产之醢蚳蝝之属谷梁传天子亲耕以供粢盛范甯注黍稷曰粢在器曰盛左传为六畜五牲三牺以奉五味杜预注五牲麋鹿麕狼兎三牺祭天地宗庙三者谓之牺东都赋于是荐三牺效五牲礼神祗懐百灵周礼太祝掌六祝之辞以事神示祈福祥求永贞唐书百官志太祝六人正九品上祭祀则跪读祝文左传祝史正辞信也杜预注正辞不虚称君美也正义曰正其言辞不欺诳神是其信也书臯陶谟无旷庶官郑康成周礼注大武武王乐也武王伐纣以除其害言其德能成武功也上林赋隐辚郁防是言堆垄不平之貌此作乐声用未详或者即殷辚之讹甘泉赋振殷辚而军装顔师古注殷辚盛貌也史记赵简子疾五日不知人七日寤语大夫曰我之帝所甚乐与百神游于钧天广乐九奏万舞不类三代之乐其声动人心按淮南子九野之名中央曰钧天钧天之乐谓天乐也东都赋钟鼔铿鍧广韵铿鍧钟鼔声相杂也周礼孤竹之管空桑之琴瑟郑康成注孤竹竹特生者空桑山名述异记东海畔有孤竹焉斩而复生中为管周武王时孤竹之国献瑞笋一株空桑生大野山中为琴瑟之最者空桑也周礼凡六乐者一变而致羽物及川泽之示再变而致嬴物及山林之示三变而致鳞物及邱陵之示四变而致毛物及坟衍之示五变而致介物及土示六变而致象物及天神凡乐圜钟为宫黄钟为角太簇为征姑洗为羽靁鼓靁鼗孤竹之管云和之琴瑟云门之舞冬日至于地上之圜丘祭之若乐六变则天神皆降可得而礼矣郑康成注变犹更也乐成则更奏也书益稷箫韶九成正义曰成谓乐曲成也郑云成犹终也每曲一终必变更奏故经言九成传言九奏周礼谓之九变其实一也公羊传疏郑氏云乐备作谓之成王应麟曰节奏俱备谓之成备而更新谓之变邢昺孝经疏按史记云黄帝接万灵于明庭明庭即明堂也子华子黄帝之治天下也百神出而受职于明堂之庭孝经昔者明王之以孝治天下也刘峻辨命论未达窅防之情未测神明之数窅冥幽逺之意　螭音鸱肸音迄蠁音响琛音郴菹音趄鍧音轰窅音杳辟音璧】然后临辟雍宴羣后隂阳为庖造化为宰餐【缪本作飡】元气洒太和千里鼓舞百寮赓歌于斯之时云油雨霈恩鸿溶兮泽汪濊四海归兮八荒防哤聒乎区宇骈阗乎阙外羣臣醉德揖让而退【书益稷羣后德让广韵庖食防也贾公彦周礼疏宰者调和膳修之名周易保合太和书臯陶谟百僚师师孔传曰僚官也又书益稷臯陶拜手稽首飏言乃赓载歌曰元首明哉股肱良哉庶事康哉孔传曰赓续也赵岐孟子注油然兴云貌楚辞九叹波淫淫而周流兮鸿溶溢而滔荡汉书泽汪濊辑万国顔师古注汪濊言饶多也司马相如难蜀父老文威武纷纭湛恩汪濊顔师古注汪濊深广也説文哤杂语也聒讙语也马融长笛赋哤聒其前后李善注哤聒杂声也防即宇字籀文从禹王勃游武担山寺序龙镳翠辖骈阗上路之游古今注阙观也古每门树两观于其前所以标表宫门也其上可居登之则可逺观故谓之观人臣将朝至此则思其所阙故谓之阙其上皆丹垩其下皆画云气仙灵竒禽怪兽以昭示四方焉韵防阙説文门观也葢为二台于门外作楼观于上上图下方以其县法谓之象魏象治象也魏者言其状巍巍然高大也使民观之因谓之观两观双植中不为门阙而为道故谓之阙醉徳即诗所谓饱徳之义　洒所蟹切筛上声濊音秽哤音厖阗音田】而圣主犹夕惕若厉惧人未安乃目极于天耳下于泉飞聪驰明无逺不察考神之奥推隂阳之荒下明诏班旧章振穷乏散敖仓毁玉沉珠卑宫頽墙使山泽无间往来相望帝躬乎天田后亲于郊桑弃末反本人和时康建翠华兮萋萋鸣玉銮之鉠鉠逰乎升平之圃憩乎穆清之堂天欣欣兮瑞穰穰巡陵于鹑首之野讲武于骊山之旁封岱宗兮祀后土掩栗陆而苞【萧本作包】陶唐遨逰乎崆峒之上汾水之阳吸沆瀣之精英黜滋味之馨香贵理国其若梦防华胥之故乡【自遨逰以下至故乡三十五字缪本作遂邀崆峒之礼汾水之阳吸沆瀣之精黜滋味而贵理国其若梦华胥之故乡三十字】于是元元澹然不知所在若羣云从龙众水奔海此真所谓我大君登明堂之政化也【周易君子终日干干夕惕若厉无咎王弼注终日干干至于夕惕犹若厉也太经目上于天耳下于渊东都赋申旧章下明诏礼记命有司发仓廪赐贫穷振乏絶郑注振犹救也史记敖仓天下转输久矣臣闻其下乃有藏粟甚多正义曰敖仓在郑州荥阳县西十五里石门之东北临汴水南带三皇山秦时置仓于敖山上故名敖仓东都赋捐金于山沈珠于渊上林赋頽墙填壍使山泽之民得至焉刘良注頽崩也言崩去苑墙以通山泽之利东都赋躬三推于天田脩帝籍之千亩吕延济注天田天子之籍田也何休公羊传注礼天子亲耕东田千亩诸侯百亩后夫人亲西郊采桑以供粢盛祭服躬行孝道以先天下东都赋遂令海内弃末而反本背伪而归真上林赋建翠华之旗顔师古注翠华之旗以翠羽为旗上葆也説文萋草盛也言旗上之翠羽萋萋然如草色之鲜缛也楚辞鸣玉鸾之啾啾王逸注鸾鸾鸟也以玉作之着于衡东京赋鸾声哕哕和铃鉠鉠薛综补注鸾在衡和在轼皆以金为铃也鉠鉠小声玉銮即玉鸾字异而义同也汉书受命于穆清顔师古注穆美也言天子有美徳而政化清也甘泉赋粟穰穰兮委如山顔师古注穰穰多也唐防要贞观式令春秋仲月命使巡陵春则扫除枯朽秋则芟薙繁芜据此巡陵乃公卿事文则借为天子谒陵之称矣汉书自井十度至栁三度谓之鹑首之次秦之分也一统志骊山在陜西临潼县东南二里因骊戎所居故名山之麓温泉所出唐书开元元年十月癸卯讲武于骊山骊山固唐时讲武之地也周易正义女娲氏没次有大庭氏柏黄氏中央氏栗陆氏骊连氏赫胥氏尊卢氏混沌氏皥英氏有橤氏朱襄氏葛天氏隂康氏无懐氏凡十五世皆袭庖牺氏之号也庖包古字通用邢昺论语疏书传云尧年十六以唐侯升为天子遂以为号或谓之陶唐氏书曰惟彼陶唐世本云帝尧为陶唐氏韦昭云陶唐皆国名犹易称殷商也案经传契居商故汤以商为国号后盘庚迁殷故殷商双举厯捡书传未闻帝尧居陶而以陶冠唐葢以二字为名所称或单或复也庄子黄帝立为天子十九年令行天下闻广成子在于崆峒之上故往见之又曰尧治天下之民平海内之政往见四子藐姑射之山汾水之阳窅然丧其天下焉楚辞飡六气而饮沆瀣王逸注陵阳子明经言冬饮沆瀣者北方夜半气也张衡思赋餐沆瀣以为粻注云沆瀣夕霞也吕向注沆瀣露气也列子黄帝昼寝梦游于华胥氏之国华胥氏之国相传在弇州之西台州之北不知斯齐国防千万里葢非舟车足力之所及神逰而巳其国无师长其民无嗜欲自然而巳不知乐生不知恶死故无夭殇不知亲巳不知疏物故无爱憎不知背逆不知向顺故无利害都无所爱憎都无所畏忌入水不溺入火不热斫挞无痛伤指摘无疴痒乗空如履实寝虚若处牀云雾不硋其视雷霆不乱其聼美恶不滑其心山谷不踬其步神行而巳黄帝既寤怡然自得召天老力牧太山稽告之曰朕闲居三月斋心服形思有以养身治物之道弗获其术疲而睡所梦若此今知至道不可以情求矣朕知之矣朕得之矣而不能以告若矣又二十有八年天下大治防若华胥氏之国后汉书下为元元所福章怀太子注元元谓黎庶也史记索隠战国策云制海内子元元髙诱注元元善也又按姚察云古者谓人云善人也因善为元故云黎元其言元元者非一人也顾野王云元元犹喁喁可怜爱貌未安其説聊记异也长杨赋海内澹然李善注澹安也李周翰注谓晏然无事也　汾音焚沆下党切杭上声瀣音械】岂比夫秦赵吴楚争髙竞奢结阿房与丛【萧本作崇】台建姑苏及章华非享祀与严配徒掩月而凌霞由此观之不足称也况瑶台之巨丽复安可以语哉【史记秦始皇以为咸阳人多先王之宫庭小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自殿下直抵南山表南山之巅以为阙为复道自阿房渡渭属之咸阳以象天极阁道絶汉抵营室也阿房宫未成成更欲择令名名之作宫阿房故天下谓之阿房宫水经注丛台六国时赵王之台也郡国志曰邯郸有丛台故刘劭赵郡赋曰结云阁于南宇立丛台于少阳也一统志丛台在广平府邯郸县北赵灵王所筑因其丛杂而名吴越春秋吴王起姑苏之台三年聚材九年乃成髙见三百里吴地记姑苏台在吴县西南三十五里阖闾造经营九年始成其台髙三百丈望见三百里外作九曲路以登之左传楚子成章华之台杜预注台今在华容城内水经注离湖在华容县东七十五里湖侧有章华台台髙十丈基广十五丈左邱明楚筑台于章华之上故韦昭以为章华亦地名也王与伍举登之举曰台髙不过望国之氛祥大不过容宴之俎豆葢讥其奢而諌其失也太平寰宇记章华台在荆州江陵县东三十里按渚宫故事云楚灵王所筑台形三角孝经孝莫大于严父严父莫大于配天淮南子晩世之时帝有桀纣为旋室瑶台象廊玉牀新序纣作瑶台疲民力殚民财】敢扬国美遂作辞曰
