<!-- { "loadSidebar": true } -->
　　「审得王元起凶残植性，睚眦有仇。见色生心，欲结鹑奔之好；因骂挟隙，大张鹰击之威。爪牙叱咤成群，势若群鸦之啄孤鼠；么么俯伏在地，危如鸟卵之压泰山。□日即是供招，并陈桎梏；私家犹胜囹圄，辄肆累囚。锁锢项，徽系身，尤甚军中之缚广武；椎折股，箕绑胫，何异厕下之弃范睢。下手虽属家人，姑从减等；发令远归正犯，独拟典刑。」
　　按：此案非许公，则进贤之冤终不白矣。其巧处在分问干证，用法赚出其情。特王犯之杀李，实因方氏之奸而起。律云：「奸夫谋杀亲夫，奸妇虽不知情亦处死。」今方氏独幸逭诛者，盖以前之奸出于势屈，而后之报夫仇则方氏与有力也。故虽失刑，亦可明天理之不负为夫妇人矣。 
　　张县令辨烧故夫
　　句章县人凌拔，娶妻霍氏，貌美而淫，性甚凶狡。尝嫌其夫年老家贫，且有外交，日夜求嫁。夫惜其美，不忍嫁逐。一夜，夫先睡浓，霍氏持刀杀之，因放火烧舍，乃诈称夫被火死。其夫之弟凌振疑之曰：「岂有火发妇人能走而男子反死乎？吾嫂平日凶泼，兄不肯嫁，今日烧死，必有其故。」乃往县告曰：
　　「状告为烧命事：胞兄凌拔，老娶霍氏，貌美凶淫。嫌拔贫难，累求改嫁。今月初七夜，家忽火发，氏独生脱，兄独烧死，不无情弊。恳天严究死故，勘问主使，庶死者无冤，遗者沾德。上告。」
　　霍氏之兄霍由，为妹抱诉曰：「状告为仇陷事：氏嫁凌拔，相守无异。恶叔凌振，欺兄慢嫂，累积仇隙。今月初七，火忽夜发，氏幸逃脱，夫恋财物，抢火烧死。振挟仇恨，朦胧控告，有无情弊。夫妇至亲，岂有别害；火势猛烈，安问男女。叩天霹仇电诬，民免陷害。上诉。」时举人张举为县令，吊集来审。凌振曰：「前夜火发，予起看时，只见嫂氏走出，此时便不见兄矣。非兄先已死，而后火起乎？不然何妇人走得，而男子反不免也？」霍氏曰：「夫已同我先走出，后又进房中抢衣物，因被烧死。此时火起胆落，我岂能推夫入火乎？」张尹曰：「此易辨耳。可竖一茅舍分作两间，再取猪二口来，一杀死，放于左间；一生留，放于右间。然后四周积薪烧之，予自有辨。」凌振依命如此烧讫。张尹乃同原、被告去看曰：「左间杀死者，猪口中无灰；右间生烧者，猪口中有灰。盖死者气无出入，故无灰。生者有气叫吸，故有灰。」原、被告都看明了，然后去验。凌拔尸其口中果无灰。张尹曰：「此是汝先杀夫而后放火也的矣。」霍氏不能解辩，乃一一招认伏罪。张侯判曰：
　　「审得霍氏虺蜴为心，豺狼成性。花容夸汝独妖娆，爱乘春风；玉貌赛人群淫荡，喜随夜雨。夫年老大，未称窃窕之心；家计贫穷，莫遂风流之愿。欲嫁不从再适，对鸾镜以无欢；番空变作别图，逞獠刀而泄恨。朦胧睡思，那知断送老头皮；缥缈梦魂，谁道破除冤业债。命随剑绝，计复心生，乃纵火焚庐，烧遗骸而灭迹。因诡言惑众，称抢火而夫亡，尔心何残，尔谋何巧！孰意妇生男死，难免人起猜疑；固知先杀后烧，因此口无灰烬。当众既明检验，依律定拟凌迟。」
　　按：杀死而复烧尸，此妇之计诚狡。惟张侯以生死二猪辨与众看，则人皆心服，而此妇遂无词矣。后人欲辨生前死后烧尸者，此案可为世鉴。 
　　韩廉使听妇哀惧
　　润州民温焕，其妻汪氏与邻人有奸，日久焕乃觉之，累骂其妻，酷用笞挞。妻乃益厌其夫，而私厚邻人愈甚。时正八月中秋，汪氏盛备酒肴，小心陪夫宴饮，再三劝之，遂至大醉。乃用索绑缚手足，以布缠塞其口，后用三寸铁钉从头心钉下，有顷遂死。汪氏乃解去缠缚诸索，复为挽起髻来，并无痕迹可见。然后乃发哀啼哭，称言夫钦酒中风而死，呼集亲族来看。人都信之，共为整治丧事。时韩日光为廉使，是夜与从事官同登万岁楼饮酒赏月，其楼稍近温焕宅。韩公从未晚入席，已近三更，酒兴将酣，熟听温家之妇哭声已久。因问左右曰：「此谁家妇人这哭，汝去探问来。」左右归报曰：「即前街温焕之妻，本日丧夫而哭也。」酒罢，韩公归。诘旦，命吏捕温氏妇来，鞫之曰：「汝夫因何而死？」妇曰：「昨晚饮酒后，一时中风而死。」韩公曰：「何不令人针灸？」妇曰：「我妇人，夜间孤身不能去请医生，及亲房叔伯来看时，皮肉已冷，针灸无及矣。」韩公曰：「汝夫非中风死，必汝谋死也。」立命晋县丞押仵作去详细检验，定要查出致命根因来报。晋丞同仵作往温家，依法细检，并无伤痕，探亦无毒。晋丞畏韩公威严，不敢回报，叮咛仵作曰：「检尸情弊，惟你能知。若不检出，罪在你身。」仵作忧闷，经了一宿，无计可检，只立守于尸侧反复思想。忽有大蝇集于尸首。因发髻验之，果头心中有一枚铁钉。仵作欢喜，实时驰报晋丞，遂呈于堂。韩公曰：「果不出吾所料也。吾昨晚细察其哭声，疾而不悼，若强而惧者。吾闻郑子产有言：『夫人于其亲也，有病则忧，临死则惧，既死则哀。』今哭不哀而惧，是以知其有弊也。」再去提妇人。邻之奸夫密嘱曰：「此汝自错，非我命汝为之，千勿指出我也。」汪氏曰：「我自作自受，决不累你。」拿到于庭，韩公曰：「汝谋杀亲夫，必奸夫主使，且铁钉是何人去打？可逐一招来。」汪氏曰：「只恨夫打我酷虐，故因醉而杀之，并无奸夫主使。其铁钉是丈夫在日打来镫门者，非有别人代打也。我罪已应死，不敢扳陷他人。」韩公判曰：
　　「审得汪氏未识人伦，何知妇顺。一鸣家索，还如司晨牝鸡，屡吼人惊，不减河东狮子。争长竞短，时反唇而相稽；较胜角赢，日闻声而内讧。不思反己而明妇道，惟欲凌人以毙夫君。杯酒醉来，身遭缠缚；铁钉镫下，命丧须臾。想其手足拘挛，急难展转，更兼口耳闭塞，禁不喧呼。卧以受诛，缚虎何其太急；静陷待毙，解牛寂尔无声。恶甚吕雉之凶残，杀夫如杀田彘；狠同武之亢厉，刺命如刺山鼷。昔时交颈白发之情，恩将扫地；今日凿顶剔髓之恶，罪行滔天。即其狠心大逆不宥，据尔毒手极刑何辞。」
　　按：此未经告发，而韩公能闻声察情，真可谓留心民命，洞烛物情者矣。世乃有告人命而漫不究心者独何与！ 

第二卷 奸情类 
 胡县令判释强奸
　　顺德县人刘师前，有婢名潘桂花，姿貌殊美，甚得宠幸。其主母尝妒恚之，百般驱役，时加捶挞。师前虽欲私爱，当有所掣肘，不得尽其绸缪之情。一日，主母差桂花往街买火疮膏药。一恶少年杜若佳，见其美丽，心中动情，乃问之曰：「你欲何往？在我家吃茶去。」桂花曰：「我怎吃你茶？主娘叫我买火疮膏药，我要去买之。」若佳曰：「火疮膏药只有我的最好，贴去又凉又苏爽，快来我讨卖你。」桂花信之，入门去买。若佳引入门内，搂抱住曰：「膏药有现的在，只你美貌，要与我好一会。」桂花曰：「过路人见我进来，久不出去，恐怕人知。」若佳曰：「何妨，容易完耳。」即强解其衣，恣行野意。桂花故略叫几句曰：「你无膏药与我，却与我耍。邻里可快来看！」然口虽叫，手却不动，任彼一番云雨而罢。若佳送出曰：「我实无膏药，只是哄你，可往在别处去买。」桂花出门骂以掩惭曰：「强盗！你无膏药买与我，反这等欺辱我，定去报主人与你计较。」后往药店中买膏药而归。主母见其出外良久，即骂曰：「药店甚近，何须去许多时？你必在何处与人偷情来。」桂花不敢隐，即说出被若佳行强，彼高声喊叫，邻舍都闻。刘师前大怒，即往县告曰：
　　「状告为强奸事：淫棍杜若佳，睹婢生非，武断乡曲。欺压师前善良懦弱，窥使女潘桂花往街买药，拦截入门，恃强淫奸。桂花喊叫，邻佑通闻。彝伦变乱，王法陵夷。乞殄淫正法，民风不夷。上告。」
　　杜若佳去诉曰：
　　「状诉为套陷事：惯赌刘师前，借钱顽欠。佳因理取，面斥致仇。故使侍婢到门买药，善言谕去。套令喊奸，大骂出门，昭扬耳目，意图赖奸。且仇家使女，何意惹奸。家非药铺，谁令买药。装局套陷，情弊昭然。乞天申诬，免遭陷阱。上诉。」
　　时隆庆六年进士胡友信为县令，亲提审问。刘师前曰：「小的从来无赌博，那有借钱致仇？只因桂花往街买膏药，彼哄他入门，遂行强奸。当时喊叫，邻里共闻，安得云我装套陷他也？」杜若佳曰：「我家非药铺何故来买膏药？不是你装套来而何？且我一人，又无刀斧挟制，焉能强奸得他！」胡令问干证，对曰：「那时桂花喊叫是真，其入门缘故及成奸与否，我并不知。」胡令又问桂花曰：「已成奸否？」答曰：「已被他辱了。」胡侯判曰：
　　「以一人而强奸一人，势或难也。以一人而受一人之奸，节亦不坚，况桂花系人之使婢，本微贱而易惑，被奸之际，实口辞而心受者也。问强则亏男，问和则亏女。非强非和，不入于律。理合痛责，枷号本乡，以儆无耻。」
　　按：此判未为甚奇特，云一人难强奸一人，而使女之喊叫，实口辞而心受，深为原情之论，亦可为减重就轻者之法。所谓公门方便者此之类也。 
　　齐太尹判僧犯奸
　　关西有伍氏名爱卿者，国色倾城，性情柔婉，雅有风月意趣。其夫与之相爱，朝夕眷恋，情不能舍。因色欲过度，染成痨症而死。伍氏本不能守节，但家长命其待三年服满，然后改嫁。伍氏惟抑郁无聊，度夜如年。时请邻僧员茂者来家诵径。夜深之际，伍氏出灵席奠酒，故挨行僧傍。员茂捻其手不应，奠酒讫，复入内，员茂复捻其手，伍氏亦以手挽之，二人意下都许矣。少顷家人多去打睡，伍氏出招员茂，携入卧房偷情一次。自是，约僧每夜静而来，黎明而去。如此者半年。里人熟知其状，待僧复往，众人早在门外候之。黎明僧出，众人捕之，缚送于官，连佥具呈云：
　　「呈为殄淫正风事：僧俗异流，犯奸律重。淫污恶行，渎乱民风。奸僧员茂，罔遵法戒，恣行淫欲，奸宿孀妇伍氏，日出夜往，肆元忌惮。众惧玷坏风俗，会集早候，出门捉获。乞法惩淫僧，远逐境外，庶正纲常，民不禽犊。佥呈。」
　　众将呈递上，并僧员茂解到，亦逼伍氏同来执对。时齐华祝为县令，乃讯其情，果皆是实。遂将伍氏与僧各杖八十，仍以伍氏官卖。员茂枷号拟罪，发遣归俗。齐侯判曰：
　　「僧员茂既巳脱障入空门，只合木鱼敲夜月。伍爱卿既已居孀明节操，如何锦帐作朝云。红粉多娇，漫学墙花。委砌缁衣秃子，敢为野蝶寻香。一节不终，孰谓空即是色；五除不戒，谁云色即是空。氏着另配良人，僧宜遣归田里。庶几氏作闺中秀，免得僧敲月下门。」
