<!-- { "loadSidebar": true } -->
　　王通谓夫子与太极合德若如先生之说则人与物莫不有太极讵止合而已通顾为是言殆将太极别为一物耶奭窃疑焉于是反复思之意夫通之说盖指其初者言之也当其三才未判两仪未分五行未布而太极已固存矣逮夫太极动而生阳动极而静静而生隂隂阳分而两仪立阳变隂合而五行生无极之真二五之精妙合而凝乾道成男坤道成女二气交感化生万物而人始具此太极矣逆通之意其指夫生物之初者言之耶今夫人莫不具是性也而尽性者谁欤性中皆有天也而配天者谁欤是以中庸之论惟天下至诚为能尽性惟天下至圣故曰配天太极亦犹是也傥曰太极吾所固有何合徳之云则配天之说亦非耶奭尝譬之日光凡世间一切物能容光者莫不具日光焉毕竟空中之日光自若也今曰能容光者非日光也固不可也谓日光尽在是而空中者无与焉亦不可也是故物生之初太极存焉生物之后太极具焉人虽各具太极要其初者固自若也此通所以有合德之说欤昔者马上所闻尚有未谕者故此谆谆幸赐指教使涣然氷释为荷
　　天可言配指形体也太极不可言合太极性也惟圣人能尽其性太极之所以立也人虽具太极然沦胥防溺之则谓之太极不立可也
　　程子曰万物皆备于我不独人尔物皆然都自这里出去只是物不能推人则能推之虽能推之防时添得一分不能推之防时减得一分万里俱在平铺放着防时道尧尽君道添得些君道多舜尽子道添得些子道多元来依旧又曰万物皆备于我此通人物而言禽兽与人絶相似只是不能推然禽兽之性却自然不待学不待教如营巢养子之类是也人虽是灵却防防处极多只有一件婴儿饮乳是自然非学也其佗皆诱之又曰万物皆备于我矣反身而诚乐莫大焉不诚则逆于物而不顺也又曰学者必先识仁仁者与物浑然同体孟子曰万物皆备于我须反身而诚乃为大乐若反身未诚则犹是二物有对以已合彼终未有之又安得乐此四段皆程子之说前二说谓人与物皆然后二说则独指人而言据孟子谓万物皆备于我未尝曰物皆备万物也如前二説则人与物更无差别与告子生之谓性何异夫惟物不能备万物故止有一物之用【所以不能推者只为合下不曽备得】人则备矣所以能参赞化育也至于防防处虽多这里元来何曽増减庶民自去之尔故谓物莫不有天命莫不有太极则可谓物皆备万物则似恐未可
　　既曰物莫不皆有太极则所谓太极者固万物之所备也惟其赋是气质而拘隔之故物止为一物之用而太极之体则未尝不完也
　　子贡谓夫子曰学不厌智也教不倦仁也中庸曰成己仁也成物智也学之与成已教之与成物盖无二事而或曰仁或曰知孰为定体耶
　　中庸与子贡之言互明仁智之体用也
　　龙塘辱指教学而时习之当如程子说时复防绎浃洽于中今人读语孟六经若先贤遗书时复潜泳玩味因其所唘端发其所固有乆乆涵养是保是积此诚可说也当夫子时六经未出圣人教人者亦不至多言士从之防者或一言而终身行或数语而终身诵或以愚鲁而竟得之不知所防绎者何事又如语孟精义诸先生之说或各不同而皆不悖于理将孰从之则是
　　防绎者谓理也义也不必止为文字诸先生之説有不同处
　　通书论德爱曰仁伊川则谓仁是性爱自是情语録亦引力行近乎仁云力行闗爱甚事易传复之六二曰仁者天下之公善之本也语录皆以公为近仁未尝防以爱为仁也然则爱特仁之一事耳而通书乃云然近世朱丈之论亦然此是则彼非二者必居一于此欲俾学者识仁之本体厥道何繇
　　力行近乎仁力行者敦笃切至故也便以爱为仁则不可然爱之理则仁也
　　观过斯知仁矣旧观所作讷斋韦斋记与近日所言殊异得非因朱丈别以一心观又别以一心知顷刻之间有此二用为急迫不成道理遂变其説乎奭尝反复防绎此事正如悬镜当空万象森罗一时毕照何急迫之有必以观他人之过为知仁则如观小人之过于薄何处得仁来又如观君子之过于厚则如鬻拳之以兵谏岂非过于忠乎唐人之剔股岂非过于孝阳城兄弟之不娶岂非过于友悌乎此类不可胜数揆之圣人之中道无取焉耳仁安在哉若谓因观他人之过而黙知仁之所以为仁则曷若返之为愈乎奭于先生旧説似未能遽舎更望详教
　　后来玩伊川先生之説乃见前説甚有病来説大似释氏讲学不可潦草盖过须是子细玩味方见圣人当时立言意思也过于厚者谓之仁则不可然心之不逺者可知比夫过于薄甚至于为忮为忍者其相去不亦逺乎请用此意体认乃见仁之所以为仁之义不至渺茫恍惚矣
　　书以中庸名篇而首论中和之道然则中和与中庸当何如分
　　中庸统言道之体用中和就人身上说
　　小人之中庸也小人而无忌惮也当从王肃说是从上蔡说是
　　脱一反字
　　论舜之大知也曰执其两端用其中于民而不及庸述夫子之忠恕也曰庸徳之行庸言之谨而不及中何也意其互见耶亦各示其用也
　　言各有攸当且用其中于民固所以言庸也庸德庸言此庸字轻看
　　既曰中庸不可能也又曰君子依乎中庸遯世不见知而不悔唯圣者能之必圣者而后能无乃絶学者之望耶抑其义异自不相通耶
　　言中庸不可能乃所以勉学者唯圣者能之尽其道为难
　　仁者人也亲亲为大义者宜也尊贤为大先后自有定秩九经之序则先尊贤而后亲亲二者当何如通
　　即人心而论则亲亲为先就治体而言则尊贤是急尧典克明俊德以亲九族亦是意
　　答彭子夀
　　中也者天下之大本也和也者天下之达道也朱编修云大本者天下之理皆由此出道之体也达道者由此而出无所不通道之用也年窃谓大本者即此理之存达道者即此理之行谓之中和已是説出性情之理若曰大本者天下之理由此而出无所不通则是大本达道之外又有所谓理也不识此言如何
　　大本者理之统体防而统体理一而已散而流行理有万殊若曰大本即此理之存达道即此理之行却恐语意近类释氏万殊固具于统体之中
　　致中和天地位焉万物育焉朱编修云敬而无失则极其中而天地位矣义之与比则极其和而万物育矣年窃谓未有极其中而不和者未有天地位而万物不育者亦不必如此分说不识如何
　　分说无害固未有天地位而万物不育者然天地位言其体万物育言其用体用自殊要须分看但元晦之语不若山云中故天地位焉和故万物育焉为得解经之法
　　君子时中朱编修云以其有君子之德而又能随时以取中也年窃谓君子精义故能时中谓之时中者以其全得此理故无时而不中非是就时上取中也今曰以其有君子之德而又能随时以取中心切疑焉
　　随时以取中非元晦语乃先觉之意此意甚精盖中字若统体看是浑然一理也若散在事物上看事事物物各有正理存焉君子处之权其所宜悉得其理乃随时以取中语然元晦云以其有君子之徳又能随时以取中语却有病不若云所贵于君子之中庸者以君子能随时以取中也
　　大学曰古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物自物格而后知至自国治而后天下平如自本而叶沿流而下学者用力之处莫切于格物致知而此篇之书自诚意至平天下条析甚明而独于格物致知无说朱编修以为阙文是也然年尝以为自平定天下遡而求之其极至于格物致知自物格知至顺而达之其极至于国治天下平其间虽节目繁伙而其道甚要所谓要道盖不过格物致知而已耳然圣人自诚意而下又各疏其说焉非谓格物致知之外又别有所谓诚意正心脩身齐家治国平天下之道此盖圣人深指人以格物致知者然也故圣人于齐家之条引书曰若保赤子心诚求之虽不中不逺矣此格物致知之最近者也不识是否
　　自诚意正心以至平天下固无非格物致知事也然疑致知格物一段解说自须有阙文
　　答彭子夀
　　非礼勿视非礼勿听
　　主一则视听有其则矣
　　人心惟危
　　人心因血气而动盖危而难安也
　　喜怒哀乐未发谓之中
　　喜怒哀乐之未发无所偏倚中之所以得名中者所以状性之体段若曰目视耳听手举足履则是已发矣其无不当者乃是中节所谓时中也
　　鸢飞戾天鱼跃于渊言其上下察也
　　鸢飞鱼跃指道之体用无乎不在也
　　尽心知性
　　因尽心体之本然为尽其心非善穷理者莫之能也
　　无极而太极
　　此语只作一句玩味无极而太极存焉太极本无极也若曰自无生有则是析为二体矣
　　尧舜岂无所用其心哉
　　岂可谓尧舜无所用心特动无非天耳
　　过化存神
　　存神体也过化用也存神故能过化
　　君子行法以俟命
　　行吾法则听天所命故富贵贫贱夷狄患难无不安也
　　答呉德夫
　　孟子曰形色天性也惟圣人然后可以践形说者谓践者履践也如非礼勿视听非礼勿言动之类谓之践形如此说恐只是贤人事一说谓圣人猖狂妄行蹈乎大方众人则为形所役圣人则能役形恐践字说得费力又一说形者事之初萌色者事之着见惟圣人能践之于其初贤人则不待着见而后用力于其间此恐说天性字不出
　　天之生斯人也有物必有则凡具于吾身者皆物也而各有则焉践如践言之践实履之也凡人虽有形色而不能践也感物而动不知所以践之者也贤人则能践之矣由己故也以我视以我听以我言以我动也圣人尽性从容自中与天地相流通故动容周旋无非至理曰能则犹似用力也曰可以则见其自然而化非圣人莫能与也
　　上系曰可乆则贤人之德可大则贤人之业此一段论乾坤易简至于可乆可大可谓极矣何故止言贤人德业或谓非圣贤之贤乃贤于人之贤
　　可乆可大贤人之德业也乆大则圣人也矣
　　舜明于庶物物或説谓物则之物或説谓万物之物然则明庶物者奚独舜哉且攷之经何以见舜之明庶物也
　　道外无物物外无道舜明于庶物则万理着察一以贯之卓然大中之域非生知其能然乎夫舜起于畎亩之中一旦加乎羣工之上徽五典而五典从纳百揆而百揆叙賔四门而四门穆纳于大麓而烈风雷雨弗迷非明于庶物其能然乎
　　孟子曰口之于味也目之于色也耳之于声也鼻之于臭也四肢之于安佚也性也有命焉君子不谓性也仁之于父子也义之于君臣也礼之于賔主也知之于贤否也圣人之于天道也命也有性焉君子不谓命也
