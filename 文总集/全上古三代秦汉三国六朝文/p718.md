<!-- { "loadSidebar": true } -->
　　明公今旋轸臣之子邦，宛转名义之国，指麾则五岳可倾，呼翕则江湖可竭。况履顺讨逆，执正伐邪，是乌获摧冰，贲育拉朽，猛兽吞狐，泰山压卵，因风燎原，未足方也。今时至运集，天与神助，复不能鹊起于庆命之会，拔剑于时哉之机，恐流滥之祸不在一人。自先帝公王，海内名士，近者死亡，皆如虫兽，尸元曳于粪壤，形骸捐于沟涧，非其口无忠贞之辞，心无义正之节，皆希目下之小生而惑终焉之大死。凡人知友，犹有刎颈之报，朝廷之内，而无死命之臣。非独秘之所耻，惜乎晋世之无人久矣。今天下喁喁，四海注目。社稷危而复安，宗庙替而复绍，惟明公兄弟能弘济皇猷。国之存亡，在斯举矣。

　　秘之以不才之姿，而值危乱之运，竭其狗马之节，加之忠贞之心，左属平乱之，右握灭逆之矢，控马鹄立，计日俟命。时难获而易失，机速变而成祸，介如石焉，实无终日，自求多福，惟君裁之。（《晋书·孙惠传》）

　　○为东海王讨成都王檄文

　　颖禀性强暗，增崇位号，阿比奄官，专任孟政，遂使恣睢，杀活由己，疾谏好谗，小人满侧，官以贿成，位以钱获，囚以货生，狱以弊解，百官卷舌，朝野隐伏。案颖之罪，书记未有，祸甚叔带，逆隆鲁桓。为子则不孝，为臣则不忠，为弟则不顺，为主则不仁，四恶具矣。豺狼之性有甚无悛。（《艺文类聚》五十八）

　　○与淮南内史朱诞书

　　马援择君。凡人所闻。不意三陆，相携暴朝。杀身伤名，可为悼欢。（《吴志·陆抗传》注）

　　不意三陆，上携暗朝。一旦湮灭，道业沦丧。痛酷之深，荼毒难言。国丧隽望，悲岂一人。（《晋书·陆云传》）

　　○三马哀辞序

　　余于物特所留心，而所服三马，壹时离羁。感田子之爱，遂作哀文云尔。（《御览》三百五十九）

　　○祭金鼓文

　　赫矣皇威，用伐不庭。金鼓麾旗，以昭其声。（《御览》三百三十八）
卷一百十六
高齐
齐，永宁中为中书侍郎。

　　○冲太孙殇服议

　　太孙自是无服之殇，不应制服。此《礼》之明义，宜从以日易月之制。（《通典》八十二）
杜
，字景文，蜀郡成都人。初为别驾，永宁中，剌史罗尚举秀才，以谋不用，致板而归。後为醴陵令，流民共推为主，自称梁、益二州牧，平难将军、湘州刺史。元帝使王敦、陶侃等讨降之，诏加巴东监军。复叛，为陶侃所破，逃遁不知所在。

　　○自湘中与监军柳纯书

　　前诸人不能宽李特一年，又不以徐士权为汶山太守，而屯故如此，谓失之豪厘，差以万里。斯言有似，然必不以杜渐为恨者。流民初西，当承诏书，闭关不入。其次易代赵，选宜内遣，平西绵竹之会，听王敦之计，少可以宁，豪厘之觉非彼之谓也。（《华阳国志》八，又见《十六国春秋》七十六。）

　　○遗应詹书

　　天步艰难，始自吾州；州党流移，在于荆土。其所遇值，蔑之如遗，顿伏死亡者略复过半，备尝荼毒，足下之所鉴也。客主难久，嫌隙易构，不谓乐乡起变出于不意，时与足下思散疑结，求擒其党帅，惟患算不经远，力不陷坚耳。及在湘中，惧死求生，遂相结聚，欲守善自卫，天下小定，然後输诚盟府。寻山公镇夏口，即具陈之。此公鉴开塞之会，察穷通之运，纳吾于众疑之中，非高识玄睹，孰能若此！西州人士得沐浴于清流，岂惟涤荡瑕秽，乃骨肉之施。此公薨逝，斯事中废，贤愚痛毒，窃心自悼。欲遣滕永文、张休豫诣大府备列起事以来本末，但恐贪功殉名之徒将谗间于圣主之听，戮吾使于市朝以彰叛逆之罪，故未敢遣之。而甘陶卒至，水陆十万，旌旗曜于山泽，舟槛盈于三江，威则威矣，然吾众窃未以为惧。晋文伐原，以全信为本，故能使诸侯归之。陶侃宣赦书而继之以进讨，岂所以崇奉明诏，示轨宪于四海！逼向义之夫以为叛逆之虏，思善之众以极不赦之责，非不战而屈人之算也。驱略乌合，欲与必死者求一战，未见争衡之机权也。吾之赤心，贯于神明，西州人士，卿粗悉之耳。宁当今抱枉于时，不证于大府邪！

　　昔虞卿不荣大国之相，与魏齐同其安危；司马迁明言于李陵，虽刑残而无慨。足下抗威千里，声播汶衡，进宜为国思静难之略，退与旧交措枉直之正，不亦绰然有馀裕乎！望卿腾吾笺令，时达盟府，遣大使光临，使吾得披露肝胆，没身何恨哉！伏想盟府必结纽于纪纲，为一匡于圣世，使吾厕列义徒，负戈前驱，迎皇舆于阊阖，扫长蛇于荒裔，虽死之日，犹生之年也。若然，先清方夏，却定中原，吾得一年之粮，使搠流西归，夷李雄之逋寇，修《禹贡》之旧献，展微劳以补往愆，复州邦以谢邻国，亦其志也。惟所裁处耳。

　　吾远州寒士，与足下出处殊伦，诚不足感神交而济其倾危。但显吾忠诚，则汶岳荷忠顺之恕，衡湘无伐叛之虞，隆足下宏纳之望，拯吾徒陷溺之艰，焉可金玉其音哉！然十馀万口，亦劳瘁于警备，思放逸于南亩矣。衡岳、江、湘，列吾左右，若往言有贰，血诚不亮，益梁受殃，不惟鄙门而已。（《晋书·杜传》，与王敦等数十战，将士多物故。请降，帝不许，遗詹书。）
李猛
猛，朱提大姓，为太中大夫。太安初，逐太守雍约以叛，寻降，为李毅所杀。

　　○与李毅笺

　　生长遐荒，不达礼教，徒与李雄，和光合势。虽不能营师五丈，略地渭滨，冀北断褒斜，东据永安，退考灵符，晋德长久。诚非狂夫所能干，辄表革面，归罪有司。（《华阳国志》四）

　　○诒毛诜李睿书

　　昔鲁侯不道，季氏出之。天之爱民，君师所治。知足下追踵古人，见贤思齐，足下箕帚，枉惭吾郡。（《华阳国志》四。太安元年，铁官令毛诜逐，建宁太守杜俊以叛，猛诒之书。）
孙辨
辨，江阳人，太安初为永昌从事。

　　○上言应复宁州

　　南中形势，七郡斗绝，晋弱夷强。加其土人屈塞，应复宁州，以相镇慰。（《华阳国志》四）
修肃
肃，庐陵人，永兴初为典书令。

　　○劝进怀帝为皇太弟

　　二相经营王室，志宁社稷，储贰之重，宜归时望，亲贤之举，非大王而谁？清河幼弱，未允众心，是以既升东宫，复赞藩国。今乘舆播越，二宫久旷，常恐氐羌饮马于泾川，岂众控弦于霸水。宜及吉辰，时登储副，上翼大驾，早宁东京，下允黔首喁喁之望。（《晋书·怀帝纪》。永兴元年，立为皇太弟，以清河王章本太子也，惧不敢当。典书令庐陵修肃云云。）
诸葛恢
恢字道明，琅邪阳都人，魏司空诞孙。惠帝时试守即丘长，转临沂令，避乱江左，元帝为安东将军，以为主簿，再迁江宁令。怀帝时，以讨周馥功封博陵亭侯，历镇东参军。愍帝时元帝承制，调为会稽太守，太兴中拜中书令，出为丹阳尹，免。明帝时拜侍中，加奉车都尉，封建安伯，寻拜後将军、会稽内史，徵为侍中，迁左民尚书，武陵王师，吏部尚书，累迁尚书右仆射，加散骑常侍、银青光禄大夫，领选本州大中正、尚书令。成帝即位，加侍中、金紫光禄大夫，卒赠左光禄大夫仪同三司。谥曰敬。有集五卷。

　　○表

　　诏云“行当别离，以为怅罔，分致氍一，剑一，琉璃碗一”。贵达心领，录之天恩罔极，天地施钧，不异远近。（《艺文类聚》七十三）

　　诏赐恢白瓯二枚。（《御览》七百五十九引《诸葛恢集》）

　　天恩赐广州白碗。（《御览》七百六十引《诸葛恢集》）

　　天恩罔极，特赐纤细竹。（《御览》八百十九》）
戴邈
邈字望之，广陵人，骠骑将军渊弟。惠帝时举秀才，迁太子洗马，出补西阳内史。永嘉中，元帝版行邵陵内史丞相军谘祭酒，建武初出为征南军司，加散骑常侍，大兴中代刘隗为肜阳尹，永昌初加左将军，大宁中拜尚书仆射，卒赠卫将军，谥曰穆。有集五卷。

　　○上表请立学校

　　臣闻天道之所运，莫大于阴阳；帝王之至务，莫重于礼学。是以古之建国，教学为先。国有明堂辟雍之制，乡有庠序黉校之仪，皆所以抽导幽滞，启广才思，盖以六四有困蒙之吝，君子大养正之功也。昔仲尼列国之大夫耳。兴礼修学于洙、泗之间，四方髦俊，斐然向风，受业身通者七十馀人。自兹以来，千载寂漠，岂天下小于鲁国，贤哲乏于曩时？厉与不厉故也。

　　自顷遭无妄之祸，社稷有缀旒之危，寇羯饮马于长江，凶狡虎步于万里。遂使神州萧条，鞠为茂草；四海之内，人迹不交。霸王有旰食之忧，黎民怀荼毒之痛，戎首交并于中原，何遽笾豆之事哉！然“三年不为礼，礼必坏，三年不为乐，乐必崩’。况旷载累纪，如此之久邪？今末进後生，目不睹揖让升降之礼，耳不闻钟鼓管弦之音。文章散灭胡马之足，图谶无复孑遗于世。此盖圣达之所深悼，有识之所咨嗟也。夫治世尚文，遭乱尚武。文武迭用，长久之道。譬之天地，昏明之迭，自古以来，未有不由之者也。今或以天下未壹，非兴礼学之时，此言似是而非。夫儒道深奥，不可仓卒而成。古之俊，必三年而通一经，比须寇贼清夷，天下平泰，然後修之，则功成事定，谁与制礼作乐者哉？又贵游之子，未必有斩将搴旗之才，亦未必有从军征戍之役，不及盛年讲肄道义，使明珠加莹磨之功，荆、随发采琢之美，不亦良可惜乎！

　　愚以世丧道久，民情玩于所习，纯风日去，华竞日彰，犹火之消膏而莫之觉也。今天地造始，（《晋书·礼志》上作方今天地更始。）万物权兴。圣朝以神武之德，值革命之运，荡近世之流弊，继千载之绝轨，（《晋书·礼志》上作创千龄之英范。）笃道崇儒，创立大业，明主唱之于上，宰辅督之于下，夫人之所好，下必有过之者焉。是故双剑之节崇，而飞白之俗成；挟琴之容饰，而赴曲之和作。君子之德风，小人之德草，实在所以感之而已。臣以暗浅，不能远识格言，奉诵明令，慷慨下风，（二语从本传补。）谓宜以三时之隙，渐就经始。（《宋书·礼志》一。建武初，散骑常侍戴邈上表。又见《晋书·戴邈传》，小有删节。）
杜夷
夷字行齐，庐江人。惠帝时三察孝廉，州命别驾，怀帝时徵拜博士，太傅东海王越辟，刺史王敦举方正，镇东将军周馥引为参军，皆不就。元帝为丞相，敕为儒林祭酒，又除国子祭酒，未尝朝会。大宁元年卒，年六十六，赠大鸿胪，谥曰贞子。有《幽求子》二十卷。

　　○丁潭为琅邪王行终丧礼议

