<!-- { "loadSidebar": true } -->
　　臣某言臣闻上苍垂象当分野者先知元后用心奉职司者方见是以尧称光被四岳得于畴咨舜号文明九官禀其【集作于】分命岂非随方表志因事立言陈力自叅于化源造膝难迷于日用伏惟皇帝陛下睿圗濬发徳广运恢纂鸿绪允升大猷振十圣之遗休复百王之坠典至如崇陵尽瘁率礼无违长信归尊因心则感内成则仁叙九族外平则义协万邦厚俗则宠及髙年广孝则荣加锡类能刑则朝无隠慝善任则野不遗才修文则戎蛮来威【集作王】整武则南北继捷此皆事悬【集作光】日月声洽寰区黔首之所讴歌缙绅之所抃蹈【集作欢】其或机参造物意兆先天事隔于人謡功隠于朝聼者若非奉职之臣官业所及谅无得而称焉臣以庸劣谬膺寄任调盈虚而驭轻重关成败而系安危职思其忧夕惕若厉每因罄率披竭愚衷【集作忠】出奉温顔累承睿防有以知造化之意有以见天地之心旷若发蒙折【一作浙】如愈疾管窥所至可得而言昨者臣以潮州刺史李璿放纵私盐耗散公利请从免职以儆慢官陛下以爲法令改更且【一作宜】当申谕道涂悠逺容或未知俾爲后圗用缓前责恕包于广大明察贯于精微此则羣臣不可望清光者一也江南西道观察使杨凭奏以支郡旱歉经赋不充请征居地之羡且循税茶之法陛下以天灾流行以时而息人怨滞结贻患则深纵无日新之羙忍复已除之特令寝奏姑务通商有司知画一之方负贩有昭苏之望此又群臣不可望清光者二也臣尝使推官殿中侍御史崔太素奉使淮南臣以太素【二字集作其】名秩甚卑濬决务重徴令郡县厘【集作整】训役徒须示等威请赐章服陛下以爲职任伊始勤効未成必有可观乃申后命臣再陈所切方可其奏虽事从权与且济物之宜而赏不僣行已见永圗之防此又群臣不可望清光者三也臣对敭之日亲奉徳音知臣使司支计阙少必拟昭明俭徳振起素风谨身率天下之先节用自中宫而始又曰【集作云】台殿旧制已当惕虑经营改作非所措懐将不崇三尺之阶岂复议十家之产发自宸念形于天顔意开而河海自清言出而神祗知感此又群臣不可望清光者四也陛下光临大寳星嵗将周贵戚之赐与无闻恩幸之霑霈殆絶至于赡军供国行赏报功则必鸿毛府库粪土金玉遂使夏州诸将恨効浅而恩深剑外三军知生轻而义重此又群臣不可望清光者五也夫唐虞盛烈文武余风莫不传诸声诗布在方册且匹夫匹妇片善必书飞羽沉鳞一祥皆纪况陛下动关教化言在政刑理叅至道之精躬行盛徳之事而冲虚谦让欝而未发将何以光掦艺祖昭示后昆伏请宣付史官永爲大法臣幸蒙恩遇获奉昌期言必亲闻事皆目覩分深骨髓义激血诚轻黩宸严魂宇【集作首】飞越无任屏营之至

　　文苑英华卷五百七十
　　钦定四库全书
　　文苑英华卷五百七十一　宋　李昉等　编迁祔慰贺
　　代人贺迁献懿二祖表二首
　　为代宗告谢九庙表一首
　　代百寮慰七庙追崇先祖表一首
　　为于侍中请赴山陵表一首
　　为崔冀公请赴山陵表一首
　　为裴尚书慰山陵事毕上表一首
　　代中书门下贺八陵脩毕表一首
　　贺脩八陵毕表一首
　　慰过山陵表一首
　　为福建阎常侍奉慰德宗山陵表一首
　　为羣官固请公除表三首
　　将加神龙尊号羣官请公除表一首
　　为羣官请虞防哭表一首
　　为李仆射慰义章公主薨表一首
　　为杜司徒慰义阳公主薨表一首
　　为王侍御瓘谢宣吊兼赙赠表一首
　　为令狐博士绪补阙绹谢宣祭表一首
　　贺顺宗諡议表一首
　　代齐贾二相贺迁献懿二祖表　吕　温
　　臣某言伏见今月十四日制命以尊尊亲亲之义防祔献祖懿祖于德明兴圣庙室正太祖景皇帝东向之尊者十五日奉迁事毕十六日祫飨礼成日月贞曜乾坤定纪称情靡忒合敬有归百神得受职之方万国知来祭之本中贺臣闻国有事莫大于严祀礼有经莫大【集作崇】于尊祖夏殷得之以繁祉周汉用之以【集作而】休明爰自魏晋迄于隋氏或以祚短而不及祧正或以时艰【集作难】而未遑讨论纷纶兴谢绵旷载祀竟虚盛典【类表作美】允属昌期陛下道冠前王庆殷累圣奉无竞之烈克广鸿休瞻有赫之灵思正大典精诚感念旰食畴咨内断皇明俯裁羣议奉祖宗于常尊之地定昭穆于式序之宜清庙肃雍【英华避讳改作昊今从集本】穹保祐奔走夷裔鼓舞生灵焕乎观一代之光盛矣接千年之统臣等自钟舛薄坐婴衰瘵不获躬执笾豆称庆阙庭诚仰圣敬【英华避讳改作敎今从集本】感深孝理形留神往倍百恒情无任窃忻之至
　　代京兆李尹贺迁献懿二祖表
　　刘禹锡
　　臣某言伏见诏书以今月某日奉迁献祖懿祖神主祔于德明兴圣皇帝庙盛礼云毕宗祧永安诚感诚悦顿首顿首伏以太祖景皇帝膺期抚运啓封于唐为百代不迁之宗开三灵眷命之兆顷以本【类表作圣】朝初建清庙备仪二祖冠西室之先景皇阙东向之位诸儒献议歴载未行陛下濬发睿謩旁延正论爰诏多士会于中台酌三礼之前文参百王之故事讲贯斯定询谋佥同备物【类表集本作撰日】展仪至立视履配贵神于远祖正尊位于始封庙貌有严补之太穆示人以孝得礼之中既观秩秩之容必降禳禳之福同职为内史属忝本枝躬遵盛仪获申诚敬无任感悦屏营之至
　　为代宗告谢九庙表　　　　常　衮
　　臣某言臣纂承丕图惧忝鸿业宵衣旰食寅畏增深未戢难于寰区恐获戾于宗庙明发惕厉祈哀圣灵梦寐承颜如亲左右谓臣曰知尔孝敬悯臣而降以恩私福及冲人祐其后嗣德音所诲叹息如闻睿防慈仁再三眷命追攀不逮哀慕难任欲报之恩昊天罔极无任荷恩摧咽之至谨奉表陈谢以闻臣某诚悲诚喜顿首谨言
　　代百寮慰七庙追崇先祖表　李　峤
　　臣某等言臣闻享帝立庙陈乎太极之典尊祖配天载乎厥初之颂盖用严宗防祀敦孝睦亲以脩海内之职以崇天下之训斯千帝百王之所因袭也四学三雍之所讲论【一作肄】也伏惟大周继天作圣踵武嗣徽湛恩洎于行苇崇构兴于绵瓞陛下纂祖宗之洪绪资圣神之睿问乾坤合德日月在躬利泽浃幽显光明烛宇宙用能诞膺休厯丕临大宝近惟神祗福禄之祚远想稼穑艰难之业后稷以弼谐大舜隆姬锡受命之符太皇以翼亮有唐圣武当乐推之运七百之鸿基不坠九五之尊位以光天休荐委灵命再集岂非积善累庆深仁厚德之致欤夫源长者流深道悠者利博是以商庙观德享祀弥乎七代牧野追尊行号光于三叶今者徽章改物钟石变音神灵扶更始之运亿兆庆维新之业宜其宪章典礼损益质文奉严祀之恒事采褒崇之故实三昭三穆对于不迁之祖八簠八簋存乎如在之敬然后上以化下卑不临尊诗人永锡之义合周易大观之象岂惟祖考来格实怀安乐之心故亦夷夏式瞻载伫雍熙之福伏愿浚发皇鉴时流天玺考经籍哲王之典杂缙绅先生之议涓时择日册祝备礼臣等得参陪振鹭洗涤大牲承奔走之下列观肃邕之盛典则一人有庆子孙承永保之祥四海宅心臣下得自安之地无任懃恳之至
　　为于侍中【后篇作郎】请赴山陵表　上官仪
　　臣某言伏以涂宫方撤祖载有期【后篇作辰】蹐厚地而靡容局高穹而标絶臣昔逢开运委质藩朝荏苒迄兹【后篇作今】年将一【一作数非】纪位非德渐荣以【后篇作自】恩滋顾视【后篇作循】涯分何阶致此而今谷林啓隧宸衞将移衽席遗簪纒哀罔极方愿整素【类表作网丝后篇作随緌】翿而攀慕奉剑舄【类表作弓劒】而崩号【后篇作摧】送往已【后篇作兹】穷事居方永特希宸鍳曲遂荒襟伏纸失图罔知攸措
　　此篇六百七卷重出今已削去
　　为崔冀公请赴山陵表　　　于公异
　　臣某言臣闻臣之事君尽于追远子之事父礼在送终忠至苟全死且无悔【后篇作恨】臣某中谢臣本山东布衣耕于【后篇作于】淇澳弓裘陵替无以庇身属天宝中宗圣明河海【类表后篇作海防】清晏臣始忝宿衞入侍丹墀合门欢荣长防同庆洎禄山叛命庆绪西侵宗以玉辂南巡肃宗以金舆北幸诸侯避狄天子蒙尘臣当此时有死无贰于是执殳荷防渐拜偏裨逮肃宗克复两京再安九庙臣遂东征西伐式遏蕃蛮荷宠承荣稍迁将帅先皇以臣颇经统领久镇方隅天涣曲临授臣节制【后篇作遐方授节】一辞云陛十载守边空悬魏阙之心未展子牟之恋徒慙保障有愧茧丝【后一篇作玺书】肇自一官累登三事兢惶罔措悲骇失图荷戴恩荣不胜号絶且诸侯五月同盟至天子七月同轨至今先皇厌代已歴四旬臣妾攀号哀纒六合况臣一身授任九族霑荣华毂朱轮留蝉满路永惟恩宠答荷【后篇作効】何阶岂谓先皇【后篇作帝】升遐臣不得执绋陵隧陛下登极臣不得【后篇作遑】称庆阙庭吉凶二途礼制皆阙伏乞皇【类表作圣】慈曲被天泽俯临许臣匍匐堂稽首黄壤攀穹永诀局地长号获申罔极之哀用毕终天之愿无任殒絶崩迷【后篇作迫】之至
　　此篇六百八卷重出今已削去
　　为裴尚书慰山陵事毕上表　崔　融
　　臣某等言自遏密纒悲山陵啓卜陛下情深撤帐恋切游冠至于卤簿吉凶途程日月莫不亲睿旨显发宸衷由是川后兢驰山祗荐委云物澄霁景气清和灵骖电转非因下人之力神辇风行自有上天之助山河道路曾不艰虞木石犬马咸当感悦岂非大孝所洽通于神明至圣所动于天地者矣伏以某日吉辰永安神寝郊原四合门阙九重傍奉园林近瞻京邑宫一閟紫禁长辞万国同轨五情分裂伏惟皇太后陛下哀慕永往圣怀难居臣等早侍轩墀谬霑簪履攀龙不及顾慕轩辕之台耘鸟相惊屏营会稽之野限以归从末由诣阙无任悲感之至谨遣某奉表以闻
　　代中书门下贺八陵脩复毕表【德宗】
　　权徳舆
　　臣某等言臣闻宗庙之享以致吉蠲山园之制以极严敬国朝祀典尽【集作参】用汉法寝宫便殿永【集作防】奉衣冠日往月来久未脩复伏惟皇帝陛下继明恭已大孝因心丕承祖宗对越天地荐馨香于九庙崇经构于八陵庶民子来百堵皆作人神协吉筮告犹用成弈弈之新实自蒸蒸之孝行宫尽复神御以安掌礼之官防于受命奉陵之县但覩成功虑财用而靡【集作不】赋于人量事期而不愆于素罔极之感交于神明奚斯閟宫徒颂诸侯之事叔孙原庙盖匪先王之法孝彰礼备岂比于今列圣在天万方受祉春秋匪懈超冠百王臣等谬叅【集作忝】台司获承诏旨无任诚贺之至【贞元十四年八月十七日】
　　贺修八陵毕表　　　　　　令狐楚
　　臣某言得进奏院状报八月十五日百寮于宣政【类表作和】殿贺脩八陵毕伏惟陛下行通神明孝彰天地深怀远慕严奉诸陵台阶元臣展敬以祗命甸服蒸庶忘劳而陈力芟【类表作薙】青芜以疏徼道扫红腐而浄藩园崇固防于冈陵增肃清于松栢汉朝充奉徒见其迁人魏时向望空闻夫作乐方今大礼彼实缺然天下臣妾不胜幸甚况臣名编竹籍属忝葭莩感庆之诚倍百恒品
　　奉慰过山陵表
　　伏承顺宗至德大圣大安孝皇帝奄过山陵率土臣庶不胜号慕伏惟陛下孝思天【类表作之】至祗事荐诚精贯昊穹礼备园寝攀恸【类表作号】罔极圣情难居臣谬列藩条限于守职不获奔走陪慰内庭无任感惕兢越之至
