<!-- { "loadSidebar": true } -->
　媒得书即往，殷勤致命。舅曰：“三哥俊才洒落，加以历练老成，老夫得此佳婿，深所愿也。但朝廷立法，内兄弟不许成婚，似不可违。前辱三哥惠访，留住数月，甚能为老夫分忧，老夫亦有愿婚之意，而于条有碍，以此不敢成言。”媒氏再三宛转，终不能得。次日妗再置酒款待媒灼，娇侍立于侧，知亲议之不谐也，心怀悒怏，但不敢形之言语耳。酒散，适娇至媒前剔灯，媒因私语娇曰：“子非厚卿之私人乎？厚卿有手书，令我致子。”娇竦然微言应曰：“然。”泪坠言下。媒为之改颜，遂探书授娇。娇收置袖中，未敢展视。妗起，娇亦随妗入室。次早媒再请于舅，且以言迫之。舅怒曰：“此无不可，第以法禁甚严，欲置老夫罪戾也。”媒知其不就，因告归。舅又命妗酌酒与媒为别，娇因侍立，私语媒曰：“离合缘契，乃天为之也。三兄无事宜来。妾年且长，岁月有限，无以姻事不谐为念。”因出手书，令媒持归，以复于生。 
　媒既归，道舅不允之由，遂以娇书与生。生展视，乃新词《满庭芳》一阕也： 
　　帘影筛金，簟纹织水，绿阴庭院清幽。夜长人静，消得许多愁。记得当年月色，小窗外、情话绸缪。因缘浅，行云去后，杳不见踪由。　　殷勤红一叶，传来密意，佳好新求。百端间阻，恩爱成休。应是朱颜薄命，难陪伴、俊雅风流。须相念，重寻旧约，休忘杜家秋。 
　　生览诵数遍，殊不胜情，每对花玩月，不觉泪下。 
　初，生与成都府角妓丁怜怜最善，怜敏惠殊俊，常得帅府顾盼。生方妙年秀丽，怜怜尤见倾慕。生自秋回里，怜怜屡遣人招生，生托故不往。至是生之友人陈仲游，亦豪家子也，见生每置恨于临风对月之间，因拉生往成都，遂同至怜怜家。怜喜甚，杯酒话款曲，生但面壁，略不致意。怜怪之，委曲询生，终不言。怜意其碍于仲游也，乃留之竟夕，令其女弟侍仲游寝，而自荐于生。枕边切切洁生所以不见答之故，生乃具道与娇相遇之情。怜问曰：“娇娘谁家女也？”生曰：“新任眉州王通判之女也。”怜又问：“其质若何？”生曰：“美丽清绝，西施妃子，殆相千百，而风韵过之。”怜因沉思良久曰：“既名娇娘，又且美丽若此，岂非小字莹卿者乎？”生愕然曰：“尔何由知之？”怜曰：“向者帅府幼子，将求婚配，好美丽，不以门第高下为念，但欲殊色。常捐数千缗，命画工于近地十郡求问，伺隙绘人家美女以献。凡得九人，此其一也。色莹肌白，眼长而媚，爱作合蝉髻，时有忧怨不足之状。常至帅府内室见之，因记其姓字，果是否？”生曰：“子所言，如亲见其人矣。”怜曰：“宜子之视我若土壤，子之所遇，真天上人也。妾每见其图，伫目不能去，但恨不见其人。今后至彼，愿以旧鞋丐我。”生诺之。 
　次日抵家，因追念怜怜天上人之语，再期杳杳，伤感成疾，困卧累日，父母惊异，询生得病之由。生乃托以梦寐绝怪，将不能免，必须求善能驱役鬼神者，作法禳之。父乃命良巫诉祝。生密使人厚赂巫者，令向父母言：“此为鬼神所凭，必当远避，方可向安。如其不然，生死未判。”父母闻巫言，大惊惧，以为诚然，于是议令生往舅家避厄，择日起行。先期之二日，令人取覆舅家，舅妗许之。娇时在父母旁，闻生有来期，喜慰特甚。生亦随觉病差。父母以为得计。生至舅居，遇娇于秀溪亭，两情四目，不能自止，暂叩寒喧。乃生欲人谒舅，娇止之曰：“今日邻家王寺丞宅邀往天宁玩赏牡丹，至晚方归，姑止此少息，徐徐而入可也。”乃与娇并坐亭上。娇因谓生曰：“君清癯不如平时，何故？今复来此何干也？”生疑其言，乃曰：“旧月未久，何故忘乎？自相离之后，坐不安席，寝不着枕。中间请命严君，冀谐媒灼，而天不从人，竟辜宿望。春花秋月，风台雪榭，无一而非牵情惹恨之处。百计重来，以践旧约，今子乃有‘复来何干’之辞，予失计甚矣！”娇愧谢曰：“君心果金石不逾，妾何以谢君！”因相与欢，移时同步入室。生至其旧馆，向时所书诗词，濡染如新。怅然自失，复作《鹧鸪天》词以记之云： 
　　甥馆睽违巳来年，重来窗几尚依然。仙房长拥云烟瑞，浮世空惊日月迁。　　浓淡笔，长短编，旧吟新诵万愁牵。春风与我浑相识，时遣流莺奏管弦。 
　至晚，舅妗归，生拜谒甚恭。舅问生曰：“闻三哥微恙，想二竖子今遁矣！”生谢曰：“惟舅舅怜其微恙，庶得逃免。再造之赐，没齿不忘！”舅妗劳勉之。生就室，自后与娇情意周洽，逾于平昔。 
　住数月，情意益厚。生因忆丁怜怜之言，求旧履于娇。娇乃询生曰：“安用敝履为哉？”生不以实告，娇不许。舅之侍女飞红者，颜色虽美，而远出娇下。惟双弯与娇无大小之别，常互鞋而行。其写染诗词，与娇相埒。娇不在侧，亦佳丽也。以妗性妒，未常得宠于舅。常时出入左右，生间与之语。娇则清丽瘦怯，持重少言，伫视动辄移目。每相遇，生不问，娇则不答。戏狎一笑，则使人魂魄俱飞扬。红尤喜谑浪，善应对，快谈论。生虽不与语，亦必求事以与生言。娇每见之，则有不足之意。及生再至，红亦与之亲狎，娇疑焉。生久求娇鞋不获。一日，娇昼寝，生偶至其侧，因窃鞋趋出。方及寓室，以他事去，未曾收拾。飞红适尾生后，见生遗鞋，红乃疑娇所与者，因收之。生罔知所以。及归室索鞋，无有也，因怏怏于内，遂作词以自记，词云 
　　尖尖曲曲，紧把红绡蹙。朵朵金莲夺目，衬出双钩红玉。　　华堂春睡深沉，拈来绾动春心。早被六丁收拾，芦花明月难寻。 
　　及暮，娇问生索鞋。生曰：“此诚我盗去，然随已失之，谅子得之矣，何苦索我耶？”娇乃止。盖飞红拾归，以付娇也。然娇以此更疑生私通于红矣。一日，见红与生戏于窗外捉蝴蝶，因大怨垢红，红颇憾之，欲以拾鞋事告妗，未有间也。后遇望日，众出贺舅妗，娇在焉。飞红因谓娇所履之鞋，扬言谓生曰：“此即子前日所遗之鞋也。”娇易色，亟以他事语舅妗。会舅妗应接他语，不闻。娇因大疑生使红发其私，乃大怨望。自后非中堂相遇，不复求便以见生。女工诸事，略不措意，怨惜之心，行住坐卧皆是也。生亦无以自明。 
　一日生不意中，谩于后园纵步，适于花下见莺笺一幅。生取而视之，乃以词也： 
　　花低莺捎红英乱，春心重顿成愁懒。 
　　杨花梦断楚云□，平空惹起情无限。 
　　伤心渐觉成萦绊，奈愁绪寸心难管。 
　　深诚无计寄天涯，几回欲问梁间燕。 
　　生披味良久，意谓娇词，而疑其字画，颇不类娇所画。因携回，置于室中书案之上，欲询娇而未果。抵暮，西窗前有金笼，养能言鹦鹉一只，甚驯。娇过其侧，戏以红豆掷之，鹦鹉忽言曰：“娇娇，子何打我也？”生闻之，亟出室招娇。娇不至，生恳之方来。娇入生室，正疑思不言，忽见案上花笺，因取视之，良久不语。移时，生乃曰：“子何时所作也？”娇不答，生又曰：“何故不言？”娇亦不应。生力究之，娇曰：“此飞红作也，君自彼得之，何必诈妾？”生力辨，娇并无一言，徘徊良久，竟拂衣起去。生留之不可。自尔相会益疏。娇终日熟寝，间一二日，偶与生一见，见亦不交一言。凡月余，生不能直其事。生一夕迳造娇室，左右寂然，惟见窗上有绝句一章云 
　　灰篆香难烬，凤花影易移。 
　　徘徊无限意，空作断肠诗。 
　　生察诗，知娇之为己也，乘间语娇曰：“再会以来，荷子厚爱，视前时有加焉。迩日形似之间，不能不为子所弃，何今昔异志乎？”娇初不言，生再诘之，娇潸然涕曰：“妾自遇君之后，常恐力日不足。今者君弃妾耳，妾何敢弃君？君今既自有主，何必妾望矣！”生曰：“苟有二心，有如此日！”因指上天自誓，以明无他事，且曰：“子何疑之甚也？”娇曰：“君偶遗鞋，飞红得之，飞红偶遗词，君且得之。天下偶然之事何多耶？妾不敢怨君，幸爱新人，无以妾为念。”生仰天太息曰：“有是哉？吾怪迩日见子若有忧者，人之情态，岂难识哉？子若不信前誓，当剪发大誓于神明之前。”娇乃回笑曰：“君果然否？”生曰：“何害！”娇曰：“若然，后园中池旁乃明灵大王之祠，此神聪明正直，叩之无不响应。君能同妾对祠大誓，则甚幸也。”生曰：“如命。想明灵大王，亦知予心之无他也。”娇乃约以次早，与生俱游后园，临东池畔，遥望大王之祠，两人异口同声，拜祈设誓。其词累千百，不能备载。誓毕，携手而归，恩情有加焉。 
　生自此亦不复与飞红一语，红察之，因大憾。一日，生因纵步至后园牡丹丛畔，忽遇娇先已在彼，遽拥抱求欢。娇正言却之，乃解。遂相与携手而过别圃，不觉飞红亦自后潜至。见生娇并行，因促步返舍语妗曰：“天气晴暄，可入后园，牡丹盛开，能一观否？”曰：可其请，速命红侍行。至园中，瞥见生与娇并行亭畔，左右俱无人。妗因大疑，因呵娇。生乃狼狈反室，惆怅不已，知为飞红所卖，无以自释。强作一词《渔家傲》，写其悒怏云： 
　　情若连环终不解，无端招引旁人怪。好事多磨成又败，应难挨，相看冷眼谁瞅睬。　　镇日愁眉如徽黛，阑干倚遍无聊赖。但愿五湖明月在，权宁耐，终须还了鸳鸯债。 
