<!-- { "loadSidebar": true } -->
　　江左名家王为着姓其后散居会稽谱牒不绍婺之土邑皆古乌伤之地而隶会稽乌伤有乡曰凤林里曰王村皆王氏之聚居皇祐中有讳固者始以进士决科邑人荣之改曰折桂里自凤林徙于浦阳者未有显人由浦阳徙于吴门而显者忠恵公也自浦阳徙于金华而显者公也公讳梦得字起岩旧名【阙】之字子俊曽祖讳吉故秉义郎祖讳汝谋擢秀未振两举于浙漕父讳朝佐积善发闻笔耕终其身以公显累赠中奉大夫妣薛氏赠令人竒山先生之孙女也公生于嘉泰癸亥九月辛卯少同【阙】氏师乡先生徐公仁杰业勤志专日赪面不避繇京庠陞太学凡三年每试辄中竟擢端平乙未第时方更化召真文恵公典贡举士气欣跃发策问大学之要公以敬为一篇纲领援证详明适契真公意既第往谢真公力疾延见称赏勉以逺者大者授迪功郎临安府钱唐县主簿兼领学事旧有夫子庙而无学公曰兹非缺典欤即白京尹赵公与权尹慨然发帑继廪命公董其役礼殿讲堂斋馆门序翼翼沈沈严邃深靖欵谒有次公养有廪像设礼器咸应法度既成潼州吴公泳为之记赵公素严或呵叱僚寀公独当其意檄入佥幕摄臬事莫不异之是时水失其性京邑靡宁以修江筑垻为急务委公受给物料钱米锐意事功戴星出入靡劳敢惮赵公白于朝连进两资淳祐辛丑浙漕魏公峻辟充犒赏所凖遣癸卯都承韩公祥领盐事请于朝差兼浙漕干官提督盐场京尹赵公与宪兼漕以和籴赏奏貤乃僚故公自闗陞四转承直郎以考举改合入官转奉议郎差知临安府盐官县时史嵩之当国都承韩公谓公曰某已荐公于庙堂许除掌故矣公力辞侥幸改秩法当作邑不敢躁进韩公竦然未几嵩之去国人以公有先见之明公以为自立之道当然也京尹以盐官以次逺因怒于潜宰欲劾以辟公公曰夺人之职不忍为亟奉母东归弛劳里居访寻师友益求其所未至丁未十一月趣领县事是嵗两浙大旱临安为甚公即讲荒政列为四等以甲户劝分工商自营细民籴贫乏赈米价既翔常平府仓所发有限而续食尚逺于是痛撙县帑分甲户籴于邻境凡一千七百石有竒以济自督四隅分委佐官督六乡官吏日劵扉屦之费皆优给之不使一毫扰都保巡视既频访问又审而欺弊自缩民霑实恵百姓乐业详见葛应龙赈荒记自公筮仕连七年勤劳尽瘁幸需邑次始得休养精神为作邑之本故宰壮邑词诉虽繁多据案剖决民无稽讼狱无停囚事至见一定不畏强御不可转移或以拘执议之公曰吾平生亦颇得执力淳祐巳酉闰日丁母夫人忧辛亥服阕壬子五月差知和州含山县王公埜守金陵檄入制幕甲寅复辟为江东帅机王公还朝解职十月差【阙】　邉所主管文字待次丙辰供职本所文字最为繁伙难考一付吏手公为之置籍诸郡课入易于拘积欠至累钜万公疏剔白于朝截界蠲免丞相程公元凤倾心从焉戊午十月差干办行在诸司审计司开庆巳未七月除太常寺簿时丁大全当国有荐公者丁欲除察官使戴庆炣谕意公巽辞又使王立庆来觇之公力言愚不识时岂堪任此立庆复命言必不为用丁怒嗾汪自强劾公未几丁败公奉玉局祠辛酉除太府寺丞会朝廷委书拟提领内帑纲解所或疑公隂夺其权谗于侍御史范纯夫奏免癸亥又奉祠咸淳乙丑差知建昌军待次戊辰三月有防奏事讫之任公首言典学者帝王第一义有格物致知诚意正心修身之功而后有齐家治国平天下之效茍诵说徒勤而无践履之素观美是务而无真实之行则是内外判而为二而帝王之道可以袭而取也使虚言可以修已治人则二帝三王何为兢兢业业为是烦重勤苦哉今日之天下正在于文太盛而质太衰恳恻笃厚之意朴素真纯之风几消泯而无余媮薄欺伪愈出而愈巧粉饰涂抹日密而日精发号施令可诵而述而奉行脱畧递相欺蔽分司列职缪为勤勚而畏嫌避迹不究底蕴号为良吏者亦不过择其可以得美名则汲汲行之百姓隠忧未尝拯恤也最是士大夫心术日壊掇拾先儒绪言以为禆贩之地由是起声誉由是窃髙爵重禄责以实政平日无具临事顚倒错谬又善为强辨以文之以至比闾族党之士终身酣痼于无用之言四方之贾百艺之工懋迁之急制造之勤类皆轻薄纎靡不传于质举天下之广熏蒸鼔荡天地之气朘削亦薄物产安得而可裕乎愿陛下以一身为天下凖发自渊衷允蹈实理体之于身心验之于宫庭察之于视聴言动一本于典学之实意气之所感动精神之所振刷人安有不率从者哉进退人才不取白望必考实绩凡议论之偏迎合之巧当抑而不用或传闻之失疑似之混必别真伪不乱于浮言真材实能庶可得而择治功安有不集者乎第考其大畧谓今日千里长民之寄事之集不暇给者纲解是也纲解之所以难者赋税陷也于是都省有推排之令布告四方越四载未有就绪者何哉要须先定规模曲尽事情使之持久而不变然后可以成功夫自州而县而乡都官而保寸寸而较之夫岂易事其势不容不自乡都官始此皆豪家大姓实为之昔者官吏精明览察严而稽考密乡都有所惮不容其私今也不然州局无可专委之官胥徒皆少年无赖之辈豪家大姓先生慢心厘改在其手少算在其手造籍在其手虽亲戚故旧之产犹不容不隠况纠正其自产哉懐私得便平日并吞之心反因是以售其奸况守令更易靡常识见不同规模屡易贫弱长受困苦而赋税卒不得其实愿于户部暂建一司择通练之才专督其事审定规模守令不得相紊州县申命一司专任闗割之任就以牙契委之交易必用官纸不许用私纸因得以考其闗割户籍不至陷失一劄自上而下由本以及末二劄自下以上由末以推本非更歴世变之深考察物情之熟不能道也六月至盱江视事盱之地据东南上游山髙而水清故士以经术议论词章擅名者代不乏人其俗刚而其材武易动而难安挟干戈嗜刦掠亦时有之必一大治而后定不过一二十年又起多由富家征取太苛而民不能堪是时有罗动天者怨其主谌氏相挺刦其家乗势入县焚燬公急调兵收捕多立赏格离其党不旬日擒其渠魁法外枭其党几二十人或谓平乱民未有如是之速者前乎此每有警多借隅总协力其势不容不俟诸司援兵之至速则纵杀大掠反甚于冦缓则忌功生事此前世之通病也公以自劾待罪有防无罪宪司犹上为法受恶之章诏予祠一时贤士大夫公论翕然惜其去公自以为当去无尤也奉祠三年优游自适出于吉凶悔吝之外旧号约斋更曰澹轩辛未之春忽患壅嗽自是脾虚不喜食荏苒半载虽羸弱力疾无惰容一日子侄进药忽正色曰吾至此何以药为倦甚将寝左右解其【阙】索冠冠之扶以寝气渐微而卒时六月二十八日得年六十有九厯阶至朝请大夫娶邢氏先十有九年卒子曰某官女一人在室孙女一人尚幼公检履纯固丰度闲雅未尝有慢易之色而不失于和未尝无嫉恶之心而终归于恕每恨少孤祭必尽敬终日怆然墓木毁于风亦感叹流涕曰吾不复见此木之成矣奉母事兄怡怡愉愉以禄养为幸中年哭母哭兄哀瘁殊甚敬邱嫂如母抚孤侄如子教之成剡之泽一门和气人无间言自奉至简衣食不求丰出仕三十年儒素如故少游乡校时迂斋楼公典教作兴士类尢器重之及驱驰宦辙刮目交誉者皆当世伟人八剡三【阙】　　　有所挟地凡赞幕府宰畿邑剖决断拟当代吏师皆印可生平手不释巻异端杂说不肯一过目与人交未尝泛予久而弥敬无潝潝訿訿之态戒子侄择交必取其谨重有识者为友尚谨严厌镌凿谓宁过于平淡不可过于浮靡每闻四方水旱盗贼及当路政事或未当忧形于色若身任其责者此皆公之实行也予每诵公之奏疏而有感焉防哉文之太盛乎古之所谓文者即道也君臣父子之敬爱长幼夫妇之别威仪之则词章之懿皆天理人事自然之文也以之制礼而作乐以之经天而纬地以之美教化而厚风俗以之播告四方流传万世无非此文之全体大用与天地并立而不可泯者吾但忧其未盛而岂忧其太盛哉后世以文取士而文始衰无用之词为有用之的上慢于择下茍于应上下以虚相与遂至于天下无实学无实学则无实才无实才则无实政圣贤明善诚身之本礼义亷耻之教几泯焉不闻俗弊风讹迭相夸尚心迹言行晓然相违而不以为异事情物理公然相背而不以为羞举天下驱而囿之于一虚之中而不知变此公之所谓太盛也人竞趍于虚公独趍于实宜宦涂坎防而卒不得大试也呜呼悲夫将以明年某月某日于赤松乡梅砂湖之东阜从治命也公之子侄以予与伯仲从游之久必知公之实来请铭其墓予以才思刋落固辞而请益坚遂为之铭曰
　　天赋之介而济以通中立不倚出处从容妙龄筮仕有驱其疾两寘周行孰媒孰隙白首承鄣入告于庭文弊赋残本末备陈盱俗易动乱宜速殛曷忌曷仇义当坐黜既适我愿既返我庐坚守我约澹然自娱进不隠贤退不茹愧疾病莫昏油油而逝东阜之卜沙湖之旁手植松桧祖阡在望沙湖之旁东阜之卜有勒斯铭永相遗躅
　　徐彦成嵗月记
　　金华徐基之嗣子顺字彦成生于嘉定戊辰闰月二十有八日卒于淳祐丙午闰月二十有五日娶时氏无子幼勤敏端重如成人视羣儿相与欢笑跳踯于前漠若不知坐立俨然未尝有戯慢之色虽有喜相玩狎者亦莫之敢侮读书不待警策如良马在御蹀蹀不自止编摩抄録疾如风雨先君深爱之至于谈古论事亹亹有本末而聴者辄忘倦与人交若简淡而忠厚之诚蔼然乃有所不为确乎其有守也事亲问寒燠药饵惟谨年来吾敇断家事善儿亦自力以佚吾老师友称其可与共学乡党许其可以宜家吾亦日望其有与成也今不幸死矣而反有以重吾之悲于乎汝虽得其气之粗淳而局于数之不永天所命也吾何言哉是年十有一月甲申于赤松乡陈家坞之原烟峦风壑永閟汝身千古茫茫藏吾至痛吾亦将卜竁相从于斯云
　　太学进士楼叔茂墓志铭
