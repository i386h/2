<!-- { "loadSidebar": true } -->
　　中宗、肃祖皆以闰崩，祥除之变皆用闰之後月。先朝尚耳，闰附七月，用之何疑？荀司徒亦以闰薨，荀家祥亦用闰之後月。诸荀名德相继，习于礼学，故号为名宗。议者引《周官》、《左氏》而非《公羊》、《谷梁》。今案《周官》、《左氏传》而书，自书闰月中事，闰月长三十日，三十日中何得无事，不明闰月，非附月之理也。议者称，三年之丧二十五月，遇闰之年，便二十六月。三年之丧，不应以闰为月。议者称，《礼》、《传》终身之哀，忌日之谓，不唯周年子卯之谓。代不用子卯。闰月及大月三十日亡，至于无闰之年及与小尽，都是无忌，所以古人用子卯也。简文皇帝七月二十八日崩，己未之日。今年己未在闰月十日。时不用子卯而用二十八日久矣。若己未在他月，今者不能变改。闰附七月，己未在闰，今者用闰，益合远日之情也。（《通典》一百）

　　○难范甯论丧遇闰

　　郑袭难范甯曰：“以闰三月五日死者，当以来年五月祥，何月为忌日？答曰，谓之闰月者，以馀分之日闰益月耳，非正月也。非正月，则吉凶大事皆不可用，故天子不以告朔，而丧者不数以闰月死。既不数之，礼十三月小祥，二十五月大祥，自然当以来年四月小祥，明年四月大祥也。所谓忌日者，死者之日月耳。今以闰月，来年无闰月，安得有忌日邪！当以後岁闰月五日为忌，是五年再有忌日也。”难曰：“忌日之感，终身之戚，罔极之恩，不离一日。今须後闰，则三年之忌，不亦远乎！《传》称子卯不乐，谓之疾日。先儒以为甲子、乙卯。诚如是，自宜以日辰为忌，遇之而感耳。（《通典》一百）
谢攸、孔粲
攸，宁康初为博士；粲，鲁郡鲁人，亦为博士，後去职，徵秘书监，不就。

　　○丧遇闰议

　　案《左氏春秋经》，鲁襄公二十八年十二月甲寅，天王崩；乙未，楚子卒。其间相去四十二日，是则乙未闰月之日也。经不书闰月，而书十二月，明闰非正，宜附正之文。其不曰二十九年正月，是附前月之证。又《礼记》曰“丧事先远日”则祥除应在闰月。（《通典》一百，孝武宁康二年，简文帝崩，再周而遇闰，博士谢攸孔粲议。）
戴谧
谧，宁康初为尚书右丞。

　　○丧遇闰议

　　寻博士所上祥事，是专用吴商议也。商之所言，依《公羊》何氏注及《礼》之远日也。《礼》称三年之丧，十三月而小祥，二十五月而毕。《春秋传》曰：“三年之丧，其实二十五月。”此丧服之大数，周月之正文也。又云：“丧以月者数闰，以岁者不数闰。”是为有闰则十四月而祥，二十六月而除，不用丧月之常数，所以重周忌之正也。夫练除之节，丧礼之大；终身之哀，忌日之谓。丧中遇闰，礼不可略，周忌之月，不可而移，故缘情以立制，变文而示义也。至闰在丧表，三年之限已全，周忌之正已得，何故于此而复延月邪？议者据《左氏》之闰三月，《公羊》无是月，《谷梁》附月馀日，以明闰非月数，皆应属前之证。案推考分度，随以置闰，闰月之所在，年中无常，要当有系，以名其所在。三月後谓之闰三月，闫三月，非三月也。天无是月，非常月也。非无此月，所在无常也。《谷梁》亦云“积分以成月”。经传之文。先儒旧说，并不谓闰是馀日不别月数而以六十日为一月也。三年之丧，礼之所重，其为节文，不专一制。亡在于闰，丧者之变，祥除之事，无复本月，应有所附，以正所周。闰在三月後，附于三月，丧纪无违，顺序有节，合《三传》、《三礼》意也。若闰非月数，皆属以前，功服葬月，何以数之？于葬则数，于祥则否，用舍二义，未知安也。凶事远日，言月中之远耳；若迁一月，当是远月，岂远日之义邪？卜葬之远，不出于月，卜祥之远，而乃包闰，卜同远异，复非所宜也。案何休云“闰死者数闰以正周月”，非死月不得数，大较粗同。但其年无闰，而以乙未为闰之日，考校经传，未之详耳。吴商采寻，便为正义，不亦谬乎！闰在丧中，略而不计，祥除值闰，外而不取，重周忌也。闰亡无正，推以附前，丧期不阙，顺序不悖，合礼变也。（《通典》一百）

　　○讳议

　　朝臣所讳，君之母妻，施于小君，非君之所生。所生之讳，不上讳榜，非群下所宜讳也。窃谓如此则不唯奏事太后不应讳而已，恐门号县名作，不宜改颁于天下。而阖朝之臣，陈事不避，悠悠人吏，犯者不问，官号独易，馀莫之讳，将于大体有不通邪？父之所讳，子无不讳，君之所讳，臣其不乎讳？施小君，诚有其文，母以子贵，亦有明义。若以事经至尊应讳，但奏御太后不讳，一朝之事，讳不并行，复是所疑。（《通典》一百四）
殷合
殷合，宁康初为太常丞。

　　○丧遇闰议

　　忌不可迁，存终月也。祥不必本月，尚远日也。谓宜以七月二十八日为忌，闰月晦而祥。（《通典》一百）
卷一百三十六
徐藻
藻，东莞姑幕人，徙居京口，太元中为太学博士，迁都水使者。

　　○崇德太后服议

　　资父事君而敬同。又《礼》云（《宋志》作“礼传”。）其夫属父道者，妻皆母道也，”则夫属君道，妻亦后道矣。服后以齐，母（《宋志》作“资母”，《通典》作“资父”。）之义也。鲁讥逆祀，以明尊卑。（《宋志》《通典》皆作“尊尊”。）今上躬奉康穆哀皇及靖后之祀，致敬同于所天，岂可敬之以君道，而服废于本亲。谓应期齐衰期。（《晋书·康献褚后传》，太元九年崩，太后于孝武帝为从嫂，朝议疑其服，太学博士徐藻议。又《宋书·礼志》二，九年作元年，徐藻作徐恭，《通典》八十作宁康中，皆误。）

　　○公除祭议

　　古无公除，吉凶之服，不可相干，故缌不祭耳。今既公除，吉服而行，则可吉祭。今既吉服，无事不可，而大事反可阙邪？若以心丧为疑者，则出母子为父後，得以含悲而祭矣。又《礼》有死宫中，三月不举祭；齐衰之礼，三月不从政。意者虽速公除，犹宜待满三月。

　　又问：“同宫之丧而未葬，虽公除，可以祭不？”答曰：“公除不祭，本与于外丧耳。若同宫之丧，虽未葬，此不可也。”（《通典》五十二）
徐邈
邈，藻子，太傅谢安举补中书舍人，迁散骑常侍，转祠部郎，选为太子前卫率，领本郡大中正，安帝即位，进侍中骁骑将军，有《周易音》一卷，《谷梁传注》十二卷，《谷梁传义》十卷，《答春秋谷梁义》三卷，集二十卷。

　　○奏议东宫班剑

　　东宫班剑，议者不处数。案公卿故事，给虎贲二十人，持剑，安平献王加青盖九旒，前後鼓吹，虎贲亦二十人。依准此数，东宫班剑，当不过二十。（《御览》六百八十一）

　　○君臣同谥议

　　案郭奕谥景，诏实不以犯帝谥而改也，又武帝永平元年昭书，贵贱不嫌同号，周公谥文，君父同称，名行不殊，谥何得异？自今以後，其各如礼。（《通典》一百四，太元四年。）

　　○王公妾子服其所生母议

　　丧服传称与尊者为体，则不服其私亲，又君父所不服，子亦不敢服故王公妾子服其所生母，练冠麻衣，既葬而除，非五服之常则，谓之无服。（《宋书·礼志》二，太元十五年，涉媛陈氏卒，皇太子所生也，太子前卫率徐邈议。）

　　○褚爽上表称太子名议

　　《左传》：“周人以讳事神，名终将讳之。”《记》云：“卒哭而讳。”皆周礼也。名之与谥，并是人伦所以相称，殷尚质，无讳义，其遇名字如姓位耳。箕子答武王，而“国其昌”，知于时未有讳也。周公于成王六年，始制周礼，曲备节文，而讳名称谥。然犹临文不讳，庙中不讳。故《周颂》有“克昌厥後”。先儒以为宗庙咏歌，上不讳下，即是父前子名也。（《通典》一百四，太元十九年，案《御览》五百六十二引语林，别有徐邈表云云，以《通典》校之，乃徐乾议也，故此不录。）

　　○明堂郊祀配享议

　　圆丘郊祀，经典无二宣皇帝尝辩斯义，而检以圣典。爰及中兴，备加研极，以定南北二郊，诚非异学所可轻改也。谓仍旧为安。武皇帝建庙六世，祖三昭三穆。宣皇帝创基之主，实惟太祖，亲则王考。四庙在上，未及迁世，故权虚东向之位也。兄弟相及，义非二世。故当今庙祀，世数未足，而欲太祖正位，则违事七之义矣。又《礼》曰庶子王亦祖立庙，盖谓支胤援立，则亲近必复。京兆府君于今六世，宜复立此室，则宣皇未在六世之上，须前世既迁，乃太祖位定耳。京兆迁毁，宜藏主于石室，虽犹弗及。何者？传称毁主升合乎太祖，升者自下之名，不谓可降尊就卑也。太子太孙，阴室四主，储嗣之重，升皇祖，所配之庙，世远应迁，然後从食之孙，与之俱毁。明堂方圆之制，纲领已举，不宜阙配帝之祀。且王者以天下为家，未必一邦，故周平、光武无废于二京也。周公宗祀文王，汉明配以世祖，自非惟新之考，敦配上帝。

　　明堂所配之神，积疑莫辨。案《易》殷荐上帝，以配祖考，祖考同配，则上帝亦为天，而严父之义显。《周礼》旅上帝者，有故告天，与郊祀常礼同用四圭，故并言之。若上帝是五帝，《经》文何不言祀天旅五帝，祀地旅四望乎？人帝之与天帝，虽天人之通谓，然五方不可言上帝，诸侯不可言大君也。书无全证，而义容彼此，故太始太康二纪之间，兴废迭用矣。（并见《晋书·礼志》上，《宋书·礼志》三。）

　　○殷祭议

　　礼，五年再殷。凡六十月分中，每三十月殷也。（《通典》四十九）

　　○与范甯书

　　知足下遣十五议曹各之一县，又吏假归，白所闻见，诚是足下留意百姓，故广其视听。吾谓劝导以实不以文，十五议曹欲何所敷宣邪？庶事辞讼，足下听断允塞，则物理足矣。上有理务之心，则下之求理者至矣。日昃省览，庶事无滞，则吏慎其负而人听不惑，岂须邑至里诣，饰其游声哉！非徒不足致益，乃是蚕渔之所资，又不可纵小吏为耳目也。岂有善人君子而干非其事，多所告白者乎！君子之心，谁毁谁誉？如有所誉，必由历试；如有所毁，必以著明。托社之鼠，政之甚害。自古以来，欲为左右耳目者，无非小人，皆先因小忠而成其大不忠，先藉小信而成其大不信，遂使君子道消，善人舆尸，前史所书，可为深鉴。

