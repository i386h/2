<!-- { "loadSidebar": true } -->
　　泊宅编十巻金华方勺仁声撰勺当靖康建炎际隐居不仕后终于霅上与唐张真操行略同真所着大易等不传而子书今尚行世吾郡南渡而后吕太史一倡何王四氏继之所为发明经术不啻数十百种世传仅什二三而是编以脞辞録至于今而完袠不废而其间亦往往有可订史乗之所弗及者世以隐君子亡裨于时而小説家靡足论于著述然乎
　　题庚溪诗话后
　　诗话为南渡陈嵓肖子象作子象吾郡金华人父德固当靖康时为汴京守备官尝献制敌防朝廷弗能用俄都城陷率众赴敌死之子象以任子中词科仕至兵部侍郎见吴正传敬乡录近诗话彚刻百川学海中不题作者姓氏余参订本书前后得之喜甚缀诗薮尚未知其郡人也乍阅吴公所録始悉其家世履歴因亟识之诗话最盛于宋当未渡南日不啻数十家而知诗者曽弗一二至南渡末而刘防孟严羽卿出遂以谭艺雄古今此书成于绍兴适南渡之始其缀述见闻网罗散轶良有足多不仅仅谈艺而已又吾乡先达忠义世家固不得而泯也辄并及之
　　题困学纪闻后
　　赵宋自渡南后诗文书画率厌厌不振絶与其国势相侔岂钱塘孤僻海隅又非建康比故尔时人才无一可轸接汉唐耶而独该洽士天挺其间紫阳氏之致广大尽精微固不可时代论至如郑渔仲马贵与撰次类书其讨覈之勤综理之密皆卓然自名一家横行濶视于著述之塲而不为无补于世顾反有唐汉所不及者而王伯厚生平制作乃至七百余巻噫嘻一何盛也玉海一书今存大都几希马郑之间困学纪闻二十巻中尤多发明读书得一义如获一珍珠船隽哉斯旨非真有志学问未易咀嚼其间也余之生也家大人命名适与伯厚同而生平术业乃逺出伯厚下若所谓困而能学虽伯厚以自谦而余实不敏有之因志巻末以致余仰云
　　题吴礼部敬乡録诗话杂记后
　　吾邑自范浚先生始用著述显金吉父氏系兴于经典发摅无遗力而他固未遑也礼部吴公师道生视吉父稍后而于著述尤殚心补注战国防大行于时考覈之精深辩析之窾当尝鼎一脔足例其余其全集余尝得其钞本诗歌盖多佳句余摘録诗薮中至敬乡二録及诗话等编举郡邑凡有闻者缉其制作履歴粲若指掌下逮畸流逸客片语只词亦博采旁证竟其隐伏耳目所及防缀弗遗噫其为力至勤而用意良独厚矣今去吴公仅二百载而文献之详遂邈弗得而覩而南渡而上人才篇什史乘轶而未収者尚倚借诸编稍获综其崖略盖吴先生功于是为烈而余于礼部固异世子云也因笔余懐于末简以俟异世之为余子云者谂之
　　题刘青田集后
　　战国后无子书矣东西京文赋特盛而子书逺非先秦埒异哉青田之子郁离也竒气瑰藻絶唐宋越两都翩翩然周末抗衡焉殆天授非人力也髙皇帝载造区宇同文八荒郁离哉彼符赤伏者陋甚矣乃青田之为他文体格卑卑元末无纎殊故曰殆天授非人力也而嘉隆之际短长复出于明明之盛至此乎噫
　　题方希古逊志斋集后【三则】
　　余往述诸子辩杂取唐宋文人遗论讫本朝宋太史景濂王长公元美凡数十家而窃以鄙意折衷之弗能秘而行诸世世之治诸子者颇韪余言当是时独方氏逊志斋集未覩也癸酉春客武林邂逅是集龙丘贾人处亟取阅之中辩论诸子凡二巻其为説亡弗犁然当余心即太史长公所论有弗若是脗合者中间稍稍矛盾仅百之二三余合者几不啻什八九矣希直精忠大节烂焉日月争光诸所为説一原本六经轨诸至道余愿为执鞭弗可得顾时时有合于余余寡昧索居自放人外而私衷谬臆亦时时有合希直者此何以故也后之君子欲以狂诞罪余余且得借口若人以自逭亦因以考见余之困而能学虽髙贤大良垂世之训而千虑所得时或中焉庸讵非吾生平至快极愉哉因泚笔题诸简末
　　又
　　弇州文评云方希古源出眉山氏才髙特少波澜耳余读之其词气俊爽英发特类大苏志传简劲有法过之而奏疏之属不逮表啓则逺矣诗学太白歌行时有近者葢亦眉山前辙而不能如苏之自得也总之子瞻才较大希古才较偏至学术之髙明识趣之闳粹矢口成言皭然一秉于正如堂堂之陈王者之师直之无前举之无上无论眉山父子盖三代而下文章之士所未覩矣
　　又
　　王长公谓国初之业潜溪为冠乌伤称辅次及苏平仲胡仲申皆吾郡产也又李献吉送徐昌谷归吴门诗云金华数子真絶伦意亦尔尔然数君子皆产元末且受业其人之门浦阳闳才絶学足尽掩虞杨诸氏而意调不甚相逺忠文持论中窾而南渡儒元语时时错之眉山染説瞽説卓有秦汉风他文率仍尔时旧习仲申抑又靡焉独希古年视诸君子最少与胜国文人夐弗相及故其文一扫元调追逼盛宋大家惜其知名稍晩旋殉节革除志业郁而未竟笃而论之国初自潜溪外当首推也
　　题唐伯虎书牍后【二则】
　　余三复此书而悲之大块忌才固自昔亦何忍荼毒之至此然伯虎非身罹此境亦无以有此书今当时之窃髙第享荣名者什九腐草木伯虎此书烂焉竹帛千秋永垂视商文毅辈所得孰多不待智者而决矣
　　又
　　此书视六朝所拟李少卿作可谓合曲同工舒冩淋漓浓至处殆不忍读然伯虎此书外他文遂无复传即传者一二亦弗能工何也岂其才固尽于此将一踬而不复奋耶计伯虎之卒仅得年四十许盖亦不久丧矣昔武曌读骆宾王檄曰人有如是才而使之流落不偶当时之挤伯虎者殆曌之弗如也哉
　　题二王书牍后
　　右两琅琊书牍四巻为长公者十之六为次公十之四次公生平与交游书牍自三数达尊外凡等辈率手书至与余还往者尤无一非真迹行押之妙在有意无意间姿态溢发而行间郁茂望而知其晋唐人物也长公书牍大篇多侍者代录亦萧散无掾史气侍书者二人皆长公家僮郗方回奴故自不俗余至小袛园每见之他短章则亦手书为多虽不规规曩辙当其合作竒逸纵横不啻苏黄入室宾也余自交两王公片楮只字咸所珍惜积之念载以成此巻今两王公相继作白瑶宫客即欲更求一防画震旦中不可得矣敬题末简以识余慨若其文章之美亘宇宙而长新者在处自当有神物防持固无俟后人赞叹也
　　题康裕卿诗册后
　　余初识裕卿于今大学士赵公座上余尚未冠也裕卿读余春日闲居十诗中句若曳杖青山逺推窻绿水来风云欺病骨天地与闲身之类辄狂呌击节期他日必有闻于世自是裕卿凡制作寄余无虑数十百洎他篇什得意者必手录贻余重其人恒秘诸箧笥久而虑其散轶则命家僮装潢成帙每临风对酒兴防相思辄时展阅恍若裕卿之在目焉今裕卿已入岱所恃以寄想像独赖是巻之存而余童子日所为诗囊草率已漶灭仅前数聮以裕卿赏识故尚存胷臆因泚笔纪之河山之慼临楮懑裕卿有灵得无欷戱地下耶
　　题李达甫投赠古风后【二则】
　　婺中诗肇于骆宾王适唐初沿袭陈隋五言古诗与近体无以异孝标二作稍超故未脱六代声格宋元后益卑卑或谓吾郡旧无五言古余殆无以难之达甫生数千载后乃奋臂呕心直探魏晋之垒掣其符而佩之此六诗其投赠不佞者令具眼谛观庸待其词毕也今而后有能复举前説以谓余者乎噫达甫尚益竭而才建安黄初规矱弗逺婺之诗骎骎上乗矣
　　又
　　卢藏用谓李泰和子如干将莫邪锷不可犯但虞缺折耳余每举斯言风达甫以其才高急名又体气劣弱虑年寿非所长不三载竟赴白瑶宫召矣英雄大业未半中殂徒使存者抱知人之叹于地上噫
　　题李仲子诗草后
　　余尝摘钞仲子集中佳句无虑数十余寄余如寸心悬宇宙片语划江河雄名枚叔后絶技杜陵前毫端雕混沌箧底遡洪荒天姥云堆案严陵雪照篷薜茘封囊草芙蓉澁劒花骏骨时名重羊肠世路艰防抱龙门下诗裁兎苑旁斑衣正逺慈亲梦彩笔先传幼妇词谒帝星辰天北畔怀人风雪海西头晏为传诸赋出中郎还秘论衡无海岳心悬孤劒迥乾坤业就彩毫多【已上俱寄余诗中语】他作则路通秦望北山防禹陵西急峡鱼龙鬪深林鹳鹤呼楼台句践国玉帛夏王宫绮罗萦万陌铙吹竞千家别溆藂青荇平泉缀绿苔胜事兰亭墨幽期剡水舻击剑长虹流碣石呼卢明月满咸阳秦淮鹢首春烟合建业骢前暮雨残揽辔风霜回百吏飞章河岳走千灵画栋飞云滕子阁胡床明月庾公楼青天片鹢岷江去白昼双鳬贺岭来千花南浦吴娃醉独树西陵越客过皆整丽可观惜汗血中道未竟飞黄之驭又题余阳春馆十六咏金华山十絶句并佳作也暇日曝书得允达草于散帙中不胜河山之感因援笔志巻末异世有扬子云出余将俟而质之
　　书二王评李于鳞文语
　　庚辰夏过小祗园长公谭艺次偶及李于鳞文长公曰余初年亦步骤其作后周览战国西京诸家乃翩然改辙于鳞初极不喜久之余持论益坚李遂止弗复更言余请初年所作观之长公曰当时意不惬即弃置其稿今不复忆何语矣是冬次公访余溪上夜评隲当代诸名家至歴下曰李文辞多缴绕纡曲固其体欲艰深亦繇才短故不能词达其意犹口吃人终日谆谆听之者苐觉难解今之憙为此体者大都才具所趋也两王公笔札间推毂济南不容口其靣论不同乃尔盖两公于李交厚董狐之评不无少曲而其指往往寄寓他文中初学不尽叅其集未易悟也偶读于鳞文辄识简末俟精月旦者定之







　　少室山房集巻一百六
　　钦定四库全书
　　少室山房集巻一百七
　　明　胡应麟　撰
　　题防十二首【遗墨上】
　　防王大令送棃帖
　　右大令送梨帖云今送梨三百颗晩雪殊不能佳凡十二字五字纸素破蚀笔踪大半不存无恙者七字而已庚辰夏王次公以计吏入燕竣役濒发贾人持是巻索十万钱顾囊空直无所出偶朝士寄赠所知金五十在焉辄罄举偿之一时盛传为竒絶事信次公之癖于书也晋自典午渡江距今不啻千载二王真迹流落人间如天球河图举世不能三四此帖虽漶灭不全而笔势之潆洄缥缈飞动于薄蹏之上即寥寥数字如目击其超逸絶羣之气致足观也或犹以五字残缺为憾余戯谓今世购定武兰亭者必五字损本为真送梨亦五字不全异时将复为书家公案得非山隂父子翰墨间例有斯厄耶同阅是巻者是日闻余言皆失笑喷饭满案次公亦捧腹而起
　　再防
　　永师书一字五万钱即今中金五十也然则大令身后一帖仅足当永师存日一字耳而次公是举世便诧为异闻即此征古人好事倍于今今嗜利百于古矣乃次公方以书名天下寸楮片箑举世共珍传诸异代知不有以五万钱易其一帖者耶
　　防钟元常季直表
　　王长公义声振一世其豁达大度词塲中汉髙帝也其气宇笼罩今古故制作亦如之为大厦庇天下士殆三十年又园林水石之盛为一时冠故世莫不以其富侔于三吴巨室而实弗然也丙戌秋余尝偕汪司马过弇中玩诸古帖司马乞钟太傅季直表观之长公黙然良久曰是月以催科不办持质诸檇李项氏矣余舟回诣项氏假其所藏彜鼎及遗墨遍阅则此帖俨然在云于戯即此一事而长公之为德于当时寒士者其难易可知矣
　　题萧翼赚兰亭图
