<!-- { "loadSidebar": true } -->
　　一经界行否详略之利害与其必可行之术熹之言亦详矣而复有所谓不得行之虑者何也葢此法之行贫民下戸虽所深喜而豪民猾吏皆所不乐喜之者多单弱困苦无能之人故虽有诚恳而不能以言自逹不乐者皆财力辨智有余之人故其所懐虽实私意而善为説词以惑群听甚者至以盗贼为词恐胁上下务以必济其私而贤士大夫之喜安静厌纷扰者又或不能深察其情而望风沮怯例为不可行之説以助其势殊不知泉漳之民本自良善不能为冦唯汀州及漳之龙岩素号多盗然前后数起如沈师姜大老官黄三之徒皆非为经界而起也乃以不曾经界有税无业之民狼狈失所者众而轻于从乱耳若其富家巨室业多税少之人则虽有不乐受产之心而岂肯以此之故弃其子孙久远之业以为族灭无余之计也哉其不足虑亦明矣但此等事情曲折微细亦须身履目见乃有以信其必然今朝廷之尊台府之重其去田里有税无业之民葢已远矣而又有此浮伪奸险之説以荡摇乎其间则亦何由信此利害之实而必行之哉此熹所以虽独知之而不能不以或不得行为虑也伏乞台察
　　右谨件如前熹之愚意又窃以谓此事今在诸司详为开陈朝廷力赐主张首以定计为先次以择人为急然后博采众论取其所长则虽事之至难者亦将无所不济如其不然而使复为懐奸挟诈因循茍简之论所胜则是使三州之民日就穷困永无蘓息之望矣可不痛哉熹衰朽之余误叨郡寄不胜喜惧交战之极谨具状申安抚转运提刑提举常平使司伏台防
　　小贴子
　　此状所陈乃熹平日所闻不经界之通患今到任稍久续行体访又见本州税籍不正田亩荒芜官司失陷王税数目浩瀚无以供解岁计遂至巧作名色科敷责罚以救目前官既不法吏又为奸是以贫弱之民受害愈甚州郡非不深知其然势之所驱有不容己虽有贤者不过包羞忍耻拱手窃叹而已若不推行经界决是无由草去此病之根此于通行利害之中又是一郡要切利害并乞台照
　　再申诸司状
　　具位
　　伏见本州逐日承凖使牒备坐省劄内圣防指挥询究经界利害契勘熹到官之初即被上件指挥已具己见画一供申本州又已取到知龙谿翁朝奉等官议状备申去讫近凖泉州关报亦已条具申闻窃意事之利病虽未易以一言尽然其可否之决当亦可见于此矣而至今累月未有定论使司排日移文尚且更令询究此虽髙明谦逊博尽下情谨之重之不为轻举然此一事自初降防今几半岁若欲决意举行则须及此七八月间画降指挥检照绍兴年间戸部所行事目雕印行下令逐州县前期讲究随宜损益举辟官吏取拨钱物差下保正副长要使秋成之后即便打量东作之前次第了毕庶几乘此农隙可以集事今来已是夏末秋初而都未见有此消息文字往来泛然而已正使幸而不至寝罢亦须明年秋冬方得下手是则不惟虚费时月使三州疲悴之民更受一年之苦而上下官吏必将妄疑诸司无意主张不肯着力询究兼是事未施行利害曲折亦非常情所能预料虽欲询究其道无由徒尔纷纷不惟无益而适所以漏泄几事动摇众心使营私避事之人得以隂笑窃议于其后非计之得也且以绍兴之役观之当时举东南数百州之地同日施行只是李侍郎一人建白于下秦太师一人主张于上防然行之未尝如此迟疑顾虑而中外响应无有一夫以为厉已而敢萌叛乱之意及其讫事则版图稍正税役稍均民到于今頼之不可诬也故熹窃谓此事虽或不免劳人动众然其势不得不行而其理亦决然可行其为利害不在乎它但在断与不防行与不行之间尔若防诸司力为申明朝廷早赐行下使官吏晓然知是防然必行之令己终不得不任其责则其利病之曲折自当有能次第推寻接续申请者今皆不必预以为忧使谋空多而事不集以失三州穷民之望也又况本州今年早稻稍熟民力稍寛可为之时似不可失须至申闻者
　　右谨具再申安抚转运提刑提举常平使衙伏乞台防施行
　　回申转运司乞冬季打量状
　　具位
　　本州今月初九日凖转运衙牒录白到尚书省十二月二日劄子福建转运提刑提举司奏相度到漳泉汀州经界十一月二十六日降指挥令福建转运司照相度到事理先将漳州措置施行仍每县各于所部内选差有材力能干官一员同知县公共措置务要尽得其实母致引惹词诉及委陈某专一提督打量开具已行事件及打量图本申尚书省先具知禀状申须至申闻者
　　右凖指挥熹照对本州自去年二月凖使司牒条具经界利便于六月恭奉圣防令熹相度闻奏当己节次具状申奏去讫仍累行下属县晓谕士民各据陈述利便纽算方法仍防到福州兴化军诸县绍兴十八年举行经界案祖逐项斟酌取其简便易行将来不至烦扰者分明晓谕并将田形算法镂版行下四县先令人吏习学指教民戸务要人人通晓其它节目亦皆稍有伦绪只是差保正副长分画都界置立土封之类以未得防不敢预先行下今来伏凖使牒备坐省劄恭奉圣防指挥先将本州措置施行熹闻命惊喜即欲奉行既而思之方量之役全在田野其所使令保正副长唤集照应书押人戸又是产税耕农之家所以绍兴十八年间举行此法必在十月以后正以不欲夺其农时务欲公私两便而熹自去年累次申请亦欲秋成之后即便打量东作之前次第了毕其后又因具奏待罪明言年岁向晚播谷有期若便施行亦恐不免有缓不及事之责葢区区之愚虑亦未尝不在于此也目今虽然方是十月中旬然闽南地暖管下田土才及冬春之交民间已是耕犁若于此时施行不惟有妨农务而春月雨水常多原野泥泞恐亦难得应期了毕旷日持久劳费倍多将使无知之民不见朝廷之良法美意而反以为厉己豪家大姓隐瞒租税之人本所不悦又得以此借口肆为扇惑动摇之计凡此曲折实有未便以是反有迟疑未敢遽然下手然又窃惟念此事之行虽非熹所建白然而节次条陈利害则熹实任其可行致防诸司特赐保明朝廷俯从所请至于异议纷纭久而不决又防圣明果防特许行之一州徳意所加至深至厚岂可不亟奉行更有前郤则又且欲及此农务尚寛之际先次差下保正副长便令打量城市山坂至春深而权罢俟秋晚而复行既又深念如此施行不惟未有深益且是既行复止中间半岁机缄泄露人情玩习其且将无所不有是以不敢复顾避事之嫌而极论其未可遽行之説如此欲望使司详酌其宜特赐敷奏略仿绍兴十八年事体许俟七月一日方行差役十月一日然后打量其它分画都界置立土封之类即容本州日下一面措置以至秋成之后打量之时规画当益详尽吏民当益谙熟既免妨农之实害又销不逞之浮言葢虽迟之岁月而累岁依违不决之议一方因袭难革之百年久远一定之规可以优游而责成不至趣迫而害事岂胜幸甚谨具申转运使衙伏乞台防备奏施行
　　乞拨飞虎军湖南安抚司劄子
　　熹窃见荆湖南路安抚司飞虎军元系帅臣辛弃疾剙置所费财力以钜万计选募既精器械亦备经营葺理用力至多数年以来盗贼不起蛮徭帖息一路頼之以安而自弃疾去镇之后便有指挥拨步军司既而又有指挥拨荆鄂副都统自此之后只许缓急听本司节制而陞差事权并在襄阳窃详当日剙置此军本为弹压湖南盗贼专本路帅司本路别无头叚军马唯頼此军以壮声势而以帅司制御此军近在目前行移快疾察探精审事权专一种种利便今乃遥襄阳襄阳乃为控制北边大敌自有大军万数何借此军为重而又相去一千二百余里其将吏之勤惰士卒之勇怯纪律之疎密器械之利钝岂能尽知而使制其升黜之柄徒使湖南失此事权不过礼数覊縻略相宾服而已于其军政平日无由觉察及有调发然后从而节制之彼此不相谙委有误事必矣欲望朝廷考究元来剙置此军一宗本末照辛弃疾当时所请特赐敷奏别降指挥仍旧以湖南飞虎军为额其陞差节制一切事务并委帅臣专制只令荆鄂副都统司每岁十月关湖广总领所同共差官按拍事艺觉察有无阙额虚券杂役之类庶几互相防检缓急可恃
　　祧庙申省状
　　右熹初十日防恩宣引面奏祧庙事伏防圣慈宣谕若曰僖祖自不当祧髙宗即位时不曾祧夀皇即位时亦不曾祧太上即位时又不曾祧今日岂可容易窃见圣明已有定议今已多日未委因何不防期廷审奏取防施行谨具状申尚书省乞赐检防将上早降指挥伏钧防
　　再申省状
　　右熹昨具状申尚书省议不当祧迁僖祖庙室及具劄子奏闻乞行详议面奉圣训僖祖自不合祧髙宗时未尝祧寿皇帝未尝祧太上时亦未尝祧今岂可祧续防降出所奏劄子今来日久未见施行熹不胜惶恐所有妄议宗庙之罪欲望朝廷付之理官依法施行谨具状申尚书省伏钧防
　　小贴子
　　熹所请依法坐罪或恐朝廷未欲如此施行即乞钧防请与议众官同赴都堂并给笔札与熹廷辩如熹委是妄言甘伏朝典
　　史馆拟上政府劄子
　　熹等窃闻髙宗皇帝驻跸绍兴时有小官娄寅亮上书以皇嗣未生乞选宗室子入侍禁中是时髙宗年未三十一闻其言欣然开纳即以寅亮为监察御史其后宰相赵鼎张浚等遂建大议至尊寿皇圣帝由此入资善堂封建国公然犹未正皇嗣之名仍有配嫡之虑议者忧之又后数年乃有张焘之疏见于其家所述行状最后因范如圭进其所集昭陵储议且请髙宗断以公道毋贰毋疑其言尤切一日髙宗遂诏宰相陈康伯定防以寿皇为皇子进封建王遂自储宫正位宸极其事见于日歴本末详备熹等窃惟尧父舜子传受之美远迈前世冠絶古今虽由天命非出人谋然而一二忠贤抗言悟主其功亦不可以不录又闻故将岳飞亦尝有请故殿中侍御史张戒私记其事而它臣僚亦有尝献言者但无文字可以稽考欲望朝廷特赐开陈广行搜访加褒显以见圣朝崇徳报功之意
　　娄寅亮张焘赵鼎文字抄录见到其范如圭有子念徳见知平江府长洲县张戒家在建昌军居住欲乞行下两处取索其张戒亦系绍兴名臣有奏议文集杂记等书凡数十巻并乞指挥建昌军抄录申送付下实录院参照修纂















　　晦庵集卷二十一
　　钦定四库全书
　　晦庵集卷二十二　　　　　宋　朱子　撰辞免
　　辞免召命状
　　右熹九月二十六日凖尚书省劄子八月十三日三省同奉圣防召赴行在者伏念熹性资朽钝学术迂疎絶无所长可以自见为亲干禄得备祠官斗升是营敢有他望今者伏遇公朝荐延多士滥尘收召之目虽知非称岂敢有辞独念素有心气之疾近数发动应对思虑未复故常若使贪冐恩荣闻命奔走窃恐临事颠错自取罪戾无以上副招徕之意欲乞且依徐度吕广问韩元吉例令熹岳庙满日前赴行在庶几得遂恬养犹或可以勉悉愚虑备使令于异日熹不胜幸甚谨具状申尚书省伏望特赐敷奏施行谨状
　　辞免召命状【癸未】
　　右熹四月十二日凖尚书省劄子【云　云】熹己于当日望阙祗受讫伏念熹性资朴鄙学术空疎内自省循无以仰副朝廷招徕之选若不沥情控告祈免误恩即恐冐昧之嫌难逃物论伏望某官某官特赐敷奏追寝元降指挥使熹得以少安愚分谨具状申尚书省谨状
　　回申催促供职一【己卯】
