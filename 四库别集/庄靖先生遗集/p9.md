<!-- { "loadSidebar": true } -->
盘根春后几枝分似比树头花更新落月试将颜色照便如传得谪仙神
○半丈红
艳冷香清是就中等闲不肯媚春风东君也恨无颜色染出枝头点点红
○溪竹
崎岖一径逐溪斜泛泛溪流带落花为问风前双燕子衔泥飞去入谁家
○吴神
山头多少往来人香火争将瓦鼎焚箫鼓下山人渐远晚风吹起一溪云
○过古寨
系马垂杨日半斜荒村篱落两三家可怜华屋生存处瓦砾堆中几树花
○大阳与诸友话旧
寻芳来入杏花村见客人人有典刑不用看碑问前事坐中一话即图经
○听乐 【 时锦堂小疾】
闻韶还似在齐时三月犹然味不知若要得他安乐法请君听取四休诗
○郜氏院看花
□□花枝不耐寒就中姚魏欲开难赏心未惬空归去更待明朝烂漫看
○长平怀古
赵括虽能读父书长平一举见规模纵横战国俱陈迹只有青山似画图
○枯松
为嫌红紫污家风故向春来学种松祗恐等闲儿女辈辄将斤斧损髯龙
○劝行
衣锦山前往复来莫教酒兴尽时回前村见说无深　　谁肯收心醉六经只言酒是在天星若能读得离骚后学取先生半日醒
○游青莲分韵得春字
己亥暮春十有八日刘巨川济之瀛汉臣王特升用亨郭甫仲山姚升子昂史显忠遂良同游福严禅院与巨川彦广二山主道旧兵革之余不胜感叹仍以春山多胜事为韵赋诗以纪其来　　四面山围故故青茶烟榻畔坐忘身与师贪论安心法门外飞花送却春
○慈氏阁
金碧相辉跨杳冥凭高伫目记吾曾劝君试倚栏干望愧我今无脚力登
○出山
兴尽东山命驾忙断云似与雨商量出门卷地颠风起送客何须尔许狂　　东林景物画中诗老恨因循着脚迟背了青山却归去头灰面土任风吹
○水帘
倒倾蛟室泻琼瑰派落空岩雪浪堆卷地封姨收不起素娥垂下玉钩来
○柳
一年春色到溪头展尽眉闲几点愁纔得东君暂时意笑他张绪不风流　　千丝万缕弄风柔为爱春阴尽日留杖屦重来有佳处道人凿石沼清流
○临清台
与诸友憩于台上须臾四面云合垂垂欲雨　　忽惊平地一声雷烁烁骄阳气欲回安得霶■〈雨上沱下〉片时雨临清台是望云台　　登山兴尽早宜归况是东风送客时只有临清台下水怪人来此不留诗
○怀旧
杖藜重到古招提硖石云深一径迷不见同来旧时伴怕看双翠壁闲题
○新安
芳草原头一望空村南村北落花风可怜当日堆钱屋寂寂无人晚照中
○过二圣王氏故居感战死者
数仞墙围石作基几年风雨长苔衣英雄地迫难为计血汗游魂不得归
○东山道中
采遍山城草木芽百年老树尽枯槎眼前多少闲田地雨后春耕有几家
○掷笔台
空山老却涅盘师掷笔台前旦过稀雉子岂知身后事至今犹傍法堂飞
○太平泉
试从涧底觅根源剔藓剜苔得旧泉人事尽随流水去几时复见太平年　　水边堪赋濯缨歌来往游人分外多为问太平何处是等闲不识起风波
○子荣过家上冢
班超万里归无期张翰虽归如不归君看昼锦堂中相十五年前一布衣　　名遂功成不肯闲故乡曾见几人还百年扶杖华颠老争看钱家锦绣山
○十七日送行
悤悤又别故园春花落犹随马后尘相对离筵莫惆怅送行人是欲行人
○勉和筹堂来韵
往古来今秋复春嬴颠刘蹶总成尘蜗牛角上争闲气笑倒南华梦蝶人　　气似阳和处处春但随流俗混光尘须知舌在为身累非是是非何等人　　四海男儿得志时归来一段话新奇野人不管兴亡事饮恨闲看老杜诗　　汉祖龙兴自有时未应六出计皆奇采芝人向山中老不见功名一首诗
○送颍阳史正之之邓州
风俗相邻鴃舌蛮杖藜南去早宜还年今已近强而仕快捷方式休离少室山
○赠陈仲和
吾友仲和故辽降虎太师之后以荫补官累阶三品丧乱之际相会于山阳年六十有二神闲而意适手持数珠日诵佛书不辍真发僧也因诵饱谙世事慵开口会尽人情只点头之句以此意索诗因书以示之　　百年浮世落花风漆水荣华一梦空拈起数珠都忘却大千沙界入圆融
○和秦彦容韵
花信风传阆苑香腾空鹤驾望仙郎当年谁为看炉鼎曾得丹砂入药囊
○碧落途中遇雪
出郭山行十里余据鞍拥鼻一臞儒飞花落在吟肩上便是蓝关遇雪图
○大阳值雪
埽地阴云拨不开北风吹落豆楷灰相逢父老应相笑直待山头白后来
○呈济之
朝醒暮醉几时休鸡黍人家见客留闻道曲生行处有西村明日趁扶头
○留别
故人不寄一枝梅亲到前村雪里来兴未尽时还又去为君更觅暖寒杯
○留别草堂诸友
青山莫厌往来频野鹤孤云自在身客路傍春风色好明朝便是远行人
庄靖先生遗集卷之四终
●庄靖先生遗集卷之五
七言绝句二
◆七言绝句二
和筹堂送别韵
和河上送行韵
寄别
蚁战图
画鹤
海棠露
张氏肯堂
孟浩然图
上陶固岭
野菊
席次
驴为人盗去
渊明归来图
席上戏李巽之
和史邦直桥上韵
过龙门
夜梦月下与数仙子酌酒仍各赋诗
七夕
侄谦甫任长安回
母师圣醉归夜溺伊河抱桥柱而死
和张文玘
和筹堂送迎偶得
和平太行路韵
和君瑞月下闻砧
和筹堂述怀
访德老
老杜醉归图
保汉公庙
戏呈节使王子告
戏北台孙讲师仲远
香梅
元夜与泰禅洛阳观灯
厯阳侯
郦食其
四皓奕棋图
魏征
王季文南迈怏怏不得意书此以缓之
代别呼延路钤
梅花堂小酌与河南府马师共
过济源
壬寅九日和君玉来韵
和段正卿韵
秋日有感
贾佐之以进士充军被挞
孤村
解嘲
王德华默轩
对棋
送苗世显归上党
跋鲁直帖
许道真醉吟图
探官
跋冯应之许司谏豉羊帖
王庭秀悠然轩
同申元帅游司马山
留别
寒食戏书
戏杨成之
李晋王坟
游沁园
申元帅四隐图
大颠图
三害图
平水八咏
锦堂四咏
沁园十二咏
碧落四景
周昉内人图
○和筹堂送别韵
山城望断首重回犹劝春风马上杯有似卫轩当日鹤羽毛养就却归来　　白发相逢得几回离亭苦劝送行杯元龙不识求田意徒使青山笑往来
○和河上送行韵
沁南幕客尽诗豪斧月斤云得句高吏部文章笑东野若为自比倚松蒿 【 有芝兰元肯伴蓬蒿之句】
○寄别
马蹏踏破乱山青送客风回酒半醒归路莫将云外指大都一十五长亭
○蚁战图
声势何劳鬬似牛看看一雨到山头大家不肯勤王去只待槐宫坏即休　　胶胶扰扰战争多岁月循环得几何树下老人观物化梦魂应不到南柯
○画鹤
两翅如轮骨己仙昂昂只合在林泉且休相逐乘轩去自有人谋二顷田 【 二顷田应为鹤谋】
○海棠露
轻风袅袅泛崇光长恨司花不与香春睡一声莺唤起却教老眼见嗁妆
○张氏肯堂 【 张文定公后】
百年兰玉水边村万轴牙签席上珍同队鱼中见头角一朝富贵异于人
○孟浩然图
却因明主放还山破帽骑驴骨相寒诗句眼前吟不尽北风吹雪满长安　　蹇驴却指旧山归可笑先生五字诗仕为不求明主弃此行安得怨王维
○上陶固岭
悤悤出郭晓风寒一片云收爽气山上尽坡陀试回首人家住在翠微闲
○野菊
风露丛中取次芳愁边过却几重阳秋光到处多无主不是闲花不肯香
○席次
不到西山二十春风光别后一番新再三点检尊前客白发相看有几人
○驴为人盗去
磨嫌居士谋生拙碑恨诗人下道看好在隔花临水处为谁信辔逐金鞍　　长街愁杀郑昌图便是徒行鲁大夫纵复东家借还许不知泥滑敢骑无 【 杜诗东家蹇驴许我借泥滑不敢骑朝天】
○渊明归来图
一旦仓惶马后牛衣冠从此折腰羞先生不是归来早束带人前几督邮
○席上戏李巽之
熏风原上麦连云箫鼓家家乐社神半醉尊前喧语笑老夫愁独泪沾巾
○和史邦直桥上韵
规模杜预见成功横截长流跨彩虹亭长莫邀来往客须防中有夺牛公 【 韩伯休夺牛公】
○过龙门
流水潺潺潄石根又还怀古过龙门行人但礼龛中像谁识当年禹作痕
○夜梦月下与数仙子酌酒仍各赋诗
天风一埽暮云开收拾羣仙共酒杯但指今宵是新月不知曾照古人来
○七夕
云汉双星聚散频一年一度事还新民闲送巧浑闲事不见长生殿里人
○侄谦甫任长安回
归去连昌忆旧游长安回望使人愁只夸杨氏锦绣谷曾上李家花萼楼　　枝连叶附本同气骨亲肉疏今几家但留济叔易一卷与送蒋兄麻两车
○母师圣醉归夜溺伊河抱桥柱而死
日日贪杯醉不醒待将风味学刘伶可怜王子龛前水夜半寒光落酒星
○和张文玘
来诗有匠手今逢老作家之句因用韵和　　景物秋来件件佳江山都助与诗家我怜五鬼俱难送先为文穷结柳车　　白发诗人喜诞夸词源倾倒少陵家问君读后书多少得满当年惠子车　　书生幢下布衣多尽是嘲风咏月家若使乌台不弹后看看欲载十牛车 【 山谷文章六经来汗漫十牛车】
数闲茆舍老生涯篱落相依四五家不见近来门外辙故人应驾肉轮车
○和筹堂送迎偶得
怀抱秋来强自宽相逢赖有旧青山郊原雨后堪图画句引诗人兴不闲　　出门天地望中宽马首浓迎着色山诗句满前无可道恨今不复见闲闲　　画手从来说范宽何如着眼看真山天公不欲山无主分付筹堂好处闲　　诗愁谁道酒能宽得句多于饭颗山莫使移文诮长往工夫那取片时闲
○和平太行路韵
六丁驱役鬼神奔一夜开山掌样平多少往来车马客尚忧行路涩难行　　凿开险阻若天成暂使时闲眼界平却羡长安西去路青山不管送人行　　千年古道跨山城可笑人心自不平容易莫将天险坏须防闲客此闲行　　自古太行天下险纵令禹凿不能平寻常着脚无安处何况羊肠路上行
○和君瑞月下闻砧
夜凉枕上梦频惊有底秋天不肯明老眼近来闲泪少那禁月下捣衣声
○和筹堂述怀
长恨周人咏黍离不期亲到闵周时一朝小雅废将尽何处如今更有诗　　白头相见话存亡可惜漫漫夜转长烦恼尽无安脚处出门十步九羊肠
○访德老
月下与君瑞邦直从筹堂携酒访德老既而有诗见示因用韵和　　夜投破戒远公家醉墨成章点不加堪笑颍师无手段听琴人似听琵琶　　一朝不饮柰愁何月下敲门载酒过佳句晓风杨柳岸醉时吟了醒时哦
○老杜醉归图
花下骑驴不踏泥花闲醉后复何之殷懃骥子扶归去明日重来别有诗　　按王内翰注宗武生曰宗武小名骥子曾有诗骥子好男儿又曰骥子最怜渠
○保汉公庙
仓惶刘氏未能安跋扈将军力拔山若使楚人如却子肯教义士不生还　　按左传丑父令齐侯如华泉取饮齐顷公与晋战为晋所败退而奔走丑父为御晋帅追之将及丑父请君潜服而去自着君之饰坐于车上而待晋师晋师获丑父知非顷公而欲杀之丑父叹曰自今以后若有身代君者皆当如我今受戮晋大夫却献子义之叹曰臣不难死而免其君杀之不祥也宜赦其罪以成其节丑父遂免死而还齐臣逢丑父也
○戏呈节使王子告
唤取佳人舞绣筵醉中往往爱逃禅我无红袖堪娱夜翠被熏香独自眠
○戏北台孙讲师仲远
何处闲田不可耕山头烽火水边营道人高卧云千顷留取南台与鹤鸣
○香梅
邓妓之小字匠手有诗边仲宁索和因（本文缺）
○元夜与泰禅洛阳观灯
