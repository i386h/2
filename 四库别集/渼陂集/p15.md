<!-- { "loadSidebar": true } -->
　　天下自孽寺窃政毒流虐焰及于元元远迩迫胁咸扰弗靖两亰畿内之地河南山东四川诸路盗贼蠭起刧略邑聚攻陷城池燔烧官府州郡失据长吏或逃亡守臣驰奏朝廷以为忧下大臣集议兵部臣言各路兵壮纽于承平勇怯相半贼势如火益炽未易扑灭惟西北各边镇智勇之将素□勋绩刚捍之卒习与虏战陛下幸听臣言选择征调分布各路责以成功即盗贼可计日定惟陛下察焉上可其议于是延绥副緫兵都督佥事时公奉命来河南矣今年二月朔至阳武行与贼遇贼号二万众公所统士纔二千且战下令军中曰敢后者死士人人殊死战战甚苦贼大败惊乃边去斩首三百七十八级获被虏妇女幼男三十六人马骡三百四十二匹驰奏上嘉悦赐之勑上若曰劳苦副緫兵尔率边军跋涉险远首与山东贼遇即能大挫其锋智勇忠勤足称委任今河南贼众尚繁生灵甚苦尔与诸将恊心毕力大功早成自有恩典以酬尔劳尔其懋哉公自阳武之战又与贼战西平斩首四百六十级又战于洛阳于六安定远斩首五百级贼惧走上蔡固始又追及与战斩首二百四十级前后擒获男妇百四十九人诸将亦各力战有功于是□□就擒或自经死余党数百人为我军所击杀晨夜奔突若鱼在釜糜烂澌尽可跋足待公以鳯阳汤沐之地皇陵在焉拥卫防护势无容巳于是驻节寿春侦侯四出日报无虞严刑戢下噤无敢哗城中寂然按堵如故父老幼童仰戴歌颂比于父母客有刘子实者秦富平人也晨诣军门求见公曰客欲何言子实长七尺余阔面广须髯抗声秦语曰大将军苦于风尘愿献牛酒飨士非有他愿也公曰义人□之上与语甚悦是时予罢官者数月矣道阻弗果于云公闻予名跃马见访予往拜其门则子实巳先在礼竟长揖向予曰太史公宁无大将军一言乎盖闻诸易曰师丈人吉旡咎夫丈人者老成持重之称也其历年多甚涉世深也其临事惧好谋而成者也是故有不战战则胜矣诗曰方叔元老克壮其猷此之谓也公今年六十余累树边勋为时宿将其用兵如老医用药随病以施即应手愈巨寇底平论功锡爵封万户侯行有日矣敬以为公贺予亲老在堂留滞于此欝欝弗悰川涂既通卜日就道孰曰非公之赐也敢并为谢且以自贺云 

　　○送平贼将军右都督时公序 

　　七年壬申春河南庐鳯诸郡盗起是时九思同知寿州会有归命而道阻弗果行甚恨继闻延绥诸将南山击贼战甚苦而将军都督佥事时公骁勇特甚夏五月将军驻节□寿九思上军门谒拜具道所由来请决进止将军迎见甚喜称说乡里问道故旧具杯酒接殷勤之欢九思托于麾下窃有所献以为将军寿盖采诸风谣撰述功德云又一月贼平九思讴吟歌笑取道西归比归而四川诸郡盗贼复起逼于汉中声震关辅门庭之寇其忧又甚大也窃自念曰安得时将军又岂忧盗贼哉未几用河南功挂印平贼将军进秩右都督锡蠎衣玊带以部卒三千佐太子少保彭公西出击贼当是时四川诸盗先后以次平定独廖麻子者众至数万功刧郡邑杀害宪臣祸患深至不可扑灭我军既至少保公曰贼乍降乍叛或言抚吾以为攻之便于将军何如将军大声曰贼之罪上通于天狼子野心非可以人理化也巴蜀之民肝脑涂地恨不敢其肉而向者宪臣之家所为切齿而腐心者也兵法不云贼贤害民则伐之故曰杀人安人杀之可也窃以为攻之便少保曰如计不可不早为战干是将军下令军中曰吾与若等去家数千里深入击贼赖陛下神灵少保之威德宜取之易虽然无敢或怠怠则杀汝矣当是时乘河南之胜三军皆勇气百倍与贼战于汉州潼川之间贼众大溃追亡逐北凡生得若干斩首若于级获老弱男妇若干人计其终始财十有五日云捷闻于汉中而廵抚陕西都御史蓝公盖纲纪于兹之日久矣乃不自有而曰平贼将军功大宜有所称述比于凯歌不可但巳于是命之九思九思受命仰而贺曰矫矫乎壮哉平贼将军之为真将军矣乃者河南之役兵殊死戟民不惮扰九思盖尝闻睹度今比昔如蹈一轨而成功则甚速斩获则尤多意者兵因险而愈奇势乘胜而易杨欤将军尝言我武人不读书虽然尝受教于君子矣委身以报国诚心以恤下推斯言也虽古名将何以过也宜大若将军秩列侯食万户河山之盟与国终始庆流苗裔益永弗替矣书不云乎功懋懋赏九思顽钝窜伏林薮方与齐民歌舞太平之休思慕将军无以承颜接辞称寿麾下如寿州时而于中丞公之命致私愿焉将军犹能记忆九思否也 

　　渼陂集卷八 

　　●渼陂集卷九 

　　序（二） 

　　◆序（二） 

　　时氏世勋序 
　　秋夜燕集诗序 
　　送提学秦先生赴河南参政序 
　　送王令序 
　　太师端毅王公奏议序 
　　瑞芝诗序 
　　序东谷先生考绩北上诗后 
　　春雨亭夜饮离歌序 
　　荣归录序 
　　白阁山人遗稿序 
　　赠杨克诚序 
　　太夫人刘母寿歌词序 
　　元老靖边诗序 

　　○时氏世勋序 

　　惟时氏之裔出自鳯阳其先曰时良起于步卒从高皇帝平定海内有功而洪武三年由緫旗升为陕西西安右卫百户百户又屡有功进秩西安右护卫正千户世袭而时氏之兴远矣良之子曰忠忠之子曰祯皆袭正千户而或乃改卫有非其故云至祯之子清改延安卫后所而延安时氏盖自此始天顺二年清与贼战寺子山力屈而亡有诏进秩一级然不幸无子其同母弟曰演乃袭为延安卫指挥佥事不久病卒又无子于是今都督公其弟也乃入继焉成化十八年公与贼战清水营凡三大战有功于是升署指挥同知二十有一年与贼战单塔儿斩首一级乃遂实授云而弘治七年公之在威武堡也贼夜入寇不幸偶忘备有所亡失左迁指挥佥事其十年冬贼又入寇公破之水收山于是复其旧秩十有四年春贼由波罗堡大举入寇公与战柳家□大战数日贼惧败走归斩首一级有功升署都指挥佥事充右参将分守延绥东路其明年乃复行官□□金彩币十有八年冬天子新即位上尊□□□□□□下于是实授都指挥佥事云正德七年盗起河南庐鳯诸郡诏右参将统麾下千人往追捕之进都督同知未久盗平于是进都督同知为右都督挂印平贼将军赐蟒衣玊带将入觐天子巳而四川诸郡盗贼复起于是复以平贼将军统麾下千人西出击贼贼平进左都督归镇延绥云公盖尝以平生经历者画图为册而太子太保皋兰彭先生题曰时氏世勋而公使使来命九思序之九思曰天之将佑人国而生雄杰枭勇之材以树功显名也盖有意焉乃若安排思虑为者非偶然也惟时氏之兴由千户公良而下五世六人至清演而胤绝而都督公继之都督公所以自树立者由今言之策勋王家为时名将可述以传者也而由其后观之开府要害之冲坐收靖边之绩宠于天子剖符定封施及苗裔终始河山之盟盖可睹矣然则公之大时氏之族者岂偶然哉岂非天意哉而公之子孙思乃祖之遗风以及我公之烈岂可徒然无以为也此则画图之意也公名源字裔之頳面高颧双目烱烱望之如神盖不止画图之所载矣 

　　○秋夜燕集诗序 

　　盖闻孔父之遭程子则晤言终日吉甫之赠申伯则雅包咏盈篇故投于谊者繁契合之□敦于情者多述衷之词易称断金之利诗借伐水之喻斯理之固然匪可以伪合而强致者心若乃面而弗心则马牛之风殊未同而语则瑟竽之调乖又岂有此唱彼酬粲然连帙者乎长垣赵君往在选部予忝同曹道谊之劘切有逾夫晜季之友于也其后予乃被罪左迁寿州君亦蒙谗出倅平凉舆议洊彰超拜二千石来守予郡予于是时罢归林莽虽蔑箕山洗耳之节亦励丘园肥遯之志惜别感旧瞻望弗及乃今兹孟秋有事郡下获接于君诧龙渊之载合欣鹣蟨之并体君乃秉烛清夜开阁肆燕嘉殽多而且时旨□□其□清觥筹交错嗣以大斗悃抱累积绪言莫殚君乃授简于予命为歌诗以摅厥蕴予不辞秽率尔成童君起赓歌□亦载赓于是所得七言近体各四篇而托之毫楮存而弗遗者所以识埙箎之迭奏衍云仍之嘉话也方之古谊盖殊代而同轨若夫去就之路则岐而不一葭玊之愐则予固有弗辞尔 

　　○送提学秦先生赴河南参政序 

　　合州秦先生以按察副使督学关辅者三年于兹论绩序迁为河南左参政拜命且行于是关辅诸大夫学官弟子□彼道□□□□洽再偕则不可违教则甚惜乃长安训导胡山暨正学书院诸弟子谋所以赠先生者讲九思为之言夫一藩之大地方数千里庠序百余计官师布列学徒万众乃以一人督之岂能偏历其区而日与之临也亦弃简即繁舍要而任劳势有所未可也于是定之以条约申之以行谊学之以文业扩之以政务岁以试之扬以劝之挞以记之黜以罚之若是者宜未有弗化者也乃今天下督学之师罔不由此然有化不化者何也吾尝求其人矣明足以辨妍媸而不苛公足以惬舆情而不衒德足以范群士而可尊文足以追古籍而不有若是者盖未有弗化者也不然则言语徒繁率之不动考课虽勤亦徒劳耳吾尝以为督学而能其官则天下之士我能师之可以为祭酒黜陡幽明进贤退不肖可为大冡宰坐于庙堂权衡人物佐天子理教化可以为宰相矣自先生之莅吾土也吾在林莽见吾庠之士惴惴焉若先生日与之临洋乎其气浩浩乎其文也端重雅饬循循乎其行也闻之旁郡乃无有弗化者盖尝言曰先生自兹升矣及得邸报或有问吾者曰何以此处先生也九思曰夫古之用人者必历试诸秩周子天下之务而后重位加焉所以益虑裕才示不敢轻授之道也先生始为行人嗣为刑部又嗣督学历览名胜精研法比著述文章品题士类所未历者旬□之务耳乔崧大河之间輶车所至甘澍沾足盖无几而宵旰之意勤丹青之念兴崇阶峻秩次第于先生矣九思蹇劣未能瞻仰眉宇听受晤言私心怛焉未能巳巳况关辅之士乎况正学之官师弟子而亲炙之者乎当风雨之及晨慨斗山之载违情悃累积非可以一二说也先生其无遗吾人哉 

　　○送王令序 

　　予在翰林时每见述职之典其年春正月天子郊祀毕越旬日御奉天门视朝是日诸司始奏事于是方岳郡县诸吏咸趋御桥南跪免冠俯伏首至地待罪刑部尚书率左右侍郎上御街北面跪读弹文继而六科给事中十三道监察御史皆有弹文各推老成一人北面跪读大意言方岳郡县吏若弗能事事宜寘之法以示惩劝予所见凡三度天子咸口出德音特宥之以勉图后效于是方岳郡县诸吏不下万余人辄踊跃顿首谢口呼万岁响声若春雷在空既退出翌日早具公服谢午门外然后吏部以黜陡上闻弘治壬戌吏部言方岳郡县吏政有卓异不可但已宜稍稍旌之以动豪杰于是推毂二人其一大明知府韩福其一宜阳知县胡献敬皇帝览奏甚喜命锡宴礼部未几皆右迁盖近代旷典予所幸见者也自予麾出外郡窜伏林莽历述职者又三度矣未闻有所旌拔如壬戌时然山城僻野邸报不及或有之而罔闻知也亦固未之有也皆弗可知矣正德庚辰春又当其期吾邑令王君朝暮戒行李北土邑中诸大夫谋有以赠请予为之言君固多善政兹行贤书在藩臬考核在吏部意者天子励精图治复举先朝之典则夫嗣韩胡二人以兴者其王君□是未可知也若夫□天奏事乃怕格待诸吏予偶及之云尔 

　　○太师端毅王公奏议序 

