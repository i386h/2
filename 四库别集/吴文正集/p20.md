<!-- { "loadSidebar": true } -->
　　今戸部毕侯敬甫名其冡子曰光祖而字之曰宗逺比其壮也问学于予因得悉其父所以名子字子之意夫逺而自他有耀者谓之光春秋传所载筮史之言也彼以陈公子生于陈显于齐为应筮史光逺之占然其所谓光者得仕于齐烜赫其名位焜煌其宠禄焉尔侯之期其子殆不止是何也名位宠禄未足为光而自陈适齐未足为逺也外之光必由乎中之实故曰充实而有光辉实充于其中则光发于其外大而道徳之光次而功业之光为法于天下可传于后世者其逺也昔司马文正公之父名子曰光而以君实字盖取实则有光之义文正公能称其父之所名是以道徳可法而功业可传名位宠禄则天下之相非但如陈公子一国之卿而已光之逺孰有加焉光祖习儒书达时务起家而仕炜然有能声充而至光哲之道徳贤臣之功业其不在已乎所学所行一以文正公之笃学力行为矩范可也斯其无忝于严父之所以名所以字者哉
　　鄥畇兄弟字説
　　吾长孙当之婚兄弟四就田之一类立名各以其傍之谐声字焉伯名畇字匀仲名畹字宛叔名畸字竒季名畴字夀畇者农功之均也畹者畆数之号也畸者恳辟之余也畴者界画之分也所建之类同而所谐之声异其为声虽四而其为田则一也有一家之田有一身之田一家之田土地是也一身之田性情是也地之为田也起土曰耕播谷曰种去草曰耨纳稼曰获情之为田也耕之以礼种之以义耨之以学获之以仁夫礼耕义种学耨仁获者古之圣王所以治人也学者用圣王之所以治人者而治已则于其耕种耨获之务可不循次而致其力哉畊之以礼习其节文也种之以义者达其事理也耨之以学者精其智识也获之以仁者全其心徳也约爱恶哀乐喜怒忧惧悲欲十者之情而归之于礼义智仁四端之性所以性其情而不使情其性也耕也种也耨也获也皆由治田之务也而自耕始礼也义也智也仁也皆治情之具也而自礼始邬之伯仲叔季将治一身之田其必先学礼乎学礼之条目枚举未易尽傥其学之也继自今一一言之
　　解观伯中字説
　　乡贡进士解观天厯己巳暨其弟防聨贡礼部至顺壬申春造予山间留数日曰观于名之下増一言而为字或不吾可请于内外之尊者更字伯中佥谓之允何如予曰字者名之表也大哉予之所以表其名者乎易坤下巽上之卦名观观者观九五也九五在上徳称其位在下观之为法式夫人之聚观于五五之为人所观以其中故尔圣之盛莫盛于尧舜而尧之传舜惟允执厥中一语舜复以是传禹汤之去尧舜逺矣而孟子亦曰汤执中然则尧舜之中禹见之汤闻之四圣所执同一中也及文王周公系易之彖系易之爻每于卦之二五爻之二五若独贵重然而含蓄不露也孔子始发其蕴曰得中曰以中而后文王周公之意粲然可见文王周孔之中尧舜禹汤之中也孔子既没其孙惟恐其传之冺絶特着一书以中庸名孟子而下知者殆鲜千数百年之久周子作易通统论易之大防以刚柔善恶中五者别气禀之殊予甞合之于易易以刚柔得位为正上五下二为中刚而正者刚之善其不正者刚之恶也柔而正者柔之善其不正者柔之恶也刚柔之正者虽善而犹不无或过或不及之偏善至中而止斯其为善之善也已观卦九五五刚正而中下之观而化者甚神速也而今之所观与古异古所观者当代之君师今所观者前代之圣哲内而反观外而汛观人伦之大日用之防于其当然之则观之而善欤未也一毫之过不可也一毫之不及不可也盖善有不中也而中无不善也必曲当必具宜必无少乖戾子思所谓中节之和是乃无过无不及之中也虽然其观之也必有所事观之于物而知其性尽其心所以明此中也观之于我而养其性存其心所以诚此中也观而若是其几乎因笔之为字説以遗伯中焉
　　陈幼徳思敬字
　　仁义礼智之得于天者谓之徳是徳也虽同得于有生之初而或失于有生之后能得其所得而不失也君子也盖徳具于心者也欲不失其心岂有他术哉敬以待之而已矣昔子路问君子夫子以修已之敬为答敬也者所以成君子之徳也尧舜禹之钦即敬也传之于汤为日跻之敬传之于文王为缉熙之敬夫子修已以敬之言传自尧舜禹汤文王而传之于顔曽子思孟子者也至于程子遂以敬字该圣功之始终敬之法主一无适也学者遽闻主一无适之説倘未之能且当由敬畏入事事知所谨而于有不当为者有不肯为念念知所畏而于所不当为者有不敢为充不肯为不敢为之心而进进焉凡事主于一而不二乎彼凡念无所适而専在乎此程子敬字之法不过如是敬则心存心存而一静一动皆出于正仁义礼智之得于天者庶几得于心而不失矣乎里中陈幼徳有志务学予甞字之曰思敬于是复作字説以贻之
　　陈毅谊可更名更字説
　　陈于予婚婣之家也数数谓予曰某以圣为字非所安也既而出其族谱以示曰某髙祖之从昆弟名炳吾其敢以所谓名乎请更名曰毅先生其字之予曰己孤不更名礼之常也己名不可犯族髙祖之讳谊之冝也字曰谊可可凡发强刚毅谊之用也夫毅也者力气精神之徤彊立而能耐久坚忍而能致逺者也夫子六十四卦之象自彊不息冠其首自彊不息其毅之谓欤臯陶之谟以毅济扰曽子之言以毅配盖驯扰之善必有果毅之刚以济其柔寛之器必有勇毅之力以配其量毅之为用大矣哉而毅之徳则根于谊之性字曰谊可世俗通行之字从羊从我为义此假借字尔当以从言从宜为谊字字谊之正故曰谊可云
　　关和钧可权字説
　　江南宪府关可权和钧其名也古昔圣人制器以称物之轻重于是乎有权权之数五而钧其一也钧在石与斤之间以两计之则四百有八十以铢积之则万有一千二百五十也钧之体一定而权之用不一定钧之所以和也轻重适其平之谓和盖六十分其钧而益以百有八十则为石石重于钧者也六十分其钧而损其五十有八则为斤轻于钧者也以石之重而减轻之非权之入而向内不可也以斤之轻而加重之非权之出而向外不可也轻之重之石者减斤者加及钧而平焉斯其为和也欤钧者体之定权者用之应钧之和由于权之可此物之则也人之道亦然甞稽诸论语之言自可与共学至可与立凡三必至于可与权而始备又甞稽易大传之则自履以和行至井以辨义凡八至于巽以行权而后止是知权也者学而修已之大成仕而处事之极致也关掾昔焉而学今焉而仕可于权而不凝滞于执一吾见其和于钧而所称之物无有不平也勉之哉
　　邓衍字説
　　友人邓善之子衍字庆长请字辞于予予曰古者冠礼始加再加三加醴若醮以至于字俱有辞盖悉备于周公之礼矣亦有自脩其辞者若戴记公冠篇所载是也而近世能言之士多有稽诸礼经则冠者之字也賔为之字字者之辞也賔为之辞往年虞子及之子集冠予辱为賔甞辞而字之衍也今既冠且字矣而予凟为之辞得无非所宜乎善之曰子其母譲予思之君子不自教子而易子以教予也因善之请而寓劝戒于辞以廸其子是或教之一道也乃为之説曰庆也者人之所愿慕也惟其愿慕也是以期于长易之前民用也期于亨期于利期于吉洪范之所向用者期于夀期于富期于康宁亨也利也吉也夀也富也康宁也庆之属也冠礼之辞曰祺曰福曰祥曰休曰庆大率人之所期不过是字辞云宜之于假释者以假为大朱子曰非也假嘏通福也然则古之字者期之以嘏今之字者字之以庆岂有异于古哉虽然庆也者其获也其报也不先其难于何而获不有其施于何而报其难其施也庆之本也其本维何易曰积善之家必有余庆善其庆之本与善者天所与我而根于心封而茂之彍而彀之韫之内而有美章于外而有辉可以仪天下轨后世庆之长也孰加焉世俗所谓福祥休祺又奚足算哉故甞谓庆之长有三上焉者徳立次焉者功立下焉者言立其长叔孙穆叔所谓不朽也保族宜家令闻长世余事尔夫徳立者顔曽其人功立者葛狄其人言立者董韩其人也而周公孔子兼之吾善之行粹才优而文古固有立徳立功立言之具矣衍归求于家而得师朂之朂之进进不已虽董韩葛狄顔曽周孔孰云不可驯至哉抑予譬之于水衍者流之盛也流必有源源者水之初也源源者流长善之名原其所积者深而未发将至其予而大予是以云然
　　刘又新字説
　　新者对旧之称也不仍其旧之谓新凡天下之务久则必则必新之而后可有数嵗而一新之者有一嵗而一新之者有数月而一新之者有一月而一新之者有一日而一新之者焉起坐之室一日不洒扫则尘坌而不可居饮食之器一日不涤濯则汚秽而不可用日日而洒扫日日而涤濯此一日而一新者也其在身也亦然乎经宿而不盥洗则亦尘坌汚秽矣是故无贵贱无长少晨兴必盥洗也盘者所以盛盥洗之余水也汤以苟日新日日新又日新九字铭之于盘者此也然汤之铭不但为盥洗其手者言也盖以喻徳也手不可一日而不新徳尤不可一日而不新也手有形可见也欲新之可能也徳无形不可见也欲新之岂易能哉徳虽人人所固有而人不知何者之为徳也既不知何者之为徳则又何从而致其新之之功也哉升人名徳新字又新者求又新之説于予予不敢以虚言应之也昔赵忠宪公日中所为夜必告天司马文正公平生所为皆可语人如欲自新乎每日省之事之可以告天可以语人者为是其不可告天不可语人者为非非则速改昨日之非今日不复为也日日而省之日日而改之一年十二月为日三百五十有四改其非者亦三百五十有四是之谓日日新又日新倘或不然非而不知省省而不知改今日犹夫人也明日犹夫人也一月复一月一嵗复一嵗不过人其初则终身犹夫人尔犹夫人者陈人也陈而不新新则不陈名新字新而实不新虽得予之説奚益有志于自新者其勉诸又新刘氏为之求予説者方外士也
　　彭训永年字説
　　临川彭训字永年治书经应进士举父之命其名与字用古文书毕命篇中语盖尊其所治之经也予观古文书虽晩出而其间多格言以能训为永年之基以徳义为大训之实渊哉乎其言也九畴之五福一曰夀年之永者人之至愿也人之永年不过幸其取数于天者多尔而孰知其有所基也哉不以喜怒情欲伤其神不以鬬狠刑辟伤其形保其身全其身此永年之基也而唯有徳有义者能然徳也者天命之性得于心而靡有失也义也者率性之道行于事而各有宜也得之靡有失义之各有宜自修道之教始书经之能训其中庸修道之教与训也因父之名已而于其训以修其徳义则年之永在已而不在天也刘子谓养之而以福夫子谓培之而必得夀圣贤之言岂欺我哉训留吾门三阅月气质之谨慤识趋之敷畅不负其父之经训可期也于其归省也以其父之名之字之者为説以贻焉
　　宋诚字説
