<!-- { "loadSidebar": true } -->
　　君祖讳顺。考讳贵。祖妣马氏。妣孟氏、冯氏、白氏。君白氏出也。子男世英，同知铁州军民事；世昌，敦武校尉、脱思麻路新附军上千户，佩金符，累赠中顺大夫、兵部侍郎、上骑都尉、清河郡伯；世杰，承务郎、同知松潘、客迭、威茂等处军民安抚事，佩金虎符，终奉议大夫、同知河州路总管府事；世荣，承务郎、佥海北广东道肃政廉访司事，终缮工司丞。孙男曰信，曰■〈亻嶲〉，世英子也。信，中政院管民提领。曰俨，曰儆，世昌子也。儆由奉政大夫、岭北湖南道肃政廉访副使，迁江浙行中书省左右司郎中。曰佁、曰佶，曰侃，世杰子也。曰佖，世荣子也。习进士业，贡于乡。信之子履，陕西行台掾。俨之子晋。儆之子恒升。曰王谅、米安仁，女之夫也。曰段珪、李温、李居仁、黎思恭、杨敏、王炳、段永贞、宋德新，孙女之夫也。
　　呜呼，古之君子施而不求其报。三原张氏自孝义君乐分施而耻积藏，至奉议君克绍先志，惠及乡邑，子孙昆季列官风纪，遂为搢绅闻族。然则感应之理，益可征乎。铭曰：
　　关辅之右，风土高厚。惟人之生，克孝而友。有美张氏，世以义闻。施与其亲，惠及乡鄙。厘身于家，康宁岂弟。施于孙子，益大以侈。总戎边阃，执法宪台。辉光日新，福禄鼎来。世有鄙夫，多藏厚积。遗及后人，鲜有弗失。积而能散，其心孔仁。已弗求报，天福善人。乡有硕儒，埋铭烨烨。揭文丰碑，永示来叶。

　　△元故两浙运司浦东场盐司丞杨君墓志铭 

　　君讳居义，字子宜，姓杨氏。故中书参知政事居宽，从兄弟也。其先由华阴徙汴，宋宣和间，有讳绹者，司易州仪曹事，城陷死之，赠朝请大夫。其子邦基，擢金天眷二年进士第，以文艺擅名，官秘书监。既老，拜通奉大夫、永定军节度使。生奉直大夫、郊社署令皓。皓生监嵩州 【 「州」原作「叔」，据李氏钞本、适园本、徐刻本改。】 酒庭直，庭直生渊，是为君考。国初为百夫长，卒官铁冶提举。
　　君少负奇气，南游江、淮，当路者以故家子荐之。然所司者不过米盐之细，巡逻之劳，君念母孙夫人年高，急于禄养，在官皆举其职，未尝以为卑也。及佐定海，始得治民，而监、尹皆缺。岁仍大饥，民多徙死，君抚谕有方。又值倭人作乱，火城市，杀吏民，帅府命君供储峙，是集而民不扰。贼平，众皆推君才可大用，而君老矣。君素贫，事母至孝，尝承省檄当如京师，彷徨不忍去，母曰：「汝既委身从仕，勿以吾为念也。」君不得已北行。比还，母以天年卒，君终身以为痛焉。
　　君貌魁梧，美须髯，清白廉靖。盖家法也。晚岁刻意读史，历考古今治乱得失，谈说如在目前。尝曰：「吾少罹多故，今勉强向学，宁戚所谓老而学者，不犹愈于坐致怠惰乎！」君初娶李氏，燕中士族。继室沈氏。子男曰昱，卒于福建道廉访书吏；曰旭，由中台察院掾为浙西道宪司照磨；其曰晟、曰昙者，佗姬出也。女四，汴人吴铎、王某，莘县徐某，宛平张文鲁，其壻也。孙男某、某。君初起家常州酒使，历镇江图山 【 「图山」，李氏钞本、适园本、徐刻本均作「圌山」，当是。】 巡检、嘉兴海盐尉，会升海盐为州，改建德淳安尉、庆元路务副，官进义副尉。主定海簿，迁进义校尉、两浙运司浦东场盐司丞。享年六十有五，延佑元年八月朔日卒，权殡丹徒汝山原。杨氏自秘监始家燕，嵩州府君占籍东昌莘县，别兆邑之西廉原，旭将卜以至正某年某月某日葬君萃之先茔。铭曰：
　　华阴之杨，繇汉涉唐。族姓蕃昌，宋金百年。时屡变迁，世载衣冠。君多子孙，益大其系。惟德之自，归葬于莘。土厚俗敦，铭诗不泯。

　　△大元赠朝列大夫秘书少监董府君墓碑铭 

　　朝列大夫、御史台都事董之用拜江北淮西道肃政廉访副使，将行，来请曰：「先君少负奇气，思自奋拔，喜读孙、吴兵法，习骑射。昔至元中，丞相淮安忠武王总兵伐宋，收揽豪杰，分任将佐。或以先君名荐，丞相与语奇之，乃命将兵从行。攻城野战，躬冒矢石，立功居多。所过郡邑，惟务辑绥，未尝妄杀一人，赖以生者无虑万计。宋平北归，游优里社，卒不言功。于时先祖、先伯父皆已卒，祖母年高，甘旨滫瀡，克尽孝养。祖母既终，筑庐墓傍，啜粥饮水，哭泣三年，犹初丧也，闻者嘉其孝。卒丧，事寡嫂有礼，抚诸侄尽恩义，衣服饮食，不先己子。田庐所入，悉以归嫂。嫂卒，诸侄求分财异居，凡屋之华好、田之肥美者，悉令诸侄取之。乃前之用等曰：『吾地虽硗瘠，屋虽[弊]漏， 【 [弊]漏　据李氏钞本、适园本、徐刻本补。】 我自安之。汝兄弟辑睦有立，勿忧家不肥也。』久之，赀用益饶，宗族朋友之贫者周之有差。于是郡守、邑宰咸高其行，事多咨焉。里闬李氏子或诬杀人，狱具，先君为辨其诬，李氏子得不死，杀人者亦获。此先君行事之用得于家庭见闻不诬者也。夫善积于躬，不享其报，委祉于后，而获显荣，宜表墓石，昭示永久。子尝同官，其为之铭。」
　　按，董氏河南洛阳人，世有隐德。君讳清，字伯源。昆弟三人，曰深，曰溥，君于次为第三。曾大父洪业，家洛之北邙山，垦田千亩，积粟万锺，遇凶岁輙施粟以赈乡邻。大父裕。父历名，有才畧，省、府交辟，辞不应，深居自乐以终其身。母葛氏。娶牛氏。子男三人：大用，君用，之用。女四人：嬉，适张诚；婉，适王课；嫔，适辛泰：妤，适杨享。孙男某、某。之用初擢南行台掾，历蜀宪幕，为枢密院都事，迁中书右司，由工部郎中拜监察御史。初赠君承事郎、同知陕州事，进奉直大夫、礼部郎中、飞骑尉、洛阳县男，加赠朝列大夫、秘书少监、骑都尉、陇西郡伯。牛氏累赠至陇西郡君。君享年八十有三，泰定四年八月二十六日卒。牛氏年五十八，大德二年九月初三日卒。合葬洛阳金谷乡杜村原。铭曰：
　　积厚者家，流泽必广。天道昭昭，报施不爽。伟欤董君，早岁从戎。活人止杀，卒不言功。有行有年，又多孙子。宠命载扬，华尔桑梓。维洛北邙，古墓实多。丰功盛烈，乐石不磨。我述是诗，式表潜德。尚配昔人，垂示无极。

　　△莘县杨氏先茔碣铭 

　　东昌莘县杨氏，其族有二。故中书参知政事居宽，今江南湖北道肃政廉访司知事景皆着姓也。天爵昔官六察，景为之佐，爱其清慎而端雅。今焉参预鄂省，景居宪幕，盖有斯文之好焉。间来请曰：「景之上世谱轶于兵，曾祖迨今，凡六传矣。遭时承平，朝野治安，居者乐岁时之丰登，仕者列官曹之清要。又承宠命，追荣考妣。而茔兆封树之固，愿求一言以为之表，庶俾子孙永久而弗忘也。」
　　按，景之曾祖讳善佑，慈祥乐易，不与物忤，时以长者称之。配某氏。祖讳宝，初以勇果应募为兵，久之擢扬州管军弹压，佩银符。英毅多谋，身率士卒，均其劳苦，故伍部严整而不敢犯。帅府推其才，谓有古节士风。配赵氏，晚岁始生一子。乃曰：「吾家有旧田庐，先人之所遗也。吾嗣守之，不敢失坠。今托先人遗体，幸有一子，苟无以教诲之，他日何以能保先人遗业乎！幸吾子有成，则报国有日矣。」遂弃官归，以勤苦律其身，以孝义行于家，岂惟子孙化之，而乡人亦皆矜式焉。
　　其所生子，景之考也，讳德。早承父母之训，长则身任其家务，周旋内外，克慎以和，胷次洞达，与人交无宿怨。值父母丧，能致哀毁。自奉淡泊，惟务俭约，有余輙赈救其宗族闾里之贫者焉。大德某年某月卒，享年八十有四，赠从仕郎、丘县尹。配段氏，至大某年某月卒，享年七十有三，追封宜人。子男六人：长敬，赵州提控按牍，致仕莘县尉；次清，次平，俱以孝弟力田称；次文，应乡贡进士举；次政，仁虞总管府鹰房提领；次景，历山东、淮东宪史，贡中台察院，授将仕佐郎、江东道廉访知事，进从仕郎，转官湖北。孙男十七人。敬之子伯元，清之子伯亨，平之子伯荣、伯显，文之子伯英、伯杰、伯贞、伯安、伯永，政之子伯恭、伯敬、伯让、伯伦、伯宜、伯直，景之子伯仁。曾孙若干其人。伯元之子二，长曰国子伴读遵古，次曰遵礼。杨氏茔兆在县之第五乡太传保杨家里。天爵既序其事，复为之铭。铭曰：
　　惟莘之郊，九河所泻。河既南流，是为沃野。杨氏来居，有田有庐。勤尔耕锄，乐尔诗书。诗书业成，赞画风纪。宠命在门，贲及桑梓。畴昔杨氏，显于关西。四世三公，孰盛与夷。浮阳清明，时有消长。表石于阡，尚企其往。

　　△洛阳刘氏阡表 

　　参议枢密院事王君来请曰：「洛阳多衣冠世家，典刑文献有足征者。外舅刘氏，亦令族也。子孙欲述族世遗事表诸先墓，吾尝与子同官，幸为之文无让。」
　　按，刘氏有仕金为管军教练使者，谱逸于兵，讳亡。夫人魏氏。生子庆昌。皇有中夏，为深州管民总管。时兵戈甫定，法制宽简，凡为郡十余年而不佗迁，以故得尽设施无所牵制，民获受其赐焉。岁乙卯三月卒，年若干。夫人马氏，辽中书令翼之裔孙。其家以清白着，故服用质素，不喜华靡，有田百亩，命家人耕稼以供伏腊。中统三年九月卒，年七十九。子男曰英，曰坚。女适中奉大夫、陕西行省参知政事赵彦泽。
　　坚字彦实，性警敏，读书有立。稍长，不乐进取，然其志常欲济人急难。见乡邻贫者疾病不能致药饵，惕然伤之，乃从名医张仲文学。久之，传其业，疾者当病，授药而不责其报，赖以生全者众。至元十三年三月卒，年三十七。以子贵，赠奉训大夫、河南行中书省左右司郎中、飞骑尉、阌乡县男。其配阌乡县君谢氏，年方盛也，贞静自守，躬为蚕织以给衣食，穷苦益久而无变志。事孀姑备孝养，励诸子以学，诸子亦能以艺自奋。初县君考卒无子，为具棺椁葬之，母丧明无所归，迎养于家，卒祔其考之墓，乡闾以孝称焉。延佑元年七月卒，年七十三。
　　子男德泉，将仕佐郎、济南等处管民副提举，在官以廉慎闻，居家则温然驯行君子也。次德渊，御史荐其才，擢河南、山南宪史，言：「南士浮薄，不宜任风纪；郡县水旱，宜蠲公田赋入以裕民；江陵筑堤防，有司旁缘为利，可罢其工；荆湖宣慰使恃贵驰狗马蹂田稼，可禁其猎。」廷议善其言，多施行之。进掾甘肃、四川行省，累迁奉训大夫、知陕州事。次德源，掾江陵宣慰司，卒。女适儒士步悫。德泉娶李氏，继贺氏。一子曰蔼。女适王敬方，参议君也，封洛阳郡君；次适郑彦举。德渊娶王氏，阌乡县君。二子：曰蕙，卒；曰蕴，调官永宁尉。女适李季璋，次适李彦祯。德源娶张氏，继赵氏。二子：曰芳，曰蔚。
