<!-- { "loadSidebar": true } -->
　　皇上登极以来日御讲幄谈经论艺五六儒臣趋陪近弻晨朝三接宠赉便蕃歳无虚月即勲贵大臣有不与焉臣慎行自丙子秋叨侍日讲至已丑七月进掌春卿始解计横经御案前后十有四年特恩赐予不可数计仰仞皇上缉熙圣学懋建太平文史小臣过承恩渥念虽捐糜无以报称归田间日録出歳时赏赉每事占诗一首以纪荣遇且见圣明初政勤学向道如此使后之传闻者有所颂説以对扬君父之盛美云辛夘臈月臣慎行顿首记
　　丙子二月初与经筵进讲纪述
　　春云别殿倚平台问道恭承步辇来讲席平依丹地转经圅近对御筵开凝旒晬穆闻天语委佩从容列上台圣学方隆恩礼茂儒臣长此奉康哉
　　丙子七月初侍日讲纪述
　　内殿云深启法筵隔屏初听玉音宣宫臣举案趋宸幄阁相垂绅拱细旃壁影丝丝浮绣网籖头字字指瑶编氷兢只惧终无补未觉身依尺五天
　　丙子八月扈从圣驾幸学赐御膳银叶等物
　　临雍缛典跨前王翠辇趋陪侍总章已听诸生叅问难更随三老沐荣光八珍乍见分神鼎七宝惊看出尚方国祚知同文运逺皇猷应共圣恩长
　　丙子九月工部奏进万厯制钱式様赐讲官六人各一锭
　　汉苑新成少府钱万年宝厯赤文镌青鳬【阙】　铜官奏黄纸题名玉署传赵壹囊空留暂满东方俸薄赐常偏五侯甲第虚成埒未拟儒臣受宠年
　　丁丑三月上亲洒宸翰大书责难陈善四字以赐
　　龙笺一幅日星光天昭垂自尚方久向横经窥圣蕴还因纳诲奉奎章琅函想见僊毫动蓬室惊闻御墨香儒术承恩逢景运非同常侍漫登牀
　　丁丑五月大旱雩祷上斋居御讲颁赐素蔬一盒
　　云汉忧歌岁事艰桑林防祷圣心殚祈年不辍金华讲减膳犹分玉箸餐始见僊盘疑泛露却尝宝馔是调兰崇朝肤寸纡宸想霖雨应腾四野欢
　　丁丑八月奏进世庙实録赐白金文绮锡宴南宫
　　十载编摩帝典成神功四纪勒升平瑶书此日陈丹陛石室从今秘赤城赐服总分新绮绣陪班犹见旧公卿汉家枉续周南史欲借藏山作世程
　　戊寅正月上出内府画册命讲官六人各题四幅分得宣庙御画二幅诗成奏上各赐银叶一包
　　百年壁府防僊葩奉诏恭题睿览賖岂为丹青悬日月欲慿翰墨发云霞叨荣乍捧银为叶摛藻虚慙笔有花文学承恩逢盛典黄金买赋未应夸
　　戊寅正月上尚巾礼成羣臣称贺赐白金文绮
　　负扆年来海岳安春朝绣帻始胜冠龙楼拂曙天顔近玉座垂旒日角寛九庙神灵应已慰两阶环佩不胜欢迩臣幸奉青蒲对珍赐还看出上防
　　戊寅正月进讲赐大红织成段衣一袭
　　讲殿朝朝圣渥频赐衣又见出枫宸织成共识金梭巧贡到初开锦様新色借宫云红近日香浮僊佩暖宜春垂裳幸值轩唐理补衮无劳愧许身
　　戊寅二月大婚礼成赐万喜金字防币等物
　　前殿欣观六礼成千门容物动班迎欢声欲满双龙阙春色先归五鳯城拟向宫闱歌燕喜敢期帏幄被恩荣行看宝祚开兰戺愿托华封祝泰宁
　　元旦赐门神挂屏葫芦等物岁以为常
　　节啓青阳岁籥新金人十二画为神韶华自合留天府御气谁期洽近臣防胜仍分僊禁缕云屏况借汉宫春却怜寂寞扬雄宅门巷恩光接紫宸
　　端午赐黄金艾叶银书灵符等物岁以为常
　　芙蓉阙下玉书宣午日恩颁侍从前宝叶光分僊岛月灵符香缀御炉烟岁时旧自荆人记风俗曾经汉史传闻道宸逰临太液龙舟鳯管画楼边
　　八月十七日万寿圣节赐白金文币及镂金万寿福禄篆字银书黄朱灵符等物岁以为常
　　华渚祥开禁籞天恩光每觉近臣偏圅加白璧来天上锦散红云出日边裁就灵符华舜旦镌成宝画纪尧年衔恩効祝慙无补金鉴先时献御筵
　　十月朔日颁厯赐新书五十册岁以为常
　　圣后乘干万宇欣明堂布朔启灵文龙墀已忭羣工赐玉版仍陪上宰分蓂展瑶阶春动律日蒸宝鼎气成云慙将赤管随恩泽试卜周年祝大君
　　十一月二十九日圣母万寿圣节赐金币镂金篆字黄朱灵符等物岁以为常
　　长乐凝和婺彩光侍臣沾贶圣恩长璆琳内苑开银瓮云锦天机隐御香鸟迹呈书僊算永龙文纪瑞宝符黄朝来碧落韶箫度内殿亲称万寿觞
　　冬至恭侍庆成大宴
　　南郊夜燎泰坛烟内殿朝开大庆筵两陛衣冠承湛露千门钟鼔震钧天亲瞻玉几云霄上久泛僊杯日月边温防三传咸已醉欢声动地未央前【宴中三奉玉音初云官人酌酒再云斟满三云饮干】
　　甲戌七月奏进穆庙实録赐白金文绮宴于南宫
　　防书金匮愧非才曾是先朝侍从来鹓列趋随兰检进龙衣立待石函开濡毫每忆攀髯望珥笔新承赐锦回大典已成鸿号永圣心南面尚含哀
　　赐内府新刻经史直解
　　献纳金华阅岁年石渠同异已成编缥缃每向鸾扉献琬琰新成玉府镌圣主渊开道籥小臣丹悃托言筌还期至德登三五经训当如日月悬
　　赐新刻击壤集
　　千古名儒道业真弄丸常自拟尧民讵知异代逢明主犹访遗编赐近臣迹托无名言未隐理超有象物皆春虚怜轻薄词人体总似枚邹亦后尘
　　赐新刻韵府羣玉
　　防府羣书代所躭珠英玉屑巻中探曽闻乙夜开芝检敢望彤庭锡宝圅子孺休称三箧记庄生漫向五车谈从前亦恐酬清问浩瀚青藜阁上叅
　　赐画面川扇
　　九华防扇贡巴东午日承恩出汉宫云影金泥黄帕解花开宝绘玉圅空擎来濯锦江头月动处披香殿里风自是君恩在懐袖惟将皎洁矢丹
　　赐鲜笋
　　殊锡光生玉笋班曽从青简赋檀栾蒲筐乍解香盈座锦箨初分緑满盘一饭疑含僊禁雨三秋犹忆北牕寒惭无鳯实仪千仞祝有龙孙长万竿
　　赐鲜藕
　　芙蓉别殿晓风凉玉井灵根出水香荐熟方闻开寝庙赐鲜已见布朝堂氷丝欲断鲛人缕琼液疑含阆苑霜忆昨金鼇桥上望红衣翠葢满银塘
　　赐鲜杨梅
　　胭脂湿晕火珠红呉苑杨梅入汉宫帆带春氷江上水盘分晓露禁门中曽闻枝袅闗前月似听花飘笛里风消渇词臣空有赋惭无鼎实附羣公
　　赐鲜枇杷
　　佳名汉苑旧标奇北客由来目不知緑蕚经春堆笼日黄金满树入筐时江南漫道珍卢橘西蜀休称荐荔枝千里梯航来不易懐将余核志恩私
　　赐鲜桃李
　　讲罢传宣殿左厢分将苞品灿盈筐宫桃剖出丹霞冷僊李沈来碧玉香方朔瑶池人汗漫安仁金谷赋荒凉懐恩正恐虚秋实不羡春华吐艳阳
　　赐鲜鲥鱼
　　六月鲥鱼带雪寒三千江路到长安尧厨未进银刀鲙汉阙先分玉露盘赐比羣卿恩已重颁随元老遇犹难迟囘退食惭无补僊馔年年领大官
　　己夘春以病在告上疏乞归值圣体违和旋即万福再赐万喜金字白金文绮于私第拜恩
　　春朝华祝动僊班寂寞词臣尚闭闗七日曽疑游帝所一春全未覩天顔簪符已奉期门送金帛还从卧阁颁长使圣躬承昊贶归山魂梦亦应闲
　　己夘请告南旋奉恩诏乘传并赐金绮路费
　　经术承恩侍汉京归家犹作锦衣行赐金阙下夸疏傅拥传桥边愧马卿试语乡闾应未见即垂简册亦称荣江湖未觉长安逺咫尺葵心向日倾
　　癸未甲申三扈圣驾上陵赐大红织金曵撒鸾带等物
　　阁门五夜听传呼受赐先从左阙趋绣带平悬金凿落鞶囊斜挂锦襜褕行随豹尾陪天仗立傍螭坳夹御炉却笑甘泉称侍从不知原庙似今无
　　甲申春月扈从车驾奉两宫圣母阅定寿宫赐防花文绮等物
　　銮舆三驾出山隈墨食欣传福兆开地拥真图连朔塞天留紫葢作轩台两宫共倚璇丘望万乘亲扶玉辇陪遥见黄门传散防红云朶朶下山来
　　丙戌廷试读巻赐宴文华西室遣内监出陪例也
　　临轩五度擢英才品第连朝直帝台香案前头文字进殿门西畔爼筵开清班许从元公列曲宴传教内监陪圣代得贤应有颂遭逢惟祝泰方来
　　丙戌秋月以皇次子生赐万喜金字防花金币等物
　　西宫送喜到宸旒侍从恩随禁苑优胜剪双枝花作防金镌万喜字当头他年茅土应藩汉此日珪璋早颂周共识昭陵多王气年年春色满龙楼
　　丙戌冬至南郊扈驾圣母轸念天寒特赐姜苏杏仁一盒
　　黄门飞鞚到天坛传道东朝赐讲官只为甘泉劳扈从特从温室下盘餐调兰欲动先春色斮桂浑消午夜寒慈念殷勤知有望慙无一字罄衷丹
　　丁亥二月奏进大明防典赐白金文绮宴于南宫仍给三代诰命
　　九朝谟烈玉书藏祖德宗功万祀昌汉代不须条故事周家惟用考前王颁恩内省恩纶降赐宴南宫广乐张就裹儒臣称最渥特烦三锡下龙章
　　戊子九月寿宫随驾步视宝城还于东廊称贺玉音宣劳赐茶并赉防花文绮等物
　　朱楼绛阙冠层霞玉金支驻翠华元相幄中分御锦侍臣冠上珥宫花僊城步阅教随驾别殿常叅命赐茶可道龙顔多喜豫万年福地属皇家
　　己丑六月三品考满荷蒙圣恩遣内使及门赍赐羊酒宝钞
　　典礼南宫侍禁筵还因奏绩荷恩偏牢尊特遣中涓赐楮币亲从少府传漫拟恩华同八座犹将名字厠羣僊多惭衮职曽无补一巻牙籖十四年
　　庚寅辛夘久病在告两荷圣恩遣内使临问颁赐米粥茄等物
　　卧阁惊闻勑使来绨圅黄帕到门开防疴曲轸君亲念朽质宁堪雨露培内苑香粳加匕箸天厨珍葅溢甖罍衔恩陨涕沾衾枕魂梦初疑帝所回
　　辛夘九月乞休得请钦遣内使赍赐路费宝钞次日又遣内使赍赐白金文绮葢六卿日讲各有特恩也
　　乞休十疏始抽簪勑使连朝出禁林备物卿臣元自厚殊荣讲幄旧来深初衣已巻天机锦归槖犹圅内殿金惭负宸慈何以报惟将丹扆效余箴









　　谷城山馆集巻十六
　　钦定四库全书
　　谷城山馆集巻十七
　　明　于慎行　撰
　　五言长律
　　阁试玉河氷泮六韵
　　春色临僊掌龙池积素开蛟迎新旭断鱼逐暖波来云影囘彤阁风纹触绣苔不縁分玉镜何防见瑶台桂楫思无限雕防望未回从兹赋曲水长奉万年杯
　　阁试赋得秋菊有佳色八韵
　　晔彼黄金蕚翛然白露天馨香堪自葆顔色为谁鲜零落都蕋萧疎灞上烟亭亭凉雨后冉冉晓霜前小苑寒无奈疎篱翠可怜餐英骚客赋送酒逸人眠不为春华少其如晩节坚撷芳未云已闻雁夕阳边
　　冬至郊坛扈驾受赐纪述六韵
　　紫极膺图日黄郊欵帝年钩陈依太乙容卫驻甘泉奉诏趋深殿开轩觐邃筵阳知囘洞府身觉梦钧天恩自亲臣渥珍从内苑传所祈灵贶逺长共圣恩延
　　扈从恭谒山陵纪述十四韵
　　启佑钦昭代勲华冠列王九宫灵肃穆十叶祚辉光弓剑仪型逺松楸岁月长璿仪扄大象玉座敞堂河岳开天险乾坤防地藏势应环雁塞脉起自龙冈寂寞轩皇鼎虚无汉殿觞皇情勤岁事明德荐时尝环佩羣真防粢盛万国将六宫陪负土百辟扈濡霜上食雕筵邃游衣玉辇香骖驔武仗寥廓白云乡圣孝绵无极神图巩未央侍臣三倡叹稽首咏羮墙
　　恭陪圣驾步诣南郊祷雨有述六韵
　　闵岁宸慈渥雩郊旷典行重城虚奉辇小队罢陈兵玉舄飞尘拥天衣浣布成望云欢兆姓夹日走羣卿礼数汤林薄明禋汉畤轻皇穹应有鉴何以答精诚
　　西郊夕月六韵
　　翠驾临西苑瑶坛夕夜明三天凝象纬百辟防簪缨鉴莹珠落尊芳玉醴盈上辛殷旧秩少采达遥诚肃肃金飚静沈沈玉宇清方明开辇道灯火入西城
　　赐扇六韵
