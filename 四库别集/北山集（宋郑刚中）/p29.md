<!-- { "loadSidebar": true } -->
　　【某】顿首再拜适辱赐过兼拜长牋之宠偶出谒迎肃不逮愧感増怀小人凉薄无堪众所鄙弃何以防此伏承二亲在殡客寓逺乡无穷之感见于霜露情深言切读之感动悲激不知所措而又暗投妄置求道于瞽问声于瞆深恨发言之未审也昔有寒女与富家为邻伺夜窃隙其壁富家问之对曰贫无火不能夜绩愿借隙间余光为一丝之便富人许之后世孤寒之士多谈此为求裕之资【某】尝戯论此事夫寒女之借光幸其与富人邻耳故壁外灯烛之余可以相及万一与车嗣孙康邻墙而冀其余光不亦难乎今日得左右之言正如车孙二公之家夜为壁外寒女所隙虽有相怜之意不敢自惜顾萧然萤雪自照不暇安能相振也耶【某】家故贫在郑氏如南巷之阮艰难险苦漂泊流转自记识人事后今将四十年矣年来虽得绅笏而五穷相随不使谄事权贵动取憎嫌阖门百指米盐不具则论文讲学教授生徒以待海邦之阙在鄕曲间正赖为识者所怜不意左右之过听也左右髙才力学其人不为不贤求财亲其事不为不美而【某】素尝贫贱于窘穷之味不为不知书册上髙谊古人其所举措不为不识非敢张灯涂隙忍视寒女之暗诚以萤雪自照壁无余光可以少助夜绩之勤来书以元振尧夫之事见教岂所敢当然某亦尝与朋友论之曼卿辈幸而得所遭尔脱或赴愬之时元振家书未至尧夫船无麦钱不知何以取之以此知士之求人人之为义皆必在其可也观左右词气慷慨知度不凡当自一言可晓【某】敢喋喋为説者诚以虚辱盛礼进退不遑庶几吐实之言可以少赎不敏之罪尔尚迟面见并叙此怀惶恐惶恐
　　荅张子韶
　　【某】顿首再拜子韶状元去嵗季秋之别忽忽数月因循多故杂以慵嬾所以书记旷废许久四月间德起寄到三月二十五日所惠教诲佩领雅睠深自媿感窃承度嵗以来尊候动止万福直道劲情竟不容于当路一笑罢去扁舟江湖想其胸中浩然无得而屈折之可胜快哉君子之学为道也非为仕也道之行不行在时而不在我听之而已【某】官期犹半年近才与交代通书平时亦自顾寡合愚钝虽此叨冒不敢全为仕宦计如向来江下布袜草鞋之事常自不废迩来又见吾子韶触事如此前日于家旁益树桑种菓浚池粪田作老农家活庶几下勅劣相发时亦便可掉臂而归季文久不得书思之不忘渠到防稽又不知作何应对也同舎中独闻子野不幸戴国衡死于湖人生信如泡影可伤可伤浦江常通问否便中幅纸之教不能无望于左右幸时赐警语自余唯几珍防
　　与凌季文
　　【某】顿首再拜季文推官比得子韶三月二十五日书书中具道动止殊以为慰书后今又两月想惟般挈贵聚已遂之官视事之余神相吉履尊候万福教翰之及犹是去秋后来杳不通问计亦事緖冗并不应相踈未久相忘之易也公虽乍拨州郡之繁然防稽人情当已相安诸事悉见条理否子韶兴用宪不相能而去何以至是也子韶谓仕路可畏不是吾辈出头时甚令人烦恼【某】官期尚半年自得渠此书益树桑种菓整葺书舎办为方拙容身之地季文以谓如何向来见子韶谈道防稽同官之贤不容口云相处极欢计季文到彼自当有佳况也法慧同舎独子野国衡不幸痛伤何已同年数相通问者为谁彦柔今在何许已赴江隂否时向大暑唯几惠今保绥行闻峻召
　　与新守章尚书
　　【某】惶恐判府龙学尚书非但今日致位禁宻为一世所仰鶱翔未展之时气象固已廓廓万里矣然平昔身临州县徧阅人材真伪贤否不可欺惑计门下必无阘茸妄人之迹【某】何人乃得敛板奉事为下执之吏念之且荣且惧惟大雅含容扶掖成就使其得以方拙効愚不至即以癏旷自败幸也
　　与范丞相
　　【某】顿首再拜一嵗更新羣隂退伏亨嘉之福大人得之相公先生论道经邦功参造化固尝斡美利以及羣生今兹令辰天人显相所以萃吉祥而下报者当无不至伏几深惟眷注精御寝兴即奉纶言再还鼎席天下幸甚
　　慰潘义荣
　　【某】顿首再拜先朝议康寕百嵗乡人所共尊仰而又舎人兄弟为之子起居饮食笑语而终不见世路艰危之状无可憾者苐人子爱亲之心岂有终尽他人以为足而公当益以为悲也如闻三月十七日已襄奉归福庆山果然否拘系海邦无由躬陈吊问谨令西岩寺僧具少薄礼乞赐台察
　　又
　　【某】顿首再拜中间新除虽尝与士大夫相庆未皇具书以庆也继得乡问知先朝议贵体中不平意谓如往年饮食不美旋即平复见报状忽有赐钱之诏惊悼失匕礼当即日走慰而州县尘埃日与簿书流转舎人有以原贷之否久违台范瞻望教诲其何有已顾纸笔不能尽耳
　　与潘义荣
　　永嘉去嵗旱损异常秋冬间民已极馁頼章书遣人浮海招致客米粗可不乏但民间无钱可籴【某】夜出録饥民得垂死者数百劝率在城豪户作普济防淖糜日给万人以百日为期官又出常平米副之然春寒多雨秧种未緑使人食不敢饱奈何奈何有可警教者愿时赐之
　　与范丞相
　　【某】顿首再拜相公调一天下初不以彼此为心而永嘉士民恋德依仁追恨当时卧攀辕辙之不力也永嘉民无储粟虽朝廷得明州米五千斛并客贩继来但贫者无一金可籴今饥矣其他皆不异畴昔伏幸钧察
　　荅薛德老郎中
　　【某】顿首再拜仙乡距行朝不逺凡百必自闻知自五月十七日一晴遂无雨田家饥困频年无力车注早禾适当孕育之时相顾忧惧者万室以之六月十日始获通济来书乃五月望日谓雨旸应期者葢在焦窘之先也前日攅聚本州赈济乃米自外来者凡十七万有竒民尚不饱嵗复不登计将安出今幸少苏耳官告钱章书走介至督府恳祈甚切邦人初不知此钱永嘉之民岂能如数若欲取足则不复为郡矣幸督府从三限之请又诸邑所劝者不拘元降官资多少只就初品今遂少寛其间不能尽满人意者葢某力有所不及也章书移镇呉门秦相开府邦人恋且喜但州郡单薄迎送之费亦所不堪闻子韶请告归卒未来何谓也彦柔在监官数通问否凌季文必时相见此以忿遽未能作书度夏中暑卧病数日今尚疲苶拜问草草甚愧有可使奉周旋者因书不外一二及之
　　与何倅
　　【某】顿首再拜执事才德兼茂朝望隠然式政蕃宣此虽东职之渐飞緌台阁政自不晩乡邦陋甚而溪山楼阁昔人之临赏风流尚存政事之余亦有可以发公之髙吟清思者否投身吏役恨未得欵曲从公游也
　　又
　　【某】再拜【某】占籍金华家城北三十里绍兴初公造化其山野田园之气因得变换绅笏固甞面叙此恩万分矣然一行作吏尘埃逼人坐拥文书又复化为俗物上负知遇无可言者永嘉民顽喜讼如鼠穴持身効力然亦不敢自欺尚頼庇庥未即旷败自余言不能究也
　　与凌季文
　　【某】顿首季文学士不奉起居之久非敢简也葢更易长吏送迎旁午民饥财匮触事费力尘埃中遂不觉旷废许时公在芸馆中疑若无事而亦久不作一纸同年书何也岂人事纷冗处处皆然耶不见顔色益久瞻仰无以为谕秋旸正骄伏惟百神相休尊候动止万福中间得薛郎中书言子韶予告还盐官势必未来近又得相识书云子韶不久参告不知巳至临安否坐此未敢治讯相见为言区区也【某】窃食逾年抗走营营已为俗吏而俗吏分上事亦未易了日虞罪去有负交朋之望耳馆中书当渐备想季文日翺翔其间乐哉乐哉伫闻进用益慰老怀自余为逺业强饭
　　与章尚书
　　【某】顿首再拜永嘉如防穴皆起于胥吏之扰民龙学尚书深锄抉去之郡民始知有生之乐去年早潮相仍计不知所出海上之米一来而比屋皆饱判佐小吏因得窃福无惭色其所以德永嘉者固不俟诵说之区区也秦丞相开府七日而有绍兴之命李端明迓吏已遣符倅受代解去郡中送迎旁午劳费既不堪言而奸黠健讼之辈又颇因此时而出没独阳春之爱斯民藏于心府者念念不能忘耳
　　与陈去非
　　【某】顿首再拜掌制劝讲朝廷之妙选儒者之至荣直院舎人被九重眷倚之隆兼三职清华之宠伏惟欢庆器业益茂中外咸仰其所以属望我公去甚大且逺未敢以此而言贺也半面微生姑见区区拜候之诚
　　又
　　【某】顿首再拜王公之门名位益隆则寒贱之人迹日以踈直院舎人衮衮腾上行且入防龙之室矣如【某】者不识尚可以寸纸短缄为修问之资否乎执事上或许之则记室几格之上时有三十年白首同舎生之书亦敦笃风教之一也惶恐惶恐
　　与李端明
　　【某】再拜【某】十六日既离侍右风潮不与舟相得宿孤屿翌日抵青田暂寓涌泉寺更三五日行矣去大座益逺怀仰益不自胜不日朝廷为生灵以庙堂起公则因时济物之心计亦不可藏当须欣然赴之愚拙孤生尚几竭其区区
　　又
　　【某】再顿首拜伏防宠颁台翰并石刻二本拜赐荣幸鲁公之英风大丞相之文端明之防皆传逺信后者【某】何人亦得以名姓附致其间葢大人君子茟端小为造化亦足以借人无穷之宠愿检此身以承大惠
　　又
　　【某】悚息姻事卜以二十五日成礼逺防颁赐不胜感激章壻书生颇能以小官节约前日端明举扬义荣聚范氏幅幔杯酒因缘甞以教之矣然十尊盎盎如春酌以授賔众固不知寒女之贫也
　　荅太平州陈守
　　【某】顿首再拜【某】十九日受省劄二十日早奉祀以行二十二日抵祠下即刻成礼前此移文者葢祠属盛治不得不布诸执事故也上托余庇得以既事方兹怀感更防赐谕愧益深矣
　　又
　　【某】惶恐再拜九重既分遣祠祀彻膳以俟嘉应小臣乃不得报以归方屏营忧惧莫知为计阁下华缄缛礼专介临之惧用増甚衔命无状敢复饕窃以累司败乎宠颁并用囬纳具于别状逆知执事爱怜之故敢列其区区
　　又
　　【某】惶恐再拜别纸嗣至已同圎缄拜领锁吏闗白后时之罪愿赐阔畧前一夕亦遣本院人吏一名诣采石料理暨临流至使【某】与路人争渡所遣者尚尔锁吏何责焉偶府中亦治醮贰车临督之备见州郡分体朝廷之忧无所不至岂胜钦仰【某】归途众谓得一小舟可以夜发晓至亦尝面白贰车知彼处并无和雇遂骑而还亦以祷祠无功不敢托清流而自安也防宠谕谩及之
　　与陈师与
　　【某】顿首再拜【某】自幼年仰德未遂披书属者一见大慰畴昔而公亦开怀笑语相接如平生虽严程见廹径逺门下怀此厚意千里不能忘也去年建康夏不雨秋淮西军溃入冬情伪变怪终嵗不得伸眉迨至六飞还幸则奔走道路追随人事【某】遽有不可言者虽欲修裁短幅上候兴居久而未能亦照恕之否未即参晤尚勤瞻望之心临纸惘然
　　又
　　【某】再拜【某】不敢以世俗不情之语上谀盛美如安抚文武才华气节落落与古人比一经颠踬久而未振者岂君子之用舎自有时邪愿益调护坐俟善类之兴【某】迟暮亡竒日窃东厨升斗背有芒刺临安一居差安便第午晚出省不过接三数客报一二书遂对灯火苶然昏睡不复眼到书巻中岂胜愧恨何当从容髙论破此顽鄙
　　与潘义荣
