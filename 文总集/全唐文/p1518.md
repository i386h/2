<!-- { "loadSidebar": true } -->
    ○故朔方节度掌书记殿中侍御史昌黎韩君夫人京兆韦氏墓志铭
    夫人姓京兆韦氏，尚舍奉御说之次女也。年十三，执妇道於昌黎韩氏府君讳。自後魏尚书令安定桓王六世生礼部郎中云卿，礼部实生府君。进士及第，朔方节度请掌书记，得秘书省校书郎，累迁殿中侍御史。贞元三年，吐蕃乞盟，诏朔方节度使即塞上与之盟，宾客皆从。其五月，吐蕃不肯盟，殿中君於是遇害，时年三十有五。夫人始年十有七矣，有女子一人，其生七月而孤。夫人之母前既不幸矣，夫人以其女子归於其父，弗数年，其父又不幸。夫人泣血食贫养其子，有道自慎於嫌，节行愈高，虽烈丈夫之志不如也。犹有董氏姊，继衣食仁之焉，不数年，董氏姊又不幸，夫人於是天下无所归托矣。殿中君从父弟愈，孝友慈祥，贞元十六年，以其女子归於陇西李翱，夫人从其女子依於李氏焉。降年短命，三十有二，贞元十八年八月甲辰，卒於汴州开封新里乡之某村。其明年正月辛酉，陇西李氏以其丧葬之於陈留县安丰乡冈原。殿中君之先葬於河阳，惟君之没，不得其丧，夫人是以不克葬於河阳，而独坟於陈留，弗克於殿中君之族，而依於女子氏之党，以从女子之怀，权道也，且将有待也。殿中君文行甚修，位甚卑，没於王事。初体部君好立节义，有大功於昭陵，其文章出於时，而官不甚高。殿中君又无嗣。尝闻诸君子曰：“位不称德者有後。”礼部君曷为然哉？於是叙其孤女之悲，以志於墓门。铭曰：
    女子之生兮七月而孤，所恃者母兮夫何辜。天苍苍兮不回，生几时兮终日哀。
    ○唐故金紫光禄大夫检校礼部尚书使持节都督广州诸军事兼广州刺史兼御史大夫充岭南节度营田观察制置本管经略等使东海郡开国公食邑二千户徐公行状
    曾祖仁彻，隋吉州太和县丞。祖元之，皇考功员外郎，赠吏部郎中谏议大夫。考义，皇汾州司户参军，赠信州刺史。京兆府万年县青盖乡交原里东海徐公，年七十二。公讳申，字维降，东海剡人。永泰元年，寄籍京兆府，举进士秘书省正字，初辟巡官於江西，又掌书记於岭南行营。哥舒氏之乱平，奏授大理寺评事，转司直兼监察御史，赐绯鱼袋，又充节度判官於朔方，改太子司议郎兼殿中侍御史，选授洪州都督府长史。时刺史嗣曹王举江西兵讨李希烈，故以长史行刺史事，任职有成，曹王荐之，迁韶州刺史。
    四十馀年刺史相循居於县城，州城与公田三百顷皆为墟，县令、丞、尉杂处民屋。公乃募百姓能以力耕公田者，假之牛、犁、粟种与食，所收其半与之，不假牛犁者三分与二。田久不理，草根腐，地增肥，又连遇宜岁，得粟比馀田亩盈若干，凡积粟三万斛。将复筑室於州故城，令百工之伎以其艺来者，与粟有差，刺史临视给与，吏无所行其私，以故人皆便信，应募者数千人。陶人不知墁而涂有馀，亏人不板筑而墙有馀，筑人不操斤斧而工有馀，陶者、亏者、筑者、工者，各以其所能相易，未十旬而城郭室屋建立如初。刺史以官属迁於新城，县令之下，各返其室。创六驿、新大市、二道、四馆，器用皆具。曲江县五百人以状诣观察使，请作碑立生祠。公自陈所为不足述，假令如百姓言，乃刺史职宜如此，何足多者，不愿以小事市名。观察使嘉其让，密以状闻，迁合州刺史。其始来也，韶之户仅七千，凡六年迁合州，其去也，倍其初之数，又盈四千户焉。
    初先夫人殁於江西，遭贼难未克返葬，寓於西原。公不赴合州，表请奉丧归於河南偃师县。既沧景观察使奏请景州刺史阙，其帅辄以其僚属将校自为之，不请有年矣，宰相累进刺史名，皆不出，及召公入，言合上旨，遂下诏迁朝散郎使持节景州诸军事景州刺史，充本州团练使兼御史中丞，赐紫金鱼袋，寻加节度副使。其明年沧景节度使始朝，二年又朝，遂留，诏以其从父兄代之，奏以公充行军司马。公遂以信州府君茔近漕河，表求改葬於重山，诏许之。
    既徵入京师，迁朝散大夫使持节都督邕州诸军事守邕州刺史本管经略招讨使，御史中丞赐紫如初，是岁贞元十七年也。诘俚盗，除其暴，掠良聚攻，禁下如令。通蛮夷道，责土贡，大首领黄氏率其属纳质供赋。黄氏、周氏、韦氏、侬氏，皆群盗也，黄氏之族最强，盘亘十数州，周、韦氏之不附之也，率群黄之兵以攻之，而逐诸海。黄氏既至，群盗皆服，於是十三部二十九州之蛮宁息无寇害。其明年制迁使持节都督广州诸军事守广州剌史兼御史大夫，充岭南节度观察处置本管经略等使，散官赐如故。前节度使殁，掌印吏盗授人职百数，谋夜发兵为乱，事觉奔走。公至，阴以术得首恶杀之，不问其馀，军中以安。蛮夷俗相攻周群聚，缘盗发辄捕斩，无复犯者。蕃国岁来互市，奇珠、玳瑁、异香、文犀皆浮海舶以来，常贡是供，不敢有加，舶人安焉，商贾以饶。二十一年进阶银青光禄大夫，元和元年诏加金紫光禄大夫检校礼部尚书，封东海郡开国公，食邑二千户，馀如故。诏书未至，有疾薨於位。
    凡三佐藩屏之臣，五为刺史，一为经略，一为节度观察使，阶累升为金紫光禄大夫，爵超进为开国公，官亟迁为礼部尚书。其事业皆足以传示後世，为子孙法。享年七十，虽不登於上寿，儒者荣之。前夫人渤海高氏，子皆夭。後夫人扶风窦氏，封国夫人，有子元弼，前右卫仓曹参军，以读书属文为业。谨具历官行事如前，伏请牒太常编录。谨状。
    ○故正议大夫行尚书吏部侍郎上柱国赐紫金鱼袋赠礼部尚书韩公行状
    曾祖泰，皇任曹州司马。祖浚素，皇任桂州长史。父仲卿，皇任秘书郎，赠尚书左仆射。公讳愈，字退之，昌黎人。生三岁父殁，养於兄会舍。及长读书，能记他生之所习，年二十五上进士第。汴州乱，诏以旧相东都留守董晋为平章事宣武军节度使，以平汴州。晋辟公以行，遂入汴州，得试秘书省校书郎，为观察推官。晋卒，公从晋丧以出，四日而汴州乱，凡从事之居者皆杀死。
    武宁军节度使张建封奏为节度推官，得试太常寺协律郎，选授四门博士，迁监察御史。为幸臣所恶，出守连州阳山令。政有惠於下，及公去，百姓多以公之姓以命其子。改江陵府法曹参军，入为权知国子博士。宰相有爱公文者，将以文学职处公，有争先者，构公语以非之，公恐及难，遂求分司东都。权知三年，改真博士，入省为分司都官员外郎，改河南县令，日以职分辨於留守及尹，故军士莫敢犯禁。入为职方员外郎。华州刺史奏华阴县令柳涧有罪，遂将贬之，公上疏请发御史辩曲直，方可处以罪，则下不受屈。既柳涧有犯，公由是复为国子博士。改比部郎中史馆修撰，转考功郎中，修撰如故，数月以考功知制诰。
    上将平蔡州，先命御史中丞裴公度使诸军以视兵，及还，奏兵可用，贼势可以灭，颇与宰相意忤。既数月，盗杀宰相，又害中丞不克。中丞微伤，马逸以免，遂为宰相，以主东兵。自安禄山起范阳，陷两京，河南、北七镇节度使，身死则立其子，作军士表以请，朝廷因而与之。及贞元季年，虽顺地节将死，多即军中取行军副使、将校以授之节，习以成故矣。朝廷之贤，恬然於所安，以苟不用兵为贵，议多与裴丞相异。唯公以为“盗杀宰相，而遂息兵，其为懦甚大，兵不可以息；以天下力取三州，尚何不可”，与裴丞相议合，故兵遂用。而宰相有不便之者，月满迁中书舍人，赐绯鱼袋，後竟以他事改太子右庶子。
    元和十三年秋，以兵老久屯，贼未灭，上命裴丞相为淮西节度使以招讨之。丞相请公以行，於是以公因本官兼御史中丞，赐三品服及鱼，为行军司马，从丞相居於郾城。公知蔡州精卒悉聚界上，以拒官军，守城者率老弱，且不过千人，亟白丞相，请以兵三千人间道以入，必擒吴元济。丞相未及行，而李自唐州文城垒提其卒以夜入蔡州，果得元济。蔡州既平，布衣柏耆以计谒公，公与语奇之，遂白丞相曰：“淮西灭，王承宗胆破，可不劳用众，宜使辩士奉相公书，明祸福以招之，彼必服。”丞相然之。公令柏耆口占为丞相书，有祸福，使柏耆袖之，以至镇州。承宗果大恐，上表请割德、棣二州以献。丞相归京师，公迁刑部侍郎。
    岁馀，佛骨自凤翔至，传京师诸寺。时百姓有烧指与顶以祈福者，公奏疏言：“自伏羲至周文武时，皆未有佛，而年多至百岁，有过之者。自佛法入中国，帝王事之，寿不能长。梁武帝事之最谨，而国大乱。请烧弃佛骨。”疏入，贬潮州刺史。移袁州刺史，百姓以男女为人隶者，公皆计佣以偿其直而出归之。入迁国子祭酒。有直讲，能说《礼》而陋於容，学官多豪族子，摈之不得共食。公命使曰：“召直讲来，与祭酒共食。”学官由此不敢贱直讲。奏儒生为学官，日使会讲。生徒奔走听闻，皆相喜曰：“韩公来为祭酒，国子监不寂寞矣。”
