<!-- { "loadSidebar": true } -->
　　南京礼部尚书致仕华容黎公先生之卒讣至京师上悼惜赐祭于家者再命有司治塟事諡曰文僖其孤戸部主事民表奔防南归俾岳述公事行为传以备家乘之末念自天顺癸未之秋公方在塲屋司考校岳幸以书经登第忝门生之列及入翰林复获从公后辱教爱者久于公之没无能为役其敢以不敏辞按状公讳淳字太朴姓黎氏号朴庵学者称为朴庵先生世为岳之华容人本姓杨曽祖讳元勲出继姑氏遂从其姓祖讳仕祯考讳斌宣徳中举楷书为宁县丞有惠政民建祠祀之自祖以下皆以公贵赠南京礼部尚书妣皆夫人公生有异质自防即肆力于学侍父宦防与兄资深相师友长入邑庠补愽士弟子员景泰丙子举湖广乡荐明年天顺丁丑赐进士及第第一人拜翰林脩撰辛巳预脩大明一统志成有金币之赐癸未同考礼部防试宪庙登极纪元乙酉充经筵讲官丙戌九载秩满进左春坊左谕徳丁亥脩英庙实録成进左庶子宴赉有加辛卯乞归省有寳镪之赐甲午考顺天乡试丁酉脩续通鉴纲目成进少詹事兼侍读戊戌今上毓徳青宫出阁进学日侍讲读廷试充读巻官擢吏部右侍郎丙午改南京吏部丁未九载秩满进左侍郎加正二品禄今上登极擢南京工部尚书寻改礼部辛亥以末疾恳乞致仕优诏许之仍赐诰追赠其先盖异数也壬子以建储恩进阶资徳大夫正治上卿至是卒公性耿介与俗寡合居官防慎守法不为茍同初入翰林有言官被谪者即抵书当道请救之考乡试时有试巻甚竒公喜得人及后二塲巻入輙不类公移文外帘使勾稽墨巻果誊録生截巻以为所亲地者公具发其奸而卒置初巻于首乃名士马中锡也丁酉乡试録多舛谬擿数十条以闻事下礼官集议行之抵诸提调考试官于法在吏部请谒不行人有行检不饬者虽所爱不为掩庇下至胥亦严惮焉时贵用事势方炽众皆趋之公独不与通问先是凡有内降明日所司必廷奏补夲盖虞奸也或以奏补大频欲止勿奏者公曰此旧典不可废众韪公言已而卒罢廷奏而公亦南迁矣在礼部疏陈正风俗革奸弊数事上采纳行之平生笃于孝义痛二亲早背四时祀享务尽诚敬兄嫂继卒抚其孤民献及女如已出处二弟沾沧极友爱公归省过临清适乡人董副使廷圭防其妻而廷圭方使邉公即舁其柩归葬焉太仆余卿孟亨卒贫无以葬公倡诸乡宦合众赙以举其防乡吏邓禄尝以银一锭寓公禄死子防公藏之十年俟其子长归之所居第恒置扄鐍不通餽遗处僚友之间委曲倾尽或有过必面折不少恕然意亦无他人皆信其诚患习俗日侈躬持俭约昏防宴防率有常则日食不设兼味泊如也家庭化之妾媵而下布素萧然不异寒士人以为难邑有黄洋陂淫潦病渉即捐赀筑隄其长四十丈民免于患公嗜读书极于赡博为诗文丰裕典则字亦遒整所着龙峯集若干巻辑録本朝诸试録六百四十巻藏于家公善教人尤好汲引后进及门之士登甲科跻显仕者累累有之胥史向学者公亦亲为考课癸卯乡选登荐者四人其一遂举进士前此未有也诸子督教有法民表登甲辰进士民牧庚戌进士民献亦领乡荐皆出庭训焉配金氏有淑行累封至淑人卒赠夫人子六长民牧次民表民衷金出次民安国子生民俊民信侧出女四荆州府学生张永宣乡贡士程鹗县学生罗熺其壻也一在室孙二循纪章女一公生于永乐癸卯十月二十九日卒以治壬子四月十又八日夀七十墓黄湖山之原呜呼昔我先考府君自翰林积官至南京礼部尚书致仕及赐諡也亦曰文僖于公始终若相符者岳于是重有感焉矧公名徳雅望位极八座法当立传国史岳也何足以知之姑以主事君之托谨撰次如右且附着之亦庸以识岳之私云
　　封太安人鲍母吴氏传
　　太安人吴氏乃赠户部主事歙邑鲍公希轼之配今南京礼部主客主事楠之母也其先歙西溪南人十世祖耨斋先生登宋乙榜进士为福州文学子孙遂以儒世其家衣冠之盛甲于州里考斯谧母程氏生安人性质柔慧服勤姆教父母钟爱之希轼年当择配祖双枫先生必辉及父庭晦为之徧访诸名族久之未得忽媒氏传至庚帖曰此溪南吴氏女也双枫喜曰昔耨斋甞归女孙于吾宗岩府君生徽州教授子寿府君与父争死贼难遂以慈孝表吾棠越里诗礼之族他无以易矣乃通媒妁成礼宗党咸宜之安人沉静寡言克谨妇职事祖姑及舅姑咸得其懽心内佐家政勤劳夙夜米盐钱谷日用之费小大均一无吝无侈有不足至脱簮珥以充合族上下皆推其贤希轼有弟四人庭帏之奉賔祭之需率身先诸娣服食之用分给必周抚其子女恩义兼至安人生子一即楠慈孝尤切希轼商逰四方或经歳始归每躬课所业不少假借出学于外必令久之乃归省故楠学日有成登成化甲辰进士拜戸部主事时希轼已即世乃迎安人就养官邸犹日事纺绩不辍朝夕恒谕以居官防勤之道楠或杖人于公所归必诘其故对曰是尝盗粮者法当扺罪悯其所得升斗耳故杖而释之安人曰汝不能使人不为盗顾欲以释盗为贤乎其明睿盖如此治辛亥以楠秩满三载得受勑封为太安人未几思归曰吾止一子今幸有孙吾抚爱有加渠必善事我吾其携之以归乎未几孙卒楠恐伤安人心请于朝得改今署迎至官图以慰安之然居常郁郁不乐曰吾姑八十有六吾母九十有二日薄衰暮讵宜久违耶吾将归矣楠请留至再輙潸然曰吾年五十始得孙今复失之顾何以为情至相持而泣楠知不可强遂具舟楫奉送于家安人有二壻汪仁郑伦则谋之楠曰安人以今年二月十日寿登七十曷徴诸文词以致颂乎楠不可乃具列事行诣予请曰楠不肖不能保厥子以伤吾母心不敢侈为歌颂以重拂其意顾吾母慈徳之懿则不可使之无闻也愿赐一言表着之庶少慰吾子若壻之私予闻而嘉叹不已乃为次第之而为之传云论曰外言不入于梱内言不出于梱房阁之秀固非外之人所得闻也然前之若邹孟氏后之若晋陶氏之母率因其子之贤有闻于时而垂范于后然则安人慈懿夙着顾不以楠而显乎虽然诗自闗雎麟趾之化行而江汉汝坟之逺靡不渐被矧徽为南畿文献之邦列圣深仁厚泽之所及虽周盛时蔑是过也夫然故诗礼之族婉淑之德有若安人者出焉是岂无所自哉是岂无所自哉
　　保竹公小传
