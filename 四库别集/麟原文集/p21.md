<!-- { "loadSidebar": true } -->
　　予既编次元初以来朝野之诗凡二千三百余首为长留天地间集行于世四方士友犹交致其所睹记者于予不觉又五百余首展玩诵之因抚巻叹曰诗也者其人文之精而元气之为也欤何其愈出愈有而愈无穷也白乐天尝言三才各有文天之文三光首之地之文五材首之人之文六经首之就六经言诗又首之自今而观元气行乎三光五岳之间所以烟云风雪晦明变化山川艸木动植荣悴流转而常见者皆文也况钟而为人又得五行之秀宜其能言之士各鸣其所遇以感人心而代不乏焉盖亦乗元气吐人文往过来续而无尽藏也而亦未易得也抑尝观夫沧海之珠乎清圆明丽之可贵孰非元气之孕也而诗之美似之然求珠于海必腰绠深入乎千寻蛟龙之渊而后得其难也若此乃有委于沙砾泥淖而莫之或收岂不深可慨哉于是复锓今所得若干篇以补其遗而名其集曰沧海遗珠嗟乎诗之遗落不世见者可胜道哉登是集者可无弃予如遗之叹矣遂书此以志其首
　　送刘维行序
　　吾邑濑江刘氏世业小儿医四方孩穉之病者咸奔走焉予往识日新翁淳慤信实人也尝徴予序其谱继又识其从子维行其恂恂笃厚犹其季父人皆称其异于众医而未知其所以异盖其异者儒门也其诸祖有尊经先生博洽经史有才学者未能或之先也湏溪刘大博尝师事焉于吾家衡州史君南山翁尤莫逆故予稔知其家嗟夫医之为数人之死生系焉岂不难哉然小儿医又其最难者也血气未充外邪易入啼焉而莫知其所苦问焉而弗能吐其意心诚求之亿则庶中非恂恂笃厚者罕能得也予亲友刘英逺童幼爽和深自惊虑于是属之维行维行极力调防旋喜勿药英逺感之深以世俗之所以报者未足副维行之望必求余文以报之数以书来谂衰晚之年懈于搆思而请弗倦因叹维行及幼之功出于诚而英逺报徳之意亦出于诚皆可敬也予虽老又恶得爱于一言哉
　　送莫庆善归宜春寓所序
　　莫庆善氏吉文士族也少有侠气善琴善画鹰知名一时有县其所画中庭鸡鹜谔视不敢进乱定喜宜春山水幽絶往游侨居二十余载名公使客之过宜春者必之莫氏得其一翎半笔寳若大贝去秋暂还庐陵识与不识咸奔走焉罢于笔墨殆甚宜春明年春将复侨所乡之亲旧留行未得饮之酒赋诗为别而属某序其情酒半某语之曰传称士去其国止之曰奈何弃坟墓也韩昌黎称杨少尹亦以乡人莫不加敬诫子孙以杨侯不去其乡为法庆善得无有迟迟之思乎且某闻李伯时画马法云秀禅师曰公业此日乆求其情状系念不忘他日必入马胎伯时愕然遂画观音庆善落笔无非暴鸷搏击之态得无麟凤仪仪师师之意罕见也夫庆善曰子厚我者也药石之诲也吾将归老于忠节之邦矣吾将引洙泗清流以泚笔掇太山岩石以砺墨而写夫日凖月角河目海口龙形虎掌之表矣相视一笑别去
　　赠愚直隠者序
　　洪武四年秋予校文东广蔡与善亦省其严父立敬翁于五羊暇则侍其亲来谒于时观与善其容颙然其志昂然予窃喜翁之有子也自是别去邈莫相知后闻其游海康溯滩泷而窥勾漏歴苍梧之野以至于桂林而归又鼓枻东游以观京师之雄丽浙水之清妍益壮其为人今年夏五有称愚直隠者谈星命数学于吾里占吉凶如养由基之射予闻而异之曰其寄迹于方技而逃名于隠逸者与既而来访谓昔者尝拜予于岭表与之语而熟睨焉前与善也于是濶别一纪而翁亦不可作矣棘栾乍见感叹乆之与善作而请曰仆归鲁溪之上有年矣筑室里之环山粗庇风雨左右田园数亩耕治足以给朝夕亲旧过从斗酒谈笑亦自畅情而畷翁牧老又时能班荆憩防共话桑麻或喜其愚或与其直而吾之心迹亦可隠矣时有稽疑过衡门之下则据愚者之见而直道之否泰祸福之机粲然可睹他何能哉先生与仆雅故愿一言序愚直者之志予知蔡乆嘉蔡之多能慕蔡之肥遯又忍违蔡之请乎作赠愚直隠者序
　　思齐堂诗序
　　思齐堂者士原珠湖之肯搆也有诗成巻者骚人才士咏其思齐之志也盖堂也者君子攸跻之地风雨除矣鸟防去矣似续妣祖者于斯居处笑语者于斯俛仰之际得无有所思乎人之常情孰不望髙思贤人君子胜已而可敬必愿与之齐齐之如何就其如贤人君子者去其不如贤人君子者则人亦安知其孰为贤人君子而孰为我哉此士希贤之功而在实用其力也诗人喜之称之于以助之非一念相爱之情欤士原本淳溪彭氏其先由科第起家鄊称右族侨寓珠湖昉三四世父子承中废而为兴门人所难者尝阅其谱牒歴歴如眂诸掌及观堂扁与题咏之什又喜士原之勇于从善诸贤之与人为善故为序之诗云谁谓华高企其齐而尚当与为士原而三复诵之
　　送族子朝俊行术序
　　朝俊将行四方辞于予曰易言不家食吉愚末小子之出长者将何以教之予问汝之出也何挟乎曰道本于太一分而为天地转而为隂阳高明祖父之所以驾风鞭霆兴云致雨利下土福民生传自刘公动神以迄于今者太一之说也世家宣溪含冲毓和克生贤杰科第簪缨绵绵延延以享夫荣名而防其后者由遇夫地仙钟珏得聚散向背之防则隂阳之说也贱子皆与闻之其于出也何有于是进之曰茍卿有云艺之善者不两能今汝乃兼能之不几于夸诞乎虽然老氏之称道家以其近道理也观山川流峙之形势者可谓之明地理则于二者可不力学以究其理乎苟能读书究其理则吾之心正天地之心亦正吾之气顺天地之气亦顺而仰有以动乎天东西为纬南北为经山为积徳川为积形而俯有以察乎地若然则庸巫常师不足汝敌矣朝俊作而谢曰善哉长者之诲也敢不敬从于是因其先祖南斋之号一字南阜又可见其自新之意而南为生育之鄊尤可尚云
　　送士鸿应辟序
　　泰和刘司业之子平原应辟赴京维檝白鹭之渚趋予陋止言别且曰平原甫除丧家政无所经纪病母无所疗养学业未有所切摩形单影只茕茕自悼乃有以名闻檄急于火势难乆稽触热以往先生执友也可无一言啓益我哉闻之黯然因念司业敬我深知我厚尝以宦游靡定欲属其子于我以为经已有诺责而时艰人逺未有几防及之如斯以出愧负司业矣夫以世禄之彦才质之美迟之数年使邓林之植蓝田之产经夫斵之礲之以成其美严徐之见未为晚也发于持满必为名士为贤大夫庸非士友所深望虽然人之出处淹速固各有时非人之所能为也愬情而弗获则禄代以养仕优而学要亦无不可者洛阳年少立经纪之制陈治安之策传之天下垂于无穷岂亦大早计乎余前言过矣子其勉之平原今字士鸿云
　　伯雨字序
　　王氏子祖霖以大父之命既筮宾以冠佥谓此令器也揆锡以字无逾伯雨一日请于予曰愿有所教俾得因名思义以自勉焉予见其执经问难弗明弗措挥毫落纸虎跃鸾翔心甚奇之于是因其字以谂之曰雨者天之霈泽隂阳和畅之所致也古人则蕴之为徳行施之为利泽上之恩泽及于已则已之膏泽下于民小畜之辞曰宻云不雨自我西郊施未行也伯雨之今日以之干之辞曰云行雨施天下平也则隂阳和洽而品物畅遂伯雨之他日以之以子之才未有畜而不施蕴而不用者也虽然雨固润泽万类者也适其时则为甘损于物则为苦用汝作霖雨之际为甘乎为苦乎伯雨曰嵗既大旱将甘之之不暇又焉得以为苦耶予笑曰因此悟彼斯子可与言易矣作伯雨字序以诒之
　　赠无诰师归隠序
　　前十年前陵惊谷骇平生游好困阨沦谢过半其幸存者或隔絶数千百里外累嵗书教不相移或逐逐珪组干名席宠于当世则不得朝夕常见求其气味同乐尚近可与晤语抒意者何其不富见也以清修朴简迹寄释氏法中若吾无诰师其殆凡卉之猗兰众羽之孤凤也欤其性情文学不与吾儒异道又多艺能逺近所敬慕真栁子所谓虽圣人复生不可得而斥也往承平时师方壮年同兄碧虚游览淛之名山水过江表从防公笑隠游故多识一时茂士重客迨归东山若将终身乱余起而领袖青原惬舆望甚于今五年矣声鼓而退或问师故则曰吾曩也振锡而出不自知胡然龙翔之留也归也解包而归隠亦不自知胡然而青原之寄也吾止吾行如云如水随于时听于天吾恶乎知恶乎知苐与其有所任于事而役乎心曷若逍遥訑慢以乐吾志乎予闻而叹曰其有道者欤予固知师之贤于人也虽然古人一池一堂之胜犹以得其人居之则山若髙水若广况青原闻天下者乎予方为学校出也而气味同乐尚近如无诰师者乃幡然去之违离契濶吾谁与语能无怆恻于怀者乎妙韦炼师道冲与予皆知师者韦既采惜别之词为巻复徴予序之予于无诰旧且厚虽防韦请犹将尽吾情况敢负于韦而爱于言哉诗云无金玉尔音而有遐心饯别之顷尚当为师三复诵之
　　闽山樵隠序
　　闽山樵隠者新安汪君士章也方天下无事士章克绍前烈干禄以养志亦少遂矣迨八表尘昏即裂冠毁冕入乎阆山一簔一笠与樵夫野老同其趣非知几之士哉予观箕颍以来长往之伦厥类非一或隠居以求其志或避世以全其髙或垢俗以洁其身或守已以镇乎物类皆表里一致始终同操使百世之下景慕不已其所谓志意修则骄富贵者欤有如士章道足以才足以赴而能囊括于寛闲寂寞之地钟鼎不足为之荣箪瓢不足为之屈宜其樵隠乐趣诸贤咏歌之不足也予初未识士章云阳进士李君一初亟称其贤固已耳熟而心往矣今见士章睟乎其容蔼乎其言益信李君之知人则于士章已嗟见晚能无情乎虽然仕止在乎随时士章年强徳立而时方求贤正士君子行志达道之日也恶可乆宅阆山之胜遂忘天下之穷民哉若观鱼鸟玩泉石以自娱乃余衰迈无用于世者之宜而非所望于士章焉他日成名归荣故乡而后寓隠于樵未为晚也士章以为何如
　　美王太守祈雨诗序
　　郡太守太原王公君泽莅政庐陵之明年汲汲惟恐黎庶之失所遇利害悉兴除之于是政平俗安方千里倚之为泰山为慈父夏五月连旬不雨赫威如炉民无所喙息而苗日槁矣公恻然曰吾郡之民俛焉日给公上之需于常赋外而未尝有几防怨咨之色形于顔面真良民也今遭时之盭如此将仰无以充国家之赋俯无以为事育之资吾且奈之何哉遂徧祷于老佛之宫神仙之所又遣府史乞灵于龙湫公则斋戒沐浴夜直雩坛以俟迟不得命则不冠不履奉所祀之神周巡阛阓以致罪已意而日竟不曀众益疑焉礼则知雨之终可必也苍苍而上穷阨而呼必可闻隠痛而祈必可感盖形势高而视聼卑也先是公于歉月寛里役旧输之亏者数百人欢声载道上闻于天洗寃泽物之意隠然与东海祭孝妇同科况其素行之孚于上下交于神明而无愧者哉此礼所以知雨之终可必也既而赐履之境靡不沾足于是郡邑之士咸为诗歌以咏太守之德而谒礼为之序礼观一雨之应国家财赋之出生民事育之资举有所利赖繄谁力哉赋咏之可也遂歌之可也序而传之亦可也故书
　　夀歌题辞
