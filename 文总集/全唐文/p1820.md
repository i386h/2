<!-- { "loadSidebar": true } -->
    敕。朝议郎行秘书省著作佐郎石贺等。朕寄诸侯之事重矣，大者教化风俗，小者惠养黎庶，环千里之疆，绾三军之众，讲求倚用，不五六人。守臣公度、仲郢所请贺等，各以文学决科，恺悌干禄，观其褒举，皆是才名。能报所知，能用可用，在尔宾主，予不与焉。暨镶与钧，亦称智敏，神州作掾，五库掌财，足展干能，无惰官守。可依前件。
    ○顾湘除泾原营田判官夏侯觉除盐铁巡官等制
    敕。前振武军节度判官文林郎监察御史里行顾湘等。近者循名责实，科指稍峻，诸侯有司，亦各搜选才良，以佐物务。湘、觉本以文进，兼通吏理；从周暨鲁，皆称干能；于以声韵上献，律吕精工，虽曰小道，亦有可观。徇请酬劳，咸加新命，各守职分，无忘用心。可依前件。
    ○赵元方除户部和籴巡官陈洙除长安县尉王岩除右金吾使判官等制
    敕。摄户部巡官宣德郎试秘书省校书郎兼殿中侍御史赵元方等。各为长才，自有知己。地官平籴，专丰耗发敛之任，京尉坐曹决事，得操豪猾。交戟之内，赞佐卫臣，言於仕进，皆曰得路，勉思报效，无累所举。并可依前件。
    ○韦承鼎除左赞善大夫韦除尚食奉御柳谦除寿安县令韦选除义昌军推官钱琦除沧景支使等制
    敕。前度支东渭桥给纳使巡官徵仕郎试大理司直兼殿中侍御史上柱国韦承鼎等。持身谨洁，美才周通，奉公当官，先劳後禄，端雅守道，俊秀升名，久游贤侯，众称君子。参东朝之赞谕，分五尚之职秩，纠大府群吏之失，提王畿生齿之籍，方六七十，长亿万夫，金台嘉招，武幄与食。法官宪秩，以壮藩垣，进於清时，皆为美仕。近者屡谴幕吏，予岂无意，盖欲廓宾阶敢言之路，诫诸侯自是之尊。惟沧新造，控制两河，付之诚臣，尤藉良画，若免後患，慎勿苟容，各修官业，无自俞薄。可依前件。
    ○康从固除翼王府司马制
    敕。新授银青光禄大夫检校国子祭酒兼濮州长史殿中侍御史上柱国康从固。其父秀荣，实为名将，李广多争死之士，窦婴无入家之金，一收七关，易如拾芥。念尔跨马事敌，执戈同仇，壮比文鸯，勇同李敢。子之能仕，父教之忠，古人之言，信不虚设。今者愿留阙下，以奉朝请，念其垂诲，可见至诚。曳裾宪寮，用示恩宠，宜思终始，上报君亲。可检校国子祭酒兼翼王府司马殿中侍御史，散官勋如故。
    ○张正度除汾州别驾等制
    敕。中散大夫前守青州别驾上柱国张正度等。各以才能仕进，谨慎修身，积日累时，咸有知己。或以序进，或徇所请，皆佐列郡，无怠官常。可依前件。
    ○马迥除蜀州别驾等制
    敕。中散大夫前守彭王府司马上柱国马迥等。以尔入仕岁久，愈知为理，半剌上佐，得与二千石参校政事短长利病者也。今以名郡，藉其助，各有兼授，以峻等衰。慎守官常，无自偷惰。可依前件。
    ○高骈除祭酒兼侍御史依前充职右神策军兵马使制
    敕。右神策军右厢兵马使兼押衙银青光禄大夫检校国子祭酒前灵州大都督府左司马殿中侍御史上柱国高骈，禁旅典兵，为吾爪士，言念付禄，未称输劳。外之王官，帖以宪秩，可曰荣遇，无忘尽瘁。可检校国子祭酒兼濮王府司马侍御史，馀如故。
    ○忠武军都押衙检校太子宾客王仲元等加官制
    敕。忠武军节度右都押衙银青光禄大夫检校太子宾客兼殿中侍御史王仲元等。自艰难以来，言念许师，何役不行，何战不会？居常则长法知礼，临敌则致命争登，В於和门，不忝忠武。尔等短衣长剑，事寇乘边，触履艰危，无所顾虑。将军列状，宪班酬劳，勿矜常胜，无忘淬砺。可依前件。
    ○右神策军押衙检校太子宾客尚汉美等叙勋制
    敕。前件等拔以貔貅之勇，籍於禁旅之中，大刀长矛，重弓束矢，林会山立，星罗翼舒。惟以忠勤，拱我宸极，锡之勋宠，以酬劳瘁。可依前件。
    ○右龙武军大将军刘诚信等三十三人叙阶制
    敕。右龙武军大将兵马都知正议大夫检校太子宾客上柱国赐紫金鱼袋右龙武军宿卫刘诚信等。技以勇闻，任以信普，力可挟以走敌，艺能夺槊以制人，常砺锋，无所回避。自拱宸极，益展忠劳，思以报之，何惜阶级。可依前件。
    ●卷七百五十
    ☆杜牧（三）
    ○柳师元除衢州长史知夏州进奏等制
    敕。夏州节度押衙知进奏朝议郎前权知杭州长史兼监察御史上柱国柳师元等。将军护塞，师元主留邸之职；从瑜继Κ以墨徇公，丧葬告满；专书府丛委之务，咸有劳能，迁奖正名，亦其常也。各宜专谨，勿罹悔尤，可依前件。
    ○赖师贞除怀州长史周少除虢州司马王桂直除道州长史等制
    敕。凤翔府节度押衙知进奏银青光禄大夫检校秘书监前兼亳州长史殿中侍御史上柱国赖师贞等。师贞主大藩留邸之事，少专史阁错杂之务，皆公谨岁久，官次宜迁。元爽俾佐郡符，亦有可取。湖外饥人，相聚为寇，荡覆乡县，势如燎火，盖不得已，遂至翦伐。桂直用命，一举灭之，言念功勤，宜有褒赏。名郡上佐，帖以宪秩，耀尔军旅，可增义勇。可依前件。
    ○景思齐授官知宣武军进奏官制
    敕。宣武军节度押衙知进奏起复银青光禄大夫检校太子宾客兼歙州司马上柱国景思齐等。诸侯之任，各有职贡，小者得循事例，大者决於朝廷，闻白启导，属在留邸，尔等咸以谨密，能膺任使，或外除丧服，或超授新命，不失职禄，勉於忠勤。可依前件。
    ○冯少端等湖南军将授官制
    敕。湖南同团练副使冯少端等，皆长沙勇士，同擢凶徒，言念功勤，咸宜升奖。帖之宪秩，试以崇班，名郡掾曹，亦为美称。特加恩宠，非用彝章，耀尔辕门，以增忠壮，可依前件。朱谏、周豹二人，委本道量事优奖。官健升满等一百二十八人，弩手并子弟周质等四百八十五人，并委本道酌事量加赏给。
    ○武官授折冲果毅等制
    敕。具官某等。夫折冲果毅，皆吾武位，以延勇士，国朝用此以进，立战功至将军者众矣。自府兵一废，名存实亡，今之来者，岂其人哉。近以边障隙开，寇戎患结，岂无万人之敌，奋於下位之中，但使披文，空增拊髀。并可依前件。
    ○张直方贬恩州司户制
    敕。朕闻先王之理也，设法误罹，虽大必赦；不忌故犯，纵小必诛。况乎凶狠不悛，罪戾日积，更欲矜免，其如法何！银青光禄大夫检校刑部尚书兼左骁卫大将军御史大夫张直方，念以来朝，嘉其慕善，付之宠禄，颇极尊荣。为执金吾，鞭小过而至死；作禁军统，去异县而恣游。尚以生自边陲，素乏教义，退之散秩，以惩非心，俟其扌文拭旧痕，湔洗前过，必欲牵复，用存始终。岂暴虐得於天生，险悍著於心本，抵冒刑宪，纵恣胸臆。法所恶者，尔皆为之，白昼九衢，指摘万手，作横日甚，而不自知，满於听闻，岂可悉数。《礼》曰：“凡有罪恶，屏於四裔，不留中国，唯舜能之。”况坚顽有不移之姿，网罗无屡开之典，荒服作掾，犹曰宽恩，尔能自新，岂惜後命。可守恩州司户参军员外置同正员，仍即驰驿发遣。
    ○王著贬端州司户制
    敕。守爱州九真县尉员外置同正员王著。汉家之制，虽丞相子，亦当戌边，隋文之令，盗边谷一升，坐法斩首。盖以西北镇戌，华夏保障，法苟不立，所虞非细。尔当羌寇犯塞之日，天子拊髀之时，命守关防，以为遮，而乃占役兵粮，自取佣直，屏之荒服，以谨其类。乃令厥子，叫阍称冤，再命坐狱，备见罪状。幸以得无逋负，可以矜宽，为列郡之掾曹。换万里之一尉，足得循省，吾不负人。可守端州司户参军置同正员，仍即驰驿发遣。
    ○李贬抚州司马制
    敕。朝散大夫守光禄少卿李。昔开元致理之初，冀州刺史平嗣光阙温清之礼，遂夺其官，放归田里，是故四十馀年，风俗忠厚，教化之本，岂先斯乎。尔为将相之家，穷极富贵，坐有大第，官为亚卿，母子异居，仅将十载，有司弹劾，事状昭著。於吾用法，尔当何罪？俾佐名郡，尚曰宽恩。可守抚州司马员外置同正员，仍即驰驿发遣。
    ○姜阅贬岳州司马等制
    敕。朝议郎前守景陵台令上柱国姜阅等。盗逆无状，辄犯陵寝，侵攘法物，闻之震惊。尔等官业，在於守奉，懈怠所致，是谁之过？言於末减，朕不敢议，各宜佐官，用正典刑。可依前件，仍并驰驿发遣。
    ○武易简量移梧州司马制
    敕。守崖州司户参军员外置同正员武易简，寇来乘城，不能死节，以此播弃，尔亦何辞。然汉诛李陵，是为虐典，魏舍于禁，实得中道。力不足者，法宜矜焉。守臣教为吾爪牙，能与别白，使易简导生还之路，朝廷无失入之刑。咨尔三事大僚，百司庶尹，率能守此，可期治平。各宜尽规，朕不惜命。可守梧州司马员外置同正员。
    ○王元宥除右神策军护军中尉制
    敕。繁缨趋朝，交戟入侍，委以兵卫，固须信臣。内枢密使骠骑大将军行右威卫上将军知内侍省事上柱国晋国公食邑二千户王元宥，俭而多才，忠而能力，事君尽礼，处已无私，自主枢要，益见诚信，今者十万全师，北落禁旅，视吴汉差强人意，非韩信无可计事。是以辍自心腹，寄兹爪牙，以尽尔材，出於余志。尔戢敛豪猾，整肃威容，无使乡闾，致有侵害。勉酬倚任，以报君亲。可行右骁卫上将军知内侍省事充右神策军护军中尉兼右街功德使，散官勋封如故。
    ○周元植除凤翔监军制
    敕。控秦塞之西，扼胡苑之左，乃眷岐、陇，为国藩墙，命以监抚，宜崇班秩。凤翔监军使银青光禄大夫右领军卫大将军员外置同正员上柱国汝南郡开国公食邑二千户赐紫金鱼袋周元植，事君以敬，处仕无私，节操凌霜而不雕，肝胆开忠而洞见。谦以自得，高而益兢，累监三军，推诚一贯。言念西塞，未得高枕，用其声实，以护藩垣。夫处於兵戎，予今诫汝，无怨不过於远利，伏众莫若於律身，立事成功，酬恩垂美，在此二者，汝其勉之。宠以内省之崇，仍兼将军之贵，往服休命，无忝恩荣。可守右监门卫大将军知内侍省事，散官勋封赐如故，依前监凤翔节度兵焉。
    ○朱能裕除景陵判官制
