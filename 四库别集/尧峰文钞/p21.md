<!-- { "loadSidebar": true } -->
　　朝可悲也君事两母有至性生养殁送无不如礼晩节数过予虎邱书舍意惓惓若有属者未卒前数日书舍桂蕐始放君复至相对清坐者移时然后去俄而讣音至矣配徐宜人累赠左都御史讳某之女治家严整有法前君十月卒子男三长曰珂康熈丁巳科举人次曰琳国子生蚤夭又次曰玮吴学生女二长适诸生黄璜一在室孙男二孙女三其孤卜于某年月日合葬君夫妇长山乡羊字圩之新阡来乞圹铭汪琬曰予曽大父参政府君与文定公尝同砚席府君上公车文定公方主防试以失府君为憾府君之葬也文定公实铭其墓予诸生时礼部公欲延予家塾为君师适予连举科第不果葢有通门之谊旧矣其敢不铭铭曰
　　逺追文定其世维四族胄则华科名则伟公矦之孙宜复其始虽中道亡余庆未艾

　　尧峯文钞巻十三
　　钦定四库全书
　　尧峯文钞巻十四　　　翰林院编修汪琬撰志铭四
　　前明提督雁门等闗兼巡抚山西地方都察院右副都御史加一级蔡忠襄公墓志铭
　　前明崇祯十七年春二月八日流贼李自成陷太原原任巡抚山西都察院右副都御史蔡公懋徳死之贼长驱入京师无何诸臣立福王于南京于是礼部尚书顾公锡畴上疏乞褒公曰辇毂沦陷天崩地坼大小文武官吏相率抱首鼠窜甚而迎降献防为逆贼倒戈出死力者实繁有徒至于忼慨赴义则仅遇其人臣懋徳以只身控防全晋备着劳绩事穷势迫洒血盟众誓不与贼偕生城陷之日竟醻其志又能倡率旗鼓弁流尽为一时节义之冠苟不厚加恩防何以慰忠魂而示以死勤事之报疏上诏予祭葬建祠諡曰忠襄是时阁臣马士英与顾公修故隙媚士英者遂劾公失守罪以是格赠廕皆不行东南士大夫争搤腕长叹以为报公未尽云先是公之抚山西也方与陜西督臣孙公傅庭相犄角以御贼最后孙公之师十余万大溃于潼闗自成入西安掠榆林公所属平阳汾州皆大震遂属巡按御史汪宗友守太原独提羸师三千日夜往来拒贼河上一败贼于大庆渡再败之风陵渡又败之吉乡渡相拒者四阅月数上疏请饟不报请发禁旅及大同宣府兵为援又不报而防贼自榆林声言冦太原于是太原复告急宗友以书促公归衞晋王王亦请救于公使者前后相望公不得已三分其麾下士以二千人守平阳汾州亲引千人驰入太原公既归宗友遽出走而贼遂从平阳渡河而北矣已宗友在道闻之以已之促公归也惧得罪谋委之公以自解露章诬劾公不援平阳状有防解任听勘且命郭景昌代公巡抚命阁臣李建泰督师来援两人者皆逗留不进自成遣伪使诱公降公枭使者首竿之以令众或讽公冦深矣盍循故事出竟代乎公毅然曰吾封疆臣死封疆耳此时存亡呼吸柰何借口解任以自便哉遂誓士民乗城自成怒公杀使者悉其众五十万抵城下先是公度郭外要害地瘗礟以待贼至适营其上乃夜募壮士发礟殱贼众无筭自成亦防殆益大怒挥众肉薄攻城越明日大风拔树杨沙石天昼晦守陴者皆不能立又明日城遂陷公先草遗疏懐之至是以授赞画知县贾士璋而身督麾下巷战乆之知势不支麾下士欲劫公走公厉声不可径下骑徒行入三立祠祠故建以祀山西诸先贤者也时从公者犹数十人公从容登祠堂北向叩首呼曰臣力竭矣不敢不以死报复再拜诸先贤木主讫解腰带自缢于祠之东梁従死者自中军副总兵应时盛以下凡若干人自成既入城购公急或指示尸处贼遂戕而弃之海子材官段可逹廉得之窃买棺槀葬于南门外之东冈我
　　清顺治五年公子方炳方炌往负公柩归太原人无不涕泣以送者又三年卜葬呉县妙明山之麓而方炳以行状谒铭嗟乎谋人之军师败则死之谋人之邦邑危则亡之公既奉防解任宜其有以自解免矣是虽待辠竟上可也不则与众偕奔俟贼之衅以为后图亦可也而公俱不谓然夫公之涖太原仅二年所尔自三秦瓦解以后内无宿饱之储外无蚍蜉螘子之援张空弮裹枵腹力与虎狼相抗及其末也啖之以利而不顾訹之以死亡而不悔杀身授命完节地下岂仓卒所能办哉公葢素宗王文成公之学至老犹聚诸生讲论不辍幸而名成功遂享有封爵则为文成不幸而身死国裂委尸沟壑则遂为公虽遭遇不同而其不朽则均也方公为举子得文成传习録读之叹曰圣学渊原在是吾今而后知所宗矣故其言学也以致知格物为根要以至诚为归宿以知及仁守庄涖礼动为阶级以发愤疑问防造自得为工夫而独推尊文成谓之适传由文成而溯朱陆诸儒由诸儒而溯孔孟原流别洞若掌然后知公之死也期以不媿所学者不负君父即孔子所谓成仁孟子所谓舍生取义是也以视匹夫匹妇之谅诚大有间矣按状公字维立别自号云怡先世居河南之新蔡宋南渡初始迁于呉曽祖安自太仓迁昆山祖畴赠某官父允忠赠某官至公三世皆冒陈姓公既贵始复姓归于蔡举万厯末进士释褐杭州推官上官荐治行第一当入为给事中以忤同县阁臣顾秉谦改礼部某司主事又忤太监魏忠贤谒告归忠贤诛复补礼部歴员外郎至郎中出为按察司副使提督江西学政改嘉湖道进布政使司右参政兼按察司佥事丁内艰服阕补井陉道进左参政改宁前道我
　　清兵大入公有城守松山功又忤阁部杨嗣昌不叙量移济南道进山东按察使河南右布政使所在具有声望为上官所倚重在宁前祖将军大夀乆镇边其士卒颇骄縦公患之入其营阳与好语良乆大夀悦乃徐谓曰边事急幸幕府戮力敢相戹哉顾部下士鱼肉商民将军不知也某请治之以全将军令名保终始大夀敬诺邉人得赖以安监髙起潜尤贵横公贻书责之曰职与贵监相见之礼不载防典宪纲体统当从义起耳贵监体不诎则为凶徳职等体不伸则失所守今使职惟朝命是尊而贵监常得折节士大夫欢然通賔主意庶几贵监享谦谦之誉职亦伸謇謇之节岂不两相成哉起潜不能难也防以灾异应诏言事公极言戡定必需经济而经济不本圣贤大道见小欲速终不足以拨乱反治又言儒者心学不明类多党同伐异祸乱实基于此既擢抚山西愍帝召见中左门诏问致治之要公首言四方多事皆由民穷为盗臣任抚绥当使穷民有饭吃耳又言爱民莫先察吏察吏莫先臣自察臣不公不廉何以服寮属心又言兵富而后能彊欲劝屯田必信永不起科之令愍帝颇嘉纳之葢其终始守正不阿类如此当前明之季中朝诸钜公贵人惟知分持门户日夜以语言相齮龁其有贤者如公则輙委而摈之于外矣设若假以便宜资以调遣使得左搘右梧以扞御西北则天下尚可为也颠危之不恤方相与蹵社稷而覆之谁秉国成公岂能代尸其咎哉顾议公者犹曰失守太原曰不援平阳夫以公之风采气节既已争光日月而彼小子纎人蠧国偾宗之余乃复腼焉面目骋私意以诎公论不惩其心覆怨其正岂不当流涕痛哭者与公享年五十有九配徐淑人后公十五年卒子三人长方熺国子监生淑人出方炳方炌其仲季也方炳长洲学生侧室顾氏出方炌苏州府学生侧室叶氏出女二人壻管熙陈哲庸皆诸生孙男女若干人方炳所为行状叙公官政甚具予畧其大者而又作招防之辞以铭公曰
　　公乎归来雁门岌嶪道阻修些河流湃蟠蛟虬些归来归来勿乆留些公乎归来峩焉三尺马鬛封些苍松桧槚森成行些归来归来乗云龙些公乎归来刻桷丹楹有崇祠些羔臄兔脽襍豚胹些归来归来荐清醴些公乎归来元气浩浩风烈烈些大书特书在史册些归来归来越千亿年令名不没些
　　工部尚书充经筵讲官汤公墓志铭
　　康熙二十六年冬十月某日工部尚书睢州汤公斌薨于位年六十有一公之病也
　　上遣御医胗视及薨又遣满汉学士奠公柩命其孤驰驿防公丧归
　　诏予祭葬如故事讣闻于吴先是公尝驻节吴中去逾年而吴人追思不忘为公建生祠于学宫至是防哭祠下者数千百人悉号恸失声有识谓数百年来自周文襄王端毅两公而外巡抚未有如公者也公卒之明年诸孤将卜葬州东南黄冈之阡先期遣使以书及行状来请铭琬尝与公同为史官又辱知交最深乃核其世次官阀事行之实序而铭之谨按公字孔伯别号荆岘晚又号潜庵先世由滁州之来安以军功为金川门世袭百户其后调睢阳卫遂家于睢后又以功世袭指挥佥事五传至明威将军岷州衞守备讳某者公高祖也曾祖赵城县县丞讳某祖州学生讳某考州学生讳祖契以公贵封中宪大夫陜西按察司副使妣赵恭人李自成之乱恭人被执不屈死琬尝文其祠堂之碑继母轩太恭人公少不好玩稍长益以学自奋于书无所不读而尤好习宋诸大儒书年甫逾举顺治戊子科乡试明年防试中式越三年成进士改文院庶吉士授国史院检讨时方议修明史公疏言宋史修于元至正而不讳文天祥谢枋得之忠元史修于明洪武而亦并列丁好礼普顔不花之义
　　陛下应天顺人而元二年间前明诸臣犹未达天心抗节以死者似不可槩以叛书乞颁寛宥之诏俾史官得免瞻顾则诸臣幸甚政府见公疏不悦
　　世祖顾召至南苑慰劳再四于是声誉大着居无何诏迁翰林官任监司俾习知民事以需大用公与在选中出为潼闗道副使于是中原初定
　　王师方下滇蜀闗中当用兵孔道征调往者者旁午颇骄横不戢民间苦之加以差徭烦重相率窜走山谷公戒属吏毋苛取民财毋妄用驿夫兵来吾自应之已而驾驭有法来者悉奉约束惟谨不三年流民归复业者逾数千户闗中多盗公严行保甲法量地逺近俾民间各设钲鼓炮石盗至即以传警顷刻数百里近者赴救逺者各扼要地盗故不敢发发亦輙得所属遂大治陞岭北道参政公治所在贑贑四省上游地穹山深箐大盗窟穴其间时时出肆焚刼值海冦犯江宁贑人骚然各汹汹思乱公宻陈方畧于上官擒盗魁一人诛海上谍者一人及城中奸民与盗谋者又一人而贳其余党贑人以靖上官方倚公如左右手而公念其父中宪公竟乞假归矣自是里居将二十年性故亷介补衣素食怡然自适官吏不知公者或相凌侮亦置不校也中宪公服阕闻孙钟元先生讲学苏门赁驴往受业门下每质所疑先生亟称之归而所得益防所行亦益力屹然推中原巨儒举朝贤士大夫交口称説以荐举复起御试甲等补翰林院侍讲与琬辈同入史馆充日讲起居注官寻转侍读出典浙江乡试还充明史总裁官既又直经筵纂修
　　两朝圣训公在
　　上前进退翔雅敷陈详尽深契
　　上意超擢内阁学士兼礼部侍郎遂以右副都御史巡抚江南陛辞之日
　　赐鞍马防缎白金五百两继
　　赐御书三轴谕曰展此如见朕也其
