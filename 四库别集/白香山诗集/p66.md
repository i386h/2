<!-- { "loadSidebar": true } -->
　　随縁逐防便安闲不入朝廷不住山心似虚舟浮水上身同宿鸟寄林间尚平婚嫁了无累冯翊符章封却还【时阿罗初嫁及同州官吏放归】处分贫家残活计匹如身后莫相闗【立名按芥隠笔记诗中用而今匹如些些耳冷妒他欺我生憎勿留羸垂温暾皆乐天语相欺有底也自也知差防斩新遮莫皆出杜诗又云鬭在出乐天诗】
　　咏老赠梦得
　　与君俱老也自问老何如眼涩夜先卧头慵朝未梳有时扶杖出尽日闭门居嬾照新磨镜休看小字书情于故人重迹共少年疎唯是闲谈兴相逢尚有余










　　白香山诗集巻三十三
　　钦定四库全书
　　白香山诗集巻三十四　　　歙县汪立名编后集四【律诗凡九十八首】
　　从同州刺史改授太子少傅分司
　　承华东署三分务履道西池七过春歌酒优游聊卒嵗园林萧洒可终身留侯爵秩诚虚贵疏受生涯未苦贫月俸百千官二品朝廷雇我作闲人【张良疏受并为太子少傅】奉和裴令公新成午桥庄緑野堂即事
　　旧径开桃李新池凿鳯皇只添丞相阁不改午桥荘逺处尘埃少闲中日月长青山为外屏緑野是前堂引水多随势栽松不趁行年华翫风景春事看农桑花妒谢家妓兰偷荀令香游丝飘酒席瀑布溅琴牀巢许终身稳萧曹到老忙千年落公便进退处中央【时裴加中书令立名按裴度本传太和八年留守东都九年进中书令自是中官用事衣冠道防度以年及悬车王纲板荡不复以出处为意东都立第于集贤里筑山穿池竹木丛萃有风亭水榭梯桥架阁岛屿回环极都城之胜既又于午桥创制别墅花木万株中起凉台暑馆名曰緑野堂引甘水贯其中酾引脉分映带左右度视事之隟与诗人白居易刘禹锡酣宴终日髙歌放言以诗酒琴书自乐】
　　自题小草亭
　　新结一茅茨规模俭且卑土阶全垒块山木半留皮隂合连藤架丛香近菊篱壁宜藜杖倚门称荻帘垂窗里风清夜檐间月好时留连尝酒客勾引坐禅师伴宿双栖鹤扶行一侍儿緑醅量琖饮红稻约升炊龌龊豪家笑酸寒富室欺陶庐闲自爱顔巷陋谁知蝼蚁谋深穴鹪鹩占小枝各随其分足焉用有余为
　　自咏
　　细故随縁尽衰形具体微鬭闲僧尚闹较瘦鹤犹肥老遣寛裁韤寒教厚絮衣马从衔草辗鸡任啄笼飞要爱天和在无令物性违自余君莫问何是复何非
　　新亭病后独坐招李侍郎公垂
　　新亭未有客竟日独何为趁暖泥茶灶防寒夹竹篱头风初定后眼暗欲明时浅把三分酒闲题数句诗应须置两榻一榻待公垂
　　闲卧寄刘同州
　　輭褥短屏风昬昬醉卧翁鼻香茶熟后腰暖日阳中伴老琴长在迎春酒不空可怜闲气味唯欠与君同
　　残酌晩餐
　　闲倾残酒后暖拥小炉时舞看新翻曲歌聴自作词鱼香肥泼火饭细滑流匙除却慵馋外其余尽不知
　　喜见刘同州梦得
　　紫绶白髭须同年二老夫论心共牢落见面且欢娱酒好携来否诗多记得无应须为春草五马少踟蹰
　　裴令公席上赠别梦得
　　年老官髙多别离转难相见转相思雪销酒尽梁王起便是邹枚分散时
　　寻春题诸家园林
　　闻健朝朝出乘春处处寻天供闲日月人借好园林渐以狂为态都无闷到心平生身得所未省似而今
　　又题一絶
　　貌随年老欲何如兴遇春牵尚有余遥见人家花便入不论贵贱与亲疎
　　家园三絶
　　沧浪峡水子陵滩路逺江深欲去难何似家池通小院卧房阶下插鱼竿
　　篱下先生时得醉瓮头吏部暂偷闲何如家醖双鱼榼雪夜花时长在前
　　鸳鸯怕捉竟难亲鹦鹉虽笼不着人何似家禽双白鹤闲行一步亦随身
　　【立名按云仙襍记白氏履道里宅有池水可泛舟乐天每防宾客绕船以百十油囊悬酒炙沈水中随船而行一物尽则左右又进之藏盘筵于水底也】
　　老来生计
　　老来生计君看取白日游行夜醉吟陶令有田唯种黍邓家无子不留金人间荣耀因縁浅林下幽闲气味深烦虑渐销虚白长一年心胜一年心
　　早春题少室东岩
　　三十六峰晴雪销岚翠生月留三夜宿春引四山行逺草初含色寒禽未变声东岩最髙石唯我有题名
　　早春即事
　　眼重朝眠足头轻宿酒醒阳光满前户雪水半中庭物变随天气春生逐地形北檐梅晚白东岸栁先青葱垅抽羊角松巢堕鹤翎老来诗更拙吟罢少人聴
　　叹春风兼赠李二十侍郎二絶
　　树根雪尽催花发池岸氷消放草生唯有须霜依旧白春风于我独无情
　　道场斋戒今初毕酒伴欢娱久不同不把一杯来劝我无情亦得似春风
　　春来频与李二宾客郭外同游因赠长句
　　风光引步酒开顔送老消春嵩洛间朝踏落花相伴出暮随飞鸟一时还我为病叟诚宜退君是才臣岂合闲可惜济时心力在放教临水复登山
　　二月二日
　　二月二日新雨晴草芽菜甲一时生轻衫细马春年少十字津头一字行
　　奉和令公緑野堂种花
　　緑野堂开占物华路人指道令公家令公桃李满天下何用堂前更种花
　　清明日登老君阁望洛城赠韩道士
　　风光烟火清明日歌哭悲欢城市间何事不随东洛水谁家又葬北邙山中桥车马长无已下渡舟航亦不闲冡墓累累人扰扰辽东怅望鹤飞还
　　三月三日
　　画堂三月初三日絮扑窗纱燕拂檐莲子数杯尝冷酒柘枝一曲试春衫阶临池面胜看镜户映花藂当下帘指防楼南翫新月玉钩素手两纤纤
　　雨中聴琴者弹别鹤操
　　双鹤分离一何苦连隂雨夜不堪闻莫教迁客孀妻聴嗟叹悲啼防杀君
　　酬郑二司録与李六郎中寒食日相过同宴见赠【二人并是同年】
　　偶因冷节防嘉宾况是平生心所亲迎接须矜疏傅老祗供莫笑阮家贫杯盘狼藉宜侵夜风景阑欲过春相对喜欢还怅望同年只有此三人
　　喜与杨六侍御同宿
　　岸帻静言明月夜匡牀闲卧落花朝二三月里饶春睡七八年来不早朝浊水清尘难防合髙鹏低鷃各逍遥眼看又上青云去更卜同衾一两宵
　　残春咏懐赠杨慕巢侍郎
　　位逾三品日【太子少傅位三品】年过六旬时【予今年六十五】不道官班下其如筋力衰犹怜好风景转重旧亲知少壮难重得欢娱且强为兴来池上酌醉出袖中诗静话开襟久闲吟放琖迟落花无限雪残鬓几多丝莫说伤心事春翁易酒悲
　　闲居春尽
　　闲泊池舟静掩扉老身慵出客来稀愁应暮雨留教住春被残莺唤遣归揭瓮偷尝新熟酒开箱试着旧生衣冬裘夏葛相催促垂老光隂速似飞
　　春尽日天津桥醉吟呈李尹侍郎
　　宿雨洗天津无泥未有尘初晴迎早夏落照送残春兴发诗随口狂来酒寄身水边行嵬峨桥上立逡巡疏傅心情老吴公政化新三川徒有主风景属闲人
　　池上逐凉二首
　　青苔地上消残暑緑树隂前逐晩凉轻屐单衫薄纱帽浅池平岸庳藤牀簪缨怪我情何薄泉石谙君味甚长徧问交亲为老计多言宜静不宜忙
　　窗间睡足休髙枕水畔闲来上小船櫂遣秃头奴子拨茶教纤手侍儿煎门前便是红尘地林外无非赤日天谁信好风清簟上更无一事但翛然
　　香山避暑二絶
　　六月滩声如猛雨香山楼北畅师房夜深起凭阑干立满耳潺湲满面凉
　　纱巾草履竹疎衣晩下香山蹋翠微一路凉风十八里卧乗篮轝睡中归
　　老夫
　　七八年来游洛都三分逰伴二分无风前月下花园里处处唯残个老夫世事劳心非富贵人生实事是欢娱谁能逐我来闲坐时共酣歌倾一壶
　　香山下卜居
　　老须为老计老计在抽簪山下初投足人间久息心乱藤遮石壁絶涧护云林若要深藏处无如此处深
　　无长物
　　莫讶家居窄无嫌活计贫只縁无长物始得作闲人青竹单牀簟乌纱独幅巾其余皆称是亦足奉吾身宿香山寺酬广陵牛相公见寄【来诗云惟羡东都白居士月明香积问禅师时牛相公三表乞退有诏不许】
　　手札八行诗一篇无由相见但依然君匡圣主方行道我事空王正坐禅支许徒思游白月防龙未放下青天应须且为苍生住犹去悬车十四年【牛相公今年五十七】
　　以诗代书寄户部杨侍郎劝买东邻王家宅
　　劝君买取东邻宅与我衡门相并开云映嵩峰当户牖月和伊水入池台林园亦要趁闲置筋力应须及健囘莫学因循白宾客欲年六十始归来
　　赠谈客
　　上客清谈何亹亹幽人闲思自寥寥请君休说长安事厀上风清琴正调
　　初入香山院对月【太和六年秋作】
　　老住香山初到夜秋逢白月正圆时从今便是家山月试问清光知不知
　　题龙门堰西涧
　　东岸菊藂西岸栁栁隂烟合菊花开一条秋水琉璃色阔狭才容小舫囘除却悠悠白少傅何人解入此中来秋霖中奉裴令公见招早出赴防马上先寄六韵
　　雨暗三秋日泥深一尺时老人平旦出自问欲何之不是寻医药非干送别离素书传好语绛帐赴佳期续借桃花马催迎杨栁姬只愁张録事罚我怪来迟
　　尝酒聴歌招客
　　一瓮香醪新插篘双鬟小妓薄能讴管弦渐好新教得罗绮虽贫免外求世上贪忙不觉苦人间除醉即须愁不知此事君知否君若知时从我逰
　　八月三日夜作
　　露白月微明天凉景物清草头珠颗冷楼角玉钩生气爽衣裳健风疎砧杵鸣夜衾香有思秋簟冷无情梦短眠频觉宵长起暂行烛凝临晓影虫怨欲寒声槿老花先尽莲凋子始成四时无了日何用叹衰荣
　　病中赠南邻觅酒
　　头痛牙疼三日卧妻看煎药婢来扶今朝似校擡头语先问南邻有酒无
　　晓眠后寄杨户部
　　软绫腰褥薄绵被凉冷秋天稳暖身一觉睡眠殊有味无因寄与早朝人
　　秋雨夜眠
　　凉冷三秋夜安闲一老翁卧迟灯灭后睡美雨声中灰宿温缾火香添暖被笼晓晴寒未起霜叶满阶红
　　喜梦得自冯翊归洛兼呈令公
　　上客新从左辅囘髙阳兴助洛阳才已将四海声名去又占三春风景来甲子等头怜共老文章敌手莫相猜邹枚未用争诗酒且饮梁王贺喜杯
　　斋戒满夜戏招梦得
　　纱笼灯下道场前白日持斋夜坐禅无复更思身外事未能全尽世间縁明朝又拟亲杯酒今夕先闻理管方丈若能来问疾不妨兼有散花天
　　和令公问刘宾客归来称意无之作
　　水南秋一半风景未萧条皁葢廻沙苑蓝轝上洛桥闲尝黄菊酒醉唱紫芝謡称意那劳问请钱不早朝
　　酬梦得穷秋夜坐即事见寄
　　焰细灯将尽声遥漏正长老人秋向火小女夜缝裳菊悴篱经雨萍销水得霜今冬暖寒酒先拟共君尝偶于维阳牛相公处觅得筝筝未到先寄诗来走笔戏荅【来诗云但愁封寄去魔物或惊禅】
　　楚匠饶巧思秦筝多好音如能惠一面何啻直双金玉柱调须品朱染要深防教魔女弄不动是禅心
　　荅梦得秋庭独坐见赠
　　林梢隐映夕阳残庭际萧疎夜气寒霜草欲枯虫思急风枝未定鸟栖难容衰见镜同惆怅身健逢杯且喜欢应是天教相暖热一时垂老与闲官
　　长斋月满携酒先与梦得对酌醉中同赴令公之宴戏赠梦得
　　斋公前日满三旬酒榼今朝一拂尘乘兴还同访戴客解酲仍对姓刘人病心汤沃寒灰活老面生花朽木春若怕平原怪先醉知君未惯吐车茵
　　奉酬淮南牛相公思黯见寄二十四韵【每对双闗分叙两意】
