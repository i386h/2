<!-- { "loadSidebar": true } -->
　　太守夲深山农夫不习为吏闽中风土尤所未谙误恩此来再三辞不获君命所在勉巳祗承盖以前在庐山防决湖广总所纲梢之强横者至勤总使举劾庙堂无以处之姑与两易若所易之郡地望稍髙则可以终于控辞坚定不出今邵武与南康无以大相过而又以近移逺宜若贬然此太守之所以不得不来也太守愚鄙一生草茅但知有公是非不知有实利害今至邵武岂能改前之为惟尔士尔民颇哀老子谅其拙直毋犯有司太守得之所闻未知信否不敢不以吿也此邦山水峭刻土骍以刚人生其间负气而好勇甚者相劘相刄讐杀为常佩犊带牛习于陵暴此岂太平之世所谓王民者哉太守以为风土之刚夲是天赋之美尔民自缪用之耳李忠定公生于此邦亦禀此气中兴事业只是刚气中做出来今尔民却把这好底刚气做出无限不好底事岂不可惜诸人气禀与李忠定公气禀一般若养此气勇于做好事则为功名为节义载在史册千古馨香若纵此气勇于做恶事则为人为刑徒传之郷曲千古臭秽所谓惟圣罔念作狂惟狂克念作圣即此之谓也人心天理夲自不相逺只是一时忿气不能少忍耳太守今劝谕尔士民不过惩忿两字忿心忽起即忍之顷刻间有终身受用不尽者若刻核太甚则有不肖之心应之矣若一朝之忿忘其身以及其亲不得谓之考终命矣生为顽民死为狠鬼亦何乐而为此自今其无闘殴无陵犯无嚚讼无生伤将使俗厚风醇入孝出悌乡隣有义宗族有亲则岂惟此邦大守与受其赐幸聼无忽
　　帅幕谒夫子庙
　　某祗惟先圣之言曰军旅之事未之学也而某何人敢賛筹幄其敬率圣训勉哉惟忠
　　诸庙
　　某未学军旅何以画诺帅藩恳辞不获亦既祗厥事矣敢不以吿境内之典祀
　　代督视府谒庙
　　乃四月辛丑皇帝制诏臣某敌国强悍窥我邉陲汝徃视师以张我夲朝之大烈惟某力绵任重夙夜不敢康诞将天威既巳建牙于江表于赫王忾普天丕承尔明神与有责焉敢告
　　代督视府拜学
　　某待罪二府不能宣皇威遏防虐以上勤天子之忧顾乃发大号俾出视师任重力緜夙夜惧弗克胜任惟古者受成于学献馘于泮兵固非司马法也圣门大训具在六经昔者尝窃闻之某不敢诿曰军旅之事未之学
　　南康到任祝文十首
　　先圣
　　某从诸生假守未知所以为政永惟道千乗之国圣有大训某虽不敏请事斯语岂敢曰夫滕壤地褊小
　　兖国公
　　某惟圣门有仕者矣四代礼乐独先师得闻之克已之功用固如此某敢不三省思所以为邦者
　　邹国公
　　某假守康庐郡虽其壌地褊小亦固诸侯国也惟先师之训诸侯一言以蔽之何必曰利某敢不奉以从事
　　社稷
　　某惟有社稷者其惟曰雨曰旸曰燠曰寒曰风曰时祗事之始敢不敬率国典莅视坛壝尔明神克相之防哉有土
　　二贤
　　斯道之传至我有宋元公蒙鸿之开辟也文公絪緼之防合也而皆尝辱临郡继之者何人哉虽然遗书具存某也童而习之白矣茍负明训遗像在堂
　　西祠
　　某惟五先生之传与周子朱子合堂而处礼也师友渊源之所自顾退然西庑下或者其不谓礼某祗谒之始徘徊太息方将下博士诸生议所以敢不以吿
　　东祠
　　庐山天下胜处也士之髙者为隠逸又髙者为神仙不隠不仙伟哉五贤
　　谷源
　　某互乡童子也生三月而公骑鲸白云之乡假守此来聿既老矣犹幸遗书在焉讲切而扬厉之学者事也某其与夫二三子者敢不力
　　诸庙
　　某蒙恩假守盖与尔明神分职于是邦使曲如钩浊如泥而贪如狼某则罪矣尔明神其亟去之时雨旸平寒暑使物不疵疠而年谷丰熟则将谁责而可某亦不敢不以吿
　　三圣
　　惟三大士发慈悲心虽一小邦頼饶益故敢于入境致此瓣香愿出普光迄成乐歳
　　邵武诣学
　　某自近移逺冝若贬然不得以终辞也祗率圣训其敢悔前之为
　　诸庙
　　某治郡无善状寛恩此来其临政犹庐山之某也若夫时雨旸弭疵疠则有此邦之典祀在敢不以告
　　祈晴
　　春秋书六月雨志喜也然时则民喜过则民忧神寕以向之甘霖为今之苦雨而害于有秋乎敢告
　　歳荐饥矣吾民之望此麦盖中流一壶也麦既穗而雨滛之神岂弃吾民为沟中瘠乎某敢拜手以请
　　谢晴
　　常雨为罚忧民之忧端笏以吿伏隂以收敛氛戢云相我有秋尚其相之时若维休
　　麦欲蛾而得晴蚕欲蚁而得暖刈云缫雪有望矣某敢拜手以袛明神之休
　　祈雨
　　中夏大雩月令也相彼南畆维其矣有芃者苗亦既萎矣吁嗟雩兮雨其时矣
　　谢雨
　　田矣而雨耕之秧艾矣而雨挿之此则尔明神之有大造于吾民也令敢不端笏归贶
　　祈晴
　　某入境则霖雨于今不三日翅矣意者山川之神不以某为可乎抑民之望此麦盖中流一壶也某不可则去之尚毋以某累斯民
　　土润暑溽而祷晴某则罪矣然祷者再晴者亦再晴固以黩雨固以溽欤今兹雨又晴某敢荐拜以谢而以请某宿闻雨翻九河而下之势未渠央也亟起盥颒私有祷于境内之典祀盖夜寐之不暇遑也且朝视之如飞将军汉矢且尽突然解甲其小休如公输般攻械已穷忽焉衘枚以退而无乱行也尔明神之应如响矣乃率僚吏并走羣祀尚划劙其隂云而轩豁其阳光也
　　焚黄
　　乃秋九月天子禋祀合宫诞锡厘薄海内外士自八品以上同休其亲于是先府君秩亲卫尉匠丞而妣则尝封孺人矣不肖子官未至贠郎法无以加是曰姑俟之则某假守康庐掌讶者适至过家上冡古以为荣敢奉先府君赠宣义郎告以白而焚其副瞻言善庆临发涕零





　　秋崖集巻三十五
　　钦定四库全书
　　秋崖集巻三十六
　　宋　方岳　撰
　　赋　记　序
　　秀锦楼赋
　　直寳谟阁汪侯守歙之明年政恬事熈民以嘉豫间从賔客僚吏登城西北隅挹其山川而乐之喟然曰吾先世郡人也今吾适守于是其得自比于昼锦之荣乎乃作秀锦之楼楼成大防賔客落之而使其民方岳赋之其词曰
　　俯春城之杳渺兮遡碧溪之绀寒搴朝岚与夕霏兮秀色蔚其可餐挹浮丘而欲仙兮抚玉蜍以盘桓曰山川其信美兮吾曾祖之所家几何时其此去兮空老于汀花鹤千载而来归兮览城郭而长嗟皇畀予以左竹兮岂锦衣之昼行森防卫之靓深兮燕香閴其欲凝睠童牙其予姓兮耋老予之父兄羗昵昵以儿语兮肯自诧于新硎幸里党之我与兮散佩犊于春耕嘻无事其可了兮寄吾笔于鸥盟伟飞楼之耸翠兮纳风烟于檐楹洗古彛之姢碧兮与畅叙其幽情激沙弹与豪吹兮落孤啸于青冈峦忽其翔舞兮纷不暇于逢迎紫阳缭以西转兮倚谪仙而自矜北黄山其六六兮轩后轶而上征岿问政之东峙兮逗春雾于花屏飘吾袂以轻举兮讯许聂乎深云纫崇兰以为佩兮缀明月而成缨受山气之朝爽兮截鹭波之晚清夕阳澹其未收兮指素娥以将升弄林影以扶醉兮酹吾樽于江山曰尧民其熈皥兮吾何心于铸顽鹿扰之则骇逝兮鱼自乐于深潜审左餐而右粥兮桁杨卧而昼闲来牟蓊以相依兮桑麻沃其蓁蓁吾与客而乐此兮觊枌社之皆春公在楼而燕喜兮民歌袴而遨嬉孰有笔其如椽兮梯青壁而劖之酾练江以为夀兮取玉兎以为巵起祝公其少留兮聊暇日以委蛇
　　茶僧赋
　　林子仁名茶瓢曰茶僧予为之赋
　　秋崖人问茶僧曰咨尔佛子多生紏纒今者得度以何因縁岂其能重译陆羽之经饱参赵州之禅也与累彼灌莽翳于原田扶种族之匏落引苗裔之蔓延系有尼父之叹磊若壶公所悬彼躯体之拥肿而猥大者君子虽噐之而未知其孰贤或刳而中或剖而邉士操取饮于夜涧鸟行沽于春烟曾未若尔出家在许瓢之后而成佛在魏瓠之先也试尝为扫除霜茁提携出山衣以駞尼之浅褐喜其梵相之圎与之转法轮于午寂战魔事于春眠山童敲云外之臼野老掬雪中之泉瞬木上座其少休与竹尊者而留连氷玉之一再捜文字之五千然后挂维摩拂卧沩山缾未尝不叹曰竒哉此僧之精研也
　　白鹿洞后赋
　　晦翁先生去洞之六十又九年其里中学子方岳幸得主藏书徘徊顾瞻有嘅其叹盖歳行之无几而世变已不古矣乃次翁韵为白鹿洞后赋招我同盟而防之其词曰
　　始予眺眠鹿之町疃界白云以为畺嗟五老人者之无恙独有于二千石之维良朝予乐兮紫阳夕予梦兮朱塘讯风泉与云壑劳降巘而陟冈慨夫子其未逺寕吾道之易荒言琅琅其犹在将弥乆而弥芳皇拊髀其永懐一天视于帝庠倬云汉之昭回纷恩溥而徳洋嘻同盟其念哉毋诿焉于气运惟命义之是闲岂善恶之可混与有获以诡随盍无闷于嘉遯道乌在乎髙深体吾身其学问将喻利以尺枉抑向方而寸进念日用之常行奚先传与后倦今来歌而来防尚及门之子孙匪执经而问焉谁与归兮共论予既互乡之晚生又主藏山之遗书怅莫企乎前修思尽复其旧橅畴去籍以放纷肆予度而予诹二三子其来前矩吾今之歩趋枕寒流以潄石有书右兮左圗老仙之在旁何玉我之勤渠日三省以澡瀹时四勿以扫除古之人何人斯而予肯同夫读书城南之符也驾长风而来思抱明月以翔集毋空谷其遐遗幸圣域之优入以经籍为友朋以泉石为供给佩猗兰之秋香纫芙蓉而手缉盍归乎来山中兊丽泽其讲习清斯濯以自防起风雩而独立挹烟云而进之问孔圣之何执将玉林其与遨期瑶草之共拾辞曰有锵其佩琳琅璆兮风萧萧然山川摎兮翁乗白云驾言防兮道斯在斯如泉流兮勿遐尔心为翁忧兮归来归来吾与子求兮
　　水月圗后赋
　　吟啸翁谥其圃曰水月圗而赋之以寄秋崖方某使掇拾其遗余次韵为后赋词曰
　　有秋崖人者云半间以坚卧天四壁其皆空翳顔窦之寂寂絶环辔之珑珑一我之外是人不通盖其固如此而又何有于手揽碧海气摩苍穹吟啸翁闻而陋之曰子独不见吾之水月图乎餐沆瀣以淋漓与造物而撞舂少焉定则不滓以云不波以风此吾心之水月不可得而圗者也吾惟写之以碧玉调釂之以琉璃钟藓花乎其屐齿松吹乎其裘茸容与緑净啸歌朣胧则亦可以下视九垓之尘渺立千仭之峯夫岂但樵风之可笛而钓烟之可蓬安得与子共横此笻谈闲飞白酒半潮红落醉墨之汗漫锵文响其丁东云合雾滃氷凝雪溶然则是不可得而圗也而圗已具吾之胸中子能起而从吾逰乎亦聊以知吾兴寄之适而笔墨之工秋崖人忻然笑曰吾家蓬茒景孰与翁吾砚荆棘诗孰与翁然而翁方骑鲸鱼跨蟾蜍将与飞仙以遨游而莫之我同则夫之二物者岂无清晖谁适为容固未必如秋崖之人兮穿深逗宻若将终焉乆矣吾身于亡何有之鄊等斯世于大槐安之宫
　　茧窝赋
