<!-- { "loadSidebar": true } -->
　　春霾乱青山，卉木苞未吐。绕郭号荒鸡，中田散野鼠。策杖向郊垧，幽人在岩户。未达隐者心，聊进苍生语。一自永嘉来，神州久无主。十姓迭兴亡，高光竟何许。栖栖世事迫，草草朋侪聚。相与读残碑，含愁吊今古。

　　○咏史 

　　王良既策马，天弧亦直狼。中夜视北辰，九野何茫茫。秦政灭六国，自谓过帝皇，岂知渔阳卒，狐鸣丛祠旁。谁为刑名家，至今怨商鞅。
　　【 史记天官书：王良策马，车骑满野。　　宋史天文志：弧矢九星在狼星东南，天弓也，矢不直狼为多盗。　　盐铁论：商鞅峭法长利，秦人不聊生，相与哭孝公。】 
　　商纣为黎搜，遂启东夷叛。楚灵一会申，俄召干溪患。甲兵岂不多，人人欲从乱。惟民国所依，疾乃盈其贯。皇矣监四方，得民天所赞。

　　○路光禄书来叙江东同好诸友一时徂谢感叹成篇 

　　削迹行吟久不归，修门旧馆露先晞。中年早已伤哀乐，死日方能定是非。彩笔夏枯湘水竹，清风春尽首山薇。斯文万古将谁属，共尔衰迟老布衣。
　　【 楚辞招魂：魂兮归来，入修门些。　　晋书王羲之传：谢安尝谓羲之曰：「中年伤于哀乐，与亲友别，辄作数日恶。」太史公报任少卿书：要之死日然后是非乃定。】 

　　○过矩亭拜李先生墓下 

　　人生无贤愚，大节本所共。蹉跎一失身，岂不负弦诵。卓哉李先生，九流称博综。心鄙马季长，不作西第颂。屏居向郊垧，食淡常屡空。清修比范丹，聪记如应奉。力学不求闻，终焉老家衖。同时程中丞，一疏亦惊众。玉玺安足陈，亟进名臣用。 【 中丞名绍，德州左卫人。巡抚河南时，漳河旁得玉玺，上疏言秦玺不足珍，国家以贤为宝。荐党籍诸臣十余人，不纳，遂谢病归。】 党论正纷挐，中朝并嚣讼。世推山东豪，三李尤放纵。祠奄与哭典，后先相伯仲。 【 名并见钦定逆案。】 初踰士类闲，竟折邦家栋。悲哉五十年，风尘尚澒洞。我来拜遗阡，增此儒林重。虽无謦咳接，犹有风流送。自非随武贤，九原谁与从。
　　【 后汉书马融传：为梁冀作大将军西第颂，以此颇为正直所羞。　应奉传：少聪明，自为童儿及长，凡所经履，莫不暗记，读书五行并下。　　汉司隶校尉鲁峻碑：休神家衖。】 

　　○潘生次耕南归寄示 

　　知君心似玉壶清，未肯缁尘久雒京。若到吴阊寻旧迹，五噫东去一梁生。

　　○子房 

　　天道有盈虚，智者乘时作，取果半青黄，不如待自落。始皇方侈时，土宇日开拓，海上标东门，长城绕北郭。欲传无穷世，更乞长生药。子房天下才，是时无所托。东见仓海君，用计亦疎略。狙击竟何为，烦彼十日索，譬之虎负嵎，矜气徒手搏。归来遇赤精，奋戈起榛薄。峣关一战破，蓝田再麾却。啧啧轵道旁，共看秦王缚。既已报韩仇，此志诚不怍。遂赴赤松要，无负圮桥诺。
　　【 通鉴：慕容农言于慕容垂曰：「夫取果于未熟与自落，不过早晚旬日之间，然其难易美恶，相去远矣。」南史陆法和传：侯景之围台城也，或问之曰：「事将何如？」法和曰：「凡人取果，宜待熟时，不撩自落。」】 

　　○刈禾长白山下 

　　载耒来东国，年年一往还。禾垂墟照晚，果落野禽闲。食力终全节，依人尚厚颜。黄巾城下路，独有郑公山。
　　【 齐乘：北齐以黄巾城立章邱县，其东有黉山，郑康成注书其上。】 

　　○岁暮 

　　平生慕古人，立志固难满。自觉分寸长，用之终已短。良友日零落，凄凄独无伴。流离三十年，苛且图饱暖。壮岁尚无闻，及今益樗散。治蜀想武侯，匡周叹微管。愿一整颓风，俗人谓迂缓。孤灯照遗经，雪深坐空馆。
　　一岁倏遒尽，我行复何如？何为穷巷中，悄然日闲居？未敢听轮扁，且读堂上书。糟粕虽已陈，致治良有余。典谟化刀笔，衣冠等猿狙。孰令六代后，一变贞观初。四海皆农桑，弦歌徧井闾。我亦返山中，耦耕伴长沮。
　　【 庄子：今取猿狙而衣以周公之服，彼必龁啮挽裂，尽去而后慊。】 

　　○兄子洪善北来言及近年吴中有开淞江之役书此示之 【 已下旃蒙单阏】 

　　淞江东流水波缓，王莽之际尤枯旱。平野云深二陆山，荒陂草没吴王馆。五十年来羹芋魁，顿令泽国生蒿莱。岂无循吏西门豹，停车下视终徘徊。少时来往江东岸，人代更移年纪换，即今海水变桑田，况于尔等皆童丱。乍看畚锸共欢呼，便向污邪祝一壶。岂知太平之世饴甘荼，川流不盈泽得潴，风雨时顺通祈雩。春祭三江，秋祭五湖。衣冠济济郊坛趋，岁输百万供神都。江头担酒肴，江上吹笙竽，吏无敲扑民无逋。嗟余已老何时见，久客中原望乡县。那闻父老复愁兵，秦关楚塞方酣战。忽忆秋风千里莼，淞江亭畔坐垂纶，还归被褐出负薪。相逢绝少平生亲，怪此伧夫是何人。
　　【 汉书翟方进传：汝南有鸿隙陂，王莽末常枯旱。　　易：水流而不盈。　　越绝书：春祭三江，秋祭五湖，因以其时，为之立祠。】 

　　○闰五月十日 

　　重逢闰五日，澶漫客山东。郡国戈鋋里，园陵灌莽中。草穿新垒绿，花隔旧京红。更忆王符老，飘沦恨不同。 【 王征君潢，昔日同诣孝陵行香，今年七十七矣。】  
　　【 杜子美诗：澶漫山东一百州。】 
　　春秋书鲁月，犹是谓文王，旧国还丰镐，遗民自夏商。神游弓剑远，天与卦爻长。此日追休烈，于戏不可忘。
　　【 公羊传：隐公元年春王正月，王者孰谓？谓文王也。】 

　　○过张贡士尔岐 

　　缁帷白室覩风标，为叹斯人久寂寥。济水夏寒清见底，石田春润晚生苗。长期六籍传无绝，能使群言意自消。窃喜得逢黄叔度，频来听讲不辞遥。
　　【 庄子：孔子游乎缁帷之林，休坐乎杏坛之上。又曰：瞻彼阕者，虚室生白。】 

　　○送程工部葬 

　　文献已沦亡，长者复云徂。一往归重泉，百年若须臾。寥寥杨子宅，恻恻黄公垆。挥涕送故人，执手存遗孤。末俗虽衰漓，风教犹未渝。愿与此邦贤，修古敦厥初。

　　○路舍人客居太湖东山三十年寄此代柬 

　　翡翠年深伴侣稀，清霜憔悴减毛衣。自从一上南枝宿，更不回身向北飞。

　　○孙征君以孟冬葬于夏峰时侨寓太原不获执绋适吴中有传示同社名氏者感触之意遂见乎辞

　　老不越疆吊，吾衰况疏慵。遥凭太行云，迢遰过夏峰。泉源日清泚，上有百尺松。忆叨忘年契，一纪秋徂冬。常思依蜀庄，有怀追楚龚。不得拜灵輀，限此关山重。会葬近千人，来观马鬣封。傥有徐孺子，只鸡远奔从；一时诸生间，得无少茅容。俗流骛声华，考实皆凡庸。淄渑竟谁知，管华称一龙。我无人伦鉴，焉敢希林宗。惟愿师伯夷，宁隘毋不恭。嗟此衰世意，往往缠心胸。回首视秋山，肃矣霜露浓。
　　【 礼记檀弓下：五十无车者，不越疆而吊人。　扬子法言：蜀庄沈冥。　　吕氏春秋：孔子曰：「淄渑之水合，易牙尝而知之。」】 

　　○汉三君诗 【 已下柔兆执徐】 

　　高祖
　　光武
　　昭烈

　　△高祖

　　父老苦秦法，愿见除残凶。三章布国门，企踵咸乐从。虽非三王仁，宽大亦与同。传祚历四百，令名垂无穷。
　　右高祖

　　△光武

　　文叔能读书，折节如儒生。一战摧大敌，顿使海寓平。改化名节崇，磨钝人才清。区区党锢贤，犹足支危倾。
　　右光武

　　△昭烈

　　卓矣刘豫州，雄姿类高帝。一身寄曹孙，未得飞腾势。立志感神人，风云应时至。翻然遂翱翔，二豪安得制。
　　右昭烈

　　○楚僧元瑛谈湖南三十年来事作四绝句 

　　共对禅灯说楚辞，国殇山鬼不胜悲。心伤衡岳祠前道，如见唐臣望哭时。
　　【 宋史朱昂传：父葆光，当梁氏篡唐，与唐旧臣颜茺、李涛辈挈家南渡，寓潭州。每正旦冬至，必序立南岳祠前，北望号恸，殆二十年。】 
　　孤坟一径楚山尖，铁石心肝老孝廉。流落他方余惠远，抚琴无语忆陶潜。 【 先兄同年友长沙陶君汝鼐。】 
　　督师公子竟头陀，诗笔峥嵘浩气多。两世心情知不遂，待谁更奋鲁阳戈？ 【 武陵杨公子山松。】 
　　梦到江头橘柚林，衲衣桑下惬同心。不知今日沧浪叟，鼓枻江潭何处深？

　　○赋得檐下雀 

　　力小不成巢，翾飞无定止。所谋但一枝，彷徨靡可恃。曾窥王谢堂，不作衔泥垒。虽依檐下宿，无异深林里。岂不慕高明，其奈惊丸饵。唯应罢官时，殷勤数来此。
　　【 汉书扬雄传：高明之家，鬼瞰其室。　　郑当时传：先是下邽翟公为廷尉，宾客填门，及废，门外可设爵罗。】 

　　○蓟门送子德归关中 

　　与子穷年长作客，子非朱颜我头白。燕山一别八年余，再裹行幐来九陌。君才如海不可量，奇正纵横势莫当。弹筝叩缶坐太息，岂可日月无弦望。 【 望字作平声，用阮籍诗「是时鹑火中，日月正相望」。】 为我一曲歌伊凉，挈十一州归大唐。奇材剑客今岂绝，奈此举目都茫茫。蓟门朝士多狐鼠，旧日须眉化儿女。生女须教出塞妆，生男要学鲜卑语。常把汉书挂牛角，独出郊原更谁与；自从烽火照桑干，不敢宫前问禾黍。子行西还渡蒲津，正喜秋气高嶙峋。华山有地堪作屋，相与结伴除荆榛。
　　【 李陵与苏武诗：安知非日月，弦望自有时。　　唐书：大中五年，沙州人张义潮以瓜、沙、伊、肃、鄯、甘、河、西、兰、岷、廓十一州归于有司。　　颜氏家训：齐朝一士夫尝谓吾曰：「我有一儿，年已十七，颇晓书疏，教其鲜卑语及弹琵琶，稍欲通解，以此伏事公卿，无不宠爱。」吾时俛而不答。】 

　　○李生符自南中归檇李三年矣追惟壮游兼示旧作 

　　一卷别南中，孤帆自归去；文飞鹤拓云，墨染且兰树。丈夫行万里，投分各有遇。明发着莱衣，未肯朱门住。相送驿路旁，落英连古戍。傥有旧游人，北望怀徐庶。

　　○二月十日有事于攒宫 【 已下疆圉大荒落】 

　　青阳回轩邱，白日丽苍野。封如禹穴平，木类湘山赭。不忍寝园荒，复来奠樽斝。仿佛见威神，云旗导风马。当年国步蹙，实叹谋臣寡。空劳宵旰心，拜戎常不暇。贼马与边烽，相将溃中夏，颓阳不东升，节士长喑哑。及今擐甲兵，无复图宗社。飞章奏天庭，謇謇焉能舍。华阴有王生， 【 弘撰】 。伏哭神床下。亮矣忠恳情，咨嗟传宦者。遗臣日以希，有愿同谁写。
