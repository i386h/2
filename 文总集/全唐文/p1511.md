<!-- { "loadSidebar": true } -->
    日月星辰经乎天，天之文也；山川草木罗乎地，地之文也。志气言语发乎人，人之文也。志气不能塞天地，言语不能根教化，是人之文纰缪也；山崩川涸，草木枯死，是地之文裂绝也；日月晕蚀，星辰错行，是天之文乖也。天文乖，无久覆乎上；地文裂绝，无久载乎下；人文纰缪，无久立乎天地之间。故文不可以不慎也。夫毫厘分寸之长，必有中焉；咫尺寻常之长，必有中焉；百千万里之长，必有中焉；则天地之大，亦必有中焉。居之中，则长短、大小、高下虽不一，其为中则一也。是以出言居乎中者，圣人之文也；倚乎中者，希圣人之文也；近乎中者，圣人之文也；背而走者，盖庸人之文也。中古以来至於斯，天下为文，不背中而走者，其希矣。岂徒文背之而已，其视听识言，又甚於此者矣。凡人皆有耳、目、心、口，耳所以察声音大小清浊之异也，目所以别采色朱紫白黑之异也，心所以辨是非贤不肖之异也，口所以达耳之聪，导目之明，宣心之智，而敦教化风俗，期所以不怍天地人神也。然而耳不能听声，恶得谓之耳欤？目不能辨色，恶得谓之目欤？心不能辨是非好恶，恶得谓之心欤？口不能宣心之智，导目之明，达耳之聪，恶得谓之口欤？四者皆不能於己质形，虚为人尔，其何以自异於犬羊麋鹿乎哉？此皆能已而不自用焉，则是不信己之耳目心口，而信人之耳目心口者也。及其师旷之聪，离娄之明，臧武仲之智，宰我之言，则又不能信之於己，其或悠然先觉者，必谓其狂且愚矣。昔管仲以齐桓霸天下，攘夷狄，华夏免乎被左衽，崇崇乎功，亦格天下，溢後世，而曾西不忍为管仲也，孟子又不肯为曾西。向使孟子、曾西生於斯世，秉其道终不易，持其道终不变，吾知夫天下之人从而笑之，又从而诟之曰，狂民尔，顽民尔，是其心恶有知哉？曾西、孟子虽被讪谤於天下，亦必固穷不可拔以须後圣尔，其肯畏天下之人而动乎心哉。世俗之鄙陋迫隘也如此，夫何敢复言，安得曾西、孟子而与之昌言哉。
    ○杂说下
    龙与蛇皆食於凤。龙智而神，其德无方，凤知其可与皆为灵也，礼而亲之。蛇毒而险，所忌必伤，且恶其得於凤也，不惟啮龙，虽遇麟龟，固将噬之而亡之。凤知蛇不得其欲，则将协豺犬而来吠嗥也，赋之食加於龙。以龙之神浮於食也，将使饱焉，终畏蛇而不能。麟与龟瞠而讴曰：“凤兮凤兮，何德之衰。往者不可谏，来者犹可追，已而已而。”既而麟伤於毒，伏於窟；龟屏气潜於壳，蛇侦龙之寐，以毒攻其喉而龙走；凤丧其助，於是下翼而不敢灵也。
    ○知凤说
    有小鸟止於人之家，其色青，鸠鹊鸟之属咸来哺之。未久，野之鸟羽而蜚者，皆以物至，如将哺之，其虫积焉。群鸟之鸣声杂相乱，是鸟也一其鸣，而万物之声皆息。人皆以为妖也，吾讵知其非凤之类耶？古之说凤者有状，或曰如鹤，或曰如山鸡，皆与此不相似，吾安得知其凤之类耶？凤，禽鸟之绝类者也，犹圣人之在人也。吾闻知贤圣人者观其道，由黄帝、尧、舜、禹、汤、文王至於孔子、颜回，不闻记其形容有相同者，是未可知也，如其同也，孔子与颜回并立於时，鲁国人曷不曰孔之回而颜之某乎，是可知也。阳货之状类孔子，圣人是以畏於匡，不书七十子之服於阳货也。有人焉，其容貌虽如兜、恶来，颜回、子路七十子苟从而师之者，斯为圣人矣。故曰知贤圣人者观其道。似凤而不见其灵者山鸡也，则可似其形而凤之云耶？天下之鸟虽凤焉，鹰、、、鸿其肯凤之耶？是鸟也，其形如斯，群鸟皆敬而畏之，非凤类而何？鸟至於宋州之野，当贞元十四年。
    ○国马说
    有乘国马者，与乘骏马者并道而行。骏马啮国马之鬃，血流於地，国马行步自若也，精神自若也，不为之顾，如不知也。既骏马归，刍不食，水不饮，立而栗者二日。骏马之人以告，国马之人曰：“彼盖其所羞也，吾以马往而喻之，斯可矣。”乃如之。於是国马见骏马而鼻之，遂与之同枥而刍，不终时而骏马之病自已。夫四足而刍者，马之类也；二足而言者，人之类也。如国马者，四足而刍，则马也；耳目鼻口，亦马也；四支百骸，亦马也；不能言而声，亦马也；观其所以为心者，则人也。故犯而不校，国马也；过而能改，骏马也。有人焉，恣其气以乘人，人容之而不知者，多矣。观其二足而言，则人也；耳目鼻口，亦人也；四支百骸，亦人也；求其所以为人者，而弗得也。彼人者，以形骸为人；国马者，以形骸为马。以彼人乘国马，人皆以为人乘马，吾未始不谓之马乘人。悲夫！
    ○解惑
    王野人名体静，盖同州人。始游浮山观，原未有室居，缝纸为裳，取竹架树，覆以草，独止其下，豺豹熊象，过而驯之，弗害也。积十年，乃构草堂，植茶成园，犁田三十亩以供食，不畜妻子。少言说，有所问，尽诚以对。人或取其丝，约酬利，弗问姓名皆与，或负之者，终不言。凡居二十四年，年六十二。贞元二十五年五月，卒於观原茶园。村人相与凿木为空，盛其尸埋於园中。观原积无人居，因野人遂成三百家。有尚怪者，因谬谓王野人既死，处士陈恒发其棺，惟见空衣。翱与陈相遇，问其故，恒曰：“作记者欲神浮山，故妄云然。”元和四年十一月，翱以节度掌书记奉牒知循州，五年正月，准制祭名山大川。翱奉牲牢祭於山，致帝命，遂使斫木为棺，命将吏村人改葬野人，迁於佛寺南冈，其骨存焉。乃立木於墓东，志曰“王处士葬於此”，削去谬记，以解观听者所惑。
    ○命解
    或曰：“贵与富在我而已，以智求之则得之，不求则不得也，何命之谓哉？”或曰：“不然。求之有不得者，有不求而得之者，是皆命也，人事何为？”二子出，或问曰：“二者之言，其孰是耶？”对曰：是皆陷人於不善之言也。以智而求之者，盗耕人之田者也；皆以为命者，弗耕而望收者也，吾无取焉。尔循其方，由其道，虽禄之以千乘之富，举而立诸卿大夫之上，受而不辞。非曰贪也，私於己者寡，而利於天下者多，故不辞也。何命之有焉？如取之不循其方，用之不由其道，虽一饭之细也，犹不可受，况富贵之大耶？非曰廉也，利於人者鲜，而贼於道者多，故不为也。何智之有焉？然则君子之术，其亦可知也已。
    ○仲尼不历聘解
    学者多称仲尼历聘不遇，吾谓仲尼观礼行道，不历聘不遇也。夫二国交欢曰聘，以臣使於君亦曰聘，男输财於女，国驾帛於士，皆曰聘。故无财与无君国之命，不曰聘也。当德蚀衰周，道徂七国，盖仲尼伤礼乐不起，是以学《韶》於齐，求师於周，将欲铸义以镜国，张仁以罗俗使明备为宗资也。且去鲁适卫，盖辞在於仕矣；自宋之郑，殆非臣矣；绝粮於陈蔡，亦无财矣；官至司寇，果不为士，安谓聘哉？吾闻天子观夏道则之杞，观殷道则之宋，较是而言，虽他国可知也，安谓历聘哉？
    ○解江灵
    元和六年八月，余自京还东，暮宿在江。涛水既平，月高极明，万物潜休，远无微声。坐久夜静，目亦将瞑，闻江中有如贾人相与言曰：“与子商游，十有馀年。不识我愚，托我如亲。相得之欢，百贾谁如。泰山後召，子欲代予。力虽不能，志愿如初。自昔及兹，未尝汝薄。利必以告，害斯共度。誓当结固，永守终乐。汝之责人，惨若五刑。小不顺汝，亦何足听。汝心好恶，灼若天星。动比孔某，其神且明。异汝者斥，谄汝者荣。苟不汝随，绝如诅盟。人实难知，尧所未易。我虽受责，敢丧前志。利汝荐汝，每忧不暨。终何能成，惟力所至。岂不汝怨，我道无二。曰予虚言，鬼神来弃。汝实异兹，翻然汝作。疮疣生心，洗刮不落。巧蔽我长，善探我恶。短我如坠，誉我如缚。人或美我，汝闪其目。人或毁我，汝盈其欲。充汝之心，饱汝之腹。虽汝子孙，亦所不足。我实蒙顽，为汝之辱。动多尤悔，嬴败不畜。汝既富厚，享天百福。筋骨坚强，婢妾约绰。财货积委，屋室丰渥。我从此去，非曰道薄。愿汝我忘，无盛其毒。”言未讫，余叱之曰：“人生若流，其可久长。须臾臭死，瞥若电光。用心平虚，天灵所臧。得失是非，其细如。奚为交争，此实不祥。相欢不足，其气已僵。汝行吾言，可以息兵。”於是言者叹息吐气，掩郁无语。启户视之，不见其处。
    ○截冠雄鸡志
    翱至零口北，有畜鸡二十二者，七其雄，十五其雌，且饮且啄，而又狎乎人。翱甚乐之，遂掬粟投於地而呼之。有一雄鸡，人截其冠，貌若营群，望我而先来，见粟而长鸣，如命其众鸡。众鸡闻而曹奔於粟，既来而皆恶截冠雄鸡，而击之，而曳之，而逐出之，已而竞还啄其粟。日之暮，又二十一其群，栖於楹之梁。截冠鸡又来，来如慕侣，将登於梁，且栖焉。而仰望焉，而旋望焉，而小鸣焉，而大鸣焉，而延颈喔咿其声甚悲焉，而遂去焉。去於庭中，直上有木，三十馀尺，鼓翅哀鸣，飞而栖其树颠。翱异之曰：“鸡，禽於家者也，备五德者也，其一曰‘见食命侣’，义也，截冠雄鸡是也。彼众鸡得非幸其所呼而来耶？又奚为既来而共恶所呼者而迫之耶？岂不食其利背其惠耶？岂不畏丧其‘见食命侣’之一德耶？且何众栖而不使偶其群耶？”或告曰：“截冠雄鸡，客鸡也，予里东鄙夫曰陈氏之鸡焉，死其雌，而陈氏寓之於我群焉。勇且善斗，家之六雄鸡，勿敢独校焉，是以曹恶之，而不与同其食及栖焉。夫虽善斗且勇，亦不胜其众而常孤游焉。然见食未尝先啄，而必长鸣命侣焉。彼众鸡虽赖其召，召既至，反逐之，昔日亦犹是焉。截冠雄鸡虽不见答，然而其迹未曾变移焉。”翱既闻之，惘然感而遂伤曰：“禽鸟微物也，其中亦有独禀精气，义而介焉者。客鸡义勇超於群，群皆妒焉，尚不与俦焉，况在人乎哉？况在朋友乎哉？况在亲戚乎哉？况在乡党乎哉？况在朝廷乎哉？由是观天地间鬼神、禽兽，万物变动情状，其可以逃乎？”吾心既伤之，遂志之，将用警予，且可以作鉴於世之人。
    ○帝王所尚问
