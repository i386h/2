<!-- { "loadSidebar": true } -->
　　夫北宋之亡外无藩镇拥兵之横威福自上内鲜宦寺擅权之祸废立由已而金兵一至皆为俘虏者何哉民心解而士气弱也盖太祖太宗开国承家真仁英三宗休养生息至于神宗物盛而衰信任王安石用其新法取利尽于锱铢掊克罔不在位于是民心已瓦解矣而哲宗复庸暗无知宣仁临朝则为太平之盛世宣仁崩陨则为否运所肇端宣和继之信用小人奢华无度日甚一日而金兵至阙矣虽让位于钦宗而不久用李纲狃于和议致父子俱为臣虏而宋业中衰岂非民心解而士气弱贤人之正不能胜小人之邪哉幸而祖宗之徳尚在民心故康王立而为南宋然朝奔夕逃无复朝廷之礼苟延宋祚而已由是观之人君修徳爱民厚培元气非惟一时之治亦所以贻厥孙谋而为天下后世无穷之利也
　　宋理宗论
　　理宗为沂王时凝重寡言洁修好学待漏禁中诸王或多笑语独凝然自持矩度有常为史弥逺所爱遂继大统观其始非不雍容有度而可尚也而即位之后徳弥逺之立己委以天下之政威柄下移不得自主孤立于上朝多小人及弥逺黜而丁大全贾似道之类复聨翩而进帝终弗悟以致奸臣贪功生事边防兵连祸结境土日蹙迄及于亡岂非理宗昏庸之罪哉惟表明正学崇信周程张朱为有功于名教然西山了翁见在朝而不克究用则知周程张朱生于理宗之朝亦难得其信任也尊既徃之贤舎当时之贤夫亦何补也哉
　　岳武穆论
　　夫北宋之亡河北之失宋祚之不复振中原之不恢复人皆曰由徽钦而致然髙宗实难逭其责焉当钦庙北去社稷为墟髙宗入援顺人心而即大位非不正且大也及即位之后当卧薪甞胆思报父兄之雠而信用汪黄贬黜李纲不复以河北中原为念岂非髙宗庸懦用人不察之过哉其后诸将用命岳武穆以忠智出羣之才率师北驱所战皆克而以金牌十二召之班师淮北之民遮马痛哭曰相公去我辈无噍类矣然而武穆亦不得以自留也夫如武穆之用兵驭将勇敢无敌若韩信彭越辈类皆能之乃加之以文武兼备仁智并施精忠无贰则虽古名将亦有所未逮焉知有君而不知有身知奉君命而不知惜己命知班师必为秦桧所搆而君命在身不敢久握重权于封疆之外呜呼以公之精诚虽死于桧之手而天下后世仰望风烈实可与日月争光矣独不知为髙宗者果何心哉
　　文天祥论
　　夫士君子被服儒行以学古自名才徳兼优者上也其次则以徳为贵而不论其才焉故自古因有才而无忠诚之行败人之事者多矣未有忠诚有徳而败人之事者即势至于不可为亦必竭忠尽瘁死而后已不肯忍耻偷生以辱其国也当宋之亡也有才如吕文焕留梦炎叶李辈皆背国以降元而死君事分国难者皆忠诚有徳之士也然此或出于一时之愤激奋不顾身以死殉之后世犹仰望其丰采若文天祥忠诚之心不徒出于一时之激久而弥励浩然之气与日月争光盖志士仁人欲伸大义于天下者不以成败利钝动其心也公初被执既而得脱犹奉二王穷居海濵至于亡家沉族而不顾兵败身执视死如归而元人弗杀冀其忠义之心久而懈也于是归其妻还其族在中常之人固将感徳而有转计矣而公方以百折不回之气行万变不渝之志妻子在前而不顾髙官大禄而不慕心惟宋室是向自书其志曰孔曰成仁孟曰取义惟其义尽所以仁至可谓行践其言矣
　　南宋总论
　　人君立法垂猷培养元气仁施乎百姓教被于苍生非徒一时享治平之休亦子孙万世无疆之利也南宋僻处江南穷居一隅人君无英明出类之才在位多奸邪小人彊敌在境军弱民贫然犹享国百五十年忠臣义士孝子节妇亲其上死其长不以仓卒死生易其操者屡见于时史策为光岂非太祖仁宗仁泽之厚徳化之深而后世子孙犹防其休泽哉盖自髙宗弃淮北而中原不守前惑于汪黄后制于秦桧有武穆而不能用有可复故都之几而屈膝请和失中原之罪髙宗不得而辞焉孝宗有猷有为足以兴复而天不祚宋值金世宗之贤无衅可乗光宗宁宗昏庸不振理宗合元灭金而渝盟弃好任用权奸虽有尊儒之名而苛刻小民疏退君子南宋之亡兆于此矣度宗荒于酒色亡国不于身幸也帝防身为臣虏然大木之倾亦岂一绳之所能系哉端宗帝昺僻居海濵国不成其为国而文天祥张世杰陆秀夫诸臣犹尽心力而为之亦忠臣义士舎命不渝之秋也卒之端宗惊悸而死帝昺投海而没国亡宗絶社稷为墟其亦可哀也已然自古无不亡之国汉唐宋为三代以下享国长久之朝汉唐立国强盛过于有宋而宋及末运全节死义之士逺过于汉唐者则又祖宗之余泽与周程张朱讲明正学之功也呜呼谁谓徳教学术非治天下之大本乎
　　元仁宗论
　　当成宗崩陨国家多难仁宗入定大艰克安宗社身让大位而不居可谓得友让之道逺异簒窃攘夺之人矣及其即位首罢尚书省録用旧臣信任李孟开科取士尊尚孔子之道罢营缮屏言利盖有元数君之中帝实首出焉至于为政一遵成宪不事逰畋不喜征伐待宗戚老臣一以礼貌大辟上谳惨恻移时其寛厚仁爱有以培养民心后世永赖称之曰仁帝实无愧焉
　　许衡论
　　人君开国承家创业垂统必有通经明道规模宏大之臣为之立法垂猷使子孙有所鉴成宪而持永久斯立国之要也元自太祖太宗以及世祖并有天下莫不率服亦赖有一二名臣为之左右于其间使敷政设教有以成一代之纪纲则耶律楚材许衡其人也二人立纲陈纪为国成宪才智兼全经理庶务衡让于楚材而明道通经匡君定国讲明礼乐立一国之规模则楚材又让于衡焉观其首陈四防其立国规模一疏世祖累用其言已有成效至于言治道劝用贤言养民皆天下急务而不见大用于世乃天下之不幸亦有元之不幸也自朱子以来继传之儒代不乏人然推西山鲁斋为尤卓西山生于宋末虽为防政不究其用鲁斋当元初尊信朱子倡明正学世祖累见信用其功效颇着于西山云
　　说
　　复性说
　　性者体也情者用也制情以从性性其情也拂性以纵情情其性也情其性则性为情矣乌在其为本性也然则如之何而后可曰有复性之道焉复之之道何居曰克己以复天命之本然使和其情以顺其性而已在易复之初爻曰不逺复无祗悔孔子觧之曰不逺之复以修身也言性本无失有失而能速复则身修矣在天为一阳复见在人心为本性复明岂有悔哉孔子举此以赞顔子刘屏山举此以教朱子以其为修身复性之要防也六二曰休复吉孔子觧之曰休复之吉以下仁也初阳乃天心之见仁也二近初阳有下仁之美言复之之道又在好徳亲仁涵养薰陶以日复其性而休休然有余裕也六三曰频复厉无咎频复与不逺者殊科故厉然能复则无咎矣六四曰中行独复卦五隂独四与初相应处众小人之中独能与一君子合志同方不言吉而吉可知故孔子以从道美之至五之敦复则曰无悔上之迷复则曰凶以此见复性之道当谨几察微不贰其过修身以克之下仁以休之独复以持之敦厚以居之而不使之频复而迷复焉则所谓天命之性五常五伦之美皆在我而不为习所逺矣吾故曰复性之道在克己以复天命之本然使和其情以顺其性而已御制乐善堂全集定本巻六
　　钦定四库全书
　　御制乐善堂全集定本巻七
　　序
　　贞观政要序
　　夫三代以上君明臣良天下雍熙世登上理自东迁以降风俗日薄天下无复熙皥之美虽有质美之主望治甚切而所以屈己从谏力行善政者终不能有以震古而铄今及唐贞观太宗以英武之资能用贤良之士时若房元龄杜如晦魏徴王珪诸人布列左右相得益彰葢自三代以下能用贤纳谏而治天下者未有如此之盛焉史臣呉兢纂辑其书名之曰贞观政要后之求治者或列之屏风或取以进讲元至顺间戈直又刋其书以行于世余尝读其书想其时未尝不三复而叹曰贞观之治盛矣然其所以致治则又在于用此数贤而数贤之中又推魏徴禆益为多然魏徴不能自必信用于太宗以见其功业则又知太宗所以独信魏徴言听计从而见效若彼者固人君所当服膺书绅而勿失也书中分目目中有条条之末引先儒之言而论断之其有望于后王也深矣人君当上法尧舜逺接汤武固不当以三代以下自画然观尔日君臣之所以持盈保泰行仁义薄法术太宗之虚己受言诸臣之论思啓沃亦庻防乎都俞吁咈之风矣
　　韩文公文集序
　　天下之事有其艺则必有精于其术无论小大精麤能使机应于心技疑于神则外物不能纷而后之习其艺者皆奉以为师法养叔治射离娄治规矩师旷之于音声仓公之于病匠石之斤公孙之舞皆造其堂而哜其胾传之后世而无穷夫文亦天下之一艺也精其术可奉为师法者周有左氏汉有贾谊董仲舒马迁相如刘向此数子者虽非见道之文要皆卓自树立不合流俗而其文之古朴亦非浮华浇漓者所能及迨自五代剖分文弊质穷天下之言文者务以藻缋为事娓娓如妇人言世道衰防人心由之伪薄至唐幷天下蔚兴文教殆百余年而后昌黎以六经之文鸣天下由是言之文之繋于世道人心亦大矣葢昌黎之于文所谓造其室而哜其胾因文以见道以蕲至于古之立言者也其自用之功在于培养仁义以为立言之本而其所得之趣则气盛而言之短长与声之髙下皆宜至其不蹈袭前人一语不烦防削而自合规矩不顾世人之笑誉反刓以朴刬伪以醇粹然一出于正后之习文者皆奉为师法而莫有能加焉噫亦至矣虽然公非徒长于文者其道徳谟猷皆有唐一代之特出而不能大显于宪穆之朝者气运之迁流非人力所能挽耶抑使之少抑于一时而终扬于万世耶将全于此则不能全于彼耶孟子距杨墨而道以之传昌黎排老佛而道亦因文而见起衰反正始若未之信终大显于时蘓子瞻以之上拟孟子岂过誉哉
　　杜子羙诗序
　　夫自上古康衢有击壤之歌虞廷有卿云之咏帝与臯陶禹益诸臣勅命赓歌拜手飏言于一堂歌咏之兴有自来矣爰逮姬周公旦公奭调宫协徴律其节族舂容乎大篇堂皇乎雅辞化自二南达于列国上自公卿下至黎庻至于变风变雅亦莫非忠臣义士摅其忠悃发为歌辞好色而不滛怨悱而不乱皆可以劝惩当时为教后世诗三百一言以蔽之曰思无邪孰谓诗仅缘情绮靡而无闗于学识哉然三百萹之诗不拘格律而音响中度所谓太羮不和而有至味也汉变四言为五言间亦有七言之体至魏晋而音韵愈盛入唐而格律益精盐梅之设太羮之害也七窍之凿浑沌之贼也至有不言性情而华靡是务无劝惩之实有滛慝之声于诗教之温柔敦厚不大相剌谬乎是以言诗者必以杜氏子美为凖的子美之诗所谓道性情而有劝惩之实者也抒忠悃之心抱刚正之气虽拘于音韵格律而言之愈畅择之益精语之弥详其于忠君爱国如饥之食渇之饮湏臾离而不能故虽短什偶吟莫不睠顾唐祚繋心明皇蜀中诸作尤致意焉屈原放逐离骚是作后代尊之为经子羙之诗亦因其颠沛流离抱忠秉义不究其用垂于诗以自见故后世宗之参之于三百篇之列若夫较一字之长争一韵之巧摛华藻于萹章夸博赡以耀众者艺也非所以求子羙也
　　朱子资治通鉴纲目序
