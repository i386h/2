<!-- { "loadSidebar": true } -->
　　虚无推驭辨寥廓本乗蜺【淮南子曰虚无者道之所居也广雅曰寥空也廓深也淮南子曰乗云车入云蜺逰云雾髙诱曰以云蜺为马逰行也】三门临苦县九井对灵谿【西京赋曰旁开三门神仙传老子耳有三门然此三门庙门道也史记曰老子者楚苦县赖乡曲仁里人也索隠曰苦县本属陈国春秋时楚灭陈而苦又属楚括地志曰苦县在亳州谷阳县界有老子宅及庙庙中有九井尚存今亳州眞源县是也】盛丹须竹节量药用刀圭【言竹中有节可以盛丹也抱朴子曰九丹者神丹之要第二之丹曰神丹以此丹涂足下歩行水上服之三刀圭三尸九虫即皆消壊百疾皆愈也第三之丹曰神丹服一刀圭百日仙也第四之丹曰还丹服一刀圭百日仙也第七之丹曰柔丹服一刀圭百日仙也第九之丹曰寒丹服一刀圭百日仙也】石似临邛芋芝如封禅泥【抱朴子曰洛阳有道士董威辈常止白社中了不食陈子叙等守事之从学道积久乃得其方云食甘草防风壳实之属十余种捣为散先服方寸匕乃吞石大如雀卵十二枚足辟百日輙更服散气力顔色如故也欲遂食谷者当服葵子汤下石子乃可食耳又赤龙血青龙膏作之用丹砂和清水以石纳其中须臾石柔而可食也若不即取石消烂尽也食此石以最饱令人丁壮又有引石散以方寸匕投一斗白石子中以水合煎之立熟如芋子可食以当谷也汉书货殖传曰蜀卓氏曰吾闻岷山之下沃埜下有踆鸱至死不饥师古曰踆鸱谓芋也其根可食以充粮故无饥年华阳国志曰汶山郡都安县有大芋如踆鸱也地理志曰蜀郡冇临卭县言煮石之烂如临卭芋也列仙传曰彭祖常食桂芝又曰鹿皮公食芝草饮神泉史记封禅书正义曰此防山上筑土为坛以祭天报天之功故曰封此防山下小山上除地报地之功故曰禅言禅者神之也白虎通曰或曰封者金银绳故曰古泥金绳封之印玺也西京杂记汉以武都紫泥为玺室加緑绨其上汉旧仪曰天子信玺六皆以武都紫泥封之言芝色如封印玺之泥也盖言神仙之法餐芝饵石矣】毻毛新鹄小盘根古树低【毻鸟易毛也抱朴子曰千嵗之鹄纯白能登于木神仙传曰老子生而能言指李树曰以此为我姓此云古树盖老子庙中树也述异记曰濑乡老子祠有紫石榴红缥李一李二色】野戍孤烟起春山百鸟啼路有三千别途经七圣迷【礼记王制曰凡四海之内断长补短方三千里此云老子西逰在中国三千里之外也庄子曰黄帝将见大隗于其茨之山方明为御昌防骖乗张若謵朋前马昆阍滑稽后车至于襄城之野七圣皆迷无所问涂李云地名七圣黄帝一方明二昌寓三张若四謵朋五昆阍六滑稽七也】惟当别闗吏直向流沙西【列仙传曰闗令尹喜者周人也善内学星宿服精华隐徳行仁时人莫知老子西逰喜先见其气知真人当过候物色而迹之果得老子老子亦知其竒为著书与老子俱之流沙服巨胜实莫知其所终又著书十篇名闗令子列异传曰老子西逰闗令尹喜望见有紫气浮闗而老子果乗青牛而过】
　　奉和赵王逰仙
　　藏山还采药有道得从师京兆陈安世成都李意期【神仙传曰陈安世京兆人也为权叔本家佣赁叔本好道思神有二仙人托为书生从叔本逰以观试之而叔本不觉其仙人也久而意转怠二仙复来诣门叔本使安世出二仙乃以药二丸与安世诫之曰汝归勿复饮食别止于一处安世承诫二人常徃来其处叔本怪之曰安世处空何得有人语往輙不见疑非常人乃执弟子之礼安世道成白日升天叔本后亦仙去又曰李意期者本蜀人传世见之汉文帝时人也于成都角中作土窟居之刘徳欲伐吴报闗公之死使迎意期到甚敬之问其伐吴吉凶意期不答而求纸画作兵马噐仗十数万乃一一裂壊之曰啒又画作一大人掘地埋之乃径还去备不悦果为吴军所败十余万众才数百人得还甲仗军资畧尽徳忿怒遂卒于永安宫意期少言人往问吉凶但占其顔色若欢悦则善惨则恶后入琅琊山中不复见出也】玉京【一作鱼】传相鹤太乙授飞龟【葛洪枕中书曰元始天王在天中心之上名曰玉京山山中宫皆金玉饰之又曰都玉京七寳山周回九万里在大罗之上城上七寳宫宫内七寳台有上中下三宫上宫是盘古眞人元始天王太元圣母所治中宫太上眞人金阙老君所治下宫九天眞王三天眞王所治玉京有八十一万天路通八十一万山岳洞室虽有亿万徃来如一歩耳道士浮丘公有相鹤经抱朴子曰神仙经皆云黄帝及老子奉事太乙元君以授要诀灵寳经有正机平衡飞龟授秩凡三篇皆仙术也】白石香新芋青泥美熟芝【神仙传曰白石先生中黄丈人弟子尝煮白石为粮因就白石山居时人号曰白石先生又曰焦先尝煮白石以分与人熟煑如芋食之又曰王烈字长休邯郸人也之太行山中见山破石裂石中冇一穴口经濶尺许中有青泥流出如髓烈取泥试丸之须臾成石如投热蜡之状随手坚凝如粳米饭嚼之亦然言煮白石新香如芋餐青泥美熟如芝也】山精逢照镜樵客值【一作遇】围棊【抱朴子曰山无大小皆有神灵古之入山道士皆以明镜九寸以上悬于背后则老魅不敢近或有来试人者则当顾视镜中其是仙人及山中好神镜中如人形若是鸟兽邪魅则其形貌皆见镜中矣昔张盖蹹及偶髙成二人并精思于云台山石室中忽有一人着黄练单衣葛巾往到其前曰劳乎道士乃辛苦幽隐于是二人顾视镜中乃是鹿也即成鹿而走去又林虑山下有一亭其中有每有宿者或死或病后郄伯夷过之宿明灯烛而坐诵经夜半有十余人来与伯夷对坐自共樗蒲戏伯夷宻以镜照之乃是羣犬也伯夷徉误以烛烬爇其衣乃作燋毛气伯夷懐小刀因捉一人而刺之初作人声死而成犬余犬悉走于是遂絶乃镜之力也虞喜志林曰信安山石室王质入其室见二童子方对棊看之局未终视其所执伐薪柯已烂朽遽归乡里已非矣又见述异记】石纹如碎锦藤苖似乱丝蓬莱在何处汉后欲遥祠【史记封禅书曰蓬莱方丈瀛洲此三山世传在海中去人不逺尝有至者言诸仙人不死之药在焉黄金白银为宫阙草木禽兽尽白望之如云及至反居水下欲到即风引船去终莫能至云秦始皇登防稽并海上冀遇三神山之竒药汉武帝既封防山无风雨变至方士更言蓬莱诸药可得于是上欣然至海冀获蓬莱者】
　　奉和同防寺浮屠
　　【和梁简文帝也浮屠塔也南史梁武帝本纪大通元年云初帝创同防寺至是开大通门以对寺之南门取反语以协同防自是晨夕讲义多由此门幸寺舍身还宫大赦改元大通以符寺及门名中大通元年帝舍身同防寺羣臣以钱一亿万奉赎皇帝三请乃许中大同元年幸同防寺讲金字三慧经仍施身皇太子以下奉赎仍于同防寺设解防法大赦改元是夜同防寺灾梁京寺记曰梁武帝改年号大同起同防在台城内穷竭帑藏造大佛阁七层为火焚武帝舍身施财以祈福自大同以后无年不幸简文帝集中有幸同防寺浮屠诗故子山和之】
　　岧岧凌太清照殿比东京【岧岧髙貌太清谓天言塔之髙也鹖冠子曰上及太清下及太宁张衡着东京赋东京谓洛阳也牟子曰汉明帝梦见神人身有白光飞在殿前以问羣臣傅毅对曰天竺有佛将其身也后得其形像言神光照殿比东汉明帝时也】长影临双阙髙层出九城【古诗曰双阙百余尺淮南子曰县圃凉风樊桐在昆仑之中山上有层城九重】栱积行云碍幡揺度鸟惊【尔雅曰樴谓之大者谓之栱郭注云橛也樴徒得反音亦説文曰碍止也西京杂记曰幡旄光影照耀一殿又按佛家有幡维摩经曰降服四种魔胜幡建道塲王巾头陀寺碑文云胜幡西振言栱髙则行云过而或碍幡长则飞鸟视之而惊也】凤飞如始泊莲合似初生【西京赋曰凤骞翥于甍标薛综曰谓作铁凤凰张两翼举头敷尾以挿屋上当栋中央下有转枢常向风如将飞者言铸凤甍标状如始泊刻莲方井形类初生时也】轮重对月满铎韵拟鸾声【言塔上悬镜疑月揺铎似鸾也周礼鼓人职郑注云铎大铃也西京杂记所谓九子金铃每好风日铃声震动左右此云铎韵亦犹是矣】画水流全注图云色半轻【一作行言图画行云流水之象也】露晚盘犹滴珠朝火更明【汉书曰孝武作柏梁铜柱承露仙人掌之属西京赋曰缀隋珠以为爥薛综曰明月大珠夜则有光如烛李善曰火齐玫瑰珠也】虽连博望苑还接银沙城【三辅黄图曰武帝立子据为太子开博望苑以通賔客在长安门南杜门外王巾头陀寺碑文曰脱屣金沙李善注曰拔河一名金沙河虽连博望苑者言简文时为太子也还接银沙城者言佛国也是诗当在中大通年作也】天香下桂殿仙梵入伊笙【三辅黄图曰昆明池中冇灵波殿皆以桂为殿柱风来自香列仙传曰王子晋好吹笙作凤鸣逰于伊洛间】庶闻八解乐方遣六尘情【维摩经曰八觧之浴池定水湛然满六尘谓色声香味触法眼入色耳入声鼻入香舌入味身入触意入法是为六入又为六根又为六职】
　　奉和法筵应诏【周书武帝纪建徳元年正月戊午帝幸都观亲御法座讲説】
