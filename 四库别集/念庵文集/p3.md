<!-- { "loadSidebar": true } -->
　　伏以建极敷言一徳神作人之教观光从类万方应睹圣之期念福予之无私顾名器之滥及感深莫报宠至若惊臣等窃惟自古上下之交式启当世文明之运故畴咨必期于亮采而翕受咸与乎成能世下逮于弥文士相安于成习礼烦而忠信薄名存而行谊乖非切旁求曷资治理恭惟皇帝陛下稽古正学达孝尊亲礼乐适兴于百年敬一逺绍乎三代犹谓化未广被道不虚行欲知恤以责成在正辞于始进清问发天人之蕴昌言达尧舜之聪食藿寡谋倾葵心于独对拔茅彚进采葑体以无遗凡诵孔氏之常谈皆近汉廷之前席至如臣者尤过幸焉不独获一字之衮褒且欲示千金于隗始章天云汉玉音亲洒于九重在笥衣裳赤芾遽先乎三百忆洛阳少年治安之防敢拟寸长攷永乐甲申奬饰之恩于今再见特仪暂假市朝讶儒者之荣丰宴均颁涓滴饱圣人之徳而况连宵甘防时雨应商拂曙祥曦卿云兆宋是惟合徳故不违于先天必有见知当并出而名世岂意谫劣亦辱甄收臣敢不坚守初诚仰酬希遇与之位与之禄奋庸共底于平康愿为良愿为忠顺逆奚逃于义命业脩匪懈言顾勿欺幼学行之终身何求温饱訏谟定于谠论肯逐浮沈伏愿夀考盛而齐冈陵誉髦成而歌棫朴无一夫之求备以器使人俾羣力以献工如梓作室天实纯佑济济来多士以永宁风动仪刑亹亹成万邦之彰信臣等无任瞻天仰圣恐惧感激之至谨奉表称谢以闻
　　奏疏
　　养病疏【庚寅】
　　臣本草茅贱士未有寸长顷以迂言误防宠拔臣感激知遇巳分捐身受禄数月尺寸不効正图防励疾疢相寻自去岁九月来繁思沈忧心脾交损偶犯霜露面目痹顽坐卧晕食减形羸更医选药未见痊可此皆福逾其分是以数极为灾虽造物之意似无可逃然制命之权尚有所赖询之众医邪入经络骤难觧除元气内充鬰滞自畅谓臣禀气素薄北地早寒须返江南始便调卫揆之物性理亦有然顾臣奉公未乆遽及其私自非防愚胡忍为此但念臣身之不存力将焉措时如有待志尚可酬且夫违心之累有甚于负疴素餐之惭尤苦于含药故臣有不容己于自鸣者倘荷陛下深仁曲从所请勅下吏部察臣无他许还乡里寛假岁月臣堪事奔走即赴阙廷精学术尽忠谠以报陛下且毕臣之初心至幸大愿又不独区区旦夕计也惟陛下怜惜为此具本亲赍奏闻伏勅防
　　东宫朝贺疏【庚子】
　　臣闻自古圣王之贻谋也未始不以礼为防而其礼之行也又皆究微隠以周其虑盖于辨等威防渐习虽节目至细举动至暂其闗系至大而可乆者尤不敢忽盖所以为天下万世而非以自私也臣伏覩皇天眷佑前曜扬煇陛下深惟古典早建储宫已尝下诏覃恩四方矣既而慎选宫僚备辅导以隆法制天下皆知陛下此举至公至明所以定大计而消觊觎为虑至深且逺也独于令节上笺之礼稍迟以岁月者意者玉体未充而又持以谦抑耶夫人情之不容己者即礼之所由生今天下荷陛下覆育者已二十年有位者皆出拔置而有知者皆由防濡而与之生成而又屡被霑露之恩正思所以报称而莫之为图者及闻储宫之建又三年矣使其徒仰法制之隆而未覩威仪之盛亦何以一其观听作其忠爱而使之不倦哉臣谓竭股肱之力致保防之诚天下臣民与臣殊责至于望清光乐盛美而罄私愿者其心则一而已窃以明年正当天下臣儒朝觐防试之期而元日又为三始之吉欲乞圣裁即于是日俟奉天殿大礼既成请皇太子出御文华殿受朝贺如仪臣思是时内自畿甸外达邉鄙上计之吏下及蛮夷君长雕题左衽之酋凡奉正朔而来王者皆得舞蹈庭墀必自庆以为朝觐而且得见吾君之子也儒生学士称说仁义者莫不矢初服而笃忠贞必且自庆相与讴歌吾君之子也是礼虽止于拜稽而实则可以萃羣情可以塞众望可以昭大义不出宫禁而周四海不逾顷刻而垂万万年无疆之休是岂区区节目举动而已哉或疑未告庙而临臣民与礼不应臣请暂于奉先殿行礼或即代告自可通诚盖推祖考之爱有甚于子孙之敬而繁文在可畧矣或疑睿质和粹不宜逺离阿保臣请择左右惯习之人委之扈从重裘累茵周帷复幔戴日而出纳陛而行亦自与深宫不异又况血气得动荡而益舒知识由习熟而渐广其于宣节不无相宜至于出阁讲读自有常期不敢豫渎此正所谓礼之权也青辂既乗防仗斯备凡冠服之制几案之规羽节盖之华其职掌有常员而藏纳有常处乞勅所司及时督造仍查内外执事侍班员缺从公推补务在得人不徒具位至于周庐之士虎贲之司亦望严择然后任使是不待取其膂力以壮羽卫实欲审其心意可托干城盖文物以昭数而陛盾以饰威斯二者又礼之微者也臣待罪宫寮职当引古谊以賛助道术今覩典礼未备分不宜嘿惟陛下亮其忠察其隠微而早断之臣不任拳切为此具本亲赍奏闻伏勅防











　　念庵文集巻一
　　钦定四库全书
　　念庵文集巻二
　　明　罗洪先　撰
　　书
　　奉李谷平先生
　　某不才为时制所驱不知自量乃以空言干钓名利且误圣天子知人之明荣宠非分实贻之戚夙夜凛凛不知自免平日漫过既缓存省当几动困只见穷迫兼以格式束缚毁誉烁荡因时处顺强执中立尤难为功乃知始之不慎困防之吝也幸天与聪明不至聋瞽而引诱之宻得所依归亦岂敢以既往之非自絶生理哉尝谓天下之大辨存乎意而巳心体精明意起而后有着良知良能本自真切言其真切则几涉疑似必不容含糊而自能料理意或兼带必不容回防而自能扫除如此方无认欲作理之如此方得功夫着实本心静莹形迹虽异莫非此理更不须别求义以方外功夫不然一入较量自寻方便此乃在意念上作功夫原其所止不过为名节为见闻为事功终贻门下羞耳惟时鞭防之幸甚幸甚
　　二
　　学之不讲乆矣赖夫子之仁得闻绪余实力不加徒以口耳传诵竟无所得皇恐何如然路径不明则虽蚤夜孳孳俱非真工也敢复以所见质之望复明示
　　孟子曰人皆可以为尧舜是真谓其皆可为也夫孝弟之道不出寻常言语奉养之节以致其爱敬之诚此诚易能矣若无所不知无所不能光被四表明察庶类不可谓非尧舜之道将亦人皆可为欤古人固有知不知能不能者将于道亦有未尽欤精微与崇礼果何所指欤
　　心之本体至善也然无善之可执所谓善者自明白自周徧是知是非知非如此而已不学而能不虑而知顺之而已惟于此上倚着为之便是欲便非本体明白亦昏周徧亦狭是非亦错此非有大相悬隔只落安排与不安排耳孟子曰勿忘勿助助固欲速忘岂无所用其心哉必有所牵矣故耳目口鼻四肢之欲欲也有安排者亦欲也毕竟安排起于有巳故欲只是一原夫子所谓闲邪者其谓是否乎
　　今之学者以本体未复必须博学以充之然后无蔽似周备矣只恐捉摸想像牵己而从之岂虚中安止之道岂寂然不动感而遂通者乎譬之鉴然去尘则明自复未闻有定妍媸之形以补照之不及者也故以是非之灵明为把柄而不以所知之广狭为是非但求不失生意如草木之区别不必于同或者以为得圣贤之正脉也夫子以为何如
　　寄欧南野
　　昨暮因体得良知者可遵守而不可思议不可执着本虚明静定以虚明静定求即非良知本变化无方以变化无方求即非良知然则良知者其犹止水乎其犹太虚乎其真所谓无意必固我即其本体乎其真静无而动有乎其真无动无静者乎然今之学者放失一路已为习熟才说顺其自然已成自驰矣如之何而后可
　　寄程松溪
　　一别言笑又将经年屡得手书只成嘅叹人生能有几几畨离防便断送壮盛此懐更向谁言真州一痛颇识生死迅速十月初旬抵杭又得订正于谷平夫子万古良知不假外求顷刻放过即非上智主宰常健欲自不侵松溪珍重相期古人当年盟誓时隠时显而心则同少有忽忘是为欺天而罔人惟此良知自能质证某何能尽言
　　奉谷平先生
　　离师三年学不加进枉过岁月此罪何极天与之机得师逺归开示端的心体本虚良知本足闲邪本易简闻之数日向来依违疑似之病为之痛省某何幸入舟自騐此件工夫真是极乐真是极约真是一尘不动万境自融不有我师孰与指证而今而后方有可精处矣然于听受之间尚有一二不甚了了敬具所见以闻伏唯垂仁再赐启发某不胜恳祈师谓凡说工夫俱属动是矣则静坐时即工夫也此属动乎属静乎谓格物只在应接事物时则静坐独不为格物乎师谓念头不起此时是静即是本体不消着工夫日间此等时亦少若以此言静是就心体言矣然则戒慎恐惧者存乎不存乎亦有时间断乎师意工夫贵在真诚不必求人知故于朋友论说之间非相信者不敢辄言真有得于大易遯世无闷不见是而无闷之防某心服此义乆矣但细思之亦有愿闻者窃以为万物一体者圣人之心也已立而立人己达而达人人虽有美恶得失而吾曲成之心无时可已譬之冬寒已得衣矣遇人之寒者亦示之以衣乃为一体彼病狂丧心者虽未必从而稍知痛痒者已得其所此圣贤之所以汲汲而未始少休暇者非求以自见诚以达吾之一体之爱也若待其相信而后以告虽于因才成就之义相近尚不免有简择去取之念横于其间易曰不获其身不见其人恐不如是之拘也是故不愤不启不悱不发固为善教而有教无类者犹为至情若谓人之事讲论者多陷求知之病而以此为救病之方则当自诚意始恐亦未可以言不言为病不病也譬之戒贪者止当去贪之心不当以避金为事避金尚未免有贪心在非所谓荡荡平平之道也且君子志在善世也而乃遯世志欲以善养人也而人不以为是如是而无闷无悔乃为至德无闷悔者言不以是动其心也若只以不求人知为心则只成孤髙一节即沮溺已能优为岂必圣者能之乎今之问学日益陋风俗日益乖人才日益靡吾师所立已是精确端的正望善与人同与人为善纵不能一言回其乆迷亦当积乆待其触悟必可得十分之一二为益亦不小矣若持谦徳未敢自是则好问察者正大舜之智而资启助者实孔圣之虚尤弟子之所依仿者也一念之惑不能自已亦不敢自隠而敬以致问正欲得吾师之心而求其所谓真诚者也乞明教之
　　寄屏厓叔
　　古人有大器局者彼未始为世俗所生来便欲有所作为却不是任客气侮弄精明不肯自惰自怠不肯流荡废坠众人忌善傲物彼能谦虚有容众人忽畧疎旷彼能整肃严密众人婪酒沈酣彼能撙节温和众人呼号谑浪彼能镇静简黙众人剽窃抄誊彼能精思力践众人泛滥应酬彼能择合慎与众人闻见卤莽彼能即事详考众人道短量长彼能含徧覆众人炫耀夸张彼能切近敛实众人掩覆矫伪彼能朴实精进总是了此一生不如此便与众人醉生梦死一般此心既不为物欲压头自有许多事业长进真能为天地立心为生民立命为往圣继絶学为万世开太平然后为大丈夫也
　　与唐荆川
