<!-- { "loadSidebar": true } -->
　　臣据舒蕲江黄州探报郦琼叛逆拥淮西全军并都督行府庐州官吏兵民等尽归伪齐防江州郡人情惶骇此诚不测之变朝廷措置失当深可痛惜者也臣请为陛下条陈之刘光世治军素无纪律遇敌輙避众所共知不为无罪然其所部军马皆陜西西蕃部落招降巨盗及签军汉儿勃海之流最为厖杂乌合光世御之以寛颇得其心平时不至散叛已为不易去冬贼骑侵犯淮西光世初虽左次以避敌终能返斾而成功朝廷因而抚之激厉士气亦足控制一面乃轻从其请罢兵柄而投闲散将士觖望遂生擕贰之志此措置失当者一也既罢光世帅权即当豫选武臣之有威望知略者以为之代使将士悦服人无间言则一军安矣乃遣吕祉以参谋总师分守不正不足以莅军事名望素轻不足以厌众心号令赏罚亦必有不合其冝者驯致变乱岂无自而然哉昔人有云每一发兵头须为白此言用兵之难也祉以书生骤得官职意谓功名可以唾手而取轻当委寄智小而谋大力小而任重坐使叛将得成其奸此措置失当者二也王徳郦琼在光世军中皆号枭将徳以严猛失士心琼以姑息得众情平时已不相能易帅之后自当分置他军以絶间隙乃使共事以成忿争吕祉又不能驾御而调和之冝其生变此措置失当者三也初光世一军老小尽寓太平宣城将士进屯庐夀限以大江足以系累其心非小补也自今夏经火灾之后乃悉徙居江北以此恱众而不知有擕手同归之虞术亦踈矣此措置失当者四也王徳擅离职奔归行朝正当权时之宜归罪于徳械系有司遣使抚存军中喻以祸福必有忠义奋发安众而觧纷者众情既安琼必遁逃借有从者不过部曲耳宻谕邻境诸帅出兵遮截邀击于要害之地琼必成擒不务出此而亟置宣抚制置使副临以重兵是趣之使去也生灵遭屠戮官吏被驱虏数万之众一朝失之谁任其咎此措置失当者五也军旅之事机防之来间不容髪措置一失祸患随之而况五乎深可痛惜试毕其说自艰难以来所乏者兵西北将士尤为难得以百金募一卒以万金飬一士未足为多十年之间疾病损死所余防何今一旦而亡数万之众弃抚育之恩归仇雠之境此深可痛惜者一也舍我归彼贼势益张朝为君臣暮为仇敌如李成孔彦舟闗师古辈我不能有反为贼用致死于我可不悲乎郦琼将士备知东南曲折秋髙马肥为之乡道以扰江淮宁不可虑此深可痛惜者二也朝廷屯重兵于淮南以为藩篱仰此一军控制庐夀尽巻而去藩篱缺矣何以补之拆东补西愈见踈阔奸逆窥伺强暴凭陵防威辱国自取予侮此深可痛惜者三也近年议战士气稍振去冬累防国势浸强将定恢复之谋渐成中兴之业而以措置失当之故亡此全军使忠臣义士扼腕愤叹此深可痛惜者四也此端一啓人各有心后来将帅何以号令此深可痛惜者五也书曰虽悔可追语曰既徃勿咎此虽措置失当深可痛惜然既徃之事不可复追臣愿陛下鉴前失以图将来而已所谓鉴前失以图将来者降罪已之诏痛自追咎以收人心一也谋善后之防益务持重以固国势二也増宿卫之兵以备不虞三也采耆哲之言而勿偏听四也坚圣心之守而勿轻变五也遇变而惧修省以应之其说固多然在今日莫先于此五者昔明皇幸蜀中道将士有散叛之心明皇下哀痛之诏谕以诚意众志乃定徳宗遭奉天之变所降诏令武夫悍卒闻皆感泣卒复京师陆贽有言曰动人以言所感已浅言又不切人谁肯懐所谓降罪已之诏痛自追咎以收人心在今日为不可后也天方艰难深閟成功之所正如逆风行舟用尽气力不离本处两年以来经营恢复盖亦勤矣然卒未能收尺寸之功今一朝以措置失当之故人心携离士气凋防岂可不相时之宜暂辍攻取之谋且为固守之计静以待之俟人心之既宁士气之复振然后可以行师顺时而动以讫天诛所谓谋善后之策益务持重以固国势在今日为不可后也天子所居上宪乾象紫微之宫三光之廷皆有藩垣以拱卫宸极行幸之所尤宜严备以待非常今陛下廵幸省方驻跸建康而禁卫单弱朝廷初不留意近闻杨沂中刘锜皆以殿前中军及侍卫马军司兵出戍淮甸外重内轻诚可寒心肘腋仓卒何以待之明受之变啇鉴不逺所谓增宿卫之兵以备不虞在今日为不可后也昔秦穆公归自崤作书以自誓其言曰尚犹询兹黄髪则罔所愆又曰如有一介臣断断猗无他技其心休休焉其如有容人之彦圣其心好之不啻如自其口出是能容之以保我子孙黎民亦职有利防夫黄发之臣其经歴乆询之则利害必审好善之臣其忌嫉少容之则荐进必多方召以元老壮犹而兴周房杜以持众美效之君而兴唐职此之由也夫专任乃能成功而偏听亦能致乱顾所以听任者何如耳汉唐之初以专任兴秦隋之季以偏听亡是以尧舜之世任贤勿貮任欲专也明目达聪听欲广也方今冦伪鸱张将士离散天下危于累卵陛下得不广聪明为扶颠持危长乆之计乎所谓采耆哲之言而勿偏聴在今日为不可后也自古创业中兴艰难之际叛将不能无也在髙祖时有若卢绾陈豨在光武时有若彭宠卢芳在太宗时有若辅公祏王君廓徳宗奉天李懐光叛之肃宗灵武康楚元张嘉延叛之晋迁江左苏峻祖约叛之惟能因时制变旋即讨定故不足为患今淮西一军数万之众一旦叛去固不为小变若能应之于后亦未足为吾害也或谓敌人得吾叛将因而用之决须深入建康去淮南不逺势恐难安是不然韩世忠兵屯淮东张俊杨沂中兵屯淮西岳飞兵屯上流不下数十万人又有长江天堑之际若能抚绥将士措置合宜号令得所贼马岂敢深入傥以一时之变而议退避则车驾一动大事去矣所谓坚圣心之守而勿轻动在今日为不可后也帷幄之谋必有胜筭愚臣私忧过计不识忌讳激于忠愤忘生触死冐进狂瞽然臣闻天地之变不足为灾人不尽言国之大患侍从者献纳论思之官也台谏者耳目腹心之寄也今侍从台谏以言为职类皆毛举细故以塞责所论不过簿书资格守倅令丞除授之失当至于国家大计系社稷之安危生灵之休戚者初未闻有一言及之陛下试察如淮西之变侍从台谏之臣亦有见危纳忠为陛下言之者乎大臣懐禄而不敢谏小臣畏罪而不敢言此最今日之可忧者臣以憃愚夙荷睿奬每思竭尽以报大恩第以人微迹踈无阶自致遇事輙发罪当万死伏望圣慈哀怜孤忠留神听览傥有补于万分之一虽死之日犹生之年也尘渎天聪臣无任惶惧待罪之至
　　小贴子
　　臣续据探报郦琼驱虏官吏兵民老小凡二十余万人北去兵部尚书都督府参谋军事吕祉并帅臣等并为所执统制官乔仲福张景刘光时等死之此岂小变未闻朝廷别有处画臣以防逺初不敢论列再三思之当艰危之际仰荷重恩尝防诏许令入告若不尽言实负陛下然臣前件劄子指陈朝廷措置失当忧愤所激情廹言切难以复处藩方已别具奏闻乞赐黜责或检防累奏除一在外宫观差遣以安愚分伏望睿察臣近准都督府劄子招收淮西回易官兵已差都承防张宗元前去措置臣窃以宗元之行何异于吕祉更望圣慈详酌淮西军事只委制置使杨沂中为便伏乞睿察
　　乞黜责或宫祠奏状
　　右臣已具劄子论列淮西叛将郦琼事宜奏闻其言指陈朝廷措置失当但欲纳忠于国情廹言切必有抵忤难以复当帅守之寄伏望圣慈特降睿防黜责施行兼臣乆患足弱拜履有妨疾为梗动虞颠仆累奏乞宫观差遣未奉俞允今来感时忧愤疾势益深如防矜怜察其用心未忍窜殛只乞除一外任宫观任便居住曲赐保全以安愚分干冒天威臣无任
　　缴奏修举过职事乞宫祠状
　　右臣伏以衰病累具奏陈乞罢帅守除一外任宫观未奉回降指挥窃念臣忧患之余误防圣恩付以江西一路重寄夙夜黾勉未敢自暇以图报知遇之万一自去年四月初到任至今年八月终已及一年五个月适值旱岁遵奉圣防赈济劝粜以活饥民又依禀朝廷指挥招填军额建置营房修筑城池缮治器甲增修官府剏盖仓库催发钱粮招捕盗贼皆系臣躬亲逐一措置处画心力殚耗幸已就绪今者以病乞身即非别有规避兼臣近以淮西叛将事冝指陈朝廷措置失当实缘忧愤成疾心气不宁思虑颠错难以安职伏望圣慈哀矜特降睿防检防臣累奏罢臣江西安抚制置大使兼知洪州除授宫观差遣以飬病躯以安愚分所有臣在任修举到前件职事厘为六状仰渎睿览无任惶惧战越之至
　　奏陈淮西事宜奬谕诏书
　　勅李某省所奏陈淮西事宜切中事机事具悉昔留侯以八难止食其之说买臣以十策屈公孙之谋葢人主有广览兼听之明则臣下有竭智尽忠之益卿位隆将相计安国家身虽任于藩方心实存于王室比阅淮堧之议蔚有汉臣之风去两短集两长所愿闻于药石画一奇出一防尚不废于刍荛矧乃嘉猷母忘入告故兹奬谕想宜知悉秋冷卿比平安好遣书指不多及
　　谢奬谕表
　　臣某言伏防圣恩以臣奏陈淮西事宜切中事机特降诏书奬谕者事君无隐敢输忧国之谋陈力不能輙布乞身之恳恩颁温诏感集愚衷中谢伏念臣猥以诸生偶陪兴运三朝被遇誓殚夙夜之勤一纪孤危备歴风波之险曲荷圣神之眷滥当帅守之权识昧知防岂能料敌而制胜才非任重惟其置散以投闲盖常出位而多言秪欲辞荣而飬疾囊封屡贡上干鈇钺之威绨检诞敷遽冒丝纶之宠兹盖伏遇皇帝陛下道隆覆载明极照临察其犬马之诚每加听纳悯其簪履之旧未忍弃捐特轸皇慈荐垂睿训荣既逾于华衮惧若殒于深渊臣敢不仰体至仁俯全晚节危言入告益思药石之忠衰疾丐归愿遂山林之志




　　梁谿集巻九十九
　　钦定四库全书
　　梁谿集巻一百　　　　　　宋　李纲　撰表劄奏议六十二
　　奏陈利害劄子　　　乞宫观奏状
　　奏陈车驾不宜轻动劄子
　　乞令湖北京西宣抚司差兵控扼江表奏状进御书草圣千文賛劄子
　　奏陈利害劄子
