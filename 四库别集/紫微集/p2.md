<!-- { "loadSidebar": true } -->
　　臣嵲昧死再拜臣伏观皇帝陛下以天明地徳绍覆载之功迎善气啓兴运继统业拯民命拨衰乱致大定自天地剖判以后书契以来中兴复古之君比徳较功莫有望其彷佛者初龙翔于王室始骚之时抚运于炎正中微之日豺狼纵横羣盗满野志存民命好生讳杀惟务耸徳以变其野心兢兢业业惟孝是图惟亲是念卑宫室之奉省嫔御之幸恶衣菲食早朝而晏罢以徼上帝之乃临御之九年起大丞相太师益国公秦桧于闲废之中明年复相之与之共图中兴之事君臣一徳如鱼之有水声音之相和盐梅之相济不动声气而神化密运天下莫可测知至于圣孝日跻是崇是賛所以感通庶类逆厘三神者虽夫妇之愚咸知其有善应矣是以内之则盭夫悍将頫首听命而无项领之虞逺之则恶吏奸氓勉于承化而无凌犯之变风移而益淳刑轻而防措于以风徳于逺方而异类为之革面逹孝于絶党而敌国为之改图初年而和议定兵革息孝徳之始验也嗣嵗而梓宫至母后归孝徳之成功也于以示天下则何人不劝于以致治功则何事不成于是厘举嘉义以餙至治凡稽古礼文之事以次贯行郁郁之皇文丕天之大律所以耀徳于广逺而新民之视听者不可胜载臣不敢毛举庶事姑摭其大者言之奉太母于慈宁极天下之养尽家人之礼至孝也选淑徳孋皇极正人伦而厚风俗至徳也建立太学萃英俊以流徳化知本也新图书之府严求书之令广闻见以务博储人材以待用右文也行乡饮于郡邑以班序颠毛崇化也正经界于阡陌以平均赋入防民也至于爱民力矜物命节诞弥之宴足以示慈恵而已而不以侈靡为尚盛徳之事于是备矣此独致尽于人事者耳若夫崇坛壝之制靖笾豆之列纯牺牲之奉严玉帛之陈所以致礼于天地也饬祖庙以崇宗祏之奉建原庙以谨衣冠之防日祭月祀共事无爽所以致孝于祖考也上稽汉制下考本朝筑宫修祀以奉太乙为民也耕千亩以劝民谨三推以率之敦本致力莫不竞劝勤民事也瑞乙始至带韣而祠莞簟効祥锡美有绪所以谨国本也先成民而后致力于神上下服媚神人胥悦由是丰年屡应田谷睦熟瑞物狎至符况防来固其所也若是而瘖无歌诗布宣令徳以昭示来世则秉笔之士何以避辟自昔中兴之主如夏康周宣汉之世祖唐之宪宗咸用干戈以复故业或功成于一面事至微而当时缀文之士犹且作为歌诗以称颂功业以垂后世而况我宋中兴皇帝陛下得贤圣之佐成昭明之业而不被之声诗荐之郊庙协声依咏以乐和平汗青书策以示得意使后世何稽焉臣虽固陋日尝以文字从词臣之后深恐徒老于外无片言以歌咏盛徳成功少佐圣治之光明臣终且不暝用是辄忘其芜累再拜稽首而为是诗其词有曰天监我宋受命以人咋为乱阶以啓圣人皇帝嗣位其仁如春万邦欣载共惟帝臣垂衣髙拱惟务俭勤防民不怠懋穑劝分卑宫勿饰服御无文膳食取具不羞庶珍内官弗备简御嫱嫔抑损戚畹登崇搢绅吏除苛绕狱去放分刑罚不试号令不频旰食宵衣导率以身行之期年天下归仁皇帝躬行过于尧禹如天不言乃帝之所内资禀命外须训抚不有相贤孰资察补天舍其遗之硕辅实惟旧臣乃吾肱股昔以梦求今以徳错皇帝曰咨惟予与汝我唱而和无或疑阻如手如臂如心如膂如彼事神汝为椒糈如彼琴瑟相待戞拊相臣受命于帝其训敢惮夙宵以图淑问衣不及带冠不暇正内事抚摩外修好聘忍尤攘纷徂惟求定皇帝之孝克迈帝舜相臣佐之兹惟无竞上感穹昊下格殊隣以暴为恩易顽以驯母后既归东朝侍御天下载欢若饥得哺天子躬俭惟亲是丰未明求衣朝长乐宫礼备家人养以天下先意承防事无违者天子行孝天下承风胥训胥效比屋可封乃建中宫以母四海诗首关雎易称中馈天子之尊亦资内助上奉慈顔下式寰宇事亲底豫化民致和始于壸阈邦国是讹太学肇建四方是极増博士员导以经术有来英髦充牣上京三年大比以考其成异时之用维公维卿石渠广内图书之渊羽陵之蠧断简之编是息是防英俊在焉逸羣之彦比迹卿云怀材待问发闻扬芬驰骋古今上下典坟考正律度是为景钟导和殖财国用以丰不窕不槬咸中典刑有涣其章上公是铭兹器惟则允为国经徳爵之亚莫尚惟齿班序颠毛以为民纪乡饮既行郡邑是遵洙泗之风无复龂龂井田既坏民困劫假乃正经界以实多寡赋入既均贫富不病非上防之孰拯其命诞弥之节式宴示慈乐不计费孰敢节之皇帝曰咨费财无艺亲降徳音以禁肆侈天下欢然称盛徳事匪帝命之臣子曷议着之令甲付之史官永永万年无或敢干人事既洽惟神是事于庙于郊各尽其礼其郊维何蒇事圜丘帝御六龙冕十二旒既新宫架既备礼服有洁其牲有温其玉合袪天地侑以祖考乐奏六变其音肆好问谁相祀实维上公登降跪起有肃其容天地并况瑞物来下天子万年以有神嘏其庙维何可以观徳徳盛不祧祀事不忒祖庙既饬旅楹有闲原庙继作以防衣冠若节春秋皇帝戾止荐献有容祖考咸喜礼成而退祗奉不凟天子万年永绥遐福天神贵者莫尊太一置祠为民其宫有洫既仿谬忌道开八通皇帝临飨威神是崇天人相际福禄攸同国南千亩是为帝籍天子肇祀以祈黍稷我黍与与我稷翼翼以享以祀以为民食福禄绥之万世无斁乃营吉壤肇建髙禖何以歆之帝徳不回瑞乙既至后率所御以弗以祈有秩斯祜千亿之祥兆于帝武天锡皇帝圣钦不迟事神保民以莫不祗上帝临之云何以报维年屡丰诸福是効非维丰之又布濩之东西北南咸锡予之稼茂于野粟积于仓礼义兴行民俗以臧桴鼓不鸣狱讼衰息人有盖藏道无捐瘠和气所蒸化为瑞物甘露零庭近在郊邑有木呈祥合枝共柢考传验符逺人不贰或剖其中自然成文太平是告希代莫闻丰年屡应众瑞应图皇帝谦恭不以自居图回庶事益慎厥初君臣相戒可否吁俞政过三代言成典谟厯选后辟前载所无在昔中兴周汉二宣夏康商宗汉祖晋元咸用干戈配天祀夏其臣歌颂或列于雅方之皇帝爝火太阳顾无歌诗垂世用光词臣伏罪无以塞责谁其诗之以佐皇徳下臣张嵲过不自揆日官西掖待罪文字敢颂厥美以賛后功江汉崧髙不足比隆
　　绍兴圣孝感通诗【并序】
　　臣嵲昧死再拜臣防覩皇帝陛下嗣位于炎正中微之初因衰激极导迎善气数年之后天有还形羣盗衰息疆埸少安民人接龢年谷丰熟唯是除戎警备之事日日以振将疆卒武人有奋心举而并勍敌复故地宜如灶上扫除而方且诏封疆之臣无得妄动敌来则御之去则已曰南北等吾赤子也勿以深入多杀为右始也浅陋不望清光之臣伥伥然率不喻圣意所谓下臣嵲辄不自揆窃迹行事而加深思焉若有得其解于万分者盖敌固吾仇也而二圣大母在焉顾可投防而不忌器乎或问臣曰桃应问孟子曰舜为天子臯陶为士瞽瞍杀人则如之何孟子曰执之而已矣然则舜不禁欤曰夫舜恶得而禁之夫有所受之也然则舜如之何曰舜视弃天下犹弃敝屣也窃负而逃遵海而处终身防然乐而忘天下然则孟子之说非欤曰此殆非贤圣之言意羣弟子之失其传焉耳夫舜圣人之以孝闻者也使其以受尧之重既不能庇其亲而执之又不能终其所畀付而去之是两失也如是以圣为凡六经之作所以为范于后世然今之所载者常道而变故之来也无穷设有遭非常之变而不能得圣人之意于文字之表曷能曲有所畅乎仰惟皇帝陛下嗣服以来内之所以治戎事理边疆常若冦至而不少解者致重于宗庙也外之所以不以并敌战胜为武而率以柔道怀服犷悍者致保于君亲也在于重宗庙至义也保君亲至孝也其视孟子之説不亦两得乎于是孝至而益加义立而增修措之天地而神明协其应施之蛮貉而盭夫易其虑绍兴辛酉金人来告和且许以先帝梓宫归于我别命贵臣奉太母舆卫以归其明年八月某甲子皇太后至于行在所前至一日皇帝备法驾率羣臣奉迎于郊舍之外于时天地緼豫日景清明臣民欢虞和气洋溢讙声所暨川岳振荡其明日乃归于长乐宫于是卿士庶人叹息忭跃逺迩一辞咸曰皇皇乎丕天之盛事自天地剖判以来未尝有也向非皇帝陛下自得圣人之意于六经之所不载且有同徳之臣以辅其治何以至于是哉自今以徃天下之学者始知忠孝有两全之道仁义无偏厚之失向使卫辄闻之必不假王父之命而有距父之事汉祖闻之必不以就天下之故而肆分羮之言轶乎千世之上固已合符六经垂之万世之统可以轨范来叶非圣上其孰能之斯举也君子书之以袭经辩士语之以称博推而行之可以驯至于圣域诗而陈之可以沦浃于性情士生斯时获覩凌风絶辉而不动于耳目不发于文辞以称颂盛徳顾视曩哲不亦恧乎臣不佞尝以文字待罪词掖虽获戾屏居侧聆庆防情发于中不能以浅陋自巳敢再拜稽首而为之诗曰宋有天下逮乎八世猛敌横生侵欲不忌尧汤水旱文景菑异数则使然岂人攸塈皇帝承统甚武且仁内销奸孽外备殊邻濅明濅昌师武臣力抵掌含怒日思奋殛皇帝曰咨咨女将臣慎守疆埸以保吾民敌来则御折北勿追姑修吾徳以待所归人亦有言投防忌器矧彼狡焉吾亲是质彼兵攸恃我则徳攻靡以嵗月徼天之彼虽刚戾不可扰驯我视其欲以舒吾仁始我有众公卿庶士谓彼悍骄庸知徳义茍有诚信金石为开豚鱼之孚惟道之怀有唐睿真亟诏求访恻怛之诚宁甘百誷皇帝曰咨予由是心彼虽我诈我惟尔忱孝悌之至神明可通惟彼不信天诱其行人是来言弃旧恶我奉慈母归御长乐八月甲子至行在所天子在所天子郊迎其从如雨老稚仰观踊跃呼舞卿士相趋肃穆伛偻天地感通发祥頽祉卿云郁兴轮囷离诡屏翳不惊川后静波云飞渊泳讙声相和玉虬沛艾芝盖穹崇千乗雷动万骑风从天子是侍如长乐宫渤澥为杯华嵩为豆举烽行炙撞钟命酒既劳王爵下逮奔走万嵗称觞献太母夀敷天之庆周浃寰宇薄海内外无或失所皇帝之孝振古曷遇睿算无疆永作民主人无疾疠田多稷黍兵革不试四夷欵附太母万年康疆燕豫皇帝之孝莫与比徳锡羡无疆子孙千亿莞簟发祥开统拓迹嶷嶷岐岐诜诜翼翼有緑其车有赤其舄太母万年含饴燕息始归太母小大具疑谓将我廷胡宁以归皇帝之孝先定不易爰有廷臣协比我徳有賛其决无贰其心指期待蔇天实我临曽无愆素归御愔愔凡是讙嚣尽为歌吟天锡皇帝示将保定太平之休繄此其证际天所覆咸为我土含识之伦我籍斯附充入旧贯天临万方子子孙孙永世克昌








　　钦定四库全书
　　紫防集巻二　　　　　　宋　张嵲　撰
　　五言古诗
　　秋懐
　　前山跻暮气虚檐纳轻阴沉疴稍轻体徐步望遥岑泬寥天宇净斐亹秋云深原野旷萧条岗阜何﨑嵚微霜被羣物悴叶声萧森游鳞奔巨壑翔鸟穹林结念非一端滞思纷相寻伊昔抱微尚夙懐尘外心风波一震荡飘流安可任防颇思赵士钟仪懐楚音往愤既切古来忧方在今安排谅躛言委顺亦虚襟由来穷达士万古同堙沉聊申凄断意持和双南金
　　奉和李元叔察院秋懐
　　屯云生广泽白日互亏蔽如何三秋杪顾作九暑炽髙风摧蒲柳未觉到兰蕙幽人感嵗徂节生悲逺志伊予老忧患感激志鉴寐起视篱下花节过真少味岂无王酒深愧渊明意未然招隠诗黙契幽林思瞻彼区中人清冽成萎悴安得西山药飘然以超世
　　董弥大郎中以窓前菊花晨且鲜明午间萎蕤感而成诗兴寄古雅次元韵
