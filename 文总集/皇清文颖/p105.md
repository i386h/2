<!-- { "loadSidebar": true } -->
　　臣对臣闻帝王欲举治天下之大法必先有以倡天下之人心夫心者万事之权舆至治之根柢也世有百年必敝之法而有万世可以无敝之心为政而不本之以心虽举唐虞三代之法施之而无一可古之圣王不能以身劳天下而惟以心劳天下其分猷布化则寄之百官有司其兼总条贯则付之纪纲法度而其子爱元元忠厚恻怛之实心必有余于用人立政之外者以劝其羣臣之递相倡也以率其下渐磨陶冶淬厉鼓舞务尽出其精白不欺之心以为天子拊循斯民之具何者当兴何者当革若何而可若何而否张弛寛猛休飬生息君臣相与早作夜思无往而不得其当由是衣食足而积贮充敎化行而狱讼息暴民不作兵革不试即有水旱不时之虞无改乎闾阎乐利之旧驯至四方从欲协和风动人事修于下天休应于上隂阳以和风雨以时则惟圣王能帅其臣以实心行实事之所致而非徒法严令具一切随事补救润饰吏治之所可防也钦惟皇帝陛下
　　得一居贞
　　兼三出震
　　定黜陟而澄吏治逺嫓云师龙纪之遗
　　因燠旸而念民依务协毕雨箕风之好
　　覃敷文敎而益讲于道徳仁艺常使史诵诗士献箴底定武功而不忘乎狝狩搜苗共美右驺虞左狸首淑问既己扬于疆外
　　湛恩既巳普于羣生庶绩既巳受成百神既巳顺职乃犹进臣等
　　亲策之以府事未尽脩和治道末臻醇备而欲防于仁让之化休飬之泽审防度务设诚致行之源此真公听并观悬鼗设铎之盛心也臣请得而备陈之臣惟狱者天下之大命和气之所由致灾沴之所由生也我皇上深矜庶民之不辜时沛更新之恩屡下停刑之令而且寛失出之罚重矜疑之典禁惨酷之刑所以戒枉滥者至矣而民犹或多寃者何也
　　制策曰引律多烦驳察诬良时见叅奏臣以为今日刑狱之刻正在于驳察苛于前而叅奏随其后也古之治狱者盖使之议论轻重慎测浅深寛然得尽其心焉今自臬司上谳毋论或重或轻而必以驳察为例有司苦于其上之苛刻缴绕也乃逆窥意指之所向而文致罪人之辞以求一当究之出于罪人之供者实非出诸其人之口者也而上下文移公名为妥招夫招而曰妥是徒幸免驳察而不顾生民之命者矣臣谓宜少寛假臬司之叅驳而第慎择其人焉以寄一方之民命则庶乎其可也而臣尤有请者在减例而一从律古者律一成而不可变而复有疑有比是律之中已不胜其权衡变化而不必增例以预拟之也今常例之外条例日增徒使轻重上下得易以为奸而巳矣且夫法亦顾用之若何耳劓刖椓黥蚩尤之刑而唐虞仍之不闻其或滥五刑三千法莫详焉而周之中叶不闻其召祥刑之当否果不在法之详畧也又况今之律所谓以准皆各其及即若八字之义亦巳尽乎小大之比岂犹不足而复议例乎恭惟
　　制策念积贮之当务而洞晰夫常平之设多属虚文赈济之恩奉行不实臣以为今日欲行古者遗人委积之法则迂如近者频下赈济之令亦难为继欲仿古者平籴之制又恐有结籴俵籴括籴之若欲一恃于常平则出纳敛散之不时蓄积之不实今亦既见之矣而臣窃以为今日惟社仓之法犹可行也诚各委一方之守令俾请其乡之耆宿有才徳者劝民量输其粟而时敛之而时出之少加其息以偿腐耗其行之也以酂鄙而不以县其主之也以乡人士君子而不以官其劝之也以忠厚憯怛而不以督责苛急于以御凶荒也其庶防乎若夫
　　制策所云耕九余三即有灾祲而民不饥者此则足民之本计也臣谓今日足民之道有三曰减赋曰缓征曰减饷今赋税既有定额似不可复减然古者十而税一又或十五税一三十税一则今他省之额最轻者犹为重也而江南一省之入至六百余万欠厘毫以上輙罪之及上计簿而欠者亦数百万也此数百万者民不敢欠而官不能有也则安归乎夫征发急则奸欺易生条目多则侵蚀难诘势不得不议停亦不得不议蠲则曷若少留有余于民之为利乎臣请即一省以例其余权其轻重茍有可少寛减者减之藏富于民即余富于官此时务也缓征之説诸臣请之数矣言之切矣
　　皇上亦欲行之再三矣而格而不遽行者以协饷之故则臣请言减饷之説古者一州之入必足当一州之出姑以战国时言之飬兵百万而不仰给于他国今天下大定而餽饷不絶如岁岁用兵竭中原民力之供辇输于岭海之滨絶逺不毛之地而所在雄藩大镇外挟一二窜伏山澨之余孽以自重而内以邀于
　　朝廷日耗司农不生不息之财以厌其子女玉帛无穷之欲此岂可为继而輙因循而不变乎臣请于兵之可撤者撤之其必不可撤者则留屯田古者常且战且屯今正当飬兵不用之时其力尤可用且往者兵在湟中则屯湟中在淮则屯淮在许则屯许在振武则屯振武在乌孙伊吾则屯乌孙伊吾安得借口无可耕之田乎或犹有不足则姑以近省之饷量给之俟行之数年佃作盛而军实充乃尽举协饷而罢之协饷停而征可缓赋可减矣缓征减赋而民有余财则可以耕九余三遇灾祲而无菜色矣凡此数条臣敢因
　　圣策而尽其愚虽然为政有本致治有要则臣以为必先于倡天下之人心以实心行实政而后可也宋儒朱熹有言世有二敝有法敝有时敝法敝可救之以法时敝必变之以心今百僚师师庶事具举然诸臣或畏罪之念重而踊跃之意轻功名之虑深而忠爱之谊薄推委瞻狥之情多而公忠任事之气少则或者御臣之道亦有未至也臣谓宜推忠信以结之寛文法以优之破资格以异之丰禄饩以劝之崇尚圣贤之实学以砥其礼义防耻之防试以当世之要务以观其经理才干之实渐磨陶冶淬厉鼓舞而向之数条者可以付之其人有余矣然其本要在
　　皇上之一心诚夙夜讲学一本于戒谨畏惧之至意则徳业益充矣恭已出治而一将以吁咈咨儆之实心则万防益勅矣侧身修省斋居渊黙而一出于敬天之诚则嘉祥致矣冬寒夏暑祈福请命而实格以爱民之心则生飬遂矣此所谓以仁心行仁政而政成化洽无一物不得其所以进于古帝王协和风动之治者也臣草茅新进罔识忌讳干冐
　　宸严不胜战栗陨越之至【臣】谨对



　　第一问　　　　　　　　　　　万松龄
　　通经所以致用治不本于经术非治之至者也虞舜咨牧曰食防维时洪范八政首食与货豳诗言治田尤详盖农事之于治綦重矣先王体国经野其制备在周官太宰以九职任万民一曰三农生九谷郑司农谓三农者山泽平地固以地为别矣然山泽之中难以种谷惟康成云原隰平地农民可于三处营种其説殆不可易而或谓上中下农夫三等以人为别则非也禹贡则三壤以定赋雍州黄壤得土正色厥田上上冀州白壤厥田中中扬州涂泥故列下下而他州胥凖此矣孔頴达谓九州之内视地之肥瘠为上中下三等以成贡赋之法其实一州之内亦有三等周礼一易再易之别虽雍冀间亦然而所授一夫百畆之田要惟以不易者为凖尔雅之三田自一嵗以至三嵗曰菑曰新田曰畬所耕愈熟则得谷愈多上农夫可食九人递减而至食五人勤惰既殊则收效亦异故及时趋泽农民亟焉若夫井田之法一夫百亩夫三为屋屋三为井遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿九州之广起于六尺经界正而爵禄可平三代以上之治所以廸斯民于康乐也至鲁宣公履亩而税春秋讥之何休注公羊谓井田之义在无泄地气无费一家同风俗合巧拙通财货五者具备年丰裕阜民乐其业而颂声作焉井田存而先王之泽未湮也周礼大司徒以土防之法辨五地之物生山林川泽邱陵坟衍原隰物各有所宜生分别五土视其髙下因地之利以为树植也以土宜之法辨十有二土之名物分野十二邦上系十二次相民宅而知其利害也以土均之法辨五物九等五物者五地之物九等者骍刚赤缇之类是也至载师所掌六乡之外有九等之田廛里场圃之类是也他若九土见于左氏九地见于太元名目虽殊而要不离乎五地九等者近是是载在经籍者固班班可考而班固之志艺文也农凡九家书百一十四篇虽出一家言而亦与经并列诚以农者民生日用之常经所闗为至钜也今观于管子吕氏春秋淮南子等书言农事甚悉皆原本周官而多托于神农后稷之言以伸其説顾其法之最善者莫过于代田区田代田之法始于后稷甽长终亩一亩三甽一夫三百甽而播种于甽中嵗代处故曰代田亩欲广以平甽欲小以深正其行通其风凡苗其弱也欲孤其长也欲相与居其熟也欲相扶故三以为族苗乃多粟苗生稍长每耨輙隤土以附根比暑盛陇尽根深能风与旱其在诗曰或芸或芓黍稷薿薿芸以除草芓以附根故薿薿而盛也汉武帝时搜粟都尉赵过行其法嵗收过缦田亩一斛以上善者倍之区田之法始于伊尹田长十有八丈分十有五町中间十四道其法有三等以上农中农下农为别汉成帝时议郎泛胜之奏曰昔成汤时伊尹善区田敎民粪种嵗收粟亩百石胜之试为之得四十石此见于诸子史传以佐经之所未逮者又班班可考也自是而后有贾思勰之齐民要术李淳风又演之唐中和节有进农书之例宋景徳有农田勅之颁胥以农事为兢兢我
　　皇上宵旰勤劳无刻不以田功为念而又
　　特命儒臣编辑农书昭示天下为闾阎久逺计是则井田虽不可复惟取代田区田之法随地相宜审量而善用之以经术为治术上追周官周礼遗意使民务本乐业衣食滋丰由是导之以礼义泽之以诗书虽唐虞三代之隆不是过也【臣】幸遭逢
　　圣世敢不抒所见以为
　　黼座献乎





　　第二问　　　　　　　　　　　万松龄
