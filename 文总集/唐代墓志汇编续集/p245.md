<!-- { "loadSidebar": true } -->
（录自《隋唐五代墓志汇编》陕西卷第四册）
№咸通０８８
【盖】
失。
【志文】
唐故窦氏崔夫人单窆铭记咸通十三年正月二日，相州林庚岭西南角，去城七十步，後有道，下□也。
有子三人，长曰佛强，次曰宜郎，曰述郎；有女二人，长曰相儿，次曰□故。
（录自《隋唐五代墓志汇编》河南卷第一册）
№咸通０８９
【盖】
失。
【志文】
唐故御史中丞汀州刺史孙公墓志并序朝请大夫守左散骑常侍赐紫金鱼袋上柱国李都撰朝散大夫前守河南县令柱国李涪书吾友孙子泽於咸通十三年六月三日殁于临汀刺史之位，後四十五日，家吏走京师，历告其属。余闻讣若梦怪，久不自信，翌日，闻亲者哭於家，仁者吊於路，然後知吾友果不测矣。呜呼痛哉！自是悲不能止，而加恸焉。公外舅吕宗伯少师□名来吊且曰：□□□吾宗为显友，不意今即世，子宜以铭。公同堂兄前婺州牧契亦继以□□来，请予为铭。子泽素友也，而□契。吾若既辱亲者之命，乌忍不铭。公讳皇乐安人，其先出于齐大夫□之後。曾伯祖文公讳进，皇秋官侍郎，有大名於时，故派系官族，文儒德业，连环如粲星，有门徒生鲁国公真卿已录存焉，故不书。文公开元中为考功郎，连总进士柄，非业履可尚，不得在选，其登名者有柳芳、颜真卿、李华、萧颖士之徒，时号得人。忧古□封。曾王父讳，皇关内营田判官、左羽林兵曹参军、京畿采访支使，赠左散骑常侍；王父讳会，皇侍御史、郴、温、庐、宣、常五州刺史、晋阳县开国男、赠工部尚书，烈考讳公，皇大理卿、礼部尚书致仕，赠太尉。公□□懿和，勇融眉睫。自冠岁，笃於孝悌，声被缙绅，郁为名人之所器，仰若□□桂颖，香泄人间，故搴芳者争取。繇是一贡第进士于李公。褒议者不以为速。其後从卢公贞于甘，寻□敬公聘于浙右。旋罹先太尉艰，毁殆灭性。缺，从旧府于兖，旋亦随罢。时萧相国实自内署守金陵，□张公毅夫自夕拜守豫章。二镇急贤，叠驰聘礼。公从□奏书于润，前後凡四府；自支使至判官，其列职者五；自校书至评事，内试官者三。宣宗皇帝朝，崔丞相慎由方枢造物权，望压天下，凡所登用，拟第一流，因起公为小谏。俄而内署缺学士，萧丞相邺默上公名。公造门色沮，俯首卑谢，且曰：某诚无似。誓不以苟进自许。丞相不能抑。未几，御史中丞李公童始提宪印，风大张，欲其望者，辉我寮伍。遂寮为殿内。厥後黜刺武当。以前时不从辟於白相国敏中故也。大凡去朝籍而处他位，未尝不简於业官。公至部未几，俾饥者饫，啼者歌，家宁户安，渔吏敛手，故洽声四溢，深为本道节度使徐公商奖异，人为员外都官郎。萧丞相实始判民曹事，乃曰：吾欲以泉货挽故人，可乎？因计贰职，从旧府也。俄转左司外郎。值徐丞相人为御史大夫。席公郡谣表知难事，迁司封□□，赐五品服。寻以本官掌西掖书命。西□起□代，故事，岁满必以真授。公居职四周，方践正秩，而恬然□之。今上以慈恕母天下，尤注意於三尺法。
遂擢为御史中丞，庭锡金紫。谭者美之。公至於□试，虔操国章，事□法严，吏不＊情，狱无监系。上每坐便殿，必亲阅刑书，欲桎梏不加，宪纲疏略。公周索理本，□别重□。上益加宠待。其选置寮き，必搜贞良，不为势屈。一旦为飞语所中，谪去数千里，人莫得而名之。及就路，[C260]生闺阁，良偶先凋，越月而女继夭。公抱无泣之，陷不测之算，至郡三月，为南方毒所，一夕奄。呜呼！其天数欤？其人事欤？是用兴有识之叹，动恩爱之悲。嘻！公之为人也，节峻诚坚，无触利之交，无苟随之絷，感一饭必思有所效，而坛宇凝旷，未尝屑意於曲俗，故遇人无假诚，待物无伪貌，江澄□耸，莫可动摇。洎释褐至□礻遂，亲戚有不能自持者，无疏密耆幼，名宦婚葬居室□体一资於公。而又善与人爱，表于当代。惜乎不得助和风□雨，吹洒寰区；而埋恨下壤，非夫人之恸而谁恸欤！享年五十四。夫人陇西县君李氏，丞相李□福之贤女，河东郡君裴夫人所出。年十有九，以大中十年十月十日归公于东都。以去岁十二月七日终于□渚，春秋三十三。门绪清华，冠于他族，早挺淑□，如禀师资。孝起於韶年，德充於授室。
肥家之道，裕乎六姻。比岁在京，常为少师阻塞恨，洎于从公之贬所，而郁涕□轸庭闱□，故未及中途，竟至大病焉。时公迫於严谴，未克旌夫人之遗芳，当缄瞑目之恨。子男二人：长曰杲，孝谨有闻，而饰以词形，从□郑公愚为广南推官，得试校书。次曰二合，李夫人之出，幼而未弁，朗彻端茂，□世先风。三女阿奴、阿弄、阿铨。阿奴已成人，许嫔进士裴梁，即今汉南尚书之子也，未嘉期而殁。
夫人所出次子三合与二幼女也。杲等号奉祥车，用其年十二月五日，宁神于河南县平乐乡杜翟里，合夫人之丧于先茔，礼也。襄事者季弟前京兆府高陵县尉理，茹哀不解。噫！余负终鲜之感，常移其睦於友朋，故待君如手足。今往镇，其将奈何。因出涕而铭曰：
大鹏之翼，□□穹苍，亭云之材，不登明堂。惟君也，玉与其润，兰与其芳。
比古君子，颜闵相望。业未伸於调鼎，魄已散於遐方。无情之论，有识同伤。
青车彭彭，指洛之阳。历历封垒，皆君故乡。于以安宅，子贵孙昌。据华孕秀，以鼓余光。纂德贞石，终古凄凉。
（录自《洛阳出土历代墓志辑绳》）
№咸通０９０
【盖】
大唐故杜鸿君墓志铭
【志文】
唐故京兆郡杜府君墓志铭并序君讳鸿，字昭远，其先晋当阳侯预之後裔，皇曾祖、皇祖玉、皆放志从容，遁迹不仕。皇考清，秉夷子之德，性情澹然，与道沉浮，世号贞固先生。君即贞固第五子，以淳和立德，执谦是仪，行以谨身，信以守节。主于养性清闲，不务苟容。可谓典礼君子。方将震於前贤，不幸寿连斯极，享龄三十有八，以咸通十三年十一月十四日寝疾，终於定州无侄县招贤坊私第。君道义布於生前，雅颂□□身后，嗟乎！奇材斯折，大厦必倾，鹏欲搏天而翼堕，□□将秀而风摧者哉，嗣子三人：长曰公制，次曰公爽，次曰公纪，行□三年无改之道，心著五孝竭力之节，哭踊思终身之忧，出入必闻於修敬。夫人太原郡周氏，性如冰玉，无逾於□孟光；从虚其言，母师未周其智。女八人，闺仪有闻，令淑贞婉，孝有问阵之机，哀毁异世。以明年春正月廿五日□葬县西南五里余地乡姚村西原，礼也。威仪进止，柳陌增悲；嗣子护丧，风云惨裂。或虑山碎海平，无所依恃，故刊贞石，纪其墓曰：
天地不仁兮丧失英贤，嗣子损绝兮惨裂云烟。青松空睹兮延陵剑悬，刻石纪悲兮永永之年。
（录自《隋唐五代墓志汇编》河北卷第一册）
№咸通０９１
【盖】
大唐故郭府君墓志铭
【志文】
唐故饶州余干县尉郭公墓志铭并序乡贡进士何肇撰公讳克勤，字子劬，其先太原人也。受姓之始，显自于姬。後代异时条分叶散，各践于州，勋布表册，此不重书。曾大父兴，任邵州邵阳县丞；器用清强，才术优茂。生大父镒，任湖州司兵参军；屈身佐邑，备著才能。生烈考宗戒，不仕于位，自得幽闲；是弃繁剧，志同散发，栖心隐耀，乐与寿终。公夙蕴清机，量度宏远，怀仁厚德，处众难俦。遂思大节而投笔，慕鸿鹄之志矣。时曳履范阳卢公出镇回中。署公为军职焉。後迁□镇，皆委以腹心，视为耳目。不幸卢公一旦而谢世。公以时运所牵，固难宴坐，乃系职于盐铁。披牍精通，群伦罕拟。遇相国清河路公见重，特加职焉。复後台辅河南于公玄识知人，赞其誉美，因奏授饶州余干县尉。公以端心慎密，闭石岩城；执志澄凝，净如秋水。故诗云：不懈于位。公乃有焉。忽遘斯疾，竟药无徵。以咸通十二年十一月十六日陨于善和之私里，享年五十二。夫人以四德中备，柔丽益彰，务叶礼容，动依经诫，无亏孝行，孰不称扬。且□悲缠，号攀筵几。有男三人，长曰吐蕃，次曰女女，次曰博儿。并以风骨□明，必大承家之庆。有女二人，姿性芳柔，动成规矩。未当笄岁而守闺焉。□雁行连影，同司系职，精议博通。在朋友众谓得贤，处亲戚未曾越分。常□委命，以天听道，岂不谓达理知止哉。公以咸通十四年二月七日卜窆于京兆府万年县崇道乡也村里，先礼也。八郎以清恸於衷，请为文诔。□桑田之变易，采石镌文；念蒿里之凭依，愿书平昔。词曰：
公之裔绪，出自姬王，爰因祖代，派流帝乡。门标余庆，积善传良，猗欤令德，如如璋。佳言谈屑，有规有方，冰壶莹洁，载清载扬。图之犹远，命□不长，何期一旦，天锺祸殃。剑祈星□，玉□泉堂，举族号兆，攀恋馨香。安茔美上，卜兆灵□。呜呼存轨，范于闾里，可万古而传。
（录自《隋唐五代墓志汇编》陕西卷第二册）
№咸通０９２
【盖】
大唐故郭公墓志之铭
【志文】
唐故吉州长史郭公墓志铭并序乡贡进士何肇撰侄朝议郎行詹事府丞上柱国赐绯鱼袋弘畅书公讳克全，字子望，其先太原人也。系于魏，显于姬。当王季子封虢，乃受姓之始焉。厥後曳嗣，有淮城阳太守慕亻亥秀景而过江，为右司马。於是太原公世有明哲，垂钟□□。曾王父兴，任邵州邵阳县丞；道В孤竹，志禀箕山。器洽灵源，杳然特异。生王父镒，任湖州司兵参军；体物唯通，天资良敏，贞慎植性，处众不回。生显考宗衡，任右骁卫长史；白玉贞姿，青筠劲节，风猷大阐，益振嘉声。夫积德而无贵仕，必有流乎胤祚，以彰必复之庆。公沉毅寡欲，文武两材。
通而有制，介而能容。衔献授元，任方州司马。以地连猃狁，人民犷悍，公随休戚而抚之，亦非销展骥焉。後迁金州长史。咸登优散之位，退处避繁。及後任吉州长史，太守邓敞，公每延揖，观公所言，察公所理，当为得人，而为心膂。每案牍长委屈＊公，或刑或免，取舍直道，靡不决中。主当加敬遇焉。於是誉美翻彻。当府廉察李公遽以召赴州，摄首席之任。凡军旅之任，皆悦随，各得其情。
後称疾退闲数载。故得亲族称孝焉。乡党称悌焉。孝与悌施於身，则其仁可知也，忠与信施於政，则其理可知也。於是言忠信，行笃敬，与人交久而敬之，岂不谓君子上德哉！忽後相国范阳卢公出镇汉湎，知公才敏有方，委以腹心。遂投笔署充当府节度押衙，知臼□巡务。以强力未展，故疾发焉。一至膏盲，骜归帝里。
凭几视事，以臻弥留，言不及私。以咸通十三年十月十日薨于兴道之私室，享年档＊八。洎乎四序有春荣冬悴，两曜当月晦日明。是以荣枯盈缩，岂不谓之时哉。
