<!-- { "loadSidebar": true } -->
　　叶兰谷，字又芬，书城妹，胡秩亭室。着有《香祖草》。 
　　闲步 
　　风卷湘帘日半斜，几竿修竹影交加。 
　　雕栏倚徙浑无事，闲看双鬟扫落花。 

　　章有缃，字玉筐，又字玉仪，号橘隐，江苏华亭人，桐城进士孙振公中麟继室。着有《澄心堂集》、《望云草》、《再生集》。 
　　哭夫子 
　　一自公车去不还，从今信有望夫山。 
　　赤绳虚系三生约，红泪惟馀两袖斑。 
　　诀绝未亲真恨事，梦魂时傍见欢颜。 
　　也知修短原无定，岂料荣枯顷刻间！ 

　　千里良缘合倡随，于归不满十年期。 
　　最伤薄命分鸳侣，犹幸高名占凰池。 
　　故国泥封闻信日，长安春色看花时。 
　　无端遽赴修文召，不管空闺怨别离。 

　　父子夫妻总幻因，（夫子先有鼓盆之戚，又屡罹西河之痛）夜台相见可相亲？ 
　　无端生死偏摧我，不定功名却误人。 
　　遗得文章惊四海，寄来锦字恰三旬。（三月得泥金报，四月讣闻矣） 
　　待乘双凤君先去，寂寞兰闺未死身。 

　　蜀魄啼鹃道路长，鹡鸰无复雨连床。 
　　中郎事业书千卷，子敬人琴泪几行。 
　　不死丹心终化石，馀生青鬓总成霜。 
　　与君不共齐眉案，纸阁芦帘瘗孟光。 

　　闻人徽音，浙江徐姚人。 
　　梦 
　　梦中作梦日悠悠，究竟何尝有断头？ 
　　槐国既无分昼夜，漆园那复论春秋！ 
　　半窗月吐三更影，一枕风含万古愁。 
　　不识有谁成独醒，揭开宇宙纵双眸。 

　　柳是，字如是，号河东君，初名隐，字蘼芜，浙江嘉兴人，常熟钱牧斋继室。着有《戊寅草》。 
　　次韵泛舟有赠之作 
　　谁家乐府唱无愁？望断浮云西北楼。 
　　汉佩敢同神女赠，越歌聊载鄂君舟。 
　　春前柳欲窥青眼，雪里山应想白头。 
　　莫为卢家怨银汉，年年河水向东流。 

　　春日我闻室作呈夫子 
　　裁红晕碧泪漫漫，南国春来正薄寒。 
　　此处柳花如梦里，向来烟月是愁端。 
　　画堂消息何人晓？翠帐容颜独自看。 
　　珍重君家兰桂室，东风取次一凭阑。 

　　巢麟征，字椒只，江苏武进人。巢震林女，诸生黄初子室。 
　　归舟即景 
　　两堤烟柳碧于纱，中夹茅扉三两家。 
　　数点睡凫飞不去，月明溪涨白芦花。 

　　李氏，山东长山人，青浦令李璸女，同邑赵伯璘继室。着有《梅月楼稿》 
　　春日病起酌碧桃花下 
　　芳园又报小桃开，强进花前酒一杯。 
　　病里不知春几许，飞红已落玉樽来。 

　　王璐卿，字绣君，号仙嵋，江苏通州人，孝廉马振飞室。着有《锦香堂集》 
　　舟行 
　　极目河头花正妍，绿莎汀畔水连天。 
　　轻舟载得春多少？无数飞红到桨边。 

　　左慕光，安徽桐城人，汶上令叶馥室，侨寓济宁。着有《青筠轩诗草》 
　　感怀 
　　寄迹异乡非本意，强支门户万分难。 
　　衣裳似笋层层剥，质券如书日日看。 
　　可奈空箱无长物，更兼多病减朝餐。 
　　一腔磈礌谁堪诉？闲坐中亭闷倚阑。 

　　香咳集选存三 
　　张令仪，字柔嘉，安徽桐城人，张文瑞公三女，沈湘门室。着有《蠧窗集》。 
　　读霍小玉传 
　　兽环锁阖青苔院，豆蔻梢头春一线。 
　　柳烟笼日翠颦轻，花雾着人红玉艳。 
　　芙蓉绣带宝奁开，风袅钗梁双玉燕。 
　　芍药裁成绝妙词，簪花小试玻璃砚。 
　　侯门白璧自无瑕，谁教青鸟偷娇面？ 
　　杨花飞入惹春愁，门外王孙嘶紫骝。 
　　错认牧之非薄幸，同心缕带绾风流。 
　　画眉窗下调螺子，翡翠兰苔夙愿酬。 
　　地老天荒情不变，乌丝素盟足千秋。 
　　银筝锦瑟欢初洽，别鹤离鸾沟水头。 
　　密誓俄成乌鲗纸，新欢又占凤凰楼。 
　　萧娘骨瘦心如铁，宛转缠绵难决绝。 
　　赢卧空闺若个怜，鹦鹉窗前频叹息。 
　　访求消耗掷金钱，宝钗零落无颜色。 
　　长安三月牡丹时，契友相邀数陈说。 
　　毗裂髯张忿不平，多情感动黄衫客。 
　　鞭马羞过胜业坊，胡雏强控黄金勒。 
　　支离病骨倩人扶，晓袅幽梦芳心接。 
　　含情凝娣薄情人，声声诉出啼鹃血。 
　　稚齿韶颜饮恨终，一痛重泉沉怨魄。 
　　精灵苦妒后来欢，数教所爱生离折。 
　　何不追取负心郎？贞魂化作紫鸳鸯。 
　　红珠露冷莲房老，双宿双飞向野塘。 

　　北郭寻秋 
　　野洞风吹袖，茫茫平楚间。 
　　秋随人意冷，云共客心闲。 
　　鸟坠将残夜，烟生欲暮山。 
　　怪他乌桕树，着意染衰颜。 

　　周映清，字浣湄，浙江归安人，湖南布政使叶佩荪室。 
　　古意 
　　美玉出昆冈，千载埋幽壑。 
　　一朝出尘氛，光气耀重薄。 
　　剖璞得良匠，拂拭事砻错。 
　　晶莹无纤瑕，素质秉磻礴。 
　　急投非其意，韫椟甘淡泊。 
　　忽逢席上聘，观者尽错愕。 
　　璠玙遇有时，珍重保坚确。 

　　李含章，字兰贞，云南普宁人。侍郎李因培女，叶佩荪继室。着有《蘩香诗草》。 
　　题李白诗后 
　　千仞翔孤凤，高歌一代中。 
　　在天犹被谪，人世岂能容？ 
　　胆落高镖骑，恩深郭令公。 
　　再回唐社翟，诸将莫言功。 

　　陈长生，字嫦笙，号秋谷，浙江钱塘人。太仆陈星斋兆仑女孙，李含章媳，学使叶绍楏室。着有《绘声阁稿》。 
　　初夏 
　　未必春残胜事稀，绿窗人静惜芳菲。 
　　雨馀瘦蝶伶俜舞，风软闲花自在飞。 
　　偶课金经频检字，为调玉轸罢裁衣。 
　　屏纱欲掩还重启，好待雕梁乳燕飞。 

　　虚堂瑟瑟度南熏，灶尽沉烟散午棼。 
　　沸鼎茶声疑作雨，隔帘花气欲生云。 
　　呕心句少吟逾苦，信手棋多败亦欣。 
　　小倦不须寻素簟，碧阑干外坐斜曛。 

　　周星薇，李含章次媳，诗附见《蘩香诗草》。 
　　悼鹦鹉 
　　晓日楼台宝镜开，玉儿何处唤难回。 
　　洲边芳草年年恨，渡口琵琶事事灰。 
　　定是皈依凭有物，不须待嫁悔无媒。 
　　从前缄口成痴钝，莫倚聪明说再来。 

　　憔悴秋来已十分，相抛谁伴郁金裙？ 
　　梨花旧院留新月，稻粒余香散冷云。 
　　未必惊鸿同入梦，岂能瘗鹤竟无文？ 
　　红闺自此闻风雨，愁对花阴一摄坟。 

　　叶令仪，字淑君，浙江归安人。叶佩孙长女，诸生钱慎室。着有《花南吟榭草》。 
　　春阴 
　　碧窗人起怯春寒，小立闲庭露未干。 
　　墙外杏花阶下草，引人长倚碧阑干。 

　　叶令嘉，字淡宜，叶佩荪次女。 
　　寄淑君姊 
　　鸰原分手各天涯，风雨联床愿尚赊。 
　　两地空烦诗代简，三春祗有梦还家。 
　　病多渐识君臣药，别久愁看姊妹花。 
　　他日相思劳远望，五云深处是京华。 

　　叶令昭，字苹渚，叶佩荪三女。 
　　绣阁当年共理妆，伤心此日各分行。 
　　寄书已过樱桃节，惜别休闻芍药香。 
　　晓月鸣鸡惊昔梦，夕阳归雁感殊方。 
　　平生舟揖偏无分，枉说江南是故乡。 

　　钱凤纶，字云仪，浙江钱塘人。进士钱安侯女，同邑黄式序室。着有《古香楼集》。 
　　采莲曲 
　　芙蓉灼灼斗红妆，双桨中流荡夕阳。 
　　频嘱小姑轻笑语，莫教惊起宿鸳鸯。 
　　尽日轻风纵画船，波摇翠袖影翩翩。 
　　何缘花里忘归路？贪看湖心并蒂莲。 

　　周琼，字羽步，号飞卿，晚号性道人，江南吴江人。着有《比玉新声集》。 
　　赠范洛仙 
　　黯淡销魂独倚楼，登山临水又逢秋。 
　　檐前垂柳丝千尺，只系愁肠不系舟。 
　　萧骚越客独淹留，汗漫西风柳岸秋。 
　　安得东风解我意，好吹此恨到扬州。 

　　姜氏，字淑斋，号广平，山东胶州人，方伯宋可发子妇。着有《淑斋诗草》。 
　　中江县骚馆题壁 
　　清泉石上溜松风，薄受霜华叶乍红。 
　　曲路通村知远近，一条竹杖万山中。 

　　梁颀，字秀中，号袖石道人，山东安邱人，同里韩朋桓室。 
　　答何微室（时避兵海上） 
　　晚羞明月晓羞花，弱质萍飘泛海涯。 
　　万叠云山千里树，不知何处是吾家。 

　　祁德琼，字修嫣，浙江山阴人。祁忠敏公女，同郡王鳄叔室。 
　　和皆令游密园 
　　朔气晴开万户烟，寒林落日点红泉。 
　　十年往事悲星散，千里交情喜月圆。 
　　松径犹能邀令客，桃源应信有群仙。 
　　搴芳踏尽池塘路，泥印莲花步步妍。 

　　孙潮，字月波，浙江嘉兴人，同里吴桂室。着有《印雪书屋诗集》。 
　　春杪偶成 
　　晓妆新鬓学飞鸦，小立迎风瘦影斜。 
　　家在浣沙溪畔住，春来人面映桃花。 

　　张介，字华芳，江苏娄县人。太守张蒙泉女，上海沈璧琏室。着有《万花楼诗草》。 
　　诸葛菜（一名蔓青） 
　　沿阶多蔓青，一雨遂抽碧。 
　　紫花浮茸茸，绿叶蔓无隙。 
　　云可佐菜羹，芼以荐嘉客。 
　　思昔诸葛公，军行乏禾麦。 
　　藉之为糇粮，饲马计亦得。 
　　自古行大兵，军储贵筹画。 
　　苟无刍粟资，告急何能择？ 
　　微物颇易繁，所在供朝夕。 
　　今人少种艺，嘉蔬未闻食。 
　　流传信有之，盘餐庶采摘。 
　　寄语肉食人，此味毋轻掷。 

　　陈琼茝，字芳余，浙江仁和人，陈半江女。 
　　春蓦感怀 
　　一春春事梦中过，眼底韶光剩几何？ 
　　嫩绿上阶屦印少，残红满地鸟衔多。 
　　临妆旧恨兼新恨，对酒长歌续短歌。 
　　碧尽故园芳草色，遥情无处托微波。 

　　范妹，字洛仙，江南如皋人，诸生李延公室。 
　　闻蟋蟀有感 
　　秋声听不得，况尔发哀吟。 
　　游子他乡泪，深闺此夜心。 
　　巳怜妆阁静，还虑塞垣深。 
　　萧瑟西风紧，行看霜雪侵。 

　　吴氏，安徽桐城人 
　　咏史 
　　六贵同朝激虎彪，横江勒马下西州。 
　　银枪酒市春双靥，玉屧莲台叶半钩。 
　　赵鬼西京谙汉赋，阿兄东阁压通侯。 
　　谁知讲武旄头人，芳乐笳声碧麝秋。（右南齐） 

　　同泰一人归佛地，寿阳千骑渡江波。 
　　盟成自取金瓯缺，蔬绝空陈鸡子多。 
