<!-- { "loadSidebar": true } -->
惟大梁四战地。地迥无表裹可恃，自贞元来，连狂未醒，习熟枭音，用为宜。然人心尚愧耻，义士岂无愤怒乎？傥雷霆示威，兵厌境上，波血横道，无徒为他人功。於是十万无声，抑首低听曰：唯公死生之。乃引伪将语曰：自章武皇帝观衅四方，公皆预战。虽蜀夏淮蔡，以势胜地睑，而皆故侯王子孙，藉旧国邑，一朝背诞，鬼神翦辱。况其身乎？今公猝然起伍中，恃诈自负，当奔走阊阖，委身听罪，以免万死可矣。其后事变戏下，机合彀中。皆出公之明智。全略揖让而成义旅，人用信伏。改知东都内侍省事。四年，诏监天平军。来觐京师。加金紫光禄大夫。疏封赐级，宠冠轩陛。遂拜司宾使，迁领内武库。敬宗晏驾。掌理园庙。
其年复知东都内侍省事。宴居缮性，默壮冲用。聚蓄百家书，讲浮屠理，造达精微，与时消长。虽冠玉弁而拖金章。卑色下士若贱藏，无尺寸禄。享岁五十五。
前夫人清河张氏，□夫人南谯戴氏。皆先公而殁。有子曰公允、公况、公元、公范、公讠。皆天与至仕，泣血如孺慕。而公允为通议大夫内府局丞，克家干事，聪明有立，出入禁闼，朝夕宸居。而能卑恭自持，终始不耀，是知教忠之光，宜哉善继！铭曰：
矫矫长城，忠勋生。秉志荡坦，立言诚明。浮彩不磷，铿锵有声。蕴是全美，羽仪内庭。其一。乃冠貂，乃树戟。匡戴六后，忠贞一德。左右青蒲，从容紫极。宣命金门，监兵下国。其二。汴人十万，夜起提戈。西筑高垒，东锁长波。枭狼应和，相为笑歌。一言□微，豺雄气和。其三。今也宅兆，苍茫秦原。
素＊□□，中南际天。气象相烛，佳城蔼然。镂石□□，志於下泉。其四。
（录自《隋唐五代墓志汇编》陕西卷第二册）
№大和０５４
【盖】
失。
【志文】
大唐故宣威将军右骁卫翊府左郎将上柱国李府君墓志铭并序　将仕郎试太常寺奉礼郎京兆金瑜撰并书公讳叔夏，字周士，陇西狄道人也。其先即皇室诸李之後。曾祖於昭穆之绪，既袭云孙。逮公之身，为疏同姓。洎曾王父林、祖王父俊，先考文清，皆不降其志、不辱其身。素衣麂裘，逍遥城墅。积善余庆，福锺於公。公幼禀惠方，长服忠训。年初弱冠，气怀辅国之才；志慕戎风，每展貔貅之略。自元和三年龙集戊子，遂解褐授左金吾卫司戈。至十年，复转右骁卫司阶。禁暴之体，谋猷必陈。
十五年，迁和王府左帐内副典军。宝历二年，迁澶王府左亲事典军。公之懿德，讽於伦汇。帝称阙望之令，辍参盘石之朝，再列王庭，始终无玷。大和六年，乃迁宣威将军右骁卫翊府左郎将。此即光表公之前绩矣。公前後历官四任，衣朱绂而列班行。可谓荣耀当时，功成名遂之美矣！公之孝也，尝割股以奉尊；公之仁也，处昆元而字幼。可谓慈孝芳惠矣。公素以戎略韬钤闻於四表。有成德军节度使检校司徒兼御史大夫王公曰庭凑远享公之风义，愿趋赳之交。大和五年二月遂乃飞章上陈，请公之次子权知赵州参军。帝曰：俞。此即公之懿行垂及後昆者哉！无何，忽瘿小疹，渐致膏肓。去留遂乖，幽都俄陟；不赋归来，空悲摇落。
以九年九月十四日终於万年县永兴里之私第，享年五十矣。逾月之礼有期，先远之辰既克。以其年十一月十九日葬於万年县川乡郑村，礼也。公之弟黄州长史曰叔度，次弟大和公主府典军曰叔齐，堂弟忠州司户参军日宗武。太夫人王氏，夫人郑氏。有女曰廿娘，归於苏氏。次女曰廿一娘，归於郭氏。有子开□司仓参军曰彝，次子权知赵州参军曰牟，咸号诉穹仓，哀哀永悼。毁□灭性，用全曾闵之贤；礼以送之，式表反疑之慕。恐千龄之後，松贾凋夷，莫辨谁何，岂分年代。故乃勒兹贞石，冀旌不朽之芳。乃为铭曰：
有美君子，德如璋。赳赳武夫，邦家之光。积善之兆，於何不藏。天不愁，俄陟幽方。石以纪德，永代弥昌。树之松贾，千载之芳。
（录自《隋唐五代墓志汇编》陕西卷第二册）

●开成
№开成００１
【盖】
失。
【志文】
唐故银青光禄大夫左羽林军通直宣威将军守右卫勋贰府中郎扶风县开国男食邑三百户上柱国赐紫金鱼袋司马府君墓志并序河内雄族，代绩崇勋。霸国匡时，输忠定难，炽光茂绪者，其府君焉。公姓司马，讳亻参，京兆万年人。祖澄，大历中授明威将军御史大夫。父震，德宗南朝元从功臣宁违将军。府君即其嗣子也。初授奉天定难功臣，明威将军，元和中，授银青光禄大夫试太子詹事兼侍御史。旋加扶风县开国男，食邑三百户。长庆中，迁都尉通直。宝历中，迁郎将。今上迁左羽林军通直宣威将军守右卫勋贰府中郎上柱国赐紫金鱼袋。公温容质素，通贤博义，忠孝齐著，儒武兼彰。翊卫六朝，恩荣五等。有四子，各怀英楚。长曰锐，左神武军副将兼押衙陪戎副尉守右领军卫京兆道渠府右果毅都尉。次男端，左神策军散副将。早亡。次男真，左神策军散副将。季男迁，左羽林军散将。继室夫人天水赵氏，柔明立德。於戏！人伦道终，物数然矣；梁木斯坏，哲人其萎。粤以大和九年十一月十二日薨於永嘉里私第，春秋六十有五。用开成元年丙辰岁二月三日迁柩窆於万年县长乐乡龙首原张寿村，礼也。都尉以□曾与先君识知，命叙述。恐陵夷谷变，知丰猷之不朽焉。
吴郡朱德玄为志。其文曰：
神岳降灵，应天垂象，翊卫皇极，宠光仙仗。德茂清廉，器深洪量，赫矣忠良，辕门雅望。道消梁折，逝者无归，齐眉令子，攀恸奚依。骸藏张寿，魄逐尘飞，刊珉表德，千古思追。
（录自《隋唐五代墓志汇编》陕西卷第二册）
№开成００２
【盖】
唐故乡贡裴秀才墓志
【志文】
（上泐）裴咸墓志铭有序父前□海节度掌书记试太子通事舍人裴从宾纂余一子曰咸，字迩思，系本於周，分封非子之邑，因以受氏，代为河东望族。
自魏迨今，皆有传记，详於谱册，非略得而言焉。尔曾祖即吾祖，讳元抚，仙州襄城县主簿。尔祖即吾父，讳叔封，蕲州蕲水县尉。尔出於京兆杜氏，在诸父昆弟中最长。尔妣即吾伯舅大理评事兼监察御史讳则之女，大理司直宣歙采石军判官讳陟之孙。是余之□□。嗟乎！尔早有志气而不得施，以其履道向方，亲□流辈间有可畏不常之称。予尝试察实，亦近之。以冀必绍我先，曾靡他虑。至於巫言怪说疾恙怖畏有以挠吾心者，吾谓：命有所赋，虽鬼神其能移乎？不意遽至膏肓，而成奄忽。命也乎？天之与横乎？抑吾之不幸乎？尔限之有定乎？冥冥奚问，痛如之何！年二十七，开成元年二月十一日，殁於河南府洛阳县德懋里之佛寺。
其年四月三日葬於偃师县亳邑乡北原，从先茔昭穆之序，礼也。嘻！余之立，尔复早世。志於陵谷，将欲何为？姑用表其终古耳。铭曰：吾室之中，有子唯尔，春秋未立，志业方始。必谓承家，胡为溘此。此情可忍，孰以为恨。乌！季父朝议郎行国子广文博士上柱国居实书（录自《隋唐五代墓志汇编》洛阳卷第十三册）
№开成００３
【盖】
失。
【志文】
故左金吾引驾仗正将都知检校太子宾客上柱国清河县开国男食邑三百户赐紫金鱼袋张公墓志铭文并序　乡贡进士应制刘赞撰并书公讳惟则，字，其先京兆万年人也。享年五十有九，大和九年十一月廿二日属天运草昧，衅起前疑，祸发渠魁，终於是日。呜呼！竭诚奉国，误被伤诛。
福善祸淫，神理何？公弱冠效武，强年立勋，出塞横戈，禁门警卫，何期功成名遂，遭此妖凶。天枉冤深，已沐曲恩洗雪。孔父有言，惋命矣夫也。公祖讳，中大夫、岳王傅。烈考讳氵，朝散大夫、守冲州司马、上柱国、赐徘鱼袋。有韬钤之术，知进退之机，禀禀英威，可谓干士。公永贞初，宿卫品子，至元和四年，授陪戎副尉、守左骁卫绥州伏洛府折冲；至元和十年，复迁朔州尚德府别将，又至长庆初，叙上柱国、赐紫金鱼袋；後至宝历二年，封清河县开国男、食邑三百户，赐紫金鱼袋。生有盛於荣禄，寿无契於天年。即以开成元年四月十六日乙酉宅兆马鬣，葬於万年县崇义乡南姚村也。夫人天水郡赵氏，柔顺有操，庭训无亏，琴瑟倏离，号擗切切。嗣子三人：长曰献贞，宣节校尉、左武卫长上，孝悌勤诚，临虽英断。次曰贞佐、猷直等，哀号罔制，柴毁易形，触目崩摧，五情縻溃，衣衾重举，窀穸斯藏。刊石铭文，直书志曰：
於戏张公，挺生奇特，赳赳丈夫，雄雄光职。时遇妖凶，运遭塞，□□言哉，忽歼忠直。涤荡幽魂，勿怨诛殛，四海钦风，六亲□□。刊石为铭，窆斯茔域，万古长存，千秋□□。
（录自《隋唐五代墓志汇编》陕西卷第四册）　
№开成００４
【盖】
大唐故戴夫人墓志铭
【志文】
左神策军副使太中大夫行内侍省内侍员外置同正员上柱国赐紫金鱼袋陇西李公夫人戴氏墓志铭并序　朝议郎前试左金吾卫长史秦严己撰夫人谯郡人也。烈考朝议郎沧州饶安县尉，厚德仁恕，贞信莅职，克享嘉声。
况戴氏之族，公侯之胤，世以簪绂传序。夫人生知孝爱，聪敏淑惠。执柔谦之德，而修敬让之仪，雍容闺壶之中，彰表六姻之族。既笄而归於陇西李公内侍。而内侍族茂繁衍，荣曜当世。冠貂蝉，曳朱绂者，烂然盈门。况内侍王恩绸缪，辉华赫奕。入侍帷，出握兵要。夫人辅佐，动必由礼。内侍仁孝之德，色养之恭。
谦冲和颜，克慕曾闵。夫人能协其德而和其仁，夙夜贞厉而家道以正。娣姒服其义，亲戚称其慈。天不降衷，当年即世。开成元年闰五月六日而终於长安辅兴坊夫人之私室，春秋十有九。呜呼。窈窕专柔，含德而方形；小星鹊巢，未几而蔑闻。且夫人有宜家之美，劝义之明。而司命夺其长算，使德与寿反。呜呼哀哉！夫人有子七人，长曰全度。以其冬十月十三日卜葬於京兆府长安县承平乡大严村之原，礼也。严己不敏，承命铭墓。谨献铭曰：
夫人之美兮柔顺之德。夫人之诚兮衿＊为式。仁而无报兮古今同惑。变化忽兮音徽冥默。空遗令范兮是效是则。
（录自《隋唐五代墓志汇编》陕西卷第二册）
№开成００５
【盖】
大唐故贾府君墓志铭
【志文】
唐故昭武校尉守朔州尚德府折冲都尉上柱国贾府君墓志铭并序　朝议郎行吉州司功参军上柱国翰林待诏毛伯贞撰并书公讳雄，字。其先望於武威，权舆自周姬贾伯之後。洎源流分派，略不备书。
今即京兆兴平人也。曾祖，王父庆，烈考乔，并贲於丘园，晦迹高尚。公即处士之元嗣也。性惟端厚，行资中和。爰自幼冲，风骨奇耸。逮於强仕，果著勋名。
