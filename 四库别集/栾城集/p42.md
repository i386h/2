<!-- { "loadSidebar": true } -->
　　古之循吏，因民而施政，有余者损之，不足者与之，兴其所欲，而废其所患苦，顺其风俗之宜，而吾无作焉。故文翁治蜀，立之学官；龚遂治渤海，督之耕牛；卫飒治桂阳，教之嫁娶；茨充代飒，诲之织屦。此四人者，非其强民也。民之所欲，而莫为之劝，盼盼相视，不能以自致。非得贤长吏以时挈持而振理之，使之得其所愿以相生养，则民至老死不见风俗之备。然而蜀之学官，施于齐、鲁之邦则玩；渤海之耕牛，试于、邰之野则厌；卫之嫁娶，茨之织屦，行之华夏之国，亦未免于非且笑也。故为治者，亦观其俗，乘其时，使民宜之，盖无所必为，亦无所必置也。弋阳郡居长淮之西，地僻而事少，田良而民富。朝散大夫彭城曹公受命作守，因俗为政，安而不扰，诛其豪强而佑其善良，民化服之。始至，访其士民，问其所欲为，咸曰：“吾郡既庶且富，所不足者非财也。而浮屠、老子之宫室，貌象庳陋废圮，民不信响。父兄窃议，以不若四邻为愧，而莫或先也。”公曰：“是无难也。民所不欲，吾不敢为；苟诚欲之，不成，非患也。”乃召其徒而语之。故民劝其令，相帅从事，不三年而有成。天庆道士治三清、北极、圣祖诸殿，清净严肃，朝谒有所。而开元僧明偕新其大殿，趋功勤力，先告工具。栋楹峻峙，瓦甓致密，为佛菩萨众像，尊严盛丽，俨若在世。士女和会，耋孺咸喜，稽首祈福，如慰如慕。盖殿始作于至道丙申，而复新于元丰癸亥，中间寂寥八十八年，然后民获就其志。呜呼！循吏之疏阔，而政之难成，其久如此！明偕知民之悦，故以告于公，请记其事而刻诸石。公以书来属余。余考之循吏传，以为当书，故记之不辞。五月初五日记。

　　【筠州圣寿院法堂记】

　　高安郡本豫章之属邑，居溪山之间，四方舟车之所不由，水有蛟蜃，野有虎豹。其人稼穑渔猎，其利粳、稻、竹、箭、梗、楠、茶、楮，民富而无事。然以其险且远也，士之行乎当时者，不至于其间。元丰三年，余以罪迁焉。既至，幸其风气之和，饮食之良，饱食而安居，忽焉不知险远之为患。然以有罪故，法不得释官而游，间独取郡之图书，考其风俗人物之旧，然后信其宜为余之居也。昔东晋太宁之间，道士许逊与其徒十有二人，散居山中，能以术救民疾苦，民尊而化之。至今道士比他州为多，至于妇人孺子，亦喜为道士服。唐仪凤中，六祖以佛法化岭南，再传而马祖兴于江西。于是洞山有价，黄蘖有运，真如有愚，九峰有虔，五峰有观。高安虽小邦，而五道场在焉。则诸方游谈之僧接迹于其地，至于以禅名精舍者二十有四。此二者，皆他方之所无，予乃以罪故，得兼而有之。余既少而多病，壮而多难，行年四十有二，而视听衰耗，志气消竭。夫多病则与学道者宜，多难则与学禅者宜。既与其徒出入相从，于是吐故纳新，引挽屈伸，而病以少安。照了诸妄，还复本性，而忧以自去，洒然不知网罟之在前与桎梏之在身，孰知夫险远之不为予安，而流徙之不为予幸也哉！然郡之诸山，近者数十里，远者数百里，皆非余所得往。独圣寿者近在城东南隅，每事之间，辄往游焉。其僧省聪，本绵竹人，少治讲说，晚得法于浙西本禅师。听其言，不倦。郡人有吴智讷者，治生有余，辄尽之于佛。既为僧堂之后室，又为聪治其法堂，皆极壮丽。凡材甓金漆皆具于智讷。堂成，聪以余游之亟也，求余为记。余亦喜聪之能以其法助余也，遂为记其略。四年六月十七日。

　　【庐山栖贤寺新修僧堂记】

　　元丰三年，余得罪迁高安。夏六月，过庐山，知其胜而不敢留。留二日，涉其山之阳，入栖贤谷。谷中多大石，岌で相倚。水行石间，其声如雷霆，如千乘车行者，震掉不能自持，虽三峡之险不过也。故其桥曰三峡。渡桥而东，依山循水，水平如白练。横触巨石，汇为大车轮，流转汹涌，穷水之变。院据其上流，右倚石壁，左俯流水，石壁之趾，僧堂在焉。狂峰怪石，翔舞于檐上。杉松竹箭，横生倒植，葱相纠。每大风雨至，堂中之人，疑将压焉。问之习庐山者，曰：“虽兹山之胜，栖贤盖以一二数矣。”明年，长老智迁使其徒惠迁谒余于高安，曰：“吾僧堂自始建至今六十年矣。瓦败木朽，无以待四方之客，惠迁能以其勤力新之，完壮邃密，非复其旧，愿为文以志之。”余闻之，求道者非有饮食、衣服、居处之求，然使其饮食得充，衣服得完，居处得安，于以求道而无外扰，则其为道也轻。此古之达者所以必因山林筑室庐，蓄蔬米，以待四方之游者，而二迁之所以置力而不懈也。夫士居于尘垢之中，纷纭之变，日进于前，而中心未始一日忘道。况乎深山之崖，野水之垠，有堂以居，有食以饱，是非荣辱不接于心耳，而忽焉不省也哉！孔子曰：“朝闻道，夕死可矣。”今夫骋鹜乎俗学，而不闻大道，虽勤劳没齿，余知其无以死也。苟一日闻道，虽即死无余事矣。故余因二迁之意，而以告其来者，夫岂无人乎哉！四年五月初九日，眉阳苏辙记。

　　【杭州龙井院讷斋记】

　　有词钱塘有大法师曰辩才，初住上天竺山，以天台法化吴越。吴越人归之如佛出世，事之如养父母，金帛之施不求而至。居天竺十四年，有利其富者，迫而逐之，师忻然舍去，不以为恨。吴越之人，涕泣而从之者如归市，天竺之众分散四去。事闻于朝，明年，俾复其旧。师黾勉而还，如不得已，吴越之人争出其力以成就废缺，众复大集。无几何，师告其众曰：“吾虽未尝争也，不幸而立于争地。久居而不去，使人以己是非彼，非沙门也。天竺之南山，山深而木茂，泉甘而石峻。汝舍我，我将老于是。”言已，策杖而往，以茅竹自覆，声动吴越。人复致其所有，险堙圮，筑室而奉之。不期年，而荒榛岩石之间，台观飞涌，丹垩炳焕，如天帝释宫。师自是谢事，不复出入。高邮秦观太虚，名其所居曰“讷斋”。道潜师参寥告予为记。予闻之，师始以法教人，叩之必鸣，如千石钟，来不失时，如沧海潮，故人以“辩”名之。及其退居此山，闭门燕坐，寂默终日。叶落根荣，如冬枯木，风止浪静，如古涧水，故人以“讷”名之。虽然，此非师之大全也。彼其全者，不大不小，不长不短，不垢不净，不辩不讷，而又何以名之？虽然，乐其出而高其退，喜其辩而贵其讷，此众人意也，则其以名斋也亦宜。系之以词曰：

　　以辩见我，既非见我。以讷见我，亦几于妄。有叩而应，时止而止。非辩非讷，如如不动。诸佛既然，我亦如是。 
　

　



　

　
●栾城集卷二十四
◆记九首
　　【东轩记】

　　余既以罪谪监筠州盐酒税，未至，大雨，筠水泛溢，蔑南市，登北岸，败刺史府门。盐酒税治舍，俯江之ぞ，水患尤甚。既至，敝不可处，乃告于郡，假部使者府以居。郡怜其无归也，许之。岁十二月，乃克支其欹斜，补其圮缺，辟听事堂之东为轩，种杉二本，竹百个，以为宴休之所。然盐酒税旧以三吏共事。余至，其二人者适皆罢去，事委于一。昼则坐市区鬻盐、沽酒、税豚鱼，与市人争寻尺以自效。莫归筋力疲废，辄昏然就睡，不知夜之既旦。旦则复出营职，终不能安于所谓东轩者。每旦莫出入其旁，顾之未尝不哑然自笑也。余昔少年读书，窃尝怪颜子以箪食瓢饮居于陋巷，人不堪其忧，颜子不改其乐。私以为虽不欲仕，然抱关击柝，尚可自养，而不害于学，何至困辱贫窭自苦如此！及来筠州，勤劳盐米之间，无一日之休，虽欲弃尘垢，解羁絷，自放于道德之场，而事每劫而留之。然后知颜子之所以甘心贫贱，不肯求斗升之禄以自给者，良以其害于学故也。嗟夫！士方其未闻大道，沉酣势利，以玉帛子女自厚，自以为乐矣。及其循理以求道，落其华而收其实，从容自得，不知夫天地之为大与死生之为变，而况其下者乎？故其乐也，足以易穷饿而不怨，虽南面之王，不能加之，盖非有德不能任也。余方区区欲磨洗浊污，圣贤之万一，自视缺然，而欲庶几颜氏之乐，宜其不可得哉！若夫孔子周行天下，高为鲁司寇，下为乘田委吏，惟其所遇，无所不可，彼盖达者之事而非学者之所望也。余既以谴来此，虽知桎梏之害而势不得去，独幸岁月之久，世或哀而怜之，使得归伏田里，治先人之敝庐，为环堵之室而居之，然后追求颜氏之乐，怀思东轩，优游以忘其老，然而非所敢望也。元丰三年十二月初八日，眉阳苏辙记。

　　【武昌九曲亭记】

　　子瞻迁于齐安，庐于江上。齐安无名山，而江之南武昌诸山，坡ヌ蔓延，涧谷深密，中有浮图精舍，西曰西山，东曰寒溪，依山临壑，隐蔽松枥，萧然绝俗，车马之迹不至。每风止日出，江水伏息，子瞻杖策载酒，乘渔舟乱流而南。山中有二三子，好客而喜游，闻子瞻至，幅巾迎笑，相携徜徉而上，穷山之深，力极而息，扫叶席草，酌酒相劳，意适忘反，往往留宿于山上。以此居齐安三年，不知其久也。然将适西山，行于松柏之间，羊肠九曲而获少平，游者至此必息。倚怪石，荫茂木，俯视大江，仰瞻陵阜，旁瞩溪谷，风云变化，林麓向背，皆效于左右。有废亭焉，其遗址甚狭，不足以席众客。其旁古木数十，其大皆百围千尺，不可加以斤斧。子瞻每至其下，辄睥睨终日。一旦大风雷雨，拔去其一，斥其所据，亭得以广。子瞻与客入山视之，笑曰：“兹欲以成吾亭耶！”遂相与营之。亭成，而西山之胜始具，子瞻于是最乐。昔余少年，从子瞻游，有山可登，有水可浮，子瞻未始不褰裳先之。有不得至，为之怅然移日。至其翩然独往，逍遥泉石之上，撷林卉，拾涧实，酌水而饮之，见者以为仙也。盖天下之乐无穷，而以适意为悦。方其得意，万物无以易之，及其既厌，未有不洒然自笑者也。譬之饮食杂陈于前，要之一饱而同委于臭腐。夫孰知得失之所在？惟其无愧于中，无责于外，而姑寓焉。此子瞻之所以有乐于是也。

　　【王氏清虚堂记】

