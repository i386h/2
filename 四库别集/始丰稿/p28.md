<!-- { "loadSidebar": true } -->
风木轩者钱唐褚偩本中思其亲而作也本中性至孝稍长丧其母既壮又丧其父其丧母也哀痛愁苦几不能生丧父亦如之母殁之岁有嘉木二茁于所居之墙上枝叶类椅桐本中以母殁而佳木生亦异征也爰改植于所居之傍十阅寒暑二木剑拔而上而其父又殁后数年本中过谓余曰始偩不幸丧母会有木生之异改而植之以谓既不见母或逺而忘此木所以识也当是之时吾先人见而怜之时偩以先人方强健必享百龄之寿以庇覆我诸孤如二木之日就长茂而息其阴也讵意二木方长茂而我先人竟弃我诸孤而去悲不自胜尝与二弟徘佪树下有风飒然起于木末俄而怒号树为披靡有欲仆之状移刻不止偩顾二弟言曰古之人有欲养而亲不逮者盖尝以风木为喻今我与尔所见是也因相向而泣遂名所植二木处曰风木之轩值四十二代天师以朝觐过钱唐偩修谒焉以情事上白天师矜之为篆三大字揭诸轩中而未有为不肖孤记者故敢以请嗟乎孝子之所见与众人不同天下之物众人见之以为悦孝子或以为悲此不得养其母者见蓼蓼之莪或以为蒿或以为蔚也今夫褚氏之墙嘉木茁焉改而植之长茂立见此盖和气薫蒸之所致使他人处此必指为家庆咏歌舞蹈称扬之不暇而本中息于兹树值天风撼之乃独起无涯之悲何其所见与人殊哉记礼者曰春雨露既濡君子履之必有怵惕之心如将见之夫雨露之被万物华泽鲜好穹壤之间有知觉运动者莫不情驩意怿而孝子独加怵惕此本中所以见风木而兴悲也虽然仲由氏之所感盖少以贫贱故躬负米以养其后南逰于楚累茵而坐列鼎而食连轸结驷而游而亲不在此所以有不足之感今褚氏家故余饶本中亲在堂时甘旨足以备养非有仲由氏之不足而其区区之心乃犹若此嗟乎若本中者可以谓之纯孝人矣乃不让而为之记

幻泊轩记

太湖之上有真庆禅寺是为韫中琇师之居寺之北有别业花竹泉石颇潇洒师朝夕燕休于是掲名曰幻泊以表所见之出于寰区有原师无极者其法侣也亦尝辱与余俱一日偕来谒余呉山之下原师曰彼之幻泊意欲得子记之何如余辞之曰吾所学不与而道合吾所知者目击道存不驰骛于窅冥昏黙浮屠氏之说愽大玄逺上极无际不可以思议具述逺而山河大地近而食饮宫室又近而四肢百骸耳目鼻口一动一静一呼一吸以至尽未来际一皆视为虚幻而不以为真实而吾之所见不然非山河大地不足为吾身之所依非食衣宫室不足为吾身之所资非四肢百骸耳目鼻口一动一静一呼一吸不能使吾人伦日用所欲适宜故吾所见惟真之为务而不知他有所为此无它第吾所学异业故不能不岐而二之虽然此身泊于此室政如一叶之舟泊乎沧江之上溟海之涯师能以泊为幻其视世相不啻电之易灭露之易晞吾见向之浮屠人衣不以麻而以狐貉食不以蔬而以膏酪覆不以茆茨而华其堂杰其阁使若人也克知以泊为幻必不以此为乐琇也积其功行如此其必为菩萨大士之徒吾爱其人而未暇与论其所以殊亦将往造其室观其幻花幻竹幻泉幻石使百累悉至于无姑为记其幻泊而使书之壁肤

兰菊草堂记

钱唐徐子贞甫廉介有雅操筑草堂于城东隅不莳他物独莳兰与菊而日循行其间客或过见之曰子爱此耶子贞曰吾爱其与吾性合尔既而大书兰菊草堂四字而请余记盖兰之为物生于涧谷深絶之地人虽不采而清芬细馥洒洒然于风露之下有不求媚于人之意焉菊之为物发于卉木雕落之后时虽揫敛而幽姿雅艶采采然在风露之表有不争妍于时之意焉之二物者有道之士所不弃也方子贞隐处时人见其恋嫪此二物不置固曰其性然尔而不知其见于用者何如也及遭维新之朝尽起天下之遗逸而用之子贞起自草堂得以才行选为亲王官属趋跄王廷一以直道自持如兰之不求媚于人菊之不争妍于时为王所礼貌所谓国有道不变塞焉者盖如此诗曰惟其有之是以似之岂不信然子贞之所守可谓不兰菊媿矣因笔之为记

安序堂记

安序堂者今四十三代天师无为子之所作也天师既膺符箓之命爰即府第之西大作重屋丹楹画栋穹檐邃宇干青云而丽白日望之如在天上其东则象山龎然其西则僊岩岿然又其北则髙风亭跂然翼然而麈湖琵琶云林三十六峯则罗列相向川光岳色毕赴于睂睫之下天师既即其上庋凡先世琴劔图籍与夫道藏所储仙经真诰三洞琼纲以及近世儒先道徳性命之书靡不备具琅函缥帙荖次鳞比化日悠永端居清閟以愽其趣不知身在大道之世天师以谓此第吾所自适者然耳而吾所以存诸躬与为吾后胤法者当必有防范之具乃即其下两楹之间颜曰安序且征余着堂记大传曰君子所居而安易之序也得其序则安矣圣人作易卦自竒耦而成八变而至于六十四爻分阴阳而成六变而为三百八十四卦爻所著性命之理幽明之故事物之情莫不各有次第是之谓序序之云者如干之象为龙有潜有见有跃有飞有亢是也易有圣人之道四曰象曰辞曰变曰占君子于易而得其序亦惟象辞变占之间究心焉耳大凡卦爻有象而后有辞辞所以着象故玩辞而观象有变而后有占占所以决变故观变而玩占君子居而学易既观象矣又玩辞焉以观其所处之当否动而用易既观变矣又考占焉以观其所值之吉凶验之于事反之于身有居安之实斯不违乎易之序矣既安其序其于吉凶消长之理进退存亡之道将无所求而不得大而君臣父子小而事物细微亦无所处而不当故得其序则安不得其序而能安者未之有也天师以神仙之胄超迈之姿作止语黙与道委虵视人间世穷通得丧毁誉荣辱曾不足以累其灵台顾犹虑其积诸躬与为后胤法者未循乎易之序而昧于吉凶消长进退存亡之所以然而諰諰然以安序为意无乃过乎不然易与老合昔之人盖有本其旨以注易者矣天师虽以清浄无为为宗凝神至道有得于易存之于躬者莫非实理埀诸后胤者亦莫非实徳尚何患乎存诸已者有未至为后胤法者有弗裕乎以安序名堂此盖天师慎于持盈不自满假之盛心也今也领袖仙班于维新之朝光膺帝眷岁时入觐将必有如广成子之告轩辕黄帝者矣道徳所孚阴翊皇祚于百千万■〈礻冀〉而天师之玄胤亦蒙休被祉于无穷不其盛哉虽然此非吾侪小人之所敢知然而征诸至理则有必然者矣于是笔以为安序堂记

环翠楼续记

国朝设行人之职以传命于四方盖本周官之制行人员至众又设率人为之长非材识迈众在言语之科者不与兹选而卓子强氏与焉子强世居闽其居在三琅山之下其山气势磅礴隆而为麓衍而为原而羣峰罗立老人在其前贪狼在其后天骥在其左文笔在其右如拱如挹每旭日始旦翠气四合坌入牕户苍然袭人坐客莫知其所从来诚佳处也初卓氏以儒术起家宋全盛时有讳梦龙梦麟者伯仲聮登进士第佐州有声实子强之十四世祖也其后有六学先生菊泉先生明性理之学与紫阳朱夫子游于子强为九世祖六学菊泉存日以谓山川之间神秀发舒亦必有待于是作楼为燕息之地以传其胜曲栏横槛窙豁无碍三琅山之胜萃于目前名曰环翠后之人克承先志率皆未弊而葺环翠之胜一如昨也子强既仕于朝使于四方无虚日环翠之胜未尝不往来于懐遇善画者授以乡山大意俾规模为图趋办之暇时加披览匪徒曰挹其胜而已而其先人神明之往来亦或如在也子强过浙上谒余授经之堂具道其所以请记余告之曰懐土恒物之大情古有庄舄者本越人也显于上国其心未尝忘越而每为越吟兹固人情之所不能免然吾有为子强言者子强闽人吾不暇逺引请以闽人告之唐贞元间闽人有欧阳詹生者尝游上国其亲虽有离忧其志乐也詹在亲侧其亲虽无离忧其志不乐此足以明为人父母者欲其子为国宣力以功名显也夫人以有用之躯而老于一同之地与草木同腐亦独何哉子强年富力强材足以有为宦辙伊始环翠之胜不必加恋嫪也他日光膺宠命归荣故乡顾视环翠之山色光彩绚烂照映乎书楼之上计日可待矣斯时也图何有焉因笔以为环翠楼续记

柴氏义事记

钱唐有柴姓望名而字宗礼者其人姿朴茂不尚表襮见义事辄为其友有金观者本栝苍人自其父游宦钱唐遂家焉观尝举进士元至正中亦登备牓为州县学官矣遭值运去物改穷居田里生事落甚母殁不能塟宗礼相其经营未克襄事观竟以哀毁成疾而殁已而其妻亦相继殁宗礼哭曰吾友之不幸至是哉且其子弱三丧在前吾责也乃捐家赀治塟事其力弗逮则告助于观所尝往来者因得举观及其母与妻之丧从其先人之兆葬焉声称所及四方之士咸恨识之之晚于是人以义士目之呜呼朋友道丧久矣平居无事意气相与襟期相许其胶如漆及夫一死一生交情乃见孰肻施徳于不报之地哉今夫人未为无所施率皆有所为而为今观已死其子且弱夫岂有所为而为之者求之古人惟郭代公栁仲涂范丞相苏长公二三君子尔他鲜闻也是二三君子者为义诚厚然或藉贵富或资俸禄推以予人若不难也宗礼一介之士其家不过中人之产而亦能如古人之所为独不可尚也哉友人筦钥为余道其事甚悉故为笔之以示夫观民风者焉

梅阁记

梅阁者今浙江按察副使何公宴居之所也公性洁修于凡植物独梅花是好作层屋出梅花上每冬深梅花骤发俯槛盻睐玉雪灿烂芬芳袭人诗兴油然而生吟哦竟日不知此身之在太素乡也因自诵曰吾鼻祖水部府君在扬州见东阁官梅赋诗有名吾名吾居曰梅阁夫岂不可既而征余记之惟人生乎百世之下而尚友乎百世之上必其风声气韵有以动乎心术之微意领神会有不期然而然者非勉强也虽然此特以众人之善尚友者言之耳若夫推其所自出本乎一源盖不必较逺近戚疏则其所以相感者又易易然矣此宪使公所以有慕于何水部之梅阁也按何水部逊字仲言世为东海人八岁能赋诗弱冠有文名当时范云沈约皆负重名云称其文含清浊中今古沈约亦面誉之曰吾读卿诗一日三复不能自已其为当时名人所推重盖如此唐人于诗为尤盛而杜子美出诸家右亦推重之曰沈范早知何水部是也水部尝为梁建安王行叅军记室后官至尚书水部郎从其王镇扬州时东阁有梅方发水部倚树而吟终日不去其诗清絶见于家集至今犹脍炙人口后来杜子美在蜀会裴节度登东亭送客见梅赋诗因用其事和裴诗遂有东阁官梅动诗兴还如何逊在扬州之句此宪使公之梅阁所以名也然观水部平生止以文学立名而于事业不多见抑岂当时所用者止于文学耶不可得而知也今宪使公学广而才赡其见于制作大篇云行短章铿鍧得水部家法方持部使者节按行浙水西盖将以饮氷囓蘖之操如梅花之犯寒而茂扬芳声迈伟烈以报主知讵止以其玉雪之灿烂芬芳之袭人如何水部之发兴于诗也哉吾闻古之善占人后者曰光逺而自他有耀者也宪使公之于水部有耀矣如但曰所好之似岂知言者哉

玉带山房记

