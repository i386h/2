<!-- { "loadSidebar": true } -->
　　白云先生髙侍中自夸呼吸与天通斗大扬州贡赋絶祗縁真诰有曹公
　　
　　其八
　　
　　西昆艶体杨学士醉里禅那夸更深金面棋盘都拍碎却因丁冦便惊心
　　
　　其九
　　
　　莲经女子转山谷五戒禅师作东坡一升一降事未已更四百年将奈何
　　
　　其十
　　
　　少年谤法晩护法（阙）抨鲁公少温公僧雏两耳掩欲尽未必西天耳尽聋
　　
　　其十一
　　
　　纵横说法张无垢犹自低头妙喜公读尽传灯杲师业觉他心地未全空
　　
　　其十二
　　
　　长春占断维摩刹灵噩平増徳士巾归覩玉皇称帝释始知元是一家人
　　
　　楼道人一衲一笠一瓢遨逰海岳而所携诗巻多名士如王格太仆吴国伦参政张位侍读同王穉登太学张鳯翼先辈昆弟之作皆在焉仍虚首简以乞余题戏呈二絶归之
　　
　　道人雅自毛仙伯元白韩刘诗巻多觧道蕋珠宫里住尽应翻作步虚歌
　　
　　其二
　　
　　囊里牛腰诗巻麄他年鹤背重还无何如负局先生好只挟真形五岳图
　　
　　百榖别余礼补陀出此扇索题走笔戏之
　　
　　南海南头有落迦观音宝座拥云霞王郎内典应湏看此是支那小白花
　　
　　伯玉肖甫见过后即作书遣候明卿而殊苦一介之难因成二絶并寄明卿
　　
　　门外初停嵇吕车殷勤仍嘱武昌鱼从来一点相知念不为蒲轮便破除
　　
　　其二
　　
　　丹枫九月大江寒欲结双鱼千万难何似只凭秋枕梦泠然一夜度齐安
　　
　　寄黄州邹使君廸光兼简周弘禴选部
　　
　　黄州黄菊遍地黄太守飡英齿頬香若少醇醪助秋兴袛应悬榻待周郎
　　
　　其二
　　
　　苍头信去频丁嘱赤鼻矶头赋在无闻说使君开碣石不妨千载配双珠
　　
　　黄州周二选部居忧作此寄之君故以星变言事忤贵人见谪
　　
　　七月十五忆黄州中有豪贤重姓周任使纶巾为布帽也能雄辨压曹刘
　　
　　其二
　　
　　占星疏草胜君房匡鼎揶揄石显忙今日中天蒙气尽可能无意向明光
　　
　　洞庭陆生医而能诗以三律见投聊成二絶答之
　　
　　甪头深处不知年忽破霜风入郡廛买药收书知已了祗应还趂太湖船
　　
　　其二
　　
　　壊色方袍垫角巾老夫身是佛家身劳君苦赠千秋句那有虚名可借人
　　
　　谢云仙老人皆用古语起
　　
　　我所思兮在桂林感君屡致瑶华音纵令一语不相荐终是悠悠千古心
　　
　　其二
　　
　　湘中老人读黄老手撷金光玉芝草他年谒帝何所征一点苍梧紫烟小
　　
　　题双雀梅花扇
　　
　　东厨残食竞饥鸦西舍饱蜂喧晚衙岂是中庭无滞穂皎然双雀坐梅花
　　
　　寒夜懐元驭
　　
　　无病无愁拥一毡怯寒犹自不成眠谁怜鸡骨支床者布帽冲风访墓田
　　
　　陆少宰与绳北上迂道见访山中赠别
　　
　　柴门寂寂掩苍苔小雨轻风香篆回鸟雀惯将篮笋狎无人知道宰官来
　　
　　其二
　　
　　女牛惊见一星髙暖眼初回仲蔚蒿中散纵然饶懒癖可应容易絶山涛
　　
　　其三
　　
　　东风不作薜萝春物色劳君到隠沦圣代夔龙方接席可能容得弃瓢人
　　
　　其四
　　
　　浊酒离亭望眼孤明朝春色傍艖■〈舟符〉燕中啼鸟知无数莫遣空林闻鹧鸪（次日立春）
　　
　　戏赠于■先
　　
　　七月十五夜何其正值扁舟访我时留卿且试盂兰供来岁依稀丛桂枝
　　
　　庭有小方池延袤不盈丈种白莲花且植五垂栁环之
　　
　　雪白莲花出水开陶家仙令好徘徊纵令无酒攅眉去且为薫风五栁来
　　
　　意上人一梓甓婆罗门弃家入道通习三乗援苏学士赠乡僧文老例乞余一言走笔应之
　　
　　看君竿木向随身知是三乗老斵轮仗作忠师无缝塔须弥一半万由旬
　　
　　其二
　　
　　当日蜀僧过蜀客扵今吴客咏吴僧如何尚有乡心在两两长松挂葛藤
　　
　　看李张二子奕
　　
　　疎帘落日小楸枰美作山人坐隠名一片杀机相对发不如青海去谈兵
　　
　　十二絶句送敬美弟闽中学政
　　
　　一傲除书两挂冠归云欲出洞门寒凝空易作千原雨承日还髙五色翰
　　
　　其二
　　
　　莫言时雨未平匀西洒秦天东入闽惟是钱塘一水地至今犹有望霓人（中推浙学不赴）
　　
　　其三
　　
　　七闽文物有容辉吹律邹生事已非欲向春风问消息一时翘首问乌衣
　　
　　其四
　　
　　千迭名山千迭青五更风铎五更星莫言池草今无梦也要随君到幔亭
　　
　　其五
　　
　　幔亭溪畔宻藏云曲曲清流皱縠文火枣向来湏已啖前身可是武夷君
　　
　　其六
　　
　　倚幰看云度武夷霜皮古栢隠丛祠诸生定有椒浆供为读羊公堕泪碑（先君遗爱祠）
　　
　　其七
　　
　　千林霞碎荔枝风火齐堆盘万颗同卢橘杨梅知不论可能收得状元红
　　
　　其八
　　
　　万安桥畔水曽波紫蛎红瑶处处多采得眀珠堪把翫莫教鱼目笑蹉跎
　　
　　其九
　　
　　绛帷斜卷木兰舟夹岸蛮音入棹讴使者觧书丁有尾不妨行部下汀州
　　
　　其十
　　
　　澹圃西连恬憺宫香煤欲冷树号风从他猿鹤相惊怨自是冰心出处同
　　
　　其十一
　　
　　破寒三盏瓮头春临到分离亦怆神我厌长生君用世可能终作耦耕人
　　
　　其十二
　　
　　右丞虽则恋清幽五短元应让蜀州记取玉矾书内句莫容堂印挂心头
　　
　　送肖甫司马于清洋江口
　　
　　清尊红烛暂为欢临到分携醉醒难纵有冰壶心一片伴君终是怯长安
　　
　　再送伯玉至清洋口
　　
　　君携胡建我曹丘各拥双株玉树秋两地客星分不得清洋中半是鸿沟（君舟有胡元瑞及淹嘉二仲我舟有曹子念及瞻敬二美）
　　
　　三送与绳至■〈天上明下〉子
　　
　　两岸朱衣送宰官中流衲子话团圞自怜不了能仁字归卧杉龛萝月寒
　　
　　四送明卿夜宿玉龙桥
　　
　　玉龙桥下水纵横迭鼓回颿断续声城头一片昆山月多少人疑子晋笙（时月卿携歌吹弄之）
　　
　　五送本宁观潮南浦
　　
　　平原十日未从容流水千重意万重欲对乡人夸共载仙舟自有郭林宗（时贞吉在本宁舟中）
　　
　　六送桢伯于城西关
　　
　　毋轻畵省老冯郎带銙生花艾绶黄记取他年一奇事岭南还策汉贤良（冯唐九十复以贤良召）
　　
　　用前例送家弟敬美视闽中学然至北水关而止盖余已徙居乡故也
　　
　　眼枯无泪意茫然谢傅凭何遣暮年若使弹成白翎雀便应生断琵琶弦
　　
　　乡进士邹道甫以严君之命借听于余余实无得也不忍逆其意以二絶酬之
　　
　　子云有字何须问摩诘无言转更难请看佛堂方丈地丛丛忍草蔓栏干
　　
　　又
　　
　　髻里眀珠当自知无端贫里叩贫儿北邙山下千堆土塟尽神仙不觧悲
　　
　　黎丘大王以手书及诗画见投寄谢并赠得六絶句
　　
　　由来龙种尽权奇七歩陈王已唤迟今日西园多应教可能偏少仲宣诗
　　
　　其二
　　
　　修竹梁园兴有余墨华长染马卿裾怪来徧被千金赐习得家王鳯尾书
　　
　　其三
　　
　　让帝虬髯三叶孙汝阳眉宇尚天人宫花不落砑光帽羯鼓能催万树春
　　
　　其四
　　
　　芙蓉迭迭冠霓旌千乗贤王春豫情道是麻姑山色好便呼麟脯寄方平
　　
　　其五
　　
　　鹅溪百尺茧丝寛手写淇园万玉寒移赠王生悬四壁谁能触目不琅玕
　　
　　其六
　　
　　惭愧何郎通隠名长斋礼佛诵无生纵然博得诸王饷不乞嵇家旧酒鎗
　　
　　赠医者马道人
　　
　　谁似燕中马自然药囊簔笠但随肩生憎董奉多牵系不爱人间卖杏钱
　　
　　送元驭阁老二十里桥同前例得一絶句
　　
　　一叶轻舠破緑苹惊看蓬底两纶巾道人却有分携泪丞相何无祗候人
　　
　　弇园杂咏
　　
　　梵王桥
　　
　　隠隠红桥拂地开徐徐蟾魄染青苔诸天幻出金银相色界天王尽下来
　　
　　小祗林
　　
　　佛日初开大地阴虚疑长者买祗林翛然一片浮云过欲问黄金何处寻
　　
　　藏金阁
　　
　　会得参同两渐和庄生昨夜访维摩若教更会真空意万巻函经一字多
　　
　　小罨画溪
　　
　　轻篙刺水澹忘归狼籍残红处处飞犹让当年霅中棹两山空翠扑人衣
　　
　　磬折沟
　　
　　湾环轻泚似金沟宛转洄沿客自留两岸芙蓉相对发即令无酒不悲秋
　　
　　金粟岭
　　
　　罢翻经巻旋呼杯为爱天香桂子开醉后飞花满巾帻真成金粟卧如来
　　
　　省获亭
　　
　　新■〈酉刍〉瓮底嘈嘈鸣西邻稻垄黄云平老夫眼饱腹亦饱田家酒家虚得名
　　
　　缥缈楼
　　
　　独立缥缈之飞楼又看浮云天际头洞庭西峰九千尺尺鷃不碍逍遥游
　　
　　大观台
　　
　　日脚低垂雾半笼虞山一抺有无中划然长啸天风起扫尽浮云现碧空
　　
　　超然台
　　
　　巉岩百尺俯澄潭天水相和共蔚蓝小坐自然尘外境日斜无意下西弇
　　
　　潜虬洞傍水窦
　　
　　小小空眀逺似无泠然一水自萦纡潜虬相唤不肯出为惜胡髯径寸珠
　　
　　绾奇台
　　
　　小台犹绾双弇奇试问台奇台不知逰人到此意忽忽半学杨朱悲路岐
　　
　　月波桥
　　
　　两弇中断有桥过水束微风也自波最好姮娥辉玉臂莫容游擢搅青螺
　　
　　古亷石
　　
　　戍削风棱无媚姿主人瞻拜具冠衣乍可郁林将压载那容汉女作支机
　　
　　壶公楼
　　
　　壶公饮酒酒初干谁道壶中天地寛幻出楼台成五色飞来日月是双丸
　　
　　玉玲珑一名缭虹
　　
　　压尽千峰耸碧空佳名谁并玉玲珑梵音阁下眠三日要看缭天吐白虹
　　
　　青玉笋即锦川峰之佳者并蜀锦也
　　
　　百尺排空玉笋青山人端不负山灵谁分望帝陵前锦自是当年役五丁
　　
　　散花峡
　　
　　长年鼓棹穿岝■〈山上咢下〉恰值春阑藤花落一花堕帻酒一杯懊恼东风不作恶
　　
　　蟹螯峰
　　
　　毕郎左手偶一失遗螯千秋化为石当空怕遣酒星知摄向微垣佐琼液
　　
　　流杯石
　　
　　云根障底暗泉流莲花瓣中莲叶舟直疑分出君山酒夺得头杯不肯休
　　
　　飞练峡
　　
　　游女拏舟向峡邉惊呼白练界苍烟生来未识天台瀑湿着红衫不觧怜
　　
　　娱晖滩
　　
　　滩头垂杨好系船杨枝戏水桃花颠枕流潄石从他误白眼卧看沧浪天
　　
　　嘉树亭
　　
　　嘉树周遭一水亭不妨呼酒共沈溟当头赤日不敢下拂面好风吹自醒
　　
　　留鱼涧
　　
