<!-- { "loadSidebar": true } -->
    维唐垂拱二年太岁景戌七月二十日，殇子高氏卒。呜呼哀哉含琼敷而不玉实者有矣夫？我观颢元机化，出入夭寿之数，荣落之原，皆一受而不易者也。悲夫！古人之仁懿中庸，不幸短命，今复见之於高子矣。高子渤海人也，黄州府君之幼孙，宛邱府君之叔子。生而岐嶷，实覃实华，越在襁褓，神明滋茂，童蒙渊敏，光润玉颜。八岁始教方书，受甲子，已知孝悌之道，诗礼之规，宛邱府君锺爱之。他日，尝趋庭与诸儿戏，神情涵泳，绰然如鸿雏鹄子，有青□之意也。府君美之曰：“能光我家者此儿！”十五通《左氏春秋》及《尚书》，飞骞之志，日新宏大矣。不幸享年十七，遇暴疾而夭，呜呼哀哉！宛邱府君感恸，哀过於礼，曰：“不恨尔寿之不长，惜尔器之不彰。夫何苗育，今也则亡？呜呼！吾将老矣，尔远何哉？”其年七月，殡於家园，日月云徂，六载於兹矣。天授二年龙集辛卯，府君方大崇元域，以安先兆，诸子之柩皆焉。其年二月癸卯朔十八日庚申，启殡归瘗於大茔，礼也。铭曰：
    来不可遏，去不可止。唯死与生，由生以死。於戏殇子！噫何往矣？伤慈父之肝情，独冥冥而长已。死而有知，可也；若其无知，悲尔！
    ○唐陈州宛邱县令高府君夫人河南宇文氏墓志铭
    夫人讳某，河南郡人也。昔吾君夏后氏之子，霸有幽都，皇运北兴，鼎图南起，开宝符而帝天下，抚玑而王中国。则後周之受命，武帝之云孙，夫人四代祖也。曾祖某，失周子之封，亡山阳之国，虽存天子之胤，已类咸阳布衣，植德早夭。祖某，隋朝官沣州沣阳县令；父某，龙州司法：皆承家席宠，代有令名。夫人贲华，袭繁祉，崇徵惠穆，秀色苕荣，自於幼年，有令仪也。十四适於高府君，夫其温慈惠和，信肃修穆，行有法度，动有礼经，严恪以理家人，亻间瑟以和君子，则已含乎光大矣。若宗庙衷敬，仁孝也；娣姒和，谦顺也；蠲洁酒食，妇仪也；黼黻元黄，女工也：宏此四德，而务六亲，ひ以文之，杂佩以发之，猗可以作范母仪，昭宣壶则矣。至於训子以睦，教女以顺，爱下以慈，与人以让，外以赞府君之德，内以光中馈之教，皆曰：闻其进不见其退也。呜呼！仁而不寿，生也永终，永淳无元年五月，遇疾终於宛邱县之官舍，时年二十七。呜呼哀哉！高府君寻以公事罢职，山茔未卜，旌来归。府君思北海之魂，留东园而殡，日月遂往，九岁於兹，府君方崇树先茔，增封旧域，以大周天授二年太岁辛卯二月癸卯，启殡於东园，迁於洛州某原，礼也。哀哉夫人！雅有高行，终而不忘，以为厚葬非礼也。是以珠玉不饰。砖瓦是藏，高府君聿尊其志，率以薄葬。於戏！非古之明德淑女，金玉其光，何以跻之？吾忝门闾之宾，睹其家道矣。雍穆懿铄，实有清风，故叙之而未弃德也。铭曰：
    夭夭桃李有华兮，灼灼淑人宜家兮。修睦妇道不哗兮，窈窕嫔仪孔嘉兮。荣采之方茂而云亡兮。咨嗟！
    ○故宣议郎骑都尉行曹州离狐县丞高府君墓志铭
    君讳某，字某，其先渤海人也，因仕居洛，今为阳翟人。昔赭鞭乘运，袭炎帝之宗；苍兕应期，承太公之胤：崇勋霸业，光烈犹存。曾祖某，北齐太子中舍人，赠冀州刺史。青宫近侍，光宠朝班，早盖追荣，恩崇国礼。祖钦仁，隋左亲卫大都督检校秘书郎。带七尺剑，始游天子之阶；持三寸笔，终入芸香之阁。父相，唐江州浔阳县令舒州怀宁县令。弦歌之化，身不下堂，神明之威，蝗犹避境。君即怀宁府君之长子也。黄河一直，青松万仞，性惟仁孝，行实温恭，文义必以润身，名节由其徇物。唐龙朔元年，有制举忠鲠，君对策及第，试永州湘源县尉，位卑黄绶，志在清规。秩满，以常调补凤州黄花县丞。梁竦长怀，尚劳州县；桓谭不乐，空负琴书。又转易州遂城县丞，以管辂之材，从赵典之任，古人斯在，君子居之。大周革命，任曹州离狐县丞，而春秋已高，日月方出。武尽美矣，不得夷、齐之臣；文哉郁乎，自邈夏、商之道。於是因阶秩满，告老归闲，闭郊扉於南野，习岩居於东涧。诗书琴酒，以观先达之风；山水邱园，将为遗老之赏。天授二年岁在单阏七月二十二日，考终厥命，卒於陆浑县明高之山庄。时年七十有二。呜呼哀哉！君雅尚节义，素履元亨，怀古人之远图，慕先贤之遗烈。以为桓石椁，非则於礼经；墨翟桐棺，实宜於圣典：遗令薄葬，务取随时，即以其年十月日。葬於北邙山平乐光之原，礼也。嗣子思恭，孝思罔极，丧制过哀，思封树而缅怀，恐东西而不志。白楸为椁，奚遵古葬之仪；丹漆题封，即表永年之记。铭曰：
    泱泱大风，其太公兮。穆穆君子，绍厥宗兮。忠鲠察廉，仕汉宫兮。才高位卑，考永终兮。哀哀孤子，号苍穹兮。归葬平陵，松柏桐兮。
    ○堂弟孜墓志铭
    君讳孜，字无怠，其先陈国人也。六代祖太乐，梁大同中为本郡大司马。生五代祖方庆，属梁乱，始居新城郡武东山。生高祖汤，为郡主簿。生曾祖通，早卒。通生皇祖辩，少习儒学，然以豪英刚烈著闻，是以名节为州国所服。皇祖生考爽，保植先人茂德，降生於君。君幼孤，天资雄植，英秀独迈，性严简而尚倜傥之奇，爱廉贞而不拘介独之操。始通诗礼，略观史传，即怀轨物之标，希旷代之业。故言不宿诺，行不苟从，率身克已，服道崇德，闺门穆穆如也，乡党恂恂如也。至雄以济义，勇以存仁，贞以立事，毅以守节，独断於心，每若由己，实为时辈所高，而莫敢与伦也。是以乡里长幼，望风而靡，邦国贤豪，闻名而悦服。方谓拂羽乔木，缅高□，而遭命大过，楝桡而殒。呜呼！天咎予乎！时年三十五，是岁垅集癸巳。有周天授二年秋七月，卜兆不吉，权殡於真谛寺之北园。始以今甲午岁献春一月己酉朔二十五日己酉，定於石溪山之北冈，陪考坟也。君家世坟垅在武东山，昭穆崇封，松柏列盛，至君考遗令，独爱石溪之冈，故君从先志，葬於此。呜呼哀哉！
    始君伯父，海内之文人也，含纯刚之德，有高代之行，每见君叹曰：“吾家代虽儒术传嗣，然豪英雄秀，济济不泯。常惧後来光烈，不象先风，每一见尔，慰吾家道。”实谓君有群逸群之骨，拔俗之标，超山越壑，可以骏迈也。岂其天绝，丧兹良图，呜呼！其元命欤？遭命欤？天不忱欤？道固谬欤？大圆苍苍，大方茫茫，贤圣同此，尔之何伤？古人有言：“珠玉而瘗，是暴骸於中原。”况吾家道尚俭，名训未坠，封树之礼，吾敢过焉？是用锡尔瓦木之器，涂刍之灵，尧舜之典，忠孝之经，昭示後代，以安尔形。铭曰：
    我祖之葳蕤兮邈於陈，缅遥裔兮此江。五代崇光兮至夫君，徽烈英曜兮始。何意严霜兮降青春，玉树摧落兮成黄尘。南山无隙兮永幽沦，悠悠昭代兮卜尔辰。吾恸感伤兮号苍，问之蓍策兮立兹坟。言千载兮衣冠来臻，黄头之子白服人，嗟尔黄头兮勿伤神。
    ○周故内供奉学士怀州河内县尉陈君石人铭
    君讳该，字彦表，绵州显武人也，其先自颍川迁蜀矣。曾祖寄，祖曾，考永贵，皆养高不仕。君少好学，能属文，上元元年州贡进士，对策高第，释褐授将仕郎。其明年制敕天下文儒，司属少卿杨守讷荐君应词殚文律，对策高第，敕授茂州石泉县主簿。开耀元年制举，太子舍人司议郎大府少卿元知让应制荐君於朝堂，对策高第，敕授隆州苍溪县主簿。垂拱四年又应制学综古今，对策高第，敕授怀州河内县尉。凡历所职，皆以清廉仁爱著闻。有周革命，天授三年恩敕自河内追入ト供奉。居未期，不幸遇疾，於神都积善坊考终厥命，年六十三，归葬於豆山之阳原，礼也。呜呼哀哉！古人有云：“饰颜、夷之行，不逢青□之士，而声名磨灭者有之矣。”呜呼！我陈君敦懿元默，洁清温良，驯道执志，好学博古，恂恂焉。行高职卑，不改其操，学优禄薄，不怨於天，四举有道，三历下位，宴如也。非谆谆淑人，其谁能涅此而不渝哉？夫知命可谓君子矣，好学可谓为文矣，丹书不藏於勋府，青史不昭於方册。於戏！一绝故老之口，孰知夫子之贤哉？吾与君族人也。服美其德尚矣。昔子□称李元，常璩叙令伯：皆没而不朽，後代称之，斯非若人之徒欤？吾岂默而无述？其铭曰：
    りり君子，好斯文兮。缛藻ひ章，潜卿□兮。栖迟下位，允外闻兮。金署玉堂，见吾君兮。鸾阶鸿渐，期紫氛兮。锺鸣漏尽，竟兰焚兮。儒行墨节，将何云兮？恭承遗言，立石人兮。金刻丹书，记岁辰兮。青龙甲午，铭兹坟兮。
    ○馆陶郭公姬薛氏墓志铭
    姬人姓薛氏，本东明国王金氏之胤也。昔金王有爱子，别食於薛，因为姓焉。世不与金氏为姻，其高、曾皆金王贵臣大人也。父永氵中，有唐高宗时，与金仁问归国，帝畴厥庸，拜左武卫大将军。姬人幼有玉色，发於华，若彩云朝外，微月宵映也，故家人美之。少号仙子，闻嬴台有孔雀、凤凰之事，瑶情悦之。年十五，大将军薨，遂翦发出家，将金仙之道，而见宝手菩萨。静心六年，青莲不至，谣曰：“化□心兮思淑真，洞寂灭兮不见人。瑶草芳兮思，将柰何兮青春？”遂返初服，而归我郭公。郭公豪荡而好奇者敢，杂佩以迎之，宝瑟以友之，其相得如青鸟翡翠之婉娈矣。华繁艳歇，乐极悲来，以长寿二年太岁癸巳二月十七日，遇暴疾而卒於通泉县之官舍。呜呼哀哉！郭公恍然犹若未亡也，宝珠以含之，锦衾而举之。故国途遥，言归未迨，留殡於县之惠普寺之南园，不忘真也。铭曰：
    高邱之白□兮，愿一见之何期？哀淑人之永逝，感绀园之春时。愿作青鸟长比翼，魂魄归来游故国。
    ○我府君有周居士文林郎陈公墓志铭
