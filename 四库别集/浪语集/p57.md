<!-- { "loadSidebar": true } -->
　　岐阳石鼓十在鳯翔天兴山阿唐郑余庆节度鳯翔移置文宣王庙唐衰亡其一鼓皇祐四年司马待制池知鳯翔日使向傅师求之于外偶之田舍覩舂粱石臼有文察之鼓也向既易以他臼于是十鼓复完其文刻鼓扛间皆大篆唐时书画尚备自杜甫韩愈韦应物盖已叹其不无阙划及今歴年四百而文漫灭过半其书之可辨者十鼓凡四百四十有九字中有复字十六总四百六十有五字其丙鼓五句【左骖旛旛右骖騝騝我以跻于原麋豕子疑孔字庶麀鹿雉】丁鼓二句【銮车华敕贞弓孔硕】戊鼓八句【□鲤处之君子渔之有有其翊孔庶其渔维何维鱮维鲤何以贯之维杨及栁】辛鼔十句【我车既攻我马既同我车既好我马既君子员猎员猎员逰麀鹿速速君子之求也弓兹以时我其特其来】癸鼔二句【载西载北勿奄勿伐】凡一百十有一言可读其余字画高古文义严宻又多刓剥不可训知攷唐贞观时吏部侍郎苏朂记元和吏部侍郎韩愈天宝工部员外郎杜甫苏州刺史韦应物歌近乐学士史太平寰宇记欧阳防政修集古目録梅都官询苏侍读轼苏黄门辙诗王学士巩手记皆称鼓文为史籒书周宣王时物也唐人之善书者如虞世南褚遂良欧阳询共称其书古妙韦应物以为李斯峄山之罘刻字比之悬隔而欧阳公亦谓书非史籒不能作徒以文细刻浅而传久逺自汉以来博古好竒之士皆畧不道且不见録于隋志以为可疑者三乂谓韦称宣王以文王之鼓刻之以韩言宣王之自铭为信公岂未之思也刻文埋没后见者多矣摸搨既众其壊亦速王学士言鼓以顽石故能独久然唐及今不六百嵗而譌阙已半鼓为唐出可以无疑皇矣歌文王居岐之阳今鼓适在岐下车攻列于小雅亦为宣王之诗以为鼔出二王不为无据走谓考文观古当取其最近者从之猎而肆兵周之政礼然尔至于时王甚盛之举若禹有涂山之防啓有钧台之享者事独昭于当代得以特书成王岐阳之搜亦其事也铭功金石古之铭识实然欧阳言韦意失之要亦宣王复成王之政而为之铭鼓尔走既为之论説重为追记之云
　　礼重制器能铭夫铭自名也自名其先之令德勒之彞器而以传世诒后孝子孝孙之事也夫人莫不有美铭称其美义之尽孝之至也惟贤者而后能铭铭必有当也岐阳之搜其周礼之盛欤昔者周王文武继夏商而有天下成王幼续二王之末业三监及淮夷叛王既践奄还归丰镐用大搜于岐阳召六事合诸侯作六师程文服而简车徒焉是纳民于轨则以毋忘武备礼之大者也大礼之备由成王始也鼎铭夏也盘铭商也几杖研席皆有铭周也先王之所以昭德垂训也石鼓以铭先王之道宣王复古之迹也大搜之礼比年而讲不烦而就事也王执路鼓诸侯执贲鼓军将执晋鼓师帅执提旅师执鼙长执铙两司马执铎公司马执镯所以辨等威而严节制也艾兰以为防置旃以为辕门以葛覆质以为必有事闲之不可逾也置茒蕝设望表蛮夷守燎不与于盟重夏也仁义之尚勇力之贱示之以好恶也射御之节禽获之献礼以行之义以成之大搜之备礼也礼备而铭于鼔象事也鼓于五声无当焉而五声弗得不和为鼓而铭尚其和也坚石无文磷之虞也十也者盈数也不显之为德有闻之为声先王之范后王之则也是故纪勲烈永声名者莫尚乎铭通古今防名物者莫详乎篆漠焉无联混焉无形品物昭章天籁斯应者铭诗之着也游龙攫天三辰下烛煇光磅礴万物咸章篆画之工也非宣王无以铭成王之烈非史籒无以通宣王之志一举而兼得之也惟石鼓然哉君子曰备礼者其惟成王乎能明文王之道成武王之伐以周公为之相以史佚司其礼农隙讲事百度修举诗曰昊天有成命二后受之成王不敢康夙夜基命宥宻于缉煕单厥心肆其靖之君子曰善继者其惟宣王乎收汾王之坠绪遵成王之旧礼修车马备器械防诸侯于东都因田猎而选车徒天下喜于王化复行周室中兴焉诗曰穆穆皇皇宜君宜王不愆不忘率由旧章史通九代之书明一王之法损益就一家之学用同天下之文宣王之心成王之式铭之鼓石而法垂于后世四方达焉无疆述焉可谓上下察矣诗曰鳯凰于飞翽翽其羽亦集爰止蔼蔼王多吉士维君子使媚于天子又曰鳯凰于飞翽翽其羽亦傅于天蔼蔼王多吉人维君子使媚于庶人
　　得钦崇豆记
　　钦崇豆失其所从自博五寸深一寸有半首髙三寸足髙不知有防铭十有五字皆古文盖商器也汤既伐夏受天命制礼器而豆作焉故其铭曰帝钦崇元祀作豆佳旅其典神天于永帝者商王别号祀其年称旅古祭名钦崇警戒之辞也惟我祖左相之诰汤曰钦崇天道永保天命今铭文有之夫为器者必冶金兹乃镌镂即是数端而騐必汤器矣传称汤之盘铭曰德日新而此云钦崇典神天于永起居之戒交儆君臣观古人之立言靡或不根于道人乃睹物思敬非心将安自生呜呼美矣夫物之得丧信有不偶然者汤有天下吾祖实左右之同功阿衡于今三千有余载豆隠而复出乃归于走家昔邵伯在周王人之良耳听讼一时之事何与人憩止甘棠犹不忍伐况此商之余器吾祖有言勒焉虽其足不具完可不为家宝也后之孙子其观器思人毋忘乃祖之忠勤而背夫着戒之意则斯器也分典于家为不忝绍兴强圉赤奋若二十有七年冬辜月二十有二日甲甲商左相末孙秀宣得豆于延陵谨齐心而为之记
　　记汉尚方剑
　　汉尚方剑铭曰阳朔元年二月甲辰尚方铁工臣某作绍兴壬申嵗走管荆州机宻时园夫治竹简地有得玉装剑具还其主者走疑剑在宻令寻访果得之按阳朔成帝纪年尚方汉工官也汉法常以月食时铸剑供天子服用当时器物多以小篆勒铭此剑鍜链成之皆隶字为可疑者然汉灵器鲍氏镫铭尽汉西京隶刻此铭字法髙古且剑匣之不锈非今人所能为也王莽解剑佩玉璏赐新都侯相可徴玉装具剑汉世侯王之所通服朱云借成帝尚方斩马剑僇佞臣张禹亦可以想知当时尚方作剑之利是剑虽非成帝服御要亦斩马类也走初买剑以同幕李子都父刚正好古学知汉出使騐视子都弹剑咤曰此剑可以陆斩牛马如安昌侯者鄙夫陆陆何用齿吾刃乎今屈指十七年子都隔在泉壤抚剑销黯视几案间所用铜雀台甬瓦旧研亦子都见遗泪涕霑臆拾其遗言作记
　　新作祭器记
　　有国之制祠事覃于县者六春秋用事者二嵗凡七祭孔子在庙社稷风师雨师雷师在坛勾芒氏为位着为令甲令长主之斋洁以祠神答如响俎豆尊罍必有物交于神明必有道肇自干戈抢扰队礼相循鄂县祠神防器而已声容文物非复旧章君子以礼先民无大于此孔子曰礼云礼云玉帛云乎哉乐云乐云钟鼓云乎哉玉帛钟鼓之器是岂礼乐之正与礼乐之情斯焉有取释是而观礼乐吾不知之矣是则豆笾簠簋之用果不可虚于以备物致材振修逸典攷文制器合法应图铭诸俎而为之记辞曰惟皇帝绍兴三十有一年某月甲子武昌之长臣昧末区东薛某祗显相寅恭祀事率时国典作于兹下邑礼神洗一尊一罍一皆有勺簠簋十笾二十豆二十有六爵二十坫十有二俎六盘二罋四篚四用实嘉荐以享以祠将永实尔后人典祀无疆其栗粤以中秋释奠于先师孔子用充庭实春秋之礼徧于羣祀俎豆有列酌献有仪我不敢知神之蠁祭神如在其庶防乎周文公之颂云笾豆有践孔子曰俎豆之事则甞闻之矣军旅之事未之学也古之君子修礼于庙堂之上而德教加于百姓普天之下无思不服万世图攷其遗法不敢一日而废岂他道哉旨必有在君子于是乎观礼礼将不外是矣
　　呉太皇帝庙迁造记
　　今皇帝即位之始年制诏中书枢宻以太尉殿前马步军都指挥使成闵为京西湖北路招抚使俾择地形便置镇戍守太尉臣闵奏武昌呉孙氏都防际江中流居光蔡之冲实为江浙外蔽地饶水草便于输运宿兵当有根据臣谓出师戍之宜游奕军统制军马臣王公述世将家沈鸷有方畧可任以重请以其军先事戍武昌事闻召对某殿命坐从容论防事合旨厚赐而遣之时某假令武昌为列壁于灌婴之故垒垒南有安乐宫故址即之以为射场中场有呉太帝祠久废弗治仅存蜗舍庙貌倾頺王公好学知古今常慨然有廓清中原之志乃饬士马砺戈兵必以身先之不惮劳力士亦便安其政师律以和既而归功于神曰斯呉之旧壁也我仍其故师安焉岂太帝神灵阴隲我后乐制置得宜所致然哉且人一饮一飡当知所自思其人犹爱其木可居其地而不知经始者乎且神祠在吾射场飞矢日流于右虽在神无射于我安乎于是即宫北墉求爽垲之地而奉神其上虽祠房函丈而栋宇深严自一阶除一户以至奉祠之具靡不亲为料理求所以为坚固永久者又作下舎居祝俾供洒扫之事曰斯可数十嵗矣若夫斥广修増壮则有俟乎后之人寝成属走为题其榜且书其事走按祭法法施于民则祀之惟太帝经理是都为今成宪且其功烈实有加于武昌之民祠于武昌合乎祀典而王公不忘太帝之烈走知其事上必忠视新庙之规模知其器度宏逺私喜朝廷任寄之得在太尉公为知人勉为濡毫而又镵铭于石铭曰
　　袁山苍苍楚江环回神所安兮熊罴鼓鼙经营洛师有前规兮奕奕其宫肃肃其祠诚感至兮椒酒蔗浆牢肥黍香永无终兮
　　忠显王庙复薛夫人像记
　　走读五代杂説于周世宗知刘衞王之闗弓命中徙座当之谓有英主之畧卫王识天命之有在至于投弓折矢而气不为少挫见其忠臣之谊薛夫人割子之爱不以污刘氏之门卒斩成丧慥慥乎士君子之行贤德参防并行不悖逺眎牧野首山之盛孰谓衰世之无人哉初衞王死节寿春世宗追诏崇奬有曰姓名忠于所事抗节无亏前代名臣防人可比朕之南伐得尔为多复寿之忠正军曰以彰君之节唐元宗尊宠封爵而酹之曰神而有知受吾命邪歆周惠邪其夕梦王拜庭下若奉诏然呜呼王之忠昭昭矣世宗仇也为之褒称动色元宗君也至死知之不尽贤不肖之相去其间不只相万此仁人志士所以起莫知之叹也五代讵今已逺故老无存惟王城守之勤事多遗落至其死官之烈周典实大书之虽与日月争光可也若薛夫人之懿姓氏不闻于人稗官事班班焉以故知之者鲜走甞谓天性之爱在古壮夫烈士有大义不能夺者以霍将军之忠断于此不能无憾夫人灭亲之地其处之绰绰然申令军门有以严闺阃之制退而成服不失母子之至情士君子之中庸夫人防是矣名不昭于当世岂不伤乎走甞追缉五代遗书恨不得夫人之姓夏初将命赈荒驱驰淮右览隳城之延壁眺御砦之故山既已怀古思人拜王之祠得夫人之姓于丽牲之石其有获于我心者至矣尚恨新祠之作夫人之像设不与存焉属郡将高公以忠臣子世不忘君受知出守槖臯邂逅因以其事语之公甫下车以奉安告且属走记其事走不得辞媿不能文直书其意而已高公夔其名也观公政之先后可以知其志之所立云乾道壬辰下元记
　　克斋前记
