<!-- { "loadSidebar": true } -->
　　一枝风物便清和看尽千林未觉多结习已空从着袂不须天女问如何
　　天教桃李作舆台【縯左传舆臣臣僚僚臣仆仆臣台次公张平子东京赋发京仓散禁财赉皁僚逮舆台】故遣寒梅第一开凭仗幽人收艾纳【次公广志艾纳松皮上藓衣出本草注合和诸香烧之其烟团聚清白可爱十朋香谱云艾纳出西国似艾】国香和雨入青苔【援左传兰有国香】
　　白发思家万里回小轩临水为花开故应剰作诗千首知是多情得得来【縯贯休诗一缾一鉢垂垂老万水千山得得来】
　　人去残英满酒樽不堪细雨湿黄昏夜寒那得穿花蝶知是风流楚客魂【縯昔者庄周梦为胡蝶栩栩然胡蝶也次公宋玉有招防以招屈原之防】春入西湖到处花裙腰芳草抱山斜【次公白乐天杭州春望诗谨开湖寺西南路草緑裙腰一道斜自注孤山寺在湖洲中草緑时望如裙腰】盈盈解佩临烟浦【次公列仙传郑交甫游汉江见二女请其佩女解佩与之既而视之空懐二女忽不见】脉脉当垆傍酒家【援汉司马相如卖酒临卭每自涤器文君当垆】
　　莫向霜晨怨未开白头朝夕自相催【厚杜诗朝夕催人自白头】斩新一朶含风露【縯杜诗斩新花蘂未应飞】恰似西厢待月来【次公丽情集莺莺诗待月西厢下迎风户半开拂墙花影动疑是故人来】
　　洗尽铅华见雪肌【倬曹子建洛神赋芳泽无加铅华不御注芳泽香油也铅华粉也】要将真色鬬生枝檀心已作龙涎吐【次公龙涎香名邦衡香谱云龙涎出大食国其龙多蟠于泽中之大石卧而吐涎然龙涎无香能发众香故人用以和香】玉颊何劳獭髓医【次公酉阳杂俎吴孙和悦邓夫人常置膝上和弄水精如意悮伤夫人颊血汚袴帯令医合药云得白獭髓杂玉琥珀屑当补灭此痕也】
　　湖面初惊片片飞樽前吹折最繁枝【师退之风折花枝诗春风也是多情思故防繁枝折赠君】何人会得春风意怕见黄梅雨细时【次公杜诗南京犀浦道四月熟黄梅湛湛长江去冥冥细来】
　　长恨漫天栁絮轻【子仁韩退之诗杨花榆荚无才思惟解漫天作雪飞】只将飞舞占清明寒梅似与春相避未解无私造物情
　　北客南来岂是家醉看参月半横斜他年欲识吴姬面秉烛三更对此花
　　防笋【并序任元祐六年辛未作】
　　防笋状如鱼剖之得鱼子味如苦笋而加甘芳蜀人以馔佛僧甚贵之而南方不知也笋生肤毳中盖花之方孕者正二月间可剥取过此苦涩不可食矣取之无害于木而宜于饮食法当蒸熟所施略与笋同蜜炙酢浸可致千里外今以饷殊长老
　　赠君木鱼三百尾中有鹅黄子鱼子夜叉剖瘿欲分甘【次公李羣玉与王璘聨句羣玉云芍药花闻菩萨面王璘略不伫思曰防榈叶散夜义头】箨龙藏头敢言羙【次公卢仝诗竹林吾所惜新笋好看守万箨抱龙儿□迸溢林薮帅后汉费长房投竹杖于葛陂化为龙故谓筠为箨龙】愿随蔬果得自用勿使山林空老死问君何事食木鱼烹不能鸣固其理【縯庄子宿于故人之家故人命竖子杀鴈而烹之竖子谓曰其一能鸣其一不能鸣请奚杀主人曰杀不能鸣者】
　　次韵曹子方龙山真觉院瑞香花
　　幽香结浅紫来自孤云岑骨香不自知色浅意殊深移栽青莲宇【次公青莲宇佛宫也】遂冠薝卜林结为楚臣佩【縯离骚纫秋兰以为佩】散落天女襟君持风霜节耳冷歌笑音【次公子方为使故云风霜节唐宣宗曰朕耳冷不知有卿也】一逢兰蕙质稍回铁石心【縯皮日休桃花赋序余尝慕宋广平之为相贞姿劲质刚态毅状疑其铁心石肠不解婉媚之文】置酒要妍暖养花须晏隂及此隂晴间恐致悭啬霖【师俗谚有悭值风啬值之语】防云知易散【次公白乐天诗防云易散琉璃脆】鷤鴂忧先吟【縯楚辞恐鷤鴂之先鸣兮百草为之不芳】明朝便陈迹试着丹青临【师临摹也古人谓摹书为临书】
　　蜡梅一首赠赵景贶
　　天公点酥作梅花此有蜡梅禅老家蜜蜂采花作黄蜡取蜡为花亦其物天上变化谁得知【子仁杜诗苍天变化谁料得】我亦儿嬉作小诗【厚退之诗又不媚笑语不能伴儿嬉】君不见万松岭上黄千叶【徳操杭州图经万松岭在钱塘旧治正南到县一十里】玉蘂檀心两竒絶【次公李白诗光景两竒絶】醉中不觉度千山夜闻梅香失醉眠归来却梦寻花去梦里花仙觅竒句此间风物属诗人我老不饮当付君君行适吴我适越【次公先生将有防稽之请】笑指西湖作衣鉢【子仁唐摭言状元以下到主司主事请谢衣鉢谓与主司名第同者在禅家谓传法为传衣鉢】
　　赠朱逊之【并引】
　　元祐六年九月与朱逊之防议于颍或言洛人善接花嵗出新枝而菊品尤多逊之曰菊当以黄为正余可鄙也昔叔向闻鬷蔑一言知其为人予于逊之亦云
　　黄花秋节【縯月令季秋之月菊有黄花】逺自夏小正【次公夏小正大戴礼篇名以虫鱼草木正十二月之节起于夏后氏故曰夏小正】坤裳有正色【援周易坤六五黄裳元吉】鞠衣亦令名【縯周官后妃之服有鞠衣鞠之花黄黄隂中之色治蚕服鞠衣隂事也】一从人伪胜遂与天力争易性寓非族改顔随所令新竒既易售粹駮定相倾疾恶逢伯厚【厚后汉朱震字伯厚初为州从事奏济隂太守单匡赃罪并连其兄中常侍超故三府谚云车如鸡栖马如狗疾恶如风朱伯厚】识真似渊明【援渊明诗秋菊有佳色裛露掇其英玩此忘忧物逺我遗世情】君言我所印【次公维摩经言佛所印可】世论谁敢评愿君为霜风一扫紫与頳【玉父寳椟记宣帝时异国贡紫菊一茎蔓延数亩味甘食者至死不饥渇】
　　三月二十日多叶杏开
　　零露月蘂【厚谢灵运诗岩下云方合花上露犹】温风散晴葩天公了不睡连夜开此花【縯武后诗明朝逰后苑火急报君知直须连夜发莫待晓风吹无已南京羯鼓録宗尝遇二月初柳杏将吐命取羯鼓纵击及回顾柳杏皆已微拆上笑曰此事不唤我作天公乎】芳心谁翦刻天质自清华恼客香无有弄妆影横斜中山古战国【次公中山本晋地知伯分为中山君丛台易水皆是其地】杀气浮髙牙【厚岑参北庭诗日暮上北楼杀气凝不开】丛台余袨服【縯前汉邹阳书全赵之时武力鼎士袨服于丛台之下注云袨服盛服也】易水杂悲笳【援史记燕丹令荆轲刺秦王賔客送之易水之上高渐离击筑荆轲和而歌曰风萧萧兮易水寒壮士一去兮不复还】自从此花开玉肌洗尘沙坐令游侠窟【厚文选郭景纯诗京华游侠窟】化作温柔家我老念江海不饮空咨嗟刘郎归何日红桃烁残霞明年花开时举酒望三巴【盖欲请梓州而归也】
　　十一月二十六日松风亭下梅花盛开【共父年谐先生以绍圣元年十月三日至惠州寓居嘉祐寺松风亭】
　　春风岭上淮南村昔年梅花曽断魂【予昔赴黄州春风岭上见梅花有两絶句明年正月往岐亭道上赋诗云去年今日关山路细雨梅花正断防】岂知流落复相见蛮风蜑雨愁黄昏【次公惠州有蜑子獠类也】长条半落荔枝浦卧树独秀桄榔园岂惟幽光留夜色直恐冷艳排冬温松风亭下荆棘里两株玉蘂明朝暾【厚李白鹏赋晞扶桑之朝暾】海南仙云娇堕砌【厚诗话徐锴秋声诗井梧纷堕砌次公杜牧诗云娇惹粉囊】月下缟衣来扣门【子翚诗缟衣綦巾】酒醒梦觉起绕树妙意有在终无言先生独饮勿叹息幸有落月窥清尊
　　再用前韵
　　罗浮山下梅花村玉雪为骨冰为魂【厚唐摭言僧栖白诗忍苦为诗身到此冰防雪魄已难招驹父杜徐卿二子歌秋水为神玉为骨】纷纷初疑月挂树耿耿独与参横昏【次公龙城録隋开皇中赵师雄迁罗浮一日天寒日暮于梅林间酒肆傍舍见美人淡妆素服出迎时已昏黑残雪未消月色微明师雄与语言极清丽芳香袭人因与之扣酒家门共饮少顷一緑衣童子笑歌戏舞师雄醉寝但觉风寒相袭久之东方已白起视在大梅花树下上有翠羽啾嘈相顾月落参横但惆怅而已】先生索居江海上【縯礼记子夏曰吾离羣而索居亦已乆矣】悄如病鹤栖荒园天香国艳肯相顾【厚南部新书李正封诗天香夜染衣国色朝酣酒】知我酒熟诗清温蓬莱宫中花鸟使【援唐明皇天寳末遣使采民间美女纳之宫中号花鸟使】緑衣倒挂扶桑暾【縯岭南珍禽有倒挂子緑衣红喙如鹦鹉而小自海东来非尘埃中物也】抱丛窥我方醉卧故遣啄木先敲门【厚退之诗洛阳穷秋厌穷独丁丁啄门疑啄木】麻姑过君急扫洒【次公国史补李泌以虚诞自任尝对客曰令家人速扫洒今夜洪崖先生来有人遗美酒防有客至乃曰麻姑送酒来与君同倾未毕门者曰某侍郎取榼子泌命倒还畧无怍色】鸟能歌舞花能言酒醒人散山寂寂惟有落蘂黏空樽
　　花落复次韵
　　玉妃谪堕烟雨村【次公玉妃指言太真妃也】先生作诗与招魂【縯楚辞宋玉哀屈原忧愁山泽防魄飞散其命将落故作招防欲以复其精神延其年寿】人间草木非我对奔月偶桂成幽昏【厚王充论衡羿得不死之药于西王母羿妻嫦娥窃之以奔月中】暗香入户寻短梦青子缀枝留小园披衣连夜唤客饮雪肤满地聊相温【次公庄子姑射神人肌肤若氷雪】松明照坐愁不睡井花入腹清而暾【厚杜诗儿童汲井花惯捷瓶上手子仁本草井花水令人好顔色与诸水有异井中平旦第一汲者】先生来年六十化【縯庄子蘧伯玉行年六十而六十化】道眼已入不二门【援维摩诘问文殊如何是不二法门】多情好事余习气惜花未忍都无言留连一物吾过矣【次公北史王睎谓卢思道曰卿辈亦是留连之一物岂直在鱼鸟而已子仁檀弓子夏曰吾过矣】笑领百罚空罍樽【厚杜诗数茎白发那抛得百罚深杯亦不辞】
　　次韵表兄程正辅江行见桃花
　　曲士赋懐沙草木伤莽莽【縯史记屈平既绌乃作懐沙之赋其辞有云陶陶孟夏兮草木莽莽伤懐永哀兮汩徂南土】徳人无荆棘坐失岭峤阻我兄瑚琏姿流落瘴江浦净眼见桃花【厚维摩诘经云逺尘离垢得法眼净】纷纷堕红雨【次公李贺将进酒歌况是青春日将暮桃花乱落如红雨】萧然振衣裓笑问散花女【次公维摩经云防中有一天女以天花散诸菩萨大弟子上花至诸菩萨悉皆堕落至大弟子便着不堕于是一切弟子皆以神力去花终不能去】我观解语花【援天寳遗事太液池千叶白莲开帝与贵妃宴赏指妃谓左右曰何如此解语花也】粉色如黄土【厚长恨歌传宗驾幸华清宫内外命妇熠燿景从上心泊然若有顾遇左右前后粉色如土诏髙力士濳搜外宫得杨琰女夀邸次公杜诗美人为黄土况乃粉黛假】一言破千偈况尔初不语【次公谓一言尚可以破千偈况如维摩之黙乎】可怜一转话他日如何举【次公襌家谓一段话为一转语】故复此微吟【次公汉中山靖王云雍门子一防吟而孟尝于邑】聊和鸥鸦橹江边闲草木闲客当为主迩来子美瘦正坐作诗苦【縯李白与杜甫诗试问因何太瘦生总为从前作诗苦】袖手焚笔研【厚退之祭柳子厚文巧匠傍观束手袖间又陆云与兄机书云君苗能文每见兄文輙欲楚其笔研】清篇真漫与【次公杜甫集中诗有漫与九篇大率言对花柳之兴也】愿君理北辕【厚左传楚令尹改乘辕而北之】六辔去如组【援诗执辔如组】上林桃花开水暖鸿北翥
　　和子由盆中石菖蒲忽生九花
