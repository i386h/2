<!-- { "loadSidebar": true } -->
　　先是河东分守吴公议毁淫祠计所当毁者改立社仓社学以其余贱值易之民以所易之价为所立之仓本谷事未成而公去统来为令时见其遗绩心是之而未敢踵行也已亥春御史王公代廵县重此举措乃以里社仓学事专命统统兹按籍征价阅祠求神始知前日所毁之祠凡所不当毁者皆在毁中太息曰此有司承望之过也伤哉驱民何所适从乎夫淫祠之所以崇信于天下者为正道之不明于下也正道者帝徳王法伦理性命礼乐政刑非可使民知也民日用由之者迹耳虽圣人者不过因其迹而利其心焉耳今夫民其心崇淫祠非有他也逹其报祈之真心已矣今不明正道以之曰何者为所当祀何者为所不当祀俾之晓然知坦然行之而一槩毁去灭絶焉抑其祈报之心皇皇然无所寄是驱民于无所适从也虽日杀而求罢淫祠岂可禁哉古者民有四而农为本今之民虽非古之民而本于农一也农之家所资者土地所望者雨泽所助者灌溉所忌者虫蝗今所毁之祠如土地井泉山川雷雨与夫所谓伯王即古焚山泽之伯益凡有事于农事当祀于农家者皆与焉民将何所适从乎统心病此而荷王公之委重乃择所不当毁者若干祠请于公公是统议卒不毁民咸悦是嵗旱城东二十里有澐泉溉田数百亩亦在不毁之列民佥白于统愿以不征之价修泉祠此民心也吾何敢逆之许其修且许如其俗祭赛无何大雨民田咸渥是固不敢专归一泉之功然而寸云勺水亦与效灵焉而民固頼之矣一乡之民心属于泉祈祷报答皆于泉焉此固一正道也使由此而推之而逹之天下民皆知所当祀者而祀之虽不毁淫祠而自废矣伤哉不示其正而抑其邪者之已甚也譬如逐人之迷者而不谕其所适之途也是故以一泉示吾迷民
　　郧阳追祀抚治大理少卿吴公记【赵贞吉】
　　今南大理卿章丘张公往以佥都御史抚治郧阳作而叹曰郧阳之政稍矣易不云乎治蛊者求其意于先事之初耳故其操切剂量思循往抚治原公吴公之旧而振新之也思其人因就观其尸祝之所始知吴公之未尝与祀也初原公以都御史抚治郧阳名杰字子英阳城人吴公先以巡按代抚诸郡后以原公荐陞大理少卿任抚治名道宏字文博宜賔人在成化中并以戡定绥寜郧阳事着勲名而郧阳之人并思之乃吴公之不得列祀则莫不防然伤心久而末忘者也张公曰嗟乎画一之章定于曹相泣碑之政广于杜君郧政之始建也原公纲之而吴公纪之有开拓于前有弥缝于后繄其可忘诸因访其孙为府经厯者得遗像焉遂肖而配诸原公于是太守黎君尧勲率诸文武父老生徒进曰诸司守章程以奉天子俾兹土之民免殱馘之痛者七十余年夫孰不知二大夫之功也而祀典之阙卒定于公闻之惟仁人能不忘人之功而处人以礼殆公之谓矣顷之张公去为大理而江西刘公代焉谓宜载之石以谂来者而黎君以委于予也予尝浮汉江横郧而东者屡矣其地枕秦跨楚包络险阻员幅数千里元季弃之为荒国初殱之为墟间置数县以领其遗民而在三省之徼司燎击柝弃不顾者殆数十年故草木盛而变为矛防猿鹿多而化为兕矣成化初盗屡起横不可制常州白公圭三原王公恕嘉兴项公忠继率六师往克之又复啸聚而原公实承之当是时吴公廵按河南佐原公有为于始继原抚治以成能于终卒称原吴吁盛矣二公之始经畧也谓大兵之后威已振不可复言杀遂下令抚之得流亡民四十余万授田以养之置县以统之濬池髙城以固之设卫所屯重兵谨闗隘以制之割三省之地得七府而合为都防开抚治以聨属之矛防之墟长禾黍矣兕之陵牧鸡豚矣山无不伐之椔涧无不汲之泉矣夫定近难而壮逺猷炳炳焉二公之功固百世不可忘祀亦百世不可废也由今言之原公固才矣忠矣然建事之初倡始实难孤立易夺非吴何以禆之功立之后梁司易撤榱栋易移非吴公孰与定之则吴公之并祀固一日不可缓也张公刘公皆弥纶之器怜才稽往深致意如此宜矣予与黎君又吴公乡人而毎好问共谈当世之务也安得不窃以为快而重有感哉嗟乎承平之世卓絶竒伟之士恒退而循黙谨厚之人恒进忽有方隅之警而后知戡定绥寜之才之难也成化之际可谓承平而相继定郧难者皆得才卿名士甚易若此何哉渤海之盗必重用张敞西川之乱必再起咏之才之鲜也如此而诸公才名相埒聚定一方故能厯乆尽善而不变何其盛哉今方隅之警多矣皇上拊髀念臣邻之义思阃外之才于是士大夫吐哺屏息思致其命以当天子任使于是时而表才名之士扬功臣之业诸君子岂得无意哉夫易弦而调声者智之门也断弦而理棼者勇之经也张公之言曰求其意于先事之初此智勇之所借手而功名之从出也诸君子所以并休前人者不在兹哉因并书之以相谂焉
　　重建了斋先生祠堂记【徐阶】
　　自孟子没而养气之学不传所谓豪杰之士狥国之臣薄死生祸福以气节自奋于流俗者盖亦世有其人然而其气或慷慨悲壮一发而遽衰或愁苦忧思遂败而不振其故何也长江大河百折必东而沟浍之水朝盈而夕涸彼其于浩然之气养之不素而所谓慷慨悲壮者特出于一时感愤激触之所为则不必困踣流离之状足以动其愁苦忧思而败其气也茍出于有所感事往而气亦平出于有所愤怒忘而气亦索出于有所激触势定而气亦阻矣矧挠之以忧患乎若了斋先生陈忠肃公乃所谓善养浩然之气继孟子而兴焉者也先生沙县人宋建中靖国初仕为右司諌以论蔡京卞之奸罢监扬州粮料院起权给事中又以忤曽布出知泰州谪监建州崇寜中除名窜袁州亷州移郴州稍复宣徳郎又以子正彚讼蔡京安置通州大观末放自便又以所着尊尧録忤宰相徙台州竟不用以卒夷考古今士之防被忧患未有如先生甚者而先生处之前后一节不少贬以求暂容于时盖先生克已尊贤虚心取善所以养其浩然之气者非一朝一夕之积是故义有所不屈抑之而弥昌意有所不屑遏之而必逝流离困踣人以为至艰而履之若平夷寛广之途屡仆屡起毅然必伸其志人以为竒伟卓荦而视之若寝兴语黙之常岂彼出于一时感愤激触之所为者可同年语哉某毎读先生责沈文自警诗谕子侄诸篇未尝不掩巻太息以为先生之独立不惧遯世无闷其原盖出于此未可直以气节之士目之也先生故有书院在县西一里许后因以祀先生及从子黙堂先生嵗久甚圮有司者未之能葺某谋于教谕李邦光训林顺石恺将出月俸之赢稍修饬焉而邦光等各请以其赀为助则遂属典膳萧延曽言卿撤而新之以为今祠自嘉靖癸已四月庚子至嵗十月乙亥工以讫功先生裔孙载兴伐石请纪成事某因僭论先生之学使后之祀先生者知所向往如此若祠髙卑广狭之度暨诸好义者氏名详具碑隂
　　重修四先生祠堂记【胡松】
　　四先生祠何元浙江行中书省请于朝而祀何子恭基王防之栢金吉父履祥许益之谦以兴起后学者也夷考四先生皆晩宋胜国时人当其时礼俗倾頽儒学绌抑邪説横行四先生生虽异时而行同业志同方逓相师授迹其抱道懐贞居敬学古清苦纯质兢兢淬厉之实较然画一可谓慥慥乎言顾行行顾言之君子矣不然元方侪儒于丐娼之间顾肯崇而祀之耶顾今世儒或谓四先生制行髙矣美矣然皆详于分殊急于考索践履至仲尼所称一贯与其大本未发之中若子孟子先立其大之义或未甚莹然也然子舆氏又曰人有不为也而后可以有为能言距杨墨者圣人之徒也四先生所谓有所不为能言距杨墨者非欤不然则胡以信当时风后世若斯之逺且着也愚尝妄意言之曰当道学未明之世不患无笃志力行之士而患无见道识大之儒当道学大明之后不贵有讲明诵説之儒而贵有蹈廸服行之实宋自嘉定咸湻而后晦庵先生之学支分派别同源异流当世号称儒者大抵考索训诂伐异党同致知笃志力行贞纯弗懈者鲜矣如四先生之清苦纯实质有其内讵不可为百世之师耶或又言四先生清苦纯实规规然自守之儒尔恐不足以渉事耦变而定天下之业余窃以谓不然尝观襄樊之师之围危若累卵宋几无人矣履祥乃进牵制捣虗之説请以重兵由海道直趋燕蓟则襄樊自解且备叙海道所经难易逺近厯厯可据则岂迂儒无当者而权臣方且专事蔽欺诬防而莫之能用此岂人力也欤故曰君子创业垂统若夫成功则天也乃若三子之弗遇无成也岂不皆天也哉嗟乎嗟乎岂独诸子古之志士仁人抱辅世匡民之畧阨于天时人事重于诡遇轻殉而不得一遂其有为若此者要之胡可胜数悲夫悲夫士固未可以成败利钝论也余览郡志乐斯祠之新也防李守来请为书以风郡中人士焉
　　唐一庵先生祠堂记【许孚逺】
