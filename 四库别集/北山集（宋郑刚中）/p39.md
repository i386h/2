<!-- { "loadSidebar": true } -->
　　窥余窥窃易家余意缀缉而成也老来心志凋落健忘自觉所学渐次遗失恐他时儿童辈有问寖就荒唐无以对故取平时所诵今昔易学与意防者辄次第编録时自省览此窥余之所为作所为名序之所为缕缕也伏羲氏画八卦古无异论至重卦则指名不一郑康成辈谓神农孙盛谓大禹史迁扬雄谓文王攻为神农之说者曰耒耨之利日中之市固已取诸益取诸噬嗑岂应后来方重卦神农之说破则盛以下自当无语矣孔頴达王弼又谓伏羲氏始用蓍十有八变而成卦观变之数则用蓍犹在六爻之后造书契以代结绳之治而书契之作盖取诸夬重卦者非伏羲乎伏羲氏画卦又为重卦文王为卦下之辞又分上下经孔子为十翼周公为爻辞此易纬所谓三圣人而周公不与者周公本文考之志而为之举文王则知周公之圣也頴达既坚守弼论不移后之立异相可否者犹未已要是指摘相胜无明白证据当以王孔为允复有疑者曰爻辞亦文王所作非周公也此盖不考明夷尔文在羑里无自谓文王之理亦不得先谓箕子为明夷韩宣子适鲁见易象云吾乃知周公之徳则公作爻辞何疑马融陆绩皆知此意也系辞曰知者观彖辞则思过半矣又曰圣人设卦观象系辞焉而明吉凶遂又疑夫子不应自賛如此彖系必文王所为也曽不知卦下之辞乃文王所系其所系辞亦可谓之彖夫子于上下系特賛序之与夫子所为彖辞自不相碍范谔昌误疑干彖与文言重复而谓文王为彖者亦此类也至于十翼之目亦复纷纷以彖象系辞三者各分上下而与文言序卦说卦杂卦四篇号为十者孔颖达主之彖也大小象也上下系辞也乾坤文言也而与序卦说卦杂卦三篇号为十者胡旦主之以象分大小而不以彖分上下旦说为胜以文言分乾坤似未安去古逺矣学者要当以意所安者为是故两存之以俟来哲通乎此然后可以读易或问曰子为书始屯蒙何也曰予于乾坤不敢谈也易者天地万物之奥乾坤则又易之奥圣人妙易书之神而藏之乾坤其所示人者犹委曲载之文言孰谓学者可以一言定乎尊乾坤而不敢论自屯蒙而往以象求爻因爻识卦万有一见其仿佛则随子索母沿流寻源乾坤之微或可得而探也今固未敢妄有窥焉又问易曰商瞿子木亲受业夫子下抵汉魏专门名家者不胜计虽互有得失之论大槩不过象义二者就其意趣不合最甚者惟李鼎祚王弼其专用象变三十余家而不足义者鼎祚也尽扫象变不用古注而专以义训者弼也子为书为象乎为义乎曰有象则有义以义训者不可以遗象也义不由象出是犹终日论影而不知形之所在偏于一而废其一学者所以难予窥余所不然也近世程頥正叔尝为易传朱震子发又为集传二书颇相弥缝于象义之间其于发古今之奥为有功焉但易之道广大变通诸家不能以一辞尽有可窥之余吾则兼而取之杜预春秋经传集解后序载晋太康元年汲县发旧冢大得古书皆科斗文字不可训知独周易及纪年最为分了周易上下篇与今正同而无彖象文言系辞预疑于时仲尼造之于鲁尚未播之逺国而汉艺文志易经十二篇谓上下经及十翼也以是考之汉之易已十二篇但经与十翼自为篇秩非若今易之各附卦爻先儒谓费直专以彖象文言参解易爻谓王辅嗣象本释经欲相附近故辞与象各附于当爻要之取古本辄相分合二子不容无过然圣人之防未大悖也并见于序之末绍兴壬申正月旦观如居士山斋书
　　左氏九六编序
　　左氏载春秋卜筮颇详筮之遇周易者之卦一十三变为二十有六无变者三论卦体以明事而不由筮得者八总三十有七卦蛊凡两书予志欲集为一书乆而未暇近乃成之凡卦之见于左氏者各画其所得象具载事本与筮史之论其有疑浑可加臆说或近世推占之法似相契騐者辄附防其后仍以八宫分卦并逐宫之变体先之共三巻通号曰左氏九六编庶简而易求也所集成偶读元凯书太康元年自江陵还襄阳防汲县民有发其界内旧冢者大得古书皆科斗文字藏入秘府元凯晚得见之书多杂碎竒怪惟周易及纪年最为分了又别一巻纯集左氏传卜筮事上下次第及其文义皆与左氏同名曰师春师春似是抄集人名异哉予今所作是乃师春之意乎其人其书茫然千古之上疏集同异不可得而知矣绍兴庚午正月日观如居士序
　　经史专音序
　　凡字书一音者韵畧科以四声各从本韵用之无疑自一音以上韵輙圏之附圏者皆字之有他音者也甚矣他音之多岐而专音之易失也后学狃于传诵初或失真场屋之间迫于晷刻义复不审往往谓圏字可以通用而不知六经百氏固有专读之音误取谬用所不能免予病此近为旁通书取音一以上经史有专音及名物定号不相为用者标于上而以又音系其下训释可以发明者防于后本字外事实可以资益者并载之盖简而易见辨而可守也惟是韵畧音注比释文容有不同而予于圏字其去取亦各有音别为叙例附序之后通号曰经史专音凡五巻陆氏有言书音之用本示童蒙予为是书考据不能周尽其于示童子也庶几焉尔绍兴十九年十二月日观如居士序
　　逹尝编序
　　不知病而投药非药之失用药之罪也寒温违性佐使非宜此方之失亦信方之过也己巳以来怜予病者既分以药必授以方所以体朝廷好生之徳保全瘴疠之身仁亦至矣近取所得方集而编之是皆用而有信非所谓未达不敢尝者也因号之曰达尝编绍兴二十年正月日观如居士序
　　画记
　　绍兴丁夘承乏坤维嘉州僧鬻旧书画于益昌有绢画渡水罗汉一轴绢长二尺许中破半幅为之云是孙太古笔太古固蜀人然以素不知画其真伪不能辨但用笔简易铺次有伦颇似善作五言絶诗者篇小而意足如所欲价售之事外或观书少休必取过目如是逾年越戊辰画随余归东阳遂亡失居闲处独念之不能忘因志其大都于此十六尊者行临清流立盂中者一人置杖于水履其上者一人背负尊宿杖而渉者一人将济回顾者二人脱履就渉者一人坐而举足欲脱者一人笠首后至者一人溪之前则坐石上语者二人旁立一人濯足浣衣二人浣已以衣置木杪者一人举手招未渡者一人人物不及寸而相貌衣服竟辄无一同呜呼为此者可谓能矣尝观韩退之古今人物小画记谓在京师与独孤申叔弹棊胜而获者后至河阳以示赵侍御觉其慼然若有所感问之则曰手所摹也亡之二十年退之举而赠之予伯祖中散公敏甫庆厯间仕官于蜀至今其家有花木翎毛皆当时所得赵昌辈名笔窃自念素饱西南近七年所收画惟此半幅虽无侍御手摹之劳然易以善价较之弹棊而获者犹愈尔特不知能再遇乎不也为之记叙时读之如见画焉
　　三砚记
　　笔砚书生进业之具予自幼年玩之今六十三矣砚大概合记者有三崇宁间先子挂冠归自长沙不一年弃诸孤家四壁立忍饥为学不敢荒尝凿坚木用以当砚一日于败墙土下得折足砚一枚濯涤视之盖歙石也纹如子殆是百年瓦砾间物由是携入举场逾二纪大小凡百试绍兴壬子以奉大对所谓悲懽穷泰未尝一日废其用者后省亲旁邑弗以偕行偶里中盗起居人窜伏还则砚亡矣逮乙夘官永嘉或贻以紫莲叶琢小而肉薄谓是观音石石初出永嘉而知者犹少质比端溪之良润微不及丁巳以后之省之寺逰秘馆登曲台奏论订议无不与俱辛酉冬相随使西方至房陵卧病邮亭中濒死后虽得生恍惚健忘砚失所在予亦留师坤维越己亥又得武昌陶砚状如风字宜墨可意不减前二者或诮以爱惜过厚予曰适用者贵唐贤所用大率皆陶也檄置兵伍书判刑杀应对酬酢偕在边尘间者首尾六年丁夘冬奏事道次武昌以曩恶暴着防上寛恩令食奉祠禄于桂阳义与偕往戊辰秋因事复遗失之自桂阳移景陵由景陵南至岭外二年间虽无文字可用而笔墨遂无所归赴近又得一焉名曰玉斗众谓下岩佳品而予不能辨也呜呼孰谓得防去来无数也哉折足之歙以盗亡永嘉之莲以病亡武昌之陶以事亡予累砚耶砚负予耶顾今老矣为玉斗者止用以疏周易冩维摩经不敢极汝用以磷汝徳能与予相终始乎误坠而毁予当惩元宾弃予而往汝亦勿有三砚之负
　　石花记
　　南海岛屿水濵有石敷腴而上融结葩华者俗谓石花闻之老人其根附土石之间茎髙不二三寸则散而丛生细管交合不可枚数其状不一而大体皆类于芝至或圆根蟠屈鳞纹隠起时有若蛟螭然者叩之琤然有声谓是海潮齧岸石乆而成此于理或是以予观之咸水浸淫既久石皆销蚀所存独其筋骨轻沙荡漾至上留积附丽因其脉理遂成条逹之形其质脆而不坚燥而不润色不能全白盖沙土之性在也绍兴庚午遇一本于封川审其生出如是政和壬辰予偕里人章少董【之卲】以乡书西上少董箧中椟置一物防之惟谨一日强请出之少董曰此琅玕也上世所爱重将携至中都更求识者观之予时少年不博物但尝为少董言郭璞谓琅玕状似珠若不相似然越明年少董登科予懐书东归不知其详后闻尝持入相国寺观者聚首信者多疑者少或曰琅玕虽丛生乃昆仑木之似玉者绀碧而髙大与此絶异少董则未信也以疑藏之按今所见盖石花也呜呼物之真伪顾岂易辨哉夫栁子厚之贾鞭则是有心于饰伪今此石初不以伪欺人而人自不能识坐不识故杂然称珍使得所遭则其定价何止于鞭乎因叙石花并记于此
　　拟生祠记
　　君子之为政也民爱之士颂之念而相与言曰君子宁久于是増秩赐金不足报玺书必召而入吾邦既借之不留丐之不聴则君子之顔色便如景星在天不旦暮可仰去思之心曷依乎此生祠之所为作也虽然生祠于古有之后世行之独不可以势力求亦不得以谦逊避盖一方之诚意士民之所乐为者某州孤垒于二广之间地狭而瘠丁疎而贫并所治县不千里守土者谓无财不可以为政或茍且嵗月付以凋敝终更善罢则回首窃喜谓之脱去士民之病所弗顾焉绍兴某年某官至府下车慨然叹曰朝廷以郡绂加我来是虽小邦岂不足以为政傥以异时所以奉太守者悉以奉公所以取民者犹取诸已则郡或可理于是訽访利病守以清约仓庾门舎摧圯甚者则斥厨传之费以经营之赋入之外一钱之用一日之役弗以征也经界法行户部以土色税版责乎郡县公先甲而戒周密简易吏畏事集率先一路以税书版民无争者黄堂下帘白日无事时诣学宫见诸生告以圣主乐育教飬之意俾自修饬士咸趋善进业彬彬然日入于盛于时公之为政已逾年盖民爱之士颂之念而相与有言之日也祠之建于泮水所谓不得以谦逊避者其公之谓欤公讳某字某登某年进士第某也承乏教官所见闻为亲敢摭实于石而刻之右
　　草亭记
