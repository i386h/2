<!-- { "loadSidebar": true } -->
　　妇人夫没无子，有归宗更出之义。今姑愍彼无嗣，令还其党，欲令更出，则卫庄姜遣陈妫之比也。于兄弟之家者，兄弟宜服周，受姑命而归宗，夫之馀亲，不应有服。（《通典》九十九）
虞子卿
子卿，爵里未详。

　　○驳谷士风议

　　士风所议，妇人夫没无子，有归宗更适之义。昔姜氏以杀嫡立庶，归齐怨鲁，陈妫以子死君卒，于礼宜归。此妇非姜氏义绝之伦，无陈妫应出之事，其姑愍其守寡，欲令更适，此代俗之常意，非教训之道也。卫共伯之妻，父母欲夺而嫁之，誓而不去，就有姑命，未可要谓之必出也。（《通典》九十九）
孙霄
霄，会稽人，为琅邪国右常侍。

　　○谏为琅邪王焕营起陵园疏

　　臣闻法度典制，先王所重，吉凶之礼，事贵不过。是以世丰不使奢放，凶荒必务约杀。朝聘嘉会，足以展庠序之仪；殡葬送终，务以称哀荣之情。上无奢泰之谬，下无匮竭之困。故华元厚葬，君子谓之不臣；嬴博至俭，仲尼称其合礼。明伤财害时，古人之所讥；节省简约，圣贤之所嘉也。语曰，上之化下，如风靡草。京邑翼翼，四方所则，明教化法制，不可不慎也。陛下龙飞践阼，兴微济弊，圣怀劳谦，务从简俭，宪章旧制，犹欲节省，礼典所无，而反尚饰，此臣愚情窃所不安也。棺椁舆服旒た之属，礼典旧制，不可废阙。凶门柏历，礼典所无，天晴可不用，遇雨则无益，此至宜节省者也。若琅邪一国一时所用，不为大费，臣在机近，义所不言。今天台所居，王公百僚聚在都辇，凡有丧事，皆当供给材木百数，竹薄千计，凶门两表，衣以细竹及材，价直既贵，又非表凶哀之宜，如此过饰，宜从粗简。

　　又案《礼记》，国君之葬，棺椁之间容，大夫容壶，士容С。以壶С为差，则财大于壶明矣，椁周于棺，椁不甚大也。语曰，葬者藏也。藏欲其深而固也。椁大则难为坚固，无益于送终，而有损于财力。凶荒杀礼，经国常典，既减杀而犹过旧，此为国之所厚惜也。又《礼》，将葬，迁柩于庙祖而行，及墓即窆，葬之日即反哭而虞。如此，则柩不宿于墓上也。圣人非不哀亲之在土而无情于丘墓，盖以墓非安神之所，故修虞于殡宫。始则营草宫于山陵，迁神柩于墓侧，又非典也。非礼之事，不可以训万国。臣至愚至贱，忽求革前之非，可谓狂瞽不知忌讳。然今天下至弊，自古所希，宗庙社稷，远托江表半州之地，凋残以甚。加之荒旱，百姓困瘁，非但不足，死亡是惧。此乃陛下至仁之所矜愍，可忧之至重也。正是匡矫末俗，改张易调之时，而犹当竭已罢之人，营无益之事，殚已困之财，修无用之费，此固臣之所不敢安也。今琅邪之于天下，国之最大，若割损非礼之事，务遵古典，上以彰圣朝简易之至化，下以表万世无穷之规则，此刍荛之言有补万一，尘露之微有增山海。（《晋书·琅邪悼王焕传》）
沈充
充字士居，吴兴武康人，为王敦参军，迁吴兴太守，从敦举兵，败归，为故将吴儒所杀，有集二卷。

　　○鹅赋序

　　先大夫俞颍川者，殊精意于养鹅，求得可鹅，类于张猛虎，亦多好者，于时有绿眼黄喙，折翼赤头，家家有焉。然经颍川之好者焦叔明，以太康中，得大苍鹅，从喙至足，四尺有九寸，体色丰丽，鸣声惊人，三年而为暴犬所害，惜（《御览》作“苦”。）其不终，故为之赋云。（《艺文类聚》九十一，《御览》九百十九。）
杨泓
泓，爵里未详。

　　○拂舞序

　　自到江南，见白符舞，或言白凫鸠舞，云有此来数十年。察其词旨，乃是吴人患孙皓虐政，思属晋也。（《宋书·乐志》一）
刘嘏
　嘏，明帝时濮阳太守。

　　○上司徒府辨同姓为婚

　　同姓有庶姓，有正姓，有复姓，有单姓。锺云出于锺离之後，胡母与胡公同本。复锺单锺，复胡单胡，今年共婚，不以损一字为疏，增一字为亲；不以共其本为悔，取其同者为吝。宜理在可通，而得明始限之别，故婚姻不疑耳。今并时比族，年齐代等，至于庶姓，《礼记》书其别于上，始祖正姓明其断于下，以之通议，则人伦无阙。案音常总言博士议述叙姓变为始祖者，始此姓为祖也。此既非礼所谓始祖为正姓之义，即便弃经从意，谓义可通，如今众庶之家，或避国讳遁仇逃罪变音易姓者，便皆可言是始祖正姓。为婚之断，如此《礼》称“附远厚别”“百代不通”之义，复何所施乎？此惑之甚者也。论者又以为开通同姓婚，则令小人致滥。案礼自有限禁，之外，本自礼所不责。不可以不禁、礼所不应责者，而云通礼所应责也。王皆、王沈，魏晋名儒，同周室之後共婚者，二门谱第皆存。昌黎张仲娶范阳张连妹，谘张公而後婚。今日若考经据事，足以取正，唯大府裁之。（《通典》六十，濮阳太守刘嘏与同姓刘畴婚，司徒下太常，诸博士议非之，嘏以为云云。）

　　○与卞壶疏

　　尧妻舜女，其代不远。又《春秋》云“毕原酆郇，文之昭；于阝晋应韩，武之穆”。代俗之所惑，上惑尧舜之代，下惑应韩之昭穆，欲追过尧舜邪？则经历圣人。论者或谓巍巍荡荡之德，可以掩尧舜之疵；或谓代近姓异，可以通应韩之婚，岂其然哉！若代近姓异，可以通应韩之婚，则周公立百代之限，《礼记》云“娶于异姓，附远而厚别”，此二义复何所施？如其不然，则明始限之外，尧舜可以婚，理终之後，应韩可以通。尧舜之婚，以正姓分绝于上；应韩之通，庶姓异终于下也。绝则无系，终则更始，断可识矣。（《通典》六十）
黄士度
士度爵里未详。

　　○屏风颂序

　　太宁三年，皇帝诏遣殿上赍御屏风宝剑。嘉兹屏风，帝王之服，谨为述颂。（《书钞》一百三十二）

　　赐紫绶（《书钞》十九）
杨方
方字公回，会稽人，王导辟为司徒掾，转东安太守，迁司徒参军，出为高凉太守，有五经钩沈十卷，吴越春秋削繁五卷，集二卷。

　　○箜篌赋序

　　羽仪采绿采先轼鼓裳起于造木箜篌祖琴，琴考筑筝，作兹器于汉代。犹拟易之玄经。（《初学记》十六，案，此有脱误，覆检宋本误同，明刻本鼓<韦支>作，木作衣。）

　　○为虞领军张道顺文

　　盖闻骊龙之珠，必沈紫泉之里，垂天之翼，必翔青冥之表。窃见处士吴国张道顺，天挺圭璋，明达清秀，下笔掩龙之文，发言吐谈天之藻，慕西道之阳生，希北巷之颜回，若得清水淬其锋，越砥敛其锷，必腾跃天路，出观圣世。（《御览》六百三十二）
孔恢
恢，咸和初为句容令，升平中为太常博士，太和未为祠部郎。

　　○太宰武陵王为所生母服议

　　《礼》云：“庶子为父後者，为其母缌”。又云：“公之庶昆弟、大夫之庶子，为母九月”。郑云：“君卒，子为母大功。大夫卒，子为母三年。”经文则一，而郑有二疑。太宰若从三年之制为重，则应从九月，无应从缌麻之理。且太宰以天子之庶出继诸侯，本无应厌降之道。太宰今承诸侯别祀，又不同庶姓相後，有承继大宗之义，应从降一等之制。从九月亦降一等，应服五月。出後者之子，亦皆还降其本亲、祖父母、伯叔一等。又礼无蕃王出後本亲与庶姓有异之制。”（《通典》八十二、升平中，太宰武陵王所生母丧，乞齐衰三年，诏听依昔乐安王故事制大功九月，太常江夷上博士孔恢议云云。）

　　○庾家为孝庾后服议

　　庾家男女宜齐衰，庾家诸妇，虽非五属女，今见在五属之内，亦服周。（《通典》八十一，孝后崩，庾家访服祠部郎孔恢云。）

　　○议曹耽等事

　　《礼》无解职厌降之文，今有去官从本官之品，典律并愆，轨训有违，案耽等并以凡才，著蒙荣饰，或濯缨清波，不能仰遵王度，自同隶人，愆义违则，亏黩王猷。请以见事免耽等所覆除官。（《通典》九十）

　　○国哀废乐议

　　素会宜都去悬，设乐为作，不作则不宜悬也。孟献子悬，自是应作而不作耳。故天子自加于人一等，非为不应作而应悬也。国讳尚近，谓金石不可陈于庭也。（《通典》一百四十七，晋有后丧下太常曰，朝廷遏密，则素会时云。应悬而乐，博士孔恢议。）
应硕
硕为汝南太守，有集二卷。

　　○祝祖文

　　元首肇建，吉酉辰良。五政数惠，四教初扬。万类资新，英颖擢章。谷风涤岁，日和时光。命于嘉宾，宴兹社箱。敬飨祖君，休祚是将。嘉肴绮错，白茅荐恭。有肉如墀，有酒如江。祖君既眷，祗肃威容。（《艺文类聚》五）
张浚
浚（一作俊），为宗正卿，有集五卷。

　　○白兔颂

　　其毛春素，纤毫秋黑。点缀五采，渐染粉墨。盖久隐时见，应世德也。徐疾备体，达消息也。资质皓朗，民之则也。被白含文，好无极也。秦失鹿于近郊，晋得兔于远境。（《艺文类聚》九十五）
弘讷
讷，成帝时为尚书郎。

　　○议加赠卞壶爵号

　　死事之臣古今所重。卞令忠贞之节，当书于竹帛。今之追赠，实未副众望。谓宜加鼎司之号，以旌忠烈之勋。（《晋书·卞壶传》）

　　○重议卞壶赠谥

　　夫事亲莫大于孝，事君莫尚于忠。唯孝也，故能尽敬竭诚；唯忠也，故能见危授命。此在三之大节，臣子之极行也。案壶委质三朝，尽规翼亮，遭世险难，存亡以之。受顾托之重，居端右之任，拥卫至尊，则有保傅之恩；正色在朝，则有匪躬之节。贼峻造逆，戮力致讨，身当矢，再对贼锋，父子并命，可谓破家为国，守死勤事。昔许男疾终，犹蒙二等之赠，况壶伏节国难者乎！夫赏疑从重，况在不疑！谓上准许穆，下同嵇绍，则允合典谟，克厌众望。（《晋书·卞壶传》）
朱英
英，成帝时尚书郎。

　　○邵广事议

　　天下之人父，无子者少，一事遂行，便成永制，惧死罪之刑，于此而弛。（《晋书·范坚传》，《通典》一百六十六。）
徐叔中
叔中，北海人，为博士弟子。

　　○父卒继母还前亲子家继子为服议

　　以前问不立甲乙为名祢，于议不便。今以母为甲，先夫为乙，後夫为丙，先子为丁，继子为戊。丙言可尔，必虑事宜，顺其至情，非虚欺也。临终不命，知死之後，制不在己故也。甲不中求，信之前言也。本有求还之计，去誓不还葬之辞。生则己不得养，死则不与己父同穴，就不成嫁，当为去母，附之于嫁，不亦宜乎？（《通典》九十四）
卷一百二十九
殷融
融字洪远，陈郡长平人，咸和初为庾亮都督府司马，後为丹阳尹，迁尚书，穆帝时拜太常卿吏部尚书，有集十卷。

　　○上言奔赴山陵不须限制

