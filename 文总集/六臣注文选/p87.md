<!-- { "loadSidebar": true } -->
　　伉俪之生离【善曰左氏传曰施氏之妇怨施氏曰已不能庇其伉俪杜预曰俪偶伉敌也楚辞曰悲莫悲兮生别离翰曰伉俪夫妇也】　匪余年之足惜慜众雏之无知【善曰尔雅曰生噣雏谓鸟子初生能自啄食总名曰雏也向曰言此余命不足怜慜其众鶵未有所识也】背蛮夷之下国侍君子之光仪惧名实之不副耻才能之无竒【善曰毛诗曰命于下国非天子之国故曰下也庄子许由曰名者实之賔　向曰名声名也实所能也耻其才能无异不副声名】羡西都之沃壤识苦乐之异宜怀代越之悠思故每言而称斯【善曰西都长安也鹦鹉言长安乐自古有之未详所见斯此也此长安也言类彼鸟马而懐代越之思故亦每言而称此古诗曰代马依北风越鸟巢南枝　铣曰西都西京也今于此爱西京沃壤是知苦乐异宜也言感彼鸟马之懐代越而鹦鹉思西归故每言长安乐是也】若乃少昊司晨蓐收整辔【善曰礼记曰孟秋之月其帝少昊其神蓐收　良曰少昊西方帝也蓐收典秋之神整辔御秋也】严霜初降凉风萧瑟长吟逺慕哀鸣感类音声凄以激扬容貌惨以顦顇【善曰楚辞曰冬又申之以严霜毛诗曰哀鸣嗷嗷汉书谷永上疏曰賛命之臣靡不激扬荅賔戏曰夕而顦顇也　济曰言秋风动长吟哀鸣思彼羣游其声激切容貌顦顇】闻之者悲伤见之者陨泪放臣为之屡叹弃妻为之歔欷【善曰毛诗曰涕既陨之毛苌曰陨坠也放臣弃妻屈原哀姜之徒王逸楚辞注曰歔欷啼声　翰曰放臣得罪见　逐逺国者弃妻谓夫放之歔欷悲也】感平生之游处兮若壎【喧】篪【持】之相须何今日之两絶若胡越之异区【善曰论语曰君子久要不忘平生之言毛诗曰伯氏吹壎仲氏吹篪毛苌曰土曰壎竹曰篪淮南子曰自异者视之肝胆胡越也髙诱曰胡越喻逺　向曰感平生雌雄游处如壎篪相须何今日两相隔絶各在一方若胡越异域矣壎篪并乐器相和者也胡在北越在南言逺也】顺栊【五臣作笼】槛以俯仰闚户牖以踟【膓知】蹰【膓诛　善曰説文曰栊房室之疏也楯横槛也王逸楚辞注曰从曰槛横曰楯説文曰牖穿壁以为牕也韩诗曰搔首踟蹰薛君曰踟蹰踯躅也铣曰顺从于栊槛之中窥视人之户牖思其形也踟蹰将飞貌】想昆山之髙岳【五臣作峻】思邓林之扶防【五臣作踈】顾六翮之残毁虽奋迅其焉如心怀归而弗果徒怨【五臣作寃】毒于一隅【善曰班固汉书賛禹本纪云昆仑山髙二千五百余里山海经曰夸父与日竞走渇死弃其杖化为邓林上林赋曰垂条扶踈韩诗外传盖乘曰夫鸿鹄一举千里所恃者六翮耳毛诗曰岂不懐归广雅曰毒痛也　翰曰思游山林顾其翼之残毁而所懐不遂徒怨痛一隅而已隅方也】苟竭心于所事敢背惠而忘初【善曰左氏传子犯曰背惠食言楚辞曰不敢忘初之厚德　良曰且尽心所事岂敢背惠忘其初始也】托轻鄙之微命委陋贱之薄躯期守死以报德甘尽辞以效愚恃隆恩于既往庶弥久而不渝【善曰楚辞曰蜂蛾微命力何固论语子曰守死善道毛诗曰欲报之德司马迁书曰効其痴愚渝变也感恩久不变也　良曰托命委身当守死报德尽辞效愚恃其盛恩既过庶其还久而不变也】
　　鹪鹩赋【并序　善曰毛诗曰肇允彼桃虫诗义防曰桃虫今鹪鹩微小黄雀也鹪音焦鹩音辽又方言曰桑飞郭璞注曰即鹪鹩也自关而东谓之工雀又云女工一云巧妇又云女匠】
　　张茂先【善曰臧荣绪晋书曰张华字茂先范阳人也少好文义博覧坟典为太常博士转兼中书郎虽栖处云阁慨然有感作鹪鹩赋后诏加右光禄大夫封壮武郡公迁司空为赵王伦所害　铣曰华有感作鹪鹩赋以比鸟小而能安也】
　　鹪鹩小鸟也【五臣无也字】生于蒿莱之间长于蕃篱之下翔集寻常之内而生生之理足矣【善曰汉书音义应劭曰八尺曰寻倍寻曰常老子曰人之轻死以其生生之厚易繋辞曰生生之谓易韩康伯曰隂阳转易以化成生也　良曰生养也言翔集于此养生之理足也】色浅体陋不为人用形微处卑物莫之害【善曰吕氏春秋曰髙节厉行物莫之害　济曰言毛色浅恶形体丑陋既居处卑下故物无害也】繁滋族类乘【去】居匹游【善曰列女传姜氏曰雎防之鸟犹未尝见其乘居而匹游　向曰四马曰乘言族类滋繁故居必乘游乃匹也】翩翩然有以自得【五臣作自乐】彼鹫【就】鹗鹍【昆】鸿孔雀翡翠【善曰翩翩自得之貌毛诗曰翩翩者鵻説文曰鹫黄头赤目五色皆备鹗雕也山海经曰景山多鹫黒色多力鹍状如鹤而大汉书音义应劭曰雄曰翡雌曰翠异物志曰翡赤色大于翠顔监曰鸟各别异非雄雌异名也】或陵赤霄之际或托絶垠之外翰举足以冲天觜距足以自卫【善曰絶垠天边之地也楚辞曰载赤霄而凌太清又曰踔絶垠于塞门王弼周易注曰翰髙飞也史记楚庄王曰有鸟三年不蜚蜚乃冲天蜚与飞同字书曰冲中也吕氏春秋曰凡人之性爪牙不足以自守卫西京赋曰觜距为刀铍　翰曰赤霄至髙也絶垠至逺也言大鸟等或生絶逺或能冲天觜距之利足以自卫防也】然皆负矰缨缴羽毛入贡何者有用于人也【善曰缴繋箭线也尚书曰厥贡齿革羽毛铣曰鹫鹗可以贽而鹍鸿可以食孔雀翡翠可以饰皆以有用于人而负矰缨缴以为鹪鹩无患也】夫言有浅而可以托深类有微而可以喻大【铣曰喻大谓以人可以退身守愚以保其生】故赋之云尔
　　何造化之多端兮播羣形于万类【善曰易注曰天地造生万物咸成又曰造化道也淮南子曰大丈夫无为与造化逍遥楚辞曰多端交加老子曰道生万物河图曰地有九州以包万类济曰播布类种也】惟鹪鹩之微禽兮亦摄生而受气【善曰老子曰善摄生】
　　【者不然庄子北海若曰吾受气于隂阳　翰曰摄养也】育翩翾【许縁】之陋体兮无黄以自贵【善曰字林曰翩疾飞也説文曰翾小飞也良曰育养也翩翾小飞貌陋小也言毛羽无黄之色可贵】毛弗施于器用兮肉不登乎爼味【善曰左氏传臧僖伯曰皮革齿牙骨角毛羽不登于器鸟兽之肉不登于爼则公不射古之制也　向曰毛不可饰器肉不为爼豆之实】鹰鹯【之然】过犹俄翼兮【善无兮字】尚何惧于罿【冲】罻【音尉　善曰左氏传然明曰见不仁者诛之如鹰鹯之逐鸟雀也尔雅曰晨风鹯也广雅曰俄邪也毛诗曰侧弁之俄笺云俄倾貌罿罻皆网也　铣曰俄倾也鹰鹯鸷鸟以其小倾翼而过罿罻小网】翳荟【乌防】蒙茏是焉游集飞不飘飏翔不翕习【善曰孙子兵法曰林木翳荟草树蒙茏翕习盛貌　翰曰翳荟蒙茏蒿草密貌飘飏髙飞貌翕习急疾貌言游集不过蒿草飞翔不髙不疾也】其居易容其求易给巢林不过一枝每食不过数粒【善曰庄子曰鹪鹩巢林不过一枝孔安国尚书传曰米食曰粒　济曰粒米也言小而易容给也】栖无所滞游无所盘匪陋荆棘匪荣茝兰【良曰尔雅曰盘乐也是处可栖故无滞阂是处可乐故无常所不以荆棘恶而陋之不以兰茝香而荣之也】动翼而逸投足而安委命顺理与物无患【善曰鹖冠子曰纵躯委命与时往来淮南子曰守道顺理　向曰不择处故易安逸任命顺道故不为物患也】伊兹禽之无知兮何处身之似智不怀宝以贾【古】害兮不饰表以招累【善曰庄子曰鸟髙飞以避矰弋之害鼷防深穴乎神丘之下以避熏凿之患而曽二虫之无知也左氏传曰虞叔有玉虞公求之弗献既而悔之曰周任有言匹夫无罪懐璧其罪吾焉用此以贾其害杜预曰贾卖也　向曰懐寳者人必害而取之如以寳贾人之害也言此鸟不懐寳贾害不以毛彩自饰故不招其累也】静守约【五臣作性】而不矜动因循以简易任自然以为资无诱慕于世伪【善曰文子曰约其所守即察尚书曰汝惟不矜孔安国曰自贤曰矜淮南子曰因循而任下周易曰易简而天下之理得矣老子曰以辅万物之自然河上公曰辅万物自然之性也文子曰去其诱慕除其嗜欲张湛曰遗其尚为害真性傅毅七激曰排挫礼学讥谴世伪济曰言能守性不自矜持动不烦处任自然资用不为人诈伪所诱】雕【五臣作雕】鹖【何葛】介其
　　觜距鹄鹭轶【五臣作逸】于云际【善曰穆天子传曰青雕执犬羊食豕鹿郭璞曰今雕亦能食麕鹿山海经曰辉诸之山多鹖郭璞曰似雉而大青色有角鬬死乃止出上党言因觜距而为人用也　良曰雕鹖二鸟以觜距之大肌肉之充皆为人所取】鹍鸡窜于幽险孔翠生乎遐裔彼晨凫与归鴈又矫翼而増逝【善曰説苑曰魏文侯嗜晨凫史记曰楚人有好以弱弓微缴加归鴈之上解嘲曰矫翼厉翮淮南子曰鳯皇曾逝万仞之上　翰曰孔雀翡翠晨凫皆鸟名言其藏窜幽险逺裔之处】咸美羽而丰肌故无罪而皆毙徒衔芦以避缴终为戮于此世【善曰文子曰羽翼美者伤其骨骸司马相如美人赋曰弱骨丰肌淮南子曰鴈衔芦而翔以避矰缴抱朴子曰智禽衔芦以避网水牛结阵以却虎史记太史公曰英布不克于身为世大戮　铣曰咸以肌肉羽毛可用无罪为人所毙毙死也鴈自南向北以体充不能髙飞常衔芦以避缴然终为时人所杀】苍鹰鸷而受緤【五臣作绁音薛】鹦鹉惠而入笼【善曰李陵诗曰有鸟西南飞熠燿似苍鹰王逸楚辞注曰緤繋也鹦鹉赋曰性辩惠而能言又曰闭以雕笼　济曰鸷猛也绁系也】屈猛志以服养块【苦对】幽絷于九重【善曰淮南子曰块然独处楚辞曰君子之门兮九重　济曰猛志谓鹰性也言屈志从服养也块独也言独幽絷九重谓君门也】变音声以顺防思摧翮而为庸恋钟岱之林野慕陇坻【丁礼】之髙松【善曰钟岱二山鹰之所产汉书曰赵地钟岱迫近胡冦如淳曰钟所在未闻汉有代郡故代国也东方朔十洲记曰北海外有钟山鹦鹉赋曰命虞人于陇坻　向曰鹦鹉变音声以顺人之防趣摧羽翮以为人用也钟岱二山名出鹰陇坻出鹦鹉言恋慕所游之林松也】虽防幸于今日未若畴昔之从容【善曰左氏传曰羊斟云畴昔之羊子为政杜预曰畴昔犹前曰也尚书曰从容以和】海鸟鶢【袁】鶋【居】避风而至【善曰国语曰海鸟曰爰居止于鲁东门外辰禽曰今兹海其有灾乎夫广川之鸟兽常知而避其灾是歳海多大风　翰曰鶢鶋避风于鲁东门臧文仲祭以钟鼓】条枝【五臣作支】巨雀逾岭自致【善曰汉书曰条枝国临西海有大鸟　良曰条枝国名汉时贡大雀】提挈万里飘飖逼畏【善曰汉书曰左提右挈　铣曰提挈万里谓大雀也飘飖逼畏谓鶢鶋畏钟鼔声也】夫唯体大妨物而形瓌足玮也【五臣无也字】隂阳陶烝万品一区【善曰文子老子曰隂阳陶冶万物蒸气出貌　济曰体大鶢鶋也形瓌谓巨雀也】巨细舛错种繁类殊鹪螟巢于蚊睫【接】大鹏弥乎天隅【善曰晏子春秋景公曰天下有极细者乎对曰有东海有虫巢于蚊睫再飞而蚊不为惊臣不知其名而东海有通者命曰鹪螟庄子曰北溟有鱼其名曰鹍化而为鹏怒而飞翼若垂天之云　向曰舛错不齐也言大小不齐种类虽繁其类各殊也鹪螟微虫也巢于蚊子之睫鹏大鹏其翼满于天之一隅也】将以上方不足而【五臣无而字】下比有余普天壤以遐观吾又安知其小大之所如【善曰庄子曰长者不为有余短者不为不足庄子北海若曰以差观之因其所大而大之则万物莫不大因其所小而小之则万物莫不小而差数覩矣归田赋曰安知荣辱之所如　铣曰上方鹏鸟下比鹪螟也徧天壤逺观之大小好恶竟不知其所从也】



　　文选卷十三
