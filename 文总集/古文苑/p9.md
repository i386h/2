<!-- { "loadSidebar": true } -->



　　古文苑巻四
　　钦定四库全书
　　古文苑巻五　　　　　　　宋　章樵　注赋
　　刘歆【字子骏向之子汉书有传】
　　遂初赋【并序】
　　遂初赋者刘歆所作也歆少通诗书能属文成帝召为黄门侍郎中垒校尉侍中奉车都尉光禄大夫歆好左氏春秋欲立于学官时诸儒不听歆乃移书太常博士责让深切为朝廷大臣非嫉求出补吏为河内太守又以宗室不宜典三河徙五原太守【详见本传时名儒光禄大夫龚胜以歆移书上疏乞骸骨罢及儒者师丹为大司空亦大怒奏歆改乱旧章歆由是忤执政大臣为众儒所讪求出补吏】是时朝政已多失矣歆以论议见排摈志意不得之官经歴故晋之域感今思古遂作斯赋以叹徃事而寄己意【哀帝之世权柄下移故歆思周晋旧事有所感伤而寓意此赋】
　　昔遂初之显禄兮遭阊阖之开通【歆自言显仕之初君门无壅】蹠三台而上征兮【蹠践也魁下六星曰三台即太阶也】入北辰之紫宫【北极环衙内曰紫宫人君所居象北极歆为黄门侍郎又侍中加官得入侍禁中】备列宿于钩陈兮拥太常之枢极【史记天官书中宫天极星其一明者太一常居也钩陈紫宫外营陈星歆为中垒校尉象钩陈星拥卫宸极】总六龙于驷房兮奉华盖于帝侧【天子之驾六马马八尺为龙房星为天驷华盖星在帝座后法驾之盖象之皆奉车都尉所职】惟太阶之侈阔兮机衡为之难运【侈阔言登进之涂杂贤佞不分故乗机衡者为之难运机衡皆北斗星以喻政之防要】惧魁杓之前后兮遂隆集于河滨【以在帝旁为惧求出补河内太守】遭阳侯之丰沛兮乗数波以聊戾【阳侯波神淮南子注陵阳国侯溺水而死其神能为大波丰一作沣丰沛波之汹涌也言将之河内遭波神汹涌使己聊戾而莫前以喻人言沸腾为已阻蔽】得武之嘉兆兮守五原之烽燧【武北方之宿言得吉卜利北征也徙五原边郡故言守烽燧】二乗驾而既俟【太守有副车】仆夫期而在涂驰太行之严防兮【太行山在河内郡山阳县西北繇汉京逾太行至髙都皆太行防亦闗也】入天井之乔闗【天井闗属髙都县】歴岗岑以升降兮马龙腾以起摅舞双驷以优游兮【诗两骖如舞】济黎侯之旧居【壶闗县旧黎侯国也】心涤荡以慕逺兮廻髙都而北征【髙都县属上党郡至此方北行故曰廻】剧彊秦之暴虐兮吊赵括于长平【剧犹甚也文有剧秦羙新赵括败于长平卒四十万人皆降秦秦挟诈尽阬杀之】好文王之嘉德兮躬尊贤而下士骛驷马而观风兮庆辛甲于长子【刘向别录辛甲事纣七十五諌不听而去召公与语贤之告文王亲自迎之以为公卿封于长子长子音长短之长县名属上党以上因歴周秦故境叹其仁暴之不同】哀襄周之失权兮数辱而莫扶执孙蒯于屯留兮【左传襄十七年石买孙蒯伐曹取重丘曹人愬于晋十八年晋人执卫行人石买于长子执孙蒯于纯留为曹故也屯留县属上党屯音纯】救王师于余吾【成元年晋平戎于王刘康公邀戎遂伐之王师败绩于徐吾公羊子曰孰败之盖晋败之也余吾县属上党】过下虒而叹息兮悲平公之作台【晋平公作虒祈之宫诸候皆贺成虒祈地名铜鞮县有上虒亭下虒聚】背宗周而不卹兮苟偷乐而惰怠【晋城杞子大叔曰晋国不恤宗周之阙而夏肄是屏怠叶韵平声】枝叶落而不省兮公族閴其无人【叔何曰公室将卑其宗族枝叶先落则公从之肸之宗十一族惟羊舌氏在而已岂其获祀閴若鵙反易丰卦闚其戸閴其无人】日不悛而俞甚兮政委弃于家门【又曰政在家门民无所依君日不悛以乐慆忧歆因晋以伤汉也家门谓六卿】载约屦而正朝服兮降皮弁以为履【权臣上僣君柄下移如冠履易位载加诸首也礼记载琛十有二旒音戴约当作絇周礼屦人注絇着屦之头以为行戒也皮弁行礼之冠礼记皮弁以日视朝】寳砾石于庙堂兮面隋和而不眂【小人登用贤材见弃隋珠和璧取以譬贤材为国之寳面者背而不顾也项羽传马童面之眂与视同】始建衰而造乱兮公室由此遂卑怜后君之寄寓兮唁靖公于铜鞮【唁吊生也又吊失国曰唁诗归唁卫侯靖公晋之末君三卿分晋靖公寄寓铜鞮降为家人故怜而吊之铜鞮县属上党以上叹宗周衰微晋平不能嗣伯业以尊周室卒致晋公室卑为三卿所灭其伤汉之心切矣】越侯田而长驱兮【河内博县有侯人亭左传侯田温之别邑】释叔向之飞患【叶韵平声遭飞语而见拘】悦善人之有救兮劳祁奚于太原何叔子之好直兮为羣邪之所恶【恶毁也乌各反】頼祁子之一言兮防不免乎徂落【襄二十一年晋诛栾盈之党叔向之弟羊舌虎与焉于是囚叔向祁奚闻之见范宣子曰夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎宣子恱言诸公而免之奚晋大夫食邑于祁县属太原郡徂落死也】两美不必为偶兮时有羞而不相及【楚词两羙其必合兮注以男女俱羙比君臣俱贤也】虽韫寳而求贾兮嗟千载其焉合【论语求善贾而沽诸读作价新序使贤者为之与不肖者议之所以千载不合也】昔仲尼之淑圣兮竟隘穷乎蔡陈【孔子危于陈蔡七日不火食】彼屈原之贞专兮卒放沈于湘渊【屈原遭谗去国自沈于汨罗】何方直之难容兮栁下黜而三辱【栁下惠为士师三黜曰直道而事人焉往而不三黜】蘧瑗抑而再犇兮岂材之不足【蘧伯玊名瑗卫之贤大夫至献公时凡再出奔】杨蛾眉而见妬兮固丑女之情也曲木恶直防兮亦小人之诚也以夫子之博观兮何此道之必然空下时而矔世兮自命已之取患【矔光旦反转目视也方言瞠目曰矔转目顾视亦曰矔以上言遇合之难又见嫉者多以谕已之出处】悲积习之生常兮固明智之所别【言积习所生自微至者人以为常易生忽心惟明智见微别于未然因过晋阳再申前意以见六卿专政之渐】叔羣既在皁兮六卿兴而为桀【左传叔向曰虽吾公室今亦季世也栾郤胥原狐续庆伯降在皂政在家门言八族皆晋之旧臣既降为贱官于是禄去公室政在大夫赵无防范吉射智瑶荀寅魏侈韩不信六家也为晋卿逞其雄桀】荀寅肆而颛恣兮吉射叛而擅兵憎人臣之若兹兮责赵鞅于晋阳【荀寅士吉射奔朝歌春秋书晋苟寅士吉射入于朝歌以叛赵鞅奔晋阳晋人围之书晋赵鞅入于晋阳以叛事并见定公十三年晋阳县属太原】轶中国之都邑兮登句注【句注山名在阴馆县】以陵厉歴鴈门【鴈门郡属并州】而入云中兮【云中郡属并州】超絶辙而逺逝济临沃【临沃县属五原】而遥思兮垂意乎边都【已至五原留意边备】野萧条以寥廓兮陵谷错以盘纡飘寂寥以荒防兮【防音勿犹防寞也】沙埃起而杳防廻风育其飘忽兮廻飐飐之泠泠薄涸冻之凝滞兮茀谿谷之清凉【育倐也飐飐动摇貎音占泠泠风声音令薄傍各反廹也茀敷勿反披也】漂积雪之皑皑兮渉凝露之隆霜扬雹霰之复陆兮慨原泉之淩阴激流澌之漻泪兮【淩音陵澌音斯风俗通积冰曰淩冰流曰澌漻音寮泪音戾】窥九渊之潜淋防凄怆以惨怛兮慽风漻【胡巧反】以冽寒兽望浪以穴窜兮【浪音狼望浪拖骇貎】鸟脇翼之浚浚【浚与踆同伏也音逡】山萧瑟以鹍鸣兮树木坏而哇吟【庄子所谓地籁哇于佳反】地坼裂而愤忽急兮石捌破之嵒嵒【捌百鎋反嵒鱼咸反】天烈烈以厉髙兮廖防以枭窂【劳】鴈邕邕以迟迟兮野鹳鸣而嘈嘈望亭隧之皦皦兮飞旗帜之翩翩回百里之无家兮路脩逺之绵绵【以上述五原景物】于是勒障塞而固守兮奋武灵之精诚【赵武灵王排羣臣之议身胡服教民骑射以备边事见战国防五原故赵地也】摅赵奢之防虑兮威谋完乎金城【赵奢赵之良将也尝以坚壁破秦军事具史记金城言守之固见贾谊策】外折冲以无虞兮内抚民以永宁既邕容以自得兮唯惕惧于笁寒【楚词天问帝何笁之注笁一作笃笁寒犹言隆寒也】攸濳温之室兮涤浊秽于太清反情素于寂漠兮居华体之冥冥玩书琴以条畅兮考性命之变态运四时而览阴阳兮总万物之珍怪虽穷天地之极变兮曽何足乎留意长恬淡以懽娯兮固贤圣之所喜乱曰【鲁语正考父校商之名颂十二篇以那为首其辑之乱曰云云注篇义既成撮其大要为乱词王充论衡防书云董仲舒乱我书盖孔子言也孔子曰师挚之始闗睢之乱洋洋乎盈耳哉乱者终孔子言也孔子生周始其本仲舒生汉终其末赋颂篇下其有乱曰章者盖其类也】处幽潜德含圣神兮抱竒内光自得真兮宠幸浮寄竒无常兮【竒读为竒偶之竒惟竒故无常汉书李广数竒】寄之去留亦何伤兮大人之度品物齐兮舍位之过忽若遗兮【此言在人者爵禄之位】求位得位固其常兮【此言在己者当处之位】守信保己比老彭兮【论语窃比于我老彭】杜笃【后汉文苑传杜笃字季雅京兆杜陵人】
　　首阳山赋【史记伯夷叔齐孤竹君之二子也闻西伯昌善养老盍往归焉及西伯卒武王伐纣叩马而谏武王已平殷乱天下宗周夷齐耻之义不食周粟隐于首阳山采薇食之饿死】
　　嗟首阳之孤岭形势窟其盘曲面河源而抗岩【马融曰首阳山在河东蒲坂华山之北河曲之中】陇隈而相属长松落落卉木青萝落漠而上覆穴溜滴沥而下通髙岫带乎岩侧洞房隐于云中忽吾覩兮二老时采薇以从容于是乎乃讯其所求问其所修州域乡党亲戚疋俦何务何乐而并兹游矣二老乃荅余曰吾殷之遗民者也厥孤竹作蕃北湄【嗣也汉地理志辽西郡令支县有孤竹城注故伯夷国也纣都朝歌孤竹在北】少名叔齐长曰伯夷闻西伯昌之善政育年艾于黄耈遂相携而随之【艾斑白也黄耈老人也诗黄耈鲐背孟子曰盍归乎来吾闻西伯善养老者】冀寄命乎余夀而天命之不常伊事变而无方昌服事而毕命【三分天下有其二以服事殷】子忽觏其不祥【子武王也未终丧之君称子老子佳兵不祥之器】乃兴师于牧野【地名泰誓武王与受防于牧野】遂干戈以伐商乃弃之而来游誓不歩于其乡余闲口而不食并卒命乎山傍
　　班固【字孟坚扶风茂陵人两汉书皆有传】
　　终南山赋【赋一作颂汉书地理志右扶风武功县太乙山古文以为终南毛氏诗注终南周之名山中南也】
