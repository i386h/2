<!-- { "loadSidebar": true } -->
　　曩余令丰城尝识邑士范孟伟氏知其乐隐约薄荣利而不欲夺其志故弗荐也今年春有旨凡郡县官率举一人登于铨曹孟举遂被荐来京师铨曹简阅将授以官孟伟以弗任辞允之弼叨职仪曹孟伟来言曰某幸乞归得以自适于肥遯之乐将以归乐名吾读书之室先生幸为我记之昔陶靖节澹泊世味不竞仕进然犹不能不为彭泽一起到官四十余日即赋辞以备述其归田之乐盖知其不可为之时而心有不欲为尔今子际圣明之世风云玄感可以出而有为矣何为一出而遽归乃遂以为乐耶孟伟曰仆野人也锺鼎之味至美也而吾安于藜糗轩冕之章至荣也而吾安于韦布庙廊之巍峩车马之纷华非不可慕可羡也而不若荜门圭窦桃杖葛屦之为安惟安于是故乐于是归而遂吾所安庸讵知他乐之足移吾乐耶予曰噫子固知归之足乐而未知未归者之不乐也必渉于不乐而后知乐之真足乐耳夫仕则百责丛焉簿书之积也牒诉之繁也征需造作之急也缓则谴呵至亟则谤讟兴思患捄过虽寝食不宁其于乐何有哉孟伟归矣僮仆之欢迎亲朋之情话南窓容膝之易安东园日渉之成趣壶觞遣兴琴奕消忧宁有减于陶之乐哉顾余发已种种而归未有期闻孟伟之归乐不觉怦怦心动矣

　　怡萱堂记

　　萱有宜男之名故为子者托以为母之义焉古者于其所尊所亲不敢斥言诗以桑梓言其父母离骚以荃荪比其君其托意于物奚特萱为然哉此庐陵萧必明氏怡萱之所以作也必明早丧父与弟必安事其母于定省温清之节甚谨既而必明以吏事为天官掾每惓惓焉思其母不得归养因以怡萱名其奉母之堂来谓弼曰某给事铨曹亦既有年母也在堂已鹤发矣诗不云乎王事靡盬不遑将母予深有感于是也子能为我记之否嗟夫予与必明盖异地而同情者其曷敢辞昔予奉母于白华朱蕚之堂有怡萱之意焉今别母数年矣菽水之欢赖吾弟朝夕之养方知毛义之檄不及老莱之衣也子之赖于必安岂不同予情哉但萱微类也非朝夕灌溉不足征人力之勤亲一体也非承颜色养不足尽人子之道子之以萱名堂而以怡名萱也意在斯乎记曰孝子之有深爱者必有和气必有愉色必有婉容怡萱堂之名殆庶几也夫今圣天子以孝治天下行当与子乞身归养以遂怡萱之乐乐则生生则恶可已也书此为记子其然之否必明作曰是可记已

　　林登州集巻十五

　　●钦定四库全书

　　林登州集巻十六

　　（明）林弼 撰

　　○记

　　南圃记

　　距漳南五十里有水曰南溪溪之傍地旷肥沃皆稻田也稍依山则为圃种菜麦萟蔬茹瓜菓之所植圃之利居农之十二三焉友人蔡君宗礼居于是而不能圃日与圃者游有荷锄而斸者君亦效而斸之有抱瓮而灌者君亦效而灌之乆觉圃之可乐也因自号曰南圃既而用荐来京师授筠连尹簿书期会之烦征需牒诉之劳其心固未尝一日清且燕也而南圃之思徃来于懐数数焉不能忘因请予言记之昔圣人以不如老圃答樊须之问盖恐其局小人之陋而不知大人之事也然隐约之士若汉阴丈人陶靖节之俦皆托于力圃以寓其栖迟偃息之乐其心之所存盖有在于抱瓮荷锄之外者焉贤者之隐处也其时不可为故洁其身而去之方今主圣臣良旁求俊彦以熙治功虽岩栖野处之士莫不奋励踊跃为明时出思有设施自见于世奚隐士足云哉予闻筠连民杂居夷獠吏胥时侵渔之君招倈安集教之以礼夷皆感服趋役邑田多荒君询其繇曰旧有堰滀水以灌田今堰废故田荒君以义倡之率先邑民筑石为堰数日而成连岁大稔凡所营办进民计之正数之外不余科一钱民皆信服夫礼以化之义以服之信以孚之三者皆大人之事而君能行之较石隐之徒自别他日年及休致退居田里南圃之间芦菔生儿而芥有孙余来溪上尚能效何曽同子一饱也

　　介庵记

　　广信徐君彦明隐处田野恬淡自乐于纷华宠利无所嗜好交游不杂取予不茍因自号介庵以见志其壻胡彦荣入为中书请予记之予谓介之义有二曰贞介则有坚确之意曰亷介则有分辨之意然必守于已者致其坚确然后接于物者知所分辨盖合内外之道也在豫之六二曰介于石当上下豫乐之时能以中正自守其介如石则所守之坚确者也孟氏论栁下惠不以三公易其介盖言其和而不流故遗佚不怨阨穷不悯则所取之分辨者也徐君隐居自乐不慕华宠其贞介者与不杂交游不苟取予其亷介者与予闻彦荣之始来京师也徐君送之郊戒之曰凡为仕者必亷以律己敬以慎事恪恭乃职而无慕乎外庶不辱身不辱里邑闻其言者莫不感叹以为有得于贞介亷介之旨故以是而训其壻昔乐广人称其冰清其壻卫玠人称其玉润彦荣能以徐君之言而实践之则冰翁玉壻将再睹于今日矣书此言以为记或得介庵之实乎

　　懒云居记

　　金华柴义方言于弼曰某性缓而懒尝筑居永康白云山中朝焉夕焉独坐一室静观白云无心出岫悠悠扬扬相娱而相忘因自谓云之懒亦犹予之懒也遂以懒云生自号人因于室者也人以是名室能外此乎遂名吾室曰懒云居室有古琴一张时出而抚之悠扬之音犹云之态也室以是名物又能自外乎并名吾琴曰懒云琴子能为记之否予曰否否弼闻知者不凝滞于物子何以子之懒而名云以懒并以名尔室与琴耶岂栁子以愚自命而遂以愚其溪愚其谷者耶夫云之未出固懒矣及其既出则未尝懒也琴之未动固懒矣及其既动亦非懒也且子昔之居是室也固可以懒为习今出而仕矣云蒸龙变会际其时茍故态未除不几于怠以废事乎缓以失机乎弛而不知所以张乎义方曰不然夫云巻舒有时而出处无心吾虽以懒累云而不敢终累于云也云既不累岂吾居吾琴之遂累乎弼曰有旨哉义方殆不竞于世而亦不忘于世者也子其从云为雨以成泽物之功然后退居而室以自安抚而琴以自乐虽终于懒可也义方笑曰吾志也请书子言以为记

　　筠轩记

　　竹可比德故君子多爱之自诗人托淇澳之竹以美卫武公后世修德之士慕而效之其亦景行前哲之盛心乎即竹而论之其心虚类君子之谦不自满者焉其节直类君子之守不自失者焉其色苍而不改类君子之有常不为流俗所移者焉宜夫修德之士有取于此也姑苏顾氏清修士也为中书掾即寓舎辟小轩种竹数十竿退则闭户清坐与竹相对怡然无尘虑之内萦也因以筠名其轩间请予记之夫古人之所爱者亦多矣兰爱于屈盖自况其清也菊爱于陶盖自况其逸也莲爱于周盖自况其洁也晋世好竹者多有竹林之贤焉有竹溪之逸焉宋苏长公尝作緑筠轩歌予闻筠者竹之坚者也顾氏清修自持业比德于竹其尚坚乃操以无愧于竹之筠穷而益工老而益壮即卫武公何多让焉遂书此以为记

　　嘉庆堂记

　　顾氏为昆山望族植善树德凡数世矣本蕃条茂流庆后人今户部尚书元礼君起家为名法从二亲年未及六袠两以推恩锡封朝之公卿荣之因名其堂曰嘉庆君请余言为之记夫高堂具庆固人子之所深愿致身津要晋锡丝纶亦人之所同欲而有不可必得者盖皆系于天而非人之所能为也今顾氏两俱无憾则其为嘉庆也孰有过于此哉夫庆有本善与德之所致也顾氏自其曽大父以来周人之急人有所欲必委曲成之大父及父皆隐约田里间至君而益昌以大盖食祖父之报如持劵取偿天之福善人者果不可必欤深耕穊种则丰穰可卜一树而一获者也植善树德则昌大可期一树而百获者也予闻君尝以出使发同事之奸上结主知遂蒙宠擢盖其心正其气充有确乎不可拔者故虽蹔以故去而简在帝心起贰地官而升今官嘉庆之来夫岂无自而然哉嗟乎庆非一端也父母俱存则曰具庆积善全昌则曰余庆君年方富已践华要具庆荣于今而余庆衍于后他日大用于朝疏封祖曽其为嘉庆又当何如也

　　苍碧轩记

　　汉徐髙士后人永愚甫居东湖之北偏尝即隙地辟轩数椽引水为池植竹为林清意逌然若出尘外因颜之曰苍碧盖取水竹之在目者子汉竒孙景南读书轩中又再世矣他日景南语予曰吾祖生值盛际所与游者皆海内贤士大夫固未尝屑屑于考盘也而轩以是名其必有以也夫敢质诸子予曰水有源竹有本祖之义也予固知若祖之所慕尚者也东京多节义之士而炳几识势脱然于利害得丧之外则亦有髙士焉其清而不污坚而不屈非水与竹不足以喻之也吾意永愚之居其轩也覩夫竹之苍也则生刍一束征辟不赴其节之坚者于是而可想矣覩夫水之碧也则独寐寤歌处脂不润其操之清者于是而可想矣夫必有所慕而后有所尚所慕者人所尚者物是轩之名而岂茍哉抑予闻景南以才谞荐于朝竟以亲老辞归轩之水竹睠然不忘可谓能继前人之志而无忝髙士之称矣浚家泽之逺扬祖风之长安知是轩不与孺子之亭嫓美乎轩中多古书及近代诸老雄文名墨不悉録云

　　九迭山房记

　　九迭山房者松江髙君明德养亲读书之所也松江水国得山则胜概集焉九迭距郡十里许峰峦秀拔溪谷深窈泉甘而土肥明德筑居其下中为堂以奉二亲旁辟地为轩山色葱茏揽竒挹爽常在几席君与弟衍养亲之暇则游心典籍羣经诸子积架盈箱客至则相与论难商确深理奥义必求其至而后己或日昃未食夜分不寐盖其志笃其力勤故其学以成也吏部知其贤擢为曹掾明德以温凊之久旷也山房之思徃来于懐而时寓意于诗文间考功主事张君谈修因为篆书四大字复征予言记之噫世之人孰不知事亲也而竭其力以致养者鲜矣孰不知读书也而肆其力以穷理者鲜矣致养之未至未足为能孝者也穷理之未至未足为知道者也明德致孝于亲而勉学于己盖得圣人余力学文之意而知本末之分矣君盛名方起以所藴之学而达于设施其光明俊伟之业必有可卜于后者语曰显亲扬名孝之大也九迭之山将藉子生色毋徒为山房惓惓之思矣

　　燕垒斋记

　　上古多巢居故有以橧巢为氏者人而巢居与物奚相逺哉鸟之巢于木者众矣惟燕雀则于人之屋雀则瓦隙取枯草坠羽藉以为巢燕则衔泥为垒于楣梲之间拮据卒瘏累日而成犹之人也既勤垣墉而涂塈茨无论其大小广狭唯求其安焉然则人之居犹燕之垒也四明庄君九畴善学工文辞而以清介自持不累于物名其所居之斋曰燕垒请予记之盖君尝谪居濠上筑小室为墅而以燕垒名之既而起为咸阳令居官舎中堂髙而室奥帘崇而庑逺则又曰容膝易安亦奚异于向之燕垒哉夫人唯苦于丰约之过计也茍为不计则虽荜门圭窦不为卑也华堂广厦不为髙也绳枢瓮牖不以为朴雕梁画栋不以为侈何者其志不以是而移也燕处于华屋而泥垒不易焉岂以富贵而移贫贱之心哉世固有王公之贵晋楚之富穹然其居焕然其庐偃然自以为安也一旦富贵之穷人已去而燕独归则曽燕之不若也岂不重可感耶庄君之居以燕垒名不以彼此而易其心亦可谓达矣夫燕春来而秋去有类于知时者焉虽近于人而不亵于人有类于知敬者焉君岂有取于是耶知时而敬则斯垒之安将无适而不可也

　　寿萱堂记

