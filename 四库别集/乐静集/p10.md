<!-- { "loadSidebar": true } -->
　　臣某言伏奉三月五日诏书恭承皇帝陛下防奉寳图践登宸极震雷一发声赫四方大寳继升光被万国生灵鼔舞动植昭苏凡在抚临无不欣戴中谢臣闻盛徳之后世有天下有道之国笃生圣人恭惟陛下席六帝之洪休对三灵之丕眷仁孝纯乎天至聪明茂于日跻岐嶷之间已能动娱先帝号令之始足以慰恱众心社稷有所凭依神只以之安乐皇天右序复开命武之符率土只驩行见绍尧之化臣限拘符守阻造阙廷无任舞抃蹈踊之至
　　贺太皇太后表
　　伏承太皇太后诞膺寳册同揽乾纲号越常尊礼隆无上孝慈交感遐迩只欢中谢恭惟太皇太后陛下柔顺在躬聪明齐圣辅佐英帝肃隂教于六宫保鞠先朝端母仪于万国载加盛典允答徽音挟日以升均照临于南面与天同乆拥康乐于西朝臣限守藩符不获趋诣阙廷无任瞻天望圣舞抃激切之至
　　进奉贺皇帝登寳位上绢表
　　大人继明神祗协相四方来贺玉帛交驰仰罄懽心毕输邦物臣猥叨符守阻观帝阍敢陈在篚之仪少助充庭之实
　　谢吿谕表
　　伏防圣慈特降勑书吿谕臣即时集官吏军员将校僧道百姓等宣读讫睿智纂圗深恤艰难之托迩遐听命载衔抚育之恩中谢恭惟皇帝陛下纯孝在躬至仁感物奉时昭考将圗天下之安咨尔庶邦使知王者之志臣猥叨符守诞布徳音坐食见尧尽识宅宗之念讴歌归启共迎极治之期臣无任瞻天望圣感戴激切之至
　　贺册皇太后表
　　伏承皇太后允膺寳册増奉鸿名大孝隆亲事光坟史万邦防福喜极人神中谢恭惟皇太后陛下育粹坤元服勤隂教辅佐先帝志在静柔保鞠圣躬徳惟均一式彰懿范推讲盛仪只答懿慈尽明王之要道诞敷徽命鼔百姓之欢心臣限守藩符不获躬诣阙廷无任抃蹈激切之至
　　贺册皇太妃表
　　伏承皇太妃诞膺徽册増奉隆名凡在迩遐孰不抃蹈中谢恭惟皇太妃陛下庆传贵绪瑞发灵源率嫔御以静柔奉苹蘩而蠲洁属真人之纉绍推盛典以褒崇懽动宫闱事光史册臣限拘藩守阻造阙廷无任抃蹈激切之至
　　进贡绫表
　　禹分九州均节诸侯之贡周建太府校登天下之财入之必以其时制则各从所有方帝仁之爱养滋物产于盛多追讲旧经毕修常献臣猥叨符守获奉嵗输敢陈在篚之仪以助充庭之实
　　贺兴龙节表
　　四序周而在朔方成一嵗之防二阳进以为临允叶大君之吉笃生真主奄有庶邦绍六帝之休光懽两宫之孝养车书所暨舞蹈攸均中谢恭惟皇帝陛下聪明日跻智勇天锡应千龄而出震操大器以乘干虎啸龙翔共覩圣人之作风行雷动坐跻万国之寜众贤济济以在朝至化新新而美俗三灵助顺六气荐和人情胥恱于讴歌天祜沓来于福禄将穷冬律俯属诞期载瞻虹渚之祥窃効封人之祝恭黙思道允懐上帝之心安乐延年永迈南山之夀
　　慰皇帝表
　　今月日神宗皇帝小祥者渭水衣冠想神明之如在石门霜露惊日月之难畱中谢恭惟大行帝泽被生民道跻旷古収成功于六闰垂鸿业于万年欲穷海上之山遽厌人间之世言未忘于在耳嵗已换于终星皇帝陛下孝极事亡念深率考尽忧勤而纉禹感冥漠以见尧维练服之将更结圣衷而永恋昊天罔极春露既濡虽哀不可忘顾奄经于时变而礼当有节庶下慰于人情臣限守藩符不获躬诣阙廷无任激切屏营之至
　　慰太皇太后表
　　日月变迁人神感恻中谢爱深母道惨结圣衷觊少顺于天时庶下安于人欲【阙】
　　贺玉玺表
　　大明当宁百辟造朝翼赭案以前登发金箱而跪进灵光焕燿虹气属天妙刻蜿蜒龙文照日作干安之乐奉天子之觞诞布宥恩敬谢宗庙庆流海宇驩动人神实旷古所未闻宜四方之来贺中谢窃以明徳在御嘉应并臻盖天将有示于人故地亦不爱其寳至神变化非意所知和气薫蒸为时而出惟珍符之肇见锡景命以来崇眷懐本自于帝心追琢疑非其世造学者之辨无以稽诸史玉人之巧莫能喻其工不必论前世之所遗要非偶圣人而不受恭惟皇帝陛下仁孝率考严恭事天朝廷治而庶官修隂阳和而五谷熟百神协相四表乂安宜保无疆之休以称甚盛之徳灵芝朱草非难致之物神鼎丹甑不足効其祥非假秘文孰昭休贶昔尧享封人之祝汉闻嵩岳之呼曽未若躬承受命之符永为守国之器圣作明述方启佑于千龄史书乐歌将有辞于万世
　　贺元符改元表
　　准勑自绍圣五年六月朔已后改为元符元年神休沓至昭示圣时嵗号更新钦承天意布宣万国鼔舞羣情中谢恭惟皇帝陛下一徳感通三灵眷佑诸福之应縁类而来明照下土则神光烛天泽润生民则甘露如雨欲付以享邦之庆又申之受命之符皆前世所罕闻不逾时而来上载诸简册播之声诗犹未足着无穷之传复何以表非常之贶大将诏世宜重纪元太史编年无愧祖宗之美明堂颁厯永同天地之期







　　乐静集巻十二
　　钦定四库全书
　　乐静集巻十三
　　宋　李昭玘　撰
　　贺皇帝即位表
　　臣某言正月十六日准进奏院递到制书皇帝登寳位者龙徳时升绍一王之休运天恩下霈鼔万国之欢心凡在盖容一归抚御中谢窃以可托天下必允属于真人克享帝心实有懐于明徳恭惟皇帝陛下聪明齐圣厯数在躬孝悌感于人神言行动乎天地奉两宫而无间就外傅而弗烦道学生知徳心日迈宜先王之眷命付大器以受民二圣嗣兴益隆乎世祚一道相授盖笃于天伦讴歌朝觐之有归礼乐政刑之具在享七世崇髙之业应万年熙洽之期继体元丰均是吾君之子承华绍圣载安百姓之心永孚四海之休咸赖一人之庆臣限拘官守阻造阙廷无任抃蹈激切之至
　　贺生皇太子表
　　臣某言伏覩进奏院报今月八日降诞皇子者太史观天已识前星之应大人占梦果符男子之祥喜溢宫闱庆均海宇中谢窃以诞弥厥月有开后稷之先则百斯男于显文王之盛由人神之相与荷福禄之无穷恭惟皇帝陛下孝安祖宗仁遂动植疏爵赏以继防臣之世发廪庾以恵天民之穷广大徳以好生示神武之不杀万事咸理允格丕平四夷皆来实获多助三辰昭鉴六圣具依载锡洪休笃生元嗣至诚能动无待荐髙禖之牲流泽有源何烦种北宇之行况乃岱祗见象娲圣呈光共扶万世之基来兆一人之庆岐嶷之性先自得于神灵聪明之资将弗烦于师傅大本有系众情以熈臣猥服外僚亲逢盛事上南山之夀阻预班联诵螽斯之章莫知鼓舞
　　谢永兴路提刑到任表
　　从事府僚讫无善状详刑陕部遽忝误恩只命入疆抚躬失次中谢伏念臣学非知奥才不逮中晚掇辞科滥登仕版犹未弃诗书之习初不更州县之劳讲艺泮宫无以应诸生之问校文芸阁莫能穷未见之书朝廷劝课之甚优事业空疎而防废低徊末路慙负盛时未尝赫赫以动人姑幸循循而寡过勉从吏责出佐藩方甫及再朞而还寖迁大伊之佐顾浩穰之多责益黾勉以自持实有愧于吏能偶遂逃于官谤属以田庐芜没兄弟凋零孤穷不収嫁娶未毕事君之义固内外以一心在臣之私有出防之异势屡殚愚恳过觊便州岂谓天能听而弗违日虽幽而必照不加以罪曲尽其情特优假于使华俾分持于邦宪量材非称冒宠若惊况闗中之奥区为天下之剧部广轮者三千里襟带者十八州气俗喜争动成抵冒山林多阻昜致夺攘必得通明之才以均察治之寄如臣凡闇遇事濶疎虽知任大而尽心尤恐力微而败责此盖伏遇皇帝陛下性齐舜哲政迈汤仁表徳礼以示人亶诚明而格物将使路遗不顾人有夷齐之心田畔相推家成虞芮之俗臣敢不仰思钦恤俯务静安闲于无事之时衡以至公之听乡隣不扰犴狱无留誓殚夙夕之勤力圗毛米之效澄清之志非敢望于古人忠厚之风期少禆于圣治
　　谢京东西路提刑到任表
　　详刑陕右已乏事功昜部畿东再叨恩防量材非称戴宠若惊中谢赋性迂疎闻道蹇浅沾濡薄禄防泳圣时学文未去其陈言从吏不闻于善状亦尝陪书林之豪秀佐天府之浩繁必有可观未始铮铮而惊世竟无他异但能碌碌以同尘屡恳便州遽分烦使事滋多而智窘责已重而心危励志竭精知憃愚之无补累日昜月顾罪戾之益深乆玷官聨坐縻廪给方申前请复俾就迁既奔命以戴星徒揺心而望日惟京都之近壤连海岱之故区生齿实繁狱讼惟冗岂兹孱缓可使澄清揽辔登车慙非任使过家上塜预有光荣此盖伏遇皇帝陛下尧性自天舜功成物措世于中和之地道民于礼义之风将使四海为家有外户之不闭羣生咸遂无一夫之向隅臣滥总刑章恭承徳意敢不究心审阅先事禁防寛猛以和上下无扰勉立防尘之效仰酬覆载之恩
　　谢移京东东路提刑到任表
　　承乏再朞讫无禆报昜官东部尚玷恩荣循省已还兢凌失措伏念臣学非稽古才不过人晚登仕版之荣寖通朝籍之贵两叨持节三见周星疾病相仍安恤隂阳之患精神俱耗空言犬马之劳多虑近迂积忧成畏姑幸屏心而逺罪未尝饰智以近名审阅狱辞唯恐失好生之意芟除偷党庶防移瘅恶之风间属年谷顺成生民咸遂桴鼔之惊防息桁杨之系亦稀皆神明之化陶成非奔走之臣能预方将束装待罪指日言归岂谓寛恩复更华使去长安之日虽遥千里之围望岱宗之云犹均一雨之润文书有报复之速吏卒无将迎之劳昔乃吾隣尽为属郡今虽别部曽是故僚顾如此之便安实非臣之觊望而况全齐大国濒海奥区水极鱼盐之饶陆多桑枲之美大姓挟赀而犯法细民御货以为奸非有强明之才孰分察治之寄自惟迂暗难称使令此盖皇帝陛下宪天聪明体道变化绍复先王之政圗终寜考之防御一世之英豪纳四方于仁夀夫何微品亦备下僚谓臣无它已尝试之任使察臣寡过犹将责以事功盖天地至大而无私日月虽幽而必照敢不勉修官责只奉宪条察辞于差庶不愆于明慎除恶务本使无害于善柔誓有补于涓尘期少酬于覆载
　　知沧州谢上表
　　礼官失职甘俟严诛边垒析符尚叨优寄以不可贷之罪防非所望之恩惊魂既还零涕无已中谢伏念臣迂疎无取选輭不持惟知任物以直情不善周身而避患每事必问已失仲尼之前知三思乃行终违文子之常诫一昨奉太母因山之制谨百官趋事之期夙有司存各以类举逮夀宫之昜奠道虞主以告行竟达空函防败乃事既身为之官守反自阙于礼文仰误神灵之依中撄仁孝之感过莫大者谁其归之固当戮以市朝可复付之民社眷浮阳之封壤控北敌之喉襟泽浸际天虽马牛之弗及风声属耳实鸡犬之相闻宜得望人以壮方面敦诗説礼镇以静安缓带轻裘应之闲暇况乃大河泛溢之后一方饥窘之余必先谨养以恵和尤在周知其疾苦如臣孱暗非所克堪此盖伏遇皇帝陛下天地同仁日月齐照泽及行苇每思视物以如伤网漏呑舟不忍向隅之独泣聊褫官而示罚犹守土以长人敢不砥节奉公肃心悔过尽为臣之道于事无难推爱国之心以民为本誓殚夙夜少补毫分观海知澜宛隔蓬丘之望举头见日长存魏阙之心
　　谢落秘阁校理表
