<!-- { "loadSidebar": true } -->
    ○七返灵砂篇序
    予自天元之初，从衡岳游於黄龙，止於宾馆。忽於岩穴之中，遇至真之人，授以灵砂要诀。告曰：吾自得许仙君之後。仙君授诀於吴天师，天师授於同郡丁真人。今本即真人所出也。假如丹砂之本诀，元理深奥，固难卒寻。好道之流，志慕神仙者，若不究其真元，沈沦於尘俗。自上古仙经文，皆秘密隐蔽，不言不显露於世。予常愍然。今述为《灵砂七返篇》及《金丹志诀》二章，并为序论矣。
    ☆孙公辅
    公辅，官陆泽丞。
    ○新修夏邑县城门楼记
    昔左邱明书梁亡，嫌其亟城而至沟宫也。书莒溃，责其恃陋而不重闭也。然则惩恶劝善之义，信不可遗於後代矣！方今生人震越，虎啖嚼，凡为侯大夫者，孰得不鉴於梁而悼於莒哉？夏邑县城楼，图经即西汉栗乡侯之故墟。陂侈，不可以禁淫佚；台观崩弛，可以示轨仪。讯诸乡人，云此地有隐慝焉。纵其神奸，栗若大忌。故前後令长，皆昵於神而废礼也。
    去年夏，圣人戒师於东方。宣武军守臣刘公，虑以军兴势危，赋重人困，易置官属，纪纲事法。遂假参佐范阳卢士宣字伯通为兹邑长。伯通勤劳於民，旋即真命，锡以朱服，示王命也。怆夫先贤虽立谯门，谯门必能将将；虽作尔墉，尔墉必能言言。繇是正其小以及先王宫隅之制，饰其俭用ヘ诸侯台门之尊。百工告利，多福纷萃；则向时妖异之说，无复徵据。神不神矣，君何神耶？苟无馨香，曷肯变化？是故直拔埃，譬一贤之挺生，介然坚强；同五福之寿考，端穆大壮，发扬斯干，用而不知，我则为植。其经费也，自抡材至卒工，不碍匹夫之膏泽，必因庶役之馀羡。其博施也，自贺燕至翔军，尚贻终世之咸若，宁止吾属之遐览。然後命阍人以守之，揭灵鼍以鼓之。岁时则悬法於其前，灾眚则祭於其下；御大寇则未足，抑小戎而有馀。且周文缓而灵台成，汉文约而露台舍。惟彼王睿後，犹惧若此，况人臣乎？りり伯通，可谓知礼。至如板筑之气势，磨龙之固护，涂之滑泽，采章之藻丽，则存诸咏歌，非纪体所载。时公辅馆於伯通之署，愿记其善，敢私於人乎？
    ☆姚揆
    揆，官温州郡丞。
    ○仙岩铭
    惟仙之居，既清且虚。一泉一石，可诗可图。
    ☆杨佚
    佚，户部郎中志先子。
    ○对乐土判
    〈人进素衣朱衤暴，欲从于沃。或告擅去，云“我闻有命，不可告人。”〉
    建都立邑，本大末小；苟或假名，必将兆乱。相彼人也，其有意焉？既荣朱衤暴之进，旋兴白石之行，亦欲适彼乐土，及於宽政：义有涉溱之兴，业在扬水之章。既侵陉庭，方崇曲沃，姑务修德，自感子来。悦以忘劳，宁科擅去。人苟利矣，岂同邾子之迁！兄其智乎？已闻师服之叹。既闻命而攸往，虽或告而何伤？
    ☆杨元操
    元操，官歙州歙县尉。
    ○集注难经序
    《黄帝八十一难经》者，斯乃渤海秦越人之所作也。越人受桑君之秘术，遂洞明医道，至能彻视藏府，刳肠剔心。以其与轩辕时扁鹊相类，乃号之为“扁鹊”。又家於卢国，因命之曰“卢医”。世或以卢扁为二人者，斯实谬矣！按黄帝有《内经》二帙，帙各九卷。而其义幽赜，殆难穷览。越人乃采摘英华，钞撮精要。二部经内，凡八十一章，勒成卷轴。伸演其首，探微索隐，传示後昆，名为“八十一难”。以其理趣深远，非卒易了故也。既宏畅圣言，故首称黄帝。斯乃医经之心髓，救疾之枢机，所谓脱牙角於象犀，收羽毛於翡翠者矣。逮於吴太医令吕广为之注解，亦会合元宗，足可垂训。而所释未半，馀皆见阙。
    余性好医方，问道无倦。斯经章句，特承师授。既而研无攵，十载於兹，虽未达其本源，盖已举其纲目。此教所兴，多历年代。非惟文句舛错，抑亦事绪参差；後人传览，良难领会。今辄条贯编次，使类例相从，凡为一十三篇，仍旧八十一首。吕氏未解，今并注释。吕氏注不尽，因亦伸之，并别为音义，以彰厥旨。昔皇甫元晏总三部为甲乙之科，近世华阳陶贞白广肘後为百一之制，皆可以留情极虑，济育群生者矣！余今所演，盖亦远慕高仁，迩尊盛德。但恨庸识有量，圣旨无涯；绠促汲深，元致难尽。前歙州歙县尉杨元操序。
    ☆张朔
    朔，官监察御史。
    ○遇丧废祀议
    伏准遗诏：皇帝已听政，合告郊庙。所司祭地，无文合废。又按《曾子问》：“天子崩未殡，五祀之祭不行；既殡而祭。”所言五祀不行，即明天地之祭不合废。又王制：丧三年不祭，惟祭天地社稷，为越绋而行事。注云：“不敢以卑废尊。”又按《春秋》杜预注：“天王崩未葬而郊者，不以为王事废天事也。”今礼仪使牒引祠令，诸飨庙官有缌麻以上丧，不得充飨官。此盖指私祭，不足为今日之证，请更参详，报礼仪使。
    报来牒称：“天子崩，五祀之祭不行。既殡而祭。”所言五祀不行，即明天地之祭不合废者。谨按《曾子问》：“天子崩，五祀之祭不行，既葬而祭。”郑元注云：“郊社亦然。”然则五祀之与郊社之祭同也。则来牒所言五祀不行，则明天地之祭不合废，与郑元所云“郊社亦然”之义乖也。又按《曾子问》上文曰：“天子尝郊社五祀之祭。簋既陈，天子崩，後之丧，如之何？孔子曰废。”下文云：“天子崩未殡，五祀之祭不行，既殡而祭。”孔颖达云：“以初崩哀戚，未遑祭祀。虽当五祀祭时，不得行也。既殡，哀情杀而後祭也。”又云：“自启至於反哭，五祀之祭不行，已葬而祭。”此言无事时则祭，有事时则废。未殡以前是有事，既殡以後未启以前为无事。故王制云：“越绋而行事。”绋者，属於龙盾之辕索也。天子攒涂龙盾，谓殡时所设也。
    今百官成服，准令祀诸祠，脐之日平明赴祠所。又《开元礼》云：“祠前七日受誓戒，散脐四日，致斋三日。”散斋之内，不得吊死问病；致斋之内，惟祀事则行，其馀悉断。苟或违此，则非为祭，所以崇严洁也。今若敛赴庙，则严洁之道，於是乎废也；成服而行，则祀典之文，可得而逾也。且哀戚之杀，大敛孰与夫自启凶秽之甚？缌麻孰与夫斩未殡之时？非谓无事扌及衽之祭。可谓不遑。况皇帝即位，未告太庙。哀戚在疚，未许听政。如何告太祖以配北郊乎？参详古今，实难议祭也。
    ☆张琛
    琛，始兴人，徙居韶州曲江。
    ○吊旧友文
    范阳卢氏子骧，与人交，必先熟仁信道德，然後旨迹无间，始卒之道必全。或重之以甘誉，固不腴於心；或风之以巧言，亦不间其旧。卢子之性达於元，卢子之机忘於言。雅好歌诗，吟风吸月，往往有前辈体调。七荐文曹，不为时遇，病乎其人。皇帝十三年，以故东观归，孝则达於乡里，悉得卢子事。一旦沈疴，医不去，卒於山阳。
    呜呼！天付卢子之至道，而时违之；天生卢子之节孝，而时反之。命耶？以其欺天之盗跖，胡为福？以其达天之颜回，胡为促？时之为其跖耶？时之为其回耶？胡然子之为固，不及跖之时也？琛之措意，不足以书。孤山雕碧，寒水澄练，子兮已而！
    ☆张随
    随，始兴人；徙居韶州曲江。容州司马凤初从孙。
    ○耀德不观兵赋（以“明德尚道，怀仁畏威”为韵）
    惟先王享国，建用皇极，制五服而有序，御四夷而在德。近不贡，必先威让之辞；远不庭，则修文物之则。所以止干戈而重仁义，遏寇虐而茂生植。夫洁其流者，在於源清；成其外者，在於内平。以德则天下顺，以力则天下争。故有武不黩，有兵不征。穆王之功何补，谋父之言可明。将其修己以推畔，曷若杀人以盈城？
    於戏！至理之时，惟德是贵。柔其远而不袭，阜其财而不费。以道义为干橹，以礼乐为经纬。是以文足昭，武可畏。借如舜帝在上，苗人不怀，虽蒇事於伯禹，终舞干於两阶。然後七旬来格，庶绩允谐。周文既兴，崇国不道。用戡时难，以奉天讨。矧敌而未悛，爰因垒而自保。然後再驾云服，四方大造。盖由德所宾，信所亲，岂无五兵？且惧於暴物，况有七德，实在乎安人。人劳所以损元气，物伤所以恻至仁。凶器攸兴，圣人匪尚。车书既其混一，牛马於焉休放。兵不戢如火自焚，德不修於君曷相！所谓图之大，慎之微。观兵何是？耀德何非？素翟南来而越裳重译，白狼西入而荒服来归。夫欲朝万国，归四海，不可以逞弧矢之威。
    ○上将辞第赋（以“鬼虏未灭，将军不家”为韵）
    匈奴猖狂，犯汉封疆，天子赫斯怒而沮南牧，谘上将而临北方。惟干戈是扬，惟赏罚是将，能推诚则功臣必锡之甲第，不私己故嫖姚见辞於武皇。所谓万夫之雄特，百代之忠良也！且将军英威果决，如火烈烈，志以形言，义以激节。乃进而陈曰：“烽燧之虞未绝，豺狼之党未灭，矧师旅而尚劳，何栋宇之云设？”於是崇义立勋，飘然不群，精贯白日，气干青□，胸中吞乎万里，掌内指乎三军。誓将驱我貔虎，歼彼鬼虏，岂惟献俘而执馘，抑亦开疆而拓土。苟不能上安社稷，外宁寰宇，虽欲乐钟鼎而徒为，高闳而何补？若夫飞甍连属，画戟旁周，地直戚里，爵居通侯。苟尸素而为累，当轮奂而为尢。可不知池台之娱，缇绣之费，谅无勋业之重，徒冒宠章之贵，在人事之攸宜，於王臣而则未。斯言也，摭实去华。斯志也，宁俭匪奢。忘身而不谓事主，许国而何暇恤家？王翦请贻乎子孙，与兹难并；晏婴敢烦乎里旅，相去不遐。夫策在必行，功宜可久，侈言无验，亦孔之鬼！彼樊哙之述横行，贾生之论系首，岂如将军恢壮节、辞华第，俾功先而身後者也！
    ○庄周梦蝴蝶赋（以题为韵）
    伊漆园之傲吏，谈元默以和光，表人生之自得，ム万化之可量，万灵齐夫一指，异术吻乎通庄。忘言息躬，辄造逍遥之境；静寐成梦，旋臻罔象之乡。於以迁神，於以化蝶，乐彼形之蠢类，忘我目之交睫。於是飘粉羽，扬翠鬣，始飞飞而稍进，俄栩栩而自惬。烟中荡漾，媚春景之残花；林际徘徊，舞秋风之一叶。
