<!-- { "loadSidebar": true } -->
元丰类稿 宋 曾巩

总目
●卷一·古诗三十六首
●卷二·古诗三十三首
●卷三·古诗三十九首
●卷四·古诗四十三首
●卷五·古诗四十首
●卷六·律诗七十一首
●卷七·律诗六十八首
●卷八·律诗八十首
●卷九·论议五首
●卷十·传序二首
●卷十一·序十一首
●卷十二·序九首
●卷十三·序九首
●卷十四·序十一首
●卷十五·书十首
●卷十六·书十八首
●卷十七·记十二首
●卷十八·记十三首
●卷十九·记九首
●卷二十·制诰三十七首
●卷二十一·制诰三十六首
●卷二十二·制诰四十七首
●卷二十三·制诰拟词二十八首
●卷二十四·制诰拟词三十首
●卷二十五·制诰拟词三十八首
●卷二十六·制诰拟词十六首、诏四首、策三首
●卷二十七·表十三首
●卷二十八·表十八首
●卷二十九·疏一首、札子一首
●卷三十·札子六首
●卷三十一·札子六首
●卷三十二·札子九首
●卷三十三·奏状十七首
●卷三十四·奏状八首
●卷三十五·奏状三首
●卷三十六·启二十一首
●卷三十七·启状二十三首
●卷三十八·祭文十八首
●卷三十九·祭文二十六首
●卷四十·祭文三十一首
●卷四十一·祭文十六首、疏一首、哀辞三首
●卷四十二·志铭八首
●卷四十三·志铭八首
●卷四十四·志铭十一首
●卷四十五·志铭十八首
●卷四十六·志铭十五首、墓表一首
●卷四十七·碑铭三首、行状一首
●卷四十八·传二首
●卷四十九·本朝政要策五十首
●卷五十·金石录跋尾十四首
●卷五十一·南丰先生集外文卷上〈长洲顾崧龄东岩搜辑〉
●卷五十二·南丰先生集外文卷下〈长洲顾崧龄东岩搜辑〉
●补遗·诗三十九首
●附录

　

　
●卷一·古诗三十六首
【冬望】
　　霜余荆吴倚天山，铁色万刃光开。麻姑最秀插东极，一峰挺立高嵬嵬。我生智出豪俊下，远迹久此安蒿莱。譬如骅骝踏天路，六辔岂议收驽骀。巅崖初冬未冰雪，藓花入履思莫裁。长松夹树盖十里，苍颜毅气不可回。浮云柳絮谁汝碍，欲往自尼诚愚哉。南窗圣贤有遗文，满简字字倾琪瑰。旁搜远探得户牖，入见奥作何雄魁。日令我意失枯槁，水之灌养源源来。千年大说没荒冗，义路寸土谁能培。嗟予计真不自料，欲挽白日之西颓。尝闻古者禹称智，过门不暇慈其孩。况今人冒壮任，力蹶岂更余纤埃。龙潭瀑布入胸臆，叹息但谢宗与雷。著书岂即遽有补，天下自古无能才。

　　【一鹗】

　　北风万里开蓬蒿，山水汹汹鸣波涛。尝闻一鹗今始见，眼驶骨紧精神豪。天昏雪密飞转疾，暮略东海朝临洮。社中神狐倏闪内，脑尾分磔垂弓。巧兔狞鸡失草木，勇鸷一下崩其毛。窟穴呦呦哭九子，帐前活送双青猱。啁啾燕雀谁尔数，骇散亦自亡其曹。势疑空山竭九泽，杀气已应太白高。归来嵬载俎豆，快饮百瓮行春醪。酒酣始闻壮士叹，丈夫试用何时遭。

　　【宿尊胜院】

　　朝寒陟山且，宵雨集僧堂。蔽衣盖苦短，客卧梦不长。鸣风木间起，枯槁吹欲僵。向来雪云端，叶下百刃隍。起攀苍崖望，正受万虑戕。岁运忽当尔，我颜安得芳。传闻羡门仙，飞身憩苍苍。谁能乞其灵，相与超八方。

　　【苦雨】

　　雾围南山郁冥冥，狭谷荒风驱水声。只疑日失黄道去，又见雨含沧海生。如催病骨夜寒入，似送客心衰思惊。扬州青铜不在照，应有白须添数茎。

　　【里社】

　　郊天社地君所重，翦秸匏微得供。秦皇汉帝陋古初，桀殊坛倾力奉。年年属车九重出，羽卫千人万人从。黄金日搜尽崖窟，飞樯走华夷动。马蹄路南村有社，里老邀神迎且送。荒林破屋风雨入，野鼠山狐狼藉共。何言茅箸古瓦瓯，稻饭豚蹄人得用。

　　【南源庄】

　　床上不废看青山，门前便踏南涧路。绕墙顿失车马喧，岸帻日得沧洲趣。尝嗟秋蓬转，未有茅屋据。对此耳目新，始觉精爽聚。沧溟未可泛舟入，雁荡谁能胝足去。医闾在夷蛮，罗浮苦烟雾。子真自爱谷口家，孔丘老亦洙泗住。吾能放意游八极，此兴久与前贤附。悄然怪我思虑深，已欲摧倒闻猿树。眼前了了破青坂，屈椽小栋随时具，野柔川深春事来，笋鞋瞑戛青云步。秫田试犊耕早风，茗圃分篮摘宵露。竹林扫月散葛，雪艇搜溪出鲂与。帽尘便可临水濯，里斗何妨闭门拒。介推母厌俗，久思颠崖住不顾。梁鸿妻亦高，能快穿衣与藜茹。成家倘已嫁诸妹，有立不忧吾弟孺。攘攘天地间，万类殊好恶。欢合无一非，睽穷有百牾。吾独安能逐毛发，饮泉食力从所慕。

　　【论交】

　　德操庞公林下时，入门岂复知客主。夷吾鲍叔贫贱间，分财亦不辞多取。相倾顿使形迹空，素定已各肝胆许。世间未信亦论交，得失秋毫有乖忤。

　　【南轩】

　　木端青崖轩，惨淡寒日暮。鸣鸠已安巢，飞鹊尚求树。物情限与夺，兹理奚以据。谅知巧者劳，岂得违所赋。久无胸中忧，颇识书上趣。圣贤虽山丘，相望心或庶。

　　【兵间】

　　大义缺绝久未图，小人轻险何不至。世上固自有百为，兵间乃独求一试。赵括敢将亦已危，李平请守那复议。吁嗟忍易万人生，冀幸将徼一身利。

　　【种园】

　　于陵为人灌园蔬，我今园地不自种。惰慵苟恃乡井助，缓急孰与朋友共？支离有疾上虽恕，陈平不事家焉用？著书倘得一言利，长者或许酬内讼。

　　【叹嗟】

　　夜叹不为单，昼嗟不为薇蕨少。天弓不肯射胡星，枪久已躔朱鸟。徐扬复忧羽虫孽，襄汉正病昭回杳。力能怀畏未足忧，忧在北极群阴绕。

　　【寄孙之翰】

　　孙侯腹载天下书，崔嵬岂啻重百车。伏羲以来可悉数，孰若自作何有余。更能议论恣倾倒，万里一泻昆仑渠。谁为胸中斡太极，元气浩浩随卷舒。昔来谏官对天子，何秽不欲亲芟锄。不容乃独见磊落，出走并海飘长裾。孙侯风节何所似，雪洗八荒看太虚。亲如国忠眼不顾，旧若张禹手所除。归来已绝褒贬笔，进用只调敖仓储。合持《诗》《书》《白虎论》，更护日月金华居。万世根深固社稷，百年旧叟休田闾。素识孤生爱茅屋，久将老母求山且。秋归愿事九江获，夜出未倦安丰渔。孔明苟欲性命遂，孟子岂病王公疏。尘埃未得见此乐，太息一付西江鱼。

　　【豪杰】

　　老哺薇蕨西山翁，乐倾瓢水陋巷士。不顾无复问周公，可归乃独知孔子。自期动即重丘山，所去何啻轻糠秕？取合悠悠富贵儿，岂知豪杰心之耻？

　　【侯荆】

　　侯嬴夷门白发翁，荆轲易水奇节士。偶邀礼数车上足，暂饱腥馆中侈。师回拔剑不顾生，酒酣拂衣亦送死。磊落高贤勿笑今，豢养倾人久如此。

　　【黄金】

　　陈侯坐收百战楚，吕氏行取万乘秦。田生立顾开两国，陆公微辞交二臣。道旁白日忽再出，囊中黄金如有神。何须首阳二夫子，不是九鼎输西邻。

　　【扬颜】

　　扬雄纂言准仲尼，颜氏为身慕虞舜。千里常忧及门止，为山更欲一篑进。小人君子在所蹈，烈士贪夫不同徇。安得蠢蠢尚自恕，百年过眼犹一瞬。

　　【橙子】

　　家林香橙有两树，根缠铁钮凌坡陀。鲜明百数见秋实，错缀众叶倾霜柯。翠羽流苏出天仗，黄金戏球相荡摩。入苞岂数橘柚贱，Ρ鼎始足盐梅和。江湖苦遭俗眼慢，禁尚觉凡木多。谁能出口献天子，一致大树凌沧波。

　　【山槛小饮】

　　变秋长云豪，洒雨北风壮。余高尚争威，积晦颇异状。山回攒枫颠，屋立悬上。饮槛聚石为，歌筵注溪当。欢言久喧哗，罢兴一怊怅。旅人正飘，岂得谐放荡。

　　【胡使】

　　南粟鳞鳞多送北，北兵林林长备胡。胡使一来大梁下，塞头弯弓士如无。折冲素恃将与相，大策合副艰难须。还来里闾索穷下，斗食尺衣皆北输。中原相观叹失色，胡骑日肥妖气粗。九州四海尽帝有，何不用胡藩北隅。

　　【上翁岭】

　　放车秋望，所得过旧闻。初疑古轴画，山水秋毫分。时见下雨，多从衣上云。濯足行尚侧，心忧踏天文。八荒正摇落，独余草木薰。但觉耳目胜，未知筋力勤。颠毛已种种，世患方纷纷。何当啸吟此，日与樵苏群。

　　【杂诗四首】

　　张陈贫时交，干戈忽相逐。范蔡憎嫌人，卒自归鼎轴。害夺怨为欣，利驱爱成戮。世间不可料，人事常反复。

　　日断内讨，坐享七世荣。霍光徇所爱，两忘家与名。卓阔俱抗志，纤微独纡情。得失万世视，长令壮夫惊。

　　皇皇谒荆人，亻心々遵阳虎。及觉一礼亡，翩然遂违鲁。全身有逊接，直道无苟处。故称圣如龙，屈伸兹可睹。

　　挥袂谢幽侧，腾身集崔嵬。心胎太极气，手扬斗间魁。荒荆忽成桂，蛰鳞冬有雷。君看九州宝，自入朱门来。

　　【欲求天下友】

　　欲求天下友，试为沧海行。风来冥冥内，摆触怪浪生。突兀万里怒，势疑九州倾。鲸鹏不自保，况此一舟轻。我徒幸来即，可留石根耕。日将书上客，共须天地清。

　　【冬暮感怀】

　　荒山未有雪，野水不见冰。一腊今已半，浮阳壮犹矜。奈至一岁除，未有严气升。坐思崆峒间，负雪山千层。虽受栗冽僵，愈此秽浊蒸。感激昆仑，一气吹丘陵。炎埃灭无遗，古色万里兴。我病一洗濯，怀抱失所憎。因思大羽猎，属车上がテ。六军骑皆骏，争先雪中登。天时倾人意，踊跃士气增。大义虽不杀，四方慑兵棱。今此效安在？东南塞犹乘。将帅色凋槁，蚍蜉势し腾。惨错天运内，止戈信谁能？

　　【寄舍弟】

　　新霖洗穷腊，东南始知寒。惊我千里意，觉汝征途难。空江挂风席，扁舟与谁安。羁旅费亦久，橐衣岂无单。念汝西北去，壮心始桓桓。竟逢有司惑，斥走怀琅。士固有大意，秋毫岂能干。所忧道里困，久无一樽欢。我意生恻恻，为之却朝餐。人生飘零内，何处怀抱宽。已期采芝乐，握手青霞端。无令及门喜，淹留雪霜残。

　　【至荷湖二首】

　　铁色对我马，林林路南山。草根已变绿，冰雪尚满颜。解镳苍烟脚，我栖就柴关。乖时遭飘踬，岂免生事艰。夙意待周孔，此士岂可还。浊醪且斟酌，收心一瓶间。

　　悲风我眼涩，酸我耳愁。我颠水没马，我起雪满裘。百里不逢人，岂有烟火投。却倚青璧望，白雾满九州。苍苍运乃尔，何地放我忧。夜卧梦成魇，犹疑拔山湫。

　　【送徐著作知康州】

