<!-- { "loadSidebar": true } -->
　　晨起凌严霜恸哭临素帷驾言百里涂恻怆复何为昨者仕公府属城常载驰出门无所忧返室亦熙熙今者掩筠扉但闻童稚悲丈夫须出入顾尔内无依衔恨巳酸骨何况苦寒时单车路萧条回首长逶迟飘风忽截野嘹唳鴈起飞昔时同往路独往今讵知
　　出还
　　昔出喜还家今还独伤意入室掩无光衔哀写虚位凄凄动幽幔寂寂惊寒吹幼女复何知时来庭下戯咨嗟日复老错莫身如寄家人劝我飡对案空垂泪
　　冬夜
　　杳杳日云夕郁结谁为开单衾自不暖霜霰已皑皑晩岁沦夙志惊鸿感深哀深哀当何为桃李忽凋摧帏帐徒自设冥寞岂复来平生虽恩重迁去托穷埃抱此女曹恨顾非髙世才振衣中夜起河汉尚徘徊
　　送终
　　奄忽逾时节日月获其良萧萧车马悲祖载发中堂生平同此居一旦异存亡斯须亦何益终复委山冈行出国南门南望郁苍苍日入乃云造恸哭宿风霜晨迁俯庐临诀但遑遑方当永潜翳仰视白日光俯仰遽终毕封树已荒凉独留不得还欲去结中肠童稚知所失啼号捉我裳即事犹仓卒岁月始难忘
　　除日
　　思怀耿如昨季月已云暮忽惊年复新独恨人成故冰池始泮緑梅楥【一作梢】还飘素淑景方转延朝朝自难度
　　对芳树
　　迢迢芳园树列映清池曲对此伤人心还如故时緑风条洒余霭露叶承新旭佳人不再攀下有往来躅
　　月夜
　　皓月流春城华露积芳草坐念绮窻空翻伤清景好清景终若斯伤多人自老
　　叹杨花
　　空防不自定况值暄风度旧赏逐流年新愁忽盈素才萦下苑曲稍满东城路人意有悲欢时芳独如故
　　过昭国里故第
　　不复见故人一来过故宅物变知景暄心伤觉时寂池荒野筠合庭緑幽草积风散花意谢鸟还【一作啼】山光夕宿昔方同赏讵知今念昔缄室在东厢遗器不忍觌柔翰全分意芳巾尚染泽残工委筐箧余素经刀尺収此还我家将还复愁惕永絶携手欢空存旧行迹冥冥独无语杳杳将何适唯思今古同时缓伤与戚
　　夏日
　　已谓心苦伤如何日方永无人不昼寝独坐山中静悟澹将遣虑学空庶遗境积俗易为侵愁来复难整
　　端居感怀
　　沉沉积素抱婉婉属之子永日独无言忽惊振衣起方如在帏室复悟永终巳稚子伤恩絶盛时若流水暄凉同寡趣朗晦俱无理寂性常喻人滞情今在已空房欲云暮巢鷰亦来止夏木遽成隂緑苔谁复履感至竟何方幽独长如此
　　悲纨扇
　　非关秋节至讵是恩情改掩嚬人巳无委箧凉空在何言永不发暗使销光彩
　　闲斋对
　　幽独自盈抱隂淡亦连朝空斋对髙树疎共萧条巢鷰翻泥湿蕙花依砌消端居念往事倐忽若惊飊
　　林园晩霁
　　歇见青山落日照林园山多【一作夕】烟鸟乱林清风景翻提携唯子弟萧散在琴言同游不同意耿耿独伤魂寂寞钟已尽如何还入门
　　秋夜二首
　　庭树转萧萧隂虫还戚戚独向髙斋眠夜闻寒雨滴微风时动牖残灯尚留壁惆怅平生怀偏来委今夕霜露已凄漫星汉复昭回朔风中夜起惊鸿千里来萧条凉叶下寂寞清砧哀岁晏仰空宇心事若寒灰
　　感梦
　　岁月转芜漫形影长寂寥髣髴觏微梦感叹起中宵绵思霭流月惊魂飒回飊谁念兹夕永坐令顔鬓凋
　　同德精舎旧居伤怀
　　洛京十载别东林访旧扉山河不可望存殁意多违时迁迹尚在同去独来归还见窻中鸽日暮绕庭飞
　　悲故交
　　白璧众求瑕素丝易成污万里顚沛还髙堂已长暮积愤方盈抱纒哀忽逾度念子从此终黄泉竟谁诉一为时事感岂独平生故唯见荒丘原野草涂朝露
　　张彭州前与缑氏冯少府各惠寄一篇多故未答张已云没因追哀叙事兼逺简冯生
　　君昔掌文翰西垣复石渠朱衣乗白马辉光照里闾余时忝南省接防媿空虚一别守兹郡蹉岁再除长怀关河表永日简牍余郡中有方塘凉阁对红蕖金玉防逺贶篇咏见吹嘘未答平生意已没九原居秋风吹寝门长恸涕涟如覆视缄中字奄为昔人书发鬓已云白交友日雕疎冯生逺同恨憔悴在田庐
　　东林精舎见故殿中郑侍御题诗追旧书情涕泗横集因寄呈阎澧州冯少府
　　仲月景气佳东林一登厯中有故人诗凄凉在髙壁精思长悬【一作怀】世音容已归寂墨泽传洒余磨灭亲翰迹平生忽如梦百事皆成昔结骑京华年挥文箧笥积朝廷重英彦时辈分珪璧永谢柏梁陪独阙金门籍方婴存殁感岂暇林泉适余山景寒风散花光夕新知虽满堂故情谁能觌唯当同时友缄寄空凄慼
　　同李二过亡友郑子故第【李与之故非予所识】
　　客车名未灭没世恨应长斜月知何照幽林判自芳故人惊逝水寒雀噪空墙不是平生旧遗踪要可伤
　　话旧【亭中对兄姊话兰陵崇贤怀眞已来故事然而作】
　　存亡三十载事过悉成空不惜霑衣泪并话一宵中
　　至开化里寿春公故宅
　　宁知府中吏故宅一徘徊厯阶存往敬瞻位泣余哀废井没荒草隂牖生緑苔门前车马散非复昔时来
　　睢阳感怀
　　豺虎犯天纲升平无内备长驱隂山卒略践三河地张侯本忠烈济世有深智坚壁梁宋间逺筹呉楚利穷年方絶输邻援皆携贰使者哭其庭救兵终不至重围虽可越藩翰谅难弃饥喉待危巢悬命中路坠甘从锋刃毙莫夺坚贞志宿将降贼庭儒生独全义空城唯白骨同往无贱贵哀哉岂独今千载当歔欷
　　广德中洛阳作
　　生长太平日不知太平欢今还洛阳中感此方苦酸饮药本攻病毒肠翻自残王师渉河洛玉石俱不完时节屡迁斥山河长郁盘萧条孤烟絶日入空城寒蹇劣乏髙歩缉遗守微官西怀咸阳道踯躅心不安
　　阊门怀古
　　独鸟下髙树遥知呉苑园凄凉千古事日暮倚阊门
　　感事
　　霜雪皎素丝何意坠墨池青苍犹可濯黒色不可移女工再三叹委弃当此时岁寒虽无褐机杼谁肯施
　　感镜
　　铸镜广陵市菱花匣中发宿昔尝许人镜成人已没如冰结圎器类璧无丝发形影终不临清光殊不歇一感平生言松枝树秋月
　　叹白发
　　还同一叶落对此孤镜晓丝缕乍难分杨花复相绕时役人易衰吾年白犹少















　　韦苏州集巻六
　　钦定四库全书
　　韦苏州集巻七
　　唐　韦应物　撰
　　登眺
　　登髙望洛城作一首
　　髙台造云端遐瞰周四垠雄都定鼎地势据万国尊河岳出云雨土圭酌乾坤舟通【一作盈】南越贡城背北邙原帝宅夹清洛丹霞捧朝暾葱茏瑶台榭防窱双阙门十载构屯难兵戈若【一作乆】云屯膏腴满榛芜比屋空毁垣圣主乃东眷俾贤拯元元熙熙居守化泛泛大府恩至损当【一作方】受益苦寒必生温平明四城开稍见市井喧坐感理乱迹永怀经济言吾生自不达空鸟何翩翻天髙水流逺日晏城郭昏徘徊讫旦夕聊用写忧烦
　　同德寺阁集眺
　　芳节欲云晏游遨乐相从髙阁照丹霞飗飗含逺风寂寥氛氲廓超忽神虑空旭日霁皇州岧嶤见两宫嵩少多秀色羣山莫与崇三川浩东注瀍涧亦来同隂阳降太和宇宙得其中舟车满川陆四国靡不通旧堵今既葺庶甿亦已丰周览思自奋行当遇时邕
　　登寳意寺上方旧游【寺在武功曽居此寺】
　　翠岭香台出半天万家烟树满晴川诸僧近住不相识坐听微【一作岩】钟记往年
　　登乐游庙作
　　髙原出东城郁郁见咸阳上有千载事乃自汉宣皇頽壖乆凌迟陈迹翳丘荒春草虽复緑惊风但飘扬周览京城内双阙起中央微钟何处来暮色忽苍苍歌吹喧万井车马塞康庄昔人岂不尔百世同一伤【一作】归当守冲漠迹寓心自忘
　　登西南冈卜居遇雨寻竹浪至沣壖萦带数里清流茂树云物可赏
　　登髙创危构林表见川流微飒已至萧条川气秋下寻密竹尽忽旷沙际游纡直水分野绵延稼盈畴寒花明废墟樵牧笑榛丘云水成【一作交】隂澹竹树更清幽适自恋佳赏【一作适自惬心赏又一作幽赏】复兹永日留
　　沣上与幼遐月夜登西冈翫花
　　置酒临髙隅佳人自城阙已翫满川花还看满川月花月方浩然赏心何由歇
　　台上迟客
　　髙台一悄望【一作聊望】逺树间朝晖但见东西骑端令心赏违始霁郊园緑暮春啼鸟稀徒然对芳物何能独醉归
　　登楼
　　兹楼日登眺流岁暗蹉坐厌淮南守秋山红树多
　　善福寺阁
　　残霞照髙阁清山出逺林晴明一登望潇洒此幽襟
　　楼中月夜
　　端令倚悬槛长望抱沉忧宁知故园月今夕在兹楼衰莲送余馥华露湛新秋坐见苍林变清辉怆巳休【一作收】
　　寒食后北楼作
　　园林过新节风花乱髙阁遥闻击鼔声蹴鞠军中乐
　　西楼
　　髙阁一长望故园何日归烟尘拥【一作在】函谷秋鴈过来稀
　　夜望
　　南楼夜巳寂暗鸟动林间不见城郭事沉沉唯四山
　　晩登郡阁
　　怅然髙阁望已掩东城关春风偏送柳夜景欲沉山
　　登重寺阁
　　时暇陟云构晨霁澄景光始见呉都【一作郡】大十里郁苍苍山川表明丽湖海吞大荒合沓臻水陆骈阗防四方俗繁节又暄顺物亦康禽鱼各翔泳草木遍芬芳于兹省甿俗一用劝农桑诚知虎符忝但恨归路长游览
　　观早朝
　　伐鼔通严城车马溢广躔煌煌列明烛朝服照华鲜金门杳深沉尚听清漏传河汉忽已没司阍启晨关丹殿据龙首崔嵬对南山寒生千门里日照双阙间禁旅下成列鑪香起中天辉辉覩明圣济济行【音航】俊贤媿无鸳鹭姿短翮空飞还谁当假毛羽云路相追攀
　　陪元侍御春游
　　何处醉春风长安西复东不因俱罢职岂得此时同贳酒宣平里寻芳下苑中往来杨柳陌犹避昔年騘
　　游龙门香山泉
　　山水本自佳游人巳忘虑碧泉更幽絶赏爱未【一作不】能去潺湲写幽磴缭绕带【一作对】嘉树激转忽殊流归又同注羽觞自成【一作伐】翫永日亦延趣灵草有时香仙【一作山】源不知处还当候圎月携手重游寓
　　龙门游眺
　　凿山导伊流中断若天辟都门遥相望佳气生朝夕素怀出尘意适有携手客精舎绕【一作缭】层阿千龛邻【一作鳞】峭壁縁云路犹缅憩涧钟已寂花树发烟华淙流散石脉长啸招逺风临潭漱金碧日落望都城人间何役役【一作徘徊怅还驾城阙多物役】
　　洛都游寓
　　东风日已和元化亮无私草木同时植生条有髙卑罢官守园庐岂不怀渴饥穷通非所干局促当何为佳辰幸可游亲友亦相追朝从华林宴暮返东城期掇英出兰臯翫月歩川坻轩冕诚可慕所忧在絷维
　　再游龙门怀旧侣【尝与窦黄州洛阳韩丞渑池李丞密郑二尉同游】
　　两山郁相对晨防方上干霭霭眺都城悠悠俯清澜邈矣二三子兹焉屡游盘良时忽已周独往念前欢好鸟始云至众芳亦未阑遇物岂殊昔慨伤自有端
　　庄严精舎游集
　　良游因时暇乃在西南隅緑烟凝层城丰草满通衢精舎何崇旷烦局一舒架虹施广防构云眺八区即此尘境逺忽闻幽鸟殊新林【一作秋】泛景光丛緑含露濡永日亮难遂平生少欢娯谁能遽还归幸与【一作得】髙士俱
　　府舎月游
　　官舎【一作寺】耿深夜佳月喜同游横河俱半落泛露忽惊秋散彩疎羣树分规澄素流心期与浩景苍苍殊未収
　　任鄠令渼陂游眺
