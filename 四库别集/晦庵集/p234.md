<!-- { "loadSidebar": true } -->
　　示喻读书遗忘此亦士友之通患无药可医只有少读深思令其意味浃洽当稍见功耳读易亦佳但经书难读而此经为尤难葢未开卷时已有一重象数大槩功夫开卷之后经文本意又多被先儒硬説杀了令人看得意思局促不见本来开物成务活泼廷老所传鄙説正为欲救此弊但当时草草抄出疎畧未成文字耳然试畧考之亦粗见门户梗槩若有他説则非吾之所敢闻也
　　答方宾王【谊】
　　伏自先人实与先侍郎丈有逰从之好而熹蚤嵗又得以州县小吏趋走幕府之下辱慰荐焉衰悴无堪不能有以报效万一毎念知顾之重未尝不愧且叹也屏居衰僻病懒相仍又不能一通问讯门下然知旧间亦未尝不询扣动静而乡往不忘也属者入都不能半月而匆匆以去乃辱専人追路惠以手书意寄勤厚三复増叹且审即日极暑尊万福又以为慰示喻为学之意亲切的当而不失其序近日所见朋友讲习未有能及此者甚慰鄙意但以所谓三条观之恐前日讲贯之功犹有未究其极者而今日所谓操存涵养者又不免离却前日所讲别作一段不言不语底功夫也大学之序自格物致知以至于诚意正心不是两事但其内外浅深自有次第耳非以今日之诚意正心为是即悔前日之格物致知为非也不识明者以为如何如延平行状中语乃是当时所闻其用功之次第今以圣贤之言进修之实验之恐亦自是其一时入处未免更有商量也程子所论心指已发后书明言此固未当则是一时言语不免小差须如后説乃为无病葢性为体情为用而心则贯之必如横渠先生所谓心统性情者其语为精宻也忠信之説大槩甚善但理之是非事之当否恐当于是非羞恶之端论之忠信之得名未必为此设也道旁客舍草草布此言不尽意恐有未安更俟垂喻有书只托吕子和发书至婺女彼中时有便也末由面讲岂胜怅然唯冀以时珍卫用慰逺懐千万之望
　　答方宾王
　　别纸所喻甚善向亦见浙中士友多立一偏之论故尔过忧然存养之功亦不当専在静坐时须于日用动静之间无处不下功夫乃无间断耳心性情之説亦已得之但性即理也今以为万理之所自出又似别是一物康节先生云性者道之形体此语却似亲切也又云静而不知所存则性不得其中性之必中如水之必寒火之必热但为人失其性而气习昏之故有不中而非性之不得其中也鄙意如此未知是否
　　答方宾王
　　性者道之形体因记先生诲而思之姑以所见布禀知言云性立天下之有葢万物之所以有者以是而已苟无是则气化将断絶生物有穷终矣故曰隂阳之根柢造化之枢纽而中也者天下之大本而道之体也然前贤之论性未尝一及于此而必以人物禀受动静而言者葢性不能舍物而自立舍物而论性则性葢不可得而名如乾坤毁则无以见易矣道也者言天之自然也性也者言天之赋予万物万物禀而受之者也虽禀而受之于天然与天之所以为天者初无余欠然则性与天道非二体也语其分则当然耳道体无为也人心则有动焉而万事万物人伦物理感通变化之机莫不备具而仁义礼智所以立人极也譬之人有是身头目手足各有攸职而不相乱而身之用乃全性即理也而继之以康节之语妄意恐出于此未知是否义愈精则言愈难矧以浅陋恐不足以发其蕴乞赐详诲
　　性者道之形体乃撃壤集序中语其意葢曰性者人所禀受之实道者事物当然之理也事物之理固具于性但以道言则冲漠散殊而莫见其实惟求之于性然后见其所以为道之实初不外乎此也中庸所谓率性之谓道亦以此而言耳来喻所云自是胡氏知言之意与此不相闗也
　　或者曰易传曰虽无邪心苟不合正理皆妄也乃邪心也谊旧常疑此语以为离邪即归于正所谓闲邪存其诚非闲邪之外别有诚可存也但闲邪则诚自存矣后来方觉看得不精元不曽实体得只是将言诚寻求所以草草如此夫庄敬持养此心既存亦可谓之无邪心矣然知有未至理有未穷则于应事接物之际不能处其当则未免于纷扰而敬亦不得行焉虽与流放而不知者异然苟不合正理则亦未免为妄与邪心也故致知所以为大学之首与其用力之次第则先生所作大学传所引程子游氏胡氏之言数条是也但荘敬持养又其本耳近来学者多説万理具于心茍识得心则于天下之事无不得其当而指致知之説为非其意大率谓求理于事物则是外物谊窃谓知者心之所觉吾之所固有葢太极无所不该而天下未尝有心外之物也惟其汨于物欲乱于气习故其知乃始蔽而不明而敬以持之思以通之者亦曰开其蔽以复其本心之知耳程子曰凡一物有一理须是穷致其理者岂皆穷之于外哉在物为理处物为义所以处之者欲穷其当则固在我矣程子曰致思如掘井初有浑水乆后稍引动则清者出来人思虑始皆溷浊乆自明快矣所谓浑水与明快非自外来葢亦开其蔽而本心之明渐见耳此心分量之大而运用之无穷岂一事一物之所能该一事适其当他日或未然则亦不得为心正必也如程子所谓觉悟贯通于天下万物之理无一毫之不尽则义精而用妙始可以言尽心知性矣不知或者识心之説岂一超直入者乎
　　所论易传无妄之説甚善但所谓虽无邪心而不合正理者实该动静而言如燕居独处之时物有来感理所当应而此心顽然固执不动则虽无邪心而只此不动处便非正理又如应事接物处理当如彼而吾所以应之者乃如此则虽未必出于有意之私然只此亦是不合正理既有不合正理则非邪妄而何恐不可専以庄敬持养此心既存为无邪心而必以未免纷扰敬不得行然后为有妄之邪心也所论近世识心之弊则深中其失古人之学所贵于存心者葢将推此以穷天下之理今之所谓识心者乃欲恃此而外天下之理是以古人知益崇而礼益卑今人则论益髙而其狂妄恣睢也愈甚得失亦可见矣
　　或者曰立人之道曰仁与义谓仁义二字包括人道无遗然而仁难言也尝即圣贤言心处及程子讲论及此者观之亦随有所见比因读程子曰心譬如谷种生之性便是仁阳气发处乃情也此语以身体之似有省处而后于圣贤之言与程子之説似可类推夫仁者天理之统体而存乎人者葢心徳之合而流动发生之端绪也心之具众理犹谷种之包容生意而其流动发生之端即所谓生之性故曰恻隠之心仁之端而元者善之长也夫谷之生而苗长而秀成而实根条花叶形色臭味各有定体不可相错然莫不根于种而具于生之性譬之万事万物之理父子之亲君臣之义以至于屣履之防语黙之暂亦皆有为当然不易之理莫不根于心而具于流动发生之端此义之名所以立而体用所以兼备也故曰理一而分殊葢循其用则散殊杂扰变化无穷而大本一原初不贰也只此二者包括人道已尽然人之有是身即有自私之蔽心既不宰而情为之主发不以正而人之生道息焉故斯须之间有不存则君子之不仁者有矣葢须是于统体上看其发用一出于天理之公而无人欲之私以乱之事事物物莫不皆然始为尽人之道夫子未尝许人以仁者如此
　　所论仁字大槩近之而以发生流动之端绪为仁则是孟子所谓恻隠之心程子所谓阳气发处皆指情而言之不得为仁之体矣又所谓事物之理皆具于流动之端然后见义之名所以立而体用所以兼备此语亦似微有义外之病大抵仁字専言之则混然而难名必以仁义礼智四者兼举而并观则其意味情状互相形此乃为易见葢人之性皆出于天而天之气化必以五行为用故仁义礼智信之性即水火金木土之理也木仁金义火礼水智各有所主独土无位而为四行之实故信亦无位而为四徳之实也仁义礼智同具于性而其体浑然莫得而见至于感物而动然后见其恻隠羞恶辞逊是非之用而仁义礼智之端于此形焉乃所谓情而程子以谓阳气发处者此也但此四者同在一处之中而仁乃生物之主故虽居四者之一而四者不能外焉此易传所以有偏言则一事专言则包四者之説固非独以仁为性之统体而谓三者必已发而后见也大抵仁义礼智性也恻隐羞恶是非辞逊情也心则统乎性情者也以此观之则区域分辨而不害其同脉络贯通而不害其别庶乎其得之矣
　　答方宾王
　　前书所喻思索皆甚精宻不敢草草奉报尝徧以示诸来学者使各以意条析之近方畧为刋订欲因婺女便人转以寄呈而临行适病不能料理简书令人检寻不复可得方以为挠而后问适至欲追思録寄而心气衰弱如堕渺茫不复可得今姑据所见畧具别纸幸一观之有所未安却望报及
　　性者道之形体乃撃壤集序中语其意若曰但谓之道则散在事物而无绪之可寻若求之于心则其理之在是者皆有定体而不可易耳理之在心即所谓性故邵子下文又曰心者性之郛郭也以此考之所论之得失可见矣
　　人之应事有不出于意欲之私而但以不见义理之当然遂陷于不正者多矣董子所谓以善为之而不知其义是以被之空言而不敢辞者正为此耳恐不必専以此心之存为无邪心敬不得施然后为有邪心也心固不可不识然静而有以存之动而有以察之则其体用亦昭然矣近世之言识心者则异于是葢其静也初无持养之功其动也又无体验之实但于流行发见之处认得顷刻间正当底意思便以为本心之妙不过如是擎夯作弄做天来大事看不知此只是心之用耳此事一过此用便息岂有只据此顷刻间意思便能使天下事事物物无不各得其当之理耶所以为其学者于其功夫到处亦或小有效验然亦不离此处而其轻肆狂妄不顾义理之弊已有不可胜言者此真不可以不戒然亦切勿以此语人徒増竞辨之端也
　　仁义礼智性也体也恻隠羞恶辞逊是非情也用也统性情该体用者心也今曰流动发生之端即所谓生之性又曰万事之理莫不具于流动发生之端此义之名所以立而体用所以兼备似未安也葢孟子所谓四端即程子所谓阳气发处不当以是为性而义之名则自其未发之时固已立矣羞恶之心则其发见之端也所示诸説皆详宻足见用功之深其论天下无心外之物一条尤善鄙意所未安者只此数处尔诸人所辨虽不可见然其大槩具于此矣或有未安却望防示
　　答方宾王
　　前书下询数条类皆精当敬夫未发之云乃其初年议论后觉其误即已改之但旧説已传学者又不之察便加模刻为害不细徃时常别为编次正为此耳然误本先行此本后出遂不复售甚可恨也赤子之心伊川先生最后一书言之甚详葢人心莫不有未发之时不但赤子为然而赤子之心亦莫不有己发之时不得専指为未发也卫辄之事遗书中亦有两句与胡传相似【刘质夫所録明道先生语】胡葢祖其意而不悟其失之毫厘之间也此事旧尝疑之近日亦方与朋友説及得来示适契鄙懐知阅理之不苟也其他无可疑者恨未得面讲耳
　　答方宾王
　　前书所论大学论语大槩皆得之但大学次序亦谓学之本末终始无非已事但须实进得一等方有立脚处做得后段功夫真有効验尔非谓前段功夫未到即都不照管后段而听其自尔也闻道方是理防得为人底道理从此实下功夫更有多少事岂可便谓都无余事但到此地即所见不差真有广居可居正位可立大道可行向上自然有进步处耳
　　答方宾王
