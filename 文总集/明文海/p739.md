<!-- { "loadSidebar": true } -->
　　正徳丁丑天下士羣试于礼部将掲晓易考官尹编修襄持一巻语总考大学士靳公以为造诣精深出举业谿径之外宜置首选公为反覆数遍曰信然必出陈白沙门下不然则蔡虚斋他人不能为此然竟以程式格之置次本经比拆号乃虚斋门下高第弟子紫峯陈先生琛也是时先生传虚斋之学已有声诸考官皆伏尹公为知人而先生声誉一旦愈暴显士大夫无贵贱小大称学者必曰陈紫峯云释褐后数月授刑部山西司主事以母老乞改南都得户部云南司已复调考功吏部又以母老乞归养戊子大臣有荐先生有用之学不宜在散地下诏徴用辞又一年即家拜贵州按察司佥事提督学校俄改江西皆力辞由是每有文学清署拟议用人必念及先生而知其必以亲老辞竟不果用始虚斋先生以深微践履之学教人及门之士率常数百人能得其言语者有矣未有得其精微或能并精微之意传之者其于反躬履践又未能如其所言至出处去就大节其能悉合于义无愧师门者益鲜矣先生资禀明迈闭门独学不茍同于人时軰未甚识也虚斋一见其文字以为絶伦亟诣所舘屈行軰与为礼先生辞焉遂以师礼事虚斋其为学先得大防宏濶流转初若不由阶序而其工夫细宻意味悠长远非一经专门之士所能企及其渊源承受之功不可诬也始入仕郎署刑户二曹人或疑先生儒者刑名财谷非其所长先生涖官勤谨夙夜弗少懈其在户部尝督船税淮安严水闸启闭之禁以革私小舟旧不由闸从傍梁往来者悉弛其征人大称便而漕院之抚淮安者微欲有所干挠先生移辨甚力曰正额不亏而多取赢以为功吾不忍为也其人愧屈考功居闲无事益得肆力于学问学者造门请业日踵至浅深高下各就所长告之皆有以自得也防上两宫徽号例得封赠先生曰吾持此归足以慰吾母矣于是乞终养既归足迹不入城府不通达贵人书问即所居旁辟一室朝夕偃仰其间静观天地万物消息之变以及世之兴衰治乱世态之炎凉向背或逌然发笑或喟然太息先生不以告人人亦莫能测也其兴趣所至时或纵行田野间与农夫野叟谭叙风俗旧故桑麻节为乐发为诗歌往往自在脱洒超乎浮之外其论事是非得失侃侃不阿与人交蔼然可亲愈久而愈不可猒其出处大节及为人如此虚斋既没所谓无愧师门者先生一人而已归养若干年太夫人以夀考终先生年几六十矣执防如礼后十一年先生亦终士大夫闻之识与不识咸为太息有司为祀于学宫呜呼先生既有以自信无待于外则官资之久近崇卑事为大小俱不足言余独记其督税一事者见儒者之用小试如此设不退而为亲必进而有为于世其事功可胜述哉所着有四书易经浅説文集若干传于学者先生字思献紫峯其号先居在晋江青阳山于元延祐间始迁防江曽祖保祖福考体成皆有隐徳至先生贵乃赠考承徳郎南京吏部考功司主事母吴氏封太安人生成化丁酉十月十六日卒嘉靖乙已闰正月二十六日年六十九配王氏封安人乡进士一曜先生宣妹一曜亦虚斋先生高第弟子子男三长敦履娶张氏次敦艮娶潘氏次敦豫娶曽太守仲魁女女二谢道夫柯华新其婿也孙男三长复次徕次未名女三敦履以公遗命将以戊申冬十月某日祔塟于秀林山承徳公兆酉山邜向先期来徴铭余与先生同年进士先生改官南部也余方为行人祖饯崇文门外先生临别告曰北风雨雪之诗吾兄得无意乎余不能自决俄南廵事哗余系杖濒死以是有愧先生铭曰
　　道宗先觉学异专门精诣洞观贯于本原钟鼎非丰菽水非贫求仁而得时哉屈伸一卧廿年众望方殷天不憖哲遽尔乗云涵江紫帽流峙髙深英爽飞沉千古来今体魄所藏山曰秀林父母在慈式慰孝心
　　余认斋碑【张岳】
　　公讳祐字子积别号认斋其先自歙之篁墩迁鄱阳清泥高祖浩又自清泥迁仙坛别为方山余氏而二族俱以繁衍曽祖企周祖泰福清知县父澜以公贵赠承徳郎南京刑部主事母吴氏赠安人公自防頴异始入小学即慨然有求道之志闻余干胡敬斋先生居仁潜心践履徒歩往师之先生一见谓其器可以远到以女女焉公学问谿径启发于敬斋者最蚤成化丙午领乡荐登治己未进士授南京刑部贵州司主事转广西司员外郎正徳戊辰勲臣有争袭者公尝署其案忤逆珰刘瑾意落职瑾诛大臣以亷正执法荐起家知福州府爱人防狱事先大体不以耳目摘发为聪明镇守内臣豪买市物不予之直乂以白金二百両强府令为市改机若干公入其金于帑民以不予直诉者十百为羣涕泣慰遣之将以状闻于朝镇守惧稍戢欲以事挠公公行素高媒孽竟无所得则谩为好言曰余知府好官但好官亦无庸慢我防迁山东按察司副使始觧丁父忧未上服除补山东整饬徐州兵备南京进贡内臣多挟商货索夫马价至数倍知州樊凖白公公命诘其私货入之诬逮锦衣狱谪广西南宁府同知稍迁韶州知府投劾去今上登极诏复副使陞河南按察使屡与抚按両院争可否平反寃狱按黜巨赃以数十当其据理以争辞气侃侃听者至不能堪乃因考察横中之其劾章有心慕乎古气失之偏之语公闻之笑曰偏则有之慕古吾岂敢也坐调广西按察使迁湖广右布政使云南左布政使以太仆卿召未行转吏部右侍郎公自调广西后公论益以明白当国者知公刚正可大用故三任皆未久而迁吏侍报至公已不及闻矣嘉靖戊子某月日也享年六十四公学务有用不事空言发端于敬斋而推其本原以为出于程朱故于程朱之书尤究心焉微言精义多所自得其言曰程朱教人拳拳以诚敬为入门学者岂必多言惟去其念虑之不诚不敬者使心地光明笃实邪僻诡谲之意勿留其间不患不至于古人矣其时公卿间有指主敬存养为朱子晩年定论者公摭朱子初年之説以折之谓其入门功夫非晩年乃定又辑朱子书之切治道者为经世大训其论及文章辞翰者为游艺録见其学之备体用兼大小非近时所谓单传妙诀者可拟也其笃如此盖公进欲以其学施之天下退欲著书立言以垂后来不幸皆未及成就其余绪之见于世者公不自以为至也好善嫉恶出于天性所交防皆贤士大夫而于庄渠魏公子才尤善人有过不能忍常靣斥之而退无后言有以其过攻之者欣然乐受人以是而重之推论当世正人必及公云先娶胡氏敬斋先生之女逾年而卒赠安人继娶刘氏封安人子男三长烋次炵俱侧室出次焕邑庠生女一适刘时泽孙男一圭曾孙男一公素清贫殁后无以为塟越十四年为辛丑六月壬申始克塟于县治之东利阳镇刘安人祔焉墓石未树又三年为甲辰冬门人张某来抚江右乃叙公世系官阀与夫学术出处之闗世教者刻石墓道系以铭曰
　　学宗程朱如射之正一言以尽曰敬与诚前哲既远异説震惊羣听方瞆公心如醒刚明迈往期一廓清仁声义色方矩直绳推以临政物莫之撄公所独持公所力争如有降监宁畏讥评滇海万里少宰上卿甫命而仆视天懵懵番水上游欝欝佳城学术尚论千载作程
　　臧君墓志铭【湛若水】
　　惟兹故礼部精膳司主事臧君贤徴应奎之墓其弟应璧以其友徳安推官韦贤尹庠生蒋审卿状来请铭焉甘泉子曰呜呼吾忍铭吾贤徴哉呜呼吾忍不铭吾贤徴哉呜呼斯道之在宇宙何其得之难而防之易也孔氏之门称徳行者数人顔渊短命死冉伯牛则以疾死闵子骞不死则亦孤而不禄何耶岂所谓天之小人耶而当其时盗跖横行天下日杀不辜而幸老死岂所谓天之君子耶天之于善恶人其有意耶其无意耶余求志圣人之学者于天下仅百数人得其门者其在湖州自吾贤徴之外有若评事韦希尹商臣有若刑曹唐子正枢陈忠甫良谟其在广之顺徳则有若仪制主事张景川澯澯与应奎以诤礼跪门同死于杖商臣以言礼刑落职靖江丞正枢亦以论大狱禠职编管良谟虽不死亦病且去二年濒死乃不死然则天之于善人何其恝然耶而世之人有生而积恶日惟不足以至公相而老死牖下又防身后之泽者何耶天果有意福之杀之耶其无意耶呜呼若臧张二子者其偶自死耶其天死之耶天耶人耶然则吾之于吾贤徴其忍铭之哉若贤徴者其果可以死之耶韦子曰奎也少禀天聪丙子举乡荐丁丑成进士以父防去及授南车驾寻以庻祖母防求去例不得承重犹执私防三年以重所自出其孝如此可以死之乎蒋生曰贤徴之事亲也吾尝偕出焉归不过期途不废业曰家所程也母氏病痰忧形于色旁求名医疗必亲焉前母之墓过必瞻拜凄然乃去可谓孝矣是未可死也又曰同泊邑城见旁郡之流民老稚过者倾粟与之不顾晨炊其仁如此可以死之乎韦子曰贤徴恭俭不逾见人之善惟恐不及色为骍然其恵宗族虽患难孤弗遗焉其贤固未可死之也蒋生曰贤徴之为车驾留都愤中官以进贡索多舡利私载则为裁抑遣卒哗焉则叱左右执之乃遁去势力者谋造舟之利以糜金害民则出身拒而沮之其正直刚方若此顾可以死之乎又曰贤徴心地光明而义气充实尝过文庙庑下慨然叹曰吾軰殁亦当爼豆其间乎及官礼部学于甘泉先生得知行并进体认天理之説而惓惓于审卿之未闻也如其无死所至可量耶韦君曰贤徴闻先生之学曰吾欲终身得所宗执弟子礼而受学焉甘泉子曰呜呼若贤徴者岂易得哉使假之年以其忠信不欺之心笃其志以往扩同体之仁而全归焉且为天之孝子矣其可死之哉其可死之哉天之意固不得而知矣吾独忍不铭贤徴也乎贤徴号损斋生治三年四月二十五日其不幸而死为嘉靖三年八月四日也世居吴兴城曽大父和赠工科给事中大父瓛父维副千户赠如其官母黄氏封太安人妻严氏封安人严尝割股和药以疗贤徴之疾云临絶其从父太学生志观视之索笔书云不当与弟应璧异居可以观弟友矣子二人长继英次继荩女二人铭曰
　　大道浑浑胡生之难而觉之难成之又难胡不永年以身陨捐胡然其人胡然其天亦已焉哉死而知性不亡者存
　　李一清墓铭【魏校】
