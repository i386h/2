<!-- { "loadSidebar": true } -->
　　晚妆嬾困晓妆新火急来看趁絶晨夹径花枝欺我老竞将红露洒乌巾
　　芙蓉佳处不胜佳花不中藏祗外斜恰似曲江闻喜宴緑衣半醉戴宫花
　　送简寿王主簿之官临桂二首
　　兰溪倾盖杏风残桂岭离菊露寒听子新诗过夜半吹侬秋思入云端狂吟平地千苍玉还忆孤舟一钓竿四海如今习凿齿大官莫作小官看
　　柴门草径尽莓苔不放黄尘俗子来诗客清晨冲雨入梅花一夜为君开飘萧落叶残灯火陆续清谈浊酒杯二十六年才四见骊驹抵死又相催
　　残菊
　　肠断黄花霜后枝花干叶悴两离披一花忽秀枯丛里更胜初开乍见时
　　秋圃
　　何处秋深好山林处士家清霜红碧树白露紫黄花一熟雠频雨朝晴祷暮霞连宵眠不着犹自爱新茶
　　与侯子云溪上晚步
　　人入溪园自掩门溪流新落两三痕杖藜紫菊霜风径送眼丹枫夕照村行住忽然忘近逺隂晴未肯定寒暄多时不出今聊出牧子樵儿一笑喧
　　十一月朔早起
　　抛笏投簪四见秋官情世味两俱休尘随日影穿牕戏叶巻风声刮地愁文武自匀香底火圣贤教带老时忧夜来富贵非人世梦钓沧浪雪满舟
　　新晴
　　瑶霜珠露两相鲜玉宇金钲万里寛欲作【音佐】一晴多少日早知祗费数朝寒暴禾里鸡豚乐试笔窻前纸墨干儿女莫飡新淅饭打头荷甔且输官
　　嘲蜂
　　薰笼烘药较香些引得蜂儿绕室哗笑死老夫缘底事蜂儿专用鼻看花
　　留萧伯和仲和小饮
　　野果山蔬未要多浊醪清酒尽从他不于两琖三杯里奈此千愁百恼何山倒莫教扶玉树尊空别得借银河少陵一语君知麽不见堂前东逝波
　　谁曽白日上青天谁羡千钟况万钱要入诗家须有骨若除酒外更无仙三杯未必通大道一斗真能出百篇李杜饥寒才几日却教富贵不论年
　　新晴东园晚步
　　一日秋隂一日晴山禽相贺太丁宁不愁白髪千茎雪随喜黄庭一巻经晚雾薄情憎逺岭夕阳死命恋危亭孤吟莫道无人觉松竹喧传菊细听
　　忙里清流也带尘閙中底物不长新水将树影挥空带枫换秋容作好春自是不归归便得老来下笔笔如神莺花剪烛无虚日贱相诚斋一老人
　　新霜
　　得得今来未有寒天公小靳不全判欲呈瑞雪飞花様先遣浓霜起草看瓦脊生春变琼玉梅梢着粉忽琅玕老夫到老嫌冬热十指朝来出袖难
　　餐霜醒酒
　　宿酒朝来醉尚残胷怀眊矂腹仍烦牡丹坛上栏杆脚自刮霜毬衮舌端
　　梅菊同挿砚滴
　　两枝残菊两枝梅同入银甖酿玉醅得得陶真个渴二花酒熟共三杯
　　冬至霜晴
　　油帘雪白日华红老子良图策隽功自晒绵并衲袴谁知衣桁是薰笼絶怜寒菊枯根底留得残霜过日中旧説冬干年定湿试将今歳试南翁
　　米伯勤同子文弟幼楚侄来访书事
　　板桥再葺岸头横茅屋新添树外明山势追回一溪水波光飞到万花亭沈烟乆冷炉犹馥帘子闲垂脚自平生看千林总黄落只余兰蕙向人青
　　与伯勤子文幼楚同登南溪竒观戏道旁羣儿
　　防松睡眼郁难开曳杖縁溪啄紫苔偶见羣儿聊与戏布衫青防捉将来
　　晓行东园
　　霜后前林一向疎丹枫落尽况黄梧犯寒侵早看寒菊怕热平生不拥炉老眼读书长作睡病身得酒忽全苏好诗排闼来寻我一字何曽愁白须
　　至后十日雪中观梅
　　小树梅花彻夜开侵晨雪片趁花回即非雪片摧梅发却是梅花唤雪来琪树横枝吹脑子玉妃垂月上瑶台世间除却梅梢雪任是冰霜也带埃
　　饮酒
　　今日偶不饮无事亦有思偶然举一杯事至我不知岂独忘万事此身亦如遗此酒本何物秫先麯还随饭秫祗醒眼嚼麯无醉时秫麯偶相逢清泉媒妁之不知独何神幻出忘世姿庄周不须周惠施不须施贵贱与生死不齐元自齐我本非缙绅金华牧羊儿祗坐读书礼一出不得归归来今四年似早其实迟海中无蓬莱蓬莱在酒池今夕一杯酒乗风驾云旗犹遭世縁未挂神武衣
　　雪后领儿辈行散
　　今日意不惬出游聊逍遥父子自为伴何须外招邀过溪足小倦临流坐危桥囘头顾吾庐竹树翳草寮独有万花亭岿然出山椒高陂防溪水环佩锵琼瑶飞流迸空起平水和天摇舂淙到潭底势尽自浮漂蟹眼沸不停雪山涌还消近观絶汹汹逺听渐萧萧忽逢緑头公携拏鼓舟桡喧呼苇间出得意似儿骄我行为小立流鱼偶双跳人物各自适兹游定谁超
　　中涂小歇
　　山僮问游何许村莫问何许但出门脚根倦时且小歇山色佳处须细看道逢田父遮侬住説与前头看山去寄下君家老瓦盆他日重游却来取
　　云际寺前山顶却望幡竿鹧鸪诸山
　　幡竿岭带鹧鸪山雪后霜前紫翠间自掇胡床移好处莫教漏眼一烟鬟
　　逺近青山列画屏近山浓抹逺山轻高屏已出低屏外更有孤峯出一层
　　游云际寺诸僧皆出因过田家
　　游徧诸峯欲晚霞倦投野寺覔煎茶更无一个残僧在归路却投田舍家
　　归路过南溪桥
　　霜风一动岭云开云外樵歌暮更哀童子隔溪呼伴侣并驱水牯过溪来
　　爱他风物重徘徊归路迟迟却快哉曲折縁溪非细好忽逢断岸却回来
　　荷池
　　小池歳晚石泉寒荷叶低垂緑柄干一似渔人暮归后败蓑破笠挂鱼竿
　　檐滴
　　檐滴疎疎亦几何滴将苔砌出圜窠就中漱涤偏精巧泥土都无石子多
　　与山庄子仁侄东园香梅
　　仰树看花不见梅闻香疑在别园开更行数步偶回首却被青松映出来
　　梅花不是雪家仙雪里如何不怕寒冻脱龙髯冰却海千花试兴鬭来看
　　手种江梅五百窠小窠开早更花多就中一树尤清絶恼杀先生看杀他
　　步绕梅花徧一园得花妙处忽忻然元来别有看花眼笑杀山庄死不传
　　歳晚归自城中一病垂死病起遣闷
　　索居犹寡欢巾车入城闉亲旧乆不见一见交相欣挽衣招我饮惟恐我出门不招我亦往不留我亦存慇懃复如许不住我岂真是时梅始花吹香落金尊酒冽肴果富咀啜俱芳珍丞相我知已太守吾故人言非汰尘杂尘杂不入言初谈圣贤髓终谈天地根向晚衔杯酒不乐复何云
　　出郭云尚明及郊日忽暮不思日晷短却信云已误骏奔六七里逢店破亦住浇愁幸残罇照睡聊短炬荒鸡唤野梦晨起念速步升车乃复下故病动中腑昏懔欲絶低回不能去僮仆强我归偶不陨中路老至犹倚强疾在自不悟及兹一委顿去死仅寸许人生信浮脆可笑何足愳所恨弃官晚行乐今已遽
　　食罢游东园慨然伤我怀昨日病卧时自谓不复来入门大风起万松声顿哀病骨念不堪欲行重裵徊裵徊南斋前小倦坐苔阶斋前花不多上有两古梅似知我至此顷刻忽尽开多情梅间竹偃风特竒哉不知喜风舞为复怯风回万象皆迎春我独老病催明日能来否且归拨炉灰
　　病起行不得坐乆情不舒倔强妻子前欲扶羞索扶且呼斑竹君寸步与我俱逺行亦未决聊复循庭除平地谁云觉陟降即少徐平生四方志入轻视若无西飞折若木东属骑鲸鱼即今卧藜牀一起还九嘘力惫志犹在牀头寻湛卢
　　丙辰歳朝行东园
　　元日扶衰看早春嫩苔一径落梅新何人舞罢淩波袜踏匾真珠满緑絪
　　题张垣夫腴庄图三首
　　万里千山十里溪荷花万顷照红衣临平山下西湖上总被腴庄掇取归
　　花光泉响不相参城市山林难两兼不分腴庄最无赖一时奄有忒伤亷
　　花开还喜落还嗟君被腴庄恼却些何似老夫展横轴一朝看尽四时花
　　东园晴步
　　浅暖疎寒十日晴桃花红暗李花明小蜂扑得浑无益羽扇从来不作声
　　金沙绕架卧春风节节新条出嫰丛一色匀排緑瓶子忽然半缕徧深红
　　晓登万花川谷看海棠
　　夜雨朝晴花睡余海棠倾国万花无馆娃一様三千女露滴胭脂洗面初
　　准拟今春乐事浓依前枉却一东风年年不带看花眼不是愁中即病中
　　走笔送赵正则司户来访觐亲庭
　　捧檄亲庭归防斜肯临破屋玉川家小留诗客三杯酒试看山园几处花行到东湖与南浦时当芍药替金沙却来书满参乡好径泛银河犯斗槎
　　东园社日
　　风雨摧残桃李枝东园无树不离披海棠过后残花在恰似上春初发时
　　观社
　　作社朝祠有足观山农祈福更迎年忽然箫鼓来何处走杀儿童最可怜虎面豹头时自顾野讴市舞各争妍王侯将相饶尊贵不博渠侬一饷癫
　　上巳日复同子文伯庄永年步东园
　　兄弟相过看牡丹牡丹看了看东园攀翻花木来还去九径还行十八畨
　　九径隂隂一一穿前谈后笑各忻然缓行不是身无力满地残红不忍前
　　只爱酴醿雪作葩不知雪后减金沙春归道是无情着试看游丝舞落花
　　积雨小霁
　　雨足山云半欲开新秧犹待小暄催一双百舌花梢语四顾无人忽下来
　　题刘高士看云图
　　茅山诗人凝神高士刘先觉遭遇孝宗皇帝尝因宣召讲庄子辄进苦口之言曰亲君子逺小人近庄士疎嬖幸此可以道家者流视之欤庆元丙辰三月二十二日次谢艮斋韵书看云图后
　　偶为看云且罢琴万山寒隔一溪深谁言咽月餐云客中有忧时致主心
　　送黄岩老通判全州【自号白石居士】
　　潇湘之山可当一枝笔潇湘之水可当一砚滴白石得官班竹林天锡笔砚供醉吟好将湘山防湘水洒满青天一张纸台阁旁搜清庙珍竒珍堕在湘水滨乌衣枢相金水镜手提一道人材柄外台况复有三贤看即吹嘘送上天归来肯过诚斋里分似锦囊新句子
　　送刘北秀
　　刘子过逢十二年别来风月几千篇黄金卖尽延宾友囊底何须看一钱
　　赠我盆花十小诗菖蒲一咏最清竒洞庭巻入坚昆椀更巻青天入寸漪
　　暑中早起东斋独坐
　　松竹隂中逗晓光无风有露自生凉黄筠倚子十二只倚遍琉璃背满霜
　　诚斋待月
　　红稠碧秀暗山园只有诚斋眼界寛月近竹梢偏不上要人不看要人看
　　六月晦日
　　今年六月热全无不是云隂即雨余桃叶落堦休扫动黄金线织一氍毹
　　寄题儋耳东坡故居尊贤堂太守谭景先所作
　　东坡无地顿危身天赐危山活近臣万里烟波隔希奭千年桂酒吊灵均精忠塞得乾坤破日月伴渠文字新祗个短檐高屋防青莲未是谪仙人
　　先生初落海南垂茅屋三间不到伊更有高堂悬画像幸无过客首【去声】新诗古来贤圣皆如此身后功名属阿谁底事百年谭太守却教宾主不同时
　　小池荷叶雨声
　　午梦西湖泛烟水画船撑入荷花底雨声一阵打疎篷惊开睡眼初防松乃是池荷跳急雨散了真珠又还聚幸然聚作水银防入清波无覔处
　　赠左元规
　　谁道古人今不如龙生龙驹凤生雏太冲千载有孙子笔端真可四三都向来鹿鸣首送渠至今银袍双袖乌会逢晏为拈出殿前作赋声第一
　　八月十三日夜诚斋望月
　　才近中秋月已清鵶青幕挂一团冰忽然觉得今宵月元不粘天独自行
　　蛩声
　　诚斋老子一归休最感蛩声五报秋细听蛩声元自乐人愁却道是他愁
　　送王子林节推之官融水
　　桂岭梅花欲争发融水幕宾来访别可怜疋马犯霜风吟徧梅花更吟雪我如病蚕已三眠作蠒不就拈壁干君如云表秋见鹘政好抟扶慙羽翰中书落笔看给札归时过我聊投辖
　　寄饯湖广总领张子仪少卿赴召
