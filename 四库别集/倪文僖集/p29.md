<!-- { "loadSidebar": true } -->
　　太子少保吏部左侍郎嘉禾俞公以疾在告上疏愿归故里调治诏许之谕之若曰朕久留卿冀疾有瘳而卿固愿归治卿归宜慎疾自爱务近医药疾愈速来辅朕有司其月给米十石初公得疾上数遣太医来视予善药逾年不愈公始欲归上疏不许又逾年疾如初乃再上疏至是始赐告官其一子为给事中俾侍疾南归公何以获朝廷眷遇之隆若此哉盖公以醇实之徳博赡之学正统中侍皇上于藩邸讲明正心诚意之方敷陈尧舜周孔之道朝夕纳诲辅成圣徳故皇上于嗣统之初进公鸿胪寺丞寻擢少卿累迁至今职方倚公赞理弘猷共兴善治公亦竭忠尽瘁展布其才奈何沴气侵而疾疢作矣孟子曰汤之于伊尹学焉而后臣之髙宗命传说曰予小子旧学于甘盘自古圣君哲后未有不资于学以成圣者是以皇上缅懐旧学恩意惓惓勉其留厚其去而望其来也使公无恙岂宜一日去左右哉宜其眷遇之隆若此也抑予闻之昔秦少游卧病汝南直舎髙符仲携辋川图示之曰阅此可愈疾少游得之喜甚即于枕上引之怳然若与摩诘入辋川数日疾良愈公之归故郷山川歴歴在目睹先世丘陇之所览童子钓逰之迹其心之喜殆有甚于少游之观图者矣疾宁有不愈者乎尚勿药早来以仰副睿谕之盛心是缙绅之所望也太子少保兵部左侍郎俞公偕诸君子笃僚旧之好属笔于余以为赠于是乎言

　　赠逹先生赴襄阳教授序

　　先生括苍之宦族也始祖哈麻仕元为镇江路逹鲁花赤髙祖志公为抚州路同知曽叔祖兼善进士及第死节封魏国公谥忠介祖彦广仕国朝监察御史升湖广佥宪父文有隐徳不慕仕进日以诗书教子姓以故先生之学得自家传深有源委永乐庚子以诗经领荐浙藩登甲辰春官贰榜第来教应天府庠宣徳初大理卿西昌胡公抚廵南畿大兴学校増广生员谦甫髫年预在选列获隶先生讲下执经问难启廸良多方资卒业于朝夕而先生以满考去矣后闻先生擢教新淦再擢镇江所至勤于诱掖士子彬彬造就镇江乃其始祖宣化之地卒葬于此丘陇所存先生因卜居焉先生有三子曰显曰褒曰镇皆秀敏克家而显之子曰颕曰毅性亦聪悟俾二孙俱入郡庠绍儒业今年再以满考来京将辞老归于镇江遂休致之乐天官卿谓其耳目聪明筋力不衰而年且未至不允奏补襄阳教授不日陛辞将行括苍新淦以及镇江诸缙绅慕先生之徳咸征能文者为序以赠应天诸君子以谓吾辈可无一言矧子职文辞又在门墙桃李之列欲黙得乎谦惟以门弟子而为文以赠师果理乎哉抑观古之人于其师言动之详必谨録而识之不特孔门为然则文以赠之盖亦理也先生性温厚坦易执礼恂恂然甚恭遇义举则毅然不让为文不事絺章绘句必傅于理教人随其资禀高下训谕之皆有所得存心介特一毫无所苟取此其槩也故其三歴名邦前后三十余载道化日孚徳誉日广岂偶然也哉则夫先生斯往襄阳士子固知坐于春风中矣谦不佞因述先生言动之槩为赠用附于古人谨识之义云

　　盘泉诗集序

　　诗者言之有音节者也言之有音节一皆本于自然而不容已焉若康衢之謡击壤之歌二南之咏是皆髫童野老委巷女妇逹其情之所欲言者初岂有意而为之哉以今观之虽学士大夫反有所不能道何耶由其被先王教化之深而发乎天性之真者自然而成音也后世之为诗者养之未至而欲模拟古作极力驰骋排偶声律风云月露以为工牛鬼虵神以为竒而古意索矣惟陶韦之冲逸李杜之典则脍炙人口世争传诵之以至于今岂不以其音节自然有得于风雅之遗者乎盘泉先生名实字笃恭姓李氏盘泉其别号也先为豫章人九世祖始徙丰城先生生而长身美髯居家孝友早从乡先生朱至贞逰刻志问学授徒于乡不慕荣进永乐中郡守以秀才荐起之理刑宪台拜河南卢氏丞持身廉谨有惠爱之政后谢事归以寿终平昔喜吟咏毎有所得輙形于诗词逹而止不事絺章绘句然惟以自适多不存稿其子太平知府若虚掇拾遗墨仅得若干篇彚萃成帙凡古选歌行近作絶句诸体畧备所谓存十一于千百者也以予有同年之契属为校定既刻诸梓复俾予序之予观先生之诗冲逸而不窘廹典则而不竒诡有和平自然之音无模拟驰骋之态盖渉陶韦李杜之蹊径而上追乎风雅者也考其所咏或酬答亲友或纪述宦逰或写已懐或勉子徳无非天理民彛之懿而其操履之端学术之正涵养之厚居然可见得不有传于世乎孔子曰有徳必有言于先生信之矣若虚以名进士出守大郡文章政事卓称于时尝荷推恩赠先生为兵部主事兹复图其不朽者如此是则仁人孝子之用心矣遂忘其謭陋而序于篇端

　　赠夏文振序

　　易曰上古结绳而治后世圣人易之以书契百官以治万民以察盖取诸夬夬扬于王庭其用最大也故周官保氏掌养国子则教之六书书必同文汉制太史试学童能风书九千字以上乃得为史又以六体试之课最者以为尚书御史唐则有明字之科墨试说文字林通者为第古之重字学也盖如此诏令之出政事之纪道徳功业之载制度文章之述率惟字书焉是頼可不重乎使作字者或体有未精义有未究而弗得其法则其所书非谬必俗乌能布诸简册而传诸天下后世哉是以国家慎重其选凡贵逰子弟能攻字书者俾入纶阁以精习之俟三载业成授之以职盖即古昔教试之遗意也昆山夏文振氏乃今太常少卿仲昭先生之季子也先生早以髙文硕学登进士第入官翰林以精字学选书圣制太宗文皇帝爱重其书尝面加奬谕示为人法于是先生以善书名天下文振秀颕超特笃志儒业读麟经究褒贬之旨暇则操觚染翰传其家学体义兼精波磔有法字画遒美无谬俗之弊今年秋时当大比以侍父官舍不获还乡就试上章乞习书翰苑以便孝养试之入第诏允其请交游咸以为荣征言以赠惟夫自古专门名家匪独经生学士为然字学亦莫不然也故以王逸少为父而有献之以欧阳信本为父而有通以米元章为父而有元晖以赵孟俯为父而有仲穆世遂以二王大小欧阳二米二赵并称兹非名家者乎今先生既以善书名天下而文振复起而济厥美不日业成致有禄位于以粉饰丝纶黼黻皇猷以扬于王庭则南桥北梓聨芳禁闼世之称诩者夫岂独专于王欧米赵也耶庸书以赠

　　倪文僖集巻十九

　　●钦定四库全书

　　倪文僖集巻二十

　　（明）倪谦 撰

　　○序

　　赠都督赵君叅戎宣府序

　　正统己巳秋边尘弗靖今戸部侍郎杨公时为翰林侍讲奉勅假御史职往山东纠率义旅以备非常寻召还朝与予论及山东帅臣亟称都阃赵君良佐之贤不容口敦诗说礼善于用兵有折冲尊爼之风予心识之未几良佐来京备御胥晤于侍郎公所目其仪度则详雅而不矜肆耳其言议则忠信而不回遹探其气略则振迈而不萎薾盖将才也始信侍郎公之言不诬景泰甲戌秋朝廷知其贤赐勅俾协赞果敢营军务君制驭有方兵校悦服今年秋宣府左叅以缺闻朝廷谓惟君可当斯任遂擢署后府都督往补之镇守懐来永宁等地实遴选也夫锥处于囊其末未有不见钟考于簴其声未有不宣君惟抱负之在内者有素故其材美外见声誉外宣自有莫之能御者是宜峻擢之加有以简在乎帝心也盖君世家鳯阳曽大父某从太祖髙皇帝起兵削平海寓累功都指挥同知伯父徳胜官至大都督封梁国公配享仁祖庙庭父某任都指挥分阃山东君幼嗣为指挥使用太子太保吏部尚书王公荐亦陟父秩其传珪袭组固有以见其世泽之逺而振拔有为克光先烈则君之所自致也今往叅机画发谋出虑诘戎慎守内卫京师俾同盘石之固外御侵侮俾絶烽燧之警此则国家所望于君者然也尔公尔侯河山带砺所以酬君之勋伐者得不有见于他日乎君陛辞戒行缙绅咸燕饯之而属予为之序行矣良佐尚懋之哉

　　故工部尚书周公挽诗序

　　天启国家兴隆之运必笃生俊伟非常之材以辅成鸿业若诗所谓降于卿士实惟阿衡保兹天子生仲山甫是也故其存也人仰之去也人思之殁也则又皆哀伤悼惜有不能自已焉孔子曰吾恶夫涕之无从孟子曰哭死而哀非为生者是哀者岂有所勉而然哉情之感者深则哀之发者甚也昔子产之殁郑人为之巷哭叔子之殁西州为之罢市盖以是夫庐陵周公当太宗文皇帝龙飞之初策名进士与曽棨等二十八人进学翰林为庶吉士授刑部主事进员外郎越府长史奉勅廵抚京畿擢工部侍郎进位尚书歴事五朝几五十载玺书褒异信任日隆恳以年至乞身归老归再逾年以疾卒讣闻上悼惜命有司营葬事再致谕祭赐谥文襄公卿大夫相与哀于朝农工相与哀于野商旅相与哀于涂而东南之民相聚而哭有失声者焉公何以得此于人人哉盖以公负博赡之学温纯之徳卓越之材所谓俊伟非常者也平生事业皆焕然可述而廵抚之绩为特着所至锄强植善兴利除弊其理经费常赋既足而余粮充羡以之赈饥奉公天灾流行而民不忧利役繁兴而民不扰修废举坠百度惟新而民不知所出功施于国家惠洽于黎庶岂惟东南列郡仰之如神明戴之如父母而公卿大夫莫不挹其仁风而景其贤范焉故于其谢事尚惋惜公以为何可一日舍斯民而去既其去也东南荐饥无术以救尚望起公以为必有通变活民之方岂意公之殁乎宜乎哀之甚也哀之而有言言之而成章公冢嗣仁俊辑而录之属谦为序呜呼上天生公实以资于国而国家用公足以尽其材髙位荣名保全终始丰功盛烈垂休史册可无哀也而公卿大夫犹哀之甚何邪诚以公为国之股肱民之山岳老成凋谢不可复得而情之所感有不觉其咏叹之深焉皆为国哀之为民哀之而非出于一人之私者也哀不于私情而益有以见公之徳之盛诗既就编遂欷歔而为之引

　　都门送别诗序

　　君子之去国也哭于墓而后行所以伤丘陇之无主也一旦得返故园复守茔域以尽余齿得不为人所庆幸哉淮南罗礼文甫文节其字草亭其别号也以文学名淮海间士大夫识与不识皆知之曰草亭先生儒者也多遣子弟从之游文节古貎癯然而惟道腴是味惇徳饬行清约自守俄有以疑似之迹诬之者文节弗与辩牵于吏议谪戍辽阳文节长啸就道畧无愠容辽阳地边奚霫女直斥堠弥望镇御皆猛将犷卒日寻干戈以备不虞闻文节名咸尊敬礼下之罔敢辱以属凡有边务輙就与谋议文节为筹划悉中肎綮则又皆曰草亭先生吾师也居辽数年其道益显圣天子临御之秋大沛恩泽凡臣民坐累戍边者悉复其职业文节蒙是恩获觧戍过阙祗谢南归东瓯襄武王孙锦衣挥使汤公让与文节有斯文旧好合缙绅赋诗以壮其行积之成什题曰都门送别诗而以首简授予予以谓贫贱得之不以其道惟仁者为能安之是以处困而亨阨穷不悯盖无入而不自得也文节横罹非辜自乐境而渉畏途在他人鲜不至于怨天而尤人矣文节乃能随遇而安悠然自得非确然有守能若是乎宜其徳之孚于人也昔汉管幼安尝避地辽东操尚闻于海表以司徒华歆荐遂征还郡文节徳孚海表获宥而还殆无媿于幼安以公让为知已寔有过于华歆用是交相咏歌以贶行李为公让者岂无意于文节也邪文节斯归展墓而入其乐可知顾其装槖珠聨玉缀行色粲然可谓不落莫矣遂不辞而为之序

　　髙氏世谱后序

