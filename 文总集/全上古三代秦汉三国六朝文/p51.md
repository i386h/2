<!-- { "loadSidebar": true } -->
　　乃者东织室令张赦使魏郡豪李竟报冠阳侯霍云谋为大逆，朕以大将军故，抑而不扬，冀其自新。今大司马博陆侯禹与母宣成侯夫人显及从昆弟冠阳侯云、乐平侯山、诸姊妹婿度辽将军范明友、长信少府邓广汉、中郎将任胜，骑都尉赵平、长安男子冯殷等谋为大逆。显前又使女侍医淳於衍进药杀共哀后，谋毒太子，欲危宗庙。逆乱不道，咸服其辜。诸为霍氏所诖误未发觉在吏者，皆赦除之。（《汉书·宣纪》）
　　乃者东织室令史张赦使魏郡豪李竟报冠阳侯云谋为大逆，朕以大将军故，抑而不扬，冀其自新。今大司马博陆侯禹与母宣成侯夫人显及从昆弟子冠阳侯云、乐平侯山、诸姊妹婿谋为大逆，欲诖误百姓。赖祖宗神灵，先发得，咸伏其辜，朕甚悼之。诸为霍氏所诖误，事在丙申前，未发觉在吏者，皆赦除之。男子张章先发觉，以语期门董忠，忠告左曹杨恽，恽告侍中金安上。恽召见对状，后章上书以闻。侍中史高与金安上建发其事，言无入霍氏禁闼，卒不得遂其谋，皆雠有功。封章为博成侯，忠高昌侯，恽平通侯，安上都成侯，高乐陵侯。（《汉书·霍光传》。案此与《宣纪》所载互有详略，故并录之。）
　　◇减盐贾诏（地节四年九月）
　　朕惟百姓失职不赡，遣使者循行郡国，问民所疾苦，吏或营私烦扰，不顾厥咎，朕甚闵之。今年郡国颇被水灾，已振贷。盐，民之食，而贾咸贵，众庶重困，其减天下盐贾。（《汉书·宣纪》）
　　◇岁上系囚诏（地节四年九月）
　　令甲，死者不可生，刑者不可息，此先帝之所重，而吏未称。今系者或以掠辜若饥寒瘐死狱中，何用心逆人道也？朕甚痛之。其令郡国岁上系囚以掠笞若瘐死者，所坐名、县、爵里，丞相御史课殿最以闻。（《汉书·宣纪》）

卷六
◎宣帝（二）
　　◇凤皇集甘露降诏（元康元年三月）
　　乃者凤皇集泰山、陈留，甘露降未央宫。朕未能章先帝休烈，协宁百姓，承天顺地，调序四时，获蒙嘉瑞，赐兹祉福，夙夜兢兢，靡有骄色；内省匪解，永惟罔极。《书》不云乎，「凤皇来仪，庶尹允谐。」其赦天下徒，赐勤事吏中二千石以下至六百石爵，自中郎吏至五大夫，佐史以上二级，民一级，女子百户牛酒，加赐鳏寡孤独、三老、孝弟力田帛。所振贷勿收。（《汉书·宣纪》）
　　朕不明六艺，郁於大道，是以阴阳风雨未时。其博举吏民厥身修正，通文学，明於先王之术，宣究其意者各二人，中二千石各一人。（《汉书·宣纪》）
　　◇赦诏（元康二年正月）
　　《书》云：「文王作罚，刑兹无赦。」今吏修身奉法，未有能称朕意，朕甚愍焉。其赦天下，与士大夫厉精更始。（《汉书·宣纪》）
　　◇平法诏（元康二年五月）
　　狱者，万民之命，所以禁暴止邪，养育群生也。能使生者不怨，死者不恨，则可谓文吏矣。今则不然，用法或持巧心，析律贰端，深浅不平，增辞饰非，以成其罪。奏不如实，上亦亡繇知。此朕之不明，吏之不称，四方黎民，将何仰哉？二千石各察官属，勿用此人，吏务平法。或擅兴繇役，饰厨传，称过使客，越职逾法，以取名誉，譬犹践薄冰以待白日，岂不殆哉！今天下颇被疾疫之灾，朕甚愍之。其令郡国被灾甚者，毋出今年租赋。（《汉书·宣纪》）
　　◇更讳诏（元康二年五月）
　　闻古天子之名，难知而易讳也。今百姓多上书触讳以犯罪者，朕甚怜之。其更讳询，诸触讳在今前者赦之。（《汉书·宣纪》，又《册府元龟》三。）
　　◇为张贺置守冢诏（元康二年）
　　其为故掖庭令张贺置守冢三十家。（《汉书·张安世传》）
　　◇以张敞守京兆尹诏
　　制诏御史：其以胶东相敞守京兆尹。（《汉书·张敞传》）
　　◇封昌邑王贺为海昏侯诏（元康三年三月）
　　盖闻象有罪，舜封之，骨肉之亲，粲而不殊，其封故昌邑王贺为海昏侯。（《汉书·宣纪》）
　　◇封丙吉等诏（元康三年三月）
　　朕微眇时，御史大夫丙吉、中郎将史曾、史玄、长乐卫尉许舜、侍中光禄大夫许延寿皆与朕有旧恩，及故掖庭令张贺辅导朕躬，修文学经术，恩惠卓异，厥功茂焉。《诗》不云乎，「无德不报。」封贺所子弟子侍中中郎将彭祖（《张安世传》作《诗》云「无言不雠，无德不报，」其封贺子侍中关内侯彭祖。）为阳都侯，追赐贺谥曰阳都哀侯。吉、曾、玄、舜、延寿皆为列侯。故人下至郡邸狱复作，尝有阿保之功，皆受官禄田宅财物，各以恩深浅报之。（《汉书·宣纪》，又见《张安世传》有删节。）
　　◇禁春夏弹射诏（元康三年六月）
　　前年夏，神爵集雍。今春，五色鸟以万数，飞过属县，翱翔而舞，欲集未下。其令三辅，毋得以春夏レ巢探卵，弹射飞鸟，具为令。（《汉书·宣纪》）
　　◇耆老勿坐罪诏（元康四年正月）
　　朕惟耆老之人，发齿堕落，血气衰微，亦亡暴虐之心。今或罹文法，拘执囹圄，不终天命，朕甚怜之。自今以来，诸年八十以上，非诬告杀伤人，佗皆勿坐。（《汉书·宣纪》）
　　朕念夫耆老之人，发齿堕落，血气既衰，亦无暴逆之心。今或罹於文法，执於囹圄，不得终其年命，朕甚怜之。自今以来，诸年八十，非诬告杀伤人，它皆勿坐。（《汉书·刑法志》，与《宣纪》所载小异，今并录之。）
　　◇神爵集宫苑诏（元康四年三月）
　　乃者神爵五采以万数，集长乐、未央、北宫、高寝、甘泉泰殿中及上林苑。朕之不逮，寡於德厚，屡获嘉祥，非朕之任。其赐天下吏爵二级，民一级，女子百户牛酒。加赐三老、孝弟、力田帛，人二匹，鳏寡孤独各一匹。（《汉书·宣纪》）
　　◇赐尹翁归子黄金诏（元康四年八月）
　　制诏御史：朕夙兴夜寐，以求贤为右，不异亲疏近远，务在安民而已。扶风翁归，廉平乡正，治民异等，早夭不遂，不得终其功业，朕甚怜之。其赐翁归子黄金百斤，以奉其祭祠。（《汉书·尹翁归传》）
　　◇躬亲郊祀诏（元康四年）
　　盖闻天子尊事天地，修祀山川，古今通礼也。间者上帝之祠，阙而不亲，十有馀年，朕甚惧焉。朕亲饬躬斋戒，亲奉祀，为百姓蒙嘉气、获丰年焉。（《汉书·郊祀志》下：十二年乃下诏。）
　　◇以黄霸为颍川太守诏
　　制诏御史：其以贤良高第扬州刺史霸为颍川太守，秩比二千石；居官赐车盖，特高一丈，别驾主薄车，缇油屏泥於轼前，以章有德。（《汉书·循吏·黄霸传》）
　　◇改元神爵诏（神爵元年三月）
　　朕承宗庙，战战栗栗，惟万事统，未烛厥理。乃元康四年，嘉谷玄稷降於郡国，神爵仍集，金芝九茎，产於函德殿铜池中；九真献奇兽，南郡获白虎、威凤为宝。朕之不明，震於珍物，饬躬斋精，祈为百姓。东济大河，天气清静，神鱼舞河。幸万岁宫，神爵翔集。朕之不德，惧不能任。其以五年为神爵元年，赐天下勤事吏爵二级，民一级，女子百户牛酒，鳏寡孤独高年帛。所振贷物勿收。行所过毋出田租。（《汉书·宣纪》）
　　◇祠江海诏（神爵元年三月）
　　制诏太常：夫江海，百川之大者也。今阙焉无祠。其令祠官，以礼为岁事，以四时祠江海雒水，祈为天下丰年焉。（《汉书·郊祀志》下）
　　◇止诸侯王入朝诏（神爵元年六月）
　　军旅暴露，转输烦劳，其令诸侯王、列侯、蛮夷王侯君长，当朝二年者，皆毋朝。（《汉书·宣纪》）
　　◇赐朱邑子黄金诏（神爵元年秋）
　　大司农邑，廉洁守节，退食自公，亡强外之交，束修之馈，可谓淑人君子，遭离凶灾，朕甚闵之。其赐邑子黄金百斤，以奉祠祭祀。（《汉书·循吏·朱邑传》：天子闵惜，下诏称扬。）
　　◇赦诏（神爵二年二月）
　　乃者正月乙丑，凤皇甘露，降集京师，群鸟从以万数。朕之不德，屡获天福，祗事不怠。其赦天下。（《汉书·宣纪》）
　　◇封郑吉为安远侯诏（神爵二年）
　　都护西域骑都尉郑吉，拊循外蛮，宣明威信，迎匈奴单於从兄日逐王众，击破车师兜訾城，功效茂著。其封吉为安远侯，食邑千户。（《汉书·郑吉传》，又见《御览》二百引《会稽典录》。）
　　◇益吏奉诏（神爵三年八月）
　　吏不廉平，则治道衰。今小吏皆勤事，而奉禄薄，欲其毋侵渔百姓，难矣。其益吏百石以下奉十五。（《汉书·宣纪》）
　　◇赦诏（神爵四年二月）
　　乃者凤皇甘露，降集京师，嘉瑞并见。修兴泰一、五帝、后土之祠，祈为百姓蒙祉福。鸾凤万举，蜚览翱翔，集止於旁。斋戒之暮，神光显著；荐鬯之夕，神光交错，或降於天，或登於地，或从四方，来集於坛。上帝嘉乡，海内承福。其赦天下，赐民爵一级，女子百户牛酒，鳏寡孤独高年帛。（《汉书·宣纪》）
　　◇赐黄霸爵秩诏（神爵四年四月）
　　颍川太守霸，宣布诏令，百姓乡化；孝子弟弟，贞妇顺孙，日以众多；田者让畔，道不拾遗；养视鳏寡，赡助贫穷；狱或八年亡重罪囚，吏民乡於教化，兴於行谊，可谓贤人君子矣。《书》不云乎？「股肱良哉。」其赐爵关内侯，黄金百斤，秩中二千石，而颍川孝弟有行义民三老力田，皆以差赐爵及帛。（《汉书·循吏·黄霸传》：天子以霸治行终长者，下诏称扬。）
　　◇嫁娶不禁具酒食诏（五凤二年八月）
　　夫婚姻之礼，人伦之大者也；酒食之会，所以行礼乐也。今郡国二千石，或擅为苛禁，禁民嫁娶不得具酒食相贺召。繇是废乡党之礼，令民亡所乐，非所以导民也。《诗》不云乎？「民之失德，乾饣侯以愆。」勿行苛政。（《汉书·宣纪》）
　　◇匈奴来降赦诏（五凤三年三月）
