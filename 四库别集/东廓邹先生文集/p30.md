<!-- { "loadSidebar": true } -->
守益窃闻绪言之教矣。先生之教，以希圣为志，而希圣之功，以致良知为则。良知也者，非自外至也。天命之性，灵昭不昧。自途之人至于圣人同也，特在不为尘所萦而已矣。二三子亦知尘之害乎？目之本体，至精至明。妍媸皂白，卑高大小，无能遁形者也。一尘萦之，则泰山秋毫莫之别矣。良知之精明也，奚啻于目？而物欲之杂然前陈，投间而抵隙，皆尘也。故戒慎恐惧之功，如临深渊，如履薄冰，所以保其精明，不使纤尘之或萦之也。纤尘不萦，则无所好乐忿懥，而精明之凝定，廓然大公矣。亲爱贱恶无所辟，而精明之运用，物来顺应矣。大公之谓中，顺应之谓和。中以立天下之大本，而天德纯矣。和以行天下之达道，而王道备矣。此邹鲁之真承也。古先圣王兢兢业业，克勤克俭，不迩不殖，亦临亦保，率是道也。故尧舜禹汤以是道君天下，孔颜曾孟以是道为天下师。后之学者见圣贤之君师天下，其成功文章巍巍若登天然，而遂以为不可阶。譬诸入明堂清庙之中，见其重门层阁，千万方圆，前瞻后盼，眩然以骇矣，而不所以创造图回，规矩之外无他术也。二三子其将求之规矩乎？将求之方圆乎？良知之教，操规矩以出方圆也。而摹方效圆（原作员）者，将复哄然以禅疑之。呜呼，爱亲敬长，吾良知也。亲亲长长，以达天下，将非致吾之良知乎？恻隐羞恶，吾良知也，扩而充之，以保四海，将非致吾之良知乎？孰为礼，孰为非礼，吾良知也，非礼勿视听言动，而天下归仁，将非致吾之良知乎？是邹鲁之真承也，而何禅之疑？禅之学，外人伦，弃事物，遗肝胆耳目，而要之不可以治天下国家，其可以同言（原作年）而语乎？
书院之建，群多士而育之，固将使之脱末学之支离，辟异端之空寂，而进之以圣贤之归也。二三子朝夕于斯也，其务各致其良知，勿使萦于尘而已矣。处则以是求其志，达则以是行其义，毁誉不能摇，利害不能屈，夭寿不能二，使尚论道术者按名责实，炳炳有征焉。则良有司鼓舞之典，其于圣代作人之助，规模宏远矣。岂系山水岩壑之遇而已乎？
南京礼部主客司题名记
高皇帝定鼎金陵，稽古建官，爰立礼部。其长曰尚书，二曰侍郎，以掌天下之礼乐。其属有四：曰仪制，曰祠祭，曰主客，曰精膳，其长曰郎中，二曰员外郎，主事。以赞尚书侍郎而布礼乐之禁令，以祀天神，以祭地祗，以享人鬼，以肃百司，以选庶士，以谐兆民，以宾四夷。文皇帝徙宅燕都，礼乐自北出，庶务用简，乃裁员外郎，而主客独受琉球、暹罗方物，纳苏木、硫黄、椒锡于内府。岁时郡国荐其茶、212、橘、梨及鹅鹚鲫鹑，达于大常光禄，以献寝庙，于庶务万简。故居是官者，众咸庆其静，于进学为宜。
嘉靖丁亥，守益自广德承恩而来，辰而入旅，见于堂，循庑而下，受士暨吏庭参。与吴君鸾郤坐南轩中，焚香对谈，及巳而退。因顾而笑曰：是其果宜于学乎？既复惧其无所事事也，顾而相戒曰：得无溺于静乎？夫时有动静，学无动静者也。疲精外骛，汲汲焉以求可求成，是用智者也，命之曰动而动；凝神内照，而人伦庶物脱略而不理，是自私者也，命之曰静而静。戒慎恐惧，无繁简，无内外，无须臾之离，以求复其性，是去智与私，而大公顺应者也，命之曰动而无动、静而无静。动静定，而中和备矣；中和备，而礼乐兴矣。是以郊焉而天神格，社焉而地祗升，庙焉而人鬼享，远焉而四夷柔，迩焉而百司恪，庶士用章，兆民咸殖。夫是之谓位育之学。以主客之静，宜可以学也。或厌静焉，以滑于动；或喜静焉，以溺于静。是官不负吾辈，吾辈将不负若官乎？吴君肃然曰：负与弗负，吾与子勉之。
逾年，吴君以请假去任，予亦病不能出。越七月，扶病卧司中，视三司皆有题名，而主客缺焉。乃搜于旧政，得郎中陈君敬四十有五人，员外王君恭二十人，主事颜君暹六十有四人，募匠而刻诸石。观斯刻者，将指而评之，曰孰能学，孰弗能学；孰负是官，孰弗负是官。则斯石也，固吾主客之盘盂也，其可缺哉？刻成，僣书其说，以贻我同志。
扬州府学新置学田记
嘉靖己丑，两厓朱君廷立以御史按治于扬，始至，曰：于乎，扬俗尚侈蠹之自商始，吾其申饬于商，无或华居室、美衣服、盛宴食，以眩民视，违者有常刑。时陶君俨为扬州守，延而议曰：扬俗尚侈变之自士始，惟我与子匡翼于庶士，曰冠曰婚，曰丧曰祭，咸率训典，以立民准。既越时，陶守复于两厓曰：惟商畏威，惟士克由礼，惟公之休，惟士有困乏，欲趋礼而柅。请得以赎金市田于学，凡郡邑诸生弗能婚、弗能葬、弗能给，及学官之廉而贫者，咸议所以佐之。两厓曰：嘻，富而约之，贫而弗能助，是教弗溥也。惟子与我协赞其宜，以溥兹成。陶守退而属其僚郝君守正、白君镒，相度原隰，核沃避硗，务永其利。扬之民卞玹割田百亩，以为义倡。就其旁买田二百四十亩，合三百四十亩，以输于学。会黄君国用量移推郡事，叹曰：教之弗明，狱用滋丰。盍昭兹义典，俾久而孚？乃与教授陈君克昌酌其佃种出纳之宜，无或市恩，无或敛怨，无或启奸，勒诸碑阴，以范来者。
守益曰：书不云乎，“资富能训，惟以永年。惟德惟义，时乃大训”！古者制民恒产，而迪以庠序，申以孝弟，无有贫富，各正其德而厚其生，是之曰王道。奢丽而弗以禁，则是纵诸恶也；贫乏而弗以援，是弃之弗纳于善也。民是以日入于辟，而弗永其天年。夫制民之产，未之能议也。议为之，兆自诸君子始。惟尔诸生，无先于食而后其学。惟司其事者，无以利疚于义。上下一于德义，以光嘉绩，庶以训于四方。
炯然亭记
炯然亭者，吾友武昌朱子礼之所作也。子礼为诸暨宰，受学于阳明先生，闻炯然良知之教，以省其身，以修其职。政成，入朝为监察御史，益思为德为民。以充所学。犹惧其弗习也，作亭于所居，以识不忘。
嘉靖已丑，按治于维扬。执讯金陵而论学，因以问记。守益尝预知良知之教矣。天命之性，纯粹至善。炯然在中，随感而应。范围天地，曲成万物，而各中其则。以言乎己，谓之明德，以言乎人，谓之亲民。若执规矩于此，而千万方员率由以出，是圣门一贯之蕴也。子曾子发圣人之蕴，而易之以忠恕。中心为忠，无所偏倚，而炯然之大本立矣。如心为恕，无所偏倚，以应万物，而炯然之达道行矣。《大学》之书，扩忠恕之教以教天下者也。天下之平亦大矣，而不出于絜矩。矩也者，天然自有之中，而千万方员率由以出者也。天生蒸民，有物有则。孰无是矩者？患在逾之而不能絜之耳。圣门之学，以不逾矩为极功。然十五志学，三十而立，四十而不惑，皆所以求不逾矩者也。故曰下学而上达。达之为义，炯然精明，行著习察者也。行而不著，习而不察，募方效员而昧于规矩。仁者见之谓之仁，智者见之谓之智，百姓日用而不知，盖知炯然之学者，鲜矣！莫我知之叹，伤乎终身由之而不知其道者也。知我者其天，五十而知天命。良知精明，与天合德。天即圣，圣即天乎！天之体本明也，昏之以云雾，云雾扫而炯然矣，故曰“浩浩其天”。水之体本明也，昏之以潢潦，潢潦净而炯然矣，故曰“渊渊其渊”。人之良心本明也，昏之以物欲，物欲屏而炯然矣，故曰“肫肫其仁”。曾氏之称夫子曰“皓皓不可尚”，仁之肫肫也；“江汉以濯”，渊之渊渊也；“秋阳以暴”，天之浩浩也。
呜呼，炯然之德也，其至矣乎！勖哉朱君！传而习之，夙兴夜寐，式克弘于遗训，则出门如宾，承事如祭。立参于前，舆倚于衡。是炯然者，将无待于亭而得之矣。
凤林浮桥记
凤林桥在邑之北郊，西受泸水，东注于螺川。暴雨时至，奔放两涯。南北行者望洋无所归。操舟者谢利其间，时或漂溺以食鱼鳖。异时，邑令饯分宜令，从者舟覆中流，号呼求活，两令惋恨，竟弗能措手，闻者恻然，无不悲之。
正德辛巳冬，守益谋于先大父之友刘君祚曰：自宋以来桥几废兴矣。石之费可千金，舟之费可五百金，顾安所提金乎？君谋于其友姚珙，珙曰：石云僧本传颜氏子，年少而坚忍，可使募之。予曰：可乎？予尝恶佛氏诱民膏脂付之泥土，甚至纳诸烈火之中。兹举也，异其常，是吾儒恻隐之教也。乃请于俞尹夔出赎金以倡之。邦之庶士庶民各以其力助焉。遂市石以甓两涯，市木为二十三舟，市铁为锁以鱼贯之，辟通衢而属诸北门。凡用金二百二十五两有奇。越嘉靖癸未春，以讫役告。其财寡，故物力薄；其权微，故岁月淹。然本传之力，则已竭矣。时予方北上京师，诺记之未就也。及来文德，本传不远千里，冒盛暑以申前请。曰桥之不废，系斯文是赖。君始之，亦宜终之。
呜呼，予何爱一言以病吾邦人？闻之父师曰，恻隐之心，人皆有之。善充之，则导利以利天下，而天下之广，视如一家。不善充之，则壅利以自封，而一家之近，且视如秦越。古之君子，充其不忍人之心，以布于庶政。宅有桑，田有疆，乡有塾庠，川有梁，泽有障，若一家之耕织。诗书、门巷、道路一事不底于绩，则戚然弗快于其心。故以言乎其至诚恻怛，溥溥渊泉，而不以私欲奸之，是之谓天德。以言乎其法式详明，匹夫匹夫期于各获其所，是之谓王政。桥梁虽微，王政必先焉。夫分符以牧其土者，将非民之父母乎？比屋以食其土者，将非其兄弟族党乎？父母之于子也，其有坐视其垫厄而莫知省者乎？兄弟族党之相睦也，其有不同其好恶而独享其利者乎？利之行于世，若泉之行于地也。导利以利天下，是决汝汉，排淮泗，润及万物而不竭。壅利以自封，则堤淫潦而激之，其溃也必且伤人。为仁则庆，为富则殃。千古简册，炳炳可覆也。
继自今，良师帅充不忍之心以保赤子，邦之父兄子弟充不忍之心以广出入，守望之爱，上下相亲，贫富相恤，大小相扶持，体信而达顺，大同之道也。一桥之费，其忍使废而弗兴乎？
庐陵黄氏先祠记
庐陵黄子忠自监察御史谪广之莲塘，过故里而筑堂以延宾焉。默自思曰：宗庙为先古之制也，吾侈于宾而俭于祖，何居？乃请于父兄，协于子姓，谋立祠以奉先而合其族。于是洁庵翁节宿宗人婚葬之资，以主于上。而其族之彦，曰某曰某曰某曰某曰某，宣力于下。人相督劝，功是用乂。逾年而祠完矣。
子忠以公事归自莲塘，徘徊叹曰：吾赖父兄之休，子姓之劳，以享兹成也。吾先世祠于斯，尊尊也；族合于斯，亲亲也。吾黄氏其将懋于礼乎？遂驰书以告，曰：子礼官也，其以礼励吾宗。
