<!-- { "loadSidebar": true } -->
　　丁巳早谒圎通殿防食于东轩方出昨夜疑大雪今日天气稍晴乃过甘泉市至七里落路饮广福庵庵前水即石门涧也同王僧惠辨行百余步访尊胜庵下有大石髙数丈长如之中若剸裁可过二三人谓之石门相传古有僧诵尊胜咒而石开遂以名庵庵对仙歩峰又数十步至保寕庵三面皆山其南石柱峰在焉次度桥上双龙庵过此直上天池十五里或云两傍通谓之锦绣谷盖春山花盛开望之如锦绣云山路峻甚每三四里輙为亭以憩凡五亭第一亭跨涧颇雄伟行至半山有处州道人草庵在锦绣之下指其旁以为竹林隠寺防人或闻钟鼔声而寺隐不见由道人庵而上路愈峻过第四亭有大石凌虚而出可坐十人一目千里略无蔽障平视一峰上有巧石【俗呼香炉峰以山记考之乃东林化成路】停午至天池禅院虽凿二沼其涸可待所谓天池今不可到号曰龙潭又铁船峯下亦有黑龙潭祈雨则至焉长老不在同首座道彻登文殊亭下视铁船峰望石门涧自山委蛇而出直达于江然则尊胜庵之石门非水源矣院有崇寕间西天僧金搃持像及贝多叶梵书数片并佛牙观毕同道彻谒隆禅师塔其傍即定心石也道彻指其前一峰为十八贤台未知是否新罗岩草深路迷不至归院日方斜复度岭行二里许至主簿塔【顷有主簿于此遇文殊胜境立石塔遂以为名今秋雷击其顶】洞视空濶又非第四亭而上可比东西二林歴歴在眼而江州屋壁已可辨有九十九峰磬折如城堵然此登眺最佳处也稍前至佛手岩雪花满树庵门尚闭乃知昨曰大雪今日骤霁望南山雪气犹未散赋小诗云十日顽隂不见山山中一夜雪封庵伊予的有寻山分日照北山云在南每嵗九月便有雪至三四月乃消云岩石空洞不止容百人下有泉水道彻云岩上五峯如指故为佛手近为野火焚裂矣縁岩后细路数百歩东望一峰即旧顶院今废或云其间方是锦绣谷达于平田又下视磐石相传逺公讲经台也由佛手岩二三里度小溪乃至大林寺遭野火仅有其基趾其额为冯教链者徒寘坟庵今一僧防其田人无知者予按白乐天诗心实慕之物色乃能至其傍小径即山下南栖贤路也地在山顶而反平衍谢灵运诗云冬夏共霜雪其髙可知予作吊大林诗云上尽诸峯地转平天低云近日多隂古来南北通双径此去东西启二林虞世南碑徒泯没白居易序合推寻康庐第一金仙境忽使如今遂陆沉黄昏归至天池礼文殊求灯闪烁合离或在淮南或在近岭髙者天半低者掠地又赋小诗云代马腥膻暗五台南方世界且徘徊一灯便是真知识不用奔波学善财是日云散日出寒燠中甚惬素志山中薯蓣花全类蝴蝶又有万年松罗汉线菩萨石即记中所谓白石英也
　　戊午早同道彻下罗汉岩上防雪山半乃为雨矣由石门涧出官路稍前即岳家市【岳飞葬母于此故为市】自此可上化成不惟足力有限又山记止言石盆之羙而楼阁已非昔遥睇而去回视文殊亭渺在峰顶主簿塔仅如枯木佛手岩屋彷佛可辨始叹昨日登涉之不易也午后至林口市【谓二林之口】过香谷彗永禅师塔入西林寺即彗永道塲也流水防防循阶除赏玩不能去寺不经兵火但不葺尔牛僧孺书寺额佛像独被冠缨访水阁院已废但存浮图七级次至东林晋彗逺法师道塲法师雁门人虎溪在寺门之外山记云清溪有亭今废牛僧孺太和四年书神运之殿今非其旧南唐宗题神运木今亡流泉匝寺下入虎溪殿后白莲池如故晋辇【或云政和间太守焚之】藏经院白公草堂【今焚毁但存阶墄前对两峯其侧则鸡冠峯右望天池四傍多水】双玉涧【草堂在半山二泉出其右】铜像【今作大士装饰观其丰下直明皇也】唐壁畵等今亡上方舎利塔【南唐保大年建在门首】顔鲁公题名【碑尚存】上方之北虎跑泉【深八九尺】五彩阁【阁后作像十大释迦入灭卧弟子环泣】甘露戒坛【今亡】其西石磴三百级【岳飞母折抝坟】滴翠亭殷仲堪聪明泉【在寺中】佛影台【今亡】晋朝三杉【为岳飞取去】是寺最为古刹而兵火中岿然独存入门楼阁华焕宛如仙宫长老本然自号浑融师官族也共饭毕同访逺公塔郭甫作重功脩碑次至照觉佛海二塔归登五百罗汉阁望诸峰阁下即内三门也由东林二里至广福院本大明公庙【保大五年陈元裕撰记立】靖国元年封靖明真人记云真人姓匡名续字君孝出自殷周之际此山或云受道于仙共逰此山人谓其所止为神仙之庐因以名山或云匡俗汉人汉初封越庐君故曰庐山次至太平兴国宫街衢门阙气象清华刘越石髙三四尺根植地中在宫门之外仙乡亭废矣宫倚圣治峰正殿惟设采访使者像其后乃太上本命殿两廊绘使者变相仪卫次以五百灵官又其后有云无心堂临流水可爱道士皆星居有刘烈者号虗谷先生尝进易解云知宫宿不果登新创钟楼而行楼名景物华丽殊甚日落至清虗道人皇甫坦庵饮罢舘焉被遇太上结庵拨云下自言兖州瑕丘人久在川峡尝遇朱桃善推算布气时时书字决人祸福或云年七十二山中道士言其顔貌已不建二十年前矣近损足未能步而茅山张椿龄亦被遇太上今年亦得此疾异哉庵侧有泉太上题曰神泉又为阁以藏御书及像设
　　己未早皇甫道人再具饭讫行数百步至云溪庵自此若出官道则过妙智院及蛇冈【即风神化身之处也】予欲趋太乙宫或谓小路差近乃过击牛墩皆第峡峻岭亦六七里方至即董奉上升之地大槩二十一日已记之其事出葛洪神仙传观在莲花峰下不经兵火有升元六年韩王知证记是时犹谓之庙保大十二年记则为观矣宣和二年封奉为升元真人观中犹种杏前殿一株甚大其后又有种杏轩春时不妨宴逰也老道士萧惟亿年七十余未出门视其貌盖有所养者自观五里至禅知院以其为旧屋故防焉记言院后有緑野亭忘记询问进至双溪寳严禅院再饭同长老世题步过云庆庵记言因流泉为池多畜鲂鲤今仅存坳洼耳假世题之令庵僧致康前导过寳积庵殊不葺治但有程公辟师孟诗刻访白云亭已为王秀才治其塜上披荆棘寻所为磐石鸣泉久之方见泉石诚佳而又北望湓江宜陈舜俞以为山北最佳之庵北去江州才二十余里山北之境尽矣跨五里上吴章岭乱石聱牙颇亦险峻岭脊分江东西两路界过界便见五老峰是为山南岭下有小路至知林净慧院昭徳观防日斜仆疲乃由官路过大富荘至相舜桥已昏黒秉烛夜行至寻真铺风大作入小路二三里敲观门道士疑为盗久之方出真诰言庐山乃元辰福地而此观为第八咏真洞天五老峯正在其后而倚香炉峯
　　庚申登采访使者阁望五老峰记言汉武筑羽章舘于屏风垒下临相思涧今五老之峰垒石如屏障盖其地故自阁而望相去若在百步间庐阜之早观也为题其榜曰云锦阁取李太白屏风九叠云锦张之句云五老第二峰即狮子峰与九叠屏相连山无草木晓日照之殆如赤城龙潭在观后一里水作琉璃色其中数尺正黒知观汤善翔云深数十丈盖洞天之门云潭上有龙王祠疑郡记中所谓緑净亭也已初借善翔小驴令四明徐道人前导过永福院旧名云龙煨烬之余方稍葺治次至垒石庵盖近世僧徳正所创门外大石长数丈复垒一石前眺江湖宛如池庵背即五老峰乃几案间物陈舜俞以末见盖后来庵宇之絶景也防度华严石桥华严院今废次至折桂院今名证寂折桂因唐李逄吉得名记言山名幡竿源而土人不知登南唐惠济禅师石塔有巢云轩而记不载不经兵火气象便可爱前有僧房可望湖而不见山次至觧空院其傍圣果院已废次至谷源庵地形甚髙面对重湖记言垒石竒伟岂谓徳正之庵耶后有幽泉但屋弊无足观者自此而折小僮指路迂枉忽下峻岭木叶被霜滑汰几不能移步至云台庵乃得平地庵后石崖如记中所载次至净妙院记云古名青牛谷即杨衡所谓随云步入者俨然如造仙境门外数十步回望五老及他山如图畵凡此寺观庵宇大扺环绕五老峯每至一处山色峯数輙不同造物之无尽藏也狮子峯尤肖今日但少云气饰之次至承天白鹤观唐混成先生刘和故居旧屋偶存独无廊庑唐杉围二丈在门内问东北木岩道士不知观前百余步出官路过三峡桥遣从者先入栖贤独与徐道人携二仆复由小路为卧龙之防初过中兴庵次寳庆庵近有一道人主之西涧即刘凝之庵无知者既过涧徐道人迷路度峻岭逾栈阁遇炭窑方知路穷得一夫引至上偃台即祖教院亦无僧行至此又盘一岭至卧龙新庵有江州蔡道人主之复行半里路旧庵基落涧乃至其处苍崖之下怒瀑淙击髙十余丈与九华上雪潭争为雄长凡陈舜俞所记一无夸词今不惮﨑岖险阻凡以为此未至而悔既至则乐以忘劳焉旧庵隔溪岩石层出粲如百叠之云中有流泉注于涧亦一佳处也望五老峯甚近香积院在其下业留从者于栖贤遂问归路数里至幽邃庵今为尼居主者觉殊郓人壁间刻冯京诗盖尝读书于此庵前度溪至上塔记所谓拭眼禅师石像如生者旧屋甚整防大竹成林酌飞锡泉登环翠阁望五老峯背至此下山数里即至栖贤徽老不在藏主可升眉州人与予同年出程子山诗泉老颂且求一语为占两韵云我比同年百不能只余霜鬓愧师兄殷勤覔句无言説共拨寒灰聴水声寺今春稍葺但残僧四五皆不称大刹饭罢同升上人过五老玉渊二亭山水不辜老眼而足蠒矣遣人至军城招妻孥来早防此
