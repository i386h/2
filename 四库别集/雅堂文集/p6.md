<!-- { "loadSidebar": true } -->
　　一番雨过，蕉又成阴。残暑未消，秋心已澹。素琴在御，尊酒不浮。左雍图书，抗情文史。每思古人，实多作者。尼父反鲁，笔削春秋。左邱失明，厥有国语。屈原被放，乃赋离骚。文信失权，世传吕览。凡夫诗人所咏，烈士所嗟，思妇所怀，征夫所寄，莫不感托遐深，芬芳悱恻，片言剩语，用诏后人，允矣君子，金玉是式矣。

　　横海隅之士也，投身五浊独抱孤芳。以砚为田，因书是获。自维著述，追抚前尘。爰摭旧闻，网罗遗佚。吮毫伸纸，积月成编。征信征疑，尽关台事。命名稗乘，窃附九流。夫虞初为志，足辅诗书；小说所陈，亦资观感。然而蒙叟削简，十九寓言；齐赘绝缨，二三隐语。鹪鹩偃鼠之喻，豚蹄盂酒之讥，触绪引伸，凭空结撰，纵横以来，其风靡矣。

　　台湾为南服之国。岛是田横，人呼苍葛。顾文运虽开，而书缺有间。是以稗海之游，东槎之录，瀛壖之咏，赤崁之谈，事类凿空，语多浮荡，君子耻焉。横既撰台湾通史，又以其余力著述此书。揽古之心，悠然远矣。诗曰；维桑与梓，必恭敬之，况若人者，亦狂亦侠，可泣可歌，每卒一篇，投笔起舞。荆妻瀹名，润我刚肠，稚子进烟，助余幽思。杀青既竟，以馈邦人。世有知心，定当展读。

　　丙辰七月既望，自序于剑花室。

　　○台湾诗荟发刊序

　　台湾诗学，于今为盛。文运之延，赖此一线。而眷顾前途，且欣且戚，何也？

　　台湾固海上荒土，我先民入而拓之，手耒耟，腰刀鎗，以与生番、猛兽相争逐，用能宏大其族。艰难缔造之功，亦良苦矣。我先民非不能以诗鸣也。夫开创则尚武，守成即右文。昔周之兴，陈师牧野，一戎衣而大定。及成康继祚，棫朴作人，制礼作乐，为后王范。雅颂之声，诗人美焉。台湾当郑氏之时，草昧初启，万众偕来。而我延平郡王以故国沦亡之痛，一成一旅，志切中兴，我先民之奔走疏附者，渐忠励义，共麾天戈，以挽虞渊之落日。我先民固不忍以诗鸣，且无暇以诗鸣也。三百年来，士坠其德，农捐其畴，沧桑劫火之余，始以吟咏之乐，消其抑塞磊落之气。一倡百和，南北竞起，吟社之设，数且七十。台湾诗学之盛，为开创以来所未有。此不佞之所以欣也。

　　然而今日之台湾，非复旧时景象也。西力东渐，大地沟通，运会之趋，莫可阻遏。重以科学昌明，奇才辈出，争雄竞智，迭相抗衡。当此风雨晦明之际，闻鸡而舞，着鞭而先，固大丈夫之志也。且彝伦攸斁，汉学式微，教育未咸，民听犹薄，傍徨歧路，昧其指归，差之毫厘，谬以千里。此又士大夫之耻也。夫以新旧递嬗之世，群策群力，犹虞未逮，莘莘学子，而仅以诗人自命，歌舞湖山，润色升平，此复不佞之所为戚也。

　　夫以台湾山川之奇秀，波涛之漰湃，飞潜动植之变化，固天然之诗境也。涵之、润之、收之、蓄之、张皇之、鼓吹之、发之胸中，驱之腕底，小之为扢雅扬风之篇，大之为道德经纶之具，内之为正心修身之学，外之为齐家治国平天下之道，我诗人之本领，固足以卓立天地也。不佞，骚坛之一卒也，追怀先德，念我友朋，爰有诗荟之刊。不佞犹不敢以诗良囿，然而琴书之暇，耕稼之余，手此一编，互相勉励，台湾文运之衰颓，藉是而起，此则不佞之帜也。孔子曰：『诗可以兴，可以观，可以群，可以怨』。尤愿与我同人共承斯语，日进无疆，发挥蹈厉，以扬台湾诗界之天声。

　　○东宁三子诗录序

　　台湾为海上荒服，我延平郡王入而拓之，以保存正朔。一时忠义之士，奉冠裳而渡鹿耳者，盖七百余人。而史文零落，硕德无闻，余甚憾之。曩撰台湾通史，极力搜罗，始得沈、卢、辜、王诸公之行事，载之列传，而文彩不彰。是岂心史之编，长埋眢井；西台之什，竟付荒波也哉？

　　自是以来，浏觉旧志，旁及遗书，乃得沈斯庵太仆之诗六十有九首。越数年，又得张苍水尚书之奇零草。又数年，复得徐闇公中丞之钓璜堂诗集。刺其在台及系郑氏军事者四、五十首，合而刻之，名曰东宁三子诗录。而余心乃稍慰矣。

　　夫三子皆忠义之士也。躬遭国恤，飘泊海隅，冒难持危，赍志以没。缅怀大节，超迈时伦。振民族之精神，扬芬芳于异代，又岂仅以诗传哉！然而三子之诗，固足以启台人之观感也。台为延平故土，复经诸君子之栖迟，礼乐衣冠，文章经济，张皇幽渺，可泣可歌。台人士之眷怀国光者，当以三子为指归，而后不坠其绪。诗曰：虽无老成人，尚有典型；有以哉！有以哉！

　　○闽海纪要序

　　余居承天，延平郡王之东都也。缅怀忠义，冀鼓英风，凭吊山河，慨然陨泪。洎长读书，旁及志乘，而记载延平，辞多诬蔑，余甚恨之！弱冠以来，发誓述作，遂成台湾通史三十六卷，尊延平于本纪，称曰建国，所以存正朔于沧溟，振天声于大汉也。笔削之间，搜求故籍，其载延平者，则有黄宗羲氏之赐姓始末、郑亦邹氏之郑成功传、江日升氏之台湾外记，鹭门梦葊氏之海上见闻录，皆实录也。今乃复得闽海纪要，读之狂喜，以为汉族不湮，此书其必显矣。书为泉南夏元斌先生撰，而陈铁香太史所藏者。起隆武元年，讫永历三十七年，凡郑氏三世之事，编年系月，巨细靡遗，而尊宗延平，义如纲目，是正史也。且足补吾通史之缺。因缮副本，付之梓人。而延平之精忠大义，东都之缔造经管，谋臣猛将、耆旧名流之功勋，文采炳炳琅琅，并传天壤，岂非一大快事哉！

　　○香祖诗集序

　　澎湖处绝海之中，三十六岛风涛喷薄，奇木不生，礁石怒立，舟触辄破。故其山童，其土瘠，其产啬，其民劳，其俗朴，耕原猎海，以养以生，尚恐不给，又何暇从事文学哉？然自施肩吾卜居以来，中土文明随之以入，鬼市醎水见于题咏，犹是荒昧之乡也。元明置吏，忽弛忽张，政令不行，教化未启。其巢处而出入者，非桀骜之游民，则跳梁之海寇，固犹是瓯脱之地也。延平肇造，纬武经文。降及有清，涵濡摩厉，鄙僿之风渐开，弦诵之声以出。士之读时书而掇科第者，代有其人，而蔡香祖先生遂以是起，可谓一乡之秀矣。

　　先生讳廷兰，双头乡人。少好学，深自刻励。年十三，举博士弟子员。后成进士，出为陕江令。澎之科第自兹始。

　　初，先生秋试遭风，至越南，越人礼之，着越南纪略、炎荒纪程二书，至今尚有存者，而诗则未睹。丁已春，余以报中辑台湾诗乘，欲葆一代文献，旁搜远引，遍索名山。其邑人陈子瑾堂竟录先生之诗邮示，长短凡百十有五篇。余阅之喜，为选一、二。虽其诗不足以入古贤之室，而亦一时之作也。

　　夫澎湖为海中绝塞，楼船墩火，蛟啸鳌鸣，其民习于战斗，而先生独以文显，为乡人士所景仰，天之降才，固不以地而限，特患人之不自奋尔。虽然，澎湖为台之附庸，瞬息可至，而余尚未往。渔村蟹舍中，岂无二、三奇士足与话桑田者？则余将索之矣。一叶扁舟，横渡黑水，吊渔岛之沈城，访隋家之古垒，天风鼓浪，扣舷而歌，以与潜龙相和答也。

　　○厚庵遗草序

　　诗有可传，有不传。传之在我，而不传在人。而厚庵乃不能自传其诗，亦可悲矣！

　　厚庵殁二年，其尊大人属林子为辑其诗，将以示诸世。乌乎！厚庵之诗不得传于子，而反传于父，则厚庵之不阅，尤可哀矣！然是区区者，得林子而表章之，以垂诸不朽，厚庵有知，亦当起舞于地下也。

　　厚庵，醇谨人，性孝友，一致其力于实用之学，故为诗绝少，诗亦不甚求工。然而沧桑乱离之感，骚坛酬唱之什，即事言情，兴观群怨，是区区者又可以稍窥厚庵之梗概矣。

　　丁未冬，余游大墩，见厚庵于逆旅，握手若平生。既余南归，而厚庵亦隐，未尝以书信通往来。而林子顾盛称其行谊文章，可以振末俗之流弊。乌乎！世风浇薄，大雅沦亡，后生小子以道义无足轻重，竞逐于繁华淫靡之场，辄以其诗自鸣得意，是固厚庵之所耻也。父子慈孝之性，朋友死生之谊，人伦之大，王化之原，固不藉诗以传；而编次厚庵之诗，则并父子之性、朋友之谊而扬丽于简端，是又余之乐为序也。

　　厚庵，台中人，姓吕氏。林氏字痴仙，厚庵之笃友也。

　　○鳌峰诗草序

　　大肚之山，自南而北，蜿蜓二十里，至于鳌峰之麓，土番处之，射飞逐肉，以武相角，阅今二百年前，而始为我族攘焉。我族既居其地，辟田庐，成都聚，以长育子姓。

　　犷悍之气渐革，礼让之俗以兴，士之读诗书而掇科第者踵相接，而陈茂才基六尤其出也。基六素工诗，不作矜躁语。间为医，如其诗，亦不为攻剽之术。岂非有德之士也欤？

　　始余居大墩，基六素至台中，复同隶栎社，声相应、气相投也。及余客稻江，基六适然戾止，相见甚欢，出所为鳌峰诗草相示，且请序。余受而读之。已而叹曰：鳌峰固榛莽之地，历年多而有我族，我族之中而有能诗如基六者，又岂非山川之秀也欤？然而我族不文久矣。汉学式微，纲纪坠地。趋时之士，竞逐浮华。其有稍习唐宋人语者，便翘然以诗自豪。种性昏庸，吾心滋戚。基六其能以诗医之也否？投之以敦厚之药，导之以平和之剂，饮之以华实之汤，养之以浩然之气。诗教之，庶几有艾。而不然者，鳌峰之麓有石器焉，是维原人之迹，吾恐台湾之诗，亦将委诸榛莽之墟，而使后人反笑我辈不武也！

　　○栎社同人集序

　　栎社既设之二十载，树碑菜园，又集同人之诗而刊之，将以示诸后。嗟乎！栎为无用之材也，诗亦无用，而眷眷于此者何也？文运之盛衰，人物之消长，朋簪之聚散，道义之隆污，均于是在。何可以其无用也而弃之？

　　先是戊戌之岁，林子痴仙始倡是社，和者十数人。越七载，余居大墩，邀入社。余固无用之材也，又无用诗，幸而得从诸君子后以扶持风雅，则余何敢以不材也而自弃？

　　海桑以后，士之不得志于时者，竞逃于诗，以为其侘傺无聊之感，一倡百和，南北并起，其奔走而疏附者，社以十数。而我栎社屹立其间，左萦右拂，蜚声骚坛。文运之存，赖此一线。人物之蔚，炳于一时。诗虽无用，而亦有用之日。莘莘学子，又何可以其不材也而共弃？

　　然而林子往矣，林子非弃材也，而以此自帜。追怀道义眷念朋簪，余虽无用，期与我同人共承斯志，请以此集为息壤。

　　○悔之诗集序

