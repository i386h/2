<!-- { "loadSidebar": true } -->
　　余始至瀛僦居中城隣于种徳李氏获与志逺及其弟茂实为文字友余敬之爱之恨相得之晩里人或语余曰子未识其父兄耳识其父兄则知渊源所渐厥有自来也久而种徳翁簿正髙阳满考来归舜臣亦自肃宁至余乃得升老子之堂徧交羣从典刑法度炳乎相辉或以文采着或以政事称皆端静而内守笃学而好修信乡誉之不虚得也肃宁壮邑也介燕赵之间民物繁阜风气杂揉自昔以为难治或劝无往君慨然曰邑以肃名吾平日售用一肃字当以吾之肃肃彼之未肃奚难治之有乃随事而整葺之邑庠久废衿佩散而之四方文风索然君首以兴学为务聿新泮宇渐复旧章弦诵之音洋乎盈耳人知讲学之为贵是其政之肃而文也五方游惰之人怙威羣行积为田里之害君震之以不怒驯之以有礼强梗率服入其境相戒无犯是其政之肃而和也健险好胜之氓持吏短长以为讼端败俗伤化莫此最甚君临之以荘镇之以静伸其郁滞而平其险嚚莫不革心向善俯首从化旧习为之丕变是政之肃而有纪也在官六七年乃获授代以去邦人为之立碑颂徳以为前之宰是邑者几人久而肃肃而成如君全美实所鲜俪余昔扁君之堂曰肃以昭其实也君欲记之以发扬其义乃重告之曰夫肃之为肃乃圣贤学问中之事非世俗尚威严以为肃也肃之此心肃之此身心正而身修肃之本也其本既正然后推以达之于事本正而末举圣贤学问之肃也三代而下为政者尚防禁设章程以求人之肃此吏治之肃非学问中事君子有不贵也易之文言曰直其正也方其义也又曰君子敬以直内义以方外敬义立而徳不孤文言之敬直即学问之道所以肃乎其内者也文言之外方即吾内肃所以达之于事而无不肃者也大率主敬以为之肃则心正身修而内自肃也未有中无所主而能内肃者也未有内之既直而外之不能方者也文言之直方贯本末该内外而为言也余观舜臣父子兄弟所以修之家庭者而知其平日用工在内所主在敬也惟其所主在敬故其达之于外者无往而不肃君今赞贰淮安以其施之一邑者而施之一州防誉着闻士论归重无异辞此敬直之效验随地而著者也由是而扩充在我之工夫无有间断则其肃之于外者将日异而月不同岂止一邑一州而已哉舜臣其勉之
　　敬室记
　　朱张二先生倡道东南共扶千载之坠绪志同而道合相得而弥章者也而武夷之传至于今百有余年门人髙弟皆能尊闻行知以其得于师者复畀于后今再三传莫不曰我朱门之的派噫其盛矣余独恨南轩先生无恙时士之登门受业者袂聨踵接而吾蜀人互乡阙党之执经隅坐视他邦为尤众中更蜀乱衣冠散落南土或以文学显或以科举政事奋莫有泝其学问源脉之所从来而以广汉之道自鸣于当世者虽时使之然而从游之士亦不为无责也宇文氏再世从先生尝在大弟子之列淳祐间子敬始自蜀来辑其先世所闻于先生者求订证于庸斋赵公之门庸斋深器许之为之大书以表其传且曰南轩之道在子其勉之哉自是以来子敬钦承一线之绪为学愈笃用志愈专而缙绅士大夫所以期之者亦莫不在是防余以国事久羁于北子敬书来孳孳问辨不以患难零落而废其讲习之功且属余为书敬室二字曰此南轩先生所以遗吾祖者中燬于火愿为我更书之余辞不敢僭然宇文氏之得于南轩者在此一敬亦吾徒所当共讲也乃述旧所闻书而复之盖人所以中天地而立者此一心也心所以主宰此身而裁制万事者此一敬也操之而存存之以此敬也治之而治治之以此敬也养之而无害充而致之以造乎至诚无息之地大率始终乎此敬夫敬岂自外至者哉人生而静敬之原也是故君子之学贵乎主静主静者主乎一者也主一无适夫是以为敬中庸戒慎不覩恐惧不闻敬之在中而未发者也迨夫喜怒哀乐之既发则散见于外者何莫非此敬之流行出门如见大賔使民如承大祭皆戒慎恐惧之所积而慎独之功也敬虽随事而在所以为敬则本乎其中先生以敬加室亦欲人谨之于宫庭屋漏之间耳嗟夫世沦俗斁弓冶之传不遗其后而子敬独能泝其父祖学问所从来恪守毋坠求之衰俗殆不多见余愿子敬心廼祖之心学南轩之学以是自名其家以是私淑诸人益衍其传于后使广汉之派与武夷并传顾不伟欤乃书为敬室记
　　李氏敬聚堂记
　　三代而上以宗法聨合族属亲亲之恩虽百世不渝也宗法壊于秦义聚兴于汉义聚者古宗法之遗意絶无而仅见是故君子贵之善乎先正范公之言曰吾宗党自始祖而下诸父昆弟犹子穉孙常数十百人自吾之身而言虽有戚疎逺近之不同然皆吾先祖一体之所分也夫以一体之所分而痒疴疾痛不相知闻贫富贵贱莫相收恤是岂吾祖先埀泽裕后之意哉乃立义荘聚族而居之至今二百余年范氏裔孙犹列居文正坊中义规炳然海内视以为则余昔尝寓迹于吴慕而效之宗党散落四方集之不能防每以自慊晩嵗来瀛邦人父老为余言吾城中李氏乡之义门也自其髙祖脱身乱离拮据卒瘏始营居室遗命子孙聚庐合防毋得他徙厥祖厥考率而行之迨至恵甫弟兄复从而推广之聚指日蕃家政益治俭勤均节内外无间言盖义居者五世矣余闻而善之一日造焉主人延客坐堂上弟子侄左右列侍撰杖奉几各以其职童子胜衣以上拜跪皆能如节余为之感叹不能巳噫嘻此中原旧俗毛公董子道化之所及于今不多见是当有褒表前此阙焉今总管仆散公开镇是邦崇尚风化大书张公艺事以示旌奨李氏荣之掲之西南特室求余扁其堂且为之记之将以传示子孙期毋负贤牧表扬之意余于乡党美善固喜闻而乐道之李氏复以此为请其庸无书余惟公艺朴谨人也平居非有学问讲习之益乃能恪承祖训以一忍字聨合族属是可尚矣然忍之为义见之经传所以节止喜怒之过乎中者喜之过则流怒之过则厉家人嗃嗃怒之厉也妇子嘻嘻喜之流也节而止之徐而正之夫是之谓忍非含蓄不发以是为忍也父父子子兄兄弟弟夫夫妇妇人之大伦所以行之者一敬而已矣长者敬身以率其下少者敬事而从其长和而肃顺而则相与共由于礼教之内始于忍终于无所用其忍而家道成矣吾观于李氏一门雍睦整饬相观而善恵甫弟兄复能协赞其长招延师儒以暇日讲説经义吉凶祭賔考于礼而后动是知敬矣传曰敬徳之聚也请名斯堂曰敬聚因书此以为记
　　直斋记
　　夫易天地自然之易也歴四圣成书至夫子而后集其大成一易之外无他易也汉末有扬子云者着太始僭圣拟经而为之至卫之平又从而为之包其后率皆得一数成一书皆僭其号为易后人以其新竒而学之而天地自然之易隠矣是故易可学也而僭圣之书不必学矣学僭圣之书则四圣人之易愈不明矣此予平日之论也晩嵗来瀛平生旧交皆逺惟闭户读易而已既而赵君敬叔自燕而归朝夕相从惟谈周易不及其他予问之曰世人皆好拟圣之书子何为不谈之敬叔曰吾惟知有易而已他未暇学也予闻其言敛衽钦叹曰子可谓善学者矣僭圣人之书不接于目则圣人之易始着于心自是与敬叔论易一日敬叔语余曰吾以直名斋子为我发其义余曰直之字义见于经者多矣未知敬叔所以名斋之意何所本敬叔曰吾尝读易至坤之六二直方大不习无不利以为圣人之学实在于此朝夕思之以为学问之大经吾之名斋取是而已余作而对曰善乎子之读易也此余平日所得于易者而敬叔乃与余同夫直方而大乃圣贤传心之要也本之吾心根诸天分此直此方也着之徳行达之事为此直此方也自东而西自南而北以至上下内外左右前后何往非直何行非方惟直惟方是以为大斯乃天然一定之理与帝典执中中庸时中其义相须彼言中推之一家之中一国之中天下之中莫不皆然此言直言方推一国一家以及天下之大亦莫不然此直方所以大也圣人之用易也以吾心本然之直自然之方而律天下万事万物之理推而致之何往而非直何行而非方此直方之所以为大也以其出乎至公本乎自然非智巧安排所可及是以云不习无不利非穷理之深有见于道者未易语之以此然敬叔以敬为字以直名斋合敬与直而其义乃备夫敬主乎一者也不贰以二不参以三乃所以为敬文言曰敬以直内义以方外敬义立而徳不孤此圣人教人以敬而求直所以直其内也由是而推之则义立而徳方矣大学絜矩之道所恶于上毋以使下所恶于下毋以事上所恶于前毋以先后所恶于后无以从前所恶于左毋以交于右所恶于右毋以交于左大学所谓絜矩即坤六二敬以直内之所推也知夫子敬以直内之意即知大学絜矩之方所以合乎义也知大易之直方即知大学之絜矩主敬直内守义方外相须以成也知敬义相须即知直方所以为大也吾与敬叔相处久而知其为人洞洞属属惟敬惟畏语不妄发发必中节行不妄动动必皆谨周游四方所与交游者皆当世名士确而信守而笃直能以敬而直其内者也由是而推之何行而不方乎惟直惟方所以必至于大真善易者也至于命蓍求卦必按乎义理而为之説不与时而俱迁故动中于礼不爽于义其平日用功专在持敬以行乎义吾观其立心制行应事接物未有违乎敬者而其所得大率本之坤六二一爻非善读易不能也世之学者笃意于僭圣人书至于圣人之经往往忽焉予毎病乎是故于敬叔所学深有取焉敬乎敬乎其直方之所以为大乎乃书以复之
　　节斋记
　　易于涣之后而受之以节节者所以正天下之涣而纳之于至善之地也粤自天髙地下万物散殊盈乎宇宙之间者莫不皆有自然之节至众而至一也至不齐而莫不皆止于齐也由其有自然之节而圣人因之以为节故凡天下之涣者皆至于节而止日星运乎天涣也而有常度寒暑行乎地涣也而有常经在人则君臣父子之伦日用常行之道所以止仁止敬止孝止慈各止其止而不得过者皆其自然之节也士君子学问之道存养之功亦贵乎知所节知所止而巳矣傅君梦臣中原望族世有爵邑于朝而梦臣以儒名家嗜学不倦中年奠居河间则以岐黄之道教授于其里扁所居曰节斋其用志固已过人逺矣余惟盘古三圣人为天地立心既创制立法以冒天下之道复为生民立命而医之教兴焉其事虽不同而所以为节则无不同也子不观乎涣与节之二象乎风行水上为涣风固动物而水与之俱风行而不留水逝而莫之止犹情感于物而动与物俱迁者也是故圣人受涣以节见水泽之义焉盈虚之不常者水也止节之有定者泽也义理之节情犹水之节乎泽止其所而不得过也是乃学问之道而医之理存焉涣其受病之源节其制病之药而甘节苦节云者则参芝瞑随所施各得其当者今吾与子目视而耳聴手持而足行所以固其肌肤之防筋骸之束者此节也而形命于气气为形役寒暑晦明蚀乎其外吉凶忧患感乎其前神放而驰气暴而弗敛则疾疢之所从生也而医经之节易经之节乃有相似者温凉以剂其燥湿补泻以制其盈亏窒者通之痹者砭之逸者收之疾之来无穷而吾之节无所不尽是固医术而学问之道存焉若秦和陈六气序五节以告晋平公且曰君不节不时能无及乎夫所谓节惟其时也若医和者其有得于用易之时者乎是故上医明理引经以断疾中医明方引古以断疾梦臣以节名斋庶几上医之明理者乎若夫以巳之节而节人之未节以我之治而治彼之未治梦臣方将有用于世充而扩之其为节也又有在于医之外者矣
　　拙斋记
