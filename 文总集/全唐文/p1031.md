<!-- { "loadSidebar": true } -->
    有好事公子，频纡雅顾，问及自古名书，颇为定其差等，曰可谓知书矣。夫丹素异好，爱恶罕同，若鉴不圆通，则各守封轨。是以世议纷揉，何不制其品格，豁彼疑心哉？且曰公子贵斯道也，感之乃为其估，贵贱既辨，优劣了然。固取世人易解，遂以王羲之为标准，如大王草书字值，一百五十字乃敌一行行书，三行行书敌一行真正，偏帖则尔，至今如乐毅黄庭画赞累表告誓等，但得成篇，则为国定宝，不可计以字数。或千或万惟鉴别之精也，他皆仿此。近日有锺尚书绍京，亦为好事，不惜大费，破产求书，计用数百万贯钱，唯市得右军行书五纸，不能致真书一字，崔张之迹，固乃寂然，唯天府之内仅有存焉。如小王书，所贵合作者，若藁行之闲，有兴合者，则逸气盖世，千古独立，家尊才可为其弟子尔。子敬年十五六时，尝白逸少云：“古之章草，未能宏逸，顿异真体。今穷伪略之理，极草纵之致，不若藁行之闲，於往法固殊，大人宜改体。”逸少笑而不答，及其业成之後，神用独超，天姿特秀，流传简易，志在惊奇，峻高深，起自此子。然时有败累，不顾疵瑕，故减於右军行书之价，可谓子为神俊，父得灵和，父子真行，固为百代之楷法。然文质相沿，立其三古，贵贱殊品，置其五等。三古者，篆籀为上古，锺张为中古，羲为下古。上古但有其真，中古乃旷世奇迹，可贵可重，有购求者，宜悬之千金。或时不尚书，薰莸同器，假如委之衢路，犹可字偿千金。其杜度崔瑗，可与伯英价等，然志乃尤古，力变渐大，唯妍媚，不逮於张芝。卫可与张为兄弟，索靖则雄逸过之，且以右军真书妙极，又人闲切须，是以价齐中古，古远稀世。非无降差，崔张玉也，逸少金也。大贾则贵其玉，小商则重其金肤浅之人，多任真耳。但知以王书为最，真草一概，略无差殊，岂悟右军之书，自有五等。
    ○书断评
    荩一味之嗜，五味不同，殊音之发，契物斯失，方类相袭，且或如彼。况书之臧否，情之爱恶，无偏乎？若毫厘较量，谁验准的？推其大率，可以言诠，观昔贤之评书，或有不当。王僧虔云：“亡从祖中书令笔力过子敬者，君子周而不比，乃有党乎？”梁武帝云，锺繇书法十有二卷，世之书者，多师二王。元帝逸迹，曾不睥睨，竞巧趋精细，殆同神机。逸少至於学锺艺巧，及其独运，意疏字缓，譬犹楚音夏习，不能无楚。子敬之不逮真，亦劣章草。然观其行草之会，则神勇荩世，兄之於父，犹拟抗行。比之锺张，虽敌，仍有擒孟之势。夫天下之能事，悉难就也，假如效萧子云书，虽则童孺，但至效数日，见者无不云学萧书。欲窥锺公，其墙数仞，罕得其门者。小王则若惊风拔树，大力移山，其欲效之，立见僵仆，可知而不可得也。”然小王尝与谢安书，意必珍录，乃题後答之，亦以为恨。或云安问子敬：“君书何如家君？”答云：“固当不同。”安云：“外论殊不尔。”又云：“人那得知？此乃短谢公也。”羊欣云：“张字形不及古，自然不如小王。”虔云：“古质而今妍，数之常；爱妍而薄质，人之情。”锺张方之二王，可谓古矣，岂得无奸质之殊？父子之间，又为今古，子敬穷其妍妙，固其宜也。并以小王居胜，达人通论，不其然乎！羊欣云：“右军古今莫二。”虞云：“献之始学父书，正体乃不相似，至於笔绝章草，殊相拟类，笔迹流泽，婉转妍媚，乃欲过之。”王僧虔云：“献之骨势不及父，媚越过之。”萧子良云，崔张以来，归美於逸少，仆不见前古人之迹，计亦无过之。”孙过庭云：“元常专工於隶书，伯英犹精於草体，彼之二美，而羲献兼之，并有得也。夫椎轮为大辂之始，以椎轮之朴，不如大辂之华。荩以拙胜工，岂以文胜质？若谓文胜质，诸子不逮周孔，复何疑哉？或以法可传，则轮扁不能授之於子，是知一致而百虑，异轨而同奔。锺张虽草创称能，二王乃差池称妙，若以居先则胜，锺张亦有所师，固不可文质先後而求之。荩一以贯之求其合，天下之达道也。虽则齐圣跻神，妙各有最。若真书古雅，道合神明，则元常第一；若真行妍美，粉黛无施，则逸少第一；若章草古逸，极致高深，则伯度第一；若章则劲骨，天纵草则，变化无方，则伯英第一。其闻备精诸体，唯独右军，次至大令。然子敬可谓武尽美矣，未尽善也；逸少可谓韶尽美矣，又尽善也。然此五贤，各能尽心而跻於圣，或有侮毁，亦犹日月之蚀，无损於明。白□在天，瞻望悠邈，固同为终古独绝，百世之模楷，高步於人伦之表，栖迟於墨妙之门，不可以规矩其形，律吕其度。鹏搏龙跃，绝迹霄汉，所谓得元珠於赤水矣。其或继书者，虽百世可知，然史籀、李斯，即字书累弃之祖，其所制作，并神妙至极，荩无等夷。八分书则伯喈制胜，出世独立，谁敢比肩？至如崔及小张韦卫皇索等，虽则同品，不居其最，并不备载较量。然各峻彼云峰，增其海派，使後世资瞻仰而露润焉。赵壹有贬草之论，仍笑重张芝书为秘实者。
    嗟夫！道不同，不相为谋，夫艺之在已，如木之加实，草之增叶。绘以众色为章，食以五味而美，亦犹八卦成列，八音克谐。聋瞽之人，不知其谓，若知其故，耳想心识，自该通审其不知，则聋瞽者耳。庾尚书以臧否相推，而列九品，升阮研与卫、索靖、韦诞、皇象、锺会同居第三等，此若棠，杜之树，植橘柚之林。又抑薄绍之与齐高帝，等三十人同为第七等，亦犹屈盐梅之量，处掾属之伍。李夫人以程邈居第一品，且书传所载，程创为隶法，其於工拙，蔑尔无闻，遗迹又无，何以知其品第？又云梁氏石书，雅敬於韦蔡，以梁比蔡，岂不悬绝？又张昶伯英之弟，妙於草隶八分，混兄之书，故谓之亚圣。卫恒兼精体，势，时人云得伯英之骨，并居第四，仍与汉王同流。又黜桓元、谢安、萧子云、释智永、陆柬之等与王知敬同居第五等，若此数子，岂与埒能？嗜好不同，又加之以言，况可尽之於刚柔，消息贵乎适宜，形象无常，不可典要，固难评也。萧子云言俗作二王论草隶法，言不尽意，遂不能成。又云：“顷得书意转深，点画之间，所言不得尽其妙者，事事皆然。”诚哉是言也，艺成而下，德成而上。然书之为用，施於竹帛，千载不朽，亦犹愈没没而无闻哉。万事无情，胜寄在我，苟视迹而合趣，或循干而得人，虽身沈而名飞，冀托之以神契，每见片善，何庆如之。
    怀恨不果游目天府，备观名迹，徒勤劳乎其所未闻，祈求乎其所未见。今录所闻见，粗如前列，学惭於博，识不迨能，缮奇缵异，多所未尽。且如抱绝俗之才，孤秀之质，不容于世，或复何恨？故孔子曰，博学深谋而不遇者众矣，何独某哉？然识贵行藏，行忌明洁，至人晦迹，其可尽知。开元甲子几，广陵卧疾，始焉草创。其触类生变，万物为象，庶乎《周易》之体也。其一字裒贬，微言劝戒，窃乎《春秋》之意也。其不虚美，不隐恶，近平马迁之书也。冀其众美，以成一家之言，虽知不知为上，然独善之与兼济，取舍其为孰多？童蒙有救，思盈半矣。且二王既没，书或在兹，语曰：“能言之者，未必能行；能行之者，未必能言。”何必备能，而後为评。岁洎丁卯，荐笔削焉。
    ○书断论
    夫卦象所以阴骘其理，文字所以宣载其能。卦则浑天地之窈冥，秘鬼神之变化，文能以发挥其道，幽赞其功。是知卦象者，文字之祖，万物之根。众学分镳，驰骛不息，或安其所习，毁所不见，终以自蔽也。固须原心反本，无漫学焉。今欲稽其滥觞，不可遵诸子之非，弃圣人之是。先贤说文字所起，与八卦同作。又云八卦非伏义自重。夫《易》者，太古之书，夫子之文章，可得而闻也。弥纶乎天地，错综乎四时，究极人神，盛德大业也。子曰：“学以聚之，问以辨之”，荩欲讨论根源，悉其枝派。自仲尼没而微言绝，诸儒之说，是或不经，左邱明耻之，愧无独断之明，以释天下之惑。孔安国云，宓羲造书契代结绳，非也。厥初生人，君道尚矣，应而不求，为而不恃，执大象也。迨乎伏羲氏作，始定人道，辨乎臣子，伏而化之，结绳而治。孔子曰，三皇伯世，叶神无文，洛乙纪命，颉字胥合。又班固云，庖牺继天而王，为百王先，并是也。《易》曰：“庖牺氏之王天下也”，作结绳而为纲罟，以畋以渔，荩取诸离”，离者丽也。日月丽乎天，百欲草木丽乎地，重明以丽乎正，乃化战天下。离也者明也，万物皆相见。南方之卦也，圣人南面而听天下，向明而理，荩取诸此也。庖牺神农氏没，轩辕氏作，始造图书礼乐度数甲子律历。自开辟之事，皆先圣传流於口，黄帝已後，纪录言之无几，故《春秋》、《国语》，唯发明五帝。太史公叙黄帝、颛顼以下事，孔子撰书，始自尧舜，尚年月阙然。诗人所述，起乎虞氏，其可知也。巢燧之时，淳一无教，故言上古昔者，俱是伏羲神农之时，言後世圣人者，即黄帝尧舜之际。《易》曰：“上古结绳以理，後世圣人易之以书契”，此犹太阳一照，众星没矣。《史记》及《汉书》皆云，文王重八卦为六十四卦，又《帝王世纪及》孙卢等以为神农、夏禹重之，并非也。
