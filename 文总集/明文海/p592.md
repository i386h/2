<!-- { "loadSidebar": true } -->
　　敬皇帝时北郡李献吉信阳何仲黙以文章气节睥睨当世天下翕然慕之而姑苏徐昌谷氏最少以才名受知北郡二人者相得欢甚乃相与扬防古今综理艺文而徐君声称遂与李何相埒矣君由进士三年授大理右寺副而君固简抗不轻与人交已又求便地不报以故人多忌之遂落职为国子愽士君益自砥砺动欲希迹古人不肯少变其志久之遂雅意神仙之事洎遇余姚阳明王公相与盛谈其学至有无形气之辨徃复连日王公笑而不答君固强起扣之于是语及圣门易简之防遂翻然大悟然君固已病病作月余死矣君既殁北郡序其文刻布焉阳明王公又为论著其行事咸具载文集中仪望防时喜学为文章尝得李何集读之然欲购徐集无有也嘉靖戊申余承乏兹土君嗣子伯虬以廸功集见遗读之信乎其才不让李何已逾年始谒公祠下欷歔久之祠故隘陋不治无以妥灵扬哲以风邦人余乃命工加葺之为堂凢三楹门如之辨等级防墙垣以孟秋朔日馐豕以报成事而公仲子叔麋及冢孙敬臣以祠记来请予窃闻之古之君子得祀于其邦咸以其有功烈于民不然则耆年宿行有以重于其乡及其殁也乡之人始追而祀之如古所称乡先生殁可祭于社是也夫徐君者甫壮登朝未强辞禄非有彛鼎之勲二防杨公之引年去位以取重于世如昔所云然而君子必加祀焉何也嗟乎士固有幸不幸耳昔者孔子周流列国以其学授诸弟子当是时若予赐由求之軰结驷抗衡于诸侯大夫之间何其盛也而回骞二子顾终身不仕人国而回又蚤死然至于今数千载间秩在祀典初不以其功烈在民与否如何也昔史称汉武帝最好文学司马相如严助朱买臣軰咸以文章词赋见幸出入人主之前得发舒其志气徐君与李何数子遭遇好文之朝并列职郎署使当其时有如狗监者荐之则其所表见恐不但相如軰以口舌取悦人主而巳卒乃使之沉沦下位以死岂非命哉岂非命哉然予闻徐君始弱冠时以文赋崛起吴中与今翰林文公征仲相友善比出与李何軰上下其议论遂杰然有立成一家言斯亦足声称后世矣然竟脱弃华藻游心虗大道之要殆骎骎乎近之善乎王之述之也昌谷之学所三变卒乃有志于道惜也吾见其进未见其止呜呼若徐君者岂孔子所谓朝闻道夕死而可者耶夫是则可以祠也已作祠记
　　文昌道院记【陆容】
　　文昌道院者故梓潼神祠也祠在胜国时尝附建学宫之旁昆山州治西迁而祠之废乆矣皇明宣徳七年有过义用宜者尝祷于神获应乃易废盐仓地剏为是祠前构礼殿后建庳屋门垣峻整甍宇辉映盖己蔚然一丛祠矣嵗月既乆日就倾圮不足以妥灵掲防用崇祀事住持道士陆虚岩氏怆然兴嗟以为兹岂不在吾耶于是鸠工聚材撤其旧而新之殿之六幕高广有加于旧居室之列其后者视旧亦倍之肖成庆于门像真武于寝市民庐于其东偏而祠之规模益大以廓经始于天顺五年五月落成于明年之三月凡兴作之费皆虚岩樽节自奉积数十年而后举之募诸人者盖寡也工既成其徒杨机白之真人张公元吉为题今名按载籍梓潼神姓张讳亚子越【阙】人仕晋战殁人为立庙剑州盖梓潼剑属县今庙在县之七曲山虞文靖公集记相如县文昌万夀宫亦云文昌宫蜀梓潼县七曲山神君之祠也蜀全盛时俗尚祷祠神之宫相望然多民间商贾里巷男女师巫共尊信而巳独所谓七曲神君者学士大夫乃祀之以为是司禄主文治科第之神是则文昌之名有自来矣文昌者斗前六星如筐者也其第五星曰司禄神岂其降精欤何其擅名于文也虽然神蜀人也礼宜以功徳食于其土今乃徧于天下又非独道家为然而所谓学士大夫者亦莫不然凡学宫之旁皆肖而祀之以为是司禄主文治科第者宜如是也牲帛相望莫以为非呜呼岂其然哉吾闻之神者聪明而正直者也聪明则不蔽于私正直则不挠于枉彼妄意者将安所得耶然自隋唐以来士多以科第进后世迹其人考其行而君子得之恒艰小人进之恒易艰得者置之位未满其徳也而祸或随之易进者奸纪肆欲天下之人欲去之而不能必至于偾人之事覆人之餗而后巳若是者岂真歆私享而防曲祐哉盖天下之道阳一而隂二也阳之不能有加于隂君子不能多于众人是其纷纭错揉有莫知其然者虽神亦随其所运而不能为之主与抑治道有污隆人事有得失而神亦无所与其力也与不然则天下之淫者为得而厚诬于神者多矣容因记祠之废兴而一言之欲今之学士大夫晓然知神之心大公至正而不可以私请也若虚岩则修老氏之学者其据名山擅佳会以自超然于尘之表固其家法也岂徒为祈灵祝厘之区而巳哉用宜初为太仓卫百户后以弭盗功陞千户终于位虚岩名阜字景阜与容虽异族然丈人行也故不辞而为之记云
　　罗念庵祠田记【田一儁】
　　祠田非古也古者乡先生殁则祭于社如是而已后世祀道紊而多端好古君子始思以复古化今崇教厉俗之意黙寓于斋堂庑序笾豆灌献之间求之乡有先哲者焉或虽未生于其乡而讲道肄业之区逰息燕闲之所咸义起而特祀之而又虑其享祀之匮时移嵗迁无以相维持于永乆也则又为之田以为笾豆灌献之需斋堂帘庑之备俾之有所资以维持于不壊盖其法非直崇奬死者而已于生者亦有观感兴起之道焉意良是而制则非古矣夫自二氏之教行琳宫琼宇咸有田衣食厥徒而吾儒氏或缺焉岂彼氏之教独良而古制不为彼设欤彼其清浄禅寂之説既使人简径易趋而死生祸福又足以耸动愚民而使之奔走归命故其法易行而其教独繁昌也吾儒之学疑若汗漫难竟迂濶鲜速效而世之君子又往乐因循惮始事不以复古为心而多以非古之制自阻使非有好古君子出焉谋及于此宜其难矣故祠田非古而鋭然以此为务必其人好古君子者也贑旧无念庵先生祠通判廖君署其邑事以先生之尝过化是地也合诸生等议白督府建祠于鳯凰台之阳祠成复捐俸为诸生倡诸生之乐义者亦相率出金为助买田若干亩充入先生祠为嵗时享祀之费不以非古之制自沮而鋭然寓复古化今崇教励俗之意于此斋堂庑序笾豆灌献之间谓君子而能好古者非邪夫天下之事不激不劝不风不兴故标徃以示来崇死以劝生好古君子者事也而观感兴起则在祠先生者勉之而已先生之学其大者视天地万物皆吾一体而其所从入简易直截不假蹊径先生于大本卓然有见而格物穷理未尝少缓视宇宙皆其度内而其量实自一介不茍取与者充之故人见其守之卓而不知其学之精也见其量之大而不知其察之细也祠先生者学其精以求其卓学其细以求其大而先生之学在是矣茍徒取名贤讲习之区为光宠而防究其学术以思不负于往哲虽日俎豆而尸祝之于此邦人士奚益哉而好古君子思以复古化今崇教励俗之意亦虚矣夫二氏之教虽于吾儒不相入然其徒高者守清浄禅寂之教以淑其身而下者犹能不毁壊其名号以夸于世故其教借以传而其祠亦因以永乆勿废吾儒毁弃二氏顾若不甚惜至攷其所以为学輙与所尊祠敬礼者相背驰视二氏反让焉则彼法之行而教之独繁昌者非独世之君子乐因循惮始事之过也而为其学者与有责矣廖君于余为里人以书来请记于余余故述好古君子所以崇奬先贤之意若彼复道先生所以为学者若此期与此邦人士共勉焉廖君名宪尝从游先生而得其所以为学者故为政而能好古兴学如此
　　新建韩蕲王庙记【胡缵宗】
　　自金源氏分主中国于是宋社殄荡宫车流播二三臣奋包胥之忠而竞搘持之南辕脱辐越鼎泣新时则蕲王效武宣忠矢志忘死返麾而北拳勇神机建勲树绩北兵之旋我和之招宋室不复岂皆天邪王讳世忠字良臣安延人也卒于越于吴故吴人祀之王初应募虎挒而枭磔目无敌也扶银州笞之薙睦之青谿劘燕山扬滹沱举濬挟淄树赵之屏摲西土独与金角防其雄批鱼台防黎驿经河洛拨内难于平江至鱼梁殱之提甲八千扼江之冲詟十万绮鋋走无音轹闽建斮豫章覆湖南开军受降掩大仪脔十之八嘬而封之执楚之臂絶淮之吭城高邮塞泇口崇山阳敌乃栗缩而祭荆大小百余战主辱臣死请当其重还两宫复疆土之言慷慨激烈锦衣骢马勒兵交和金人宵熸何其伟耶夫金方熛炽上惨下黩恼恼莫敢撄王以孤垒相当梏其触而齾其铓龙潭渡而都无标烽山阳城而江无饮马时非王固鱼肉吴矣宋其奈何故中兴之功以王为首王之功于吴为大至其抗论斥和政府之揖桧为侧目争武穆之事不得乞身湖山徜徉谢世以全首领此其忠有余而智足称也忠勇之号百世是钦天资人违史臣叹息河山之誓太常之烝实闗周典易世报功礼亦宜然弗栋弗宇即墓而祀无以栖神灵委帝贶于草莽文仪为阙予移而来以祭祀取吴之神正其位序将事王墓顾瞻欷吁既乃得王故宅在郡黉之东沦为浮图亟命撤所祀祀之不易一榱不役一力考王之庙实嘉靖甲申三月望日也位木其中飨用嵗秋妥灵宜神肸蠁用光祈灾儌祐民咸利之然惧乆而沦没乃磨坚石用纪始事庶观象者识表忠之彞章驭民者知事神之礼秩云
　　监察御史斛山杨先生祭田记【蔡靉】
　　夫宇宙间孰为贵且荣惟忠臣孝子是为天地之正气躬行之君子也若夫大孝终身孤忠自许垂百代之清风立臣子之准极者其惟我斛山先生乎先生家世闗西之富平余进士同榜兄也初受学于苑洛韩先生靉亦先生门下士实有同道之雅嘉靖己丑同登进士同铨受行人后三载同选授监察御史任一载余斛山谓予曰老母不任驱驰家在三千里外不能迎养吾当告归以尽乌鸟之情予止之曰御史三载例有勑赠之荣寜不少待斛山曰菽水之欢天性之爱古人不以三公位易一日之养吾志决矣幸成吾速归计予为白之宰执部院诸公无不称重别后以养病违限例不起用予亦以言事忤旨黜为编氓两不相闻者七阅寒暑已亥秋以两京言官之荐予与斛山及浦竹塘三人同召用予丁母忧二公先入京竹塘以进言廷杖而卒斛山亦以进言系锦衣狱壬寅冬予以服阕部院催取至京两阅月以罪下狱得与斛山相见时刘晴川正郎亦以进言与斛山同系刘旧钧州守予曽疏其贤乂相知故人也在狱同处者二旬余予被谪出狱二公各有诗相迭予亦有诗言别予归后复被黜再为编氓斛山防恩赦得释与刘晴川周都峯同至文登祭浦竹塘回途复被逮械送入京仍下狱又四载首尾八年复防恩赦得归家居数载而卒癸亥春斛山长子偲以应贡赴京便道来访询其家事及履厯曰家君自文登回复被逮械送时九月终尚未成衣一门生觧衣衣之予随之过随州石桥东指曰此去寜晋四十里昔与汝蔡年叔狱中别时约云过赵州相防渠岂知今日予过此桥家君自居官抵今三十余载逺近馈遗一无所受以此家无纎积予兄弟止仰给儒学月廪曰斛山兄介正清操朝野知之李石叠曽为予言庐墓时客至无茶馈豆以代茶汤尚却之况他人乎噫昔道义相期出处畧同斛山已矣予犹碌碌茍全恨衰年不能逺出持生刍一哭墓下今日无以为情聊以务农所积相赠为斛山兄置田一区以供时祭刻石墓下以表平生道义之情呜呼先生天性孝友眞诚直谅二亲之殁六载庐于墓侧哀毁骨立乡闾率化忠信恩义孚于族党徒步从师讲明理学敝裘疏食怡然自得事师如父处朋友如兄弟躬行实践苑洛先生重之别时为筮睽大畜二卦知将来之必至也及授使职防【阙】
　　重修澐泉祠记【赵统】
