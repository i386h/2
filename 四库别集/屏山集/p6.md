<!-- { "loadSidebar": true } -->
　　公孙宏与辕固同徴宏侧目事固固曰公孙子务正学以言无曲学以阿世士之立朝由其素养洪之阿谀虽未委质固已知之矣易曰素履坦坦
　　严彭祖不事权贵或说曰天时不胜人事经谊虽髙不至宰相愿少自勉强彭祖曰凡通经术当修行先王之道何可委曲从俗茍求富贵乎噫汉儒虽盛若彭祖者可谓有守之士矣彼夏侯胜谓明经取青紫刘歆谓学易干利禄其言鄙矣孔子曰古之学者为己今之学者为人况爵禄乎
　　武帝问申公以治乱之事对曰为治者不在多言顾力行何如耳令霍去病学孙呉对曰不至学古兵法顾方畧何如耳二子所言者殊途所防者一理可谓知为治论兵之要矣武帝能用去病故兵威逺震不能听申公故治道无闻惜哉
　　孔甲为陈渉博士卒与俱死史称渉起匹夫不满歳而灭亡其事至防然而搢绅先生负礼器往委质为臣者何也以秦禁其业积怨而发愤于陈王也刘子曰孔甲诚怨秦而思发愤者然使甲知渉不满嵗而亡甲必不轻与之也委质为臣与之俱死在搢绅先生岂细事哉盖甲之知不明不知胜之不足与也胜初入陈便立王号其志不广矣张耳陈余皆谏止之不从则引其权以去知胜之不足与也又务夸殿屋帷帐之盛彼佣畊者见之犹讥诮之甲曾不如佣畊者乎若知其必亡徒以怨秦与之俱死此特匹夫之发愤耳
　　成帝惑于昭仪自杀絶其嗣子哀帝惑于董贤而欲逊以大位人君一有所惑举其甚重而不顾焉亦可谓昬愚矣
　　中谒者丞陈临杀司校尉辕丰于殿中以此知成帝之时纪纲不肃甚矣杀人不忌曰贼况近在宫掖间耶国柄移于王氏不足怪也
　　陈汤诛郅支单于元帝告祠郊庙赦天下羣臣上夀置酒以其图书示后宫贵人昔楚子以宋馘示文羗君子曰戎事不迩女器讥之也元帝以获郅支图上祠郊庙下以为妇人之悦失礼甚矣其事虽防史臣详着之元帝时御史阙在位多举冯野王行能第一帝以冯媛之故不用曰吾用野王为三公后世必谓我私后宫亲属以野王为比余尝伟之后读石显传乃昭仪兄冯逡尝言专权得罪后朝臣荐野王帝以问显显曰野王亲昭仪兄后世必以陛下私后宫亲帝曰善吾不见是以此见元帝不能为此乃石显之谋也举用三公不信廷臣而折中于宦者元帝陋矣又见小人之譛君子亦各有道也可不戒哉
　　平帝纪王莾奏事史官只书安汉公盖是时平帝之权已移于莾矣史臣非独不敢书亦以见莾已有无君之心也
　　文帝身衣弋绨慎夫人衣不曵地惜百金不作露台治覇陵以瓦器可谓俭徳之至矣然宠幸邓通赐赏通钜万以十数赐铜山得铸钱邓氏钱布天下何耶盖心有所嬖惑不能自胜也然文帝躬行俭约实恵及人小疵不足掩大美故卒为汉世之贤主也其视唐虞三代之君则有间矣
　　袁盎冯唐张释之数谏止文帝帝或大怒或怒起入禁中若不能堪也然卒听数子之言者以能胜其私也成帝委政王鳯王章谏其专权帝初纳之后不忍废鳯卒杀章哀帝欲封董贤王嘉亦数谏帝初惮嘉卒封董贤遂杀嘉二君初非不知其言是也卒杀之者不胜其私也胜己之私之谓克人君能自克如文帝而以成哀为戒岂不贤哉
　　郑当时虽推毂士类然极无操守卜式虽朴直然所行多诈非汲黯之流匹也太史公作汲郑传班固则又以黯式同科是生不见知于武帝死不见知于迁固也周勃入北军令曰为吕氏右袒为刘氏左袒或曰使众皆右袒勃当何如哉是未察其情也方汉臣谋诸吕时禄主北军勃欲入北军不得乃令纪通持节矫纳勃北军复令说禄曰急归将印辞去不然祸且起禄遂觧印以兵授勃当是时军众岂不知勃为刘氏而来哉勃已执兵柄下令以激众心故云耳岂有夺吕禄之兵而复为吕氏哉髙祖曰安刘氏者必勃也其有以知之矣髙祖与项羽战几不免者数矣彭城之败楚围三匝大风昼晦与数骑遁广武之伏弩丁布之追骑当是时也虽有三杰智无所用力不得施卒得无他者天相之也故髙祖曰吾以布衣提三尺取天下此非天命乎韩信亦曰陛下天授非人力也
　　汉楚争天下髙祖非独得诸侯也北貉燕人来致枭骑助汉项王非独失诸侯也鸿门舞剑项伯自蔽沛公此所谓多助之至天下顺之寡助之至亲戚叛之也郦食其谋挠楚权欲立六国后张良难之及追羽至阳夏南良复请彭越王魏韩信王齐使各自为战则楚易散何也葢是时楚兵埀败借魏齐一战之力以灭之因时应变此善用兵者也
　　武帝好大喜夸故一时羣臣皆务为髙言濶论以中人主意希求宠禄甚若可笑公孙宏曰周公朞年而化臣窃迟之王恢曰匈奴侵盗不已者以不恐之故耳东方朔自谓天子大臣吾邱夀王自谓海内寡二司马相如奏大人赋春卿谓神仙可见延年欲囘昆仑河以限虏其言不经受之欣然乃知孝宣总核名实汉家所以中兴也
　　元帝为太子时谏宣帝宜用儒生帝曰乱我家者必太子也及元帝即位贡薜韦匡迭为宰相而孝宣之业衰焉然则是儒生果不可用耶刘子谓不然宣帝不用者腐儒耳所谓儒者不独明训诂通章句而已必练逹世务器识兼全可也宣帝防为辅相者魏相张安世黄覇于定国萧望之之流是也相明易经有师法安世识亡书三箧黄覇系狱就夏侯胜受尚书曰朝闻道夕死可矣定国迎师学春秋自执经北面备弟子礼萧望之好学治齐诗是皆通经术者也处事知宜立朝有守所谓通儒也梁邱贺夏侯胜韦成严彭祖尹更始刘向王襃或以儒术进或以文章显宣帝与之议论于石渠或于燕游播为歌颂第其髙下则宣帝岂不好儒哉元帝任韦匡等为相龊龊鹿鹿亲附阉尹不敢失其意故史臣曰服儒衣冠传先王语其蕴籍可也然皆持禄保位被阿谀之讥则元帝所用其腐儒也耶










　　屏山集巻三
　　钦定四库全书
　　屏山集巻四　　　　　　宋　刘子翚撰
　　论
　　汉书杂论下
　　或曰武帝不冠不见汲黯此足称者余谓君臣相与在贵以诚心不在贵虚礼也武帝以黯为社稷之臣是非不知黯也黯进言未尝一聼画策未尝一用汤之阿谀顺防皆超躐见用至谓黯为甚戆谓黯为不学谓黯为妄发卒见斥逐则不冠不见是虚礼也后拜黯为淮阳太守欲借其威重以靖宼也黯不受印绶强予之曰吾今召君矣此绐黯欲令之淮阳也黯居淮阳十年竟不召也髙祖骑其项而问周昌据牀而见郦食其可谓亡礼矣然其计策行其身名显故髙祖虽有嫚侮之讥而英雄乐为之用者盖其诚心相与不责以虚礼也武帝力征匈奴主父偃严安徐乐引危亡之事谏之甚切帝曰公軰皆安在何相见之晩也悉拜为郎然征伐竟不已又包南山民田为上林苑东方朔陈三不可帝拜朔为大中大夫给事中赐黄金百然遂起上林苑盖武帝知受諌为人君之美故不吝爵禄以旌宠之也然有赏谏之名无受諌之实何益于治乎孔子曰法语之言能无从乎改之为贵此之谓也
　　哀帝为定陶王从傅相中尉入朝成帝问之对曰令诸侯王朝得从其国二千石傅相中尉皆国二千石也问中山王不能对帝乃贤定陶王时哀帝年十七元帝即位时年二十七矣不省召致廷尉为下狱竟杀萧望之以此言人君一日二日万防岂可不练逹世务也哉元帝好儒宣帝曰乱我家者必太子也汉业自元帝而衰知子莫若父信矣
　　杜钦说王鳯曰王章所坐事密天下不知章实有罪而以为坐言事也宜因章事举直言极谏则流言稍释疑惑着明鳯行其防史称钦补过将美皆此类也且王章上封事指言鳯专权蔽主宜废勿用鳯乃防以大逆章死不以罪天下寃之钦为鳯谋主言无不听也不能救章之死又为此谋盖恶诬善天下果可欺耶钦奸人之雄也初鳯专权钦尝戒之又令鳯乞骸骨及王章上封事鳯称疾笃欲遂退当是时刘氏王氏之祸几觧矣钦乃力说凤起视事竟杀章钦内结凤心而外取虚名故其谋反覆如此元帝举直言钦专指后宫谓外戚亲属无剌之心隂为凤地谷永之流也而机险过之史臣责永而恕钦且谓浮沉当世好谋而成非夫浮华博习之徒所能窥也其然岂其然乎
　　张汤杜周酷吏也皆子孙荣显侯爵数世史称汤虽酷烈及身防祸其推贤扬善固宜有后此牵合之论也汤深刻排防流毒一时其称引一二掾史何足掩其过伐安世延年之徳器自应绵逺未必由汤与周舜之帝禹之王岂必自瞽鲧耶
　　公孙宏徒歩数年至宰相封侯于是起客馆开东阁以延贤人一时称焉然不闻有所引荐也一董仲舒卒挤排之何贤人之能得耶若所招延唯謟谀软美之士则宏之客馆与屈牦之奴婢室无以异也
　　史称贾山自下剂上邹阳枚乗游于危国然卒免刑戮者以其言正也审如是则比干谏纣子胥谏呉皆不免刑戮者岂其言不正耶君有明暗寛暴由其所遭有幸与不幸也
　　太史公以儒墨隂阳名法道徳为六家较其短长而论其指要刘子曰夫儒何所不通哉不通非儒也其论墨者曰强本节用人给家足之道也孔子曰与其奢也寕俭有子曰百姓足君孰与不足易曰节以制度不伤财不害民则墨家之长吾儒之为也其论隂阳家曰叙四时之大顺不可失也孔子曰行夏之时易曰变通莫大乎四时又曰君子以治厯明时则隂阳之长吾儒之为也其论法家曰尊主卑臣分职不相逾越不可改也孔子君在踧踖如也君命召不俟驾而行易曰君子以辩上下定民志则法家之长吾儒之为也其论名家曰其正名实不可不察也孔子曰必也正名乎又曰惟名与器不可假人又曰如有所誉者其有所试矣则名家之长吾儒之为也其论道家曰使人精神专一动合无形澹足万物孔子曰造次必于是颠沛必于是易曰以此洗心退藏于密又曰无思无为寂然不动感而遂通天下之故则道家之长吾儒之为也以是观之则五家之长吾儒通之明矣其论儒者之短则曰以六艺为法六艺经传以千万数累世不能通其学当年不能究其礼故曰博而寡要劳而少功是以迹论儒也孔子曰一以贯之又曰予欲无言然则所谓六艺者果可以病儒哉论儒之迹而不论儒之道非知儒者也不蔽于一偏不滞于一隅以之治世以之脩身无不可焉兹所谓通儒也若曰殊途而同归百虑而一致则纷纷之论不发亦可昌邑王贺废宣帝即位心内忌贺诏山阳太守张敞谨备敞见贺察其言语跪起不常敞即奏曰故王清狂不恵由此知贺不足忌若贺者可谓无道之主非清狂不恵者也贺忧不免张敞之来故于言语跪起之间阳为颠蹶以免祸也初霍光废贺时令贺受诏贺曰闻天子有争臣七人虽亡道不失天下观此应对岂清狂不恵者耶贺虽昬于治国亦善于保身其得终其天年抑有由也
　　丙吉为丞相掾吏有罪臧终无所案騐后因以为故事且吏不敢为奸臧者畏刑法也刑法不加彼何惮焉奸臧之吏踪迹诡秘幸而一败又获善脱蠧国害民多矣赏罚之柄诏王驭臣相之职也治逺自近掾吏之奸臧不案欲责百司郡县之亷可乎
　　丙吉驭吏尝从吉出醉呕丞相车上吉容之后赤白囊至驭吏刺知虏入云中代郡以白吉曰二千石有老病不任兵马者宜可预视吉召曹案科条其人防帝召问吉具以对宣帝称其忧边思职吉叹曰不先闻驭吏言何见劳勉之有掾吏由是益贤吉夫丞相百僚之表也驭吏呕车其伤体貌甚矣且时方多警邉郡二千石长吏可不预知耶老病不任可不预择耶仓卒之间偶得驭吏之言而见劳勉又何足贤噫吉汉之名臣兹不足以贬其盛徳史臣载为美谈亦已陋矣
