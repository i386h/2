<!-- { "loadSidebar": true } -->
　　夫人君之治天下，不贵乎一己之聪明才能也。以天下之聪明才能为聪明才能，则天下之聪明才能皆其聪明才能也。以天下之聪明才能行己之志，则其利之所及博矣，其大有之元亨乎！ 
　　
　　圣人天地之功用，时焉而已矣。或云「正」，或云「时」，何也？时即正也，其道一而已矣。 
　　
　　天地万物一气也，圣人与万民一心也，此其情也。此感彼应，心气之相动，盖有不得已焉者矣。故欲知夫大道者，於感应之间焉尽之矣。其义也深乎！ 
　　
　　知至至之，何谓可与几也？几也者，心之始动者也，德是也。知终终之，何谓可与存义也？义也者，事之已著者也，业是也。所至所终，天理也；德业也者，天理是也；至之，至此者也；终之，终此者也。何以谓知至知终也？始终一知也，一以贯之，知通乎行也。 
　　
　　何以为行事也？所谓必有事焉者也。何以为事也？天理也。终日乾乾，为此而已矣。乾乾者，行之不息，勿忘勿助也。忘助皆息也，不息也者，不息乎此而已矣。 
　　
　　行与时偕，无时不行，无终食之间违仁，造次必於是，颠沛必於是。 
　　
　　先天者，几也，其未形者也。后天者，事也，其已形者也。德明序与吉凶之合，先天而奉天，故弗违也，理一而已也。何以为理一也？其气一而已也，宇宙内之气即吾之气也。 
　　
　　大人者，大德之人，与日月合其明者也。唯大人为能观两离之明，继续不息，缉熙於光明，而四方之物大小远近无一不照。 
　　
　　鼓缶之歌，大耋之嗟，惟其人之自处何如耳。死生之际，幽明之故，非夫明天下之大道者，其孰能知之？ 
　　
　　晦也者，隐也，藏也，藏明於内也。明不在外则在内，内明而外晦。古之明王，冕旒蔽目而天下之形莫逃焉，黈纩塞耳而天下之声莫隐焉，天聪明之至者也。若夫尽其聪明，则有时而遗，人必有巧避之计，其可以为全明矣乎？ 
　　
　　知雷风相随，亘古不变之象，而自立於大中至正之矩，为可久不变之道，时变而所恒不变也。何也？刚柔之上下，阴阳之升降，日月之代明寒暑之往来，极古今之变而不能易其常也。不知者以经权常变，二之以为对，岂知道者哉？ 
　　
　　阴阳得中者，天之则也。刚柔得中者，地之则也。 
　　
　　正家之道由心身出者也，由内出者也，故以拟之於风火。君子以言有物而行有恒，言行由心生者也，犹风自火出者也。故言不徒言，言有物；行不徒行，行有恒。物也者，心之天理也；恒也者，心之常理也。君子之言行所由动天地，而况於家人乎！是故心正则言行正，言行 
　　
　　正则家正，正家人之道由於内，圣人之训精矣。 
　　
　　内外第十二 
　　
　　正其内外之礼，正其长幼之序，正其尊卑之等，正其男女之别，斩然而不可犯，正家之始也。志未变也者，天下之事莫善於初。志也者，心也。初心，良心，刚正之心也。习而远焉则变矣，变则虽有严刑峻法而莫能使之反其初心，故初闲而善则善矣。故曰：禁於未发之谓豫，闲於未变之谓也。 
　　
　　父父、子子、兄兄、弟弟、夫夫、妇妇，各得其正位而无逆，以能保其家，是能富其家者也，家以正而为富者也。 
　　
　　人处蹇难，必有所警发，有所警发必觉，觉则道心生矣。动心忍性，曾益其所不能，反身修德之谓也。 
　　
　　四爻由隐僻之道深入其君，故云「入於左腹」。入腹谓其交深也，交之深故得其心。凡奸邪之见信於君，皆由有以夺其心也。愚谓为人君者，至於其心为人所夺而获之，亦可哀矣。 
　　
　　能益天下者，得志行於天下也。得其志，斯得天下之志矣。 
　　
　　若肯切己用功，惟日不足，何暇点检他人邪？ 
　　
　　夫孝也者，教也，所以教孝焉者也。教孝焉者，将教之为人者之道，将教之为人子者之道焉也。□□[天]地生之，父母生之，尽人为大，人之道，尽性[为大]。□不能复性者，不可以为人；不能尽人者，不可[以为]子。弗人者不仁，弗子者不孝。是故教者，将教之[为]人君臣者之道焉，将教之为人父子者之道[焉，将]教之为人长幼者之道焉，将教人为人朋友者[之]道焉也。夫然后谓之尽人，夫然后谓之尽性。是[故]惟仁人为能享帝，惟孝子为能享亲。夫事亲享[啼]之道大矣，而本於孝，可不重乎？ 
　　
　　忠与孝异用而同体，交相致而相成者也。夫忠由[孝]生者也，是故孝可移忠矣。孝由忠成者也，是故不忠非孝矣。故君取乎尊，亲取乎亲；尊取乎敬，亲取乎爱。夫为臣子者，尊君如天，故致尊则敬，敬斯忠矣。亲亲如地，故致亲则爱，爱斯孝矣。是故忠孝者，敬天爱地而致之君亲，故尊尊亲亲，道之极也。忠君者，事天之纯也；孝亲者，事地之备也；天地纯备，神明斯彰。 
　　
　　欲习静定志，则未见其底宁者，正为不曾有真见。大学曰：「知止而后有定。」知止即是真见也。欲知止□，当随处体认天理，天理即所谓止也。若见得□[所]谓「动亦定，静亦定」，而习静不足言矣。若於习静而求定，愈见其不定也。此乃区区初年身亲经历处，非虚言也。孔孟以前论学，即事即心，未尝有静坐之说。明道亦言动静皆定。至伊川乃倡静坐之说，末流鲜不入禅者。请於动静两忘体认天理，乃定，定久则诚。 
　　
　　即气即道。易曰：「形而上者谓之道，形而下者谓之器。」同一形字，与道为体者也，更不须说所以然处，令人无处寻讨也。故孔子川上之叹曰：「逝者如斯夫，不舍昼夜。」即指水是道，多少直截，不费词说，令人易见。见此则宇宙内开眼便见道体之流行，更不须寻个所以然也。 
　　
　　中心为忠，实心为信，心中故实也。义无定在，时之与比，故徙也，迁迁而不居也。忠信者，心也；徙义者，事也。心事合一，忠信以根之，精义以滋之，是以日新，日新之谓盛德。 
　　
　　「子以格物，意心身皆至。何居？」曰：「夫人之接物也，意心身精神具在矣。是心身之功尽於格物矣。」曰：「理於未接物之时，可以预格之乎？」曰：「有之。可欲之善而已，廓然太公而已。然接物而后义生，义生而后格致有所措焉。理无定体，随感而应耳，故随家国天下之事物而感通之，其理始著。故意心身皆於家国天下之物理，随处体认而至之也。」曰：「体认属知乎？兼行乎？」曰：「知行非二也，知而弗去，行也。故体认有体贴之义焉，有察识之义焉。其知止定静安虑，此知行并进，乃其功也。」 
　　
　　天道常运而不息，人心常活而不滞。常活不滞者，人心之本体动乎自然者也。四十不动者，不失其心之本体，而能不动乎势利者也。是故知常动之体，然后能不动乎势利，当大任而不惑。 
　　
　　宫之奇谏，百里奚不谏。忠者尽其心，智者见其几，尽心近而见几远也。 
　　
　　动心忍性，增益其所不能。性者，心之生理也。动者，警发之也。忍也者，坚定之也。存其心所以养其性，故心不警发，则或存而或亡；性不坚定，则或得而或失。故警发其心所以坚定其性，日明其所未明，日坚其所未坚。 
　　
　　知而行之，神也；行而不知，物也。物则不化，神妙万物也。 
　　
　　[一]不独立，二则为文。非知道者，孰能识之？ 
　　
　　易曰：「复其见天地之心乎！」复者，一阳生也。天地之心不可见也，以动而生则可见也。夫动而生，可以观天地之仁，至亲切者也。故学易者观其生焉，尽之矣。 
　　
　　儒道亦言虚，虚实同体，虚中有实，实中有虚。而独言虚者，虚无之说也，况以谷言虚，则谷有限而虚无穷。如天之太虚，虚中流行运化，无非实理，何尝独虚，而生生化化，不舍昼夜，此生意何尝有间？其绵绵若存，用之不勤，有似孟子勿忘勿助之间矣，而孟子必有事焉说理，而老子说气，所谓「句句合，然而不同。看得破，许汝具只眼」者，其知道之言也。达者信之而世儒惑焉。 
　　
　　圣人体天地之道，刚柔、阴阳、惨舒，莫非自然，遇争则争，遇让则让，安土敦仁，无往而非天理之自然，而我无与焉，此大中至正之道也。观此言，一一有为。世儒谓老庄明自然，非自然矣。道以自然为讳，惑也甚矣。 
　　
　　抱一有似儒者主一，儒者主一，无适之谓也。老子有意载魄，可谓无适乎？连抱一亦不是矣。 
　　
　　刚柔同体，以诎伸之间分刚柔也。老子专以柔道，非天地阴阳之道矣。易曰：「一阴一阳之谓道。」何谓乎？ 
　　
　　天一也，在五行为五行，在五事为五事，在八政为八政，在五纪为五纪，在皇极为皇极，在三德为三德，在稽疑为稽疑，在庶征为庶征，在福极为福极。是故九畴皆天道也。夫自天行而人事、而政治、而五纪、而皇极、而三德、而稽疑、而福极，其顺布也，而云皇极所以立焉，而云皇极所以行焉，何居？政治即行矣，而云立焉，何居？自天而之人，自人而归诸天，顺逆数也。 
　　
　　道体精粗上下无不贯，而徒以冲言者，非知道也。道在我，随感而应，物物各足，而道体无穷也。非用之也，感应自然之机也，道著用便不是。挫锐解纷，和光同尘，皆出有意之私。 
　　
　　健以决之，说以和之，决之善也。 
　　
　　木在地下，根入地中，根之深也。根之深，故其生也勃焉。顺德也者，人之所得根於心，天然自有之理，与心俱生者也。根於心，故其生色也，晬然见於面，盎於背，畅於四肢，发於事业，充实而光辉，顺之至也，皆根之深为之也。若夫记问义袭之学不本於心，犹无根之木，其能高大矣乎？ 
　　
　　易曰：「君子见几而作，不俟终日。」见一念之善几则存之，见一念之恶几则去之，去存皆作也。见之真而守之至，何俟终日？俟终日则不力矣。 
　　
　　三极之道，其致一也，致一而性命之理尽矣。 
　　
　　「去圣人之世若此其未远」，未远则流泽未泯也，然而斯道之流行於宇宙，有不以时间者矣。「近圣人之居若此其甚」，居近则声教相亲也，然而斯道之充塞乎天地，有不以地间者矣。何谓不以时与地间而无有乎尔也？宇宙一而已矣，天地一而已矣，是故道一而已矣。记曰：「若夫豪杰之士，虽无文王犹兴。」以天理之在人心者与天同一也。五百岁之下岂无乎尔者乎？ 
　　
