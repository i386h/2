<!-- { "loadSidebar": true } -->
　　天之道莫大乎时王者继天立极裁成辅相以左右民亦莫大乎时上古三皇氏靡得而纪云传称天开于子地辟于丑人生于寅故称三皇氏则三统之义所自祖也黄帝受河图仰观日月星辰之象始有星官之书颛顼受之命南正重司天北正黎司地其后三苖乱德二官咸废帝尧氏作乃命重黎之后复典天官书曰乃命羲和钦若昊天歴象日月星辰敬授人时歳三百六旬有六日以闰月定四时成歳所正春夏秋冬四仲之序犁然而厯法大明舜摄位察璇玑玉衡以齐七政后世因之由此以观则唐虞之世歳必首春月必建寅巳开百王统矣夏受襌其道主因其四时之书则有夏小正视唐虞之法加密焉若日星昏旦之次分至启闭之期雷风氷雪雨旸水旱之节百榖草木稊秀之候羽毛鳞臝蠕动蛰兴陟降鸣雊之应以及王者因时行政庆赏刑威之准三农以时种植耕敛作息之宜靡不毕具此夏时之善所为考诸前王而不谬百世以俟圣人而不惑者也至仲康之世羲和废厥职俶扰天纪季秋月朔辰弗集于房王命胤侯徃而征之盖夏正始乱也其在后世可知矣是以殷克夏则改夏正周克殷则改殷正殷周以征诛得天下其敬天授时之法未始不肇修夏正之遗而必逓改正朔以新一王之大法则继大乱之后者利用革也易之革曰汤武革命顺乎天而应乎人而大象曰君子以治厯明时义取改正朔也夏正建寅殷正建丑周正建子天地人三统也天以斗杓运乎中央为四方之纲逓建十二辰而以初昬为候如日躔星纪之次而月行会之则建子也日躔元枵之次而月行会之则建丑也日躔娵訾之次而月行会之则建寅也必取三辰之月以为歳首者阳气始于子子者孳也言万物滋于下也进于丑丑者纽也言万物厄纽未出也长于寅寅者引也言万物至此毕逹也天以生物为心以三辰为功于三辰见天地之心故王者义取诸此以改正朔然必三阳履泰盛德在木协风乃至于时为孟春而歳功着于地上此夏时所以称善也其曰天地人三统者子一阳始生于重泉天数之始律应黄钟大哉干元万物资始故得天统丑二阳地数之始律应大吕至哉坤元万物资生故得地统寅三阳三才始偹律应太簇地天交而为泰后以财成天地之道辅相天地之宜以左右民故得人统也又曰天开于子地辟于丑人生于寅者按邵子皇极经世以元会运世之数推之天地人从出之序得三辰之会今以十二月准十二会而知夏统得人殷统得地周统得天也汉刘歆三统厯志曰三统者天施地化人事之纪也十一月干之初九阳气伏于地下始着为一万物萌动锺于太阴故黄钟为天统律长九寸易曰立天之道曰阴与阳六月坤之初六阴气受妊于太阳继养化柔万物生长楙之于未令种刚疆大故林钟为地统律长六寸立地之道曰柔与刚正月干之九三万物棣通族出于寅人奉而成之仁以养之义以行之令事物各得其理寅木也为仁其声商也为义故太簇为人统律长八寸立人之道曰仁与义是为三统其于三正也黄钟子为天正林钟未之冲丑为地正太簇寅为人正云盖汉以律起厯以十二律恊十二辰应十二月而推本于三正之义如此亦自然之应也又曰夏得天统谓嗣世而王者冬至得十一月甲子朔为厯元也殷得地统谓殷歴统首得甲辰也周得人统谓周厯统首得甲申也天施复于子地化自丑毕于辰人功自寅成于申也故云然三王正始所改者正朔而已若夫春夏秋冬之时十二月之次则周不能改乎殷殷不能改乎夏夏不能改乎唐虞一也何以明之舜摄位以正月受终于文祖先得夏时也殷以十二月为歳首故伊训曰惟元祀十有二月乙丑朔伊尹祀于先王奉嗣王祇见厥祖告即位也太甲篇曰惟三祀十有二月伊尹以冕服奉嗣王始免丧朝见羣臣也而汉书律厯志谓伊尹之嗣以冬至越绋祀先王于方明以配上帝谓殷以建丑之月为正月而以建子之月为十二月故乙丑日长至而配祀上帝也则非摄祀见祖之义矣是诬经也周以十一月为歳首秦誓曰惟十有三年春大会于孟津武成曰惟一月壬辰旁死魄盖十三年春正月二日也蔡沈传曰即建寅之月则夏正是也如以为建子之月则不合书春矣洪范四五纪一曰歳二曰月三曰日四曰星辰五曰厯数范出神禹所叙则五纪即夏小正之法也曽谓以武王之圣箕子之明而攸斁之乎故豳风之诗曰七月流火九月授衣又曰五月斯螽动股六月莎鸡振羽七月在野八月在宇九月在戸十月蟋蟀入我床下又曰七月流火八月萑苇七月鸣鵙八月载绩又曰六月食鬰及薁七月烹葵及菽八月剥枣十月获稻为此春酒以介眉寿七月食瓜八月断壶九月菽苴采荼薪樗食我农夫则皆夏时也宛然有夏小正之遗意焉其曰一之日觱发二之日栗烈三之日于耜四之日举趾者则从周朔也故称日焉益以见月之必用夏正也而律厯志曰初发师以殷十一月戊子后三日得周正月辛卯朔明日壬辰癸巳武王始发丙午还师戊午会于孟津明日己未冬至二月四日癸亥至牧野夜陈甲子昧爽而合则以周正建子曲为之附会云耳执是而可以通春秋之说矣孟子曰春秋天子之事也董仲舒曰春秋受命改正朔易服色谓春王正月行夏时也按左氏传曰周正月建子之月也而胡安国传曰仲尼以夏时冠周月谓建子非春仲尼首易之以春王正月也建子非春则鲁史故书冬正月乎而仲尼易之是矫诬上天也抑故书冬十有一月乎而仲尼易之是紊乱二百四十二年时事也且以夏时蒙时王义则舛而以臣子改正朔罪则僭也春秋何居乎然则春秋之春正月即夏时之春正月明矣仲尼作春秋即因鲁史实录明矣但鲁史编年纪事每歳必托始于冬十有一月而仲尼手经笔削则托始于春正月所以为改正朔行夏时志天子之事之实也至于春秋所记时令一一以夏正通之如桓公十四年春王正月无氷志春和重民命也僖公三十三年十二月陨霜不杀草李梅实言冬有愆阳终冬陨霜不杀至于李梅且华而实也成公元年春二月无氷言阳气初协至仲春始解冻也昭公四年春王正月大雨雹言阳为阴陷也定公元年冬十月陨霜杀菽言五榖不登见人主弃民命也则亦奚必以周正建子之序定灾祥乎哉况周入春秋以来王迹熄矣天王不颁朔诸侯不视朔天官失职莫考异同于是鲁文公元年失闰月不告朔犹朝于庙告朔之废自公始至襄公二十七年十二月乙亥朔日有食之传曰辰在申司厯过也再失闰矣故二十八年春无氷则二十七年之冬也无氷灾也梓慎曰歳在星纪而淫于元枵以有时灾至哀公十有二年冬十有二月螽传曰火伏而后蛰者毕今火犹西流司厯过也火八月犹西流而愆在十二月则三失闰之故也然则鲁厯之不正乆矣定哀之春秋非隐桓之春秋矣四时灾祥莫考而定矣欲区区以周正纪其终始不已诬乎夫闰失则四时不正四时不正则岁功不成歳功不成则百工无所厘而庻绩乃隳先王继天立极之统冺絶乃尽故仲尼有感而作春秋春秋云者互举以见四时履四时之变以纪二百四十二年之衰乱属辞比事而拨乱反正之道炳如也首书元年钦昊天也继书春王正月正天时明王道也絶笔于获麟以天道终也董仲舒曰元者大也言万物之所自始也正次王王次春春者天之所为正者王之所为其意曰上承天之所为而下以正其所为云尔使仲尼得邦家之任必将举春秋之法见诸行事首得夏时而行之拨乱反正臻斯世于唐虞之盛故他日告颜子为邦首曰行夏之时行夏时将以夏时见行事之实非区区改周朔之谓也仲尼既殁又百余年而入战国迨于暴秦事不师古克周之后以孟冬之月为歳首按史记始皇推五德终始之运以为周得火徳秦代周德从所不胜方今水德之始改年始朝贺皆自十月朔汉兴因之髙祖始入秦纪年书元年冬十月乃知秦汉之际盖以冬十月为歳首而非以冬十月为春正月也暴秦且然而况于周乎况于殷乎况于孔子之作春秋乎善乎孔子言之曰殷因于夏礼所损益可知也周因于殷礼所损益可知也其或继周者虽百世可知也而董子推明之曰道之大源出于天天不变道亦不变又曰继治世者其道同继乱世者其道异尽之矣汉兴百有二年孝武用诸儒议始改正朔行夏时太初元年冬十一月甲子朔旦冬至为厯元复得天统定太初厯为万世典常呜呼盛哉
　　题张幼青吊忠录
　　过武陵年家子张幼青以旧所著吊万工部诗及申理旧令周季侯寃状示予予读之欷歔泣数行若重起二先生白骨者因念幼青诸生耳何与天下事乃能慷慨淋漓言人所不敢言如是夫亦曰斯民也三代之所以直道而行也悲夫方逆珰杖杀工部时凶焰大张向之同声借剑者且抱头鼠窜一时士气已尽即海内学士大夫有凭而吊之者亦已寥寥空谷矣及季侯诸君子难作则势益燎毛方大索党人侦卒布天下所至道路不敢偶语而幼青独率诸友生具呈上官请以百口保季侯上官为之咋舌非复向时文人弄柔翰生活其后幼青竟坐是为雠家所持得免于祸幸耳吾是以知幼青果不可及也吾鄊张文恭公为诸生时闻杨椒山先生之变操文以祭识者知其不凡视幼青今日其识力何啻径庭将来竖立殆未可量先正云宇宙内事吾分内事愿幼青更廓眼孔进而窥其大者区区残墨数行出之笥中固不足为幼青重好事者为付之梓人聊以存二先生也幼青亦云
　　题勤王纪畧
　　辛酉之役天玉何公破家殉国仗勤王之义力虽不任天下壮之会时事已壊公志益无可展嫉公者因中以危法权珰为政卒就吏讯遣戍去而其时与公周旋兵事者有徐无梦云无梦慷慨任侠以布衣游江湖间故尝受知于公者也一日募兵吾浙即拜为上客委以调度多中肯綮既领健卒六千人行次邗关以片言定庚癸之呼自此北进无哗者竟为榆关一借声援惜其谋不尽用于公仅结募兵之局而公亦旋以谗去无何逮诏狱祸且不测无梦复徒步走榆闗谒闗大吏袁公解之袁公固尝按公所募士甲乙纚然无隙可乗第恐以公事坐累稍缩朒不任而无梦力以大义持之卒为公地得不死人以是益多无梦无梦居恒慕要离聂政之为人期得一当报知己是役也济于行间者犹策士之常而济公于九死一生之日则视孟尝宾客逺矣嗟嗟国士之遇国士之报徃徃不相偿自古叹之即君臣且然况朋友乎友人有谈无梦风义者复授予勤王纪畧因慨然想见其为人而书之
　　题杨椒山先生佚稿
