<!-- { "loadSidebar": true } -->
　　尺五城南侧玉壶葳蕤舞带拂氍毹酒酣莫把朱樱掷獭髓补痕郎有无
　　尺五城南栁色新缥窻不识晓街尘桃花一夜开无主鹦鹉明朝错唤人
　　尺五城南日半曛金羁绣毂两纷纷羯鼔声催柘枝曲葡萄酒汚石榴裙
　　尺五城南第几家燕姬留客醉琵琶秦娘莫与新妆好走上皋桥空折花
　　尺五城南恩泽侯从奴斜抱白貂裘禁街钟尽无人问千骑鸣笳踏月游
　　尺五城南贾客船呉绫卖尽买茸氊犹嫌呉女呉音拙载入都门学管
　　题竹
　　筼筜偃竹何年冩石上孤根碧藓封烟雨从教藏翡翠风雷慎勿起蛟龙
　　复斋诗为李彦方作【庐陵李直卿以复名其斋求子诗久未暇也今日雪霁登楼偶得此遂书以赠顾惟圣门精微纲领岂浅陋能窥祗增三叹】
　　焚香清坐翫羲经一气循环自不停造化宻移谁解得窻前草色又青青
　　李侯索我复斋诗此理难明信者稀要识圣人端的意湏于动处见天机
　　万化根源天地心几人于此费追寻端倪不逺君看取妙用何曽间古今
　　渭北春天送王君实御史西台
　　渭北春天骢马行蜀江波照緑衣明蒟酱遥闻通道路皁囊何以答升平
　　渭北春天栁色青暂辞鸳鹭出蓬瀛风光正好若为别花发鸟啼空复情
　　渭北春天引兴长登临谁共绣衣郎汉家宫殿生秋草秦国山河半夕阳
　　渭北春天纵目初曲江楼上独踌躇长安烟树多如荠望见蓬莱云气无
　　渭北春天午睡余谏章封了梦清都羽阳宫瓦堪为砚闲冩先秦古器图
　　书贡生慈母传后
　　鱼轩未入甘泉画彤管先书太史辞寸草春晖何以报南陔正是采兰时
　　题看雨轩
　　江云漠漠树蒙蒙葛服龙钟寄短蓬忆我沧洲十年梦不知身在此轩中
　　折花
　　折花不用防花天自揷铜瓶贮石泉莫恨洗妆无一物维摩方丈本翛然
　　闻莺
　　衣染鵞黄湿未干髙枝顾影怯春寒数声飞入林深处娅姹嗔人着意看
　　宫人听琴图
　　幽闲曲奏凤凰弦寂听多时侧鬓蝉弹到樊姬秋竹引媫妤飞燕莫争妍
　　涌翠亭
　　十年京洛敝貂裘马首黄尘学水流今日君家亭子上青山如浪屋如舟
　　武功驿书感【驿有姚合诗刻】
　　武功姚尉最能诗古驿荒凉卧断碑涧水流春山罨画料应清味少人知
　　白桃花
　　东风别作武陵春林下盈盈缟袂新道骨仙姿有如此譍门不是去年人
　　南轩书事四首
　　鹪鹩随处一枝安庭角哦诗岁又阑不是铜章留客住鸣皋山月要人看
　　官舍何殊山崦居萧然瓶锡野僧如问君千里西来意只为伊阳好著书
　　孤灯挂壁不成光白牯青奴共晚凉清梦初回成独笑偶然山雨到丛篁
　　纶巾羽服卧伊濵清啸孤吟颇着勲留与后人还要否南山修竹北山云
　　荥河书事
　　万里洪河豁醉眸村歌野舞故淹留欲扶公子青藜杖拄到昆仑最上头
　　汾河
　　汾河诘曲绕灵关邑屋参差夕照间隔岸脩眉画新緑邮童指是石州山
　　题颐贞斋
　　曽闻天上养贤鼎只与山家煮菜同谁向东堂乞鵞炙刘郎原未是英雄
　　立春日二絶
　　闭户贪抄陆氏方东风不学到伊阳易求合浦珠千斛难覔江南书一行
　　竹外梅花出短篱梅边水暖鸭先知风流好似西湖上只欠东风媚酒旂
　　舟泊荻港
　　水光山色漾丹霞舟舣鸥沙近酒家乱扑篷窻恼诗思春衣防防是杨花
　　世防堂
　　緑江廖氏多才子文采风流世所稀江上云霞防成绮年年裁作老莱衣
　　神禹治水图
　　昔年将防祀河东曽过龙门叹禹功谁筑宣房歌瓠子汾隂箫皷又秋风
　　晚春
　　风吹榆荚飘似霰雨洗天堦净如练佳人别来不相见却羡游丝逐双燕
　　宫人怨
　　捧镜宫鬟促晓妆经春梦不到昭阳双双怕见新来燕休卷珠帘十二行
　　宫怨
　　五云楼馆静愔愔一闭婵姢日月深三十六年劳望幸轻红浅黛一生心
　　题冯致逺世父书画后
　　笔底江湖一段秋书成虿尾杂银钩故家文物于今少珍重名郎什袭収
　　三马图
　　金羁玉勒非吾喜丰草长林乐我天安得图中此三骏南山射虎过残年
　　枕上闻布谷
　　退处衡门久谢名田园生计颇关情松风萝月洪冈曙枕上初闻布谷声
　　嘉陵驿
　　嘉陵修竹拂云长石栈东风觉笋香指防箨龙呼驿吏从今馆劵莫支羊
　　又
　　江流迎客縠纹波啼鸟窥人隠緑萝扑鼻生香来不断东风一路野花多
　　题水仙
　　水为环佩玉为裳一种春风各自香幽恨瑶琴传不尽至今烟雨暗潇湘
　　应真渡海图
　　云海茫茫空复空担囊飞锡浪花中好将贝阙珠宫景说与西山面壁翁
　　题胡古愚李氏妇传后
　　见说当年挽鹿车素风淳范照乡闾日星炳焕班昭戒华衮褒太史书
　　金人射猎图
　　惊沙猎猎北风寒马上呼鹰塞草干壮士还家防如雾只今余得画图看
　　访袁仲修城西草亭暮行濠上杂花谢尽独海棠一株照映篱落间成诗三首
　　闭门不知緑满城春浓睡足午窻明今朝憇马官栁下听得黄鹂一两声
　　玉川破屋城西边应门长须贪昼眠鹊声似报有佳客蹴踏残花落马前
　　华屋金盘梦一场也随风絮落溪傍天寒翠袖无人识闲照沧浪试晚妆
　　题宣和画鹞图
　　修翎岂是懐中物日转龙墀奏未终却是南朝赏神俊青縧穏系待秋风
　　赠玉峯长老
　　破铛煮饮把茅间不信石头行路难要致涂湖千五百玉峯髙并雪峯寒
　　停云晚坐
　　山郭蒙蒙雨欲尘满园羣緑一时新賸倾竹叶杯中物报答海棠枝上春
　　汾阳道中
　　暎竹桃花取次开天寒翠袖若为裁落红飞满汾隂路知有诗人紫禁来
　　东行邃谷仅容驼歴歴蜂房户牖多想见陶唐余俗在黎民击壤有遗歌
　　过潼关
　　天风吹袖下云台玉井芙蓉为我开行过潼关却回望半空飞翠逐人来
　　仙源秋晓
　　逺是青山近是林仙源秋色雨中深前溪不是桃花水纵有渔郎无处寻
　　芝图
　　鹤驾羣仙不可追卷中还见旧题诗桐乡祠在荒秋草图画空传五色芝
　　晚立
　　晚花飘尽緑隂凉输与芜菁满眼黄老大此身无着处东风吹上橐駞冈
　　清明杂诗二首
　　新緑层层社雨余官居潇洒似禅居东风无赖吹佳梦何事重翻架上书
　　飞来黄鸟最髙枝欲语还休待我诗忽忆江南消息断折花临水立多时
　　次西湖柬万初首座
　　红叶离离翠叶干浮云散尽楚天寛推篷吟得汤休句留与东山首座看
　　词
　　清平乐【春去】
　　宿酲初醒袅袅吟鞭影蜀道秦川行路永罗袖残香消尽　清明寒食匆匆能消几日东风蝴蝶不知春去画桥贪趁流红
　　菩萨蛮【题李溉之词卷】
　　大明湖上秋容暮风烟杖屦时来去说与病维摩可人秋水呵　自书盘谷序和了停云句把酒为君歌济南名士多
　　青玉案【送温叔刚之解州军司幕官】
　　东风扑面飘红雨正杜宇催春去马首西山青半缕汾隂箫鼔晋阳烟树总是消魂处　芙蓉緑水佳賔主赌酒金钱更数若见东皋烦寄语山林真味醉乡天趣待我平分取
　　满江红【夀张良卿学士】
　　九万扶摇试看取垂天鹏翼追徃事星辰劔履玉阶山立为问寳香黄阁梦何如仙阙丹台籍冩风流杖屦入耆英今犹昔　诗酒部笙歌席松菊社云烟屐早东风为报日边消息虎节貂蝉端旧物分封凖拟如椽笔对西山一笑五千年髯如防
　　水龙吟【和郑彦章韵】
　　画檐疎雨才収酒醒疑掩蓬窻卧熏炉火冷余香犹在拥衾清坐防鬓霜明窥人月小短檠花堕想呉山越水楼台缥缈应曽有飞鸿过　寂寞文园病后旧心情苦无些个多君调我幽兰新句纹牋玉唾花落元都鹤归华表梦谁惊破待莼鲈江上髙歌小海扣舷相和
　　御街行【送王君冕】
　　烟中列岫青无数遮不断长安路杜鹃谁道等闲啼迤得人归去陇云秦树周台汉苑满眼相思处停杯莫放离歌举至剪烛西窻语元都燕麦又春风自是刘郎迟暮纫兰结佩裁氷斵句细和闲情赋　君行广武山前路是阮籍回车处问他孺子竟何成落日大河东注无人说与遥岑逺目也防修眉妩离宫别馆空禾黍啸木魅啼苍鼠悠悠徃事不经心只有闲云来去停云得句归云洞府领取渊明趣














　　钦定四库全书
　　伊濵集卷十三　　　　　　元　王沂　撰诏
　　亲祀诏
　　朕以菲徳获承宗祊八年于兹夙夜惕若钦惟二祖之创业列圣之持盈施及躬缉兹丕绪嗣王谒庙古有令规践阼之初即当庙见重惟皇考以仁圣之资据倚仗之会临御无几中道崩殂亿兆痛心愤郁莫雪矧予继体曷措厥衷顾子道之犹亏遑亲祠之是举乃者上元降监大义昭宣用荐鸿名庶摅永慕十月四日甲申奉玉册玉宝追上皇考顺天立道叡文智武大圣孝皇帝之号是日被服衮冕躬祼清庙祖考来格神人以和大礼既成庸脩庶政用彰孝治式慰羣情便宜事宜条列于后于戱神罔时恫冀多仪之克享皇建有极锡庶福以惟均咨尔臣民体予至意故兹诏示想惟知悉
　　阿噜图为右丞相诏
　　朕嗣纂鸿图抚临方夏爰立一相统理万几惟进退之虽殊乃国体之攸系开府仪同三司上柱国録军国重事中书右丞相托克托宣劳总治于今五年法度修明海宇宁谧朕方推心仰成登于至治而引疾恳辞政柄勉喻不回厯陈父子之继承备述君臣之际遇体其诚至良用恻然载惟向者乃心王室大义是崇图任之初再三避让斯言在念朕不汝忘用嘉忠勤宜从息偃用兹抚徇以表谦光重惟政位不可以乆虚任人必惟乎旧徳知枢密院事广平王阿噜图资全忠孝世济勲庸帏幄周旋朕所眷倚今命为开府仪同三司上柱国録军国重事监修国史中书右丞相凡中书一切机务悉聴总裁敢有隔越奏请者以违制论于戱化民成俗所以崇礼让之风论道经邦所以専钧衡之任体予至意只服宠章
　　封郑王诏
　　朕惟徳隆则爵尊王者所以优大臣之礼名遂则身退君子所以刑四方之风维时元勲夙称全徳丕懋典敷告治廷开府仪同三司上柱国録军国重事监修国史中书右丞相托克托器大而材宏智周而识逺向自枢机之地入陈帷幄之谋忧国忘身精忠贯乎金石赞元熈载伟绩溢于旂常外则海宇之所具瞻内则朝廷之所倚重纪纲备举民物靖嘉惟方叔壮猷用享贪贤之助而留侯谢事屡形引疾之言每申谕以训辞终莫违于诚请是用王以祝融之壤食以夀春之墟畀兹金印之荣旌夫玉铉之贵式彰异数昭示宠章匪惟惬中外之情盖以笃君臣之义于戱承郑武公之烈咸咏乎缁衣之宜秉仲山甫之忠无忘于华衮之阙只承休命永弼昌图可封郑王食邑安丰路主者施行
　　辞
　　芳润亭辞为王君冕赋
