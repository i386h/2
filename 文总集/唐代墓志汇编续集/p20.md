<!-- { "loadSidebar": true } -->
大唐故始州司法上轻车都尉许君墓志铭君讳□字叔静，洛阳人也。昔炎皇备於圣道，济物以廓鸿基。唐尧盛於得人，英风存乎□□登。一戎大定，五侯分土，冠二王以授苴茅，俯千里而荣分器，於是琨玉流润，桂林徙质，莫不枝叶芬芳，琼瑶照朗，或谈文穷於鸟迹，或懿德比於龙□，既表著术之名，非无清鉴之誉。所以人物晖映，衣冠赫奕，备诸图史，此可略焉。曾祖德，仕魏任冠军将军，陕州刺史；祖道贤，齐任平东将军、西河郡守，并韵调清高，器宇冲峻，令闻令望，苞才蕴德。父嵩，隋末授衡州衡山县令；时属道消，耻冫食其禄，遂乃高情独洁，素心无闷，舍兹贵仕，育德危言，不之所任，固辞以疾。皇朝骑都尉，虽遇升平，年已逼暮，本非祈荣干禄，立事立功，盖去乱从，随班赏也。但河洛奥区，帝皇邑里，水清岳峻，气淑星贞，物候光华，奇实攸出，固□甫降其英灵，贾谊标其才隽。以君诞德，无替前美，髫年志学，弱冠有成，行积孝廉，才称美秀。贞观四年，年廿，俯从推荐，上允宾王，射策第高，即登锺禄，出身德州平昌县尉。又迁齐州临邑县丞。属故刺史齐王乱常干纪，恃险，君乃潜运嘉谋，敢轻生而静难，阴招壮勇，约沉族以行忠，构集义徒，讨其逆节。以勋授骑都尉、右武卫兵曹参军。寻转睦州司户，又转始州司法。莫不推诚理务，恕己及物，殉公尽节，清畏人知。凡所历任，咸看声绩，既而膏肓发疾，针药无功，福善虚谈，奠楹俄至。春秋五十，以显庆二年七月十九日卒於府舍，寮友悲以绝弦，士女泣其遗爱。惟君幼不好弄，自挺昂昂之姿；早擅无双，果立汪汪之□。怀橘彰其爱敬，对□表其辩捷。敦然诺，慎枢机，无说己长，不谈人短，固得黄金贱於一言，白重其三覆。加以瞻经史之业，文笔日新；蕴剑镜之明，剖断无滞。诚可阶尺木以腾霄汉，保遐年，而列锺鼎，竟未得整兰□以聘路，舒鸿翼以顺风。不谓逾□年卑，官将八徙，进似潘河阳，滞甚张廷尉。信知帝阍难叫，曦□易□，夜壑潜移，朝露遽尽，运乎命也，痛矣如何？粤以显庆三年七月五日长息□德迁厝於东武城北平乐乡之四里邙山之阳。但恐万一碧山，变巍巍之旧陇；三千白日，睹郁郁之佳城。谨率兹铭，□诸泉户。其词曰：
系禀炎星，基承□岳，折圭畿甸，标荣甲族。桂树分枝，荆岑散璞，咸腾光价，竞飞芬馥。其一。门开道德，地居帝□，物候高华，山川秀美。感斯淑气，降生才子，暂驰鸿笔，策名多士。其二。勋庸尧序，赏加荣命，人赞军谋，出毗邦政，如丘仕鲁，似乔主郧，英武声实，式传歌咏。其三。奔流弥弥，落景团团，未翔大翼，奄败业兰。泉寂夜永，风急□寒，□声凄切，长呼子安。其四。
（录自《隋唐五代墓志汇编》洛阳卷第三册）
№显庆０２４
【盖】
失。
【志文】
唐故姚君墓志铭并序君讳才，字行，河东人也。原夫以桂凝芬，十枝疏干，冠冕华於典午，人物显於当涂，岂唯银女相辉，柳乃门列交戟。祖，父正，并清英邃远，播兰气而驰神；识量弘通，援云心而秀举。君疏财重义，乐道忘贫，追朋祛远去之期，赏好存风月之志，优哉自得，不顾荣名，拓落花之下沈；源徙桃红，共惊凫而不住。
去永徽元年九月一日，终於私第，春秋五十一。夫人孔氏，讳妹，曲阜人也，素履端操，苞桂薄而为心；雅符令淑，挟琼枝而抗节。岂谓母仪凝族，琴瑟克谐，悲逝水之前波，奄高舂而後落。越显庆三年八月十二日终於第，春秋五十四。以其年九月廿七日，与君同窆於邙山，礼也。嗣子大礼，感风篁振彩，双笛声沈；星影繁华，两剑晖没。敢追遗德，其词云尔：
仰华宗之高邈，信杞梓之齐徽，惟夫君之二□，实兰桂之凝霏。何德言之无辅，俄双剑之沈□，□野外之虚廓，铭景行□□□（周绍良藏拓片）
№显庆０２５
【盖】
失。
【志文】
大唐故户部郎中泉州长史姑苏张府君墓志铭并序君讳＊，字响彦，清河人也。汉赵王耳之後，代有人焉。或气膺连珠，指七车而有问；学苞图籍，尽千门而靡遗。亦□锦绪ゼ霞，六义纷於西晋；芝英偃月，八体贯於东京。其後地发二鹅，江浮五马，衣冠咸徙，家业姑苏，锺鼎驰晖，羽仪□映。祖洽，陈太学博士、金部郎中，父载，陈掌史学士、度支郎中，隋资阳县令，并德范泽宫，洞理窟於槐隧；道资天府，环分野於兰香。公璧生自温，桂萌斯馥，弱不好弄，夙整恢仪，懿局川冲，韶鉴风远，犹鱼剑霜发，气骇□胡，□□□舒，质惊轮扁。加以业精万卷，勤厉三余，总艺必能，尤闲吏道，隋释褐拜谒者台奉信郎，皇朝州司户参军、冀州都督府兵曹，又除洛州都督府法曹，寻转大理寺司直，仍迁大理丞。至於刑名区绪，丝纶案牍，爰下丹笔，不紊黄砂。
梧台自清，隶林无怨。又除都官员外郎，又迁刑部郎中，又除户部郎中。香浮青琐，袭武帐以腾芬；星丽紫微，映文昌而惊色。又除夏川都督府司马，又除交州都督府长史，寻转泉州长史。同赵虞之忠笃，奏用山公；类陶猷之隽望，擢称王道。□当扈翠华於松，乘朱大於槐衢。岂谓逝水奔涛，黄陂遽落；藏山掩岫，嵇玉先颓。以显庆三年九月十七日薨於德懋里之私第，春秋七十有二。夫人彭城徐氏，陈侍中左仆射太子少傅建昌侯凌之孙，隋秘书丞朝散大夫法言之第五女也。
禀玉方流，资旋圆新，文清菊颂，藻莹苹诗，嫒范不留，柔华早翳，粤以大唐显庆三年岁次戊午十月庚戌朔廿四日癸酉同葬邙山平乐之原，礼也。长子览，泣尽寒泉，思穷风树，嗟鲸之莫晓，痛鹤埏之永暮，惧陵谷之有迁，庶琬石而无蠹。其词曰：
岩岩琼构，眇眇珠源，峰横乌道，枝架龙门。羽仪分映，锺鼎交喧，基声咸美，翼子谋孙。其一。猗欤盛德，含和履庆，仪肃霜景，情华冰镜。照缙家国，问望斯令，梁木遽摧，阅川俄泳。其二。双棺止奠，两挽移，丹旌飞卷，白骥迟留。日寒精晦，云昏色愁，露啼蔓草，风断行楸，佳城永，惠间空流。其三。
显庆三年岁次戊午十月庚戌朔廿四日癸酉（录自《洛阳出土历代墓志辑绳》）
№显庆０２６
【盖】
失。
【志文】
唐故梁□□□孙萧君墓志记君讳令惩，字令惩，兰陵人，帝喾之远裔也。昔微子以殷王之嫡嗣，建国於前；丞相以汉帝之功□，封□於後。自兹已降，弈叶弥隆。七代祖顺之，梁文皇帝。六代祖衍，梁武皇帝。五代祖统，梁昭明皇帝。高祖，梁宣皇帝。曾祖岑，梁吴王。祖瑾，梁侍中。永修侯。父泽，庐州司马。君即司马之第三子也。幼而奇嶷，性自天知。司徒辩李之年，才堪王佐；顷托孔师之岁，智识过人。是知哲聪明，不幸短命。呜呼哀哉！痛之深矣。忽以永徽□年十月九日，卒於益州成都馆舍，春秋四十有九。乃於显庆三年十一月五日，葬於河南芒山之原。将恐悠悠千载，无圆石□可观；杳杳遐年，罕方砖而为识。故勒斯文，庶存不朽者哉。
（录自《隋唐五代墓志汇编》洛阳卷第三册）
№显庆０２７
【盖】
失。
【志文】
大唐故白水县令段文政墓志并序段字文政，青州北海人也。盖段干木之苗裔。乃祖乃考，允武允文。祖恒，周任大都督骠骑将军，深卫霍之寄；父顺，隋任龙州司马，冠杨蔡之荣。代表簪缨，固为不朽。乌胎碧海，鉴皇曦之渐升；云曳丹光，机帝道之方始。於是男先未兆，见义必为。奉羁纟以前驱，挺干戈而後命。内韬文德，外建武功。勋有实归，官无虚授。释褐任骁骑尉，未足酬庸。荷祖祢之余徽，光阴竟远，俄迁徐州蕲县令。公政有闻，猛兽浮江，灾虫越境。改授同州白水令，乌仪金牖，鸾降玉阶。董安於之韦宽，西门豹之弦急，彼昔称最，此今兼之。夫人边氏，隋陕州刺史稳之孙，卫州新乡令集之女。同心偕老，相敬如宾。公春秋八十有七，夫人春秋七十，卒於私第。即以显庆三年十一月五日合葬於京兆乐里村之原，礼也。
长子天性，善解居丧。行路见闻，谁不掩泣。乃为铭曰：猗欤段君，禀神孤挺，擢干千寻，澄波万顷。武略超迈，文才秀回，辕下飞声，囊中脱颖。其一。戢兵弭戟，擢能乔徙，恩树一同，威清百里。谣音载路，弦歌盈耳，庭有翔鸾，野无惊雉。其二。皇天辅德，年殆期颐，福善何在？歼良此时。光阴徂谢，宅兆攸宜，不刊贞石，芳烈谁知？（录自《隋唐五代墓志汇编》陕西卷第三册）
№显庆０２８
【盖】
大唐故县公夫人魏郡君长孙氏墓志
【志文】
大唐故太子中舍人县公夫人魏郡君长孙氏墓志铭并序夫人讳弄，字和儿，河南洛阳人也。当涂之龙飞玄朔，累叶重光，奄有诸华。本枝百代，分宗命氏，发自天津，锡利建。是称王族，传诸史册，今可得而略之。高祖俭，魏开府仪同三司、侍中、尚书右仆射，周柱国、少冢宰、太保、郐文公；器量淳深，风格凝远。曾祖隆，周驸马都尉、骠骑大将军、荆州总管、安平伯；名冠时英，望高雅俗。祖懿，大将军、驾部侍郎、蔡州刺史袭郐国公；大川舟楫，广夏栋梁。父颖，硕德高才，奇姿素望，道优运短，时命不俱。夫人派联紫极，飞芳蕙圃。地分黄道，擢秀琼田。言行端庄，工容婉淑。风彩宏瞻，神情鉴朗。志识明以远，操履坚而正。太子中舍人尚书主客郎中县公，地惟鼎族，人称标举；齐姜宋子，是曰嘉姻。辞室备结之盛，冕迎膺合好之礼。以兹邦媛，俪此国华。谐琴瑟之情，叶松萝之茂。调远守之以卑，才高御之以静。重之以门绪克昌，□表爱盛。言容成礼度，进止致仪则。方期偕老，以洁苹蘩，与善愆应，奄缠画哭。徙居以成训，断织以弘道。未尽板舆之欢，遽捐膝下之□。
以贞观十年五月八日，春秋年卅四，终於雍州万年县永兴里之私第。有子曰。缵承堂构，克嗣家声。近侍紫宸，远绥边服。临寒泉而永叹，感风树而长悲。远日既臻，龟筮云袭。以显庆三年岁次戊午十一月十一日迁於先君之旧茔。陵谷有迁，金石无朽。式传芳烈，乃作铭云：水德膺运，是曰当涂，玄野创业，卜洛迁都。伟欤茂绪，猗哉令图，肇祚惟一，锡氏既殊。族派天津，枝分宵极，尚曰宗子，仍参衮职。利涉作舟，举鼎为钅弋，积德无昧，长源不息。贻庆以集，阴只降祉，懿叶女图，名高姆史。合好云匹，秦晋有美，移天曰归，冠盖之里。言遵礼度，才标令淑，其行可履，其言可覆。偕老莫徵，闺门是穆，断织成训，箕裘以复。哀哀嗣子，卜远届期，履霜永叹，寒泉载悲。黯旌旃於松径，翻葆吹於凉ざ；禄万锺其何及，忉再见之无期。
（录自《隋唐五代墓志汇编》陕西卷第三册）
№显庆０２９
【盖】
无字。
