<!-- { "loadSidebar": true } -->
    予来京师，僦居城外寺，柏二株，鸾一双，送声递影，常若空虚。暇则如退院僧，不常接城中人。书亦罕至。自以为虽非学问所得，然躁心名根，退去四五，往往有不负题友处。一日，步至城东，值桐乡钱仲远，山阴张葆生，平湖马远之，武进恽道生，公安袁田祖，兴化李小有，阆中徐公穆饮正畅。予久不见奇士，怦怦心动，徙倚难去。小有田祖者，旧社友也。公穆数年前邀予住峨眉未果，予甚感其意。庚申岁，予在西湖，看两山红叶，葆生远之先后舟相寻，予适去，然犹蹑予叶上履迹，皆可径称故人。而仲远这交侠，道生之笔墨，与予久相闻，初得见。尽日六七人相劳苦，长安尘沙多，米贵，诸君皆来觅作官人，不能满持一觥酒。遍赞客曰：“有贵交游乎！”谢无有。曰：“时事何如？”皆曰：“无从闻也。”于是乐甚。酒半酣，问年齿少长，忽下拜，兄已而弟人。是日觉有古意，令谭子笔记其事。记成，无所附，附以他文字，人若干首刻焉。题为长安古意社。因想卢尉有《长安古意篇》，盛称香车宝马，挟弹探丸，徒与丽人冶客，争郊外巷中之艳者，视此熟为古意耶？

    ○高霞楼诗引
    苦无秀逖之士与谈诗者，幸而得之，以愁郁为蚤雅，以淫艳为风格，以柴门花鸟之属为幽深，前者步，后者蹑，举秀逖之才而小用之，予窃以为恨。岂独人哉！即予不才，自束发来，二十五年，未尝不寄歌哭眠食于斯，而至今诵汉魏盛唐之诗何如哉？友人车孝则别八年，忽一仆卫八百里洞庭，负其诗质予。予快甚。曷快乎？夫孝则真秀逖之才耳。得孝则而予之所以惭汉魏而逊盛唐者，方有人乎究之，其何肯以秀逖止。陈同父奇人也，然生平能作诗，观其为桑泽卿诗序，有“立意秀稳，造语平熟，不刺人眼目”之语，则同父真不知诗矣。诗岂如是之谓耶？郦生论山水曰：“峻百重，绝目万寻，既造其峰，谓已愈崧岱，复瞻前岭，又倍过之。”我等作诗，真当作如是想。愿与孝则伯孔切磋究之，伯孔周楷者，固孝则友也。

    ○谭叟诗引
    隔寒河四五村，有谭叟者，教童子村中。或邀其童子去，不得馆，即行吟沟坞间，称诗里中，里中人辄笑骂之曰：“牛亦自称作诗耶？”叟闻之大笑。尝袖其诗过余，余多外出，叟即袖其诗去。后数日复来，又不值，又去。如是者三年，无倦容怒色，园丁问翁何事，翁亦不告、以袖中物。一日逢舍弟，搜袖中良久，出一帙投之曰：“尔兄归，为我示之。”舍弟手其本，荒荒然无全纸，笑而应之曰“诺。”余客归，舍弟出其帙如叟旨。余性不敢妄测人高下，虽褐夫星卜，必凝思穷幅，度其所以笔起墨止。故得叟诗，即屏人深读，其虫蛙之音，唾败之习，已了半帙，余犹望其能佳，而最后乃得《老夫起病》三诗，如闻其呻吟，如见其枯槁，如扶筇待老友至，如白发妻在旁喃喃不已。人固贵自重，余虽年如叟，病如叟，不能为此奥语也。自是始与叟往来。久之阅一诗复佳，久之又阅一诗复佳，积之，得二十三首，刻焉。叟僵嬴如柴，举止语气，如不识字人。听余去取其诗，皆茫然。觉非其初意，叟名学，未有字，或呼为讷。居士曰：“安知古工诗者，不尽如此叟欤？”

    ○期山草小引
    已未秋兰，逢王微于西湖，以为湖上人也。久之复欲还苕，以为苕中人也。香粉不御，云鬟尚存，以为女士也，日与吾辈去来于秋水黄叶之中，若无事者，以为闲人也。语多至理可听，以为冥悟人也。人皆言其诛茆结庵，有物外想，以为学道人也。尝出一诗草，属予删定，以为诗人也。诗有巷中语，阁中语，道中语，缥缈远近，绝似其人。荀奉倩谓“妇人才智不足论，当以色为主，”此语浅甚。如此人此诗，尚当言色乎哉？而世犹不知，以为妇人也！

    ○胡彭举诗画卷跋
    彭举年六十余，坐起一斋，藤垣苔石，冲然虑，然未免为人作画，其画缘饰于云林大痴叔明间，而疏疏自运，无惊跳缚二者之失，居然有逸士老人之度，世知传贵之。惟彭举古诗，老枝少叶，自写其质性之所近，则自吾数人外，诚莫有知之者。夫为世所知，不知为所不知，然苟无一物以掩之，则虽欲不为人知，其道莫由。故画能至于神逸，而又能蚤以之名于世，是彭举所由以自掩其诗也。江南之俗，画之易售倍诗，彭举为贫而画。鬻物用老，亦无可奈何而以画存于世，又无一人推本其为人之贞朴以掩之，然则画与诗，幸不幸何如也？

    ○游玄狱记
