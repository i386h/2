<!-- { "loadSidebar": true } -->
　　南海长鲸何横绝，吞吐波涛喷日月；鼓鬣俄成赤羽旗，披鳞都变黄金穴。初依海市现楼台，旋上天关守宫阙。天狼忽从西北来，旌为蚩尤鞭为孛。长鲸稽首称波臣，玉皇香案皆羶羯；希恩岂望凤凰池，论功敢乞蛟螭窟。那识狼心最不仁，组系长鲸离溟渤；跳梁宁复昔睚眦，涸辙应怜旧饕餮。长鲸有子类龙种，起代灵鼍震列缺；银河朝犯织女机，珠浦夜泣鲛人血。天狼跋疐还叱吒，佥谓鲸鲵本遗孽；疏属山头贰负尸，钟离村内专车骨。残魂几处听蒲牢，遗醢何年化彭越！嗟嗟长鲸尔何愚，如彼异类终屈节；神龙不臣臣贪狼，抉自涂肠坐自灭。昨夜星躔弧矢明，欲喜欃枪影欲没；天狼、天狼莫漫骄！海宇会有真龙出。
　　○次韵酬林荔堂（庚子）
　　日日天南望五云，家亡国破友朋分！廿年血泪枯崖岛，三度孤师哭宋文。力竭臣靡难复夏，声哀望帝痛思君。西台幸有同心侣，愧杀投繻终子军！
　　〔人物考略〕
　　林荔堂：名时跃，字霞举；鄞县人。特进保之后私谥「孝介」、名文燮子。生而颖异，于书无所不读。与华、王辈为讲社，所称鹤山七子者也。乙酉入太学，钱忠介荐为大理左评事，直制诰。晋御史，未上而江上师溃，遯入桓溪山中，犹恒豫时事。晚年，辑甲申以来死事诸公各为小传，而取其平生着述之有系于名节者附之，曰「正气录」。及卒，同志私谥曰「端节」（「鄞县志」有传）。着有「朋鹤草堂集」十二卷（寿镛补）。
　　○岁暮得蒋驭鸿信，兼见其新制「寄赠」二首（蒋旧授御史，今入道）（庚子）
　　海峤玄云入岁除，远从苕水下双鱼。少微惨淡愁无奈，中散萧疏调有余。仙舄不妨神武外，法冠何似惠文初！监湖珠树今何在？黄鹤摩天未卜居。
　　梅花一寄起相思，闻向江湖学采芝。吴市尚留仙尉迹，青门何限故侯悲！鸿冥岂为飞扬倦，骢瘦还应行步奇。独怪槎来十二载，只传柱下五千辞。
　　〔人物考略〕
　　蒋驭鸿：当是渐逵字，或一字渐逵。考徐公「交行诗稿」有赠蒋渐逵诗云：『我入交州何所得，君来相访若有觌；不巾不屦神貌殊，自言混迹无人识。一从去国几何年，往日冠簪今渺然。姓氏直同梅尉隐，方书多自葛洪传。知君夙昔有兼才，笔墨纷纭入手裁。且莫佯狂长避世，遥闻天厩选龙媒』。张公二律，语意与此相似。
　　○岛上祀灶（庚子）
　　绝岛寒宵亦荐阴，聊从越俗祀非淫。曾闻五祭尊盆盎，却忆西归赋釜鬵。老妇倘能来绦节，少君空说致黄金。只怜汉腊无多地，柏叶梅花自古今！
　　○辛丑元旦，伪虏僭号已十八年矣（辛丑）
　　春回岛屿海天波，紫闰其如赤伏何！晋室新书题甲子，周家旧历纪共和。金沙日暖朝回辇，玉垒云开夜止戈（闻王师出滇克蜀）。闻说今年莽腊尽，椒花颂里杂铙歌。
　　○见友人「咏怀」诗有感，遂依韵和之二首（辛丑）
　　黎花春雨半含秋，太息当年桑下谋！国事几番真似弈，人情到处尽如钓。金鸡云树空瞻阙，石马风榛自满邱。未必策勳先上赏，绵山一过汗应流！
　　漫从季野定阳秋，霸业谁堪孙仲谋！末路行藏关汉鼎，中朝兴废仗吴钩。杜鹃影重迷荒径，谢豹声多恨故邱。此日河山犹破碎，敢言江左有名流？
　　○春岛雾雨，次壁间旧韵（辛丑）
　　轻寒三月恰春阴，苍雾青岚苦滞淫。客至梅花初满瓮，官贫柏子尚充鬵。樱桃红晕枝枝玉，杨柳黄疏树树金。笑语东风何恶薄，独迟芳信到于今？
　　○雨中寒甚，再叠前韵（辛丑）
　　浮云何意结层阴，海气朝来越浸淫。谁解催花能节鼓，岂逢寒食欲悬鬵！春衣褦襶还如铁，岛树槎枒转似金。可是大荒犹杀运，难将燮理佐当今？
　　○送黎大行，濒行以途穷为恨，赋诗见示；仍用前韵答之（辛丑）
　　柳色河桥弄晚阴，临歧攀折思偏淫。乍来紫气原干斗，此去皇华为溉鬵。殿上未归和氏璧，橐中谁赐陆生金？飘零莫漫愁书剑，六传平驱正在今！
　　〔人物考略〕
　　黎大行：濒行，以途穷为恨。南访行在。
　　○维扬姜、张二友浮海来晤，赋赠（辛丑）
　　广陵春拥雪涛来，万里江声亦壮哉！忽讶龙文临越峤，何须骏价起燕台！阴符欲卷沧溟阔，借箸能令瘴疠开！帝室至今还卜猎，飞熊好待后车回。
　　○伪庭小汗夭亡，复以六岁余孽僭号擅位（辛丑）
　　频年长狄扫黄图，此日狼星敛角无？石矢未曾宾肃慎，金人犹自祭休屠。虽然下殿当天象，可复穹庐满帝都！独笑中华皆妇孺，几回膜拜捧胡雏！
　　○春暮，怅然有作（辛丑）
　　萧条春事又今年，岛树江蓠最可怜！悲至泪因孤燕下，闲来魂在杜鹃前。雄图谁复能窥足，雌节何如且息肩！记得古人曾化杖，邓林孤影亦参天。
　　○三月十九，有感甲申之变三首（辛丑）
　　燕山春老泣啼鹃，屈指号弓十八年。阙里麟游书莫载，桥陵龙逝鼎仍迁。玉衣晨举黄尘染，铜狄秋眠碧血捐。欲赋「黍离」无限恨，依稀风雨故宫前。
　　当年群盗满长安，仓猝宫车弃百官。旗散黄龙争解甲，桁虚朱雀罢鸣銮。攀髯犹惜须眉少，压纽空悲羽翼单！独使至尊殉社稷，千秋青史未曾宽。
　　汉家天仗肃仙班，一掷金椎不复还。苜蓿祗肥秦塞外，樱桃谁荐晋陵间！魂招蜀望花同碧，泪染姚华竹尽斑。何处旌旗皆缟素，好传露布到阴山？
　　○得徐闇公书，为之喟然（辛丑）
　　长看北极望南阳，倾日依风总渺茫。愁过魏牟还恋阙，病同庄舄肯投荒。应怜牛酒迟江左，莫道鱼盐擅海王！倘去三山须问讯，君家大药在何方？
　　○促织（辛丑）
　　促织促织，微吟闺夕。纬妇惊秋，停机太息：织缣苦短，织纩苦密；万缕千丝，织不成疋。
　　○寄张书绅，时闻在越（辛丑）
　　雁到寒沙一片秋，闻君犹作下邳游。江山雄视浑绵蕞，湖海轻装只蒯缑。醉后谏书多逐客，愁中诗史尽离忧。赤城霞气今依旧，何必衣冠禹穴求！
　　○送黎大行南访行在（辛丑）
　　谁登仙峤问皇舆，十载惊传典象胥。英簜难归万里节，輶轩徒积百蛮书。越人翡翠应无恙，汉使葡萄总不如！惆怅五云横■〈棘上火下〉道，看君却上指南车。
　　○秋日传蜀郡克复、琼海反正，喜而有赋（辛丑）
　　商声八月愁，万木尽凋秋；空谷音初到，同袍赋足酬。珠崖仍复汉，玉垒亦宗周。从此投天隙，群雄好兆谋。
　　○感事四首（辛丑）
　　箕子明夷后，还从徼外居；端然殊宋恪，终莫挽殷墟！青海浮天阔，黄山裂地虚。岂应千载下，摹拟到扶余！
　　闻说扶桑国，依稀弱水东；人皆传燕语，地亦辟蚕丛。荜路曾无异，桃源恐不同。鲸波万里外，倘是大王风！
　　田横尝避汉，徐福亦逃秦；试问三千女，何如五百人！槎归应有恨，剑在岂无嗔！惭愧荆蛮长，空文采药身。
　　古曾称白狄，今乃纪红夷；蛮触谁相斗，雌雄未可知！鸠居粗得计，蜃市转生疑。独惜炎洲路，春来断子规。
　　○三过沙关（辛丑）
　　五载真如梦，秦川恨旧游。地分山闽越，天阔水沈浮。鸿鹄难羁绁，蛟龙空负舟！包胥洵国士，复郢便辞侯。
　　○沙关感怀（辛丑）
　　瓢泊终何济，萧然一抚襟。呼童删白发，结客链黄金。击水垂天翅，依风缩地心。得闲聊把卷，非敢学书淫！
　　○送罗子木往台湾二首（辛丑）
　　中原方逐鹿，何暇问虹梁！欲揽南溟胜，聊随北雁翔。鲎帆天外落，虾岛水中央。应笑青河客，输君是望洋！
　　羽书经岁杳，犹说衮衣东。此莫非王土，胡为用远攻？围师原将略，墨守亦夷风。别有刍荛见，回戈定犬戎！
　　○愁心（辛丑）
　　一片秋明遶万山，愁心似水转相关；虯髯空拟浮家去，雁足虚传属国还。声入鼓鼙龙自斗，梦回砧杵鹤难攀。平原一旅真孤掌，可有天戈灵武间？
　　○莫指（辛丑）
　　莫指招摇望泰阶，小戎同泽已难谐；三山波浪卢敖迹，半壁烽烟祖逖怀。纪事可能无铁匣？班师岂复有金牌！皇天倘识匡扶义，万古臣靡独我侪。
　　○南国（辛丑）
　　云肥大泽正高秋，南国旌旄何处留！良会偶逢偏易失，好音频致恐终浮！海中似有金银阙，域外曾无麟凤洲。祗惜汉家悬异数，每将白马誓王侯！
　　○杂感三首（辛丑）
　　越国年年教习流，朱旗玄甲总沈浮；岁星不识今何在，依旧欃枪挂斗牛！
　　即看江鸟尽流离，精卫何从借一枝；最恨蹛林秋祭后，天骄犹自灼羊脾。
　　平陵畴昔富梧桐，闻说樵苏树已童；华表亦含千载恨，空传鹤梦到江东。
　　○挽董天监孝廉（辛丑）
　　三策天人罢董山，谁怜日驭已西倾！游从麋鹿身将隐，谶应龙蛇意未平。晋代犹留靖节谥，汉家原重孝廉名。即看墓石封题处，尚有贤书是「大明」。
　　入洛衣冠江左余，逋臣肯复待公车！风云早冷三鱣兆，日月长悬五马居。结客黄金良不易，修文白玉竟何如！茂陵今日皆禾黍，遗草空留封禅书。
　　〔人物考略〕
　　董天监：名德偁，字平之（「鄞志」引「墓表」之作子），一字铭存；鄞县人，同知应圭子，诸生。少负气节，与族兄守谕齐名；世称守谕曰「北董」，称天监曰「南董」。乙酉画江之役，破家输饷，鲁王授以户部主事；时适居忧，故不受官。事败后，而山寨、海槎时通消息。晚年目疾，犹终日手钞书不倦。为诗感慨身世，原本忠孝云（「宁波府志」有传）。
　　○梅花，和中峰大师韵四首（辛丑）
　　间从寂寞露精神，绝世风流换玉真；梦入梨花浑一色，看来松雪成三人。等闲标格成凡种，多少芳菲步后尘。最是枝头元腊破，莺声还报上林春。
　　自是天工巧入神，不将醋醋混真真。开从岭外谁为主，折与江南第几人？铁骨珊珊疑有韵，玉鳞寂寂迥无尘。醉余好弄柯亭竹，吹彻扬州万树春。
　　野鹤仙恣别有神，僊昭端的礼群真。已开香国堪称圣，若贮瑶台便可人。淡月馍糊檀作晕，清霜窈窕玉生尘。相探莫漫轻攀折，元赏应浇竹叶春。
　　一泓秋水翦瞳神，绀发纁须看逼真；冰雪聪明林下客，烟霞色相画中人。骚魂取次宜呵冻，道貌由来欲辟尘。却笑化工难免俗，半留绮语到阳春。
　　〔人物考略〕
　　中峰大师：元时钱塘人（或作朱氏子、或作孙氏子、或作李氏子），释名明本（一作本惠）。年十五，祝发于天目山。尝至鄞之海会寺开法，仁宗赐号「广慧」。至治三年，殁；英宗赐谥「智觉」（「鄞县志」「仙释」有传。顾嗣立「元诗选」二集有「明本中峰广录梅花百咏」）。
　　○辛丑长至，舟次祝圣二首
