<!-- { "loadSidebar": true } -->
　　回文者诗中一体也幼时制双带子喜迁莺词故作回文体以示狡狯既而悔之然而才人伎俩何所不有璿玑虽不可再而五七字间偶亦颠倒是亦文心纵变所有事矣张子东亭每以是体为倡酬动辄盈卷闻旧刻已付郁攸近复合格律二诗并乐府絶句彚为一家言才人岂可量乎山隂闺秀张楚纕工是体曽过始寜徐大司马传是斋中把笔作回文古诗而予门徐昭华者即司马公女孙也为题其篇曰曲江比下笔流水作回文书十字讫即辍笔观者讶之曰是防言何为不置可否盖不疑其亦回文也予恨老去不能复作词如幼小时事而题笔又艰未遑猝应只逺述旧闻以留此集中作一佳话旁观者或亦谅之
　　陶簠指头书画引
　　凡书画以指而必有具古用刀今用笔皆具也自心书意画之説起有画腹者有壁扫作字者有用指戴为虎爪文者有以头濡墨写草书者有脚蹴手扪成泼墨画者而具亡矣陶簠曰吾安用具哉得鱼亡筌行千里者弃其行縢吾请以指头行之天下有攘工倕之削折逄门氏之弓与之相遇于中原而以爪触垩以飞蓬相抵掷而犹有借者此非一指头禅乎吾见之喜而为之书
　　徐克家涉江草引
　　毛甡游江表不得已也徐子亦不得已而游江表乃以十年来所不能逄之故国者而日相遇于荆闗楚水之间登临唱酬积其所为诗名曰涉江徐子其有继骚之心乎当徐子居越时鹰扬艺林与薄海贤豪争雄长假使魏太子仍开邺园徐子非徐干哉越二十余年而不遇太子冠切云之冠纡迟南荒涉江云淹回水而凝滞兮岂非其凝滞有足悲者与建安诸君子并起辞藻尝自谓能比踪骚雅而既而中落致令孔璋拟相如而不得也所传者伟长一家言耳毛甡当劳忧之余损其所为心惟恐思烦情敝骤致陨落故于其感兴而辄弃去此如醉里聴蝇声波间翫花色嗒然而已矣徐子独流连兴防于情之所至而文随之虽犹是伟长论世之思乎然以之继骚有何憾焉
　　季跪小品制文引
　　韩愈为毛頴传人皆笑之独栁州刺史叹为竒文此则梓人槖駞之所由昉也苐今之为文者好持大体动以语句之偏全而分为钜细彼其心思质木抟折无象遇危言正举犹且趦趄嗫嚅格格不下苟一旦颊頥将承齿牙未尽足欲步而过却目方驰而若留涓涓初下江河具来鳞爪未全风云顿起则虽素称哲匠穷极窈渺孰不相顾咨嗟拱手谢去然则文之有大小亦犹心之有敏钝也季跪为大文乆已行世而间亦降为小品尝见其座中谭义锋发齐谐多变私叹为庄生淳于滑稽之雄及进而窥其所着则一徃谲至今读西游续记犹舌挢然不下也技之小者非巨才勿精向使季跪所作非四子书题为时所习亦但若向之所为续西游者则安知世无见毛頴而笑者矣
　　重修息县恊天祠右厢观音阁募引
　　息之治东南有恊天祠古也祠侧树碣志明万厯间重修而不详所始及搜庑下断石得宋元祐辛夘雷迹碑记雷车之文剥蚀隠隠然后知其从来逺也但祠旧有左右厢而中丁兵灾左厢则先成三楹右厢阙然观之者左右臂不齐如偏痹焉住持开悟者戒僧也祷之恊天前谋厢其右且因而层之下祠火神而以其上为观音阁火神以戒观音者所以感与息连歳不登地芜秽未治居民良而苦瘠虽好施乎将曷厝诸然而语有云累黍而成尺累土而成室当明万厯间有长吏郑君者实为率修而士大夫和成之今之长兹土与士大夫之居是邦者毋论善作者善感睹兹偏痹有不兴鍼灼之思者乎则为累黍而累土焉必也予游息与息之士大夫交遂以交息之长吏知皆贤好施者且假寓兹祠凢三十日知住持亦贤可施予因应住持请而为之告之如此
　　懐山书言引
　　懐山相对时若深山道流絶无音声及其发之也而洋洋然效晋代清谈能作数十万言懐山口授僧开手书不自知其手之狎而板之续也徃见懐山有书言录既而得见其歴游所记布棊测象议若溃捍又既而窥其装则遥篇曼册穴纸而编焉于是懐山彚其帙请为之叙予尝疑步兵中散既沦鉴埋昭以嘿成为道似不得寓词托讽致与物忤及观其夜中不寐起坐弹琴流连于安乐利贞之间慷慨于代谢差驰之故寄言蓬池眷念山阿然后知其情深也懐山志懐天下事其所可语者语之其不可语者手划而心开已耳尔乃跢跦道路一发其情于谈天指日之间是即不必与物忤乎然何致所在謇塞竟与庙中之金狄共铭背者哉
　　闻人山人印章谱引
　　杜预作岘山碑一树之巅一湛之渊惟恐其不传也故山鸡见影而喜缑山之雉必留其迹而后去回道人过巴陵使巴陵市人圗其形容盖工其工者遗其斵理固然矣闻人山人工印章自鼎钟秦汉以逮唐宋皆能心忆而手追之且复谱所勒以传于世一如古人之编韵而集氏焉者何珍惜已甚乎世人好古文每欲变殳而襍以篆籀予甚疑之山人皆慷慨鱼睨弃置勿道至其把铁如柱号呼防礴恍前有岣嵝后有石鼓极离竒谲怪而不舛于法以彼其技宜随所摩画当无所不得于世而复乞予言以为之引亦曰非予言或不足以动巴陵市上人也
　　合置社头张十一郎官二祀田引
　　月令择日命社所以祈也而良耜之诗秋而报功今社无祈报矣比社则苐遴歳之良日不分春若秋设为社祀而吾邑首社则犹在元夕之旦吹笙设燔婆娑而飨之此岂元辰择社之遗与顾八蜡与社表里而田坊水庸则尝列之六七之数今无蜡并无坊水庸也邑濒海近鱼禾稼是忧考邑有防堤侯张十一郎官者在吴越王时其父亮为刑部尚书而侯以任子起家宋景祐间钱唐水淫侯由工部郎綂捍江五指挥使防堤有功因侯而没乃祠之今俗称张六五侯则十一之互文也夫祀典能捍大患即祀之况侯死而所在能神则生其后者殷其礼亦以明报而社祀在首春之十五日侯祀在末春之六日里中人有秩其文奠其典例而预合其钱以为祀田者夫犹之通报于祈而在春则暇而可行在秋冬则不暇而不可行而以司糓抵社以侯之防堤抵八蜡之二但举夫春祈而若竟忘其秋报之意夫亦神惠广广丐其所施而不敢自名其何以答也则夫合两祀而置以田岂无义焉
　　何孝子传竒引
　　人不识申包而识伍胥不识京兆三王而识包待制不识孙賔石王成而识公孙杵臼则以爨演之易传也古来正史所未详者多借之稗官而稗官又阙辞人骚士咏叹以传之所称鼓子词非耶今其词又不可得而传竒杂剧登塲防演较之咏叹之播扬感发尤防故予每欲以近代轶事或有裨于世而不尽传者皆假是法以传之而未之逮也乡之先有何孝子者其事已见于故明孝庙实录及府县志而惟恐新史未采浸乆失实予向已为传传之复拟作长短歌句编记其本末若謡若谚彷佛古焦仲卿妻以当夫调笑鼓子诸词而近观谢氏所为传竒且有先我而为此者人虽不欲以孝子为伍胥以曹大理为包待制以王鼎叅政为公孙杵臼不可得也夫防演之感人甚矣今有家不悦于亲出不顺于朋友冠裾回慝秉性忮害似非保恵诰诫所能引激而一旦过勾栏见忠孝节义遗事目触而心悲初绚于眶既而溢于睫又既而涕唾垂颏雪前襟而观口讼心愬一若身处其地而必欲为之较量而不可已者岂其人则善变哉诚触之者有殊而感之者有异也时之为传竒者苐极合离而正史所载则又惧以演义失实致掩本事有如此之恺覈而详明者乎昔元词以十二科取士原有忠臣烈士孝义亷节诸条不尽崔徽丽情也读孝子传竒而不知其有裨于世也则请过勾栏而观之可已
　　修建十种功徳募引
　　佛乗多名目四流五衍六度八正不可称数而其近人情而可举行者则惟十种功徳为良云夫功徳以十计合之则已细而分之又甚烦然而九功三徳先王已先佛言之故空门非空而功徳所建则空也而实行焉如曰行不舍之檀唱无缘之财可以资万有而利百物是匮守也恒公空门之贤者也以十种功徳发愿修建予按其目福国报本也修圮桥修路则除道与成梁也接行旅者郊里之委积以待賔客也放生不杀蛰不妖夭也施老孤先无告也饭狱者恤狱也赈饥济渇药疾一则惩荒一则救暍其一则掌医政令以治六疠也设槥而掩骼除其骴而给其器也凢此何一非王政之大者而王者不行而佛氏行之佛氏不必行而恒公以佛氏之意果行之人不知佛独不知王者乎夫大功不独成大徳不独举学士好言大同而王政之行必操之自上惟佛家求助即使卓地得水开盂指米犹将借之给孤之施与波斯之舍则夫君子耻独为九功三徳何难各分之而载半去与
　　东亭文稿选引
　　叔氏御先与予读书于城东之东亭初未尝不思有用既而俱不用乃予以亡名弃笔墨如敝屣而叔氏避人山阿不忍以不用之故尽捐其技于是辑其平时所为文选为一巻予受而悲之古有不必用而预为有用地者伊吕是也彼其视天下之事一如已事初何尝有用舍之可分而用而行之一不用而摩厉以须此其人即独处一室犹然家国之是谋而君民之是计也是亦何艺文之可自遣者而不敢效也乃亦有不用而即自甘于无用嵇与阮是也以彼轻世肆志惟恐文之有耀于其身而务为缄嘿以终流年盱盱墨墨舍雕而刋华所称达生非耶然又非吾所欲处也夫田父以作劳而谈徃事学士以无用而弄笔墨譬之猎鸟禽者材官蹶张既无所从施而又不忍自弃其翘闗之用于是拈丝矢徘徊于林莽以仰飞鸿而左右射此即在旁人见之犹不能无沉沦之感与牢落之思而况其与俱而与弃者也然则世之妬其技而不早为用之者亦独何矣
　　殉难录引【崇祯甲申年】
　　石介云人有死物有尽其气烈烈然亘万古而长在非殉难诸公之谓耶死者澌也人孰不死死而即于散独诸公炯然在天地焄凄怆虽仅竹册所记述相对奕奕即欲与天地同其开閤与日月同其显晦与江河同其通塞不可得也少时与两徐子游每聴口道诸殉难事辄心惊今二十年来失足浊淖污泥中中防者屡矣读小徐子所辑录得再聆曩时所称诸君子者槭然动于心嗟乎诸君子不朽矣小徐子亦不朽石介不云乎在晋为董史笔在汉成帝朝为朱云槛在唐为太尉击朱泚笏为韩愈论佛骨上表予谓在宋为文丞相正气歌在今为小徐子殉难录而已矣小徐子勉之竹册所纪述神灵凭焉慎勿轻予以增损而务为传信可也
　　重修文昌祠引
　　自文昌一星位天枢上跻三阶而排太一宣布经纬而后之行文家必称曰文章主云然尝攷他书蜀之梓潼有神名北郭生实掌文昌职贡举司录事故更名文昌曰梓潼君而文昌化录又称张氏孝仲张弓挟弹彷佛古髙禖氏者而弹音同诞诞子者祷之要其神即文昌也然则文昌之为神旧矣城东有文昌祠旧在汉前将军祠右以世之祠将军者必偶以文而道家每称将军受帝命监试闱事与文昌典桂籍实相左右以故士之膺乡举里选以文进身者尝并祀焉而其后以兵燬也近年以来时移事易举夫所见所闻均非其旧而苐当髙台既倾曲池既平之后犹复有神祠庙貎幸还故观即其际已不能无流连今昔之思况祠禖祈禄尤生人之所不能暂已者与祠旧榜梓潼而梓潼当西蜀亡时无所因依遂神游崆峒飘飖不归今萧山虽褊而神来最灵崆峒辽逺非神所安也且文昌位天枢上虽天街焕然明星仰首可接又何如摄衣而亲承之为愈矣邑人修祠者已立簿书而属予为引某月日某引
　　百步寺募斋板引
