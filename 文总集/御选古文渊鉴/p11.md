<!-- { "loadSidebar": true } -->
　　师旷侍于晋侯【师旷晋乐大师字子野】晋侯曰卫人出其君【是年卫孙林父逐卫献公奔齐】不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之【贰卿佐】勿使过度是故天子有公诸侯有卿卿置侧室【侧室支子之官】大夫有贰宗【贰宗宗子之副贰者】士有朋友庶人工商皂牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书【谓大史君举则书】瞽为诗【为诗以风刺】工诵箴誎【工乐人也诵箴誎之辞】大夫防诲士传言【士卑不得径达闻君过失传告大夫】庶人谤【庶人不与政闻君过则诽谤】商旅于市【旅陈也陈其货物以示时所贵尚】百工献艺【献其技艺以喻政事】故夏书曰遒人以木铎徇于路【夏书征篇遒人行人之官也木铎木舌金铃徇于路求歌謡之言】官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣
　　宋子罕辞玉【襄公十五年】
　　宋人或得玉献诸子罕【司城子罕】子罕弗受献玉者曰以示玉人玉人以为宝也故敢献之子罕曰我以不贪为宝尔以玉为宝若以与我皆丧宝也不若人有其宝稽首而告曰小人懐璧不可以越乡纳此以请死也子罕寘诸其里使玉人为之攻之【攻治也】富而后使复其所【卖玉得富而后使或人归于其所居】
　　鲁臧孙论诘盗【襄公二十一年】
　　邾庶其【邾曹姓庶其邾大夫】以漆闾丘【二邑】来奔季武子以公姑姊妻之【季武子鲁大夫季孙宿】皆有赐于其从者于是鲁多盗季孙谓臧武仲曰【臧武仲鲁大夫臧孙纥】子盍诘盗【诘治也】武仲曰不可诘也纥又不能季孙曰我有四封而诘其盗何故不可子为司寇将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皂牧舆马其小者衣裳剑带是赏盗也赏而去之其或难焉纥也闻之在上位者洒濯其心壹以待人轨度其信可明征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹释兹在兹名言兹在兹允出兹在兹惟帝念功【大禹谟】将谓由巳壹也信由巳壹而后功可念也庶其非卿也以地来虽贱必书重地也
　　郑子产论重币【襄公二十四年】
　　范宣子为政【范匄】诸侯之币重郑人病之二月郑伯如晋子产寓书于子西以告宣子【子产郑大夫公孙侨子西郑公孙夏寓寄也】曰子为晋国四隣诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国壊晋国贰则子之家壊何没没也【没没沉灭也】将焉用贿夫令名徳之舆也徳国家之基也有基无壊无亦是务乎有徳则乐乐则能久诗云乐只君子邦家之基【小雅南山有台篇】有令徳也夫上帝临女无贰尔心【大雅大明篇】有令名也夫恕思以明徳则令名载而行之是以逺至迩安毋宁使人谓子子实生我而谓子浚我以生乎【浚取也】象有齿以焚其身贿也宣子説乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首
　　子产然明论政【襄公二十五年】
　　晋程郑卒【程郑荀氏别族】子产始知然明【然明鬷蔑前年然明谓程郑将死今如其言故知之】问为政焉对曰视民如子见不仁者诛之如鹰鹯之逐鸟雀也子产喜以语子大叔【游吉也】且曰他日吾见蔑之面而巳今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣
　　呉公子请观周乐【襄公二十九年】
　　呉公子札来聘【呉姬姓子爵泰伯后至夀梦始大僭称王公子札夀梦子】见叔孙穆子【鲁大夫叔孙豹】説之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子【昭四年竖牛作乱杀穆子】请观于周乐【鲁以周公故有天子礼乐】使工为之歌周南召南曰美哉始基之矣犹未也【犹有商纣未尽善也】然勤而不怨矣为之歌邶卫曰美哉渊乎忧而不困者也吾闻衞康叔武公之徳如是是其衞风乎【言三国同是衞风】为之歌王曰美哉思而不惧其周之东乎为之歌郑曰美哉其细巳甚民弗堪也是其先亡乎为之歌齐曰美哉泱泱乎大风也哉【泱泱大之声○泱于良反】表东海者其大公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎【沨沨中庸之声○沨扶弓反】大而婉险而易行以徳辅此则明主也为之歌唐曰思深哉其有陶唐氏之遗风乎不然何忧之逺也非令徳之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底【守之以道虽复止处不底滞也】行而不流五声和八风平节有度守有序盛徳之所同也【商周同此盛徳非必及鲁】见舞象箾南籥者【象箾舞所执南籥以籥舞也皆文王之乐○箾音朔】曰美哉犹有憾【美哉美其容也文王恨不及巳致太平】见舞大武者【武王乐】曰美哉周之盛也其若此乎见舞韶濩者【汤之乐】曰圣人之也而犹有惭徳【惭于始伐】圣人之难也见舞大夏者【禹之乐】曰美哉勤而不徳非禹其谁能修之见舞韶箾者【舜乐○箾音箫】曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请巳
　　衞北宫文子相襄公如楚【襄公三十一年】
　　十二月北宫文子相衞襄公以如楚【文子北宫佗襄公献公子】宋之盟故也【晋楚之从交相见也宋之盟在襄二十七年】过郑印叚【公孙黒肱子】迋劳于棐林如聘礼而以劳辞【用聘礼而用郊劳之辞○迋于况反】文子入聘子羽为行人冯简子与子大叔逆客事毕而出言于衞侯曰郑有礼其数世之福也其无大国之讨乎诗云谁能执热逝不以濯【大雅桑柔篇】礼之于政如热之有濯也濯以救热何患之有【以上文子辞】子产之从政也择能而使之冯简子能断大事子大叔【游吉】美秀而文公孙挥【子羽】能知四国之为而辨于其大夫之族姓班位贵贱能否而又善为辞令裨谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乘以适野使谋可否而告冯简子使断之事成乃授子大叔使行之以应对賔客是以鲜有败事北宫文子所谓有礼也
　　子产不毁乡校【襄公三十一年】
　　郑人游于乡校【乡之学校】以论执政【论其得失】然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨【为忠善则怨谤息】不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也【以为巳药石】然明曰蔑也今而后知吾子之信可事也小人实不才若果行此其郑国实赖之岂唯二三臣仲尼闻是语也曰以是观之人谓子产不仁吾不信也
　　子产论尹何为邑【襄公三十一年】
　　子皮【罕虎】欲使尹何为邑【为邑大夫】子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而巳其谁敢求爱于子子于郑国栋也栋折榱崩【榱所追反】侨将厌焉【厌于甲反】敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯【贯习也】则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身吾知而慎之大官大邑所以庇身也我逺而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家聴子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国
　　衞北宫文子论威仪【襄公三十一年】
　　衞侯在楚北宫文子见令尹围之威仪【楚灵王围时为令尹】言于衞侯曰令尹似君矣将有他志虽获其志不能终也诗云靡不有初鲜克有终【大雅荡之篇】终之实难令尹其将不免公曰子何以知之对曰诗云敬慎威仪惟民之则【大雅抑之篇】令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也衞诗曰威仪棣棣不可选也【邶风栢舟篇】言君臣上下父子兄弟内外大小皆有威仪也周诗曰朋友攸摄摄以威仪【大雅旣醉篇】言朋友之道必相教训以威仪也周书数文王之徳曰大国畏其力小国懐其徳【武成篇】言畏而爱之也诗云不识不知顺帝之则【大雅皇矣篇】言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷率服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也【楚灵王后簒位死于干谿】
　　子产论晋侯疾【昭公元年】
