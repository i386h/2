<!-- { "loadSidebar": true } -->
　　明末倪鸿寳杨机部黄石斋诸先生诗文书法皆有一种抑塞磊落之气必传无疑石斋先生楷法尤精余向见先生请室中所书孝经直抉钟太傅之秘心好之而不可得此册书万籁此俱寂和韵诗十五首真所谓意气密丽如飞鸿舞鹤令人叫絶忆亡友栁愚谷堉常推先生楷书与张瑞图竝传太傅衣鉢余急止之曰信如子言蔡京当与苏黄米三君子抗衡千古不必以君谟易之矣愚谷爽然自失聊识此以博观者一噱
　　跋侯氏家藏杂帖
　　右明人杂帖八册自嘉隆以迨启祯东南知名之士略备同里侯君辅之于明末丧乱中以百钱买得之国初辅之出以见示旋装池付子方至方至余女夫也父子相继弃世久矣弥甥晸摩挱两世手泽寳爱有加今丙子夏六月携过余呉门官舍披览之次不胜今昔之感题数语册尾以志嵗月内二册有济南邢氏及万钟题字盖曽藏子愿友石两先生家云
　　题陈子文比部临东坡寒食诗及山谷跋
　　东坡寒食诗及山谷跋皆偶然欲书遂入神品余观察畿东时从迁安刘鲁一总宪借阅眞迹一过二十年往来懐抱不置今观陈子文比部摹本神采焕发顿还旧观昔右军兰亭叙以醉中无意得之后屡书终不能逮子文乃独从临摹中得两公偶然欲书之妙那不令人心折坡公题画雁诗云君从何处看得此无人态诗文书画正可一齐参悟
　　题费氏所藏周鬲款识竝释文
　　周鬲款识竝释文费子葛陂定爲松雪翁手迹与中郎辨柯亭篴材何异知赏鉴自有真也
　　跋王摩诘画济南伏生像
　　此王摩诘所写济南伏生像载宣和画谱南渡后入思陵甲库题字竝乾卦印绍兴小玺具存观后呉傅朋题名盖不久归开府郡王矣明李廷相黄琳皆赏鉴名家曾经藏弆顾邻初客座赘语云都敬从黄美之家见摩诘伏生图为之吐舌即此巻也不知何时取入大内鼎革时散落人间爲孙侍郎退谷先生所得刘□五石瓠孙氏藏画目首列之先生殁转归梁相国棠村先生今康熙庚辰十月余从相国孙右江佥事雍处见之疏其流传之绪以示将来摩诘画为南宗第一人髙出从来画史之上伏生授书又闗经学非天王洛神诸图可比收藏珍重当何如也至画入神品有目者皆见之无庸赘
　　跋王晋卿渔邨小雪巻
　　昔人云书中唐模画中北宋得之便足自豪驸马都尉王晋卿北宋中巨擘也其遗迹最烜赫者爲烟江叠嶂图次之为瀛山图陈眉公云烟江巻旧藏王元美家余曾见于万巻楼下后转质虞山严氏遂如泥牛下海董文敏云瀛山图在嘉禾项氏惜不戒于火已归天上余二十年前于棠邨梁相国斋中见设色一幛相传为晋卿笔恐尚未确都尉风流殆随云烟灭没尽矣渔村小雪巻载宣和画谱歴代藏弆御府鼎革时爲沧州戴侍郎岩荦所得侍郎殁其后人求售辇下乌目山人王石谷购作枕中秘康熙庚辰正月山人来呉出以相夸为之叫絶按晋卿画源本营丘此巻清苍秀润人物林木大类摩诘尺幅中具有雅人深致非寛范醉许可比痩金题字宛然玺印累累诚希世之珍也夫汉碑在人间略可指数曹全碑晩出顿焕人耳目此巻得毋类是
　　题东坡笠屐图
　　予家藏绢本东坡先生笠屐图当是元人笔其上题曰东坡谒黎子云途中値雨乃于农家假篛笠木屐戴履而归妇人小儿相随争笑邑犬争吠东坡曰笑所怪也吠所怪也觉坡仙潇洒出尘之致六百余年后犹可想见防予订补施注苏诗成因橅其像于巻端以识向往盖康熙己夘六月二日也
　　跋李希古长夏江寺巻
　　南宋李希古长夏江寺余见凡三巻其一为迁安刘总宪鲁一所藏余曩曾购得笔墨浑厚神采奕奕上有髙宗题云李唐可比唐李思训乃从来烜赫名迹也旋为有力者负之而趋迄今怅惘其一无髙宗题残缺已甚余见于梁相国棠邨先生座上所谓素丝断续不忍看已作蝴蝶飞聨翩殊无可忆此巻雄峭幽邃写出江山之胜以泥金防苔尢爲奇创流传有绪详董文敏跋中品在刘氏巻下梁氏巻上亦希世之珍也康熙甲申正月余从岭南得之足以豪矣装池竟漫爲跋尾
　　跋仇十洲沧溪图巻
　　义兴呉克类俦世宗朝宗伯文肃公俨之弟以明经爲武城令归老沧浦因号沧溪与呉门文氏父子交最笃此图爲十洲名迹追踪二赵后题诗秀水仲春龙与谢茂秦同爲赵康王上客诗字皆不俗亦可寳也
　　题外祖涝丘赵公像
　　此荦生母赵淑人之考涝丘公七十六嵗像也公力田抱朴爲徳于乡终身不失赤子之心荦周旋杖履恍如对羲皇以上人康癸夘十月以微疾终享年八十有六此幅爲防稽沈生明仁笔无毫髪遗憾毎一展拜依稀北庄花下分甘共尝时也今丁丑小雪呉门重装敬题数语可胜追慕
　　题逆修生七往生净土画巻
　　右画佛説阎罗王授记四众逆修生七往生净土经一巻爲陈观音庆妇人文殊男庆福造不着时代及著书画人姓名纸罗纹古色画法诡异书亦具有气格似是五代北宋人迹签题阎立本地狱变相未足为据东坡云佛灭度后阎浮提众生刚狠自用莫肯信入故诸贤圣皆隠不现独以像设遗言提引未悟今观此巻所以提引众生者至矣摩挲寳轴憬然如闻晨钟余藏箧衍最久防匡庐开先心壁师访余呉门即举以赠俾归贮之七佛楼仿东坡施四菩萨版例亦都安哉
　　跋燕叔髙青溪钓翁圗巻
　　叔髙画最不易得余家
　　赐画旧有叔髙溪风图绢本髙头长卷布景幽峭笔墨精致后有元冯子振奉皇姊大长公主命跋同时馆阁诸公题咏将二十人惜以气色黯淡乙之后归梁棠村相国相国殁书画多散去访之遂不可得数年前从毘陵庄氏得古岸遥山一幛北宋而开南宋之派亦以绢太破碎未爲甲品康熙戊子正月儿致观察闽海遣人持此巻来寿初入目未见其妙展玩数四始得橄榄回味因寄书致云此巻以朴淡寓古秀上承唐人坠绪下启元人正宗神韵超超在牝牡骊黄之外与枣子入口便甜者防别洵叔髙第一合作也后题诸公人品最髙语多三昧尢堪寳玩杨铁崖狐狸聴冰之诮尔其免矣余摩挱三十年仍当付尔寳藏座客闻之咸爲轩渠聊记此以见老子兴复不浅云是嵗清明前七日重装毕西陂放鸭翁荦书时年七十有五
　　跋王文安公枯兰复花巻
　　顺治己丑夏五月先文康公京师别墅枯兰复花集同乡诸先达暨子姓赏之时王文安公在座援笔画兰为长卷竝图萎后之一茎三萼而题跋于后予年十六侍立旁观屈指今年七十有五忽忽六十载矣予方重修中州防馆适携是巻于箧衍曩时同席诸公子孙半在京师而予子孙较诸家尤盛不禁抚今追昔之感焉予忝秉铨衡顷以老疾乞身防
　　圣防优奬予告濒行为纪其事于末幅示予子孙勉旃毋忘先公之遗泽及乡先生之训诲以副老人之望庶可附斯巻以不朽云同观画者梁公眉居兰阳少司农諡康僖云构也孙孝亷瑶海今除江西南丰令黄君于石洛阳人东阿令甲第也张公坦公新乡少司空缙彦也张公玉调永宁少司马鼎延也薛公行坞孟县少宗伯所蕴也孙琳声今官刑部郎中傅公梦祯登封少司空景星也曽孙孝亷树崇今候补京职刘公瀛洲祥符大司寇諡勤僖昌也侄士聪今官内阁中书孙灿候补知县赤城余族侄诸生之城也王公觉斯孟津大宗伯諡文安铎也今公孙鹏贡生曾孙眉谷主事俱需次在京外孙吕公履恒今官广西道御史予字牧仲子至今官翰林院编脩致福建按察使筠举人侄起湖广驿盐道副使孙如金候补主事吉金新除湖广辰州府同知康熈戊子闰三月卄五日商丘宋荦识
　　题呉逺度画山水
　　逺度具妙笔居胜地江山吞吐人文切磨其以画得名非偶然也后游雪苑纵观余家所藏
　　御赐旧迹浸淫寝食其画益进于古梁棠村先生以爲摹仿元人而不自知其入于宋信夫
　　题呉逺度画竹
　　文与可墨竹子瞻深得其萧疎之韵元管夫人又以丛篠见长逺度此巻潇洒苍郁加以溪水绵邈境地幽胜使人一往移情则又于古人中独开生面不似息斋规规与可也
　　题栁愚谷西陂第二图
　　原图疎秀类元人此更加以苍莽浸浸乎入董巨之室矣始知愚谷胸中笔下无所不有不似右军禊帖再作便不佳也
　　跋文休承云林山色袖巻
　　休承此图所谓山川浮纸烟云满前酷似小米青山白云防巻正如五代史无一字蹈袭龙门而深得龙门神髓恐索解人亦未易得耳
　　题恽香山仿北苑夏山图
　　香山画有二种一气厚力沈全学董源为早年笔一惜墨如金翛然自逺意兴在倪黄之间晩年笔也此幅仿北苑夏山图正其蚤年得意作题语亦颇自负乃家人从朱生卧庵处得之疑爲赝本将覆瓿矣余取付装褫跋而藏之盖亦中郎防下桐也
　　跋惠山聴松庵竹罏图咏
　　明洪武朝髙僧性海住惠山之聴松庵尝命工编竹为茶罏体制精雅王学士达善朱少卿逢吉王舍人孟端各有诗文纪其事而舍人复为之图永乐中性海示寂罏亦沦失其徒韶石复以道行继师席藏弆诸公翰墨惟谨成化中邑人秦太守廷韶撰访罏疏付韶石弟子戒宏于城中杨氏求得之仍贮庵内邑人盛舜臣复仿制二罏携至京师一献其伯冰壑侍郎一奉呉匏庵宗伯自是题咏益富巻轴比牛腰矣
　　国初有窃舍人图及李文正篆书题字鬻辇下者旋爲邑人顾舍人梁汾购得曽出以示余康熙壬申秋余移节呉阊道经泉上取竹罏煮茗慨然念髙僧徃哲之风流从寺僧收拾断纸残墨竝求梁汾所藏王李遗迹装池爲四巻付寺僧永寳之计文十三篇诗九十二首名贤髙逸见巻中者六十有七人麄官如余得附姓名以不朽亦何幸也
　　跋呉门诸子游上方石湖图咏
　　右明宪宗朝呉门诸子游上方石湖图咏前有白谷题清谿留墨字刘完庵沈贞吉恒吉释碧虚图咏各一杨景章周廷礼沈石田图各一金辂陈防张浩沈橒诗各一马愈词一皆以赠东禅敬上人味巻中跋图咏甚伙今所存止此耳按完庵名珏长洲人官佥事画有盛名贞吉名贞号南斋恒吉名恒号同斋兄弟皆髙隠恒吉石田父也辂石田祖姑之夫防常熟人字允德别号东家生有诗集石田志其墓浩呉江贡士字文逺恒吉之妻父石田外祖也橒字才叔石田从弟愈嘉定孝亷自署痴愈余未详诸图咏皆翛然防俗碧虚诗亦可观画类方方壶细玩似为石田捉刀康熙丁丑正月于呉门官舍得之携至沧浪亭览讽一再过想见此中三百年来髙贤遗老徜徉于山水佳处日作词章翰墨因缘令人叹羡不置也
　　题韩干放马图
　　韩马余见二巻一为圉人呈马图一为马性图皆绢本长不满二尺唐人画巻徃徃如此二巻笔墨髙古望去肥泽所谓肉騣碨礧连钱动彷佛似之此放马图长与二巻等绢虽浥壊而三马神采奕奕腾骧旷野天骨开张大有兰筋权竒走灭没之势宜不爲少陵所讥且牧人奇古较前二卷似当出一头地读退谷先生跋流传有绪允属妙迹余更缀数语巻末聊于画苑中留一段公案耳
　　跋宋儒遗墨巻
