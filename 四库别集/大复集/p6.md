<!-- { "loadSidebar": true } -->
　　朱甍兮参差绮构兮崔嵬俯眺兮层城仰登兮髙台登髙台兮以临江渚水浩浩兮在下忽雨兮西山有渰兮南浦画舸兮迷津繁吹兮万戸出千里兮名衢山川丽兮洪都置酒歌兮张燕防俨车服兮盛文儒俗恬兮政暇君胡爲兮弗遨以娱君遨娱兮阁中抚回槛兮披崇墉携賔客兮举目吊帝子兮夕江江何有兮有兰交加揽红蕤兮撷瑶华泛长空兮秋水送孤鸿兮落霞逝从君兮靡由眇愁予兮奈何







　　大复集巻三
　　钦定四库全书
　　大复集巻四　　　　　　明　何景明　撰古诗六首
　　皇告
　　皇告颂开诏也岁乙丑中夏皇帝告万国朕祗命上帝乃御至极其与民更始改元曰正德尔万方钦哉其宣播无匿
　　八月至贵其日载旸龙旂既翔龙幄既张大小肃肃乃于郊迎既召有众播告在庭皇皇恤命罔不是将嗟我贵庶荼苦孰蠲既加斧斨屡罹凶年眷兹皇仁如天如春如草斯植莫不敷宣
　　蠢蠢苗民浩浩炎邉是俾是承亦共戴天黒齿髪椎执弩被氊载歌且謡皇帝万年
　　皇告三章一章章十句二章章八句
　　溵之水
　　罗生之辞予归溵江也予作溵之水三章
　　溵之水可以方可以舟子之归矣可以斯游
　　溵之水可以河可以海子之归矣可以斯迈
　　溵水有岸白石有烂斯迈斯游乐也永叹
　　溵之水三章二章章五句一章四句
　　中林之棘
　　中林之棘送崔子也
　　中林之棘维桃与李阪田之特生也曷以民之无俦曷其有已
　　王事皇皇驾言徂行念子出宿我居防防我心之迈与子同征
　　行野蹶蹶行国迈迈无草不茂无谷不溃民之瘁矣心忧用喟
　　彼鱼之罭在彼河梁彼兔之罝在彼河侧岂不是思进退维亟
　　同贾知贪同食知甘予谅予怀如口弗爽予之有怀子岂不谅
　　火之方殷不戒胥燔水之方割不戒胥溺火之方殷乃仇扑灭水之方割弃其舟楫
　　有渰斯雨有霰斯雪如履坚氷乃尚思热众方媚矣莫敢独説如处大厦俟其颠覆
　　谓人弗言言成祸矣谓人弗职职成过矣孰无朋友倡谁和矣
　　子曰弗仕子有父母予曰弗仕兄弟訧予天子则不罪朋友弗取
　　中林之棘九章七章章六句二章章八句
　　原有楚
　　原有楚赠韩子也
　　原有楚隰有苦子车驷牡驾言徂矣见子之父
　　原有杻隰有蓼子车驷駵驾言逰矣见子之母
　　原有桑隰有唐子车驷黄驾言行矣见子之兄
　　子涉渭矣渭水浟浟我思见子安得北流
　　子涉渭矣渭水沛沛我思见子安得北逝
　　原有楚五章三章章五句二章章四句
　　淮水
　　淮水送张子也
　　淮水汤汤伐鼓镗镗之子南行征夫不遑
　　有翩者燕集于堂巢我日不谒而旬不朝征夫况瘁谁使告一尔劳
　　谁经营四方谁髙门翺翔谁粲粲衣裳谁饥渇载行辰月弗震干月维雹视天之威伊胡云虐弗问则退问言谁对
　　敬我友矣式相求矣询于道周维教言是由毋言是谋毋戏言是流
　　桓桓之罴兔罹于罗如彼弋鸟维恐不加无执猫狸而舍彼虎豺
　　我视人之疚如烖我躬勿曰行弗动勿曰言弗用勿曰我寡惮彼有众
　　矢诗弗颂维云讽矣伊谁之送孝友张仲
　　淮水八章三章章四句五章章六句
　　秋风
　　秋风讽也
　　秋风厉厉中园有卉不植松与桧柰彼萧艾
　　秋风飘飘中园有条不植松与桥柰彼艾萧
　　秋风二章章四句









　　大复集巻四
　　钦定四库全书
　　大复集巻五　　　　　　明　何景明　撰乐府杂调四十二首
　　兴隆祀丁曲
　　称朱竿扬朱弦鸣钟朗鼓各在悬月建酉日次丁牲全醴成告于庭【一觧】久哉斯道沦以失天啓神圣我祖出戎衣一着四海一遐土之人炳文质【二觧】昔者子欲居九夷百世之下乃享于兹猗与斯道垂宪靡遗【三觧】浩浩皇皇八荒九州防或靡知罔或靡由曷知曷由我祖之休【四觧】
　　罗女曲
　　罗女年十五自矜好顔色山叶杂山花揷髻当首饰蛮方立门户男女多生涯昨闻城中市女出男在家上市买黄丝染缉作花布裙短衫袖长不惜双脚露夜行山中道何处吹芦笙我歌连臂曲曲罢动郎情动郎情与郎匹生女复长男三年始同室
　　落叶哀蝉曲
　　落叶哀蝉曲者汉武帝之所作也李夫人早夭帝思之不已为作此曲也
　　寂寥兮寒闺空帷兮昼低若有人兮感罗衣防恍惚兮徃复来凉风飘飖兮吹玉阶秋叶飒兮鸣蝉哀有鸟嗟嗟永离乖双栖比翼兮何时谐
　　剡溪歌
　　溪之水兮幽幽谁与子兮同舟舟行暮入山隂道月蒙蒙兮雪皜皜千载重寻戴逵宅溪堂无人夜归早乘兴而来兴尽休君不见王子猷
　　悼逺辞【并序】
　　侍御顾君祖存元先生生哲弗禄死夭弗侍御君追念后先言嘅泪下景明君同年友也哀其意作悼逺辞曰
　　矫矫龙蛇兮没于泥沙嗟苦先生兮独罹此嗟逴彼修路兮骥骤不力美璞弗器兮良田不食嗟苦先生兮独罹此极
　　倚柱操【并序】
　　倚柱操者鲁漆室女之所作也漆室女倚柱悲吟邻人问曰欲嫁耶女曰吾忧国伤心故悲而啸岂欲嫁哉遂自经而死予哀其志援琴而托其声焉
　　兎则有罝兮鸟则有罗国无人兮将奈何心之忧兮岂曰予未有室家嗟嗟室家非我营兮我生曷荣兮
　　战城南
　　战城南战不息朝战城南暮哭城北积尸累累肉腐鸟不食放马泽中雪没马腓沙寒草枯不得马肥北风夜吹敌兵四围我欲上马马痩不驰我欲射箭弓硬不开但语城中亲汝出收我骸战城南君莫悲猛虎啮人翔于山垂欲食虎肉不避虎威男儿立功横行四垂生当封公侯死当白骨归
　　巫山髙
　　巫山髙极青防间翠绾参差十二鬟神女仙裙佩缨动行云飞入荆王梦含情流盼轻烟中玉床瑶枕荐君宫紫罗白縠垂香风恍惚防散莫与同防霜销落髙邱树哀猿孤吟鸟双去荒滛沦灭竟何为暮雨冥冥归古祠
　　芳树
　　芳树离离朱华而绿滋华滋虽云好秋风暮来吹秋风不足防华滋亦有时嗟汝枝上鸟汝去将安归美人何方至贻我江上华秀彩夺人目胡为在天涯天涯虽荣好不如常在家
　　关山月
　　关山月夜照青海头白骨征人怨红顔少妇愁少妇含嚬望月来月明流影洞房开嵗暮机中缣素出夜寒灯下剪刀催年年捣衣明月秋明月还随陇水流闺里空教看破镜沙塲不见大刀头
　　琳池歌
　　琳池歌者汉昭帝之所作也
　　木兰为檝文梓为船青荷为盖衣红莲宫娃侧坐挥繁弦凄风嫋嫋飘素秋飞花委叶承波流霜露夜下不可留
　　招商歌
　　招商歌者灵帝之所作也
　　髙馆閴兮曲池通乘舟夜逐荷叶东持荷作盖不障风持荷作衣难为缝金琯玉鳬响秋空歌婉声长待夜终
　　公无渡河
　　公无渡河河浊不见日汝今欲徃何时出公无渡河河广浩无涯徃而不返化为泥与沙夸父渇走成邓林至今邱冢犹岑崟河中蛟龙见人喜纵有舟檝谁救尔噫嗟嗟公无渡河渡河而亡不如陆死噫嗟嗟公无渡河
　　明妃引
　　明妃絶色世无邻粉黛那数三千人咫尺宫门接前殿君王只向图中见当时自恃如花容美丑谁知由画工单于日近汉日逺万里风沙防不返琵琶马上再三弹翠袖朝啼关塞寒皓齿明眸塟沙漠千秋遗曲犹悲酸燕支暮云白浩浩羌人吹笳雪飞早山前孤塜髙嵳峩嵗嵗春风长青草古来抱节本难遇况复蛾眉人所妬君不见长门宫不用黄金买词赋纵有朱顔君不顾
　　短歌行
　　冉冉秋序肃肃霜露蓄我防酒召我亲故鸟欢同林水欢同源矧我同乡胡能弗敦耀灵西藏明灯在室更长夜良可以继日园有艺菊庭有树兰秋芳是悦春荣曷观髙陵可升海水可测出门异路安知南北生年几何去者日多子不我乐聴我短歌
　　铜雀妓
　　墓田望不极松栢夕离离存生有懽怨亡没讵同思井干日已摧繐帐宁复施衰荣互相谢身后徒尔为
　　苦寒行三首
　　天地黯闭塞氷霜皓崔巍寂寥髙城侧欝律见古台烈风夜中起飞雪千里来鸟羽沉不施兽口噤不开虎豹敛穴窟蛟龙俱冻埋六龙衔白日寒苦光不廻
　　二
　　石裂南山下水结中河流莽莽北郭外死骨聚如邱贫士被毛褐寡妇无完禂宁知贵公子丝竹宴朱楼方辞白羽扇更御青羔裘
　　三
　　天风日夕厉海水不扬波飞雪被千里层氷白峩峩嗟汝穷阎人无衣当柰何锦裘长安儿白马鸣玉珂象弧揷雕韔射兽西山阿
　　塘上行
　　蒲生寒塘流日与浮萍俦风波揺其根飘转似客逰客逰在万里日夕望故州鶗鴂鸣嵗暮蟪蛄知凛秋暑退厌絺绤寒至思重裘佳人不与处圆魄忽四周房栊凄鸣玉纨素谁为收白云如车盖冉冉东北浮安得云中鴈尺帛寄离愁
　　放歌行
　　天命谅靡易富贵安足陈自昔慕豪胜重义还轻身整辔逾巩洛驱车入咸秦立观青云上驰歩要路津射策报明主投书干大臣身为五侯客家与七贵邻杯酒纵经过冠盖罗逡廵顾盼生光彩吹嘘借阳春各矜意气好自比骨肉亲时事多变异交道亦湮沦要盟等金石弃掷同灰尘赤心不足恃白头更如新归来嗜藜藿偃仰随松筠始知葵槿甘不若兰桂辛愿从白屋士请谢玉堂賔
　　鴈门太守行
　　垒垒髙山莽莽代谷城边风起沙漠漠城内惟闻奏羌乐太守下车买牛息戈陶民礼义朝弦暮歌北厯黄沙碛南逰白草原五马何秩秩朱英导文轩嗟哉太守亦孔武时时较猎西山下
　　梁甫吟
　　君不见泰山髙髙梁甫在其半古来封坛禅地无宫舘崖崩壁坼鐡鎻防秦碑汉碣何人看自从生人开九州九十六帝行权谋虎豹啖食龙蛇忧朝翻暮覆作云雨立谈坐笑生戈矛鬼神来徃仙不死尘埃万变扶桑流君不见田疆论功争二桃齐门三丘埋野蒿又不见鲁连辞赏轻千金却秦救赵何雄豪眼前无人辨曲直身后声名更何益拂袖空怜蹈海心防车枉负排山力梁生五噫歌莫哀东絶梁甫观蓬莱千年云开锦绣壁五色日抱金银台瀛洲方丈列仙占文成五利何能騐徐生入岛竟不回博士儒生尽坑堑我吟梁甫君振衣世路﨑岖多是非琅玕芝草海岱曲钓竿拄杖从今归
　　采莲曲三首
　　青荷昼舒白露晞朱光照耀含素蕤緑房翠盖偃参差红妆皓腕暎涟漪齐声一气歌艶辞桂舟兰檝纷屡移佳人罗带宜风吹
　　二
　　岸上有栁隰中有荷舟中女儿胜吴娥为君先唱绿水歌起揽长带垂纎罗鸳鸯双栖翡翠过下渚日暮多风波叶宻花稀愁柰何
　　三
　　急歌太短缓歌长清风夕囘素云翔双鳬飞起向横塘荷花不言空防肠明月宛转流西方月中白露沾衣裳红顔青鬓安能常万嵗为乐莫相忘
　　独漉篇
　　独漉独漉驱车折轴不畏折轴但畏车覆芃芃者莸生彼中衢虽有兰蕙当门则鉏同行窃金相顾道左我实不知彼则畏我食荼知苦食梅知酸狐裘之敝可以御寒有虎斑斑伏于林下我欲射虎愧无劲弩肃彼北风渡彼中流岂不懐忧与子同舟
　　白纻歌七首
　　齐纨越罗霜雪辉吴刀并剪为君裁鸣珰垂佩行相催且歩云舘升月台珠缨列座琼筵开秦筝慷慨赵瑟哀含凄敛叹【一作笑】君莫猜
　　二
　　凤楼十二连绣衢雕楹刻桷耀城隅朱檠绛蜡艳红蕖金盘玉羞奉君需美人隔坐曵华裾主称万年为欢娱上客翠盖停蜘蹰
　　三
