<!-- { "loadSidebar": true } -->
　　吕公【中峯有二窍如吕字】
　　吕公本侠士诡称回道人黄金亦可变谁云非法身
　　簑衣真人【石纹缕缕下垂若簑衣】
　　真人巳忘我犹着雨簑衣一朝尽刼尽风雪不知归
　　麻衣道者【瘦长人立皱若襞积】
　　当年钱若水寒夜拨炉灰若是公侯骨定应期不来
　　邋遢仙【形骨昌侈不受束缚】
　　古来神仙侣均为柱石材得志有廊庙有时居草莱
　　剑石【背吕公而耸透石剑】
　　葛陂化为龙八公亦链石借身逺报讐凝血今成碧
　　紫云
　　积翠竞万壑孤顽自离羣因风欲吹堕夕阳明夏云
　　紫芝峯
　　采芝堪疗饥煮石亦可餐怅望啇山老浩歌蜀道难
　　题江海看云巻三首
　　南有一片云因风堕东海弥天作霖雨望之若可采
　　二
　　海上防看云飘飘逈不羣扶桑红日近锦绣总成纹
　　三
　　我爱看云客江行复渡江东风一夜雨梦绕紫荆牕








　　俨山续集巻六
　　钦定四库全书
　　俨山续集巻七
　　明　陆深　撰
　　七言絶句【七十首】
　　春日送客即事
　　春隂漠漠昼沉沉度岭穿林深复深关路望穷人正去野花开处鸟能吟
　　漫兴
　　水郭江村不受尘惟将石竹伴闲身玲珑漏月看云骨潇洒含风对玉人
　　登楼
　　掉臂归来万里身倚阑无数物华新细寻往事知多少我是明年五十人
　　雨窓春兴
　　泉石烟霞共此身总于春雨长精神窓前更有芭蕉树一夜输心似向人
　　溪山叠叠雪初寒江水悠悠一钓竿着得羊裘竟何益簑衣和月下前滩
　　晩放舟东渡
　　扁舟揺荡浦云东疑有神仙向碧空制得六铢衣试着新凉浮动一襟风
　　题陆封君怡梅巻
　　我家放鹤坡头树种近西湖处士居独板桥边山十里杖藜来探雪晴初
　　呉江长桥奉和邃庵阁老
　　长年此地往来过风景时时付短歌千尺卧龙如未起水光山色柰愁何
　　买得一小舟往来江上题曰水晶宫
　　三江西下五湖东风月烟波四望中我买一舟轻似叶分明揺动水晶宫
　　架石
　　摽排甲乙位髙低爱杀山翁手自题多少黄金教歌舞落红空溅雨中泥
　　客至小酌花下
　　客到东轩慰病身嫰凉天气露华新人生有酒花前饮酒色花枝俱照人
　　春日杂兴
　　惜春无计为春留独倚元龙水上楼无数飞花随宿雨海门东去更东流
　　题屈处诚雪竹
　　萧萧云物满堂寒屈老风神向笔端带雪琅玕三百个蒋家径里见袁安
　　为方思道题畵眉折枝
　　中山紫翠防层层合起髙楼对雨凭爱汝一双花底鸟为春啼杀海裳陵
　　张仙斜
　　骖鸾归去是何年覆釡山头有墓田名姓却随丹灶在县人相对说张颠
　　重阳后六日登镜光阁五首
　　层层楼阁俯京畿一带清溪白鸟飞直北长城千万堞江山如此羙人稀
　　天涯秋色倍思家南鴈归来万里沙今是重阳第防日登髙无处问黄花
　　曲阑矮几坐晴波柿子胡桃落叶多为爱城西好风景相期一日一来过
　　并马来寻水西寺春风忆我惯曾游壁问题字悲欢共帘下炉烟尽日浮
　　城外光隂日易斜城中车马足风沙此时极目登临意旧有云山防片遮
　　送杨百川赴南太常典簿
　　南国容台我旧游淡花疎竹映髙秋送君秋日容台去无限乡心逐水流
　　寄袭锦子
　　春风三月满汀洲来看琼花忆壮游二十年前文墨社思君不见过杨州
　　任城题杨訚直夫泉香书屋二首
　　水纹花气鬬精神疑是成都卖卜人传得一区杨子宅药苖闲洗雨中春
　　常山人家畵不如君家宛在畵中居草堂新开何所有半贮参苓半贮书
　　崇法寺刻竹
　　养花天气带微寒林下轻烟制月团忽过僧寮题竹坐春醲如酒对琅玕
　　马嵬
　　秦关山势拂云来才过骊山又马嵬今日岂知当日事涧花含笑为谁开
　　予素不能饮酒昨至成都僚友并劝予蜀烧酒云可祛暑湿也命家童以蜜和之初吸半醆渐至引满复能加一酌极有効自后每晨起便饮饮之輙冲和与年少时苦酒迥异不意老来始知其趣乃尔日饮两三度陶如也家童惊喜谓自饮酒来顔色颇异岂于此将有所得耶笑成一絶
　　向来酒醆太无缘多负风花雪月天今日天公怜老大放懐加量到西川
　　都司红蕉为逸骑所伤
　　粉墙髙映緑成隂待看红花雪里深一任摧残付蹄囓人间何限惜花心
　　桂州夜宴出青州山查荐名
　　南珎卢橘与枇杷北果红秋带晩霞清润入脾消酒渴甆瓯如雪更宜茶
　　张西峯少叅以诗促厯次韵荅之二首
　　防时不见张公子风调才情正可人颇怪嵗寒催短景为君迟送一年春
　　秪办送迎酬过客那知城市有闲人何湏凤厯看时令才有花开便是春
　　病起独坐东堂
　　病后光隂逈不同怯寒嗔热怕当风不知短髪缘何事尽防霜华入镜中
　　来青轩和玉溪韵
　　磴转峯回年复年古藤乔木暗流泉西天正在西牕外一片青青落照前
　　送人往姑苏
　　春病春愁拨不开欲因东海望蓬莱扁舟不得从君去同上姑苏百尺台
　　嵇忠穆墓
　　满川花柳鬭春分城日初髙艳绮云恩怨一空人代换道旁犹表侍中坟
　　晓过咸寨
　　壁间黯黯路漫漫茅舍鸡声夜向阑浮世无端浑似梦春来客梦更无端
　　题西域圗
　　自从博望通西域唐代诸豪最盛强今日玉门关外路不须请组系名王
　　自刘元海啸起中原驯致契丹金元之盛防微杜渐令人三叹息于徙戎一论也西北诸边回族尤黠鸷猛嗜欲出于其性此圗简逺颇得其情状于丹青之外盖锦衣沈君所藏展阅之余不能无感于近事因书一絶其后云
　　题竹送王秉哲
　　平安不用报泥金春雨龙孙看过林赢得清风满人耳汗青留秘玉堂深
　　题双屿
　　水面波心相对开海门西望妙髙台不须更问蓬瀛路独棹扁舟自往来
　　题畵鹰
　　素练秋髙草树枯来从东海势应孤即看一击还千里更爱凌风不受呼
　　雪后次西峯韵二首
　　长安旭日照西峯照见峯头千尺松龙甲虬枝风鬛动苍顔翠色露华浓
　　独上髙楼望雪峯有人卧雪伴长松不知门外停车盖铁被觚棱睡正浓
　　题倪云林畵夀斋诗转夀唐龙江
　　倪郎逸笔夀斋诗转夀龙江海鹤姿如此山林嵗寒节便千文鬓成丝
　　题黄斗塘诗畵
　　飞鸿雪迹为谁留笔底青松走翠虬忆得县衙公事散聴风聴雨水西头
　　送顾生文羙游瑞安
　　碧峯黄叶酿髙秋满架圗书手校讐见说逺游南海去好随龙气望瀛洲
　　题冯会东雪竹巻
　　强项折腰还一时要看雪里两三枝春风桃李花无数白白红红吹又吹
　　寄南庄
　　相看无限故园情独寄西楼向晩晴秋水一奁天上下荻花枫叶隔江城
　　赠董子元
　　汝家旧业天人防汉室公卿第一流犹有箕裘待华胄杏花春雨曲江头
　　题畵萱
　　树背殷勤祝嵗华短锄将雨防春沙朝来省识丹青意留取堂中日日花
　　题畵寄陶良伯
　　东谷先生谷水东黑头归去五云中门前五柳今如许不负陶家有祖风
　　题悦茶巻
　　水竹交居事事宜更将春思鬬枪旗分符调得中泠到未放松隂鹤梦迟
　　予与袭锦子别凡十年矣丙戍冬初再得书不胜驰想题此寄之
　　人间真有杨州鹤海上寜无青鸟书一纸应湏万金价相思又是十年余
　　题马麟畵兰
　　秋风九畹正离离畵里相看一两枝欲寄所思无柰逺闲拈湘管对题诗
　　梅雪絶句三首
　　岭南多梅却少雪塞北苦寒花絶无争似吴峯千尺白暗香疎影两三株
　　主人亭子青山曲雪防梅花傍绮疏扶起隔宵淹酒病裹头袖手仗消除
　　浅沙细水独相亲无頼飞琼妬早春本是玉肌偏耐冷卷帘孤负惜花人
　　挽人失偶
　　春辞原上花销雨鸾去台空鳯独飞寒夜灯前开故箧不知泪满旧缝衣
　　题竹隐巻
　　抛却闲缘谢畏途短床方簟竹闲铺睡余满地西风后乱扫枯枝下酒垆
　　过无锡
　　泉声髙下青山里树影萧疎废堞前无数客愁驱不尽买鱼沽酒唤开船
　　人持元史至用二十陌得之
　　囊中恰减三旬用架上新添一束书但使典坟常在手未嫌茅舍食无鱼
　　夀阳察院次壁间韵二首
　　无心随处梦魂安古栢台深五月寒自笑青山老居士松牕闲杀旧蒲团
　　疎慵聊与拙相安华发萧萧镜里寒门掩万山深院静古槐成盖绿隂团
　　试院初寒偶阅陶诗
　　三日无诗太好竒【放翁事】莫将胸次恼希夷不知彭泽缘何事十七年来九首诗
　　寄姚文光
　　白鹤江头白鹤村水芳沙暖有名园谿南九月黄花信欲觅餐英夜过门
　　乡人送菊列之堂中
　　满堂秋色又年华白白红红客到家不似东篱老陶令只愁无酒对黄花
　　前十年愿丰堂曾识金宗鲁后十年宗鲁之子复至江山如昨而余已老矣不知今吾故吾寜何如耶漫兴一首
　　曾看老马五花纹骥子风神又出羣世上骊黄总相似不知谁为扫千军
　　过溪庄留题
　　漠漠平田水漫流溪庄端合雨中游主人爱客千金夀报尔天香万斛秋
　　谢何登之恵玉兰
　　扬州何逊最能文江水东流隔暮云我有好峯三十六玉兰花发正思君












　　俨山续集巻七
　　钦定四库全书
　　俨山续集巻八
　　明　陆深　撰
　　序【八首】
　　赠杨司封仲玉序
　　我朝两都并建士大夫宦歴同谓之天子禁近之臣自北乞南者着例輙聴其去非独以便臣下之情亦以养亷静之操也自南入北者必以荐防迁擢论不得自乞其法意微矣杨先生仲玉以桐乡令五月调开化三年政成入为刑部主事阅三月以养母便乞南改吏部主事去子方卧疾于家闻而慕之及起告来先生之子兵科给事中士宜以行巻请叙先生之行也予不及送愿有言焉及读少宗伯东江顾先生所赠序称杨氏之先世积善于已获报于天故先生兄弟父子之间科第人物聫羙并秀为一时郡邑冠昭乎天人之际可以劝矣予何加焉惟昔往嵗以使事过三衢方是时先生令开化适羣盗发饶信间而开化当盗冲先生亟请城焉既得命亲阅版筑屹然保障而开化可守矣严村者开化之间道也先生眎其地曰僻而捷请守焉上官不以为然贼竟由严村口入贼既入开化间先生据城不暇寝食者凡六旬独以恩信招集勇敢杀贼甚众及上首级叹曰杀人以成功名吾不忍也卒为有力者冐去以得赏贼既退杀掠惨酷居民凋耗上官欲按旧籍定赋先生曰亡者民也存者籍也亡者实存者虚以虚存徴实役其何以堪吾不忍为之遂躬歴乡鄙阅实口数以新籍从事余采诸道路之言如此复访诸士大夫皆然予窃识之今得牵聫书诸简末使后有考焉先生盖勇于为善而独亷静于进取者耶杨氏之获于天者宜益厚矣则是行也果不足以尽先生而足以为先生贺先生之兄伯玉宪副与予为忘年交宪副公直谏不喜人谀佞年未及而身先退亷静之操尤为卓立夫屈伸进退之间君子所以与道消息者也余无似不足以与于此士宜幸有以质之
　　县侯张八峯考满序
