<!-- { "loadSidebar": true } -->
　　或问於甘泉子曰：「若文人者，可以为武备矣乎？」曰：「不可。」他日又曰：「若侍御仲谦者，文人也。今以为四川安绵兵备佥事者，何如？可乎？」曰：「可。」曰：「昔也不可，今也可？」或曰：「昔之所谓文，文辞之事也，故文不可以兼於武。今之仲谦之谓文，经纬之事也，故武可以寓於文。语曰：『有文事者必有武备。』是故文武一道也，刚柔一体也，敬义果毅一德也，揖让鹰扬一事也。是故用之而戢众焉，用之而御侮焉，一心也。文武之德存乎心，将何施而不可！然则仲谦之往，其能兼济乎文武，而乐观厥成也必矣。仲谦之至也，其与高秋官公敬讲乎此道。」 
　　
　　王道思送铜雀砚云不知真伪遂铭之 
　　
　　言时铜雀，是真是伪？艺真即真，道思所遗。嘉靖丙申五月吉日 
　　
　　跋斗山书院所刻训规 
　　
　　右训规者，予昔所示大科书院诸生，而吕泾野奉常八分书之，刻於新泉精舍之壁者也。歙诸生汪上舍烨等无虑数十人，请归以翻刻於斗山书院，以为进德居业之资焉。斯理也，固合内外、彻上下、兼精粗，大小一以贯之者也。学者必於是而务焉，庶不畔於圣人中正之道，而先王德行道艺之教不外是矣。嘉靖丙申中秋日 
　　
　　洪氏仁孝堂铭有序 
　　
　　　仁孝堂者，祁门桃源洪氏子章，与族人所建，教其子弟以仁孝者也。予以天亲非二体，仁孝非二道，故人子能尽其心性，则事天事亲之道备，而仁孝兼至矣。遂为铭之。 
　　
　　仁孝皇皇，谁以名堂？湛子之题，洪氏之光。曷孝曷仁？如亲如天。有或弗灵，是谓冥顽。明明上天，畀尔性真，尔性弗复，是谓不仁。父母怙冒，生尔德貌，尔德不修，是谓不孝。仁孝非二，天亲一致。何以一致，同体无异。不仁非人，不孝非子。非人非子，人子所耻。我为作铭，敬告诸洪，事父母孝，天地察明。丁酉二月 
　　
　　丁酉科堂试策问 
　　
　　问，语有之：「学优则仕。」今诸生皆有志於仕者，且先与诸生论学可乎？夫论学始於傅说，说告高宗曰：「学於古训乃有获。」获者得也，言有得於身心也。然古今之人，博极群书者不少，果为有得於身心乎？然又不能无疑焉。易曰：「多识前言往行，以蓄其德。」是贵乎博也。程子语其门人曰：「贤却记得许多，可谓玩物丧志矣。」是又不贵乎博也，何耶？抑别有其说欤？夫子德之不修，学之不讲，以为忧。修德讲学一事耶？其二事耶？以为二事也，人只有一心耳，何以修？何以讲欤？抑亦必有其法欤？先儒曰：「以我观书，处处得益。」又何说欤？不然，则夫子何以非多学而识之，而曰「予一以贯之」？此诸生平日所以学於古训者，必有定见矣。请详言之，以观学古入官之蕴。 
　　
　　游梅岩题名 
　　
　　嘉靖丁酉二月十日，甘泉湛子将赴上都，取道谒婺源朱文公阙里，路经梅岩，携黄生云谈、周生荣朱入观而奇之。夫此岩以当路，故得过者观焉，世之君子为人所爱者，亦当如此岩矣。於乎！ 
　　
　　丰城侯李君别号对 
　　
　　丰城子武而好文，敏而好学，爵高而心下，恂恂若儒，谦谦若虚。与从甘泉子游，甘泉子谓之曰：「子名曷名矣？」曰：「熙。」「子号曷号矣？」曰：「缉庵。」「何居？」曰：「经不云乎：『缉熙敬止。』又不云乎：『学有缉熙於光明。』」甘泉子曰：「然则顾尔号，思尔名，可以入德矣。是故光明者，德之辉也；止也者，德之实也，皆天理之谓也。敬也者，体认天理之功也。主尔敬，缉尔熙，体尔天理，止尔止，可以入道矣。故敬则缉，缉则熙，熙则光，光则明。明则与日月合焉，德则与天地合焉，道则与文武合焉。於乎勖之！丰城子，斯其至矣。斯其至矣。」丁酉四月十七日在张湾书 
　　
　　定陈文孙名兆龄言 
　　
　　门人长芦都运陈子子材，材而操者也。谒甘泉子於沧州之舟，以其子见焉，曰：「云松晚得是子，未有以定名，是初生而梦兆不长者也，故曰『胜兆』，惟先生定之。」甘泉子曰：「夫梦也者，反员者也。是故人有梦官、梦盛服，则必为凶之兆；有梦死、梦丧服，则必为吉之兆。今子梦不长，长年兆也。遂为易之曰『兆龄』。兆龄他日长而成立，为善士，为达官，为三不朽之道，无非永龄之事也。兆龄，兆龄，其尚顾名而思义，立身行道，扬名於后世，以显父母哉！」丁酉四月十九日 
　　
　　命王氏子名字言 
　　
　　王沧州，旧游也，其子请定名於甘泉子，曰「九章」。夫九章者，九畴也，天之所以锡禹者也。他日冠而字焉，当曰「禹畴」。九畴者，皆修身治世之道也，九章其顾名思义，今日未达，反己以修身；他日致用，辅君以治世。是无忘乎天之所锡，父师之所命者哉！是在禹畴。丁酉四月二十九日 
　　
　　问寿篇 
　　
　　顺德北周氏四堂翁，乡称善士。有子曰荣朱，从甘泉子游。登飞云、驻僊城、度庾岭，观铁柱於洪都，谒朱里於婺源，陟齐云之巅，历邹、鲁之墟，歌黄金之台，怵听狗之多。然后返棹河、济，及於登泰山，小天下。盖朱也不能从焉，曰：「朱也将告归以寿严亲。」感孟夏六辰之诞，望樵山万里之云，乃问寿亲之道於甘泉子。甘泉子曰：「寿不同。维期维颐者，以年寿者也。无期无疆者，以道寿者也。子将以亲之年寿寿乎？抑以道寿寿乎？」曰：「以道寿寿。」「然则顺亲於德，德立斯不朽矣；谕亲於仁，仁全斯不息矣。不息不朽，何期何疆！」曰：「颂之诗，庆之文者，以外寿者也。慎亲之肢，无忝全归者，以身寿者也。子将以外寿寿亲乎？抑以身寿寿亲乎？」曰：「以身寿寿。」「然则亏不立身，不行尔道，不显扬於后，非寿也。是故立身行道，斯寿亲之名矣。学不力，性弗复，忝尔所生，非寿也，是故复性无忝，斯寿亲之遗矣。永名保遗，何忝何亏？吾子勉之於身，致之於亲焉，寿之至矣至矣。」丁酉五月十日 
　　
　　　 
　　
　　答尊养庆 
　　
　　或有问於甘泉子曰：「以己贵贵，与以子贵，孰贵？」曰：「以子贵贵。」「何居？」曰：「以子贵贵，无穷之贵也。」「以己禄养，与子禄养养，孰安？」曰：「以子禄安。」「何居？」曰：「以子养养，无穷之养也。」「然则漳平有君子矣。」曰：「可得闻欤？」曰：「漳平有慎庵曾君体莹者，乡贡於庠，知臬事於广，六年，而尹於利津。利津，百里侯贵也，慎庵乃脱之如脱敝蹝然，弃己之贵，而从子汝檀都台之封焉，此非以子贵贵者欤？」曰：「然。是贵也，贵不以位，高不近殆。其视以己爵贵，或殆而有穷者，不亦远矣乎！」「利津禄入无虑百石，富也，慎庵乃弃之如弃唾涕然。辞己之禄，就子汝檀之禄养，此非以子养养者欤？」曰：「然。是养也，富不以禄，食不近辱。其视以己禄富，或辱而有穷者，不亦远矣乎！」甘泉子曰：「以子之贵贵者，无殆无穷，尊之至也；以子之禄养者，无穷无辱，养之至也。委有余不尽之福於其子，福之至也；行无穷不朽之道以显其世，显之至也。父慈子爱，修齐之至也，国家之瑞也，庆莫大焉。是故庆之以为曾氏之子，归而称庆焉。」丁酉五月十日 
　　
　　大宗伯渭涯霍公像赞公先号兀崖 
　　
　　嘻！豪乎！杰乎！贤乎！哲乎！是为兀崖公之前身之真乎！是为渭涯公之后身之神乎！是为突兀而不可崖上乎！是为清渭而不可涯量乎！是兀然出乎渭水之滨，为太公望乎！亦丹书之陈而敬义之尚乎！其无形而形，象而罔象乎！乃若冠之峨然，承强项乎！髯之张然，疾邪枉乎！目之窅然，营九壤乎！襟之豁然，文思矌乎！组之袅然，秩宗让乎！夫何身不满乎七尺，而心确乎万丈！浮游乎尘埃之下，而志激乎云天之上也乎哉！丁酉七月十二日 
　　
　　跋程生所藏白沙先生真迹后 
　　
　　此石翁先师诗一卷，乃真笔也。其五六十年间之所为乎！初太学生程生爵者，笃学士也，侨居留都北门之桥。一夜，梦谒翁於大科书院。后二日，其邻缪氏者偶出此半卷示之，爵因思梦中事，玩而爱之，其人因以赠焉。又与缪之侄赎其卷后之半，遂为完璧，以告甘泉子。叹曰：「此非爵也，一念之诚召之乎！其梦乎！真乎！其感应之理微矣乎！夫至宝之在天地间，分合聚散有时，若有神明司之者，非偶然也，乃天地一定数也！」昔神禹岣嵝碑篆，偶一见於道人而隐，及昌黎韩子求之不得见而悲。后埋没千载，今复见於予，予摹而刻之。碑其一隐一见，系天地间大数也。石翁，神禹之徒也，其真迹湮没，分割於缪氏者数十年，一朝复合於程氏之子，宝而藏之。与神禹碑，皆天固将显之於无穷矣。谨书其左方，以归程氏戊戌十月初九日 
　　
　　新泉精舍圣像赞 
　　
　　地不足尽其广大，天不足尽其高明，教化不足尽其生生，其万物备而四时行，唯我宣圣之真乎。戊戌八月二十九日，后学湛若水。 
　　
　　全交馆铭 
　　
　　　　祁门谢氏子惟仁显为馆曰「全交」，以为朋友往来文会辅仁之地，予铭之。铭曰： 
　　
　　朋友之道，纪纲人伦，自天子以至於庶人，未有不相须以辅其仁，以成其身。彼杯酒论交，若出示肺腑，以势以利，等之市道，黄金不多，反目行路。夫彼其何以？以其势利耳。势利得失，均之反是。道义之贤，死生不迁，死生之际，交情愈坚。其何以然哉？维道维义，性根於天，天一不二，比之胶漆，为物二焉。或谓君臣朋友以为人合，惑矣，斯言岂不尔愆乎？仲久敬敬哉，不比往来。於是相观，於是丽泽，於是有道义，於是谓全交。道善聚乐，岂云不尽人之欢已！谁其作之？谢氏之子。 
　　
　　故赵司空遗墨跋 
　　
　　右故大司空西峰赵先生手迹也。西峰公立朝卓卓有风节，务节慎财用，不阿权势。诚以道事君，不可则止，大臣也。忠於君而理於官，君子也。噫！安得起公辈以用於明时是赖哉！予尝识公，望之如高山大林，为之耸然生敬。今观此卷，如见其丰采而闻其謦欬矣。吾闻孝子之至，父没而不能读父之书，手泽之气存焉，而必思其笑语，若有闻其叹息之声。今公之嗣子扬州别驾沆保藏公之真迹，若大训天球然，其亦有感於手泽之存也乎！其亦若真聆其笑语而闻其声矣乎！可不谓孝乎！其治可移於官，而忠可移於君也必矣，可不谓仁乎！因别驾君以托赵生鹤随求余跋其后，遂书之以归赵氏。嘉靖十七年，岁在戊戌长至前二日。 
　　
　　复王南渠公服色议 
　　
