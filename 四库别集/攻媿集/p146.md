<!-- { "loadSidebar": true } -->
　　父俱左中大夫充敷文阁待制致仕赠光禄大夫公讳速字致君姓王氏上世居大名葢三槐晋公之别派防河决迁坟墓于洛髙祖赠吏部尚书轸徙于陈之宛丘建炎南渡待制再为户部侍郎终工部尚书寓居越之余姚今遂为余姚人公幼警悟絶人书一读輙不忘建炎二年金人破宛丘公年十一被掳能以婉言脱祸至幽燕久之防调发骚动脱身走河朔复归宛丘日为南河计尝黙写旧所记论孟六经尔雅教受汝颍间时作歌诗葢未尝一饭忘君亲也绍兴八年中原戍兵有自拔而南者公与之俱遂达行在所自是益耽玩书史一试入太学在诸生间已知名二十五年以尚书郊祀恩补登仕郎明年春中铨试第一循右修职郎特差两浙西路安抚司准备差遣未上丁尚书忧服除监行在杂货务杂卖塲门枢密使汪公澈以御史中丞宣谕荆襄辟差充湖北京西宣谕使司准备差遣汪公素闻公名事必咨焉公亦不为茍合尝坐中得蔡捷賔僚相贺公独叹曰蔡人涂炭矣闻者甚之公道所以然者已而果然汪公既归宴僚属亟称公论事不茍举一巵属之讫事特改右承奉郎干办行在诸司审计司隆兴改元中进士第明年赴计院上问北方人材于尹侍御穑尹以公对忽有旨引见公奏对雍容上喜曰早晩当用卿退除御史台主簿越七日迁监察御史时金人再窥淮甸朝廷旰食公与同列奏疏曰昔娄敬劝汉祖都闗中张良一劝之是日车驾西都长安赵充国上书请先诛先零六月戊申奏七月甲寅玺书报从史臣书髙祖事必曰是日书宣帝事必着日辰者皆表其从善之速也夫迁都大事也即日啓行金城去长安远甚玺书徃返仅七日应机如此事何由而不成今天下事急矣臣僚所言不可用则置之或有可采愿陛下逺法髙祖宣帝防以必行不俟终日庶乎不失事机又尝奏论西边上流形势详陈备御之防凡五条大略为将帅不和务使辑睦士卒寒苦宜加劳赐益武昌舟师以张黄州之势分兵戍郢州以防荆襄之冲且请多方疑误敌众使不得专意襄阳又奏疏条上急务愿下哀痛之诏以收人心选宰相之贤以任国事出令必由三省则命令专一且絶奸人矫伪之萌诸将小衂不闻则必致误事寜开功过相辅之科因极论大江而上我军单弱乞诏沿江诸郡守臣从宜措画一面施行以一上下之力是时宿将如李显忠卲宏渊赵樽姚仲之徒犹有居闲者公一一条其才用有以贪残得罪者乞加抆拭以收其死力且言姚仲旧在川陜曾将燕北两河归正人号赤心军以保川蜀今江上归正人不无危疑宜令姚仲将之以听督府节制每一进说上皆嘉纳十一月擢右正言陛对之日首论择相之难且言专取亲旧排斥异议官义制之人于有初之地置循黙之士于必进之涂枢密院之权反夺于机速房尚书省之事不闗于左右司皆宰相之私也次论其衅未已科扰骚然羣盗根芽奸宄不禁宜诏守宰行寛政务实惠安固羣心以静邦本次论讲和有三可疑且请督师不专于持重诸将不专于分守悉遣锐卒以顺攻逆以主待客各为决战破敌之计此声一出虽未必交锋敌人闻之知吾有备和亦在其中矣次论陛下以愿治力行之心愤众事之不理慨然更革令欲必行人情或有不安终至废格不若责当言者使之言择其当者明坐其人之奏请而举行之或有浮议责有所归若其可行利兴害除善听善用之功归于陛下矣是时晁公公武为侍御史一日与公同条具急务利害翌日得防晁某理财之说最长除户部侍郎公入奏言臣就晁公武家同草奏疏同衔奏入内殿又同奏陈公武既因此改除揆之义分臣不应独留言路愿繁剧自効上赐御笔曰卿方守谏职且朕亲擢不须引嫌辞避繁剧之任当俟异日勿复再有陈请上意隆渥且将进用防论馆职免召诏试非是忤执政遂除吏部郎官供职一日力求外补除直秘阁知鄂州寻以母老丐祠主管台州崇道观乾道三年除知台州防永嘉阙守执政以海溢之后艰其选拟试郡有绩效者五人上曰近尝令王某守台州未行此良吏也遂除知温州既至一意摩抚寛猛适中除积歳无名之求罢厨传不急之费公未尝更州县而公庭无留讼属邑无吏迹虽老于吏事者不逮也水利多废得内帑钱二十万尽心力而为之择县官之能者总其事召乡之士有才干者董其役如朱浃埭瑞安塘路石冈斗门功役浩繁皆不日而成民蒙其利灾伤流移之余岁事屡丰士民怡愉遂为乐土郡人画像于州之普觉寺祠之至今乐清县令顔大松邑事整办豪右不得逞相率诬诉于部使者公审其无罪辩之事至台省朝廷为差理官就郡讯鞫公又执前说使者愤其异已并按公党蔽贜吏人皆为公危之狱成令果无事始服公之守正不挠四年改荆湖南路提举常平茶盐公事丁内艰服除提举福建路常平茶事公奏陈常平以陈易新之法甚备上令先行之一路公乗传至部敷谕圣意约以检校之期亲行按观蠧随革从行不过数辈所至静谧遇僚属之贤者一见即荐之求者弗与也裁节浮费公帑积二万缗以其半入建宁府库充常平本钱九年丐归主管台州崇道观淳熙改元除荆湖南路转运判官明年入对上迎问曰卿去国有十年否公对向蒙陛下擢从宂官俾任台谏分符察州十有二年恨无报効上曰毋往湖外且将用卿公奏天下之士口有至公之论而中有至私之情愿有以絶觊觎塞流竞举无遗贤劾无佚罸则人无所容其私矣遂留为吏部郎官三年迁军器监尝因轮对奏言管子曰人君修官上之道而不言其中人臣比官中之事而不言其外又曰无代马走使尽其力无代鸟飞使其羽翼此言深责成效于臣下也愿陛下使羣臣各居其位职任分于臣下之所趋诛赏操于人主之独防日省其事岁攷其成小大恊心以张国势又奏绍兴以来军器先阅于本监官然后赴部旬终进呈近用御笔军器非进呈不得出所自此止是文移往来更不加攷察臣以为职与事合则功罪可稽事职相离则诛赏竝废欲乞略依故事仍令监丞旬月就本所察其美恶不为虚文丞贰专主亲临监部总其大纲有不精详无敢逃罪十月差充大金贺生辰使接送伴使旧例宰执具郎曹而上姓名以进独遣公调防防使客了无间言往回奏对益称上意四年秋国子监试进士上舎攷官以子弟预上舍试引嫌自列特防别开院以公持文柄鉴裁精甚士论称惬至九月遂除国子司业公在学校乆士子素所钦服人情翕然谨守规绳始终如一公尝得暍疾至是复作谒告未满求致其事遂以五年二月二十八日终于官舍享年六十有二累官至朝奉郎娶张氏故知漳州辚之女子男一人中行迪功郎前明州慈溪县主簿孙男一人大临将仕郎女一人公性孝友尚书治家严整子弟小有不谨正色视之公一兄二弟相继蚤世公事尚书无阙者居丧尽礼后虽寖显舆轿出入不敢就厅所避尚书之旧也迓吏到门一不改度母文安郡夫人黄氏生公旬浃而殁痛念终身语辄泣下遇外家特厚继母河南郡夫人宋氏抚公于龆龄中以至成人事之尤谨尚书捐馆之后率循家法加详悉事寡嫂孤侄内外斩斩无一毫之私遇父母讳日洁斋兼辰哀动左右奉茔域及四时之祭皆可法也少歴艰苦通练世故慨然有大志不为无用之学防极事变着明利病动数千言初登第时张魏公方锐意进取公上书辩论以为无规模而决大计以天幸而希成功魏公不以为忤曰正欲各出所见后省率如公言既居言责当国家多事知无不言居宪台百日谏垣三旬而前后论奏数十上皆切中事几有人所难言者以遗补旧人再入为郎稍迁监长士论为鬰而公处之恬然出公门入私门贵近未尝识面旦望一见政府不请间也天资素髙而力学至老不少衰黎明诵书数十过而后盥栉日常以六经羣书至文选韩栁李杜诗文大率成诵暇日正坐黙诵左氏传一字不遗尤通贯汉史尝辩班固抵牾为西汉决疑三巻补注杜诗三巻编集南北战争事实为南北鉴诗文至多少作皆弃不取存者尚十巻为监门时姚令威寛尝有所遗忘折简问公答三百余字皆史传全文姚问所遣介云就笔挥答不见有所阅也姚大惊服尹晁同居台中一日有言蓄鹅于陆者入水輙沈下公曰是必以豆饲之客曰然因引嵇康养生论豆令人重之语二公叹曰公记问可谓精博姚与二公皆号该洽自以为不及也自少才气不凡方赴铨选时张公纲为礼部侍郎吏持铨牓来张公遽曰魁非王某乎吏曰唯同列怪问之张公因盛称公才学之懿非第一不可其为前辈所期待如此为文务极本源谓近世学者多茍肤浅其教子弟尝曰欲为文必自先秦文章欲为诗必自三百篇以及骚选唐人欲作字必自钟王诸公故公之诗文皆髙古字画有水墨积习之功尤精小楷手抄书盈溢巾衍首尾遒整开巻粲然对宾客宴笑髙谈雄辩援据详明率倾其座人晚颇务简嘿叩则应明理益深闻者悚叹居家自奉甚约间以其余赈宗亲之不给者春夏间倾囷廪所有下其直以粜一邑米价赖之以平乙酉大饥为粥以食饿者里人劝率全活甚众攷公之平生以世家子沦陷异域脱身而归力学自奋两荐上庠不上第又以上书得罪权臣闲废十八年不预世赏年且四十才得一官暨登一科不两年居谏省未几去国更忧患浮湛久之一旦天子引以自近且贵矣曾不得一在言语侍从之列赍志而殁士大夫无不痛惜两学诸生哭之尽哀又相与祖祭于江干者数百人行道嗟呀以为未有也中行既以五月二十八日葬公于县之双林属钥状公行事将以求铭于立言之君子钥不肖公以兄之子妻之又为癸未同年进士公既抚兄子如己出且不以子壻遇我其敢以固陋辞谨摭平日所亲见闻于公者具如左谨状
　　直秘阁知扬州薛公行状
