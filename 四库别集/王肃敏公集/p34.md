<!-- { "loadSidebar": true } -->
　　问易曰日月相推而明主焉寒暑相推而岁成焉是特言往来之迹未尽示所由之故矣后之论者曰恒星随天而左旋日月五星逆天而又转又曰日月五星皆左旋天行徤曰行徤次于天月行太不及天历家以进数难筭只以退数筭之故谓右转是说也虽有左右之不同其谓日月自为运行则一而已然则相推而生明者果日月自能之乎或者曰天行徤处其中者皆附缀以随之其气体有刚柔轻重之殊故致其流行有迟速不齐之迹若势之不容自已者是日月之行天之运为之矣然则诸儒之说将不然乎古之历曰天气上升地气下降闲塞而成冬又曰阳日上地日降而下者虗也阳日降地日进而上者盈也此一岁寒暑之候也是说也虽有天地之不同其谓寒暑由于二气不相异矣然则相推而成岁者果二气自为之欤或者曰日为大火与之相近则熏蒸透彻气皆炎灼与之相远则关格闭塞气还清洌观夫极南之国草木凌冬不凋穷北之荒冰雪终岁如故大为可验若机之不得不然者是寒暑之运日之远近为之矣然则前儒之论果未及乎夫日月运行寒暑往来其迹皆可指摘非茫昧于六合之外也二三子有稽天之学将以者是

　　○三十六

　　问士穷之所学将为达之所施未有明于天下国家之故而不本于学者故耕野之叟异日尧舜君民之业已具于畎亩之中筑岩之夫后日舟楫霖雨之望豫定于胥靡之际不徒是也卧龙扪风乱世困屈寂寞之士耳一遇知已而用之王霸之事业如运之掌呜呼古人学术事功一何穷达相湏如是邪今之士非不学也其志非不以古人自期待也然身出而见诸世用多至迂执粗浅而无弘济变拨之为非前轩而后轻则小办而大隳况望王霸之畧保衡爰立之大躅也哉岂后世之为教者非古圣王之所以为教而士非其所学邪然而六经孔孟之书皆先王为治之迹矣而士之不及古人者亦独何哉岂贤圣之人非间代不出虽有之世适无事不能以自见邪不然何伊传葛猛之徒寥寥未之覩也夫尧舜君民与夫格天宪天之事业是所思慕而愿见者将何以得若人乎请言其所致

　　○三十七

　　问识时达务者谓之俊杰必有大贤亚圣之学术可以居此矣然所遭之时有美恶而事之施于时者亦有是非之异向君子乌得而不办使时善矣事宜矣殚夫心术之精华而措诸天下之平治何者非正大光明之业使非其时虽抱忠诚之心而成探日虞渊之功明孔孟之学以臻用夏变夷之化犹不免君子之论况非遭际而行迷贞者乎然则俊杰之人必能择而处之矣苟不论其时之可否事之是非而槩以济事为心则随世以就功名者又何者非识时达务之君子然则仕止久速不违其时圣贤明炳之学顾亦如是哉此不可不办也诸生生于燕赵之域必有尚古豪杰之才其平日之自处亦审矣其为我尽言之

　　○三十八

　　问井田封建圣王公天下之大法自秦人决裂阡陌隳夷侯社千有余年卒不可复汉甞一建侯矣未几山东诸国叛命四起莽固一画井矣卒致天下惊扰民思汉法岂先王良法美政宜于古而不宜后邪抑后世君臣安便就简苟且以图小康邪说者曰不井田封建不足以言治又有曰天下大势如江河东注日趋日变势不同而政亦因之信如前之说则必欲行信如后之说则不必行果孰为攸见邪然行是法者尧舜也使二圣人复生于时将极力以求变邪亦缘人情而为之邪治莫宜于圣人必不苟焉而已也试以为如何

　　○三十九

　　问谏诤之臣自古为难唐虞君臣吁咈相戒尚矣而不可及也事异势殊而谏志不一君子欲拟议以自处于君臣之间不可不素讲也如批鳞犯颜祸患不计气节之高可以无间矣何古人又以讽谏自居然则洒升桂之血者非欤抵触奸邪不畏群小弹击之责可以无愧矣何古人又有不欲指摘臣下过恶者然则裂拜相之麻者非与诸生行将有言责之司必有所以厚自其待者请直述以对

　　○四十

　　问吐蕃悉怛谋以维州降唐李德　裕请受之且陈出师之利牛僧孺以为中国御戎守信为上遂执怛谋等而归其城赵保吉陷宋灵州杨亿以为北虏方点湏弃灵州退保环庆然后以计困之左右辅臣咸以灵州乃必争之地苟夫之则缘边诸州亦不可保由是议处不一及后二州遂为戎虏之区自今观之御戎以信量时举事二公未为无所见也使戎可以信结而后图可必何退守之不可为苟未必如我之所期则先王之境士顾可轻弃而委然迂徐之论可以谋国乎况中国之所以限隅戎狄者以地势之险为利耳厥后维州归而吐蕃之害日滋灵州失守而元昊之势益炽遂使山前九州岛夏人卒为之臣妾良可悲矣然又未知二代当时事宜果为如何而君子之论至于今未定诸生学古而欲措之天下者必有所独见矣请为我陈其是焉

　　○四十一

　　问立国规摹不可使不洪远观之三代仁义刑法并用故国祚灵昌而子孙皆绵数百之犯中土亦无夷狄之扰良有以也试以晋宋二代论之晋以虗无放荡为尚使先王礼乐刑法崩弛大尽在上者无纲维固结之术在下者成淫僻颓靡之风是以五胡乘隙因之以泽乱天下固其然矣若夫宋之立国也仁义为之祯干而礼乐为之维持求之三代规模似若相近然而终其国夷狄之祸未能一日殄除屡迁不已而卒为元人之鹿此其故又何耶夫为国之计不同而失国之弊则一此其所可议而拟者请推其由以对

　　○四十二

　　问簿昭杀汉使者文帝以天下之法正其罪说者谓帝于义未尽不能以慰母氏之心窦婴论救灌夫武帝以太后不食之故俱置之刑夫灌夫之刚暴放纵自取诛殛不足恤也而魏其论案卒莫之赎仁者惜之观其当时汲黯是婴郑当时亦是婴则魏其无罪可知矣帝曾不知邢刑法者治世之公器人主所以与天下共之者而以母后之私从事可乎由是观之则文帝顾可谓于义未尽乎请各究其至当以对

　　○四十三

　　问说者谓江东之地土绵力弱不足以北制中原固也何吴以三万之众破孟德数十万于江陵晋以数千之兵败符坚百万于淝水土绵力弱之说足据乎或者又曰魏武之败以不能料吴符秦之败以天下在晋是兵事之胜负又本于人事天命何如而不专在强弱尔然乎尔边方之士兵事必所素讲者将以为何如

　　○四十四

　　问鬼神之说其来尚矣其大要有二通于天人之理者以为先王神道设教之意所谓视之不见听之不闻是以惑于世俗之见者以为鬼神必能祸福于人所谓祷之而应祈之而获是已然是说之行不惟世俗惑之而儒者亦为所沦溺故南轩张子曰圣学不明虽袭儒衣冠号为英材敏识亦往往习熟崇尚而不以为异呜呼今之学者滋惑益甚将欲明其情状有无以袪世之大惑当以何者为准自孔子而下圣贤至论多矣请祥陈之以观达天之学

　　○四十五

　　问古之人主注用将相必取其闻望素重于天下者庶有以服厌众心而安社稷由今之道亦不异此郭子仪唐之人望也屡废屡用而屡有益于时用以禄山叛而河朔平用以藩镇乱而河东定以回纥入冦而用之则土蕃败国家用是人也望在天下功在社稷夫何间然之有张浚之在宋也而天下之望亦归之朝廷亦屡退屡进之不寘然而治兵川陕有富平之败视师淮西有郦琼之叛督率荆襄有符离之败每进而每畏师卒使国家土地日促兵事不振而不可救药由是观之闻望之在天下者或亦有不当其实者矣不然何以望而用者同而功业乃如是悬绝耶岂德量才智之各有殊而功业遂以因之而天下之仰望徒以拳拳忠诚之心也耶抑一时之士类闇于唱和耶若曰徒以忠诚之心则匹夫之纯真亦可以系天下之望矣而可乎呜呼斯人之贤否固不在于事功之成败而人主为社稷之计用人不应如是之疏卤也请明以对我

　　○四十六

　　问春秋之义人臣无境外之交所以防奸究重漏泄也夫何督荆州者遗吴将以酒饵镇雍丘者德赵人之修墓不几于外交乎夫交则相信信郥为图者必弛其如国事何史臣一则以德信怀吴许之一则以边境赖以休息许之何邪夫植信怀敌阳交而阴取之虽涉外交之失犹之可委也若曰和边息民乃无王之世敌国相保之事耳晋之于赵顾宜如是乎况平日誓清中原之计其气象何似其心事何似而乃为是邪寔所可疑者以为德敌则必缓兵而失图以为和边则必志馁而隳义境外之交人在所不必论矣诸士以为如何

　　○四十七

　　问君不密则失臣臣不密则失身君臣帷幄之图不可不慎且重也晋襄泄择将之言而阳处父戕其元完轻图操之谋而躬自罹其害乃其君臣为谋不密自失沉默以取戕贼无足恤者独晋之周顗也活人之生而见杀施人以恩而得怨千载之恨至今未平以为内既申救于帝外当言于导伯仁失此邪庸讵知顗之意以恩威在君臣下不可以假之入则谏于君出则不使人知乎以为既不言于导不必曰杀贼奴取全印以怒人而伯仁失此邪庸讵知顗之意以士当造辟而言诡辞而出乎以事迹言之君臣之谋可谓至密不应致害以天道言之救人百口恩德至深不宜有害而卒玉于见害者顾谁之所致邪帝邪顗邪司空导邪敦牙??必有以任其责者读史之余悲愤欝积久矣取而与诸士评之

　　○四十八

　　问明于天之故则不惑于人察于物之理则不眩于事君子致知之功所不容已者且以天道言之日月之薄蚀星辰之彗孛说者曰君政有阙故天以是谴告之今观薄蚀之期历家可以预推而知似亦天之常然也谓因人君之政然乎且天之为体一也天之下幅陨万里之国不知其几中国若百分之一耳天象有变万国皆被焉不知天之谴告独为中国之君乎万国皆告之乎使皆告之何当其期皆有阙失乎且五行者上心止以切于民用为言未有所谓生克制化之说及战国先秦术士始为之至于后世儒者亦取以言道所谓春木夏火秋金冬水土旺四季是也金观之木火土金相生似也谓金生水其理何居乎五行之气有则一日之内皆有何春止于木而夏止于火乎其金水之气将尽绝乎而长江大河春夏犹盛金银铅铁不见销烁其制伏之理又何居乎土旺四季则余月之气归之何所秋既绝矣何以至季月而能复乎又何以满一月而复返乎夫干象之运阴阳之化皆学者穷理尽性之大端也请述所得以祛予惑

　　○四十九

　　问蛮夷猾夏冦贼奸宄虽盛世所不能无然而圣王御之有道终不能为祸于天下皆可以稽而知也以今日蜀中言之　国家之取诸斯民者徭轻税薄宽于他省其待徼外之夷者印章衣冠跻之文物亦可谓仁及远服矣夫何近年以来雕题圭?亶裘之丑扰我亭障萑苇弄兵之孽戕我赤子虽聿兴师旅终归殄灭而民之财尹亦至困极其所以致此者果何所由与或者曰蜀地山川险隘华夷杂处故民易为乱诸夷嗜利轻死生齿既繁亦好为乱由是观之皆本于习俗土地致之矣其然乎否乎抑上之人处之者有未尽其道乎夫不患民之未安也而患夷狄之未宁不患民之未乐也而患冦贼之未息斯二者蜀人切已之患也诸士目击心惟亦有剥床之虑否乎兹欲使诸夷怀德畏威而诚以向化斯安民居乐业而耻于作梗当何施而可务以其决可行者陈之我将献之执事者焉

　　○五十

