<!-- { "loadSidebar": true } -->

王京洞 

深如谷高如屋穴云心穿地腹路荒唐齿崄嶬石如病天似痴黄者浆白者髓云絮絮出鞾底白蝙蝠大于鸡冲熖起扑人飞突而高岭间之忽而平溪限之龙欲言闻人止涎沫流腥风起鬼邪仙烟欤雾炬无光将安去海可通江可涉灵威丈人难再得 

别石篑【 十首不容分折故搃入杂体】 

别石篑石篑何忍别相知是相知知处难容舌一等是肝肠输君生死切烈火潦虗空火尽空不灭 

其二 

古今只四伦大抵缺明友谁识椘越人万里为奇偶我肠寄君心君心出我口觅同本自无异于何处有 

其三 

一叶随东风飘泊巳半载梯雪度深山寒气铄孤拐三入凈寺门寺僧笑狂騃欲得不相讥除非观自在是仙是凡人请君是挥觧 

其四 

君携我如头我从君若尾不是西看山便是东涉水谁家薄福缘生此两狂子受用能几何苦他双脚底 

其五 

学道不学禅谈星不谈义爱曲不爱音读书不读字人天收不得贤智亦为祟不知何因缘偏得同臭味每咲儒生禅颠倒若狂醉除却袁中郎天下尽儿戏 

其六 

南山有禽其字曰希有壮山有鸟其名曰凤凰两鸟排云扶雾入虗空虗空莽莽四顾绝稻梁下界岂无七寸之粳米争奈网罗缬缬常高张 

其七 

不即凡不求圣相依何觅性命三入湖两易令无少长知名姓湖上花作明证别时衰到时盛后来期不敢问我好色公多病 

其八 

归去寻阿宾阿宾亦可人公家廿一弟超脱是其伦天不孤生物有必辀有轮狂态诚可取其若头上巾 

其九 

气嘘为风云流为水人之小人人之君子鸭不能飞蚓不能跃枭哭非愁鸾歌非乐无曰升天天卑于渊无曰瞰渊渊高于天即佛即圣非儒非禅 

其十 

能再相从否若驾相思车当问白柳 

酒正喧萧君席上作 

酒正喧关吏言请君秣马饬归辕巴川徤儿豕成群邀官挟吏通州门逐乕怯逐飞蚊倭刀吼室箭出鞬东坊西市榜明文不严军律严司阍木门苍琅根日未昏断行人 

坐王官谷朋石馆得石字 

林家梅米家石荀家香谢家屐鹤瘦带道容松老入诗格竹子一万梢十里屯秋碧杂花四五种聊作琅玕役贮雪点梅汤和香烧筝炙一分供调御一分待幽客 

洋溪湖嘲沈青平 

家湖头客湖尾深盎浅瓮量鱼子大妇得白鲢小妇得赤鲤天干富马涝富鲊鰸儿牧豕荻根□ 

二 

湖头船湖尾屋丈人把乂壻收目朝餔干鳖留暮脍鲜鲫丝螺头蚌子送妇归 

戏题道士洑【 小孤诗真山翻作假山看】 

道士名髠其金真石壁貌假山阳户开北面东流水西还采石蛾眉小姑鬟苍瘦争似老黄冠江汉手覆三回干古凰遗尾青阑干 

代青溪道士见招 

青溪月和霜和氷发万仞沁寒潭冷尽玻璃骨青溪花傍水带烟斜东曲谢兰香西曲萼绿华青溪水云根洗清泚朝浸角里芝暮烹王烈髓青溪雪万顶千峯彻隔浦唤仙奴夜春云毋屑君之来猿鸟咲云为丹风为棹鬼谷罢谈孝先徙灶骖凰与驾鹄知非君所好吾为君招赤城之化骨及绝逸之髯君为我欢然而就道君不来云山澳 

嘲王以明先生 

王夫子有书如郝隆何缘阿堵堆青铜君不见象头有心疒圂夷甫道上无人追椘弓 

雀劳利歌 

雀劳利雨雪至大雀悲小雀悸黄鹄举千里大鹏搏九万鹧鹄与杜宇声声来相劝宇曰不如归鸪曰行不得小大各有分何用噌噌在我侧鹦鹉虽有舌藏巧不如嘿 

采莲歌 

采莲花花开何鲜新映月为处子随风作舞人深红浅白间秋水妬杀麻姑与洛神采莲叶莲叶连香檝一□青花古玊盘持赠秦娥与燕妾采莲子莲房劈破香且美纤手分来颗颗匀何事经年沉湖水湖水深犹可水浊情无那试问南溪二月泥妾心辛苦知不知 

戏别唐客客丰城人 

年年为客向潇湘椘泽烟云拾满囊绵花如雪□故乡归故乡应知青雀临流日内人蟢子坠□□ 

其二 

年年为客向章台面脂如珠红满髟思短褐行缠归去来归去来种得油麻如黍子依旧风帆向椘开 

浩歌 

云作雨不成归箭离弦无还期昨日犬前日狮一番花一番泥花有色槛周之人有容镜照之镜方新容已非槛未敝花先飞短可续用何物一曲歌三杯醁我欲长生大下人拔户斩断金□之 

诸衲送至江干自嘲 

□江渡二十年中五番去餐云醉石几经春毕竟驱上长安路油江上柳如云江若有知应移文隔溪老衲笑且话塞耳喧呼如不闻 

戏作三星行送曹子野归椘时予亦将归里 

石公先生汝生以郑为宅以水为度眠龙痴蛟鞭其尾而不飞唯有蛰龙闻雷而起仰天潝潝如有诉所乐者瘦壤清泉所吟者溪风月露有窍无心何所郁以鸣不过感时触机如风行于空而万窍自怒隐流缁客目为山中之韶頀识者又以为偏枯冷淡似于陵仲子之清轩辕弥明之句石公抚几而笑曰曹君汝岂敦煌之索平原之辂长安冠带隘巷陌而相求胡为乎逐西风而远去君既脂车余亦戒路望江上之青峯指湘皋之红树汉沔相踞一衣带水竢君于油口之渡左公城外绿剌天便是巨擘高吟严 【 巨擘矧□大者】 

过中山见诸名迹题清风店壁 

中山酒可饮塔可登辋川翠竹风棱棱东坡□墨如健鹰唐封古迹石崚嶒刺史爱民慈且能□看青山夜抱氷 

石公觧嘲诗【有序】 

客有嘲石公不能饮者石公作诗解之石公不知何许人尝吏吴登石公山而乐之因自命曰石公山人 醉国之君臣未必皆饮徒石公西来时曾一造其庐饮流相与言不饮真害马宁知醉国遥不在杯与斝辟如解琴人非是用弦者又如古董家不必善陶冶海阔酒池波天限糟丘域大有曲蘖郎欲往不可得于是石公乃攘袂而起抚手按节而为之歌歌曰昔者　阳王道逄曲车□流涎醉乡之日月不加延后来苏子瞻望酒□而醉醉乡之日月不加逝又歌曰信美此土兮乐而忘死彼国之人弓爱贤好士彼国之王所与游者何人兮华胥之君臣西方之父子彼国无刼数等量兮不知者以为自酉而开至卯而止于是醉君闻石公名乃召以为客卿 

潼关题壁 

官道上尘昏昏邮舍中气熅熅夹道如火益膏薪枯鱼失水噞其唇华山君岂不闻濡笔雨和墨云十丈莲焦玊女嗔乘风自振潇湘裙夜半浇我洗头盆 

赠李医者 

秋橘绿成行方书白满架君非韩伯休胡乃不二价去年短褐辞乡里游来半载声名起参苓如山信手空门前冠带若流水长安医士乱于府个个乌纱似老鸦谁似丰城李公子谈笑直揖五侯家朝卖药晚致身大妇喜小妇嗔席未温呼先生 

哭临漳令王子声【附】 

穷冬夜冷兰烟黑死字传来听不得白日谁昉鬼射人昏荒颇恠天如墨忆昨与君发长安白齿青眉吐肺肝小杯击筑大杯舞优儿牙板角盘盘别来愁绝湘鳞字蜡花笺子无高翅铜雀台边万缕肠馆娃宫里千行泪麒麟蹶地青鸾呌不得生书得死报帝前金管岂无人何必如花一年少天公错注不回头银匣沉沉地下愁漳水万年嘶石马虎号龙愁两废丘 

其二 

垂头再哭哭声哑长夜幽幽悲逝者破玊锤珠可惜人天何言哉无知也三哭眼酸泪枯欲流不得流焚香告天愿天为我开咽喉颜渊鲁高士胡为三十一而死休灵均楚直臣云何枯槁江潭望君门而媒蹇修云何为而投阁贺何为而赋楼渴何为而病马癞何为而疾牛龙何愚而触网鳌何细而随钩山何卑而成水海何升而为丘圣者不能言愚者不能忧释迦与老子眯蒙双白头即如王子声高第十二秋穷年只淹蹇低眉拜督邮谗言复间之剌心如戈矛缠棺布三尺栖身土一柸嗟乎子声汝生不能一日牙牌黑须拱手长安道又不能拂衣故园补缀先人草万里迢遥魄伴魂一具瘦骨官送老福君何其薄夺君何其早和氏空有泣椘国无以宝天不平地不平吁嗟乎王子声 

湘湖莼菜 

附托恨西湖沉质湘水炼玊为脂熬氷出髓松及苏人皆云无此盛春而生方夏而止何故季鹰待秋风起 



【卷之二 】
五言古 

【五言古 】
出燕别大哥三哥 
渐渐诗戏题壁上 
戏题斋壁 
赠汪咸池乃郎 
别龚散才 
陶石篑兄弟远来见访诗以别之 
戏题黄道元瓶花斋 
初度戏题 
荅江进之别诗 
别江郎 
雪夜感怀同黄道元作 
别黄道元信笔题扇上 
艳歌 
仲春十八日宿上天竺 
山阴道 
雾中望山 
贺家池 
禹穴 
第一泄 
志别种山阁作 
湘湖 
姚叔乂 
送王静虗访李卓师 
余杭雨 
于潜道中偶成 
天目道中和陶石篑韵 
天目书所见 
浩歌登天目峰顶 
宿幻住晓起戏题 
玊上人 
云上人 
徽谣戏束陈正甫 
赠潘景升 
梦中题尊经阁醒后述之博笑 
喜逄梅季豹 
戒五老峯题石 
齐云巗 
石桥岩 
赠章子 
严子陵滩限韵同陶石篑方子公赋 
赠李云峯 
孟生为尊慈索诗信笔题四韵 
湖上别同方子公赋 
舟中寄江进之得珠帘字 
过吴戏柬江进之 
答徐伯润 
赠沈飞霞 
听朱生说水浒传 
环翠楼曹平子吴平仲沈飞霞言别得送字 
潘景升谷日生同诸公小集得谷字 
过高邮 
过露筋祠 
过彭城吊西楚霸王 
济宁舟中 
德州舟中清明 
夜深同伯修月下观梨花 
暮春同黄无净曹季和黄昭质家伯修游高梁桥 
三月二十八日曹季和邀游岳祠置酒灵慧寺中 
宿西山碧云寺水亭上 
出城观柰子花遇大风至韦公寺而还同游为顾升伯李酉卿家伯修 
古树 
送刘都谏左迁辽东苑马寺簿 
夏初黄无净邀同项玄池诸公及家伯修泛舟三忠祠 
贞寿诗为冯太史母 
古诗为杨中翰母中翰生十日而亡其母 
别方子公 
大人寿日戏作 
冬夜集顾升伯斋中剧谭偶成 
戊戌除夕 
己亥元日晨起 
灯市和三弟 
二月十一日崇国寺踏月 
偶成 
看月 
游满井 
裕陵陪祀示潘尚宝王太学弟小修 
崇国寺葡萄园集黄平倩锺君威谢在杭方子公伯修小修剧饮 
端阳日集诸公葡萄社分得未字 
和锺君威花字 
和黄平倩落字 
和伯修家字 
和方子公童字 
和小修扫字 
吴人求别诗 
节寿篇 
七月二十一日有忆偶题 
伯修斋中同汪参知诸兄共谭 
赠王以明纳赀归小竹林 
十景园小集 
崇国寺同王章甫小修看月 
宿千像寺柬锺刺史 
盘山 
盘山顶 
游天门关 
赠大宗长老 
初入红螺崄 
真定大悲阁同王六宇年兄及小修弟登览有述 
游石洲 
和官谷馆字 
雨久初晴 



梨云馆类定袁中郎全集卷之二 公安袁宏道中郎着 

芜城王缘督经倩　 仁和何伟然欲仙阅 湘潭张　遂和仲　 南雍周文炜如山镌 

五言古 

出燕别大哥三哥 

