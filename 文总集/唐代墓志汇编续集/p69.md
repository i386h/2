<!-- { "loadSidebar": true } -->
№长寿００４
【盖】
无。
【志文】
君讳隐，洛阳人也。源出於高辛氏，派别於周文王；叔虞削叶而□基，□燮□茅而□族。梁太傅以才高汉国，承宦洛中；鲁武公以代实晋卿，终王汾曲。故今仍为洛阳积德里人，而望归河东之平乡也。祖勰，後齐青济等七州刺史；考寂，唐封州治中，领统军府。青紫重晖，符叠秀，咸已传谍详矣，岂待一二言焉？君生而含章，幼而通理；文籍满腹，武艺入神。始以廉洁孝悌举，随例为郎，及辰韩逆命，方资运策，起家补鸡林道兵曹，又检校子营总管。义勇盖韩、白，功略冠孙、吴。寻被凶人谐解。未几，南夷叛，朝廷讨之，以君检校桂府户曹参军事。思返初服，恐流俗所思，遂求散职，盖行其道焉。尝以著书□□为务，自号适道子，台郡屡有徵辟，未始□□，识者称为今之陶元亮。加□□□泉，尤好庄老。尝云男女毕娶，长从五□□游；岂图天地不仁，俄促百□□□□。调露二年六月五日，遘疾卒，春秋□十。呜呼哀哉！夫人太原王氏，□□□□史太原公则之女也。卜□□□，实滋德□□□，以称其月，林下所以表其风。饣盍野尽宾敬之诚，从崇母仪之训。方共欢於万石，奄分悲於九泉。粤以大周天授三年二月六日，终於鸡泽县之官第，享年六十有一。以长寿二年二月十二日与君合葬於洛阳县之清风原。有子鸡泽县主簿追思等，恨泉台之遽隔，泣风树而，奉述家声，式铭神道。其词曰：家风既芳，门德其昌。望贵汾曲，才雄洛阳。粤惟婉顺，诞秀闺房。和鸣未速，合葬俄伤。萋萋草蔓，烈烈楸行。问何年而见日？嗟地久而天长。
（洛阳市文物工作队藏石）
№长寿００５
【盖】
失。
【志文】
大周故前尚方监兼检校司府少卿中山县开国伯王公墓志铭并序府君讳基，并州太原人也。唐因徙官，故又为洛州伊阙县人焉。原夫通三命氏，禄一开宗。绵□於□□之民，赫弈於两淮之氏。汉则王陵去楚，家传伏剑之诚；晋则王平吴，代□悬刀之□。曾祖□，齐河内县丞，周□州刺史，骠骑大将军、太平县开国公，薨，赠尚书右仆射；功□武库，□□□□□□□□□□□得桂□之宠。祖世云，隋太子内舍人，□□□南商四友之班，西局二师之□，□□□□，□及九□，□起□□，□从三黜。父孝政，隋秘书郎、越王东阁祭酒；悬镜曲台，校书延阁，□□□□□扉□胎□叙念，□先门□於公东维之秀，南纪之英，黄童则江夏无双，颜子则淹中不二。□□□□□其王佐之材；蔡□相逢，知有封侯之□。虽四代三公之荫，与隋历而俱亡；而一台□妙之奇，共唐朝而□立。年十有四，以贞观十一年擢为兰台书手，不成返鹊，思□回鸾。韦诞见知，方从绮井；蔡邕流□，□□□碎。以十八年随牒授岐州岐阳县尉。食＊移风，鸣偕化，□福有神仙之骨，不惮下流；尹□有文武之材，且□卑伍。以廿三年授蒲州猗氏县尉。悬匏宝□，垂陈珍□，先道卫而匡股肱，后刑曹而化□□□。以永徽五年，授汾州盐山县丞。毗赞有方，造理无滞，威横海浦，灵山□词气齐高；惠□瀛洲，明日共流声俱□。显庆五年，授陕州陕县丞。材非百里，地是两都，日往月来，天动地岌。诸州以彤望幸，□□莫大之愆；□县以黄绶恭丞，每降非常之泽。无何，丁太夫人忧，哀缠蓼莪，几於殒绝，泪沾松柏，莫不摧残。以咸亨元年授宋州司法参军事。孕□有寄，肘足无冤。察不逮於泉鱼，响已闻於皋鹤。以四年制除□事郎，守司府寺主簿，寻加宣义郎，熊罢入兆，鹤鹭成行，帝田钦□，公其大矣。以上元二年除文昌台事。星□□总云阁＊尧。堆案齐山，动盈乎累载；下笔如雨，岂待於崇朝。以仪凤三年除奉义郎、少府监员外丞同正员，寻加承议郎，行本任。谔谔当官，孜孜奉法，卫翌以材光损益，揄扬於赤帝之□；□□□志达幽□，籍甚於董帅之代。以永淳二年除朝散大夫、守都水使者兼检校左右藏出纳。□夷参使，修□入朝，□收□土之资，结构千金之堰。以垂拱元年除中大夫、守尚方少监兼检校东郡苑总监、中山县开国男，食邑三百户。山海之藏，川泽之资，扬阜从班，独表忠臣之节；陈咸就列，且凭公子之名。寻加正议大夫、中山县开国伯、兼检校司府少卿、兼司农事，余并如故。以食为先，听宝唯谷，克分四子，敬授人时，汉□九夫，庶均邦教。以永昌元年除尚方监，余并如故。位极□金，道光鸣玉。万户千门之妙，尽地而成；八窗四闼之功，配天□作。夫夕惕若厉，八卦之恒规；宠辱若惊，二篇之炯诫。信臣之火，已灭於尚方；安国之灰，不然於圆户。七□干纪，始疑爰盎交通；三老上书，终冀王尊雪免。
泽沾惟旧，处在而人亡；恩暨返薪，身没而名劭。春秋七十有六，以长寿元年十月二日卒於私第。惟公善戏谑，巧趋将。有勇不待於三年，为仁率由□一日。
忠於国，耻王烛之未功；孝於家，恨王祥之犹褊。至如山林之赋，钱毂之饶，□侨取定於日中，陈平见称於陛下，亦何以尚兹？而信必见疑，初归印绶；明无不察，忽降丝纶。将使□父无辜，更张轻重之法；岂期大农有命，不终辰巳之年。
夫人安定郡君皇甫氏，风云荐祉，河汉腾休，□白玉之高名，蓄黄金之重价。叔鱼之母，义重於笄初；伯鸾之妻，德隆於瓦际。自三日在候，二月登期，歌大雅於南山，咏深仁于东海。宛如琴瑟，譬律吕之调元；酷似埙篪，类宫商之应节。
六珈成服，且穷□老之；一剑飞泉，遽轸先亡之痛。即以二年二月十三日，合葬於北邙山，礼也。心摧拱木，泪下穷泉，寒风＊起，胧月孤悬。山移黍谷，海变桑田，不知谁子？斯文在焉。其铭曰：
地连高阙，家近长城。山川作气，人物飞英。□驭天马，陵总汉兵。惧参玉润，并播金声。绮纨多识，纟强褓知名。皇风不竞，乾荫俄倾。聊凭返鹊，遂得迁莺。神仙继轨，义武齐衡。出韦邦教，人号贤明。入司天府，帝曰廉平。王商利浅，母子权轻。家知礼节，俗罕□并。合宫方揆，代台初营。妙极萧相，功擅荀卿。栋梁□□，贞锦俄成。衅积投杼，恩覃梦楹。一辞人代，永赴泉扃。镜中鸾死，树上生。松疏似桂，草合疑萦。哀以□□，□□骨惊。
侄前相州滏阳县尉王元辅撰，弟前□翊一府翊卫子游书。
（录自《隋唐五代墓志汇编》洛阳卷第七册）
№长寿００６
【盖】
唐故左卫亲卫刘府君墓志铭
【志文】
唐故左街刘府君墓志铭并序公讳僧，字彦达，本河间郡人也。五代祖因官关右，遇乱不归，故今为长安县人焉。昔豢龙夏代，开命氏之源；断蛇沛泽，启兴王之运。虽西宾东王，随风烟以歇灭；而灵根俊叶，将兰菊以芬芳。祖咸，周济北郡丞，思州刺史、沁虏将军、河间公；伟貌挺生，雄图直上。班条察郡，迎期月而化成；转扇军，不崇朝而令肃。父寿，隋北龙治中、建州别驾；言成士则，行为时范，鸿材拙用，远毗迥雁之乡；龙剑难诬，即动冲牛之气。公则成千叶，建木□枝，神□才明，生知孝悌。温良恭让之性，本自家风；纵横长短之词，由来足用。贞观载以门荫授左卫亲卫。不偶自废，潘安仁之养拙，筑室穿池，仲长统之凄闲。背山临木，萧洒无竞，优游自得。既而悬蛇起疾，问鹏无言，嗟智士之莫当，恨主人之将去。
以贞观廿一年正月廿三日终於本县真安里第。春秋有七。夫人晋阳赵氏，隋扶风郡丞之长女也。常山贵宝，秦城美璧淑德温仁，娴姿婉顺。食鱼求鲤，潘杨得於旧亲；乘龙逐凤，秦晋合其家偶。自哀缠昼哭，契南亲卿，情罢瑟琴，首绝膏沐。广被断机之训，教子多方；崩墉折树之悲，望之何及。以天授二年腊月十三日遘疾，终於洛阳县富教里第，春秋七十有五。子玄意，唐左鹰杨卫郎将，皇朝西州都督府司马、西州长史、肃州刺史。析薪荷业，易篑承规。诗礼二闻，敢忘趋庭之训；孝经一卷，长怀顾属之词。恨尼父之少孤，久亏安厝；鄙王孙之薄葬，广举衣裳。以大周长寿二年二月廿二日合葬於长安城东霸陵原，礼也。地若晋京，坟如夏庑，滕公逝矣，骏马於兹年；季子归来，挂宝剑於何日。铭曰：
卯金贵族，日角雄胤，接武侯王，比肩英浚龙飞霸蜀，虎步延晋，祖业家声，风裂雷迅。其一。派虏千里，邓林一枝，人伦水镜，邦国羽仪。洽中山了，政多知题，□车北阙，展足南垂。其二。昂昂处土，保家之子，拙用安仁，巧追公理。
逃迹轩盖，塞门朝市，上善如斯，中年己矣。其三。公之故剑，族盛邯郸，饣盍田得礼，椎髻同欢。忽坠延葛，长孤梦兰，崩城有恨，徙宅无安。其四。伯符作嗣，一不嫌少，□禄养亲，扬名显考。哀哀圣善，永锡难老，享福未终，启予何早。其五。合葬依古，先远卜期，霸城之曲，渭水之湄。薤露朝咽，杨风夕悲，百龄□人，于嗟此时。其六。
（西安碑林藏石）
№长寿００７
【盖】
失。
【志文】
大周八品亡宫志铭并序亡宫氏姓不显，族谱无闻，禀柔顺之仪，立忠悫之操，□霜雪以取洁，持兰菊以□芳。翼翼□心，奉□宫而自谨；□□勖志，□椒□以成勤。故得身享荣班，名登显族。岂其日月遄往，风仪不留，缠经属□之期，□□□□之□，长寿二年七月□日卒，以长寿二年七月廿二日邙山，礼也。既而年代飘忽，虑闭骨於穷泉，敢效忠悫，勒铭其词曰：长偶熏风，生□□日，柔顺成□，□贞禀质。享□荣班，登斯显秩，□何□□，奄泉室。□□寂寂，□□遥遥，黛草□茂，□叶施凋。
今来昔□，□灭名消，□□显誉，□□扬□。
（陕西省文物管理委员会藏拓片）
№长寿００８
【盖】
大周故成府君墓志铭
【志文】
大周故朝散大夫赵州瘿陶县令成府君君墓志并序君讳节，字立德，京兆长安人也。曾祖柬，隋婺州刺史；祖岳，隋鄯州长史；父威，大唐散骑侍郎、检校东宫家令；并山河挺秀，象纬垂祯。茂令冠于寰区，雅誉光於史册。君丹山纟卒羽，赤野奇珍，超万里以曾骞，浮九江而涣彩。
