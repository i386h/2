<!-- { "loadSidebar": true } -->
山月圆明照八方，祗应云雨蔽清光。拥衾独倚朱明坐，中夜蟾光已到床。

度黄龙登天华视四贤祠行窝之筑二首

双眺银河落九天，合流隔断彩云边。天华别在黄龙上，两栋茆椽一缕烟。

宿雾初收好景开，觉山昨夜有碑来。四贤后地无分别，司马行窝御史台。

将游南岳至东家铺念计程途作

北风浩浩卷征衣，南岳苍苍入翠微。去去五峰弄明月，寥寥鞭凤祝融西。

游罗浮肩舆上望黄龙洞寄怀庞弼唐二首

天华白屋黄龙里，隐隐飞云两栋悬。居士庞子旧曾开板筑，幽期须共了前缘。

云起含阳也共门，乾坤一体本浑浑。合将一点程门意，四百峰头月下论。

入黄龙洞口迟王石屏黄门戴角峰侍御口占

札札肩舆相后先，闻君尚在一把莲地名。行行十步九回首，及早相将到洞天。

天关小酌姚泽山侍御

天关今日为谁开？白日青天豸史来。鸟为放歌花为舞，为公初举乐民杯。

喜廖子峻掌教崔来修司训至青霞洞

有人款款扣柴关，两马冲云夜到山。秉烛呼童办茶果，餐餐清话到更残。

登青霞冼子潘子读书台有感

青霞洞里读书台，台外风光为尔开。山月於今几圆缺，两贤何事未归来？

观青霞讲座石有感

觉山一去浙东游，讲座寥寥对晚愁。山石不知时节改，台前溪水自东流又云：惟有源源山下水，向人无语只东流。。

喜新会学沃掌教违众，不远四百里来过甘泉，归似何明府何如也。

时辈纷纷反眼轻，白头谁鼓铁江●？故人族子知多少？惟有当年尹彦明。

邑城西郭巷下街屋一间，切近汤子新之，因卖与之。诗以代券。

邻西郭一鸡飞，小栋明诚十步违。卖与汤郎知有意，藩离通了即书帏。

次韵姚泽山大巡罗浮八咏

谩品朱明七洞天，论人论智不论年，丹青不解传神去，但写崖泉百丈悬。　　右朱明洞

青霞真人乘鹤去，洞口封霞空自青。又有真人来卜筑，虾蟇峰下说生生。　　右青霞洞

百丈崖头更问源，珊珊流水铁桥前。飞云忽被风吹散，万树桃花锦一川。　　右黄龙洞

觉山泽山同爱山，春来不来春又残。四贤祠宇天华上，司马行窝亦扁颜。　　右天华洞

飞空直上飞云顶，踏断铁桥无路还。公还不还心亦死，纵上无山意未阑。　　右飞云顶

小石桥居天小修，藤萝十丈缀悬旒。玉王割与蓬莱股，流落於今在海陬。　　右小石楼

大石楼居天大修，玲珑积翠空中浮。楼下王孙今不见，斜阳输与落軥辀。　　右大石楼

铁桥桥下水翻飞，信步吾行行不疑。童子隔溪闻对语，公今是稳是危时？　　右铁桥

次韵姚泽山侍御江门钓台之作因以赠别二首

孤鸾操罢千山暮，独屿即独冈也空余一老吟。留与钓台无限意，铁江宅前江名江水不如深。

无事持竿八十年，有人炼石补天穿。登台不尽相思处，望断停云踏藓钱。

还宿罗浮用前韵二首

三时病里妨幽事，万仞峰头恣朗吟。处处鸟啼芳树里，千千石转白云深。

大舜深山茹草年，荣公带索无衣穿。携家定遂庞公计，旧买烟霞不费钱。

以建古●山代券付曾我山唯卿进士收管

建古山深吾对关，住城正在碧云间。亦知曾子传[家]孝，割与云山与我山。

次大学士方樵翁用濂溪韵开金牛洞之作三首

喜为名山添好人，万重云水自由身。世间梦尽都知幻，只有元初一念真。

江山由我不由人，由我方为自在身。高处振衣还洗耳，落花啼鸟尽天真。

且免攒眉对俗人，青山为枕云为身。这回便得从吾乐，事事从吾事事真。

登飞云顶用濂溪韵三首

何其帝允乞余年，有分天教作地仙。绝境未穷心未死，诸天之外有诸天。

丹方传得已多年，未脱凡胎骨未仙。末路偶逢仙侣话，相期宜入无穷天。

自笑衰翁八十人，飞云顶上访群仙。天风吹衣白日暮，两手捉笠行中天。

甲辰八月九日，自西樵发南岳舟，十二夜泊清远东林寺作。

东林寺傍看月眠，月光水色浑同天。此时好景说不得，不是吾心未发前。

十三日午游登清远峡飞来寺

归时曾憩半云亭，屈指於今越几星。重到肃容看老树，人传此树阅人灵。

过大庙峡有感

文敏霍渭?曾祛大庙祠，一时祛去广人疑。如今妖怪寰区满，争得斯人一扫之？

阻风宿峡中

波心怪石波涛生，万斛之舟不敢行。系舟寂寂惊风怒，伏枕漫漫听雨声。

至清溪观潮水山灵泉作有序

　　　清溪潮水山灵泉，照府黄生朝仪绣兄弟昔年所与甘泉子之泉也。或如龙蛰，或如雷声，倏忽无时，天下之泉之灵之奇者也。甲辰秋八月十八日，予西游南岳，过而重观焉，则见其变化不测。予故奇之，将立石坊表之，赋绝句。

清溪流泉天下奇，变化疾徐人叵知。泉头尽日观生坐，翕辟天机天所为。

至虎榜山作怀岳诗

西游脚底是青天，身世萧条似老禅。人世万缘挥手谢，五峰明月抱云眠。

至韶州观曲江武溪二水合流

庾郴岭下合为流，到海滔滔势未休。尽道源头山下出，岂知升降与沉浮山气蒸为云雨，亦同此理。？

郴江口见江岸野生芙蓉

江岸芙蓉如盛妆，花光为色叶为裳。不妨远地无人采，独自临风弄晚芳。

耒阳道中见白鸟卑飞，掠船先去，若有意者。

有鸟翩翩贴水飞，掠船历历度斜晖。探看何处神君使？碧玉为髀白锦衣。

过圆沙洲望岳

怀岳於今五十年，丹青形影梦中传。今朝独立船头望，神色何如未见前。

至衡州作怀祝岣嵝宪副

岣嵝相期岣嵝峰，我来双袖驭天风。书堂独锁人何在？云隔巫山几万重。

壁虱自讼

壁虱豺狼皆囓人，嗟予有患有吾身。直须坐到无身处易艮其背不获其身，无我无人无怨嗔。

重阳日同骆君举登朱陵洞最高处题名

[石]头路滑不可度，我来跨鹤御天风。喷泉九月飞[霜]餐，举袖擎天晓日红。

十月初一日衡岳居成作

　　　衡岳居成，八十老姊相依在堂，未遂长往之志。念幼年得姊煮粥读书，厚德未报，感居岳李绩之事，赋绝句言怀。

为姊煮粥弟燎须，为弟作粥姊供书。情事百年浑未报，一年除半到衡庐。

永新诸生尹克恭龙诚史鸣辞归赠之诗

三五青衿破紫云，循循言自艾陵君。独怜岁晚归期逼，半载西铭未讲闻。

送禾川左孟和埙宋景贤沆祝融因答其问

步步青天步步云，乃谁能者是天君。若言阶级超凡事，青玉坛前月下闻。

方广寺僧圆林送藤竹二杖作

方竹红藤来上方，入手振之声琅琅。天台有路终须到，只在衰翁柱杖傍。

访周生自正阳清洞别业用和靖韵

阳清高与太清俱，朱也相从别业居。若借半间[云共]卧，不知何处是吾庐？

十一月初七早还与县尹章碧湖

广宴高轩送短亭，碧湖深似碧湖情。临岐问我还山日，驾鹤驱云更出迎。

途中寄督学蒋道林与留山居罗覃宋诸子

内顾传声与道林，留居诸子快登临。此中真境无穷在，一洞无如一洞深。

题竹轩卷为约宾曹凤朝文瑞

卜得云居岂偶然，地藏天作乃神存。有人任了经营事，终日无为对竹轩。

承应谨庵督学置酒请会於石鼓书院作

衡云烂睡六十日，江雨痛饮蒸湘头。含情吊古忘言说，石鼓无声江自流。

与衡州守冯南滨

?地新占天柱峰，今人餐淡古人同。黄堂已有陈蕃榻，(曰)[白]屋(无能)[能无]孺子风？

承冯南滨太守、丁巨川少府、崔柏溪别驾饯於回雁寺，作诗酬之。

[别席]挥毫回雁峰，一翁五马二骖同。片云去逐啼鸣[杳，五]马驰驱别驾风。

与彭西湖典膳诗有序

　　　夜雨迷途，先悲后喜。邂逅西湖，款待备至。

无虞即鹿入林中，阮籍惟应哭路穷。行尽源头见真境，西湖歌鼓笑相逢。

至桂阳州作

风驭云车天与游，天风吹过桂阳州。未知城郭人文别，分付诗囊一并收。

有怀居岳诸子

几望归途踏月歌，满腔春意奈公何？诸贤收拾知深浅，衡岳峰头月最多。

过界茅岭答人言

舆卒俄而向我言，广东湖广界茅分。而今已自通疆界，东洞朱明洞天云同西洞朱陵洞天云。

过星子巡司，倩小船东下中流，赋诗甚适云。

千层石罅挂云軘，万(劫)[仞]危途见雾村。孤寨人言是星子，中流我自出星源。

夜半至连州有诗与况知州

一水中流两岸山，(沟)[满]船明月只身还。故人问我来何处？笑指衡云天际间。

过鳖子峡作

鳖子峡中孤舸飞，寒花两岸送吾归。不须傍柳寻花去，自有花光映客衣。

夜过横石矶驿玩月作

横石矶头月满身，天青月白白於银。莫言旧日寻常路，一度经过一度新。

过清远与李廷清有序

　　　予自衡岳还，过清远，忽忆行时李廷清告我以此间父老有素不识公而梦公来，又无车从，闇然而至者，不知何意。时予游南岳，正以微服而行，斥去车从，自买民舟，无劳有司知之供之，适与此梦相符。吁！其梦耶？盖素不相识，而梦则相符如此，与高宗梦(传)[傅]说，孔子梦周公，其感通之神，岂不可畏也哉？因以语周生自正曰：「知此者可以知道矣。」诗以纪之，以示同志云。

先时此梦报庭清，微服西游计已成。今古此机神莫测，老夫直欲废将迎。

舟至西南将还甘泉，先如西樵，以观云谷。

已穷洞府无穷意，不尽幽期未了缘。取道西樵看云谷，徐从此周生自正之乡达甘泉。

广衡诗

广衡二府地相连广州西至连州，衡州东至临武，朱明朱陵同一天。两间今已通云破，天纵衰翁取次眠。

访李鳌峰别驾於西台，遍观胜景，乐而有作。六首

见日亭前有所思，祝融看日五更时。一泓本体凉如水，五色祥云拥护之。　右见日亭

石泉乍见已涓涓，到此?栏望虎门。人世但闻川上叹，谁从大海问真源。　右观海亭

乐山乐水亦人情，仁智元来一体成。不用游人更分别，诸大踏遍又蓬瀛。　右仁智堂

[九]年面壁须忘壁，到了忘时又著忘。忘与不忘真体九，山风吹动薜萝裳。　右面壁亭

[常]欲休休未得休，直须见道与天游。道中实体无休处，何必憧憧起念头？　右休休亭

[坡老]嘐嘐说瑞光，谩夸北斗共光铓。道人自有神光[在]，夜夜明珠海底藏。　右瑞光堂据康熙二十年本补字

承陈瑞山侍御闲顾江门钓台，次石翁韵留诗，将还朝也，予以奉赠。

老●老去元无事，江月江风他自吟。邂逅千里云水外，相看一笑暮烟深。●●舜日与尧年，惭愧东归木榻穿。白日绣衣来驻浆，荒蹊今始破苔钱。

题扇与李庭清有跋

岳道微行清远时，馆人先梦泄天机。相逢记得庭清语，古寺东林月色辉。

