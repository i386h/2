<!-- { "loadSidebar": true } -->
　　青石出自蓝田山兼车运载来长安工人磨琢欲何用石不能言我代言不愿作人家墓前神道碣坟土未干名已灭不愿作官家道傍徳政碑不镌实录镌虚辞愿为段氏顔氏碑雕镂太尉与太师刻此两片坚贞质状彼二人忠烈姿义心如石屹不转死节如石确不移如观奋击朱泚日似见叱呵希烈时各于其上题名諡一置髙山一沉水陵谷虽迁碑独存骨化为尘名不死长使不忠不烈臣观碑改节慕为人慕为人劝事君
　　两朱阁　刺佛寺渐多也
　　两朱阁南北相对起借问何人家贞元双帝子帝子吹箫双得仙五云飘飖飞上天第宅亭台不将去化为佛寺在人间妆阁妓楼何寂静栁似舞腰池似镜花落黄昏悄悄时不闻歌吹闻钟磬寺门勅榜金字书尼院佛庭寛有余青苔明月多闲地比屋齐人无处居忆昨平阳宅初置呑并平人几家地仙去双双作梵宫渐恐人家尽为寺
　　西凉伎　刺封疆之臣也
　　西凉伎假面胡人假狮子刻木为头丝作尾金镀眼睛银帖齿奋迅毛衣摆双耳如从流沙来万里紫髯深目两胡儿鼔舞跳梁前致辞应似凉州未陷日安西都防进来时须臾云得新消息安西路絶归不得泣向狮子涕双垂凉州陷没知不知狮子囘头向西望哀吼一声观者悲贞元边将爱此曲醉坐笑看看不足享【一作娱】賔犒士宴监军狮子胡儿长在目有一征夫年七十见弄凉州低面泣泣罢敛手白将军主忧臣辱昔所闻自从天寳兵戈起犬戎日夜呑西鄙凉州陷来四十年河陇侵将七千里平时安西万里疆今日边防在凤翔【平时开逺门外立堠云去安西九千九百里以示戍人不为万里行其实就盈数也今蕃汉使往来悉在陇州交易】缘边空屯十万卒饱食温衣闲过日遗民肠断在凉州将卒相看无意收天子每思常痛惜将军欲説合慙羞奈何仍看西凉伎取笑资欢无所媿纵无智力未能收忍取西凉弄为戏
　　八骏图　戒竒物惩佚游也
　　穆王八骏天马驹后人爱之写为图背如龙兮颈如象【一作鸟】骨竦筋髙脂月壮【一作少】日行万里疾如飞穆王独乘何所之四荒八极踏欲遍三十二蹄无歇时属车轴折趁不及黄屋草生弃若遗瑶池西赴王母宴七庙经年不亲荐璧台南与盛姬游明堂不复朝诸侯白云黄竹【王母瑶池宴穆天子所歌之曲也増】歌声动一人荒乐万人愁周从后稷至文武积徳累功世勤苦岂知才及五代孙心轻王业如灰土由来尤物不在大能荡君心即为害文帝却之不肯乘千里马去汉道兴穆王得之不为戒八骏驹来周室坏至今此物世称珍不知房星之精下为怪八骏图君莫爱
　　涧厎松　念寒隽也
　　有松百尺大十围生在涧厎寒且卑涧深山险人路絶老死不逢工度之天子明堂欠梁木此求彼有两不知谁谕苍苍造物意但与之材不与地金张世禄黄宪贤牛衣寒贱貂蝉贵貂蝉与牛衣髙下虽有殊髙者未必贤下者未必愚君不见沈沈海厎生瑚歴歴天上种白榆【按英华辨证白居易涧厎松金张世禄黄宪贤黄宪本牛医児而集本作原宪贫详上下句黄宪贤是】
　　牡丹芳　美天子忧农也
　　牡丹芳牡丹芳黄金蘂绽红玉房千片赤英霞烂烂百枝绛焰灯煌煌照地初开锦绣段当风不结兰麝囊仙人琪树白无色王母桃花小不香宿露轻盈泛紫艳朝阳照耀生红光红紫二色间深浅向背万态随低昂映叶多情隐羞面卧丛无力含醉妆低娇笑容疑掩口凝思怨人如防肠秾姿贵彩信竒絶杂卉乱花无比方石竹金钱何细碎芙蓉芍药苦寻常遂使王公与卿相游花冠盖日相望庳车软轝贵公子香衫细马豪家郎衞公宅静闭东院西明寺深开北廊戏蝶双舞看人乆残莺一声春【一作娇】日长共愁日照芳难驻仍张帷幕垂隂凉花开花落二十日一城之人皆若狂三代以还文胜质人心重华不重实重华直至牡丹芳其来有渐非今日元和天子忧农桑防下动天天降祥去嵗嘉禾生九穗田中寂莫无人至今年瑞麦分两岐君心独喜无人知无人知可叹息我愿暂求造化力减却牡丹妖艳色少廻卿士爱花心同似吾君忧稼穑
　　红线毯　忧蚕桑之费也
　　红线毯择茧缲丝清水煮拣丝练线红蓝染染为红线红于蓝织作披香殿上毯披香殿广十丈余红线织成可殿铺防丝茸茸香拂拂线软花虚不胜物美人蹋上歌舞来罗韤绣鞵随步没太原毯涩毳缕硬蜀都褥薄锦花冷不如此毯温且柔年年十月来宣州宣州太守加様织自谓为臣能竭力百夫同担进宫中线厚丝多巻不得宣州太守知不知一丈毯用【一本无用字】千两丝地不知寒人要暖少夺人衣作地衣【贞元中宣州进开様加丝毯】
　　杜陵叟　伤农夫之困也
　　杜陵叟杜陵居嵗种薄田一顷余三月无雨旱风起麦苗不秀多黄死九月降霜秋早寒禾穗未熟皆青干长吏明知不申破急敛暴徴求考课典桑卖地纳官租明年衣食将何如剥我身上帛夺我口中粟虐人害物即豺狼何必钩爪锯牙食人肉不知何人奏皇帝帝心恻隐知人白麻纸上书徳音京畿尽放今年税昨日里胥方到门手持尺牒牓乡邨十家租税九家毕虚受吾君蠲免恩
　　缭绫　念女工之劳也
　　缭绫缭绫何所似不似罗绡与纨绮应似天台山上明月【一作月明】前四十五尺瀑布泉中有文章又竒絶地铺白烟花簇雪织者何人衣者谁越溪寒女汉宫姬去年中使宣口勅天上取様人间织织为云外秋鴈行染作江南春水色广裁衫袖长制裙金斗熨波刀剪纹异彩竒文相隐映转侧看花花不定昭阳舞人恩正深春衣一对直千金汗沾粉污不再着曵土蹋泥无惜心缭绫织成费功绩莫比寻常缯与帛丝细缲多女手疼扎扎千声不盈尺昭阳殿里歌舞人若见织时应也【一作合】惜
　　卖炭翁　苦宫市也
　　卖炭翁伐薪烧炭南山中满面尘灰烟火色两鬓苍苍十指黒卖炭得钱何所营身上衣裳口中食可怜身上衣正单心忧炭贱愿天寒夜来城上一尺雪晓驾炭车辗冰辙牛困人饥日已髙市南门外泥中歇两骑翩翩来是谁黄衣使者白衫儿手把文书口称勅车叱牛牵向北一车炭重【一本无重字】千余斤宫使驱将惜不得半匹红纱一丈绫系向牛头充炭直
　　母别子　刺新间旧也
　　母别子子别母白日无光哭声苦闗西骠骑大将军去年破虏新防勲勅赐金钱二百万洛阳迎得如花人新人迎来旧人弃掌上莲花眼中刺迎新弃旧未足悲悲在君家留两儿一始扶行一初坐坐啼行哭牵人衣以汝夫妇新嬿婉使我母子生别离不如林中乌与鹊母不失雏雄伴雌应似园中桃李树花落随风子住【一作在】枝新人新人听我语洛阳无限红楼女但愿将军重立功更有新人胜于汝
　　隂山道　疾贪虏也【按李传云元和二年有诏悉以金银酬囘鹘马价】
　　隂山道隂山道纥逻敦肥水泉好每至戎人送马时道傍千里无纤草草尽泉枯马病羸飞龙但印骨与皮五十匹缣易一匹缣去马来无了日养无所用去非宜每嵗死伤十六七缣丝不足女工苦疎织短截充匹数藕丝蛛三丈余囘鹘诉称无用处咸安公主号可【胡贾反】敦逺为可【音克】汗频奏论元和二年下新勅内出金帛酬马直仍诏江淮马价缣从此不令疎短织合罗将军呼万嵗捧授金银与缣防谁知黠虏启贪心明年马多来一倍缣渐好马渐多隂山虏奈尔何
　　时世妆　儆戎也
　　时世妆时世妆出自城中传四方时世流行无逺近顋不施朱面无粉鸟膏注唇唇似泥双眉画作八字低妍蚩黒白失本态妆成尽似含悲啼圆鬟无鬓椎髻様斜红不晕赭面状昔闻被髪伊川中辛有见之知有戎元和妆梳君记取髻椎面赭非华风
　　李夫人　鉴嬖惑也
　　汉武帝初防李夫人夫人病时不肯别死后留得生前恩君恩不尽念未已甘泉殿里令写真丹青写出竟何益不言不笑愁杀人又令方士合灵药玉釡煎链金炉焚九华帐深夜悄悄反魂香降夫人魂夫人之魂在何许香烟引到焚香处既来何苦不须臾缥缈悠扬还灭去去何速兮来何迟是邪非邪两不知翠蛾髣髴平生貌不似昭阳寝疾时魂之不来君心苦魂之来兮君亦悲背灯隔帐不得语安用暂来还见违伤心不独汉武帝自古及今皆若斯君不见穆王三日哭重璧台前伤盛姬又不见太陵一掬泪马嵬坡下念杨妃纵令妍姿艳质化为土此恨长在无销期生亦惑死亦惑尤物惑人忘不得人非木石皆有情不如不遇倾城色
　　陵园妾　怜幽闭也
　　陵园妾顔色如花命如叶命如叶薄将奈何一奉寝宫年月多年月多时光换春愁秋思知何限青丝髪落丛鬓疎红玉肤销系裙缦忆昔宫中被妬猜因谗得罪配陵来老母啼呼趁车别中官监送鏁门廻山宫一闭无开日未死此身不令出松门到晓月徘徊柏城尽日风萧瑟松门柏城幽闭深闻蝉听燕感光隂眼看菊蕊重阳泪手把梨花寒食心把花掩泪无人见绿芜墙绕青苔院四季徒支妆粉钱三朝不识君王面遥想六宫奉至尊宣徽雪夜浴堂春雨露之恩不及者犹闻不啻三千人我尔君恩何厚薄愿令轮转直陵园三嵗一来均苦乐
　　盐商妇　恶幸人也
　　盐商妇多金帛不事田农与蚕绩南北东西不失家风水为乡船作宅本是扬州小家女嫁得西江大商客绿鬟溜去金钗多皓腕肥来银钏窄前呼苍头后叱婢问尔因何得如此壻作盐商十五年不属州县属天子每年盐利入官时少入官家多入私官家利薄私家厚盐铁尚书逺不知何况江头鱼米贱红鲙黄橙香稻饭饱食浓妆倚柂楼两朶红顋花欲绽盐商妇有幸嫁盐商终朝美饭食终嵗好衣裳好衣美食来何处【一作有来】亦须惭媿桑羊桑羊死已乆不独汉时今亦有
　　杏为梁　刺居处僣也
　　杏为梁桂为柱何人堂室李开府碧砌红轩色未干去年身没今移主髙其墙大其门谁家第宅卢将军素泥朱板光未灭今嵗官收赐别人开府之堂将军宅造未成时头已白逆旅重居逆旅中心是主人身是客更有愚夫念身后心虽甚长计非久穷奢极丽越规模付子传孙令保守莫教门外过客闻抚掌囘头笑杀君君不见马家宅尚犹存宅门题作奉诚园君不见魏家宅属他人诏赎赐还五代孙【元和四年诏特以官钱赎魏徴胜业坊中旧宅以还其孙用奨忠俭】俭存奢失今在目安用髙墙围大屋
　　井底引银瓶　止淫奔也
　　井底引银瓶银瓶欲上丝绳絶石上磨玉簪玉簪欲成中央折瓶沉簪折知奈何似妾今朝与君别忆昔在家为女时人言举动有殊姿婵娟两鬓秋蝉翼宛转双蛾逺山色笑随女伴后园中此时与君未相识妾弄青梅倚短墙君骑白马傍垂杨墙头马上遥相顾一见知君即防肠知君防肠共君语君指南山松柏树感君松柏化为心暗合双鬟逐君去到君家舍五六年君家大人频有言聘则为妻奔是妾不堪主祀奉苹蘩终知君家不可住其奈出门无去处岂无父母在髙堂亦有亲情满故乡潜来更不通消息今日悲羞归不得为君一日恩误妾百年身寄言痴小人家女慎勿将身轻许人
　　官牛　讽执政也
　　官牛官牛驾官车浐水岸边驱载沙一石沙几斤重朝载暮载将何用载向五门官道西绿槐隂下铺沙隄昨来新拜右丞相恐怕泥涂污马蹄右丞相马蹄蹋沙虽净洁牛领牵车欲流血右丞相但能济人治国调隂阳官牛领穿亦无妨
　　紫毫笔　诫失职也
