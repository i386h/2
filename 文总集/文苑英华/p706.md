<!-- { "loadSidebar": true } -->
　　为公主辞家人畜产官给料表
　　臣妾等言妾闻贤相防微格【一作杜】盈门之车骑通人酌损忌满堂之金玉尚子平之读易富不如贫孔宣尼之立言奢也宁俭永言故实此为明鉴妾等并承灵坤载荷防中枢或天妹申慈忝扶桑之瑞萼或王姬借宠窃秾李之奇秀开沁水之园苑赐常山之汤沐牓悬金字分衢离巽之宫路夹银河并列星辰之位通秘籍于龙廷之内枉仙舆于凤楼之下殊私曲奬以日而系年缛礼崇徽夸今而迈昔兼复别隆朝旨猥存家务舆台供之衣食栈廐豢牢之秣养并廻中府俱出大农聚终岁之储但慿丝绂供阖门之费不烦机杼仰祗鸿泽退省微躬生以地高徒窃云霄之幸宠非德进曾微纎芥之劳何义而虚受渥恩何功而谬延赏赐是用每积慙悚常忧颠沛敢忘周公逸豫之诫深念老氏止足之言乞留圣慈俯鉴愚恳使荣无过腆满不至溢国邑田租之常料既已丰殷马牛陪之杂供并希停减庶得无耗府实稍清朝谤长毂逺驭不逢于致寇之人高门洞开无怯于害盈之鬼不任兢悚愧惧之至谨遣某官诣朝堂奉表陈请以闻
　　为裴驸马让官与父表
　　臣某言臣闻善则归君臣之报主功推于父子所荣亲臣本愚贱幸承门阀擢自弱龄得尚公主耀【一作辉】宗荣党向已七十年成名效能曾未之有得是以昧死旒扆陈情控告臣某中谢臣闻情隐而言不吐者事君之罪人心孝而迹未行者事亲之逆子臣擢自泥滓起登上第受国之宠负亲之恩情所隐而言未吐者敢奏于今日臣门阀少薄冐因遗绪父叔昆弟忝列朝班唯臣一身特拜都尉然驸马之位因天所封寺卿之阶何功受赏富过宗祖荣过棠棣无德而禄将何以堪臣父正议大夫前太子少詹事臣居士夙预周行早规陈力顷以天波溥洽许顺悬车然朝命先霑已三十载累年効职复十数迁金紫末阶爰从致仕桑榆尚早实愿荣班臣亦何人独多勲赏臣闻父子罪不相及而官独逾于父虽爵因天假不限高卑而官入私门自多伊愧每用责躬晨省恶【疑作靣】朝端臣子之情祗所不忍伏乞以臣在身三品并见在进让臣父本品降赐于臣贵得秩禄相次承宠朝闻夕死实所甘心伏愿陛下容臣恭让允臣愚恳非直圣朝高孝理之风抑亦微臣尽为子之道









　　文苑英华卷五百七十八
　　钦定四库全书
　　文苑英华卷五百七十九　宋　李昉等　编让起复
　　为建昌王辞夺礼表一首
　　让起复表五首　　　让扬州长史起复表三首让起复除黄门侍郎表三首　　让夺礼表三首为李给事让起复尚书左丞兼御史大夫等表六首
　　为李怀光让起复表二首
　　为商州呉仲孺中丞让起复表一首
　　为建昌王辞夺礼表　　　　李　峤
　　臣攸宁言伏奉恩制起臣为春官尚书曲降芝泥俯收草土承命哀震叩心号絶臣攸宁诚惶诚恐顿首顿首死罪死罪诚孝莫纪咎殃所钟过隙永辞倚闾奚望不自灰灭偷视光阴尚何心灵得齿人类陛下爱结敦叙慈深宴逸免之苫块锡以衣簪葭莩之恩饮泽诚厚荼蓼之戚胡颜以寛况天地同节宗伯是经尊卑共仪达丧有典使臣外掌邦礼内亏庭训何以奉宣名敎克弭讪谤臣之愚蒙夙夜揆鉴平居畴日废职旷官况识乱匪莪情荒植栢宁可仪刑八座损益万几虚玷猷上秽清鉴伏冀哀其穷恳惠以至德用伸犬马之愿获遂乌鸟之情则地义所弥文于永锡人伦所咏实光于孝理无任荒迫之至谨奉表陈请以闻臣攸宁诚惶诚恐顿首顿首
　　此篇原在五百八十一卷中今移此
　　让起复表　　　　　　　　张九龄
　　草土臣九龄言伏奉去年十二月十四日制书复臣中书侍郎同平章事者外沮公望内夺私情余生力微哀怖殒絶臣某诚哀诚惧死罪死罪伏以宰臣【集作相】所职赞理庶事陶冶太和以遂万物茍非所任有受其殃臣实单人本无大用况在艰疚触绪哀迷矧以素所不堪加之荒塞而军国事重翼亮诚难臣独何人谬居此地退省所有负败将及虽愿感恩扶力匍匐祗命其如尘玷圣鉴汚辱台衡于国非急于礼虚废臣比年限役多阙晨昏疾疹之际遽乖救药凶讳之日远隔追攀而星霜未周冠缨载迫是以庭闱昔絶几筵今阻凡曰名敎实所深哀伏惟睿情有以永锡况质言非让悲欵不文祈天之心惟圣所体实冀哀素有次丧纪获终俯察荒迷乞遂情礼臣无任感絶哀迫之至谨诣朝堂奉表陈乞以闻臣诚哀诚惧顿首顿首死罪死罪谨言【开元二十二年正月二十七日】
　　同前　　　　　　　　　　王　鉷
　　草土臣鉷言伏奉制书复臣御史中丞余并如故恭承睿奬五情震越臣中谢臣弱丧所生不能自立慈亲抚育得以成人所恨终身号慕无及今才逾卒哭宁冀生全圣泽曲流天光特照记臣于苫凷之下起臣于风宪之前知臣转深万死难谢誓将糜粉上答殊私岂固礼经輙稽严命但臣自丁艰疚日渐尫羸窃料形体未堪驱防徒招谤议无振纪纲伏乞圣恩舍怜俯矜冐容臣岁月抱衅私门稍能支持不敢辞诉无任感惧荒迫之至谨诣朝堂路左奉表陈乞以闻
　　第二表　　　　　　　　　前　人
　　草土臣鉷言臣迫以私情衔血上诉曲圣礼敦喻弥深恩重难移心孤易殒哀荣之极肝脑何酬中谢臣伏在粪土之中苟偷朝夕之命殊私荐及特蒙收奬授以风宪委以澄清臣虽至愚岂不知天慈所属使臣即蹈汤火若登云霄安敢固辞輙拘常限但缘荒瘵忽忝衣冠自审残生必招官谤谨冒死重请不胜战越无任哀恳荷戴之至谨诣朝堂路左奉表陈乞以闻
　　同前　　　　　　　　　　苏　颋
　　草土臣某言伏奉恩制授臣银青光禄大夫起复行尚书工部侍郎勲封如故制书俯临荒怖殒絶臣某中谢私门不造殃罚所钟遂延先臣永辞圣代陛下饰终念旧事光前典臣孝诚微薄不自灭身幸忝大臣之假存主祀追惟慈父之恩不可复得痛殷创钜岂冀生全臣心欲言言不忍喻陛下孝理天下俊又在官恤臣遗孤加臣宠命非臣举族少能谢天诚以吉凶典礼朝廷大政丧亲执丧人伦为极使臣废礼于心极冒荣于丧纪亏紊过甚将焉用之况其不任孰可陈力抱衅穷恳理殊他人匪直悲深名敎实亦感增存没茕茕昧死罔知所裁伏乞圣恩垂寝严命无任荒迫之至谨诣朝堂路左奉表陈乞以闻
　　同前　　　　　　　　　厍狄履温
　　草土臣履温言臣行迕神明祸归先父日月未几苴麻未变伏奉恩敕授臣驾部员外郎充朔方军判官诏书临门匍匐庐次捧跪惊骇号纒痛絶气残毁容臣今陨越伏以灭性非敎逃天莫由敢祈孝治少察哀诉中谢臣门绪单贱本无兄弟惟臣一人鞠育钟爱防在陇亩辍臣读书家贫本无仆役柴水为资【一作弊】臣在师氏父常有劳束修资费母亦勤绩训诲之渐明时忝官唯资以荣过此无报岂谓禄养才及殃衅已深所侍老母风气仍积每臣崩摧抚对增病臣稍用割哀就【一作用】礼间哭承颜若乃【一作臣若】暂离母亦难保且祠祀无主几筵何依臣之忧酷特为尤甚逮及秋季始至小祥苫庐尚新坟土犹湿圣情何忍令其辍情顾惟形骸实汚冠冕臣又近染风疾似因哀瘵语事便忘居常輙惊以此从戎必不堪命伏乞悯臣艰疾察臣孤独卒臣丧服矜臣母老则生人之本尽于哀敬国家淳风载激流俗无任荒恳
　　让扬州长史起复表　　　　李朝隐
　　草土臣某言奉亲无状祸降私门穷衰残喘不自殒灭朝夕苫块才经半年伏奉四月十八日敕书俯夺情制授臣扬州长史荒情震怖悼心失图臣某中谢臣险衅不灭才术无纪往因叨遇频升荣秩猥忝青紫罕禆尘露今乃寄以维扬位超列岳非常睿渥忽霑朽瘵尚敢冐哀陈欵实以私志未终且臣亡母在犹蒙曲泽悯其羸老抱疾不任随臣之官有命自天数令归觐受恩未几此祸俄钟上既不尽天慈下则末由就养今复号哭无位奠酧莫亲有倍哀情重增摧苦况臣之在疚尚未小祥遽此复官殆无其例臣今扶力自曳哀惶诣阙伏乞赐停权夺许以终哀则微命偷生终期报国倚庐过隙少答允怀无任穷恳之至
　　第二表　　　　　　　　　前　人
　　草土臣某言臣在艰疚遽蒙荣奬曳体陈欵冀遂荒诚天贶绸缪未蒙哀【一作允】许进退狼狈悲惶殒絶臣某中谢今臣穷噎岂暇多喻所不殚【一作惮】言敢以陈冒臣自少不幸先臣早世亡母养训谨能成立昔处微秩甘旨不充及忝大官臣亲已老从官或远不任扶舆十数年来每违左右以臣长子常恨不见积此忧忆遂成沉痼是臣不孝莫慰母心追惟及此五脏随裂且母尚忆臣以成病臣岂可变缞以就荣新谷未升便起如故则臣何力以负斯咎何心以忍此痛何庸以承孝理何靣以对吏人又臣先患风缓顷加心疾触事迷错鲜能行步臣平日无衅犹不如人今尫疾转侵朝不虑夕仍令处事恐辱所委徒紊藩条必不胜任以是冒昧不测仰天重请望辍前恩以全余息忽不听臣血泪俱尽死亡无日无任荒迫之至
　　第三表　　　　　　　　　前　人
　　草土臣某言昨再犯宸严亟陈哀恳荒辞谬理不足感天恩贶如初又令断表臣知万死岂合触冒誓毕穷命更披肝血匍匐下迷悚惧失据逼迫碎首不知所陈中谢臣旣自伤早孤坟茔未立母因臣成疾以至于亡杀身何瘳昊天罔极母终日近迁祔犹阙臣病危残惧不克葬故欲偷生忍死冀遂本情服勤墓侧以毕封树不谓殊私忽降委臣藩岳累有恳诚天恩未许事君违命罪在殊刑丧亲靡终期不覆载去就无届幽明受责虽大和所容而莫知所择且臣先患风缓今已积年往年任大理卿于朝堂闷倒困殆良久朝臣共见自尔已来数数发动及丁艰酷此疹弥加每常一发累日【一作月】不起心绪烦迷若丧若失更令处剧形必不支窀穸阙营葬则倍苦心形俱极死可立至若不具陈实理便成欺罔圣恩送终莫从郡务不举无益于国两罪何逃残气泯焉谁执其咎特望哀其巨痛救其将死知臣无他直以衰病惜臣微喘使延晷刻严命少辍情礼得终非臣蕞尔所能上答臣今哀辞穷极莫可告诉皇天后土实鉴臣心前后所上无非至切敢有片言假托诡露虚妄天地鬼神当共夷灭臣身以谢陛下恩遇之重魂爽震越不知所忌无任恳苦之至
　　让起复除黄门侍郎表　　　张　説
　　草土臣说言臣私门凶咎丧纪未终不自毁灭苟存圣代忽降制书复臣工部侍郎寻奉后命授臣黄门侍郎震骇【集作惊】失图哀怖殒絶臣说诚惶诚恐顿首顿首死罪死罪臣弱年早孤母氏训立得绍基构忝列簪裾从官歴年晨昏多阙播迁远裔离别又【一作久】苦顾复无答报养何追心所摧感语不能喻甫至冬中礼及祥禫今已春暮瞻言几何是臣事朝廷日长恋几筵日短乞寝严命许达私情诉衷祈天所望矜遂无任荒迫之至谨诣朝堂路左奉表乞哀以闻谨言
　　此篇六百一卷重出今已削去
　　第二表　　　　　　　　　前　人【集无】
　　草土臣说言臣在疚承荣布【阙】　　精诚无感天睠未廻假喘残生悲惧转集臣说诚惶诚恐顿首顿首死罪死罪臣闻苦者不觉声哀穷者【阙】　　　情有至切辞无敢隐臣为少子慈爱所钟每一离别輙加忧悯况臣生年多故违隔私庭终堂之日身限公事存既数违左右没复不毕几筵痛心自伤特殊人类臣今望延数月企及再期乞恩无多报国非晚冒死重请冀蒙哀遂无任恳迫之至谨诣朝堂路左奉表陈乞以闻
　　第三表　　　　　　　　　前　人【集无】
