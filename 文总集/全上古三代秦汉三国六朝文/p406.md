<!-- { "loadSidebar": true } -->
　　臣繇言：戎路兼行，履险冒寒。臣以无任，不获扈从，企仰悬情，无有宁舍。即日长史逮充宣大令，命知征南将军运田单之奇，厉愤怒之众，与徐晃同势，并力扑讨。表里俱进，应期克捷，馘灭凶逆。贼帅关羽，已被矢刃。傅方反覆，胡修背恩，天道祸淫，不终厥命。奉闻嘉，喜不自胜。望路载笑，踊跃逸豫。臣不胜欣庆，谨拜表因便宜上闻。臣繇诚惶诚恐，顿首顿首、死罪死罪。建安廿四年闰月九日，南蕃东武亭侯臣繇上。（《绛帖》）
　　◇请许吴主委质表
　　尚书宣示孙权所求，诏令所报，所以博示，逮于卿佐，必冀良方出于阿是。刍荛之言可择廓庙，况繇始以疏贱，得为前恩，横所盱睨，公私见异，爱同骨肉，殊遇厚宠，以至今日。再世荣名，同国休戚，敢不自量。窃致愚虑，仍日达晨，坐以待旦。退思鄙浅，圣意所弃，则又割意，不敢献闻。深念天下，今为已平，权之委质，外震神武。度其拳拳，无有二计，高尚自疏，况未见信。今推未诚，欲求见信，实怀不自信之心。亦宜待之以信，而当护其未自信也。其所求者，不可不许，许之而反，不必可与。求之而不许，势必自绝；许而不与，其曲在己。里语曰：「何以罚？与之夺。何以怒？许不与。」思省所示报权疏，曲折得宜，宜神圣之虑，非今臣下所能有增益。昔与文若奉事先帝，事有数者有似于此。粗表二事，以为今者事势尚当有所依违，愿君思省。若以在所虑可，不须复貌，节度唯君。恐不可采，故不自拜表。（《淳化阁帖》二）
　　◇力命表
　　臣繇言：臣力命之用，以无所立；帷幄之谋，而又愚耄。圣恩低徊，待以殊礼。天下始定，帅土欣戴。唯有江东，当少留思。既与上公同见访问，昨燕见复蒙逮及。虽缘诏令陈其愚心，而臣所怀造膝之事。昔先帝尝以事及臣，遣侍中王粲、杜袭就问臣，臣所怀未尽，冀益丝发，乞使侍中与臣议之。臣不胜愚款忄娄々之情，谨表以闻。臣繇诚惶诚恐，顿首顿首，死罪死罪。司徒、东武亭侯臣锺繇表。（《宝晋斋帖》）
　　◇荐关内侯季直表
　　臣繇言：臣自遭遇先帝，忝列腹心，爰自建安之初，王师破贼关东。时年荒谷贵，郡县残毁，三军馈饷，朝不及夕。先帝神略奇计，委任得人，深山穷谷，民所米豆，道路不绝，遂使强敌丧胆，我众作气。旬月之间，廓清蚁聚，当时实用故山阳太守关内侯季直之策，克期成事，不差豪发，先帝赏以封爵，授以剧郡。今直罢任，旅食许下，素为廉吏，衣食不充。臣愚欲望圣德录其旧勋，矜其老困，复彼一州，俾图报效。直力气尚壮，必能夙夜保养人民。臣受国家异恩，不敢雷同，见事不言，干犯宸严。臣繇诚性诚恐，顿首顿首，谨言。黄初二年八月日，司徒东武亭侯臣锺繇表。（《宝晋斋帖》）
　　◇请复肉刑代死刑疏
　　大魏受命，继踪虞夏，孝文革法，不合古道。先帝圣德，固天所纵；坟典之业，一以贯之，是以继世。仍发明诏，思复古刑，为一代法。连有军事，遂未施行。陛下远追二祖遗意，惜斩趾可以禁恶，恨入死之无辜，使明习律令，与群臣共议，出本当右趾而入大辟者，复行此刑。《书》云：「皇帝清问下民鳏寡，有辞于苗。」此言尧当除蚩尤、有苗之刑，先审问于下民之有辞者也。若今蔽狱之时，讯问三槐九棘，群吏万民，使如孝景之令。其当弃市，欲斩右趾者许之；其黥、劓、左趾、宫刑者，自如孝文易以髡笞；能有奸者，率年二十至四、五十，虽斩其足，犹任生育。今天下人少于孝文之世，下计所全，岁三千人。张苍除肉刑，所杀岁以万计。臣欲复肉刑，岁生三千人。子贡问「能济民，可谓仁乎」？子曰：「何事于仁？必也圣乎！尧舜其犹病诸！」又曰：「仁远乎哉？我欲仁，斯仁至矣。」若诚行之，斯民永济。（《魏志·锺繇传》。又见《艺文类聚》五十四）
　　◇上书自劾
　　臣前上言：故镇北将军、领河东太守、安阳亭侯王邑，巧辟治官，犯突科条，事当推劾。检实奸诈，被诏书当如所纠，以其归罪，故加宽赦。又臣上言：吏民大小，各怀顾望，谓邑当还拒太守杜畿。今皆反悔，共迎畿之官。谨案文书，臣以空虚，被蒙拔擢，入充近侍，兼典机衡，忝膺重任，总统偏方。既无德政以惠民物，又无威刑以检不恪。至使邑违犯诏书，郡掾卫固，诳迫吏民，讼诉之言，交驿道路，渐失其礼，不虔王命。今虽反悔，丑声流闻，咎皆由繇刑威不摄。臣又疾病，前后历年，气力日微，尸素重禄，旷废职任，罪明法正。谨案侍中守司隶校尉、东武亭侯锺繇，幸得蒙恩，以斗筲之才，仍见拔擢，显从近密，衔命督使。明知诏书深疾长吏政教宽弱，检下无刑。久病淹滞，众职荒顿，法令失张。邑虽违科，当必绳正法。既举文书，操弹失理，至乃使邑远诣阙廷，隳恭使命，挫伤爪牙，而固诳迫吏民，拒畿连月。今虽反悔，犯顺失正。海内凶赫，罪一由繇威刑暗弱。又繇久病，不任所职，非繇大臣当所宜为。繇轻慢宪度，不畏诏令，不与国同心；为臣不忠，无所畏忌，大为不敬，又不承用诏书，奉诏不谨；又聪明蔽塞，为下所欺，弱不胜任。数罪谨以劾，臣请法车徵诣廷尉治繇罪，大鸿胪削爵土。臣久婴笃疾，涉夏盛剧，命县呼吸，不任部官，辄以文书付功曹从事马适议。免冠徒跣，伏须罪诛。（《魏志·锺繇传》注引《魏略》）
　　◇处士君号谥议
　　案《礼·小记》曰：亲亲以三为五，以五为九。上杀下杀旁杀，而亲毕矣，乃唐尧之所以敦叙于九族也。其礼上杀于五，非不孝敬于祖也。下杀于五，非不慈爱于其孙也。旁杀于五，非不笃友于昆弟也。故为族属以礼杀之，处士君其数在六。于属已尽，其庙当毁，其主当迁。今若追崇帝王之号，天下素不闻其受命之符，则是武皇帝栉风沐雨，勤劳天下，为非功也。推以人情，普天率土，不袭此议，处士君明神不安此礼。今诸博士以礼断之，其义可从。（《通典》七十二）
　　◇谢曹公书
　　属赐甘酪及樱桃。（《御览》八百五十八引《魏武帝集》）
　　◇报太子书
　　昔忝近任，并得赐。尚方耆老，颇识旧物。名其符采，必得处所。以为执事，有珍此者，是以鄙之，用未奉贡。幸而纡意，实以悦怿。在昔和氏，殷勤忠笃。而繇待命，是怀愧耻。（《魏志·锺繇传》注引《魏略》）
　　◇又报书
　　臣出宫，属赐甘酪及樱桃。惠厚意绸缪，非言所申。（《御览》九百六十九）
　　◇答太子书
　　臣同郡故司空荀爽言，人当道情，爱我者一何可爱！憎我者一何可憎！顾念孙权，了更妩媚。（《魏志·锺繇传》注引《魏略》）
　　◇与人书
　　吾与公达曾共使朱建平相。建平曰：「荀君虽少，然当以後事付锺君。」吾时啁之曰：「惟当嫁卿阿骛耳？」何意此子，竟早陨没，戏言遂验乎。今欲嫁阿骛，使得善处，追思建平之妙，虽唐举许负，何以复加也。（《魏志·朱建平传》）
　　◇诘毛对状
　　自古圣帝明王，罪及妻子。《书》云，左不共左，右不共右，予则孥戮女。司寇之职，男子入于罪隶，女子入于舂稿。」汉律，罪人妻子没为奴婢。黥面汉法所行。黥墨之刑，存于古典。今真奴婢祖先有罪，虽历百世，犹有黥面供官，一以宽良民之命，二以宥并罪之辜。此何以负于神明之意？而当致旱。案典谋急，恒寒若舒，恒燠若宽，则亢阳所以为旱。之吐言，以为宽邪，以为急也！急当阴霖，何以反旱？成汤圣世，野无生草；周宣令主，旱魃为虐。亢旱以来，积三十年。归咎黥面，为相值不。卫人伐邢，师兴而雨。罪恶无征，何以应天？讥谤之言，流于下民。不悦之声，上闻圣听。之吐言，势不独语。时见黥面，凡为几人？黥面奴婢，所识知邪，何缘得见，对之叹言。时以语谁？见答云何？以何日月？于何处所？事已发露，不得隐欺，具以状对。（《魏志·毛传》）
　　◇杂帖
　　繇白：昨疏还，示知忧虞复深，遂积疾苦，何乃尔耶？盖张乐于洞庭之野，鸟值而高翔，鱼闻而深潜，岂丝磬之响、云英之奏非耶？此所爱有殊，所乐乃异。君能审己而恕物，则常无所结滞矣。锺繇白。（《淳化阁帖》二）
　　白骑遂内书，不俟车驾，计吴人权道，情怀急切。当以时月待取伏罪之言，盖不以疑相府小缘心吞若八九。（同上）
　　弟常患羸顿，遇寒进口物多少。新妇动止仰人。（同上）
　　十二日繇白：雪寒想胜常。得张侯书，贤从帷帐之悼，甚哀伤不可言。疾患自宜量力，不复具。繇白。（同上）
　　墓田丙舍，欲使一孙于城西，一孙于都尉府，此繇家之嫡正之良者也。兄弟共哀异之，哀怀伤切。都尉文代止自取祸痛。贤兄慈笃，情无有已；一门同恤，助以凄怆，如何如何！
　　（案，《淳化》误收《长风帖》，今编入《王羲之集》四。）
　　◇隶书势
　　鸟势之变，乃惟佐隶。蠲彼烦文，崇此简易。焕若星陈，郁若云布。（《初学记》二十一引锺氏《隶书势》三条）
　　◎锺毓
　　毓字稚叔，繇长子，年十四为散骑侍郎。太和初迁黄门侍郎，正始中为散骑常侍，以忤曹爽出为魏郡太守。爽诛，征拜御史中丞，历侍中廷尉。正元中为尚书，寻拜青州刺史，加后将军，迁都督徐州诸军事假节，又迁都督荆州。景元四年卒，赠车骑将军，谥曰惠侯。有集五卷。
　　◇果然赋
　　果然似猴象猿，黑颊青身。肉非嘉淆，唯皮为珍。（《艺文类聚》九十五，《御览》七百十）
　　◇谏西征疏
　　夫策贵庙胜，功尚帷幄不下殿堂之上，百决胜千里之外。车驾宜镇守中土，以为四方威势之援。今大军西征，虽有百倍之威，于关中之费，所损非一。且盛暑行师，诗人所重，实非至尊动轫之时也。（《魏志·锺繇传》）
　　◇奏诛李丰等
　　丰等谋迫胁至尊，擅诛冢宰。大逆无道，请论如法。（《魏志·夏侯玄传》）
　　◇与曹爽书止增兵伐蜀
　　窃以为庙胜之策，不临矢石；王者之兵，有征无战。诚以干戚可以服有苗，退舍足以纳原寇，不必纵吴汉于江关，骋韩信于井陉也。见可而进，知难而退，盖自古之政。惟公侯详之。（《魏志·锺繇传》）

卷二十五·魏二十五
◎锺会
　　会字士季，繇少子，正始中为秘书郎，迁尚书中书侍郎。高贵乡公即位，赐爵关内侯，拜卫将军，迁黄门侍郎，封东武亭侯，以从平毋丘俭功迁太仆，辞不受；以讨诸葛诞功迁司隶校尉。景元中为镇西将军假节，都督关中诸军事，以定蜀功进司徒，封县侯。寻谋据蜀，为乱兵所杀。有《老子注》二卷，《刍荛论》五卷，集十卷。
　　◇遗荣赋
