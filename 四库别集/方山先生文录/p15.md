<!-- { "loadSidebar": true } -->
　　南京故有提学察院在会同馆东北偏每校诸生隘勿能容嘉靖丙戌前提学御史卢君焕得地于城南凡若干亩右立明道书院左建提学察院至是御史杨君宜至景哲追修征文考献乃以尝提学南畿者姓名字籍凡若干人刻之碑置之厅左属余记之余惟天下之治乱人才为之也人才之盛衰学术为之也学术之邪正将孰为之哉污隆升降寔唯司教化者操之尔虞命司徒周官典乐慎选端方隆以师道唯是纪纲作成小大咸造天下喁喁聿称至治迨其季犹且学校废弛城隅挑闼而子矜作焉矧秦汉以下类多驳杂诡异虽建学宫立愽士而选授多不得人则其人才学术之不古若又何恠邪昔程伯子言于其君曰宋兴百余年而教化未醇人情未美士微谦退乡乏廉耻此盖学校师儒无以风劝养励之耳呜呼其信然哉维我　明兴省建学校立师儒置弟子员而提调之职唯责之守令后以化理无方作人寡效至正统中乃始有提学官之设授之　勑谕俾监察廵守者勿得侵越可谓专且重矣然诸藩以按察之佐为之唯两畿则命之侍御史其委任责成之意盖又加焉景泰改元裁去天顺七年乃复设之夫以是官而拟议罢复若不得巳者岂非以师道所关至大而称厥任者之难其人乎矧南畿为我　祖兴王重地圣化率先人文特盛为是官于兹者其学行才望固极一时之选然又可以易易为哉盖善今者必鉴昔戒后者必惩往凡兹先后督学者姓名具列俾夫人得以仰而师之指而议之可以风可以劝矣是碑之立岂其微邪忆明道尝为鄠为晋城为江宁上元不过一簿令耳尚能以兴起斯文为巳任所在民风士习率归于正而道统之传赖以不坠乃诸君受兹隆委殊命所乘所遇又非明道当时可比则其德业造就以匡翊世道者自当齐休等盛矣又孰有不可师而可议者哉余因杨君之请且有感于程氏之祠之相与为邻也故特着之以告来者 

　　方山先生文录卷之七 

　　●方山先生文录卷之八 

　　记二 

　　◆记二 

　　宁波正学祠记 
　　二忠祠记 
　　梓溪刘氏义学记 
　　友士轩记 
　　观易台记 
　　祠堂壁记 
　　大观草堂记 
　　代京畿道题名记 
　　常州府理刑厅题名记 
　　莲塘书屋记 
　　晋斋记 
　　南窓记 
　　擒虎记 

　　○宁波正学祠记 

　　夫学所以明道也道安从生哉人有此心心即是道故曰道不远人孔子道之宗也自十五志学以至于七十不知老之将至至究其所自得则曰从心所欲不踰矩其于七十子之徒独称颜子为好学及语其所好何学则曰其心三月不违仁呜呼学之源流断可识矣是故先孔子而圣者尧舜是也惟危惟微之论莫非以此心相授受后颜子而贤者孟子是也存良求放之喻莫非以此心相提携岂大圣大贤皆趋简便乐要约而恶愽厌烦哉道之体本如是也秦汉晋唐上下千百余年出没于申韩老佛训诂辞章之间而豪杰之士亦不免沦胥以溺于是正学失传而纷纷之论莫知所适从矣宋兴百有余年诸儒继出而立言着论固皆足以为圣门之羽翼至于直窥堂奥上遡本真而独得夫传心之学者象山陆氏盖不可诬也当时游其门者若慈溪杨敬仲鄞袁和叔定海沈叔晦奉化舒元质皆其高第弟子以道义相切磨而深有契夫陆氏之学此其所得岂可以泛常例论哉特以其师之学与晦庵朱氏入门路径微有不同遂至往复论辨真若忿争虽其后会归于一驩然相合而各得其本心则固有人所不及知者矣所以是朱非陆之说卒蔓延于天下后世而不可以一二开导也杨袁沈舒之学得其宗夫孰从而知之夫天下之大千百年之远得一人焉斯亦难者今以一明州之地萃兹四贤而久无专祀不得与婺之何王金许并列者无亦朱陆之故也乎有识者不能不为之慨叹矣嘉靖辛亥舒氏之后以建祠请于部使者适余视学两浙遂与宁波守成都孙君宏轼议合四公而祠祀焉因即郡城镇明庵废址建正堂五楹左神库右神厨各三楹外为门楣三楹址横阔七丈四尺纵长五丈八尺周以砖垣经始于壬子某月日落成于某月日立主题四公之谥妥安如礼夫朱陆之学异同者众然溺因袭之见而主先入之说者至今未尽决也噫是岂可以口舌争也哉唯是祠成庶几拜瞻者以心会心其将有启发矣乎是举也值海上有兵事倥偬卒获告成事者君子可以观守之学究本原而政先礼乐矣余故乐为之记 

　　○二忠祠记 

　　夫人并生于天地间涣然无统也而卒为君臣上下尊卑贵贱以相服习虽常变顺逆安危缓急生死利害交于前亦若一定而不可易者人孰不谓势为之也然势可为之于着而其持之于微者则寔有屹不可拔者存而宰制化原鼓舞群动乃势之所自出而轻重由之势固无庸力焉而莫知为之者也此岂可以他求哉求之固有之人心而巳矣中心为忠此固人心之固有者也然或怵于利害迷于取舍一旦丧其所固有而遗亲后君从兹始矣然则人心之关于世道也顾不大哉是故睢阳之庙见者兴嗟朱仙之祠闻者思奋是后人之崇祀先烈不惟追奖忠魂而寔以激发生人之固有为扶掖世道之一大机括也维兹五木为东南孔道当宋德佑初丞相文山文公因元人围常州遣诸将将兵捄援道多遁去唯尹公玉麻公士龙分哨进兵麻公战于虞桥死之是时援绝力竭尹公犹收残卒五百与元兵战兹五木相持一夕手杀数十人被执不屈元人横四鎗于其项死之夫虞桥去五木不数里而成仁取义如二公者乃皆捐躯于此且余兵激于二公之死夜犹挥戈突战流血枕骸横蔽原野无一降者于是阖郡士民城破巷御宁就屠戮而不忍甘为臣仆是兹五木固二公死所为倡率忠义之地不啻若张岳之睢阳朱仙也三百年来祀典未举行道伤之矧吾土著之人能不拊心而负愧乎忆余少游郡校通守吉水王公昂署郡尝以是策诸生且谓五百死士无归而是方屡遭水旱岂亦噫嘘湮欎之气上薄阴阳之和欤余对激切公曰此吾党之责也议将建祠祀之苦于经费而公亦适值内迁遂中止之尔来又三十年矣余叨禄仕不敢负厥初心兹自浙归检括俸资经纪祠事相攸筮吉得地于五木镇西观文桥之左聚材鸠工躬自督率始于嘉靖癸丑之三月至冬十月落成凡为前堂五楹中肖二公之像东西庑各三楹春秋有事则合五百死士而祔食其下后为燕寝五楹神厨二楹迤西以北仍筑室三间施僧守之凿池缭垣启门南向隐隐与虞桥相望题曰二忠祠云余惟正气之流行于两间也在天为日星在地为河岳在人为忠义二公与五百死士之英魂固无所不之也岂必庙貌于委身之地而后为得所归哉寔以人心易失而难全世道易流而难挽而向赴之几间不容发盖其初若无所重轻而积习以成则悬若霄壤是故有植遗腹朝委裘而天下不乱者有朝秦暮楚视去其国如视传舍者人同此心何若是之顿殊哉此古昔先王所以树风声表宅里以慎其感也慎其感则中人以下皆知所趋而人心斯有足恃不然则大敌在前甘心窜匿若彼张全朱华辈者独非人也与哉独非人臣也与哉鄙夫昧心视躯为重偷生一时竟亦腐灭其视二公之一死以全人心以尽臣节伟然为烈丈夫而千百世之下凛凛犹生者相去何如耶虽至愚者当自有辩而顽懦者亦将勃然而兴矣以一发而引千钧此固余迂愚之见而立祠之意也因勒碑以记之割田二十亩充享祀修理之费具列碑阴 

　　○梓溪刘氏义学记 

　　古今之美而章盛而传者岂在于声华势利间哉亦岂矫强修饰聚交振誉以耸观听者之所能哉要诸出于人心之固有通千百世之上下而莫之能违者斯历久而弥芳也虽或时事有常变世道有污隆而其所为之迹有兴废毁复因仍迁改之不一而其精神命脉之所在则恒如一日而倡导率作之真几闻者斯兴触者斯动矧为之后者有不怆然以思惕然而奋而上泝其所谓美盛者乎故曰君子之道为可继也苟为之前者徒从事于声华势利之间而矫强修饰聚交振誉以耸观听则虽欺炫于旦夕取怜于市人而后有作者将羞称之又曷足以永其传耶此余于梓溪刘氏之义学所以重感其先后之有人而作述之相承也初刘之先居于信州之玉山宋淳熙间有讳允迪者宰德安有惠政时值晦庵朱先生守南康甚为所敬信及待次家居乃即玉山之桑田建立义学以教族人子弟而四方之学者咸造焉既晦翁与象山陆先生为鹅湖讲学之会数主于刘氏乃为作义学记且自书以勒诸石元末学毁而记石独存迨正德乙亥李公梦阳以副使提学江西遂进刘氏诸生并檄其徙居南昌之梓溪者谕以修复之意时梓溪刘君继在诸生中以学行受知于李公属董其役学遂告成越数年姚源寇起乃再毁焉嘉靖丙午廵抚江西都御史傅公凤翱至广信葺鹅湖讲学之所而有司因以义学告遂下于南昌府县胥议之今武选刘君廷梅与其弟廷楫皆继子也时方先后举于乡乃相率以承厥考之志且谓南昌在省城首善之地而玉山子弟多乐游学于兹莫若于南昌建学而徙晦翁所记之碑以植于其中则族之子弟远近称便廵抚公如其议遂委南昌知县皇甫涣督率之于是武选兄弟捐地若干亩及所得坊牌续食之资悉以助建学之费而宗人咸愿趋其事经始于某年月日至某年月日落成凡为堂四楹左凿浴沂所右筑风雩亭次为思齐堂五楹祀晦翁于其中以允迪公配次为讲习堂五楹旁作徙义崇德二轩左右各列号舍二十间学之前立坊一座扁曰梓溪刘氏义学示重建也坐坎面离白狐诸峰峙其前章山环其后中杂植以松竹桧栢而学之大都可谓胜矣武选君乃诣余请记余闻之夫人之为子若孙者其先祖有美而弗知不智也知而弗传不仁也乃若允迪公之在当时晦翁谓其为政有本而不在于声音笑貌之间则其所谓美者可知巳矧其时鹅湖之讲始若聚讼而终则会归于一其精旨要义尤其所亲闻而密领者要未可以卤莾窥浅近得也是必本之人心之固有不着形迹不落方体而融会浃洽有不言而喻者矣后之人若但规规以绳其迹而不于其精神命脉之所在屑屑于文词艺能之间而不能反躬体认以实自致力顾曰吾学矣吾学矣则斯学之建也不犹据室庐而弃赀产负筐箧而遗珍贝也乎武选君笃志于学固能知前人之美而传之者敢以是质之而与游斯学者申告焉 

　　○友士轩记 

