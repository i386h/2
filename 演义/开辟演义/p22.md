<!-- { "loadSidebar": true } -->
　　一日，桀王登殿，关龙逢上谏曰：“人君之治天下，当以谦益逊让，节用爱人，故天下安，而社稷宗庙固。今主上造琼宫瑶台、肉山酒池，用财若无穷，杀人若不赦，臣恐诸侯不朝，民心已去，天命不佑，将如之何？王盖不醒，必至于命丧国亡矣！”桀闻奏大怒，骂曰：“匹夫焉敢侮辱朕躬！朕有天下，犹天之有日也，日能亡否？日亡吾乃亡矣！汝乃臣下，敢出此不逊之言，以辱君父！”命武士推出斩之。群臣保奏曰：“关龙逢虽冒犯圣听，但忠直之言，每多逆耳。望乞我主，赦其死罪。”桀怒少息，命囚于狱中。群臣皆退，赵梁密奏桀曰：“关龙逢今辱君父，罪本该诛。不杀而囚之，恐后诸臣，见不杀关龙逢，冒谏纷纷，陛下不得安乐矣！”桀曰：“朕欲杀之，乃众臣保奏，故囚之狱，难以复杀。”梁曰：“陛下肯杀龙逢，何难之有？可发密旨入狱，使狱官缢死之。一则掩众臣之口，二则绝妄谏之路。”桀即然之，遂发密旨于狱官，将龙逢缢死。可怜忠臣躯命。
　　天下诸侯闻之，无不怨恨。自古忠直之臣，以谏忘其身者，遂自此而始。世道之大变也，圣人不出，遂退民以而为放伐。贤臣不幸，变都俞而为吁咈也。然其生其死，系一代之存亡。有天下者，何可不念与！
第六十二回　桀王囚汤于夏台
　　却说履一汤闻桀王囚关龙逢而杀之，叹息流涕，大哭曰：“关君之死，佞臣害之也。然似此天下，何日得安！”有人报知赵梁，梁大怒，次日入奏桀王曰：“履一乃关龙逢之党，陛下昨日缢死龙逢，履一背出怨言。”桀曰：“何以处之？”梁曰：“可召入囚之，以杜后之出怨言者。”桀曰：“然。”即召履一，而囚之夏台。自是无敢言桀之非者。
　　一日，桀王升殿，文武朝参毕，费昌出班奏曰：“臣闻履一未有罪过，陛下因何囚之？百姓见主上囚履一，皆为之不平。我主可释之，以安百姓。”桀曰：“履一背地妄言朕躬，故此囚之。”昌曰：“背地之言，未有实迹，我主不可罪人，宜速赦之。”桀曰：“依卿之言，释之回乡，不许在朝。”费昌谢恩，众臣皆退。履一得出夏台，拜谢费昌，即时收拾，竟回商国不题。
　　却说桀王缢死关龙逢、囚履一之后，愈肆无道。命民凿池通船，夜则下船，同妹喜并宫中男女杂处夜游。少有犯之者，即杀之。自是无休息，数旬不朝，群臣罕见。有太史臣终古，执表冒入后宫奏曰：“陛下荒废国政，三旬不朝，乐于酒色，忠臣谏者皆杀戮。今诸侯心变，各思背叛，臣恐天下不保。我主可速改过，杀佞臣赵梁以谢天下，使诸侯定，而百姓安，社稷幸甚，臣民幸甚！”叩首俯伏大哭。桀曰：“天下诸侯，勇不如朕，朕今自乐，又非并诸侯之国。赵梁无非一臣子，得何罪于天下，必欲杀之。朕闻民间夫妇，亦暖衣饱食，出入同行，人称其夫唱妇随，一有不睦，人皆厌之。朕为天下人主，岂无夫妇耶？何为好色！卿妄奏朕躬，本该赐死，姑念卿曩日曾记功，免斩。”一声喝退。终古见奏不从，屏气息言，愤怒出朝回府，深恨桀王不备德政，即带家属逃奔商国。
　　一日，桀召赵梁问曰：“前日终古奏天下诸侯多叛，若果有此，何以制之？”梁奏曰：“我主放心，此事不难。可会诸侯于京都，若诸侯至齐，主上以武勇示天下诸侯。诸侯观见主上武勇，决不敢反背。有未到者，会诸侯征之，以绝后患。此万无一失之良策也。”桀闻奏大悦，即发旨遣使，大会天下诸侯，俱于本年三月三日至京都以应会。旨到各国，各诸侯无分星夜起行，齐集城外。不知若何，且看下回便见。
第六十三回　桀王举鼎会诸侯
　　却说那夏桀王，生得面赤目暴，鼻勾齿露，须浓如戟，身长一丈，腰阔十围，善用开山大斧，重八十斤。三月三日早坐于殿上，三千御林军，燕翅分明，文武排列左右，十分威仪。众诸侯齐班入朝，山呼拜舞毕，桀王曰：“朕承先王基业，治天下二十余年，与卿等毫无相涉，但加租税，造作琼宫瑶台，故有一番多派，完日朕自当犒赏。众卿等有异心反背者，朕思未必如是合朕本意。念今卿等齐至，是决无反意。卿试看朕躬，我能一力可以举鼎，卿等试观之！”言罢，桀即离宝座，遂将座前禹王所铸鼎约有八百余斤，轻轻举起，遍示诸侯曰：“卿等有异心者，有朕力者，出班比试！”众诸侯皆大惊，唯唯应“不敢”而已。桀放下鼎，面不改色。命设筵宴，待众诸侯。
　　次日谢宴，诸侯皆知桀贪货财，各以珍宝献上，桀大悦。惟有仍侯、有缗侯，见桀汰侈，不入谢宴，带领人马先回。桀受诸侯礼物，一一点过，不见仍、缗二侯礼物，即大呼曰：“仍、缗二侯何在？”众诸侯奏曰：“二侯为本国多艰，故先回矣。”桀大怒，立命赵梁领兵二万，同韦顺侯追捕有缗侯。又命昆吾侯、顾命侯领兵二万，追捕有仍侯。分两路赶上，并灭国而还。桀王朝散，众侯退出。
　　那时天下诸侯，并不横虐，惟顾命、韦顺、昆吾三侯，与赵梁党恶，助桀乱政。四人既领命，穷力追赶，不二日，顾、昆二侯，追及有仍侯于济阳。有仍侯不知堤防，只说二侯亦回国者，正欲出车问朝中消息，被顾、昆二侯杀来，措手不及，可怜有仍侯措手不及，一时死于非命，众军四散逃走。二人寻夜去灭其国回朝不题。
　　话分两头，且说赵梁同韦顺侯追有缗侯至卢山，有缗侯回头，望后面尘土冲起，即札寨以待来兵。有缗侯生得白面长髯，头戴束发紫金冠，身穿织锦绛红袍，坐下白马，手捻长枪，立于阵前。不时，赵梁、韦顺侯兵到，有缗侯问曰：“二位领兵至此为何？”赵梁答曰：“王上道汝不辞君主，背盟逃走，命我同韦顺侯赶汝回朝。少有不遵，奉令剑在此，则取汝之首！”有缗侯闻说，大怒曰：“朝中为汝一人奸佞，致君不德，贪财好色，尚敢妄自兴兵，而结怨于诸侯。今日至此，欲入我国，掠我民之财物乎！”赵梁听罢，大怒曰：“汝死期在即，尚不自知，敢大胆胡言！”举刀便斫，有缗侯绰枪相迎，一来一往，约战五十回合，不分胜负。韦顺见梁不胜，暗射一箭，正中有缗侯坐马胸堂，那马负痛，前蹄直立，有缗侯遂落于地。赵梁向前一刀，可怜死于非命，二军散走。正是天纵恶人。赵梁下马，割了首级，同韦顺侯领兵去灭其国不题。
　　再说桀王留各镇诸侯在朝，等候赵梁灭国回朝，以显兵威。不数日，近臣奏赵梁等两路兵回。桀命宣入，赵梁同韦顺、顾命、昆吾三侯入见，山呼毕，上奏追灭二侯国之事。桀大悦，四臣加重封赏。命大设筵宴于殿陛，召众诸侯齐至，各分序次坐定，酒行三巡，肴过五味。桀命止鼓乐，言曰：“朕困有仍、有缗二侯叛逆，故命赵梁等追灭，以此庆贺。卿等今回本国，无思反背朝廷。若有不仁，则以此为例！”众侯皆唯唯听命，连称“不敢”。宴罢而散。次日谢恩，各回本国而去。桀王自会诸侯而灭二国之后，益无忌惮，恣行乱政。不知如何，听下回分解。
第六十四回　汤聘伊尹于莘野
　　却说成汤履一，自哭关龙逢之死，被囚得释回国之后，广修德惠，发政施仁，诸侯畏服，百姓感恩。知伊尹有才大贤，使人以币礼聘之。按《吕氏春秋》云：有侁氏因采桑，得婴儿于空桑，遂抚育长大。因涧瀍伊水，故命名伊尹。后改空桑为桐桑，言伊尹之母化为空桑。伊尹耕于有莘之野开封，商汤使臣至，致敬聘币礼。伊尹受之，即同使至见汤。礼拜毕，汤赐坐而问曰：“人言，视水见形，视民知治否？”伊尹曰：“明言能听，道乃进。君国子民，为善者皆在王官。勉哉，勉哉！”汤谢，又问曰：“今桀王无道，四海知之，百姓皇皇。足下深达事务，何以教我？”伊尹曰：“天下乃有德者居之。今桀王荒淫无度，不恤下民，神人共怒，百姓欲食其肉。我主若发政施恩，仁德播于四方，请侯咸服，足可以王天下。今诸侯叛桀者十有八九，我主可发文书，布告天下，诸侯同心，除暴去佞，民仰其德，则天下不难定矣！”汤闻之大悦，即发文书数道，布告各国诸侯，择定本年七月初一日，皆要起兵，会于帝都。诸侯得书，皆依期各点起本国人马，俱至帝都百里外下寨。
　　守关兵马闻此消息，飞报朝廷，近臣奏知。桀王忙召赵梁、韦顺、顾命、昆吾四人上殿，议曰：“今有履一，会天下诸侯反背。朕悔当初不杀之夏台，以有今日。卿等有何退敌之策？”赵梁奏曰：“天下诸侯之兵，皆是乌合之众。我主只召九夷之兵，足敌诸候之众，何忧之有！”桀大悦，即发旨三道，遣使往九夷。九夷知桀无道，皆不肯起兵。
　　使者回奏桀王，奏犹未了，报天下诸侯之兵，如潮涌而来，围得都城水泄不通。桀闻此报大惊，问四臣曰：“今兵临城下，将至壕边，九夷又不至，将如之何？”赵梁曰：“兵来将对，水来土掩，何必惧之！我主有万夫莫当之勇，况兵精粮足，臣等四人为左右翼，陛下亲临阵前，见诸侯先以君臣之礼说之，罢兵息战。诸侯皆知我主威武，谅不至败。”桀王准奏，命四臣下营点兵准备，次日出敌不题。
　　且说汤大会天下诸侯，惟葛伯侯不至。汤令打战书入城，晓谕百姓。桀次日手提大斧，领兵出阵，赵梁等列于马前。汤率众诸侯，亦齐出马，杀奔前来。桀问诸侯曰：“卿等为何不守本国，焉敢擅自会聚诸侯，兴兵到此，今欲何为？”众诸侯见桀技艺勇猛，俱不敢对。汤出曰：“汝自为君，国政不能修，用财若无穷，民遭涂毒，安得不与民除害，以平天下哉！”桀怒骂曰：“匹夫乃夏台之鬼，朕放汝归，不思恩报，反会诸侯背逆！”轮斧直杀过阵来，汤举枪敌住，大战四十回合。汤如何敌得桀过，枪法慌乱，气力不加，大败而走。众诸侯亦不救助，漫散逃窜。赵梁催动后军，赶众诸侯。桀单斧匹马，只顾追汤。
　　汤正在危急之际，忽一支生力兵到。其将生得面如傅粉，唇似涂硃，头戴金盔，身穿锦袍，白马长枪，姓费名昌杀到。桀回马举斧，与费昌交锋。汤回头见费昌敌住桀，即拍马夹攻。桀力战二将，乃骂费昌曰：“汝，我之臣，敢来助恶！”昌不答，只是厮杀。桀料不能胜，鸣金收军入城。
　　汤同费昌回营，拜谢曰：“某非足下救护，今日一命难逃，何日报德？”昌曰：“某为桀王无道，不纳忠言，弃职归隐，为聚义兵，故来救迟。”汤大喜，与伊尹曰：“烦先生代孤画计破之。”尹诺。
第六十五回　汤伊尹放桀灭夏
