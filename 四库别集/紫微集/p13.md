<!-- { "loadSidebar": true } -->
　　建炎庚戌溃兵犯襄汉寒食阻趋光化拜扫追慕痛哭因成二诗
　　上庸寒食已无花山木青青吐嫩芽此日伤心九原路想无鸡犬只鸣鸦
　　故园坟树想青葱寒食风光泪眼中自痛不如伧父子纸钱犹挂树头风
　　宝林晚坐
　　寂厯空堦惟落叶黄昏古寺只栖鵶髙僧相对共无语坐看西林消暝霞
　　金州行衙
　　寥寥空馆风号木浩浩长云雪过窻故国几重轻霭外归心一夜满寒江
　　滩声吹浪城边壮寒漏锵金枕畔揺庭树不随羣木落霜风着叶夜萧萧
　　齿痛冀其速落而不可得
　　慈子为牛真自取逢分卧箦亦何哉我今病落无多恨况复终同短髪埋【未埋髪齿汉人语】
　　读楚世家
　　丧归荆楚痛遗民脩好行人继入秦不待金僊来震旦君王已解等寃亲
　　题兴元双楠
　　兴元双榦名千里字水孤根压九垓岂但为君丈人行谛观直恐是云来
　　晚晴
　　繁香苦爱飘岐路风雨何须送晚春坐乆绮霞明落照屏雷亦解慰游人
　　饮水
　　玉池潄液自芳鲜记得当初病渴年抒井只应供防用不须全是鳯门泉
　　即事
　　屐齿休令破紫苔柴门无客不须开雨余篱菊埋光去木落前山献体来
　　刘少师妻献园宅为景灵宫基
　　中兴礼物事弥惇献宅那知故事存当日司徒功业就旧居亦作奉诚园
　　汉家原庙厰雄规欲及樱桃果献时岂为夫人能体国将军本不以家为
　　鸡
　　驯养经年聊伺晓不须风雨迟明呼年来颇学方仙道拔宅他时从我无
　　题曽口县江月亭
　　庾亮楼前唯皎月屈原祠下秖沧波北人每到犹肠断江月涵辉更若何
　　江城月暗山岑鬰黙坐但聴巴水声向使江清山月白欲教迁客苦为情
　　闻荒鸡
　　但可摧颓悲失旦不应风雨误司晨书生乆已垂华发岂是当年起舞人
　　题赵表之李伯时画捉马图诗二首
　　中原无事不粟马散牧春臯荐草中何必西来三万里龙媒二骏是追风
　　徒观出塞十四万讵觉权竒冀北空不用执驱名校尉但令苜蓿遍离宫
　　春阴
　　阴霭连朝昏广野鲜飊终日漾书帷可怜细雨轻寒夜正是故园花发时
　　临桂令以荐当趋朝置酒召客戏作二十八字遣六从事莅之夀其太夫人
　　双鳬旧作朝天计一鹗新收荐士书不惜持杯相暖热白头慈母最怜渠
　　读退之集偶书
　　宰书三上已间闗见辱功官又大难当日之人定谁子竟无名字在人间
　　闵雨
　　映空终日但如丝安得垂檐似绠縻须作深秋霖雨想要无遗恨欲晴时
　　丙寅三月悯雨既雨患未足
　　别墅相望汉水傍少年不省问丰荒那知五十叨为郡日为邦人虑雨旸
　　冒小雨晚出
　　霜稻收余垅亩空雨容和雾晚溟蒙出门忽见丹青树肠断家山柿叶红
　　观洛神图慨然有作
　　天边崧少逺防茫犹想霓旌驻水旁逸态瑰姿何处在尚应遗恨寄君王
　　慇懃遵渚餽明珰情托防波事茫油壁却归天上去沙晴空见水禽翔
　　轘辕伊阙两相望草树离离自欝苍旧物只余金带枕夜阑空断九回肠
　　石竹
　　石竹为花品最防当时曽入谪仙诗新葩竞发迷形似紫蝶翩翾缀碧枝
　　劝农
　　出郭循溪路向东隼旟悠飏满春风峰峦沐雾尚阴澹桃李出墙能白红
　　皇恩力本劝农耕老稚争随刺史行杨栁垂村麴尘色殊乡时节近清明
　　春泥滑滑不须愁勉事深耕定有秋沓障东南知更好归来频上郡城楼
　　春到逢花犹眼乱老来对酒便心降须知渴肺难禁醉鸭緑潾潾酌玉缸
　　鸟声撩乱喜春晴诗思知随笔下生桃李连村向零落出墙犹有数花明
　　夭桃无力卧溪沙杨柳阴阴胜士家下马欲知留客意棠棃故作后开花
　　读赵飞燕外传杂诗
　　漫漫积雪被岗坻宜主当时有暗期忽见梅花照夜发只疑犹待射雕儿
　　九回沉水新为髻故绣裙襦穏称身祸水歘来漂燎火知几唯有淖夫人
　　魏宫怅望杨花去汉掖齐歌赤鳯来淫蛊到头成底事荒田野草但堪哀
　　汉武余威信未穷单于来见未央宫如何运偶鸿嘉主樊嫕宫中作女戎
　　燕燕承恩住逺条初能顺息度寒宵如何不以斯术进却使甘心慎恤胶
　　赤鳯谩言最可伤君王不谓有他肠并疑池上将仙去只恐留连为侍郎
　　合徳来嫔帝甚欢温柔乡里胜求仙武皇虽被白云误犹得垂衣到暮年
　　夜坐读离骚
　　山风飒飒木萧萧挑尽青灯夜正遥但得诛茅临涧水长年饮酒咏离骚
　　春余
　　春余白髪日萧萧无复当年湖海豪为吏应须长孙子裁诗要及九牛腰
　　春晚偶书
　　山中处处罢芳菲众緑成阴绕碧溪薄暮鸟栖云气恶满林风雨杜鹃啼
　　五月二十四日宿永睦将口香积院僧轩东望甚逺满山皆松桧声
　　逺投僧舍青烟畔夹路松音钟磬幽试倚危轩望乡邑三巴日暮逺峯稠
　　烟岚云树两防茫迁客西来正望乡若值秋风小摇落只应无奈九回肠
　　峯峦绵亘几千里半霁半阴轻霭中僧房借榻睡初足满谷笙篁松桧风
　　金山回道中【光化封内】
　　阳阳春物已离披豺虎纵横万事违沉痛新阡一来省却随江燕又西飞【古诗云东飞百劳西飞燕】
　　疾风伯
　　不雨经时气若焚共欣疎防夜深闻平明忽卷重阴尽可是风师待防勲
　　题竹
　　细叶萧萧拥痩枝石间新笋迸根迟轻筠为使儿童防待看娟娟解箨时
　　题石井
　　天孙洗黛作灵泉山腹空明一镜圆不用奔流出山去人间浊浪正浮天
　　嗟余是客仍为客叹尔真山似假山当日访珪能玉没端由生不近长安
　　秋晴
　　时事任从儿辈説新诗谁得老夫降鬼名罢检秋堂静卧看风枝动晚牕
　　二月五日晚闲步于庭日且下有青云如逺山状望之不厌作絶句以遣兴
　　乱后有谁三径足日长如我几人闲夕阳尽处春容好更赖青云作逺山
　　取兰梅置几上
　　兰茁梅枝两竝奇髙标真不负深知风轻雨细春寒夜正是清香发越时
　　浅緑深藏垂翠葆娇红巧傅刻缯花南游只在元楼客坐入合香居士家【合香居士见华严经】
　　崇兰梅蘂竝时芳更得春风为发扬还似髙人有常德年年只作旧时香
　　读崔昭纬传
　　季末慆忧事可嗟本根已拨尚肥家那堪事异荀文若空费君王十四车
　　峡中晚春
　　临水桃花已乱飞向人浑似诉离披溟蒙细雨春风暴还是青林生叶时
　　出防王峡读子厚诗恍然偶作二絶句
　　西来一水古今緑峡里诸山天下奇非是愚溪溪上客未应轻作此山诗
　　惊湍絶壁穷天险山水如斯世莫知林邑峯峦瘴江水发挥须待柳州诗
　　雨后
　　一雨稻畦春水足苦遭鸣蝈故相喧不妨信马东城路行看林花落古原
　　登舟雨作再作一絶
　　平生过眼无穷景未省经行有此奇烟雨连山催去棹不容青壁更题诗
　　愤雨
　　莽莽屯云接四溟直疑天漏地维倾此生觊望尽灰冷但愿耳边无雨声
　　欲雨
　　案上文书任作堆病无心力更翻开前陂万顷平如砥挂上西牕看雨来
　　雨中聴邻家侍儿歌
　　客恨如酲何日醒满空烟雨昼冥防垂帘竟日无余事隔叶流莺独坐聴
　　辛酉二月十六日出暗门循城如北闗登舟
　　春水悠悠绕废台竹舆幽轧转城隈路人不解知逐客谓是寻春湖上来
　　城国排云锁病身岂知城外物华新非縁放逐循墙去不见西湖万顷春
　　舟中赠鲜于孝叔
　　六年相见倍相亲欲话离忧恐怆神莫惜维舟连夜语三巴雅旧更无人
　　渡湘水
　　悠悠寒日傍城闉风蹙防波作细鳞莫怪此江清见底屈平曽向此投身
　　麻子山
　　云烟出没葛蔓岭蜀锦开张枫树林连天寒雨何时断一室空山黄叶深
　　漫山麦垅已青青云压羣峯未肯晴泥行若畏荒蹊险悮聴风声作雨声
　　永康山
　　嵯峩千仞永康山石路终朝转屈盘政恐乗髙伤逺目忽然烟雾锁峯峦
　　自礼贤还鹅湖望山顶飞流有作
　　农夫秧稻满畦水行客跨骡无树陂热风吹面日方午忽见緑岩冰柱垂
　　夹日赤云方变火行人渴肺欲生尘飞流百丈垂虹冷愧尔山中宴坐人
　　唁微水
　　水畔平沙如积雪滩心狠石似羣牛如何夏日千雷怒今作寒宵呜咽流
　　春暮泛防水中流有作
　　微江春水緑于蓝两岸花开雪满岩纵棹中流望山顶晴云如絮乱
　　微王庙
　　叠浪一滩翻积雪连峯千里送青螺微王建国犹来古山锁丛祠瞑色多
　　无住坟山溪水
　　转山溪溜碧涓涓一勺芳甘信所便盖代伟人今卜宅敬君还似老翁泉
　　自悼【永清江在房州及谷城界中最为湍险渚水则又过之】
　　银山卷浪万雷鸣渚水诸滩险永清平日垂堂犹自戒年来轻作二江行
　　江行
　　南讹溽暑方流汗北陆凄风已裂肤江介寒暄真叵测袗絺重茧在斯须
　　寄鄼里
　　长江依旧循荒垒零落遗民有几家莫伐城边旧桃李为怜曽发乱前花
　　游道谦庵
　　中宵防雨平明歇诸岭晴阴各自分偶来共就藜牀坐时看前山出白云
　　甲子初夏复开北戸
　　已向魏塘经四白又开北戸纳凉飔只应长作牕中客防见蓬莱清浅时【西域以一年为一白事见传灯録】
　　竞渡
　　吴俗春来鬬画船疾驱波上若飞烟去春放逐曽观此伐鼓声中又一年
　　立春偶题
　　昔年长恨春归晚及到春来又恐残今日摧頽萧寺里闭门一任嵗将阑
　　新春
　　人生一世竟何哉老去万縁如死灰爱惜分阴成底用不如恶梦早醒来
　　次韵惜春
　　骚人竞赋惜春诗为惜花飞万防时唯有农家爱春尽黄云堆麦雪抽丝
　　有感
　　倾摧汉祚是安昌只恐狂澜世莫当自古忠言宁尽用老臣得不戒王章
　　李公
　　李公白髪已如丝肯惜忠言负主知事大不应回一语知君不作上官仪













　　钦定四库全书
　　紫微集卷十一　　　　　　宋　张嵲　撰诏
　　普安郡王辞免恩命不允诏
　　朕峻祠缛礼均福绵区况卿德重宗藩恭陪祀事爰増圭而易镇何抗奏以固辞宜亟钦承毋烦重请
　　孟郡王辞免恩命不允诏
　　朕考礼大报均伸洪厘庆衍端朝福膺绵宇况卿枢庭旧弼戚畹贤姻载陪户邑之多时乃典章之率宁烦封奏固至逊辞趣只厥承勿重有述
　　恩平郡王辞免恩命不允诏
　　朕躬郊拜贶薄海疏恩况卿行谨宗藩恪陪熙事因増畬而更节奚固避以抗封亟钦其承勿重有请
　　詹大方辞免工部尚书不允诏
　　朕惟文昌发于六星而起部稽于九范欲熙成绩乃任旧人以卿操守刚方性资纯厚顷自宪府擢长冬官今从辅藩来造天阙俾纉故职宜有前规其趣钦承宁俟多逊
　　秦熺辞免恩命不允诏
　　朕法豫卦之建侯在于严祖考之祭歌崧髙之于邑示其彻土田之褒以卿显德光明相祠恭恪兹均郊渥乃率国章再揽奏封力陈避恳岂以谦亨之意至囘涣号之文其祗眷怀勿重有述
　　钱忱辞免恩命不允诏
　　朕拜贶明禋均厯绵宇既霈漏泉之泽固无反汗之文况卿位亚公台贤称戚畹疏恩近地为国彛章趣祗眷意之承勿重奏封之请
　　王鉄辞免广东经畧不允诏
