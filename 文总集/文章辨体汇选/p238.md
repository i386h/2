<!-- { "loadSidebar": true } -->
　　一件平叔请定盐价毎斤三十文又毎二百里毎斤价加収二文以充脚价量地逺近险易加至六文脚价不足官与出名为毎斤三十文其实已三十六文也今盐价京师毎斤四十诸州则不等此变法之后祗校数文于百姓未有厚利也脚价用五文者官与出二文用十文者官与出四文是盐一斤官粜得钱名为三十其实斤多得二十八少得二十六文折长补短毎斤収钱不过二十六七百姓折长补短毎斤用钱三十四则是公私之间毎斤常失七八文也下不及百姓上不归官家积数至多不可遽筭以此言之不为有益平叔又请令所在及农隙时并召车牛般盐送纳都仓不得令有阙絶州县和雇车牛百姓必无情愿事须差配然后付脚钱百姓将车载盐所由先皆无检齐集之后始得载盐及至院监请受又须待其轮次不用门戸皆被停留输纳之时人事又别凡是和雇无不皆然百姓宁为私家载物取钱五文不为官家载物取十文钱也不和雇则无可载盐和雇则害及百姓此又不可也
　　一件平叔称停减盐务所由収其粮课一岁尚得十万贯文【尚或作计】今又称既有巡按请量闲剧留官吏于仓场勾当要害守捉少置人数优恤粮料严加把捉如有漏失私粜等并凖条处分者平叔所管盐务所由人数有几量留之外収其粮课一岁尚得十万贯此又不近理也比来要害守捉人数至多尚有漏失私粜之弊今又减置人数谓能私盐断絶此又于理不可也
　　一件平叔云变法之后岁计必有所余日用还恐不足谓一年以来且未责以课利然必数倍较多者此又不可方今国用常言不足若一岁顿缺课利为害已深虽云明年较多岂可悬保此又非公私蓄积尚少之时可行者也
　　一件平叔又云浮寄奸猾者转富土著守业者日贫若官自粜盐不问贵贱贫富士农工商道士僧尼并兼游惰因其所食尽输官钱并诸道军诸使家口亲族逓相影占不曾输税若官自粜盐此辈无一人遗漏者臣以此数色人等官未自粜盐之时从来籴盐而食不待官自粜然后食盐【籴上或有来字　今按文势恐来字上更有从字今亦补足】若官不自粜盐此色人等不籴盐而食官自粜盐即籴而食之则信如平叔所言矣若官自粜与不自粜皆常籴盐而食则今官自粜亦无利也所谓知其一而不知其二见其近而不见其逺也国家盐粜与商人商人纳榷粜与百姓则是天下百姓无贫富贵贱皆已输钱于官矣不必与国家交手付钱然后为输钱于官也
　　一件平叔云初定两税时绢一匹直钱三千今绢一匹直钱八百百姓贫虚或先取粟麦价及至収获悉以还债又充官税颗粒不残若官中粜盐一家五口所食盐价不过十钱随日而输不劳驱遣则必无举债逃亡之患者臣以为百姓困弊不皆为盐价贵也今官自粜盐与依旧令商人粜其价贵贱所校无多通计一家五口所食之盐平叔所计一日以十钱为率一月当用钱三百是则三日食盐一斤一月率当十斤新法实价与旧毎斤不校三四钱以下通计五口之家以平叔所约之法计之贱于旧价日校一钱月校三十不满五口之家所校更少然则改用新法百姓亦未免穷困流散也初定税时一匹绢三千今只八百假如特变盐法绢价亦未肯贵五口之家因变盐法日得一钱之利岂能便免作债収获之时不被征索输官税后有赢余也以臣所见百姓困弊日久不以事扰之自然渐苏不在变盐法也今绢一匹八百百姓尚多寒无衣者若使匹值三千则无衣者必更众多况绢之贵贱皆不縁盐法以此言之盐法未宜变也
　　一件平叔云毎州粜盐不少长吏或有不亲公事所由浮词云当界无人籴盐臣即请差清强巡官检责所在实戸据口团保给一年盐使其四季输纳盐价口多粜少及盐价迟违请停观察使见任改散慢官其刺史已下贬与上佐其余官贬逺处者平叔本请官自粜盐以寛百姓令其苏息免更流亡今令责实戸口圑保给盐令其随季输纳盐价所谓扰而困之非前意也百姓贫家食盐至少或有淡食动经旬月若据口给盐依时征价办与不办并须纳钱迟违及违条件观察使已下各加罪谴茍官吏畏罪必用威刑臣恐因此所在不安百姓转致流散此又不可之大者也
　　一件平叔请限商人盐纳官后不得輙于诸军诸使觅职掌把钱捉店看守荘硙以求影庇请令所在官吏严加访察如有违犯应有资财并令纳官仍牒送府县充所由者臣以为盐商纳榷为官粜盐子父相承坐受厚利比百姓实则校优今既夺其业又禁不得求觅职事及为人把钱捉店看守庄硙不知其罪一朝穷蹙之也若必行此则富商大贾必生怨恨或収市重寳逃入反侧之地以资冦盗此又不可不虑也
　　一件平叔云行此策后两市军人富商大贾或行财贿邀截喧哗请令所由切加収捉如获头首所在决杀连状聚众人等各决脊杖二十检责军司军戸盐如有隠漏并凖府县例科决并赏所由告人者此一件若果行之不惟大失人心兼亦惊动逺近不知粜盐所获几何而害人蠧政其弊实甚

　　论太和五年八月将故维州城归降准诏却执送本蕃就戮人吐蕃城副使悉怛谋状【李徳裕】

　　右臣顷蒙先朝授剑南西川节度使其悉怛谋虽是吐蕃酋长久乐皇风将彼坚城降臣当道臣差行维州刺史虞藏俭便领兵马入据其城飞章以闻先帝惊喜其时与臣雠者望风疾臣遽兴疑言上罔宸聴以为与吐蕃盟约不可背之必恐将此为词侵犯郊境遂诏臣却还此城兼执送悉怛谋等令彼自戮复降中使迫促送还昔白起杀降终于杜邮致祸陈汤见按是为郅支报雠感叹前事愧心终日今日幸逢英主忝被台司輙敢追论伏希省察且维州据高山絶顶三面临江在戎泸平州之冲是汉地入邉之路初河湟尽没惟此州独存吐蕃潜将妇人嫁与此州门子二十年后两男长成窃开垒门引兵而入遂为所灭号无忧城从此得并力于西邉更无虞于南路凭陵近甸旰食累朝贞元中韦皋以经畧河湟此城为始尽鋭万旅急攻数年吐蕃爱惜既甚遣其舅论莾热来救雉堞高峻临冲难及于层霄鸟径屈蟠猛士多麋于■〈石垒〉石莫展公输之巧空擒莾热而还及南蛮负恩扫地驱刼臣初到西蜀众心未安外扬国威中缉邉备其维州熟臣信令乃送款与臣臣告之以须俟奏报贵探情伪其悉怛谋等寻帅城兵并州印甲仗塞途相继空垒来归臣即大出牙兵受其降礼南蛮在列莫敢仰视况西山八国隔在此州比带使名都成虚语诸羗久苦蕃中征役愿作王人自维州降后皆云但得臣信牒帽子便相率内属其蕃界合水栖鸡等城既失险阻自须抽归可减八处镇兵坐収千余里旧地臣见此有莫大之利为恢复之机所以面许奏闻各加酬赏臣自与锦袍金带颙俟朝旨且吐蕃维州未降以前一年犹围逼鲁州以此言之岂守盟约况臣未甞用兵攻取彼自感化来降又沮议之人岂思事实犬戎迟钝土旷人稀毎欲乗秋犯邉皆须数岁聚食臣得维州逾月未有一使入疆自此之后方应破胆岂有虑其复怨鼓此游词臣受降之初指天为誓宁忍将三百余人性命弃信累表陈论乞垂矜含答诏严切竟令执还加以体被三木舆于竹畚及将即路寃呌鸣呼将吏对臣无不陨涕其部送者更遭蕃帅讥诮云既以降彼何须送来乃却将此降人戮于汉界之上恣行残忍用固携离至乃掷其婴孩承以枪槊臣闻楚灵诱杀蛮子春秋明讥周文収送邓叔简册昭垂况乎大国负此异族絶忠款之路快凶虐之情从古以来未有此事职由愚臣陷此非罪臣所以具陈根本不惮繁细冀蒙睿鉴追奬忠魂伏乞宣付中书各加褒赠冀华夷感徳幽显伸寃警既徃之幸心激将来之峻节

　　文章辨体彚选巻一百六十二

　　●钦定四库全书

　　文章辨体彚选巻一百六十三

　　(明)贺复征 编

　　○奏状五

　　论夏竦谥第一状【宋司马光】

　　臣等近以故赠太师中书令夏竦赐谥文正輙有奏陈乞赐改更至今未奉俞旨臣等窃以凡为人臣受禄不必多居位不必高茍当官不言则刑戮之人也是以夙夜惶惧不敢黙黙伏惟陛下不以鄙贱而忽其言臣等窃迹谥法本意所谓道德博闻曰文者非闻见杂博之谓也葢以所学所行不离于道德也靖共其位曰正者非柔懦茍偷之谓也葢以诗云靖共尔位好是正直也今竦奢侈无度聚敛无厌内则不能制义于闺门外则不能立效于边鄙言不副行貌不应心语其道德则贪淫矣语其正直则回邪矣此皆天下所共闻非臣等所敢诬加也陛下乃以文正谥之臣等戆愚不逹大体不知复以何谥待天下之正人良士哉且陛下所以念竦如此之厚者以竦尝为东宫之臣故也向者东宫之臣死而得谥者非一陛下未尝亲有所定至于竦独不然岂非知竦所为不合众心耶陛下必以竦为正直无疑则何不委之有司付以公议然则陛下揜覆其短适所以彰之也陛下念竦不已则莫若厚抚其家至于谥者先王所以劝善阻恶非供恩泽之具也议者将以谥为虚名何害借人臣等请试言其害凡国家所以驭臣下者不过祸福荣辱而已若为善者生享其福死受其荣为不善者生遇其祸死蒙其辱天下虽欲不治安何可得已若有不令之臣生则盗其禄位死则盗其荣名善者不知所劝恶者不知所惧臧否颠倒不可复振此其为害可胜道哉虞书曰兢兢业业一日二日万机孔安国传曰言当戒惧万事之微夫事之方微治之易絶及其既着谁得治之况天下之人皆知竦为大邪陛下虽谥之以正此不足以掩竦之恶而适足以伤国家之至公耳且谥法所以信于后人者为其善善恶恶无私也今以一臣之故而败之使忠良儁杰之士蒙美谥者后世皆疑之则谥法将安用哉臣等所以冒犯天威区区不已与人父子为怨者诚惜国家劝沮大法不可因循亏废也伏惟陛下怜察少加采择特依前奏所陈改赐竦谥天下幸甚臣等不胜惶恐待命之至

　　请建储副或进用宗室第一状【司马光】

