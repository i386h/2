<!-- { "loadSidebar": true } -->
    出寨中，汉营钲鼓大作，以九蛮目首级悬一旗纛下，军士呼曰：“蛮人来斗者视此。”群蛮皆忿，女曰：“是特激怒我师也，吾当自诱敌诸壮士先以短兵接战，分左右翼伪败走，俟其深入，以长矛大钺为一层，毒矢劲弩为二层，藤牌竹枪为三层，鸟机神炮为四层，围裹之。令渠丧胆，解我攒眉也。若胜负惟天所命，不欲置之度外。岂皆入我算中，勉为死战而已。”群蛮皆跳掷曰：“战好死好！”女自挥剑迎击。木兰乘之，不数合力怯走。木兰纵马追袭，女回顾曰：“儿亦应运主杀劫者，独天女哉！”木兰曰：“去尔淫帜，袒而求诛，或免脔解之罪。婢子悲泣态，固无所用之，不得罔上也。”女笑曰：“果欲儿身命耶，如时犹未可，天人亦不宜作诳语。”木兰出袖中紫绡帕擒之。女知其术异。掣腰际白罗巾还掷。帕坠地，女收之。木兰怒投一竹枝，近女身化为巨蟒，搏女不得脱。鲜于呼曰：“神物不得伤公主，请以臣代。”应宿亦举鞭挝巨蟒爪，爪稍懈，女得裂衣遁。蟒转攫二人，皆就缚焉。木兰以手招蟒，则仍一竹枝也，遂还大营。诸将士被蛮围数重，互有斩杀，失去金大都督牙将二人。献俘，以鲜于季通、郎应宿进。李节使勃然曰：“中朝士类，助妖女为乱，科目可废，胶庠可芜也。速寸斩之。”季通应宿骂曰：“朝廷养士数百年，未尝无定乱之才，宣猷王国，今被兵处所，守陴官民，独非科自胶庠之士哉。公等内贪外忌，视士林如盗贼，平时不能教养，而又使劣官狡吏，如脍切之，失身蛮中。已自比于犷兽，虽死为肉麋，应不合惧，似此假公之吆喝，无味也。”金大都督曰：“戮从逆子，不在亟亟。吾牙将二人遭陷，盍以此易之归？”季孙曰：“都督之见，尤为周密，戮贼中二人，不足以吐士气，苟因而害及二将，非所以全国威也。”乃禁之，暗选能言者觇蛮女，持谕以往。女方易缟素衣，设鲜于学士郎秀才之位而哭。其四学士一秀才皆侍奠，有两秀才呻吟于地，强勇与后来五人哭于外寝，能言者径白蛮目求进见，呈大营军帖，女呼入展读其贴，乃谕文也，曰：

    楚制府李军门金示谕叛民知之：不义自毙，况梦与天搏；善战服刑，乃人而妖兴。此生民之流毒，为上帝之降灾。非尔愍不畏死之徒，辄有其如予何之志也。前日之役，掠我牙将二员，节钺之爪牙，未必敢损毫末。然不驰送请罪，一日不归国家大臣，几废寝食，尔民安乎？所俘鲜于季通朗应宿，尚未诛戮，二将还日，即给两人生还，以明蛮貊之信，谕到如令。

    女泣涕谢使曰：“吾鲜于学士郎秀才尚未死耶，国家于民辈恩厚，宜即归命，仅还两将，何足云报也。”即手启云：

    氏庆喜死罪，呈报两相公阁下：氏之合其众而不能退，非身为叛逆，将诛其叛逆者也。守土将吏，激变以为冒支兵食之谋，称功以为汲引私人之路，乃溃败决裂，一至此极，如氏浩劫一身，幽明俱可栖止。彼乌合之众，亦知从逆非策，贪须臾之苟活，但投诚而全家为仇人所诛，妻子为乡勇所掠，故非甘为有罪之人，乃不得为悔罪之人是戚。累战之余，死亡枕籍，曾不回心革面者，其怨苦深矣。阁下又何从而知之，转达明廷也哉！今来谕云云，谨如令，只送牙将二员，并所拾天女遗物，其不死二生，当百叩头而请释归，氏生死知感。

    书毕，请二牙将出，陈谢卤莽之罪。别遣强勇等六卒护送还大营。是日，鲜于学士郎秀才俱归，女迎执手，泣指两人之位而告曰：“为二君身后痛也，安料复见生平。”鲜于大恸曰：“招生魂，其感激尤至，又乌知人不返而魂归，魂亦归而人杳，有定理无定数耶。”郎生亦恸曰：“某师徒已在冥途，愿主勿复有生人之见者存也。”杜学士慰曰：“二君悸益定，无为悲益深耳。”两人言曰：“归见主面，谢赎骨之恩，卒明吾心，报捐躯之节，与诸公作别，便觅死所。地下相逢之日，何异军中行乐之年。惟愿田横宾客，死共一邱；叔宝宫人，沉无异井。诸公宁居其后，我二人敢为之先。”各掣女佩剑一，跪而求刎。女双夺其剑，跪泣曰：“两君死诚乐，忍使儿独忧乎？”两人皆泣曰：“主成人之乐，即能解己之忧，我二人眉低目瞑久矣，乞撒手。”诸学士秀才一时号哭，两人竟自绝焉。女抢地欲死，泪尽且继以血，谓众人曰：“鲜于学士，生天便作善知识，成第二妙谛。郎秀才再转生，必以巨盗取斗大金印，位封侯，去仙佛较远。”众谓女曰：“三生之果，主已灼知，我等正苦不知死日，能死想亦不恶，然二公之敢死，诚愧不如。”女叹曰：“与儿游者，有恶德而无庸性。法不寿康，岁月修短，惟所探之策耳。”语毕，视到胜之寻声，始亦卧地哭者，以斯时气尽。女拭泪言曰：“哀哉二生，宜以刀箭死，今而保首领，亦其温雅之致此也。学士秀才，同日并命者四，杜君其为我诔之。”承亦挥涕而诺：

    花月妖娆可奈何，闲情一赋玷难磨。

    将图蛱蝶营金翠，特写鸳鸯借毕罗；

    香国迟来知己少，玉楼急召为君多。

    粉骷髅相无传付，鬼母新模九子魔。

    鉴庭邵氏诠曰：

    积气以为天骨，积形以为地骨，受天地之形与气以为人骨。而羽毛鳞介之属，分倮虫之气与形以为骨，虫之无骨者，渣滓所潜滋而已。气尽形销而骨不朽者。贰负在汉骨之完，防风在周骨之残，孰是其枯质也而不重诸。

    人之生也，芟除礼法，委蜕官骸。有骨而筋不足以束之。及其敝也，忍息尘埃，游魂墟莽，有骨而山皆可以埋之，则夫骨之溃败决裂，不可收拾者，生而已然，死可知矣。彼何尝不嗟呀曰：“是枝枝节节者，孰与丝联而神贯之？水以调阳，火以铸阴，周其身为锁骨哉。”

    邺侯有□子骨，所谓夜抱九仙者也。然闻其骨节之鸣，不见其骨相之异。具慧相者，无如此菩萨矣。不仙骨，不佛骨，自成其菩萨之骨；不磨顶，不舍身，已证失锁骨之菩萨。是坚固子有破碎之功，而妙明心为浮游之象，吾于菩萨唪第一义焉耳。

    人以死为下世，菩萨以生为下世。世人未死，与胎卵殄无异。精气神潇然，骨仅存耳。菩萨致之于死，速还其天地形气所受之骨，又致之于不死，力持其气尽形销不朽之骨，夫乃知阅世生人，阅人成世，非菩萨不能主持之。其未下世也，有天神在上，香花蠡鼓之逢迎。其既下世也，有太史占空，星渚虹桥之隐现，从此成功而退，复去青冥，恐东海尘飞，西山石尽，求此菩萨，不可复来。悠悠浊世，惟见狼籍溷藩，此妪骨醉也者，能不悲哉！

 卷之八　　点金道人遭围

    

    存萧老公之心，惟愿买金同土价；乞耿先生之爪，可能烧雪作银堆。饥则噬人，不谓烟霞遭劫；死而埋我，方知荼火解围。

    牛心向道列前龟三学士，皆悲惨不胜，竟日废饮食。檀心秀才曰：“年上下于我者，俄顷已为陈人。吾生吾死，何去何从？当不欲更置一解。若借主之爱，放之还山，存琐尾之衣冠，访乱离之井邑；生求父兄之窜迹，死博庠序之明。全名教而割恩私，乃生平无告之怀，今而不敢终隐者也。”女叹息曰：“秀才非福相，忠孝清名，能弋取者，皆有天幸，存是心而不为人知。且为世病者何尽？既为我言之，我何不遂汝志。三日后，遣健目送归耳。”檀生跪谢。三学士言曰：“仆等生归无以读象魏之书，死魄不敢依高曾之垄；播儒林而闻者塞耳，披家乘而见者椎心。盖平林新市，非晦迹之区；洞户曲房，非奉身之所。待死则朝斯夕斯，求生则出尔反尔。我之怀矣，天实为之。只合沉沦，无所进止。”女曰：“学士等身羁异域，兴比骚人，啼鸟衔冤，潜灵动色。儿何辞之不达，而何意之不先。第以脱离烦恼，未有乐郊；宛转风尘，聊同幻境。以后事之变迁，为前因之融释。一日之歌以当哭，百年之恩亦成仇。俱覆载之所必容，而神之莫能测者矣。”三学士亦感悟。杜承呈所为诔词草，女执之而泣曰：

    维年月日，喜与戎幕诸君，痛我季通等四人之无妄以死，死而不能令生者不悲也。鲜于季通，秦中士，将就食南越故人官舍，来诣山中，即订生死约。视其身，如寄居之蠡：视其所知；若亲近之鸥。其于戎兵之成败利钝，及身世之忧悲愉快，皆廓而空之，不以夺夫诗筒酒盏之兴，古者任达流也。以陷阵被执，白刃之临，迎以头颈，卒不死，遣人迎归，见即以死誓，幕士阻劝，殊不可，即自刎于台前。同刎者为来凤郎应宿，邑诸生，入幕数日，愿为鲜于弟子，相期见危授命。慕烈士之风，同邑生到胜之寻声，以瘵疾革，见两君之激，一恸遽绝，呜呼痛哉。诔曰：文人慧业，烈士壮心。竹箭渭川，杨柳汉阴；来止岩阿，友予瑟琴。后来之秀，白马青衿。在巢，惠风满林。何图达者，弃我如屣。猿鹤将化，几先君子。以身捍患，一蹶不起。可赎百人，归而请死。鬼道悠悠，如还朝市。亦有婉娈，以膏焚兰。委形薤露，并命摧残。卒哭乃亡，庶无烦冤。于喁前后，侠骨未寒。孰与荐之，赋楼同官。悯此良人，音容如昔。留贻数字，感忆千夕。至空山，半摧瑶席。玉棺四埋，我心裂石。呕肝凝血，畴问青碧。

    哭奠毕，女与三学士一秀才营四人兆，禁牛羊采樵焉。有蛮目告急曰：“我军自与汉将斗，粮道断绝，来凤守将，又清野无所掠。旬余，散亡者无虚日，奈何？”女曰：“吾前岁循东山麓，见大冢旁新葬十余处，墓门无碑，且不封殖，非死人材也。其次皿之财乎？发之当可充饷。”适强勇以其徒力胜者二十人，共前十人进谒。女命之掘伪棺，三十人齐奋勇曰：“穿穴之技，不敢让于诸蛮。其贿也，可以报命；其尸也，将毋不祥。”女曰：“蝼蚁之穴，不足以辱熊罴，用壮而往，取精必多。”于是掘十余处，果皆盗藏。盖乡勇之黠者，借搜山以括民财。多川中兵火前物，不立伪碑封树者，托于贫家之乱冢，无利其殉饰者也。尽舁归帐中，女命贩米来者益其直，担负交于途，粮以不竭，士散去者复还。且招来就食之徒，兵气大振。李节使来觇者，以状还告，大军忧之。有两山人来诣，叩之。为砭先生，善点石，针道人，善点金，出甘总书云：

