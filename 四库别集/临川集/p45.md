<!-- { "loadSidebar": true } -->
　　臣某近再以恳诚，上干睿听，逋慢明训，方虞谴谪。伏蒙天慈特差臣弟某赉赐诏书，不允所乞。传谕德意，抚存备厚。仰荷天地至恩，捐躯陨首，无以上报。伏自惟念臣以衰病无劳之身，得请于外，虽能为上陈力，任一方之寄，以忝将相，尚为非分。况今蒙恩宽假，得就燕闲，岂可坐而尸此，以养こ田里之中？此臣所以不敢忘止足之义，而自取辱殆也。所怀恳激，已具累奏。虽陛下申加奖励，恩德有隆，而愚臣窃自揣称，终无可以叨昧之理。伏望陛下俯垂闵察，早赐开允，则非独臣为幸甚。除已具表，谨复具札子陈乞以闻。臣无任。

　　【宣谕苏子元札子】

　　臣适已见苏子元具宣圣旨，然兵事贵速，忧在失时，恐子元往不如期。邮行之疾，亦恐子元道路偶或有故稽留，则无及事。臣愚谓宜递中赐郭逵等札子，更录付子元，令申喻曲折。 
　

　




　

　
●卷四十五
◎内制（册文、表本、青词）
　　【郊祀昊天上帝册文】

　　伏以眷命作邦，百年于此。蒙休承福，外内用宁。施及冲人，嗣膺历服。燎有典，称秩惟时。

　　【郊祀皇地册文】

　　伏以大报于郊，有典咸秩。厥作成物，配天同功。合食泰坛，义存一体。猥以冲眇，绍休前人，承昭事，不敢不察。

　　【郊祀配帝太祖皇帝册文】

　　伏以命于帝廷，肇造区夏。扫除僭悖，人以永宁。陟配天郊，实存旧典。灵承圭荐，其敢忘初。

　　【朝享景灵宫圣祖大帝册文】

　　伏以灵德在天，实基皇命。降依下土，临况后人。方以眇躬，进承郊庙。神游所御，献享惟时。庶几顾歆，永有蒙赖。

　　【朝享仁宗皇帝册文】

　　伏以体道迈德，宠绥臣民。休嘉垂延，燕及于后。肆以寡昧，获承郊宫。馈有仪，敢忘用旧。

　　【朝享英宗皇帝册文】

　　伏以灵德美行，实兆初潜。神民所歆，宝命自至。祗绍考服，循而弗改。用谧土宇，以诒冲人。登新宫，历兹嘉月。燎有旧，享惟时。

　　【皇后册文】

　　维熙宁二年，岁次己酉，四月丁酉朔，二十六日壬戌，皇帝若曰：自昔有天下，必择建厥配，以承宗庙，以御家邦。肆朕受命，奉循前烈，考慎典册，以祈协于神民。咨尔向氏，懿柔淑恭，旧有显闻，肇功惟祖，弼亮帝室。流德之泽，覃延后嗣，是产硕媛，比贤姜、任。越朕初载，来嫔藩邸，盥馈在中，率礼无违。以至嗣服，祗承内事，斋明夙夜，罔有旷失。宜崇位号，表正宫庭。今遣摄太尉、推忠协谋同德佐理功臣、枢密使、光禄大夫、检校太傅行尚书刑部侍郎、上柱国、东平郡开国公、食邑五千户、食实封一千户吕公弼，摄司徒、朝散大夫、右谏议大夫、参知政事、护军、太原郡开国侯、食邑一千一百户、赐紫金鱼袋王，持节册命尔为皇后。夫惟兴王，厘厥士女，咸自内始，达于四海。朕克勤，人用弗怠。朕克俭，人用弗奢。朕克正，人用无敢侧颇僻。尔励朕相，乃济登兹。於戏，匪初惟艰，惟慎厥终。尔忱念兹，朕以永享天禄，尔亦豫有无疆之福，岂不韪哉。

　　【先天节皇帝谢内中露香表】

　　伏以眇躬无似，实膺骏命之休。厘事有初，敢废灵承之旧。冀蒙仙圣，俯监斋精。

　　【天贶节皇帝谢内中露香表】

　　伏以灵命告休，嘉名纪节。用露熏之故事，酬乾施之至恩。仰赖监观，俯垂歆。

　　【降圣节皇帝谢内中露香表】

　　伏以昊天锡命，实佑永图。良月御时，载临嘉节。率循故事，升荐至诚。仰冀灵明，溥垂庇贶。

　　【冬至节皇帝谢内中露香表】

　　伏以四气随旋，一阳来复。仰瞻穹昊，祗荐芬香。所冀含生，并蒙垂福。

　　【南郊青城皇帝问太皇太后皇太后圣体表】

　　臣名言：自宫徂郊，夙夜祗事。方此寒冱，阙于定省，伏惟比日寝食宜加。

　　【太皇太后回答皇帝问圣体书】

　　太皇太后致书于皇帝：奉祠郊宫，为国大事。夙兴夜寐，固已勤劳。勉慎节宣，以膺禧福。

　　【皇太后回答太庙皇帝问圣体书】

　　太后致书于皇帝：躬率群臣，肇见祖考，孝思之至，何以自胜？尚慎兴居，以保休福。

　　【寒食节起居永定陵宣祖诸陵等处表】

　　伏以榆火戒时，柏城在望。荐豆笾之新物，弗获躬亲；象几席之平居，实存馆御。蠲有旧，纟丐慕无穷。

　　【寒食节起居诸陵昭宪等诸后表】

　　伏以桐华伊始，火令载严。获嗣庆图，仰蒙慈芘。追淑灵而莫逮，历时序以增思。

　　【中元节三陵起居诸后表】

　　伏以素秋伊始，华月既盈，物御气以夷伤，心感时而凄怆。伏惟尊谥皇后，惠风无ル，慈范有诒。猥以眇冲，仰承庆裕。瞻幽灵之所宅，结永慕之至怀。

　　【八月一日永昭陵旦表】

　　伏以暑往御时，宵中应律。载班秋朔，申荐庙尝。伏惟尊谥皇帝，体道成乾，施仁应物。率土方涵于圣化，宾天遽怆于神游。追龙驾于空衢，莫知所税；瞻鸟耘之新陇，但有至怀。

　　【十月一日永昭陵奏告仁宗皇帝旦表】

　　伏以月乘该阂，时御闭藏。岁回薄以将更，物盛多而可享。恭惟尊谥皇帝，德符穹昊，功济黎元。方求大隗之居，遂兆成周之葬。光灵在望，感恻交怀。

　　【十月一日起居永安陵等处诸陵表】

　　伏以日星随旋，岁月从迈。物更收据之候，人积凄怆之怀。恭惟尊谥皇帝，躬睿广之材，抚休明之运。协九皇而高世，追三后之在天。方以眇躬，嗣膺神器。想威灵之如在，感气序以增欷。

　　【十月一日起居永安陵等处诸后陵表】

　　伏以哀恫在疚，未尽通丧。弦晦如流，载更良月。恭惟尊谥皇后，降厘妫，播美河洲。著慈范以如存，流徽音而可想。溯陵永望，感节深追。

　　【冬至节上诸陵表】

　　伏以气复黄宫，晷移北陆。物验土灰之应，官修云物之占。恭惟尊号皇帝，睿广应期，休明作。收功既往，垂范方来。感时序之变流，想威灵而惨结。

　　【冬至节上诸皇后陵表】

　　伏以四时交御，一气潜萌。庆虽属于履长，悲岂忘于追慕。恭惟尊谥皇后，升俪尊极，协成休明。德范有诒，方美王睢之挚；容衣不，尚瞻プ翟之华。永想光灵，讵胜摧感。

　　【寒食节上南京鸿庆宫等处太祖诸帝表】

　　伏以火禁肇修，春祺溥被。维是奉粢之礼，适当濡露之时。恭惟尊谥皇帝，德协上穹，功施后裔。亻素神乡而弗返，圣像以如存。纟丐慕威灵，载怀感怵。

　　【中元节起居外州诸宫观诸帝神御殿表】

　　伏以夷则御辰，商声甫协。望舒戒节，阴魄既盈。伏惟尊号皇帝，道迈往初，恩涵品汇。于属车之所御，有原庙之旧仪。方此戒寒，岂胜追远。

　　【中元节起居诸陵表】

　　伏以方秋厥初，既月之望。昊天始肃，繁露未。伏惟尊谥皇帝，若昔大猷，受天明命。躬有灵德，燕及后昆。猥以眇躬，绍膺庆绪。垂恩罔极，宁忘骏命之休；厘事有初，敢废灵承之旧。冀蒙仙圣，俯鉴斋精。

　　【十月一日起居扬州诸帝神御殿表】

　　伏以徂岁如流，甫更良月。遗衣所御，实有经祠。方属投艰，仰承锡羡。瞻威灵而如在，历时序以增思。

　　【冬至节上南京鸿庆宫等诸帝表】

　　伏以子位杓回，黄宫气应。既兆天正之始，方扶阳律之微。恭惟尊号皇帝，体道迈仁，膺时建极。豫游所次，馆御如存。抚时序之变更，仰威神而感恻。

　　【先天节奏告仁宗皇帝表】

　　伏以金气御时，商声应律。仰阅火流之速，俯沾露降之凄。伏惟仁宗皇帝，功协圣谋，道侔乾则。垂至仁而丕冒，庆实无穷；感素节以深追，悲何有极。

　　【南郊下元节更不于景灵宫朝拜奏告圣祖大帝表】

　　伏以帝系所元，仙游如在。载更令节，当款殊庭；以卜祠，将陈献。惟祭仪之难黩，冀神监之具昭。

　　【南郊礼毕皇帝谢内中功德表】

　　伏以蠲庙祧，洁告郊。实蒙芘贶，以获顾歆。惟锡福之无穷，曷归诚之有已。

　　【南郊礼毕福宁殿奏谢英宗皇帝表】

　　伏以膺命绍休，诹时协吉。告洁粢于庙室，奠嘉玉于郊丘。虽祗奉圣谟，获无疆之庆赖；而深追神眷，重罔极之哀摧。

　　【真宗皇帝忌辰奏告永定陵景灵宫慈德殿表】

　　伏以庆灵回薄，永芘后昆。时序徂迁，奄更讳日。威神在望，感怵蒹怀。

　　【集禧观开启为民祈福祈晴道场默表】

　　伏以雨淫为灾，民用愁垫。式陈净供，以致诚祈。冀格灵明，遂蒙开霁。惟洁粢之无害，仰休飨之有依。

　　【南京鸿庆宫开启皇帝本命道场青词】

　　伏以宝命有诒，以自求而致福；至神无体，随所感而应诚。祗奉灵科，实存故事。冀蒙垂福，俯暨含生。

　　【延祥观开启太皇太后本命道场青词二道】

　　伏以宝历有诒，眇躬实嗣。获承慈范，仰荷神休。方元命之在辰，按旧仪而庀事。庶蒙庆，永锡寿祺。

　　【二】

　　伏以圣功辅世，已大济于艰虞；神道示人，用宠绥于祉福。敢因谷旦，祗奉灵科。冀大锡于寿祺，得永承于慈范。

　　【崇先观奉元殿启皇太后本命灵宝道场青词】

　　伏以克绍庆基，实蒙慈训。遘兹元命，若昔宗祈。冀灵鉴之俯昭，垂寿祺之永锡。

　　【灵厘内殿开启太皇太后生辰道场青词】

　　伏以坛席盛陈，科仪肃设。眷言慈荫，祝此诞辰。永绥寿考之祺，上赖神灵之。

　　【灵厘内殿开启皇太后生辰道场青词】

　　伏以集黄冠之胜众，仰紫极之真游。按用科仪，营祈祉福。仰求聪鉴，俯应诚心。

　　【西太一宫开启皇太后生辰道场青词】

　　伏以真圣在天，式序照临之位；眇冲嗣历，永惟顾复之恩。敢因诞毓之辰，祗荐熏修之事。仰祈眷，俯察倾输。推纯嘏以及亲，与群生而均贶。

　　【龙图阁开启皇太后生辰道场青词】

　　伏以妙善可依，每俯从于诚悃；至恩难报，唯仰祝于寿祺。祗奉灵科，隆施净供。上赖监歆之力，永绥顾复之慈。

　　【广圣宫开启真宗皇帝忌辰道场青词】

　　伏以深追讳日，祗奉灵科。仰求神福之繁，率用邦仪之旧。永惟道荫，昭此诚祈。

　　【福宁殿罢散三长月祝圣寿道场青词】

　　伏以顺长嬴之嘉月，按斋祓之灵科。庶用熏修，溥膺眷。精衷以荐，厘事既成。仰赖圣真，俯昭诚悃。

　　【福宁殿开启三长月道场青词】

