<!-- { "loadSidebar": true } -->
　　〖《随隐漫录》：陆放翁宿驿中，见题壁诗云：“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。”询之，驿卒女也，遂纳为妾。方余半载，夫人逐之，妾赋［卜算子］云：“只知眉上愁，不识愁来路。窗外有芭蕉，阵阵黄昏雨。晓起理残妆，整顿教愁去，不合画春山，依旧留愁住。”〗 
　　坡翁两赋足千秋，雪壁淋漓妙墨留，想见挥毫揎衫袖，惠斋小字写银钩。 
　　〖《皇宋书录》：状元黄由妻平江胡氏，号惠斋，有文章，兼通书画。黄帅蜀中，胡氏偕行，过黄州雪堂，胡氏行书《赤壁赋》于壁间，刘改之题《沁园春》一阕于后云：“挥毫处，看淋漓雪壁，真草行书。”〗 
　　拾翠寻芳事事慵，拈毫恰爱斗词锋，早梅晚杏名原称，戚畹栽来分外秾。 
　　〖《林下词选》：梅娇、杏倩，俱宋吴七郡王姬，工词翰，常赋词相谑，梅嘲杏《满庭芳》云：“杏花何太晚，迟疑不发，等待春深。”杏嘲梅《满庭芳》云：“梅花何太早，萧疏骨肉，叶密花稀。”〗 
　　奢僭由来自佞臣，珠冠才献四夫人。十姬莫便添娇妒，别有庸流媚要津。 
　　〖《宋史纪事本末》：韩侂胄有爱妾张、谭、王、陈四人，皆封郡夫人，其次有名位者又十人，或献北珠冠四枚于侂胄，侂胄以遗四夫人。其十人亦欲之，未有以应也。赵师■⑵闻之，亟市北珠制十冠以献。〗 
　　名士倾城配恰宜，胜他草草遣杨枝，玉箫吹彻松陵路，檀口香喉绝妙词。 
　　〖《研北杂志》：小红，顺阳公青衣也。有色艺。顺阳公之请老，姜尧章诣之，一日授简征新声，尧章制《暗香疏影》二曲，公使二伎肄习之，音节清婉。尧章归昊兴，公寻以小红赠之。其夕大雪过垂虹，赋诗云：“自琢新词韵最娇，小红低唱我吹箫，曲终过尽松陵路，回首烟波十四桥。”尧章每喜自度曲，吹洞箫，小红辄歌而和之。顺阳公即范石湖。〗 
　　美人香草托歌谣，疑是青楼果见招，恨杀尧章工虐谑，无端戏赠百宜娇。 
　　〖《耆旧续闻》：姜尧章尝寓吴兴张仲远家，仲远屡出外，其室人知书，宾客通问，必先窥来札，性颇妒，尧章戏作《百宜娇》以遗仲远云：“信马青楼去，重帘下娉婷，人妙飞燕。”仲远归，竟莫能辩，则受其指爪损面，至不能出外云。〗 
　　才人竟忍忘亲恩，书付银花岂耄昏。始信多财能损志，二疏曩昔至言存。 
　　〖《癸辛杂识》：高疏寮一代名人，或有议其家庭未能尽善者。近得炳如亲书与其妾银花一纸，为之骇然，云：“庆元庚申，余尚在翰苑，得何氏女，为奉侍汤药，人名之日银花。余丧耦二十七年，更不再娶，亦不蓄妾婢，至此始有银花，至今只一人耳。余既老，不喜声色，家务尽付之子，一切不管。银花专心供应汤药，检视果茗点心，二膳亦多自烹饪，妙于调腼，缝补、浆洗、烘焙替换衣服，时其寒暖之节，夜亦如之。亦颇识字，助余着书检阅，能对书札。余七十时，银花年限已满，其母在前告某云：我女一意奉待内翰，亦不愿加身钱，旧约逐月与米一斛，亦不愿。余甚嘉其廉谨，且方盛年。肯在七十多病老翁身傍，其淑靖之美，虽士大夫家贤女有所不及也。丙寅春，余告以你又三年矣，备极勤劳，我以面前洗漱等银器约百来两，欲悉与你。对以不愿得也时。其母来，余遂约以每年与钱百千，以代加年之直。亦不肯逐年清也，积至今年凡八百千。余身傍无分文，用取于宅库，常有推托牵掣不应。余自丙寅年，欲令庵庄粜见管谷五六十石，庵僧庄头执云：知府与恭人商量，欲以此谷变钱，添置解库一所。继而知府来面说，且要谷子钱作库本，若要钱用，但来支用，不知要得几钱？余云：用得千缗。答云：无不可者。而宅库常言缺钱，支用拒而不从。又二年，遂令庄中集谷五百石，得官会一千八十贯，除还八年逐年身钱之外，余二百八十贯，还房卧钱。依知府，曾存有批子，支三百千，系丙寅春所许，令填上项钱。余谓服事七十七岁老人，凡十一年，余亦忝从官，又是知府之父，又家计尽是笔耕有之，知府未曾置及此也，姑以千缗为奁具之资，亦未为过。但目即未办，候日后议亲支给。银花素有盼盼燕子楼之志，而势不容留，余勉其亲，亦迟迟至今。今因其归，先书此为照。银花自到宅，即不曾与宅库有分文交涉，及妄有支用。过寒暑本房买些少衣着及染物，并余判单子，付宅库正行支破，银花即无分毫干预。他日或有忌嫉之辈，妄有兴词，仰将此示之。若遇明正官司，必鉴其事情，察余衷素，且悯余叨叨于埀尽之时，岂得已哉。嘉定庚午八月丙辰。押。”〗 
　　居然法喜伴维摩，山色湖光映黛蛾，悟彻浮生如梦幻，较量儒释意云何？ 
　　〖《癸辛杂识》：葛天民，字无怀，初为僧，名义铦，字朴翁。其后返初服，居西湖上，有二侍姬，一日如梦，一日如幻。〗 
　　记曾金屋贮娇慵，翦绿裁红伴个侬。瞬息温柔乡冷后，惊心孤枕听寒蛬。 
　　〖《绝妙好词》：宏庵丁宥基仲《水龙吟》词：“雁风吹裂云痕，小楼一线斜阳影。残蝉抱柳，寒蛩入户，凄音忍听？愁不禁秋，梦还惊客，青灯孤枕。未更深，早是梧桐泫露，那更度、兰宵永。空叹银屏金井，醉乡醒，温柔乡冷。征尘倦扑，闲花谩舞，何心管领？葱指冰弦，慈怀春锦，楚梅风韵，怅芙蓉城杳，蓝云依黯，锁巫峰暝。”查为仁笺吴文英《梦窗甲稿?高山流水》：丁基仲侧室，善丝桐、赋咏，晓达音律，备歌舞之妙。云：“素弦一一起秋风，写柔情，都在春葱。徽外断肠声，霜霄暗落惊鸿，低颦处翦绿裁红。仙郎伴新制，还赓旧曲，映月帘拢。似名花并蒂、日日醉春浓。”昊中空传有“西子应不解换征移宫，兰蕙满襟怀，唾碧总（窗？）喷花茸。后堂深想费春工。客愁重时，听蕉寒雨碎，泪湿琼钟。惩风流，也称金屋贮娇慵。”按基仲《水龙吟》“葱指冰弦，蕙怀春锦”，又云“怅芙蓉城杳”，当是悼其侧室而作。观梦窗词可证也。〗 
　　吹花弄粉惯伤春，冰雪聪明迥绝尘。不用断肠嗟薄命，赏音曾有魏夫人。 
　　〖朱淑真《断肠集?伤春诗》：“吹花弄粉新来懒，惹恨供愁近日添。”《西湖游览志余》：与淑真同时，有魏夫人，亦能诗，尝置酒邀淑真，命小鬟队舞，因索诗，以“飞雪满群山”为韵。〗 
　　何事庸臣裂纪纲，忍教节使媚恩堂。梨花枪好真无敌，莫向长淮问四娘。 
　　〖《宋史纪事本末》：金益都人杨安儿僭号死，其妹四娘子，姣悍善骑射，李全以其众附之，杨氏遂以为夫。全率众来归，史弥远以徐晞被为制置使，令屈意抚全，晞稷以恩府称全，恩堂称杨氏。〗 
　　无能何苦踞三台，区处翻输爱宠才，曾劝相公须少耐，果然淮上捷书来。 
　　〖《三朝野史》：李全扰淮，时史相弥远在朝堂，束手无策，讹传全军渡江，史夜半披衣起，爱宠林夫人随后，见史欲投池中，林急扶住，泣曰：“相公且少耐！”区处数日，即得赵葵捷书。〗 
　　调丝理竹课余时，偶摘青梅责赋诗。解借讴吟寓规讽，愧他婢续水亭词。 
　　〖《古今女史》：赵葵同知枢密院，朝罢归私第，而诸姬不见，葵往访之，乃群聚摘青梅。有一姬善诗赋，葵责令赋诗，云：“柝声默报早春回，满院春风绣户开，怪得无人理丝竹，绿阴深处摘青梅。”《昨非庵日纂》：赵葵尝避暑水亭，作诗云：“水亭四面朱阑绕，簇簇游鱼戏萍藻。六龙畏热不敢行，海水煎彻蓬莱岛。身眠七尺白虾须，头枕一枚红玛瑙。”六句巳成，葵遂睡去，有侍婢续云：“公子犹嫌扇力微，行人多在红尘道。”〗 
　　坚贞纯孝两能兼，不爱金珠性更廉，教子食贫心似铁，高风何止式闺幨。 
　　〖《宋史?列女传》：谢泌妻侯氏，南丰人。始笄，家贫，事姑孝谨。盗起，焚里舍，杀人，远近逃避。姑疾笃不能去，侯号泣姑侧，盗逼之，侯曰：“宁死不从！”盗刃之，仆沟中。贼退渐苏，见一箧在侧，发之皆金珠，族妇以为已物，侯悉归之。妇分其一以谢，侯辞曰：“非我有，不愿也。”后夫与姑俱亡，子幼，父母欲更嫁之，侯曰：“儿忍去而使谢氏无后乎？宁贫以养其子，虽饿死亦命也！”〗 
　　欲报恩勤岂是愚，焚香刲股病全苏。景星如月天章焕，懿孝旌门赖大儒。 
　　〖《宋史?列女传》：吕仲洙女，名良子，泉州晋江人。父得疾濒殆，女焚香祝天，请以身代，刲股为粥以进。时夜中，群鹊绕屋飞噪，仰视空中，大星烨煜如月者三越。冀日父瘳。守真德秀嘉之，表其居曰懿孝。〗 
　　虎口重慈竟脱回，愿祈身代语尤哀。不教奇迹终湮没，贤守先曾目睹来。 
　　〖《宋史?列女传》：童八娜，鄞之通远乡建奥人。虎衔其大母，女手拽虎尾，祈以身代，虎为释其大母，衔女以去。始林栗侍亲官其地，尝目睹之，已而为守，以闻于朝，祠祀之。〗 
　　函首当年万口论，争如志节励闺门。九原好慰韩忠献，不坠家风有女孙。 
　　〖《宋史?列女传》：韩氏女，字希孟，巴陵人，或曰丞相琦之裔。开庆元年，元兵至岳阳，女年十有八，为卒所掠，赴水死。越三日，得其尸，于练裙带有诗曰：“我质本瑚琏，宗庙供苹蘩。一朝婴祸难，失身戎马间。宁当血刃死，不作衽席完！汉上有王猛，江南无谢安。长号赴洪流，激烈摧心肝。”〗 
　　智脱夫君已足贤，旧盟死守志尤坚，至诚博得天心佑，再世重教续断弦。 
　　〖《宋史?列女传》：王氏妇梁，临川人。元兵至，与夫约曰：“吾遇兵必死，义不受污辱！若后娶，当告我。”顷之，夫妇被掠。有军千户强使从己，妇绐曰：“夫在，伉俪之情有所不忍，乞归之而后可。”千户以所得金帛与其夫而归之，约行十余里，千户即之，妇拒且骂，因奋搏之，乃被杀。越数年，夫以无嗣谋更娶，议辄不谐，因告其故妻。夜梦妻曰：“我死后生某氏家，今十岁矣，后七年当复为君妇。”明日遗人聘之，一言而合，询其生，与妇死年月同云。〗 
　　人嗤顽钝齿应寒，往事羞夸破镜完。不学裙钗甘媚贼，黑龙犹是有心肝。 
