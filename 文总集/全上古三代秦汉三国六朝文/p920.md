<!-- { "loadSidebar": true } -->
　　《虞礼》云：「中月而衤覃，是月也吉祭，犹未配。」谓二十七月既衤覃祭，当四时之祭日，则未以其妃配，哀未忘也。推此而言，未衤覃不得祭也。又《春秋》闵公二年，吉於庄公。郑玄云：「闵公心惧於难，务自尊成以厌其祸，凡二十二月而除丧，又不衤覃。」云又不衤覃明衤覃内不得也。按王肃等言於魏朝云，今权宜存古礼，俟毕三年。旧说三年丧毕，遇则，遇袷则袷，郑玄云：「以孟夏，袷以孟秋。」今相承用十月。如宏所上《公羊》之文，如为有疑，亦以鲁闵设服，因言丧之纪制尔。何必全许素冠可吉。纵《公羊》异说，官以礼为正，亦求量宜。（《宋书·礼志》三，孝建元年十二月，太常丞朱膺之议，又见《通典》五十。）
　　◇郊祠灌献议
　　按《周礼》，大宗伯使掌典礼，以事神为上，职总祭祀，而昊天为首。今太常即宗伯也。又袁山松《汉·百官志》云：「郊祀之事，太尉掌亚献，光禄掌三献。太常每祭祀，先奏其礼仪及行事，掌赞天子。」无掌献事。如仪志，汉亚献之事，专由上可，不由秩宗贵官也。今宗庙太尉亚献，光禄三献，则汉仪也。又贺循制太尉由东南道升坛，明此官必预郊祭。古礼虽由宗伯，然世有因革，上司亚献，汉仪所行。愚谓郊祀礼重，宜同宗庙。且太常既掌赞天子，事不容兼。又寻灌事，《礼记》曰：「祭求诸阴阳之义也。殷人先求诸阳。」「乐三阕，然後迎牲。」则殷人後灌也。「周人注求诸阴。」「灌用鬯。达于渊泉。既灌，然后迎牲。」则周人先灌也。此谓庙祭，非谓郊祠。按《周礼》天官「凡祭祀赞王将之事。」郑注云：「，灌也，唯人道宗庙有灌，天地大神至尊不灌。」而郊未始有灌，於礼未祥。渊儒注义，炳然明审。谓今之有灌，相承为失，则宜无灌。（《宋书·礼志》三，孝建二年，太常丞朱膺之议。）
　　◇皇后为父服议
　　凡云公除，非全除之称。今朝臣私服，亦有公除，犹自穷其本制。膺之云，晋武拜陵不遂反服，此时是权制，既除衰麻，不可以重制耳，与公除不同。愚谓皇后除心制日，宜如旧反服未公除时服，以申创巨之情。（《宋书·礼志》二，孝建三年三月，太常丞朱膺之议。）
　　◇皇子出後告庙议
　　有事告庙，盖国之常典。今皇子出绍，事非常均，愚以为宜告。贺循云：古礼异庙，唯谒一室是也。既皆共庙，而阙於诸帝，於情未安。谓循言为允，宜在皆告。（《宋书·礼志》四，孝建三年五月，祠部朱膺之议。）
　　◇国子为生母求除太夫人议
　　子不得爵父母，而《春秋》有「母以子贵」，当谓传国嗣君母，本先公嫔媵，所因藉有由启也。始封之身，所不得同。若殊绩重勋，恩所特锡，时或有之，不由司存所议。（《宋书·礼志》二，孝建三年八月，有司奏，云杜国解称，国子檀和之所生亲王求除太夫人，祠部郎中朱膺之议。）
　　◇王子出後告庙临轩议
　　南丰王嗣爵封已绝，圣恩垂矜，特昭继茅土，复申义同始封，为之告庙临轩。（《宋书·礼志》四，大明元年六月，诏以前太子步兵校尉祗男歆绍南丰王朗，祠部郎朱膺之议。）
　　◇皇后为父服议
　　详寻礼文，心丧不应再衤覃。皇代考验，已为定制。元嘉季年，祸难深酷，圣心天至，丧纪过哀。是以出适公主，还同在室，即情变礼，非革旧章。今皇后二月晦，宜依元嘉十九年制，释素即吉，以文帝元嘉十五年皇太子妃祖父右光禄大夫殷和丧。变除之礼，仪同皇后。（《宋书·礼志》二，大明二年正月，领曹郎朱膺之议。）
　　◇郊祀遇雨议
　　按先儒论郊，其议不一。《周礼》有冬至日圜丘之祭。《月令》孟春有祈谷於上帝。郑氏说，圆丘祀昊天上帝，以帝喾配，所谓也，祈祀五精之帝，以后稷配，所谓郊也。二祭异时，其神不同。诸儒云，圆丘之祭，以后稷配。取其所在，名之曰郊，以形体言之，谓之圆丘。名虽有二，其实一祭。晋武舍郑而从诸儒，是以郊用冬至日。既以至日，理无常辛。然则晋代中原不用辛日郊，如徐禅议也。江左以来，皆用正月，当以传云三王之郊，各以其正，晋不改正朔，行夏之时，故因以首岁，不以冬日，皆用上辛，近代成典也。夫祭之礼，「过时不举」。今在孟春，郊时未过，值雨迁日，於礼无违。既以告日，而以事不从，祀重敬，谓宜便告。高堂隆云：「九日南郊，十日北郊。」是为北郊可不以辛也。（《宋书·礼志》三，大明二年正月，曹郎朱膺之议。）
　　◇殷祭章后庙议
　　宫之祀，高堂隆、赵怡并云：「周人岁俱祭之，魏晋二代，取则奉荐，名儒达礼，无相讥非。不愆不忘，率由旧章。」愚谓同王燮之孙缅议。（《宋书·礼志》四，大明二年二月，祠部朱膺之议。）
　　◎王膺之
　　膺之，孝建中太学博士。
　　◇天子为皇后父服议
　　尊卑殊制，轻重有级，五服虽同，降厌则异。礼：天子止降旁亲，外舅缌麻，本在服例，但衰不可以临朝飨，故有公除之议。虽释衰袭冕，尚有缌麻之制。愚谓至尊服三月既竟，犹宜除释。（《宋书·礼志》二，《通典》八十。）
　　◇皇后为父服议
　　吉凶异容，情礼相称，皇后一月之限虽过，二功之服已释，哀丧所极，莫深於尸柩，亲见之重，不可以无服。按《周礼》，为兄弟既除已，及其葬也，反服其服，轻丧虽除，犹齐衰以临葬。举轻明重，则其礼可知也。愚谓王右光禄祖葬之日，皇后宜反齐衰。（《宋书·礼志》二，《通典》八十。）
　　◇又议
　　丧礼即远，变除渐轻，情与日杀，服随时改。权礼既行，服制已变，岂容终除之日，而更重服乎？案晋泰始三年，武帝以期除之月，欲反重服拜陵，频诏勤勤，思申棘心。於时朝议譬执，亦遂不果。愚谓皇后终除之日，不宜还著重服，直当释除布素而已。（《宋书·礼志》二，《通典》八十。）
　　◎庾业
　　业，南阳新野人，孝建中为宗悫豫州长史，带梁郡，历平西司马。泰始初迁右军司马，与孔觊等举兵，应晋安王子勋，吴喜击斩之。
　　◇与吴喜书
　　知统戎旅，已次近路，卿所在著名，今日何为立忠於彼邪？想便倒戈，共受河山之赏。（《宋书·吴喜传》。喜东讨，至永世，得庾业，刘延熙书送寻阳王子房檄文，与喜书云云。）
　　◎傅休
　　休，孝建中太学博士。
　　◇皇子出後告庙议
　　礼无皇子出後告庙明文。晋太康四年，封北海王实绍广汉殇王後，告於太庙。汉初帝各异庙，故告不必同。自汉明帝以来，乃共堂各室，魏晋依之。今既共堂，若独告一室，而阙诸室，则於情未安。（《宋书·礼志》四，孝建三年五月，太学博士傅休议。）
　　◇闰月周忌议
　　寻《三礼》，丧遇闰，月数者数闰，岁数者没闰，闰在期内故也。鄱阳哀王去年闰三月薨，月次节物，则定是四月之分，应以今年四月末为祥。晋元、明二帝，并以闰二月崩，以闰後月祥。先代成准，则是今比。（《宋书·礼志》二，大明元年二月，有司又奏太常鄱阳哀王去年闰三月十八日死，今为何月末祥除，下礼官议正，博士傅休议。）
　　◎孙豁之
　　豁之，孝建中太学博士。
　　◇国子为生母求除太夫人议
　　《春秋》，「母以子贵」。王虽为妾，是和之所生。案五等之例，郑伯许男同号夫人，国子体例，王合如国所生。（《宋书·礼志》二，孝建三年八月有司奏：「云杜国解称国子檀和之所生亲王，求除太夫人。检无国子除太人人先例，法又无科，下礼官议正。太学博士孙豁之议。）

卷五十二
◎庾亮之
　　亮之，孝建中为太常丞。（案，庾亮之官位时代，与庾蔚之相值，未知是一是二也。）
　　◇皇子出後告庙议
　　案礼，大事则告祖祢，小事则特告祢。今皇子出嗣，宜告祢庙。（《宋书·礼志》四，孝建三年五月，太常丞庾亮之议。）
　　◎庾蔚之（一）
　　蔚之字□随，颖川人，孝建中为太常丞，历员外郎散骑常侍，有《礼记略解》十卷，《礼论钞》二十卷，《丧服》三十一卷，《丧服世要》一卷，《丧服要记注》十卷。
　　◇国子为生母求除太夫人议
　　「母以子贵」，虽《春秋》明义，古今异制，因革不同。自顷代以来，所生蒙荣，唯有诸王。既是王者之嫔御，故宜见尊於蕃国，若功高勋重，列为公侯，亦有拜太夫人之礼。凡此皆朝恩曲降，非国之所求。子男妾母，未有前比。（《宋书·礼志》二，孝建三年八月，有司奏：「云杜国解称国子檀和之所生亲王求除太夫人，检无国子除太夫人先例，法又无科，下礼官议正，太常丞庾蔚之议，诏可。）
　　◇丧遇闰议
　　礼，正月存亲，故有忌日之感。四时既已变，人情亦已衰，故有二祥之杀。是则祥忌皆以周月为议，而闰亡者，明年必无其月，不可以无其月而不祥忌，故必宜用闰所附之月。闰月附正，《公羊》明义，故班固以闰九月为後九月，月名既不殊，天时亦不异。若用闰之後月，则春夏永革，节候亦殊。设有人以闰腊月亡者，若用闰後月为祥忌，则祥忌应在後年正月。祥涉三载，既失周期之义，冬亡而春忌，又乖致感之本。譬今年末三十日亡，明年末月小，若以去年二十九日亲尚存，则应用後年正朝为忌，此必不然。若其不然，则闰亡者亦可知也，通闰并用，闰附於正，而正不假闰，得周便祥，何待於闰。且祥忌异月，亦非礼意。（《宋书·礼志》二，大明元年二月，太常丞庾蔚之议，又见《通典》一百。）
　　◇太子妃丧不举祭议
　　礼所以有丧废祭，由祭必有乐。皇太子以元嫡之重，故主上服妃，不以尊降。既正服大功，愚谓不应祭，有故，三公行事，是得祭之辰，非今之比。卿卒犹不绎，况於太子妃乎。（《宋书·礼志》四，大明五年十月，有司奏，今月八日祠二庙，公卿行事，有皇太子献妃服，前太常丞庾蔚之议。）
　　◇晋陵王无後庙祭议
　　既葬三日，国臣从权，制除而释，灵筵犹存，朔望及期忌，诸臣宜还临哭，变服衣央，使上卿主祭。王既未有後，又无三年服者，期亲服除之，而国尚存，便宜立庙，为国之始祖。服除之日，神主暂食祖庙，诸王不得祖天子，宜从祖庙，还居新庙之室，未有嗣之前，四时飨荐，当使上卿主之。（《宋书·礼志》四，大明六年十月，太常丞庾蔚之议，又见《通典》五十二。）
　　◇四时讲武献牲议
