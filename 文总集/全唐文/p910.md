<!-- { "loadSidebar": true } -->
    天宝戊子中，元子游长安，与丐者为友。或曰：“君友丐者，不太下乎？对曰：“古人乡无君子，则与□山为友；里无君子，则与松柏为友；坐无君子，则与琴酒为友。出游於国，见君子则友之。丐者今之君子，吾恐不得与之友也。丐者丐论，子能听乎？吾既与丐者相友，喻求罢，丐友相喻曰：‘子羞吾为丐邪？有可羞者，亦曾知未也？呜呼！於今之世有丐者，丐宗属於人，丐嫁娶於人，丐名位於人，丐颜色於人。甚者则丐权家奴齿，以售邪佞；丐权家婢颜，以容媚惑。有自富丐贫，自贵丐贱，於刑丐命。命不可得，就死丐时，就时丐息，至死丐全形，而终有不可丐者。更有甚者，丐家族於仆圉，丐性命於臣妾，丐宗庙而不敢，丐妻子而无辞。有如此者，不可为羞哉？吾所以丐人之弃衣，丐人之弃食，提罂荷杖，在於路傍，且欲与天下之人为同类耳。不然则无颜容行於人闻。夫丐衣食贫也，以贫乞丐，心不惭，迹与写人同，示无异也，此君子之道。吾君子不欲全道邪？幸不在山林，亦宜具罂杖随我作丐者之状貌，学丐者之言辞，与丐者之相逢，使丐者之无耻，庶几时世始能相容，吾子无矫然取不容也。’”於戏！丐者言语如斯，可编为《丐论》，以补时规。
    ○漫论（并序）
    乾元己亥至宝应壬寅岁，时人相诮议曰：“元次山尝漫有所为，且漫聚兵，又漫辞官，漫闻议”云云，因作漫论。论曰：
    世有规检大夫、持规之徒，来问叟曰：“公漫然何为？”对曰：“漫为公也。”漫何以然？对曰：“漫然。”规者怒曰：“人以漫指公者，是他家恶公之辞，何得翻不恶漫，而称漫为？漫何检括？漫何操持？漫何是非？漫不足准，漫不足规。漫无所用，漫无所施。漫焉何效？漫焉何师？公已白，无终惑之。”叟亻免首而谢曰：“吾不意公之说漫至於此。意如所说，漫焉足耻。吾当於漫，终身不羞，著书作论，当为漫流。”於戏！九流百氏，有定限邪？吾自分张，独为漫家，规检之徒，则奈我何？
    ○化虎论
    都昌县大夫张粲君英将之官，与其友贾德方、元次山别，且曰：“吾邑多山泽，可致麋鹿，为二贤羞宾容，何如？”及到官，书与二友曰：“待我化行旬月，使虎为鹿、豹为、枭为鹧鸪、虾蟆为兔，将以丰江外庖厨，岂独与德方、次山之羞宾客也？”德方对曰：“呜呼！兵兴岁久，战争日甚，生人怨痛，何时休息？君英之化，岂及虎豹？将恐虎窟公城，豹游公庭，枭集，公楹，群蛙匝公而鸣，敢以不然之论，反化君英。”次山异德方报君英，化虎之论，岂直望化虎哉？次山请商之君英，所谓待吾化虎然后羞吾属也，其意盖欲待朝廷化小人为君子，化谄媚为公直，化奸邪为忠信，化进竞为退让，化刑法为典礼，化仁义为道德，使天下之人心，皆涵纯朴，岂止化虎而羞我哉？德方未量君英欤！次山故编所言，为化虎之论。
    ○管仲论
    自兵兴已来，今三年，论者多云，得如管仲者一人，以辅人主，当见天下太平矣。无子异之曰：“呜呼！何是言之误邪！彼管仲者人耳，止可与议私家畜养之计，止可以修乡里畎浍之事，如此仲可当焉。至如相诸侯，材量已似不足。致齐及霸，材量极矣。使仲见帝王之道，识兴国之记，则天子之国不衰，诸侯之国不盛。如曰不然，请有所说。
    仲之相齐，及齐︹富，则合请其君，恢复王室，节正诸侯。君若惑之，则引祸福以喻之。君既听矣，然後约诸侯曰：“今王室将卑，诸侯更︹，文王风化，残削向尽，武王疆域，割夺无几。礼乐不知其田，征伐何因而出？我是故谨疆域，勉日夜，望振兵威，可临列国，得与诸侯会盟，一旦能新复天子之正朔，更定天子之封畿，上奉天子复先王之风化，下令诸侯复先公之制度，以为何如？”若皆不从，我则以兵临於鲁，鲁不敢不从。鲁从，则与鲁西临宋、郑，宋、郑从，则与三国北临燕、卫。燕、卫从，则与诸国西临秦、晋。秦、晋从，则与七国以尺简约吴、楚。吴、楚从，则天下无不从之国，然後定约。若有果不从者，则约从者曰：“吾属以礼乐尊天子，以法度正诸侯，使小国不常患弱，大国不敢怙︹，此诚长世之策。若天子国亡，则诸侯交争，兵戈相临，谁为︹者？则安得世世礼让相服、宗庙血食？”我是故力劝诸侯尊天子。今某国犹豫，宜往问之。若不从约，则与诸侯率兵伐之，分其疆土。迁其子孙，留百里之地奉其宗社。下为诸侯广子孙之业，上为天子除不顺之臣，如何？如此，则诸侯谁敢不从？然後定天子封畿、诸侯疆域、舆服器玩、礼乐法度、征赋贡输。自齐、鲁节正，节正既定，乃共盟曰：“有贰约者，当请命天子，废其骄凶，以立恭顺；废其荒惑，以立明哲。敢不听者，伐而分之，如初约制定。”於是诸侯先各造邸於天子之都，诸侯乃相率朝觐。已而从天子齐戒拜宗庙，礼毕，天子誓曰：“於戏！王室之卑久矣。予不敢望皇天后土之所覆载，将旦暮皂隶於诸侯。不可，则愿全肌骨下见先王。今诸侯不忘先王之大德。不忘先公之忠烈，共力正王室，俾予主先王宗祀。予若昏荒淫虐，不纳谏诤，失先王法度，上不能奉宗祀，下不能安人民，尔诸侯当理尔军卒，修尔矛戟，约尔列国，罪予凶恶，嗣立明辟。予若能日勉孱弱，力遵先王法度，上奉宗祀，下安人民，尔诸侯当保尔疆域，安尔人民，修尔贡赋，共予郊祀。予有此誓，岂云及予？将及来世。予敢以此誓誓於宗庙，予敢以此誓誓於天地。”诸侯闻天子之誓，相率盟曰：“天子有誓，俾我诸侯世世得力扶王室，使先王先公，德业永长。诸侯其各铭天子之誓，传之後嗣。我诸侯重自约曰：诸侯有昏惑，当如前盟。若天子昏惑不嗣，虐乱天下，诸侯当力共规讽谏诤。如甚不可，则我诸侯共率礼兵及王之畿，复谏诤如初。又甚不可，进礼兵及王之郊。终不可，进礼兵及王之官。兵及王之宫矣，当以宗庙之忧咨之，当以人民之怨咨之，当以天子昔誓咨之，当以诸侯昔盟咨之，以不敢欺先王先公告之，以不敢欺皇天后土告之。然後如天子昔誓，如诸侯昔盟。”使管仲能如此，则周之天子，未为奴矣，诸侯之国，则未亡矣，秦於天下，未至是矣。如曰：仲才及也，君不从也，仲智及也，时不可也，则仲曾是谋也乎？君不从之也欤？仲曾是为也乎？时之不可也欤，况今日之兵，不可以礼义节制，不可以盟誓禁止。如仲之辈，欲何为矣？
    ○县令箴
    古今所贵，有土之官。当其选授，何尝不难？为其动静，是人祸福；为其嘘翕，作人寒燠。烦则人怨，猛则人惧。勿以赏罚，因其喜怒。太宽则慢，岂能行令？太简则疏，难与为政，既明且断，直焉无情；清而且惠，果然必行。或曰关由上官，事不自我。辞让而去，有何不可？谁欲字人，赠君此箴。岂独书绅？可以铭心。
    ○自箴
    有时士教元子显身之道曰：“於时不争，无以显荣；与世不佞，终身自病。君欲求权，须曲须圆；君欲求位，须奸须媚。不能此为，穷贱勿辞。元子对曰：“不能此为，乃吾之心。反君之言，作我自箴。与时仁让，人不汝上；处世清介，人不汝害。汝若全德，必忠必直；汝若全行，必方必正。终身如此，可谓君子。”
    ○冰泉铭（并序）
    苍梧郡城东二三里，有泉焉。出在郭中，清而甘，寒苦冰。在盛暑之候，苍梧之人得救渴。泉与火山相对，故命之曰冰泉，以变旧俗。铭曰：
    火山无火，冰泉无冰。惟彼泉源，甘寒可徵。铸金磨石，篆刻此铭。置之泉上，彰厥後生。
    ○五如石铭（并序）
    氵孝泉之阳，得怪石焉。左右前後，及登石颠，均有如似，故命之曰五如石。石皆有窦，窦中涌泉，泉诡异於七泉，故命为七胜泉。石有双目，一目命为洞井。井与泉通，一目命为洞樽。樽可<贝居>酒，石尾有穴，有如龙者。又如泷者，泉可氵亭澄，匝石而流，入龙中，出而为泷。於戏！彼能异於此，安可不称显之？铭曰：
    五如之石，何以为名？请悉状之，谁为我听？左如旋龙，低首回顾；右如惊鸿，张翅不去。前如饮虎，饮而蹲焉；後如怒龟，出洞登山。若坐於颠，石则如船；乘彼灵槎，在汉之间。洞井如凿，渊然泉涌；澄澜涵石，波起如动。不旌尤异，焉用为文？刻铭石上，於千万春。
    ○丹崖翁宅铭（并序）
    零陵泷下三十里，得丹崖翁宅。有唐节督者，曾为泷水令，去官家於崖下，自称丹崖翁。丹崖湘中水石之异者，翁湘中得道之逸者。爱其水石，为之作铭。铭曰：
    泷水未尽，泷山犹峻。忽见渊洄，丹崖千仞，曾々丹崖，其下谁家？门前断船，篱上钓车。不知几峰？为其四墉。竹幽石磴，飞泉户中。怪石临渊，因々石巅。何得石巅，翁独醉眠。吾欲与翁，东西茅宇。饮啄终老，翁亦悦许。世俗常事，阻人心情。徘徊崖下，遂刻此铭。
    ○阳华岩铭（并序）
    道州江华县东南六七里，有回山。南面峻秀，下有大岩。岩当阳端，故以阳华命之。吾游处山林，几三十年，所见泉石，如阳华殊异而可家者未也，故作铭称之。县大夫瞿令问，艺兼篆籀，俾依石经，刻之岩下。铭曰：
    九疑万峰，不如阳华。阳华斩，其下可家。洞开为岩，岩当阳端。岩高气清，洞深泉寒。阳华旋回，岑巅如辟。沟塍松竹，辉映水石。尤宜逸民，亦宜退士。吾欲投节，穷老於此。惧人讥我，以官矫时。名节彰显，鬼如此为。於戏阳华，将去思来。前步却望，踟蹰徘徊。
    ○浯溪铭（并序）
    浯溪在湘水之南，北汇於湘。爱其胜异，遂家溪畔。溪世无名称者也，为自爱之，故命浯溪。铭曰：
    湘水一曲，渊洄傍山。山开石门，溪流潺潺。山开如何？双石。临渊断崖，夹溪绝壁。水实殊怪，石又尤异。吾欲求退，将老兹地。溪古地荒，芜没已久。命曰浯溪，旌吾独有。人谁知之，铭在溪口。
    ○<广吾>铭（并序）
    浯溪之口，有异石焉，高六十馀丈，周迥四十馀步。西面在江口，东望吾台，北临大渊，南枕浯溪。<广吾>当乎石上，异木夹户，疏竹傍檐。瀛洲言无，由此可信。若在上，目所厌者，远山清川；耳所厌者，水声松吹；霜朝厌者寒日，方暑厌者清风。於戏！厌不厌也，厌犹爱也，命曰<广吾>，旌独有也。铭曰：
