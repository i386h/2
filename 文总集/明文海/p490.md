<!-- { "loadSidebar": true } -->
　　郭园者我郡侯大梁桐岗郭公之所筑也予闻兹园接壤吹台夫吹台者往牒之所艶宾客之共钦也是独其台之胜哉以孝王之筑而且枚马诸子游其中耳台信伟非附名贤之迹曷能表于后世然则台之胜人重之也故予于是不欲侈其园而郑重于其主人自公之有是园也巾车日驾自郭徂郊遂乃夤縁隈隩遵歴幽深陟瞩敞旷每情景适防则遗形兀坐澹然忘归于是广乐志之论拟闲居之赋理钓弋之事裕衎乐之需其欵扉而愿接者非沮溺之伦则求羊之眷也其考庾而求贮者非穜稑之种则播殖之器也其发笥而每试者非农蚕之谱则稔歉之占也其俯聴而毕从者非父老之训则丈人之教也至于订六艺之讹缺防百家之异同穷四序之变化揽万物之始终然后蓄其言行而得其精粹上之叩羲孔之奥下之入贾马之室深之猎礼乐之原浅之涉技能之圃偃蹇一区而志在五岳优游卒嵗而业谋不朽游而天游观而内观者也故虽遘五百之运丁利见之期当无讳之盛海内缙绅之徒靡不攘臂议进弹冠防征厌家食而急赴防矣而公独以鸿渐之羽逺迹于燕爵之羣凤览之姿矫蜕于埃之表此岂复思骧首于天衢垂涎于荣禄者哉及其遵养既久潜伏遂昭升论有归徴责屡至事非获己义无所逃然后舍初服而绾郡章故虽簿领回乱而诗书之好不衰簪绂撄被而芰荷之制在想彼方朔沈酣于金马长卿托疾于文园元晖登望于郡斋古今一揆心迹无二矣予常谓必忘世者而后可以用世何也有人于此即使具帝王之畧负康济之器而随世茍就毁其亷隅虽措注足观亦陷为贪竞之流美非所以砥砺名行也否则溺志隐沦抗愤不顾斯孤介之节而戾于中行乃迂士之矜谈非邦国之攸赖也又或涉退以媒进阶寂以觊闻驰情于彼而假步于此则终南之诮北山之移所由兴焉斯欺诈之雄而岩穴之辱也然则若公者岂不彬彬文质一弛一张屈伸比于龙蛇晦明则此景曜隐见譬之麟凤者哉抑今世士或出寒素一日骤达辄侈状忘其困苦公则至贵之枝叶而同姓之葭莩也其绮丽奢靡之事固生长所习见而独折节儒生发愤经术乃其谦抑俭约视彼衡茅崛起之士顾不逮焉斯其于世俗可谓振越不染矣至其为郡则一意根本堕绌文饰礼耆旧而疎新鋭先训诏而后法比奬质木而罪深巧力在芟防而疑近必贷性本沈浑而伺防莫售由是室无请间之宾案无昧投之牍庭无敢欺之吏野无忍负之民强教説安仁施威济固公卿之待次三事之必践也而今世法沿汉制凡侯国人不得备宿卫而以此限其子孙即使有韬世之智拨正之才切世资而中时用者生于其间而亦使之厄塞不究欤嗟乎天之生才而无意也则己使天之生才而非无意也则必有豪杰之士建议非常祛因袭之失动当宁之聴伸积习之累而竟公之用者矣然则公虽欲归老是园也其骤可得耶园乎无恨主人之归晚也然他日借公之重而得与梁园并称则兹园也不为不遇矣
　　跋东坡玉鼻骍公据巻【罗玘】
　　东坡恐李方叔卖所遗玉鼻骍为之立公据以便之公据劵也世多多公陛氏之先得而藏之予获观于京邸因感而推知前世凡鬻卖莫不有劵矧田庐之重谓之世业不言可知独不知冯道当时习于卖国国尤重也亦尝有劵否当与千古有志之士质之附于是巻之末
　　半江序【李承箕】
　　谢徳明居紫水之曲古冈城西人也以半江自号其志识岂尘埃中人也哉白沙先生咏之以八诗予尝访半江半江出示予予曰半江取其半而不全何也意者有取于水欤曰一江吾得其半亦足以自老矣其间往来而利涉者顺境居少逆境居多惨晦清明形于天而去来忻戚动于中弃其半以与人吾不与也予自楚经吴以至于越明而行晦而息心境泊如无所起也江之半君其与我乎哉然而半江不出戸庭者防年其荡涤垢汚不往不来停蓄乎自然者有非予之所能及也予闻溟海之上多异人混迹于鱼猎之间非人所能识也半江亦尝游乎汗汗漫漫浴日滔星之天而见之欤为我谢曰黄鹤楼西李承箕者尝以月夜登楼望东海而长啸其毋壤虫我也哉
　　新城最赏序【夏良胜】
　　古今肇置郡邑必有名名以义制者也或以山川或以物产或以人事或以瑞应或以封域或以道途或易其故或反其初若吾建昌郡隣于建封域名者也郡邑曰新城者吾再过之无尺堞焉制以义弗副考之志弗宣强附数者而弗受因隐度飞鸢嵲与日山东岩相逦迤水循麓九曲洞潏作鸣声屐游曳踵凌兢不敢俯仰视雨潦至涉弗利也故歴兹年数犹完城然或曰邑多君子足以攸塈今时出贤者若陈公员韬叚公敏民用以阜阜则思义义可使而固又大于城然虽然未之安也吾承乏刑曹时闻徐令绣上工筑状矍然曰有是哉役其兴也兆于命名时耶吾调选部闻徐令以忧去惧其隳也代者得黄君瑞卿寮长鸥溪子曰若署吾州学也其教行吾应之曰其校文于吾省也为得人披籍而索之巡院之旌扬者再抚治之旌扬者一于是预卜城之成也无难矣无何吾郡守缺又得韩公韩公有贤名者又知相与以成者不独城也今年某月城果告成韩公状于监司于按于抚咸下覆实瑞卿受功赏焉于是益信韩公之亟于为民而容其下瑞卿之情信于上而安于民簿尉而下不敢有其功而祈吾言以张之又知事之成同而败异之不诬也噫一城役耳而有数百年之兆合数人之贤就数年之役又不知防何之财防何之力乃遂其成若此其艰矣乎而顾不思所以守之者乎然而成之者令以为民而守之者民以为令令弗爱委而去者有矣民弗固溃而迯者有矣独城足恃哉使异时有登城叹者曰新城新城不负名也殆与山川争险胜慿城而生者思吾瑞卿犹陈段也邑之君子志载之赏斯上巳乎
　　题李时行书巻后【储巏】
　　右东坡赠王定国诗乡先生李公书也初闽中郑公定以书名一时名流争慕之公得其所书秦淮海小词手摹之二十年遂别出意态放逸闲丽成一家书公性最逺淡独嗜书不厌每过交游家不问其在与亡也辄易冠解衣袜行坐哦壁间诗命纸笔疾书数十畨欣然竟日以去妻尝在蓐公为治汤具就炀灰作字指画腕掣不少休久之闻儿啼声始悟其妻湏饮也公名止字时行仕至青州推官其殁也妻子贫无所归寓塟于青而家焉呜呼可以见公行巳前数十年公书流落人家者尚多时人不省重之今购之者髙价不可及己盖古人虽文墨细事亦有冺没当时者然其辉光精采终不可蔽故公之书亦暂晦而卒章也此纸为西园丘本和氏所得既而贻其甥方生禾西园好古工诗歌行尤醖借死六七年矣至今里巷间亦不复有斯人巏盖慨吾郡前辈沦谢遗事往往不传今人至有不省识姓名者况其大者乎窃欲访而録之未暇也适禾解试持此巻过余乃述所闻题其端而归之庶览者知公之为人盖予之所嗟慕者又不但如公笔劄之妙也
　　长门四时赋序【陈鹤】
　　夫三坟流塞则九丘失别五典丧度则八索潜防素王殿居明道缵业垂功而五经之化犹日长光六诗之教如川斯逝光者被之则和逝者流无才续是以楚骚嗣经汉词托兴自此遂有建两京之芳谈张三都之伟迹羽猎长杨之盛上林子虚之华茂先博物思竭鹪鹩正平擅才名成鹦鹉富夸平乐之馆绮増铜雀之台哀则庄忌之时命愤则贾谊之惜誓安仁乐静闲居遂成仲宣懐乡登楼斯作大则天地幽之理小则品用物类之情逺章山川江海之奇近记耳目触感之异枝分节拆风递音移体非一条名难尽述然皆为握珠雕玉之文飞骋骥之作星虹避彩玉石争声蔚然变观铿然激耳其制也则以情义为主事形为宾假象以毕其辞敷喻以陈其志布条叶之参差以见夫政俗之伟恶发鼓吹之温烈以寓乎时化之兴危比不直暴其根兴不徒造其址必援小以讽大托虚以证实因功以诵徳明正以迁奸善则感发其良心恶则惩创其逸志可谓可兴可观而尽善尽美者也张子某弱冠博学游艺出入诸史驱轶百家力可知新才能述古文林达士视为通人词囿豪宾共称大手暇日游息于莲花之馆行读于芙渠之滨目遘相如之赋心感长门之事且悯其有楚声之哀而美其得周风之正影以形生声随响应于是歴觊前英邈采羣藻外遗珍玩内抽思遂拟而赋焉辞非一篇广之为四目曰长门四时赋犹言春则花有重荣而人难再少夏则庶物方盛而红顔先零秋则羡牛女之当期凄参商之异轨冬则时己归成而老将谁倚云裳雨袖空承梦里之欢鳯辇羊车不复望中之幸瑶堦碧草与愁俱生玉殿朱桃随容渐落栁腰愧楚难效婆娑苎曲惭吴终成呜咽心传緑绮孤凤何求情托琵琶离鸾谁怨吊影荷池之流感采莲之巳暮比形月宫之女欲窃药之无由倚团扇而成歌忆巻衣而増怨叹而不怒哀而不伤意则似于感君恩之尚厚恨巳徳之未修咎庶行于既往望天眷于复来者也词匪宏侈制由简约宾主条章比兴交蓄诚上世之流音近代之竒譔也欲引古以证今述马赋于篇首欲存往以考来刻芳梓于山中且以校艺殊方娱谈同志云尔
　　跋忠贤遗墨巻【陆深】
　　右师山郑先生遗令一首凡八十六言呜呼其事至烈矣裔孙旸间以寄示江东陆深既命其族人廉与僴装潢成巻并附以余忠宣公手柬一通元史列传二通吕旭郑忠歌诗二通篆其首曰忠贤遗墨按史师山先生名玉字子美歙人隐居教授徴召不起忠宣公名阙字廷心庐人进士及第守安庆官至行省参政二先生乡郡交好考之东中语知为莫逆也顾其死节适亦同时遗令所题戊戌者实至正之十有八年也忠宣死于是年之正月师山之死后六七月耳岂既闻忠宣尽节与忠宣之妻伊伯氏实从以死而师山之妻亦自许不疑岂观感者有素与何其道之相似也居尝无事友朋丽泽岂惟相敬爱相激赏以流声引誉于无穷至于变故之来死生之大而所以相信者益深使后之人迹其故而论之疑若素讲而夙诺焉者何其至也嘅惟元氏以材力兴非有丰功厚泽迨其季政弛纵不纲偏爱国族而中原仁义礼乐之懿素无躬履允蹈之实至于南士尤肆觝排醖成祸败漫不可措忠宣眷深责重守当盗冲明大节于孤城俱碎之日心安义得于兹为正而师山徒以布袍岩栖之士遭逢吊民伐罪之师雅持定志从容自裁视躯命如捐弁髦可以为难矣南士独何负于元哉予既悼二先生之节而因以附着深慨云尔旸字廷宾受遗令者忠之世嫡也呜呼尚慎藏之哉
　　题樗寮墨册【李黙】
　　银台昆山张石川尝惠樗寮墨迹钜册衡山前峰两内翰题识颇详惜得咎以下六十字不知为何人所补疑必衡山跋后笔也近又得樗寮所书杜甫青丝近闻渔阳三诗笔意絶类苏黄知为赝本然巻末载九芝邬尚吉跋语称其书有硬弩踏箭劲铁屈银之喻却与石川钜册书法殊似岂邬子本题真迹而好事者剿置赝本欲以乱真邪予谓作书固贵师古然使向背适冝肥瘦各足加之神韵秀出不逺蹊迳即亦可以名世何必防画逼似古人而后为佳虽为文亦复如是乃知世之补本赝本皆过于慕古者也予素不知书辄为此言以自解宁知不为好事者所嗤鄙耶
　　书李西涯所作山隂陈氏祠堂记后【黄仲昭】
