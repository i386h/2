<!-- { "loadSidebar": true } -->
　　◇列偈题石
　　（题云，初欲血书本意，不谓变为白色，即是魔业不遂，所以墨书。）
　　诸有缘者，在家出家，若男若女，皆悉好住，千佛法中，莫生退转，若退转者，即失善利。吾以三因缘，舍此身命，一见身多过，二不能护法，三欲速见佛辄同古圣，列偈叙之。
　　无益之身，恶烦人功，解形穷石，散体岩松。天人修罗，山神树神，有求道者，观我舍身。愿令众生，见我骸骨，烦恼大船，皆为覆没。愿令众生，闻我舍命，天耳成就，菩提究竟。愿令众生，忆念我时，具足念力，多闻总持。此报一罢，四大凋零，泉林径绝，岩室无声，普施禽兽，乃至昆虫，食肉饮血，善根内充。愿我未来，速成善逝，身心自在，要相拔济。此身不净，底下屎囊，力孔常流，如漏堤塘。此身可恶，不可瞻观，薄皮裹血，垢汗涂漫。此身臭秽，犹如死狗，六六合成，不从化有。观此自身，无常所办，进退无免，会遭蚁蝼。此身难保，有命必输，狐狼所啖，终成虫蛆。天人男女，好丑贵贱，死火所烧，暂见如电。死法亲人，怨中之怨，吾以为仇，誓断根源。此身无乐，毒蛇之箧，四大围绕，百病交涉，有名苦聚，老病死薮，身心热恼，多诸过咎。此身无我，以不自在，无实横计，凡夫所宰。久远迷惑，妄到所使，丧失善根，畜生同死。弃舍百千，血乳成海，骨积太山，当来兼倍。示曾为利，虚受勤苦，众生无益，于法无补。忍痛舍施，功用无边，誓不退转，出离四渊。舍此秽形，愿生净土，一念花开，弥陀佛所。速见十方，诸佛贤圣，长辞三途，正道决定。报得五通，自在飞行，宝树餐法，证大无生。法身自在，不断三有，殄除魔道，护法为首。十地满足，神化无方，德备四胜，号称法王。愿舍此身己，早令身自在，法身自在己，在在诸趣中。随有利益处，护法救众生，又复业应尽，有为法皆然。三界皆无常，时来不自在，他杀及自死，终归如是处。智者所不乐，应当如是思，众缘既运凑，业尽于今时。（《续高僧传》。案：此颂四言，至《法王》后并五言，《法苑珠林》后作四言云：愿舍此身砷令得通，法身自在，在诸趣中。随有利处，护法救缘，后业应尽，有为皆然。三界无常，来不由己，他杀及死，终归如是。智者不乐，应当是思，众缘既凑，业尽今时。）


全隋文
卷一
杨坚（文帝）
卷二
杨坚（二）
卷三
杨坚（三）
卷四
杨广（炀帝）
卷五
杨广（二）
卷六
杨广（三）
卷七
杨广（四）
卷八
恭帝
炀萧皇后
废太子勇
秦王俊
蜀王秀
汉王谅
齐王暕
卷九
阳休之
崔猷
崔仲方
崔赜
袁聿修
斛斯徵
李士谦
李穆
李询
梁睿
窦荣定
赵煚
杨尚希
韦世康
王元规
卷十
江总（一）
卷十一
江总（二）
卷十二
庾季才
裴政
徐孝克
何妥
戴逵
刘行本
柳
卷十三
颜之推
姚察
蔡徵
萧大圜
萧圆肃
萧吉
萧悫
卷十四
虞世基
虞绰
王胄
陆知命
潘徽
卷十五
许善心
袁充
毛爽
陈伯礼
陈伯智
陈叔怀
陈叔文
陈渊
卷十六
卢思道
卢贲
卷十七
李德林（一）
卷十八
李德林（二）
卷十九
薛道衡
薛濬
薛德音
卷二十
高劢
高构
辛德源
崔儦
魏澹
杜台卿
李行之
李元操
郎茂
李谔
韩凤
潘子义
卷二十一
王劭（一）
卷二十二
王劭（二）
房彦谦
刘子翊
张公礼
卷二十三
宇文恺
宇文庆
王谊
来和
元寿
皇甫绩
卫玄
高熲
宇文述
段文振
令孤熙
郑译
卷二十四
牛弘
卷二十五
杨素
杨玄感
柳彧
达奚震
苏威
柳昂
柳庄
梁毗
乐运
卷二十六
长孙平
长孙晟
贺娄子
贺若弼
于仲文
于宣敏
裴肃
史祥
郑善果
刘晖
卷二十七
刘炫
刘焯
王贞
刘孝孙
张胄玄
颜敏楚
陆法言
苏夔
常得志
卷二十八
王孝藉
杨孝政
向居士
陈子秀
费长房
刘凭
赵绚
周彪
皇甫毗
郑辨志
严德盛
耿询
雲定兴
仲孝俊
格谦
王义
兰陵公主
谯国夫人洗氏
卷二十九
阙名
卷三十
阙名二
卷三十一
外国
倭国王多利思北孤
高昌王曲伯雅
突厥沙钵略可汗
突厥莫何可汗
突厥启民可汗
卷三十二
释氏一
智顗
卷三十三
释氏二
释彦琮
卷三十四
释氏三
释僧灿
那连提黎邪舍
释宝贵
释智永
释智果
释真观
释道林
释智诜
释昙迁
卷三十五
释氏四
释昙延
释法藏
慧文
昙暹
惠嵒
保恭
吉藏
智越
智璪
释灌顶
释法经
释海顺
释道杰
阙名
卷三十六
仙道
李播
鬼神
天台佛垄山神

卷一
◎杨坚（文帝）
　　帝姓杨，讳坚，弘农华阴人，周大司空隋国公忠子。西魏恭帝时，辟京兆功曹，以父勋授散骑常侍、车骑大将军、仪同三司，封成纪县公。迁骠骑大将军，加开府。周初，授右小宫伯，进封大兴郡公。保定初，迁左小宫伯，出为隋州刺史，进位大将军，袭父爵隋国公。建德中，加柱国，除定州总管，转亳州总管。宣帝即位，以后父徵拜上柱国大司马。大象初迁大後丞右司武，转大前疑。及崩，入总朝政，都督内外诸军事。静帝即位，拜假黄钺左大丞相。寻授大丞相，进相国，总百揆，封隋王，加九锡。大定元年二月受禅，改元二：开皇、仁寿。在位二十四年，谥曰文皇帝，庙号高祖。
　　◇相州战地立佛寺制（开皇元年八月）
　　门下：昔岁周道既衰，群凶鼎沸，邺城之地，实为祸始。或驱逼良善，或同恶相济。四海之大，过半豺狼；兆庶之广，咸忧吞噬。朕出车练卒，荡涤妖丑，诚有倒戈，不无困兽。将士奋发，肆其威武，如火燎毛，殆亡遗烬。于时朕在廊庙，任当朝宰，德惭动物，民陷网罗，空切罪己之诚，惟增见辜之泣。然兵者凶器，战实危机。节义之徒，轻生忘死，干戈之下，又闻徂落。兴言震悼，日久逾深。永念群生，蹈兵刃之苦；有怀至道，兴度脱之业。物我同观，愚智俱愍，思建福田，神功助。庶望死事之臣，菩提增长；悖逆之侣，从暗入明；并究苦空，咸拔生死。鲸鲵之观，化为微妙之台；龙蛇之野，永作玻璃之镜。无边有性，尽入法门。可于相州战地，建伽蓝一所，立碑纪事。（《历代三宝记》十二，《广弘明集》二十八上）
　　◇答牛弘制（开皇九年）
　　制礼作乐，圣人之事也，功成化洽，方可议之。今宇内初平，政化未洽。遽有变革，我则未暇。（《隋书·音乐志下》）
　　◇营建功德制（开皇十一年）
　　门下：如来设教，义存平等，菩萨用心，本无差别，故能津梁庶品，济度群生。朕位在人王，绍隆三宝，永言至理，弘阐大乘。诸法豁然，体无彼我，况于福业，乃有公私。自今已後，凡是营建功德，普天之内，混同施造，随其意愿，勿生分别。庶一切法门，同归不二，十方世界，俱至菩提。（《释藏》云二，《历代三宝记》十二）
　　◇鹿祥制（开皇十五年六月）
　　朕比临朝听政，乃有群鹿来游，驯扰宫门，前後非一，逼近人众，安然不惊。但往经离乱，年世久远，圣人之法，败绝不行，习俗生常，专事杀害。朕自受灵命，抚临天下，遵行圣教，务存爱育，由王公等用心，助朕宣扬圣法，所以山野之鹿，今遂来驯。官人等但□至诚，化导民俗，自可编户之人，皆□□□。宜存心仁善，副此休祥。（同上）
　　◇制
　　诸州岁贡三人。（开皇七年正月乙未。《隋书·文帝纪上》）
　　五百家为乡，正一人；百家为里，长一人。（九年二月丙申）
　　人年五十，免役收庸。（十年六月辛酉）
　　天下死罪，诸州不得便决，皆令大理覆治。（十二年八月甲戌）
　　坐事去官者，配流一年。（十三年二月己丑）
　　私家不得隐藏纬候图谶。（十三年二月丁酉）
　　战亡之家，给复一年。（十三年四月癸未）
　　外官九品已上，父母及子年十五已上，不得将之官。（十四年闰十月乙卯）
　　州县佐吏，三年一代，不得重任。（十四年十一月壬戌）
　　京官五品已上，佩铜鱼符。（十五年五月丁亥）
　　九品已上官，以理去职者，听并执笏。（十五年七月辛巳）
　　工商不得进仕。（十六年六月甲午。已上并《隋书·文帝纪下》）
　　◇劳豆卢诏（大象二年七月）
　　器识优长，气调英远，总驭藩部，风化已行。巴、蜀称兵，奄来围逼，入守出战，大摧凶丑。贞节雄规，厥功甚茂，可使持节、上柱国。赐一子爵中山县公。（《隋书·豆卢传》，王谦作乱，婴城固守，高祖遣开府赵仲卿劳之，诏云云。）
　　◇允李穆劝进诏
　　公既旧德，且又父党，敬惠来旨，义无有违。便以今月十三日恭膺天命。（《隋书·李穆传》）
　　◇前代品爵依旧诏（开皇元年二月庚子）
　　自古帝王受终革代，建侯锡爵，多与运迁。朕应受图，君临海内，载怀沿革，事有不同。然则前帝後王，俱在兼济，立功立事，爵赏仍行。苟利于时，其致一揆，何谓物我之异，无计今古之殊。其前代品爵，悉可依旧。（《隋书·文帝纪上》）
　　◇诏答李穆（初受禅）
　　朕初临宇内，方藉嘉猷，养老乞言，实怀虚想。七十致仕，本为常人。至若吕尚以期颐佐周，张苍以华皓相汉，高才命世，不拘恒礼，迟得此心，留情规训。公年既耆旧，筋力难烦，今勒所司，敬蠲朝集。如有大事，须共谋谟，别遣侍臣，就第询访。（《隋书·李穆传》）
　　◇追赠周柱国独孤信诏（初践祚）
　　褒德累行，往代通规；追远慎终，前王盛典。故使持节、柱国、河内郡开国公信，风宇高旷，独秀生民，睿哲居宗，清猷映世。宏谋长策，道著于弼谐，纬义经仁，事深于拯济。方当宣风廊庙，亮采台阶，而世属艰危，功高弗赏，眷言令范，事切于心。今景运初开，椒闱肃建，载怀涂山之义，无忘褒、纪之典。可赠太师，上柱国、冀、定、相、沧、瀛、赵、恒、、贝十州诸军事，冀州刺史，赵国公，邑一万户，谥曰景。追赠信父库者使持节、太尉、上柱国，定、恒、沧、瀛、平、燕六州诸军事、定州刺史，封赵国公，邑一万户，谥曰恭。信母费连氏赠太尉恭公夫人。（《周书·独孤信传》，《隋书·独孤罗传》）
　　◇追封苏绰为邳国公诏（开皇初）
　　昔汉高钦无忌之义，魏武挹子之风，前代名贤，後王斯重。魏故度支尚书、美阳伯苏绰，文雅政事，遗迹可称。展力前王，垂声著绩。宜开土宇，用旌善人。（《周书·苏绰传》）
　　◇诏苏威（开皇元年）
