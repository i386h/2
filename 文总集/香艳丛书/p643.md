<!-- { "loadSidebar": true } -->
　　观此则男非薄幸，而女实负心，否则百年伉俪，万死相随，岂外人所能间欤？其后所述云： 
　　人生行乐，难禁赠芍采兰，我辈钟情，不忍焚琴煮鹤。仆沪江下士，书剑飘零，谣诼纷腾，情词伤痛。则有空中楼阁，平地风波，毁我室家，逞其伎俩。谋成秘计，大都鹦鹉之禅，下得官符，不是鸳鸯之牒。想当年海誓山盟，尽天伦之乐事，叹今日鼠牙雀角，极人世之伤心。大丈夫能屈能伸，夫何患乎虎噬，小女子忽三忽二，恐难免其鲸吞。触哀弦于旧轸，侬亦情狂，戒覆辙于前车，卿休放诞！ 
然则娶妓者，其能卒全始终乎？好狭邪游者，当以此为当头棒喝！（红蕤阁韵卿内史校字） 

　　〖注：■，上髟下委，■鬌，发貌。〗 
 

　　海阻冶游余录　清　淞北玉魫生　撰 

　　曩沪上缕馨仙史，有《拟刻春江花月志启》，原思广为网罗，以张艳丽，后卒无好事者赞成其事。盖以沪北一隅，楼台到处，烟月无边。霓裳罢按，群夸十品之仙；鸾镜初开，齐斗双鬟之影。凭阑凝望，过市招摇。虽分声价之低昂，各擅风花之点染。所惜绮红丛翠，未加北里之评；徒令艳蕊娇花，莫贵东风之价。故欲征同人之著作，邀名士之品题，志彼遗闻，编成佳传。庶几板桥艳迹，恍疑留影于惊鸿；画舫清游，并可按图而索骥也。余于去沪后，摭拾所闻，登诸附录。顾时有此中人从沪上来者，茗谈酒战之馀，间述绮游，缕言韵事，随得随书，不复诠次，其亦可作寻芳之梦，而惧贻溺志之讥者乎？ 
　　王爱宝，琴川人。年二十许，貌既娟秀，性复温婉，且善琵琶，工词曲，固青楼中姝丽也。自幼失怙，家赤贫，为邹姓养媳。邹固宽裕，常以钱米周恤其母。因兵燹失散，流落为娼，实非所愿，每语人曰：“随风花柳，终无久恋之情。老大嫁作商人妇，是可悲已！”屡致函其母，若得前夫邹某，收侍巾栉，侍奉庭帏，使稍报昔日济吾母于涸辙之恩，愿亦足矣。每与言及，泪若涌泉。虽日在绮罗中，如居荆棘。邹固世家子，近年作贾获利，复置田园，闻女耗，不屑再谐鸳侣，故知之，亦不通音问也。数年间，邹连娶三妇，俱赋鼓盆，遂思均非佳偶，乃念及前烟，嘱女母至沪一舸迎回，以毕素愿。夫沪地岂少富商贵介哉？一丝既系，历劫不忘，竟能念前时聘定之缘，而报昔日济母之惠，何图于北里中靓之，吾见亦罕矣。 
　　沈宝玲，时下名校书也。吴门人。甫在髫龄，即遭赭寇之乱，转徙至沪，鬻于章台。及笄，云鬟星靥，倾倒一时。精于北曲，得燕市名优秘传，声圆如贯珠，清如戛玉，若令倾耳听者，魂销心荡。寓沪之西公兴里，枇杷门巷，宾客如云，酒局歌场，以无沈姬在坐不欢也。姬才艺既绝，而心志尤高。以善歌曲，工琵琶，改业弹词，易名月春，登场说法，一市皆惊，无论识与不识，咸啧啧赞美，几为举国若狂。藕香居士，初遇之于惠卿校书席上，叹其艳若芙蓉，娇如桃李，名下洵无虚焉。即席赠以一绝句云： 
　　高卷珠帘对夕晖，琵琶一曲理朱徽。 
　　巧翻新调停云后，百转馀音玉屑霏。 
姬解音律、颇识字，喜与文士谈。闻后归苏台，择人而事云。 
　　文兰，姓沈。广陵良家女子也。父母均殁于赭寇之乱，为人所绐，遂隶乐籍。姬姿容美丽，秀慧罕俦，而性尤豪爽，不染章台积习。僦屋沪北，门无杂宾，往来皆风雅士，非所属意，虽鹾茵纨袴，摈之户外，勿得一见颜色也。楼三楹，颜曰贮月，疏窗四敞，夏秋延爽为宜。古越七十二湾渔隐，与之交最昵且久，啮臂为盟，月夕花晨，时相过从。然必发乎情，止乎礼，未尝及乱。无何以事别去，雁札鱼书，常相邮递。继有远行，音问遂隔。姬既堕风尘，时郁郁不乐，而风月场中，率多浮浪子弟，绝少可委身以事之者。积久遂成心疾，缠绵数月，竟赴泉台。时生以事勾当至沪，不谓崔护重来，而玉箫已化，巢痕如故，风景全非，不禁惆怅无已。鸳湖散花仙史，曾得姬之小像，题诗首唱，缠绵徘侧，一往情深。一时继响者如云，袖角裙边，姓名几遍，亦青楼之佳话也。渤海小停云馆主诗云： 
　　珍重崔徽画卷存，美人香草赋招魂。 
　　劳他名士生花笔，赢得青楼姓氏尊。 
文兰固为沪上勾栏翘楚，几于无美不备，含嚬巧笑，善病工愁，每喜与文人学士游，情词婉雅，韵致幽娴，有飞鸟依人之态。好事者绘素心兰长帧贻之，而摭玉溪生句为瘦沈句十章，补题其隙，亦可称一时韵事云。 
　　巧仙，吴门人。虽尤物亦祸水也。出自良家，知书识字。先嫁一士人，伉俪相得，家虽贫，而花开月上，情话缠绵，其乐有甚于画眉。不料未一年，夫以废疾殒。阅二载，姬年已二十，有诱之者，始入勾栏，一时艳名噪甚。初居小东门外，小筑三楹，居然幽雅。由此枇杷门巷，杨柳楼台，宾从如云，允称极盛。无奈驹光易迈，马齿待加，转徙至双顺堂中，依人作活。顾徐娘虽老，而三分丰韵，尚堪为姊妹行中领袖也。阅七年，乃嫁顾某。股钗分燕，破镜离鸾，又三年而顾卒，巧仙年已三十矣。自顾卒后仰屋而居，不能自存，未甘独处而无郎，又欲双飞以觅侣，琵琶再抱，重入欢场。然视花丛为恶道，择人而事，刻不能忘。自理旧业，与瘦腰生最昵，而生齿甚少，以仙较之，十年以长，金屋之营，生计不及此也。仙饮阿芙蓉膏，以死要生。生逼于无可如何，其事始就，垩壁清尘，将作阿娇之贮。忽一日，生在姬院陡作谵语曰：“我死未周年，而妻为汝有；区区两昼夜经忏，不予畀耶？弗汝有矣！”先是姬拟嫁生，欲延僧礼忏，资顾冥福，生吝值不与，故鬼云云。自是神魂翕丧，行动与鬼为邻，历状鬼之形貌情形，与顾生前吻合。如是者三日，生不胜其扰，急买舟归，而鬼始绝。嗣又附巧仙曰：“我不幸，中道分离，汝不能守，斯已矣；曾几何时，遂谓他人夫哉？此念不萌则已，倘必春风别嫁，誓将携汝同归，不甘使枕畔人，别作糟糠也。”生去后，姬又与赵昵，委身以事之，一如瘦腰生。鬼自是坐卧不离姬侧，终日喃喃与鬼对语，未几而二竖为灾矣，药炉茗碗，未及月馀而姬竟卒。病革曰：“顾五来矣！”顾行五，故云。 
　　陈月娥，亦沪中才妓也。本旧家女子，父没之后，无以为生，遂隶平康。少曾读书，及长，壹志诗词，遂能吟咏。既堕风尘，辄自悲悼。而全家数十指，悉仰给于姬一人。庶母芝香，性刻酷，待之尤虐，每逢佳客为姬所知心者，辄加白眼，而独以大腹贾为上宾，曲意逢迎，强姬延接，姬心弗愿也。姬玉立细躯，轻盈绰约，望之如神仙中人。性又端庄凝重，不苟言笑，入以游词，颊晕朝霞，辄不能答。喜与文士谈诗，竟晷不倦。闺中陈设精雅，笔床研匣外，图书盈架而已，筝笛琵琶，非所好也。与苕溪醉墨生最善，往来年馀，两情浃洽。生纵无缠头之赠，姬亦不作丁娘十索也。每于夜阑灯灺，言及终身之事，辄为欷歔。暇时辄与生唱和，写愁寄恨，累牍连篇，令有情人不忍卒读，生俱珍藏之箧笥。姬色艺双绝，名冠章台，招侑觞者，络绎于道。姬以恋生故，辄托故不往。自此鸨母渐厌生，每值生在座，则指物以诟之。或姬不在，则待之以闭门羹。生固弃儒冠而执贾业者，赀本不丰，又遭折阅，计无力为姬脱籍，遂与姬绝，泛棹金阊，别谋生计。骊歌催客，别调终弹，鸿信怀人，离情莫诉，生不禁为之惘然，特作《惆怅词》四绝以寄意： 
　　水晶帘卷雨如丝，小语娉婷速客迟。 
　　应是鸳鸯初罢绣，暗弹清泪怕人知。 

　　愁心自古美人深，不语还传一曲琴。 
　　艳质休孤天付与，好凭青眼觅知音。 

　　相逢转瞬又天涯，流水无情日易斜。 
　　愿逐春风化蝴蝶，一生生死总随花。 

　　游踪十载类飘蓬，金屋何能贮玉容？ 
　　但剩零脂残馥在，和诗都入锦囊中。 
　　邵雅仙，本姓赵，固吴门碧玉小家女也。鬻身北里，颇着艳名。初与豫章生善，生浪掷缠头，动盈箧笥。雅仙与之情好甚笃，啮臂为盟，终身是托。未几，入月不来，怀珠遽孕，及生则男也。生遂欲迎母子以俱归。假母弗许，涉讼公庭，而雅仙竟负前盟，不愿嫁生，词锋犀利，生不觉为之气结。雅仙后改姓为邵，芳年正盛，艳冶罕伦，且又独步章台，负一时盛名。以故声价自高，所与往来者，率皆四方豪客，当代文人，寻常浮浪子弟，罕得入其门焉。久之，而雅仙所欢者为某甲，乃京师梨园中人也，容颜美好，衣服丽都，居然列于时髦。雅仙初不知其为优伶，善遇之。既而微有所闻，阳却之，而阴招之，芳芷流连，辄深思慕。于是姊妹行中，群非笑之，闻其事者，亦多太息，杂以讥嘲，目为名花失品，雅仙以此卒被雅流所摈云。 
