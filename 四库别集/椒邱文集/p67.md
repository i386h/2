<!-- { "loadSidebar": true } -->
　　郁余怀而纡轸兮汨余泪之浪浪余心曷其孔哀兮悼哲人之云亡自古孰不有死兮羌睠睠而怀兹念夫子之盛徳兮固今世之所稀夫子禀兹姱质兮又申之以问学匪秋兰其靡佩兮匪芳杜其焉服寻洙泗之坠绪兮蹠濂洛之遗则道徳蔼其中弸兮英华煜其外敷椉风云而髙骞兮宏经邦之訏谟防史牒于东观兮典纶綍于北门雄篇钜册轶欧苏而驾班扬兮追姚姒之灏浑彼崔蔡之兮固缩恧而横奔或辅徳乎春宫兮或辨章乎台阶屹明堂之柱石兮亶当世之蓍龟志欲合榘矱于伊周兮陋姚宋而不为秉端直以相吾君兮履绳墨而不颇太山乔岳虽不见其运动兮顾泽物之孔多功成而身退兮将投老乎山之阿朝发轫于潞渚兮夕弭棹乎文江让后人于丕时兮寻旧隐乎西昌追绿野之遗风兮续耆英之嘉防保厥美以自乐兮日容与乎物外歳忽忽其易徂兮老冉冉而将至嘉傅说之托列宿兮骑箕尾而偕逝皇览讣而増伤兮叹昊天之不憗遗多士掩涕以相吊兮悲泰山之忽頽爰考行于太史兮定所諡于太常修名耿其永延兮吾知夫子之不亡叹先公之典铨衡兮与夫子而聨事顾童騃亦何知兮屡进拜乎庭戺闻鹤驭之上征兮怛痛焉余衷肠嗟音容之不复覩兮念诲言之不可忘昙追感于谢傅兮过西州而徘徊轼睠睠于文忠兮亦椷辞以寓哀人情同于怀旧兮岂今昔而异心非盛徳之君子兮曷为使余歔欷而不可禁夜曼曼而不旦兮寒飔凄其四来鹈鴂鸣于木杪兮似助余之悲哀擥蘅若以荐芳兮夫子之弗歆托巫阳以敶些兮又夫子弗我顾临聊抽毫而抒思兮写烦瞀于中心
　　陈君廷泰哀辞
　　廷泰姓陈氏今秋官郎中廷仪之兄也其先世家光之固始唐季避乱入闽遂为闽之连江人君为人和易庄重好学能诗其字画亦遒劲可爱其事父母以孝称抚诸弟友爱尤笃廷仪仕于朝君数寓书戒以居官行己之道故廷仪为时名执法贤声蔼然是虽父母之教抑亦其兄有助焉耳天顺壬午十有二月廿有六日不幸殒于非命廷仪闻讣哭之恸语及之辄澘然呜呼以廷仪之哀悼如此则君之贤可知已今廷仪谢事南归将葬君于廉湖山之原属余辞以写其哀故为辞以招之俾执绋者歌以相挽庶几化者闻之将不悼其不幸于地下矣其辞曰
　　闽之山兮苍苍闽之水兮泱泱怅美人兮长防予怀兮增伤嗟夫君兮好修承华胄兮中州搴芙蓉兮揽芳茝日徜徉兮安流孝尔亲兮夔防友尔弟兮怡怡乐天伦兮自得肯衒外兮贾知羌瞢闇兮彼穹弗祐良兮歼凶祸机发兮叵测倐陨生兮狡童天髙髙兮莫吁地茫茫兮莫诉跖之寿兮颜之夭予不知兮曷故椿庭寂兮含凄鸰原惨兮増悲抱寃愤兮谁语魂惝怳兮知不知幸承芳兮有子桂枝纷兮旖旎亶仁者兮有后绵休庆兮无已采溪毛兮荐芳丹旐缤兮飞扬些歌下招兮遣巫阳君不来兮我泪浪浪佳城郁郁兮卜云允臧愿乗桂车兮结蕙纕凌风归来兮廉湖之冈
　　双峯刘先生哀辞
　　双峯刘先生求素由进士累官刑部副郎以守法不阿忤权贵权贵中以危祸众惴惴谓且不测赖先帝仁圣卒全宥之谪戍辽海今天子嗣统归凡被谪者诏下而先生已没呜呼可哀也已予与先生有同乡之好故为文以哀之云
　　悲若人之遘患兮蹇侘傺以陨生问苍天弗吾谕兮感予泪之霑膺先生幼而志学兮指先哲以作则匪寳璐其弗佩兮匪琼爢其焉食抱遗经究终始兮爰穷幽而探赜学成而致诸用兮恒断断乎所执明经以辅教兮期踵武于前修秉邦宪而不贰兮肯吐刚而茹柔带钩矩而佩衡兮谓无施而不可何世途之险巇兮忽独遘兹奇祸彼谗人之防极兮肆蔓辞以诋欺皦日当空兮防云黯黮而蔽之清庙之宏璧兮佥訾以为石也芳洲之嘉橘兮反诬以枳棘也仰穹而自愬兮窅穆穆其无言咎繇不可作兮孰察先生之烦寃伏圜扉以累月兮欿愁顇而日忧幸皇鉴之孔明兮薄示窜于荒陬出国门以东迈兮指医闾而戾止鸭绿浟湙以无垠兮瞻故乡其万里羲和髙驰兮忽已迫于崦嵫乘化以归尽兮与斯世乎长辞贾生之投湘兮终召见于宣室刘向遭谗以下狱兮晚歳亦登乎显秩先生一斥不复兮抱幽怀而莫伸袭长夜之悠悠兮不及见乎阳春先民有言兮自古孰不有死憸夫之无良兮虽生其犹鬼先生守正而毙兮名凛凛有耿光一世之短兮百世之长茍修名以永延兮虽九死亦何伤临西风而歌些兮聊以慰子于窅茫
　　封监察御史魏公诔
　　成化丙午秋九月廿有四日封监察御史余姚魏公卒于家得年八十有一乔新与公之子今江西布政使瀚同年进士也公卒时乔新宦辙南北不及赋述行相绋之辞乃为之诔盖虽不获载之素旍庶几附诸家谱其辞曰
　　于惟魏公毕公之绪佐周戡殷肇起茅土厄于嬴秦北南散处嗣世绵绵惟卿惟辅繄公之生实承先祉爰在垂髫含和率礼艺苑舒翘词林振韡贤良之举乘时奋起华问聿彰益敦素履铨曹遴材佐邑于泷惟时蛮獠防刘我疆元戎震怒欲歼以兵公曰不可怀逺以徳抚以恩信而犷不格兕奔兽扰式宣皇泽椎防卉裳诚感心革愿归皇化附我版籍壮哉濬邑在国南圻徴发旁午残民日疲公往丞之敏且有为不竞不絿恩威随施逋租匿役归首如期飞蝗逺避大田如茨遗秉滞穗利及鳏嫠公亦有子休闻夙着振翼天衢蜚英宪府公曰归哉返我初服酌我寒泉艺我芳菊良朋涖止陟降追逐惟帝貤恩即命于家豸冠岌岌绣服孔华恩宠虽隆退然靡夸谦徳之光里闬叹嗟夀胡不多八旬而止嗟今之人其谁不死戬谷如公令闻曷已余庆所延簪裳济济矧惟方伯殿兹南纪天之报公庶其在此丰山之原松柏苍苍生虽有止其存者长我怀若人名在形亡敬荐哀诔以焯幽光




　　椒邱文集巻二十六
　　钦定四库全书
　　椒邱文集巻二十七
　　明　何乔新　撰
　　祭文
　　祭沈方伯文
　　呜呼沈公遽止斯耶慨念畴昔使我伤嗟始佐夏官克亮厥采倐婴奇祸逺窜辽海鼪鼯之穴冰雪之场荏苒十年艰阻备尝人为公忧公顺以处视险若夷居尝暇豫皇有恩命起佐汴藩敷政优优小大称贤桂岭之陬炎烟郁勃公往旬宣不遑自恤霾雾内作赫赩外烝天不憗遗遽陨其生呜呼哀哉公之鸿材宜跻台阁数也多奇位止方岳公之仁厚宜享耄期命也不淑奄逝莫追堂有慈亲霜华被鬓倚门而望今见归榇庭有令子岐嶷而才昔焉戏防今服绖衰呜呼沈公歆此芳酎夀虽不多名则不朽悠悠画翣暂驻江濆临棺一恸侑以此文呜呼哀哉尚享
　　祭程襄毅公文
　　呜呼维昔忠壮着勋于梁储休委祉祚以昌繄公之生实钟先庆毅然其刚翼乎其敬京闱擢秀遂登贤科敭歴中外劳绩实多簪笔黄门忠言謇謇出赞大藩惠泽流衍猃狁孔炽边锋屡惊秉节出镇屹如长城入佐秋官明慎庶狱隐慝沈寃靡幽不烛乌狂獽扰我南疆董师致讨羣丑于襄帝曰尔来作朕圻父往镇南邦式总机务乃攽教条乃戢奸骄畿甸肃然罔或讙嚣连章乞归晚乃得谢从容诗酒追踪洛社厌世何早骑箕太空当宁嗟悼防典优隆追赠有诰易名有諡生荣殁哀在今罕比矧有贤子侍讲经筵清文雅望与公后先周之休父宋之文简以及公身奕世丕显某等素辱公爱承训良多闻公之讣怛焉惊嗟縻禄于兹无由执绋椷辞寓哀往酹公室呜呼哀哉尚享
　　祭陈亚卿文
　　惟公系出太丘世以儒名传序迨公益振休声年方垂髫沈酣经史发为词章博赡雄伟京闱论秀黄甲蜚英爰擢都官式典邦刑单辞是清两造斯理俾我圣皇从欲以治乃将皇命录囚南邦开释沉寃颂声洋洋乃陟藩垣于彼东土敷政优优民歌且舞乌弗率越蹈我疆命公建节往斧其吭叛者威之服者绥之椎髻卉裳投戈毕来皇曰汝归往我司寇小大之狱庶罔或谬彼造物者胡啬公年溘焉遐逝曽莫少延朝失蓍龟民失父母矧予同志失兹良友吟溪之浒新茔载开莫助执绋曷慰我哀陈此嘉殽侑以芳醑公其来格鉴我衷愫呜呼哀哉尚享
　　祭左时翊文
　　呜呼时翊遽止于兹耶博洽之学雄丽之辞遒劲之字俊逸之诗世宁复得见之耶其仕也内佐冢宰外典藩司身虽贵而不骄年虽髙而不衰谓公终当跻崇秩而享期颐孰谓奄一疾而莫追耶世之人不歉于人则谤且悱不获乎天则怨且疑公之所歴有穷有达有险有夷而公处之若一但见坦坦而怡未见戚戚而悲非乐天知命其孰能如斯耶呜呼麻姑之谷旴水之湄吾知公驾鹥骖白螭与泰伯南云相从而娱戏彼一抔之土南山之陲文光炯炯固将烛霄汉而陆离某等或通家之夙好或交谊之相知闻公之讣固当匍匐而执绋顾山川悠邈弗克驾素骥而送灵輀何以写哀奠此巵酒而侑以此词呜呼哀哉尚享
　　祭刘侍郎文
　　呜呼惟公风标俊伟冰襟磊落才迈王杨学宗濂洛其于文也浩乎苏王之雄浑其于书也渊乎马郑之辨博发于诗词也有若金声玉振之铿锵见于字画也不啻春蚓秋蛇之间错故其论秀词场也摅藻思之舂容其簪笔螭头也效忠言之謇谔其进贰宪卿也休闻扬于羣公其出佐藩服也嘉绩冠于列岳胡一疾之弗痊奄九原之不作是何志之壮而气之漓才之丰而命之薄耶然而年垂五十不可谓夭也官跻三品不可谓小也承家有子庆绵绵也制行无惭名皦皦也则公之云殁亦复何憾乎所可悼者朝失良臣民失父母矧于予軰亦失益友哀讣忽传乃心孔疚葬莫执绋敛莫抚柩临风洒泪酹此巵酒呜呼哀哉尚享
　　祭黄公愈宣文【二首】
　　呜呼公吾之世婣也吾嫂公妹吾妇公孙情亲义笃匪伊异人公之生平吾能言之标格峻整襟度融怡富而能约崇而自卑羸馁者赖公而举火仳离者赖公而有依弱而良者恃公得以自立狂而狡者畏公有所不为所施虽不过一邻亦足以为世家大族之师今公之殁也羸馁者将为沟中之瘠仳离者将为中谷之蓷狂狡孰为之呵叱善良孰为之扶持孰知徳义之可尚孰知巧险之为非薄俗方兴而未艾数十年后安知不为防獍与枭鸱安得起公于九原以为乡邦之羽仪呜呼死生之理吾非不知然于公之殁不能已于言者非独婣旧存亡之情盖悼老成之凋谢伤风俗之淳漓所以洒泪而酹此一巵也呜呼哀哉尚享
　　惟公祖考世以善称公克践修益着令名门第虽崇谦恭自克赀产虽裕勤俭惟徳歉歳发粟惠于乡邦义声上闻宠命聿彰谕以纶音锡以章服奚啻束帛贲于空谷有子翼翼有孙英英花封作宰璧水明经年登八袠康宁乐凯胡不耄期遽此乎止惟我与公世为婚姻情义之笃不让朱陈我归林下谢絶尘事所冀与公徜徉山水天啬此好乃忍夺公山霞水月谁复相从今公将葬我适有疾不哭于堂莫助执绋言虽有情情则难忘椷词叙诀以侑奠觞呜呼哀哉
　　祭大理卿王公文
