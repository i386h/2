<!-- { "loadSidebar": true } -->
　　谁谓长河水，化作纤纤流。 
　　谁谓比翼鸟，化作各飞鸥。 
　　悲伤出门望，川广无方舟。 
　　无由谒余款，驰想托云浮。 
出《玄散堂诗话》。 
　谢长裾，往观鱼洞天，每念琼卿，辄命一鱼寄訉，鱼飞入青天，轻于片纸，往来甚远。一日飞至桂海，与龙隐岩龙斗。失其书，恐长据责之，立化于西山之后为石焉。即今立鱼峰是也。 

　　蚕 
　蚕最巧作茧，往往遇物成形。有寡女独宿，倚枕不寐。私傍壁孔中视邻家蚕苇箔，明日茧都类之。虽眉目不甚悉，而望去隐然一愁女。蔡邕见之，厚价市归，缫丝作弦弹之，有忧愁哀怨之声。问琰，琰曰：“此寡女丝也。”闻者莫不堕泪。 

　　红蝙蝠 
　红蝙蝠出泷州，皆深红色，唯毕脉浅黑，多双伏红蕉花间。采者若获其一，则一不去。南人收为媚药。王子年拾遗云：“有五色蝙蝠。”《异物志》:“鼍虱因风，入空木而化为蝙蝠。” 
　按《灵芝图说》曰：“蝙蝠之寿万岁，此最长久夫妻也。”又《媚药》载：嗽金鸟，辟寒金龙子，布谷脚胫骨，龙脑砂，矮蓲草，荀草，左行草。”独未见录红蝙蝠处。岂缺载乎？ 

　　红飞鼠 
　　岭南有红飞鼠，出入必双，人获其一，必双得之。 

　　蝯 
　周索《孝子传》曰：“蝯■⑴属，或黄或黑，通臂轻髁，善缘。能于空中转轮。好吟，雌为人所得，终不独生。” 

　　砂俘 
　　陈藏用《本草》云：“砂俘，即倒行蚼子也。蜀人号曰俘郁。旋穴干土为孔，当睡不动，取致枕中，令夫妻相悦。媚药中多用之。” 

　　候日虫 
　汉元封五年，勒毕国贡细鸟，以方尺之玉笼，盛数百头，形如大蝇，状似鹦鹉，声闻数里，如黄鹊之音。国人常以此鸟候时，亦名候日虫。帝置于宫内，旬日而飞尽，帝求之不复得。明年忽见细鸟，自集帷幕，或入衣袖，宫内嫔妃皆悦之。有鸟集其衣者，辄蒙爱幸。武帝末，稍稍自死。人犹爱其皮。服其皮者，多为丈夫所媚。 

　　蛤蚧 
　蛤蚧偶虫也，雄曰蛤，雌曰蚧。自呼其名，相随不舍。遇其交合，捕之，虽死牢抱不开，人多采之以为媚药。 

　　梨 
　　九仙殿银井，有梨树二株。枝叶交结，宫中呼为雌雄树。 

　　杏 
　 扬州太守圃中，有杏花数十枚。每至烂馒，张大宴，一株命一娼倚其傍，立馆曰争春。开元年，宴罢夜阑，或闻花有叹惜声。 

　　竹 
　　广东有相思竹，两两生笋。 

　　相思草 
　秦赵间，有相思草。状如石竹，而节节相续。一名断肠草，又名愁妇草，亦名孀妇草，人呼为寡妇莎。盖相思之流也。 

　　鹤草蔓 
　　鹤草蔓，当夏开花，形如飞鹤，嘴翅尾足，无所不备。出南海，云是“媚草”。上有虫，老脱为蝶，赤黄色。女子藏之，谓之“媚蝶”，能致其人怜爱。 

　　鸳鸯草 
　　宋祁曰：“鸳鸯草，春晚叶生，其稚花在叶中，两两相向，如飞为对翔。”赞曰：“翠花对生，甚似匹鸟。逼而视之，势皆若矫。” 

　　怀梦草 
　　有梦草似满色红，昼缩入地，夜则出。帝思李夫人之容不可得，东方朔乃献一枝。帝怀之，夜果梦夫人，因改曰怀梦草。 

　　有情树 
　逊顿国有淫树，昼开夜合。亦云有情树，若各自种则无花也。 
　中国有合欢树，未知即此否？合欢一名青裳，一名合昏，一名夜合。即今之乌赖树，俗名乌秾。唐诗所云“夜合花开香满庭”者是也。或以百合当夜合，误矣。其叶色如今之蘸晕绿，至夜则合。其花半红半白，散垂如丝。枝叶交结，风来自解，不相牵缀。晋华林园，合欢四株。崔豹《古今注》云：“欲蠲人之忿，则赠以青裳。故嵇康种之舍前，盖取欢字之义。”又魏明帝时，苑囿及民家，花树皆生连理。有合欢草，状如着，一株百茎，昼则众条扶疏，夜则合为一茎。万不遗一，谓之神草。宋朝东京第宅山池间，无不种之。然则草亦有合欢，不独树也。 

　　夫妇花 
　薛■⑵，河东人，幼时于窗棂内，窥见一女子，素服珠履，独步庭中。叹曰：“良人负岌游举，难于会面。对此风景，能无怅惋！”因吟曰： 
　　夜深独宿使人愁，不见檀郎暗泪流。 
　　明月将舒三五夜，向来别恨更悠悠。 
又袖中出一画兰卷子对之微笑，复泪下吟曰： 
　　独自开箱觅素纨，聊将彩笔写芳兰。 
　　与郎图作湘江卷，藏取斋中作卧观。 
其音甚细而亮。闻有人声，遂隐于水仙花中。 
　忽一男子从丛兰中出，曰：“娘子久离，必应相念。阻于跬步，不啻万里。”亦歌诗曰： 
　　相期逾半载，要约不我践。 
　　居无乡县隔，邈若山川限。 
　　神交惟梦中，中夜得相见。 
　　延我入兰帏，羽帐光璀璨。 
　　珊然皆宝袜，转态皆婉娈。 
　　欢娱非一状，其协平生愿。 
　　奈何庭中鸟，迎旦当窗唤。 
　　缱绻犹未毕，使我梦魂散。 
　　于物愿无鸟，于时愿无旦。 
　　与子如一身，此外岂足羡。 
歌罢仍入丛兰中。■⑵苦心强记，惊讶久之。自此文藻异常，盖花神牖之也。一时传诵，二花为夫妇花。 
　唐人赏牡丹后，夜闻花有叹息声。又胡麻必夫妇同种方茂成。下芫荽种，须说秽语。孰谓草木无情无识也？ 

　　相思子 
　豆有圆而红其首者，名曰相思子，即红豆之异名也。生于树，其木斜斫之有文，可为博局，及琵琶槽。其花与皂荚不殊。 
　子犹曰：因古人有血泪事，因呼泪为红豆。相思则流泪，故又名红豆为相思子。 

　　相思石 
　　海上有碎石片，如杏仁瓣。取一双，后先投酪中，浮而不沉，相偎成偶。人故离之，须臾复作合矣。名曰相思石。钱简西山人云，黄翁曾出以赠之。 

　　〖注：■⑴，虫＋禺，音愚。■⑵，艹＋僚。（字典无字）〗 


　　花鸟春秋　清　天都张潮山来 

　春王正月，梅放其英于干，与百卉争先，遂夺其魁。蕙兰至自幽谷，鸿雁复归于北。月季放其花，自正月至于冬月。 
　二月，菊迁其苗于畦。桃李棠杏杨柳会于囿。蜂王使众蜂来侵，入其郛。乌衣国使其子弟，游于杏林。 
　三月，花王牡丹即位于洛。时游于姚氏魏氏。金莲宝相蔷薇，及七姊妹，盟于篱。彩蝶粉蝶黄蝶来聘，飨之。金衣公子历聘于柳。封氏十八姨来伐，崔子救之。鳖灵逐其君杜宇。 
　夏四月，柳絮大去其国。竹逐其箨于外。花陨如雨。木香游于棚。靡草死。 
　五月，闽人粤人使建兰茉莉来聘。鸜鹆来，或剪其舌。石榴火，不成灾。楚美人虞氏孙于野。李子生，王戎侵其核。 
　六月，芰荷及蒲蓼会于池。兰入居于堂。有虫食木叶。 
　秋七月，桐使叶坠于地。甘灵降于蕉。苍鹰伐鸟，获之。 
　八月，榴逐其子于外。葵朝于日。 
　九月，菊放其英于东篱，遂入居于堂。霜及百卉战于囿，杀之，菊全师而归。伐茱萸，以其英归。鸿雁来朝。 
　冬十月，兰及茉莉，入于温室。 
　十一月，柑子、橘子来朝。 
　十二月，秣陵人使水仙聘于列国。 
　女史许飞云曰：“麟经作于宣尼，月令成于吕氏。其笔削次第，皆具旋转乾坤之手。兹乃取其凡例，移而品题花鸟。和神当春，清节为秋。盖尺幅之中，而四时之气已备。 


　　一岁芳华　明　程羽文葵园 

　 光天化日，烟景何限。梁昭明作锦带启，吴宁野作连珠演。复以丽句，绘此丽情。遂觉十二月中，时时堪人欣赏。因补数语，以志芳华。 
　正月　烛焰熏天，月中掩桂，香尘扑地，曲里落梅。 
　 二月　飘香堕斝，担风吞宿蝶之花。徙影流衣，握月卧听鹂之酒。 
　三月　绿肥红瘦，相映踏青之鞋。燕蹴莺翻，乱织市蚕之月。 
　四月　篁新箨解，拾锦褓之层层。樱荐盘登，探骊珠之颗颗。 
　五月　舟竞渡龙，挽忠魂于楚水。艾偏悬虎，禳毒魅于高门。 
　六月　妆摇红影，池庆莲生。色满绿香，座酣瓜战。 
　七月　巧遗仙缕，绮窗乱乞蛛丝。慧接佛灯，碧水纷燃莲焰。 
　八月　广庭素练，影飘天上之华。大树霓裳，谱绝人间之曲。 
　 九月　题糕吟苦，瘦同篱菊之黄。把酒兴酣，醉似囊英之紫。 
　十月　檐前日暖，暄可献君。岭上梅开，春堪赠友。 
　十一月　望气书云，仪修亚岁。贡袜献履，义取迎长。竞添绣之五纹，锦胸出线。鼓飞灰之六管，玄窍吹葭。 
　十二月　腊方云伏，蜡已罢观。换板板之桃符，驱残穷鬼。听声声之竹炮，惊碎病魔。 
　王丹麓云：眼前好景，一经道破。行乐贵在及时，于斯益信。 
 

　　太曼生传　清　佚名　撰 

　　太曼生者，东海人。风流尔雅，从父宦游四方，年十九。自吉州还闽，僦寓城东，恶其嚣杂妨功，因税居于委巷。屋虽数椽，而主人之园圃近焉。草树扶疏，花柳间植，有濠濮间想。生常散步园中，吟咏自适。一日，偶值双鬟导一女郎，年可十六七，后园采花，不知生之先在也。生逡巡避之。女见生风神俊爽，且闻其善词章，情亦不能自禁。回眸转盼，百倍撩人。生自是神魂飞越，读书之念顿灰。 
　　越旬余，复于园内遇向者双鬟，因殷勤询之曰：“君家女郎识字乎？”鬟曰：“女郎时手一编，日夕不辍，岂不识字乎？”生曰：“吾有一诗，欲致之，能为一达否？”鬟曰：“郎君善诗，女郎稔知之。某当为作寄诗邮耳。”生遂赋一绝云： 
　　春园花事斗芳菲，万绿丛中见茜衣。 
　　自愧含毫非子建，水边能赋洛川妃。 
女得诗，见其词翰双绝，吟不置口。遂次其韵以答之，云： 
　　小园芳草绿菲菲，粉蝶联翩展画衣。 
　　自愧一双莲步阔，隔花人莫笑潘妃。 
自此槐黄期迫，生以省试促归，不敢通问。 
及秋不第，复携书于别业。女时时遣双鬟慰劳之。由此荏苒，遂结同心。定情之后，倍相狎昵。因赠生玉玦半规，紫罗囊一枚。生赋诗云： 
　　数声残漏满帘霜，青鸟衔笺事渺茫。 
　　剖赠半规苍玉玦，分将百合紫罗囊。 
　　空传垂手尊前舞，新结愁眉镜里妆。 
　　一枕游仙终是梦，桃花春色误刘郎。 
时生已约婚，而女亦受采。女常居花楼之下，所著有《花楼吟》一卷，其寄生诗甚多。有云： 
　　重门深锁断人行，花影参差月影清。 
　　独坐小楼长倚恨，隔墙空听读书声。 
逾年，生当就婚，女亦适人，踪迹遂永绝焉。然诗札往来，岁犹一二。 
