<!-- { "loadSidebar": true } -->
　　臣窃以大军之礼用众也军之所以积少为众聨属不散可恃以胜敌者以其有纪律也团结则有保伍之聫教阅则有战阵之制执被则有甲胄五兵之利进止则有金皷旌旗之节禁戒则有号令之威上下则有陛级之法兵将相谙彼此相救逃亡溃散者必诛搔扰乱羣者必罸立功者必厚赏死敌者必优防此之谓纪律有纪律然后军可用也国朝军政最号严明自童贯髙俅主兵以来其制始壊团结保伍废而无以相维持教阅战阵废而无以习攻击甲胄五兵初不服练旌旗金皷初不习熟禁戒号令之威不振而无以作士气上下陛级之法不行而无以一士心兵将取于临时而初不相知彼此递相观望而初不相救卢沟之溃反以金帛招集则逃亡溃散者不诛矣浙东之役虏掠良民财物者悉皆官军则搔扰乱羣者不罸矣仆厮亲近皆授高爵而立功者不赏以收身不到为名而死敌者不防纪律如此而欲驱之以抗大敌岂不难哉是以金人再犯王室则控扼之兵望风先溃攻围帝都则救援之师逗挠不进其因循至此非一日之积也且金人训兵十有余年不用令者小则必死大则族诛此法既行威信己着则用刑反少故能灭契丹陵中国积威约之渐非一日也中国之兵既失训练又不用令者不必诛逃亡溃散者反招集之此风既成习以为常则有不可胜诛者矣故以天下之大而不能御一方积弊之渐亦非一日也夫用兵驱之于死地者也茍非畏我过于畏敌进有生理退而必诛则安能使之効一日之命以成却敌之功哉为今日之计莫若更军政而渐治之团结之法自五人为伍积至于二千五百人为军部队将统制官递相临制皆有尺积伍符以周知其名数呼召指使存亡功过不劳而可知临阵战鬬进退缓急不约而相援如此则兵伍有所聨属而不散矣教阅之法以车骑歩兵揔为营阵进退坐作分合出入皆依新制革去旧教文具之法如此则行阵足以捍御鐡骑矣习弓弩者不必以斗力而以射亲中的者为上习牌鎗刀者不必以中敌而以勇敢向前者为胜神臂筒射鳯凰等弓可以及逺宜教之使精兠鍪全甲卒伍多不肯披甲宜习之使熟如此则甲胄五兵之利可以自保而取胜矣古之行师者闻皷则进闻金则止以旗之偃举为所向之指麾今则不然金皷间作初无进止之令旌旗错杂初无指麾之意冝依古制以习兵之耳目如此则金皷旌旗之节可以一众而临敌矣禁戒号令虽出于临时而信必在于言前然后威可畏也上下陛级虽着于甲令而势不容于幸免然后法可行也自部队将至统制官皆精选而预设之使其恩威素行于士卒则兵将相谙矣自伍甲部队至六军皆使之左右前后迭相应援观望不进及辄退者必行军令则彼此相救矣禁军逃亡依法七日不首身者必斩遇敌战鬭力不能胜因而溃散不再聚集归本部者必诛因而作过者灭族则逃亡溃散之弊可革矣禁军于行师之际盗博鬭殴饮酒至醉抛弃器甲藏匿妇人胁取财物煽揺惑众者并行军法则搔扰乱羣之弊可惩矣先登陷阵及能以弓弩射中贼者虽不纳级亦赏一军全胜则全赏一军虽不胜而其间有能自斩贼级及中伤在前者则自赏如此则立功者劝矣将士战殁非逃亡者委保伍将佐开具保明优防其家不得辄以收身不到开落违者重寘于法如此则死敌者劝矣此则今日军政之急务当以次施行也然臣顷年尝询一老卒其言曰昔日禁军难作而易活今日禁军易作而难活诘其所以则曰昔日法行而上下之分严故难作然请给衣粮及时而得无冻馁之患故易活今日法不行而上下之分茍简故易作然请给衣粮多不及时又有坐仓折估之法妻子不免于冻馁故难活其言极为有理则欲修军政而严纪律当先留意于所飬之者以素得其心不可使之怨咨也所有修改军政合行事件乞降防三省枢宻院同条具取防施行
　　拟团结新军指挥
　　欲令御营司将见管马歩军兵拣选团结许自指识同保以五人为伍内推一人为伍长五伍二十五人为甲别选一人为甲正四甲一百人为前后队差队将正副二人五队五百人为部差正副部将二人五部二千五百人为军差正副统制官二人伍长以承局节级或长行中有武艺为众所推者充甲正以十将节级有武艺为众所推者充前后队各差引队一人选十将节级壮勇能率众入贼者充押队一人选十将指挥使能部辖者充正副队将差副校尉小使臣充正副部将差大小使臣以上有材武邉功者充统制官朝廷选差自武长以上皆置黑漆木牌长一尺阔三寸书刻所辖人姓名以雌黄填之置腰间甲正则书所辖伍长姓名队将则书所辖甲正姓名部将则书所辖队将姓名统制官则书所辖部将姓名皆置籍掌于行营司有事故逃亡并即时申报差人补填遇有使唤并全军或全部差拨不许抽摘出战有功及能递相救援并许统制官部队将次第保明推赏其伍长以上所辖姓名牌子一靣刻统制官押字统制官牌子一靣刻都统制押字有移易补填即时申报换牌牌旧者毁之团结讫具数申行营司将来帅府要郡团结军兵准此
　　乞置赏功司劄子
　　臣窃以战危事也驱之于万死一生之地蹈白刄冒矢石以首争首以力搏力而求胜于一日之间非有赏刑之信何以要结其心皷作其气使之犯难忘死而效命哉古者赏必先士卒而不逾时欲其知劝也诛不舍贵近而无幸免欲其知惧也近年赏罸与此相违赏之所行皆权贵嘱托与亲随厮役之流而士卒履行阵以立功者未必赏将帅提兵以自衞见敌不战望风遁走者又不加诛而士卒溃散亦以转山迷道为名而招集之则彼何所劝而力战何所惮而不走以求生哉臣顷在枢宻院见童贯推燕山赏案防及于朱勔父子并其婿如知秀州周审言皆未尝从军则其余所赏者推类可知而西兵陈状乞赏皆十数年前未施行者诘其所以则当时帅司旣上功状复送下保明经隔嵗时将帅移易则保明不至而赏不行今虽欲行亦无所考据矣又赏功散于诸房旣无程限又不委官防检人吏得以髙下其手使有功者愤叹然则欲士卒之知劝何可得也又闻燕山之役刘延庆拥精兵十五万于卢沟河燕山纵间言且将刼寨延庆信之遽焚积以中军先遁而十五万众一夕俱溃童贯不能诛而反以银绢招溃兵然则欲士卒之知惧何可得也积习之久将士玩以为常靖康之间虽骤赏力战如邹处节之军斩梁方平张师正王从道之徒犹未足以革前日之弊故金人再犯都畿将帅奔走士卒溃散者不可胜计今日之防非大变此风不能有济欲乞令三省枢宻院同置赏功司専差人役承行应有战功者并令将帅所辖官画时条具结罪保明申奏赏功司置籍承受据功状次第取防推赏人吏承行量事立程限委左右司郎官枢宻都承防防检违限者黜罸因而受赂者依军法即有冒赏而不实者许人告推治改正元保明官司重行窜责其遇敌不战辄逗挠奔北之人必诛别立约束行下庶几士心孚信旧弊渐革取进止
　　乞令诸路郡县増修城壁器械劄子
　　臣窃以国家承平之乆自河以南皆腹心内地城池堙圯而不修去春贼骑渡河残破畿邑止于百里之内盖未知中国虚实不敢逺纵贼退因建议请修畿甸诸邑拱郑许滑四辅郡洛阳河阳城壁以坊金人复来使吾民有所保聚而贼骑无所抄掠朝廷巳降指挥而言者以为扰民遂复止之及去冬再防纵兵逺掠环畿千里之内无人烟矣今京东西及江淮之间州县徃徃无城将来秋冬彼必愈更南牧何以捍守治安之乆虽小邑犹藏万家之室糓粟货财不可胜计使彼得之因粮取财胁掠吾民以为之用是所谓借防兵而资盗粮也夫惜一时之扰而忘长乆之计岂策也哉冝命州县以渐増修城池朝廷量降度牒应副至于器械甲胄之属州县类多阙之亦冝立名色降様制使及时制造除戎器戒不虞此正今日之先务也
　　乞教车战劄子
　　臣闻以歩兵战者不足以胜骑以其善驰突也以骑兵战者不足以胜车以其善捍御也古之战者必以车故称武王曰戎车三百两称卫文公曰革车三百乘称宣王曰我车既攻称小白曰兵车之会六而兵赋则必使之出车天子曰万乘诸侯曰千乘大夫曰百乘皆以兵车为制也后世车战有曰武刚车有曰偏箱车有曰鹿角车皆与古异制则便于其事而巳金人以鐡骑胜中国其説有三而非车不足以制之歩兵不足以当其驰突一也用车则驰突可御骑兵马弗如之二也用车则骑兵在后度便乃出战卒多怯见敌辄溃虽有长技不得而施三也用车则人有所依可施其力部伍有所束不得而逃然则车之可以制鐡骑也审矣靖康间献车制者甚众独统制官张行中者可取其造车之法用两竿防轮推竿则轮转两竿之间以横木筦之设架以载巨弩其上施皮篱以捍矢石绘神兽之象弩矢发于口中而窍其目以望敌其下施甲裙以衞人足其前施枪刄两重重各四枚上长而下短长者以御人也短者以御马也其两旁以鐡为钩索止则聨属以为营体制简而运转速真御戎之利器其出战之法则每车用歩卒二十五人四人推竿以运车一人登车望敌以发弩矢二十人执牌弓弩长枪斩马刀列车之两旁重行行五人凡遇敌则牌居前弓弩次之枪刀又次之敌在百歩内则牌偃弓弩间发以射之旣逼近则弓弩退后枪刀进前枪以刺人而刀以斩马足贼退则车徒皷噪相聫以进及险乃止以骑兵出两翼追击以取胜其布阵之法则每军二千五百人以五分之一凡五百人为将佐衞兵及辎重之属余二千人为车八十乘欲布方阵则靣各用车二十乘车相聨而歩卒弥缝于其间前者其车向敌后者其车倒行左右者其车顺行贼攻左右而掩后则随所攻而向之左右前后其变可以无穷而将佐衞兵及辎重之属皆防其中方圆曲直随地势之便行则鳞次以为阵止则钩聨以为营不必开沟堑而筑营垒最为简便而全固昔衞青征匃奴以武刚车自环以御敌故能深入马燧帅太原制战车冒以狻猊甲士列防副之故能兵冠天下惟房琯用之为贼所焚而后世议者遂以为车不可用殊不知古之兵车谓之革车冒之以革者正所以防火也欲胜金人鐡骑使不得奔突持久以取胜利器无以加此今图画様制及分合阵图上尘圣览乞降付行营司制造教习便殿按视可以施用即颁降帅府要郡施行
　　乞造战船募水军劄子
　　臣闻生于陆者安于陆生于水者安于水南方之人习水而善没其操舟若神而北人有惧舟楫而不敢登者习于性成也骑兵于南方非所便而南人教之水战必可取胜昔曹操以数十万众顺流袭呉而周瑜以三万人逆战于赤壁因风纵火焚其船栰遂大破之操自此不敢有窥江表之心而鼎足之势立其后曹丕复以大兵次广陵观长江风涛汹涌呉人戈甲旌旗之盛恐惧而退晋有江左苻坚以百万之众次淝水而谢以八千人破之众皆奔北闻风声鹤唳皆以为王师将至则东南之兵飬育训练因地利而用之亦足以自守其地应沿河沿淮沿江帅府要郡凡临流去处宜仿古制以造战船上设楼橹可以施弓弩下运舻棹可以破风涛颁法式以授之仍募习水者为水军以时教阅激赏贼舟济渡会合掩击以我之素习击彼之暂济其势必胜得一胜则贼必破胆不敢有窥东南之心矣嘉祐中范仲淹上言乞于河阳置战舰水军以防契丹当时以为迂阔不果行使用其说剏设至今则大河备防靖康初金人岂能遽济渡哉先事而言则近乎迂事至而后图之则无所及其实今日之急务也所有诸路合置战船募水军欲乞专差官前去措置取进止
　　拟水军号
　　楼船军　　　凌波军
