<!-- { "loadSidebar": true } -->
    敕：朝议郎前行同州司法参军关内道采访使支使上轻车都尉萧县开国男姚闳等，砥名励节，博艺多能。或尝佐台臣，以清关辅；或顷谐宫职，见美朝端。度才而，举善以劝，俾同官们察视，宜并拜於丞郎。可依前件。
    ○授邢巨监察御史制
    敕：前守监察御史邢巨，器能通敏，词藻清新，久著令名，兼称利用。终丧有礼，既及於除；执宪须才，宜居於旧。可监察御史。
    ●卷三百九
    ☆孙逖（二）
    ○授[B14A]信郡王ギ宗正卿制
    门下：公族之任，得才则难，举亲而官，选旧惟允。银青光禄大夫殿中监上柱国[B14A]信郡王ギ，雅正惟恭，虚怀敏达，近属藩翰，中朝羽仪。无竞维人，不矜於贵分；克勤於位，每效於忠公。敦叙是司，畴咨所属，宜居六尚之职，以副九宗之委。可宗正卿。
    ○授濮阳郡王彻宗正卿制
    门下：宗卿设位，邦族是司，必择亲贤，以光名器。金紫光禄大夫行太仆卿员外置同正员上柱国濮阳郡王彻，清贞履道，淑慎持身，行无越思，动不逾矩。以才从政，於历官而则深；以地推恩，在同姓而为近。敦叙之任，畴咨所难，宜受寄於本枝，更迁荣於列棘。可行宗正卿，散官、勋如故。
    ○授广武郡王承宏光禄卿制
    门下：银青光禄大夫行房州别驾员外外置同正员广武郡王承宏，地在维城，庆延分土，顷乖周慎，因从降黜。舍其公犯，用申犹子之恩；复其旧资，俾践列卿之秩。可光禄大夫光禄卿员外置同正员。
    ○授韦珙光禄卿制
    门下：银青光禄大夫庆王傅员外置同正员上柱国扶阳郡开国公韦珙，衣冠耆旧，德行名贤，吏术该通，尝闻理剧。道心远晓，雅好摄生，一在优闲，久淹年序。怡和自保，志力犹强，宜有命於移官，俾承荣於列寺。可光禄卿员外置同正员，勋、封如故。
    ○授崔惠童卫尉卿豆卢建太仆卿制
    门下：尚主之恩，允归於人秀；睦亲之典，必洽於朝荣。驸马都尉崔惠童、豆卢建等，在人物士林，在勋华忠绪，行能双美，才貌兼资，善道自修，令名无忝。锡之姻妤，已承筑馆之荣；宠其章服，宜列象河之位。惠童可银青光禄大夫卫尉卿，建可银青光禄大夫太仆卿，并员外置同正员。
    ○授王斛斯太仆卿仍兼安西都护制
    门下：安西都护王斛斯，将略称多，忠诚克著，顷膺边寄，颇洽人心。间岁以来，频有骚警，能清寇虐，不顿甲兵，契军国之远图，得攻拒之良术。有劳懋赏，自昔如兹，宜践列卿之位，俾兼并护之职。可太仆卿员外置同正员，兼安西都护等如故。
    ○授王昱太仆卿制
    门下：列彼九卿，正於群仆，允膺兹命，必藉兼才。正议大夫守太原尹北都留守使持节河东道诸军节度营田副大使知节度事兼采访处置使摄御史中丞上护军赐紫金鱼袋王昱，韬是明断，资其理识，成务有馀，奉公不挠。自持军律，兼委使车，能启刑书，以惩贪吏。到官未几，除恶已多，类能则然，赏善宜及。俾升荣於在驭，仍受任於北京。可守太仆卿兼大原尹，馀如故。
    ○授李林宗太仆卿制
    门下：中大夫守太常少卿上柱国李林宗，行能温厚，器识该深。清白奉公，常闻吏术；恭谦应物，更表身谟。自亚河海，亟移星岁。友于之爱，实掌枢衡；致美之心，俱怀退让。远嫌滋久，举滞当迁，宜正位於名卿，俾钦承於密命。可太仆卿，散官、勋如故。
    ○授窦锷等太仆卿制
    门下：申以婚姻，必求於才地；制於禄位，兼取於亲贤。窦锷等克嗣高门，能修善道，有温恭之言行，兼美秀之形神。勋华之绪，既连於旧戚；选尚之恩，更谐於新礼。俾升荣秩，仍锡宠章。可依前件。
    ○授杜希望鸿胪卿摄御史中丞制
    门下：赏以懋功，官无虚授，所贵天秩，斯为国典。朝议郎守太仆少卿员外置同正员使持节都督鄯州诸军事兼鄯州刺史陇右节度副使仍知经略支度营田等留後事赐紫金鱼袋杜希望，器能开敏，才略雄深，识韬钤之大纲，知战守之良术。顷令讨罪，爰委行师，不惮艰危，常先士卒。恩威必备，权变多方，狂寇已清，坚城又克。畴庸是属，举善攸归，俾膺超等之荣；仍列上卿之位。可通议大夫守鸿胪卿员外置同正员摄御史中丞，馀如故。
    ○授韦恒太常少卿制
    门下：朝议大夫守给事中郑县开国男韦恒，神清气爽，识远心微，周才可以求备，雅望期於必复。自登近密，已积岁年，淑慎有恒，闲和易退。奉常之亚，称职为难，宜回夕拜之荣，俾在春官之属。可守太常少卿，散官如故。
    ○授李林宗太常少卿制
    门下：朝议大夫守卫尉少卿上柱国李林宗，寡言敏行，清节令名，能执谦冲之心，以成友悌之美。自亚九卿，已淹四岁，举必以类，既承拜命之荣；恩则由中，俾佐奉常之职。可守太常少卿。
    ○授李岫卫尉少卿制
    门下：朝议大夫行秘书丞上柱国清水县开国伯李岫，说《礼》敦《诗》，资忠履孝，励清修而立节，包丽则以为文。曩者辍务仙台，移官秘府，一从闲退，七变星霜。父在枢衡，固守范宣之让。谦冲自牧，足镇於浮躁；而进用无党，须归於至公。宜承特命之恩，俾践亚卿之职。可守卫尉少卿，散官、勋如故。
    ○授郑子献太仆少卿制
    敕：朝议郎前行宗正卿赐紫金鱼袋郑子献，业继簪裳，地连姻戚，早班序，累效忠勤。公族之司，顷居亚列；仆臣之任，宜复旧资。可守太仆少卿员外置同正员，散官、勋如故。
    ○授杨先司农少卿仍东都留守制
    门下：朝议大夫守太仆少卿上柱国朱阳县开国男杨先，精勤从事，坚白在公，任以器能，位於河海。出纳之吝，朝廷所难，宜回职金之府，更膺搜粟之寄。可守司农少卿，仍东都留守。
    ○授王回质秘书监韦廉起居郎制
    门下：守谏议大夫王回质，茂学纯行，国之耆耋；左补阙韦廉，清才敏识，人之英秀。藩维日就，实赖於师资；轩陛晨趋，有光於侍奉。各施於用，皆著其勤，宜拜藏书之府，俾迁纪言之职。回质可秘书监，廉可起居郎。
    ○授牛仙客殿中监制
    门下：乃立御府，其代天工，必在信臣，以兼重寄。银青光禄大夫太仆卿朔方节度兼关内道支度兼管营田盐池押诸蕃部落副大使兼采访处置使群牧都使监牧支度营田闲厩宫苑五坊等使摄御史大夫上柱国陇西县开国子牛仙客，忠公有度，亮直无私，长才为万里之城，沈略乃百夫之御。顷持节钺，尝镇河湟，兵器惟精，边人咸赖。出则靖国，方资五利之功；入则训驺，宜修六尚之职。可殿中监，散官勋并如故。
    ○授宋浑将作少匠制
    门下：朝议大夫前守谏议大夫上柱国襄国县开国男宋浑，明敏自然，通和足尚，承旧德之馀训，有多才之令名。丧制久除，朝章式叙，宜升髦士之列，俾亚上卿之任。可守将作少匠，散官勋封如故。
    ○授翟璋等将作少监制
    门下：滑州刺史翟璋等，精勤立志，果断雄才，有吏道之能名，是郎官之俊选。抡材考行，用掌百工之事，宰邑临人，伫为四方之则。可依前件。
    ○授司马利宾等著作郎制
    敕：朝议郎行秘书省著作佐郎司马利宾等，或富於学业，或精於吏能，公清为洁已之资，词赋有成名之美。举其同术，宜并拜於轩墀；甄其异用，俾分官於儒馆。可依前件。
    ○授刘瑗等国子祭酒制
    门下：名器所归，必徵於才实；进用之序，亦凭於岁年。王傅上柱国丰县开国男刘瑗等，备闻素行，累践清资，佩服文儒，周旋礼让。效官惟谨，考绩皆深，以类而迁，既有均於平施；至公斯在，亦何患於後时。宜悉虚怀，各从分职。可依前件。
    ○授裴巨卿国子司业张九皋尚书职方郎中制
    门下：朝议大夫著作郎裴巨卿，厚德驯行，性与淳和；朝请大夫殿中丞上柱国张九皋，雅量清才，体合明允。咸推远识，皆有今名，能励节於朝廷，将致美於兄弟。《诗》、《书》是悦，宜当六学之师；章奏惟难，更擅一台之妙。巨卿可国子司业，九皋可尚书职方郎中，散官、勋如故。
    ○授王斛斯守左金吾卫大将军兼范阳大都督府长史制
    门下：左羽林大将军兼范阳大都督府和史充范阳节度经略支度营田副大使王斛斯，推诚励节，好勇能谋，政必有经，举无遗策。久镇幽朔，勤修训练，既摧凶以制胜，亦懋赏以酬庸。而环卫之职，金吾尤重，宜承後命，以宠中权。可守左金吾卫大将军兼范阳大都督府长史，馀如故。
    ○授张元逸明威将军守右卫将军制
    门下：中大夫守光禄寺卿员外置同正员赐紫金鱼袋张元逸，干蛊於君，谦冲自下，外姻之旅，众望攸归。彼周行，备闻声实，委之环卫，尤切腹心。宜易位於右卿，俾呈能於真将，可明威将。军守右卫将军，勋、赐如故。
    ○授吴王祗等右卫将军制
    门下：左卫将军吴王祗等，国之近属，朝之多士。或同班警卫，有避於天伦；或列位周行，已淹於岁序。各移官命，用广朝恩。可依前件。
    ○授盖嘉运金吾卫将军兼北庭都护制
    门下：右威卫将军兼北庭都护盖嘉运，百夫称勇，万里将军，智则有谋，忠而能毅。顷者狂寇作梗，锐师深入，用奇以往，决胜而归。式酬其庸，言命之赏，宜增秩於中尉，仍握兵於外城。可左金吾卫将军兼北庭都护，馀如故。
    ○授元环右监门卫将军制
    敕：右监门卫中郎将元环，衣冠济业，言行资身，地在通姻，人称懿戚。徵於旧典，洽以新恩，宜有命於移官，更增荣於赐服。可依前件。
    ○授赵惠琮□麾将军守左监门卫将军仍兼知内侍省事制
    门下：中大夫守内侍上柱国赐紫金鱼袋赵惠琮，素韫智谋，早周慎密。顷令衔命，委以临戎，既逾险而深入，亦乘危而苦战。遂清狂寇，且振边威，不有赏功，将何劝善。宜列爪牙之任，仍真印绶之荣。可□麾将军守左监门卫将军，仍兼知内侍省事，勋如故。
    ○授王斛斯宣威将军守右羽林军将军制
    门下：大中大夫守太仆卿员外置同正员上柱国赐紫金鱼袋王斛斯，智谋宏远，识量冲深，位列名卿，才优良将。顷膺朝寄，作边陲，惠威有孚，羌戎即序。念其勤苦，既返旆於西城；任以腹心，宜典兵於北禁。可宣威将军守右羽林军将军，勋、赐如故。
    ○授彭元昭右羽林军将军制
