<!-- { "loadSidebar": true } -->
　　赫尔阳精当朱仲兮厥状难明杲杲而威棱四序炎炎而火烈羣生九野飞尘破氛昏而下烛六龙衘耀亘天地而横行其初也隂魄落彼离明生矣踆乌汹汹以飞来苍龙黯黯而光死辗烟霞而炎驾旁转洞寰海而红轮徐起烟勃乎扶桑之津鼎沸乎咸池之水八纮疑火井之内六合若炎丘之里路岐难处伤哉行役之人稼穑堪忧嗟尔耕耘之子始惊出地渐见摩天曈昽逾盛翕赩弥宣赫曦而光碎波涛血殷江海蓬勃而气蒸林郁焰起山川然则居上克明当中益炽想羲氏于执热当亢龙之用事照丘陵而恐是焦元蒸垅畆而皆成赤地仰之者目精眊处之者神昏体悸草木为之生烟峯峦以之减翠千里无云炎风不闻木而栖者翕其翼泉而跃者伏其羣不党黎甿有异恩覃之士无私蛮貊终同炎徳之君可流金而烁石可焦头而烂额浩浩兮坌红埃融融兮过虚壁遂使无生禅子爱其孤鹤片云休影逸人恋此幽松古栢斯则晋卿执法于前代鲁史立言于徃昔于戯猛以济威刚而驭下牧于外而防乱咸戢升于朝而谄谀斯寡如夏日之赫焉孰云不足畏也















　　文苑英华巻五
　　钦定四库全书
　　文苑英华巻六　　　　　宋　李昉等　编天象六
　　初月赋二首　　　　明月照高楼赋一首月临镜湖赋一首　　破镜飞上天赋一首月照寒泉赋一首　　姮娥奔月赋一首
　　新月误惊鱼赋一首　涟漪濯明月赋一首海上生明月赋一首
　　初月赋　　　　　　　　　王泠然
　　观乎皎皎新月含虚惊阙伺海蛤而齐生候阶蓂而俱发既与物而盈偃亦随时而兴歇故其清光未满斜轮半空依稀破镜髣髴悬弓离毕坠雨绕晕生风散防华于粉壁集轻照于兰丛尔其于状也皎皎的的镜丹霄而灼烁鲜鲜绵绵防清汉而连娟逢轻云而暂蔽杂华星而共妍冩边城之羇目鉴珠箔之娇思闺女之披幌弄舟人于叩舷若乃断山风入中天气清云彻暮景霞开晩晴望頺阳之西落见防月之孤生出烟郊而漫漫映江浦之亭亭凝碧防以光浄度青楼以色明虽予情之斯得停搴揽而不盈俄而凉夜未几低轮半倾坠斜光于森木落余照于严城临玉墀而不见望亭阁而杳冥余亦何为者感在空庭
　　第二　　　　　　　　　　郑　遥
　　初生防月若无若有出城中兮才广于眉入堂上兮不盈于手若乃金壶稍滴银汉将流暗鹊惊夜寒蛩送秋天清晕灭露白光浮临皓壁而添粉映珠帘而半钩纎光润海重明表壑的的飞上姢姢未落衘破镜而飞斜抱弯弓而势却蓂稀叶少桂短花新无箧笥之团扇有虚空之半轮怅徘徊以将失情欝结而莫伸命后车之文雅恭进牍于词人
　　明月照高楼赋【以明月照楼四字为韵】
　　千里着明者唯月百尺崇高者曰楼月照耀而莫大楼宏敞而寡俦光含雪浄势冩云浮生沧海而皎皎度飞宇而悠悠皓天地而弥广沉氛埃而已收于是隐映澄寂特起峻峭月上楼高楼明月耀黄鹤惊而欲翥素娥集而匪召垂轮帘外疑钩势之重悬透影窓中若镜光之开照其望也可以相思其登也可以逺眺及夫高秋廓落寒夜肃清四空迥而晃朗九层屹而峥嵘列欢宴防友生去洞房兮即重屋灭华灯而临前楹玉槛连彩粉壁迷明动鲍昭之诗兴销王粲之忧情则有离居独处愁思未歇持鳯管而坐楼矜蛾眉而对月徘徊宵际怅怏明发歩蓂叶而盈盈顾桂华而忽忽
　　月临镜湖赋【以风静湖满轻波不动为韵】　陆　贽
　　月配阳含虚而明湖止水体柔而平光无不临故丽天并耀清可以鉴因取镜表名月包隂以成象水禀月而为精两气相合实不入而疑入二羙交映伊本清而又清色皎洁而秋天愈静波演漾而宵风乍轻类泗濵之磬见疑合浦之珠明至明洞幽至清无垢同泽无逺不遍等达人以虚而受满不可恃望之足戒以亏盈形或未分鉴之则辨其姸丑轻霭不起纎尘莫过沉璧彩而为镜碎金辉以成波皓质未判空闻田鹤之唳香风乍度暗传莲女之歌万象皆总湛清光而不动极望靡穷凝虚浩而如空照同心千里之外洞游鳞百丈之中棹影乍浮如上天边之汉桂华不定多因苹末之风白昼诚穷残夜将短临逺峯而欲落沉余景而犹满月之徳也朗而迥水之性也柔而静照有余辉光无匿影满而将缺顾兎自殊于太阳导之则流无禽岂同于旧井原夫徳无不应理必相符湖以柔而藏月月因朗而彰湖不私其明明则有裕无逆于物物乃不孤异投珠而按劒等藏氷而耀壶惟水月之叶美与君子而同途破镜飞上天赋【以青天流玉戸失顔为韵】李　程
　　何新月之婵娟如破镜之上天防茫而桂树犹短髣髴而菱花不全皓色减去清光独悬谓是云非开玉匣而长在自无而有指金波而未圆象则陵虚名何责实伊酷似其素影若同分于丽质莫测潜化空惊逈出怜此夕以孤飞念谁家而暗失况夫防明海澨逺挂关山感重轮而易缺思鞶带而莫攀姮娥掩色嫮女分顔意迢递而难明半生象外岂别离之可赠余在人间霁景澄寂泬寥凝碧匪廽辉而照胆徒向晦而沦魄洞房未掩过防上而不归斜汉欲低入窓中而犹隔亦何辨夫镕于火化隲彼隂灵比孤光于珪白喻片影之铜青遥空绚练逺色晶荧爽气共浮岂彩霞之能掩芳尘不到非素手之所经观夫渐倚上廹于下土瞻吴牛之罢喘对孤鸾之欲舞徴碎质以委地有方辉而竟戸哉生之后从一气以裁成埋照之时岂五金而能补正当残夜偏称髙秋含烟不隐泛水如流苟孕明于真宰非禀质于人谋似逃秦殿聊上庾楼疑熠熠以从革类纎纎而若钩异彼糚奁掩兹游烛方应以戯珠不鉴容以销玉坐惜云曙行愁漏促晕犹未合无陈方士之灰防不可磨空负先生之局
　　月照寒泉赋【以秋月清明夜泉澄澈为韵】
　　皎兮月出毖彼泉流月烛清夜泉澄素秋其象也合之双美其气也同以相求观夫彼濬者泉彼高者月临四海而照无私利万物而功不伐故能流而不竭明而不歇清见底而练色寒凝晖盈轮而桂华秋发则知水者秋之气月者隂之精月下泉涌泉中月生其始愈出其少徐清度晦明兮共隐共见歴今古兮齐亏齐盈皎皎兮不易其色泠泠兮不改其声足以洗颍川之耳濯沧浪之缨者欤至若寒露白秋天晴金风始扇银河未倾巻纎云而九霄可覩扫薄雾而万里克明于是泉悠悠以东注月遅遅而西行彼月伊何明之大者彼泉伊何清之至也泉凝释于春冬月行藏于昼夜既处卑以习坎亦居高而临下揽不盈也则照之而有余流无穷焉如逝者之不舍故得莫明匪月莫清匪泉月经天而烛地泉带地而澄天素波洞出清影孤悬气涵浪于一色轮照底而双圆圆如日丽净若霜凝寳镜出匣玉壶开氷摇清吹而灔灔澹碧空而澄澄度浅沙则清影遅漫漱幽石则光波沸腾又可乐而瓢饮枕以曲肱者也客有续为泉月之歌歌曰月照泉兮泉涵月泉潺湲兮月皎洁波无鱼兮清澄月有蟾兮澄澈观碎璧于涟漪认明珠于圆折信上善之可方而智者之所悦
　　姮娥奔月赋【以一升天中永弃尘俗为韵】　蒋　防
　　昔姮娥服仙药于俄顷指隂灵以驰骋嗟人世之如流觉天衢之何永于是竦身骞翥霁月凝冷振环锵佩杂珠露之珊云帔花冠渡银河之耿耿伊立志之有恒果蹑景而可慿出乎寥廓爱此清澄企予望之想蟾蜍之下视进吾徃也轶埃壒而上升且夫碧虚望而自致清质瞻而不坠天逈而音尘已没风落而芳馨防至徃而不返谁谓与子偕行仰之弥高孰云不我遐弃窈窕轻举圆明映空遗九族于脱屣冀孤轮之处躬独徃孤高若集瑶池之上潜来烟雾如分纨扇之中迷晶皎乱曈融神明合柔徳通想泛金波讵假琴高之鲤将摇桂魄宁因御寇之风冥冥睟容规规皓质乗飞廉兮竦踊廹望舒兮寥栗初疑糚以临镜形影犹分终类氷之在壶辉华相失故得享年代之悠乆与乾坤而齐立明明配日高高在天对阳乌之升降伴孤兎之昭宣满时而玉貌和光难分皓皓亏处而娥眉共丽不辨娟娟烱若通辉超然絶俗想明眸而下鉴并玉钩而傍烛闺中结恨感予于三五之时笛里传情听我于关山之曲岂伊异人学道全真湘波之妃洛浦之神曽不足继其芳尘新月误惊鱼赋【以在水为钩有并垂纶为韵】白行简
　　纎纎之月兮濯影清流渒渒之鳞兮妄意悬钩乍见之而深入复瀺焉而误逰寻落饵迟来舟游泳不安颇似纵而方引噞喁自失疑已悬而未收当其照溪篁兴舟子骇垂竿而乱动讶半规而特起谅不知夫月来徒有虞于夕死或跳跃无所毎健羡于脱泉周旋不能乍蹉跎于失水且复走菱荇触洲沚敛鬐鬛以曲全高首目而圜视引耀方丈形仪更眞挂影西南尽迷兎与波上下难晦紫鳞虽类吴牛之喘月独喻文鳐之触纶转荡其心似迎其手恐牵复于未济惧钩深于善诱同畏景恶迹之士视于无形异贪饵慕羶之徒求之何有夕惕未已宵迷不舒毎流浪而迁逝愿息隂以踌蹰岂将畏首与畏尾亦将慎终而慎初霭霭孤光隔千里而共此鳏鳏下视虽擘波其焉如既而魄尽中流光沉西海犹眙于故处尚怵惕其安在岂鹏化之质不能奋飞方鱼服之时毎嗟危殆悲夫似是之疑何莫由斯况文竿昼引绪蠒宵垂苟人谋之不辍何天道之可窥安得逺猜机漾修逈笑明月而弄沦涟与狎鸥而相并
　　涟漪濯明月赋【以题为韵】　　　　侯　喜
　　水上风起天邉月圆何怡情于遥夜濯委照于轻涟兎怯盈缩蟾惊泝沿谓涛之弄珠将投进退讶方流之有玉欲献迁延泛灔靡凝冲融不歇渐失沙镜逾迷海月丹霞合而暂止青苹开而匪辍足使浣纱之女愧颦蛾于后来伐檀之人恨流光于明发咸池何为逺在天涯言浴白日曽非绿漪彼浪以雪着月以光垂纵欲报其虚室亦无能而可施曷霄汉之下人寰不离望舒俯降阳侯悦随班如贲如克将顺乎其美于沼于沚必周旋而中规且濯乃彊名明而有素盖取乐于风景岂同効于尘路所以浅不浮华深不掩嫮殊涣涣于郑什引悠悠于谢赋懿其澹若含情眇若功成遍菰蒲而敛曜满洲渚以澄明漏永更遥空见浮沉之状星移汉转无闻出没之声嗟夫月霁乃明水烦则浊苟氛昏之掩蔽与鱼鼈而瀺灂水假当其演溢月纵思其涤濯运乖道阻天悬地邈则安得轻飇暂拂水镜动于秦防纎埃不飞玉璧吐于荆璞含辉发彩似忠臣之沃明君如后进之资先觉岂徒比其光丽而已
　　海上生明月赋　　　　　　徐　晦
　　巨浸不极太隂无私搴积水之游气覩圆魄之殊姿皜皓天歩苍茫地维泱漾崩腾助金波玉浪之势晶荧激射当三五二八之期盖进必以道岂出非其时继倾曦以对越擅浮光而在兹嗟乎空阔之容若彼清明之状如此蜃楼旁起疑庾亮之可从珠蚌潜开异随侯之所委躔次虽游风涛讵弭出霞岸而不遅过鼇山而孔迩顾兎摇曳姮娥徙倚将运行以故然谅涤濯之难揣逺絶昏霾逈临津涯竟无幽而不烛斯冥力而上排希逸之赋可称界于斜汉仲言之诗有作映彼清淮未若皎皎初吐苍苍可阶叶朝夕以晦朔宁望断而意乖奫沦涳洞雪飜烟弄水族将蟾影交驰浪花与桂枝相送凝目是逺赏心斯众苟佳景之必存孰良辰之不共滔滔节宣冉冉徂迁循彼万流差广纳而观海推夫两曜候乆照而得天客有吟想此夜淹翔有年感浮桴而偶圣庶乗槎而逢仙亦将览孤景盥洪涟聊学抽毫而进牍岂追羡鱼以临川



　　文苑英华巻六
　　钦定四库全书
　　文苑英华巻七　　　　　宋　李昉等　编天象七
