<!-- { "loadSidebar": true } -->
　　汝宁河南大郡也统辖十五州县政令既繁而路当南北要冲旬宣之使往来之宾客络绎不絶应接盖无少暇焉故凡守兹土者非有明达果断之才者鲜克胜任嘉靖五年春吏部大计天下之治视其胜任不胜任者而去留之汝宁之守以才力不及改仕选能胜其任者代之乃荐南京河南道监察御史王君汝学以往君素有才望汝宁士夫官南京者闻命交贺既相率拜君于私第复相率征予言以赠予惟人之赠言备采择也王君自筮仕为县以至征拜为御史歴有声绩其练习久矣天下之事何所不知奚俟人言光禄申台张先生曰不然近世士大夫居髙位有大才者多不务谘访王君独不自满某等之往拜也即询民隠及吏治得失孜孜不怠某等既以所闻见告之矣而未尽也故请益于子子何辞焉予乃仰而叹曰甚矣君之好问而好察迩言也愧予无以吿耳昔人有言知为子然后能为人父知为臣然后能为人君知事人然后能使人盖自其所习行者推之无难也君尝为县矣所服事而聴令者不有守乎守之政令如何则县得其安如何则县被其扰亦既知之矣今兹之往行其所以安乎县者而去其所以扰乎县者则下无不获矣君尝为御史矣按察百僚扬清激浊固其职也守不在激扬中乎守之治行如何则为贤如何则为否今兹之往行其所以贤者去其所以否者则上无不获矣上下既获则政无不成令无不行熈熈然风草之相偃而桴鼓之相应也汝宁之民有不蒙福乎申台曰诺予曰我朝黜陟之法不同于古郡守治行超卓者不二三载辄迁吾恐汝宁之民不得久蒙君之福也众曰奈何曰见贤思齐人有是心安知来者之不如今也今姑乐王君之能福吾民可矣将来之事安得一一而为之虑哉申台曰然乃次第其语为王君赠云 

　　司马公改守嘉兴序 

　　张凌汉吴时之范子仁偕来枉顾曰郡伯司马公守吾郡三易岁矣士民蒙被恩德方以公为父母冀朝夕见乃以吏部荐改守嘉兴行有日矣士民欲挽留之不可也盍有言以赠以彰公休以致吾士民之意乎予曰唯唯窃念幼读前史见循良之吏有恩德于士民者或升迁或更调或以他故而去其士民往往挽留不置甚至卧辙攀辕使不得发其不然者反是因以谓众心之好恶可以验官政之得失及后见孔子为政于鲁鲁人乃谤之曰韠而麛裘投之无邮子产为政于郑郑人谤之曰孰杀子产吾其与之夫孔子大圣也子产亦公卿之贤者也其政岂有不善哉众乃欲投之杀之有不止于喜其速去者何也则又疑众心之好恶有不足凭者后读鲁论见子贡曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之乃叹曰一乡之人皆比肩而立者耳所好所恶者尚各以其类况大人君子在上位者其存心也公其行政也平喜有赏怒有刑虽寛于劝善亦严于惩恶则于众人之情固不能以尽合矣甲之所好乙或恶之此之所誉彼或毁之此岂可得而一哉此孔子子产之所以蒙谤也迨其久也德政既洽众望咸归则谤言自息矣此孔子子产所以终获令名也然则观君子之政莅于政未久者众好众恶岂可不察其故哉公守怀庆虽三易岁然实未久也士民蒙被恩泽者固戴公如父母矣而觖望者则难保其无也瑭老且病不能逺饯公于郊外三君子其尚留意哉公之行也士民之在道傍者惜公之去而垂涕愿留者有几复察其人为何如人喜公之去而欢呼嘻笑者有几亦察其人为何如人盖一以验公之政一以观吾党之善恶也归幸相示瑭当笔之简册以俟他日传循吏者之采择云 

　　张推守升汝宁贰守序 

　　为政孰难得民心难得民心非难得民心而以其道难自岂弟之风既微而贪暴之政代作苍鹰乳虎之俦此肩接踵而显于世鞭挞肆行斩伐无忌凶威既立则剥取百姓之膏脂以充一已之筐箧转相汲引驯致髙位天下之民如坠涂炭其来也非一日矣故民亦疾视其上如冦如雠其在位也惟恐其不去其去也惟恐其不速无一毫爱敬眷恋之意此岂民之薄哉其应固然也故曰得民心难其反此者则又务为煦育姑息之政以取悦于下有罪不刑而悉从寛贷庶事不理而惟务因循曰吾将以恤民而省费其巧者则又为朝四暮三之术以笼络其民虽忧民之言不絶于口而实无爱利以及于下纪纲不立奸弊日滋虽驩虞于一时而不可行于永久虽愚民翕然以为贤而君子不取也故曰得民心而以其道难吾郡节推张先生以慈祥岂弟为心而以公平正大为政聴民之讼必尽其情罪之轻重大小则一断于法而无所纵舍初不用姑息笼络之术六县之民皆爱敬先生如其父母岂非得民心而以其道者乎先生以当道荐擢汝宁贰守自怀庆之任汝宁道出孟县官吏师生耆老感先生之德惜其去而不可留也乃绘像以献而请予言以道意予有感于得民心以道之难而幸于先生见之也故书是以吿于戏天下之民一也民之所好好之民之所恶恶之此之谓民之父母先生懋哉吾见民心之爱敬将彼此无以异也 

　　孟县刘大尹奬励序 

　　天下之事行为难行之得失其难在已行之从违其难在人在已者可勉也在人者所值有幸不幸吾将奈之何哉夫士君子禀扶舆之清淑为人伦之冠冕孰不欲立功业于当时垂声光于后世哉然天下事处之亦甚难矣纷纭轇轕欲其剖析震撼击撞欲其镇定少失其理则瓦裂莫救处之不失其理矣然或上无知已以为之援则局蹐于俞咈之间顾望于进止之际亦安得从容展布百姓见其体势之不重也奸诈者巧于媒蘖强梁者敢于抗拒方支吾自救之不暇欲望功业立而名声彰岂不难哉故尝谓士之立功垂名者有其志矣或患于无才有其才矣或患于无位有其位矣或患于无援全者百一故功名之成立甚不易也孟县大尹刘侯豪杰之士也志尚髙逺而其才又足以副之剸繁治剧抑强扶弱皆不劳余力当道以其能也以礼币奬劳焉怀庆府儒学薛生尧佐孟人也鸠诸友征言以贺予感夫功名之难幸侯之有志有才而又见知于上将可以大有为也故书是以归之以征于他日云 

　　修武冷大尹奬励序 

　　修武知县冷侯述职京师课最还任巡按御史汪公分巡佥宪孙公各以礼币奬励怀庆府儒学生史学易等修人也来征言以贺予惟冷侯君子也君子祸至不惧福至不喜上司一礼币之旌奬于侯之贤未足为轻重似不必贺继而思之则亦有可贺者君子立身行道固无所待于外然修之于已亦恒验之于人以考其至否夫子告颜渊克已复礼必及于天下归仁告仲弓主敬行恕必及于家邦无怨盖谓是也况君子之在下位则所系又有重焉盖君子之得位任职固将以行其道也上有谴怒下不信服欲道之行得乎夫察在位之贤否得失于毁誉未萌之前惟大人君子及有识之士能之庶民固未必能也往往上之所贤则庶民从而贤之上之所否则庶民从而否之贤否之间政治废兴之所系也夫子曰居下位而不获乎上民不可得而治矣意盖如此侯之贤吾尝闻之矣爱民深待士厚临财廉处事慎如祠名贤以作士风纂修县志以备邦典立继往开来化民成俗坊于玄庙之前以诏髦俊及夫沿路植栁以荫行旅之类皆出于簿书期会之外然此惟有识之士能察侯用意之所在而知其贤四境之民则未必知也今上司迭以礼币奬励其贤则四境之民忖于心而颂于口必曰我侯贤人也不然何上司礼待之如是也民既知侯之贤矣则令无不行禁无不止动无不化侯之道将大行而政将益光矣此所以亦可贺也且物莫不有始严霜肃物则堕指折胶之始也东风解冻则流金烁石之始也上司之所旌奬则亦髙位大任之始也官怠于宦成侯之所知也尚念哉进爵位于岩廊流勲名于竹帛固君子事也谨书此以为他日贺云 

　　绛县贰尹寗文威之任序 

　　予幼读昌黎丞厅壁记谓丞所以贰令于一邑之事无不当问又谓丞例以嫌不可否事惟拱黙自守窃意丞之与令虽名位不同至于受天子之命有牧民之责则无以异也一邑之事令主之于上丞赞之于下令倡之于前丞和之于后可否相济如曲蘖盐梅然则政善民安彼此俱美何嫌何疑而拱黙自守乎先民有言询于刍荛况僚友乎昌黎之言或有所激盖未必尽然也及后备员仕途更歴中外见府同判之所以事其守县丞簿之所以事其令大抵如昌黎之言怪问其故则曰将顺以成其美规讽以救其失佐贰事长官之道吾侪非不知也顾长官之用心不同或寛仁而明达或狭隘而固滞寛仁而明达者闻人之言不以为忤斟酌可否而从违之故政事益修僚友之情益厚狭隘而固滞者闻人之言则咈然怒不以为侵已之权则以为彰已之短僚友之情由是不和政事虽失甚至于败彼亦不悔也世之贤者不可多得故吾侪宁为彼而不为此予闻其言深用太息窃意为长官者恶闻人言固失矣为佐贰者未有一言为长官之助而辄避嫌自守则亦未为得也程子有言簿与令不和多由私意若以事父兄之道事之过则归已善则惟恐不归于令积此诚意宜无不感动之理今之为佐贰者或者于斯道有未尽乎己未尽其道而辄谓令恶闻人言岂理也哉友人寗文威先生选授山西绛县丞先生之子曰时中者学博而文为诸友所敬慕其同窗张时望王言道辈乃来征言为先生赠先生和易忠信处僚友之间保其无忤吾恐其徇世俗避嫌之见而拱黙自守也故以是告之其令未知为谁其用心未可悬度吾将于文威之行卜之也于是乎言 

　　朱二尹致仕序 

　　南通州耻斋朱先生仕为武陟县丞正德丙子四月同僚被论事连先生明年丁丒天下诸司例该入觐上司以先生事白无罪例该复职乃于八月内具先生职名中吏部及期犹以事未结不得入觐吏部以先生不至疑中途有他故遂令致仕怀庆士夫与先生游者闻命往唁之且惜先生无罪被黜或咎同僚之诖误或咎吏部之不审先生独慨然曰凡事有命奈何以咎他人哉昔忠宣为章惇所排得罪罢相家人皆以咎惇江行舟覆衣装尽湿家人举火燎衣忠宣顾谓曰此岂亦章惇害我哉盖凡事有命先贤尝蹈之矣岂独仆哉且居官亦有何乐入则治簿书趂期会出则奔走于车尘马足之间至谒上官则拜跪称谓与仆隶等吾不屑于此久矣独念蒙朝廷作养之恩幸有民社之寄庶几少竭涓埃以圗万一之报耳义不当无故引去以自逸乐今既见黜去有辞矣薄田可以具饘粥子弟可以供使令林泉可以适性情虽无俸入之养亦无政事之劳虽无爵位之荣亦无事上之辱彼此得失盖畧相当尚安能恋恋于已破之甑而怨天尤人哉闻者叹服乃以吿瑭瑭原贯泰之如皋于先生为同乡往尝闻先生始莅政将以五月中日士夫谓正五九月火星用事不利居官故多不以是月莅任或以告先生笑曰政之得失在我位之得失在命天时岂有不善哉以五月莅任流贼猖獗同僚或遣家入郡城避之复阴穿地窖拟县城破将潜匿以免先生独奋然曰朝廷设官凡以为民贼至纵众寡不敌当倡民守城今先遣家避贼百姓何所恃乎且城破矣岂匿地窖所可免哉纵免何面目见天下士大夫乎乃不遣家于戏处疑似然后可以见人之识临利害然后可以见人之守先生之识之守卓矣则于得丧之际无戚戚之感盖无怪也噫先生之归乐矣顾念吾侪幸得数接词色嗣是而后瞻拜无期不能无暌违之感耳别酒既斟行旌在道诗云乐只君子保艾尔后请以是为先生祝毋金玉尔音而有遐心请以是为先生赠 

　　栢斋集巻三 

　　●钦定四库全书 

　　栢斋集巻四 

