<!-- { "loadSidebar": true } -->
　　右稿寄束所収阅病久转觉淹淹无以自解倘还一字以自广是所朢也卜者多云此病至立冬节脱体立冬在今九月二十四日去此不逺今病如此恐未为的断如何如何只得顺受而已此外更无他可仰廷实将安为我谋哉淹病之余聊此草草 

　　又 

　　承欲学诗自古未有足于道而不足于言者也学人言语终是旧套子长病小愈曾亲见之否耶子长服黄栢不死必且以黄栢为有功诸君为子长忧黄栢也白沙村里老人呈县发去渡船一夫造言百喙交扇亦有数乎哉数旬来左手足不仁毎于中庭起坐卜者谓必至大雪前后疾乃可平是亦数也寳安道白日杀人可畏北方信息近复何如民泽还增江非久龚志明亦还潮地方多虞朋友各散万一不免避冦之行奈何病卧山楼如在井底凡有闻但频示数字切望切望九月十三日章简复廷实足下送丁一桂诗不可不作就付来登巻石斋书 

　　又 

　　承喻出处与逃患两事此重则彼轻足下之论伟矣但须观今日事体所闗轻重大小酌以浅深之宜随时屈信与道消息若居东微服皆顺应自然无有凝滞孔子曰知几其神乎今以众人有滞之心欲窥圣人至神之用恐其不似也更俟他日面论以决之见示与时矩诗痛至然知其不能回矣惜哉先夫人挽诗不详善行只如此亦何益于死者聊以纾足下哀思耳奉去茅笔书通六纸凡书视笔楮工拙是固不能工也勿讶 

　　又 

　　廷实守道无求于人携十数口在路日饭米一斗何以给之使内不遗于亲外不欺于君进退取舎槩于义此古人难之非直今日也自廷实别去每念廷实至此世之论人物者观其外而遗其内以是为非以非为是者多矣在人自审处何如古人不必尽贤于今今人不必不如古但当日勉其难勿轻自恕此则区区所望于廷实者不敢不尽也李子长在馆中已半月梁贡士告行草草奉此不能悉不能悉别诗奉懐廷实世卿録与世卿纸此不再书 

　　又 

　　传曰道在迩而求之逺事在易而求诸难又曰行之而不着焉习矣而不察焉终身由之而不知其道者众矣圣贤教人多少直截分晓而人自不察索之渺茫求诸髙逺不得其门而入悲乎次韵廷实见寄二首其言因廷实而发非专为廷实也 

　　又 

　　承録寄近稿读之作者如是岂易得然便谓之然窃恐未然不审廷实自视以为何如也言词不能尽人词气足以见人有诸内形诸外诚者观之思过半矣故老朽尝谓文字之学非也学岂在诗耶廷实资甚明敏当以古之立言者自期彼汲汲于人之赞毁无病而呻吟若是者亦何与论斯理也病中不多及 

　　遗言湛民泽 

　　孟子见人便道性善言必称尧舜此以尧舜望人也横渠见人便告以圣人之事此以圣人望人也吾意亦若是耳窃附孟子横渠之后彼何人哉予何人哉有为者亦若是文王我师也周公岂欺我哉区区之意在览者深思而自得之既以寄民泽亦以告有志于门下者咸得自励而日勉焉非但为美言以悦人也 

　　与平湖语连日不如与宾州一尺简易曰初筮告再三渎渎则不告此教者之事夫岂有所隐哉承示教近作颇见意思然不欲多作恐其滞也人与天地同体四时以行百物以生若滞在一处安能为造化之主耶古之善学者常令此心在无物处便运用得转耳学者以自然为宗不可不着意理会俟面尽之 

　　民泽足下李世卿书来问守台者老朽以民泽告之冷焰并腾殆出楚云之山盖以勉世卿使求诸言语之外如世卿可惜平生只以欧苏辈人自期安能逺到贤郎在病可徐徐而来眼中未有能夺公楚云手段也五月十二日石翁书此学以自然为宗者也承谕近日来颇有凑泊处譬之适千里者起脚不差将来必有至处自然之乐乃真乐也宇宙间复有何事故曰虽之蛮貊之邦行矣今世学者各标榜门墙不求自得诵说虽多影响而已无可告语者暮景侵寻不意复见同志之人托区区于无穷者已不落莫矣幸甚幸甚楚云虽日望回万一髙堂意有未安亦未可率尔行也珍重草白民泽进士 

　　章久处危地以老母在堂不自由耳近遣人往衡山问彼田里风俗寻胡致堂住处古人托居必有所见傥今日之图可遂老脚一登祝融峯不复下矣是将托以毕吾生非事游观也三年之丧在人之情岂由外哉今之人大抵无识见便卑阘得甚爱人道好怕人道恶做出世事不得正坐此耳吾辈心事质诸鬼神焉往而不泰然也耶病中不欲多言幸以意推而尽之未可草草也五月五日石翁书复民泽侍者 

　　民泽足下去冬十月一日发来书甚好日用间随处体认天理着此一鞭何患不到古人佳处也章自去秋感疾迄今尚未平昔者髙堂未倾病辄叩天愿少假之年今庐冈之木且拱吾何求哉其未忘者衡山一念而已皇皇灵芝一年三秀予独何为有志不就其可念也夫其亦可叹也夫廷实近多长进但忧其甚鋭耳子长病且愈曰髙音耗亦无黄巾纳妇馆中惟一之与服周教诸孙海北汪提举向慕亦切作懐沙亭于海上此外有修古书院冷香桥之作所费不少恨无以成就之耳民泽在乡安否祸福原于人情不可不仔细察也谩及之不一一戊午季春三月初二日石翁在碧玉楼力疾书 

　　陈白沙集巻二 

　　●钦定四库全书 

　　陈白沙集巻三 

　　（明）陈献章 撰 

　　○简 

　　与陈进士时周 

　　时周水菽之养自垂髫迄今三十年韩退之称孟东野无田而衣食事亲左右无违混混与世相浊独其心追古人而从之时周葢有之矣时周别去益思时周平生履歴之难大略与老朽同而又过之求之古人如徐节孝者眞百炼金孝子也顷岁有答林府主寿老母生日诗云有母年龄暮逄辰喜惧深多仪焉敢郄揣分故难任锦段拈香拜仙醅喜盏斟独惭非节孝未了百年心因事惟贤寄不足于词诗中发之尽矣抑闻之子不私于亲非子也士不明于义非士也贤者审择内外取舎之宜以事其亲爱日之诚而无不及之悔在我而已 

　　与袁进士书 

　　足下去青山登黄甲一旦取贵官如反掌人皆华足下而不知足下之不乐乎内足下之心形于书尺足下之辞甚直诵之揆之凡足下之事无是非可否得失足下一一具言之足下过于时人逺矣时人或铮铮自许其不欺反出足下下虽然足下慷慨自任不能吞炭为哑以取容于时则将大声长鸣于仗马间乎此非仆所敢闻也缉熈坐青湖山三年矣徳孚旦夕过我其问足下也告之 

　　复林府尊 

　　顺徳令来辱书承以送东山先生序文属之仆东山先生爱百姓如已子百姓戴之如父母徧观当世未见有如此者仆所目击序奚宜辞顾仆平生拙学于出处语默有不容不致其愼者不敢不告也仆于送行之文间尝一二为之而不以施于当道者一则嫌于上交一则恐其难继守此戒来三十余年矣茍不自量勇于承命后有求者将何辞以拒之仆闻爱其人必欲其美仆之辱爱于执事不可谓不厚独于此偶未之察耳伏惟执事终始此爱不强其所不能幸甚幸甚有李某者嘉鱼人近自其乡来白沙其人东山先生知之其为文有气采仆让之慷慨特达乐闻人之善而乐道之仆谓执事倘可以此文托之乎然否惟命 

　　与黄太守 

　　圣天子即日命下拜端守黄公叅政病夫某闻之喜连日病夫与公旧故能知公刚方有力能集事使得髙位以行其志以有闻于后病夫之心公之心也能勿庆乎谨具羊酒菲仪帕一方绢一疋以表下忱伏希鉴纳 

　　与张太守克修 

　　迩者修建祠宇墓亭各已有绪实赖仁者广济之力知感知感窃闻治郡以严令下而人争趋之无敢后者向去买木人不知所裁木被雨漂流者民之负约者一切宜置之而以闻于左右夫利乃众人所趋义则君子所独万一以我故干累于民非细事也告乞已之千万之恳自兹以徃更不发人买木亦乞明示该县将来切嘱切嘱制中不他及 

　　与丘苏州 

　　辱书知起处甚慰仆以疾病跧伏海隅比于缙绅往还中非平昔素知不敢辄上问多罪多罪承喻周翠渠守广徳有声因记曩岁周侯赠贺克恭诗云黄门仙客归辽左少室山人忆岭南我亦尘埃难乆住木兰溪上浣青衫周侯后以进士留京以书来番禺仆次韵戏之未及寄去周侯寻守广徳仆以不能默默而窃喜周侯之有为又喜先生能与人善益思周候所以处于克恭与仆之间其始终去就可不可之权先生葢未知之也为絶句一篇并前次韵録去以发千里一笑 

　　又 

　　自阁下领郡去京师与仆不相见者五年矣阁下宦业益进仆沾疾来凡百事不如昨今羸然一衰氓矣常常思慕阁下然但意其在黄耳不知其去而为苏也比者获手教承先府君弃世已乆阁下复守此大郡岂无悲忻终阙吊贺不罪不罪阁下秉好徳之常性有成物之美意辞气所发蔼然盛大如阁下之心达之天下有余也奚论一郡仆于是不能不一贺非贺阁下也贺苏之人得贤守使鳏寡孤独者得其所也虽然阁下不以行道自任而以养亲为辞仆于此葢又不能无疑也郡准古封建爵为诸侯出入备五马之容刑赏行一郡之政邦之安危民之休戚无不系也孟子曰有官守者不得其軄则去言不可濡滞也仆闻之君子之事亲也尽其在我者不必其在人者茍吾之所为不畔乎道不愆乎义则其为孝也大矣禄之失得弗计也阁下以为何如朱侯诗跋向何处批判幸飞示仆在京时居仁尝通一札但未识面耳梁石克恭皆仆平生所深望便中声意为感 

　　与锺地曹 

　　所卜新兆形势甚具穴甚的窃料其中当有好土昨日所见止是肤浅处更宜深掘见之但不及水泉尽深无害葢土色美恶不同气亦随之而异乗其美者则吉乘其恶者则否此可理推不可拘泥葬法浅深之文如范越鳯云凡穴宜及一丈外则不为草木之根所及其说亦似有拘若掘止八九尺间见有好土不止则伤龙若深掘而无好土则无如之何今限以葬陇宜浅之说恐其下实有好土而或为浮面粗恶所隔则举全地而弃之矣可不愼欤程子以土色光润为地之美葬家以验土色为辨吉凶捷法此不易之论可以默会矣况此山来势极是雄猛必得融液之土方为全美亦不可草草也 

　　与林春官 

　　辱书乆未谢今者寄到手札并手扇二握仰仞来忱可胜愧感阁下以六品之秩居部官非禄仕明矣要能脱外荣树立功名天下共责望况于仆者哉仆非不愿为此顾无阁下之才与阁下之位矧今髪日就种老逐病来病与懒遭于世间凡百事脱落尽故于左右期之耳承诸公起居甚慰周先生为广徳得人心稍稍前此丘苏州书来亦谓如此可贺可贺往者京师与广徳歩月闲谈异日或出或处必相料理今日阅此纸罢因寄木兰溪上浣青衫之句不觉呵呵遂成拙诗梁石终为广徳州木兰溪上水空流诗中往昔三人共海上如今两鸟囚给事易为清静退山人眞脱网罗愁如何皂葢不归去应为苍生未肻休以为使广徳及克恭軰见之当发一笑故并録奉左右倘达之诸公亦足当一简也 

　　与吴惠州绎 

