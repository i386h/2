<!-- { "loadSidebar": true } -->
　　太极浑沦拟形容之是谓象威顔咫尺而神明之存乎人俨如对于髙居信须逢于妙手载惟某人山川秀禀造化功侔是以似之肖貌天地之性进于技矣逰神元始之前适从龙汉年中曽入黍珠防上遂令制作超入空自我聪自我明有相之道在其左在其右毋贰尔心幻成三境之尊钦祝一人之夀
　　代道録司贺天师夀
　　兹审瑞应赤松祥开仙李接龙汉年中之统作天之师开瑶池宴上之春曰仁者夀欢传洞府喜溢江山况九重颁正印之初正羣仙铭新宫之日某滥焉司録信甚欢情二十四岩清垣之尊诞扬宗教三十万里弱水之隔遥彻颂声
　　代四圣观贺宗师夀
　　赤松瑞应紫气春浮秩进公卿据东壁图书之胜教行海岳俨上界官府之尊光近天顔欢传人世仰惟某官性涵太素徳合自然为大宗师黙賛无为之化太上教恭延有道之长遡象麓之仙源开燕云之华宴某等身依芘厦情切瓣香夀道徳五千言遥致松椿之祝望蓬莱三万里永依桃李之春
　　贺呉闲闲都提防
　　道际九重提宗门之正印身为众父得教之单传贺溢冠裳欢传海岳仰惟某官冲而清浄沉潜而髙明大知闲闲穷理尽性以至于命至人黙黙和光同尘而渊乎宗鼔大道槖籥之春新上界官府之聴有三寳有三乐顾举世之所希无二道无二心合众妙而为一遂令末学屹有旨归某等踊跃瓣香周旋芘厦大宗师之奥徳愈盛名愈彰圣天子之简知祖拜前孙拜后敷陈言浅欣忭情深
　　开元宫钟铭
　　鼓风霆炉造化范鸿音时旦夜大道鸣皇风驾祝圣人夀天下
　　佑圣观牛鼎铭
　　道士呉存真募呉徳润金铸牛鼎铭曰牛斯负鼎斯薫祝武祝圣人
　　肃堂铭【为昌国李侯作】
　　昌国在絶岛中波涛之间鬼神出没鱼盐舟楫之民正未易治也河间李侯某为刺史三年人爱其树余不及识侯州文学严心传来为余言侯仁人也构其居以肃堂自号子第铭之余闻行宇宙间者惟风为最神风者造物之槖籥也于春为至仁于秋为至肃今夫春嘘枮吹生风之仁也然兰丛生于萧艾之中萝蔓生长于株林之上仁且有过乎然因材而笃之道则未尝不整仁非肃之造乎逮夫金风一行万物以成妄者雕落真者揫敛肃岂无功于物乎然伐后之肄食余之果生意抽伏正毣毣然肃非仁之济乎乃为之铭曰天地之间和气生物以肃行秋真存妄灭曰仁非肃中有品节曰肃非仁生意勃勃是曰兼济柔克刚克于以观风君子之徳
　　代贺天师生日呈子
　　兹审赤松瑞应紫气春浮作天人之师肇千二百年之道如山阜之夀开二十四岩之祥垂奕叶之光华埴门于永久某身逰琳宇心遡清垣九拜惟恭一诚匪简擗麟脯以行酒莫陪上界之羣仙问龙汉以纪年益衍后天之遐筭下情无任震越祝颂之至
　　赵防斋入道防
　　三教并立天地间惟士之末流漫无所向万事不如云水乐而身之将隠何必求文况于今为庶以来亦尝得其门而入傥腰纒十万贯相与成骑鹤之逰则口诵五千言便可究犹龙之旨小子有造诸公慨然
　　定光寺立经藏吉语
　　大雄氏以言垂世寳藏兴焉公输子以巧服人金轮逺矣自白马寺流传寖广而大牛车委载多如日之布如汉之垂不离文字如天之旋如地之运立透机关手好手中大作庄严人非人等皆生欢喜某幸操末技来佐胜因八万四千母陀罗尼开无尽藏五千四百巻圣谛义转不退轮永镇定光之伽蓝仰祝无疆之圣夀














　　松乡集巻十
