<!-- { "loadSidebar": true } -->
　　携酒酌张菊水【张坐事夺官】
　　穷交纒坎卑位含瑕垢叹息申椒芳一刈同稊莠往事洵难追袖短露两肘壮夫能任逹解顔懽旧友急雨过髙城返照明西牖通塞谁当知平生一尊酒
　　刘伯阳先生墓下作【先生讳光煜闰章八嵗时受业师也酷贫力善卒无后为葬之先人墓左兾嵗时共飨祀焉】
　　荒坟蔽丰草下拜一沾臆龆龄忆受经百我夫子力言笑无戏豫学书必端直匪亟御童心束躬自防墨时俗薄踽踽多艰摧令德黔娄寠不辞伯道痛何极黾勉一抔土宅我先陇侧曰维余祖考故旧好相即勿怼无烝尝薄荐岁黍稷短碣留墓门千春有人识
　　书文杏庵壁
　　山寺俯寒塘古木散清樾霜余竹影疎客到钟声歇浮云相与归羣岫见毫髪日暮思抱琴弄此崖际月
　　行役至城南雨宿田舍
　　重云翳昃景寒雨沾我裳山潦满谿谷咫尺阻相望出门即客子谁谓非他乡踟蹰就野宿筦簟施中堂四方余夙志繁忧安可忘大火未西流轻飇改素商但令岁毋晏寕辞征路长
　　闻龚宗伯病剧
　　浃旬欝不欢书来自京阙秩宗魁垒人抱疴淹日月任重纷艰虞忧多促齿髪累牍请赐骸陈情剧激烈帝曰余股肱眷赐及药物温纶重纒绵中使无断絶公卧且稽首称谢语哽咽
　　主恩洵无涯臣力何由竭秉轴徧诸曹补衮义亡缺罗才八纮尽渴士九州悦【公尝三主礼闱又屡请广取士额】未应参天材盛夏愁摧折昔酌黒龙潭更阑吟不歇录别诗四章使我心百结荏苒岁再更耆旧成骚屑安危系公等惝恍意难辍
　　感兴
　　昨日非前日今日异昨昔驰光防頺龄如不遑朝夕衰至愁思并年往懽情掷人生信有涯五十已为客但惜闻道晩宁辞髪早白抚琴聊独歌惊飇拂庭栢万事有凋陨何况非金石薄言刈萱草织为忘忧席
　　行经三谿石壁【旴江罗公守郡时书山髙水长四字】
　　抗防凌峭缅秋霖方滞滛轻飇扇防凉亭午荡层阴上有千仞峰下有百尺浔飞泉防丛薄百响腾﨑嵚既中清商曲还伤游子心嘒嘒蝉息噭噭哀猿吟昔有伶伦客眷言山水音道逺谁见录寂寥故难任抚发孤唱日昃寒岩深
　　旌阳追哭杜朋李
　　孤桐一何直猗兰一何亲苦心执髙义拳拳见斯人斯人不重见涕笑谁为真平生爱岩穴经籍谈纷纶婴疾既已疲好古不谋身当涂争折节结念惟隐沦懿兹握中璧奄为泉下尘
　　吴孟举见寄舟行日记有述
　　欧公志于役放翁作蜀记即目散羁怀繁简撰各异吴子阀阅人江海颇髙寄家有积书岩园多种竹地遗诗表宋元断简无失坠【吴刻有宋诗钞】鼔棹入京师万巻悉梱致摩娑石鼔文时把公卿臂碎琴都市间十千取一醉兴尽遽归来轻舟北风利河水没荒城霜钟寒逺寺时为渔父吟一寓沧洲意长啸多忧懐深衷见琐事近日王平子【谓西樵阮亭兄弟】京辇论文字风藻盛推君吴会资鼔吹双鱼来石门瑶华慰离思三叹书纸尾一附临风翅
　　浴汤泉
　　黄帝鞭赤龙衔珠地上走长驱旸谷水觱沸成仰漏其下惟丹砂百灵司左右慿栏如蹈空解衣若饮酎濯物不辞汚怀新无宿旧随意称暄凉斋心得枕潄掩盖交藤萝暑寒改气候防口试蔗浆竟体沾兰臭三浴入毛髓自祝或睂寿灵域扄万山车骑罕昵就犹嫌礐石泉芗泽染红袖【骊山温泉贵妃浴处】作诗铭仙都长使神蛟守
　　鸣泉
　　太古无琴片石横絶壁时俗昧文辞风泉自戞击山中秋雨多松际寒云碧昨夜复何人数声吹鐡笛
　　登老人峰【与莲花峰近】
　　观化百代后独立万古前时时岚雾里濯濯氷雪顔俯首见白云举首见青莲轩后既防邈药鼎空闻传竦身蹑峰顶把袂亲拍肩欲语若凝睇夕阳在前山为问容成子螭驾何时还
　　雨止登炼丹台
　　岩秋剧凛冬夜雨防飞霰檐际青莲花【莲花峰正相对】暁起横匹练忽如丈雪深户外看不见围火爇松根缩手谢书巻向夕一开霁风吹裂云片倒影射丹台四山纷素绚仰瞩天欲翻俯窥谷弥羣峰尽骨立防壑起峭蒨矗影标浮屠锐形跃长剑回峦竸侍从羽骑森飞战惟余九龙峰轻绡隠半面举踵状候移倚杖晴阴变轩后事渺茫百灵环缱绻懐新矜异赏忆往薄曩羡始知风雨心留余究美善
　　自西海门登始信峰至石笋矼作
　　汉武企蓬壶谢客思庐霍﨑峭此层岭俶诡难可度狮岩既蹲防九龙复回薄防壑开虚无海藏失扃钥珍贝堵中陈鲲鲸谷底跃冯夷破幽宫白日逢不若连峦荡层波危屿竦丹雘人烟乍晦明缅睇辨山郭廻防磴屡纡孤峰吐岞崿菓看野猨供碁见仙人博坼峡断谽谺孤松横略彴【有接引松】峰头石室存鐡壁成斗削长江练一缕九子莲累蕚俯窥散花坞丹黄纷漠漠延赏垂昃景石笋惊解箨万指攅青防髙撑各锋锷其旁无附属兀奡露龂腭璚树作弁盖鲜云褭绰约造物何狡狯巨灵苦劖凿苟非驭风人实恐山鬼攫抉险情自移采真理无怍逝将餐菊英重来蹑芒屩林峰不我嘲当果浮丘诺
　　南村赠许青岩
　　借问南村叟何如许叔重堦前绕丛竹林下缅幽踪平生慕游侠垂老守章缝咏言归黄海登三十六峰迟暮笃铅椠搜讨无春冬既婴丘明疾弥安原宪穷谁能辨耆旧寒谷有青松
　　歙城伤二友
　　汪明经文岫
　　文章皆长物夙昔独古处歩屧数招隐忘年懽尔汝逾耋道终穷一抔事未举铅椠委飞埃山园成宿莽
　　呉文县右舟
　　延陵本世胄修髯气卓荦游啸娱园林文酒归京洛扃箧有遗草殉官无留槖山水若平生胜事已零落
　　海阳施虹玉来问学
　　薄游紫阳山突见吾宗秀矩歩维先民弥缝数耆旧衣袖裹糇粮风雨趋爼豆抗陈濓洛言直鄙扬班陋惄予忝祖德劳子屡虚叩防骥取修涂千里贵驰骤努力早升堂拳拳此良觏
　　寄答孙钟元先生见怀
　　薄游啸台下言登君子堂浮云翳髙树商飚动防凉披帷恨已晩执手意何长良会改疲疾坐语倾中肠欵曲重平生惜别非河梁歳暮入我梦望逺一沾裳端坐读君书示我维周行间关二千里晨夕在君旁亡羊苦岐路大道成迷阳天留一老在九十夸身强努力驰修途并驾同徜徉
　　击蛇行
　　南山鸭脚树轮囷逾十围腹空五石余穴暗不可窥长蛇营窟宅尽室潜来归慿陵长子孙吞噬饱甘肥吐气或如缕神怪疑蛟螭丰隆乃赫怒霹雳俄一挥其豪折巨颡树剖血淋漓羣族相枕藉京观等鲸鲵破卵余数百累累腥山陲父老皆愤叹尔曹罪当治穴藏逋累岁破灭终一时谁为执法者明断如雷师
　　送唐寓庵使君入
　　贺兼忆沈康臣舍人
　　青桂始敷华芙蓉被秋水天气吹客衣星轺指
　　帝里五岁四行役劳臣无息轨拜舞趋
　　彤庭行歌满燕市京曹多旧游契濶罗尊簋我友沈隐侯飞藻金门里瑶华叙缱绻洒落竟长纸防合当何时少壮难久恃回望西北云三叹不能已
　　陶氏山庄
　　崇冈四回属中野开原田林塘欝相错墟里暧人烟百年无旱岁觱沸有灵泉桔橰不复施沟洫自缘沿种谷间姜芋岩麓余茶园石楼坐寒翠羣岫来樽前踵旧复缔构涂塈完且坚逍遥乐志论省旷闲居篇苟非执髙轨饱食宁足贤
　　感事
　　屏迹傍东郭敝褐守蓬轩叩门逺来客憔悴多苦顔黄鹄乍垂翅顾我难为言造次不相识慷慨心相怜脱赠一无有肠回岐路间虞卿急士困相印为之捐为谢多金人留眼看豪贤
　　薄游
　　汨汨嵗将宴出门何行游归云翳层坂落叶悲寒流逹人有哀乐牗下非所谋安能事琐屑坐愁成白头鹤夜孤唳矫翼凌江洲行行无所适驾言散百忧幽兴有时尽还辕息故丘
　　壮丁篇
　　爰爰罝中强言南山虎身毛非健儿作使充军伍里正倚府帖论户不论武东隣老寡妇独子年十五子母共一身怀抱胜娇女丁簿故添名弱肉供吞侮报十不报一顾盼分去取秋藤蔓不长孤儿出无侣骨肉愁生离吞声泪如雨
　　古兴一首示所亲
　　嫋嫋百尺藤冉冉依乔柯青苍蔽日月花叶相婆娑有鸟巢其中托身无网罗绸缪良得所所患天风多乔柯有时折藤蔓将如何
　　寄王临江端侯【先是予参藩湖西久驻临江王为郡守】
　　故人念野老寓书双泪流我发故人书临风搔白头借问何以尔同心怜匹俦临阳久凋瘵拱木生田畴遗黎鸟兽走村落成荒丘尔我中肠断辛苦为绸缪我归君雨泣五载怀百忧流民起沟壑逋赋寛征搜江城橘柚中父老行且讴遥闻一抚掌何时复同游多惭仁祖意为我饔飱谋怀惠岂小人念君无储留考功尚能绩循牧多沈浮缄书告宪府亷吏今难求愿旌颍川长一使苍生瘳老病赧疏贱倘纳刍荛不惟余杜陵叟髙颂元道州
　　腊八日报恩寺绕塔【同张南村黄俞邰王安节诸子】
　　长干崇梵宇始基吴赤乌有明増式廓巍焕甲中区佛火乱列星髙标奋浮屠穷年无暗夕腊日倾东都既欣冬夜暖复懽良友俱襆被憩精舍香飰饱伊蒲向暮忽雷动万众声喧呼防檀累平地灯烛耀天衢摩肩纷喘汗罗拜充殿隅我来亦三匝胜事不可孤髙下响鱼磬鼔吹繁笙竽循栏出翘首万仞殷珊瑚九层灯百八一一隋侯珠云月共澄鲜绰约悬氷壶琉璃金碧河汉青芙渠百神或围绕诸天来有无争传圅舍利白毫光气殊嵗时一涌现万口同惊吁文人夸遘遇长歌仍大书【钱宗伯有塔光诗】此愿起阿育神力当防持胡为时破碎霹雳惊太虚【康熙间尝两被雷火輙有异人修治】浩刼絶思议奔走愍羣愚凌晨噉茗粥纪述惭粗疎
　　登普德寺后山
　　精庐兴不尽穿竹蹑崇岭近扼凤山吭逺抚钟岳顶龙蟠自形胜王气久凋陨三山没尘埃六朝迅俄顷巍刹象天阙浮屠亏日影石城何逶迤江流逝方永虚无指鹭洲烟霭失渔艇朔风万里来亭午衣裳冷逹生齐彭殇遁迹企箕颍城郭百万家攘攘几人静
　　日月逝酒浆
　　五字古篆见莆田城西水磨间世传为仙书闽人宋比玉摹勒以传谓非仙者弗能道也味其言竦人心骨诗以系之
　　万古相促廹百年无须臾请呼心所懽置酒相游娱宵歌未终曲日出东南隅沈沈蝉聨客岁月此中徂田窦刀俎伏阮嵇礼法疎白髪不逡廵百计难驱除挥戈力莫挽变老术终虚惜阴却仪狄八载安饥劬爵饮限有定运甓亦良圗酒诰良可读醉乡谁当居君看羲驭速还肯稍踟蹰
　　遥送程湟榛出守桂林
　　信美金闺彦五马驱天南振防过衡岳鼔枻浮湘潭题字破崖藓友收瞿昙荒驿罕徒旅空天云树参叠岭欝丛桂千章间山楠山川纷殊诡乍见人未谙突陷成杵臼欹锐为圭簪寒星落岩户羽客栖洞龛漓江下阳朔水色逾蔚蓝之子骋词翰如叶饲饥蚕疮痍愍蛮峤雨露好濡涵簿书绰游刃登望性所贪青郊时露冕斗酒携双柑婵媛有山鬼大笑使君酣昔人忧瘴疠今日美烟岚地气喜更变方物资搜探四时绿叶暗九月春华含我昔逺行役有作留二三藓蚀倘未尽和歌尔我堪谁怜阻江介不及追征骖
　　杨商贤力疾送别至流涕
　　喜聚翻涕流怅别复垂泣贫病伤心人后会知何及公卿多旧游梗概余骨立平生不言饥老去百忧集家山归恨逺橡栗卧难拾残草留满籯汗漫当谁辑游子感悲风为君双袖湿
　　重过徐田东河亭
　　河馆托幽栖不逺车尘路大书曰孔庐所言非世故连章述祖德怀秋诉孺慕我废蓼莪篇触此泪如雨时摊一巻书独抚中庭树庭树皆古顔连蜷攫烟雾清懽收素交披帷散中屦命酒脍江鳞烹葵饭霜芋白水照疎篱寒云自来去
　　詶歙浦汪扶晨
