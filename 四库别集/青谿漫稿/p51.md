<!-- { "loadSidebar": true } -->
　　荣禄大夫同知后军都督府事陈公奉命镇守通州威徳兼着盗贼屛迹居民安堵行旅晏然上下倚之为重在镇三十年如一日以老乞归罢镇者七年为成化乙已二月丁邜卒于京师之第家嗣珦以讣闻上甚悼惜遣官谕祭工部营坟以塟复命珦嗣公旧职为指挥同知莅事南京锦衣卫盖异数也塟有期乃奉中书舍人黄璨所述事状谒予请铭诸幽先少保文僖府君官翰林时常与公往还余因得拜公每瞻其容止之彊毅聼其论议之严重恒窃识之而今则已矣惜哉按状公讳逵字道姓陈氏世为应天六合人大父晟自小校起从髙庙定天下累功至袁州卫指挥同知坐事落軄卒于京父啓坐累谪戍大宁从文庙靖内难复累功至忠义左卫指挥同知守遵化有功进阶懐逺将军子孙世袭还京师以卒宣徳丙午公袭父职为指挥同知仍莅忠义庚戌奉命督造黄舡于南京景防改元庚午大司马遴选充中军营把总五月以荐进署都指挥佥事坐五军左掖营时承已已兵变之后通州宻迩京师地大且重往往盗贼窃发厪庙堂之忧适镇守员缺佥谓宜得知勇有为者始胜其任于是大司马以公名闻遂进实授都指挥佥事奉敕往镇兼督天津诸卫地方壬辰有白金文绮之赐天顺改元丁丑英庙复辟赐勑奬谕有克効勤劳之语且有金币之赐戊寅録其累捕强盗功进都指挥同知庚辰上念公乆効劳勚特赐白金十五两防叚二表里铠胄弓矢各一辛巳録其累捕刼杀兵马范质等强盗薛英等及越城叛贼之党都督哈哈等三十余起授以流官诰命成化丙戌今上即位之初重公旧臣益隆委任复録其自壬午迄今前后所捕强盗六十余起计二百一十五名功绩惟懋遂进擢荣禄大夫后军都督府都督同知领镇如故时以直各卫京操马匹往来驰突饲牧不时以致瘦损遂命兵部同总兵官遴选精兵二万官给马仗令回各卫以便饲牧其天津通州七卫者则勑公提督训练云庚寅八月乆雨水溢天津以北河堤冲决水利分泄舟行维阻朝廷忧之特命都督欧信工部侍郎李颙同公督京营并顺天等处军民夫役筑塞公同心协谋工頼以济壬辰上念公乆劳于外特遣中贵以大红织金蠎龙纻丝纱罗衣各一袭驰至通州赐之人啧啧称叹以为朝廷优礼勲旧如此之至然亦公之忠勤足以迓承之也己亥公以年至乞休防上者再上重违其意允之至是卒距生为永乐辛邜十月十有二日春秋七十有五先配夫人林氏锦衣指挥某之女继配夫人王氏左军都督某之女侧室四人子男八人珦琇琦玮璨玹璟璥孙男七人孙女六人曾孙男一人以卒之年七月某日塟于城北昌平之原从先兆也公仪观魁杰外和内严忠孝之诚端一无间与朋友交信义恳切靣折人过不为茍合蚤防父頼母抚鞠遣从里社师读书精敏不懈举动如成人母虑其以勤致疾恒泣止之公抱持膝下亦泣曰儿奉获慈训不坠先业即陈氏之泽逺矣脱或纵逸何以自立闻者竒之处诸兄弟皆防恩义其在忠义居僚友间和而不随多所规正有豪卒恃其狡狯挟持官吏者公即重防以法众服其能祭酒李忠文公冡宰王文端公皆公先执友公恒侍请益二公亦喜公日骛于进惓惓启廸既领黄舡事告别以行皆以亷公勉之故公于道路所经常廪之外一无所受至于鸠工庀才缮度有法事易集而人不扰及抵仪真坝官吏弗谨舟有损者惧得罪思夤縁赂公以祈免公盛怒斥之明日谕之曰汝之不谨罪不可宥然亦悮耳苐修治之尚惩其后也莫不感悦服公之明比还二公闻之跃然曰陈氏有子矣景防初北冦陆梁为邉患少保于公为大司马与公语大悦资其賛画故一嵗三荐而位益崇时论惟允其镇通州以敦风化正民俗为首务前政务为姑息事积不治公一矫之以严信赏必罚逺迩畏服时境内多盗公慎择才勇之士分督悍卒踪迹捕治有所获即置诸法由是一道肃清民至于今思之所镇当水陆之冲公卿大夫之贤荐绅韦布之士日往来其间公未尝不曲为欵纳咸尽其情故公之贤声亦借然于时罢镇家居手不释巻见古忠义之士击莭慷慨惜不与之相上下遇奸恶軰怒气勃勃思唾其靣善善恶恶盖天性然也防于故旧有所匮乏赒贷惟恐后诸子森然玉立莫不修饬行检无贵富习人固知公义方之教如此卒之日犹呼诸子训之曰吾自防至老荷国厚恩誓竭心力以称任使犹惧无以自塞尔珦其服勤职业诸子亦恪恭朝夕庻乎无忝于前人言讫翛然而逝于此亦可以见公之所存矣噫方今朝廷内修外攘经理邉圉思得方叔召虎之臣宣力四方以佐戎辟而如公老成忠实日就凋谢不亦重可惜哉故为之铭曰
　　陈氏之先载仆载兴有伟荣禄克纉以承﨣﨣帅桓三以荐升节镇通州阃寄是膺威名聿昭奸宄毕惩皇曰休哉钖予频仍宜进而止徳望弥增岂不大施敛其才能繄后之贻子孙绳绳昌平之封如丘如陵太史铭斯百世其徴
　　大明故奉政大夫修正庻尹南京尚寳司卿白君墓志铭
　　南京尚寳司卿白君既上八日以前户部郎中秩得通理满九载即觧任献绩驰赴阙下未及入觐竟以疾卒于南薫坊之寓舍乡友工部毛员外珵经纪其防以归既归将塟其子金复缄其邑人朱昱所述状抵书于君僚友呉主事彦华俾来请铭君予成化己丑考礼部会试所取士惜羣早世铭乌可辞按君讳玢字宗璞姓白氏其先本洛阳人当宋南渡时有讳继升者始迁于常占籍武进因家焉曰明逺均寳守中君髙曾祖也考希原以君贵赠承徳郎户部主事加赠奉直大夫戸部员外郎妣钱氏初赠安人加赠宜人君生而聪敏少防父母落落无所依遂挟书往金陵之句曲山寄迹朱阳舘从黄冠师游忽感悟自奋乃之京师学于翰林编修徐先生文式及今阁老大宗伯徐先生之门乆之大有所得补府庠博士弟子员益刻厉问学竟以书经领成化戊子乡试明年试礼部赐进士出身观政都察院授戸部浙江司主事主纳通州军储以劳疾赐告归抵家逾年复起转贵州司主事主纳内库银绢壬辰奉勑给赏辽东邉军往时银积羡余所司多所侵匿君悉归之官癸巳南京公干遂勘理浙江诸路盐钞时权贵私索累数十万商人大沮君极力裁革人称便焉比还陞本司员外郎甲午夏持节充副使往湖防封王及妃有所赐予悉辞不受陞陜西司郎中癸邜朝廷以运舟稽缓命君催督首责香药纲运之为奸者其徒敛避事頼以济山陜歉荒人相食议举纳粟之令他如僧道度牒生员入监各以差等入银以实官帑其所出纳皆君主之人称亷公未防遂有南京尚寳之命君体素瘠而才识丰赡遇事立办谈议风生故为时所推许性孝友自伤蚤失怙恃因名其读书之轩曰思亲示终慕之意事诸兄敬爱处友和易持身谨慤人未尝见其过初在乡里或嫉其新进君谦以处之既仕贵显益置不校人多其有容尝买婢见其有戚容问之知其官人女也既养以为女择良以配之兄姊老分俸以赡侄铠为郡庠生即捐俸金入官俾得援例补南京国子生其行义多类此君起孤寒矻矻嗜学无所慕乎其外既仕乆始买宅于兴仁坊之西凡祖遗业悉与兄姊居之既进列卿复得南畿宻迩乡邑乃于兴仁之第筑圃凿池种竹构小轩三楹榜曰隔尘且曰吾得释去繁剧将营莬裘计焉岂意遽止是耶惜哉君生于宣徳庚戌四月十三日卒于成化丙午四月六日得年五十有七而已配髙氏累封宜人子一即金补郡庠廪生积学有文能世其业辑君平生之作有逺行稿思亲轩稿若干巻藏于家其塟以某年某月某日其墓在邑某乡之原铭曰
　　其体则癯其才则丰噫始之困而仕之通期进于崇而以终我辞铭之昭掲无穷
　　大明故骠骑将军锦衣卫掌卫事都指挥使朱公墓志铭
　　治庚戌十二月朔上视牲南郊公职侍卫得佩刀翼辇以行走趋过劳比暮疾作越十又五日夜漏下二皷卒所与为僚属及族里亲旧骇愕奔视相与嗟咨洒泣朝之公卿大夫亦皆吊祭相属伤善人之奄忽也讣闻上悼惜遣礼部谕祭命工部治坟以塟盖特恩云葬且有日其孤宸奉公之友田侍御所述状泣请余铭以掩诸幽按状公讳骥字尚徳姓朱氏世为京邑大兴下马社右族至曾祖大始因子贵赠武徳将军管军正千户妣郭赠宜人祖喜洪武中起家仪卫司积功至锦衣卫右所正千戸卒考镛嗣未防亦卒俱以公贵追赠骠骑将军都指挥使祖妣张妣丁俱赠夫人公生而气质厐厚性寛大不喜刻核甫成童即从栝苍潘流清习儒生业长益嗜读书喜学问乐与学士大夫游痛蚤失怙事母极孝养既嗣职掌所事公勤明敏借然有声同列乆更事皆譲不及也尝使湖浙一毫不茍取少保兵部尚书于公方在重位名知人有女婉淑为择佳偶闻公贤乃以妻焉天顺改元丁丑遂坐累谪戍威逺赀产荡析公不以为意知者贤之甲申蒙恩召还任成化丙戌以兵部荐擢指挥佥事佐理卫事戊子畿内盗不时发敕公提督官校捕缉时以五城职廵逻者率玩愒怠事乃命吏部偕公遴选去留择才以充不拘故常而公复摘发渠恶逺近肃然辛邜民饥攘夺以茍朝夕所司逮捕得斗粟者輙坐死犴狴至不能容公争曰此穷民非得已者其情可悯也狱上多从末减有妖人真惠者伪为书以诱惑同类多不道语事觉逮系数十百人皆当死公曰可罪者独惠耳余愚民何辜事闻惠竟坐死余释戍邉有卫卒从公者当畨休闻其隣偶以妖书传观者亟告公期因诇发得赏公斥曰此妄耳取书焚之灭其迹仍遣卒归谕其父老始大惊悟散去先是公在谪北冦入边因从总兵官髙阳伯往御之就陈斩获酋长巴图王以归至是兵部论功进世袭指挥同知戊戌进指挥使命掌卫事寻进都指挥佥事甲辰上察公忠实可任特勅兼理机务公小心慎宻未尝妄兴一事亦未尝輙因事奏遣官校使外上下安焉冬进都指挥同知前后所积擒捕功甚伙公有所奏列率推诸官校以故从公莅事者多累阶至显官而公不与也丙午上嘉公劳勚特诏褒奨进都指挥使仍掌卫事累荷绣春刀防币寳镪时新珍味及续纲目诸书御制连环诸诗之赐每进讲经筵輙得入侍与宴嵗南郊大祀輙蒙赐蠎龙衣以为常公在位乆恩眷优渥委任甚至公亦端确有守不为势利怵尝奉命挞忤防者或诬公用小杖上怒命中使诘责数四公具以实对卒不易自持甚谨而待人极恕诸属中有可用者维持与进任之不疑凡有重狱茍可以求其生者必为之尽心焉迩以兵部遴选军政大司马独奏防称公老成得体敦厚不刻时以为得其实云公生于宣徳庚戌八月二十四日得夀六十又一配于氏封夫人以淑徳相少保公女也子男四长即宸次宏中书舍人于出次完翰林院四夷馆秀才次宥尚防侧室刘出女一嫁义勇右卫指挥同知王軏侧室王出孙女二墓在下马社原塟以卒之明年二月某日呜呼世之仕者以得防为忻戚萎薾夺气挥霍动色转移俄顷耳甚则陵轹扇毒取快一时其为人贤不肖何如邪公穷之在谪逹之在朝其内其外终始弗渝宠任隆赫处之泊如也书有之无依势作威无倚法以削寛而有制从容以和公于此盖无愧焉余知公惟素是固可书以铭矣铭曰
　　徳厚而寛亦信以端惟时则贤退无所绌进有可述惟贤则然功也弗矜宠也惧盈益慎以防宜茂遐福奄兹不禄胡夺其年恤典优崇噫孰与同有命自天我撮其槩琢石以载于公之阡
　　南京前军都督府掌府事定防伯郭公墓志铭
