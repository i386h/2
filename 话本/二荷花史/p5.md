<!-- { "loadSidebar": true } -->
　　紫玉爱才如爱命，细谈犹共探芳论。就话：“姐你妙龄今十几？诗词谁教你知吟？”探芳带笑将言答：“虚度于今十七春，生在蓬门人不识，将诗只系自家吟。姐你尊庚兼上姓？乞求亦说我知闻。”紫玉即时抽个气：“讲奴真个好伤心，我系姓秦年十七，世家原系北京人。父忝乡科为县尹，选来东粤效鸣琴。半路忽然遭着贼，一家杀死命归阴。留我卖入青楼为女妓，流落如今已两春。我虽有个亲阿叔，佢在家中总未闻。远书欲寄无由达，故此空逐飞花染俗尘。”欲语谁知喉哽咽，盈盈珠泪忽沾襟。 
　　探芳见佢情真切，接声随即语佳人：“若非娇你将情说，险些轻视娇娘身。谁想金鞭白马来从赵，玉面红妆本姓秦。原系宦家娇小姐，凑着时乖误此身。”紫玉答声因又道：“真成薄命不堪论，算来好似溪边柳，空放柔枝几度春，一把惯供人赠别，青丝谁爱叶如颦。随风却怪浑无定，常自飘飘错向人。仔细算来真可恨，不知何日正离尘？”探芳劝道：“娇休虑，自有云开见日辰，若思要脱烟花债，我想姐该寻个有情人。从良嫁佢为夫妇，就系姐你莲花不染旧时身。”紫玉含愁忙又说：“此情我亦早思寻，独系海内易寻无价宝，世间难得有情人。相逢都系痴儿女，无人堪托我终身。所以年年杨柳虚春色，夜夜鸳鸯错梦魂。”讲到情伤心又切，探芳见亦觉伤神。就话：“我地近亦悲泪落，风雨时时怨好春。正系我未成名君未嫁，看来都是不如人。若娇果要离冤债，等我为娇试试细思寻。想来可以终身托，情重除非这个人。” 
　　思思欲讲还收住，引得紫娘舍死问声频：“欲言又止因何故？做乜唔说我知闻？有话请娇明白讲，何妨一直对奴陈？”探芳微笑随称说：“我欲送娇一个有情人，独系怕娇唔肯居人下，故此欲语还停未敢陈。”紫娘答语称：“何论，只愁唔系有情人。我想绿珠当日居金谷，坠楼还把死酬恩。若然果系情深个，我就从他为婢亦甘心。请姑实把其人说，唔在狐疑避讳深。”探芳听佢言和语，开声因就对她陈：“有个书生身姓白，计岁方才十七春，名莲表字为青友，果系惜玉怜香一妙人。娇若把身来托佢，我想风流一定遂娇心。”紫玉听言忙接语：“你所称言这白君，估系案首去年方入学，别号怜香那个人。佢们我已知名了，清新好似鲍参军。时常见佢诗兼画，笔墨真无半点尘。东粤围棋称第一，重话精于音律与弹琴。独系唔曾得见他眉宇，我想生来定亦不犹人。如今姑你因何事，得知佢系有情人？”探芳急就回言道：“佢原系我族兄身，我们因此知他事，见佢锺情果似海般深，佢今为两如花女，欲要求为结发亲。事因个日清明节，偶往花溪去踏春，得遇丽荷裴小姐，共起何家小姐映荷身。就时撩起怜香恨，为她日夜苦劳神。一心只想成佳偶，无人传达到娇闻。因而扮作珍珠女，亲到红闺访美人。只话安排对面传心事，唔想就被映娘识破佢来因，把佢珍珠来骗了，又将人撵出花阴。畀个烂园将佢(扌替换韦旁，韫)，几乎气死冇人闻。回家即害相思病，今尚迷迷未醒魂。我想此生实系多情种，睇来真可托终身。大娘若无嫌他处，我就为娇情愿作冰人。”紫玉听闻言丽姐，共起映姐二娇身。就话：“此娇系我之徒弟，去年曾请我教琴，生来果然多娇媚，我见犹怜是美人。我思白生既为她牵恨，只怕向人唔肯再弹琴。你正所言知假事，画饼充饥恐未能。正系夜半想油来添火，暗中徒费一条心。” 
　　探芳听得微微笑：“紫娘真系有心人。古道多情人为多情死，我想生如见你亦销魂。等我明日就同娇执斧，定要作成你地好缘姻。哩下姑将铁笛来吹月，只要娇就明明放实音。”语毕紫娘方欲答，唔想红香撒醒问声频：“嗳呀！你们重坐还唔睡，有何好事咁谈论？你听鼓角频催促，敲来已是四更深。抖擞各须安就枕，唔时明日无精神。”紫娘遂应红香道：“我地系将诗事懵谈论，坐来只管贪呆讲，所以唔经唔觉到如今。” 
　　语罢红香还又困，只听灵鸡喔喔报声频。睇来又见红窗里，漏入些些淡月痕。雨歇始知天已好，探芳因对紫娘陈：“这雨如今晴止了，我要乘早转回程。今宵独系多骚扰，不知何日答娘恩？”紫玉听言忙便说：“做乜咁早思量就转身？要到天明才好去，哩下不如且睡片时辰。”笑语探芳称姐姐：“我们今已睡唔能，忽然只觉心焦甚，陡起如同畀火焚，由我早些回去罢！等我暇来方又共娘论。” 
　　紫玉见她真要去，只得下楼相送佢起身。出到门前因说道：“阿姑，先者那言陈，正系红豆朴将来过水，自思千万莫抛沉。”探芳见说轻扶着，叫声：“我妹姐佳人！妹你温柔真得人心爱，等我实将情事对娇陈：妹呀！我身实非真女子，白莲就系不才身。”紫玉即忙称道：“呀，做乜你身就系一男人？做乜你就扮成来作女？做乜白生就是你们身？”白生带笑呼：“贤妹！色胆如天自古云。总系误从流水寻花去，故此男妆假扮做女人。今因妹你将身托，所以正敢一来对妹陈。”紫玉听言忙又道，就话：“嗳！睇唔出你咁贪淫，做乜就敢将男来扮女？果系偷香常惯读书人！哩下你的心中既有如花女，我估先时所说已虚文。”接语生言：“无此理，妹你为何轻视不才身？有乜向人言诺空相许，终是悠悠行路心。只怕小生才学多粗浅，不堪来寄姐终身。唔时若到他年去，就畀第三张椅待佳人。” 
　　闻语紫娘多喜色，佢就挨着生来带笑云：“蒙郎不鄙奴轻贱，此情实系海般深。请郎再转楼中去，等我共郎细细又谈论。”生时笑把香肩按，就话：“妹你唔知我的事和因，小生家父多严束，你就乱行一下亦唔能。昨日带蛮偷步出，着雨羁留未转身，若唔趁早回窗去，你个家翁知就死迫人。”紫玉见生如此说，开言：“若系咁就真唔敢阻君，我郎今若回家去，得闲望你就来临。免致奴家长盼望，唔得绸缪共你论。” 
　　语完欲别犹难别，唔想启扉时见对门人。两家只得相分手，从此相思隔暮云。 

　　回拜裴生 

　　生此际，转书房，归到窗前日已光。急急便将衣服换，风流仍是一才郎。坐下开声呼：“雪桂！”问言：“我昨未回窗，老爷在屋曾知否？你今须说我知详。”雪桂答言：“知道了，话你近来行止乱敲常，抛书不读闲游荡，定要等你返来打一场。”生见书童如此说，心头扑扑觉慌张，忙中又见书台上，有纸征求诗引在边旁。就时又把书童问：“昨谁寻我到书房？”雪桂答言：“林大舍共起一位唔知乜锦郎；话佢系乜徐公子，来求你作乜诗章；佢见秀才唔在屋，大家遂即转身忙；独留嗰纸唔知乜，叫我回交你看就知详。”生言：“此系征诗引，求诗去贺蔡都堂。”语罢心中还又算，无言默默自思量，佢正所言林大舍，其人想必是时芳。独系如今那得徐公子，我估定系察院裴爷佢令郎；好无裴与徐同韵，雪桂听来错认腔。此人正系裴娇弟，字为叔锦讳公裳，佢原与我唔相识，做乜惠然肯顾我茅堂？想我昨因他姐姐，共去佢地表姐映荷娘，颠倒将男来扮女，携珠亲到访红妆。佢地昨日来相拜，恨唔得会在书房；哩下白藤若要缠红树，交熟斯人妙莫当，等我日来常到他书馆，或者便逢人做小红娘。 
　　即欲抽身回拜佢，又怕爹爹移步到书房，此际依还唔见我，这回气怒更心伤，左右算来真恶处，踌躇自觉意茫茫。 
　　心中忽又偷思道：“情人须系为情亡，就着爹爹打死都唔论，只要回拜斯人正遂肠，算定就时拈个柬，就把名字写落在中央。便呼雪桂来跟尾，同往南街拜锦郎。 
　　行来已是裴家府，名帖教人就送将。叔锦见传生到拜，就时迎接入芸窗，揖罢便分宾主坐，家人忙就进茶汤。此时叔锦轻传语，笑谓：“素仰高山素景行，弟因昨与林家表，探哥因过草玄堂，观光一为瞻眉宇，二亦为求诗寿蔡珠江。唔想大驾适然逢外出，春光未得接容光；何幸高轩今反顾，真系教人既见赋心降。”回语白生称：“不敢！风流我亦慕潘郎；昨日草庐承枉顾。至今几席尚留香，失接自知深有罪，故此负荆今特到华堂。”语中忽见朱栏外，从花穿出履声长，原系叔锦尊翁裴绿野，闲课儿书到草堂。生见佢时深作揖，裴爷回礼问声忙。叔锦代生忙便答：“此位社兄就系白三郎。”见语裴爷称：“失敬！老夫仰慕甚非常，令祖卢翁先学士，与我家父系同窗；就系尊翁在昔垂髫日，我亦曾叨笔砚在书房；谁想尊君雅意同巢许，不肯轻身伴帝王。我因奔走贪微禄，故此大教违敲廿载长，共兄原有通家谊，做乜全唔过我一生光？”生即打恭称：“老伯！斗山晚亦望非常；过庭曾得承严训，已晓先生是父行；独系贫贱怕羞称子侄，所以瞻仰未敢到门墙。” 
　　讲话谁知还未了，忽传客至又声扬。生遂起身忙告别，就时移步转芸窗。 

　　严父责禁 

　　老父鹿庵先在馆，见生遂即骂声狂：“你这畜生真放肆，近来情性总非常，昨日你从何处去？今从何处正回窗？茶不思来饭不食，匆匆日夜为谁忙？”生便托词称禀复：“我系若云寻去作文章，到晚谁知逢雨阻，故此昨宵唔得转书房。” 
　　鹿庵喝道：“休胡说！若云昨到我家堂，说寻你影都唔见，你们做得好文章。”叫人就讨荆条到，喝生跪倒在中堂，手执竹板频飞下，好似紫电从空拂玉郎。老母得闻时便到，就将荆条执住骂声忙：“你这老人真古怪，做乜将佢打得咁心伤？”遂又转身呼：“仔呀！近来你亦变非常，做乜抛书全不读，致令做出咁狼■〈犭康〉！”鹿庵遂把荆条掷，坐来犹觉气扬扬。 
　　就话：“慈母古云多败子，你就救了他时理岂当？我亦如今唔打了，等我将他(用扌替韫的韦字旁)了在书房，就把馆门封锁紧，睇佢点样闲游出外厢！”遂即教人拈锁到，把生幽禁在芸窗。 
　　生见家君多气怒，只着由他羁禁再思量。如此困敲三四日，捱来都似几年长，真系从来好事多磨障，相思徒洒泪千行。闲中转觉愁无赖，忽对庭花细忖量：“爹爹今已将人困，唔能出外去寻春，难道就教人罢手，做了风景无多易散场？想我昨朝扮作珍珠女，将身入到佢花房，睇真两位多娇姐，真系倾城倾国世无双。似此蛾眉如不顾，我亦何须叫做白怜香！奈今好似笼中鸟，未易飞来锦瑟旁。” 

　　书馆传神 

