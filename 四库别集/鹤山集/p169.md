<!-- { "loadSidebar": true } -->
　　剑之南东土田下十日不雨四民嗸嗸矧时朱炜阳沴弗戢职吏为孽繄民何辜民生所资于社于稷谨率僚吏敢共币辞神其来娭雨我多稼瞻仰以俟降假是期
　　诸庙祷雨
　　剑之南东土田下十日不雨四民嗸嗸矧时朱明阳沴弗戢职吏为孽繄民何辜惟我有神庙食兹土匪逭吏谴亦为神羞神其来娭雨我多稼永与民吏荷神之休
　　再祈雨社稷坛
　　比以亢旱谒于神保神弗我顾骄阳如惔耕耨失时大命攸系敢再用币以祈以禳神其哀恫益之霡霂雨我多稼神不民恤将率具僚敬共夙宵得请乃已
　　社稷诸庙祈晴
　　比以积潦霖圮于水龙见戒事兹维其时乃以常雨害我穑事神尚阴相剨劙重隂俾克劝功迄底成绩荷神之赐寕有弭忘
　　春祀祝文
　　维莫之春农功载新厥有彞章祈于有神神听来娭顾享苾芬庶几旟鱼梦我收人
　　过资州展外舅提刑杨大夫墓祝文
　　龙集阉茂造公之居其在涒滩别公之袪公不憖留荆江之墟欲逆公丧乗使者车欲视公窆摄郡守符厥三十年被命守泸上印趋召道公乡闾始以渍絮傅于生刍偕我妇子见吾舅姑呜乎公乎其有知夫尚辅吾志如平生与
　　赴召辞先墓及诸庙祝文
　　上亲揽万机凡为权臣所嫉者以次召还某误在选中辞不获命神灵隂相职是侥逾将简元辰往趋严诏不负所学是报神庥
　　焚黄告先墓文
　　上践阼之嵗某自柱下吏升事官之贰未几以言事得罪赠禭之命凡十余年不敢以请比嵗生还起家为吏会宗祀明堂先考妣以恩升四品官明年改元亲政被命勒诸乐石以其贰焚于墓神其有知歆此休命尚几终相毋为神羞
　　祃祭祝文
　　古者师行必有祃祭郑氏谓是祭也祷气势之增倍蠢兹要荒敢犯王畧天子震怒受命仗钺専征董师七路谨用牲以告于神惟神典司五兵具在载籍其佑我王国相我戎昭傥頼神休肃清天歩匪惟受任之臣得以复命于天子将社稷生灵实嘉赖之
　　池州祭文孝庙
　　惟神以御菑捍患秩在祀典蠢彼狂猘自干天诛受我乱民整居王略天子震怒以一介臣为八州督恪共武服师次池阳神其相我戎昭殄彼羣丑肃清天歩以赫神之灵
　　祭富池庙祝文
　　惟神以捍患御灾秩在祀典蠢彼狂猘自干天诛受我乱民防刘疆圉天子震怒以一介臣为八州督东至于海西接固陵北尽汉淮南暨湘淦【古南切又古暗切县名也】力小任重未知攸济神其相我武服殄彼羣丑妥安天歩以赫神之灵








　　鹤山集巻九十八
　　钦定四库全书
　　鹤山集巻九十九　　　　宋　魏了翁　撰醮词
　　迁居设净宅醮词文
　　降原陟巘抉江山千古之藏虑材鸠庸营风雨一枝之托自景冈而庀役逮旬嵗而考成茍美茍完爰居爰处肆熏修于净供将布露于防祈伏念某人微地寒质薄材朽不揆绳枢之子漫营环堵之宫非徒更爽垲而恶嚣盖谓存室神之无所然畚筑不时而禁忌多触土木太盛而凉薄弗胜伏望赦尔积愆锡之多福敢谓美哉而其谁有此庶几奂然而聚族于斯子孙众多叶斯干之占梦亲朋辑睦希伐木之求仁
　　文昌醮啓坛词
　　顺诗书礼乐以造士尝粗知四术之崇攷徳行道艺而兴贤今复际三年之比兹惟多士各迪乃心思皇盛旦之逢期就季春之聘然念道之将行有命文之未丧在天用穆卜于灵辰将协陈于圭荐仙科考式具繙寳椟之文秘舘延真恭挹飚斿之驭庶防鉴諟嗣致宗祈
　　青词
　　天爵修而人爵从固无逃于义命人道迩而天道逺尚有凟于髙明【中谢】伏念某等生长寒乡迂疎末学少承父师之训勉服圣贤之书念食求饱居求安学将不固而言寡尤行寡悔禄在其中故惟藏器以待时不肯枉道而从彼或托情于文赋或肆力于圣经人欲幼而学壮而行之辰何来之迟去之速也抚嵗阴之遒迈恍科诏之邮传重念邑虽介于穷陬士荐登于峻甲文风浸广儒习用修益惟根本之趋咸耻浮华之尚油油然日改而月化骎骎乎家诗而户书曷济登兹惟畀矜尔用啓无厌之欲敢儌终惠之私伏愿帝灵居歆神听来假因彼向趋之正示之劝慕之方棫朴芃芃共赴作人之治榛楛济济无慙干禄之诗
　　散坛
　　企清虚之鸿覆既幸博临陈固陋之芜辞不嫌屡凟载惟为已之学初岂求人之知惟穷则独善其身而仕将以行其义兹因大比庸激懦衷咸造在廷愿终有请伏冀作兴多士式谷斯文乡礼礼賔秀者造者俊者功懋懋赏官之爵之禄之畴报洪恩誓坚素守
　　祈雨醮词
　　春膏动陆期首种之向荣常燠爽中尚贻牟之觖望既非下民之罪亦岂上帝之心惟守吏之弗防乃愆阳之示谴敢修圭荐仰冀恵临伏望兴雨其蒙悉慰大田之望多稼且硕用资终嵗之勤
　　祈雨醮词
　　厥罚常旸已迫晏隂之靡神不举未防嘉泽之滋繄粃政之积愆顾烝民之何罪瞻仰以请怵惕靡皇伏愿灵监博临纯忱孚彻念国无六年之蓄曰急矧惟救死于须臾使雨自三日以往为霖尚可更生于田里望霓待命以刻为年
　　再设九龙醮词
　　时泽昭苏仅遍畇畇之原隰阳骄肆梗而惊涤涤之山川民易喜而为忧物向荣而俄悴实繄政事之谬以戾隂阳之和斯民何辜大命近止敢复凭于馨荐以荐控于宗祈傥赖帝临不崇朝而徧雨尚令田畯乃力穯以有秋震惧靡寕瞻仰以伺
　　设太一碧玉醮啓坛词
　　浃辰不雨烈日如惔莫髙匪天洋洋乎在其上何为使我皇皇然悯其苗匪帝意之云憎顾民生其何罪厥惟粃政实召常旸用穆卜于灵辰将控祈于甘泽发蕋笈琅函之秘涓祓静坛望紫微碧玉之宫肃延列驭庶防鉴諟嗣致宗祈
　　青词
　　闵闵农夫暵其瘼矣皇皇后帝欲必从之敢凟髙明荐念恳欵【中谢】伏愿臣所领偏郡虽名江乡然灌溉之利不及二三而硗之田盖几八九地硗功倍土狭民稠使十日雨而五日风截然有序则一人耕而百人食仅可无饥脱不幸而稍愆将莫知于攸届矧日在北至时惟南讹方惊涤涤之山川莫惠畇畇之原隰虽滂沱之数下犹霑足之未闻岂时政之爽中有以召灾抑字民之失职至于无告孽由自作寕止吏躬民实何辜俾罹旱暵惟天心之阴隲悼民力之长勤敢冀恵寕以销大戾且国无六年之蓄曰急矧惟救死于湏臾使雨自三日以往为霖犹可更生于田里情之所迫言莫能殚
　　元夕安寕军府醮词
　　斗正孟阳方万寳向荣之始月盈三五为羣灵祚善之辰敢捈毣毣之愚仰凟髙髙之听【中谢】伏念臣误将使指实治寜川属守吏之空官揆彞章而摄事垂荣三组惧緜薄之弗任祗谒九闗肆斋明而有祷伏几灵娭来假神监博临三光全而寒暑平长无菑害五谷熟而民人育汔用康年
　　叔母有疾报恩观设醮
　　小人有母正喜惧之交懐大夏积阳俄晦明之干裕浸迫晏阴之未遄勿药之功匪天降灾繄人召祸使不臧之惟子则自戾于厥躬何辜于亲乃并是咎用谨斋明之荐亟伸请祷之私仰惟皇上帝之有仁闵今此下民之无告迓续乃命庶图孝报于母慈寛绰厥心防俾兴嗟于季役由衷之悃得请是期
　　再为叔母有祷
　　七十之亲今不幸而有疾再三之凟寜自灾于厥躬乃至累旬未有起色日月逾迈而不任瞑之药血气既衰而莫敌晦明之淫岂上帝之云憎致下民之孔痗是用申述醮陈之事洊希鉴諟之仁使攻之达之即奏良医之技则老者少者誓酬鸿覆之私傥不践于斯言将有词于再罚
　　为叔母追设荐醮【灵泉兄名】
　　靡依匪母未醻顾复之恩何辜于天倐啓膏肓之梦未旋臯复汔弃余龄藐然诸孤尚忍一死盖以未说丧车之輤莫褰殡肂之帷既跣防以来归若充穷而无措毎思其居处而思其笑语如闻乎叹息而闻乎容声俨精爽之犹存徒攀号而何及爰谨醮陈之事仰希鉴諟之仁棘心夭夭既莫効劬劳之报长夜漫漫冀速超冥漠之魂
　　又【九陇兄名】
　　无父何恃无母何怙怅未报于劬劳谓地盖厚谓天盖髙曾靡容于局蹐敢循道式恪荐忱辞伏念姓某等自斩焉衰绖以来已十阅星霜之变尚以北谖之奉少酬南棘之恩夫何纒陟屺之悲又弗竟循陔之养叹防服绣衣之如梦奉蒲裳苇屋以来归居处之思攀号欲絶而长兄某自闻丧于他邑亦从母于九原叹凶防之若斯虽幸生而何益惟秘洞唘超升之式而列真惟诚意之孚是用醮陈为慈闱而有请庶防右飨脱罪箓以纪生誓毕余龄勉酬洪造
　　先叔母卒哭醮词
　　三月皇皇念母之不见中心养养过时而不忘虽云礼制之中当卒旦晡之哭然而集遐忧其未憗感知气之如新用陈醮祭之仪少寓劬劳之报漫漫长夜深嗟体魄之何之明明上天尚冀超升之有所
　　叔母葬事设醮啓坛词
　　日月有时方纒哀于陟屺须臾无死尚缀息以号旻言念诸孤自罹大故亦既痛深而创钜然犹祸博而衅仍冢嗣承宗仅及黄泉之见季兰尸祭不胜缞绖之丧盖在子若孙各丧其亲虽扣地号天无词于罚纵图生而何益欲即没而未能既得吉于嘉平将致严于厚夜粤稽道式夙开济度之门敢即殊庭恪具斋明之荐醮陈伊始昭假是期
　　青词
　　棘心夭夭未罄劬劳之报丧事纵纵勉趋窀穸之期尚于枕凷之余敢控吁天之请【中谢】伏念臣某等无父何怙有母尸饔夙夜敬共粗竭循陔之养晦明袭逆遽罹嗟耋之凶谓酷罚之云深奚余殃之未殄幼妇卒扵防丧之日冢子殂于闻讣之余岂但一嵗之间而有丧者二焉所谓鲜民之生不如死之乆矣姑延眎息以奉葬虞既习卜于灵辰将唘帷于殡阼维皇上帝繄谁云憎今此下民亦孔之痗敬循道范冒贡忱辞伏冀悔祸之延于诚克飨母前子后俱承超度之恩妇婉姑慈咸遂逍遥之乐更推余泽溥及含情
　　散坛
　　掩再世之丧忍见累累之冢室望九闗之邃不胜茧茧之言容既景驭之博临鉴精衷之昭事敢邀终恵汔济逝魂傥未先朝露之晞姑逃不孝脱遂及黄泉之见亦永有词
　　代乡人设文昌醮唘坛词【立春前三日】
　　时正孟陬于四时而首序日临上浃属三日之先春亶惟泰长之初光唘彚征之兆思皇多士咸造在庭仰瞻九列之崇各厉四方之志文昌六宫之次俨司禄之腾辉太微五帝之庭炯进贤之在望醮陈伊始降假是期
　　青词
　　进有道得有命虽古训之莫逾幼而学壮而行乃人情之甚欲兹因大比咸激懦衷敢输毣毣之愚仰凟髙髙之听窃念臣等或青氊之冷裔或白屋之寒儒刳心于经术之闳深游思于词章之丽则抚嵗时之慆迈尚衡泌之栖迟寕敢怨尤但知循省谓天之于人有出于语言之外士之为学岂矜乎口耳之间故爵从于仁义忠信之修而禄在于疑殆悔尤之谨乡老三年之比攷徳行道艺以兴贤乐正四术之崇顺诗书礼乐以造士是匪浮词之尚乆惟实践之稽况禀五行之秀而命曰人习先圣之术而谓之士将以纪天彞而扶民极康时否而济世屯重任若兹匪才防畀一念及此中夜以兴莫知唘处之遑寕但冀恢疎之垂宥傥弃瑕而录善获効明时誓改往以修来终酬大道
　　散坛
　　天威咫尺庶或享诚童渎再三尚兹沥恳念世道晦明之靡定实人才消长之相闗维今戎索尚骚师干弗戢赋舆无艺农扈告穷兹惟时事之多艰未省天心之欲治郁遐忧其如结欲终嘿而不能惟冀有赫监观无疆申锡恵绥黎献长开泰始之祥隂隲下民永觌干明之化斯文未冺善数有依
　　三台山祷雨醮唘坛词
