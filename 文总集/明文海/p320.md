<!-- { "loadSidebar": true } -->





　　明文海卷一百九十九
　　钦定四库全书
　　明文海卷二百　　　　　　余姚黄宗羲编书五十四
　　凄惋
　　与彭济物【康海】
　　数年不覩光范偶辱过问即甚慰甚慰然又倐尔而别此情如何明日逢徳光道及雅爱云云此诚斯文骨肉之至他人谁肯然者感念累日然窃有所未安者因公知我厚故不避过责辄布上左右惟公察之聼之仆自庚午防诏之后即放荡形志虽饮不多而日与酩酊为伍人间百事一切置之此不但信扵乡人妻子奴仆也盖素性疎懒偶因官秩覊系数年若招豚擘鹰而一旦得此中心之快实有人所不知而已独知之者自东方多事以来闻其骁傲无状如彼即或奋然有攘臂之意随后自笑自詈以为狂奴犹尔不量即又饮酒散髪箕踞林麓此其习性之己成激之不返虽三公之贵刀锯之辱不可夺也况数钟之粟半副之纸乎仆自幼支谩无状性好是古而非今始仕时望见先皇帝寛仁大度即自私拟以为臯防稷契之业可以复见扵今而狂放易言畧不修饰至皇帝嗣位之后又见其英毅果断益喜益负以为鄙志当究扵此一时交与之士反覆轻易不检惟仆言是是故谩论讥说畧无忌畏日就月将几踵竒祸幸免杀身而归而二三者又补砌所无以为眞有使仆含垢扵有罪者之籍与不肖之人同被驱放上辱两朝作养之恩下累先人狷介之业生平微志付之秽途情苦心局不复自爱暇日偶读皇甫规避梁冀之事与蔡邕九锡之书喟然叹曰彼何独不得含垢冒汚而成致美节如此也又偶读栁宗元传曰即宗元有不同扵叔文然亲与之交而受其职任矣夫身有规邕之操而迹厠宗元扵九钖之间仁人志士宜扵此何如也今仆之所忧者在忽有犬马之疾死丘壑之下不得伸其宿心原悰耳而区区官秩之事非所念虑也瑾之用事也盖尝数以崇秩诱我矣当是时持数千金夀瑾者不能得一级而彼白区区扵我我固能谈笑而却之使饕餮崄巇之人卒不敢加扵我此其心与事亦雄且甚矣当朝大臣盖皆耳闻目见而熟知其然方台谏论列之际出扵一时仓卒未暇差别而今则又数年矣夫伊尹之辅商也一夫之不获则曰时予之辜仆即非贤者然岂少扵商之一夫哉大臣者乃忍使之杂扵孙聪曹元与云云之间邪故鄙人之心至此益放益已披髪啸歌至扵终身而不敢悔此非甘心为长沮桀溺之徒也公之义有曰古人内举不避亲时之可举不可举非仆所知也而仆之不才汚秽亦非公应举之人观近臣者以其所为主扵此使识者苟为之言则所系扵公者岂细哉今仆之不可扵当世者有五而甚不宜出就官职者有二性喜嫉恶而不能加详闻人之恶辄大骂不已今诸公者皆喜明逊而隂讥此一不可翰林虽皆北面事君而勤渠阁老门下者以为贤能仆懒放畏出嵗不能一造其户此二不可人皆好修饰文诈伪恭假直而仆喜面讦人未有不怒者此三不可士大夫不务修身事君之业而但呻吟诗文以为髙致见其诗若文不能不怒故见辄有言而彼方望我以为美也我以言加之此四不可与相好者接必因其职事加勉戒之词多忤其所好彼或未从即拒而絶之以此亲疎多怨茍复见其所爱者又不忍不告或又告之彼即又不从而仆又絶之此五不可执徳不不能信之扵人虽颇自好而当世谈论之士多加诋谤自入有罪者之籍汚秽终身莫能自洁使平日所立之志扃闭沦落智髙万物之上而名陷九渊之下扵中夜窃自叹悔不当轻易效慕世俗科举狥外搆此凶逆今又不儆而欲仕乎此甚不宜出者一当时同黜之人固有不幸而被汚者然罪大恶极羞谈扵妇人女子之口尚十之九彼岂不觊幸仆出以为先容之地而当时宰执又率崇私爱而乏分别茍欲引其私人必援仆为喻是所以用仆者非必实知其为人而眞明其有诬也如此则是以贤者之身而为不肖者之资矣语有曰君子非其招不往以不贤人之招招贤人如之何其可往哉今众人虽以不肖谓仆而仆未尝一日不以君子自谓已如此自谓而人以彼谓已盖所谓嘑尔而与乞人不屑者也此甚不宜出者二明公之意特出扵一时爱念之笃偶未详究及此然言出乎口通乎心明有日月幽有鬼神此区区平素之悃可一鉴而尽者公如觉之必信其为肝膈之实嘅然临我体我矣防公甚难既防又复匆匆不得请益而又不能迎敝邑此甚负公也谅公有以恕之乎临纸惘然春和伏惟保顺幸甚
　　与文徴明书【唐寅】
　　寅白徴明君卿窃尝闻之累吁可以当泣痛言可以譬哀故姜氏叹扵室而坚城为之隳堞荆轲议扵朝而壮士为之伏劒良以情之所感木石动容而事之所激生有不顾也昔每论此废书而叹不意今者事集扵仆哀哉哀哉此亦命矣俯首自分死丧无日括囊泣血羣扵鸟兽而君卿犹以英雄期仆忘其罪累殷勤教督罄竭懐素缺然不报是马迁之志不达扵任侯少卿之心不信扵苏季也计仆少年居身屠酤鼓刀涤血获奉君卿周旋颉颃婆娑皆欲以功名命世不幸多故衰乱相寻父母妻子蹑踵而没丧车屡驾黄口嗷嗷加仆之佚荡无覊不问生产何有何亡付之谈笑鸣琴在室坐客长满而亦能慷慨然诺周人之急尝自谓布衣之侠私甚厚鲁连先生与朱家二人为其言足以抗世而惠足以庇人愿侪门下一卒而悼世之不常有此士也芜秽日积门户衰废柴车索带遂及蓝缕犹幸借朋友之资乡曲之誉公卿吹嘘援枯就生起骨加肉猥以微名冒东南多士之上方斯时也荐绅交防举手相庆将谓仆滥文笔之纵横执谈论之户辙岐舌而赞并口而称墙髙基下遂为祸的侧目在旁而仆不知从容晏笑已在虎口庭无繁桑贝锦百匹防舌万丈飞章交加至乎天子震赫召捕诏狱身贯三木卒吏如虎举头抢地洟泗横集而后昆山焚如玉石皆燬下流难处众恶所归绩丝成网罗狼众乃食人马牦切白玉三言变慈母海内遂以寅为不齿之士挥拳张胆若赴仇敌知与不知毕指而唾辱亦甚矣整冠李下掇墨甑中仆虽聋盲亦知罪也当衡者哀怜其穷防检旧章责为部邮将使积劳补过循资干禄而蘧篨戚施俯仰异态士也可杀不能再辱嗟乎君卿仆幸同心扵执事者扵兹十五年矣缟带纻衣迨扵今日沥胆濯肝明何尝负朋友幽何尝畏神兹所经由惨毒万状眉目改观愧色满面衣焦不可伸履决不可纳僮奴据案夫妻反目旧有狞狗当门而噬反视室中甂瓯破缺衣履之外靡有长物西风鸣枯萧然覊客嗟嗟咄咄计无所出将春掇桑椹秋有橡实余者不逮则寄口浮屠日愿一飡盖不谋其夕也欷歔乎哉如此而不自引决抱石就木者良自怨恨筋骨柔脆不能挽强执锐揽荆呉之士劒客大侠独当一队为国家出死命使功劳可以纪録乃徒以区区研摩刻削之材而欲周济世间又遭不幸原田无嵗祸与命期抱毁负谤罪大罚小不胜其贺矣窃窥古人墨翟拘囚乃有薄丧孙子失足爰着兵法马迁腐戮史记百篇贾生流放文辞卓落不自揆测愿虑其后以合孔氏不以人废言之志亦将櫽括旧闻总滙百氏叙述十经翺翔蕴奥以成一家之言传之好事托之髙山没身而后有甘鲍鱼之腥而忘其臭者传诵其言探察其心必将为之抚缶命酒击节而歌呜呜也嗟哉君卿男子阖棺事始定视吾舌存否也仆素轶侠不能及徳欲振谋策操低昻功且废矣若不托笔札以自见将何成哉譬若蜉蝣衣裳楚楚身虽不久为人所怜仆一日得完首领就栢下见先君子使后世亦知有唐生者嵗月不久人命飞霜何能自戮尘中屈身低眉以窃衣食使朋友谓仆何使后世谓唐生何素自轻富贵犹飞毛今而若此是不信扵朋友也寒暑代迁裘葛可继饱则夷犹饥乃乞食岂不伟哉黄鹄举矣华驺奋矣君卿岂爱恋栈豆吓腐防耶此外无他谈但吾弟弱不任门户傍无叔伯衣食空絶必为流莩仆素论交者皆负节义幸捐狗马余食使不絶唐氏之祀则区区之懐安矣乐矣尚复何言惟君卿察之
　　寄舒子【王廷陈】
　　辱书教以矜饰名行意甚勤恳仆惟少负性气自视无前遭事直徃不知其可复见近世州郡之吏务为谄承故扵逢迎节数稍为损减不意遂犯当世之怒又以一二宰执旧怨扵仆内外搆扇中仆惟恐不深耳曩时交逰见仆身忤要津虞祸及已莫敢张口伸舌一为论列明其不然者当是时也吏无振滞之议友无急难之仁幽扵圜墙之中日与徒为伍身非木石其何以堪以故俛首震惕卒从重比嗟乎百犬吠声积羽折轮十夫挠椎三人成虎此墨翟有素丝之悲阮籍有穷途之哭也身媿蛾眉敢云见妬行乖完璧而欲免扵瑕摘也难矣然犹茍全要领生还乡县奉二亲之晨昏上先世之丘墓抚今悼往忧喜骈集因念河清难俟人事靡常南山之歌恨长夜之莫旦竹林之侣假麴糵以纾悰斯达生所以放言幽人因之长往者也自分身累百垢长为世弃乃稍稍脱拘挛之文逸琐尾之忌弛烦多之絷然亦不敢逾大闲冒隠恶灭先王之礼触当世之禁务敦穷居之尚絶希进之心而执事乃欲责暖扵寒灰俟完扵堕甑防翔扵铩羽望仆以囬景曜之末照而収桑榆之晩绩也无乃与仆之私指谬乎夫豢鹿顿缨志在丰草羁鸟奋翮栖慕一枝即有恶杀之国过仁之主腴饲之厮宠之以髙轩享之以玉馔娱之以雕槛啗之以枣脯彼且骇顾惊鸣奔逸之惟逺耳仆闻古之圣贤心有所郁结不能通其意则着一家之言思垂不朽仆诚欲效之用舒愤懑庶防偿前辱之万一流文采扵无穷然才劣左马而欲自附扵作者画虎之诮其能免乎方将修农圃之业给公家之输赖其羡余以赡妻子长为太平之民虽至老死不觌兵革志愿毕矣风便再锡教防
　　寄屠渐山书【陈束】
