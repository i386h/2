<!-- { "loadSidebar": true } -->
　　僧承古与施秘丞论自巳有二曰有空劫时自巳有今时日用自己学者以其有丛林时举读之疑怖曰岂一阿难而成两佛耶余闻世尊于首楞严防上谓阿难曰譬如琴瑟箜篌琵琶虽有妙音若无妙指终莫能发宝觉真心各各圆满如我按指海印发光汝暂举心尘劳先起其説不过以善用不善用爲异不闻析而爲两种也而古公立二自巳过矣祖师之门其论法方徴言语之际略滞疑似者随而救之如鸟飞空弗住弗着如六祖谓永嘉曰汝甚得无生之意对曰无生岂有意耶又问让公什麽物与麽来对曰説似一物即不中自是观之古盖吾法中罪人而自以能嗣云门其自欺欺人之状不穷而自露也
　　题汾州语
　　六祖临终门人问住持当如何行心用行乃契圣意祖曰设有问佛法者汝对之时莫迷自巳性持修道第一莫瞒自心如此则与圣意相应予观淳化已后宗师无出汾阳禅师之右者味其平生听其言论如谢安石之知国造次不忘自治冝于曹溪最后明诲爲无所愧矣
　　题凖禅师语录
　　石门云庵示众之语多脱略窠臼于时衲子视之如春在花木而不知其所从来予毎以谓此老人可以起临济之仆哲人逝矣切嗟悼之以爲世莫有嗣之者湛堂于予爲弟昆自其开法未尝闻其举扬殁后百余日得此录于杲上人处读之喟曰云庵之余波乃能发生此老种性耶政和五年十月七日题
　　题小参
　　如来世尊説般若传至震旦者无虑数百万言其要不过曰一切智智清净无二无二分无别无断故杜顺宏华严入法界防诀终必曰一切智通无障碍古之宗师于世尊之意神而明之独云门大师云门灭百年有云庵老师握临济劒得云门之防于説法时如月在千江不借言诠一切见者心得意了自老师之化出其门者皆不足以知此独湛堂师兄知其意予三复斯语爲之叹息使云门云庵而在见此语当抚掌一笑盖其谨严如欧阳率更小字端方如顔平原大字秀整姿媚如钟太傅表章精竒雅丽如王防稽兰亭记呜呼何其盛哉
　　题黄龙南和尚手抄后三首
　　予犹及见丛林老成人皆云黄龙南禅师游方时尝至归宗宝鬔头方防茶师却倚而坐宝呵之南书记无骨耶师惊顾玉立如山又至栖贤諟禅师敎令坐禅久之得定因诵首楞严呪终其身建中靖国元年春修水祖超然出云庵所蓄此书爲示防画竒劲如空中之雨小大萧防出于自然予置巻叹曰成德之人其所作爲虽防笔弄墨之际亦自卓絶况其不可名者乎某题黄龙南禅师手录四十二章经一巻笔法深稳庄重而若痩得顔平原用笔意云庵老人生平无所嗜好独秘畜此经偶爲人持去十余年莫知其所与客论字未尝不搏髀追绎之其师希祖得于筠溪胡氏家出以示予曰君其宝之政使此字不工犹足以爲希世之珍矧工如此又云庵所爱而不忘者乎
　　欧阳文忠公曰论书当兼论平生借使顔鲁公书不工世必珍之苏东坡亦曰字画大率如其爲人君子虽不工其韵自胜小人反此也老黄龙非其以笔墨传世者也而其书终亦秀发乃知欧苏之言盖理之固然石门某谨题
　　题晦堂墨迹
　　右晦堂大和尚墨迹三纸佛印盖公辈流也而其言推敬之至称爲老师退之之与栁子厚欧阳永叔之与杨大年道枢不同而韩欧之称栁杨唯恐不师尊之议者以谓避争名之嫌非也前辈倾倒法当然耳公道德冠丛林而器资与公辈一时又名卿且留情吾道者今皆成千古堪师之能畜此帖嗜好大是不凡宣和四年自印福絶湖来出以示其侄因流涕书之
　　题云庵手帖三首
　　南禅师学鲁公字最有工当时归南公者无不学之然无出云庵之右者昭黙老人尝与德洪共观此书叹慕之不已以谓不减杨少师一道人其珍之崇宁五年十月十八日门人某题
　　云庵和尚与檀越帖一纸伏读如受训词丛林荒寒无复平日此老知不复见况笔画语言乎门人某流涕谨书
　　右云庵寄张惠渊偈一首惠渊予不见二十年闻其精进日新真能遵受云庵之言者也诚上人来自宣梵问其师洎惠渊健否偶记前偈遂书以授诚归举似惠渊使较当日之本异同也某书
　　题彻公石刻
　　彻上人诗初若防缓熟味之有竒趣字虽不工有胜韵想其风度清防如北山松下见永道人耳公虽游戏翰墨而持律甚严与道标皎然齐名呉人爲之语曰余杭标摩云霄霅溪昼能清秀嵇山彻洞冰雪予视三人者在唐号以诗鸣者尚多有而后世敬爱之者以其知所守而已文字不足道也东坡每曰使鲁公书不工尚足以爲希世之珍其是之谓耶
　　题观音赞寄岳麓禅师
　　崇宁间至东明拜瞻石像作此赞时无际禅师方领住持事及无际迁居岳麓余十年生成宝坊于灰烬之中而予以法婴难流落之余幸复相见问前赞无恙乎无际戏予曰羽化矣暇日因阅文藳乃得旧本忻然录以寄之曰当善护持无使复爲人持去覆酱瓿耳













　　石门文字禅巻二十五
　　钦定四库全书
　　石门文字禅巻二十六　　宋　释觉范　撰题
　　题才上人所藏昭黙帖
　　传曰虽无老成尚有典刑然则老成典刑所不逮也予还自海外丛林顿衰心不爲之动者恃昭黙在耳今又弃我而先惟之不自知涕零也宣和元年八月游法轮见东瓯才公道人出此轴爲示知师弟子之间盖如是衲子动成阡陌而才独轸念昭黙岂妄与人者乎予既见其笔迹又得与才游弥日兹游也岂虚行哉
　　题灵源门榜
　　灵源初不愿出世隄岸甚牢张无尽奉使江西屡致之不可久之翻然改曰禅林下衰法者多假我偷安不急撑拄之其崩颓跬可须也于是开法于淮上之太平予时东游登其门丛林之整齐宗风之大振疑百丈无恙时不减也后十五年见此榜于逢原之室读之凛然如见其道骨山谷爲擘窠大书其有激云呜呼使天下爲法施者皆遵灵源之语以住持则尚何忧乎祖道不振也哉传曰人能道非道人灵源以之
　　题昭黙墨迹
　　余还自海南馆于道林道人朱公破雨自云盖来坐未定出昭黙书一轴予久去箴诲初见必輙辍熟视之不自觉意消也秦少游至钱塘见功臣山政禅师书叹以爲非积学所致其纯美之韵如水成文出于自然昭黙暮年臻妙其以是哉顔平原有大节于唐而以书名识者惜之予以谓斯人德高而名往就之耳借使此老书不工尤当宝秘况工乎愈可宝也然与其门人书语多以见及余衰退流落又自恨生所知遇不能不短气耳
　　题昭黙自笔小参
　　游东呉见岑防爲予言秦少游絶爱政黄牛书问其笔法政曰书心画地作意则不妙耳故喜求儿童字观其纯气昭黙自卧疾后无他嗜好以翰墨爲佛事如示众以小参之语皆肯自笔此殆清闲有余又性不违人岂一代宗师而作许儿戏事此所谓大慈过人之行非近世栽培声名高自摽致所能及也诚侍者出以示予览之涕泗横流某年月日
　　题昭黙与清老偈
　　昭黙孝友于昆弟而以谦自牧不如是法道何由兴乎予观其赠洞和禅师法句曰志有常守诚无外求及疑其语瞻其风度此老爲作实录耳未见洞和令人莫测其爲人及见之坐使人意消也韩子苍曰真本色住山人子苍岂欺予哉
　　题昭黙遗墨
　　昭黙老人道大德博爲丛林所宗仰虽其片言只偈翰墨游戏学者争秘之非以其书词之美也尊其道师之德耳予游诸方处处见之开巻輙识其真精到之韵骨枯老状盖其退居时笔也南岳见方广圆首座出此爲示噫圆知敬慕昭黙其亦贤于人远矣
　　题真归诰铭
　　宗师之于生死之际説法作偈者有之未有自作铭诰者也予观昭黙此文奋激顿挫精到无余虽鸠摩罗什道安辈平时作爲且不能及况病与死隣者能尔乎盖其道眼高妙唯道是视初不知其有死生之烈也不然何以卓絶高胜如是之盛哉拜读不胜增气
　　题濳庵书
　　传曰有国者非谓有乔木也谓有世臣也予亦曰有禅林者非有四事之传也谓有耆年也濳庵今九十一岁矣而笔语如此真丛席之大老人也年月日某题
　　题佛鉴僧宝传
　　禅者精于道身世两忘未尝从事于翰墨故唐宋僧史皆出于讲师之笔道宣精于律而文词非其所长作禅者传如户婚按检赞宁博于学然其识暗以永明爲兴福岩头爲施身又聚众碣之文爲传故其书非一体予甚悼惜之顷尝经行诸方见博大秀杰之衲能袒肩以荷大法者必编次而藏之盖有志于爲史中以罪废逐还自海外则意绪衰落魂魄遗失其存者无几宣和改元夏于湘西之谷山发其藏畜得七十余辈因仿前史作赞使学者槩其爲书之意书既成有佛鉴大师净因者曰噫嘻此先德之懿也愿首传以爲毕生之玩因以父事佛照以大父事云庵而视余爲季父也因生庐山之阳游方饱丛林参道有知见恭谨孝友盖其天性而醖借雅尚若出自然与余游余二十年久而益敬故余欣然授之因以谓此书当得妙于笔札者传之于是凭川道者敏传愿施其能传以伯父事佛照以兄事佛鉴其能书乃夙习笔楮不择精麤飞翰如蚕食叶俄顷千字其衡斜布列擘窠棊画非特字工而已工诗善丹青兼众妙而有然未尝以自多长坐不睡一食终日者十二年矣人以爲难而传以爲易久游灵源之门得其防要者也六月二十五日佛鉴擕此书来请记其本末而以谓先觉之前言往行不闻于后世学者之罪也闻之而不能以广传同志之罪也今予既以传次之而因又善传传公又成之呜呼后世学者读之当想见法席之盛也
　　题谊叟僧宝传后
　　清凉大法眼禅师出世行道三十年其所示徒皆劝勉之语未尝以法传人非有法而秘惜寔无有法耳譬如无病而饮药病从药生故曰一切文字语言学者嗜着是名壅蔽自心光明然前圣指道之辙入法之阶后世不闻而学则又如无田而望有秋成无有是处予初成此书于谷山时出尘庵师冝公谊叟在焉命南州传道者录之以众编参定特爲善本明年春予游岳还复过谊叟出以爲示其装冩之精窜较之完非用意之专信道之审莫能臻是予知其阅而仰思当助发其光明侔倡其智证去先德亦何逺哉则清凉以文字语言爲壅蔽者盖治疾之药耳览者其以是窥出尘可也
　　题珣上人僧宝传
　　予初游呉读赞宁宋僧史怪不作云门传有耆年曰尝闻呉中老师自言尚及见宁以云门非讲学故删去之又游曹山拜澄源塔得断碣曰耽章号本寂禅师获五藏位圗尽具洞山防诀又游洞山得澄心堂录书谷山崇禅师语较传灯皆破碎不真于是喟然而念云门不得立传曹山名亦失真崇之道不减岩头丛林无知名况下者乎自是始有撰叙之意凡经诸方三十年得百余传中间忘失其半晩归谷山遂成其志时长汀璲珣二衲子来从予游录此副本易曰多识前言往行以大畜其德是录也皆丛林之前言往行也能不忘玩味以想其遗风余烈则古人不难到也二子勉之
　　题宗上人僧宝传
　　予撰此传方定藳上净三昔而东瓯道人将还石门自潙水过谷山欵予见其书曰噫嘻此一代之博书先德前言往行具焉愿手录以示江南道侣即挂巾屦坐夏四月二十三日录毕以示予予叹曰夫弹冠必整衣心敬必形肃宗非至诚爱重法道其谨楷精严渠能至是哉欧阳率更以书画名世见钟太傅碑爱其笔法卧其下三昔不忍去率更嗜世间法且尔况出世间法乎宗爲法坐夏贤于率更逺甚
　　题圆上人僧宝传
