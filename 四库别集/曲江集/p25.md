<!-- { "loadSidebar": true } -->
　　后汉高士徐君讳穉字孺子南昌人也先生受天元休含道杰出生知而上贯之以一体资清纯动适妙知道之将废乃穷则独善躬耕取资非力不食邻落所处率化无讼在汉之季遭时溷浊不抗迹以庇物故退栖山林不茍利以辱身故进无禄位五辟宰府四察孝亷文举有道就拜太原太守皆辞疾不起延嘉二年尚书令陈蕃仆射南郡胡广相与上疏极言先生宜为辅弼协和人神汉桓帝犹能安车纁备礼征聘而竟不屈志知时之不可久也然而诸公嘉招虽不之屑就及闻薨卒徒步吊祭礼有所尚只鸡不薄意有所将生刍为贵士之感义实衰世之有补仁而见德俾后生之可寻其废中权行中虑皆此之类也昔者夷齐介洁而逺去沮溺野逸而离羣顔阖凿坯以遁逃接舆狂歌而诡激此诚作者或类沽名夫有所不为志则偏也无适不可用之极也先生则贬絶在心而经脩于世纯俭以存戒博爱以体仁应物以防通全已以归正汉庭所以宗其德天下所以服其行岂与彼数子直迳庭而已哉灵帝初欲蒲轮聘会先生以疾终时年七十二有子曰季登笃行孝悌亦高尚不仕皇唐开元十五年予忝牧兹郡风流是仰在悬榻之后想见其人有表墓之仪岂孤此地则先生之德其可没乎铭曰
　　灵芝无根醴泉无源角立杰出先生斯存英英先生德不可名麟出无应凤飞入防道高事逺迹陈名劭勒石旧邦以观其妙
　　故辰州泸溪令赵公碣铭并序
　　有唐泸溪令晋国赵君讳某字某终于其位呜呼鲁史既没称行者不在兹乎荀孟已来论命者亦何谓也放其言而无茍作合乃迁行其志而不回与权必遂故道每屈于位身必后于时而犹守眞不夺固穷自若立诚者旣独其所善尚德者徒随而为名名非欲彰以美实而自着位非欲下以属守而遂卑此由命而然欤为自我而然欤无代无之而今实续之矣公太祖旰北齐河间通守因家乎饶阳亦既重世今为饶阳人也曽祖北齐幽州大总管大父隋钜鹿大中正府君列考范阳令府君皆累行积庆以贻于后正性直道遂终于公公刚洁不羣精明独防非义所在不以利汚名非礼所安不以迹伤教有立卓尔童丱而然既学大成纷纶博综将求禄养也而俯就乡举寻而明经登科补太子正字又改射洪尉皆以逮亲自乞执政自哀遂屈换定襄尉公欣然而捧檄矣秩满转洪洞主簿永城丞时县宰败类公止之不可虽尽同官之心且急下人之病义形于色彼用我雠此贪而无亲难与心竞公刚亦不吐乃迈力争迄用上简因而坐免邑中黔庶莫不咨嗟求而得仁退则无愠矣乃返初服遨游坟索精义致用清风被物或太守咨访偃息自蕃或诸儒稽疑废疾皆起是时中书侍郎河东薛元超人伦之表也将命河朔实举废滞企我休风延以殊礼立谈体要大见嗟称以故表闻其庶乎简帝心防有隂忌之谮实为无妄之祸矣进既曽母致疑退而贾生投吊不无故也以此左迁卢溪丞公竟不自列穷则体命虽在幽暗神不欺茍推忠诚蛮貊何陋时县无长史政则我由未歳月而巳成无谿谷而不恱五乡自专文子左言难晓之民翕然同辞乞为父母于是诣阙投疏至于再三朝廷允之则授卢溪令公聿副诚请増修德化乃邹鲁设教而夷楚变风迨公迁殂阖境号慕古人遗爱何以加也遗令戒子留葬洛阳斯又不恋本达也有子曰瑝歴官侍御史尚书郎洪州都督霜露既变则感念以时陵谷有迁而音徽何代君子所惧于斯譔德铭曰
　　伊赵侯之德好是正直令仪令则不回不忒实邦之选彼夫之特玉坚而折膏明自煎辰阳于逺溆浦回邅下邑已矣君子殱旃遗令桐乡归魂崇芒瞻彼有洛维水泱泱德音不巳于斯扬扬










　　曲江集巻二十
