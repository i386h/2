<!-- { "loadSidebar": true } -->
　　竒幻谁传伊人得焉吞刀之术斯妙吐火之能又咽却锋铓不患乎洞胷逹腋嘘成赩赫俄惊其飞焰浮烟原夫自天竺来时当西京暇日骋不测之神变有非常之妙术初呈握内岂吹毛之鋭难亲乍灼指端虽铄石之威可出于是叱咤神励唅呀气质旁驾肩而孰不观也忽攘臂而人皆异之俄而精纲充腹炽烈交頥防有剖心之患曾无烂额之疑寂影灭以光沉霜锋尽处烟霞舒而血喷朱熖生时素刃兮倐去于手红光兮遽腾其口始蔑尔以虹藏竟防然而电走隐于笑语看而防鞞皆空出自咽喉旁取而榆檀何有莫不刻意斯効焦心已舒想刚膓之砺乃惊燥吻以焚如胡为引镜之形销于咀嚼安得燎原之色发自吹嘘亦足以道冠幻人名倾术士食针既可以增愧噀酒亦宜乎让羙且夫神仙兮不常变化兮多方或潄水而雾含或吐饭而蜂翔曾未若彼用解牛我则虚喉而挫鋭彼皆鑚燧我则鼓舌以生光然惑如斯云为徒尔虽夸外国之献本匪王庭之伎吾谓吞词锋者可尚吐智烛者为是所以安处先生终去彼而取此





　　文苑英华巻八十二
　　钦定四库全书
　　文苑英华巻八十三　　　宋　李昉等　编饮食
　　乡饮赋一首　　　　　形盐赋一首
　　盐池赋一首　　　　　水化为盐赋一首
　　春盘赋一首　　　　　茶赋一首
　　蘓合山赋一首　　　　醉赋一首
　　中酒赋一首
　　乡饮赋
　　乡饮之制本于酒食形于罇爼和其长幼洽其宴语象以隂阳重以賔旅此六体者礼之大序至如髙馆初啓长筵初肆众賔便辟而入门主人稽首而再至则三揖以成礼三让以就位贵贱不共其班少长各以其次然后肴栗具设酒醴毕备鼙鼓递奏工歌咸萃以德自持终无至醉夫观其拜迎拜送则人知其防敬察其尊贤尚齿则我欲其无竞君若好之实曰邦家之庆士能勤之必着乡曲之行今国家徴孝秀辟贤良则必设乡饮之礼歌鹿鸣之章故其事可得而详立賔立主或陛或堂列豆举爵鼔瑟吹簧动而敬居则庄百拜乃毕用賔于王礼主于敬乐主于同明士茍习于礼乐则可招贲于旌弓庻其缉熈圣迹宣畅皇风岂徒务燕谑而湛乐之是崇
　　形盐赋【以人用调鼎和羮为韵】　　　　张　颖
　　形盐似虎岐峙山立虎则百兽最威盐乃万人取给合二美【一作美庻】以成体何众羞之能及厥贡惟错将蛤蜃以俱来充君之庖与昌歜而齐入丽哉其义可嘉其美可颂鲁崇宴赏周公实来殷作和羮傅説登用向若羙景初霁竒状不遥映金盘以皎皦临象筯而光昭逺则雪山出地近则白虎戯朝瞿瞿其肉威而且猱耽耽其目视而不恌立【一作结】而成形也白黒相对融而司味也咸酸必调厥味伊何物不可并水火相济为君子以成八珍上下恊谐具公餗而登五鼎利我者则【一作即】众成我者几何备物象形即贱不干贵皆可适口岂同而不和至如大君式宴罇爼充盈形盐具矣以为賔荣意者取则国君文足昭徳武以弥【出周礼不必改作弭前已注】兵时之所贵物莫能京故天官叙其职春秋羙其名必也见遗【一作危】则陆沉于懐土如或可用当济代之和羮傥有禆于家国在吾道之应行
　　盐池赋【以天造灵物资人食为韵】　　　　阎伯兴
　　坤之羙兮焉可以测盐之池漭沆兮划开于郇瑕之侧廓平陆而无际浸长天之一色前对条山照峯峦之□嶨【苦卓切】却隣安邑对城楼之嶷【一作嶪】岌其出形盐也状雄虎之蹲于长野攫拏兮布防其吐精光也如白日之升旸谷照烂兮熻赩既似乎镜湖之不逺又似乎渤澥之在即是以我良牧宣风千里褰帷凴轼覩兹池兮荷上天之报覩兹盐兮恤下人之食意者以为季布镇乎股肱黄覇蕴其辅翊不尔何鱼盐川泽之用饶土润咸鹾之利饬天人之系刺则有典有孚百姓之攸迷而不知不识粲矣郊甸丕哉庾亿且观其皎皛池濵皑峨嶙峋髣髴珪璧依稀碝珉入泽遐窥喜晴天之速曙隔林斜望讶琼树之惊春饵之者若茹膏之客捧之者疑献玉之人况生殊播植动必合时为诸侯之赏爱入嘉賔之赋诗嗟乎其皎皎兮于川之湄【一有涣乎二字非】其郁郁兮于川之坻有羙玉之价沉之而不污有君子之徳湼之而不缁利入桓公之论名留谢氏之诗【前押诗字】充郡国之珍产实亭育之攸资永言沉欝必由光拂可取于人况鉴于物懿夫天不秘寳地不藏灵可以和梅羮之调鼎致君于尧舜可以偶腒鱐之入荐効祉于勲名尔河汾之寳信同天造岂若分沟塍之绮错则万顷花明帀井田之周环则千里雪皓由斯言旃有羙自天幸无委于泥淖将以报于陶甄
　　水化为盐赋【以天之美利变化无穷为韵】　黎　逢
　　翕然乎造化能变而穷且其为水也有上善之称其化为盐也有羙玉之崇岂其清泠之水动变若神为代之寳致邦之丰伊昔煑海为盐以禀乎天君以和之用商以贾卖而迁是知水化之利可贵哲【一作誓】匠之谋可研若也代人所贵此贵为羙恒济古今应乎遐迩求之者岂倦乎疲劳功崇者可不由乎此致夫以水同君子有流通之利或涓涓乎而处于薮泉或浩浩乎而遍乎淮泗或在河而则淡或混海而则咸国有盐而且荣家有盐而不匮条山一寳万邑之滋使印成者将贡于玉阙俾荦确者使我域求之东西负重南北奔驰岂不用有【二字疑】润下作咸在乎一变鼎爼既彻长筵美馔五味废之而防飡广座得之为珍膳况水为柔徳能乎神化皎皎如霜依依照夜莫不因水而生遇水而咤恨久处于水泉思工人之一假且天然此物成化特殊匠之所变絶代称无岂伊水因匠是乃能穷乎变化况乎人得媒宁肯守乎一途或金门献防或积代英儒感物而赋在乎觊觎仰盐梅之羙用思穷逹于髙衢
　　春盘赋【以裁红晕碧巧助春情为韵】　　　欧阳詹
　　多事佳人假盘盂而作地防绮绣以为珍【集本作春】丛林具秀百卉争新一本一枝叶陶甄之妙致片花片蘂得造化之穷神日惟上春【唐赋虽有第一句用官韵格第二句复恊韵今当考】时物将革栁依门以半緑草连河而欲碧室有慈孝堂居斑白命闻可续年知暗惜研秘思于金闺同献夀乎瑶席昭焉新义【一作昭然斯义】哿矣而明春是敷荣之节盘当馈荐之名始曰春兮受春有未衰之意终为盘也进盘有奉养之诚傥观表以视中庻无言而见情懿夫繁而不挠类天地之无巧杂且莫同何才智之多功【一作工】庭前梅白溪【一作蹊】畔桃红指掌而幽深几【一作数】处分寸则芳菲几丛呼噏旁临作一园之朝露依稀拂拭【一作依中暂拂】成万树之春风原其心匠始规神谋创运从众象以遐览总羣形而内蕴彼有材实我则以短长小大而模彼有文华我则以黄赤白而晕故得事随意制物逐情裁当筵而珍竒竞集下手乃芬馨乱开不然者欲翫扶踈期【一作须】买青山以树要窥菡萏待疏緑沼而栽将以缓悲予之思将以逞吾人之才此一作也察其所由稽其所据匪徒为以徒设谅有禆而有助者也
　　凡一作皆集本
　　茶赋　　　　　　　　　　　顾　况
　　稽天地之不平兮兰何为兮早秀菊何为兮迟荣皇天既孕此灵物兮厚地复糅之而萌惜下国之偏多嗟上林之不生如罗玳筵展瑶席凝藻思开灵液赐名臣留上客谷鸎啭宫女嚬泛浓华潄芳津出恒品先众珍君门九重圣夀万春此茶上逹于天子也滋饭蔬之精素攻肉食之羶腻发当暑之清吟涤通宵之昏寐杏树桃花之深洞竹林草堂之古寺乗槎海上来飞锡云中至此茶下被于幽人也雅曰不知我者谓我何求可怜翠涧隂中有碧泉流舒铁如金之鼎越泥似玉之瓯轻烟细沫霭然浮爽气淡烟风雨秋梦里还钱懐中赠橘虽神秘而焉求【捜神记汉孝武时宣城有人武邑山采茗逄一毛人长丈余引客入山采茗赠懐中橘而去异苑曰陈重母孀居毎以茶为荐宅中古塜重兄弟以塜何灵将发掘母固止之获免夜梦人云居此三百年今者谬蒙恩泽及晨获钱二十万】
　　蘓合山赋　　　　　　　　　王泠然
　　饮食安乐兮不易明説君子行之兮斯道不阕英髦俊彦兮攅辔结辙华堂洞开兮绮馔齐列虽珍膳芳鲜而蘓山竒絶原其所营妙实难名味兼金房之蜜势尽美人之情素手淋沥而象起冬涸沍而体成足同夫露结霜凝不异乎水积氷生盘根趾于一器拟崖防于四明厥状相类髙深殊致或峻或危其势参差隐映陆离疑雪岫之坐窥乍辉乍焕其色璀璨灼烁皓旰与玉台兮相乱纵天台揭起而陵霞太华削成而侵汉虽万仭之竒特非四座之荣观岂若兹山爼豆之间装防树而形绮杂红花而色斑吮其味则峯峦入口玩其象则琼瑶在顔随玉箸而必进非固非恡触皓齿而便消是津是润傥君子之留赏甘捐躯而自徇
　　醉赋【并序】　　　　　　　　　皇甫湜
　　昔刘灵【文选顔延之五君咏并语林文中子皆作灵晋书本作伶故他书或通用兹因古本戒后人之轻改】作酒徳颂以折搢绅处士余尝为沉湎所困因作醉赋寄啁任山君【一作寄任山尹君】君嗜此物亦以警之尔沉湎于酒有晋之七贤心游于梦境堕于烟六府漫漫【一作漫水】四支绵绵【一作颓绵】逶随津【一作真】淳陶和浑鲜遗天地之濶大失膏火之消【一作烧】煎寂寂寞寞根归【川文粹作归根】复朴居若死灰行犹飘殻车屡堕兮无伤首镇濡兮不觉机发而动魂交而瞑合文字【一作子】之醇味【一作朴】反骚人之独醒曾不知其耳目尚何惧于雷霆偶四体以合莫【一作寓四体之合真】归一元而亿【一作太】宁麴蘖气【一作既】散竹桂滋【一作兹】已百虑森复七情纷始风飘火爇矜夸【一作夸】跱跂嗟害马之骤还【一作嗟海鸟之聚还】顾息肩兮未几蘓门子闻而笑之曰子之【二字一作言】于道其【一有犹字】醯鸡欤彼至人者天地根性情虚【十字一作彼至仁者分之于天地根性命于虚无】披拂众万【一作拂披聚散】脱遗寰区兮犹象人【一作形犹大象】心防太初故大患乃【二字一作道不】失而至道可居也乃今【一作今乃】假荒惑之具【一作物】沉耳目之机其解须防忧患【一作恚】繁滋中心不可损【一作捐】外患生之【一作外患生于时】为疹为毒为狂为醨负责之【一作人】道隂阳戾违束乎巫医欧乎有司辱身灭名痿肺淫支狼狈猖【一作颠】獗为大人【一作人大】嗤不得尽年玉色先衰曾不如覩【二字一作知都】无醉时使人困苦【一作兮字】如斯【一作兹】
　　凡一作皆集本
　　中酒赋　　　　　　　　　陆防
