<!-- { "loadSidebar": true } -->
　　武畧将军守御吉安千户所顾侯文质别字秋林且以名其轩余记之曰夫秋行为金其象为兵其在物也敛华就实壮羣材而坚百谷微而飞走水陆之品莫不丰硕猥大而尤于林木乎见之传曰风落山嵗云秋矣我落其实而取其材是也夫林木嘉植也其施大用也起寻丈以干霄汉饱千霜百霆以竭万牛千夫之力使非秋令之肃则春和之煦何以臻夫大成哉然则顾侯取以名其轩宜矣侯凡両膺诰命曰尔自常熟效顺俾戍庐陵能效镇御之绩再命曰尔战胜攻取多着勤劳命尔官居列卫俾尔子孙世世承袭呜呼秋林之中长材出焉其简在上心也如此其器而任之也如此其欲所永保禄位也又如此夫岂场师之樲棘漆园之樗散所能彷佛其万一哉抑又论之错举四时曰春秋约言四徳曰仁义非春无以为秋之敛非仁无以为义之制侯之守正不阿亷介不随勇防不滞皆得夫秋行之正也而扵孝友防隆温良如玉敦诗书而悦礼乐重然诺而子困穷则秋林皆春意之蓊勃也人亦罕知之矣余故记之云
　　飬拙斋记
　　衡州茶陵令之孙杨伯友请曰宦谱荒矣惟前闻人敷遗之休不在书乎因外氏故基葺数椽容膝图史以为佩服花木以畅性情名曰飬拙之斋先生幸辱为记文得朝夕朂励焉余曰子将慕潘安仁闲居乎曰安仁不妄马安巧宦特卖拙耳石友之同归则巧之祸也抑将为柳子乎曰柳子乞巧诚忿嫉耳终党王叔文不悟岂抱拙谁愓哉夫潘与柳才之雄文之宗也吾敢窥其藩乎吾惟春诵夏弦三冬文史足用以求鄙志庶防不辱而已余勉之曰飬拙莫如读书书者天地圣贤之心古今人物之鉴也其中有大巧拙存焉天之于众形匪物物刻而雕之也果巧乎孰尸之果拙乎孰加之圣贤亦然孔孟当春秋战国辙环天下所如不合拙亦甚矣然而不枉道不从时未始拙也潘桞诚拙乎哉圣贤诚巧乎哉故世所云拙者皆希乎巧者也伯友以是自警则防乎道矣是为记
　　存心堂记
　　广东布政使黄州徐侯驿驻快阁登覧之暇时时为士友用小篆作大书极飞动森严可敬扵是郭子善跽曰先人有存心堂以遗后不得紫薇香露挥洒以顔之堂虽构与未构同虽奂犹未奂也布政嘉而与书焉既顔之矣亟请于予曰不得先生记文无以发前人幽光侈布政荣宠堂虽顔复与未顔何异余亦嘉之则复之曰若知尔先人之存心乎其要在扵子孙之昌且蕃耳今子袭箕裘守桑梓楹轩之间嘉花异草清泉美石所以娱玩其耳目色飬扵慈顔者无所不偹可谓昌矣佳児立竹其吾伊者琅锵梨栗者娇痴襁褓者姢好可为蕃矣先人以存心遗后者逺而子善不替先人之存心方兴而未艾是乃为善之福抑宰物者实相之哉堂虽旧而扁则新不辱夫大人君子之黼黻有如此者虽然扁既新矣而堂之故尤有足书者盖药市存焉子善之先人元亨甞曰处卑而思利物居约而务广施独医药为近狄梁公之笼贵贱苛细靡不储韩康伯之价权豪穷困靡有贰吾将防焉积之之乆求善药者至自旁邑饮良剂者上至王公鼎鼎乎必郭氏焉归于是存心扵一堂者不独以遗其后嗣又推以利夫多人此其先徳之美而子善佩服之有加无损焉益知子善之存心即其先人之存心其嗣世之蕃且昌宜哉是以记扵堂中列扵布政篆书下方呜呼又将八世莫与京乎
　　东阳读书处记
　　邑庠生刘仲贤从余学易扁其藏修之所曰东阳读书处而请记以自朂余嘉其志卓则记之曰邑城门东出者扁曰东阳门生读书城门内故扁书室亦以东阳掲之夫东阳之义稽诸大易最着而扵生之年徳为最似于生之学问为最切也昔者伏羲先天卦位离居东大明之所由生也文王后天卦位震居东万物之所由出也离居东乃扶桑之旭震居东乃青阳之春故说卦曰帝出乎震又曰震为大涂言品彚之众林林緫緫下至飞潜动植勾萌甲拆莫不胥此涂出皆青阳之春实鼓动之然万物既出于震得扶桑之旭以丽之则幽隠者无不烛鬰结者无不伸已发者畅茂欲舒者条达生意勃然莫之能御矣吾故曰东阳之义扵易最着其不然乎而生英妙之年如东阳谦和之徳如东阳不独以其居近之也虽然学在是矣东阳者天地温厚之气所存也扵天徳为元于心徳为仁元者众善之长仁者五常之君圣门之教惟在扵求仁而已茍能用力于仁由一事以至于事事由事事以该夫全体全夫心之徳即所以全夫天之徳也故顔子之为仁乾道也冉子之为仁坤道也乾道奋发而有为坤道静贞而有守生必从事扵斯尚加朂哉法两作之离使知无不明法洊雷之震使行无不果择善而固执之君子之事偹矣尚加朂哉以是记扵读书处有以日自省焉其必曰古之学者为己
　　云松山房记
　　给事中罗子实世本长沙人其父防仕吉安因占籍焉子实读书青原山下取太白巢云松之句扁其读书之所曰云松山房洪武十四年以才贤选入京二月授给事中小心谨畏以恭其职夙夜不怠以精其能实称上防九月除苏州常熟县丞陛辞以年未登学未优大惧弗堪任以速官谤恳恳具陈上甚嘉之特放还乡使得卒业子实既获如志念长沙之宦谱仰庐陵之文献而益追太白庐山揽结之胜若将终身焉夫五老峯之髙标金芙蓉之秀色千古犹一日太白往矣而其天防观物者犹可想其振衣于千仞之冈也梦寐风采者犹疑见顔色扵屋梁之落月也超然天地之间可以不死岂不表表愈伟哉夫何所独无云松云松何所不可巢然巢之非其人云松如将凂焉巢之必如太白斯云松有耀矣子实读书于山房敛在天之云归诸叅天之松日蔵焉修焉以傲乎坟索之樊圃息焉防焉以寻夫箪瓢之乐事车服器玩不萌于所思狗马声伎不牵于所好澹泊以明志寕静以致逺可也如是则云固上下而相从松亦茂悦而愿交矣云蔵乎松也松津润光泽上防乎百尺之丝下资乎千嵗之苓君今日之涵飬以之松承乎云也则云蓄聚汪渟固将为霖为雨育万物而漙羣防君异日之发施以之然则云松之巢殆君子穷飬达施之地乎圣上特放还乡者欲俾子实极其穷之所飬然飬之而充抑岂终穷而已哉尤将大其达之所施子实必慎朂之故余为之记以征于来日
　　壶隠记
　　仙人有经济有穷达皆其所自为防戱耳出而为天子外臣若张子房陈希夷軰道济天下而不居其功夫是之谓达隠而为方术技士起人疲癃残疾而徳不胜计夫是之谓穷穷达虽殊致其为经济则一皆其所防戱也庐陵有隠君子萧与恭氏慕仙人之穷者也寄兴扵药市别字曰壶隠夫壶公者天上之谪仙人也谪之扵天而隠于一壶谪之于天其来也髙明隠扵一壶其藏也防宻收敛其髙明独天知之发舒其防宻则天始露而人或窥其一矣然惟费长房独能识之世人见之者独见其壶耳壶之所有天地万物皆具焉其大无外其小无内放之则六合充周敛之则大千毛发也攀而即之者长房也玩而乐之者与恭氏也与恭氏美须髯如银雪秀眉宇如紫芝孝友隆乎人纪信义孚于朋友其蓄善药不贰价不规利贤于宋清其与物慈惠急人之急甚于韩康伯故能与壶公长房神交于物表天防扵人间虽不必达而在上而经济之体用具是矣余往来萧氏之壶天日乆狂嬉醉赏分壶中风月实多故乐为之记云
　　顺信堂记
　　临川呉君元祐掾韶阳幕有年以才能书最仁恕着声军民和豫邉徼寕一充其所立为名公卿不难属余扁其所寓之堂余告之曰君名祐而字亦以之非取诸易乎请名之曰顺信之堂昔者大有上九周公繇曰自天祐之吉无不利孔子申之曰天之所助者顺也人之所助者信也履信思乎顺又以尚贤也然则天人所不能违者顺信而已君子自求多祐孰大扵此今夫百川者溪涧之积也其势顺趍其积之盛为江为河万折而不逆万支而不穷一波一勺纡徐沦涟不达不止此天下之大顺也今夫四时者寒暑之变也变而有常虽一气一升降磅礴扵三十八万七千里之外分至啓闭必循其轨生长收蔵不戾扵物长短盈缩消息往来亘古今如一日故曰信如四时此天下之大信也君子之学思夫顺必底扵大顺履夫信必成扵大信信之极顺之至出处语黙乌有不吉不利者哉元祐善扵其职不阿不激必公必是持于身雅饬以良制夫事详闲以达可以为顺矣谨然诺而必践乐朋防而必敦可以为信矣然而讵止尔哉国家搜猎崖穴需求才贤矧如君者素席上之珍乎百川达海谓之朝宗四时成嵗允资调爕亦充是顺信以施之耳自天之祐孰不其然吾固记斯堂以俟焉
　　礼庭记
　　读翰林詹公同文为其徒刘礼铭其礼庭盖以君子之学勉之也礼蚤负才谞从事天官者垂四年操几杖以从公殆无虚日故有是铭其省亲而况予也复求余言乃广其意为之记曰礼以谨节文子闻之熟矣翰林进其学于成余则期诸用之大载稽诸经小而教训正俗分争辨讼非礼不备不决上而班朝治军涖官行法非礼威严不行幽而祷祠祭祀供给鬼神非礼不诚不荘礼之用复有大扵此者乎子之职阶而升焉责而任焉讲之不贯习之不狎达之而易窒矣守之弗严出之弗端感之而难孚矣尚朂之哉且夫儒耻一物不通而礼三千三百防其大不忽其细通其变不戾其常亦曰节文则日谨其所未谨耳子归而质诸翰林不其然乎
　　兰桂山房记
　　萧君孟章顔其隠居曰兰桂山房取晋熈郡王结幽兰抜芳桂语也晋熈梁武第二十子贤而文遗落纷华声利其言曰知止知足澹然无虑北山之北弃絶人世南山之南超逾世网清盖可想见萧君名山房以兰桂殆尚友千古者君服则儒隠则吏时可为即萧规曺随吾不溺时不可为即计然陶朱吾不污洒扫室庭玲珑轩窓童丱诵弦朋徒觞咏挹青原之朝爽冩螺子之夕清亦非必絶人间逾世网固已澹然忘虑知止与足矣夫兰有国香服媚于人桂性馨烈卉木所忌滋之九畹楚之三闾所好修也树之小山汉淮南所招隠也孟章慕晋熈不徒结之援之而又滋之树之呜呼贤矣哉余发虽种种尚能相从山之南北乃为之记且长歌之歌曰有美一人兮盘之阿傲世态而睥睨兮其嘅也歌袭芬芳以永龄兮抱坚贞恒不磨山海祲而雾潦毒兮夫孰能浮湛以媕娿兰申申兮桂娑娑天潢肆其清润兮卿云被其光华彼椒佞与荃茅兮孰为少多结佩纕而援觞酌兮其如子何呜呼静与晦而俱寂兮动与阳而同波顺时防乐夫天命兮其如子何
　　雪篷记
