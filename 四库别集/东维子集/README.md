<!-- { "loadSidebar": true } -->

　　钦定四库全书

　　集部五

　　东维子集

　　别集类四

　　元

　　提要

　　（臣）等谨案东维子集三十巻附録一巻元杨维桢撰维桢有春秋合题着说已着録此其初刋诗文集也维桢以诗才竒逸凌跨一时此编乃録文二十八巻诗仅两巻又以杂文六篇足之葢以文为主诗特附行耳朱国桢涌幢小品载王彛尝诋维桢为文妖今观所传诸集诗歌乐府出入于卢仝李贺之间竒竒怪怪溢为牛鬼蛇神者诚所不免至其文则文从字顺无所谓翦红刻翠以为涂饰声牙棘口以为古奥者也观其余句读疑似之处必旁注一句字使读者无所岐误此岂故为险僻欲使人读不可解者哉其作鹿皮子文集序曰卢殷之文凡千余篇李础之诗凡八百篇樊绍述着樊子书六十巻杂诗文凡九百余篇今皆安在哉非其文不传也言龎义滛非传世之器也孔孟而下人乐传其文者屈原荀况董仲舒司马迁又其次王通韩愈欧阳修周敦颐蘓洵父子我朝则姚公燧虞公集吴公澄李公孝光凡此十数君子其言皆高而当其义皆奥而通也观其所论则维桢之文不得槩以妖目之矣陶宗仪辍耕録载维桢辨统论一篇大旨谓元继宋而不继辽金此集不载此篇未喻其故今恭奉谕旨补入集内盖维桢虽反颜吠主罪甚杨雄而其言可采则不以其人废之仰见圣人衮越之公上超万古非儒生浅见所能窥也

　　乾隆四十六年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●命馆臣録存杨维桢正统辨谕

　　元杨维桢着宋辽金正统辨大旨以元承宋统而排斥辽金其文不见本集惟陶宗仪辍耕録载之今馆臣编辑四库全书谓其持论纰缪并辍耕録内所载者亦与删除且言隋先代周继乃平陈未闻唐宋诸儒谓隋承陈不承周也此语似是而非葢尝论之春秋大一统之义尊王黜覇所以立万世之纲常使名正言顺出于天命人心之正紫阳纲目义在正统是以始皇之廿六年秦始继周汉始于高帝之五年而不始于秦降之岁三国不以魏吴之强夺汉统之正春秋之义然也杨维桢撰三史正统辨凡二千六百余言义本春秋法宗纲目其欲以元继南宋为正统而不及辽金持论颇正不得谓之纰缪夫维桢身为元臣入明虽不仕而应明太祖之召且上铙歌鼓吹曲颂美新朝非刺故国几于剧秦美新其进退无据较之钱谦益托言不忘故君者鄙倍尤甚向屡于诗文中斥之而维桢正统之辨则不可以人废言也夫正统者继前统受新命也东晋以后宋齐梁陈虽江左偏安而所承者晋之正统其时若拓跋魏氏地大势强北齐北周继之亦较南朝为盛而中华正统不得不属之宋齐梁陈者其所承之统正也至隋则平陈以后混一区宇始得为大一统即唐之末季藩镇扰乱自朱温以讫郭威等或起自冦窃或身为叛臣五十余年之间更易数姓甚且称臣称侄于契丹然中国统绪相承宋以前亦不得不以正统属之梁唐晋汉周也至于宋南渡后偏处临安其时辽金元相继起于北边奄有河北宋虽称侄于金而其所承者究仍北宋之正统辽金不得攘而有之也至元世祖平宋始有宋统当絶我统当续之语则统绪之正元世祖己知之稔矣我皇祖御批通鉴及朕向所批通鉴辑览俱以此论定葢春秋大义纲目大法实万世不易之凖我朝为明复雠讨贼定鼎中原合一海宇为自古得天下最正然朕犹于通鉴辑览内存福王建国之号一年使其能保守南都未尝不可如南宋之承统绵延不絶而奈其当阳九之运天弗与人弗归自覆其宗社也此实大公至正天下万世可以共见共守之论然馆臣之删杨维桢正统辨者其意葢以金为满洲欲令承辽之统故曲为之说耳不知辽金皆自起北方本无所承继非若宋元之相承逓及为中华之主也若以此立论转觉狭小天下万世必有起而议之者是不可以不辨朕以为不但辍耕録中所载杨维桢之正统辨不必删除即杨维桢文集内亦当补録是编并将此谕各载巻首以昭天命人心之正以存春秋纲目之义特谕乾隆辛丑孟春

　　●钦定四库全书

　　东维子集巻首

　　（元）杨维桢 撰

　　○辨【遵旨恭依辍耕録本録入】

　　正统辨

