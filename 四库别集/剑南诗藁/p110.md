<!-- { "loadSidebar": true } -->
　　舟中作
　　一叶轻舟一破裘飘然江海送悠悠闲知睡味甜如蜜老觉羁懐淡似秋失侣云间孤雁下耐寒波面两鳬浮年逾八十真当去似为云山尚小留
　　风云昼晦夜遂大雪
　　大风从北来汹汹十万军草木尽偃仆道路瞑不分山泽气上腾天受之为云山云如马牛水云如鱼鼋朝闇翳白日暮重压厚坤髙城岌欲动我屋何足掀儿怖牀下伏婢恐坚闭门老翁两耳聩无地着戚欣夜艾不知雪但觉手足皲布衾冷似铁烧糠作微温岂不思一饮流尘暗空樽已矣可奈何冻死向孤村
　　大雪
　　海天黯黯万重云欲到前村路不分烈风吹雪深一丈大布缝衫重七斤
　　雪夜
　　病卧湖边五亩园雪风一夜坼芦藩燎炉薪炭衣篝暖围坐儿孙笑语温菜乞邻家作菹美酒賖近市帯醅浑平居自是无来客明日冲泥谁叩门
　　雪霁
　　米尽囊空莫问渠天公自解养迂疎雪泥壅路断来客朝日满窗宜读书渐暖横林闻语鸟乍晴幽圃富嘉蔬东家小蹇那须借早晩吾儿送鹿车【子坦欲作一小轿子来】
　　雪后
　　雨解平檐雪风收际海云根苏萱出土氷断水生纹游舫家家葺行歌巷巷闻太平元有象端为谢东君
　　夜寒与客烧干柴取暖戏作
　　槁竹干薪隔岁求正虞雪夜客相投如倾防防蒲萄酒似拥重重貂鼠裘一睡防勲殊可喜千金论价恐难酬他时铁马榆闗外忆此犹当笑不休
　　排闷
　　残雪融成雨寒灯结作花睡稀听齧鼠坐久送栖鸦食似开僧鉢居如寓店家余年不须问即此是生涯席上有举吕居仁诗者因次其韵示坐客
　　是身如鼠穴太仓七十始办求深藏扶衰复拜求旧诏入对讲殿瞻颙昻期年防恩许谢病家居更辱鄊党敬今夕不醉无庸归此老余年君所知
　　予使江西时以诗投政府丐湖湘一麾防召还不果偶读旧稾有感
　　文字尘埃我自知向来诸老误相期挥毫当得江山助不到潇湘岂有诗
　　栁桥
　　村路初晴雪作泥经旬不到小桥西出门顿觉春来早栁染轻黄已蘸溪
　　鸥
　　海上轻鸥何处寻烟波万里信浮沉今朝忽向船头见消尽平生得丧心
　　鹭
　　雪霁春囘亦乐哉棋轩正对小滩开翩翩飞鹭真吾友肯为幽人一再来
　　感物
　　日落乌将数子归风和雉挟两雌飞不如村舍安孤寂父子飘然两褐衣【予斋居已乆又诸子皆出仕独与子遹相对如世外人】
　　甲子岁暮
　　世间巧拙亦何施万事难禁岁月移迟死几时天有意要令自悟不须师
　　出游至僧舍及逆旅戏赠絶句
　　山僧邂逅即情亲野叟留连语更真淡淡论交端有味一弹指顷百年身
　　又
　　饭炊适熟如延客犬喜来迎似到家雨滴茅檐草烟湿不妨笑语暂諠哗
　　岁暮出游
　　残厯消磨无半纸一年光景又成非瓦沟雪水滴欲尽江路梅花开尚稀竹院篝灯留度宿旗亭夸酒劝无归此身自笑知何似万里辽天一鹤飞
　　出游所至皆欣然相迎口占示之
　　寓馆兼山泽行装半雨晴随宜分药物投老惜人情邂逅成新识慇懃讲旧盟农家尤可念迎劳辍春耕
　　题旅舍壁
　　老子残年未易量出门随处得彷徉窗櫺日淡僧房暖灶突烟青旅甑香浊酒可求敲野店旧题犹在拂頽墙闲来又取丹经读夜就松明解布囊
　　野人舍小饮
　　梅市波光逺柯桥柳色新百年情分熟数酌笑言亲沙上人争渡街头妇卖薪咚咚隔林鼔岁暮赛江神
　　自近村归
　　雪晴村路尚残泥茅屋清寒正要低野渡船虚飞鸟集烟村路近蹇驴嘶坚顽那复愁空槖老健犹能伴架犂蹴榻不僵君防否更须百瓮享黄齑
　　梦华山
　　古松偃蹇谷谽谺太华峰前野老家乆客未归丹灶冷碧桃八十一畨花
　　岁暮与邻曲饮酒用前辈独酌韵
　　出防稽南门九里有聚落虽非衣冠区农圃可共酌野实杂甘酸草具无厚薄小童能击筑一笑相与乐徒手出丛花空中取丸药主礼虽可笑众客亦起酢聊持缀宿好未用嘲淡泊穷达则不同亦践真率约予年过八十故物但城郭【避御名从省文】作诗记清欢未媿华表鹤
　　山中饮酒
　　百屋堆金钱万户封公侯富贵人所羡熟计终缪悠有酒君但饮有山君但游虽云亦梦事要是胜一筹独醉新丰市遗魂招马周清歗苏门山旷度交公休烂烂目如电凛凛气愈遒骑鲸归东海已矣吾何求
　　客亭
　　荻浦烟汀竝海涯一枝柔艣语咿哑乆从野老非生客惯寓僧庐胜在家椉兴村村俱有酒逢春处处可寻花朝来雪霁梅初动又向邮亭阅岁华
　　除夜
　　野水枫林屋数椽寒炉无火坐无氊残灯耿耿愁孤影小雪霏霏送旧年椒酒辟瘟倾防灔蓝袍俘鬼舞跰蹮从今供养惟春荠莫羡愚公日万钱









　　劎南诗稾巻六十
　　钦定四库全书
　　劎南诗稾巻六十一
　　宋　陆游　撰
　　乙丑元日
　　好在屠苏酒扶衰把一巵家贫为寿略厯闰换年迟荐庙须扶拜题门强缀诗惟思买春困熟睡过花时【俗有卖春困者予老惫思睡故欲买之】
　　元日读易
　　伏羲三十余万嵗传者太山一毫芒春秋虽自鲁麟絶礼乐盖先秦火亡孟轲财能道封建孔子已不言鸿荒于虖易学幸未泯安得名山处处藏
　　自开嵗隂雨连日未止
　　江云漠漠雨昏昏归老山隂学灌园十里羊肠仅通路三家铛脚自成村应时馎饦聊从俗耐久钟馗俨在门近县传闻颇多盗呼儿挿棘补頽垣【俗有年馎饦之语予贫甚今嵗遂不能易钟馗】
　　枯菊
　　翠羽金钱梦已防空余残蘂抱枝干纷纷轻薄随流水黄与姚花一样看
　　又
　　积雪严霜转眼空春回无处不春风欲知造物无穷妙但看萱根与菊丛
　　村舍杂兴
　　冉冉年华速昏昏睡思浓废书心自愧谢病客能容雨急钟微度溪湍碓自舂可怜灯下影随处伴衰慵
　　又
　　坚卧非由病端居不是斋世情元自薄人事固多乖晨饭炊稊米宵行防豆防昔人言可用第一忌安排【徐仲车有请问于安定先生先生曰莫安排】
　　又
　　白首返吾乡功名罢激昻扫除魔眷属砭熨病膏肓老圃勤供菜蛮童解炷香黄昏那用问且喜日舒长
　　又
　　粥罢重投枕【晨起粥后再睡最佳】灯残起读书闭门常自得作计更谁如箭茁白于玉椶花长比鱼盘飱有此味勿怪食无余
　　又
　　游宦风波恶还家日月长厌烦思病忘避俗欲阳狂絶意功名防收身翰墨场著书吾岂敢尚可述农桑
　　夜兴
　　穷巷行人絶髙城漏鼔稀剧谈频剪烛久坐旋更衣饥鼠冲人过啼鸦冒夜飞客归吾未睡孤影自相依
　　示邻曲
　　北陌东阡好弟兄耄年幸复主齐盟同尝春韭秋菘味共聴朝猿夜鹤声百世不忘耕稼业一壶时叙里闾情诸孙识字吾真足安用鹏抟九万程
　　梦中作
　　华山敷水本闲人一念无端堕世尘八十余年多少事药炉丹灶尚如新
　　春雨
　　倚防正尔受斜阳细雨霏霏渡野塘本为栁枝留浅色却教梅蘂洗幽香小霑蝶粉初何惜暂涩莺声亦未妨造物无心宁徧物凭谁闲与问东皇
　　草堂
　　幸有湖边旧草堂敢烦地主筑林塘【辛幼安每欲为筑舍予辞之遂止】漉残酷瓮葛巾湿挿遍野梅纱帽香风春寒那可敌身闲昼漏不胜长浩歌陌上君无怪世谱推原自楚狂【陆氏世谱云本出接舆后】
　　道室
　　簭遇风山第六爻翛然尽谢俗间交谋生旧买云三顷托宿新分鹤半巢露下丹芽生药垅月明金粉落松梢眉间喜动君知否借得丹经手自抄
　　旅次有赠
　　黄鹤楼前逢劎客青衣江口见诗人天涯莫起漂零感物外终为自在身卖马求虽少日阻风中酒动兼旬中原早晚胡尘静缑月嵩云要卜邻
　　杂感五首以不爱入州府为韵
　　莘渭二老人耕钓俱白首功烈在人间如天有北斗方其未遇时自处固不苟夫岂邀虚名欲千载后降及秦汉王望古犹培塿犹能守所闻外物不得诱君看鲁二生亦岂圣人偶凛然诸儒间人可我独不
　　又
　　山栖天与癖酒复甚所爱虽云慙黄绮亦慕嵇阮辈失脚落人间二事略皆废晚归卧云壑谓此在券内如何疾屡作大与初意背好山虽在眼动歩辄有碍酒戒复坚持如隄忧蚁溃何以遣余年闭户淡煮菜
　　又
　　鸴鸠抢榆枋枯鱼过河泣鹏鲲九万里此岂汝所及丈夫志古人絶世而独立逺游马蹄穿髙卧剑锋涩其初所抱负固自高嶪岌安能与儿曹俯首就维絷君看折腰趋孰若举手揖芝老尚可餐修门戒轻入
　　又
　　洚水初平时草木充九州禽兽孶育繁与人为敌雠于时圣人作日夜为民忧思有以胜之食肉而服裘然后人奠居禾黍嵗有秋岂知千载后戕杀无时休一食刀机赤百味供膳羞豪侈方相夸哀哉非始谋
　　又
　　我年甫三十出身事明主狂愚斥不用晚辟征西府蹭蹬过锦城邂逅客严武十年醉郫筒阳狂颇自许青城访隠翁西市买幽圃如何复不遂归聴镜湖雨结庐三间茅泛宅一枝艣天真傥可全吾其老烟浦
　　自咏絶句
　　双萧条失故青躬耕犹得养余龄明时恩大无由报欲为乡邻讲孝经
　　又
　　深村人有结绳风晚嵗身为带索翁啜粥茹蔬茅屋底谁知也过百年中
　　又
　　不沦鬼録不登仙游戏杯觞近百年小市跨驴寒日里任教人作画图传
　　又
　　逆旅门前拨不开先生醉防蹇驴来未言乞得囊中药一见童顔且压灾
　　又
　　逺游索手不赍粮薪米临时取道傍今日晴明行亦好经旬风雨住何妨
　　又
　　一条纸被平生足半盌藜羮百味全放下元来总无事鸡鸣犬吠送残年
　　又
　　平生宁独爱吾庐何处茅檐不可居昼阙僮奴停接客夜无膏火罢观书
　　又
　　睡着何曽厌夜长老人少睡坐何伤无灯无火春寒恶破絮麤氊即道场
　　风月吟
　　去日如驰衰有验万事惟当就收敛可怜未与酒相忘风月婆娑犹不厌有时清夜行中庭幅巾藜杖影竛竮松风十里吹残梦萝月三更照半醒河倾鸡唱吟未已爽透发根清入齿晨光底事不贷人辘轳汲水啼鵶起
　　年光
　　无赖年光逐水流人间随处送悠悠千帆落浦湘天晚孤笛吟风鄠县秋小市莺花时痛饮故宫禾黍亦闲愁久留只恐惊凡目又向西凉上酒楼
　　堂
　　莫笑堂陋生涯实有余春寒拥重褐晨饭富藏蔬薄技雕虫尔虚名画饼如儿时论语在敢负此心初
　　春晴
　　春如人易老愁与漏俱长酒着多思睡花熏直欲狂新晴干蝶翅微暖滑莺吭谁见堂叟搘藤送夕阳
　　闭门
　　残髪凋零不满巾闭门聊得养天真恐伤药草停除地为惜松槎禁伐薪独木架成新略彴一峯买得小嶙峋萧然便觉浑无事谈笑时时过近邻
　　又
　　衰疾厌厌不易医闭门惟与睡相宜狂曽忤物慵迎客瘦不胜衣悔作诗数简隠书忘世味半瓯春茗过花时寂寥终嵗君无诮正是幽居一段竒
　　有所感
　　世事真成风马牛细思愈觉此生浮旧交散后知心少行路难来出户愁气节陵夷谁独立文章衰壊正横流鲁中狂士今安有泪尽朱云草满丘
　　八十一吟
　　八十古云耄吾今不啻过山程两芒屩水宿一渔蓑鸡唱刘琨舞牛疲甯戚歌春寒欺短褐将奈此翁何
　　高吟
　　食少支撑惟恃粥力衰举动辄须人谁知造物犹遗漏拥鼻高吟又一春
　　湖上作
