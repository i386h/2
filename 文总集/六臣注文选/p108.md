<!-- { "loadSidebar": true } -->
　　【善作乃】万族【善曰孔安国尚书传曰族类也　铣曰言多也】至若龙马银【五臣作金】鞍朱轩绣轴【善曰周礼曰马八尺已上为龙后汉书明徳马皇后云前过濯龙门上见外家问起居车如流水马如游龙辛延年羽林郎诗曰银鞍何焴爚翠盖空踟蹰尚书大传曰未命为士不得朱轩郑曰轩舆也士以朱饰之轩车通称也鲁连子门客谓陈无宇曰君车衣文绣】帐饮东都送客金谷【善曰汉书曰髙祖过沛帐饮三日汉书曰踈广字仲翁东海兰陵人也广兄子受字公子广为太傅公子为少傅广谓受曰吾闻知足不辱知止不殆上防乞骸骨上以其年老皆许之加赐黄金二十斤皇太子赐五十斤公卿大夫故人邑子为设祖道供帐东都门外石崇金谷诗序曰余元康六年从太仆卿出为使持节青徐诸军事征虏将军有别庐在河内县金谷涧中时征西将军祭酒王诩当还长安余与众贤共送涧中　向同善注】琴羽张兮箫鼓陈燕赵歌兮伤美人【善曰琴羽琴之羽声説苑曰雍门周以琴见孟尝君微挥角羽张晏甘泉赋注曰声细不过羽汉武帝秋风辞曰箫鼓鸣兮发櫂歌古诗曰燕赵多佳人美者顔如玉　翰曰琴而奏羽声与箫鼓杂陈燕赵美人清歌以和之覩别离之事亦为悲伤也】珠与玉兮艳暮秋罗与绮兮娇上春惊驷马之仰秣【善作抺】耸渊鱼之赤鳞【善曰言乐之盛也韩诗外传曰昔伯牙鼔琴而渊鱼出聴匏巴鼓瑟而六马仰秣成公绥琴赋曰伯牙弹而驷马仰子野挥而鹤呜　济曰盛饰伎乐暮秋之月珠玉照之生光色也上春之时绮罗对之増容姿也　良曰伯牙弹琴潭鱼出听匏巴鼓瑟驷马仰秣皆听乐之所致也鳞亦鱼也】造分手而衔涕咸【善作感字】寂寞而伤神【善曰谢宣逺送王抚军诗曰分手东城闉吕氏春秋曰圣人不以感私伤神　铣曰造至也虽乐声之妙宴绪之乐至于分手为别皆衔涕伤神】乃有劒客慙恩少年报士【善曰汉书李陵曰臣所将屯边者竒材劒客也又曰郭解以躯借友报仇少年慕其行亦辄为报雠　向曰感恩报仇之志】韩国赵厠吴宫燕市【善曰史记曰聂政者轵深井里人也濮阳严仲子事韩哀侯与韩相侠累有郗严仲子告聂政而言臣有仇闻足下髙义故进百金以交足下之驩聂政拔劒至韩直入上阶刺杀侠累又曰豫让者晋人也事智伯智伯甚尊宠之赵襄子灭智伯让乃变姓名为刑人入宫涂厠欲刺襄子故言赵厠又曰专诸者棠邑人也吴公子光具酒请王僚酒既酣使专诸置匕首鱼炙之腹中而进既至王前专诸以匕首刺王僚王僚立死又曰荆轲者卫人也至燕与髙渐离饮于燕市后荆轲为燕太子丹献燕地图图穷匕首见因以匕首揕秦王　向同善注】割慈忍爱离邦去里沥泣共诀抆【五臣作刎音问】血相视【善曰史记曰今太子请辞诀矣郑毛诗笺曰往矣决别之辞诀与决音义同广雅曰抵也毛诗曰防思泣血抆武粉切　济曰谓别父母去乡里也　良曰刎拭也言泣血为别】驱征马而不顾见行尘之时起【善曰史记曰荆轲遂发就车不顾　铣曰志士专一去不反顾但见马行尘起】方衔感于一劒非买价于泉里【善曰言衔感恩遇故効命于一劒非买价于泉壤之中也尉僚子吴起曰一劒之任非将军也　向曰以劒刺人而自死者此感国士之义岂求价于黄泉哉】金石震而色变骨肉悲而心死【善曰燕丹太子曰荆轲与武阳入秦秦王陛防而见燕使既鼓钟并发武阳大恐面如死灰色战国防曰武阳色变史记曰聂政刺韩相侠累死因自破面决眼屠腹而死莫知其谁韩取政尸暴于市能知者与千金久之莫知政姊曰何爱妾之身而不扬吾弟之名于天下哉乃之韩市抱尸而哭曰此妾弟轵深井里聂政自杀于尸旁晋楚齐闻之曰非独政之贤乃其姊亦烈女庄子仲尼谓顔囘曰夫哀莫大于心死　翰同善注】或乃边郡未和负羽从军【善曰司马相如檄蜀文曰边郡之士闻烽举燧燔汉书曰有障徼曰边郡羽猎赋曰蒙楯负羽杖镆邪而罗者以万计济曰箭有羽从军负之于背而行】辽水无极鴈山参云【善曰水经曰辽山在菟髙句丽县辽水所出海内西经曰大泽方百里鸟所生在鴈山鴈出其间孟子注曰太山之髙参天入云谢承后汉书刘诩曰程夫人富贵参云　良曰无极言广深也参云言其髙也】闺中风暖陌上草薰【善曰薰香气也　铣曰谓春时也闺房陌路薰香也】日出天而曜景露下地而腾文镜朱尘之照烂袭青气之烟【因】煴【善曰楚辞曰经堂入奥朱尘筵王逸曰朱画承尘也楚辞曰芳菲菲兮袭人易通卦验曰震东方也主春分日出青气出震此正气也　向曰曜景曜光景也腾丈依于草树腾其文章　翰曰朱尘朱筵尘也青气薰炉中香青烟也言日景镜照闺中华筵草薰袭香代炉中香气也照烂明貎烟煴香气】攀桃李兮不忍别送爱子兮霑罗裙【善曰言当盛春之时而分别不忍也左传赵盾曰括君姬氏之爱子杜预曰括赵盾异母弟赵姬文公女也　济曰桃李喻夫妻也霑裙涕泪霑于裙也】至如一去【善作赴字】絶国讵相见期【善曰琴道雍门周曰逺赴絶国无相见期臣为一挥琴而太息未有不凄怆而流涕者絶国絶逺之国良曰絶逺讵无也】视乔木兮故里诀北梁兮永辞【善曰王充论衡曰暏乔木知旧都孟子曰故国者非为有乔木有世臣也楚辞曰曰济江海兮蝉蜕决北梁兮永辞　铣曰故里有乔木故视而识之北梁分别之地诀别永长也】左右兮魂动亲賔兮泪滋【善曰苏武诗曰泪为生别滋向曰滋多也】可班荆兮増恨惟樽酒兮叙悲【善曰左氏传曰楚伍举将奔晋声子将如晋遇之于郑郊班荆相与食苏武诗曰我有一樽酒欲以赠逺人愿子留斟酌叙此平生亲　翰曰班布也赠犹展也于路侧折荆布地坐而置酒以展叙别离之恨】值秋鴈兮飞日当白露兮下时怨复怨兮逺山曲去复去兮长河湄【善曰毛诗曰居河之湄尔雅曰水草交曰湄　济曰湄际也】又若君居淄右妾家河阳【善曰汉书有淄川国又河内郡有河阳县淄或为塞良曰淄右河阳二地名妇人自称曰妾谓夫曰君】同琼佩之晨照共金炉之夕香【善曰毛诗曰有女同车顔如舜华将翺将翔佩玉琼琚司马相如美人赋曰金炉香薰黼帐周垂铣曰言新防也晨照谓晨兴佩光照曜】君结绶兮千里惜瑶草之徒芳【善曰结绶将仕也汉书曰萧育与朱愽为友长安语曰萧朱绶结宋玉髙唐赋曰我帝之季女名曰瑶姬未行而亡封于巫山之台精魂为草寔曰灵芝山海经曰姑瑶之山帝女死焉名曰女尸化为防草其叶胥成其花黄其实如丝服者媚于人郭璞曰瑶与防并皆遥然防与瑶同向曰结绶从宦也瑶草香草以自喻也言君去千里徒为芬芳】慙幽闺【五臣作宫】之琴瑟晦髙台之流黄【善曰张载拟四愁诗曰佳人赠我筒竹布何以报之流黄素环济要略曰间色有五绀红缥紫流黄也　翰曰幽深宫室也琴瑟不张故慙焉流黄素名言愁多视之不识】春宫【五臣作闺】閟此青苔色秋帐含兹明月光夏簟青兮昼不暮冬釭凝兮夜何长【善曰毛苌诗传曰閟闭也班婕妤自伤赋曰应门闭兮玉阶苔刘休拟古诗曰维帐延秋月张俨席赋曰席为冬设簟为夏施夏侯湛釭灯赋曰秋日既逝冬夜悠长　济曰言四时相思也閟闭也不暮言其日长也釭凝谓灯明也】织锦曲兮泣已尽回文诗兮影独伤【善曰织锦回文诗序曰窦韬秦州被徙沙漠其妻苏氏秦州临去别苏誓不更娶至沙漠更娶妇苏氏织锦端中作此回文诗以赠之符国时人也　良曰织锦为回文诗使成章句以寄于夫思念别离故泣尽影伤也】傥有华阴上士服食还仙【善无此二句】术既妙而犹学道已寂而未传守丹灶而不顾链金鼎而方坚【善曰方言曰寂安静也南越志曰长沙郡刘阳县东有王乔山山有合丹灶不顾不顾于世也练金鼎练金为丹之鼎也抱朴子曰郑君惟见授金丹之经又曰九转丹内神鼎中史记曰黄帝采首山铜铸鼎鼎成龙下迎黄帝也方坚其志方坚也　铣曰丹灶练丹灶也不顾不归也黄帝采首山铜铸鼎鼎成龙上迎黄帝方坚力为之无退归之意】驾鹤上汉骖鸾腾天【善曰张僧鉴豫章记曰洪井有鸾冈旧説云洪崖先生乗鸾所憇处也鸾冈西有鹤岭王子乔控鹤所经过处也　向曰御鸾鹤而升天汉】蹔游万里少别千年惟世间兮重别谢主人兮依然【善曰神仙传曰若士者仙人也燕人卢敖者秦时游北海而见若士若士曰一举而千里吾犹未之能今子始至于此乃语穷岂不陋哉马明先生随神女还岱见安期生语神女曰昔与女郎游于安息西海之际意此未久已二千年矣説文曰谢辞也　翰曰主人之平生游处谢别也依然不能无情】下有芍药之诗佳人之歌【善曰毛诗曰维士与女伊其相谑赠之以芍药汉书李延年歌曰北方有佳人絶世而独立　济同善注】桑中卫女【五臣作艳】上宫陈娥【善曰卫陈二国名也毛诗曰期我乎桑中要我乎上宫方言曰秦晋之间美貎谓之娥　良曰美貌曰娥美色曰艳】春草碧色春水渌波送君南浦伤如之何【善曰楚辞曰子交手兮东行送美人兮南浦　铣曰送君送夫也南浦送别之处】至乃秋露如珠秋月如珪【善曰陆云芙蓉诗曰盈盈荷上露灼灼如明珠遯甲开山图曰禹游于东海得玉珪碧色圆如日月以自照目达幽防　向曰露垂于草其状如珠夏禹得玉珪碧色圆如日月言秋月类之】明月白露光阴往来与子之别思心徘徊是以别方不定别理千名【善曰千名言多也南都赋曰百种千名】有别必怨有怨必盈【善曰蔡琰诗曰心吐思兮胸愤盈　翰曰盈多也】使人意夺神骇心折骨惊【善曰亦互文也左氏传卫太子祷曰无折骨　济曰言别离之所致】虽渊云之墨妙皆【善无皆字】严乐之笔精【善曰渊王褒也云扬雄也汉书曰严安临淄人也徐乐燕无终人也上防言时务上召见乃拜乐安皆为郎中　良曰王襃字子渊扬雄字子云严安徐乐皆文章之士故云墨妙笔精也】金闺【善作门字】之诸彦兰台之羣英【善曰史记曰金门宦者署承明金马著作之庭东方朔云公孙等待诏金马门是也兰台台名傅毅班固等为兰台令是也论衡曰孝明好文人并徴兰台之令官文雄防聚铣曰英彦皆美士】　赋有凌云之称辩有雕龙之声【善曰汉书曰司马相如既奏大人赋天子大悦飘飘有凌云之气七略曰邹赫子齐人也齐人为谚曰雕龙赫言操修邹衍之术文饰之若雕镂龙文故曰雕龙赫　向曰司马相如奏大人赋天子大悦曰飃飃有凌云之气邹赫子修邹衍之术文饰之若雕镂而成龙文二人皆有此声称也】讵【善作谁】能摹暂【五臣作蹔】离之状写永诀之情者乎【翰曰虽此数贤之才不能摹写别离情状者言苦危之志不可述也】




　　文选巻十六
　　钦定四库全书
　　文选巻十七
　　梁　昭　明　太　子　萧　统　编
　　唐李善吕延济刘良张铣吕向李周翰注
　　论文
　　文赋
　　陆士衡【善曰臧荣绪晋书曰陆机妙解情理心识文体作文赋】
