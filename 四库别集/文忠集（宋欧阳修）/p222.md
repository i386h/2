<!-- { "loadSidebar": true } -->
　　又【熙宁四年】
　　某启久阙奉问忽枉以书奚胜感慰兼审经寒履况冲裕某衰病余生得请归老而迁官兼职皆出特恩荣幸之愧无以为谕第久疾累年顿难减损然得此闲适足以安飬又其幸也遂复田亩无期会见企仰而已千万加爱
　　又【治平四年】
　　某启早来辱枉使车重增媿感过午遂热承动履清和方苦昬乏忽被手教兼惠以药并方尤荷意爱之厚苐药性差热当渐渐服之也窃承代归有期依依之意愚当与颍民同也余留面布人还少奉此
　　与刁学士【给】
　　某启前日承宠访秋暑计尊候康和以居处狭陋欲卜定力约数君奉同闲话一日既稍寛凉又佳水烹一两杯茶幸吿月初约一日恐为防处多故先次【一作此】咨启
　　答连职方【庶字君锡　天圣中】
　　某惶悚顿首上党三哥良执少【一作久】别伏想体中佳好近者兄长行获奉短札恳悃之素具之如昨洎任进来得三兄信伏知轩车犹未归仙墅某自返党闾邈然块处日以贱事相逼鱼鳞左右至于笔砚之具视同长物而已前承宠示佳句久欲为答奈六情底滞不能叩课加之对雷门之前非布皷之能过也但效曹生防扬季布之名日得传播于汉东士流之间讽诵传冩者殆使中山悲而洛阳纸贵也今勉成一首以报来赐小生学非师授性且防惷仰赖良友时赐教诱若不为索其病疵而姑效司马生言好字则三哥顾我之厚薄可由斯而见矣峥岁且晏平居寡徒想望故人能不怆恨时因北风幸无忘德音之惠某顿首
　　又【嘉祐五年】
　　某启近尝辱惠问不审寒来体履如何京师区区幸时与元礼相见然衰病鲜悰无复壮年防从之乐也残史已终篇南归之思如欲飞尔君锡决然遂获闲居之适应知此趣真老者之所便也况窃禄甚厚于国无补岂堪碌碌久此乎握手未期聊为君锡道此盛寒多爱
　　又【熙宁三年】
　　某启令侄过郡辱书粗慰积年思企之勤兼得一询起居康福外絶世欲内养天真宜其极方外之乐享眉夀于无涯某宠禄盈溢心志衰零尚此盘桓未偿夙愿然亦不出新春归计可决第思场屋之防四十年之旧零落之余所存者几而吾二人者邈焉各在一方未知握手之期用此不胜区区尔岁律遒尽寒色向深惟以时加爱
　　又【熙宁四年二月】
　　某启守蔡忽已半岁老年百病交攻赖此闲僻偷安然犹经春在告人事旷废咫尺相去阙于驰问使至辱书既惭且感喜承尊候康裕某以衰残未遂一丘之愿勉彊忧畏惟思高贤逺识早能超出尘累宜享福夀于无涯也企慕企慕相见未期初暄保爱
　　又【熙宁四年四月】
　　某启相去不逺惠然之顾出于乘兴古贤佳事有望于故人但不敢坐邀尔某入新年更衰残昨三月中欲遂伸前请决计归休封递角次得阙报陜兵为孽逺近惊惧朝廷方有西顾之忧遂且少止今已宁息早晚必期得请也若遂还颍则相去益逺至时或一就蔡枉顾可否千里命驾近世未闻亦是一时竒事有望有望乱道思颍诗一卷粗以见志闲中可资一噱
　　答连郎中【庠字元礼】
　　某启才薄力劣任非其称初无报効徒自为劳人事都废恃亲旧见哀而不责小故湖外风土如何向承体中亦小不佳今喜清康君锡兄亦久不承问多事怱怱不曾作得一书慙悚慙悚惠柑甚佳逺地难致尤为珍感凤团数餠聊表信而已岁律遽穷新春多爱
　　又
　　某启承贤郎小娘子见过故人有佳儿女朋友所当共庆也兼辱简字惠以熊白并蟠鲊等皆饮酒具独患累日苦目昬未能近杯杓也朝暮乘闲道话
　　答丘寺丞
　　某顿首今日食后就寝方觉拥被卧读太白集忽辱惠佳篇岂胜感愧当亦牵强为报恐滞使人且此为谢答韩宗彦【嘉祐四年　本卷前有答韩钦圣二幅即宗彦也误寘此】
　　某启专人辱书承此初暑体履清胜实慰瞻勤前在府中尝辱惠问牵以俗冗不时布款昨以衰病屡自乞防恩俾解烦剧虽江西前请未获素心而疲惫计不能久粗得休息亦不胜其幸方得复从诸公之游而子华遽迁执宪然命出中外称惬某既得闲适遂且盘桓过夏秋冬当遂前请相见未涯但闻风采行被严召未间暑热以时自爱因人还谨此为谢
　　答黎宗孟【醇　熙宁二年】
　　某启近遣家兵至万夀奉迎有书计达专人惠教乃承路中得疾问来人不能详言即日必惟已获痊安旅中有疾亮难久也辱谕寻医细思皆小小外事不足动懐岂宜轻为去就许昌避【疑】介至亳又陈曹为梗今又复然足騐世人常态处处如此然则寻医所至未必见容但当寛度包之尔富丞相奉知必不浅已教他举留再任莫且隠忍终之否某性自少容老年磨难多渐能忍事前后防见教者岂非欲某寛中以忍事耶却敢以此意奉规不怪不怪未敢奉邀必且径还家也向暖加爱不宣某再拜
　　与裴如晦【煜　嘉祐五】
　　某启酷暑阻奉见窃惟体气佳和新事颇动人耳目惟静处听閙益觉其喧也圣俞赙助遂获几何苟有所得幸且勿送其家也望略批示或约相见为佳谨此咨启某再拜如晦学士【廿四日】
　　答杜植【嘉祐五年】
　　某启公私多故久阙驰诚然亦久不承问忽于递中辱书喜慰无量兼审经寒动履清胜不相见数年间亲旧零落所有无几在者衰残老病于理宜然其间不能量力决然早去而留连禄仕任过其分勉强碌碌迄无可称以取责于一时而贻讥于后世则鄙人于数老叟中又独负此若宠利纷华不惟非素心所溺就令心有所好大抵晩年实能享者于身所得几何由是言之得失不较可知自去夏迨今病恙交攻尤苦齿牙饮食艰难则向所谓于身所得者无复有尔可叹可叹不相见久因书及此聊当一笑尔圣俞家赖诸故人力得不失所漳州儿子辈更在教育他事应在雅懐有以处之不待言也新岁千万加爱因风不惜惠问以慰瞻仰不宣某再拜
　　答陆伸
　　某启人至辱示长书及古今杂文十轴其研穷六经之防究切当世之务与其辨论文辞之际如决壅塞辟通衢以泻浩渺之无穷御驵骏而驰骋然则吾子之所能与其所用心者不待相见而可知矣某衰病废学多难于时常幸得空闲之处苟乐于自弃而吾子独不弃之惠然见及何以当之欣慕感愧聊兹为谢幸察其区区
　　与丁学士【见英辞类藁　已下续添】
　　元珍屈处冗务士夫所叹清议尚存自当奋滞惟通塞有时少须之耳某碌碌于此为庸人出处之计前已屡陈矣
　　又
　　冗务诚非贤者所处然屈伸之际又非贤者不能安也凡在交旧莫不以此为虑而未知所以为之奈何自古贤达之士固尝有所屈伸其所以处之者乃其平生所学者耳足下所存逺大故知必能及此敢道之
　　与蔡省副【嘉祐元年　见名贤简启】
　　某启昨日无以为礼深用慙腼宿来动履想佳然中席遽起遂不可畱变此新例他时东斋之防敢不遵用故事也适得冲卿简言原父已送诗去某殊未有一句欲借一拭目以发衰钝三日欲去出城送冲卿能往否此不敢强闲及之
　　又【嘉祐二年】
　　某启昨日知与冲卿赏月必有余乐某亦邀同辈二三人淡坐不饮殊亦鲜欢但饮冷过多又病真不能追逐少年矣前时乌丝栏辄畱欲书其后尚未有暇适因寻书别得少佳者且纳上聊资挥洒章望之长言试为一阕后日方得奉见谨此咨布
　　与裴学士【名煜字如晦嘉祐八年以秘阁校理知闰州　前有嘉祐五年一帖】
　　某启公私冗琐人事多废不获奉问忽已逾时专人辱书承经寒气体清安稍慰瞻想也某年齿日增心志日耗材薄任重忧责无涯故人在逺谁与教告诚未知税驾之所也如晦代归有期窃承私门多所忧挠顾知纷纷此世少无事人也惠甘诚为佳物然不饮已朞年矣茶须尝方敢致谢向春和更希慎爱专人还谨奉此不宣某顿首如晦学士足下二月三日
　　与赵学士【名彦若字元考　熈宁二年】
　　脩启顷防轩骑少畱怱怱殆疎欵奉然毎亲余论获益已多少别方尔倾驰辱书感愧旦夕亮且就道霜月向寒千万爱摄不宣欧阳脩奉启太常学士执事八月晦日














　　文忠集卷一百五十一
　　钦定四库全书
　　文忠集卷一百五十二
　　宋　欧阳修　撰
　　书简九
　　与薛少卿【公期　景祐三年】
　　某顿首再启东园一别自夏涉秋今倐冬矣泝汴絶淮泛大江凡五千里一百一十程才至荆南见家兄言出京时有公期书渴得一见要知别后事然数日寻之不见遂已某自南行所幸老幼皆无病恙风波不甚恶凡舟行人所惧处皆坦然而过今至此向夷陵江水极善亦不越三四日可到久闻好水土出粳米大鱼梨栗甘橘茶笋而县民一二千户絶无事罪人得此为至幸矣秖是沿路多故旧相识所至牵率又少便人作书入京公期始约今冬赴绛州必非久行矣毎忆君谟家防颇如梦中未知相见何时惟自爱而已因人便附书在君贶处乃可达今因遣白头奴入京谨附状不宣
　　又【景祐四年】
　　某顿首自公期东门之别忽已逾年南北之殊相去万里音信疎絶于理固然昨至许州防讯问备审官下为况甚佳迩来谅惟自公之余与阃内贵属各保清休某居此为况皆如常老亲幸甚安室中骤遇僻陋便能同休戚甘淡薄此吾徒之所难亦鄙夫之幸也多荷多荷公期游宦故乡其乐可量思昔月中琴奕樽酒之防何可得耶某久处穷僻习成枯淡顿无曩时情悰惟觉病态渐侵尔敝性懒于作书区区思慕之心非有怠也惟仁者察之谗谤未解相见何由惟慎疾加爱因人至京频示三两字为祷其如方寸莫能尽也不宣
　　又【康定元年】
　　某顿首再拜公期九哥足下比者伏审五丈人丈母相继倾亡闻讣交至不胜悼怛苦事伏惟罹此酷毒摧痛哀慕奈何奈何孝子之志在于不灭更望节哀就礼以全大孝是于亲友为大愿也自去秋质夫有事颙俟公期替归不意遭此凶变知扶防且归绛州未审何时可至京邑一别数岁某走万余里艰险备尝公期又有此患人生若此可嗟可嗟八哥在京尚未有差遣亦欲求一住京所贵照管君贶与某亦时时到宅内外如常不虑中前君贶行曾有书札为有起请不肯附去今同封呈前后累冩下书皆因循不附去得悚息悚息秋寒哭泣扶防千万寛节以副区区谨奉此致慰
　　又【庆厯三年】
　　某顿首启自公期到京便欲拜见初期见访寻以某欲入都迁延至此近以定日必行一夕小儿辄病遂阻行计然犹幸仅存其生至今尚未安所赖有可医理行既无涯虚滞轩车久阻归计惭惕料某不往公期便行也企渴企渴他具夫人书记累辱问小儿病无憀中未及奉书市药甚烦挂意春暖各希保爱瞻祝瞻祝不宣
　　又【皇祐二年】
　　某启到此已将百日牵率如初以此久不奉问递中并人至两辱书承寒来寝味多福霈恩进秩不敢为贺彼此然也某此区区幸事渐少稍息肩奉告作鞍葢为郡人哂其太陋尔相次专人附银去式様一依官品可也冗事乃烦长者惶恐惶恐余具后信冬冷保重
　　又【嘉祐某年】
　　某启累日不相见承在军器库中必甚劳神暄和体气喜佳裕玉册官便当遣去有暇因出见过看汉碑今日私忌家居恐知
　　又【嘉祐某年】
