<!-- { "loadSidebar": true } -->
　　自顷人还辱书之后不能再致问讯寻有临漳之役道里益逺音问益难通徒增怅想而已今春不幸长子丧亡哀痛不堪亟请祠以归行过三山始遇来使并领书五通乃知先丈郎中已遂窀穸之奉及前此遣人与今再遣曲折备见昆仲显亲传逺之意悠久诚确有人所甚难者又不胜其悲叹也即此盛夏雨寒逺惟侍奉佳福铭文之喻昨承喻及极知不能然念先契之厚固已心许久矣今兹人来适此祸难初意决不能办欲且遣还来人俟向后稍闲为之别寻的便附去既而思之昆仲越数千里而来求铭再遣使而后得达此意已不可孤向后因循未必得偿此诺则何以见先丈于地下遂留来人随至建阳辍哀排冗亟为草定缮写封内但鄙拙不文无以发挥行治之实而事状所载亦有不能悉书者一则志状之体详畧自应不同二则虑其欲益而反损【如所记未第时事之类】三则病其颇涉于神怪此三説者更望髙明有以察之也今且写得一本旦夕事定别抄数本寄都下托范文叔发递附便必可达也及承深之遂承遗泽即登仕版以究先公欲行未尽之志而泽之容之亦将读书求志以承家学之传此皆区区之所深望而垂问勤恳又见不自满足之意但千里逺书难尽心曲今且以其大者言之大抵今之学者之病最是先学作文干禄使心不宁静不暇深究义理故于古今之学义利之间不复能察其界限分别之际而无以知其轻重取舍之所宜所以诵数虽博文词虽工而祗以重为此心之害要须反此然后可以议为学之方耳向者葢亦屡尝相为道此然觉贤者意中未甚明了终未免以文字言语为功夫声名利禄为归趣今以所述事状观之亦可验其不诬矣若诸贤者果以愚言为不谬则愿且以定省应接之余功收拾思虑完养精神暂置其所已学者勿令汹涌鼓发狂閙却于此处深察前所谓古今之学义利之间粒剖铢分勿令交互则其轻重取舍之极自当判然于胷中不待矫拂而趣操自分圣学之门庭始可以渐而推寻矣此是学者立心第一义此志先定然后修已治人之方乃可决择而修持耳人还无以为意临漳所刻诸书十余种谩见逺懐书后各有题跋见所为刻之意近思録比旧本增多数条如买椟还珠之论尤可以警今日学者用心之缪家仪乡仪亦有补于风教幸勿以为空言而轻读之也
　　答陈器之
　　所示四条第一第三两条得之但以公为仁似未精伊川先生明言仁道难言惟公近之非以公便为仁又云公而以人体之故为仁窃详此意公之为仁犹言去其壅塞则水自通流然便谓无壅塞者为水则不可更以此意推之可见仁字下落也又中之为义固非专为刚柔相半之谓然当刚则刚当柔则柔当刚柔相半则相半亦皆自有中也试更思之如何
　　答陈器之【问玉山讲义】
　　性是太极浑然之体本不可以名字言但其中含具万理而纲理之大者有四故命之曰仁义礼智孔门未尝备言至孟子而始备言之者葢孔子时性善之理素明虽不详着其条而説自具至孟子时异端蠭起往往以性为不善孟子惧是理之不明而思有以明之茍但曰浑然全体则恐其如无星之秤无寸之尺终不足以晓天下于是别而言之界为四破而四端之説于是而立葢四端之未发也虽寂然不动而其中自有条理自有间架不是儱侗都无一物所以外边才感中间便应如赤子入井之事感则仁之理便应而恻隠之心于是乎形如过庙过朝之事感则礼之理便应而恭敬之心于是乎形葢由其中间众理浑具各各分明故外边所遇随感而应所以四端之发各有面貌之不同是以孟子析而为四以示学者使知浑然全体之中而粲然有条若此则性之善可知矣然四端之未发也所谓浑然全体无声臭之可言无形象之可见何以知其粲然有条如此葢是理之可验乃依然就他发处验得凡物必有本根性之理虽无形而端的之发最可验故由其恻隠所以必知其有仁由其羞恶所以必知其有义由其恭敬所以必知其有礼由其是非所以必知其有智使其本无是理于内则何以有是端于外由其有是端于外所以必知有是理于内而不可诬也故孟子言乃若其情则可以为善矣乃所谓善也是则孟子之言性善葢亦遡其情而逆知之耳仁义礼智既知得界限分晓又须知四者之中仁义是个对立底闗键葢仁仁也而礼则仁之着义义也而智则义之藏犹春夏秋冬虽为四时然春夏皆阳之属也秋冬皆隂之属也故曰立天之道曰隂与阳立地之道曰柔与刚立人之道曰仁与义是知天地之道不两则不能以立故端虽有四而立之者则两耳仁义虽对立而成两然仁实贯通乎四者之中葢偏言则一事专言则包四者故仁者仁之本体礼者仁之节文义者仁之断制智者仁之分别犹春夏秋冬虽不同而同出乎春春则春之生也夏则春之长也秋则春之成也冬则春之藏也自四而两自两而一则统之有宗防之有元矣故曰五行一隂阳隂阳一太极是天地之理固然也仁包四端而智居四端之末者葢冬者藏也所以始万物而终万物者也智有藏之义焉有终始之义焉则恻隠羞恶恭敬是三者皆有可为之事而智则无事可为但分别其为是为非尔是以谓之藏也又恻隠羞恶恭敬皆是一面底道理而是非则有两面既别其所是又别其所非是终始万物之象故仁为四端之首而智则能成始能成终犹元气虽四德之长然元不生于元而生于贞葢由天地之化不翕聚则不能发散理固然也仁智交际之间乃万化之机轴此理循环不穷脗合无间程子所谓动静无端隂阳无始者此也
　　答叶味道【贺】
　　所喻既祔之后主不当复于寝此恐不然向见陆子静居母丧时力主此説其兄子寿疑之皆以书来见问因以仪礼注中之説告之渠初乃不曾细看而率然立论及闻此説遂以为只是注説初非经之本文不足据信当时尝痛辟之考订甚详且以为未论古礼如何但今只如此卒哭之后便除灵席则孝子之心岂能自安邪其后子寿书来乃伏其谬而有他日负荆之语今偶不见当时往还旧牍因更以他书考而论之如大戴礼诸侯迁庙篇云君及从者皆服则是三年大祥之后既除丧而后迁矣其词但告迁而不言祔则是既祔之后主复于寝而至此方迁于庙矣如谷梁云易檐改涂礼志云更衅其庙则是必先迁髙祖于太庙夹室然后可以壊衅其故庙而纳祖考之主又俟迁祖考于新庙然后可以壊衅其故庙而纳新祔之主矣如左氏云特祀于寝而国语有日祭之文【韦昭曰谓日上食于祖祢】则是主复寝后犹日上食矣但谷梁所谓练而壊庙乃在三年之内似恐太速礼志所谓衅庙而移故主乃不俟其庙之虚而遽壊之恐非人情左氏所谓祔而作主则与礼经虞主用桑者不合所谓烝尝禘于庙则与王制丧三年不祭者不合【疑左氏所説乃当时之失杜氏因之遂有国君卒哭而除服之説皆非礼之正大率左氏言礼多此类也】皆不足信而国语日祭月祀时享既与周礼祀天神祭地只享人鬼之名不合韦昭又谓日上食于祖祢月祀于曾髙时享于二祧亦但与祭法略相表里而不见于他经又主既复寝而日祭之则其几筵未知当俟临祭而后设耶或常设而不除也此类皆无明文更当详攷又古者庙有昭穆之次昭常为昭穆常为穆故祔新死者于其祖父之庙则为告其祖父以当迁他庙而告新死者以当入此庙之渐也今公私之庙皆为同堂异室以西为上之制而无复左昭右穆之次一有递迁而羣室皆迁而新死者当入于其祢之故室矣此乃礼之大节与古不同而为礼者犹执祔于祖父之文似无意义然欲遂变而祔于祢庙则又非爱礼存羊之意窃意与其依违牵制而均不免为失礼曷若献议于朝尽复公私之庙皆为左昭右穆之制而一洗其缪之为快乎
　　答叶味道
　　祔説向尝细攷欲以奉报意谓已遣今承喻却未收得必是不曾遣去然今又寻不见大抵礼注谷梁皆谓练而迁庙大戴礼诸侯迁庙其説亦然此是古人必以练而迁其几筵于庙而犹日祭之如横渠之説然今人家庙只有一间祖考同之岂容如此况又已过时只得从温公之仪亦适当世人情之宜虽考之于古少有不同要未为大失礼也钱君所论亦甚精详但谓既祔之后主不当复于寝则似未安葢祔与迁自是两事祔者奉新死之主以祭于其所当入之祖庙而并祭其祖若告其祖以将迁于他庙【若适士二庙则此祖已当迁于夹室矣】而告新死者以将迁于此庙也既告已则复新死者之主于寝而主亦未迁比至于练乃迁其祖入他庙或夹室而迁新死者之主于其庙耳其未迁于庙与既迁而未祥馈羞自如他日如此则庙自不虚寝亦有馈皆非如钱君所虑也顷年陆子寿兄弟亲丧亦来问此时以既祔复主告之而子静固以为不然直欲于卒哭而祔之后彻其几筵子寿疑而复问因又告之以为如此则亦无复问其礼之如何只此卒哭之后便彻几筵便非孝子之心已失礼之大本矣子静终不谓然而子寿遂服以书来谢至有负荆请罪之语今钱君之论虽无子静之薄而其所疑亦非也不知味道看得如何幸更与钱讲之复以见告也
　　答叶味道
　　五服饮食居处之节昨尝闻其略但丧大记有叔母世母故主宗子食肉饮酒之文注云义服恩轻不知自始死至未葬之前可以通行何如但一人向隅满堂不乐服既不轻而饮食居处独不为之制节可乎
　　礼既无文不可强説窃意在丧次则自当如本服之制归私家则自如其或可也
　　丧大记三年之丧禫而从御吉祭而复寝期居庐终丧不御于内者父在为母为妻齐衰期者大功布衰九月者皆三月不御于内不知小功缌独无明文其义安在
　　礼既无文即当自如矣服轻故也
　　亲迎男女遭丧之礼曾子问之详矣今有男就成于女家久而未归若婿之父母死女之本丧如之何若女之父母死其女之制服如之何
　　此乃原头不是且放在涂之礼行之可也然既嫁则服自当降既除而归夫家耳
　　曾子问曰婚礼既纳币有吉日女之父母死则如之何孔子曰婿使人吊如婿父母死则女之家亦使人吊【云云】如未有吉日独不当吊乎
　　恐无不吊之理
　　贺去冬侍坐承斟酌古今之制谓居丧冠服当与吉服称其制度等级已略言及近见亲戚有居母丧用温公寛袖襴衫布幞头取其与吉服相符而又加首绖要绖而去温公之布四脚不知可行否
　　今考政和五礼丧服却用古制凖此而行则亦无特然改制之嫌却恐吉服须讲求一酌中制度相与行之耳昔侍先生见早晨入影堂焚香展拜而昏暮无复再入未知尊意如何
　　向见今赵丞相日于影堂行昏定之礼或在燕集之后窃疑未安故每常只循旧礼晨谒而已
　　按杂记姑姊妹其夫死而夫党无兄弟使夫之族人主丧妻之党虽亲不主【此谓姑姊妹无子寡而死也】夫若无族矣则前后家东西家无有则里尹主之或曰主之而祔于夫之党【妻之党自主之非也夫之党其祖姑也】今贺有姑其夫家【阙】反归父母家既耆耄他日舍兄弟侄之外无为主者但不知既无所祔岂忍其神之无归乎
　　古法既废邻家里尹决不肯祭他人之亲则从宜而祀之别室其亦可也
　　女子适人为父母服期传云不贰斩也贱妇丧母遂于既葬卒哭而归继看丧大记曰丧父母既练而归期九月既葬而归注云归谓归夫家也其既葬而归者乃妇人为祖父母为兄弟之为父后者耳贺虽令反终其月数而误归之月不知尚可补填乎因思他人或在母家彼此有所不便不可以待练之久其不可以不归也又如之何
