<!-- { "loadSidebar": true } -->
　　成化二年春王师平南夷而释其降七月班师既断藤峡伪降元凶侯郑昻王牛儿如前诱党复叛偷攻浔江不利遁过浔江之南移檄抚招执迷不从复偷刼北流容县恶极罪大不可容乃于是岁十一月躬督诸将将兵掎角进剿甫三月已俘郑昻至军寘诸重典牛儿亦授首斩其党四千九百有竒归所掠士民子女二千七百人浔梧高雷廉诸处地方复寜诚朝廷威徳所致也师还驻苍梧登控粤亭读张方伯廷玺所作亭记见其纪此出师有举网竭泽之言因窃叹古之贤将相奉辞伐罪未尝妄杀人以要功竭泽岂忍言然是贼也毒虐无极冥顽不悔与潮之鳄鱼无异不尽戮则吾民之患不已古今人行事凡所以除患救民岂得已哉因赋比体诗一章书之亭中明着圣天子命将出师灭贼之本末传示来世

　　放生池里尽昬昏鳄尾重摇苦噬吞觞网竟归尧佐手投文虚负退之恩恶溪千里空流血泽国三军厌食飱还理任公旧钩钓相期收取北溟鲲

　　送同年泰和刘佥宪逰岭南回【任云南致仕还乡】

　　事与心违久避名忽思南海看升平逺乗范蠡扁舟兴殊胜王猷雪夜情江上青山留不住沙头白鸟故相迎同年知己多零落执手离亭百感生

　　予整兵西巡辱中贵韦公携酒邀太监陈公王公同饯别行台酒酣韦公探唐人早朝诗和韵见赠走笔立就词致高逺观者竦然起敬公复属予和辞不获已且重公之为人避权辞名有古人风因草草步韵并及之

　　近侍宫庭岁月长勤劳不觉鬓毛苍甄陶多士传经学密勿三朝署典章惊世有才诗句好立身无玷姓名香挥毫欲赞严遵美书法荒粗愧二王

　　石栗子诗【有序】

　　石栗子出广之滨海深山中郡志载其殻坚肉实如栗然广之人止识其菓未尝识其枝叶全柯之奇也镇守太监陈公得之樵人转致予清玩爱其竒异特甚平生所未见因赋一诗仍归之置之座隅俟公会同览云
　　异菓从来出海隅谁连枝叶置盘盂青鸾下菢累垂卵翠葆中攅径寸珠新摘槟榔形絶似旧尝卢橘味全殊时和万物皆生瑞聊作歌诗颂有虞

　　送乐主事使两广还京

　　逺将恩命故乡行旌节辉煌昼锦明大赉有功诸将喜受封无恙老亲荣海天清气三秋景驿路寒花万里程才器如君定遭遇莫教虚负甲科名

　　戊子岁正月二日逰行台东园偶成

　　昨夜东风厎是忙东园吹醒百花香闲来缓步看生意静里微吟空断膓半世浮名催老境一年春色又他乡呉山呉水依然好何日重开緑野堂

　　谢郭汝祯送双桂且索其邻家菊

　　少年曾折广寒枝今荷林宗逺送遗万斛天香生老圃两株月影照清池竹松有约应同秀桃李无言祇自嗤闻道邻家花更好可能分补满东篱

　　谢郭汝文送竹

　　草堂新翠葑溪濆东郭贤人送此君颗颗深根纔易地亭亭高节便凌云恍如钤阁环兵卫不与兰台纪战勋白璧黄金何足比为题诗句谢殷勤

　　谢郭汝政送金柑

　　霜后黄金万颗圆感君移置我堂前惊乌逺弹明秋日照水繁星丽夜天充祭正堪供祖庙调羮尤可献宫筵岁寒尚有层层叶留与苏耽治未痊

　　挽山阳赵处士通政参议伯颙从兄也

　　义济功多宠渥新云林泉石照簮绅修真已悟囊中诀观化空逰物外神月旦评荒歌晓露山阳市罢哭秋旻流芳有子能传业还儗成名重显亲

　　筹邉亭为总督备倭都督董公世宏题

　　亭似西川节度楼元戎驻此思悠悠海天万里劳多筭水国频年省近忧还儗遐方重建节何愁壮岁不封侯丈夫遭遇应图报且莫逢人叹滞留

　　寿陈参政宗理母

　　婺女星光昨夜新满堂贺客拜慈亲金衣笑对黄花晚玉脸浓添緑酒春膝下喜看三品贵筵前饱饫八方珍西池阿母桃将熟还儗持来庆此辰
　　白髪萱堂近九旬喜逢初度乐无垠橙黄橘緑秋将暮桂子兰孙孝愈纯明主有恩封诰重高年无恙赐袍新人间盛福应全备遐筭还期至大椿

　　成化己丑九月八日乡友朱良德邀武功徐阁老暨祝大参维清刘佥宪廷美游石湖诸公联句成章良德恳求予和故倚韵和之

　　呉下衣冠集胜游扁舟游遍五湖秋未能执笔陪联句懒得逢人说运筹緑野文章传在洛赤松心事弃封留赓歌趣我归来兴莫道非才尚黑头

　　逰玄墓次赵行恕大参韵景【泰元年予出补外台时所赋乆遗其稿成化五年重逰始收録之】

　　万松径里寺门开故旧来游唤我陪伴侣烟霞空有约品题风物愧无才寒光极目天连水秋气横空月满台海内湖山此竒絶何须更儗访天台

　　重游玄墓忆清长老【成化五年十二月】

　　湖山如此世希有况复秋高烟雾空老我重游寻旧景入门何处觅清公天开图画沧浪里人望楼台锦绣中苦忆归来心未遂羞看短棹驾长风

　　琼林宴归图为冯士定宪副赋

　　青年白晳占高科宴罢琼林喜若何宝马缓摇金压辔宫袍新赐碧香罗人生得意光荣极圣主深恩感激多老我亦曾叨此遇与君图报莫蹉跎

　　挽冯宪副乃尊

　　积庆生祥荷宠封豸袍乌帽晚雍雍可堪就养经南浦遽尔游神到北峯老圃残花荒旧业屋梁斜月照遗容贤郎哀慕情无极懒听寒山晓寺钟

　　送鸿胪沈寺丞还湖广兼东李总兵

　　湖南总帅真豪杰幕下贤宾得俊英倚马万言常草檄登坛三令助麾兵乌公定见分茅土温造须当拥斾旌暂喜还乡又还镇烦君传语谢高情

　　怡菊为锡山赵汝明题

　　冠冕虽荣懒折腰独怡黄菊异蓬蒿花陪陶令归时乐香比韩公晚节高三径霜华添酒兴一篱风味助诗毫清修更有传芳处文彩翩翩见凤毛

　　戴御史父母双寿诗

　　行台游子忆双亲偕老乡园过七旬养志已分天禄久推封将拜圣恩新光迎锦绣云霞丽气转椿萱雨露均我为题诗祝遐筭江山风采几千春

　　雪中招二三知已

　　南征五载未见雪今见江乡腊雪飞老我不禁清兴发故人何事赏心违包含梅桞春无迹照耀乾坤夜有辉预想来游湏秉烛琼瑶还衬马蹄归

　　宦海虚舟为祝参政赋【祝与天全徐武功常逰太湖故末句并及】

　　琐闼薇垣三十年风波浩瀚一楼船莱公自叹空横渡傅相谁招共济川勇退急流人莫及载归明月世皆传如今得伴鸱夷子放浪五湖为醉仙

　　谢钱伯康

　　儒医神术冠东呉小弟顽孙受惠同两世免劳忧襁褓一门深是感帡幪埙箎协奏忻无恙簮笏相传幸不穷白璧黄金未能谢为题诗句颂元功

　　寿朱玉雪四十八【正月十一日】

　　东呉诗客满华筵灯节初临喜气偏玉雪驻颜将半百蟠桃称寿儗三千几家公子能如此四海清名不偶然昨夜推窓卜遐筭老人星耀斗南天

　　赠陈醒庵孟贤

　　几年不到醒庵宅今日来临兴自豪愧我交情成简慢喜君诗思益清高古松岁晚凌千尺泰岳秋空见一毫况有森森凤毛在吟坛谁不譲风骚

　　成化己丑丁先人忧守制甫半载十二月二十日忽奉恩诏夺情起复进阶右都御史总督两广军务兼理巡抚上章辞免升秩乞留终制不蒙俞允感而有作

　　苫块余生心已灰谁知恩命又来催不堪骑马迎丹诏安忍临戎被墨缞孤子上章空有愿圣皇注意莫能回满懐无限君亲感图报惟应罄謭才

　　佥都御史呉公舆璧巡抚广东甫一月朝廷以两广事不归一仍命予总督两广军务兼理巡抚舆璧得代回途次会别书此寓期望意

　　萍水相逢总宦游我来君去两悠悠喜君已释千钧负老我重添万斛愁八座定知虚席待百蛮行见望风收江湖廊庙皆心事且放忧懐一劝酬

　　送陈序班友诚送安南使臣至广回京【其人能琴】

　　逺送邦臣下大荒只携书巻与琴囊回瞻北极歌商颂坐对南熏操越裳万里皇风清海宇中原人物见星凰不堪相会俄相别梦绕飞龙在庙堂

　　次韵答乡里诸耆旧

　　听司藐藐视梅梅知命年来百病催利鎻名缰苦羁绊石田茅屋恐荒頺平蛮已喜干戈息辞老行看节钺回却忆江湖众仙友今辰又醉菊花杯

　　送赍诏行人刘公载

　　圣主覃恩及万方贤臣捧诏下穷荒青年文采当时重白璧声名满路香衣锦重还倾寿酒采诗遥去上封章荣亲报国平生事高步行看入庙堂

　　刘文介公冢子贡士节入广校雠文介集事竣还乡予出公榜中年最少辱公最知爱且重节之为人操履学识绰有父风故作诗壮其行

　　学士文章世共夸贤郎校正志尤嘉鲁鱼亥豕分真迹玉佩琼琚絶点瑕太素有传终继美小坡无沗克承家探花弱弟懐知已别尔何堪重叹嗟

　　送李行人奉使靖江王府

　　奉使亲藩阅两秋清才伟望许谁俦斗南风俗劳勤问岭外山川足壮游万里青天倚长剑一轮明月载孤舟芳年定志真难得高步行看近冕旒

　　总镇陈太监宅东有池故名鳄鱼而鳄鱼已絶岁庚寅冬渔人致嘉鱼于公公弗忍烹育之池中因作亭其上而以为名东呉韩子临观见物性之适作诗手书于亭中

　　清暇临池结草庐鳄鱼已去育嘉鱼分来丙穴真相似投向濠梁乐自如南浦云山増胜槩杜陵水竹称幽居遐荒民物咸沾惠伟绩应归太史书

　　送方教授考广西秋试事竣还韶【成化元年作】

　　发解三山压俊英甲科虽屈有香名久持教铎贤才盛累典文衡藻鉴明霜落漓江书舫下花迎浈水菊杯倾儒官最乐休嗟叹遭遇行看荷宠荣

　　送杨叔简尚宝册封靖江府还朝

　　瘴雾纔消路不迷世卿持节望金闺惊人彩凤争先覩满眼青山自品题文学不惭东里后光华还壮大江西忠宣忠彦平生志好继家声与古齐

　　总兵官平江伯陈公志坚镇守两广之明年蛮夷咸服境土悉平乃于府第之中作轩三楹颜曰双秀以轩后梧山双岭联秀当轩故以为名东呉韩子徃观而悦公得山之趣焉公索诗因题如左义见乎词

　　双岭秀拔倚轩居郁郁葱葱气槩殊并出云阴作霖雨列为屏障镇坤隅一时光价同増重万古丹青总不渝幸喜和平遂清览好输忠荩报唐虞

　　送户部祁主事致和奉使便道还东莞省母复还京师

　　人曹郎佐非常士十载声华海内钦奉使久持清白操宁亲今遂孝思心天涯万里同孤棹客里何年再盍簮康济时艰丈夫事莫教虚负早为霖

　　近得文儿书报数年间置有田若干亩予窃自念平生宦拙未尝有私积遗文惟南京常禄付文置产亦未必遽能得如此之多诚吾儿干蛊才优节缩日用所致也昌黎先生尝曰中世士大夫以官为家罢则无所于归吾今有所归志可遂矣喜甚赋诗美之且期望之

　　乡井良田二十丘吾儿何力遽能求积金自媿元无计干蛊谁知尽有谋半世苦心天不负满懐归兴我何忧老来惟是书香愿愿见成名慰白头

　　王同节大理集古见赠倚韵奉答

　　清朝十载为廷尉播满乾坤总好音执法不回游肇笔平反都是有功心进阶己见腰犀近许国何妨鬓雪侵四海苍生望康济安危湏仗庙谋深
　　平生不解干戈事承乏提兵着战袍十载行邉亲定乱有时望阙便登高儗栽昼锦堂前菊不咏玄都观里桃自古为臣湏尽瘁敢因衰朽说贤劳

　　五凤鸣阳为海虞章氏诸子题

　　鸣阳老凤归丹穴散出五雏千仞翔惊世音声谐九奏丽天文采翊重光薛家昆弟终难并窦氏诸郎足可方世徳不衰名益振尧庭行见进祯祥

