<!-- { "loadSidebar": true } -->
    右，今日守谦奉宣圣旨，以臣本官合满，欲议改转，知臣欲有陈露，令臣将状来者。臣有情事，不敢不言，伏希圣慈，俯察愚恳。臣母多病，臣家素贫，甘旨或亏，无以为养，药饵或缺，空致其忧，情迫於中，言形於口。伏以自拾遗授京兆府判司，往年院中，曾有此例，资序相类，俸禄稍多。傥授此官，臣实幸甚。则及亲之禄，稍得优丰，荷恩之心，不胜感激。辄敢尘黩，无任兢惶。谨具奏陈，伏待圣旨。
    ○谢官状
    新授京兆府户曹参军翰林学士臣白居易。
    右，伏奉恩制，除臣前件官，今日守谦奉宣圣旨，特加慰谕，兼赐告身者。俯偻拜恩，怵惕受命，战越，惊惶失容，蹈舞屏营，不知所据。臣叨居近职，已涉四年，自顾庸昧，无裨明圣，尘忝岁久，忧惭日深，况於官禄之间，岂敢有所选择？但以位卑俸薄，家贫亲老，养阙甘馨之费，病乏药石之资，人子之心，有所不足。昨蒙圣念，虽许陈请，敢望天恩，遽从所欲？况前件官位望虽小，俸料稍优，臣今得之，胜登贵位。此皆皇明俯察，元造曲成，念臣为子之心，赐臣及亲之禄。臣所以抚心知愧，因事吐诚。乌鸟私情，得尽欢於展养；犬马微力，誓效死以酬恩。荣幸不止於一身，感戴实深於万品，无任荷恩跃之至。
    ○谢蒙恩赐设状
    右，今日守谦奉宣圣旨，以臣初入院，特赐设者。臣生长穷贱，才质孱微，草野鄙夫，风尘走吏，岂期圣造，擢在禁闱，煦以天慈，赐以御食。臣所以凌兢受命，俯伏荷恩，心魂不宁，手足无措。况樽开九酝，馔列八珍，惠过加笾，荣优醴，金引满，将王泽而共深，玉馔属厌，与圣德而俱饱。终食且叹，扪心自惊，战汗惭惶，陨越於下。谨奉状陈谢以闻，谨奏。
    ○谢恩赐衣服状
    右，今日守谦奉宣圣旨，以臣初入院，特赐衣服者。臣自入禁司，才经旬月，未陈薄效，累受殊私。况前件衣服等，献自远方，降从御府，既鲜华而骇目，亦轻暖而便身。臣实何人，堪此荣赐？必拟秘藏箧笥，传示子孙。何则？顾陋质而怀惭，貌非称服，抚微躯而荷宠，力不胜衣。因物感恩，无任愧惧，谨奉状。
    ○三月三日谢恩赐曲江宴会状
    右，今日伏奉圣恩，赐臣等於曲江宴乐，并赐茶果者。伏以暮春良月，上已嘉辰，获侍宴於内庭，又赐欢於曲水，蹈舞地，欢呼动天。况妓乐选於内坊，茶果出於中库，荣降天上，宠惊人间。臣等谬列近司，猥承殊泽，捧觞知感，终宴怀惭。肉食无谋，未展涓埃之效，素餐有愧，难胜醉饱之恩，以此兢惶，未知所报。谨奉状陈谢以闻，谨奏。
    ○九月九日谢恩赐曲江宴会状
    右，今日伏奉进止，赐臣等於曲江宴会，特加宣慰，并赐酒脯等者。伏以重阳令节，大有丰年，赐宴於无事之朝，追欢於最胜之地。况天厨酒脯，御府管弦，宠锡忽降於寰中，庆幸实生於望外，仍加慰谕，曲被辉华。等各以凡才，同参密职，幸遇休明之日，多承饫赐之恩。乐感形骸，欢容动而成舞，泽均草木，秋色变以为春。徒激丹心，岂报元泽？谨奉状陈谢以闻，谨奏。
    ○腊日谢恩赐口蜡状
    右，今日蒙恩，赐臣等前件口蜡及红雪、澡豆等，仍以时寒，特加慰问者。伏以时逢腊节，候属祈寒，岂意圣慈，不忘微贱，念严凝而加之煦妪，虑皲瘃而润以脂膏。喜气动中，欢容发外，挟纩之恩甫及，和则体舒，不龟之泽既沾，感而手舞。臣等省躬怀愧，因物谕情，岂止饮德萦心，唯惊宠赐，必拟澡身励节，以答鸿私，感跃之诚，倍万恒品。谨具奏闻，谨奏。
    ○中和日谢恩赐尺状
    右，今日奉宣，赐臣等红牙银寸尺各一者。伏以中和届节，庆赐申恩，当昼夜平分之时，颁度量合同之令。况以红牙为尺，白金为寸，美而有度，焕以相宣，逮下明忖度之心，为上表裁成之德。庆泽所及，欢心毕同。臣等尘忝日深，宠锡岁至，虽恩光下济，咫尺之颜不违，而尸素内惭，分寸之功未效，捧受愧畏，倍万恒情。谨具奏闻，谨奏。
    ○谢清明日赐新火状
    右，今日高品官唐国珍就宅宣旨，赐臣新火者。伏以节过藏烟，时当改火，助和气以发滞，表皇明而烛幽。臣顾以贱微，荷兹荣耀，就赐而照临第宅，聚观而光动里闾。降实自天，非因榆柳之燧；仰之如日，空倾葵藿之心。徒奉恩辉，岂胜欣戴。
    ○谢恩赐冰状
    右，今日奉宣旨，赐臣等冰者。伏以颁冰之仪，朝廷盛典，以其非常之物，用表特异之恩。况春羔之荐时，始因风出，当夏虫之疑日，忽自天来，烦暑迎消，清飙随至。受此殊赐，臣何以堪，欣骇惭惶，若无所措。但饮之栗栗，常倾受命之心，捧之兢兢，永怀履薄之戒，以斯惕厉，用答皇恩。谨奉状陈谢以闻。
    ○谢赐新历日状
    右，今日蒙恩，赐臣等前件新历日者。臣等拜手蹈舞，鞠躬捧持。开卷受时，见履端之有始；披文阅处，知御历之无穷。庆贺既深，感戴无极，谨奉状陈谢。
    ○谢恩赐茶果等状
    右，今日高品杜文清奉宣进旨，以臣等在院进撰制问，赐茶果梨脯等。曲蒙圣念，特降殊私，慰谕未终，赐赉旋及。臣等惭深旷职，宠倍惊心。述清问以修词，言非尽意；仰皇慈而受赐，力岂胜恩？徒激丹诚，讵酬元造，无任欣戴跃之至。
    ○社日谢赐酒饼状
    右，今日蒙恩，赐臣等酒及蒸饼、环饼等。伏以时维秋社，庆属年丰，颁上尊之酒浆，赐大臣之饼饵，既非旧例，特表新恩。空荷皇慈，岂伸丹慊，谨奉状陈谢。
    ○论重考科目人状
    今年吏部应送科目及平判人所试文章等。
    右，臣等奉中书门下牒，称奉进旨，令臣等重考定闻奏者。臣等窃有所见，不敢不奏。伏以今年吏部科第不考官，唯遣尚书、侍郎二人考试。吏部事至繁剧，考送固难精详，所送文书，未免瑕病，臣等若苦考覆，退者必多。韩皋累朝旧臣，伏料陛下不能以小事致责。臣等又以朝廷所设科目，虽限文字，其间收采，兼取人材。今吏部只送十人，数且非广，其中更重黜落，亦恐事体不宏。以臣所见，兼请不考，已得者不妨侥幸，不得者所无多，贵收人材，务存大体。伏乞以臣等此状宣付宰臣，重赐裁量。伏听进旨。
    ○举人自代状
    中书省朝议郎权知尚书兵部郎中骑都尉杨嗣复。
    右，臣伏准建中元年正月五日敕，文武常参官上後三日举一人自代者。伏以前件官有辩敏之学，有体要之文，文可以掌王言，学可以待顾问，名实相副，辈流所推。选备侍臣，参知制命，酌其宜称，诚合在先。臣既谙详，辄举自代。谨具闻荐，伏听敕旨。
    ○论重考试进士事宜状
    右，臣等伏料，自欲重试进士以来，论奏者甚众。伏计烦黩圣听之外，必以为或亲或故，同为党庇。臣今非不知，但以避嫌事小，隐情责深，所以冒犯天威，不敢不奏，伏希圣鉴试详臣言。伏以陛下虑今年及第进士之中，子弟得者侥幸，平人落者受屈，故令重试重考，乃至公至平，凡是平人，孰不庆幸？况臣等才识浅劣，谬蒙选充考官，自受命以来，夙夜惶惧，实忧愚昧，不副天心，敢不尽力竭诚，苦考得失，其间瑕病，纤毫不容，犹期再三，知臣恳尽。然臣等别有愚见，上裨圣聪，反覆思量，辄敢密奏。伏惟礼部试进士，例许用书策，兼得通宵。得通宵则思虑必周，用书策则文字不错。昨重试之日，书策不容一字，给烛只许两条，迫促惊忙，幸皆成就。若比礼部所试，事校不同。虽诗赋之间，皆有瑕病，在与夺之际，或可矜量。倘陛下垂仁察之心，降特达之命，明示瑕病，以表无私，特全身名，以存大体，如此则进士等知非而愧耻，其父兄等感激而戴恩，至於有司，敢不惩革？臣等皆蒙宠擢，又忝职司，实愿裨补圣明，敢不罄竭肝胆？谨具奏闻，伏待圣裁，谨奏。
    ○让绢状
    恩赐田布与臣人事绢五百匹。
    右，田布以臣宣慰进旨，敬命荷恩，遂与臣前件绢，臣不敢受，寻以奏陈，昨日中使第五文岑就宅奉宣，令臣受取者。臣已当时进状陈谢讫。感戴圣恩，昨日不敢不谢，酌量事宜，今日不敢不言。臣家素贫，非不要物，但以昨者陛下遣臣宣谕田布，不同常例，田布今日之事，不同诸家。何者？未报父仇，未雪国耻，凡人有物，犹合助之，况取其材，有所不忍。又昨除田布魏博节度制中诫云：“一饭之饱，必均於士卒，一毫之费，必用於戈矛。”今以五百匹绢与臣，臣若便受，则是有违制命，不副天心。臣又以凡节将之臣，发军讨叛，大费虽资於公给，小用亦藉其家财。今陛下方欲使田布誓心报仇，捐躯杀贼，伏料宣谕慰问，使者道路相望，若奉使之人，悉须得物，臣恐镇州贼徒未殄，田布财产已空。欲救将来，乞从臣始。此则求田布物者必息，而田布感圣渥倍深，责其成功，必有可望。臣食国家之厚禄，居陛下之清官，每月俸钱尚惭尸素，无名之货岂合苟求？伏愿天鉴照临，知臣不是饰让。臣又非不知如此小事，不合尘黩尊严，心实不安，不敢不奏。其前件绢臣寻已却还田布，伏乞圣慈许臣不敢取，仍望宣示田布，令知圣恩。谨录奏闻，伏待圣旨。
    ○论左降独孤朗等状
    都官员外郎史馆修撰独孤朗可富州刺史、起居舍人温造可朗州刺史、司勋员外郎李肇可沣州刺史、刑部员外郎王镒可郢州刺史。
