<!-- { "loadSidebar": true } -->
　　郑泛者成而滓浮泛泛然如今宜成醪矣醴犹体也成而汁滓相将如今恬酒矣盎犹翁也成而翁翁然葱白色如今鄼白矣缇者成而红赤如今下酒矣沈者成而滓沈如今造清矣自醴以上尤浊缩酌者盎以下差清其象类则然古之灋式未可尽闻杜子春读齐为粢又云礼器曰缇酒之用酒之尚谓齐者每有祭祀以度量节作之贾五齐与下三酒及春官鬯人所造鬯酒所以异者五齐三酒俱用稻麴蘖又三酒味厚人所饮者也五齐味薄所以祭者也是以下经郑注云祭祀必用五齐者至敬不尚味而贵多品鬯酒自用黒黍为之
　　辨三酒之物一曰事酒二曰昔酒三曰清酒
　　郑司农云事酒有事而饮也昔酒无事而饮也清酒祭祀之酒谓事酒酌有事者之酒其酒则今之醳酒也昔酒今之酋乆白酒所谓旧醳酒者也清酒今中山冬酿接夏而成贾其酒则今之醳酒者事酒冬酿春成以汉之醳酒况之云昔酒今之酋乆白酒者言昔为乆酋亦逺乆之义故以汉之酋乆白酒况之晋语云味厚实昔毒酒乆则毒也
　　辨四饮之物一曰清二曰医三曰浆四曰酏
　　郑清谓醴之泲者医内则所谓或以酏为醴凡醴浊酿酏为之则少清矣医之字从殹从酉省也浆今之酨浆也酏今之粥内则有黍酏酏饮粥稀者之清也郑司农説以内则曰饮重醴稻醴清黍醴清粱醴清或以酏为醴浆水醷后致饮于宾客之礼有医酏糟糟音声与【音糟】相似医与醷【于纪反】相似文字不同记之者各异耳此皆一物贾向者后郑解或以酏为醴为医今先郑以为醴共重醴为一物又后郑于内则注醷为梅浆亦与先郑不同以无正文故引之在下亦得为一义故也荆公辨五齐之名三酒之物其物之法其名之义皆无所经见不可得而知然五齐言辨名三酒言辨物者五齐以祭祭则致其义名义之所出也三酒以饮饮则致其实物实之所效也共王独三酒则三酒以饮五齐以祭故也
　　贾谓三酒味厚人所饮者也五齐味薄所以祭也此语未莹五齐之醴最味厚若曰五齐加明水三酒加酒以用于祭祀合为十六尊可也岂有以人则饮味厚者以祭祀则共味薄者哉　医【于已反】酏【以攴反】泲【子礼反】酨【昨再反】
　　掌其厚薄之齐以共王之四饮三酒之馔及后世子之饮与其酒
　　郑后世子不言馔其馈食不必具设之五齐止用醴为饮者取醴恬与酒味异也其余四齐味皆似酒贾郑意五齐之中不用余四齐以其醴恬故取入六饮其余四齐味皆似酒者三酒味厚五齐味薄故言似酒醴恬全与酒味别也
　　凡祭祀以灋共五齐三酒以实八尊大祭三贰中祭再贰小祭一贰皆有酌数唯齐酒不贰皆有器量
　　郑酌器所用注尊中者数量之多少未闻郑司农云三贰三益副之也大祭天地中祭宗庙小祭五祀齐酒不贰为尊者质不敢副益也杜子春云齐酒不贰谓五齐以祭不益也其三酒人所饮者益也弟子职曰周旋而贰惟嗛之视谓大祭者王服大裘衮冕所祭也中祭者王服鷩冕毳冕所祭也小祭者王服希冕冕所祭也三贰再贰一贰者谓就三酒之尊而益之也礼运曰酒在室醴醆在户粢醍在堂澄酒在下澄酒是三酒也益之者以饮诸臣若今常满尊也祭祀必用五齐者至敬不尚味而贵多品贾言凡祭祀者谓天地及宗庙等五齐三酒以实八尊者五齐五尊三酒三尊此除明水酒若五齐加明水三酒加酒此八尊为十六尊案礼器云一献质谓祭羣小祀当冕三献文谓祭社稷五祀当希冕五献察谓祭四望山川当毳冕七献神谓祭先公当鷩冕虽不言下献下云大飨其王事与大飨谓祫祭先王谓九献当衮冕据此一献至九献以此献数约之故六服差为三案司服四望山川服毳冕五献社稷服希冕三献社稷在山川下案大宗伯以血祭祭社稷五祀五岳而社稷在五岳上者五岳与土地异形若畿外诸侯服献则尊于王朝之臣社稷号曰土神似若王朝之臣服献则卑于五岳而在五岳上者似若王人虽防犹叙诸侯之上
　　社稷在五岳之上自是本等郑康成牵合引王人叙诸侯之上为证非是又云古者祭祀自迎牲以来凡三献皆是王自四献以下皆有酬酢献九之间尸饮酒极多
　　共宾客之礼酒共后之致饮于宾客之礼医酏糟皆使其士奉之
　　郑礼酒王所致酒也王致酒后致饮夫妇之义糟医酏不泲者泲曰清不泲曰糟后致饮无醴医酏不清者与王同体屈也亦因以少为贵士谓酒人浆人奄士贾王致酒后致饮夫妇之义者酒是阳故王致之饮是阴故后致之是阴阳相成后致饮无醴医酏不清者对下浆人共夫人致饮于宾客之礼清醴医酏糟而奉之谓夫人卑于后致三饮医酏糟上加之以清醴今后尊惟有医酏二饮无清醴既无清醴医酏当清今皆不清者以其后尊夫妻片合与王同体故屈夫人卑与王不同体得申故加以清醴也案序官酒人奄十人浆人奄五人皆不言士此经注皆士者为官首当是士但非贤故不言士内小臣是奄而称士郑云异其贤
　　古者天子诸侯飨燕宾客王后及君夫人预献礼故有致饮于宾客之酒自阳侯杀穆侯而夺其夫人是以大享废夫人之礼然郑康成又谓古者天子礼命诸侯王后礼命诸侯之夫人恐未必然
　　凡王之燕饮酒共其计酒正奉之
　　郑共其计者献酬多少度当足也故书酒正无酒字郑司农云正奉之酒正奉之也荆公至尊不可以有司法数制之故共其计使知其不节则自戒
　　凡飨士庶子飨耆老孤子皆共其酒无酌数掌酒之赐颁皆有灋以行之凡有秩酒者以书契授之
　　郑要以醉为度法尊卑之差司农云有秩酒者给事中与之酒秩常也常受酒者国语曰至于今秩之谓所秩者谓老臣王制曰七十不俟朝八十月告存九十日有秩贾士庶子谓若宫伯宿卫王宫者士适子庶子其支庶耆老谓国老孤子谓死王事之子则共其酒尊者得多卑者得少赐颁皆有常法司农之意谓在朝羣臣亲近于王总名给事中王常以酒与之故云常受酒者引王制文者证秩酒如九十日日有秩膳亦如秩酒也
　　酒正之出日入其成月入其要小宰听之
　　郑出谓授酒材及用酒之多少也受用酒者日言其计于酒正酒正月尽言于小宰
　　嵗终则防唯王及后之饮酒不防以酒式诛赏
　　郑诛赏作酒之善恶者贾直言唯王及后不防不云世子以其酒与膳异膳羞食之正则庶子亦不防膳禽食之加世子防之酒亦为加故亦防之作酒有旧法式依法善则赏之恶者则诛责之
　　酒人掌为五齐三酒祭祀则共奉之以役世妇
　　郑世妇谓宫卿之官掌女宫之宿戒及祭祀比其具酒人共酒因留与其奚为世妇役亦官聨贾世妇谓宫卿之官者所谓春官云毎宫卿二人故云世妇谓宫卿之官也世妇职云及祭祀比其具则此酒等是送酒以往为世妇所役使序官奄十人女酒三十人奚三百人郑谓奄精气闭藏者今谓之宧人月令仲冬其器闳以奄女酒女奴晓酒者古者从坐男女没入县官为奴其少才智以为奚今之侍史官婢或曰奚宦女晋惠公之女名妾宦事秦公子亦云宦女也郑依秋官司厉从坐男女没入县官为奴则奴者男女同名侍史官婢汉法宦女汉时亦有此别号春官世妇主王后已下至女御事王后六宫毎宫卿二人贾义以为卿大夫士并奄人为之左氏余祭之弑讥其近刑人周公制礼必不使天子近刑人可知郑康成多举汉法以解经胡五峰疑此书为刘歆所傅防者此亦其一也又云奄是有此天奄之病者非是后世刑余之人春秋时如二五耦皆奄赵高元是病非刑余
　　共宾客之礼酒饮酒而奉之
　　郑酒正使之也礼酒飨燕之酒饮酒食之酒
　　凡事共酒而入于酒府凡祭祀共酒以往宾客之陈酒亦如之
　　郑入于酒正之府者是王燕饮之酒酒正当奉之不言奉谓小祭祀陈酒若归饔饩之酒亦自有奉之者以酒从往贾以其事非一故言凡事共酒入于酒正之府上云祭祀共奉之谓大祭次祭此不言奉谓小祭祀经直云宾客陈酒不指斥言饔饩郑不敢正言谓若饔饩之酒亦自有奉之者
　　浆人掌共王之六饮水浆醴凉医酏入于酒府
　　郑王之六饮亦酒正当奉之醴醴清也郑司农云凉以水和酒也谓凉今寒粥若糗饭杂水也酒正不辨水凉者无厚薄之齐贾谓凉今寒粥若糗饭杂水者案内则饮内有滥无凉彼郑云以周礼六饮校之则滥凉也纪莒之间名诸为滥言诸者非一之义内则名凉为滥参验相当此文六饮并有水凉酒正辨四饮无水凉以其水则临时取用凉则至用乃和二者并不须预辨故言无厚薄之齐
　　共宾客之稍礼共夫人致饮于宾客之礼清醴医酏糟而奉之凡饮共之
　　郑稍礼非飱饔之礼留间王稍所给宾客者浆人所给亦六饮而已共夫人亦酒正使之三物有清有糟夫人不体王得备之礼饮醴用柶者糟也不用柶者清也凡饮谓非食时贾留间谓宾未去留间王稍稍所给宾者也故以稍言之浆人不主酒齐惟主饮上共王饮此又云凡饮共之故郑酒正使之也礼酒飨燕之酒饮酒食之酒此谓给宾客之稍王不亲飨燕不亲食而使人各以其爵以酬币侑币致之则从而以酒往贾礼酒飨燕之酒者谓飨燕食宾之酒也云饮酒食之酒者曲礼曰酒浆处右此非献酬酒酳尸之酒也酬币侑币案聘礼若不亲食使大夫以侑币致享以酬币亦如之诸侯来朝遣三公致享卿来聘遣卿大夫致飨致飨燕以酬币致食以侑币
　　古者天子有迎送诸侯之礼如今之飨大宾至则王乘金辂迓之有大飨于庙之礼燕于寝之礼有戒有宿有速谓之友邦冢君乃是与诸侯共守天下天子统天下而君之诸侯统一国而君之皆有君道上下相维相亲相敬自秦罢侯置守尊君卑臣一人恣睢于上极情纵欲而天下瓦解土崩此焚灭典籍隳壊先王法制之过也
　　凌人掌冰正嵗十有二月令斩冰三其凌春始治鉴郑正嵗季冬火星中大寒冰方盛之时春秋传曰火星中而寒暑退凌冰室也三之者谓消释度也故书正为政郑司农云掌冰政主藏冰之政也杜子春读掌冰为主冰也政当为正正谓夏正三其凌三倍其冰鉴【音撼】如甀大口以盛冰置食物于中以御温气春而始治之为二月将献羔而啓冰贾云正嵗季冬者周虽以建子为正行事皆用夏之正嵗若据殷周则十二月冰未坚若据夏之十二月冰则坚厚故正嵗据夏也引春秋传火星中而寒暑退注云火星季冬十二月平旦正在南大寒退季夏六月黄昏火中暑退证十二月寒退之时冰最盛故取之故书正为政先郑从之云掌冰政后郑不从言正为夏正于下还从正嵗若嵗字向下即是周之十二月冰未厚故从子春也鉴如甀者汉时名为甀即今罋也月令献羔而开冰先荐寝庙在仲夏云
　　三正之说自郑康成始某以为无商周其实止以十一月十二月为嵗首而时则行夏时也昭公四年申豊云古者日在北陆而藏冰【谓夏十二月日在虚危冰坚而藏之】西陆朝觌而出之【谓夏二月日在昴毕蛰虫出而用冰春分之中奎星朝见东方】祭寒而藏之献羔而啓之公始用之火出而毕赋【火星昏见东方谓三月四月中】自命夫命妇至于老疾无不受冰其藏之也周其用之也徧则冬无愆阳夏无伏阴春无凄风秋无苦雨雷出不震无菑霜雹疠疾不降民不夭札此见三代明君良臣财成天地之道辅相天地之宜与论道经邦爕理阴阳只藏冰一事可知其賛化育之功一部左氏专以星纪时书法最宻虽世代更革各有所尚而气可推
　　凡内外饔之膳羞鉴焉凡酒浆之酒醴亦如之
