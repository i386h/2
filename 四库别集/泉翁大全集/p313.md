<!-- { "loadSidebar": true } -->
　　
　　新创衡岳白沙祠记 
　　
　　衡岳白沙先生祠者何也？门人水也所建，以奉白沙先师也。先师非至衡也，曷为乎祠之也？先师之神游恒在岳也，其诸异乎夫人之至之而莫存也。故其言曰：「脚踏祝融，不复下矣。」其决矣乎！而曰：「皇皇灵芝，一年三秀。予独何为，有志不就。」其悲矣乎！曰：古人托栖，必有深意，其渊矣乎！盖先生托深意决长往於[衡岳]，而悲未遂也。方未衰而亲老，亲丧而已病矣。然则先生之神，何暂而不在岳乎！今夫人之魂，何所不之乎！而乃谓先生未到岳，而不可祠乎？水也甲辰九月五日，走二千余里而来，告神登岳，即访昔年沉中丞所为先生卜筑之基於庙左，曰：「卑矣，隘矣，非所以处先生矣。」及予卜衡岳精舍於天柱之南、南台之下、云龙之麓、紫云之洞，乃视讲堂寝室之上，有台崇崇然，曰：「高明矣，广大矣，宛若吾师之胸次矣，人品矣，可以处吾师矣。」乃门人茶陵罗国子子钟朝岳为基台，鸠材募工，旬日而成祠。祠三间，而四壁窗棂阶砌毕具，为石座於北壁以栖神。若佐之者，乡耆民曹凤朝，故成之速也。有问者曰：「夫先生之神无不在，则吾既闻之矣。而谓托栖之深意也何居？」曰：「其学乎！」曰：「学何学矣？」曰：「其高明乎！其广大乎！」「何谓高明？何谓广大？」曰：「高明广大不在乎他，即心也、性也。学也者，学其心性也。故高明如天，广大如地，天地合德。故先生之学也，其深也乎！夫先生始教水矣，必有事焉而勿正，心勿忘，勿助长。所谓有事者，终日乾乾，事如此也。勿正勿忘勿助，所以致之也。」曰：「敢问所谓勿忘勿助而有事，以致高明广大者，何居？」曰：「心之中正之本体也，即所谓天理也。昔先生曾决我随处体认天理之说矣，尽之矣。」或曰：「外也，然乎？」曰：「天理在心乎？在外乎？外天理者，义外之流也。」或曰：「禅也，然乎？」曰：「谓先生禅者，是未知学也。禅者障理，先生决我体认天理之学，何障理乎？勿忘勿助，本体自然，何谓乎？然则孟子亦禅矣乎？未知勿忘勿助之则者，是未知学也。夫合外之者、禅之者之诮之间，而先生在其中矣。然则先生中正之学益明矣，是誉也，非诮也。」水既祠先生於衡岳之上，以遂先生平生之志，又推孟子之说，以明先生之学之中正，而水也平生之志兼遂之矣。谨记於石，以告来者。若春秋祭祀，遣衡山门人国子杨续行焉。甲辰十月 
　　
　　重修明诚书院席光亭记乙巳二月 
　　
　　明[诚]书院席光亭曷修之也？修道教也。增城令尹何君艮所天禄重修之，以奠白沙先生之神也。为石座者一，为木龛者一。修也，孰创诸？其门甘泉子湛若水在翰林时，买置书院於西郭之巷，为间者五，为层者三，而创席光亭於其上，将以妥先师之灵也。创也，曷在焉？在凤凤之西麓，增城中之形胜莫最焉。故登斯亭也，城外之群山一目可尽之矣。或曰：何谓席光？[曰：揭]先生之诗语也。先生病笃矣，犹欲游罗浮，以过增城之墟，卜凤凰之嵿以居焉。其诗曰：「借我一席光。」故其亭曰「席光之亭」。亭为楹者二，亭后有室者一。由其右可达菊坡亭，菊坡者，宋理宗题右相崔公与之之号也，故其门曰「借光之门」。曰：「敢问席光之义。」甘泉子曰：「夫先生之明德之光，即六合之光。先生之明德之光之席，尽六合而卷之。故是光也，蕴之而不可见，充之而不可穷。是席也，卷之而退藏於密，放之而弥六合。即尧之光也，被四表，格上下，即此光也。自光自席，自席自光，人人自有，人人自足。天同其高明，地同其广大，日月同其照临。谁啬谁丰？谁丰谁啬？是故斯物也，无有剩欠者，无有相借者，亦无有相借之者。先生所谓借一席之光者，就众人言之耳矣。」适艮所君莅增之五月，恤管库，放甲首，剔收头，惩赌徒。盗讼息，囹圄空，吏清民安，遂理教基。既碣明伦之颂，乃闻席光之义，勃然兴起曰：「自有此堂此亭，谁闻此义？此义谁闻？可以发先生未发之指矣。请记於石，以告多士，使自有自得之学，非由外借我也。则先生引而未发之指可以默识於千载之下，圣人复起，不易斯言矣。」 
　　
　　善士记 
　　
　　衡山有桐冈子杨子续克复者，游予太学，从予太学，遂为善士。归卧衡山，辞荣不仕。当道重之，遂题其门曰「善士」，人称之亦曰：「善士！善士！」甘泉子甲辰秋入衡岳，过其门而起敬焉，亦曰：「善士！善士！」甘泉子卜筑衡岳紫云书院，善士三日一至焉，五日一至焉，旬日一至焉，间与诸生共讲究焉。问善士之道於甘泉子，甘泉子曰：「子之问何善士矣？」曰：「善士有不同乎？」甘泉子曰：「善也无不同，善士也有不同。有一乡之善士，有一国之善士，有天下之善士，有百世之善士也。」曰：「请闻焉。」曰：「一乡之善士也以意，一国之善士也以心，天下之善士也以化，百世之善士也以神。」「何谓意？」曰：「言必信，行必果，意也。」「何谓心？」曰：「毋意、毋必、毋固、毋我，心也。」「何谓化？」曰：「得而忘思焉，中而忘勉焉，化也。」「何谓神？」曰：「合一不测，应变无方，德立百世，远而弥光，神也。」「有要乎？」曰：「有。不在乎他求也，夫桐冈子之名之字已具之矣。子名曰续，是在续之而已。续之续之，则纯亦不已而已矣。子字克复，是在复之而已。夫续之续之以复其本然，入乎自然，则由一乡之善士以至一国之善士，由一国之善士以至天下之善士，由天下之善士以至於百世之善士。是在桐冈子而已矣。」乙巳三月 
　　
　　廉州府新立崇正书院记 
　　
　　廉州有崇正书院，抑邪也，抑邪以崇正也。孟子曰：「逃墨必归於杨，逃杨必归於儒。」旧学废为道观，今复为书院，非抑邪崇正，逃杨墨归儒耶！是地也，东连飞凤，西涵化龙。前御史礼部正郎湖南鹿?胡君巨卿鳌，奉命守廉，期月而可，能迩柔远，政通民和。乃理教基，乃集士若大夫议之。喟然叹曰：「若即道观为书院，因地胜，储人材，抑邪而反正，一举而两得焉，不亦可乎！」於是请於诸司，因旧为新，速而不费。乃召选四学之士四十人来业其中，乃前为三门，门出三涂。次为二门，门为五间。示诸士曰：「乃义路，乃礼门，乃出入於斯。」为外号者，东西各九间；次为内号者，东西各十有一间。曰：「乃诸生居业於斯。」为存存轩，为尊经阁，为先贤祠，以祀濂溪先生。曰：「乃诸生观法於斯。」左为射圃，亭曰观德，轩曰君子，后为应芝亭，征瑞也。右为燕居堂，后为梦麟亭，志经始之兆也。为曲水流觞，又为西台，临池为环翠阁，下植莲芡，旁植花果竹木。曰：「乃诸生游息於斯。」东西为田，植以嘉禾。曰：「乃诸生分粥於斯。」於是士大夫师生相与落成焉。郡教授桂林杨君荏感胡侯之功之德，独走数千里，谒记於甘泉之洞。甘泉子曰：「嘻！予昔遇胡侯於衡岳之途，倾盖如旧，固知非常人也，乃今若是！虽然，胡侯书院之设，有分粥之具，有门路礼义之学，有居业之学，有游息之学，有观法之学，又何加焉？」杨君曰：「虽然，院以名书，书以名道。愿闻其道，归以诏诸生焉。」甘泉子曰：「夫道，感应而已矣，而可他求哉？郡志有之：『孟尝为治，合浦还珠。』非感应之神乎？夫珠，异类也，无情者也，而感应若此，况同类而有情者乎？夫道一而已矣，同类异类，有情无情，浑为一片。是故感之而能应，昭昭而不可欺。夫感应而道生焉，故君臣相感而义生，父子相感而恩生，夫妇相感而别生，长幼相感而序生，朋友相感而信生。易曰：『大人与天地合其德，与日月合其明，与四时合其序，与鬼神合其吉凶。先天而天弗违，后天而奉天时。』其道同也。是道也，放诸东海而准，放诸西海而准，放诸南海北海而准。陆子曰：『东海有圣人出焉，同此心，同此理也，西海有圣人出焉，同此心，同此理也。南海北海有圣人出焉，同此心，同此理也。』夫道与天地万物一体者也，惟其一体，是故能感应。斯道也，其神矣哉！群(藉)[籍]，庶圣之所训；书院，诸生之所讲。宜无出此者矣。」杨子曰：「敬闻命矣，请归书诸石，以诏全廉之□於来裔，以昭胡侯之德而不忘云。」乙巳十月 
　　
　　潜江县新建四城门记 
　　
