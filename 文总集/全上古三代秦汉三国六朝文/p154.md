<!-- { "loadSidebar": true } -->
　　予以不德，袭於圣祖，为万国主。思安黎元，在於建侯，分州正域，以美风俗。追监前代，爰纲爰纪。惟在《尧典》，十有二州，卫有五服。《诗》国十五，布遍九州。《殷颂》有「奄有九有」之言。《禹贡》之九州无并、幽，《周礼·司马》则无徐、梁。帝王相改，各有云为。或昭其事，或大其本，厥义著明，其务一矣。昔周二后受命，故有东都、西都之居。予之受命，盖亦如之。其以洛阳为新室东都，常安为新室西都，邦畿连体，各有采任。州从《禹贡》为九，爵从周氏有五。诸侯之员千有八百，附城之数亦如之，以俟有功。诸公一同，有众万户，土方百里。侯伯一则，（汲古本作「侯伯一国」）众户五千，土方七十里。子男一则，众户二千有五百，土方五十里。附城大者食邑九成，众户九百，土方三十里。自九以下，降杀以两，至於一成。五差备具，合当一则。今已受茅土者，公十四人，侯九十三人，伯二十一人，子百七十一人，男四百九十七人，凡七百九十六人。附城千五百一十一人。九族之女为任者，八十三人。及汉氏女孙中山承礼君、遵德君、修义君更以为任。十有一公，九卿，十二大夫，二十四元士，定诸国邑采之处，使侍中讲礼大夫孔秉等与州部众郡晓知地理图籍者，共校治於寿成朱鸟堂。予数与郡公祭酒上卿亲听视，咸已通矣。夫褒德赏功，所以显仁贤也；九族和睦，所以褒亲亲也。予永惟匪解，思稽前人，将章黜陟，以明好恶，安元元焉。（《汉书·王莽传》中）
　　◇下书改限田买卖奴婢（始建国四年）
　　诸名食王田，皆得卖之，勿拘以法。犯私买卖庶人者，且一切勿治。（《汉书·王莽传》中：莽知民怨，乃下书。又见《食货志》，作下诏，小异。）
　　◇下书更名高句骊为下句骊（始建国四年）
　　乃者，命遣猛将，共行天罚，诛灭虏知，分为十二部，或断其右臂，或斩其左掖，或溃其胸腹，或纟由其两胁。今年刑在东方，诛貉之部先纵焉。捕斩虏驺，平定东域，虏知殄灭，在於漏刻。此乃天地群神社稷宗庙佑助之福，公卿大夫士民同心将率虎之力也。予甚嘉之。其更名高句骊为下句骊，布告天下，令咸知焉。（《汉书·王莽传》中：严尤诱高句骊侯驺至而斩焉，传首长安，莽大说，下书。）
　　◇下书东巡狩（始建国四年）
　　伏念予之皇始祖考虞帝，受终文祖，在璇玑玉衡以齐七政，遂类於上帝，於六宗，望秩於山川，遍於群神，巡狩五岳，群后四朝，敷奏以言，明试以功。予之受命即真，到於建国五年，已五载矣。阳九之厄既度，百六之会已过。岁在寿星，填在明堂，仓龙癸西，德在中宫。观晋掌岁，龟策告从，其以此年二月建寅之节东巡狩，具礼仪调度。（《汉书·王莽传》中）
　　◇下书止巡狩（始建国四年）
　　文母太后体不安，其且止巡狩。（《汉书·王莽传》中）
　　◇禁彻长安室宅（始建国五年）
　　玄龙石文曰：「定帝德。国雒阳。」符命著明，敢不钦奉！以始建国八年，岁缠星纪，在雒阳之都。其谨缮修常安之都，勿令坏败。敢有犯者，辄以名闻，请其罪。（《汉书·王莽传》中）

卷六十
◎王莽（三）
　　◇巡狩（天凤元年正月）
　　予以二月建寅之节行巡狩之礼，大官赍Я干乾肉，内者行张坐卧，所过毋得有所给。予之东巡，必躬载耒，每县则耕，以劝东作。予之南巡，必躬载耨，每县则薅，以劝南讹。予之西巡，必躬载钅至，每县则获，以劝西成。予之北巡，必躬载拂，每县则粟，以劝盖藏，毕北巡狩之礼，即於土中居雒阳之都焉。敢有趋ん犯法，辄以军法从事。（《汉书·王莽传》中）
　　◇止巡狩（天凤元年）
　　群公、群牧、群司、诸侯、庶尹愿尽力相帅养牧兆民，欲以称予，繇此敬听，其勖之哉！毋食言焉。更以天凤七年，岁在大梁，仓龙庚辰，行巡狩之礼。厥明年，岁在实沈，仓龙辛巳，即土之中雒阳之都。（《汉书·王莽传》中）
　　◇下书改郡县名（天凤元年）
　　常安西都曰六乡，众县曰六尉。义阳东都曰六州，众县曰六队。粟米之内曰内郡，其外曰近郡。有鄣徼者曰边郡。合百二十有五郡。九州之内，县二千二百有三。公作甸服，是为惟城；诸在侯服，是为惟宁；在采、任诸侯，是为惟翰；在宾服，是为惟屏；在揆文教，奋武卫，是为惟垣；在九州之外，是为惟藩：各以其方为称，总为万国焉。（《汉书·王莽传》中）
　　◇报王邑（天凤三年）
　　夫地有动有震，震者有害，动者不害。《春秋》记地震，《易系》《坤》动，动静辟胁，万物生焉。灾异之变，各有云为。天地动威，以戒予躬，公何辜焉，而乞骸骨，非所以助予者也。使诸吏散骑司禄大卫修宁男遵谕予意焉。（《汉书·王莽传》中）
　　◇下吏禄制度（天凤三年）
　　予遭阳九之厄，百六之会，国用不足，民人骚动，自公卿以下，一月之禄十纟布二匹，或帛一匹。予每念之，未尝不戚焉。今厄会已度，府帑虽未能充，略颇稍给，其以六月朔庚寅始，赋吏禄皆如制度。（《汉书·王莽传》中）
　　◇捐御膳吏禄（天凤三年）
　　「普天之下，莫非王土；率土之宾，莫非王臣。」盖以天下养焉。《周礼》膳羞百有二十品，今诸侯各食其同、国、则；辟、任、附城食其邑；公、卿、大夫、元士食其采。多少之差，咸有条品。岁丰穰则充其礼，有灾害则有所损，与百姓同忧喜也。其用上计时通计，天下幸无灾害者，太官膳羞备其品矣；即有灾害，以什率多少而捐膳焉。东岳太师立国将军保东方三州一部二十五郡；南岳太傅前将军保南方二州一部二十五郡；西岳国师宁始将军保西方一州二部二十五郡；北岳国将卫将军保北方二州一部二十五郡；大司马保纳卿、言卿、仕卿、作卿、京尉、扶尉、兆队、右队、中部左洎前七部；大司徒保乐卿、典卿、宗卿、秩卿、翼尉、光尉、左队、前队、中部、右部，有五郡；大司空保予卿、虞卿、共卿、工卿、师尉、列尉、祈队、后队、中部洎后十郡；及六司，六卿，皆随所属之公保其灾害，亦以十率多少而捐其禄。郎、从宫、中都官吏食禄都内之委者，以太官膳羞备损而为节。诸侯、辟、任、附城、群吏亦各保其灾害。几上下同心，劝进农业，安元元焉。（《汉书·王莽传》中）
　　◇封唐林纪逡（天凤四年）
　　保成师友祭酒唐林、故谏议祭酒琅邪纪逡，孝弟忠恕，敬上爱下，博通旧闻，德行醇备，至於黄发，靡有愆失。其封林为建德侯，逡为封德侯，位皆特进，见礼如三公。赐第一区，钱三百万，授几杖焉。（《汉书·王莽传》下）
　　◇授诸侯茅土於明堂（天凤四年）
　　予制作地理，建封五等，考之经艺，合之传记，通於义理，论之思之，至於再三，自始建国之元以来九年于兹，乃今定矣。予亲设文石之平，陈菁茅四色之土，钦告於岱宗泰社后土、先祖先妣，以班授之。各就厥国，养牧民人，用成功业。其在缘边，若江南，非诏所召，遣侍于帝城者，纳言掌货大夫且调都内故钱，予其禄，公岁八十万，侯伯四十万，子男二十万。（《汉书·王莽传》下）
　　◇下诏收军吏财产（天凤五年）
　　详考始建国二年胡虏猾夏以来，诸军及缘边吏大夫以上为奸利增产致富者，收其家所有财产五分之四，以助边急。（《汉书·王莽传》下）
　　◇追贬孙宗（天凤五年）
　　宗属为皇孙，爵为上公，知宽等叛逆族类，而与交通；刻铜印三，文意甚害，不知厌足，窥欲非望。《春秋》之义，「君亲毋将，将而诛焉」。迷惑失道，自取此辜，呜呼哀哉！宗本名会宗。以制作去二名，今复名会宗，贬厥爵，改厥号，赐谥为功崇缪伯，以诸侯之礼葬於故同谷城郡。（《汉书·王莽传》下）
　　◇下书顺符命（天凤六年）
　　《紫阁图》曰：「太一、黄帝皆仙上天，张乐昆仑虔山之上。后世圣主得瑞者，当张乐秦终南山之上。」予之不敏，奉行未明，乃今谕矣。复以宁始将军为更始将军，以顺符命。《易》不云乎？「日新之谓盛德，生生之谓易。」予其飨哉！（《汉书·王莽传》下）
　　◇出军下书（地皇元年）
　　方出军行师，敢有趋ん犯法者，辄论斩，毋须时，尽岁止。（《汉书·王莽传》下）
　　◇因天变下书（地皇元年）
　　乃者日中见昧，阴薄阳，黑气为变，百姓莫不惊怪。兆域大将军王匡遣吏考问上变事者，欲蔽上之明，是以适见於天，以正於理，塞大异焉。（《汉书·王莽传》下）
　　◇下书厌盗贼（地皇元年）
　　予之皇初祖考黄帝定天下，将兵为上将军，建华盖，立斗献，内设大将，外置大司马五人，大将军二十五人，偏将军百二十五人，裨将军千二百五十人，校尉万二千五百人，司马三万七千五百人，候十一万二千五百人，当百二十二万五千人，士吏四十五万人，士千三百五十万人，应协於《易》「弧矢之利，以威天下」。予受符命之文，稽前人，将条备焉。（《汉书·王莽传》下）
　　◇大风毁王路堂下书（地皇元年）
　　乃壬午铺时，有列风雷雨发屋折木之变，予甚弁焉，子甚栗焉，予甚恐焉。伏念一旬，迷乃解矣。昔符命文立安为新迁王，临国雒阳，为统义阳王。是时予在摄假，谦不敢当，而以为公。其后金匮文至，议者皆曰：「临国雒阳为统，谓据土中为新室统也，宜为皇太子。」自此后，临久病，虽瘳不平，朝见挈茵舆行。见王路堂者，张於西厢及后阁更衣中，又以皇后被疾，临且去本就舍，妃妾在东永巷。壬午，列风毁王路西厢及后阁更衣中室。昭宁堂池东南榆树大十围，东僵，击东阁，阁即东永巷之西垣也。皆破折瓦坏，发屋拔木，予甚惊焉。又候官奏月犯心前星，厥有占，予甚忧之。伏念《紫阁图》文，太一、黄帝皆得瑞以仙，后世褒主当登终南山。所谓新迁王者，乃太一新迁之后也。礼统义阳王乃用五统以礼义登阳上迁之后也。临有兄而称太子，名不正。宣尼公曰：「名不正，则言不顺，至於刑罚不中，民无所错手足。」惟即位以来，阴阳未和，风雨不时，数遇枯旱蝗螟为灾，谷稼鲜耗，百姓苦饥，蛮夷猾夏，寇贼奸宄，人民正营，无所错手足。深惟厥咎，在名不正焉。其立安为新迁王，临为统义阳王，几以保全二子，子孙千亿，外攘四夷，内安中国焉。（《汉书·王莽传》下）
　　◇下书令衣绛（地皇元年）
　　宝黄厮赤，其令郎从官皆衣绛。（《汉书·王莽传》下：是月杜陵便殿乘舆虎文衣，废臧在室匣中者，出自树立外堂上。良久乃委地，吏卒见者。以闻，莽恶之，下书。）
