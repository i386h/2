<!-- { "loadSidebar": true } -->
    盖闻天在之大德曰生，运阴阳以播物；含灵之所保曰命，资亭育以尽年。蛰穴栖巢，感物之情盖寡；范金揉木，逐欲之道方滋。而五味或爽，时昧甘辛之节；六气斯脊，易愆寒燠之宜。中外交侵，形神分战。饮食伺，成肠胃之眚；风湿候隙，遘手足之灾。几缠肤腠，莫知救止；渐固膏肓，期於天折。
    暨炎晖纪物，识药石之功；□瑞名官，穷诊候之术。草木咸得其性，鬼神无所遁情。刳麝刳犀，驱泄邪恶；飞丹炼石，引纳清和。大庇苍生，普济黔首。功侔造化，恩迈财成。日用不知，於今是赖。岐和彭缓，腾绝轨於前；李华张吴，振英声於後。
    昔秦政煨燔，兹经不预；永嘉丧乱，斯道尚存。梁陶宏景雅好摄生，研精药术，以为本草经者，神农之所作，不刊之书也。惜其年代浸远，简编残蠹，与桐雷众记，颇或，兴言撰缉，勒成一家。亦以雕琢经方，润色医业。然而时锺鼎峙，闻见阙於殊方；事非佥议，诠释拘於独学。至如重建平之防已，弃槐里之半夏。秋采榆人，冬收□实。谬粱米之黄白，混荆子之牡蔓，异蘩蒌於鸡肠，合由跋於鸢尾。防葵狼毒，妄曰同根；钩吻黄精，引为连类。铅锡莫辨，橙柚不分。凡此比例，盖亦多矣。自时厥後，以迄於今，虽方技分镳，名医继轨，更相祖述，罕能正。乃复采杜蘅於及已，求忍冬於络石，舍陟而取藤，退飞廉而用马蓟。承疑行妄，曾无有觉；疾疗多殆，良深慨叹！
    既而朝议郎行右监门府长史骑都尉臣苏恭，摭陶氏之乖违，辨俗用之纰紊，遂表请修定，深副圣怀，乃诏太尉扬州都督监修国史上柱国赵国公臣无忌、大中大夫行尚药奉御臣许孝崇等二十二人与苏恭详撰。窃以动植形生，因方舛性；春秋节变，感气殊功。离其本土，则质同而效异；乖於采摘，乃物是而时非。名实既爽，寒温多谬。用之凡庶，其欺已甚！於之君父，逆莫大焉！施是上禀神规，下询众议，普颁天下，营求药物。羽毛鳞介，无远大臻；根茎花实，有名咸萃。遂乃详探秘要，博综方术。本经虽阙，有验必书；别录虽存，无稽必正。考其同异，择其去取。铅翰昭章，定群言之得失；丹青绮焕，备庶物之形容。撰本草并图经目录等，凡成五十四卷。庶以网罗今古，开涤耳目。尽医方之妙极，拯生灵之性命。传万祀而无昧，悬百王而不朽。
    ☆韦仁约
    仁约字思谦，以近武后父嫌名，遂以字行。郑州阳武人，第进士，累调应城令，擢监察御史。高宗朝累迁尚书左丞，进御史大夫，转司属卿右肃政大夫，封博昌县男同凤阁鸾台三品，转纳言。以太中大夫致仕，卒赠幽州都督。
    ○劾张册回护褚遂良断判不当奏
    遂良贱买地宅，册准估，断为无罪。然估价之设，属国家所须，非关臣下之事，私自交易，岂得准估为定？册舞弄文法，附下罔上，罪在当诛。
    ☆骆宏义
    宏义，高宗朝庭州刺史。贺鲁寇庭州，诏使宏义佐弓月道行军总管梁建方经略之。
    ○请急攻金岭城疏
    臣闻安中国以信，驭夷狄以权。理有变通，事无尝准。今有降胡来言：贺鲁独据一城，深沟高垒，用以自固，云今正祁寒积雪，汉兵必不远来。诚宜乘其此便，一举可以除剿。若迁延待春，恐事久生变，纵不能结援诸国，必应远迹遁逃。且兵马此行，不诛贺鲁，处密已许款诚，处木昆等各思免祸，皆知大兵欲至，庶望安全，淹留不至，虑更乌合。
    然严冬风劲，马瘦兵寒，农堕之忧，难量进退。又不可久停兵马，虚费边粮。见我不前，成其党附。伏望且宽处月、处密之罪，以诛贺鲁为名，除祸务绝其原，未可先取其枝叶。但此两姓，见其坐夺，不示招携，必自深据。如弃而西过，则近有後忧。先事诛夷，未可即克。舍而勿问，则感义前驱，事定从宜。除申吊伐，此乃威恩兼举，远慑迩安。
    向使兵马早来，驾鲁久已悬首。前机虽失，须为别图。望请於射脾部落及发处月、处密、契等兵六千人，各赍三十日粮往掩袭。大军顿於凭水，未马畜兵，以为声势。此则驱率戎狄，攻彼豺狼，失则无损国家，利则功归社稷。且番人行动须约，汉兵东西犄角，又资翘翼，简胡骑以率其前，率汉兵以蹑其後。贺鲁进退无路，理即可擒，百胜之谋，在斯一举。臣恐建方至日，为计不同，军谋乖舛，後悔无及。
    ☆窦德元
    德元，岐州平陵人。始为高祖丞相府千牛，高宗以旧臣自殿中少监为御史大夫，迁司元太常伯。麟德初进检校左丞，封钜鹿男，卒年六十九，赠光禄大夫幽州都督，谥曰恭。
    ○议释道不应拜俗状
    形表二气，严父称莫大之尊。资用五材，元后标则天之贵。至於擎跪曲拳之礼，陶化之侣同遵；服勤就养之方，怀生之伦共纪。凡在君父，理绝名言。而老、释二门，出尘遗俗；虚无一旨，离有会空。瑞见毗耶，阐慈悲之倡；气浮函谷，开道德之篇。处木雁之间，养生在虑；罢色声之相，寂灭为心。执礼蹈仪者靡穷其要妙，怀忠履孝者未酌其波澜。理存太极之先，事出生灵之表。故尊其道则异其服，重其教则变其礼。爰自近古，迄乎末叶，虽沿革暂乖，而斯道无坠；洎哀缠双树，恸结三号。防後进之亏风，约儒宗以控法。故当辅成旧教，岂应裁制新仪？诚宜屈宸之严，申方外之旨，委尊亲之重，纵寰中之游。愚管斟量，遵故为允，谨议。
    ☆李敬贞
    敬贞，麟德时罗含府果毅。
    ○请以阴燧取明水奏
    《淮南子》云：“方诸阴燧，大蛤磨拭令热，以向月，则水生，以铜盘受之，下水数石。”王充《论衡》云：“阳燧取火於日，方诸引水於月。”相去甚远，而火至水来者，气感之验也。”《汉旧仪》云：“八月饮酎，车驾夕牲，以鉴方诸取水於月，阳燧取火於日。”《周礼考工记》云：“有六齐。金锡相半，谓之鉴燧之齐。”郑元注云：“方鉴阳燧，取水火於日月之器也。”准郑此注，则水火之器，皆以金锡为之。今司宰有阳燧，形如圆镜，以取明火。阴鉴形如方镜，以取明水。从比年祠祭，皆用阳燧取火，应时得之。阴鉴取水，未有得者，常用井水代之。请准《淮南》、《论衡》，以方诸取之，则礼神之物备矣。
    ☆韦万石
    万石，太常卿挺之子，上元中累迁太常少卿，知吏部选事。
    ○请定乐舞奏
    据贞观礼郊享曰：文舞奏《豫和》、《顺和》、《永和》等乐，其舞人著委貌冠服，并手执翟。其武舞奏《凯安》，其舞人并著平冕，手执干戚。奉麟德三年十月敕：文舞改用《功成庆善乐》，武舞改用《神功破阵乐》，并改器服等。自奉敕以来，为《庆善乐》不可降神，《神功破阵乐》未入雅乐，虽改用器服，其舞犹依旧，迄今不改，事既不安，恐须别有处分者。
    ○定乐舞奏
    谨按《凯安舞》是贞观中所造武舞。准贞观礼及今礼，但郊庙祭享，奏武舞之乐，即用之。凡有六变，一变象龙兴参野，二变象克靖关中，三变象车夏宾服，四变象江淮宁谧，五变象猃狁伏，六变复位以崇，象兵还振旅。谨按贞观礼祭享曰：武舞准作六变，亦如周之《大武》。六成乐止，按乐有因人而作者，则因人而止。如礼云：诸侯相见，揖让而入门，入门而悬兴，揖让而升堂，升堂而乐阕是也，如著成数者，数终即止，不得取行事赊促，为乐终早晚，既礼云三阕六成八变九变是也。
    今礼奏武舞，六成而数终未止，既非师古，不可依行。其武舞《凯安》，望请依古礼及贞观礼。六成乐止，六部伎《内破阵》乐五十二遍，修入雅乐，祗有一遍，名曰《九功》。《上元舞》二十九遍，今入雅乐，一无所减，每见祭享日，三献已终，《上元舞》犹自未毕。今更加《破阵乐》，兼恐酌献已後，歌舞更长。其雅乐内《破阵乐》、《庆善乐》及《上元舞》三曲，并望修改通融，令长短与礼相称，冀望久长安稳。
    《破阵乐》有象武事，《庆善乐》有象文事。按古六代舞，有《□门》、《大咸》、《大夏》、《大韶》，是古之文舞。殷之《大护》，周之《大武》，是古之武舞。依古义先儒相传，国家以揖让得天下，则先奏文舞。若以征伐得天下，则先奏武舞。望请应用二舞日，先奏《神功破阵乐》，次奏《功成庆善乐》，先奉敕於圆丘方泽太庙祠享日则用《上元之舞》。臣据见行礼，欲令天皇酌献降复位已後，即作《凯安》。六变乐止，其《神功破阵乐》、《功成庆善乐》、《上元之舞》三曲，待修改讫以次通融作之，即得与旧乐前後不相妨破。若有司摄行事日，亦请据行事通融。
    ○请仍奏破阵乐舞奏
    《破阵乐舞》者，是皇祚发迹所由，宣扬祖宗盛烈，传之於後，永永无穷。自太皇临御，四海寝而不作。既缘圣情感怆，群臣不敢开言。臣忝职乐司，废缺是惧。依礼祭之日，天子亲总干戚以舞先祖之乐，与天下同乐也。今《破阵乐》久废，群下无所称述，将何以发孝思之情？臣望每大宴会，先奏此舞，以光祖宗之功烈。
    ○请定明堂大享乐章奏
    明堂大享帝，准古礼郑元义祀五天帝，王肃义祀五行帝。贞观礼依郑元义祀五天帝，显庆已来新修礼祀昊天上帝，奉乾封二年敕祀五帝，又奉制兼祀昊天上帝者。伏奉上元三年三月敕，五礼行用已久，并依贞观年礼为定。又奉去年敕，显庆已来新修礼，多有事不师古，其礼并依周礼行事者。今用乐须定所祀之神，未审定依古礼及贞观礼，为复依见行之礼。臣以去年十二月录奏，至今未奉进止，所以乐章不定。
    ☆于敬之
    敬之，河南人，官江宁县令。
    ○桐柏真人茅山华阳观王先生碑铭
    惟轩辕有道之君，时著顺风之美；姑射凝神之主，爰标让位之芳。斯皆远镜遗编，遐希蠹册。岂若道包千古，业映百王？先天而天弗违，後天而奉天时。化洽无遗，仁含有截。青溪之馆，（阙四字）紫府之乡，言招若士。乃下螭绂，伫霓裳。希停绛阙之游，辍丹田之赏。谨命终南山万福观道士麴元敬祗召先生之（阙）辰先生霞装奄ㄈ麴法师痛徽音之永隔，收蕤松涧。弟子祁行则丁元亮等悲陟岵之长往，采绚芝岩，共勒丰碑，同甄盛烈。
