<!-- { "loadSidebar": true } -->
解学士文集　　（明）解缙 撰 


　　●目录 

　　序 
　　一卷　　应制（古诗　五言绝　五言律　七言绝　七言律　文） 
　　二卷　　四言古　五言古　五言绝　五言律　五言排律　七言古 
　　三卷　　七言绝 
　　四卷　　七言律　七言排律　赋　辞　诗余 
　　五卷　　序一 
　　六卷　　序二 
　　七卷　　记 
　　八卷　　传　赞　行状　墓表 
　　九卷　　墓志铭 
　　十卷　　祭文　书简　杂述　题跋　杂文　策（五道）　附录 

　　●序 

　　罗洪先 
　　黄谏 
　　任亨泰 
　　蔡朔 

　　○罗洪先 

　　重刻学士文集序 

　　始余游东山经三麓而后跻浮黎浮黎者东山之巅也据是返顾培塿层迭环以百数当是时第谓高厚必资积累理固然耳后数年友人相期于衡百里而近望其高与东山似即而仰攀百折萦纡穷日乃至祝融之峯自峯顶下视旁无倚附缘麓一谷横四十里盖拔坤维入汉纪特立而博敷诸山非其伦也又数年入匡庐其它不异东山独瓦老峭峙得衡一体于是悟曰物固有至巨者乎彼名岳者山之至巨不由积累而高厚者也匡以五老亦得名垂譬之形貌两人戴立岂不矗然而不可为巨偏长拘行无以语圣贤之大亦犹是也夫圣贤至矣彼畧毁誉轻穪害视天下事无不可为而不可罔以世俗之见故卒应王佐而称高杰若是者亦谓巨人春雨解公几之方高皇挥斥英雄濯拭宇宙此何时也而公未弱冠天眷独隆成祖之初契符鱼水观其应制寓讽封事犯颜有郑公之正乳儿朝贵敝屣爵位有方朔之奇忤权蹈危投荒厉节有太白之迈保储忘身徙家戍边有柬之之烈是果积累得之否乎即使有歉于圣贤亦当不失为豪杰何则其才固自殊也世之知公者浅类以词翰赏之至论平生莫定题品伏闻仁庙尝曰人言解缙狂缙非狂士呜呼非日月之明哉公亦有言宁为有瑕□莫作无瑕石斯固且自况矣公蒙祸既酷藁□外氏洪先再过其下欷歔叹息不忍辄去会柱史遵化古松段君来江省吊古采言檄县礼葬将刻其遗文以传公天才逸发援笔万言不事属稿而又经籍没故多散亡从孙桐缉录凡十卷求加诠次稍剔其伪不尽删繁亦以见公不屑屑尺寸间所谓不由积累一验也呜呼览者其辨人中之岳安在无徒高卑之挍哉 
　　嘉靖壬戌春邑后学罗洪先撰 

　　○黄谏 

　　解学士文集序 

　　大江之西山川之灵秀最多者由得天地盛大流行之气为多也山川之灵秀磅磅而欝积必锺而为人蕴乎道德发乎文章着为事业以炳耀天下而垂万世者非得天地之气为尤多者乎唯其得是气之多寔为雄伟俊杰宏博硕大之才以乘丕隆之运而昌其所得盛大流行之气其宏辞巨笔足以铺张　神藻繤叙鸿业鉴乎有声烨乎有光弥满宇宙超轶前古使天下知　朝廷之大远夷知中国之尊后世知　今日之盛其为用甚博者不本于是气之所为乎自胡元运隳光岳之气分至　国朝始混一西江山川灵秀所锺而庐陵解先生缙绅出焉文章始复大振故在当时天下之广人物之众以及四夷之远千百世之悠久皆知有先生者又非本诸文章之发见乎古人之文见于经者是也岂雕琢而为之哉其出言吐辞于论事之顷皆成文章盖以大朴始散淳庞雅大之气在人犹多故也汉唐以来治虽不如古而述作乃或有古之风者抑幸而际夫天地之气漓而复合也以天地之气混合而为一未有盛于　今日如先生岂非得盛大流行之气于混合之日而西江山川孕灵毓秀之所生者乎谏在童稚始知人事时即知先生名先生先谪河州河州去敝邑二百里也谏生也晚恒以未识面先生为平生恨每得断纸点墨以为珍玩日临写之如接先生于几席之上暨得所作上　高庙书六十余事及五七言诗歌读之其论切时务其言格　石心其忠犯　人主其学之赡才识之高如布帛菽粟充溢庾藏视金玉虽贵绣锦虽羙而卒有益于人国之用莫是若也如士师用法虽不拘拘于律而权衡轻重之间自然合乎情而当乎罪也如削壁万仭瀑布奔泻而畧无滞竭如勇将雄师战胜攻取而志不少摄也其诗如古体诸篇使入太白集中孰别其为近时之作其言非雕琢其意卓然有见而非泛其气象严峻凛然而有不可犯之色也岂非一代雄伟俊杰宏传硕太之材也欤及来京师访其全集于先生仲子中书舍人祯亮家谓先生之于文有求辄应下笔滔滔不待思索虽千万言顷刻立就所作流播天下遗稿不复尽拾合存万无一二于是遍求大夫士家及闻人口诵而录之并谏所藏者共得古今诗二百五十五首文杂体共十七首为之挍编成集分为六卷乃积所得俸资括宗友用和誊刻五七言绝句事五十首因被　命修史日趋馆阁不暇以为南京国子监吴祭酒与俭闻之复寄诗一集及御医胡秉常处又得序记十余首所未载者仍为并入又增六卷自喜所得之富盖有待以完也今年春　皇上光复宝祚谏叨进侍读职朝回无事欲毕前工无几使交南　命又下矣兹工不果就重为慨然秋九月使自南回过广西龙川太平至横州贵县皆先生经行之地于致仕萧教谕凤岐诸君处共得杂文六十余篇诗百首梧州又得广西何布政孟焕所寄诗数首曩尝以类广而未考其作之先后兹于舟中按地里岁月远近而次第之共成三十卷先生虽终交广参议而而学士则天下人所共称而易知者也因名曰解学士先生集先生于洪武戊辰自吉来京师又一年赐归故里三十一年戊寅赴京扼于权臣谪西河州曹国公子李隆录登华岳诗闻始用为翰林待诏　太宗文皇帝为众心推戴登宝位先生即入应诏遂得大用又七年以广西巨藩出先生佐理后迁交趾往来湘桂苍梧海南思明龙州钦化题咏甚多此盖得其半耳昔为兴慨兹喜过先生故里与所经行之地所得之富尤倍于昔又非有所待乎十月丙申至南海廵按监察御史徐公迓予舟中因见是集特以示中贵緫戎及藩臬诸公交口誉谏较辑之劳又谓所集之文乃公天下事劳则固尔费难独任也咸助已资命工刻梓以传俾谏之心果于有成而使先生之文与名得传于后也虽然先生之名岂待是文之传而后显哉昔在　太祖皇帝　时先生以江西第一人贡至京师隐然名动公卿间暨登第即蒙　宠眷授中书庶吉日侍　左右谘访政事俾补甚多尝进封事切中时宜皆见采纳时先生年方十九毅然以天下自任虽老成练达莫之或先比之贾谊尚少而才亦优故　高庙之待遇又远过文帝虽百綘灌之毁而终莫易帝意此　高庙洪度如天地又岂汉文之所及哉柰何龙去鼎湖而竟遭权臣之害远谪西陲文庙正大统首召为翰林侍讲寻升学士凡朝廷诏勑及大制作大经典皆出先生乎与凡大政事大议论有关　国家生民之重者先生皆与之建储之议羽翼之功尤多其知之深信之笃任之专一时文臣未有及者虽在位不叉而道行当时功施　国家泽被生民声名之在天下虽遐方异域以及千百世之远无不知之初非待文而后显也诚以先生得之天地锺于山川本诸道德着为事业以炳耀天下而垂后世者必于是焉发之则先生之可传者未必不在是也鸣呼西江山川所锺前乎而有欧阳修文天祥数百年后复于先生见焉使先生久于其位其匡君泽民不在二公下使在德佑景炎之日其精忠大节凛然不可夺又未必不与文山相颉顽也观平日之直言正论如所谓事有不穷之变心有不易之主与全躯不学禇渊生嚼舌耳为杲乡死之语则先生之心可见矣予虽未识先生而于先生之文见先生之心读者尚于此求之 
　　明天顺元年冬十月望日赐进士及第奉议大夫尚宝司卿兼翰林院侍讲金城黄谏序 

　　○任亨泰 

　　古今人论文曰理为主曰以载道曰昌其气大要不出孟子知言养气而已古之人动静语默无非文者岂操觚输而后为文也哉后世之文愈趋而愈下非文之下也文与行岐而二之也今翰林解公缙绅自生七年以来至于今其文若干卷一时耆俊皆属而序谕之余幸同朝读之徒不释手而莫措一辞其间深自咎其言未至也因公之行以序论公之文庶几不至于謏亦不至于诬也闻公自幼能言谆敏超绝郡守令至其家或抱至膝上应声成文皆错愕惊叹稍长小心静密识量过人知读书为文皆不劳而习既敏而益勤父母惟其病之忧也时时劝之少息为文口占操笔皆立就未尝起草其简纔数语以足其多至万言不穷命一题一心不厌倦而思益精到崇正学而辟异端不为支离诞谩之说不为艰难辛苦之态随事置作洞视万世而耻规摹古人求其归则未尝异干古人也此锺山川河汉之灵南方极盛之会天资之明大非人之所可企而及矣甫十七江西以第一人贡于　京师士大夫素闻其盛名相期会连祍结驷往见公应答举止如平常不以为异既登高第擢甲科上及东宫奇其才眷注之隆前此未有即入中书知诰兼翰林内外制皆掌之谒告时刻上辄问安在尝与间语屡上封事上辄自持入其论思献纳亲故莫闻而中止才敏两制皆自以为莫及也廷辩直言闻者肃然其自处犯而不校居常恂恂人不见其愠怒光善开导人心奖劝后学休休乐善爱人之心一息不间浩然之气发心由理所以年甚少而巍然有硕大之望又尝自诵曰处其心常在熙春岩日之间则天下无可怒之人咸以为名言公之文所以汪洋大肆而无龃龉其间正直闲深而无偏陂之失未尝拘于一足之法而未尝失其一定之法也兼说万有贯通而时出之浚其源于六经要其归于周孔虽不求工文与行如影响之出于形声也混然天成卓尔出类集义养气孳焉未已余何足以知公之万一哉公名缙荐绅其字其族自唐家吉已七百年余每举进士必父子兄弟联迭以为常至宋有讳元者累破兀朮累功至封王元初从祖讳成速连三世国公其讳真我以名进士死节赠中书平章其祖也以名进士勑修宋书讳观者其从祖也其父元末辞参知政事为世大儒学者称筠涧先生公生名家道授有绪姿淳颖秀望之玉立 
　　天子爱惜其楷书至亲为之持研行草精妙绝伦善议论古事皆如目覩听者忘倦初与伯兄纶俱登第履历华要远方异域皆能诵说其名而　天子每临群臣诵以为荣且朂励诸王贵人皆注视之余非欲评公之文与行事如此以见公之为文天资学问充积发见不能自巳而至于如此初非若操觚翰而学为文者之所能至也 
　　明礼部侍郎襄阳任亨泰序 

　　○蔡朔 

