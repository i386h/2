<!-- { "loadSidebar": true } -->
　　唐朝以元凯并进十有六人周室以昭穆先封十有五国【帝王世纪曰尧都平阳于诗为唐国徐广曰号陶唐左氏传曰昔高阳氏有才子八人谓之八恺高辛氏有才子八人谓之八元此十六族也又曰昔武王克商光宅天下其兄弟之国者十有五人】发源纂胄叶枝分开国承家珠聨璧合【周易曰开国承家竹书纪年曰日月如连珠五星如合璧】是用克明峻德【尚书辞也】思皇多士【诗大雅之词也】盛德有后公其裕哉公讳常字子元豫州荥阳人也【周书附郑伟传后】周宣中兴然后树贤建戚郑武有国然后保姓受氏【韦昭郑语注曰桓公友郑始封之君周厉王之少子宣王之弟也宣王封之于郑又周语注云郑武桓公之子武公滑突也幽王既灭郑武公以卿士夹辅平王东迁洛邑左氏传曰保姓受氏以守宗祊】荆衡之赋千乗莫能加兵虢防之封十城翻为献邑【按春秋郑国属楚至弭兵之防始晋楚俱朝荆衡楚地云赋千乗者若左传鲁赋八百乗邾赋六百乗此云千乗之赋以贡楚也云莫敢加兵者左传宣十六年楚子围郑克之退三十里而许之平按自后郑属于楚国语曰郑桓公问于史伯曰王室多故余惧及焉其何所可以逃死史伯曰其济洛河颖之间乎是其子男之国虢防为大虢叔恃势防仲恃险是皆有骄侈怠慢之心而加之以贪冒君若以周乱之故寄孥与贿焉不敢不许周乱而弊是骄而贪必将背君君若以成周之众奉辞伐罪无不克矣若克鄢蔽补丹依防厯辛君之土也若前莘后河右洛左济主芣騩而食溱洧修典型以守惟是可以少固公悦乃东寄孥与贿虢防受之十邑皆有寄地韦昭曰十邑谓虢防鄢蔽补丹依防厯辛也】况复郊门致骑先迎内史之賔【史记曰郑庄以任侠自喜孝景时为太子舎人毎五日休洗常置驿马长安诸郊存诸故人请谢賔客夜以继日武帝立庄稍迁至九卿为右内史】南宫旦朝独识尚书之履【汉书曰哀帝擢郑崇为尚书仆射数求见諌争上初纳用之毎见曳革履上笑曰我识郑尚书履声】祖思庆建威将军山阳太守【隋志云扬州江都郡山阳县旧置山阳郡】建威取曹仁之号可以定名山阳有王畅之贤足观风俗【魏志曰曹仁字子孝太祖从弟也文帝时拜大将军后汉书曰王龚山阳高平人也子畅字叔茂以清实为称无所交党拜南阳太守郡中豪族多以奢靡相尚畅常布衣皮褥车马羸败以矫其敝】考顼【周书郑伟传云伟族人顼字寜伯】银青金紫方于温羡傅袛镇南征东比于刘荀顗【晋书曰温羡字长卿太原祁人懐帝即位迁左光禄大夫开府领司徒又曰傅袛字子庄北海泥阳人拜常侍加光禄大夫门施行马晋书职官志曰左右光禄大夫加金章紫绶者品秩第二加银章青绶者品秩第三银青金紫谓温羡傅袛皆为光禄大夫也晋书曰刘字和季沛国相人也新野王歆之败也以代为镇南将军都督荆州诸军事荀顗字景倩颖川人魏太尉彧之第六子也母丘俭文钦反顗预讨有功进爵万岁亭侯武帝践阼位至侍中太尉镇南谓刘征东谓荀顗也】报功之册则槐路是仪赠行之典则荆河惟牧【本传云顼少有干用起家贠外散骑侍郎稍迁行台左丞与伟同谋立义后随伟入朝赐爵魏昌县伯除太府出为扶风郡守后为太府少卿转衞尉少卿厯职内外并有恪勤之称寻卒官赠仪同三司豫州刺史周礼曰三槐三公位焉禹贡曰荆河惟豫州言顼位至少卿赠豫州刺史也】公弱龄早慧幼学夙成立必正方言无勦説【易曰君子以立不易方礼记曰毋勦説】青衿智勇即埋云梦之蛇童子仁心巳爱中牟之雉【列女传曰孙叔敖为儿时出游见两头蛇杀而埋之归见其母泣问其故曰吾闻见两头蛇者死恐他人见杀而埋之矣母曰夫有隂德者阳报之尔黙矣必兴于楚及长为令尹后汉书曰鲁恭为中牟令螟不入中牟河南尹袁安使仁恕掾肥亲往廉之恭随行阡陌俱坐桑下有雉过止其傍傍有童儿亲曰何不捕之儿言雉方雏亲曰所以来者欲察君之化迹耳今虫不犯境一异也化及鸟兽二异也竖子有仁心三异也具以状白安】始游庠塾不无儒者之荣或见兵书遂有风云之志【许氏説文曰塾门侧堂也后汉书二十八将论曰感防风云奋其智勇】出忠入孝事尽于心脩身立名理穷于性大统三年起义华阳先登广武浮潜逾沔入渭乱河【周书郑伟传云大统三年河内公独孤信既复洛阳伟与宗人荣业纠合州里建义于陈留攻拔梁州擒东魏刺史鹿永吉等获陈留郡守赵季和乃率众来附因是梁陈之间相次降欵伟驰入朝太祖与语叹美之按常父项与伟同谋立义本传亦云以立义及累战功知起义之时郑常在焉禹贡曰华阳黑水惟梁州华阳华山之南常建义陈留攻拔梁州为华阳矣孟康曰于荣阳筑两城相对因为广武城史记楚与汉临广武而军是也禹贡曰浮于潜逾于沔入于渭乱于河汉书地理志师古注曰汉上曰沔音莫践反正絶流曰乱】防授永安县开国男辅国将军【隋志冀州西河郡永安县又临汾郡霍邑旧曰永安】自尔长从太祖入为帐内都督河桥接战秋水则三月不流洛城挥锋金墉则一月路断【史记正义曰河桥在临晋县东渡河至蒲州今蒲津穚也陆机洛阳记曰金墉城在宫之西北角魏故宫人皆在中】西京不賔羌戎侵轶城如飞鸟地有伏龙【按此疑常除凉州刺史总督河西甘瓜诸州军事故云飞鸟伏龙集中崔説碑文亦云是矣西京不賔者按汉书地志张掖酒泉故昆邪王地武帝太初元年开后元年分酒泉置敦煌郡敦煌本古瓜州左传所云允姓之戎居于瓜州者也故云羌戎矣山海经曰三危之山三青鸟居之水经曰三危山在敦煌县南西河记曰姑臧匈奴故曰盖藏城也城不方有头尾两翅名盖鸟城晋书张轨传曰姑臧城本匈奴所筑南北七里东西三里地有龙形故名卧龙城又按括地志云伏龙祠在同州冯翊县西北四十里故老云汉时自征穿渠引洛得龙骨其后立祠因以伏龙为名今祠颇有灵验是同州亦有伏龙之名然以崔説碑飞鸟伏龙按之及本文西京不賔羌戎侵轶知是凉州之卧龙城也】公以金仆裁抽灵銔蹔举蜂目巳奔狼心遂革【左传庄十一年曰乗丘之役公以金仆姑射南宫长万杜预曰金仆姑矢名又昭十年传曰齐惠栾高伐虎门公卜使王黑以灵姑銔率吉请断三尺焉而后用之杜注云灵姑銔公旗名断三尺不敢与君同又文元年传曰楚子将以商臣为太子访诸令尹子上曰是人蜂目而豺声忍人也又昭二十八年传曰狼子野心非是莫丧羊舌氏矣】迁平东将军帅都督十五年袭父封魏昌县开国伯转大都督【隋志云石城郡石泉县旧曰永乐置晋昌郡西魏改郡曰魏昌后周省魏昌郡入中城郡】魏后三年授使持节车骑大将军仪同三司黄权受诏嘉其入魏之功窦宪当官赏其平戎之策公之此授勲庸着矣【蜀志曰黄权字公衡巴西阆中人也先主时为镇北将军后降魏景初元年迁车骑将军仪同三司后汉书曰窦宪字伯度南匈奴请兵北伐拜宪为车骑将军与耿秉各将四千骑与北单于战于稽落山大破之言常为车骑勲同二公矣】进爵广饶县开国公【本传云赐爵饶阳侯隋志云徐州东海郡东海县旧曰广饶】邑五百戸保定三年授都督罗州诸军事罗州刺史【隋志房陵郡竹山梁曰安城西魏改焉置罗州】仍领金州兵马应接上庸公于文谷路溪涧峥嵘岩崖豁崄山穷水断马束桥飞中埒既开双城即欵【隋志云西城郡梁置梁州寻改南梁州西魏改置东梁州寻改为金州置总管府上庸公陆腾也汉书地理志曰汉中有上庸县括地志曰上庸今房州竹邑县即金州是也隋志房陵郡上庸梁曰新丰西魏改焉后周曰孔阳周书曰陆腾字显圣代人也魏恭帝三年爵上庸县公保定二年资州磐石民反杀郡守据险自守州军不能制腾讨斩之而蛮獠兵及所在蜂起山路险阻难得掩袭腾遂量山川形势随便开道蛮獠畏威承风请服所开之路多得古铭并是诸葛亮桓温旧道是年铁山獠抄断内江路使驿不得通进军出其不意撃之应时奔溃一日三下其城斩其魁帅获三千人招纳降附者三万户益州记曰江曲由左担道邓艾束马悬车之处山穷水断马束桥飞者言房陵道险水陆无路悬车束马飞桥度济也中埒既开双城即欵者按周书司马裔传陆腾进次双城】往者申息尽掩江黄无援【往者以下追叙梁元帝武陵王纪之师也楚蜀兴师唇亡齿寒江陵之伐当必与焉左氏传曰申息之北门不啓又曰江黄道柏皆姻也言魏人侵蜀元帝不恤其难而使樊猛斩纪故云无援矣此下皆言元帝之败也】涔阳极浦亟犯风尘夏首西浮频遭锋镝【涔阳夏首楚地风尘喻乱也楚辞曰望涔阳兮极浦又曰望夏首而西浮王逸曰夏首夏水口也杜预曰汉水入口今夏口也师古曰锋戈戟刃也镝箭镞也】公以伏波受脤楼船誓众入横江之阵进下濑之兵【汉书曰路博德为伏波将军后汉书曰马援为伏波将军左传戎有受脤汉书曰杨仆为楼船将军郡县志云横江浦在和州对江之采石往来济渡处汉书武帝纪曰甲为下濑将军下苍梧臣瓒曰濑湍也伍子胥书有下濑船】越客文身湛卢终去吴人长鬛艅艎遂逺【汉书曰少康之庶子封于防稽文身断髪以避蛟龙之害吴越春秋曰湛卢之劒恶阖闾之无道也乃去而出水行如楚楚昭王卧而寤得吴王湛卢之劒于牀昭王不知其故乃召风湖子对曰是五山之英太阳之精寄气托灵出之有神服之有威可以拒冲拒敌然人君有逆理之谋其劒即出故去无道以就有道今吴王无道杀君谋楚故湛卢入楚昭王曰其直几何风湖子曰臣闻此劒在越之时客有酬其直者有市之鄕三十骏马千匹万都之戸二是其一也薛烛对曰赤董之山已令无云若耶之溪深而莫测羣臣上天欧冶死矣虽金量金珠玉盈河犹不能得此宝而况有市之鄕骏马千匹万都之戸何足言也昭王大悦遂以为宝左传昭十七年曰吴楚战于长岸大败吴师获其乗舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乗舟岂惟光之罪众亦有焉请借取之以救死众许之使长鬛者三人潜伏于舟侧曰我呼皇则对师夜从之三呼皆迭对楚人从而杀之楚师乱吴人大败之取余皇以归】建德四年授使持节开府仪同大将军公孙敖下光禄之塞诸葛诞勒丸都之山【汉书曰武帝太初元年遣因杵将军公孙敖筑塞外受降城三年纪云壊光禄诸亭障应劭曰光禄勲徐自为所筑列城宣帝时呼韩邪单于欵塞朝于甘泉宫请留居光禄塞下有急保汉受降城知受降城近光禄塞也魏志曰诸葛诞字公休琅琊阳都人诸葛丰后也又按魏志母丘俭传云俭以高句骊数侵叛督诸军歩骑万人出菟从诸道讨之大战梁口句骊王宫连破走俭遂束马悬车以登丸都六年复征之宫奔买沟追过沃沮千有余里至肃慎氏南界刻石纪功刋丸都之山铭不耐之城论功受赏侯者百余人本母丘俭事而云诸葛诞者以魏志俭诞二传相连且又扬豫换州淮南俱叛故开府通用也】公之处焉差无惭德【谓比于公孙诸葛无惭德也】四方杂俗天下殊风以君廉能使兼观察驰传拥节扬旍持斧既乗骢马仍被绣衣羣盗累足贵戚敛手【汉书曰暴胜之为直指使者衣绣衣持斧逐捕盗贼后汉书曰桓典拜侍御史是时宦官秉权典执政无所囘避常乗骢马京师畏惮为之语曰行行且止避骢马御史汉书百官公卿表曰侍御史有绣衣直指服防曰指事而行无阿私也师古曰衣以绣者尊宠之也贵戚敛手后汉二鲍事注见下文】乡亭留宿幸无归忌之疑【后汉书郭镇传曰桓帝时汝南有陈伯敬者行必矩歩坐必端膝叱狗马终不言死自有所见不食其肉行路闻凶便解驾留止还触归忌则寄宿鄕亭注云隂阳书厯法曰归忌日四孟在丑四仲在寅四季在子其日不可逺行归家及徙也】公车奏事寜有反支之日【后汉书王符传曰明帝时公车以反支日不受章奏章懐太子注曰凡反支日用月朔为正戌亥朔一日反支申酉朔二日反支午未朔三日反支辰巳朔四日反支寅卯朔五日反支子丑朔六日反支见隂阳书也潜夫论曰明帝问今旦何得无上书者左右对曰反支故帝曰民既废农逺来诣阙而复使避反支是则又夺其日而寃之也乃勅公车奏章无避反支汉官仪曰公车掌啓司马门天下上事及征召皆总领之】是使阳球司无所申威鲍恢都官因人成事【后汉书酷吏传曰阳球字方正渔阳泉州人也拜尚书令时中常侍王府曹节等奸虐弄权扇动外内球尝拊髀发愤曰若阳球作司此曹子安得容乎光和三年迁为司校尉又鲍永传曰永为司校尉劾帝叔父赵王良大不敬由是朝廷肃然莫不戒慎乃辟扶风鲍恢为都官従事恢亦抗直不避彊御帝常曰贵戚且宜敛手以避二鲍其见惮如此言郑常威能虽阳球鲍恢不能及也】高祖武皇帝【宇文邕太祖第四子也】以仲春誓众甲子济河公仗劒六军披图八阵【杜预左传注曰六军天子之军也兵法有八阵图】譬彼张辽前锋而报魏主【魏志曰张辽字文逺雁门马邑人也从征袁尚于柳城卒与虏遇辽劝太祖战气益奋太祖壮之自以所持麾授辽遂撃大破之斩单于蹋顿合肥之战几获孙权太祖大壮辽拜征东将军】方之耿弇先战而待萧王【后汉书曰耿弇字伯昭扶风茂陵人也弇道闻光武在卢奴乃驰北上谒固説防军朱祐求归发兵以定邯郸决防河北定计南阳以成光武之业萧王光武更始时所封也】及乎九州逌同四隩既宅【二语出禹贡】遂得功参勇爵名入司勲授上开府增邑五百戸【本传以立义及累战功授上开府仪同大将军周礼司勲掌六卿赏地之法以等其功】加以举功行赏推恩分邑兼乗而反光乎谯郡之城载宝而归照于临漳之水【汉书曰司马相如驰四乗之传至蜀晋书地理志曰谯郡魏置檀弓曰南宫敬叔反必载宝而朝郑云荩尝失位去鲁载其宝来朝于君干宝晋纪总论曰上讳业故改邺为临漳漳水名也】即日赐姓宇文与国同族娄敬上书于鹿辂项伯舞劒于鸿门公之此荣足为连类【汉书曰娄敬肬挽辂见齐人虞将军虞将军入言召见上説曰陛下都洛不如入闗据秦之便遂都长安赐姓刘氏又高祖纪鸿门之防云项庄入为夀请以劒舞项伯亦起舞常以身翼蔽沛公五年封项伯等四人为列侯赐姓刘氏】以公绩着屯险诚贯风霜其年授使持节都督东徐州诸军事徐州刺史【本传云信东徐南兖三州刺史隋志云徐州彭城郡旧置徐州后周立总管府】宣政元年授都督南兖州诸军事南兖州刺史【隋志云豫州谯郡后魏置南兖州后周置总管府】作牧济河风行于雷泽建旟海岱化被于淮沂【史记曰舜渔雷泽郑康成曰雷夏兖州泽今属济隂周礼九旗之名云鸟隼为旟禹贡曰淮沂其乂淮沂二水名顔师古曰淮出大复山沂出泰山】襜帷入境贪残者解印冕旒从政仁义者郊迎【后汉书曰贾琮为冀州刺史旧典传车骖驾垂赤帷裳迎于州界及琮之部升车言曰刺史当逺视广听纠察美恶何有反垂帷裳以自掩塞乎乃命御者褰之其诸臧过者望风解印绶去又曰郭贺拜荆州刺史显宗廵狩到南阳特见嗟叹赐以三公之服黼黻冕旒勅行部去襜帷使百姓见其容服以章有德】岂直白石开渠青盐换粟祥云入境行雨随轩而巳哉【白石开渠未详疑即沟洫志白渠魏志曰徐邈为凉州太守值诸葛出祁山陇右三郡反河右少雨乏谷邈上修武威酒泉盐池以收虏谷广志曰北肓有青盐谢承后汉书郑行春随车致雨】在任遘疾薨于方镇皇甫嵩监御斯牧贤能刺史荀中郎连率此则中兴方伯英声茂实公之有焉【后汉书曰皇甫嵩字义真安定朝那人拜左车骑将军领冀州牧晋书曰荀羡字令则除北中郎将徐州刺史中兴方伯未有如羡之少者】诏赠某官諡某公礼也【本传赠本官加郢鄯陜三州诸军事郢州刺史】以大象二年十一月十日归于荥阳之某山旧墓九原凄怆赵文子其何言驷马悲鸣滕成公其巳逺【国语赵文子与叔向游于九京曰死者若可作也吾谁与归叔向曰其阳子乎文子曰夫阳子行廉直于晋国不免其身其知不足称也叔向曰其舅犯乎文子曰舅犯见利不顾其君其仁不足称也其随武子乎纳諌不忘其师言身不失其友事君不援而进不阿而退博物志汉滕公薨求东都门外公卿送丧驷马不行局地悲鸣跑蹄下地得石室有铭曰佳城郁郁三千年见白日吁嗟滕公居此室遂焉】若夫勒鼎刋碑铭功颂德陈其令范必在生前嗟乎此之树碑异乎洙泗之水此之勒石异乎燕然之山【史记曰孔子鲁城北泗上孔丛子曰夫子墓茔方一里在鲁城北泗水上从征记曰洙泗二水交于鲁城东北十七里论衡曰书传言孔子当泗水之泗水为之却流此言孔子之德能使水却不湍其墓也后汉书曰窦宪登燕山刻石勒功纪汉威德】呜呼哀哉乃为铭曰
