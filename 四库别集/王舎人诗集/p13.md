<!-- { "loadSidebar": true } -->
　　写竹送张思安佥宪陜西
　　雪满闗山路不分绣衣骢马出都门此君岂独风霜撡到处应推雨露恩
　　送宏上人住保寕寺
　　归去家山续祖灯飘然别我下兰陵遥知后夜空江上月照孤篷坐一僧
　　寒夜祖上人过寓所【上人字韶石听松庵僧】
　　年来多病骨棱层客舍萧然冷似氷自笑谁能相慰问灯前今夕有乡僧
　　题看山楼
　　忆别林泉惜未还故人邀坐小楼间抗尘走俗愁无那一见青山亦解顔
　　挽筠磵解先生【开先长子伦字大经次子缙字大绅同登洪武戊辰进士】
　　排难应须譲鲁连邦家民物搃安全至今父老思遗徳每对诸孙话昔年
　　曽承明诏就安车辞谢天颜返故庐已有诸郎膺宠渥闲情因得伴樵渔
　　箕裘相继有遗经不独家庭桂子荣江右年来登进士蜚英多是旧门生
　　哲士云亡道未亡林端阡表起虹光鉴湖东畔文江曲过客应多式路傍
　　折杨柳词
　　每为多情记别离道傍披拂乱如丝东风也学时人态偏向柔条恣意吹
　　题畵
　　仆向居龙山时为朱希顔写此幅今几二十年矣白首无成盛年难再为之抚巻长慨复题小诗于上云
　　忆昔与君皆少年山曾为写苍烟而今相见头俱白看畵题诗一怆然
　　又题畵
　　我昔草堂云磵深与君相近日相寻别来猿鹤今何似月色松声夜夜心
　　写竹赠友人
　　雨过南坡翠藓深几竿苍玉弄春阴当年新种才生笋闻説而今已作林
　　题畵
　　尘容俗状日驱驰猿鹤闲情久别离今日无端看图畵从前重忆故山时
　　千岩万壑鎻烟霞住处如何祗一家溪水未应浑买断可容移棹觅桃花
　　题菩提叶上畵山水
　　柿叶收来如纸薄笔端重遍旧曾闻畵图如此尤竒絶雅制多应郑广文
　　五湖烟水一扁舟来徃忘机共白鸥得兴何须好东绢漫将霜叶写清秋
　　题翎毛畵
　　草色烟光染翠衣暖风晴日一双飞几畨啼向山外清梦初回曙色防
　　谷粟樷边锦羽斑中心多竞貌安闲少年不惜千金重胜负惟凭一鬭间
　　平田漠漠雨晴时每报农家布谷迟性拙自甘丛薄下从教别鸟立髙枝
　　原野萧萧落木秋芃芃禾黍满西畴防躯不识南溟逺蓬藋飞鸣且自由
　　元日朝回为陈秀才写竹因题
　　丹阙鳯来初日上九苞文彩动天顔池头捉笔随摹写只得云霄彷佛间
　　种竹
　　喜得栽时及早春宿泥独带藓痕新担头挑取来城市一路清风扫俗尘
　　昨夜春雷始发声翠鞭应有玉芽生老夫自笑衰年近尚欲阶庭看锦防
　　节间常带粉痕香玉立亭亭鳯尾长最喜客来吟啸处茶飞度翠阴凉
　　节撡坚贞耐岁寒客相对结清欢夜深风起珊然响犹复萧疎入梦看
　　翠影生阴雨露新泠泠如玉净无尘衡门自此休教闭待取清狂直造人
　　宻叶初抽鳯尾齐纷纷苍雪防春泥遥知客到应非俗好句无妨节上题
　　种竹月余稍觉憔悴恐有不安意用前韵慰之
　　东风无处不阳春小草皆承雨露新底事独含憔悴色多应不乐近嚣尘
　　不作风声即雨声客萧索可怜生凭君切莫懐乡土随处何妨弄锦防
　　春泥过雨落花香根下行鞭想渐长正好峥嵘露头角休教俗眼笑凄凉
　　欲持杯酒慰清寒作底含愁不尽欢当领主翁珍重意特回青眼为君看
　　满城桃李鬭芳新车马春风紫陌尘君独胡为存苦节饥虚休学采薇人
　　扬州骑鹤理难齐雨后来看两屐泥相慰固惭无别物新诗千首为君题
　　赠余生同伦【字日明】
　　忆我当时别故邱若翁携汝送行舟而今十载重相见子正青年我白头
　　写竹寄王仲渊
　　几度相思目断云乡心无那惜离羣殷勤寄语诸亲旧衰貌年来似此君
　　四时絶句寄题皆山轩
　　燕飞帘幙日初长面面青山出短昨夜春归风雨送满渠流水落花香
　　岚光飞翠入帘楹枕簟生凉暑气清公退日斜新浴罢坐看峰影过州城
　　屋外青山畵不如屋头髙树影扶疎晚来宾退轩静一榻秋声夜读书
　　雪飞林壑晓初晴坐对琅玕眼倍明却忆夜来清梦里满空鸾鹤上瑶京
　　为家兄以中写归乐图并赋诗以寄
　　半生行役走风尘年老还家乐更真遥想岁时懽聚处可能相念未归人
　　寄乡中诸亲旧
　　几畨相忆强悲歌久客京华奈老何莫怪年来倍惆怅白头亲旧已无多
　　写竹寄赵叔平
　　君家修竹绕轩居一别而今十载余闻説锦防新意好旧时根本恐萧疎
　　忆故妻
　　悼亡又是十年余男已成婚女已归翻觉而今悲更切客中穿尽旧缝衣


　　王舍人诗集巻五
　　附録
　　王孟端小传
　　孟端讳绂常之无锡人自少志气高逸读书工古歌诗尝北游江淮浮黄河逾太行出鴈门徃来晋代之间周览形胜輙感慨吊古徘徊不能去一时闻人慕其名争延致之及观其气貌瓌岸议论踔厉益加器重久之不乐归江南隠居九龙山中咏左太冲诗曰何必丝与竹山水有清音若将有终焉之志自号曰九龙山人永乐中有以能书荐者徴入翰林擢为中书舍人尝自以防上厚恩防自山泽与羣贤并仕职任书札愧不能报称慨然曰书必如古人庶可名世传后报万分一于是知孟端非徒隠者固将有以见诸世也尤工畵山水竹石每酒酣对賔客着黄冠服意气傲然伸纸攘袂挥洒竒怪跌宕不可名状画已徐吟五字诗萧然有风人之致然不可意者虽豪贵不肯与或就之至闭门不纳人问之曰丈夫在所处轻者茍且如此重者将何以哉士益以此高之平居急朋友好賔客不计家有无然是是非非不茍随俗俯仰虽见嫉恶不顾丙申春正月卧病北京寓舍朋友日问致医药疾革语所知者曰生死如夜旦所贵此心不昧耳奄然而逝年五十有五君子惜之钱唐王洪曰始予游四方闻江湖间称孟端名借甚及识孟端观其为人乃知得此声岂虚哉孟端以布衣薄游无所遇晚以能书荐遂登青云显名侍从间可谓遭逢其时至负其艺能非其人不与迹其志殆不可以势利动哉世多称其才安知其中有卓然者吾是以为之传焉永乐十四年春二月廿五日翰林修撰王洪着
　　故中书舍人孟端王公行状
　　公讳绂字孟端世居常州无锡县某里祖某父某皆隐居不仕乐善好义歴世相承而厥后克昌焉公生而貌岐嶷性敏慧甫髫龀矩度若老成人出言中节恂恂有礼十岁能属诗早防母夫人贝氏哀毁几灭性及成人充县庠弟子员寻以事免归乃偃息九龙山中味泉石以为乐尝偕其大夫士三五軰或临流或登高意气隽迈襟懐萧爽故自号九龙山人尤嗜绘画不由师授而卓絶过人游览之顷每遇长廊素壁索酒饮满数觞纵横挥洒若不经意至则层峦叠嶂烟云浩不可测其端倪或輙题其上至百千言咸若宿所搆者自是声誉益重而求之者益繁甚有投金帛而购其片楮者公则拂防而兴未尝少颔焉其或山林之士尽一揖之诚卒与之无靳色洪武戊午徴天下罢闲弟子员登其能者仍授以官公亦与焉未几以事累谪戍山西朔州公虽在戎旅间布衣韦带意气自若内无摇夺之心外无沮馁之色不自知其为谪戍也主守者知其贤亦加优礼无何籍其养子以代之既而归乡里隠居教授孜孜训诲子弟率多賔兴永乐初圣天子务隆养贤之道诏求天下文章之士洎善书者各二十八人登文渊阁以被选一时执政大臣首以荐公继至者彬彬焉十年三月甲子拜中书舍人明年大驾巡狩北京命所司遴选英髦之士以备扈从时公在选列合同行者十有二人簮缨黼黻前后相望赓歌宴赏悉皆俊乂进退起居光贲隆极噫可谓荣矣今年春以病卒于官舍实二月初六日也呜呼痛哉其在病革朋友咸相视而泣顾谓公曰子脱有不幸当以身后事嘱我公曰余生平无愧俱无可言者但忠君之事未尽实天地间罪人也复何言为语毕而絶公生于壬寅五月某日享年五十有五娶赵氏早卒子男二人长曰黙娶赵氏次曰恒娶吴氏女某适同里某氏孙男若干人侧室尹氏生女一曰某今以某月日归于某山之原公在生时性倜傥有卓荦不羁之才寡交接重然诺然好谠言不匿人过人有一善必称之一恶必斥之正顔极论不惮权贵或诋其太过则曰箭在上不得不发其峭直类如此身在显宦常有烟霞丘壑之想每论及乗肩舆登惠山煑茗僧房留连日夕之事则风采顿发昂肩竦背若冯高眺逺之状至于声利浮靡之事则澹然不以芥于中论他事亦皆脱畧頴悟必先名节大体不以死生荣辱为心尤好黄老清虚之术及佛氏之学亦皆闯其奥窔然以名教自尊故一染指而不为其累也少习右军书小楷尤精所作古诗类韦柳律诗类晚唐词语婉驰骋于世所画山水竹石古今罕俦至于器识之高又有逾于斯数者惜乎未底大用以观其蕴止乎此而已矣呜呼伤哉仆与公皆吴下人相去仅百里虽后公十岁生防尝识公于京师又同事翰林十有余年出入起居未始或先后也间尝谓余曰羣軰中惟子颇知我我死后子当为我作行状必得其详余未及诺而果符其言岂偶然哉公之潜徳固多不能窥其万一斯特述其梗概用告于立言君子冀发挥以传诸不泯云永乐十四年三月二十日徴事郎中书舍人章昞如状
　　徴事郎中书舍人王孟端墓表
