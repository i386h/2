<!-- { "loadSidebar": true } -->
　　勅女子之行在于幽闺所不得闻也逮其积累之厚天亦必隂报之庆之所钟再世乃大岂非防而不失者乎具官某祖母宜人葛氏冲静俭勤不越壸则启相后裔秉执事枢爰防大郡之封肇正小君之号吿尔私庙以为闾里之荣不亦休哉可
　　父见任右通议大夫致仕居明可特封右通奉大夫致仕
　　勅朕惟前代盛王靡不尊徳尚齿以为风化之原故于耆艾之英上大夫之贵去位而家居者则肃然慕之见于言色况其有子位列弼臣为朕倚毗者乎具官某父右通议大夫致仕某修身为君子之儒赋政得古人之秘洁亷厉操有若冰霜公恕临民具有矩范桂冠神武自乐邱园亦既久矣尔子某以忠恪辅朕秉执事枢谋谟之良悉由义训逮兹图任之始敢后褒崇之恩申锡賛书进阶一列惟尔偹福鲜其比焉可
　　母硕人范氏可特赠硕人
　　勅人子之于亲皆欲极报崇之典然出身事主遇合实难非其志行之修自致通显未有无所恨焉者也具官某母赠硕人范氏淑顺祗肃表于宗门克相其夫不愆礼义遗泽所逮有此哲人既进位于枢庭益侈大于厥家申锡愍章为尔光宠神灵如在其克钦承可
　　母硕人欧阳氏可特赠硕人
　　勅朕惟明伦善俗孝为之本因心广爱政之所先顾所与二三大臣共图风化未尝不加意于斯焉至于褒崇其亲在典礼所当然者朕其敢有爱乎哉具官某母硕人欧阳氏妇顺母慈仪于宗党徳行之【阙】　而弥芳是生寳臣克辅国家独不得遂偕老之【阙】　南陔之养朕心悯焉申锡命书吿于幽扃用侈尔【阙】子之荣亦昭我得贤之庆可
　　妻淑人林氏可特赠宜春郡夫人
　　勅朕登进尊贤仪刑百辟观厥身修之懿议其内助之由故鹊巢之风有裨政化而象服之美宜畀徳人倘其命之不淑事终显荣顾岂得无恨哉具官某妻淑人林氏禀质恵和出于巨族作配君子率义不违虽志行日修而寿禄小靳防封名郡正号鱼轩岂但举褒崇之章庻几増伉俪之重淑灵不冺歆此异恩可
　　李棠特改合入官
　　勅具官某尔留都之属以职入觐敷奏所闻有嘉其勤县进秩序虽然朕之恩汝亦数矣其思所以报焉可李孝恭充枢宻府提举一行钱粮事务先转一官
　　勅具官某弼臣将命逺通奈关惟尔从行实以才选进官一等是用劝劳可
　　吕頥浩除少傅依前镇南军节度使成国公致仕
　　勅昔太公九十秉旄仗钺犹未吿老盖古之大臣出将入相以天下之重自任者身虽老而志愈笃不以退为髙不以大夫引年之礼自例也若其不幸婴于疾疚以筋力为请则又焉能强之哉具官某辅朕初载遭时多虞忧勤百为终始一节屡即斋坛之拜再登鼎铉之司位与年髙功惟徳称适故疆之未复惟元帅之是谋方资衞社之忠遽上乞骸之防察其诚悃匪出伪为朕不敢以官职之事烦焉进秩一等拥节归荣其近药物专精神以自辅俾尔寿域尚有后渥可
　　武功大夫黄仕成修武郎白彦忠秉义郎崔佺自川陜前来行在投下机密文字各与优异推恩仕成与遥郡刺史白彦忠崔佺转两官
　　勅具官某朕惟关陇久隔王灵逮兹音驿之通尽袭汉官之旧尔驰驱长道入奏囊封有嘉其勤锡以书命陞刺列郡是为异恩益励尔忠以图称塞可【白彦忠崔佺文特进官秩】
　　路允廸除知应天府兼充南京留守
　　勅阏伯之墟肇兴王业留钥之重属于大臣粤自多虞遗黎久隔及兹十稔舆地始归简求慈惠之师布宣寛大之泽具官某学探圣贤之蕴识穷事物之几被遇两朝尝膺宠任逮朕初政秉事枢志已淡于功名身自安于闲旷眷尔土乡之旧颇更戎垒之余桑梓相望闾里未改惟风俗之既稔度教条之易孚其体至懐勉恢治具可
　　陈渊陈确除监察御史
　　勅具官某御史列职皆耳目之官非胸腹有治具足以广朕聪明者弗以授也尔渊论议坚正学有家法尔确执义退黙蓄养邃深朕得于所闻审矣文昌六属政事出焉纠其稽违慢命者以吿于上而赏罚之尔之职也尚其勉之可





　　苕溪集卷四十一
　　钦定四库全书
　　苕溪集卷四十二　　　　宋　刘一止　撰外制
　　孟庾除知河南府兼充西京留守
　　勅入闻机政参帷幄之筹出殿方维居牧伯之任我图旧徳用锡宠章具官某气禀天全识周世变履险挺不渝之操事君懐尽瘁之忠更践居多声华益茂顷辞辅郡均佚真祠眷言西雒之雄实戾神州之右留钥之寄属于大臣帅阃之严兹惟重地当风尘之初靖念条教之未孚资尔老成为朕卧防噫吏以循良为称职政以平易而近民拊摩凋瘵之余宣布惠绥之实祗若休命遹观厥成可
　　武功大夫李懐军中探报有功特除遥郡刺史
　　勅具官某鄕者疆事绎骚尔谨候人之职功宜受赏久乃未伸郡刺之荣是为异典往其祗服益励后图可临汝军等处差来投进表章等兵郭思温成谨龚宥各转一官仍支赐钱若干
　　勅具官某尔等奉章诣阙防履甚勤进秩赐金以为尔宠可
　　郑鬲除宗正寺丞
　　勅具官某司宗之臣搃揽名籍佐朕惇叙之政凡其僚属使任惟均尔智识敏明闻于朕聼俾居厥次以观汝能尚其勉之可
　　俞俟知扬州
　　勅具官某广陵斗牛之枢地控淮海为一都防自昔守臣有连率之重以尔屡试烦剧才具有余吏畏其明民懐其惠肆以命汝盖不惟其官惟其人之意也尔其布宣徳泽拊其凋瘵使一方安尔之政则为称塞可蒋璨两浙运副梁泽民江西运判米友仁浙西提举茶盐郑侨年江东提举茶盐王榕江西提举茶盐
　　勅具官某朕经理中原费出尚广惟是四方赋租之入山泽之利以佐大农部使者实縂其事故于选任之际所不敢轻尔璨通练明敏闻于朕聼尔泽民莅事不茍屡试有称其为朕服输将之勤勿愆于素尔友仁尔侨年尔榕实业之茂咸有可观通货阜财惟尔之责其秪若于训懋乃职守罔曰弗克惟既厥心书之戒也今朕亦云可
　　李櫂磨勘转左朝散大夫进封开国伯加食邑三百户
　　勅朕颁爵制禄以为天下之公黜幽陟明以为人才之勤由左右侍从之列暨中外大小之臣稽厥嵗成俾从序进具官某学探圣域才擅国华荐更内禁之严旋位六官之长辞荣丹陛均佚殊庭属防课以知劳宜懋官而锡命仍加徽猷庸示眷懐毋怠尔修以须后渥可
　　赵霈知平江府
　　勅姑蘓望于东南壮哉郡也地广民众股肱王所共理之责其选实艰非左右侍从之臣有慈惠明察之誉朕弗以付之具官某学问邃深才识通敏歴谏省腹心之任佐中台政事之司名实具孚未忘简记剖分符竹益试尔能川陆相望朕聼不逺庻防治效朞月有闻尚勉之防可
　　朱彪御史台检法官
　　勅具官某御史列属从长官自择于令中旧矣以尔志尚清髙才力强敏见于表荐人无间言钦厥攸忠以佐尔长可
　　朱澣吏部郎官贺允中仓部郎官邵相户部郎官钱叶兵部郎官
　　勅具官某文昌列属居治教政事礼刑之职以佐其长而施行焉区别户分责任惟等以尔澣才识超诣已试有闻尔允中亷静无营遇事勇决尔相有当官之誉尔叶有行义之称锡以賛书各事其事书不云乎功崇惟志业广惟勤尔往懋哉毋弃朕命可
　　崔佺自川陜至行在投下机密文字忠义逺来理宜优异特转两官【张挽叚庭珪词云尔奉章诣阙防履良劳序进一官以为尔宠】
　　勅具官某尔奉章诣阙备见忠勤躐进官聫锡以书命于尔厚矣其尚勉之可
　　刘观知泸州
　　勅泸川望于劔南壤地沃衍控临蛮徼委寄之重选任惟艰具官某文有古风学通今事顷委六官之贰仍更两禁之严气节凛然声华籍甚我图守帅佥曰汝宜惟尔习于土风知民利疚布宣惠泽绥靖邉隅行乎勉之毋堕乃力可
　　草上席益特赠五官依条与致仕遗表恩泽词
　　勅生而有位于朝死则追贲其第此人臣之哀荣有国之彛典也而况服在朕列为朕股肱者哉具官某学足以济时文足以华国识足以见形于未兆辩足以应变于无穷唾手而取功名俛首而拾富贵回翔要路被遇先朝属朕多艰入参机政智畧辐凑风采想闻继出镇于坤维旋遭罹于家祸孰云去位遽殁元身以彼其才何适不偶而天啬之年弗与位称朕心悼焉于是知命有所制人力之不足恃也赐颁异数超进文阶流泽及其裔孙愍册光于厚夜英魂如在尚克鉴兹可
　　货务都茶监管冯延之等推赏转官
　　勅具官某尔等职事吿办应于赏格进官一等是用劝劳尚励厥修以须后渥可
　　岳州通判王观国失收搃制钱特降一官
　　勅具官某郡县羡财佐国经费凡其出纳盖有司存尔为州事其实掌斯事而漫不加省至于逸遗使至以闻咎将谁执褫官一等姑罸其偷服我寛恩毋忘自讼可
　　闾丘沂权吏部侍郎
　　勅吏部铨叙人品激浊扬清古之制也今也一切从事于法无所变更察吏之欺而已然吏固不易察也具官某学行纯茂智识明敏粤自台僚进居宰属扬于厥职守道不回爰锡賛书俾参禁路小宰之事尔则优为惟公足以服人惟明足以见事而予夺之制不得以疑似见欺尚勉之哉无替朕命可
　　陈槖权刑部侍郎
　　勅惟我祖宗以圣继圣好生之徳无愧有虞肆朕纂成惟刑之恤故于四方具狱来上未尝不惕然动容惧其滥及无辜以伤列圣之徳然则小司防之任讵可非其人哉具官某学通而明气而刚居家有曽闵之孝为吏有龚黄之政朕闻之审矣居于宰士阅日既多摄贰秋官佥言惟其体朕至训益究乃心无使声称减于治郡可
　　王次翁中书人
　　勅代言之任古所谓难非以文辞之难也赏善之言暖然似春罚恶之言揫焉似秋俾朕心腹肾肠一见于训告誓命之间读之者感于中而动于色知其悉出于忠厚而无所私也于是为至难具官某学博而有原志刚而不惑纯茂笃寔逺师古人尔代予言天下不以为欺矣矧其辞之工耶西掖严进班法从论思之益抑有望焉可
　　林待聘起居郎
　　勅具官某柱史之职实记言动魏謩之善对褚遂良之守官朕想闻其风矣庻几其有继焉尔志行修洁论议激昻更歴险夷执义深固召从外服俾贰列卿虽誉处之甚休念猷为之未究载颁书命进直殿坳勉追古人以称朕意可
　　程克俊起居人
　　勅具官某古之盛王设敢谏之鼓立诽谤之木与夫近臣尽规瞽史教诲犹以为未至也而命柱史之官记其言动且用以自警焉呜呼岂特为文具而已哉尔问学深行义纯固荐更任稍见设施进直螭坳退居鸾省儒者之遇宠莫加焉尔究乃心职思其称无使直笔之誉有愧前闻可
　　曹国彦改正授承节郎
　　勅具官某尔奋身行陈尝有显劳载锡命书俾更秩序尚思黾勉以称所蒙可
　　觧尅换给武徳大夫【王信同】
　　勅具官某尔以旧劳既沾赏格申以书命其益知荣可右儒林郎张纲省劄差往海州及东平府干事回特与改承奉郎
　　勅具官某尔曩者衔命驰驱曽无废事有嘉勤恪超进官聨祗服异恩宜思报塞可







　　苕溪集卷四十二
　　钦定四库全书
　　苕溪集卷四十三　　　　宋　刘一止　撰外制
　　范璿王鉌左司郎官潘特谏魏良臣右司郎官
