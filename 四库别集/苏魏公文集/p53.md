<!-- { "loadSidebar": true } -->
　　臣某言伏奉制命蒙恩特授臣太子太保依前观文殿大学士致仕加食邑四百戸食实封一百戸仍差臣男通直郎携赍告身前来就赐臣已于今月日于润州朝京门外望阙只受讫者芝泥温诏初降命于九重蒲栁残骸遂通班于一品自惭悴陋莫副甄陶事出非常感深载抃臣某中谢伏念臣才非敏达仕遘休明荷乐育于五朝尝叨陪于三吏与闻国政固乏佐时之谟退老丘园犹霑驭富之禄熈辰累洽兴运有开帝出震以乗时照临溥暨言如纶而求旧奨擢并加进储保之崇资衍户封之多邑仍令贱息赍赐賛书病悴有年久弃人间之事宠灵骤及实为望外之荣姑庆暮涂亲逢亨防此盖伏遇皇帝陛下宅中图大发政施仁推布徳行惠之文靡谢事就闲之隔念此故老早陈力于周行霈然徳音特加优于异数臣敢不濯冠听命舍杖拜恩诵深厚之训辞仰钦天造咏光华之复旦窃效壤歌虽毕余生莫酬洪造臣无任
　　遗表
　　臣某言臣闻禀质太和生有涯而必尽恋恩圣代死可忍而犹言苟延顷刻之期少布平生之恳臣某中谢伏念臣性识庸陋生长遭逢仁宗召寘书林英庙擢为台省肆神考维新于大政而微臣获觐于清光便荷眷知躐登侍从臣以口耳无用之学骤蒙睿圣非次之知思自激昂少图报称竟以议诏除之非是遂止罢书命之要司三巳三迁未尝以冗外而摈弃再召再用率皆由主上之记怜入备史官进居京尹寻复以片言而坐累俄见谓直道以自明与修进于六官仍典司于四选遽罹家难曲轸渊衷使珰洊至于里门赙恤特殊于等列未毕苴麻之制忽悲弓劒之遗沐二圣之深慈矜累朝之旧物中台内制徊翔敢叹于积薪左辖三台忝窃但虞于覆餗寸长靡効微罪以行盖引年辞位者歴八九朞露奏陈诚者章数十上始获归于印绂久退处于丘园仰闻龙徳之升大慰海隅之望至仁溥博上下与天地同和湛恩涵濡人物暨鸟兽咸若岂图暮景复遘盛明鼓缶酣歌方逐畋渔之乐视隂愒日已嗟钟漏之催且鸟将死而其鸣哀天虽髙而其聴迩矧懐欲报之徳敢爱垂絶之音虽无补于万分仅或能于一得伏愿皇帝陛下法尧舜之修已过中髙之歴年进有徳以尊朝廷示敦朴以先天下延谠直则下情无壅省营缮则民力不劳毋迩宵人以防私谒之害政无作奇巧以见所宝之惟贤若乃当太平持盈之时思既济豫防之患志不期于逸豫虑常惧于几微不忘来事之师以永无疆之誉则臣虽阖棺长夜谏弗假于陈尸瞑目九泉报犹当于结草精诚徒切惛愦不伦臣无任
　　谢厯日表
　　臣某言今月日进奏院递到宣勅一道伏蒙圣慈赐臣某年厯日一巻者圣人之治厯数恭授以时下国之荷颁宣奏行有职仰干文而备在戴君赐以无忘臣某中谢伏惟尊号皇帝陛下保极奉元爱民恤物功越农轩之表虑穷象数之微前饬日卿豫推天运校诸家之疎密审一嵗之权舆气朔推移躔离稽合杓携魁枕固无辰次之差日永宵中大正春秋之序属新书之甫就欲庶俗之周知率循旧章颁布列郡臣任叨守土职在训民详观细札之文斯盖先天之蕴敢不朝夕从事嵗时省功劝耕于土起之辰趣务于火见之后所期遵奉无失经常臣无任
　　又
　　臣某言钦厯授时新四方之耳目观文察变记万世之章程覩细札之下颁俾列藩之寅奉仰承优渥退积兢荣臣某中谢伏惟皇帝陛下宪天聪明稽古谟典正一元而端本审六物以题期上承轩顼之规俯鉴羲和之职诸家之算皆课于清台先甲之期率循于治象随闰余而消长顺斗建以盈虚中朔正而嵗成隂阳调而景至导五行之和气徧育嘉生视七宿之中星肇隆丕律臣任叨守土职在训民觌干宰以敷文绎辰猷而布度将使出作入息皆不缓于农时夕思昼行冀防修于吏事所期遵用无失经常臣无任
　　又
　　臣某言清台运算将观嗣嵗之宜列郡承流猥被新书之赐只戴上恩之厚俯増逺守之光伏惟皇帝陛下体乾纲之粹精总治典之纎悉奉若天道恭授人时南面视四星之中靡差昏旦彞伦协五纪之叙备着纲条日官方上于奏篇乙夜亲纡于宸览钩校疎密脗合经常防三统于一元成百年之精嵗诏颁近列下逮方州臣幸预典藩例叨宠锡窃寻时训之纪每切农时之先夏后小正尚记昆虫之细吕韦月令兼推躔次之行皆所以求隂阳之大中示耕桑之要务洪惟圣典曲尽天时掩七厯之精微髙百王之制作当官据此自识刑赏之后先编户见之咸知发敛之早晩臣敢不修明所职谨视斯文露冕行春益勤劝课之业坐曹阅日不渝寒暑之期岂止閟藏以为荣遇臣无任
　　又
　　臣某言昔圣人处玑衡而钦天故日月星辰以之序象金火而治厯故气物分数得其平盖推步之术既精则制作之文乃定有大创革属我圣明伏惟皇帝陛下揽商周之质文躬舜禹之厯数损益百世旦暮千龄前勅日卿钩校诸家之疎密仰观干度稽防三极之短长索隠钩深改差用验盈朒于是以象见中朔不能以候移克固信书昭示列辟乃眷官封之吏使知告朔之颁一札十行荷甄纡于训令九章五纪使尽识于嵗年臣忝在长人窃荣拜赐朝夕从事惟思务穑而劝功寒暑不渝益励首公而尽节臣无任
　　又
　　臣某言仰观天象豫考日星之行恭授人时使知气候之至诏颁列郡惠浃羣生臣某中谢伏以王者稽古以奉天顺寒暑隂阳之运百姓厚生而利用在农桑衣食之原数既合于珠躔气遂均于玉烛伏惟皇帝陛下徳侔覆载智察幽微合三统以正一元抚五辰而凝庶绩清台运算摠七厯以裁成方底封函遍九州而诞布臣任叨守土职在训民求庶政之所先案新书而尽在奉承宝典知协纪于万年咸与编氓趣成功于三务臣无任
　　乞赐六典
　　臣某言伏以先唐着六官之典是为考古之书荀况称三代之隆不贰后王之法恭惟皇帝陛下稽若上世允厘庶工谓开元之职仪有成周之体范因命刋雠于简册又将宣布于方来凡预通闺均蒙宠锡伏念臣夙遭际防获齿大儒方朝廷更正于官名荷制诏对迁于阶品圣明作述亲逢千载之一时台阁规橅愿识有司之大要敢縁等比辄冒守藏所是新印唐六典欲望圣慈特许依例宣赐臣一部庶得披览前载习熟旧闻时亮天工倘获观于众职之治日恪位着庶自効于一官之勤臣无任
　　谢赐六典
　　臣某言奏牍之求恩寛罪戮册书之副诏许匪颁捧缥袠以生荣刻丹衷而萃感臣某【中谢】臣闻在昔建官之制沿革靡常开元着令之初典司尤备辨其秩序具有纲条事名虽见于当时莫遑遍举春秋以竢于后圣兹用鉴观恭惟皇帝陛下躬亲万务之微损益百王之际谓成周之治典可举而行以有唐之职仪最得其要时书不布后学罕知命鸿都之直官定兰台之善本模传镂版尽刋鱼鲁之讹宣布在廷使识云龙之纪伏念臣迂儒曲艺文馆充员考载籍之古陈尝闻粗畧顾朝廷之体要莫究源流幸逢至治之期新下正名之格文阶贵品荷假宠以优迁御府新书辄抗章而自请忽拜缇囊之赐并増经槴之光啓发篇章虽曰一朝之制作讲求义类是皆歴代之故常足以备访对于清闲资讨论于圣治岂其闇陋得以探详读三五之书自同倚相识太平之迹窃慕刘歆矧与缀于官聨固当勤于事守仰酬隆施誓毕微生臣无任
　　谢赐常平免役勅令
　　臣某言今月日准详定一司勅令所公文奉朝旨伏蒙圣慈赐臣绍圣常平免役勅令一部者察俗五书总利害康平之目任民九职尽转移生养之宜坦然帝制之明载在官成之法徧颁列郡下逮具僚臣某中谢伏惟皇帝陛下只遹先猷监观治本谓法必生于众适而令欲顺于人心爰诏近司讲修前训视嵗年之上下发敛以时校财力之重轻有无相济着纲条于画一均多寡于大中有司遵承既简允而易守编户赋役悉均安而不劳炳焉垂世之谟是谓不刋之典岂期闲迹与拜恩书重念臣早以刍愚尝闻政论暨兹退老久废吏文恭啓籖幐但疲精于编摘秘藏巾槴冀传宝于昆云仰戴宸慈窃深感涕臣无任







　　苏魏公文集巻四十三
　　钦定四库全书
　　苏魏公文集巻四十四
　　宋　苏颂　撰
　　表
　　贺今上皇帝登极
　　臣某言伏覩制书恭承皇帝陛下以正月十二日遵奉遗制绍登宝位者中外臣民永有依赖神灵龟筮罔不协从臣某中贺伏以太庚嗣商实兆歴年之永代邸继汉益开绪业之隆异世同符千龄协庆伏惟皇帝陛下绍休洪绪眷命昊穹肇圣问于宗藩即丕图于帝统提五精而抚运受三防以临尊日月正明溥乾坤而宁泰雷作解徧动植以涵濡上宗七庙之基扄髙视百王之徽烈臣久尘位着世荷恩荣方退老于丘园阻蹷趋于朝阙扶杖而观诏令继明喜遘于重熈诒训以示子孙事上更期于尽瘁臣无任
　　贺钦圣太后同听防
　　臣某言伏审皇太后陛下勉从遗制同预政机共安龟鼎之隆式副臣民之望凡在臣庶举极欢欣臣某中贺伏以皇太后陛下子育两朝母仪万国动必规于图史化实首于宫闱深居长乐之尊丕昭圣范循奉治平之制允慰上心辅盛徳于唐虞轶徽音于任姒福均宗社恩被华夷臣限以老病退休不获随例称庆阙廷臣无任
　　贺立顺国夫人为皇后
　　臣某言恭闻今月日颁降麻制册立皇后者有命自天肇建长秋之号正位乎内实为王化之先上承庙社之灵下副华夷之望臣某中贺窃以轩星垂象俪宸极以居中坤徳资生賛乾元而育物方交修于治典宜首正于人伦伏惟皇帝陛下始初清明严恭寅畏致中和而格天地躬礼法以御家邦妫汭嫔虞本帝舜聪明之化涂山兴夏昭大禹勤俭之风作合皇家允符世徳翚珩垂范宫阃延洪臣蒲栁衰年丘园退老侧听丝纶之出阻陪鸳鹭之班抃蹈之诚实倍常等臣无任
　　谢赐登极对衣银绢
　　臣某言今月日润州递到伏蒙圣慈赐臣诏书一道寛衣五件二十五两金腰带一条银器二百两绢二百匹者大明继照荣光徧烛于幽遐丽泽流恩繁锡遽占于耆艾奉诏文之深厚对服器以珍华拜赐不赀慙顔罔措臣某中谢伏念臣材资极陋遭遇实多以省台累久之勤进叨近辅以蒲栁先秋之质退老丘园俯当月制之年仰遘天飞之运顾筋骸之已瘁趋观阙以无阶方鼓舞于休辰忽邮于渥命细书一札焕纶綍以下临束帛兼金与带袍而共贲何言隤暮荷此恩章岂惟充侈于家庭实亦增辉于里巷此盖伏遇皇帝陛下尧仁光宅周徳丕承绍兴洪业之隆曲轸周行之旧衣被万物咸均雷之濡惠养老臣更厚金缯之宠况余龄之无几骇异数之难胜谨当镂骨铭恩望云祝圣出同父老赞睿烈以无疆入戒子孙罄忠规而弗替伏限衰病不获奔走阙廷臣无任
　　又
　　臣某言龙飞紫极遘千载之一时凤诏泥封均万分之大赉顾惭衰耄亦与匪颁焕服用以増华戒位逾而有腼臣某中谢伏念臣斗筲小器章句陋儒逢时偶践于机衡引老获归于蓬荜重明继照徒倾日月之光辉庆赐遂行咸蒙露之润泽烂然紫之饰副以兼金之繁宠迨丘园荣生里闬此盖伏遇皇太后陛下谋定国体功勤王家推惠养以为心致中和而育物博施济众务开广于尧仁承筐是将俾涵濡于周泽绶章若若币帛戋戋暮齿何堪拜君命之再至丹诚罙切瞻象魏之九重伏限衰羸不获躬诣朝阙臣无任
　　贺元符三年生皇子
