<!-- { "loadSidebar": true } -->
　　刚正之气卓特之才其洁清之操一尘不滓其执守之固千夫莫回既明且果亦敏以勤官朝署也事三圣惟其敬典侯邦也庇千里惟其仁靡暴弗驯靡悴弗煦令行秋霜恵流时雨岁久当迁民攀留者万计天从所欲诏特俾之重临昔张益州前后其异施若况吴郡必古今而同心者欤
　　杨彦素像赞
　　此宋西昌三登仕之云孙承清白之世出诗书之门弗名之营弗利之骞脱畧埃氛栖迟丘樊采林芳以容与濯涧清而盘桓优哉悠哉白鬂苍顔盖阅兰苕于屡谢而挺松栢于岁寒者也
　　自题朝服像赞
　　尔簪尔缨尔琚尔珩煌煌在躬肃肃在庭尔直尔清尔忠尔贞夙夜惟钦无忝所生
　　胡隆成像赞
　　擢芝山之秀涵番湖之清敦朴而直谅寛厚而和平遭逢明圣之朝发轫逢掖之士廌冠乌府尝驰誉于冰蘗伊洛嵩髙亦肃清夫宪纪頳顔皓首象笏朱衣优哉悠哉式繁寿祺
　　陈徳逊像赞
　　资醇而龢履善而夷忠信自固恬憺自怡有诗有书克承于家有冠有绂于家之华兰袆蕙带江山在庭岁寒松栢天锡长龄
　　熊用学太守像赞
　　外和内贞履义缊仁持躬以亷守职以勤才敏于庶务恵浃于庶民蚤珥廷陛之笔久典郎官之署凤阳阳羡视汉三辅人之允怀次公叔度其丰城之寳气将贤誉而并着乎
　　蒋隐溪遗像赞
　　有佳人兮溪之阳酌清泠兮寿而康溪缭曲兮谁入其居黙存吾道兮静阅吾书溪之云兮朝飞纷婀娜兮飘素衣溪之风兮増夕波又逍遥兮独行以歌溪之路兮幽且长忽而逰兮无何乡怅予望之兮溪水茫茫
　　萧孟亷像赞
　　承忠厚之世涵诗书之泽冠缨肇续前后赫奕以直谅之资通敏之识惇用孝友雅持谨饬独嘉遯于云林而乐志于泉石恬焉泰焉以防以息咏考槃于古诗诵履坦于大易其超然享福祉于无斁也欤
　　萧编脩孟勤像赞
　　貌清而气和志端而履荘孝弟其行之本忠信其存之良潄六籍兮芳润吐三秀兮文章奉大对于彤陛参髙歩于玉堂承明延阁之从容词林艺苑之翺翔缙绅所臧誉闻式彰承昭代而日济其所至盖未可量哉
　　蒋吾望像赞
　　世积善仁躬蹈礼义居静葆和守约持毖有溪有山萧散畵圗娱适燕闲有琴有书乡靡竞争赖平与公捐廪以施式恵瘝痌好徳有恒厥应斯厚既富康寜茂介于寿
　　长史霁庵遗像赞
　　其志之笃其行之肃其学之充其文之彧粹乎其中之韫闇乎无外之暴持宪纪也尝振乎风裁辅亲藩也式勤于启沃诗书之宗焯焯其克承忠节之世伟伟其不辱己乎民服其人如玉
　　周士旸遗像赞
　　鄞士周熷士旸往年在南京余识之于其冢子春坊司谏冕所今年其季子铸印局副使濂出此像求题盖谢世久矣冕濓皆有文于余往还故不辞而为之赞曰惇孝与悌持义与礼其缊之醇其服之玭遗情物外乐志尘表有朋有徒有续有绍日湖澄明梅牕幽馥怀哉若人逖矣贞独
　　曾克复遗像赞
　　含和茹醇履素蹈贞佩春兰之鲜防飡秋鞠之清芬超乎尘纷轇轕之表熈乎无怀葛天之民备诸福于厥躬垂庆泽于后昆噫吾犹及炙其光仪而今何可以复亲也
　　梁叔荘像赞
　　孝友行仁之本而有称于宗族乡闾经术传道之正而有施于党庠国学既温且良亦毖而恪颙颙儒林允矣无怍
　　賔畿弟像赞
　　奕奕厥宗旌孝有坊防邦之政德音孔彰其本之端其植之囏秉肃与恭晚逾桓桓被古人服求古人心优防桑榆其乐且湛
　　袁叔景遗像赞
　　逢掖之宗世科之裔夙有文艺有才与志大廷之对防名髙第命不及试睹像兴喟
　　湖广按察使罗文衡遗像赞
　　孝友温恭亷直荘毅发轫贤科歴阶膴仕廌冠中台有纪有纲熈如春旸肃如秋霜茫茫湘汉奠国南服仁绥义门民遂所欲嗟乎已矣遗像俨存悠悠之思系其后昆
　　御史杨君像赞
　　其为人也刚正而用恕亷清而蹈矩有志有才遭逢明主铁简豸冠栢台乌府振厥纪纲何有强御盖以之持宪则夏日秋霜以之临民则召父杜母者也
　　罗文振像赞
　　为子也诚于事亲为兄也笃于友弟质直而谦恭和厚而坦易忠信重于乡闾谨敕存于交际家虽贵初未尝以恃积非厚克屡散以济此玺书所以旌褒义民非古人所号称善士者乎
　　赠礼部主事龙君遗像赞
　　科第之宗德礼之门毖厥行言贵若璵璠吟咏诗书逍遥丘园栖迹白云谢志华轩积善之遗有子有孙身后之荣伟兹庆源
　　萧知县像赞
　　其襟宇坦而和其操执谨而恪居贞以静安澹以泊理人有恺悌之徳处物有雍容之度吏之典则民之父母誉闻之兴昉兹洋洋禄位之进其曷可量哉
　　故友工部侍郎赵公孟遗像赞
　　性情夷旷襟宇濶畧智识超卓行义磊落处贵富而能约履忧患而不怍惟其无累乎外故亦无往弗乐我怀伊人九原不作睹遗像之俨然能无嘅于今昨也欤
　　李君时勉像赞
　　气充而志端外和而内刚其学也本源纯深其文也笃实辉光史馆谨严经筵禆益有矩有防惟正惟直玉署金马四朝于兹国有老成儒有表仪胄监成贤允属耆老需佐隆平天子有诏
　　郭兴文像赞
　　其禀恂恂其仪温温有慤其存有斐其文懿诗书之华冑虽众处而不群夫既承熈明之运歴观南海道三韩渉齐鲁游中原充充乎其见闻其将整六翮而追鹓鸾登青云而奋髙鶱也
　　像赞【失其名】
　　俨恪之容和厚之气居仁山文水之间际雍熈治平之世康寜之福终归于全善庆之泽垂裕绵绵
　　像赞【失其名】
　　所志仁义所蹈贞洁逍遥畎亩之间雍容恭让之节未见其人尝闻其风聊以识之于其徳容
　　钱参政像赞
　　蔚乎其世忠孝兴家温乎其人肃恭靖嘉力学奋庸有行有文填于大邦恵政在民奕奕藩垣祗国显命以闳厥施以鸿厥庆
　　杨节仲像赞
　　貌古而清识端而明兰石表其防俗之韵霜月同其履洁之贞其处乡也人仰之为王彦方其长民也世儗之于龚少卿言行有诚进退以礼眉寿而康德人之祉
　　袁太常像赞
　　挺乎东鄮之英俨乎颂台之贤温乎所存之厚确乎所持之坚究至理之窅防谨言行其颛颛夫论其超叔服而迈唐举者盖睹乎一端而未睹乎其存也
　　蹇尚书像赞【有序】
　　此吏部尚书兼詹事府詹事重庆蹇公像也四方之人欲瞻望公之徳容而不能得当赖畵像而传然欲知公之存诸心施诸事者有非畵史所能彷佛士竒与公同朝久知公为悉故述其所存所施为赞书诸巻端使观者并得之词曰
　　端厚和裕坦亮淳质本其自然表里洞逹掌纶绋于凤池司衡鉴于天官秉忠辅于储闱赞訏谟于朝端膺付托之重系老成之望其守法也虽微而必慎其执徳也盖老而弥壮国家为心遑计其身物我为公寜厚乎人道不任已惟是之从度存包荒惟廓有容持素履于俭朴敦恒性于隐恻蹈逺道于康荘表雪霜之松栢斯福禄之长自天申锡而天下之人仰望为贤科之星凤圣朝之柱石也
　　袁院判像赞
　　资伟而厚气和而充寛平而直亮豁逹而雍容遡和扁而轩岐盖精探而研攻当圣人之景运奋云兴而从龙可谓千载之遭逢矣而济物以慈莅事以公奉上以诚脩职以恭所以承眷遇之益隆而致保和之全功也
　　蒋院判像赞
　　粲乎其文温乎其气肃乎其所履泊乎其所嗜究孔孟之要窍农轩之秘志惇乎矜恤徳施乎恵济被慎简于近职切保和之隆寄极知遇于储君盖多歴夫年岁宠弥盛而弥恭绩愈茂而愈励斯岂非静学之所得而缉熈之造诣者乎
　　思贻兄像赞
　　此清溪思贻杨先生像也貌癯而清气刚而直色正而温词毅而则不矫矫以傲物不庳庳以狥役涵泳诗书之囿散诞林泉之侧纫芳兰以为衣采琼芝而为食安义命于澹泊恒优游以自适惟其嫉邪悯俗之心恳恳而弗忘承先启后之志孳孳之为亟盖不知者或讶其违众而知之者皆重其惇德斯所以系多士之表仪而为吾宗之柱石者也
　　刑部侍郎何文渊像赞
　　学古入官明经致用体仁为要蹈义能勇金石其坚氷玉其清秉尊主庇民之诚怀忧深思逺之情出任牧守也政有纪纲民有父母令行弊息风移俗厚入持宪辟也杀不辜寜失不经用辅益圣徳扶君子而抑小人式取法大易正直其存祗肃其度国之荩臣永笃其祜
　　陈祭酒像赞
　　有德有仪有学有文翺翔乎承明著作之庭肃穆乎大学贤士之闗一字衮钺参三朝之史录五经道义俨六馆之师尊若夫洒落之度恺悌之存望之而山立即之而春温其士林之凤麟也欤
　　惟效像赞
　　忠节启家诗书续世发身贤科歴官宪纪有绣衣白简之华有虎视鹰扬之毅鐡石其存氷霜其厉回南省之使轺持东郡之谳议盖君子知重其仁而小人咸慑其义年未耄而勇退超然乎林泉之髙致也
　　刘孟恂像赞
　　履素居贞怀仁秉义力学而本乎经洁身以求其志饮必澄源逰必广术道循轨于古人行迈伦于当世所谓圣代之逸民南州之髙士若荣命之自天非天爵脩而人爵至者欤
　　康纪善像赞
　　是为梁府纪善康先生之像其为人也坦直而不肆谨确而能畅不卑卑以屈不矫矫以亢其学明于二帝三王之书其仕隆学者之师资表藩辅之誉望盖非畵史之所能状也
　　桃源萧安恒像赞
　　有孝有仁有纪有伦心若执盈气若回春既昌其家亦安其乡行则多宜福亦斯徴百寻之栢不为宫室过者必瞻行者必息古之善人今之吉士遗像如生谁不敬止
　　萧安竟像赞
　　雍容乎其貌清洒乎其仪孝友承乎世美忠厚出其天资虽不用时厥材则备虽弗永年人怀曷替爰有贤嗣复有众孙匪德之敦孰开源源
　　萧徳髙像赞
　　其先尝进士乎宋之南渡矣其家尝世积忠厚之德于其素矣其生际乎润屋之富矣其身尝自奋出代其父赴万里之戎伍矣其归荷君命之嘉予矣其居复有子孙以承懽于朝暮矣是则俨衣冠拥童竪盼红莲依绿树而行乐者固其所也
　　萧徳颢像赞
　　秀发之资英特之气实恺以和亦卓而毅志尚乎诗书行敦乎孝弟其才之美虽不用世其隐之乐实加于膴仕是盖为圣朝乔木之家而南宋进士之裔也
　　萧徳资像赞
　　温然其容坦然其中有潇洒髙尚之意气有磊落濶逹之心胸家承富有之业能服礼以饬躬山林泉石散诞冲融盖超乎物外之踪而防于和而不同者欤
　　彭百錬像赞
　　敬行以承先勤学以致身脩职以事君持斯三者扬芳振芬睇云霄于万里方鹏鹗之髙鶱惟励翼其有恒用光续于前闻
　　刘伯埙像赞
　　其处也乐翠竹白沙之清其逹也跻卿曹郎署之荣于烛隐而防若鉴之照于持宪而务乎衡之平斯以扬特逹之誉行寛恤之志将禄位之益隆吾曷究其所至
　　陈思孝像赞
　　其中之夷夷其外之怡怡其学无所不窥其辩浩乎若驰赞百里之治民怀其岂弟跻侍从之班众羡其委蛇盖优游翺翔石渠天禄而探抉秘商鼎周彛是以海内之人趋阳氷之篆古而缙绅大夫推子云之识竒也
　　陈仲完像赞
　　三山之秀长乐之英其学问之得必本于经其文章之逹不鹜乎名气宇蔼阳春之和襟抱含氷雪之清不竞不絿寛厚坦平盖吾识之为玉堂之君子而春坊之老成也
　　刘郁武像赞
　　其存平厚其资敦笃有徳有行靡荣靡辱茅堂荜戸藜杖葛巾不识不知尧舜之民清泉在溪白云在山优哉游哉硕人考槃
　　周时立像赞
