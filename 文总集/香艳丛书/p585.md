<!-- { "loadSidebar": true } -->
　　君王若问妾颜色，莫道不如宫里时。（本集） 
　　句 
　　巫女庙花红似粉，昭君村柳翠如眉。（《题峡中石上》，同上） 
　　（唐）杜　牧（字牧之，京兆万年人。太和二年登进士第，官至中书舍人。着有《樊川集》 
　　　　　　　　。） 
　　句 
　　几度思归还把酒，拂云堆上祝明妃。（《题木兰庙》） 
　　（唐）李商隐（字义山，怀州河内人。开成二年擢进士第，官至工部员外郎。着有《玉溪生诗集》。） 
　　王昭君 
　　毛延寿画欲通神，忍为黄金不顾（一作为）人。 
　　马上琵琶行万里，汉宫长有隔生（一作山）春。（本集） 
　　（唐）刘　威（字里未详，会易时入考《全唐诗》，着有诗二十七首。） 
　　句 
　　明妃若遇英雄世，青冢何由怨陆沉？（《尉迟将军》，《唐音戊签》） 
　　（唐）汪　遵（一作王遒，宣城人。幼为县吏，后辞役就贡，咸通七年登进士第。着有诗戊卷。） 
　　汉家天子镇寰灜，塞北羌胡未罢兵。 
　　猛将谋臣徒自贵，蛾眉一笑塞尘清。（《全唐诗》） 
　　（唐）陆龟蒙（字鲁望，苏州人。元方七世孙，举进士不第，辟苏湖二郡从事，退隐松江甫里，自号天随子，以高士召不赴。李蔚卢携素重之，及当国，召拜拾遗，诏方上卒。光化中赠右补阙。着有《陆鲁望集》。） 
　　句
　　须知一种埋香骨，犹胜昭君作虏尘。（《宫人斜》，《唐音戊签》）
　　（唐）罗　虬（台州人，词藻富瞻，与隐邺齐名，世号三罗，累举不第，为鄜州从事。）
　　句
　　置向汉宫图画里，入胡应不数昭君。（《比红儿诗》，《唐音戊签》）
　　（唐）王　涣（字群吉，天暇二年登第。）
　　明妃
　　梦里分明入汉宫，觉来灯背锦屏空。
　　紫台月落关山晓，肠断君恩信画工。（《叩弹续集》）
　　（唐）韦　庄（字端己，杜陵人，见素之后。干宁元年第进士，授校书郎，转补阙，官至起居舍人，为平章事。着有集二十卷。）
　　句
　　明妃去日花应笑，蔡琰归时鬓已秋。（《绥州作》，《唐音戊签》）
　　（唐）黄　滔（字文江，莆田人。昭宗干宁二年擢进士第，光化中除四门博士，寻迁监察御史，里行充威武军节度推官，王审知据有全闽，而终其身为节将者，滔规正有力焉。着有《黄御史集》。）
　　句
　　欲吊昭君倍惆怅，汉家甥舅竟相违。（《塞上》，《唐音戊签》）
　　（唐）徐　夤（字昭梦，蒲田人。登干宁进士第、授秘书省正字，依王审知，礼待简略，遂拂衣去、归隐延寿溪。着有《探龙钓矶》二集。）
　　明妃
　　不用牵心恨画工，帝家无策及边戎。
　　香魂若得升明月，夜夜还应照汉宫。（同上）
　　句
　　明妃去泣千行泪，蔡琰归梳两鬓丝。（《愁》，《唐音戊签》）
　　阿母蕊宫期索去，昭君榆寨阙资行。（《尚书会仙亭咏蔷薇》，同上）
　　（唐）胡令能（莆田隐者，少为负局锼钉之业，梦人剖其腹，以一卷书内之，遂能吟咏，远近号为胡钉铰。）
　　王昭君
　　胡风似剑锼入骨，汉月如钩钓胃肠。
　　魂梦不知身在路，夜来犹自到昭阳。（同上）
　　（唐）李　中（字有中、陇西人。仕南唐，为淦阳宰。着有《碧云集》。）
　　王昭君
　　蛾眉翻自累，万里陷穷边。
　　滴泪胡风起，宽心汉月圆。
　　飞尘长翳日，白草自连天。
　　谁贡和亲策，千秋污简编。（同上）
　　（唐）梁　献（爵里未详）
　　王昭君
　　图画失天真，容华坐误人。
　　君恩不可再，妾命在和亲。
　　泪点关山月，衣销边塞尘。
　　一闻阳鸟至，思绝汉宫春。（同上）
　　（唐）无名氏
　　王昭君
　　椅兰恩宠歇，昭阳幸御稀。
　　朝辞汉阙去，夕见胡尘飞。
　　寄信秦楼下，因书秋雁归。（同上）
　　（宋）文　同（字与可，梓潼人。自号笑笑先生，第进士，仕至太常博士，出守湖州，至宛邱驿，忽留不行，沐浴冠带而逝。着有《丹渊集》。）
　　王昭君（文与可乐府四首今录其三）
　　绝艳生殊域，芳年入内庭。
　　谁知金屋宠，只是信丹青！
其二：
　　几岁后宫尘，今朝绝国春。
　　君王重恩信，不欲遣他人。
其三：
　　极目胡沙远（一作满），伤心汉月圆。
　　一生烟（一作埋）没恨，长入四条弦。（《宋诗纪事》）
　　（宋）刘次庄（字中叟，长沙人。熙宁六年赐同进士出身，仕至侍御史、江西漕使。）
　　王昭君
　　敛袖出明光，琵琶道路长。
　　初闻胡骑语，未解汉宫妆。
　　薄命随尘土，元功属庙堂。
　　蛾眉知有用，惭愧羽林郎。（同上）
　　（宋）徐　钧（字秉国，号见心，兰溪人。定远尉。宋亡不仕，家故多书，日以史籍自娱，成咏史诗一千五百三十首，今所存者二百九十八首。）
　　王昭君
　　画工虽巧岂堪凭，妍丑何如一见真？
　　自是君王先错计，爱将耳目寄他人。（《金华诗录》）
　　（宋）许　棐（字忱夫，号梅屋，海盐人。嘉熙中隐居秦溪，于水南种梅十树，自号梅屋，着有《梅屋诗稿》。）
　　明妃
　　汉家眉斧息边尘，功压貔貅百万人。
　　好把香闺旧脂粉，颜妆艳色上麒麟。（《宋诗纪事》）
　　（宋）郭祥正（字功父，当涂人。熙宁中举进士，官至江州通判，摄守漳洲事。着有《青山集》。）
　　王昭君
　　昭君十五入汉宫，自倚花艳如芙蓉。
　　黄金不买画者笔，西子变作嫫女容。
　　羊车忽略久不幸，夜夜月照罗帏空。
　　娇痴怨恨掩袂泣，常恐兰蕙摧霜风。
　　不堪坐守寂寞苦，遂愿将身嫁胡虏。
　　神仙缥缈下朝阳，再拜玉墀辞汉主。
　　天颜惊顾初相识，自起欲留留不得。
　　吁嗟拂袖归禁中，却看飞燕无颜色。
　　婵娟去去阴山道，几日风沙貌枯搞。
　　千秋万古恨何穷，坟上春风无寸草。（本集）
　　（宋）朱之才（字师美，洛西人。宋崇宁间登科，入京为谏官，坐直言，黜为泗水令。自号庆霖居士。着有《霖堂集》。）
　　句
　　巫峡昭君有奇色，毛生欲画无由得。（《跋周昉所画欠伸美人》）
　　（宋）吕本中（字居仁，先世莱州人，祖龟祥知寿州，遂家焉。好问之子。靖康初，官祠部员外郎。绍兴六年，赐进士，擢起居舍人，八年迁中书舍人，兼侍讲，权直学士院，学者称为东莱先生，谥文清。着有《东莱诗集》。）
　　 明妃
　　秦人强盛时，百战无逡巡。
　　汉氏失中策，清边烽燧频。
　　丈夫不任事，女子去和亲。
　　君王为置酒，单于来奉珍。
　　朝辞汉宫月，暮随胡地尘。
　　鞍马白沙暮，旃裘黄草春。
　　人生在相合，不论胡与秦。
　　但取眼前好，莫言长苦辛。
　　君看轻薄儿，何殊胡地人？（本集）
　　昭君
　　冻云霾空风折木，乌孙公主歌黄鹄。
　　昭君请自嫁单于，当时各倚颜如玉。
　　露鬓云鬟胡地尘，帐中谁是可怜人。
　　左抱琵琶右挥手，胡地汉宫能几春？
　　呜呼！
　　古来出妇嫁乡曲，何曾肯望秦云哭？（同上）
　　（宋闺媛）杜氏妇
　　句
　　江淮幼女别乡间，好似明妃远嫁无。（《北行行》）
　　（元）戴表元（字帅初，一字曾伯，庆元奉化人。宋咸淳中登进士乙科，教校廷建康府，迁临安教授，行户部，掌故国子主簿，皆以兵乱不就。元成宗朝，执政者荐之，除信州教授，再调婺源，以疾辞。着有《剡源集》。）
　　句
　　君不同明妃当年辞汉宫，黄云塞下白杨风；
　　一朝边庭静烽火，诏书自议麒麟功。（《看花曲》）
　　（元）王　逢（字原吉，江阴人。弱冠有文名，至正中作《河清颂》，行台及宪司交荐之，皆以疾辞。世居江上之黄山，自号席帽山人，避地无锡梁鸿山，又迁松之青龙江，自号梧溪子，又徙上海之乌泾，筑草堂曰最闲园，自号最闲园丁。着有《梧溪诗集》。）
　　句
　　和戎汉明妃，亡吴越西子。（《马头曲》）
　　（元）谢子通（字必嘉，号迂轩，永达人。）
　　昭君
　　惊心汉月苦难堪，堕指边霜冷未谙。
　　万里哀弹千古恨，谁知流韵满江南。（《元诗选》癸集）
　　（元）连文凤（福建人）
　　王昭君
　　使者相随出汉宫，辞君马上去匆匆。
　　只因自恃好颜色，不把金钱买画工。（《百正集》）
　　（明）高　启（字季迪，长洲人。少工诗，谘议参军饶介见其诗，惊异为上客，季迪谢去，隐吴淞之青邱，自号青邱子。洪武初，召入纂修《元史》，授翰林院国史编修官，三年擢户部侍郎，不拜，赐内帑金放还，居青邱。着有《高季迪集》。）
　　王昭君
　　都门尘拂春风面，临别看花泪如霰。
　　君王惆怅惜蛾眉，不似前时画中见。
　　白发呼韩感汉恩，宁胡漫号阏氏尊。
　　毡裘肉食本异俗，不如但嫁巫山村。
　　黄沙白雪无城阙，手冷鹍弦夜弹歇。
　　相随万里到穹庐，只有长门旧时月。
　　妾语还凭归使传，妾身没虏不须怜。
　　愿君莫杀毛延寿，留画商岩梦里贤。（本集）
　　（明）张　宣（字藻仲，初名瑄，江阴人。洪武初，与修(元史》，擢翰林院编修，既而谪濠，道卒。着有《青旸集》。）
　　王昭君
　　却手为琵翻为琶，马上风裂宫中衣。
　　玉关将军兵百万，恨君枉杀丹青师。
　　穹庐梦断悲笳曲，泪眼朦胧汉宫烛。
　　荒邱遗恨草离离，犹带千年土花绿。（《明诗综》）
　　（明）刘　崧（初名楚，字子高，泰和人。元末举于乡，洪武三年，以人材荐，授职方郎中，迁北平按察司副使，十三年召为礼部侍郎，进吏部尚书。着有《槎翁诗集》。）
　　昭君
　　承诏辞金阙，衔悲入塞城。
　　可怜沙上月，浑似汉宫明。（《皇明风雅》）
　　（明）钱　逊（字谦伯，山阴人。洪武末以荐授宁夏水利提举吏目。壬午还京，拜孟津知县，改弋阳，终官文昌主簿。着有《谦斋集》。）
　　句
　　筚篥声中传汉曲，琵琶帐底醉明妃。（《胡人醉归图》）
　　（明）徐　寿（字延龄，号南山，无锡人。着有《蚓鸣集》。）
　　王昭君
　　马上琵琶塞上风，分明吹入玉关中。
　　妾身本是乡村女，不解金钱买画工。（《梁溪溪诗抄》）
　　（明）何乔新（字廷秀，江西广昌人。景泰甲戌进士。官至刑部尚书，谥文肃。着有《椒邱文集》。）
　　王昭君
　　昭君在掖庭，皦皦冰玉姿。
　　绝色恒自负，不肯赂画师。
