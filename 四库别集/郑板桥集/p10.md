<!-- { "loadSidebar": true } -->
　　湘娥夜抱湘云哭，杜宇鹧鸪泪相逐。丛篁密篠遍抽薪，碎剪春愁满江绿。赤龙卖尽潇湘水，衡山夜烧连天紫。洞庭湖渴莽尘沙，惟有竹枝干不死。竹梢露滴苍梧君，竹根竹节盘秋坟。巫娥乱入襄王梦，不值一钱为贱云。　———为黄陵庙女道士画竹

　　题画石

　　米元章论石，曰瘦、曰绉、曰漏、曰透，可谓尽石之妙矣。东坡又曰：“石文而丑。”一丑字则石之千态万状，皆从此出。彼元章但知好之为好，而不知陋劣之中有至好也。东坡胸次，其造化之炉冶乎！燮画此石，丑石也；丑而雄，丑而秀。弟子朱青雷索余画不得，即以是寄之。青雷袖中倘有元章之石，当弃弗顾矣。

　　何以谓之文章，谓其炳炳耀耀皆成文也，谓其规矩尺度皆成章也。不文不章，虽句句是题，直是一段说话，何以取胜？画石亦然，有横块，有竖块，有方块，有圆块，有欹斜侧块。何以入人之目，毕竟有皴法以见层次，有空白以见平整，空白之外又皴；然后大包小，小包大，构成全局，尤在用笔用墨用水之妙，所谓一块元气结而石成矣。眉山李铁君先生文章妙天下，余未有以学之，写二石奉寄。一细皴，一乱皴，不知仿佛公文之似否？眉山古道，不肯作甘言媚世，当必有以教我也。


　　西江万先生名个，能作一笔石，而石之凹凸浅深，曲折肥瘦，无不毕具。八大山人之高弟子也。燮偶一学之，一晨得十二幅，何其易乎！然运笔之妙，却在平时打点，闲中试弄，非可率意为也。石中亦须作数笔皴，或在石头，或在石腰，或在石足。

　　今日画石三幅，一幅寄胶州高凤翰西园氏，一幅寄燕京图清格牧山氏，一幅寄江南李鱓复堂氏。三人者，予石友也。昔人谓石可转而心不可转，试问画中之石尚可转乎？千里寄画，吾之心与石俱往矣。是日在朝城县，画毕尚有余墨，遂涂于县壁，作卧石一块。朝城讼简刑轻，有卧而理之之妙，故写此以示意。三君子闻之，亦知吾为吏之乐不苦也。

　　昔人画柱石图，皆居中正面，窃独以为不然。国之柱石，如公孤保傅，虽位极人臣，无居正当阳之理。今特作为偏侧之势，且系以诗曰：一卷柱石欲擎天，体自尊崇势自偏；却似武乡侯气象，侧身谨慎几多年。


　　顽然一块石，卧此苔阶碧；雨露亦不知，霜雪亦不识。园林几盛衰，花树几更易；但问石先生，先生俱记得。

　　老骨苍寒起厚坤，巍然直拟泰山尊；千秋纵有秦皇帝，不敢鞭他下海门。

　　欲学云林画石头，愧他笔墨太轻柔，而今老去知心意，只向精神淡处求。

　　题画兰竹石

　　终日作字作画，不得休息，便要骂人；三日不动笔，又想一幅纸来，以舒其沉闷之气，此亦吾曹之贱相也。今日晨起无事，扫地焚香，烹茶洗砚，而故人之纸忽至。欣然命笔，作数箭兰、数竿竹、数块石，颇有洒然清脱之趣。其得时得笔之候乎！索我画，偏不画，不索我画，偏要画，极是不可解处，然解人于此但笑而听之。

　　三间茅屋，十里春风，窗里幽兰，窗外修竹。此是何等雅趣，而安享之人不知也。懵懵懂懂，没没墨墨，绝不知乐在何处。惟劳苦贫病之人，忽得十日五日之暇，闭柴扉，扫竹径，对芳兰，啜苦茗，时有微风细雨，润泽于疏篱仄径之间；俗客不来，良朋辄至，亦适适然自惊为此日之难得也。凡吾画兰画竹画石，用以慰天下之劳人，非以供天下之安享人也。

　　十笏茅斋，一方天井，修竹数竿，石笋数尺，其地无多，其费亦无多也。而风中雨中有声，日中月中有影，诗中酒中有情，闲中闷中有伴，非唯我爱竹石，即竹石亦爱我也。彼千金万金造园亭，或游宦四方，终其身不能归享。而吾辈欲游名山大川，又一时不得即往，何如一室小景，有情有味，历久弥新乎！对此画，构此境，何难敛之则退藏于密，亦复放之可弥六合也。

　　板桥居士既为陶道人作满山兰竹矣，流泉之东，不得更着一花一叶，又惧其淡寂，乃复题二十八字以实之：峭壁飞流万丈孤，兀然仙境世间无，兰芳竹翠幽深处，置个丹炉与茗炉。

　　昔李涉过皖桐江上，有贼劫之。问是涉，不索物而索诗。涉曰：“细雨微风江上春，绿林豪客夜知闻；相逢不用相回避，世上于今半是君。”书民二哥，晚过寓斋，强索余画，且横甚。因亦题诗诮让之曰：“细雨微风江上村，绿林豪客暮敲门；相逢不用相回避，翠竹芝兰画几盆。”狂夫之言，怪迂妄发，公其棒我乎！

　　昔人云：入芝兰之室，久而忘其香。夫芝兰入室，室则美矣，芝兰勿乐也。吾愿居深山绝谷之间，有芝弗采，有兰弗掇，各适其天，各全其性。乃为诗曰：高山峻壁见芝兰，竹影遮斜几片寒。便以乾坤为巨室，老夫高枕卧其间。

　　昔人画竹者称文与可、苏子瞻、梅道人。画兰者无闻。近世陈古白、吾家所南先生，始以画兰称，又不工于竹。惟清湘大涤子山水、花卉、人物、翎毛无不擅场，而兰竹尤绝妙冠时。盖以竹干叶皆青翠，兰花叶亦然，色相似也；兰有幽芳，竹有劲节，德相似也；竹历寒暑而不凋，兰发四时而有蕊，寿相似也。清湘之意，深得花竹情理。余故仿佛其意。又闻有明三百年，文人皆善兰竹，今不概见，不识何故。


　　郑所南、陈古白两先生善画兰竹，燮未尝学之；徐文长、高且园两先生不甚画兰竹，而燮时时学之弗辍，盖师其意不在迹象间也。文长、且园才横而笔豪，而燮亦有倔强不驯之气，所以不谋而合。彼陈、郑二公，仙肌仙骨，藐姑冰雪，燮何足以学之哉！昔人学草书入神，或观蛇斗，或观夏云，得个入处；或观公主与担夫争道，或观公孙大娘舞西河剑器，夫岂取草书成格而规规效法者！精神专一，奋苦数十年，神将相之，鬼将告之，人将启之，物将发之。不奋苦而求速效，只落得少日浮夸，老来窘隘而已。

　　石涛善画，盖有万种，兰竹其余事也。板桥专画兰竹，五十余年，不画他物。彼务博，我务专，安见专之不如博乎！石涛画法千变万化，离奇苍古，而又能细秀妥贴，比之八大山人，殆有过之无不及处。然八大名满天下，石涛名不出吾扬州，何哉？八大纯用减笔，而石涛微茸耳；且八大无二名，人易记识，石涛弘济，又曰清湘道人，又曰苦瓜和尚，又曰大涤子，又曰瞎尊者，别号太多，翻成搅乱。八大只是八大，板桥亦只是板桥，吾不能从石公矣。
　　复堂李鱓，老画师也。为蒋南沙、高铁岭弟子，花卉、翎羽、虫鱼皆妙绝，尤工兰竹。然燮画兰竹，绝不与之同道。复堂喜曰：“是能自立门户者。”今年七十，兰竹益进，惜复堂不再，不复有商量画事之人也。

　　文与可、梅道人画竹，未画兰也。兰竹之妙，始于所南翁，继以古白先生。郑则元品，陈则明笔。近代白丁、清湘，或浑成，或奇纵，皆脱古维新特立。近日禹鸿胪画竹，颇能乱，甚妙。乱之一字，甚当体任，甚当体任！

　　画竹之法，不贵拘泥成局，要在会心人深神，所以梅道人能超最上乘也。盖竹之体，瘦劲孤高，枝枝傲雪，节节干霄，有似乎士君子豪气凌云，不为俗屈。故板桥画竹，不特为竹写神，亦为竹写生。瘦劲孤高，是其神也；豪迈凌云，是（其）生也；依于石而不囿于石，是其节也；落于色相而不滞于梗概，是其品也。竹其有知，必能谓余为解人；石如有灵，亦当为余首肯。甲申秋杪，归自邗江，居杏花楼。对雨独酌，醉后研墨拈管，挥此一幅，留赠主人。

　　昔东坡居士作枯木竹石，使有枯木石而无竹，则黯然无色矣。余作竹作石，固无取于枯木也。意在画竹，则竹为主，以石辅之。今石反大于竹，多于竹，又出于格外也。不泥古法，不执己见，惟在活而已矣。


　　画兰之法，三枝五叶；画石之法，丛三聚五。皆起手法，非为兰竹一道仅仅如此，遂了其生平学问也。古之善画者，大都以造物为师。天之所生，即吾之所画，总需一块元气团结而成。此幅虽属小景，要是山脚下洞穴旁之兰，不是盆中磊石凑栽之兰，谓其气整故尔。聊作二十八字以系于后：敢云我画竟无师，亦有开蒙上学时。画到天机流露处，无今无古寸心知。

　　平生爱所南先生及陈古白画兰竹。既又见大涤子画石，或依法皴，或不依法皴，或整或碎，或完或不完。遂取其意，构成石势，然后以兰竹弥缝其间。虽学出两家，而笔墨则一气也。

　　先构石，次写兰，次衬以竹，此画之展次也。石不点苔，惧其浊吾画气。

　　掀天揭地之文，震电惊雷之字，呵神骂鬼之谈，无古无今之画，原不在寻常眼孔中也。未画以前，不立一格，既画以后，不留一格。　———题乱兰乱竹乱石与汪希林

　　几枝修竹几枝兰，不畏春残，不怕秋寒。飘飘远在碧云端，云里湘山，梦里巫山。　　画工老兴未全删，笔也清闲，墨也斓斑。借君莫作画图看，文里机闲，字里机关。　———题兰竹石调寄《一剪梅》

　　介于石，臭如兰，坚多节，皆《易》之理也，君子以之。

　　四时不谢之兰，百节长青之竹，万古不移之石，千秋不变之人，写三物与大君子为四美也。

　　写兰宜省，写石宜冷，画家妙法，笔底还狠。

　　竹称为君，石呼为丈，锡以嘉名，千秋无让。空山结盟，介节贞朗。五色为奇，一青足仰。

　　兰草已成行，山中意味长；坚贞还自抱，何事斗群芳。

　　咬定青山不放松，立根原在破岩中；千磨万击还坚劲，任尔东西南北风。　———题竹石

　　画工何事好离奇，一干掀天去不知；若使循循墙下立，拂云擎日待何时！　———题出纸一竿

　　老夫自任是青山，颇长春风竹与兰。君正虚心素心客，岩阿相借又何难。

　　七十衰翁淡不求，风光都付老春秋。画来密篠才逾石，让尔青山出一头。

　　且让青山出一头，疏枝瘦干未能遒。明年百尺龙孙发，多恐青山逊一筹。

　　绕藤龙孙好节柯，居中柱石老嵯峨。春风夏雨清光满，历到秋冬翠更多。

　　一枝偶向崖边出，便晓山中篠簜多。寄语采樵人莫羡，留他君子在岩阿。

　　四时花草最无穷，时到芬芳过便空。唯有山中兰与竹，经春历夏又秋冬。

　　兰竹芳馨不等闲，同根并蒂好相攀。百年兄弟开怀抱，莫谓分居彼此山。

　　挥毫已写竹三竿，竹下还添几笔兰。总为本源同七穆，欲修旧谱与君看。

　　日日红桥斗酒巵，家家桃李艳芳姿。闭门只是栽兰竹，留得春光过四时。

　　新栽瘦竹小园中，石上凄凄三两丛。竹又不高峰又矮，大都谦退是家风。

　　题杂画

