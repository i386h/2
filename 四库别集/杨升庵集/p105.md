<!-- { "loadSidebar": true } -->
大戴礼帝系篇帝舜娶于帝尧之子谓之女匽氏列女传尧之二女名娥皇女英山海经帝俊妻是生十日汉地理志陈仓有黄帝孙舜妻祠礼记舜葬于仓梧之野盖三妃未之从也尧典独云二女而礼乃有三妃之文或谓女匽与皇英为三未知是否【 俊即古舜字】 

金沟铜池 

羊玄保曰金沟清泚铜池摇扬既佳光景当得剧棊此语殊有韵致 

鲍姑艾 

世传鲍姑艾五月五日曾灼龙女鲍姑亦仙女流也宋人五日帖子中有用此事者 

先郑后郑 

注疏家所称先郑者郑众也后郑者郑玄也观周礼之注则先郑与后郑十异其五刘向治春秋主公羊刘歆主左氏故有父子异同之论由是观之汉人说经虽天亲父子不苟同也孔子以一贯传道而曾子以忠恕说一贯曾子受业孔子作大学而子思受业曾子作中庸由是观之圣贤师弟子亦不苟同也今之学者吾惑之摭拾宋人之绪言不究古昔之妙论尽扫百家而归之宋人又尽扫宋人而归之朱子呜呼曾子子思吾不得而见之矣安得二郑二刘而与之论经术哉 

使者曰信 

晋武帝炎报帖末云故遣信还南史晨起出陌头属与信会古者谓使者曰信真诰云公至山下又遣一信见告谢宣城传云荆州信去倚待陶隐居帖云明旦信还仍过取反虞永兴帖云事以信人口具凡言信者皆谓使者也今之流俗遂以遣书馈物为信故谓之书信王右军十七帖有云往得其书信遂不取荅谓昔尝得其来书而信人竟不取回书耳而世俗遂误读往得其书信为一句遂不取荅为一句误矣古乐府云有信数寄书无信心相忆莫作瓶坠井一去无消息包佶诗去札频逢信回帆早挂空此二诗尤可证 

太破赋 

谢安闻肥水之捷对弈客云小儿辈太破贼晋书云儿辈遂巳破贼晋书所纪不及世说太字之胜 

系表 

庾子山哀江南赋声超于系表道高于河上弘明集道照机前思超系表又言超超而出象理亹亹而踰系系表二字人多不觧所出按晋春秋荀粲曰立象以尽意非通乎象外者也系辞以尽言非言乎系表者也象外之意系表之言固蕴而不出矣晋春秋今亡仅见类书所引耳 

明昼晦阴 

帝王世纪称帝尧其仁如天其智如神就之如日望之如云其明如昼其晦如阴注云明以察之晦以畜之易之所谓用晦诗之所谓飬晦旒以翳明銮以隐耳?忽不欲察渊鱼而料隐慝也 

天画 

滕涉天圣中为青州太守盛冬浓霜屋瓦皆成百花之状以纸摹之又大金国志金末河氷冻成龟文又有花卉禽鸟之状巧过绘缕此天画也滇中有某提学训诸生读书为文之法甚悉语毕问诸生曰吾言是否中有一人应曰公天人所言皆天话也相传以为笑盖俗以托空为天话耳 

一卷为?一条为则 

道书以一卷为一?音周与轴通陶九成说郛用之佛书以一条为一则洪景卢容斋随笔史绳祖学斋占毕用之佛典又云多罗树叶书凡有二百四十縳縳古绢字亦借为卷也 

三澣 

俗以上澣中澣下澣为上旬中旬下旬盖本唐制十日一休沐故韦应物诗曰九日驱驰一日闲白乐天诗公假月三旬然此乃唐制而今犹袭用之则无谓也 

灰钉 

李啇隐露布飞走之期既绝灰钉之望斯穷宋人小说谓灰钉用杜笃论都赋燔康居灰珍奇椎鸣镝钉鹿蠡近燕泉何子元余冬绪录中证其非谓是曹爽在狱中乞棺钉与灰于司马埖事其事本不僻也余又考梁书徐勉上疏请禁丧家速殡云属纩才毕灰钉２己具陈书陈霸先九文祅酋震慑遽请灰钉以二条证之尤足破宋人之谬说 

韵语纪异物 

余尝爱晋宋人以韵语纪物产如郭璞尔雅赞山海经赞王微药草赞之类皆质而工其原出于逸周书火浣布数语今汇书于后火澣之布入火不灭布则火色垢则布色出火而振之皎然疑乎雪【周书说火宛布】日南有野女群行不见夫其状皛且白徧軆无衣礻?需【唐蒙慱物记】三廉大实实不但三【虽名三廉其实四五枝】食之多汁味酸且旨藏之尤好与众果相参【陈□畅异物志】苹之依水犹卉植地靡见其布漠而鳞被物有常性孰知所自【郭子玄芉赞】曰州留者其实水牛苍毛豕身角若担矛卫护其犊与虎为雠【欝林与物志】象之为兽形軆特诡身倍数牛目不逾狶鼻为口役望头若尾驯良豢教听言则跪素牙玊洁载籍所羙服重致远行如丘徙【万震象赞】乌鲗集足在口缩啄在腹形类鞋囊其名乌鲗命波噀墨迷射水慝【万震海物异名记】瓦珑镰壳建瓴状如浑沌钱文外眉而内渠【万震海物异名记瓦珑赞注眉为高为眉渠为疏为渠此魁陆海蛤也】合浦之人习水善游侻视层岩如猿仰株入如沉鳖出如轻凫蹲泥剖潜窃明珠【万震南州志】江瑶柱厥甲羙如瑶玊【玊音裕三字一句三句一韵尤奇】肉柱肤寸名江瑶柱【万震海物异名】兽曰玄犀处自林麓食惟棘剌体兼五肉或有神异表露以角【音录】含精吐烈望如华烛置之荒野禽兽莫触【万震犀赞】神丘有火穴光景照千里昆仑有弱水鸿毛不能起【玄中记】一跳八尺两跳丈六从春至夏祼袒相逐【风俗记海蛙】笮复引一索飞杙阁其名曰笮人悬半空度彼绝壑【李膺笮桥赞】高山嵯峩岩石磊落倾侧荣回下临峭壑行者攀缘牵援带索【袁崧山川记】蚺惟大蛇既洪且长采色驳映其文锦章食象吞鹿腴成飬疮宾飨嘉食是豆是觞【南裔志】鲛之为鱼其子既育惊必归毋还入其腹小则如之大则不复【杨孚交州异物志云】 

境逆乐真 

章枫山云处顺境而乐之者易处逆境而乐之者难若曾点之浴沂邵雍之击壤皆顺境也惟夫床琴于浚井之日弦歌于绝粮之余以至捉衿肘见而歌商声箪食瓢饮而不改其乐乃为境之逆而乐之真耳岂人所易及哉 

【七十二卷】
杂类七 

【杂类七】
刘孝标世说注 
兴云 
蛙鸣 
万岁夜
佳丽 
监州 
新论 
屠苏 
粘天 
锦贉 
鬼谷区
跖蹻 
义名 
陆长源
精思坐忘 
载事宣文 
璜宫 
王伯厚语 
张陆奇语 
晋人俊语 
书句 
古今语言 
唐庚语
权德舆奇语
书觧 
优孟为孙叔敖 
冥火悬火 
弭仲叔
车渠鹦武 
伪书 
封堠之始 
罗泌路史 
牛耕 
文章似歇后
枫天枣地 
天门地户 
饐瓜亭
刘锜善射 
陈愧斋
金海玊海千万字文 
央渎 
郡朝 
附近 
卫绾 
漏点 
转喉触讳 
仍字 
纪元 
嫁殇 
矢?见影徭赋 
流苏 
鬟河 
天府 
府兵彍骑 
黑丹 
释经 
五胜 
洞庭 
王楷藏书 
半豹 
腹背 
鴈户 
致足乐耶 
弹文 
梓碧山人 
酒帘 
六赤打叶子
为善最乐 
隐居不当谈时事
赇贿 
锒铛 
茸毋孟婆 
相贝经
六蝎五蠹 
苏公读书法
上陵磨剑 
副贰 
守淮 
火禁 
抚尘 
翻着韈法 
吹台 
浑脱舞
秦桧诈作瑞应 
元载韩侂冑 

太史升庵文集七十二卷 成都杨慎着　从子有仁编辑 后学赵开美校 

刘孝标世说注 

刘孝标注世说多引奇篇奥帙后刘湏溪删节之可惜孝标全本予犹及见之今摘其一二以广异闻邓灿晋纪曰周伯仁应荅精神足矣荫映数人 续晋阳秋曰张玄之少以学显谢玄为会稽内史张玄之为吴兴太守名亚谢玄亦称南北二玄 

语林曰殷浩于佛经有所不了故遣人迎支道林林乃虚怀欲往王右军驻之曰渊源思致渊富未易可当且已所不觧上人未必能通纵能服彼亦名不益高若不合便丧十年所保林公乃不往 

左思别传云思作三都赋疾中犹改作蜀都赋云金马电发于高冈碧山振翼而云披鬼弹飞丸以火?雷燩火井腾光而赫羲今本无鬼九句【水经注泸水傍瘴气特恶气中有物不见其形其作有声仲林则折中人则害名曰鬼弹】 

又曰左思造张载问岷蜀事交接亦疏皇甫谧西州高士挚仲治宿儒知名非思伦匹刘渊林卫伯舆并蚤终皆不为思赋序注凡诸注觧皆思自为欲重其文故假借名姓也 

夏侯湛补亡诗曰既殷斯虔仰说洪恩名定匡省奉朝侍昏宵中告退鸡鸣在门孳孳温恭夙夜是敦孙子荆除妇服诗曰时迈不停日月电流神爽登遐忽已一周礼制有叙告除灵丘临祠感痛中心若抽桓玄作王孝伯诔曰川岳降灵哲人是育既爽其灵不贻其福天道茫昧孰测倚伏犬马反噬豺狼翘陆岭摧高梧林残故竹人之云亡邦国丧牧于以诔之爰旌芳郁 

王隐晋书云晋帝诏征苏峻峻曰台下云我反反岂得活耶我宁山头望廷尉不能廷尉望山头也 续晋阳秋曰谢安优游山水以敷文析理自娱 荀绰兖州记云闾丘冲好音乐侍婢不释管弦出入乘四望车 曹娥碑在会稽而魏武杨修未尝过江续晋阳秋曰献之文义非作长而能撮其胜会故擅名一时为风流之冠也 

兴云 

汉苶极山碑兴云祁祁雨我公田按颜氏家训引诗亦作有渰凄凄兴云祁祁毛传云渰阴云貌萋萋云行貌祁祁徐也此铭亦云兴云祁祁古经本云字后世作雨乃或改耳王介甫有云之祁祁诗语本古经 

蛙鸣 

中州记载惠帝闻蛙鸣问之侍臣贾胤对曰在官为官蛙在私为私蛙帝曰若是官蛙可给廪比北史所载为详蛙给廪已自异矣文中子作元经又曰帝问蛙鸣尤可笑也然元经非出文中子盖阮逸赝作耳 

万岁夜 

姚宽战国策注愽引诸书以证之用心亦至矣然犹有遗也楚策楚王游云梦谓安陵君曰乐矣今日之游寡人千秋万岁后谁与乐此矣安陵君泣下数行曰万岁夜愿以身试黄泉蓐蝼蚁夜如左传注窀穸厚夜之夜最见人臣不敢斥言之意今本改夜作后不见古人立言之妙矣 

佳丽 

韩子佳丽也者邪道之分也战国策宫中佳丽好玩又云赵天下善为音佳丽人之所出也严安疏佳丽珍怪顺于耳目谢眺诗江南佳丽地佳丽字非始自谢也文选注失引之 

监州 

宋初置通州分知州之权谓之监州有钱昆者性嗜蠏常求外补曰但得有蠏无监州处则可此语风味似晋人归田录及扪虱新话皆载其事东坡诗云欲问君王乞符竹但忧无蠏有监州昆去东坡未远即用其事为诗良爱其语也 

新论 

刘画新论云微子感牵牛星颜渊感中台星张良感孤星樊哙感狼星其说皆出谶纬 

屠苏 

萧子云雪赋曰韬罦罳之飞栋没屠苏之高影始飘舞于金池终亭华于芳井杜工部冷淘诗曰愿凭金騕褭走置锦屠苏屠苏庵也广雅云屠苏平屋也通俗文曰屋平曰屠苏魏略云李胜为河南太守郡厅事前屠苏坏唐孙思邈有屠苏酒方盖取庵名以名酒后人遂以屠苏为酒名矣何逊诗郊郭勤二顷形体憩一苏又大冠亦曰屠苏礼曰童子帻无屋凡冠有屋者曰屠苏晋志元康中商人皆着大鄣谚曰屠苏鄣日覆两耳见暍儿作天子 

粘天 

庾阐扬都赋涛声动地浪势粘天本自奇语昌黎祖之曰洞庭慢汗粘天无壁张佑诗草色粘天鶗央?鸟恨黄山谷远山粘天吞钓舟秦沙游小词山抺微云天粘衰草正用此字为奇今俗本作天连非矣 

锦贉 

古装裱卷轴引首后以绫粘禇者曰贉有楼台锦贉球络贉蠲纸贉樗蒲锦贉唐人谓之玊池其引首有二色者曰双引首标外加竹界曰打擫 

鬼谷区 

