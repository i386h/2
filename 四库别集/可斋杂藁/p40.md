<!-- { "loadSidebar": true } -->
　　准淳祐十二年二月空日枢宻院劄子节文【云云】本所照得当来绍兴置总系以湖广江西京西六路之赋专一饷江鄂荆襄四大屯之正军沿边戍守皆系都綂司分任秋冬则增调春夏则减撤总所不过止是给饷四大屯军马自开禧嘉定以来军政日壊各路有制阃各州有节制往往侵夺诸戎司权柄剙招军分理塡阙额四万七百五十八人却缘本所通融调度以此各处之新军日添戎司之旧军日减积而至于今日沿江诸戎司遂致倒壊盖不独鄂州都綂司一处也今准宻劄所坐鄂司旧额四万六千一百二十人比今来见管五千三百六十二人委若是有阙额目今见饷江鄂荆襄潭黄等处二十八屯共管官军一十二万一百八十五人每有逃亡拣汰随即招刺塡补比之司存绍兴旧管兵额八万四千人今殆增及四万人司存每年调度拘摧诸州纲解仰给朝廷科降率是将经常创增衮同收支仅免缺乏向来朱总领任内司存所以倒败不可为者祗缘困于制司并诸州添创军分之多自贾总领到任以来准淳祐元年五月三十日指挥立定军额不许从招又生劵拨制司之后以此司存得以遵守规模至于今日朝廷今来考核军数若只以鄂州都綂一司见管之兵则比之旧籍委有前项缺额不独鄂州都綂司如江州都綂司荆鄂副都綂司亦皆有缺额不独荆鄂江州副都綂司有缺额如镇江建康池州都綂司马军司亦皆有缺额若通融总所见今调度人数比算则不独湖广总所无缺额其两淮总所亦恐如湖广也若使戎司果有四万人缺额为制司者为戎司者惟恐兵之不多无以供调用安肯听其虚额哉所准前项指挥今契勘在前
　　淮阃申夏臯知泗州鲍义依旧总管公劄
　　某不避斧诛輙有申禀上千钧听某窃见朝廷见令城泗委任责成非守臣当才不可见任人总管鲍义昨既与提督二役官李璨意见不合俱以檄留本司见系前环衞官夏臯时暂兼权已申朝廷去讫今臯自摄郡甫及月余布置工役具有条具东城北靣濠河工力最多今其开浚将已过半约后月初可毕其如幇阔战道加厚城身烧变砖灰斫运木植规摹为之一新众谓以臯治泗假之岁月必可成一坚垒但任此大役尚为摄官臯虽不惮其劳事权未正安有固志兼鲍义赴司已难复囘若不速与区处虑有观望况臯久在东淮遇敌敢前临财不茍军士乐以为用时軰翕然共推俾乘一障正不为过所有鲍义自归顺以来久效力于边靣两年御敌有劳去官无过但以修浚工役非其所长其人见为淮东总管招信驻劄今若以本官职改令扬州驻劄它时别听边郡任使亦其所便区区欲望朝廷特赐敷奏将夏臯差知泗州节制本州屯驻军马鲍义特改扬州驻劄依旧淮东副总管给降各人付身下本司给付庶几臯知竭力于役义亦安心厥官其于边防实非小补某见丏祠请本不敢僭越迫于边计不容缄黙伏乞钧慈速赐指挥施行
　　荆阃申朝省乞休致公劄
　　某比者再具奏申乞令休致七月二日恭准省劄六月十四日奉圣防依已降诏不允不得再有陈请某仰承君命俯揆臣衷顾惟踪迹之孤材畧之短识虑之闇疾疚之优事力之乏不易支时论之及间可骇自当知止何但见几其如天听之未俞不容日力之坐玩绸缪未雨倐忽已秋倘其委斯责而去之将谓遗其艰于来者是知身计非为国谋谨当尽力边鄙之驱驰听命庙堂之进退惟是某此心已动其迹愈危终愿谢事以归实非饰情之语伏望钧慈特赐敷奏畴咨文武之望预为藩阃之储俟某才毕秋防许全晩节实拜隆天厚地之赐
　　囘丞相边事公劄
　　某五月二十七日伏拜钧翰之赐恭承畴咨边议指授庙谟不鄙菲葑之微俾陈管蠡之见猗欤盛哉此古大臣之忧边思职集思广忠也当丙魏同心光佐中兴必得后将军金城之畧乃可以复明问某愚昧不足以进于是然白劄所议动关边防事宜某谨不敢轻肆胸臆应以文具访之将校质之賔寮有以虚实利害言则谓备东而扰西敌未必不用王朴教世宗之谋攻南而备北我不可不用亚夫应吴楚之法以缓急先后言则谓心腹固当虑而头目不可以不捍堂奥固当备而藩篱不可以太疎有谓攻守无常势虚实无定形各春之蕲黄敌固攻吾之所不守今冬之襄樊吾可不守敌之所不及敌自嘉煕攻黄能十余年不近城壁不掠山寨以虚我之实而吾前年城郢去年城襄仅一二年顾恃其不来而未免实我之虚取之必争固以预料此敌之未遂入正吾之所深虑也有谓强敌用兵野无所掠彼则不来兵少于我彼则不战日者黄州非特以虚致敌正患以实诲盗今则巳来者未必复至未至者势必一来又有谓三边利害蜀守关险淮守城池惟荆兼江靣边靣以边靣则新复二三城戍力疲于骤分以江靣则上下二千余里责重于他处今欲以淳祐后之兵力乃渐当端平前之边靣向者朝廷以荆力而助江淮之守今者朝廷岂不以江淮之力而助荆之守乎又有谓天下事变见于目睫之前者易治伏于意料之外者难知朝廷去年虑襄樊今年虑蕲黄是固切矣若以天下大势言则三边日与敌接何地非戎马所可入处其忧又不但襄樊蕲黄而止也以京湖形势言襄樊之外均郢安复俱在极边寓治无形险之可依新复则气力之未壮当忧也辰沅靖澧宻接诸蛮施黔干腹之可通思播离落之难恃当忧也以江陵形势言则数十堡之星分百里洲之冬涸沙市之扼吾吭防峡之拊吾背当忧也举是数条然则边境之当备者又岂一隅而止哉恭惟庙堂聚防精神图囘画畧既以江靣之事为至急又以边靣之备不可疎将摘戍则恐敌乘吾虚将旋招则忧廪莫吾继将借民丁以取兵力又恐仓卒之难集此钧虑之不能已钧问之所以及也如有广览兼听朝廷正将为公天下之图并智合谋边臣不当私一道而虑凡戍兵之当复也舟师之当调也某亦既叠叠有请于朝矣兹不敢赘及区区僭有一得之献则闻吴人言有曰自西陵以至江都上下凡五千七百里如人六尺之躯其间防风寒不过数处盖地有所不必备亦在上之人审其缓急之宜而用之耳近世边外用兵如敌之下诸国大概能用分合之长如金之守黄河则无益于成败之计仿其得而鍳其失此正吾国所当讲明者白劄譬三边如一大棊局某敢以此对昔人以奕喻治国其言曰知其用而置得其处者胜不知其用而置非其处者败置者何奕之举着是也有如局靣之相持胜负固在于全势然有举子一二布置得宜而满枰卒赖之者此必有定着有虑着有活着而后能是当如珠走盘固不可胶柱鼓瑟也今日三边布置画地而守定着也视敌所向以兵而往应着也至于活着则兼奇正之用出定应之中当使之可逺可近可守可攻可进可止惟吾意之所向不为敌之所移犹儒家所谓活泼泼地者此则岂非庙堂心术经纶中事乎伏覩朝廷近措置逰击一军将欲驻之沿江上下流以备声援大哉圣谟此活着也不特长江可用之长淮亦可用之某昔在淮堧建议乞驻招司于濠此意也去年敌未犯边乞命大将提重兵驻江鄂之间亦此意也蕃长于骑汉长于舟以我所长制彼所短此策果行敌窥城则援城敌饮江则保江淮警则备淮荆急则备荆彼纵东西而隳突我足上下而应接风帆千里出没如神幅纸命之刻期可集朝廷可以高枕卧矣然私谓权宜之抽摘不若创置之招募盖同是一劵食也撤彼虚此未见其增强招新刷旧不妨于徐补朝廷倘纾一时之计固亦何惜万人之资尝畧计之特用新楮二百万一岁之廪给有余裕矣此国计也边臣不当出位僭及以犯不韪伏望矜其愚而赦之不胜幸甚某闻命旬日备罄思惟勉酬隆施愧乏长策










　　可斋杂藁巻二十
　　钦定四库全书巻
　　可斋杂藁巻二十一　　　宋　李曾伯　撰赋
　　闻雁赋【丙戌九月十一日】
　　颷金高露玉冷黄帘埀碧幕静属文书之燕间与亲友以笑咏閴其何声隠若可听始缥缈以甚逺继嘹唳以渐近如故人之好音将客梦以呼醒乃吕令之求賔殆汉颂之遇顺仆本壮夫顿有秋思感机缄之不停嗟岁月之易逝彼仓庚兮春闱及啼鴂兮夏至曾为日之几何而此物者至矣乃因人情载想物意其来也岂从龙荒朔莫之墟将自狼居姑衍之地过西域之后门亦尚记于汉垒歴长安之铜驼抑曾饮于渭水麦芁芁兮如何黍离离兮奚似谅山河之无恙今风景之不异尔能为予而一鸣予亦将有以告乎尔久之有声从天而来如怨如诉如悲如哀物若是以有情人胡为而忘懐虽至于无可奈何者已是得不为之长太息也哉于是乃告之曰伊蜀山之千重去吴天之万里巫峡高入于云端岷峨深在于雪际恐矰弋之过忧非羽翼之得计吾闻晩烟苍梧夜月青草洞庭橘柚之乡松江苹蓼之岛厥有稻粱亦有芦苇尔不彼去胡过于此又闻暮雨滕阁西风楚楼鹦鹉黄鹤之境鳯凰白鹭之洲可以囘翔可以栖止尔不彼去胡久于是尔其有中原之信音又胡不诣上林而报天子于时桂影沉夜桐声响秋既感物之可感又忧人之所忧其有穷征絶塞逺戍它州念百战之已老苦数奇之不侯如李广班超之徒闻此之声安得不髪怒而眉愁其有缱绻河梁投老遐陬思故国之越吟作他乡之楚囚如李陵苏武之徒闻此之声安得不涕雪而泪流或有遭时摈斥与世沉浮逐汨罗之渔父盟江上之沙鸥如屈平贾谊之徒闻此之声安得不含愤而懐羞或有随牒千里寄情一邱动莼鲈之佳兴赋松菊之西畴如渊明季鹰之徒闻此之声又安得不神往而形留或有萤雪案前风雨床头誓击楫以自励痛枕戈之未酬如刘琨祖逖之徒闻此之声又安得不命咎而时尤又有闺房荡子江湖逺逰倚日暮之修竹望天际之归舟如潇湘湓浦之妇闻此之声又鲜不寓心于伉俪托兴于绸缪或又有月冷金殿霜凄锦裘恨弊履之已弃悲纨扇之不收如长门卓郡之人闻此之声又鲜不寄言于赋咏属意于悲讴凡若人兮此心何求是亦犹闻乌而唾闻鹊而喜闻子规而思归闻隣鸡而思起非无故而偶然盖不能以自已而况于斯云胡不以然则衡阳以北代地以南千万人之心不同又岂一人之心可拟是盍不玩羲经之渐陆兮思出处之大义咏周雅之集泽兮味还定之深防或讶其所闻者一而所思者殊则曰燕雀安知鸿鹄之志
　　岩桂赋
