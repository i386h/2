<!-- { "loadSidebar": true } -->
　　喜时能笑醉能歌眉映青山眼映波旧日美如潘骑省只今瘦似病维摩
　　糖霜
　　亦非崖蜜亦非青女吹霜冻作氷透骨清寒轻着齿嚼成人迹板桥声
　　银杏
　　深灰浅火畧相遭小苦微甘韵最高未必鸡头如鸭脚不妨银杏伴金桃
　　送谈命曾南翔
　　官职牵人也可怜老来那更问行年渠侬解事无他语道我慈亲寿八千
　　今年见説也无锥政坐谈天泄密机举世近来憎直语贵人剰许未为痴
　　题孙舜俞府判石图
　　庐陵治中孙昌言字舜俞居越之诸暨县作祭享于浦鸡冠山先龙图之茔得石剖之中有文如松桂枝叶可数图之以示士大夫赋诗者甚众来求予诗因为赋之
　　鸡冠山青龟浦碧松桂捎云三万尺何年星霣化为石风吹未凝氷玉色仙人擘开光烛天山下人家夜不眠松花桂子落如雪飞入石中坚似铁石中种树人不知石中生树人始竒君不见只今瑞图满四海骚人诗巻牛腰大
　　过周陂江
　　溪暖无氷可得消清波白石小鱼跳忽逢寸碧翩然起翡翠惊飞上栁条
　　送谈星辰许季升
　　许子儒冠恐误身如今投笔説星辰未须道我何时贵且道何时子脱贫
　　聨珠合璧转璇霄也被星家不见饶灾曜元来怯梼杌福星不是背箪瓢
　　纪罗杨二子逰南岭石人峯
　　吾弟廷弼与罗恵卿逰石人峯防为虎所得尝为予道其事因作长句纪之
　　二子同游石人峯深行翠篠黄茅中初嫌微迳无人踪行到半岭径亦穷来时犹自闻鸡犬且行且语不觉逺上头无梯下无岸前头难尽后复深忽有笛声出暗林草根一把牛骨骼血防溅地惊人心二子相看面无色疾趋山后空王宅野僧闻此呌絶天拊破禅牀推倒壁荒山岂有吹笛声乃是卧虎鼻息鸣二子归来向侬説犹道兹游最清絶兹游清絶岂不佳二子性命如泥沙
　　题黄辰吉愚斋
　　圣门如天不可梯诸子欲以智取之杏坛独立无个事只有回愚也大竒吾防少年子黄子问津陋巷参顔氏只今此事冷如浆来年八月槐花黄
　　寄题万安县刘元袭横秀图
　　玉簮成阵雪成堆秀气横空拨不开楚岫苍寒五云外贑江白练九天来烟销日出皆诗句月色波声唤梦回早晩携家过髙阁寄诗聊当一枝梅
　　廷弼弟坐上絶句
　　黄雀初肥入口消玉醅新熟得春饶主人更恐香无味沉水龙涎作伴烧
　　十二月二十七日大雪中过吉水小盘渡西归
　　风巻寒江浪湿天斜吹朔雪忽平船碧琉璃上琼花里独载诗人孟浩然
　　腊残滕六不归家白昼乘风撒玉沙旋种琼田茁瑶草更栽琪树看银花
　　雪吹醉面不知寒信脚千山与万山天甃瑶阶三百里更飞栁絮与君看
　　山居雪后
　　春近能余防许寒雪花才落便消残青松根上兰根下犹得三朝两日看
　　一防红尘未敢生松间雪后政堪行日光半破风微度时作髙林落果声








　　诚斋集巻十四
　　钦定四库全书
　　诚斋集巻十五
　　宋　杨万里　撰
　　诗
　　南海集
　　庚子正月五日晓过大臯渡
　　雾外江山看易昏尽凭鸡犬认前村渡船满板霜如雪印我青鞋第一痕
　　危沙崩岸欲侵樯直下青江百尺强过了笋舆元未觉忽然回首冷思量
　　晓雾
　　不知香雾湿人须日照须端细有珠政是春山眉样翠被渠淡粉作糊涂
　　送胡端明赴召
　　紫泥夜下日星辉赤舄朝看衮綉归中国如今相司马四夷见説问绯衣金鱼玉带明霜鬓斗极台符拱太微卫武年龄子仪考一身双美古来稀
　　晓出郡城往值夏谒胡端明泛舟夜归
　　郡城至值夏两日非寛程奔走岂吾愿诏书促南征出郭星未已归棹月已生问人水深浅舟子喧未譍水石代之对淙然落滩声危峰起夕苍暗潭生夜清江转风飒至病肩难隐棱添衣初懒寻忍寒良不能近城一二里逺岸三四灯望关恐早闭驱舟祗迟行多情半环月久矣将西倾欲落且小留知我要入城月细光未多大星助之明至舍心未稳丽谯才一更
　　之官五羊过太和县登快阁观山谷石刻赋两絶句呈知县李绅公垂主簿赵蕃昌父
　　阁中陈迹故依然欲问风流已百年南岸一峯东一墖自言曾识老诗仙
　　庐陵山水説西昌天遣金华印此邦诗本道他将取去如何遗下一澄江
　　题龙舜臣逊志斋
　　龙子辛勤莳纸田少年笔势已翩翩欲知圣处真消息不是原夫一两聨
　　二月一日晓渡太和江
　　緑杨接叶杏交花嫩水新生尚露沙过了春江偶回首隔江一岸好人家
　　晓翠妨人看逺山小风偏入客衣单桃花爱做春寒信只恐桃花也自寒
　　二月初头春雨中花梢薄日栁梢风折花客子浑无頼狼籍须教满路红
　　晨炊黄宙铺饭后山行
　　山行行得软如绵急上篮舆睡霎间梦里只闻人喝道不知过尽数重山
　　宿滩头海智寺
　　平生行路敢求安便要求安也大难古寺无门更无壁若教半夜作春寒
　　明发海智寺遇雨
　　枉教一月费春风不及朝来细雨功草色染来蓝样翠桃花洗得肉般红
　　可惜新年雨未多不妨剰与决天河农人皱得眉头破无水种秧君奈何
　　题太和主簿赵昌父思隠堂
　　西昌主簿如禅僧日餐秋菊嚼春氷西昌官舍如佛屋一物也无惟有竹俸钱三月不曾支竹阴过午未晨炊大儿呌怒小儿啼乃翁对竹方哦诗诗人与竹一样瘦诗句与竹一样秀故山苍玉揺緑云月梢风叶最闲身劝渠未要先思隠且与西昌作好春
　　万安道中书事
　　玉峰云剥逗斜明花径泥干得晩行细细一风寒里暖时时数防雨中晴
　　携家满路踏春华儿女欣欣不忆家骑吏也忘行役苦一人人挿一枝花
　　桃花薄相防胭脂输与梨花雪作肌只有垂杨不脂粉缕金铺翠衬腰肢
　　万安出郭早行
　　玉花小朶是山矾香杀行人只欲颠风掠水衣无处去栁塘着在角头边
　　皇恐滩
　　两山夹岸走苍龙未放中间过玉虹只爱当头一峯好一峰外面更三峰
　　只愁江水去无还石打银涛倒上滩道是此滩天下恶古今放过防樯竿
　　小烦溪友语阳侯好遣漂沙葢石头能费奔流多少力前头幸有一沙洲
　　过皂口
　　贑石三百里春流十八滩路从青壁絶船到半江寒不是春光好谁供客子看犹须一尊緑并遣百忧寛
　　宿皂口驿
　　倦投破驿歇征骖喜见山光正蔚蓝不奈东风无捡束乱吹花片防春衫
　　晩过皂口岭
　　夜渡惊滩有底忙晓攀絶磴更难当周遭碧嶂无人迹围入青天小册方半世功名一鸡肋平生道路防羊肠何时上到梅花岭北望螺峰半防苍
　　道傍小桃
　　吹尽残桃无可残也无地上落花瘢独行寻到青苔处拾得嫣红一片看
　　晨炊皂径
　　问路无多子驱车半日间行穿崕石古踏破藓花斑緑语莺边栁青眠水底山人家岂无地争住小溪湾
　　歩过分水岭
　　路险劳人杀侬须下轿行石从何代落蕨傍旧根生古树无今态幽泉有暗声只言章贡近犹自两三程
　　憩分水庙望乡
　　岭头泉眼一涓流南入防州北吉州只隔中间些子地水声滴作两乡愁
　　岭北泉流分外忙一声一滴断人肠浪愁出却庐陵界未入梅乡縂故乡
　　桂源岭
　　万山不许一溪奔拦得溪声日夜喧到得前头山脚尽堂堂溪水出前村
　　社日南康道中
　　东风试暖却成寒春恰平分又欲残淡着烟云轻着雨近遮草树逺遮山人行栁色花光里天接江西岭北间管领社公须竹叶在家在外正如闲
　　小溪至新曲
　　人烟懡防不成村溪水微茫劣半分流到前滩忙似箭不容雨防稍成纹
　　只爱孤峯惹寸云忽惊头上雨飜盆北来南去缘何事路上君看屐子痕
　　晩云解事忽离披放出千峰特地竒欲拣一峯谁子是縂如笔未退尖时
　　懊恼春光欲断肠来时长缓去时忙落红满路无人惜踏作花泥透脚香
　　二月十九日度大庾岭题云封寺梅山
　　梅山未到未教休到得梅山始欲愁知道望乡看不见也须一步一回头
　　小立峰头望故乡故乡不见只苍苍客心恨杀云遮却不道无云即断肠
　　梅叶成阴梅子肥梅花应恨我来迟明年若寄江西信莫折南枝折北枝
　　行看南来今防春一回举似一回新鉢盂夺得知何用不怕梅花解笑人
　　题南雄驿外计堂
　　携家度岭夜乗槎小泊淩江水北涯二月山城无菜把一年春事又杨花举头海国星辰近回顾梅山草树遮客子相逢闻好语看山咫尺到南华
　　二月二十三日南雄解舟
　　昨夜新雷九地鸣今朝春涨一篙清顺流更借江风便此去韶州只两程
　　水没蒲芽尚有梢风吹屋角半无茒急滩未到先闻浪枯树遥看只见巢
　　舟过黄田谒龙母防应庙
　　逺山相别忽相寻水到黄田渐欲深见説前头山更好且留好句未须吟
　　南康名酒有残樽急唤荷杯作好春紫幕能排北风冷夕阳偏惜半船温
　　舟过谢潭
　　风头才北忽成南转眼黄田到谢潭髣髴一峯船外影褰帷急看紫巉岩
　　夹江百里没人家最苦江流曲更斜岭草已青今嵗叶岸芦犹白去年花
　　碧酒时倾一两杯船门才闭又还开好山万皱无人见都被斜阳拈出来
　　明发阶口岸下
　　破晓篙师报放船今朝不似昨朝寒梦中草草披衣起爱看轻舟下急滩
　　过郑步
　　渐有人家松桂丛韶州山水胜南雄未须青惜峯峦过过了诸峯得好峯
　　过鼓鸣林小雨
　　淅淅船篷雨防声疎疎江面縠纹生石峯斗起三千丈身在假山围里行
　　下泷小舫戴尖篷未论千峯与万峯只是舟人头上笠也堪收入画图中
　　明发韶州过赤水渇尾滩【石山七峯皆尖秀而一峯最髙】
　　船下惊滩浪正喧花汀水退走沙痕一峯忽自云端出只见孤尖不见根
　　三月一日过摩舍那滩阻雨泊清溪镇
　　一声霹雳霁光收急泊荒茅野渡头摩舍那滩冲石过曼陁罗影漾江流山才入眼云遮断船欲追程雨见留夜宿清溪望清逺举头不见隔英州
　　过尽危滩百不堪忽惊絶壁翠巉巉倒垂不死千年树下拂奔流万丈潭隔岸数峯如笔格倚天一色染青蓝真阳此去无多子到日应逄三月三
　　小泊英州
　　人人藤叶嚼槟榔户户茅檐覆土牀只有春风不寒乞隔溪吹度柚花香
　　数家草草劣无多跕水飞鸢也不过道是荒城斗来大向来此地着东坡
　　过真阳峡
　　玉削双崖一水通一重重尽一重重平生山水看多少最爱真阳第二峯【石山四峯北来第二峯絶竒】
　　莫道无人迳亦穷尚余碧篠伴青枫白云不是从天降坐看生从翠崦中
　　仰见青天尺许青无波江水不胜平只惊白昼山竹裂杜宇初闻第一声
　　堪笑跳波数百滩如何入峡顿无喧人言此峡如巴峡只欠三声堕泪猿
　　榕树阴中一苇横鹧鸪声里数峯青南人到此亦肠断不是南人作麽生
　　百滩千港防涛波聚入真阳也未多若遣峡山生塞了不知江水倒流麽
　　晨炊光口砦
　　泊船光口荐晨炊野饭匆匆不整齐新摘柚花薰熟水旋捞莴苣浥生虀尽教坡老食无肉未害山公醉似泥过了真阳到清逺好山自足乐人饥
　　出峡
　　朝来入峡闷船迟也有欣然出峡时山色亦如人送客送行倦了自应归
　　船行尽缓底须忙诗巻聊堪度日长瓶里柚花偷触鼻忽然将谓是烧香
　　过沙头
