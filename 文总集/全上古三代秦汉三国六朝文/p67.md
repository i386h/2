<!-- { "loadSidebar": true } -->
　　肉刑所以禁奸，所由来者久矣。陛下下明诏，怜万民之一有过被刑者终身不息，及罪人欲改行为善而道亡繇，至於盛德，臣等所不及也。臣谨议，请定律曰：诸当完者，完为城旦舂；当黥者，髡钳为城旦舂；当劓者，笞三百；当斩左止者，笞五百；当斩右止，及杀人先自告，及吏坐受赇枉法，守县官财物而即盗之，已论命复有笞罪者，皆弃市。罪人狱已决，完为城旦舂，满三岁为鬼薪白粲。鬼薪白粲一岁，为隶臣妾。隶臣妾一岁，免为庶人。隶臣妾满二岁，为司寇。司寇一岁，及作如司寇二岁，皆免为庶人。其亡逃及有罪耐以上，不用此令。前令之刑城旦舂岁而非禁锢者，如完为城旦舂岁数以免。臣昧死请。（《汉书·刑法志》孝文即位十三年，齐大仓令淳於公当刑诏狱，逮系长安。其少女缇萦随父至长安，上书。天子怜悲其意，遂下除肉刑。丞相张苍御史大夫冯敬奏言。制曰可。）
　　◎韩王信
　　信，故韩襄王孽孙。从高帝入汉中，拜韩太尉。汉二年立为韩王，从破项籍，都颍川。徙都晋阳，寻徙马邑，降於匈奴。十一年，柴武击斩之。
　　◇上书高帝
　　国被边，匈奴数入，晋阳去塞远，请治马邑。（《汉书·韩王信传》）
　　◇报柴武书
　　陛下擢仆起闾巷，南面称孤，此仆之幸也。荥阳之事，仆不能死，囚於项籍，此一罪也。及寇攻马邑，仆不能坚、守，以城降之，此二罪也。今反为寇将兵，与将军争一旦之命，此三罪也。夫种、蠡无一罪，身死亡；今仆有三罪於陛下，而欲求活於世，此伍子胥所以偾於吴也。今仆亡匿山谷间，旦暮乞弋贝蛮夷。仆之思归，如痿人不忘起，盲者不忘视也。执不可耳。（《史记·韩王信传》：《汉书·韩王信传》：汉使柴将军击之，遗信书，信报。）
　　◎韩颓当
　　颓当，信次子。生於颓当城，因以为名。孝文十六年从匈奴归国，封弓高侯。景帝时平吴楚功最，卒谥曰壮。
　　◇遗胶西王书
　　奉诏诛不义，降者赦其罪，复故；不降者灭之。王何处，须以从事。（《汉书·吴王濞传》）
　　◎季布
　　布，楚人。为项王将。高帝召拜郎中。孝惠时为中郎将。吕后以为河东守。文帝时召为御史大夫，未拜罢，令还郡。
　　◇寄书谏窦长君
　　吾闻曹丘生非长者，勿与通。（《史记·季布传》、《汉书·季布传》）
　　◎陈武（一作「柴武」）
　　武一姓柴，秦时以将军起薛，别救东阿，至霸上。汉六年封棘蒲侯。孝文后元年卒，谥曰刚侯。（按《高纪》：遇刚武侯。应劭《音义》云：武一姓柴。今据《史记·律书》，合之《史》，《汉》，《韩王信淮南王长传》、《功臣侯表》，知陈武即柴武，应劭说是也。）
　　◇遗韩王信书
　　陛下宽仁，诸侯虽有叛亡而复归。（《汉书》作「而后归」），辄复故位号，不诛也。大王所知，今王以败亡走胡，非有大罪，急自归。（《史记·韩王信传》：十一年春，复与胡骑入居参合，汉使柴将军击之，遗信书。又见《汉书韩王信传》。）
　　◇议征南越朝鲜
　　南越、朝鲜，自全秦时内属为臣子，后且拥兵阻厄，选蠕观望。高祖时天下新定，人民小安，未可复兴兵。今陛下仁惠抚百姓，恩泽加海内，宜及士民乐用，征讨逆党，以一封疆。（《史记·律书》：孝文即位，将军陈武等议。）
　　◎申屠嘉
　　嘉，梁人。从高帝为队率，迁都尉。惠帝时为淮阳守。文帝即位，赐爵关内侯，十六年为御史大夫，后二年代张苍为丞相，封故安侯。景帝二年卒，谥曰节侯。
　　◇奏议孝文为太宗庙
　　丞相臣嘉等言：陛下永思孝道，立昭德之舞，以明孝文皇帝之盛德，皆臣嘉等愚所不及。臣等议曰：功莫大於高皇帝。德莫盛於孝文皇帝。高皇庙宜为帝者太祖之庙，孝文皇帝庙宜为帝者太宗之庙。天子宜世世献祖宗之庙，郡国诸侯宜各为孝文皇帝立太宗之庙，诸侯王、列侯使者侍祠，天子岁献祖宗之庙。请著之竹帛，宣布天下。（《史记·文纪》、《汉书·景纪》）
　　◎陶青
　　青，高帝末嗣父舍爵开封侯。文帝后二年为御史大夫。景帝二年代申屠嘉为丞相，七年免，中三年卒，谥曰夷侯。
　　◇劾奏晁错
　　吴王反逆亡道，欲危宗庙，天下所当共诛。今御史大夫错议曰：「兵数百万，独属群臣，不可信。陛下不如自出临兵，使错居守。徐僮之旁，吴所未下者，可以予吴。」错不称陛下德信，欲疏群臣百姓，又欲以城邑予吴，亡臣子礼，大逆无道。错当要斩，父母妻子同产，无少长皆弃市。臣请论如法。（《汉书·晁错传》：丞相青翟、中尉嘉、廷尉欧劾奏错云云，制曰可。按：严青翟，孝武元狩五年代李蔡为丞相。今此事在孝景三年正月，其时丞相乃陶青也。各《汉书》本衍一「翟」字耳。）
　　◎薄昭
　　昭，吴人。文帝母薄太后之弟。元年拜车骑将军，封轵侯。十年坐罪自杀。
　　◇与淮南王长书
　　窃闻大王刚直而勇，慈惠而厚，贞信多断，是天以圣人之资奉大王也甚盛，不可不察。今大王所行，不称天资。皇帝初即位，易侯邑在淮南者，大王不肯。皇帝卒易之，使大王得三县之实，甚厚。大王以未尝与皇帝相见，求入朝见，未毕昆弟之欢，而杀列侯以自为名。皇帝不使吏与其间，赦大王，甚厚。汉法，二千石缺，辄言汉补，大王逐汉所置，而请自置相、二千石。皇帝天下正法而许大王，甚厚。大王欲属国为布衣，守冢真定。皇帝不许，使大王毋失南面之尊，甚厚。大王宜日夜奉法度，修贡职，以称皇帝之厚德。今乃轻言恣行，以负谤於天下，甚非计也。
　　夫大王以千里为宅居，以万民为臣妾，此高皇帝之厚德也。高帝蒙霜露，沫风雨，赴矢石，野战攻城，身被创痍，以为子孙成万世之业，艰难危苦甚矣。大王不思先帝之艰苦，日夜怵惕，修身正行，养牺牲，丰洁粢盛，奉祭祀，以无忘先帝之功德，而欲属国为布衣，甚过。且夫贪让国土之名，轻废先帝之业，不可以言孝。父为之基，而不能守，不贤。不求守长陵而求之真定，先母后父，不谊。数逆天子之令，不顺。言节行以高兄，无礼。幸臣有罪，大者立断，小者肉刑，不仁。贵布衣一剑之任，贱王侯之位，不知。不好学问大道，触情妄行，不祥。此八者，危亡之路也，而大王行之，弃南面之位，奋诸、贲之勇，常出入危亡之路，臣之所见，高皇帝之神必不庙食於大王之手，明白。
　　昔者，周公诛管叔，放蔡叔，以安周；齐桓杀其弟，以反国；秦始皇杀两弟，迁其母，以安秦；顷王亡代，高帝夺之国，以便事；济北举兵，皇帝诛之，以安汉。故周、齐行之於古，秦、汉用之於今，大王不察古今之所以安国便事，而欲以亲戚之意望於太上，不可得也。亡之诸侯，游宦事人，及舍匿者，论皆有法。其在王所，吏主者坐。今诸侯子为吏者，御史主；为军吏者，中尉主；客出入殿门者，卫尉大行主；诸从蛮夷来归谊及以亡名数自占者，内史县令主。相欲委下吏，无与其祸，不可得也。王若不改，汉系大王邸，论相以下，为之奈何？夫堕父大业，退为布衣所哀，幸臣皆伏法而诛，为天下笑，以羞先帝之德，甚为大王不取也。
　　宜急改操易行，，曰：「臣不幸早失先帝，少孤，吕氏之世，未尝忘死。陛下即位，臣怙恩德骄盈，行多不轨。追念罪过，恐惧，伏地待诛不敢起。」皇帝闻之必喜，大王昆弟欢欣於上，群臣皆得延寿於下；上下得宜，海内常安。愿孰计而疾行之。行之有疑，祸如发矢，不可追已。（《汉书·淮南厉王长传》：厉王归国益恣，文帝重自切责之。时帝舅薄昭为将军，尊重，上令昭予厉王书，谏数之。）
　　◎张武
　　武为代国郎中令。文帝即位，以受赇金钱不徙，十四年拜车骑将军，屯渭北。军罢，复故官，及葬霸陵，为复土将军。
　　◇议止代王入嗣
　　汉大臣皆故高帝时大将，习兵多谋诈，此其属意，非止此也，特畏高帝、吕太后威耳。今已诛诸吕，新喋血京师，此以迎大王为名，实不可信。愿大王称疾毋往，以观其变。（《史记·文纪》：陈平、周勃使人迎代王，代王问左右郎中令张武等，张武等议。）
　　◎贾山
　　山，颍川人。初为颍阴侯灌婴给事。文帝时屡上书言事，不用。
　　◇至言
　　臣闻为人臣者，尽忠竭愚，以直谏主，不避死亡之诛者，臣山是也。臣不敢以久远谕，愿借秦以为谕，唯陛下少加意焉。
　　夫布衣韦带之士，修身於内，成名於外，而使后世不绝息。至秦则不然。贵为天子，富有天下，赋敛重数，百姓任罢，赭衣半道，群盗满山，使天下之人，戴目而视，倾耳而听。一夫大呼，天下响应者，陈胜是也。秦非徒如此也，起咸阳而西至雍，离宫三百，钟鼓帷帐，不移而具。又为阿房之殿，殿高数十仞，东西五里，南北千步，从车罗骑，四马骛驰，旌旗不挠。为宫室之丽至於此，使其后世曾不得聚庐而托处焉。为驰道於天下，东穷燕齐，南极吴楚，江湖之上，濒海之观毕至。道广五十步，三丈而树，厚策其外，隐以金椎，树以青松。为驰道之丽至於此，使其后世曾不得邪径而托足焉。死葬乎骊山，吏徒数十万人，旷日十年。下彻三泉合采金石，冶铜锢其内，漆涂其外，被以珠玉，饰以翡翠，中成观游，上成山林。为葬埋之侈至於此，使其后世曾不得蓬颗蔽冢而托葬焉。秦以熊罢之力，虎狼之心，蚕食诸侯，并吞海内，而不笃礼义，故天殃已加矣。臣昧死以闻，愿陛下少留意而详择其中。
