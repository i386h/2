<!-- { "loadSidebar": true } -->
　　汝兄弟自幼丧父頼祖训育今祖父丧矣当夙夜勤学立身以图不忝祖父不可自暴弃也知汝皆已婚度未有字今字奕曰崇规字奂曰崇矩盖奕奂皆有大义然非循蹈规矩不能大也先儒所谓大噐犹规矩凖绳先自治而后治人是也汝兄弟勉之勉之并寄欧阳率更法帖与汝习书习书与为人同道书一防一画皆循法度久之而熟则下笔可观矣人一言一动皆遵礼法久之而熟则德行可称矣勉之勉之
　　沂州普照禅寺兴造记
　　右沂州普照禅寺兴造记建于金熈宗皇统四年僧汝尚文集唐栁诚悬书庶防得栁之彷佛者
　　北京诸帖
　　右黄庭经乐毅论皆赵文敏公所临兰亭序无氏名顔鲁公座位帖逸其半或云皆公所临未知是否金丹四百字亦公所书石刻皆在北京永乐七年车驾巡幸扈从之臣多得之而纸墨之佳如此甚少余得之太常少卿朱焯者也
　　七观帖三帖【三首】
　　右七观帖元袁文清公所作以赠程文宪公致仕南归而赵文敏公之所书也余家有公小楷帖如黄庭乐毅皆临古人书独此帖出公自然之趣惜纸墨未甚佳耳此刻今在四明余得之陈孟颙秀才
　　余多得七观帖独此本纸墨差胜彭百链浙东还所惠者
　　程文宪之归袁文清之文赵文敏之书皆所谓得意者也而具于斯盛哉所惜当时刻手不及耳余所得者独此本差明白盖鄞士呉友麟所惠者
　　杨仲墓志
　　右杨仲墓志黄晋卿撰库库书仲晋卿皆先待制同年进士余尝録此文附置题名碑隂又得此于王汝玉賛善汝玉以为佳物赠余惜其纸墨颇劣也
　　贺捷表临本
　　钟繇贺捷表欧阳文忠公集古録论之悉矣石刻今不存吾尝见数本字大小皆不同独友人陆伯旸所藏者为得中笔意兼胜陆没后文籍散失不知此帖流落何在惜哉此纸陆少时所临以遗余者每一展翫兴念亡友为之怆然
　　圣教序
　　右唐太宗作圣教序及髙宗作三藏圣记又各有与僧奘手书附其后后又有奘所译心经皆僧怀仁集羲之之书而于志宁来济许敬宗李义府之徒为之润色咸亨二年勒石今在西安府学今世学行书者兰亭序之下则资于此余得此本于江夏宋惟宪纸墨颇佳
　　北庭草书
　　右北庭草书宋治平丁未宋孝孙刻之资中余忘所自得无书人氏名孝孙定为怀素书观其笔势飞动超越真非素不能惜乎此本纸墨未佳也
　　陜西座位帖二帖【二首】
　　右顔鲁公座位帖藁石刻在西安府学此本骨气清劲飞动视后来临本盖悬絶矣余得之周恂如贠外吾郡胡忠简公书法实出鲁公其大节亦相似故以所上髙宗封事亲笔藁附此帖之后
　　右长安所刻顔鲁公座位帖藁观顔书者必观于行乃尽其妙处
　　题顔鲁公书
　　此巻顔楷书中兴颂第一东方賛次之题名帖又次之而题名最明白
　　北京座位帖
　　北京顔鲁公座位帖本四幅永乐七年扈从之臣多得之止二幅盖失其半久矣十一年民有治圃得之者杨学士亟以二纸见遗余并取旧所得于沈民望脩譔者通表之遂为完物譬如延平之劒神物终当复合也
　　詹孟举书
　　国朝大书詹舍人第一其小字亦精但世不多有余独于秘府屡见之詹初得书法于巙巙子山盖兼虞欧顔栁之体而有冠冕佩玉之风者也
　　孔子庙学记
　　右魏孔子学记曹植撰梁鹄书书法特妙此碑在孔林余得之衍圣公彦缙者也
　　汉脩孔子庙噐碑
　　右汉韩勅脩孔子庙噐碑盖灵帝永寿二年也此碑即六一公所讥霜月皇极之语者吾特爱其书耳
　　汉鲁相晨孔子庙碑
　　右汉鲁相晨孔子庙碑晨无姓赵明诚金石録云史晨也碑在曲阜建宁三年所立详见欧阳文忠公集古録余得此于陈思孝思孝平生广求厚积有重复者徃徃以惠朋友不但惠余也
　　孔子庙堂碑
　　右唐孔子庙堂碑虞世南撰并书石刻在西安府学亦得之胡给事尝在内府见旧刻本与此逈异盖岁久碑刻剥蚀失其真也欧阳文忠公童子时得此碑刻画完好后廿年复得之则已残缺况今又后三四百年哉
　　夫子庙堂记
　　右夫子庙堂记唐驾部郎中程浩撰宋宣义太师梦英书世多喜诵此文而梦英书法一本栁诚悬然骨气意度皆弱不能及也
　　米南宫二帖
　　右米南宫二帖旧得之吾友陆伯旸陆论书法于唐主褚河南于宋主米余闻米最善临晋观后一帖则其用意于晋者可见已
　　笔阵图
　　右羲之笔阵图非羲之自书盖近代人所书而羲之笔法因之以传耳石刻在西安府学此闵佥事所惠者
　　子昻千文
　　右松雪翁行书千文盖有智永遗意学书者易于见效此刻藏松江海濵僧舍时人鲜有知者监生王宁奉命巡盐场过而得之以见惠由是稍闻于士大夫矣
　　淳化帖三帖【三首】
　　此本吾故人朱吉季宁家物朱洪武末为湖广佥宪坐累被逮尽卖文籍为行费此帖落江夏沈氏今岁仲举展省还江夏时沈氏落甚其子亦尽卖文籍仲举因购此见惠签题犹朱手笔览之増感此帖盖摹刻皆下独二王有数帖庶防然甚不多也
　　右淳化帖四本泉州刻也余友陆伯旸家故物洪武甲戌冬余自武昌归陆以赠别签题皆陆手笔图书具存独念故人不作久矣而此刻今归内府亦不可得也右淳化帖五本泉州所刻者永乐乙未春余得之兵部尚书四明金世忠余家旧得于陆氏者与此颇各有缺畧及错简遂得互相叅考而宋米芾尝辨其间伪书及黄伯思法帖刋误所论皆见余之别録
　　右军书
　　此出曹氏星凤楼帖中不完所存者皆右军书行书十余帖草书四帖州民奉橘临墓田丙舍官奴虞治书裹鲊皆在楷书有乐毅海字本又有全本有东方画賛无兰亭序而有宋人题跋数首永乐庚子冬余过临淮访族兄璧而得之者也
　　黄帝祠宇
　　右黄帝祠宇四字唐李阳氷篆刻在缙云字衡一尺有半缩倍之吾家阳氷篆书此最大者闻缙云仙都山有鼎湖世传黄帝上升处阳氷尝篆鼎湖二字今尚在余未之得也
　　忘归台铭
　　右忘归台铭李阳氷书刻在处州阳氷尝为处之缙云令故其书在处州独多闻有孔子庙碑吏隠山留题诗文皆佳余未得也
　　长安绎山碑
　　右绎山碑盖宋淳化四年郑文质以徐铉所授故绎山摹本刋置长安学中者文质铉之徒也今泰山有秦刻李斯真迹尚在但磨灭多矣间于邹侍讲家见摹本止廿九字其去此甚逺也
　　青社绎山碑
　　右绎山碑青社本断裂多矣余得之习礼检讨尝见陈思孝论绎山翻本次第云长安第一绍兴第二浦江郑氏第三应天府学第四青社第五蜀中第六邹县第七然余于蜀中本未之见也
　　东明精舍绎山碑
　　陈思孝自北京寄惠此帖盖浦江郑氏东明精舍所刻本也宋景濂谓此用长安本翻刻然以余观之亦出绍兴本未知果如何当求识者辨之
　　邹县绎山碑
　　右绎山碑字画视诸本特小得之行俭云出于山东而未详其处闻邹县有绎山翻刻本此岂是耶当求识者质之
　　篆书偏旁字源
　　右篆书偏旁字源宋宣义大师梦英书此碑咸平二年立于长安学中后有英自题又附载郭忠恕所答书
　　彼岸寺碑
　　右彼岸寺碑在汝宁上蔡县余得于监察御史尹崇髙盖宋真宗时建此碑今剥落多矣不知撰书人姓名中书舍人陈登思孝以篆书擅名于今数称此碑之善余则未能通也姑存之
　　五箴后
　　右唐韩文公五箴宋仁宗时狄道宋寂作篆体书之后其子摹刻于石宣和六年也
　　党怀英书
　　右党怀英篆书竹溪四絶句金章宗明昌六年刻石济州普照寺今在州学中
　　大学经
　　右大学经一章作钟鼎篆书而忘所自得亦不记石刻何在闻西安府学有汉尚书鲁诗仪礼春秋公羊传论语魏三体书左传遗字余皆未得也
　　题王氏父子书
　　右残帖皆王氏父子书首右军兰亭荷华长者鹘等断石兰亭起大字至向字凡五十三字薛稷临兰亭六帖次徽之二帖次撡之二帖次涣之一帖次献之洛神一帖皆出曹氏刻其刻石已不存余故重而表之时有惠怀仁集右军书者并附其隂
　　汉圉令赵君碑
　　右汉圉令赵君碑初平元年立盖献帝嗣位初年也碑在今邓州南阳县学中文字磨灭不可见者将半矣余得于陈舍人思孝
　　汉北海相景君碑
　　右汉益州太守北海相景君碑景君卒于汉安二年碑今在济宁州虽完而字画漫灭不可读者多也
　　汉碑隂
　　右汉碑隂题名余得之思孝不知其为何人碑隂其所载皆门下书佐及故吏之类而字画颇佳
　　魏受禅尊号二碑
　　右魏受禅表尊号二碑世或以为梁鹄书或以为钟繇不可必而雄丽古雅后之攻者必取法焉二碑皆在许州得于刘士皆尊号碑其下近趺处皆磨灭不明盖古碑厯世久逺多如此也
　　纪信碑
　　右纪信碑唐武后时卢藏用撰并书其书甚佳昔人评藏用在能品余得此于士皆
　　唐任城县桥亭记
　　右任城县桥亭记唐开元廿六年任城尉防芳撰王子言书书虽出唐人而古意苍然后之人能若此者甚少吾家唐独有纪信及此二碑耳
　　黄庭经二帖【二首内一帖附曹娥碑出师颂】
　　右黄庭经稍肥大曹娥碑纸墨虽劣然态韵悉佳二帖昔得之汉阳教授胡士安出师颂近得之王孟扬检讨稡为一本便藏也
　　右思古斋黄庭前有唐临绢本四字为表背裁去石刻故在颍上县学廖子谟为县寄惠数本所恨打碑者甚谬也
　　顔书东方朔画像賛碑二帖【二首】
　　右顔鲁公大书东方朔画像賛碑在古乐陵郡山石上今山东泰安州境内盖天寳十三载公为平原太守时所刻后有碑隂记余尝屡得之此本得于余正安脩撰特完好
　　彭百链御史惠余此帖夏文顔书伟然千古之二絶然考唐史天寳十四载安禄山反范阳此碑建于十三载之冬治城整兵之际有余力及此又可以观【阙】　之度矣
　　志公像賛
　　志公像賛今灵谷寺有石刻吴道子画李白賛顔真卿书世称三絶旧刻已坏此重刻者而不复见书法之妙矣碑隂有赵松雪篆书甚佳然余未之得也
　　罗池庙碑
　　右唐韩文公罗池庙碑中书舍人沈傅师书桂管观察使陈曾篆书与篆皆佳长庆元年所立也余得之长吾
　　昼锦堂记
　　右宋欧阳文忠作昼锦堂记蔡君谟书君谟书甚重于当时刻石四方多矣今余家独有此碑得之钱习礼检讨云
　　子昻十七帖
　　右赵文敏公临羲之十七帖公平生用功此帖最多临本石刻亦有数处余凡见四本皆不若此本之佳也
　　汝帖二帖【二首】
　　此石刻在河南汝州永乐丙申冬中书舍人陈彛训扈从还南京探其装有汝帖二本皆表完遂以此分我右汝帖十巻凡十三幅各有汝州之印外因録二幅得之河南佥宪刘咸士皆视余前所得者颇优此刻【阙】长睿辨之甚悉
　　应天府学绎山碑
　　右应天府学绎山碑元至元癸巳所刻者思孝尝云去长安本甚逺信哉
　　汉大风歌
　　右汉髙祖大风歌大篆体刻石在沛县沛有新旧二碑旧碑已坏此盖近代重刻者余得之于大理马寺丞
　　洛神赋二帖【二首】
　　右献之书洛神赋十三行陈正伦所赠石刻今在常州而刻手不及
　　洛神旧石刻之佳者今皆不存独有此在毘陵而刻手甚劣仅存其意耳余得之陈正伦御史
　　乐毅论
