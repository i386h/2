<!-- { "loadSidebar": true } -->
　　君不见新都司马公手提三尺驱羣雄文章落笔掩左马出将入相称人龙又不见山东戚少保结发从军事征讨高牙大纛海岱间南北王庭净如扫两公文武真竒才中原相遇神徘徊片言握手肝胆合白日莽苍青防开帝遣将军获精铁铸作纯钩两竒絶一携自佩一赠公绕夜虹光对明灭相逢则合离则分雄飞雌逐流风霆合如双龙挂宇宙离如独鹗横秋防何来胡生客武林蹑两芒屫登龙门长揖将军拜司马瞥然覩此惊心魂蜃饰蛟装逈竒丽土花半蚀芙蓉腻三秋太白横亘天万丈银河寒压地飞霜喷雪魍魉愁掣电扬飚神鬼避武林八月天茫茫白波两岸飞钱塘天目东西八万仞势压大海摩青苍此时双剑坐中合神锋咫尺相低昻纵横壮气摄五岳浩荡精魄回三光将军百战挺竒节司马百代留余芳丈夫树立固当尔那令异物长濳藏君不见防荘周平生说劒干诸侯穷来斗水不自觅咄嗟文士真蜉蝣又不见淮隂侯仗劒从戎追沐猴武士知几古来少未央落日风飕飗岂若公遭明盛世文武雄才更相济壮烈同标天地间淳风直挽周秦际东海胡生不自量蚤年侠气飘鱼肠长缨欲系玉门敌寸管拟轶开元章只今三十尚碌碌尔髪胡短心胡长呜呼两钜公絶代真罕有干将与莫邪世世长共守灵物由来异人得青萍讵落凡夫手笑杀狂生一蒯缑歌罢无鱼厌奔走谓生且饮勿复言天生七尺宁徒然剧孟曾倾亚父坐侯芭亦受扬雄名山石室岂辽絶防令大业流青编胡不为公一扫五千字珠光照耀双龙泉渇病年来废书久茂苑西风重搔首寂寞公孙劒器行一代雄才我何有覩公神物心飞扬醉墨淋漓忘妍丑篇成一笑还自歌错落寒空堕牛斗倘勒丰城双玉函万古雷张同不朽
　　蚤春苦雨邦相明府见过留饮斋中竟夕走笔放歌为今雨行并怀燕社诸子【曩甞与惟敬惟寅子大裕卿文父汝修集思伯舘有中秋雨集巻】
　　白龙夜挂钱塘渚两防嵯峨雪山起狂风忽卷大海流散作东南万家雨兰隂一雨俄经旬茅斋独卧愁晨昬剥啄何人驻髙盖传呼喻侯来扣门喻侯意气天下无结交平生尽酒徒五载空淹茂陵秩一官再问长安途忆乍停车瀫江涘邂逅逢余誓生死片语平将白雪投雄心真向青防吐汝自分符出建章余亦携书上帝乡掉头不入金华殿却忆山中寻石羊风尘道路巧相值宛转兰隂旧相识把臂宁论白璧双酬知顿掷黄金百人间彩笔何纷纭相看吾汝真忘形乍可经年对叔度那能一饮无公荣蚤春人日差可赏尘尾言豁尘坱轻云忽妬上元节穷隂骤入花朝想衡门独掩空莓苔白眼四望青天摧飞鳬忽报故人至拂衣大笑愁顔开曲迳回轩逈幽寂面面雕阑防竒石珠帘十二清昼垂一尘不到胡生宅博山炉中沉水香兰陵之酒双玉缸蒲团对酌春茫茫居然一息破万古那知雨色来虚堂漆园无人左迁没屈宋曹刘俱寂寂千言欲起杜陵歌四部重翻弇州集人生瞬息同埃尘碌碌谁怜身后名日月空悬古今照宇宙不补东南倾何如雄饮呼大白百川一吸飞长鲸匕首纵横雪花乱唾壶错落浮云惊酒间起舞真态出元气淋漓袖双湿轻薄何由嗔祢衡磊块政须浇阮籍髙山流水尽知已授简含毫仍促席沉防不辞真宰怒跌荡犹堪鬼神泣紫气丰城暝不流寒芒婺女纷相射回首华阳夙昔交十年侠气摩苍霄黎子归耕大庾侧梁生草没罗浮坳刘侯李侯差振翮朱生但乞夷门食康胡咫尺招不得眼底何人寄肝膈吁嗟吾汝自一时越吟楚调俱称竒飞扬总让少年贵嚄唶从教行路疑邺侯满架差足乐长孺淮阳岂云薄种秫聊耕彭泽田草絶胜扬雄阁喻明府歌莫悲汝是豫章一男子余亦岂俛首低睂世间士浮荣一代安所希大业千秋竟谁竢丈夫防合自有神肯将鸾翮随鸡羣孙阳造父一朝值騄駬骅骝双絶尘歌莫悲喻明府我欲乗云归太清汝但为霖佐真主异日中原共鞭弭肝肠一寸久相许漏尽银虬雨声歇萧防如闻二龙语为君作歌聊尔女无论笔落惊风雨
　　折槛行送沈纯父北上【有序】
　　余以孟冬过檇李访纯父适纯父将应召北上谓余赋一长歌为赠援笔慷慨得六百字为折槛行纯父谪戍四载直声动天下故自千秋丈夫而余与纯父谊托久要志存大业即世俗期望非所宜道故歌辞莽莽直吐胸臆知纯父不鄙余言兼柬同时赵呉艾邹四君子
　　北风动地卷霜雪沈子严装候明发白马银鞍走燕市天子召见黄金阙忆昔丁丑年中事呜呼已徃难陈说纲常万古忽如线沈子旁观眦双裂三年忍蔑父母爱七尺自与妻儿诀飞书一夜上明主百辟苍皇胆俱慑宫闱动色问忠悃乞得残躯傍南粤茫茫大海天欲尽野魅山魈共生活铜柱频更伏波戍铁衣乱洒羁臣血桄榔叶防托余防荳蔲枝前赋鶗鴂鬓毛五载凋欲尽意气千钧莽难折离骚熟读引斗酒怒击青萍唾壶缺云雾朝披博罗顶星斗夜摸空同峡归来笑拥緑衣女卢橘杨梅照红颊朝云已去学士还瘴雨蛮烟防荒碣精忠大节岂重覩文藻风流颇颃颉乾纲一振壬午岁地辟天开走狐孽徴书九道发燕邸尽起龙干布朝列是时沈郎奉明诏长啸扁舟返西浙逡巡故国拜丘垅问寝髙堂痛离濶县官日夜戒行李驿使交驰讯车辙男儿肯作里中老直臣更树台端节同时吴赵艾与邹騄駬飞黄并腾踏沈郎讵得终岩穴天上仙查遡河汉腰下刀环耀明月扬鞭再过五陵豪击筑重招蓟门侠蓟门楼殿花三千尚记公车抱长铗对策明光亦草草敝履短衣行防中原邂逅吾共尔白眼红顔寸衷合诵余连璧心已醉示我郊居思横发苍茫大雪华阳街拂袖徐生舘中别风尘倾盖古则有宇宙论心近谁洽即今汝燕余复越抗手胡能不悲咽沈伯子酌汝蒲萄之美酒系汝珊瑚之寳玦一言赠汝中自知此去中外望掀揭儿童走卒尽道汝凛凛刚肠石与铁腰金拖玉宁汝事义胆忠肝岂虚设三公九列贵易保万姓千秋口难辍重华尚纳大禹戒仲甫亦补周王阙朝多善政禄可飱事有当言槛仍折风云况遇大行日努力群龙树勲业竹帛旂常两光絶一旦抽身蚤林樾丈夫出处须伟烈呜呼丈夫出处须伟烈异日儒生秉鈇钺
　　长歌行送方翁恬游武夷【有序】
　　方生翁恬祖太古以隐操著称为诗歌不规规绳墨而天趣自得呉歙间名士多与之游生少即世其家业时时挟策及余门所为寄赠推挹者甚至今秋得余白榆集读之狂叫击楫立为跋数千言余弥愧其奨饰顾自生昌芰之嗜发之余未尝请也爰报以诗
　　方生尧治太古孙丘壑流风今尚存敝衣掣衿动见肘负气不肯干豪门自言知交遍海宇输肝伏胆惟三人新都汪伯玉兴国吴明卿里中胡元瑞三子者令我寤寐劳心魂丈夫壮志在不朽要今竹帛垂乾坤升堂入室即先达眼底穷通安足论忆汝前年走兴国云梦潇湘眼双碧吴郎跳梁空一世赠汝篇章朗奎璧忆汝去年入新都司马文名天下无如椽立草处士传坐令气色髙菰蒲两公声誉冠天下汝得璠璵重増价先生龌龊类楚囚汝何所见何所求方生大笑笑余嬾惟我与公交不浅柴门相去十里强溪上时时达鸡犬自君总角才已闻我向何人不道君大苏小陆长在口王后卢前讵足云曹刘李杜亦男子见君敢谓秦无人君或未知我我实深知君君也歌诗遍林樾恍揭大吕悬云门珠玑万斛落謦欬世人畴不攀青云胡为靳我无一字如挟九鼎持千钧即今便欲武夷去寸心耿耿当谁陈秋风布袍寒彻骨愿得片语回阳春我闻生言亦大笑过诚在我不在君不见杜陵赠端复文章有道交有神家鸡野鹜种种好大鹏斥鷃何疎亲醉中狂笔歌赠汝朱弦白日飞梁尘忆生年少气横发世世纶竿受家业学书学剑三十年学得新诗动吴越青鞵半踏天竺雨白纻全骄武林月我谓汝诗胜汝祖汝得余言欲起舞先生片诺岂偶然立榜余名在今古髙堂防沓来寒风绕夜芙蓉电光吐干将莫邪自有灵谁其拂拭华隂土呜呼穷鬼实伺人五亩经营生计阻连年旱魃满山谷赤日横天跨平陆十家九家鬻婴孺生也宁免妻儿哭昼扪甑釡多游尘晓摸瓶罂絶余粟床头魍魉时揶揄屋上鸺鹠多刺促任使喉端喙三尺不博车前薪一束以兹欲作闽中游幔亭峨峨天尽头云璈玉佩纷上界铁船丹灶悬中流一遇灵仙蜕凡骨脱弃妻子如蜉蝣先生较汝穷更甚蹉跎四十谈封侯老亲稚子倐抛掷一身宇宙如悬疣浮名鸡肋果何用百年强半居穷愁作歌赠汝慰汝意仰天长啸风飕飅三山九曲防寻汝竹枝桂棹行夷犹武夷君兮倘相值挟汝烂醉金银楼【病余絶不作长歌生两以书来尧治垂槖而游闽惟借子大篇以重即子有辞于尧治其曷辞于武夷君噫余懒慢自废若青霞赤城两地主步武间不闻问久矣况武夷君庸暇以苛礼责余惟是生十载之勤缺焉久未报也故歌以慰之并寄询武夷君焉】
　　二酉山房歌【有序】
　　弇州王公既为余记二酉山房矣新都汪公复为余作山房书目叙敬赋长歌奉酬凡千字
