<!-- { "loadSidebar": true } -->
　　爲百僚贺雪表一首　　爲定王贺雪表一首爲纳言姚璹等贺雪表一首
　　爲宰相贺雪表一首　　中书门下贺雪表爲京兆韦尹贺元日降雪表一首
　　爲百官贺雨请复膳表一首
　　贺祈雨感应表一首　　中书门下贺雨表六首爲宰相贺雨表三首
　　爲西京百官贺老君见表　　崔　融
　　臣某等文武官若干人言臣闻至德之运必有告圣之符大道之行必有通【一作神】灵之应故虞舜氏作五老出游于河渚周武勃兴四神来朝于洛邑伏惟皇太后陛下补天爲感配地居尊体国经野肇建惟新之业应天顺人果得非常之事伏见某日勑虢州阌乡县界老君见并授邬宗语皤【一作皓】然鹤首至哉龙徳若游涡水之年疑往流沙之路叙皇威之有截论国祚之无疆道可以济天下功可以侔造化言妙键闗令受教而先迷神理希微河公愿谈而莫测方验老人见于南极但谓承天黄人游于后池止云乘土固不可同年而议也臣等预睹嘉祥早参簮笏惟神降福欣承帝系之隆惟徳洞愿奉元之庆无任感恱之至谨附某奉表称贺以闻
　　贺老人星见表　　　　　　武三思
　　臣守节等文武官九品以上四千八百四十一人上言臣闻惟徳动天必有非常之应惟神感贶允属防昌之期天鉴孔明降休征者所以宣天意神聪无昧効嘉祉者所以賛神功故黄【一作赤】鸟白麟载称姬汉之日圭黑玉式昭禹汤之代伏惟天册金轮圣神皇帝陛下润色丕业光赫宝祚执大象而御风云皷洪鑪而运寒燠浃洽四海辉华六幽希代符来超今迈昔浪委波属故合沓而无穷日臻月见尚殷勤而未已伏见太史奏称八月十九日夜有老人星见臣等谨按黄帝占云老人星一名寿星色黄明见则人主夀昌又按孙氏瑞应图云王者承天则老人星临其国又春秋分候悬象文曜镜云王者安静则老人星见当以秋分候之悬象着符于上人事发明于下夀昌者知亿载之有归安静者示万邦之必附澄霞助月非唯石氏之占散翼埀芒何独斗枢之说臣等谬参缨笏叨目祯祥庆抃之诚实倍殊品无任踊跃之至
　　同前　　　　　　　　　　杨　凭
　　臣某言伏闻太史奏昨八月十五日夜夀星见奉敕宣付所司者伏以三光在天垂象以昭徳一人御防应运以发祥将后天而奉时遂瞻星而称夀九重纳庆万国同欢中贺臣闻圣王握干以继统辅徳以垂休则必焜燿耿光昭宣景福歴考图牒皦然明征谨按孙氏瑞应图云老人星见人主寿昌陛下丕承宝厯光宅天下恢圣烈允执大中化成而天道不远【一作违】感至而星精介祉是以去嵗已出今秋又见光静而明当井络之端色黄而润叶中方之位降兹灵贶实契福庭帝图表无疆之休史册传万祀之庆臣生逢圣代幸覩昌期以藩鎭守土不获奔诣阙庭称贺北望宸极倍万恒情
　　同前　　　　　　　　　　令狐楚
　　臣某言当道进奏院状报司天防奏八月十五日乙亥夜老人星见于井东色黄明润勑旨宣付所司者率土共观际天同庆中贺臣闻天不言而星垂象次舎隠见其指甚明伏惟陛下道冠帝先恩覃物表太和之气上达万夀之瑞下呈旣在井东又当秦分色侔蒸栗光掩连珠彰尔宝图类尧年之河出延长圣厯齐汉代之山呼凡百臣下欢心如一况臣幸霑皇属叨守国藩瞻望阙庭不胜庆抃之至
　　同前　　　　　　　　　　张　权
　　臣某言臣闻惟徳动天惟睿作圣旣圣徳格于上下故贶动于干文天髙听卑应犹影响臣得上都进奏院状报司天防奏八月某日老人星见于井东色黄明润大者臣按文耀镜曰老人星见则主安又熊氏瑞应图曰王者承天得理则老人星临其国中贺臣伏惟睿圣文武皇帝陛下徳迈勋华道侔覆载武以勘乱文以化成然犹旰食宵衣忧勤庻政令动植得所防县和平故上感絪緼发瑞辰象色黄兆土徳之有庆见井表圣年之无疆昭昭垂休上帝允答求诸简册光絶古今凡在亿兆孰不欢抃臣限以祗守藩镇不获称庆阙庭舞咏之诚倍万恒品谨遣某官奉表陈贺以闻
　　同前　　　　　　　　　　李商隠【爲荥阳公作】
　　臣某官臣得本道进奏院状报司天监李景亮奏八月六日寅时老人星见于南极其色黄明润大者圣惟合徳神实効祥必垂有烂之文以表无疆之休臣某中谢臣闻象示人昊穹凝命曜爲经而宿爲纪则曰常名斗挹酒而牛服箱或标虚称未若候时而出有道则彰居五福之先在三辰之列伏惟皇帝陛下昭明老契游泳庄寰【集作环】戒【集作式】是中秋呈兹上瑞况见于午位又属寅时仰考符乃有深意自南耀彩将解愠之风近晓流光欲无私之日皇心载裕灵鉴孔昭凡居率土之濵皆庆后天之夀臣误蒙重寄实逺清光送燕于梁间伤时自切望【集作数】白榆于天上厥路无由贺圣恋恩无任蹈舞屏营之至
　　爲汝南公贺彗星不见复正殿表
　　臣某言得本州进奏院状报今月某日夜彗星不见宰臣某等奉表称贺请御正殿复常膳者天道甚宻圣心不遐感极而灾亦爲祥诚至而妖宁胜徳臣某中贺臣闻殷汤以六事责躬止七年之旱宋景以一言修徳退三舍之星歴代以来咎征常有茍君能克已则祸下移人伏惟皇帝陛下寅奉丕图恭临大宝尊符列圣酌宪前王昨者天象之开星文称异载深归咎爰用覃恩仓箱【集作请】毕复于九年罗网并开其三靣去营缮絶荡心之巧申寃结除灭耳之俘而又正殿不居大庖尽减精诚昭逹恳恻敷闻芒熖遽销晷度如旧况蕞尔戎羯正犯疆场载思星见之征恐是灭【集作虏】亡之兆伏惟稍寛圣虑以拥皇休遵九庙之降祥副兆人之钦属臣又闻皇王之事业也虽至理之时不遗于忧畏【集作】虽至和之气不忘于将迎是故神农焦劳轩帝顦顇尧旣癯瘠舜【集作禹】亦胼胝此四主侧身于昔时陛下用心于兹日千载符契万方懐柔臣尝忝内朝今居近甸拱辰不及空瞻北极之尊就日无因忽觉长安之逺唯知抃蹈莫可奋飞况时及初正礼当元防华夷毕至玉帛皆陈小国行人外藩下士皆得入趋凤阁仰望兽樽臣独限闗河坐萦符竹恋旣深而词恳庆已极而涕零无任感恩贺圣郁恋屏营之至
　　爲成魏州贺瑞雪庆云日抱戴表一首
　　臣某言臣闻徳上升三灵爲之动色圣功下济万类所以倾诚臣州去秋之间时雨不足自阳风应律子月经年今月十二日晚降雪越至十四旦开霁絮飞千里花飜六出糅初梅而委苞封宿麦而垂津其日晡时西南有庆云见爲楼爲阁图阊阖之九重非锦非绣状衣裳之五色其时又有日抱戴日晚澄廓天景淑清拖黄气而重围舒红光而四溢臣与司马樊则并寮属吏等三十余人得所部贵乡冠氏等县申称雪厚一尺以下并覩庆云抱戴等瑞臣谨按诗云上天同云雨雪雰雰毛苌云丰年之冬必有积雪若烟汜胜之书云雪者五糓之精又按史记云庆云一名卿云若烟非烟若云非云郁郁纷纷萧索轮囷是谓卿云喜气也瑞应图曰景云者太平之应也一曰庆云非烟五色氤氲谓之景云援神契云天子孝则景云出游又按援神契云王者徳至于天则日抱戴在上曰戴在傍曰抱又云黄气抱日辅臣纳忠汉书曰宣重光李竒云太平之代日抱重光伏惟陛下受天宝命冲用情深丰食之要鉴寝忧劳雪爲五糓之精麦爲六田之首由是天降瑞雪其意若曰太平其有年乎云者运气立名布恩成义陛下仁霈草木惠及虫鱼宗祖之烈光垂天地之正色由是天降云瑞其意如【一作若】曰天子其大孝乎日者众阳之宗人君之表由是天降日瑞其意若曰天下其大明乎魏州大明之庆基光封之旧国嘉祥备致灵贶绸缪岂徒然哉斯有由矣臣叨陪汉守肃奉尧亲逢日月之贞明嘉烟云之烂漫手舞足蹈地虽限于外防按牒披图心已驰于双阙不任感恱之至
　　爲百寮贺雪表　　　　　　李　峤
　　臣某等言臣闻至道充被而冲和感发化沉潜而祥物昭应伏惟皇帝陛下合徳天地齐光日月陶正气之氤氲降元符之肹蠁用能经纬六合驱驭百灵垂旒法宫而品物清宴【疑作晏】揆景中土而风雨休若三元肇革九阳初动撞黄钟而布气顺而率軄曾隂候律丰泽顺时荟蔚方兴起太山之肤寸参差荐委自平地而盈尺铜街浩其如素金隄纷其遂满萦楼栖槛凝璧防之九重落絮飘花似芳林之二月岂唯洛神呈象来舞帝宫故亦海骑相趋下朝仙阙东臯欣而望嵗南史庆而书祥万宝登秋居然可咏双铜叶唱即事非遥自非睿感通微干心辅徳何以降神灵之滋液发兆庶之欢庆臣等恭承造沐浴太和欣圣泽之滂沛对天休而踊跃无任鳬藻之至谨诣朝堂奉表称贺以闻
　　爲定王贺雪表
　　臣某言自渉隆冬颇亏甘液皇情睠伫圣徳忧勤愍囹圄之罹念祁寒之在节爰发恩诏亲虑囚徒丝綍始行寒光已布徳音才降同云便飞落絮飘花与新梅而竞彩凝光吐艳共霄桂而连辉俄盈九域之中遍洒四瀛之外遂使狴牢式舞布霈泽于三天畎畆长歌伫丰年之【一作于】万庾报应之速固影响而无违庆跃之私在臣妾而何极无任欣抃之至谨奉表陈贺以闻谨言
　　爲纳言姚璹等贺雪表
　　臣某言自授节素液未流宿麦翘滋陈根俟防圣情廻睠天造曲成载想狴牢有矜幽滞方临听讼之观且阅明刑之书中旨才宣上俄应沛乎降泽油然兴云凝瑞色于千里散祯祥于六出积素弥昼下集于琼防飘花满空旁霈于玉树海神奔走而来贺田畯讴吟而共舞灵心昭发事速于置邮圣意通有同于合契臣等谬当枢近亲觌休祥抃跃之情实百恒品无任欣庆之至谨奉表陈贺以闻谨言
　　爲宰相贺雪表　　　　　　孙　逖
　　臣某言臣伏见自冬已来雨润微少虽春候尚逺未足爲灾而圣虑忧勤恐妨农事灵心允答瑞雪其滂自昏逹明已覩于盈尺无逺不及何止于千里旣溥旣霈足表西成之征不疾不徐正符东作之候岂伊利泽更是殊祥臣等防生叨荷荣渥幸覩休庆空知抃舞无任欣跃之至谨奉表陈贺以闻
　　中书门下贺雪表　　　　　常　衮
　　臣子仪等言臣闻圣人昭事以奉时乾道下济以成物伏惟宝应元圣文武皇帝陛下勤劳庶政忧济万邦念生灵之未康虑兵食之不足恭黙寅畏斋于穆清减膳撤乐以祈造天人合应雨雪呈祥在登防视朔之辰飘洒盈尺俯献嵗发生之节飞舞惊春太素混成浩然万里甲子之瑞载表于昌期春秋所书亦先于农事重隂益固应水泽腹坚之时积润潜通迎土膏脉起之候灵贶斯在丰年可知伫登来麰不暇祈糓侍臣相庆野老同欢臣谬奉中枢获覩嘉庆无任抃跃之至谨奉表陈贺以闻臣子仪等诚欢诚喜顿首顿首
　　同前　　　　　　　　　　权徳舆
　　臣某等言臣闻王者布令以时应天以实惟兹瑞雪用兆丰年伏惟陛下斋诚念人振廪恤隠同云斯兆【集作应】宿麦可期以五糓播植之精验于农志当一阳发生之候助此休征感通不违朝野相贺臣等谬居近侍获奉昌期无任欣抃踊跃之至谨奉表陈贺以闻臣某诚欢诚喜顿首顿首谨言
　　同前
　　臣某言臣闻天道下济圣心上感以是防合发爲休征惟兹雨泽之祥必稽时令之顺伏惟皇帝陛下忧劳庶政勤悯蒸人寝寐之间不忘于念虑赈恤之使相继于道途肤寸兴云盈尺呈瑞以来麰之积润爲嗣岁之顺成如京如坻百嘉可望旣霑旣足率土同欢臣等忝列侍臣倍百欣贺无任庆抃踊跃之至谨奉表陈贺以闻臣某等诚欢诚喜顿首顿首谨言
