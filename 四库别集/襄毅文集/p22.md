<!-- { "loadSidebar": true } -->
　　余巡抚江西之明年博采国朝江西诸故老之诗得若干帙属按察副使韩阳伯易大理少卿李公文曜选而正之逾年始成既寿梓以传谓余宜序惟诗成文之音可以观世而知政者也礼曰治世之音安以乐其政和乱世之音怨以怒其政乖而其风俗之美恶教化之隆替功徳之盛衰皆可考焉故自三百篇以下一代之兴必有一代之文人才士振其音以鸣于其时从而采之着为一代之典章彰其休以垂永世稽诸载籍可见已我国家统一海宇川岳气完列圣相承仁义道徳之熏陶既深且久故人才辈出声音大振自公卿大夫以至山林韦布能言之士皆足以追古作而西江称文献之邦艺文儒术之盛甲于天下作者尤多若是编之选其所以吟咏性情纪述事物颂歌太平虽体制不同而皆温厚和平沨沨乎治世之音有以风俗之美教化之隆与夫列圣功徳之盛皆非近世所能及于乎休哉然西江一方耳所选仅百年耳而四海之大万年之运奚止百千倍此况圣天子在位既颁五伦书君鉴以风天下矣又遣使纂修方舆图志将有所制诚制礼作乐之时也异时遍采选天下作者之什并斯集陈之着为今之典章被弦歌宣金石荐之郊庙施之燕射以似以续于亿万年之久以彰国朝无前之休将必有同余心者矣或者曰西江诗派有自来矣昔吕居仁作图推黄山谷为祖列陈后山以下二十五人为法嗣今之所选抑皆嗣其派否乎余曰不然先儒论山谷之诗思多轻浮后山之诗疎于叙事而所列其间亦有选择不精之辨今斯集所载固皆老师宿儒之作兼盛唐诸家体制而肩摩踵接于今者视昔尤盛盖宗三百篇之派而颉颃李杜居多岂拘拘山谷后山而已耶又曰诗之义大矣故选为难知尤不易三百篇之后固莫盛于李杜然不知者犹以优劣论之今之所选果皆精而传之天下后世能必其无优劣之论乎噫此非余能尽知也择而辩之尚有俟于知者

　　文山先生文集序

　　古今论文者佥曰观文可以知人夫文者言之精华而言则心之声也心之所存有邪正则发言为文有纯驳而人之忠否见焉故读出师二表而知诸葛孔明之忠读天门掉臂一诗而知丁谓之不忠卒之皆如其言信乎人可以言而观然校猎长杨等作虽工且美而其为人终不能无可议又若难观以言盖必心有定志则言有定论而后见诸行事有定守观于宋丞相文山先生可征矣先生负豪杰之才蓄刚大之气而充之以正心之学自其少时游黉宫见乡先正忠节祠慨然曰没不俎豆其间非夫也及举进士奉廷对识者论其所对古谊若龟鉴忠肝如铁石已而值时多难诏诸路勤王先生捧诏涕泣且曰乐人之乐者忧人之忧食人之食者死人之事其心盖已有定志矣志发于言而为文其诗辞序记等作或论理叙事或写怀咏物或吊古而伤今大篇短章宏衍巨丽严峻剀切皆惓惓焉爱君忧国之诚匡济恢复之计至其自誓尽忠死节之言未尝辍诸口读之使人流涕感奋可以想见其为人其言可谓有定论矣惟其志定论定故以一身任天下之重尽心力而为之艰难险阻千态万状不惮其劳不易其心既而国事己去被执久系挟之以刀锯而不屈诱之以大用而不从卒之南面再拜从容就义以成光明俊伟之事业非其守之一定不移能若是乎传曰有志者事竟成又曰言顾行行顾言先生有之而视世之静言庸违者异矣宜其文之足征而传世也虽然文章传世以其关世教也使无补于世教虽工何益今斯集也传之天下后世使天下后世之人争先快覩皆知事君之大义守身之大节不宜以成败利钝而少变以扶天常以植人纪以沮乱臣贼子之心而增志士仁人之气其于世教重有补焉故予因按察副使陈价维藩请序其编次之由不辞謭陋而书之盖将以为同志劝且为天下后世之为臣子者厉也

　　送大叅陈先生还京序

　　景泰辛未春天台勿斋陈先生以监察御史擢广东布政司左叅政命既下时论率以为先生公辅器也登庙廊而位台省为宜曷使之外补或者曰广东凋弊之余治理为难非老成才望之士不可论遂定是岁冬先生下车其卓越之才亷介之操宜民之政广人安之蔚然起声誉明年春前之为叅政者以事逮至京得白复任先生当赴天官广人数千百羣诉于按部使暨藩臬诸司欲留之既以例不可皆攀辕卧辙不忍其去于乎君子徳化感人之速固若是哉先生世家台之临海天分既高又克勤问学自经史百氏以下无不淹贯工行草有晋人风致为诗文援笔立就人莫能及遂以诗经登宣徳庚戌进士第出为江西新城永新令所至善政善教足以追配卓鲁民至于今戴之正统壬戌春官礼致考会试去取至公士论服之遂擢监察御史未几出按四川锄强击贪百司有不任者虽高爵宠禄必罢黜之宪纪大振卓然有古御史风还朝值闽冦叛逆王师下讨之前之按部者率坐累先生奉命以继躬介胄冒矢石日与主将运画筹策元恶既授首其迫于贼势赖先生以生者甚众于是谨关讥抚困穷革弊政吏畏而民怀之奸宄不敢肆屡以奉使称旨见褒末再考绩有广东之命盖今之为县令而擢御史者固少御史未满九载而擢叅政者亦不易得先生非士流之超絶者欤滨行同寅诸公绘图作诗送之以余忝第壬戌春闱为先生所取承乏内台从先生后出按江右尝歴新城永新今又同官岭表知先生履歴为详俾为序以赠惟君子明体适用之学足乎中而应乎外无施不宜若先生者牧民而民安居风宪而宪纪振佐大藩而藩政举虽席未及暖而所得若此孔子曰如有用我者朞月而已可也三年有成先生孔子徒也其所得宜若是乎虽然先生至广广人之幸也今复去无乃不幸乎圣天子中兴图维治理方简老成才望之士以为股肱耳目以先生文章徳业声望在下斯往也简在帝心庙廊台省之擢于以収天下之公论而答天下愿治之人之望也审矣是虽广人之不幸实天下苍生之幸也遂再拜书以俟之

　　送宪使冯公考绩赴京诗序

　　御史宪司皆执法官也御史执法于内宪司执法于外皆朝廷纲纪耳目之任凡政治得失得以论谏生民利病得以兴革刑罚枉抑得以伸理百司吏之亷贪贤否得纠察而进退焉非若他官有越职之嫌也然士君子读书出仕率欲一跻斯任行其道而展其志或不可得有能兼得之而足以胜其任焉其难矣哉金华冯公孟英早以练逹之才端谨之行为监察御史尝出按闽陜诸处所至刬民患剔吏蠧扶植风纪卓有能声正统戊辰秋以廷臣荐擢按察使于广东既下车值盗冦叛逆胁众逼我城邑拒我官师民心惶惶亦怀疑二公与二三重臣毕智殚虑凡战守之法弭盗安民之策断断而行之元恶遂授首盗既平公济之以寛抚之以仁于用刑也持平恕详推谳寃抑多所雪于持已也严矩度坚节操一介不茍取与夫锄虐而击贪革奸而袪弊皆足以厌服人心岭海之间吏畏其威民徳其惠若公者可谓得宪臣之体者矣虽然世之为宪臣而克举其职者鲜矣其有惨刻以逞其威贪黩以丧其守者视公不能无愧焉昔刘伯宣为浙西宪使尝曰近年执宪者惟知威人以刑而不诲人以善张文忠公善其言柳玭为岭南节度廨中橘熟既食纳其值于官史书其事千载之下使人景仰公视古盖无愧矣今年春公三载秩满朝京师同寅诸公绘图作诗饯之谓予宜有序言呜呼以公之才之行斯往也受知当宁庙堂之高必有以处公者矣于是乎书

　　送宪副傅公考绩赴京诗序

　　风宪百寮之表率也凡今天下百司庶务举其大而言之曰军旅曰钱谷曰刑狱军旅逼挠吾得以律之钱谷出纳吾得以察之刑狱失中吾得以正之凡可以利国利民者吾皆得行之百司庶职之吏视吾为凖则焉其责重其任专非其人未易称也金台傅公景亨警敏而刚介练逹而深沈早举乡贡进士卒业大学永乐中拜监察御史尝出按陜右锄强击贪扶善植柔陜人安之既代归思之不能置朝廷徇其情拜公按察佥事往治之律己既亷而又习于法令勤于听断两造具备之间片言未出而己得其情畏其志僚属以下啧啧叹服满九载升按察副使以丁内艰调广东既下车值海冦窃发攻掠郡邑公与藩阃重臣夙夜在公严守御申法令张声援练兵养鋭一鼓而盗冦殄灭逺迩以宁朝廷旌其劳赐金帛以奬励之公既拜受赐行部所至煦枯振敝扶颠持危纎悉不敢懈至于执宪度振风纪声望凛然宪长贰以下莫不羡公之才而惜公之未克大其施也虽然楩楠杞梓美材也长于穷山大谷之间鼓之以雷霆润之以风雨无牛羊斤斧之戕害歴岁既久干云霄而成合抱匠石遇之知其为美材焉栋梁之用不疑也以公练逹之久贤劳之着其大用安可量乎故予始举百僚之表率以告者见公之克举其职终以木之美材为譬者以公之逺大未艾也因其考绩赴京之行遂书以冠羣玉之首云

　　送佥宪乐公考绩赴京诗序

　　玉为世之至宝也藴于璞而不器于宗庙则人未知其为宝然光辉外着莫能掩匠石遇之从而取之为瑚琏为圭璋然后知其为至宝焉士君子读书明道出而致用命或蹇微官薄禄滞于下僚犹玉之在璞也然其立心制行抱负设施足以流声而振誉犹玉之光辉外着也大臣公于荐贤举而置之庙廊之上方岳之间其道徳功业足以泽生民而垂后世岂不亦犹玉之遇匠石为瑚琏圭璋而后知其为至宝也哉吾寅友乐公象干世家吉之西昌学博而识敏志端而器闳早岁以儒起家为湖广宪幕其亷洁之操闿敏之才自按部使宪长贰以下率礼重之声誉大振受知于大宗伯临川王先生疏其名以闻拜佥宪浙江以丁外艰改广东广东僻在南服宪度寛弛金珠犀象香药之利足以蛊动人之心志是以宦者乐从而贪黩者望风相习民之凋弊甚于涂炭象干至正已以先之常禄之外澹然无欲所谓金珠犀象香药之利未尝入于目而动于心吏有干其纪者置之于法不少贷由是逺迩闻其风畏其威莫不震惧亷者益劝贪者敛焉不敢肆风纪大振民赖以苏至于革奸弊理寃抑扶善柔罔不恪尽乃心若公者可谓克举其职无忝宗伯公之荐与朝廷之简任者矣于乎习俗之下士多不克自振一有官守言责率贪嗜利欲不暇计其义恤其名虽筐笈已充亦不知自足卒之败身覆家为乡邦之耻终身之玷亦不知自悔象干之所守所为乃如此使天下皆若人者之持宪焉民其有不安而世其有不治者哉予将望其上结主知登庸庙廊大有为而加惠于天下也于其考绩赴京之行书为诗之序以俟云

　　送佥宪吴公考绩赴京诗序

