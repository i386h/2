<!-- { "loadSidebar": true } -->
　　至大业十三年夏六月，始归长安。以镜归，谓度曰：“此镜真宝物也。辞兄之后，先游嵩山少室，降石梁，坐玉坛。属日暮，遇一嵌岩。有一石堂，可容三五人，绩栖息止焉。月夜二更后，有两人，一貌胡，须眉皓而瘦，称山公。一面阔，白须、眉长，黑而矬，称毛生，谓绩曰：‘何人斯居也？’绩曰：‘寻幽探穴访奇者。’二人坐与绩谈久，往往有异义出于言外。绩疑其精怪，引手潜后开匣取镜。镜光出，而二人失声俯伏。矬者化为龟，胡者化为猿。悬镜至晓，二身俱殒。龟身带绿毛，猿身带白毛。即入箕山，,渡颖水，历太和，视玉井。并傍有池，水湛然绿色。问樵夫，曰：‘此灵湫耳。村闾每八节祭之，以祈福佑。若一祭有阙，即池水出黑云，大雹伤稼，白雨流澍，浸堤坏阜。’绩引镜照之，池水沸涌，有雷如震，忽尔池水腾出池中，不遗涓滴。可行二百余步，水落于地。有一鱼，可长丈余，粗髯大于臂。首红额白，身作青黄间色。无鳞有涎，蛇形龙角，嘴尖，状如鲟鱼，动而有光。在于泥水，困而不能远去。绩谓鲛也，失水而无能为耳。刃而为炙，甚膏有味，以充数朝口腹。遂出于宋汴，汴主人张琦家有女子患，入夜，哀痛之声，实不堪忍。绩问其故，病来已经年岁。白日即安，夜常如此。绩停一宿，及闻女子声，遂开镜照之。痛者曰：‘戴冠郎被杀。’其病者床下，有大雄鸡，死矣。乃是主人家七八岁老鸡也。游江南，将渡广陵扬子江，忽暗云覆水，黑风波涌。舟子失容，虑有覆没。绩携镜上舟，照江中数步，明朗彻底。风云四敛，波涛遂息。须臾之间，达济天堑。跻摄山，趋芳岭。或攀绝顶，或入深洞。逢其群鸟，环人而噪。数熊当路而蹲。以镜挥之，熊鸟奔骇。是时利涉浙江，遇潮出海，涛声振吼，数百里而闻。舟人曰：‘涛既近，未可渡南。若不回舟，吾辈必葬鱼腹。’绩出镜照，江波不进，屹如云立。四面江水，豁开五十馀步。水渐清浅，鼋鼍散走，举帆翩翩，直入南浦。然后起视涛波洪涌，高数十丈，而至所渡之所也。遂登天台，周览洞壑。夜行佩之山谷，去身百步，四面光彻，纤微皆见，林间宿鸟，惊而乱飞。还履会稽，逢异人张始鸾，授绩《周髀》九章及明堂六甲之事。与陈永同归，更游豫章，见道士许藏秘，云是旌阳七代孙，有咒登刀履火之木。说妖怪之次，更言丰城县仓督李敬慎家，有三女遭魁病，人莫能识。藏秘疗之无效，绩故人曰赵丹，有才器，任丰城县尉，绩因过之。丹命祗承人指绩停处。绩请曰：‘欲得仓督李敬慎家居止。’丹遽命敬慎为主礼，绩因问其故，敬曰：‘三女同居堂内阁子，每至日晚，即靓妆袨服。黄昏后，即归所居阁子，每至日灭灯烛，听之，窃与人言笑声。及其晓眠，非唤不觉。日日渐瘦，不能下食。制之下令妆梳，即欲自缢投井，无奈之何。’绩谓敬曰：‘引示阁子之处。’其阁东有窗。恐其门闭，固而难启，遂昼日先刻断窗棂四条，却以物支柱之如旧。至日暮，敬报绩曰：‘妆梳人阁矣。’至一更，听之，言笑自然。绩拔窗棂子持镜人阁照之。三女叫云：‘杀我婿也。’初不见一物，悬镜至明，有一鼠狼，首尾长一尺三四寸，身无毛齿。有一老鼠亦无毛齿，其肥大可重五斤。又有守宫，大如人手，身披鳞甲，焕烂五色，头上有两角，长可半寸，尾长五寸以上，尾头一寸色白，并于壁孔前死矣。从此病愈。其后寻真至庐山，婆娑数月，或栖息长林，或露宿草莽。虎豹接尾，豺狼连迹。举镜视之，莫不窜伏。庐山处士苏宾，奇识之士也。洞明《易》道，藏往知来。谓绩曰：‘天下神物，必不久居人间。今宇宙丧乱，他乡未必可止。吾子此镜尚在，足下卫之，幸速归家乡也。’绩然其言，即时北归。便游河北，夜梦镜谓绩曰：‘我蒙卿兄厚礼，今当舍人间远去，欲得一别，卿请早归长安也。’绩梦中许之。及晓，独居思之，恍恍发悸，即时西首秦路。今既见兄，绩不负诺矣。终恐今灵物亦非兄所有。”数月，绩还河东。大业十三年七月十五日，匣中悲鸣，其声纤远。俄而渐大，若龙咆虎吼，良久乃定。开匣视之，即失镜矣。 



　　玉台画史　清　钱塘汤漱玉德媛　辑 

　　序 
　德媛汤夫人，吾亡友汪小米之贤伉俪也。生托名门，幼耽翰墨，尝仿厉太鸿《玉台书史》，踵其义例，别为画史一编。粗具端倪，未穷搜辑。暨乎来归吾友。楼前日出，姚村之山色嫣然；林下风清，谢絮之才华藉甚。时则香桃瘦削，已染沉病；落叶扫除，殊伸幽抱。偕吾友摭挦遗佚，商略甄收。蜡炬代吟，茶瓯笑覆。家饶武库，龙威之漆简同探；室贮文宣，马帐与幔纱分启。拈出一花一叶，指亦生香；访来某水某山，眉为飞彩。相与焚香展读，喜可知已。终以祟入膏育，神伤奉倩。元家荩箧，空剩钗痕；苏氏璇玑，尚留锦字。名袭徐陵之旧序，珠璧联辉；样翻卫铄之新图，云烟变态。托深心于豪素，传韵事于丹青。虿尾百番，蛾眉千古，自来蕙心兰质。彤管摛华，菊颂椒铭，瑶闺挺秀。然而裁云镂月，间述篇章。蛛蛈蟑函，鲜工讨索。畴其续表志于前汉，学媲孟坚；订金石之遗文，才侔清照。况复簪花有格，钟陵女之写韵流传；铃印无踪，奉华堂之署题罕觏。是非擢吉光于片羽，阅神骏于庶闲。窥豹别斑，选鸡留跖。其能该备若是乎。 
　磋夫！枕中鸿宝，可信者名；柱下鸳弦，难逃者数。使当日缕缠续命，香爇返魂，鸡骨重支，凉回熨体，蚕丝再吐，曲谱同功。画舫题轩，既扬芬于韶齿；妆楼纂记，复驰誉于茂龄。信乎玉茗家声，水云才调，相庄健在，其乐靡涯。可奈藁砧云亡，岁越无几，卷葹独活，心伤若何！夫人倘存，手是一编，得毋姹紫娇红，都成鹃血。金题玉躞，偏洒鲛珠，有类卷中之汤尹娴，梦谶援琴，身随殉葬耶。先驱狐狸于地下，长留姓氏于人间。披览零缣，如散花之偶然幻影；眷怀坠雨，经宿草而尚有余悲。仁和胡敬。 

　　宫掖 
　　虞 
　　嫘 
　　沈颢《画尘》：“世但知封膜作画，不知自舜妹嫘始。”客曰：“惜此神技创自妇人。”予曰：“嫘尝脱舜于瞍象之害。则造化在手，堪作画祖。” 
　　张萓疑耀　许氏《说文》：“画嫘舜妹。”画始于嫘，故曰画嫘。 

吴 
　　昊王赵夫人 
　张彦远《历代名画记》：“赵夫人，丞相达之妹，善书画，巧妙无双。能于指间，以采丝织为龙凤之锦，宫中号为机绝。孙权尝叹魏蜀未平，思得善画者，图山川地形，夫人乃进所写江湖九州岛山岳之势。夫人又于方帛之上，绣作五岳列国地图。时人号为针绝。又以胶续丝发作轻幔，号为丝绝。” 

　　唐 
　　东光县主 
　　李华《东光县主神道碑》：“县主，太宗子纪王第三女也。降尊而处下，去泰而从约。诣绣绘之妙，适饮膳之和。” 
　　和政公主 
　颜真卿《和政公主神道碑》：“公主，肃宗第二女。幼而聪慧，长而韶敏。金石丝竹之音，绘画工巧之事，耳目之所闻见，心灵之所领略，莫不一览悬解，终身不忘。” 
　　 
　　前蜀 
　　王衍后金氏 
　吴任臣《十国春秋》：“金氏名飞山，成都人，生时有山飞至后家，因名焉。姿容绝世，兼擅绘事。干德初选入掖庭。及高后废，立为皇后。” 

　　南唐 
　　耿先生 
　郑文宝《耿先生传》：“耿先生，军大校耿谦女。好书善画，为诗往往有佳句。雅通黄白之术，能拘制鬼魅。奇瑰恍忽，莫知其所由来。为女道士，自称天然山人。保大中，因宋齐丘以入宫，元宗处之别院，号曰先生。尝被碧霞帔，手如鸟爪，题诗墙壁，又自称北大先生。” 

　　宋 
　　越国夫人王氏 
　《宣和画谱》：“亲王端献魏王頵妇，魏越国夫人王氏，自高祖父中书令，秦正懿，王审琦，以勋劳从艺祖定天下，为功臣之家，而未闻闺房之秀，复能接武光辉者。端慧淑慎，有古曹大家之风，则魏越国夫人其后焉。盖年十有六，以令族淑德妻端献王，其所以柔顺闲靓，不复事珠玉文绣之好，而日以图史自娱，取古之贤妇烈女，可以为法者，资以自绳。作篆隶，得汉晋以来用笔意。为小诗，有林下泉间风气。以淡墨写竹，整整斜斜，曲尽其态，见者疑其影落缣素之间也。非胸次不凡，何以臻此？今御府藏写生墨竹图二。” 
　　蔡国长公主 
　《范太史集》：“神宗元丰八年，后宫武美人生第九公主于禁中。今上即位，以皇妹封嘉国长公主。六岁慧悟，已能弄笔书画，好锦绣女功之事。元佑五年薨，追封蔡国。” 
　　曹氏 
　《宣和画谱》：宗妇曹氏，雅善丹青。所画皆非优柔软媚，取悦儿女子者。真若得于游览，见江湖山川间胜概，以集于毫端耳。尝画桃溪蓼岸图，极妙，有品题者曰： 
　　咏雪才华称独秀，回纹机抒更谁如？ 
　　如何鸾凤鸳鸯手，画得桃溪蓼岸图。 
由此益显其名于世，但所传者不多耳。然妇人女子能从事于此，岂易得哉！今御府所藏五。桃溪图一。柳塘图一。蓼岸图一。雪雁图一。牧羊图一。《陈克曹夫人牧羊图》： 
　　日长永巷车声细，插竹洒盐纷妒恃。 
　　美人零落径水寒，雨鬓风鬟一挥泪。 
　　柔毛■⑴■⑴与人群，儿女恩怨徒纷纷。 
　　洞房那复知许事，但画远牧连空云。 
　　檞叶飘萧晚风劲，羖■⑵相追寒鹊并。 
　　短童何处沙草深，族走群飞各天性。 
　　向来鞍马曹将军，文采斑斑今尚存。 
　　林下美人更超绝，新图不作五花文。 
　释道潜《观曹夫人画三首》： 
　　野水平林渺不穷，雪翻鸥鹭点晴空。 
　　洞房岂识江湖趣？意象冥将造化同。 

　　华屋生知世胄荣，谁教天付与多能。 
　　西风白草牛羊晚，隐见横冈一两层。 

　　临平山下藕花洲，旁引官河一带流。 
　　两棹风帆有无处，笔端须与细冥收。（尝许作临平藕花图） 
　元好问《松下幽人图》（宋宗妇曹夫人仲婉所画，上有曹道冲题诗）： 
　　秋风谡谡松树枝，仙人骨轻云一丝。 
　　不饮不食玉雪枝，竹宫月夕频望祠，竟不下视斋房芝。 
　　人间女手乃得之。 
　　眼中扰扰昨暮儿，画图独立羲皇时，予怀渺兮幽林思。 
　　和国夫人王氏 
　邓椿《画继》：“和国夫人王氏，显恭皇后之妹，宗室仲輗室也。善字画，能诗章，兼长翎毛。每赐御扇，即翻新竟仿成图轴，多称上旨，一时宫邸珍贵其迹。” 
　　仁怀皇后朱氏 
