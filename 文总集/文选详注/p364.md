<!-- { "loadSidebar": true } -->
　　史臣曰：民禀天地之灵，含五常之德，刚柔迭用，喜愠分情。汉书曰：夫人肖天地之貌，怀五常之性，聪明精粹，有生之最灵者也。应劭曰：肖，类也。头圆象天，足方象地。又曰：凡民函五常之性，而刚柔不同。史记曰：况怀五常，含好恶。郑玄礼记注曰：五常，五行也。孔安国尚书传曰：五行之德，王者相承以取法。礼记曰：何谓七情？喜、怒、哀、惧、爱、恶、欲。夫志动于中，则歌咏外发，毛诗序曰：情动于中，而形于言，嗟叹之不足，故永歌之。又曰：情发于声，声成文，谓之音。六义所因，四始攸系，升降讴谣，纷披风什。毛诗序曰：诗有六义焉：一曰风，二曰赋，三曰比，四曰兴，五曰雅，六曰颂。又曰：是谓四始，诗之至也。毛诗题曰：鹿鸣之什。说者云：诗每十篇同卷，故曰什也。虽虞夏以前，遗文不睹，虞书有帝庸作歌，夏书有五子之歌，已前不见歌文。禀气怀灵，理或无异。古猛虎行曰：禀气有丰约，受形有短长。然则歌咏所兴，宜自生民始也。
　　周室既衰，风流弥着，幽、厉之时，多有讽刺，在下祖习，如风之散，如水之流，故曰弥着。屈平宋玉导清源于前，贾谊相如振芳尘于后，孙卿子曰：君子养源，源清则流清。陆机大暑赋曰：播芳尘之馥馥。英辞润金石，高义薄云天。仲长子昌言曰：英辞雨下。吴越春秋，乐师谓越王曰：君王德可刻之于金石。淮南子曰：夫道润乎草木，浸乎金石。法言曰：或问屈原、相如之赋孰愈？曰：原也过以浮，如也过以虚。过浮者蹈云天，过虚者华无根。然原上援稽古，下引鸟兽，其着意，子云、长卿亮不可及。自兹以降，情志愈广。王褒刘向杨班崔蔡之徒，范晔后汉书曰：崔骃年十三，能通百家言，善属文，与班固、傅毅同时齐名。又曰：蔡邕少博学，好辞章。杨，杨子云。班，班孟坚。异轨同奔，递相师祖。礼记曰：仲尼祖述尧、舜。然清辞丽曲，时发乎篇，而芜音累气，固亦多矣。贾逵国语注曰：芜，秽也。累，犹负也。若夫平子艳发，文以情变，绝唱高踪，久无嗣响。平子，张衡字也。至于建安，曹氏基命，三祖陈王，咸蓄盛藻，续晋阳秋曰：及至建安，而诗章大盛。尚书曰：王如不敢及天基命定命。建安，献帝年号。魏志曰：明帝青龙四年，有司奏武皇帝为魏太祖，文皇帝为魏高祖，明皇帝为魏列祖也。甫乃以情纬文，以文被质。郑玄周礼注曰：甫，始也。言始将情意以纬于文。
　　自汉至魏，四百余年，辞人才子，文体三变。相如工为形似之言，二班长于情理之说，二班，叔皮、孟坚也。子建仲宣以气质为体。并摽能擅美，独映当时。是以一世之士，各相慕习，源其飙流所始，莫不同祖风骚。续晋阳秋曰：自司马相如、王褒、扬雄诸贤代尚诗赋，皆体则风骚，诗摠百家之言。飙流即风流，已见上文。广雅曰：祖，法也。徒以赏好异情，故意制相诡。说文曰：诡，变也。
　　降及元康，潘陆特秀，元康，晋惠帝年号也。续晋阳秋曰：逮乎西朝之末，潘、陆之徒，有文质而宗师不异。律异班贾，体变曹王，缛旨星稠，繁文绮合。论衡曰：德弥盛者文弥缛。又曰：或能陈得失，奏便宜，应经传，文如星月，若谷子云、唐子高者，并为高第。汉书，宣帝曰：辞赋譬如女工有绮縠也。缀平台之逸响，采南皮之高韵，汉书曰：梁孝王广治睢阳城为复道，自宫连属于平台三十余里，招延四方豪杰。逸响，谓司马相如之文。南皮，魏文帝所游也。高韵，谓应、徐之文也。遗风余烈，事极江右。史记曰：宣王法文武遗风。春秋元命苞曰：文王积善所润之余烈。江右，西晋也。在晋中兴，玄风独扇，为学穷于柱下，博物止乎七篇。续晋阳秋曰：正始中，王弼、何晏好庄子玄胜之谈，而俗遂贵焉。老子为柱下史。庄子内篇其数有七。驰骋文辞，义殚乎此。自建武暨于义熙，历载将百，建武，晋愍帝年号。义熙，晋安帝年号。虽比响联辞，波属云委，答宾戏曰：驰辨如涛波。仲长统昌言曰：妙句云布。孝经钩命决曰：云委雾散，殊错沈浮。莫不寄言上德，托意玄珠，孙绰子曰：庄子多寄言，浑沌得宗，罔象得珠。老子德经曰：上德不德，是以有德。庄子曰：黄帝游乎赤水之北，登乎昆仑之丘，而南还归，遗其玄珠。郭象曰：此明得真之所由。遒丽之辞，无闻焉尔。孙绰集序曰：绰文藻遒丽。公羊传曰：纪子伯者何，无闻焉尔。仲文始革孙许之风，叔源大变太元之气。仲文，殷仲文也。续晋阳秋曰：许询有才藻，善属文，询及太原孙绰，转相祖尚，又加以三世之辞，而风、骚之体尽矣。询、绰并为一时文宗，自此作者悉化之。至义熙中，谢混始改之。叔源，混字也。太元，晋武帝年号。
　　爰逮宋氏，颜谢腾声，灵运之兴会摽举，延年之体裁明密，兴会，情兴所会也。郑玄周礼注曰：兴者，托事于物也。体裁，制也。谢承后汉书曰：魏朗为河内太守，明密法令也。并方轨前秀，垂范后昆。尚书曰：垂裕后昆。若夫敷衽论心，商搉前藻，楚辞曰：跪敷衽以陈辞。陆机乐府篇曰：商搉为此歌。工拙之数，如有可言。夫五色相宣，八音协畅，文赋曰：暨音声之迭代，若五色之相宣。由乎玄黄律吕，各适物宜。周易曰：象其物宜，是故谓之象。欲使宫羽相变，低昂舛节，若前有浮声，则后须切响。一简之内，音韵尽殊；两句之中。轻重悉异。妙达此旨，始可言文。至于先士茂制，讽高历赏，言讽咏之者，咸以为高，历载辞人，所共传赏。子建函京之作，仲宣灞岸之篇，曹子建赠丁仪王粲诗曰：从军度函谷，驱马过西京。王仲宣七哀诗云：南登霸陵岸，回首望长安。子荆零雨之章，正长朔风之句，孙子荆陟阳候诗曰：晨风飘岐路，零雨被秋草。王正长杂诗曰：朔风动秋草。边马有归心。并直举胸情，非傍诗史，正以音律调韵，取高前式。自灵均以来，多历年代，灵均，屈原字也。尚书，周公曰：殷礼陟配天，多历年所。虽文体稍精，而此秘未睹。至于高言妙句，音韵天成，皆暗与理合，匪由思至。张蔡曹王，曾无先觉，论语曰：抑亦先觉者是贤乎？潘陆颜谢，去之弥远。世之知音者，有以得之，此言非谬。如曰不然，请待来哲。西征赋曰：如其礼乐，以俟来哲。
文选考异
注「怀五常之性聪明精粹」：袁本、茶陵本无此九字。
注「应劭曰肖类也头圆象天足方象地」：袁本、茶陵本无此十四字。
注「明皇帝为魏列祖也」：茶陵本「列」作「烈」，是也。袁本亦误。
甫乃以情纬文：茶陵本无「文」字，云五臣有「物」字。袁本有「物」字，云善无。案：此尤延之所校添也。今宋书是「文」字。
源其飙流所始：袁本云善作「源」。茶陵本云五臣作「原」。何云疑作「原」。今宋书是「原」字。
注「诗总百家之言」：陈云「诗总」当作「傍综」，见世说注，是也。
注「潘陆之徒有文质」：陈云「有文质」当作「虽时有质文」，是也。各本皆误。案：亦据世说文学篇注也。
注「好庄子玄胜之谈」：陈云「子」当从世说注作「老」，是也。各本皆误。
注「谢混始改之」：案：「之」字不当有。世说注无。各本皆衍。
注「太元晋武帝年号」：何校「武」上添「孝」字，是也。袁本亦脱。茶陵本并入五臣亦脱。
仲宣灞岸之篇：案：「灞」当作「霸」，详袁本所载济注，乃善「霸」、五臣「灞」，各本所见以五臣乱善。前七哀诗及此注俱为「霸」字，不误。又今宋书亦是「霸」字。
注「灵均屈原字也」：袁本、茶陵本无此六字，所载五臣济注有之。案：此尤误取增多也。

恩幸传论

约言当时遇幸会者，即得好官。又以晋、宋之间，皆取门户，不任才能，故作此论。
恩幸传论
　　沈休文
　　夫君子小人，类物之通称。蹈道则为君子，违之则为小人。庄子曰：天下尽殉也。彼其所殉仁义也，则俗谓之君子；其所殉货财也，则俗谓之小人。屠钓，卑事也；板筑，贱役也。太公起为周师，傅说去为殷相。尉缭子曰：太公屠牛朝歌。史记曰：太公望吕尚以渔钓奸周西伯。战国策，范雎谓秦王曰：吕尚之遇文王，立为太师。尚书曰：高宗梦得说，乃审厥象，俾以形旁求于天下。说筑傅岩之野，惟肖，爰立作相。非论公侯之世，鼎食之资，家语曰：子路南游于楚，列鼎而食。明扬幽仄，唯才是与。尚书曰：明明扬仄陋。
　　逮于二汉，兹道未革，胡广累世农夫，伯始致位公相；黄宪牛医之子，叔度名动京师。范晔后汉书曰：胡广，字伯始，南阳人。六世祖刚，值王莽居摄，亡命交趾，莽败乃归乡里。广少孤贫，法雄察广孝廉，试以章奏为天下第一，旬月拜尚书郎。凡一履司空，再作司徒，三登太尉。又曰：黄宪，字叔度，南阳人。世贫贱，父为牛医。同郡陈蕃临朝而叹曰：叔度若在，吾不敢先佩印绶。汉书曰：郑子真名震乎京师。且士子居朝，咸有职业，虽七叶珥貂，见崇西汉，左太冲咏史诗曰：金、张藉旧业，七叶珥汉貂。而侍中身奉奏事，又分掌御服，应劭汉书注曰：入侍天子，故曰侍中。晋令曰：侍中除书表奏皆掌署之。应劭汉官仪曰：侍中出则佩玺抱剑。东方朔为黄门侍郎，执戟殿下。汉书曰：东方朔初为常侍郎，后奏泰阶之事，拜为太中大夫、给事中。尝醉，小遗殿上，诏免为庶人。复为中郎。百官表，郎中令属官中有郎，比六百石；侍郎，比四百石。又黄门有给事黄门。汉官仪云：给事黄门侍郎，位次侍中、给事中，故曰给事黄门。然侍郎、黄门侍郎二官全别，沈以为同，悞也。答客难曰：官不过侍郎，位不过执戟，非黄门侍郎，明矣。郡县掾吏，并出豪家，负戈宿卫，皆由势族，掾吏，卑位。负戈，贱役。豪家世族，咸亦为之。言无贵贱之异也。子虚赋曰：幸得宿卫，十有余年。非若晚代分为二涂者也。二涂，谓士庶也。言仕子不居贱职，庶族不涉清阶。
