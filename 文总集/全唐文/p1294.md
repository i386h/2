<!-- { "loadSidebar": true } -->
    右，监军使某回，伏奉敕书手诏，兼宣恩旨，慰问臣及将士等。伏以天地大钧，固无私於覆载；豚鱼微类，皆有荷於生成。臣实庸虚，叨膺奖用，至於师人辑睦，封略安。皆禀庙谋，无非宸算。岂意天慈广被，圣眷旁流，归复监临，昭宣慰抚。为膏之雨，泛洒於编人；如之言，传闻於列校。ん生众口，感结群心。同守节以戴天，各输忠而报国。臣与将士等不胜感恩跃之至。
    ○谢敕书手诏慰问状
    右，某月日，中使某至，伏奉敕书手诏，慰问臣及将士参佐等，并赐臣官告旌节，兼宣口敕，授臣节制者。臣伏以圣泽汪洋，高卑尽满；皇明照耀，微细不遗。内愧琐材，上烦慈旨，朝闻夕惕，岂复遑宁！夜思昼行，不敢失坠。今者三军辑睦，万井欢康，皆凭天威，尽出宸算。惭将孱劣，虚受恩荣。某月日已差衙官某奉表陈谢讫。无任感戴之至。
    ○谢宣慰诸州军镇等状
    右，中使至，伏奉某月日诏书，令中使宣慰诸州刺史外镇将士等，令臣亦使人安抚者。臣准诏差虞候张液，随中使某所在存问，以某月日却到太原。伏以设官分职，邦国之恒规；秉义纳忠，人臣之素分。伏惟皇帝陛下嘉其奉上，念以守边，降驿骑於九重，谕天心於万里。法南风之长养，岂择卑微；并白日之照临，不遗遐远。边城将校，井里黎人，竞鼓舞於皇明，尽沾濡於圣泽。室家相庆，关塞无虞。臣忝守戎旃，无任忻之至。
    ○为崔仲孙弟谢手诏状
    右，中使尹偕至，伏奉手诏，慰问臣等。伏以圣泽均沾，天光下烛，欣荣感戴，不胜自任。臣生代未谐，遭家不造，婴孩之日，长养於外家；童冠之年，因依於伯姊。容身寄食，以至於今。李说念臣以密亲，署臣以散职，誓将裨补，义不依违。诚意莫申，大期俄迫。今者获成安泰，仰荷圣明，岂期特降恩波，深蒙慰抚。昆虫贱命，不可以戴天；葵藿微心，空知其向日。亲疏共感，存殁同荣。无任感恩跃之至。
    ○为人谢问疾兼赐医药等状
    右，今月十八日，本道监军使李某至，奉宣口敕，问臣所疾；十九日，中使张良至，伏奉诏书，赐臣乌药、蓼子各一合，药方两纸，并借供奉医官两人医臣疾者。臣素是凡庸，猥当朝寄。暂乖将息，特轸圣慈。纶出王言，朝昏不绝；星驰驿骑，道路相望。颁仙药於□中，降神医於天上。仰承荣宠，冀即痊平。兢惶失图，感戴无地。蒲柳之心犹壮，誓竭丹诚；狗马之齿更长，敢忘元造。臣见准诏书，与医人商量服饮，未及涂药将息，肿气已退，烦热未定。所守有限，不获陈谢。无任感恩结恋之至。
    ○为人谢诏书问疾兼赐药方等状
    右，臣奏事官高荣朝回，伏奉墨诏，问臣所疾，并奉宣口敕，赐臣药方者。臣疲驽之质，寒热所侵；仰凭天慈，今日已损。岂意犹烦睿想，尚轸圣衷，特降千金之方，兼飞五色之诏。荣光一烛，愁疾如遗。誓毕微生，以酬殊造。无任感戴之至。
    ○为人谢问疾状
    右，监军使李辅光回，奉宣口敕，问所疾者。臣顷因时旱，疾以忧生。仰蒙覆育，寻就痊除。伏以君恩过厚，天听至卑，缕形於词，如抚以手。顾惭微细，特系於宸衷；内省疲羸，尚关於睿想。荣深益惧，喜极而悲。当望双阙以注心，守一隅而尽力。不胜感结跃之至。
    ○为人谢端午赐物等状
    右，中使王进卿至，伏奉诏书慰问臣，兼宣恩旨，赐臣及诸将衣并百索银器等者。臣伏以夏之为仁，实由乎长养；王者所宝，莫重於贤能。故事将锡长年，皆於今月，因颁珍玩，遐及庶方。诚上帝之殊私，信天朝之盛典。臣才无所取，政不足称。获守司存，已为尸忝。岂意九天之庆赐，每岁必来；五日之祺祥，无年不受。衣裳雾叠，诏旨□繁，箧中盈彩丝之索，案上满真金之器，方圆通用，红紫交光。命轻而服拜难胜，身贱而铺尘不称。以荣为惧，当喜而忧。终无补於成功，空有惭於僭赏。并准敕捧受兼分给诸将讫。所守有限，不获陈谢。
    ○为人谢赐口脂等并历日状
    右，中使吴千金至，伏奉敕书慰问臣，并赐前件口脂、腊脂、红雪、紫雪各一合，并历日一卷等者。伏以岁将更始，节及嘉平，陛下凝香为膏，聚药成散；颁日月於历上，奋龙鸾於笔端；星分九天之使，云布一日之泽。此诚无私之殊造，均养之深仁。臣空抱愚忠，曾无方略，一居藩镇，三度受恩。朱奁忽开，鲜腻与芳馨相杂；素编既列，闰馀将分至不差。披寻而齿算延长，涂傅而口容芳润。油云之覆逾广，无以胜任；绵地之封粗安，未为报效。捧受赏玩，形神涣然。无任感戴之至。
    ○谢赐腊日口脂红雪紫雪历日等状
    右，中使董文萼至，伏奉诏书慰问臣，并宣恩旨，赐臣前件物等者。臣伏以天书垂露，御历颁年，灵膏有琼液之容，仙散拟雪花之状。司天推步，定分至於四时；尚药煎和，辨君臣於百品。无不关於睿想，发自宸衷。下锡勋烈之臣，犹无过分；幸沾庸微之质，实所难胜。况乏润身之资，欣蒙苦口之利。谨当奉扬节候，下告於万人；宣播光辉，旁夸於九族。殊私未答，渥泽逾深，夙夜寝兴，无任感戴。
    ○为人谢赐男岁节料并口脂腊脂等状
    右，臣得男公敏状称，伏奉恩旨，赐岁节料面两石，羊一腔，酒五斗，口脂、腊脂、红雪各一合者。臣谬以庸虚，叨尘任使。陛下前因蜡日，已降使臣，既沾泽口之膏；又赐雪烦之散。一从捧受，实未遑宁。岂疲病小男，复蒙宠锡。酒浆口腹，充溢於杯盘；药饵脂膏，馨香於怀袖。虽君父用赏延之义，微细不遗；而臣子非立功之人，光辉斯极。岂德泽之私於一物，俾恩波之重若三山。夙夜寝兴，以荣为惧。戎守有限，不获陈谢。无任感庆屏营之至。
    ○谢赐春衣牙尺状
    右，中使某至，伏奉诏书，宣赐前件物。臣伏以衣服者身之文章，尺寸者王之律度。被於四体，不衷则灾；考以二分，无差为贵。伏惟皇帝陛下陶蒸万类，轨物兆人。每及新春，皆颁上赏。其或才堪国用，智代天工，福至而惊，名成犹惧。循省涯分，比数艺能，臣实无任，累承斯宠。曳紫光於腰下，称佩黄金；操素质於掌中，如持白璧。窥看耀日，举止生风。诚圣主全覆育之仁，顾微臣无秉持之力。蒙恩过厚，忍愧逾深。终申一寸之功，用答九重之赐。欣荣感惕，不胜自任。
    ○第二状
    右，中使骆元荣至，伏奉敕书手诏，慰问臣等，并赐臣春衣二副，牙尺一枝，军将衣二十副者。臣伏以行庆於下，惟德所广；受赏於上，无功则难。臣实何人，叨居重任。履冰非惧，食为甘。今者伏蒙陛下推汉后解衣之恩，宠锡春服；稽有虞审度之典，荣颁象尺。乐官考正，无累黍之差；女御裁缝，有夺朱之丽。而况端平皎洁，无惭七宝；轻盈纟卒纟祭，不谢六铢。此臣所以捧观而似睹钧衡，服拜而如生羽翼。谨便分散诸将，传示众人。感戴欣。欢与臣同，所守有限。不获拜谢，无任欣跃之至。
    ○谢赐冬衣状
    右，中使宋文璨至，伏奉敕书手诏，慰问臣及将士等，并宣恩旨，赐臣等前件冬衣者。臣伏以爪牙之寄，才实甚难；衣裳之赐，恩为至厚。臣之器质，无所任用，诚不足以膺重寄而蒙厚恩。今陛下陶以太和，盖其多阙，及戒寒之月，属授衣之时，喻比贤能，颁宣慈惠。跪听清问，钦承宠章。宛是蚕绵，烂如兽锦；长皆被土，贵实兼金。分列校不辨鲜华，在微臣最为重叠。自承天泽，不惮风威。仰戴恩光，有千钧之重；俯循功绩，无一缕之微。空知竭诚，难以胜德。谨并捧受分给讫。所守有限，不获陈谢。无任感庆屏营之至。
    ○第二状
    右，中使某至，伏奉敕书手诏，慰问臣及将士，兼宣恩旨，赐臣等前件冬衣者。伏以纶之言，出於天泽，衣裳之受，必以王功。臣职在总戎，任当平寇。效无丝发，非圣主而岂容；施若邱山，在愚臣而将压。今者司寒肇至，命服载新，降自九霄，来经千里。错鸟章於襟带，奋龙文於素笺，兼并缛丽，备极瑰奇。木石之姿，过蒙鲜饰；冰霜之气，顿减严凝。曳娄而贱质生光，愤悱而懦心增勇。终期薄效，用答深恩。谨准敕受兼分给诸将讫。所守有限，不获陈谢。无任感戴之至。
    ○第三状
    右，中使吴千金至，伏奉敕书手诏，慰问臣及将士等，并宣恩旨，赐臣冬衣两副，及诸将衣二十副者。臣守国之藩，荷天之宠，名声绩用，未有可称。伏惟皇帝陛下仁育四方，泽均群动，当元律开冬之候，念祁寒用事之初，书诏交飞，衣裘叠至，墨尽龙蛇之妙，绫兼龟鹤之奇。服玩而衰残有光，拊循而孱懦增气。自臣而下，万口一声。臣并准敕分配讫。不胜欢愧恋之至。
    ○谢赐毯价绢状
    右，监军使李辅光回，奉宣恩旨，赐臣前件绢者。臣当道比年未丰，经费不足，惧乏供亿，惭无智能，陛下散烛幽之光，垂逮下之德。丝纶既出，缣帛贲来，数至累千，价盈巨万。广狭中量，鲜明如冰。足以赡三军之赐子，充百工之饩廪。捧受欣，不知所裁。无任。
    ○谢宣行哀册文状
    右，臣先准敕撰成封进讫，奉某月日敕旨，敬依典礼，无任号慕者。伏以范天地之大者难为状，镌金石之坚者难为工。况先皇之武烈文明，迥超前古；而微臣之瞽言懵学，不及中人。顾惟庸虚，谬获纪述；叨蒙恩奖，特赐宣行。窃文士之名，诚有惭色；彰圣人之德，实荷经纶。
    ○谢赐僧尼告身并华严院额状
    右，中使王进卿至，奉宣恩旨，赐臣前件僧尼告身并院额等。臣伏以有为功德，莫大於化人；无上菩提，亦先於奉国。臣以前因庆诞，辄贡敷陈，期降福於上天，庶效祥於今古。伏蒙陛下用至真之印，转不退之轮，宠锡僧名，荣颁院额。仰窥金榜，跪捧瑶缄。龙翥四维，鸾回三点。凭大悲之力，便至道场；承上圣之仁，必成菩萨。光生十地，欢动一方。荷天眼之昭明，愿法身之清净。所守有限，不获陈谢。无任欣戴之至。
    ○为五台山僧谢赐袈裟等状
