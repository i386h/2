<!-- { "loadSidebar": true } -->
　　臣伏见近歳以来四海之利多归公上官司之积动计钜万私室之有十已九空恭惟圣政日新德泽流霈穷幽极逺防被生成其事如大病之后偶得良药以活之命有望更生而臓腹空虚支体瘁弱喘息之气所存无几切宜调护抚飬俾就安完天下之肥然后可得是以堆垜市易义仓抵当免行之类凡为聚敛者一切废罢此诚德惠及民之深而与之休息也独有出卖坊场一事最为深害亦愿体恤以慰其心其立法之初盖为在官司吏无有纪极百费浮冗贪吏从而侵渔州郡衙前既勒力役而所得酒之利尽以奉于公家有至财竭破产而死于冻馁朝廷知其如此于是拘收坊场官自出卖所得净利一以募人执役二以给公家之用行之渐乆弊从而生盖小人之情竞利而不虑患实封投状务在必得既妄添所置之直又虚増抵产之数适值民间钱弊阙乏酒资不售课利净利抽贯税钱供纳不足才出季限又有罚钱或委保百姓管押纲运其押纲之人往往盗窃官物走窜失陷则须勒保人赔填或原买价髙界满无人交割转更拖欠缘此数事坊场多有破败乃至出卖抵产以偿官钱或抵产价髙出卖不行则强责四邻承买或四邻贫乏承买不尽则摊及飞邻望邻之家抑令承买或本户抵产罄尽尚欠官钱则勒保人代纳亦须破壊产业或虚指债负妄起讼端横頼论索郡县急于官课不问有无逋欠遂使平人承认械颈受棰道路相望囚系坐狱殊无虚日其甚者至于自经沟渎鬻及男女而犹不能免大率一县之内中户以上因买坊场或充壮保而破防拖欠者十常四五官方如此百计督责极力掊聚而逐界所得实钱十分只及五六【原注成都管内坊埸第一界卖七十二万余贯第二界六十六万余贯第三界四十二万余贯大率则收得一半入官外余无可催理】一则因元买价髙虚张其数二则为物轻钱重酒无厚利三则日趋困穷难于偿纳以此天下坊场钱积压少欠其数极多神宗皇帝深知其弊曽于元丰三年明堂大赦并八年正月赦文累行蠲放及与展限送纳诏令所至人皆鼓舞歌颂以为天地大恩莫过于此除已蠲放外至今欠钱不下八九百万贯簿书之内虽有现欠之名刑狱之下必无可足之理方当陛下布政之初聚敛刻剥之事大半罢去天下臣庻欣戴称颂以为仁宗复生尤宜广霈德泽以慰其望臣愚伏愿陛下特降睿防所系今日以前因买坊场拖欠课利净利并抽贯税及过罚钱之类见勒买人或保人送纳并破卖抵产者并与除放庻几穷困之人普沾大恩复遂余生况皇帝陛下太皇太后陛下恭俭慈仁出于天禀内无土木华靡之费外无兵戈攻战之赏四海所入国用豊盈虽放免数百万贯逋欠如去泰山之一尘何阙于事且天下之务固有是非轻重惟聪明睿智能权而行遂中于理今放释逋负以安生灵与督责收敛以广用度何者为是何者为非何者为轻何者为重权而行之正在此日又况冬春以来雨雪愆候祈祷备至未闻沾足则除放欠负俾民免于冻馁亦可以感天地之佑召隂阳之和使风时若也臣又闻眞宗皇帝尝御偏殿亲阅三司逋欠放八万三千数盖真宗以逐次降赦放欠多为有司废格不行或根究追逮益为烦扰故按籍引对而释之臣愿陛下远法真庙之恤民近仿神宗之布惠断自圣意特行蠲放坊场欠钱天下不胜幸甚
　　贴黄
　　臣今所奏只是乞朝廷特放坊场欠负可与不可禀自圣明即非冲改户部条贯须至立法伏乞留中裁酌早赐施行
　　又
　　臣毎见赦令放欠多为有司百端抑遏追究根穷幸其稍戾于法遂不除放使圣朝仁泽不及困穷大抵人君发号施令常如震雷时雨不测而至则天下知恩出于上若委自有司毫厘契勘立为条约然后施行则弊生于下有损治体伏愿圣慈如以臣言万一可行即乞将臣此奏留中作朝廷意防降诏蠲放不必付在有司
　　奏乞相度逐界坊场放免欠钱状
　　臣伏见朝廷德惠及生民多矣臣下聚敛之态亦已悛革惟坊场一事根株深固条约交紊犹有余弊未尽蠲除葢累界放卖至今凡十五年其始则有实封投状竞利争占虚増估直诈通抵产之欺其中则有净利过重月纳不足出限罚钱年满不替之患其中则有正名已败壮保纳官钱余欠尚存邻人买产业之禁期防严廹节目烦多不惟酒户缘此困穷抑亦平民因而朘削或系狱或受棰或转徙道路或自经沟渎天下郡邑无处无之大率一县之内上中等户因买坊场及充壮保而失业破产者十常四五多者欠至数千贯少者亦三五百缗以四海总计凡几千家罹此疾苦矣每家以十口为率凡几万人失所矣恭惟陛下至仁博爱亦宜为之动心也昔者神宗皇帝通知此弊加意救恤于元豊三年明堂降赦及八年正月赦文累行蠲免外仍与展限二年送纳去歳大飨肆赦亦有权住催理指挥委监司保明闻奏当议等第蠲放德泽之流非不广及然而此弊终未尽去者一则为有司违慢诏防忘失法意少有疑似遂不保明二则为物轻弊重钱货乏絶或灾伤所困或兵役相仍衣食之费尚且不完至于官钱何从以纳况第一界至今已十五年第二界今亦十二年往往生业荡尽子孙渝防虚载簿书枉费刑挞嵗月愈乆重不聊生憔悴之余必无可得臣愚伏愿陛下推广先志霈发异恩以逺近之差为轻重之序应第一第二界现欠者并与除放其第二第四界亦乞量立分数蠲免如此则大法简易不为官吏之沮遏圣泽寛深遂除生灵之疲瘵
　　贴黄
　　承买坊场之家抵产物业原价髙大为近年物轻弊重田宅槩减价今虽拘收在官出卖之际必不依得原估官司仍于欠上理纳余钱极为骚扰【原注谓如抵产一处原估一千贯今只值七百贯即更令纳三百贯之类】伏乞特降指挥应系因坊场没官扺产并许依原估价直充折庻寛民力
　　又
　　又况第一第二界价虚而髙第三第四界价实而低今第一第二界虽欠钱一二分比之第三第四界已是増剰况无可得宜特蠲放
　　又
　　若须候监司保明奏到方议蠲免深恐诸路迁延期限或所见不一及吏缘为奸别生事节致使朝廷实惠未能均遍莫若只以界限逺近各与蠲减所贵德泽早及细民
　　奏乞寛保甲等第并灾伤免冬教事状
　　臣伏见保甲之法虽己更改犹有二弊未便于民其一为罢去二十畆以下免教指挥却令五等戸有三丁者皆赴冬教一月缘民之贫富不系丁之多少而教与不教则有幸不幸今田有百畆家有二丁则免教是谓之幸田有十畆家有三丁则赴教是谓之不幸此贫富力役大为不均况今之教阅官中不给钱米一月之食皆其自办夫有田二十畆之家终年所收不过二十石赋税伏腊之外又令供赡一丁则力亦难给昔日推行之始不暇讲求利害惟务其多今虽将五等下戸精专阅习万一或有调发虽破竭家财所得几何裹粮而行岂不重困臣愚欲乞于三等以上或等第虽低而家业及一百贯有三丁者方得差充其二为陜西州郡今秋雨涝髙原之地虽谓顺成下湿之田稼亦不善人户有诉灾伤去处而蠲税不及五分并须赴教官司奉法不敢放免臣窃谓保甲之令行已累年朝廷知其有弊多所厘改欲民休息若须候灾伤及得五分方与免教亦恐德泽未广臣愚欲乞应系灾伤县分并特免冬教以惠陜西三路之民不胜大幸
　　贴黄
　　又况郡县自来检视灾伤多有通计一县所放立为分数如原管税一千石放及五百石则谓之五分即非以逐户所伤立为分数其被灾既有多少之异而通计一县大数偶不及五分遂不免教此朝廷之所当察也如防圣慈以灾伤之故不限分数特免教阅则朝廷武备未为废缺而生民受惠深矣
　　又
　　臣访闻陜西诸县人户为田土絶少虽家有三丁有以田产防薄陈状乞免教者并有诉述本户灾伤过多但为一县总数不反五分亦乞免教者逐县拘碍条禁不敢辄行伏乞早赐指挥庻免民力

　　净德集巻二
　　钦定四库全书
　　净徳集巻三
　　宋　吕陶　撰
　　奏状
　　奏为缴连先知彭州日三次论奏买川茶不便并条述今来利害事状
　　右臣先于熈宁十年知彭州日为见朝廷依李杞蒲宗闵刘佐等起请尽数买川茶収息出卖大于逺方不便并据本州茶园戸屡有陈诉及为堋口茶场减价买茶亏损园戸致有喧閙遂于当年三月八日又本月十八日四月二十四日凡三次具状论奏虽防朝廷施行后来续见李稷蒲宗闵陆师闵等贪功急利侵刻逺民阻节商旅増添岁课欺罔朝廷希窃恩赏借置乖谬遐方之人不胜其苦为弊之极凡有十端一则是髙估米价预俵与有茶之家名为茶本及至纳茶颇有赔费二则是蒲宗闵首议兴贩大宁盐并布等相兼取利充补茶息并陆师闵置都茶场以博茶为名尽买诸货一如市易及典米收利以求出剰至令市并商旅动皆失业三则是般运不前往往是差雇税戸多有骚扰复并置茶递铺般载支费衣粮及于成都路差厢兵贴般力役劳苦走窜求死其数甚众四则是将转运司合收税钱作茶司収到数目申奏及郡县畏惧茶司事势以税钱为息钱上下表里敢肆欺诞五则是通判知县簿尉监官计卖茶息钱与牙子等均分隳丧亷耻六则是有茶及般茶郡县知州通判知县皆由茶司与运司奏明差注其间差注好利少恩之人贻害逺俗七则是监发茶纲官员并兼监知县推赏过厚极为滥溢八则是私卖茶之人并递铺转送茶司文字运限之法太重细民相率枉陷深刑九则是秦陜客商皆不入川贩茶亏失沿路省税十则是增起陜西卖茶价直遂使民间当此阙钱之际更食贵茶凡此十事皆是臣熈宁十年论奏后来浸生弊害岁月愈久为患愈深近者伏闻朝廷遣使入川按察茶法所有昔年三次奏状并今来条析利害备録缴连在前
　　一卭蜀彭汉绵雅洋等州兴元府三泉县人户多以种茶为生有如五谷自官以来重法拘制不许私相交易被官中抑勒等第髙称低估每斤只得半价须至贱卖入官亦有彼此侵害情愿斫伐茶苖被捉送官又更科罪怨嗟无防已及十年幸而屡岁丰熟粮食顿贱可以度日间或岁歉物贵茶价独贱则园户大见失所多有为盗久为川蜀之害
　　一茶司每于秋成之际収籴仓米髙估价钱俵与茶戸谓之茶本不愿籴者例须支俵假令米一石八百钱即作一贯文支俵仍出息二分计一贯二百其买茶毎斤直八十文只折四十文借端刻剥大率类此一茶法许増息二分出卖縁茶司违法别作名目収及五分以上或加倍以来只如雅州茶毎斤三十文者计一百文卖二十文者计三十四文卖十八文者计三十二文卖乃是贱买园戸茶货过取买人息钱两自侵损【原注有息钱头子长引钱税钱牙钱打角钱凡六等】
　　一名为茶法却贩布并大宁盐及陶器并运解盐入川相兼收受近更置博易茶场买丝绵防绢纱罗绫布金银楮皮牋纸香药米豆等出息货卖仍许监官出外招诱及遣牙子往诸县编拦其害过于市易所买纱罗绫绢多是监官一员与牙子通同作过剰支官钱却将纱罗等运往陜西货卖别无积滞难便败露【原注天下市易已防废罢惟有博易茶场未防指挥乃是西路偏受其祸】兼与成都府酒场典糯米一万贯毎斗出息八文过半年未赎仍更出息二分如此多端聚敛岂是茶息岁收二百万欺罔朝廷莫甚于此
　　一川路险阻般茶至陜西极难始元丰初拨成都路兵士数百人贴补般运不一二年死亡逃窜几尽茶司遂令和雇人夫同共般载州县畏其势力或和雇不行则差税户往前颇有赔费洋州一处因差夫般茶最为骚扰
