<!-- { "loadSidebar": true } -->
　　吏部等衙门办事进士彭遵古顾允成诸寿贤奏为邪险宪臣扫灭公论排陷孤忠明肆欺罔荧惑天听恳乞圣明大彰干断亟赐罢斥以快公愤以定国是事臣惟朝廷者天下之平也圣天子照临于上公卿百执事协赞于下如青天白日毫末洞见虽有深怨积怒无所容其毁虽有巧心峻舌无所交其辨孔子曰斯民也三代之所以直道而行也臣往者见南直隶提学御史房寰本论右都御史海瑞大奸极恶欺世盗名侮圣自贤损君辱国姗笑戏骂无所不至虽然辞可文也难掩其实人可欺也难枉其天瑞之口可掩而天下人之口不可尽掩也当其时朝野闻之无不切齿抱愤臣等欲请尚方之剑乆矣未几陛下因吏部之覆留瑞供职臣等谓皇上之明如此寰之独无人心如彼亦必终有悔悟之时犹可少缓其罪乃寰不知皇上优容之过也近乃论瑞如前臣等见之益不胜骇愕不意人间有不识廉耻二字如寰者臣等义不甘与寰同朝敢先为陛下别白瑞及寰人品之槩而后正寰一一欺罔之罪臣等自十余岁时即闻海瑞之名以为当朝伟人万代瞻仰真有望之如天上人不能及者至稍知学得海瑞直言天下第一事疏读之其大有功于宗庙社稷垂之千万年不磨盖从万死一生中树节于我朝者陛下盖已谅之亦无俟臣言也以房寰视之曾有万分之一乎且臣等伏覩陛下风厉臣工孜孜不倦其于赏廉吏罪贪墨尤三致意焉固天下所翕然向风也今瑞之廉与否寰之贪与否行道之人孰不知之寰起自寒贱初尚矫饰以圗荐剡及稍得志遂贪污狼籍私槖巨万赀甲乡闾浙人每谈及者无不掩鼻视若臭秽今其田宅赀产之侈与月旦乡评之丑皆万目所共视也自非兼并营私欺陛下以剥小民何以致此瑞扬歴膴仕食辛茹苦垂四十年终不使廪有余粟囊有赢金以负陛下为寰者一闻其风宜毛髪竦然愧死无地矣乃欲强面目而反噬之耶且人固自有食秽自肥而幸于人之不我攻者矣未有执己之贪而不畏人之攻反欲攻人之廉且昌言于君父之前而无忌者此而无罚臣恐陛下赏廉罚贪之意布之十数年而方信于天下者以寰之一疏败之而有余也且欲天下人为寰甚易为瑞甚难寰身享贪饕之利而反得笑瑞之迂拙此臣等之所痛心也夫皇上念瑞先朝直臣拔之海濵委以留都之风纪使坐镇雅俗近日章疏如囊剥之说愤世疾邪虽似太甚陛下犹谅其朴忠容其狂戅不为浮言所摇此陛下始终爱惜人才培养气节之大意而天下诵之史策书之以为古今盛徳事也且陛下自临御以来自阁臣以至台諌以正直老成而起用者非一人矣而天下屈指则瑞居一焉瑞之列于正人乆矣初瑞巡抚南畿时所至如烈日秋霜搏击豪强则权势敛迹禁絶侵渔则民困立苏兴水利议条编一切善政至今黄童白叟皆能道之近日起自海濵无不曰海都堂又起转相告语喜见眉睫寰言闾阎骚然几成大变何其敢于面欺也近在留都禁絶馈送裁革奢侈躬先节俭以示百僚振风肃纪逺近望之隐然有虎豹在山之势即使寡才而其英风劲节振江南靡靡之士风而濯之以清泠之水者其功安可诬也寰独何心伤陛下之明排海内之议闗天下正人之口而夺之气乎昔司马光言小人欲倾君子其御之之术有三曰好名曰好胜曰彰君过而已今观寰之诋瑞千有余言大槩不出此三术之外其曰大奸极诈欺世盗名非所谓御之以好名者乎其曰侮圣自贤举世皆浊己独清非所谓御之以好胜者乎其曰贬夺主威损辱国体非所谓御之以彰君过者乎臣请得正其欺罔之罪寰之评瑞也曰乡愿曰穿窬曰鄙夫陛下试察瑞之为人果同流合污阉然媚世之乡愿乎果色厉内荏惟畏人知之穿窬乎果患得患失吮痈舐痔之鄙夫乎此其情实相反有是非之心者皆能辨之而寰颠倒是非巧饰奸言以惑陛下夫瑞若可以为乡愿为穿窬为鄙夫则虽指鹿为马亦何不可之有此为欺罔罪一自古正人君子忧治世危明主有为其君痛哭流涕者矣有讥其君不及齐文宣者矣后世不议其臣之过而嘉其忠且以为君之能容也而诵其美非独此也周公之戒成王也而惟恐其有商王之迷禹之戒舜也而惟恐其有丹朱之傲古圣贤之私忧过计类如此今瑞之疏曰一介寒生且以圣人自许圣上所居何位可曰中人耶夫不欲陛下为中人而欲陛下为圣人此正尧舜其君之心也寰反指摘而诽之至曰贬英君为中主不知与瑞之所言类乎不类乎此为欺罔罪二夫以瑞之狂而陛下能容之君仁则臣直此天下臣民所以归美于陛下也寰之言曰将使百姓怨我皇上之失政寰之意将谓陛下果有失政因瑞昭揭之而民始生怨耶抑谓陛下果无失政因瑞之言而民妄生怨耶此则防川之说其渐不可长者昔汲黯为谏议寝淮南之谋苏武为属国系匈奴之望瑞三朝直臣四夷共仰今用之宪台而反以中国为无人必逐去直言尽取庸碌如寰者以充位然后为有人耶夫直言敢谏谓之贬夺主威忧治危明谓之损辱国体此与秦之以忠谏为诽谤妖言者何异借如寰之意世之甘言谀词颐指气使者乃所以尊主威铺张太平倡为丰亨豫大之说者乃所以崇国体耶此为欺罔罪三古君子不得已而矫世则往往有偏重之论故孟子之寛大不如万章之严小此非瑞一人之言乃先儒救时之言也其非孔孟之受赐者盖痛近时之鄙夫托孔孟之说以文其盗贼之身故有激而言之意曰以吾之不可学圣人之可云尔今寰乃指此一言为孔孟之诟而曰指孔孟为贪夫又曰臣不得不为孔孟而仇瑞其词岂不强哉如察其情则大相矛盾盖天下固有辞然而意不然者如书有漂杵之文诗有孑遗之咏此类是也今瑞非受赐之说其意岂真以孔孟为贪而孔孟之非贪夫亦岂待一房寰之辨而始雪乎瑞之意以愤世过激之言破假托圣贤以便身圗者之窟其言虽非孔孟而其情其理则不失为孔孟之正脉也寰之意明知此言非为诟孔孟而发而佯为不解其意又反从而形容之曰以孔孟为贪夫其意欲辟瑞而无其端得此一言而执之以为辞盖以已敌瑞已不胜瑞以孔孟敌瑞瑞将杜口矣此之谓假公而济私言若为孔孟而其情其理则孔孟之罪人也不然寰教诸生以学孔孟其可学者多矣奚必先学其受赐耶天下之学术卑污苟且悖孔孟者亦多矣何必先辟其不受赐乎今为瑞者不幸而以非受赐之一言遂掷之于吾道之外为寰者幸而得辟孔孟贪夫之隙为城狐社鼠于吾道之中是孔孟乃为寰报仇之人孔孟受赐之一言乃为寰肆谗之具举天下之人心莫不为之扼腕不平忿其强词夺理而寰犹扬扬然自任于皇上之前曰瑞攘臂疾呼而攻孔孟臣为孔孟而仇瑞彼谓天下之耳目果可以空言欺也此为欺罔罪四寰谓瑞不仁不智无礼无义臣谓瑞为县令为巡抚百姓戴之如亲父母可谓至仁当世庙时一疏格君心定国体批鳞犯颜不顾生死可谓大义去就进退一惟君命是恭可谓知礼忠君爱国一念皎如青天白日不以始终乱其心可谓大智惟僻爱小民则仁之过疾恶大严则义之过以寰之横逆又何难焉而尚与之较量是非则礼之过虽有辨疏曾不足以发寰万一之奸则机械小智诚不如寰臣等方谓瑞徇仁义礼智而过不谓其犹有所未足也呜呼寰尚知有仁义礼智乎仁义礼智之言胡为出于寰之口乎此为欺罔罪五今士君子见一长者则语言恭敬不敢稍涉于诙谐何者敬之也况天威咫尺臣子承之踧踖不遑此岂狎侮之地而寰矜夸张放备诸谑状如所谓开辟以来第四圣人者如所谓瑞之疏想是闭门读程策而有得者取臣下居常宾主酒席戏笑之言杂之章奏殊为不恭之甚自古臣子告其君父曾有出一戏言玩侮朝廷如此者乎此为欺罔罪六国家持公论者惟科道而寰乃得幸进先据其穴固自谓我可言人人不得而言我矣然为朝廷主张公道者尚有阁臣有吏部有都察院臣在也今寰乃敢于陛下之前反言听吏部都察院之指摘何寰之理曲而气更壮也夫寰诚巧而合俗瑞诚拙而忤世然天理常存人心不死堂堂天朝君子满庭明有礼乐幽有鬼神圣贤有名教史册有公论天地神明昭布森列彼岂视部院诸大臣皆谀阿而毁即墨者耶盖彼且不难于欺陛下又何有诸臣此为欺朝廷无人罪七臣观寰所指证瑞罪不过曰器皿易袍故靴易带起官不辞而已此皆琐屑之谈不足置辩就如寰所论不近人情亦不失为贤者之过也夫以寰之诋瑞吹毛索瘢宜无不至而其所可言者不过此类而止益足以明瑞之无他瑕玷而寰之阴险窥觇亦无所用其伎也臣再观寰本惟辟严刑用言官二项似乎公然皆拾他人唾余而曲终奏雅求解免于公论正圣旨所谓屡经建白掇拾余言者也何难察哉夫寰之本情在于妬直忌廉危一瑞足以自安胜一瑞足以自豪而乃造贬君辱国之谤欲以激皇上之怒称蘓秦蔡泽之事欲以起阁臣之猜援孔孟为羽翼令学士箝口而不敢言借舆论为粉饰令缙绅同声而不敢斥然后乗权势之积忿拔易撼之孤忠如鼓炉以燎毛累棊而必坠此劾章中之大奸侠也不意青天白日之下有魑魅魍魉如寰者出于其间也夫天下无两是之理瑞正则寰邪寰正则瑞邪陛下既谅瑞为孤忠必察寰之欺罔据寰疏中谓生儒有如瑞者必将加之扑责褫其章逢令不齿于学校矣夫皇上方重瑞惜瑞借其人以风天下而寰必欲抑忼慨之士如瑞者令无容足之地是皇上之所褒乃寰之所必摈也士君子之所师乃寰之所必黜也以此倾贤仇正泼恣无忌惮之人而俨然居师表之位驱天下士风日入于诞妄谄诈之域臣等有裂冠毁冕而去耳必不与之并立于朝也臣等新进小生发天下之清议虽寰有奸如山不可动摇然公论既明人心既快寰虽顽钝无耻亦何面目一日复立于东南诸士之上乎臣等何私于瑞何仇于寰但念天下之公议郁而不伸一海瑞尚不足惜正人有如海瑞者相继而指为邪则君子之道日消矣一房寰尚不足畏邪人有如房寰者相继而妨贤能则小人之道日长矣姤复否泰之机于是乎在不可不为之深虑也古有太学生击鼓上书者臣等受国恩不敢在太学生之后且瑞在先朝轻一身之死生以报国而臣等輙重区区之进退不为瑞明之是无人心者也故不避烦琐冒渎天听伏乞陛下以臣章下之大庭询之广众如果臣言不谬乞将寰去之不疑将瑞任之不贰使天下晓然知上意之所在则君子之道日长小人之道日消三代直道复见于今而朝廷永享平明之治矣臣等不胜陨越待命之至 

　　恭请册立皇太子疏 

