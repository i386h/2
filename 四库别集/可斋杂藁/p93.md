<!-- { "loadSidebar": true } -->
　　臣窃照瘴乡风土恶弱重以干腹之扰委非善地近诸将俱防旌擢稍应其心近雄飞亦为通判兼制机赵立有请欲得转告朝廷乞与陞带朝迹臣因思奉命剏阃此来亦既逾年幕中宣劳之士畧未稍有旌别毎闻荆淮官属连除朝迹臣辄愧见之如丰以宪臣兼参谋朱文炳屡更诸阃议幕十年监簿久欲为之申请而未敢今因雄飞与赵立为请敢并以控告伏望朝廷将五人并与少加优异庶可为士夫入瘴乡而効劳者劝并乞睿旨
　　回奏御笔
　　臣今月二十九日恭凖御笔并以谕旨边防事付令臣勉旃逐月开具已未了办事件闻奏俾臣亦可借此督促诸郡守将臣忝奉圣训所合亲具手奏上彻睿聪縁臣自前月十七日宿瘴发作今虽渐退手弱不克执笔以书首乞原赦臣所凖圣旨已恭奉施行别具回奏外臣敢恃君父如天在上辄沥哀悃臣衰老再入瘴乡知勤王事虽病将半月职业所在日委幕属区处其有稍涉要即勉酬应目前虽可茍存喘息然深虑瘴势荏苒尚费调理已具公牍乞从休致窃照广右地分绵濶兵备素虚臣虽经理朞年而人力事力有限布置不去常惧乏絶先朝狄青孙沔入广或用荆湖南北宣抚或用湖南江西安抚兼制然亦不过一时御寇留可不久今臣冐焉受任始以湖南兼司此来继虽剏阃而钱粮甲兵多借湖南之力近者朝廷命元枢建宣威事体又与前日大异以臣愚见桂林建阃莫若于曽任经略见在宣幕如姚希得者俾之易命此来庻防与宣威脉络贯通缓急可以相应如粮运之趱发兵戍之通融钱物之那拨皆可近恳之宣阃而免费朝廷之应接此表里相资之便也臣虽以病丐去而拳拳之献忠不敢不为国计敢因奎章之复昧死以陈惟陛下密与大臣熟圗而亟行之不胜军国之幸
　　回宣谕奏
　　臣今月二十九日承阁长王仲珪恭传十四日圣旨宣谕以广西邉面今春已深去秋不逺规画稍迟恐缓不及事且即诸州最要者邕宜融钦賔栁六郡形势各有不同合作如何措置某州城壁已未整偹濠堑已未増浚支径如何把截兵屯如何摆布某处合筑圃堡某处合设陷穽郡守阙人处不可不早择闗隘已壊处不可不早修臣伏读圣训仰见睿算深长宵旰不忘邉鄙之意如邕州则城已圆偹惟旧濠髙下浅深濶狭不等镇抚刘雄飞见行开浚日有规程宜州则以山城不可恃今増修旧城増剏楼橹亦既麤备守臣彭宋杰近又展拓濠外向南一带复引官陂活水潴成夹濠工役见此趣办融州则新城已自毕工惟剏开濠河工力浩大累状申乞科降未下钦州则介在海濵城壁素恶守臣拱见随宜整葺引水灌濠而去海止四十里犹可借水军舟楫之用拱已造到轻捷海船二十只更接续多数増置亦足以偹缓急栁州则剏筑新城守臣王该见行措置兴工规画已上而申科未报本司只得权于有管窠名内兑借二十万贯应副其日用之费并拨盐一项助之此郡上下二百里之间无一木可采版筑岂容欠此见今多方计置极是费力如粮米锄杵之类一一那辍与之矣賔州则平地无险无江缭以土墙今多頽圮自吕振龙罢斥之后见委新守往视安城临闗等处为措置山寨之举上项六郡凢可施工用力处本司排日不住催督但各郡非以无兵告即以无钱无粮告窃照广右素无重兵去秋屯戍共不过二万四千余人除节次逃亡并近调往京湖往黄平及雷亷化州水军官民船放令拆洗外见今静江浚筑城池总仅五千邕戍不满七千钦戍不满二千宜戍不满一千二百融賔则直至秋冬随缓急而那辍栁则仅存五百版筑方兴近只得于邕戍抽摘一千人以应其役戍籍单疎实难分布秋冬间止有民夫可以随处贴助春作惟时各已归业捉衿肘见所以倍费区画外如把截支径筑圃堡设防穽修闗隘浚凿设险张疑设伏虽本司先已行下诸郡作急随宜措置今又慿借皇威申饬诸郡俾之益加遵奉如郡守之当择莫急于上项六郡今各有其人矣团结民丁则不住行下诸郡催促于已团人数内选择以贴助备御但见今农事方兴未容调用未见人数招集蛮丁则见遣谢济往邕筦令与雄飞商确为可行可仗之计又凖圣谕如弓弩火药划车炮具排沙串楼一应军需有无欠阙仰见陛下轸念遐荒注意经武无一不闗圣虑广右承平日久不知兵革前时经司所备不过徭峒自比年干腹之议浸急方始讲明备御旋买军需旋剏作院裒集诸色工匠通不满百人穷一歳之力能办防何以之了静江一城之用犹且多缺实无以应属郡之需圣谕如排沙串楼有城壁处岂容不预为之备除本府极力规置见采伐到大松木二万条桩顿城下及节节行下各处一体预备诚不敢以事缓而忽又如夜间谋谨烽燧皆边臣之责也尤不敢一日不加之意重念边防急务惟兵惟财兵既不足财又匮乏凿空创始毎切寒心凡力所可为固当勉强殚竭力有弗逮只得控告朝廷除已备録圣旨全文行下六郡各令恭奉自三月为始将一应措置事宜逐月具实供申以慿类奏伏乞睿照
　　回宣谕奏
　　臣今月初八日方具回奏遣逓之后承阁长王仲珪二月二十六日午时恭传圣旨宣谕节次谕臣筑城浚池等事臣已逐一恭奉奏陈外今凖圣谕民丁可以托里蛮丁可以御外籍民丁其责在制阃结蛮丁其责在郡守皆在制阃究心则民丁峒丁皆吾兵也今臣照节次指挥疾速施行臣仰见陛下周防边圉曲尽宸谟敢不恭体申严勉厉讲画以图上副委寄但言广右边备者必以民丁峒丁为説非一日于此其实岭民脆弱非比西北二边人可为兵蛮丁散在诸峒此可以使之自为防拓民丁籍在诸郡此则可以拣择助用然皆非得官军纠率平时纵籍其数临时难恃其力今凖圣训臣即当备録以报诸蛮丁则令各与结约使随地备御民丁则令邕宜融三郡照去歳印应飞差官所拣之数邕州计一万二百余人融州计六千二百余人宜州计七千三百余人委守臣更加精选于内抽摘以备秋防起调惟是广民非但脆弱生理亦瘠薄才一调集即废本业官用给以资粮非比京湖民兵以苗头起差而民可办有总所口券而官可供前政经畧所以尝有钱粮之请盖民非食不饱兵非财不行缓急固不可以空言使之也臣去年屡尝见之奏疏矣兼所闻三郡前此所拣之数止是泛然于短中求长十选四五有谓未可以为强壮者大率多无常产半是防手一日不可缺食臣去冬边事紧急之时如融宜钦皆有调到民丁或千百人贴助城守臣皆尝与之权放以券一月或两月寇退即止此防湏是朝廷推而广之则方可责州郡以措置阅集不为虚言臣近以静江十县尝籍民丁口数虽亦八万余人中间强壮者亦自有限臣因思今修筑新城通旧城周围十里万一有警非军兵二万人岂足以守去年多事时屯兵不满六千一时亦欲呼集民丁贴助而散在乡落朝求暮趁未易号召而集臣今未免取上十县税籍仿京湖民兵之法毎有税钱四百文者则起一丁名曰义士在制帐戎帅大略仿军制差头目立队伍农隙有兵事则调无事则从便生理其合起者与免诸项杂役其税钱不及四百文者免起见令逐县区处鸠集从本司置籍给榜发下约须可得万人上下惟恐剏行之始非人情所便未必及数亦恐未必人人可用然虽不可驱之而战尽可借之以守向后行之有序亦可仿而行之边州俟今秋籍到人数方敢见之奏申止是大略计约三月调用之费钱米亦自不赀司存且犹无力措办况诸郡乎实欲办此一事须是朝廷仿淮西半年军毎郡歳与科给钱粮三两月静江以万人邕州五千人或三千人宜融钦各二千人有警调用则支无事则不许支破是亦京湖义勇上边照帮生券之例此实经久可行之防臣以上闗国用未敢见之申请耳乞陛下留神幸甚如蛮丁则人数实难稽考口券只得从其自给此却难以轻易行之也臣又凖圣谕蛮长未有官者补以官资许之世袭已有官者与之循转仍厚支盐锦以结其心臣谨遵奉睿防恭録付雄飞遵照奉行乃者寇入诸峒一番应接有立到功绩雄飞申到蒋贤徳等九名填补官资臣已尽如其请逐一遵照使宣指挥填给真命付雄飞给付近已申朝廷矣日者谢济之行臣已面语其防今与雄飞商略当不靳赏费务令结约正合今来庙谟所授度其必能办此也臣又凖圣旨今秋防拓仍当于横山之外置隘则是捍敌于藩篱之外臣亦已恭録付雄飞遵奉如横山之外若缩勒隘龙塘隘峨州隘小绾隘亦自不一雄飞亦见委官措置臣当并劄委谢济同共相度区处矣朝廷所遣监封桩库柴士表今月初九日已入静江府界旦夕一到邕州亦可促之必不敢以具文应俟有合转闻事件续次具奏
　　回奏宣谕
　　臣三月初二日承阁长刘竴恭传二月十七日圣旨宣谕近日特颁手札且降谕旨秋防之事令臣体悉作施行臣三十日已具回奏所题賔亷郡守两易仰防俞允颁下劄勅悉已发放所凖圣谕闗隘决不容迟臣虽在病中凡此等事见排日下诸州催趣王该筑栁之役非不督之而人力事力皆有不及屡申科请早乞应副谢济二十三日已到邕州见与刘雄飞商确边防却未据申到象州阙守希哲往权未久嗣容奏闻其余谨当恭奉睿旨日作措置不敢怠忽
　　回宣谕奏
　　臣今月初七日承阁长刘竴二月二十五日申时恭传圣旨宣谕宰臣以臣所进古镜缴彻睿览即其文义将见皇天福縁祸因之应此圣徳感格之一也固不但为岭右防而已所凖圣旨诸州各委一官版筑毕功当赏臣仰见陛下不靳恩赏以鼓舞奔走之士目前诸郡修浚静江者新城修筑渐已就绪城鏬隙亦不辍措置比之去秋已大不同见趣朱广用趁此稍暇极力了办但守具繁多未免窘用邕州则城壁已固宜融亦已有城但各处濠河増浚费工各郡守见不住趣办邕州尚有朝廷科降可以那应惟宜融向来科降皆已支尽小郡全无事力臣契勘融州有续拨漕司钱二十五万十七贯已于内拨十五万付融州十万付宜州且俾之应手支用已具公申钦州则尚未有处所有各州委官当遵圣旨恭奉施行矣谢济一行之费防赐科给出于望外栁城及新招军券食俱防圣谕悉如所请仰见圣恩抚卹不间荒逺之意臣比以一倅两幕客僭干圣聴兹防圣慈并许除擢顾臣逺戍罔功毎以职业相闗数有尘凟何所逭戾仰防圣度如天计行言聴臣未知何以称塞惟有感戴又蒙圣谕陛下以秋防非逺拳拳顾忧寝食靡宁俾臣加勉臣敢不恭体朝夕必葺迩者虽一病两旬职事所在未尝敢废今幸贱躯有向安之渐所虑宿瘴有复作之忧近疏祈怜必防矜恻臣惟引首以俟










　　可斋续藁后巻八
　　钦定四库全书
　　可斋续藁后巻九　　　　宋　李曽伯　撰奏申
　　回宣谕奏
