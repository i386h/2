<!-- { "loadSidebar": true } -->
太极奚河图，河图非太极。矧复赘无极，哀哉何太息？何不观古圣，一一已默识。 【(缺)】 湖为作图，交扰而曲屈。是孰知五行，五行皆妙质。不可离合论，浑浑体自一。安得孔子生，邪说俱荡涤。哀哉复哀哉，太息复太息。
 【《永乐大典》卷八百九十六「诗」字韵，页十三下引「曹彦约昌谷集」。(影印本第九册)】 
　　尽心堂赋壬子为同官张汝器司理作
晋中军司马之冑裔兮，汉持平廷尉之云孙。磊砢怀其至宝兮，相金玉而器玙璠。傲坟素之场圃兮，折道德使为藩畦。揭车椒兮，宅仁里而入礼门。展肃肃穆穆威仪抑抑兮，烜赫煜煜粲其有文。出王游衍上帝鉴观兮，震动戁竦颜履而闵行。纷有此众甫兮，又伸之以中正。于是乎以决曹参军事也，乃新闲燕之所居。风雨此其攸除兮，鸟鼠此其攸去。非不能翚飞跂翼橐橐阁阁兮，垩雘而丹涂。羌吾法乎前修兮，哀世俗之芜秽。惟职思于尽心兮，率前圣之格言。戴氏举以明刑兮，谓一成而不可变。彼臬事必即天伦兮，自往昔而固然。畴上下于手兮，冥 【(莫见切)】 眩乎震耀杀戮而无见。虽鞭朴不可弛于家兮，矧邦典其持重。胡宁炰烋于狴犴兮，失德而敛怨。懿尧舜之画衣兮，杂裾屦与领缘。彼何人斯兮，炮烙散涉而剖贤。鼻陶俨而淑问兮，曰帝德之罔愆。咨秦人凝脂以密兮，救火扬沸任以武健。相司寇圜土不亏体以刑人兮，虑生齿之不繁。岂锯项截舌爪甲以掊地兮，内深刺骨而外宽。真人约法于灞上兮，痛刀钺钻凿之已残。不数世改此度兮，鹰击毛挚而虎冠。归死囚四百之狱兮，歌七德无所惭。未再世而孽后兮，折胁熏耳张罪罟以罗元元。慨末世之溷浊兮，掇粪壤以充帏。匪其心之不尽兮，顾西欲适蜀而东之。仰先哲之谟训兮，归求师而有余。皇揆予于初度兮，好懿德而秉。见孺子怵惕恻隐兮，念入井之无辜。满堂饮酒以为乐兮，忍一夫悲泣而向隅。人命至重难生而易杀兮，断不可复续而绝不可复苏。思乾坤之称父母兮，亶知化穷神则善述事而继志。忽一念之或差兮，将政刑德礼错行而逆施。已服弁于画地刻木兮，矧梏拱系累而倒垂。吏示牍背以为贵兮，几置辞之不知。勃尝将百万军犹若兹兮，又况幼弱老耄与憃愚。拘父子之讼兮，更三月而舍旃。为国家必以考兮，岂是老之欺余。盍亦思清源正本之论乎，以为治古则人莫触邪及陷乎戾。又直轻其刑兮，是杀人者不死而伤人及盗不抵罪。爽鸠氏既失厥官兮，金天氏泯其美意。众薆然得以文致其说兮，谓泽吻摩牙之可恃。彼传生议于所欲活兮，所欲陷则予死比。且上观下获以取媚于时好兮，类韩卢之攫兔。冰炭枘凿之不相入兮，固曷足以称大君子之门。有是心而弗能尽兮，疾痛痒亦不切于吾身。善乎龙眠之论兮，能自杖也而后杖人。思余躬之博大兮，寄审克于方寸。彼桃虫之肇允兮，遽维鸟之拚飞。回盗饭而参杀人兮，匪余行之可迷。不倚榜掠以事上兮，柳士师三黜其犹未悔。敬之哉欲明辩而力行兮，又将博学切问而近思。
 【《永乐大典》卷七千二百四十「堂」字韵，页六上引「曹彦约昌谷集」。(影印本第七十一册)】 
　　　朝梳怨(一名折花曲)
朝梳九迭云，到暮不成雨。一旦变千丝，只作愁机杼。愁至云成幕，小雨和丝落。愁去脸成霞，雨霁庭下花。折花愁雨湿，护惜蛟绡立。蜂蝶爱花红，花心应未同。
 【《永乐大典》卷二千四百七「梳」字韵，页十四下引「曹彦约昌谷集」。(影印本第二十八册)】 
　　 【赠杨伯洪】 
杨伯洪夙有经济心，捧蜀饷之檄，议经费于光范，其行甚勇，便道不鄙，尚能访死生于湖庄。袖出古体诗八章，格高不可及。又见示郎诸文所作《送行篇》，意可见也。托臭味不薄，不敢以不能为解。勉赋五十六字，以见鄙诚，可资一笑。嘉定癸未，春分后一日。
扁舟下峡七经年，犹忆西民困备边。已病一夫空有议，误谋元帅本非贤。公朝虑蜀天常近，之子忧时火未然。遇合留经济用，此行应不媿登仙。
 【《永乐大典》卷二万八百五十「檄」字韵，页八下引「曹彦约昌谷集」。(影印本第一百八十六册)】 
　　贺湖南提刑孙司业启
某官表里冰壶，中边璧玉。初年伯仲，炳三凤之齐飞；千载君臣，际六龙之首出。
 【《永乐大典》卷二千二百五十六「壶」字韵，页十四下引「曹彦约昌谷集」。(影印本第十七册)】 
　　辞免权户部侍郎申省状
照对某五月十六日准尚书省札子，五月八日三省同奉圣旨，曹彦约除权户部侍郎，及准尚书省札子，勘会已降指挥，曹某除权户部侍郎。奉圣旨令候正官到日交割讫，疾速赴行在供职者。事无前比，心有隐忧。平生不缀于朝行，一旦忽联于禁路。理财用初无长策，谓献纳宁有谠言。不然而责以外庸，望其后效。则造化之所施者已厚，而心志之自揆者甚明。资戆愚，固难于应变；筋力勃窣，不可以守边。与其贪位慕禄无补于事功，孰若度德量力稍安于分守。而况数月之内，百病交攻。旧脾疾已极于呻吟，近左臂亦为之缓弱。不堪任重，立见旷官。欲望朝廷，特赐敷奏。收还成命，庶安愚分。所有权户部侍郎恩命，某未敢祗受，须至申闻者。
 【《永乐大典》卷七千三百三「郎」字韵，页二十上引「曹彦约昌谷小集」。(影印本第七十二册)】 
　　上宣抚吴待制札子
所幸大贤鼎来旦更，素辱知遇。必能扫清丑虏，庇庥后进。
 【《永乐大典》卷一万八百七十六「虏」字韵，页九上引「曹彦约昌谷集」。(影印本第一百七册)】 
　　辞免宝章阁学士知常德府公札子
某昨为新除宝章阁学士，事体太重，及筋力不逮，不可以任常德一郡之寄。且奏且申，已两具免牍，未拜俞允之命。岂不知荐扣天阍，屡违播告，干犯稠迭，实为有罪。若使常德尚是待次，亦且冒昧拜命。俟到田里，然后有请。缘此郡久阙正官，已办迓吏，相距三千里，未能体悉此意。除命一传，必须遣发就道。阙报不及，岂不浪费。至此而后辞之，亦云晚矣。若谓已除之职，不可复镌，已与之郡，不可复改，则又有近事之可明也。某昨于嘉定十二年蒙先帝擢，以宝谟阁待制知成都府，又改知福州。后因节次辞免，即蒙改除集英殿修撰，提举亳州明道宫。所以如此，则以新权户部侍郎未曾祗拜。事适其宜，无嫌反汗。今某新除兵部尚书，亦是未曾祗拜。只以某宝谟阁直学士旧职养痾山林，何所不可。若未欲使之绝禄，赋以外祠。券外之得，尤为过分，较之负乘致寇为有间矣。昔真宗皇帝朝从臣有年老请郡者，大臣以为若与一郡，必无干济。稍有论奏，又须移替。恐其所至席不暇暖，遂奏委以留台。上乃然之，载之宝训，此某之所已读者也。祖宗爱惜州郡，事力如此，可以为法。敷奏而施行之，不胜幸甚，须至申者。
 【《永乐大典》卷一万九百九十八「府」字韵，页九下引「曹彦约昌谷集」。(影印本第一百九册)】 
　　祭晏子中文
呜呼晏公，有满中尊主之学，而一斑不及窥；有出类济时之略，而一筹不及画。入太学列诸生而天下高其行，仕州县执吏鞅而善类称其德。不表襮以近名，不媕婀以塞责。本之以师友，辅之以简册。使之谋王体而断国论，犹将铭旗常而摐金石。试一邑未竟而亟止，主造化之命者，不几乎失职矣？我之识公，匪以门地。我之敬公，匪但亲契。嘉定改元，更化大议。冠带桥门，旁观窃睨。一言不合，罪且立至。西垂幕府，摩肩属袂。坐视边琐，恬不介意。矧乃谗言，青蝇可畏。公于此时，不为身计。拜书阙下，直言无讳。匹马剑关，视若平地。彼谤自生，我心无媿。适于此时，合臭味。遂定姻好，遂托后嗣。期公寿考，可以永庇。梁木遽坏，吾将安恃。我老且病，身其余几。仅有余息，无复生理。匪才志墓，义不可已。公有潜德，百未一指。慨锦城而论别，矧南浦犹属耳。谓后会之可期，而九原之不可复起矣。知丹旐之将举，渺相望于一水。顾筋力之不逮，非倚老而杀礼。地既远而奠薄，极酸寒之可鄙。临风遣介，泪落竟趾。尚享。
 【《永乐大典》卷一万四千五十六「祭」字韵，页十二上引「曹彦约昌谷集」。(影印本第一百四十七册)】 
　　祭许定夫文
饵而受其弊乎？孰与之囊橐而曲为之庇乎？不然，何其招忧之速，而取祸之駃也。失定夫而边事以宁，尚可媿也。死定夫而边事莫测，益可畏也。堂堂中国，天子明叡。宝庆纪元，今方改岁。羣心望治，制阃是恃。一夫作难，前功尽废。哀今之人，中无定计。成败立论，若眩若醉。闵定夫之屈，百不一二。洗垢索瘢，其众如猬。时乎选才，固已不易。得才而用之，弃如唾涕。弃不足道，更欲文致。臆决附和，谁与为地。此余闻定夫之事，既已短气。而忧端及国，又鉴寐之不置也。灵舆来归，官守所系。遣子代奠，倾写胸次。一则念旧，一则论世。当暑作寒，助我凄厉。尚飨。维宝庆元年，岁次乙酉，四月辛卯朔，中大夫、试尚书兵部侍郎兼同修国史、实录院同修撰曹某，谨遣子士况，致祭于制置镇抚都承待制许公之灵。呜呼定夫，守边而不得行其志乎？将立志大锐而适为之累乎？岂他人倡之而适遭其际乎？将有所忿嫉而反激其恚乎？岂事势事不可而尝试之乎？将逆知其然而不避乎？谓中原之可复者孰首议乎？举吾国以听命而犹曰请吏乎？岁衣食于我者宁有既乎？倏疾视其上而无忌惮者彼何意乎？孰吞其
 【《永乐大典》卷一万四千五十六「祭」字韵，页十二下引「曹彦约昌谷集」。(影印本第一百四十七册)】 
　　祭刘仲明文
维开禧二年，岁次丙寅，正月癸未朔，十一日癸巳，具官曹某谨以清酌之奠，致祭于混庵居士刘公之灵曰：我与居士，如桴遇舟。生不同姓，居不同州。相望亲党，若瓜若葛。夤缘会同，其实契阔。我年未壮，我学未多。有二三子，与我相过。居士谓我，子来近我。有寺莫栎，修洁亦颇。我往从之，寒暑再更。情谊相与，间不容声。我游四方，我居苫块。我家村落，我官远外。慰我寂寥，问我穷愁。别久不见，贻书置邮。人或称之，二人臭味。居士云然，我亦自谓。二十余年，手足弟兄。有财共享，有田共耕。我赴豫章，会我览胜。欢笑未终，好语是赠。日落棹发，举酒一觞。江阔岸激，戒我夜航。执别几何，言犹在耳。孰駃其驱，一病不起。讣音初传，魄丧胆寒。吏有常鞅，哭不近棺。今我来思，宅兆卜日。望柩江干，风动萧瑟。述行何人，次对贰卿。托铭何人，史馆着庭。后嗣奚观，观此杰作。我言赘庬，愧彼笔削。有酒有殽，匪旨匪嘉。以奠以告，涕泗如何。尚飨。
