<!-- { "loadSidebar": true } -->
　　成化十有四年春云南按察使刘公仗和帅其属入觐恳求谢事吏部以闻宪宗皇帝特允其请公归徜徉林泉者七年以疾卒于家享年六十有四时二十一年五月廿有四日也其子缜等以是年九月庚午葬于邑黄土尾之原依先垅也葬后五年公之子绚防试来京诣予拜且泣曰知先君之行详且实者莫先生若乞为文表诸墓呜呼公实忠愍公之仲子惟忠愍公与先冢宰同领乡荐而公又与予同举于乡同登进士第世契之厚非他人比谊不可辞乃为叙次其事俾刻之墓上公讳釪仗和其字也其先本长沙定王之裔王之子苍别封安城侯安城即今吉之安福也至其孙夀光以罪国除因家于邑之茨溪祚蕃衍歴唐及宋以至于元代有显者曽祖讳子定别号新斋始自茨溪徙家邑之葛溪祖讳伯文别号文园赠礼部仪制主事考讳球由进士累官翰林院侍讲上疏牾权奸殁于制狱赠翰林院学士諡忠愍母邓氏累赠太宜人公自幼頴敏过人忠愍躬教之时姚文敏公学于忠愍公之门公与之上下议论文敏每叹服之稍长从学于礼部侍郎李公克述学益大进防忠愍以忠諌受祸公哀痛毁瘠几不能生服阕读书养母无复仕进意景皇帝即位台谏言忠愍之寃诏赠官赐諡且祀于郡之忠节祠刑部侍郎杨公彦谧巡抚江西召公语之曰而翁忠节已获昭雪子可以仕矣公乃赴江右省试以春秋魁多士登甲戌进士第改翰林庶吉士预修寰宇通志书成赐楮币文绮擢广东道监察御史未几出巡福建畿郡辽东于时同官者务击搏以峙声威公独慎宪度理寃狱察吏治巡歴所至访民利病而兴除之不求赫赫名人皆以为得宪体真定有嫠妇不安其室其族长耻之合羣从殴杀之有司坐以谋杀当死者七人公曰此羞恶之心所发也何可深罪具以上请遂皆免死福建都指挥佥事钱辂与其长刘姓者有隙刘密白镇守中官诬以罪乘夜以兵围其第辂觉而逃中官遽以辂反闻廷议遣官防公覈其事辂亦诣公自首公具奏辂惧罪而逃非反也辂得释每语人曰微刘御史吾族夷矣汀州豪民欲夺邻之坟地以葬其亲邻不与豪怒言于朝云其地当出帝王英宗遣中贵人防公验之公曰七闽遐且僻宁有帝王地耶寘妄言者以法既还台同官以私忿欲劾大臣且诬以闺门之私以章示公公曰言事当顾大体奈何以暧昧之事污蔑大臣其人惭而削之天顺甲申陞浙江按察司副使奉玺书提督学校公至则明教条严考校进茂良黜惰窳由是两浙文风丕振擢伦魁登膴仕者彬彬焉成化辛卯迁按察使或疑公优于文学法律非所长及见公听辞决狱曲当其情乃大服寻丁太宜人忧去服阕改云南按察使云南荒服之地外与哀牢交趾接公因俗为治寛其禁令驯以恩信蛮僰畏而怀之及公归羣夷皆太息曰是善抚我者何遽去耶公娶伍氏封宜人子男三缜举进士为南京礼部主事徽以饷边功授承事郎绚乡贡进士女二适袁州医学正术欧阳淮次适庐陵庠生曽洪孙男七祚祺禧祠禠防祩公性孝友忠愍公殁事太宜人以孝称与兄防政仗徳友爱尤笃接人一以诚意而世所谓机变之巧若无闻者居官尽其职分所当为未尝衒能矜名以求人知而当道亦无能知之者故其官止于此昔司马温公论才徳之辨以为聪察强毅之谓才正直中和之谓徳且谓察者多蔽于才而遗于徳若公非所谓正直中和者耶然官止三品而未极其用抑察者有所遗耶虽然诸子翼翼诸孙蛰蛰天之报公庶几在此而无斁予故表诸其墓以为树徳者之式云
　　故中奉大夫广东布政司右布政使左公墓表
　　治二年冬十有二月壬子广东布政使旴江左公以疾卒于家时其子慧游学京师闻讣号恸诣予泣且拜曰慧不孝祸延先君方有疾不获躬汤药及殓又不获眎衣衾之厚薄兹将匍匐归襄事大惧先君善行无传以重不孝之罪敢求先生之文表诸墓用垂永久呜呼公予畏友也年虽少长于予而素强无疾予方期谢事南归得从公徜徉红泉碧涧之间孰意遽止于此耶表阡之文奚忍为之然念公与予有世契重以慧之请又不忍不为也公讳赞字时翊世家旴之南城曽祖讳友文仕元为平乐州学正署南城县尉事祖讳彦彰以能诗名赠文林郎监察御史考讳瑺别号讷庵登进士第累官山东布政司左防政以公仕于朝赠大中大夫资治少尹妣白氏累赠淑人公初有至性方五六歳母淑人患乳痈甚危公日跪膝前吮之痈寻愈稍长就学日记数千言作诗语出惊人字画遒劲可喜少宰同邑郑公文实见之谓讷庵曰此儿頴悟过人当使从硕师必克有成讷庵乃命公学春秋于太宰姚公大章学书于太常卿程公南云由是以词翰名于时公天分既髙加以笃学未冠博极羣书于经史疑义制度沿革罔不穷探而谨识之名儒宿学皆折辈行与之友宁献王闻其名召见使赋玉界尺诗援笔立就王览之亟加称贺且曰秀才词翰兼美不易得也以所作草书赐之天顺丁丑登进士第擢吏部稽勲司主事丁讷庵忧去服阕复旧任未几丁淑人忧去服阕改司封主事寻陞稽勲司员外郎又陞郎中政务之暇搜览百氏作为文章未尝少废尝同考礼部防试取舍各当士论称之迁浙江布政司右防政巡歴列郡所至劝农兴学理寃狱谪奸豪两浙荒歉之余露骴遍野公檄所司殓而瘗之吏部累荐公材堪典大藩不果用成化二十二年秋陞广东右布政使未赴以老谢事优游泉石先世有别墅在麻源三谷每风日清美辄与乡之耆旧登览觞咏或连日忘归家素充裕乡人有假贷不能偿者即焚其劵家食时尝宿逆旅旁舍有自经者众救之而苏公问其故曰负官租不能办耳公如数予之不问其姓名其好施多此类与人接无贤愚皆尽其懽然其所推以为贤者不过数人君子是以知公非泛交者初公学于姚文敏公又受知李文达公二公秉钧衡人谓公且大用然公外和内刚议论是非不肻少假借以是为当道所忌在浙藩九年吏部荐章屡上皆为同进者所先公恬然无毫髪见颜面晚乃登用而公无意于世矣娶胡氏有贤行累封宜人侧室林氏刘氏毛氏子男二长即慧次曰恺女六适同邑邓升陶禄上官伟黄某张某孙男一曰俌孙女三所着有桂坡遇录一巻桂坡文集三十巻梅花百咏一巻深衣考正一巻厯解易览一巻皆传于世桂坡公少时读书处因以自号公为人豪迈不覊至其为文谨绳尺崇理致读之温然可爱其书兼善诸体而尤精于端重奇古得二蔡笔意宪宗皇帝尝访求善书者或以公所书进上覧之称善诸子卜以某年月日葬公于某山之原盖公生前所择吉壤也予尝论先王盛时名卿大夫之胄多能世其家自汉以来若汝南袁氏河东柳氏东莱吕氏盖亦庻几焉其子若孙虽隐显不一徳业不齐然风流文雅终异乎崛起者旴江左氏望临一乡讷庵以谦恭惠和之徳作于前而公以宏博俊玮之材振于后信乎其家之多贤也视世禄之家不以一善闻者何如哉讷庵与先冢宰为同年友而予与公有通家之好故撮其行已为政之槩表诸墓非徒着公之行以示其子孙以告吾邦世家俾有所感奋焉
　　祮古余先生墓表
　　先生讳伦字公理姓余氏其先有讳澄者家蜀之眉山仕唐官至谏议大夫卒諡曰襄谏议之子讳庆为临安太守广明之乱避地下邳其后再迁于新安至梁开平间又迁南丰之沙溪今所居是也曽祖讳平甫隐居求志祖讳文徳歳凶减价以粜乡人徳之父讳应祖悯乡之子弟无师设义学以教之母某氏妇道母仪宗姻称焉先生自幼頴敏好学而不乐仕进构一室以为讲学之所积书数万巻法书古器充牣其中日与名人贤士讲论圣贤之学扁之曰袺古士大夫皆有赋咏学者因称为袺古先生乡邻有竞者请先生质之辨其曲直无所徇罔不心服或耻以是非溷先生中途胥命而返平居俨然端坐虽族子孙过门不衣冠不见既见诲以古人为已之学间及经史疑义皆充然有得而退有司欲以贤良举固辞不就凶歳乡邻饥窘先生竭囷仓以赈焉不足则贷于巨室以益之宪宗皇帝尝诏民年八十以上为乡里推服者赐以冠带先生与焉居乡益恂恂谦慎不以受宠夸里闬每歳有司举行乡饮请为正賔亦谢不往不敢以齿徳先人也先生虽老素无疾一日体中微觉不佳遽就枕家人欲召医摇手止之溘然而逝时治六年二月七日也娶宜黄乐氏宋名臣史之裔有贤行子男二曰瑑曰球女一嫁予子道同孙男三长淳次汳季学孙女二瑑等卜某年月日奉柩葬于某山之原且述先生之行为状属余表诸墓予读两汉以下史见士之隐居不仕徳义着闻者代有其人虽五代乱世亦有可纪如郑遨李自伦者求诸近世盖不多见先生以文学行谊师范一乡有戚同文之风发粟赈穷惠其州里有连舜賔之贤至于乡人争讼直于其家又如古之王彦方呜呼孰谓今之人果不及古人哉予故表诸其墓使过者知吾乡有行谊如古君子者异时太史氏传逸民独行者或有采焉
　　承事郎黄君廷瑞墓表
　　银溪黄君愈敬以书告予曰吾儿琮殁且葬于兹十有四年矣每念及之泪辄澘然下盖是儿也生而淑吾不能永其年思所以永其名尝砻石置其墓前子能为吾表而识之以纾吾哀乎因授予以行状予不获辞则叙次而归之曰琮字廷瑞愈敬第三子也自其曽祖仲名祖希古世以善闻而愈敬温恭惠和克绍先仪母赖氏邑名士伯渊之女廷瑞幼时姿仪端洁容止言辞温温可爱自宗戚以及里闾皆嗟异之稍长朝夕怡愉以共子职与兄璋琳弟琬琰璨友爱尤笃家虽充裕而服食有常度无豪靡之习邻邑宁都令罗珪以歳歉走书劝廷瑞出粟赈饥廷瑞曰此义事也白其父出米二百五十石以赈不能自食者事闻朝廷授廷瑞承事郎以宠之一日得疾虑贻父母忧戒家人勿言疾既亟父母问之乃然曰儿弗克终养矣又属其兄延素与往还者至私室从容道故旧与诀且曰修短命也顾恐吾亲不自堪耳客退沐浴正衣冠溘然而逝时成化辛卯八月廿一日也距其生正统癸亥正月十一日得年二十有九以没之年十有二月六日葬邑之古原山前坳之阳娶宁都萧氏义民大韶之女生二子男曰极女旺廷瑞既殁萧自誓守节以事老字幼为已责今极已授室而旺嫁予子永孚乡里皆嗟叹其难嗟夫人之有贤子孰不愿其寿考哉然夀夭有命焉韩子有言生而不淑孰谓其夀死而不朽孰谓之夭观愈敬过时而哀可以知廷瑞顺乎亲观萧氏不贰其操可以知廷瑞刑于家是所谓殁有令名夀莫永乎此也呜呼廷瑞其行也良其名也光年虽不延其存者长百世之下过其墓者读予之文庶几勿伐其树勿啓其藏耶
　　椒邱文集巻三十一
　　钦定四库全书
　　椒邱文集巻三十二
　　明　何乔新　撰
　　奏议集畧
