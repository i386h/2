<!-- { "loadSidebar": true } -->
　　著述之家，最不利乎以未定之书传之于人。昔伊川先生不出易传，谓是身后之书，即如近日力臣札来，五书改正约有一二百处：诗祈父「靡所■〈厂外氏内〉止」，小旻「伊于胡■〈厂外氏内〉」误作底，注云：十一荠，而不知其为五旨也。五经无底字，皆是■〈厂外氏内〉字，惟左传襄二十九年「处而不底」，昭元年「勿使有所壅闭湫底以露其体」，乃音丁礼反耳。今说文本■〈厂外氏内〉字有下一画，误也。字当从氏。诗「周道如■〈石氏〉」，孟子引之作■〈厂外氏内〉，以■〈石氏〉■〈厂外氏内〉音同而古亦可通也。今本误为底字。童而习之，并诗之砥字亦读为邸矣。商颂烈祖诗上云「以假以享」，下云「来假来飨」，石经上作享，下作飨。欧阳氏曰：「上云以享者，谓诸侯皆来助享于神也；下云来飨者，谓神来至而歆飨也。」享飨二义不同，享者，下享上也，书曰「享多仪」是也。飨者，上飨下也，传曰「王飨醴」是也。故周颂「我将我享」作享，「既右飨之」作飨；鲁颂「享以骍牺」作享，「是飨是宜」作飨。今诗经本周商二颂上下皆作享，非矣。举此二端，则此书虽刻成而未可刷印，恐有舛漏以贻后人之议。马文渊有言：「良工不示人以璞。」今世之人速于成书，躁于求名，斯道也将亡矣。前介眉札来索此，原一亦索此书并欲钞日知录，我报以诗、易二书今夏可印，其全书再待一年，日知录再待十年；如不及年， 【 此年字如「赵孟不复年」之年。】 则以临终绝笔为定，彼时自有受之者，而非可豫期也。诗云：「如切如磋，如琢如磨。」此之谓也。

　　○答次耕书 

　　来书北山南史一联，语简情至，读而悲之。既已不可谏矣，处此之时，惟退惟拙，可以免患。吾行年已迈，阅世颇深，谨以此二字为赠。子德书来云：「顷闻将特聘先生，外有两人。」此语未审虚实？「君子之道，或出或处」，鄙人情事与他人不同。先妣以三吴奇节，蒙恩旌表，一闻国难，不食而终，临没丁宁，有无仕异朝之训。辛亥之夏，孝感特柬相招，欲吾佐之修史，我答以果有此命，非死则逃。原一在坐与闻，都人士亦颇有传之者，耿耿此心，终始不变！幸以此语白之知交。前札中劝我无入都门及定卜华下，甚感此意。回环中腑，何日忘之！

　　○与次耕书之一 

　　于天空海阔之中，一旦为畜樊之雉，才华累之也。虽然，无变而度，无易而虑，古人于远别之时，而依风巢枝，勤勤致意，愿子之勿忘也。自今以往，当思中材而涉末流之戒，处钝守拙。孝标策事，无侈博闻；明远为文，常多累句。务令声名渐减，物缘渐疎，庶几免于今之世矣。若夫不登权门，不涉利路，是又不待老夫之灌灌也。

　　○与次耕书之二 

　　大家续孟坚之作，颇有同心；巨源告延祖之言，实为邪说。展读来札，为之怆然！吾昔年所蓄史事之书，并为令兄取去，令兄亡后，书既无存，吾亦不谈此事。久客北方，后生晚辈益无晓习前朝之掌故者。令兄之亡十七年矣，以六十有七之人，而十七年不谈旧事，十七年不见旧书，衰耄遗忘，少年所闻，十不记其一二。又当年牛、李、洛、蜀之事，殊难置喙。退而修经典之业，假年学易，庶无大过，不敢以草野之人，追论朝廷之政也。然亦有一得之愚，欲告诸良友者。自庚申至戊辰邸报皆曾寓目，与后来刻本记载之书殊不相同。今之修史者，大段当以邸报为主，两造异同之论，一切存之，无轻删抹，而微其论断之辞，以待后人之自定，斯得之矣。割补两朝从信录尚在吾弟处，看完仍付来，此不过邸报之二三也。

　　○与李中孚书之一 

　　衰疾渐侵，行须扶杖，南归尚未可期。久居秦晋，日用不过君平百钱，皆取办囊橐，未尝求人。过江而南，费须五倍，舟车所历，来往六千，求人则丧己，不求则不达，以此徘徊未果。华令迟君谋为朱子祠堂，卜于云台观之右，捐俸百金，弟亦以四十金佐之。七月四日买地，十日开土，中秋后即百堵皆作。然堂庐门垣，备制而已，不欲再起书院。惟祠中用主像，遵足下前谕，主题曰太师徽国文公朱子神位，像合用林下冠服，敢祈足下考订明确示之。太夫人祠已建立否？委作记文，岂敢固辞，以自外于知己。顾念先妣以贞孝受旌，顷使舍侄于墓旁建一小祠，尚未得立，日夜痛心。若使不立母祠，而为足下之母作祠文，是为不敬其亲而敬他人矣。足下亦何取其人乎？贵地高人逸士甚不乏人，似不须弟；若谓非弟不可，则时乎有待，必鄙愿已就，方可泚笔耳。

　　○与李中孚书之二 

　　先生已知盩厔之为危地，而必为是行，脱一旦有意外之警，居则不安，避则无地，有焚巢丧牛之凶，而无需沙出穴之利，先生将若之何？至云置死生于度外，鄙意未以为然。天下之事，有杀身以成仁者；有可以死，可以无死，而死之不足以成我仁者。子曰：「吾未见蹈仁而死者也。」圣人何以能不蹈仁而死？时止则止，时行则行，而不胶于一。孟子曰：「大人者言不必信，行不必果。」于是有受免死之周，食嗟来之谢，而古人不以为非也。使必斤斤焉避其小嫌，全其小节，他日事变之来，不能尽如吾料，苟执一不移，则为荀息之忠，尾生之信，不然，或至并其斤斤者而失之，非所望于通人矣。承惓惓相爱之切，故复为此忠告，别有札与宪尼，嘱其恳留先生也。

　　○答王山史书 

　　仲复之言，自是寻常之见。虽然，何辱之有？小星、江汜，圣人列之召南，而纪叔姬笔于春秋矣。或谓古人媵者皆侄娣，与今人不同。诚然。然记曰：「父母有婢子，甚爱之，虽父母没，没身敬之不衰。」夫爱且然，而况五十余年之节行乎？使乡党之人谓诸母之为尊公媵者，其位也；其取重于后人，而为之受吊者，其德也。易曰：「利幽人之贞，未变常也。」诸母当之矣。君子以广大之心而裁物制事，当不尽以仲复之言为然。将葬，当以一牲告于尊公先生而请启土。及墓，自西上，不敢当中道；既窆，再告而后反。其反也，虞于别室，设座不立主，期而焚之。先祖有二妾，炎武所逮事，其亡也，葬之域外。此固江南士大夫家之成例，而亦周官冢人或前或后之遗法也。今诸母之丧，为位受吊，加于常仪，以报其五十余年之苦节足矣。若遂欲祔之同穴，进列于左右之次，窃以为非宜。追惟生时「实命不同」，「莫敢当夕」之情，与夫今日葬之以礼，「没身敬之不衰」之义，固不待宋仲几、鲁宗人衅夏之对也。谨复。

　　○与王山史书 

　　朱子祠堂之举，适有机缘。今同令弟及诸君相视形势，定于观北三泉之右，择平敞之地，二水合流之所，建立一堡，止用地四五亩，缭以周垣，引泉环之，并通流堂下。前为石坊，列植松柏，内住居民三四家守之。虽所费不訾，但有百金即便兴工，不患无助。春仲弟自来视工。望作一家报，凡择地委人一切托之令弟允塞，仍移书报弟，速为措办可也。

　　○与王仲复书 

　　华阴王君无异有诸母张氏，年二十六，其君与小君相继歾。无异以兄子为后，方四龄，张氏独守节以事太君。二十五年太君亡，又三十余年年八十一，及见无异之曾孙而终。无异感其节，将为之发丧受吊而疑所服。仆以免服告之。读来教与无异书，未之许也。窃惟礼经之言免者不一，而详其制有二焉。其重也，自斩至缌皆有免；其轻也，五世之亲为之袒免。夫五服之制，有冠有衰，免则无冠也。郑氏曰：以布广一寸，自项中而前，交于额上，却绕紒，如着幓头矣。是故有免而衰者，有免而袒者；在五服之内则免而衰，五服之外则免而袒。袒者，非肉袒也，无衰，故谓之袒也。传言晋惠公获于秦，穆姬「使以免服衰绖逆」，是免而衰者矣。史言汉高为义帝发丧，「袒而大哭，兵皆缟素」，是无衰而袒者矣。今张氏之卒；无异将为之表其节而报其恩，其可以无服乎哉？童汪踦幼而勿殇，县贲父卑而有诔，国固有之，家亦宜然。请为之免而布素，既葬而除，敢以质之君子。若曰：「汏哉，叔氏，专以礼许人！」则吾岂敢。

　　○复张又南书 

　　华下有晦翁旧事，历五百余年始得山史为之表章，又十二年，而炎武重游至此。及今不刱，更待何人？今移买山之资，先作建祠之举。若改岁之初，旌驺至止，当于华下奉迎。白石清泉，共谈中愫，慰二载之阔悰，订千秋之大业，幸甚幸甚！至鄙人侨居之计，且为后图，而其在此，亦非敢拥子厚之皋比，坐季长之绛帐。倘逖听不察，以为自立坛坫，欲以奔走天下之人，则东林覆辙，目所亲见，有断断不为者耳！

　　○与三侄书 

　　新正已移至华下。祠堂、书院之事虽皆秦人为之，然吾亦须自买堡中书室一所，水田四五十亩，为饔飧之计。秦人慕经学，重处士，持清议，实与他省不同。黄精松花，山中所产，沙苑蒺藜，止隔一水，终日服饵，便可不肉不茗。然华阴绾毂关、河之口，虽足不出户，而能见天下之人，闻天下之事。一旦有警，入山守险，不过十里之遥；若志在四方，则一出关门，亦有建瓴之便。今年三月乘道涂之无虞，及筋力之未倦，出崤、函，观伊、雒，历嵩、少，亦有一二好学之士闻风愿交，但中土饥荒，不能久留，遂旋车而西矣。彼中经营方始，固不能久留于外也。

　　○与李霖瞻书 

　　犹子衍生前岁曾蒙青盼，今已随其师至关中，稍知礼法，不好嬉戏，竟立以为子。而昆山从弟子严连得二孙，又令荆妻抱其一，以为殇儿之后。桑榆末景，或可回三舍之戈。此间风俗大胜东方，虽未卜居，亦有安土之怀矣。

　　○与王虹友书 

　　流寓关、华，已及二载，幸得栖迟泉石，不与弓旌。而此中一二绅韦颇知重道，管幼安之客公孙，惟说六经之旨；乐正裘之友献子，初无百乘之家。若使戎马不生，弦歌无辍，即此可为优游卒岁之地矣。惟是筋力衰隤，山川缅邈。获麟西野，粗成拨乱之书；化鹤东州，未卜归来之日。言念邦族，憬然如何！

　　○与周籀书书 

　　昔年过访尊公于江村寓舍中，其时以去国孤踪，相逢话旧。遇声子于郑郊，久谙家世；和渐离于燕市，窃附风流。雹散蓬飘，忽焉二纪，东西南北，音信阙如。为天涯独往之人，类日暮倒行之客。乃者发函伸纸，如见故人，问道论文，益征同志，信后生之可畏，知斯道之不亡。至于鄙俗学而求六经，舍春华而食秋实，则为山覆篑，当加进往之功；祭海先河，尤务本原之学。老夫耄矣，何足咨询？而况二十年前已悔久焚之作乎？重违来旨，辄布区区。

　　○与人书一 

