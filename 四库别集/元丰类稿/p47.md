<!-- { "loadSidebar": true } -->
　　伏念臣器非闳远，性不敏明。徒嗜好于文章，浸推移于岁月。滥名儒馆，接武朝绅。与厘牧之蕃，参莅神州之剧。进闻邦计，出假使符。会仁祖之升遐，图信书之示后。起于衰病，寄以讨论。旋跻右史之华，遂冒西垣之选。惟兹典礼，属在奉常。猥用滞蒙，首当总领。悉心谋虑，虽务竭于愚忠；妄意变通，遂自乖于素论。实干昭宪，奚逭严科。荷屈法以申恩，止夺官而补外。罪浮于罚，惭溢于颜。何侥冒之使然，实矜全之有自。此盖伏遇皇帝陛下乾刚独断，坤厚兼容。躬亲庶政，而昭之以明；付用群材，而养之以恕。故俾兼荣于近侍，尚容窃食于外邦。仰戴生成，将安补报。敢不服劝夙夜，期练达于政经；延见吏民〈一作祗顺简书，〉以〈一作誓〉布宣于上德。庶收来效，少答鸿私。仰望阙庭，臣无任〈云云〉。

　　【代翰林侍读学士钱藻遗表】

　　犬马之质，难驻于颓龄；日月之光，尚攀于爱景。臣藻诚悲诚哽，顿首顿首。

　　伏念臣出于悴族，进以讠叟材。文辞讲说制策之科，众称华选；儒馆掖垣经帷之职，世谓清途。独遍窃于美名，盖亲逢于亨运。至于总铨衡之要剧，领京邑之浩烦，蔑有劳能，可论报称。冒宠灵而过厚，致灾疚以交攻。迫霜露之所侵，日将澌尽；幸发肤之无毁，得以全归。方去阙廷，长投泉壤。辄陈遗志，犹及能言。伏愿皇帝陛下御六气之和，慎调兴止；享万年之祚，永庇华夷。再念臣偷残息之仅存，觊余恩之可丐。敢祈仁睿，终赐矜怜。臣有男进士皋，孙男某，亲堂弟茂，共出寒乡，稍亲薄技。葑菲不弃，傥微录之获沾；鱼〈一作水〉菽可供，庶游魂之未馁。伏望圣慈，并于文资内安排。妄兹干泽，愧在忘廉。保存殁之孤踪，托始终之大赐。生而无益，曾莫及于衔环；死或有知，犹庶几于结草。仰望旒，臣不任〈云云〉。

　　【代太平州知州谢到任表】

　　伏奉敕命，差知太平州军州事，已于某月某日到任上讫。惟此方雕瘵之旧，属比岁凶饥之余，任在拊循，惧无称效。〈中谢。〉

　　窃念臣受材不敏，托势甚微。窃郎位之宠名，滥宪台之优选。因蒙中诏，获备外邦。方喜便于庭闱，遽已罹于家祸。苟全生理，复齿班荣。用久次而得州，以亲嫌而易地。低回积日，黾勉至官。忽被新恩，复还旧印。江湖孤蹇之迹，道路奔驰之劳，甫兹即安，敢忘尽瘁。自惟蕞尔，何以及兹。兹盖伏遇尊号皇帝陛下，日月之光，旁照万物；天地之德，平施四方。猥致妄庸，误蒙器使。当力行于宽惠，上副至仁；惟少假于宠灵，庶成薄效。臣不任〈云云〉。

　　【代太平州知州谢赐钦恤刑狱敕书表】

　　进奏院递到敕一道，赐臣钦恤刑狱者。属在烦暑，圣躬无倦于焦劳；言念系囚，恩旨遂加于恻悯。〈中谢。〉

　　伏惟尊号皇帝陛下，继祖宗之功德，体天地之生成。发政施仁，恐遗于一物；胜残去杀，思措于五刑。谦不自专，动遵故事。眷幅员之至广，轸囹圄之未空。申明诏以丁宁，饬守臣之抚视。岂止奉行于时令，固足感召于人和。臣与被德音，当宣上意。惟尽哀矜之理，庶符钦恤之心。臣无任〈云云〉 
　

　




　

　
●卷二十九·疏一首、札子一首
【熙宁转对疏】
　　准御史台告报臣寮朝辞日具转对，臣愚浅薄，恐言不足采。然臣窃观唐太宗即位之初，延群臣与图天下之事，而能绌封伦，用魏郑公之说，所以成贞观之治。周世宗初即位，亦延群臣，使陈当世之务，而能知王朴之可用，故显德之政，亦独能变五代之因循。夫当众说之驰骋，而以独见之言，陈未形之得失，此听者之所难也。然二君能辨之于群众之中而用之，以收一时之效，此后世之士，所以常感知言之少，而颂二君之明也。今陛下始承天序，亦诏群臣，使以次对，然且将岁余，未闻取一人，得一言，岂当世固乏人，不足以当陛下之意与？抑所以延问者，特用累世之故事，而不必求其实欤？臣愚窃计殆进言者，未有以当陛下之意也。陛下明智大略，固将比迹于唐虞三代之盛，如太宗、世宗之所至，恐不足以望陛下，故臣之所言，亦不敢效二臣之卑近。伏惟陛下超然独观于世俗之表，详思臣言而择其中，则二君之明，岂足道于后世，而士之怀抱忠义者，岂复感知言之少乎？臣所言如左。

　　臣伏以陛下恭俭慈仁，有能承祖宗〈一作宗庙〉之德；聪明睿知，有能任天下之材。即位以来，早朝晏罢，广问兼听，有更制变俗、比迹唐虞之志，此非群臣之所能及也。然而所遇之时，在天则有日食星变之异，在地则有震动陷裂、水泉涌溢之灾，在人则有饥馑流亡、讹言相惊之患，三者皆非常之变也。及〈一作又〉从而察今之天下，则风俗日以薄恶，纪纲日以弛坏，百司庶务，一切文具而已。内外之任，则不足于人材；公私之计，则不足于食货。近则不能不以盗贼为虑，远则不能不以夷狄为忧。海内智谋之士，常恐天下之势不得以久安也。以陛下之明，而所遇之时如此，陛下有更制变俗、比迹唐虞之志，则亦在正其本而已矣。《易》曰：正其本，万事理。臣以谓正其本者，在陛下得之于心而已。

　　臣观《洪范》所以和同天人之际，使之无闲，而要其所以为始〈一作本〉者，思也；《大学》所以诚意正心修身，治其国家天下，而要其所以为始者，致其知也。故臣以谓正其本者，在得之于心而已。得之于心者，其术非他，学焉而已矣。此致其知所以为大学之道也。古之圣人，舜禹成汤文武，未有不由学而成，而傅说、周公之辅其君，未尝不勉之以学。故孟子以谓学焉而后有为，则汤以王，齐桓公以霸，皆不劳而能也。盖学所以成人主之功德如此。诚能磨砻长养，至于有以自得，则天下之事在于理者，未有不能尽也。能尽天下之理，则天下之事物接于我者，无以累其内；天下之以言语接于我者，无以蔽其外。夫然则循理而已矣，邪情之所不能入也；从善而已矣，邪说之所不能乱也。如是而用之以特久，资之以不息，则积其小者必至于大，积其微者必至于显。古之人自可欲之善，而充之至于不可知之神，自十五之学，而积之至于从心之不逾距，岂他道哉？由是而已矣。故曰：“念终始典于学。”又曰：“学然后知不足。”孔子亦曰：“吾学不厌。”盖如此者，孔子之不能已也。夫能使事物之接于我者不能累其内，所以治内也；言语之接于我者不能蔽其外，所以应外也。有以治内，此所以成德化也；有以应外，此所以成法度也。德化法度既成，所以发育万物，而和同天人之际也。

　　自周衰以来，道术不明。为人君者，莫知学先王之道以明其心；为人臣者，莫知引其君以及先王之道也。一切苟简，溺于流俗末世之卑浅，以先王之道为迂远而难遵。人主虽有聪明敏达之质，而无磨砻长养之具，至于不能有以自得，则天下之事，在于理者有所不能尽也。不能尽天下之理，则天下之以事物接于我者，足以累其内；天下之以言语接于我者，足以蔽其外。夫然，故欲循理而邪情足以害之，欲从善而邪说足以乱之。如是，而用之以持久，则愈甚无补；行之以不息，则不能见效。其弊则至于邪情胜而正理灭，邪说长而正论消，天下之所以不治而有至于乱者，以是而已矣。此周衰以来，人主之所以可传于后世者少也。可传于后世者，若汉之文帝、宣帝，唐之太宗，皆可谓有美质矣。由其学不能远而所知者陋，故足以贤于近世之庸主矣，若夫议唐虞三代之盛德，则彼乌足以云乎？由其如此，故自周衰以来，千有余年，天下之言理者，亦皆卑近浅陋，以趋世主之所便，而言先王之道者，皆绌而不省。故以孔子之圣，孟子之贤，而犹不遇也。

　　今去孔孟之时又远矣，臣之所言，乃周衰以来千有余年，所谓迂远而难遵者也。然臣敢献之于陛下者，臣观先王之所已试，其言最近而非远，其用最要而非迂，故不敢不以告者，此臣所以事陛下区区之志也。伏惟陛下有自然之圣质，而渐渍于道义之日又不为不久，然臣以〈一作所〉谓陛下有更制变俗、比迹唐虞之志，则在得之于心。得之于心，则在学焉而已者。臣愚以谓陛下宜观《洪范》、《大学》之所陈，知治道之所本不在于他；观傅说、周公之所戒〈一作勉，〉知学者非明主之所宜已也。陛下有更制变俗、比迹唐虞之志，则当恳诚恻怛，以讲明旧学而推广之，务当于道德之体要，不取乎口耳之小知，不急乎朝夕之近效，复之熟之，使圣心之所存，从容于自得之地，则万事之在于理者，未有不能尽也。能尽万事之理，则内不累于天下之物，外不累〈一作蔽〉于天下之言。然后明先王之道而行之，邪情之所不能入也；合天下之正论而用之，邪说之所不能乱也。如是而用之以持久，资之以不息，则虽细必巨，虽微必显。以陛下之聪明，而充之以至于不可知之神；以陛下之睿知，而积之以至于从心所欲之不逾距，夫岂远哉？顾勉强如何耳。夫然，故内成德化，外成法度，以发育万物，而和同天人之际，甚易也。若夫移风俗之薄恶，振纪纲之弛坏，变百司庶务之文具，厉天下之士使称其位，理天下之财使赡其用，近者使之亲附，远者使之服从，海内之势使之常安，则惟陛下之所欲，何求而不得，何为而不成乎？未有若是而福应不臻，而变异不消者也。如圣心之所存，未及于此，内未能无秋毫之累，外未能无纤芥之蔽，则臣恐欲法先王之政，而智虑有所未审；欲用天下之智谋材之士，而议论有所未一，于国家天下愈甚无补，而风俗纲纪愈以衰坏也。非独如此，自古所以安危治乱之几，未尝不出于此。

　　臣幸蒙降问，言天下之细务，而无益于得失之数者，非臣所以事陛下区区之志也。辄不自知其固陋，而敢言国家之大体。惟陛下审察而择其宜，天下幸甚。

　　【自福州召判太常寺上殿札子〈改明州不果上〉】

