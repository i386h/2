<!-- { "loadSidebar": true } -->
　　中庸九经各具一事皆为天下国家者之要道敬大臣与尊贤其义似同而实不同其归也原无不同盖尊贤者所以吁俊旁求以资唘沃至于敬大臣则所为敬大臣之职而非谓敬其人而已也且敬者诚也臣哉隣哉作朕股肱耳目舜之所以敬大臣也敬者正也惟暨乃僚罔不同心以匡乃辟髙宗之所敬大臣也又敬者畏也霍氏之祸萌于骖乗又敬者尊也太阳下同万物苍生何以仰照依乎前二敬其职而得依乎后二敬其人而失则可知所谓敬大臣者敬其职而非其人矣敬其职则必求所以称其职者而尊贤其可缓乎予故曰其归也原无不同也
　　书夏僎尚书详解费誓篇论淮夷徐戎事
　　尝谓解经者不可以巳意穿凿见长欲出人头地而反晦经义之本防也如夏僎之尚书详解其研精捜罗酌古准今用意不为不勤而瑕瑜各半政以欲为新竒中之其他姑弗具论如解费誓之淮夷徐戎不失之穿凿哉盖孔安国之传固已有淮夷徐戎错居九州秦始皇逐出之之语然引而未发僎则谓徐州淮浦中夏之地安得有戎夷似先王于此事有不及始皇能除害更泛论波及先王虽不能逐戎夷而能用周召始皇虽能逐戎夷而不知逐赵髙李斯虽寓鉴诫之意耶然于费誓经义有何闗渉哉盖古时之中国幅员小后世之中国幅员大其非中国幅员以内之地则率以戎夷目之如禹贡之莱夷作牧孟子之舜东夷文王西夷之类不一而足岂其时东莱诸冯岐周亦有戎夷杂处乎宣王薄伐玁狁至于太原或者其地近北狄阑入居之耳若夫淮浦徐州去边外逺甚戎夷何所利而舍其故土来居之乎可知淮夷徐戎即其地之土著尔时或有跳梁梗化者未为中国幅员以内之地故以戎夷目之耳即如春秋抑呉越与楚谓之蛮夷猾夏不但不可以例今之江浙湖广即汉唐以来已无此论矣孔传固已失之而夏僎以讹传讹更枝其辞以为始皇能除害先王有不及而申其不忧中国有戎夷第忧朝廷无忠臣之説不已甚乎支离其辞而盩庢其义乎
　　书春秋元年春王正月事
　　春秋圣人尊王之经也元年春王正月开宗眀义之第一也解此者自三传以至后儒其説充栋或致操戈无容置议然识圣人之深意者有几乎王道熄而作春秋春秋鲁之旧史也自隠公始则不得不书隠公元年而即继之曰春王正月前史所无有也盖言公之元年乃禀王之春王之正而得是非尊王之义乎且是言也于齐为九年于晋为二年衞郑以下各为其年不可娄指数而总为平王之四十九年于斯时也世人将何以纪其年而知其嵗乎是则圣人之书元年春王正月也者其亦有感于斯乎行夏之时圣人之私议不能行于时言春王而不言王春月可改而春不可改亦隠寓夏之时与王之元所谓大一统足以一天下之心而不可任其纷有不能行之叹矣兹为开宗始义乃贯春秋之本末而絶笔于获麟盖圣人之道在万世即圣人之忧在万世然则封建之説不惟不可行于后世知圣人亦未必以为宜然也
　　书洪咨防春秋説论隠公作伪事
　　春秋以三传为近古后世注疏家愈逺愈竒而愈不得其正即如不书隠公即位左氏谓摄盖引而未发似矣公羊以为桓贵则已失之惟谷梁一则谓成公志再则谓成人美终则谓轻千乘之国蹈道则未持论平正而不苛然三传即能得圣人笔削之精义耶吾不敢信而后世操同室之戈炫独出之见求胜人而反昧已比比是也如洪咨防春秋説之论隠公直以作伪日拙吹求实已甚焉其言盖出于卢仝春秋摘微之绪论【卢仝摘微日隠越次而立久不归位外示摄而中实夺之故不书即位明春秋之由作也是书久佚惟宋杜谔春秋防议采其説今于永乐大典散篇内裒辑得之】夫仝去三传几千百年而咨防又去仝几四百余年拾人唾余而以为自出已见此何能欺千载之公论乎谓之为责贤者备犹属左袒耳
　　书眀列代玉册事
　　予于戊辰年奉蔵歴代帝后像于南薫殿并弆胜朝列帝玉册之贮于工部者于殿之西室其时究年少未问及于有册而无寳也兹因一律重造
　　太庙册寳告成因取眀十三帝玉册观之并思其有册无寳之故盖其册多用条玉【四条凑成一板以绳穿之】此即玉检金绳之遗义耶于是憬然悟曰此册之所以存而寳之所以失也夫一板四条而又有穿成造时岂不费琢磨然析其条则为无用之物矣若其玉寳则固囫囵一物磨去其字仍然一寳改制他器随意可成且宋元近代其册寳胥不见于世亦可徴也而眀末经流贼之变蹂躏兵燹迁其重器寳失而册存其理固然夫何疑之有盖天难谌命靡常常厥徳保厥位歴观诸史开创者多贤或一二世或二三世即有不常厥徳以致失其祖宗之业者此非
　　天使之亡实自取其亡也宗器固重而九有万民其重于宗器奚啻倍蓰未有失民心而能保其宗器者也而独于宗器中计其歴久不失斯亦小矣奈何不敬奈何不慎是则予之弆彻出之
　　册寳于
　　陪京之
　　太庙者其亦有深意耶予之子孙以至百世云仍亦以予栗栗危惧之心为心而敬
　　天爱民以凛难谌其庶几乎其庶几乎
　　书史记冒顿髙后事
　　冒顿寖骄遗书髙后云云是直以髙为妻也髙后大怒欲发兵犹有生人之气也樊哙请十万兵横行匈奴中是知主辱臣死之义也而季布乃曰哙可斩且咄咄举平城事夫平城直髙祖受冒顿欺耳其讐可弗报兹冒顿嫚髙后之言可闻诸耳乎髙后虽牝鸡耶巳俨然汉之主矣主受辱而其臣腆顔亦受之不为怪是汉为无人矣虽不反戈向之可乎而布以哙为可斩岂自忘少年一诺任侠之气哉且其言曰夷狄譬如禽兽审如是是以其主为禽兽之妃矣而年老气衰邑无罪等语岂中国之君所以答外夷之君之语直无生人之气者矣后世读史者率是季布而非樊哙惧其启边衅也然因惧而受外侮丧师亡国者多矣呜呼樊哙果非哉季布果是哉
　　杂著
　　读韩子
　　韩非着説难其于人情世态亦既知之悉而言之详矣而其所称周文王晋文公之结韈结履何其谬之甚哉韈履之有带古制姑弗论而文王文公之事如出一辙一之为甚再何堪焉夫伐与战严装时也临阵而带繋解已属乌有之事而二君者方且周旋道古以为无可使结带之人则一国之臣孰非先君之臣乎上者中者固不必其下者亦不敢使则二君之于其国竟无一人可使执贱役者将厠牏浣涤亦皆自亲之乎夫重士理也重士而失之谄文公之谲或偶为之孰谓文王之圣而为是乎予故斥其谬之甚而眀示重士之有常经也
　　读周易枯杨生稊辨诂
　　易大过之九二曰枯杨生稊王弼注云杨之秀也孔頴达谓枯槁之杨更生少壮之稊取象显而易见陆徳眀经典释文从之考夏小正云正月栁稊稊也者发孚也戴徳自释其文确然可信足与弼注相发明且微独王孔之説为然也唐以前诸儒讲易者莫不然即郑康成书作荑而解为木更生虞翻诂作穉而解为杨叶未舒辞虽小异义实不相逺也惟朱子本义以稊为梯且训为根谓荣于下者其説本之程传而程子则举刘琨劝进表发繁华于枯荑为证夫琨信笔为文无与易理然亦未眀言根义而荑之训又为草琨所谓枯荑安知非在彼而不在此其不足据审矣程朱之意不过以卦体二爻初隂在下遂以为下生根梯而于五爻老隂在上则以为上生华秀夫以一之比初为老夫得女妻五之比六为老妇得士夫可也若拘上下爻之象以根梯华秀分上下爻而言则不可朱子不又云乎荣于下则生于上既曰生于上非秀而何矧植物之性其生莫不由根而干而枝而芽蘖若舍稊秀而専言梯且训为根则所云生于上者曷所指乎攷之朱震河上易传曰二变而与初二成艮巽木在土下根也枯杨有根则其穉秀出稊穉出杨之秀也震未尝不兼言根而引而至于稊则较程朱之説为赅举矣间尝综爻象之辞而覆按之生稊必当以弼注为正盖阳虽过而济以隂故能成生发之功譬犹枯杨之生稊始孚秀而具生生不已之象犹老夫得女妻之过以相与也故无不利也五爻生华直当作华絮解陆佃埤雅云栁华一名絮是其义矣盖杨而至于华絮其生意已过自此以往将就衰落故不可久也亦犹老妇得士夫之可丑也则以象辞释爻辞其义自合即以卦体释爻象亦无弗合又何必泥程朱之曲解为梯乎但稊之为字虽今时所行大戴礼亦从木然诂解无异义或出刋写之譌而张参五经文字则列稊于禾部唐国子学石经本汉鸿都之遗最为近古木旁之梯则説文广韵并训木阶与发荣义无渉亦不可以不正








　　钦定四库全书
　　御制文二集巻三十四
　　杂著
　　读欧阳修纵囚论
　　自天子以至于庶人壹是皆以修身为本修身若何忠孝而已矣唐太宗要父以叛君杀兄以逼父忠孝之道冺矣自知无以取誉于后世故即位之后于凡好名之事无所不为人之言曰三代以下惟恐不好名此虽矫枉之论然在人臣或犹可而在人君则断断不可盖名者实之末而君者臣之率天下之情伪万变而总不出于为名为上者竭诚以感下犹惧弗当而顾先率以从其末几何其不丧其实而失为君之道哉太宗好名之事不一而足向于乐善堂集曾论及之而莫过于纵囚之特甚欧阳修作纵囚论而评之曰安知夫纵之去也不意其必来以冀免所以纵之乎又安知夫被纵而去也不意其自归而必获免所以复来乎是上下交相贼以成此名乌有所谓施恩徳与夫知信义哉太宗设诈沽誉此数语足以抉其隠微矣既又断之曰纵而来归杀之无赦而又纵之而又来则可知为恩徳之致修之此语盖以辟太宗之为诈耳而未免失之以辞害义盖纵而来归杀之无赦则再纵者岂肯复来乎是略托于存信义者被杀而怙终不悛者反得生有是理乎虽然三百人众矣岂皆能为君子之所难而无一二求幸免者太宗多术人也意彼时必有以密示司理期三百人以必来而必免苟其不来必大索天下而诛之且及其父母妻子夫三百人者原在此域中也其敢不来以冀幸免而不来以累及其父母妻子乎史官无识未求其详而载之反以为盛徳之感有识者观之实不值一噱之儿戯耳而欧氏犹以可偶一为之予以为即偶一为之亦不可
　　读严光传
　　予读东汉逸民传至严光所以对光武及以足加帝腹太史奏客星犯帝座云云不觉听然失笑曰甚矣范之诞也夫光武之好贤与光之髙尚所为各尽其道足以风励千古矣即光所对尚可谓不愧泥涂轩冕之志至于以足加帝则可信其必无孟子不云乎居移气养移体光武既为帝矣亲近故人论道累日足矣何至共相偃卧即偶尔偃卧亦何至以足加帝腹假使诚有其事又何至动星象此不待辨而可知其诬也且建武时朱浮许淑等皆上书言厯不正当改更尔时治厯者非太史氏乎以晦朔可考之事尚至于舛又何能知星象之幻眇哉吾意即偶有之必太史氏者防知其事饰奏动星象以神巳之精于推测夫推测之甚流而为防纬光武固好防纬者也遂不觉堕其术中耳虽然为帝者当以礼自律帝即重光安车赐还山中礼也命有司嵗时存问礼也赉以金帛礼也至于与光共偃卧则非礼也究以范好竒诞妄记为是
　　读韩昌黎杂説
