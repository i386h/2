<!-- { "loadSidebar": true } -->
　　朕惟古郢名城上流重镇北据汉沔西通巴蜀南蔽湖岭东连吴防其土沃衍可以足货食其人壮力可以充甲兵顷縁冦残鞠为茂草改命帅守夫岂茍然具官才智有闻忠勇自奋乆领师众颇着勤劳擢从宣司全委方面之政罢易镇使首还绥抚之权注意既深图功可缓夫盛军容而入国仗将钺以临民非寛猛得兼济之宜则本根有先拨之患尔其奉法择吏务农通商必使民力富强然后兵威震叠坐成南纪之势可以进规中原寛于西頋之忧岂特捍御外侮克若明训嗣有宠嘉
　　李璆转一官
　　郡守兼军旅之寄训兵以义销患于未萌职也至于欲危其上以告而后殄之抑末矣又赏及焉则亦为中材之劝不虞之戒耳以尔持槖旧侍剖符大邦发摘凶谋剪平煽乱行己有耻初不自明连帅以闻遂应褒典进官一等岂为尔私其深服于训言以克臻于静治
　　闾丘陞复职
　　朕毖祀总章赉及臣庶丹书所载咸拭之尔顷縁勤王逗留左次坐黜既乆宜克自省还直秘府庸示寛恩其服训言以图来效
　　范正国江东漕
　　朕于元祐之臣既追褒之又録用其子孙不独雪党籍之沈寃意有能济其美者出为吾君耳以尔祖父世笃忠贞遗泽未冺必在后裔用召尔于逺服使敷奏其言而视其所以乃能纂述先正忠宣之事业成编来上亦可以见干蛊承考之志矣足食裕民今日大计也将漕一路惟尔所谙加贲身章并示华宠毋谓凭藉可取世资徃懋厥官以称朕命
　　向子忞复职
　　朕毖祀太室赉及臣工凡丽丹书咸与甄叙尔屡分符竹所至有声不肯曲从乆坐直废乃能勇于进学思亢厥宗俾还直于图书以渐阶于进用夫自克之士缓于责人育徳既深乃能致逺倘益勉励人其舍诸
　　张戒国子丞
　　朕感诗人衿佩之篇思先圣爼豆之对虽时右武未皇庠序而存其官秩将以为修废之渐非冗设也尔召自遐方敷奏便朝志意克修説辞亦赡既宠以京秩且俾丞于冑子之宫尔其谨守旧规勿使坠失益进所学期于有成称予奨掖之意
　　黄子逰江西宪韩膺胄江东宪
　　昔臯陶之告舜曰罪疑惟轻刑故无小朕率是道监于祥刑欲有平反谓寃滥也而有司失指乃以纵出有罪为贤使被杀者入地而含寃杀人者吁天而不死凡四方具狱来上疑非所疑者十之七八反则有矣平其谓何此岂舜与朕之志哉以尔子防温厚不苛见称长者以尔膺胄敏慧克干是谓世家并付使权徃司详谳必使轻重诸罚无僣乱辞其审克之庶几称职
　　李健直秘阁督漕
　　朕志平僣乱兼用众材督府餽粮尤资干敏以尔奋由科第即列儒馆牙籖万轴既以饱闻金版六韬又能详説亦念从军之乆必知足食之方赐对便殿授以使指兾未忘于俎豆俾寓直于图书服我宠光尚克自振
　　王子献复职
　　朕谒欵真室赉及臣工凡丽丹书咸与洗濯尔早以文行擢秀士林胡为中身数絓清议寓直延阁惟尔旧聫既逢寛恩例得甄叙夫古人贵于改过者将以不辱其生岂为耄期而废称道尚思奋励庸称宠光
　　郑滋显谟阁学士宫祠
　　侍从之臣纪纲所頼去就之际风俗是仪爰锡宠章式存礼貌具官学殖博茂造养和夷羽仪禁途多歴年所可谓服劳之旧居闻誉处之休辍从铨曹屈贰民部实重大计岂为左迁乃继露于忱辞愿少休于散局重违雅尚毋有遐心
　　昆山县静济侯加静济永应侯
　　式观祭典之文曰山林川泽能出云为风雨见怪物者皆曰神有天下者祭百神此古谊也尔神保兹穹阜蓄泄蒸泽惠于民庶可信不诬有司上闻加隆爵号其歆予宠命以无失职而孤民望则惟尔休
　　黄克柔落致仕
　　人臣齿发逾迈膂力既愆则致事于君告老而去倘欲再用不在此科具官既尝乞身想克静退今俾复仕勉思忠勤毋取逸于外祠以见贬于公议
　　宋唐卿入内内侍省都知
　　书称文武之盛以小大之臣咸怀忠良侍御仆从罔非正人夙夜承弼然后其君动无违礼言无非法朕甚慕之于诸常侍必择而后任又况其贵者乎具官亷介畏慎不蹈过愆召于退休俾尹内省夫恭显甫节之事至今人犹疾之则吕强张承业之美岂非汝之可愿欤勉服朕训以永终誉
　　某人入内内侍省副都知
　　朕监祖宗之宪惩近世之失于诸近习不借以权必择端良然后委使所以保全之也以尔习知文书克自检戒服事甚宻不犯公议参典禁省以示褒擢夫前人之美恶成败后人之师也益务恪恭称此光宠
　　仲儡转一官
　　武秩所以劝武功也我国家强榦弱枝是以宗子多在右列矧今单削又思培植之道凡可官爵者吾何爱焉尔既自外官入备环卫矣以尔毋遗奏加进一阶朕非徇私犹前志也其益思忠慎勉从振振之习乃称茂宠
　　令玒正任观察使袭封安定郡王
　　仰惟太祖诞受天命列圣嗣统百世不迁爰自神祖以来隆续小宗之绪封王袭庆遂着国章増固本枝其意逺矣今当继絶必择亲贤具官春秋既髙多阅义理仕宦已乆不闻过愆谂于宗司之言谓髙隽望之誉召自外职俾绍王爵亷使观风并示荣宠尔其知富贵之难保念骄矜之当戒乐于为善慎厥表仪庶几不辱训言以长守其禄位
　　孙渥川陕宣司参议
　　古者大国三卿其一自命其二命于天子自命者犹今之奏辟也命于天子则非臣下所得请矣宣抚之任盖方伯连帅之职岂直大国哉凡废置其属朕未及命而惟请之从则推赤心重阃寄非茍从也具官整军经武见推勇略元戎幕府欲借尔谋夫所为据险宿师者实惟保民力固邦本耳民力一困虽有貔虎之士何所仰食今当熟议莫急于此汝其勉之以称命书之意
　　王居正改台州
　　古之世用人至于可使南面则至矣姬吕父师以圣贤之业分茅列土百里而止徳广于地防刃有余宜其为政后莫能及也今中州下郡犹侈于古子男之邦而仕者小之不頋其力何恕己之甚欤具官材气不羣服在迩列辍使共理以饶易台自视欿然其志逺矣徃布朕徳惟既厥心嘉靖一邦俾无愁叹徯闻报政予则汝褒
　　余祐之将转一官换封祖母
　　頋复之恩有怀欲报节行之美视典宜褒尔守义不渝教孙以仕舍官一等请为尔荣慈孝蔚然出于右列茍可以训吾何爱焉
　　池守陈规失按降两官
　　赃吏病民甚于盗贼若祖宗之宪必罚无赦乃有罪刑至死而长吏弗察法所不纵予何敢私具官智略足以扞城忠荩见于尊主时论称美遂列从班所部受赇偶失亷刺不以贵近而有佚罚庶几迩遐知所惩畏削秩二等是为寛恩益谨教条以临尔属
　　任仕安立功转一官仍贵州刺史
　　朕不爱官爵以待有功矧时战多岂复稽赏以尔勇力自奋乆总师旅顷在闽粤尝建奇绩及戍湘楚亦称勤劳元戎露章请从褒序进加名秩仍分州棨克底楼船之绩尚推杕杜之恩
　　仲儡磨勘
　　考绩之法三嵗而迁独于宗子俟之尤乆为其居佚禄厚鲜能寡过至于十年而无犯则亦可以陟矣以尔守身恭顺不事贵骄作正外宗克有仪矩兹縁大计叙进一官益务恪勤以永终誉
　　王滋将随驾恩赏回封祖母
　　甲胄之臣干戈卫上必先孝顺乃有忠勤尔孙不忘劬劳报以封叙用心如此良所叹嘉其益教之使立功效予用康尔继此未量
　　陆寘落职
　　朕以礼义俟君子刑罚威小人如尔奴自居又何责焉然玷官职之髙荣烦言章之论列丑慝昭著典宪未申则奸贪肆然自谓幸免矣褫直中秘尚为寛恩徃慎厥终庶逃大谴
　　皇叔士磨勘
　　宗籍无吏责故其考绩之法俟之最乆久而后计则黜陟明而功罪当其得赏也不为过而益知所劝矣以尔属在诸父惟慎惟恭不以过闻至于十稔进官一等尔实宜之尚勉厥修以称明训
　　郭仲荀宫祠
　　陈力就列或告不能均逸闵劳当从所欲矧在爪牙之任尤推心腹之恩具官世济勲劳器凝荘重比畴宿望深倚隽功建两纛之威仪分四明之符竹帷筹决胜未施虎豹之韬尊俎折冲已帖鲸鲵之浪方资卧防遂以病辞谅非避事于危时姑俾奉身于闲馆徃近药石益专精神尚慰闻鼙之思重烦据鞍之勇
　　张顺换翊卫大夫
　　强敌侵暴国家之讐父兄不还吾怨不释具官尝从主将协力徃捕虽未成擒亦见忠勇迁进官秩用劝有功益务战多当受重赏
　　张宗元转官
　　臣服其劳君施其赏非相为赐也上下之交施报之道如是然后称尔以尔才识精敏政术通明比从军麾宣力陜蜀王事鞅掌不已于行忠勤具昭可无嘉劳序进官秩既已有功而见知勉趋事为尚思无徳之不报
　　魏安行改官
　　守令民之师帅一有不善则病吾民而令于民为尤亲故朕尤加意焉尔为政有方率职无过信惠既着百里安之使凡为令者咸尔之如吾何忧乎邦本之不固哉嘉锡賛书宠畀京秩勉终课最嗣有褒陞
　　王居正降授待制宫祠
　　朕待遇近臣进退以礼若公议之有贬岂国法之敢私具官召从退闲寖被任使入则周旋台省献纳论思出则畀付郡章承流宣化自初遇合厥有休声逮毁谤之相摩亦慷慨而自信兹焉请外曽未淹时屡阅弹章颇疏旧失有无于此汝实自知少黜近班尚仍次对徃分祠禄深务省循夫止谤莫若自修惟责躬可以逺怨名浮于实如雨集而浍盈行顾其言则鹤鸣而子和丁宁以训善后是图
　　某人追复待制
　　朋党之论明君所恶闻也东汉禁锢逮于五族终成分裂之祸唐季报复投诸浊流徒增防扈之势天启朕心深监前失虽覆辙之难救庶后车之不倾故于在籍之沈寃尽复平生之故秩所以明示好恶埀训方来具官徳由类升尝任言责论新法之不善与贼卞为深仇遂遭诋诬继被黜逐昔也忠贤之士同丽丹书今焉甄録之恩再昭清议皆臣子之荣遇何死生之足论
　　张嵲秘书正字
　　朕惟防乱以来文籍散落屡诏有司网罗天下放失旧闻又选英髦分职讐正考古以建事育材而待用两有兾焉尔赐对便朝策文制苑辞藻温润议论正平擢寘书林俾益涵养夫有志于世者立徳立功是谓不朽若夫词章末技非予所以望于多士也尔其勉哉
　　李光知平江
　　士有直道而行怀忠不二忧心悄悄虽屡及于谤防明哲煌煌终弗移其志节予所尊用人无间言具官趋操端方识虑深逺气刚大而无挠才左右而具宜顷在靖康尝司言责备罄精神之感曷闻比附之私事朕累年周旋中外望实愈着时论所归兹改付于大邦仍渐还于故职财殚民匮更观绥辑之方讼理政平嗣有褒扬之宠徃钦予训益懋尔庸
　　杨穜直秘阁
　　吾所幸州郡四方辐辏人众事伙贵于静治尔佐刺大府风力敏劭便朝赐对所陈有取俾寓直于中秘增别乗之光华是为异恩勉思报效
　　子剧赠威徳军节度使封嘉国公
　　生而显仕既敦睦族之恩没有追褒乃厚饰终之典具官本支隽望肺腑懿亲知为善最乐而脱屣膏粱之风以博古为贤而捐情狗马之好谓宜夀禄遽尔湮沦当戎尘暗阙之时未皇劭防念祖父流芳之绪良为防伤稽故实以疏荣称情文而示宠斋坛授钺当帅阃之雄权名壤分茅列公圭之贵爵下以慰尔子孝思之请上以昭予家惇叙之规英识尚存钦承无斁
　　张觷直秘阁移鼎州
　　武陵为郡界于湖湘控制蛮猺以捍两路昨以官吏贪虐政烦赋重民穷为盗于此六年招徕之初正頼绥抚改命守将其任重矣以尔练达政术无适不宜剑津巴陵未究材业徃临新治善拊循之寓直图书并示光宠无使令问少损于前则予汝嘉奚爱爵赏
　　崔邦弼转一官
