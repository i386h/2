<!-- { "loadSidebar": true } -->
无不列在史官，藏之王府，其余可略而详矣。公宪章惟古，文武在躬，动则斯通，静而能镇，失得沿理，曾忘怵惕，范围满虑，必戒骄矜。知微知彰，有始有卒者，公之谓矣。故门惟鼎食，居若布衣，孰云达观，不享难老。粤以其年十一月廿六日於京城南旧茔，礼也。路车此赠，俾秦诗之多感；甲骑纷如，犹汉臣之宠数。
渭城东望，终岳南临。草芒黄而有风，松暗漠而无景。宛其永往，共尽何言。有子鸿胪丞履贞等八人，泣血长号，因心□养。其铭曰：
崇崇戚，休有其光，夙奉邦国，久而弥芳。葬之中野，于何彼苍，身与代隔，名与风翔。飞飞旌，摇落烟霜，永玄夜，空闻白杨。
景龙元年岁次丁未十一月乙未朔廿六日庚申（录自《隋唐五代墓志汇编》陕西卷第三册）
№神龙０１６
【盖】
大唐故宋府君墓志铭
【志文】
大唐故正议大夫使持节延州诸军事延州刺史上柱国宋府君墓志铭并序君讳祯，字麟福，广平人也。其先微子，绍段之後，封於商丘，至乎失祀，以国为姓。汉文就徵，昌以贤明定策；光武钠谏，弘以正直见亲。事光载籍，可略言矣。曾祖虔，隋莱州司功参军事；祖公弼，皇朝蒲州长史、渠蔚二州刺史；父大师，洛州司法参军事、密县令；以文无害，作吏循良。父则高其望门冠，子则审其卿位。君幼而风神孤秀，长而好尚必奇，少习戎武，故明权变，始从溟海之伐，方骞渐陆之仪，授上柱国。仪凤二年，黄门来侍郎恒虔奉芝诰，礼备于招。
始解褐授昭武校尉、利州嘉川府左果毅都尉。戎昭致□，君实有之。垂拱二年，授游击将军、幽州昌平府左果毅都尉，又加宁远将军、除忻州秀容府折冲都尉。
守边得李牧之略，保塞用严尤之要。寻制举高第，改授朝议大夫、涪州刺史。属戎渝梗叛，忠万流亡。君殄灭逋丑，招抚离散，策勋叙效，王命是加，授大中大夫、平狄军大使、兼朔州刺史。细柳开营，桑乾饮马，胡人不敢南牧，无复风尘之惊；祭其北门，长无烽火之事。圣历二年，授庆州刺史。长安三年，又加正议大夫，除延州刺史。屡养丹，累崇朱绂，出守蒙河润之福，来朝有绣衣之命。
俄而赐告归田，谢休私馆，遽兴文子之叹，奄见藤公之概君清畏人知，强不避物，崇易简之化，弘宽惠之音，盖有国之良臣者也。前夫人钜鹿魏氏，舞荣先落，蒿泉已古；後夫人河东薛氏，正平县君，淑质明惠，德音凝举，既闻葛覃之节，实有卷耳之劳，言佐君子，事先家国。前终於延州府舍。而龙剑先沉，终合延平之水；武子成寝，即在西阶之上。神龙二年十二月二日同迁於偃县西北原之礼也。
魏夫人子太子右内率府兵曹参军事、上柱国、朝议郎芬，悲风树之不停，惧陵谷之迁徙，式雕金石，以载铭焉。其辞曰：
於维明德，松劲兰芬，潜机运武，惠政扬文。北镇塞垣，西临边□，然明调俗，郅都静寇。河润九里，奏事第一，归老悬亘，如何斯疾。邙山封壤，□□墟墓，元凯依然，嗣宗长顾。日改月化，露浓烟积，泉门兮不开，幽宫兮永夕。
（录自《考古》一九八六年第五期）
№神龙０１７
【盖】
大唐故王府君墓志铭
【志文】
大唐故银青光禄大夫行内侍上柱国赠左监门将军太原王府君墓志铭并序昔凤鸣神岳，文王开积德之基；鹤翥缑山，太子肇昌宗之绪。嬴秦启霸，拜三将而连衡；炎汉乘时，封五侯而列国。貂蝉在魏，侍中承顾问之荣；龙马浮江，尚书籍纳言之宠。由是衣冠不替，昭彰於汾晋之间；人物挺生，籍甚寰瀛之内。岂止家风祖德，见重当今；琼树瑶林，传芳旧史。公讳文，字景冲，太原人也。曾祖宝，梁竟陵王祭酒；梦苑陪游，楚宋耀鹏之辩；睢园首席，梁枚擅词赋之贤。
祖洪，隋长沙令；训俗化人之政，烹鲜制锦之谣。狱讼知归，循良是赖。父老脱屣轩冕，啸傲池亭。嵇中散之十生，无为为贵。公早怀移孝之诚，雅扶事君之节。
才逾弱冠，入奉储国。乾封之年，锡符行事。禅云亭而捡玉，礼日观以纵金。徙跸回銮，策勋颁爵，授武骑尉。随恩例也。补文林郎，直内城，累迁至朝请郎，行内坊典直。礻失满，授内侍省宫闱丞，屡迁朝议郎、上轻车都尉，俄授太子典内。出天春官，年移□纪；趋驰丹陛，时更十载。申□宠延宸，荣冠□夷。神龙元年二月，遂拜内侍。公志守冲，操逾铁石，辞封让爵，□□用嘉之。又授银青光禄大夫、上柱国。将欲尽心左右，毕力阶墀。未承几杖之恩，遽见栖{任鸟}之酷。奄以神龙二年四月十三日，薨於洛州河南旌善里之私第，春秋六十有五。
呜呼哀哉！圣皇悯悼，恩礼又加，追赠前勋，方隆後命。制赠左监门将军。持为度二七人，并给灵舆。即以其年岁在景午十二月辛未朔三日癸酉，窆於川原，礼也。嗣子守慎等，属惟命继，道实天经，追怀莫大之慈，爱笃慎终之义。生尽其养，没尽其义。松树要在，暑往寒来。刊石勒铭，庶天长而地久。其词曰：
肃肃我祖，国自文王，白狼贻贶，丹凤呈祥。梁山峻极，淮水延长，积德余庆，符表克昌。其一。鱼庭习礼，鹤卫司兵。再典戎律，翼奉神京。郎官入践，紫闱飞声，阶墀有誉，抱鼓希鸣。其二。衅锺辰巳，德丧人琴，青乌爰敌，白鹤□临。良交洒涕，孝子崩心，野田埋玉，碑石生金。其三。白日西暮，黄埃四昏，野穴□鼠，重皋敛魂。孤杨对阙，飞蓬塞门，人生到此，天道宁论。其四。
（录自《隋唐五代墓志汇编》陕西卷第三册）
№神龙０１８
【盖】
唐故奉御吴府君墓志
【志文】
大唐故尚药奉御上柱国吴君墓志铭并序君讳本立，字元惮，濮阳人也。原夫门宗赫弈；缨冕蝉联，纂玄胄於高辛，导灵源於季札。四方来定，汉申征伐之威；三国同时，质擅文章之美。葳蕤史籍，可得言焉。曾祖敏，陈夏王府谘议；雍容兔苑，肃穆龙楼。高辩既对於雄风，雅思早闻於赋雪。祖季，隋朝散大夫、行贝州临清县令；干局弘济，思用淹通，命也将行，初临密县，天乎不与，遂殒太丘。父嗣，皇朝朝议郎行太医令；公望公才，人纲人纪，芳流後叶，名峻当年。君含祖宗之烈光，受岳渎之休气。诫慎乎忠肃恭懿，恐惧乎宣慈惠和。孝通神明，黄香扇枕；友于兄弟，锺毓同车。介象仙才，先知药性；葛洪达士，早擅医方。永徽元年，医举及第，寻授太医监，俄转令，又任太子药藏监。则天大圣皇后仰祗灵眷，俯顺歌，燔柴告天，埋玉报地，鸿恩广被，荣班载加。万岁通天元年，授朝散大夫。君名重胜流，德参前辈。
海鱼之祥既应，火龙之服频彰。又加朝议大夫。神龙二年制授殿中尚药奉御。天官师属，汉秩分曹，既擅誉於一时，遂践荣於六尚。非夫德侔扁子，名拟桐君，则何以允副宸怀，祗膺重寄，时属圣皇顺动，御八骏而指咸京；群从扈行，驾六虬而辞洛邑。方冀享年眉寿，翊化台庭，岂图坏木兴歌，萎兰下泣。以神龙二年十一月五日，终於阌乡县。宸襟轸悼，朝列衔悲，即以其年十二月廿日，葬於川东原，礼也。地若九京，衢如五甫。青乌勘兆，先埋任叟之魂；白马临坟，遂瘗张公之魄。嗣子履贞等泣血三年，加人一等。松楸萧瑟，孤坟之域已开，日月居诸，丰碣之大须纪。其铭曰：
弈弈繁祉，悠悠远庆。以德命官，资封表姓。轩冕相烛，银黄交映。东汉奇功，南阳美政。其一。公侯必复，薪堂克傅，禀灵於岳，受爵於天。智穷炙果，辩析离坚，闺门星集，襟怀月图。其二。桐君比名，葛洪校实，屡践荣位，载膺崇秩。声已闻天，才优捧日，朗朗仪峻，堂堂气逸。其三。辅仁无验，与善虚传，奄歌粱木，俄悲逝川。五百年樗里之坟，城池改作；三千岁胜公之墓，仪卫不前。
恐芳声之有泯，勒贞石於幽埏。其四。
（录自《隋唐五代墓志汇编》陕西卷第三册）
№神龙０１９
【盖】
大唐故银青光禄大夫□□□侍郎赠礼部尚书韦府君墓志铭
【志文】
大唐故黄门侍郎兼修国史赠礼部尚书上柱国扶阳县开国子韦府君墓志铭并序秘书少监兼修国史兼判刑部侍郎上柱国朝阳县开国子岑羲撰中书舍人郑制铭夫天降贤才，必偶昭明之后，俗登仁寿，式资恭懿之臣。观稷契之升朝，则知惟尧之德；鉴闳散之膺辅，允叶隆周之祚。其有德冠前烈，道光终古。发挥词诰，润色於皇猷；模楷彝伦，范围於士则。则我韦府君见之矣。公讳承庆，字延休，京兆杜陵人也。曰高阳启胄，宏才冠於一时；大彭开绪，茂绩光於九伯。虽时更质文，代有升降。黼衣朱绂，随五运而克昌；累相通侯，一袭千龄而不坠。曾祖瑗，周冬官司金上士，隋阳武郡令，才实兼人，位不充量。祖德伦，皇朝瀛州任丘县令；高尚余年，道在礼义，贵非轩冕。父约，皇朝尚书左丞、御史大夫、右御史大夫、同凤阁鸾台三品、纳言、博昌县开国男，赠使持节幽州都督；忠谟命代，风范冠时。至公存乎庙堂，懿业昭於筒册。公承家崇轨，禀天淑灵。生而含章，自兼於黼藻；弱而通理，潜曜於璜。天经地义之方。道贯心极；体二邻几之粹，冥符性道。弘量足以轨物，雅范可以敦风。动合名教，言成训典。柔嘉外宣而不为浮荣之饰，辉光内映而不运察之明。行必先人，事则後物。是以德不标峻，仰之者山高；道不求通，挹之而海富。加以以采摭坟史，网罗词艺，研精义窟，与荀孟而连衡，高步翰林，共杨班而方驾。年甫廿有三，太学进士，对策高第。邓林一枝，方膺大厦之构；昆山片玉，郁为连城之宝。自是价重天下，声高海内。廿四，随牒授雍王府参军，累迁王府功曹参军。睢园之游，莫匪於邹马；燕馆之侣，争先於枚穆。公纵横辩议，雍容文雅，载光曳裾之选，久陪飞盖之游。属朱邸升储，黄离应象，妙求端士，直步春闱。拜太子通事舍人，累迁太子文学司议郎。公道在忠义，言必古昔。怀奉上之诚，有犯无隐；励为臣之节，尽规补过。进谕善箴，副后嘉尚，辱赍缯帛。寻而戾园叠起，新城祸作。虽松竹之操，无改於岁寒；而瑾瑜之质，自混於炎燎。凡在旧僚，咸从贬黜。乃随例授湖州乌程县令。政革浮亻票，化昂淳简。导之以德，则俗不忍欺；齐之以刑，则人弗敢犯。犹是勾吴变克让之节，震泽被知耻之风。虽公然之莅太原，深思利物；子康之临单父，至爱留人；曷足云也。未几，巡察使以茂政尤异上闻。敕授魏州顿丘县令。公操履端洁，心存博爱，贞亮以固其中，仁明以临其下。虽冀方楚塞，土有中外之殊；而张风设法，政无优劣之异。寻加朝散大夫，迁太府寺丞，转礼部员外郎。居卿丞之地，列推贤；升礼闼之曹，一台称妙。丁纳言府君忧而去职。
