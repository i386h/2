<!-- { "loadSidebar": true } -->
　　公讳季宣字士龙姓薛氏其先世家河东后徙福之长溪亷村至唐补阙令之后义自亷村徙永嘉而光禄公始显四子司封郎中嘉言敷文阁待制弼及舎人皆第进士昌言为婺州通判舎人从胡安定先生学以丞相赵公鼎荐仕于朝秦公桧相定和议舎人廷争移晷中寒疾卒母胡氏安人后十三日亦卒公六嵗而孤抚于待制伯父长任以官公从待制宦逰四方尚及见故老闻建炎绍兴初将相大臣赵张韩岳诸公事有当世志而乐道其人年十七荆南安抚孙汝翼辟书冩机宜文字孙氏藏书多公一意讲説防绎絶不治科举业有隠君子袁溉道洁少学于河南程先生闻蜀薛叟名求得之道洁繙六经诸史以观叟叟笑曰子学博而寡要其相授受严约盖如此湖湘间皆高仰道洁公师事焉繇是益自敛制充养蜀制置萧振辟公务为蜀部将有狠诉统置者公当以犯阶级法幕中或论纵之公以军政争不克谢去尽其禄直买蜀书以归为鄂州武昌令故太尉刘公锜镇鄂渚公论武昌形势直淮蔡今见戸三千五百弓级财五十人士军十有九人宜蚤为备因陈屯田分戍保伍以寛民力之策防有防营田一卒二十亩县官尽征之公告鄂守宋似孙曰是非汉屯田之防汉兵民也使之屯田岂曰不可今非惰游不从军彼不素知田家事驱之縁亩必不乐曩时王彦营田湖外遣二十将溃者十有八而况尽征之乎且齐民在野环营以军殆必争利成闵益戍夏口公曰宜戍武昌备申蒋故枢宻使汪公澈宣谕江淮公上书言自权臣柄国士气索然赵张之放莫敢尚德岳飞之死莫敢趋功今卒有意外之虞谁其御之因论边事甚悉及营田宜亟罢岁余敌犯襄阳而还兵围光甚急汪公问策安出公白以蔡要害得蔡则光围自解成闵克蔡光兵果遁于是敌东道傅合肥王权退次柘李显忠亦不利却成闵束为援公乂白蔡不可失若乘胜拔颍昌道陈汝直趋大梁则庐兵不战可屈舍蔡援庐是弃投机之防为连鸡之栖淮沔虚矣又曰敌空国来冦苻秦故计也今我不可复战惟当画江固守而以奇兵遮击首尾阻前顾后势且自沮舆尸一决其祸必大初公试邑年甚少方天下无事豫陈边备诸公唯唯未遑也居无何边吏仓卒兴发骚然柴桑迁孔子宫避戍将嘉鱼坏学宫缮壁垒江湖间稍骛于武事矣公顾以扣籴伤农三白郡解印绶去为奏罢籴乃已比冦至蕲黄以南列邑无寜居守令窃议内徙宦江湖者归孥相望于道公乃议死守不去与民期曰吾家即汝家一旦有急吾与汝偕死敌民亦自矜奋三分其众更壁县下二总首帅轻舟守安乐口白鹿矶且乞师于汪公得甲三百楼船十艘气声张甚渡江来归者数千家江西恃以无恐诸公繇是翕然称慕交章继荐汪公虚幕府官以待比其入也欲以公朝行在所转运判官王逖劾罢信阳守檄摄军事既解县争欲辟留满考改官公并辞不就其后营田二十卒田二顷歳得谷六百石廪钱乃七十二万米一百八十石阔逺或数百里一壮马负二石谷从以骑士诣诸大军其费视民间买谷价相若士苦之往往道弃谷去又壅民之水利而掩其善田州县莫敢如何营田终废金兵既去明年蔡果不守寻复议和朝廷于此亦弃唐邓封畧止于沔南矣盖一如公言公治县事为之经理必曲折尽人心不苟作差役宿戒里胥披籍次第条二十余家未差已差别为行且疏其强弱某堪一役某堪再役于其末自任某人某歳月序当役以付案案任之付録事録事任之乃差差已有讼不均举其籍俾讼者自覆视五民五家为保二保为甲六甲为队若干队为总不以其乡分画惟地之形便诸总旗各为色枪杖皆中度舎奸有禁诘盗有赏其以巡徼遇非常死事者为棺赗之复其家田若牛租三歳总首得与令相问报専达不闗县胥巡尉非县檄毋得擅征甲士在邑五日一阅官赋之粮而赏其最乡惟所欲偶习于总首之射圃母赘聚其为士若大姓附编存之勿籍俾输财与力佐治戎器其将输信阳也凡一千八百人致米九百石行必为陈日暮各以部曲相地顿舎以枪为壁鸣刁斗设伏公食饮卧与自同役夫医防病者不偕至不宿府檄治砦屋百数区泝流二千三百余程日立办公借材于县人度长围大而加偿之赋乡挽舟而五分之以居者之四供行者之一匠人亦各俾一乡偿其僦费旧财赋名色异为籍杂不可省察为都籍以提出入之要钩摭侵奸以除无名之敛诸案事以其剧易分日乆近为旁行谱每以日加申稽知其决否故不决宿吏于次抄积不销为走厯日揭其名数以便主簿者之钩攷而因察其惰民赖其便凡公意趋乡鼓舞从之豪民衞仲坚王安道更数令不能役及是以次受代安道语人曰失今不为焉能頫首他令创鄂营八百架总队请分事公约剪伐某所茅某所木竹应日而集县有钟呉二盗魁大府屡设方畧求不能得公以诿总首王宗元竟谕呉降之为买田产改业为民钟滋甚俄斩之而至信阳之役选徒乡属而邑二队首固请从曰吾知县出矣吾何敢处是役也露次不惊讫归不惰道边梨枣下无迹边民谓阅过军多矣未有若此肃者他所区处民吏皆化服类此调婺州司理参军居五年用枢宻使王公炎荐召公恳求之官不报于是上在位七年矣入对进三説一审政本躬细务亲鞍马以权为经本末倒植况动烦宸衷国论靡定权移近宻衮职日轻降人侍从之虞毬猎固宠之术意有所偏患生不察臣愿陛下以静养恬畧小图大遴三公之选责以进人才张纲纪延端直之士与之讲问学求治道归有司之常务屏驰骋之细娯沉潜待时安往不济其二冗官冗兵周官惟六汉别九卿自东都有尚书六部唐置内诸司使增员浸多有职盖寡诸路帅臣在古州牧国朝以来置转运使副判官提防刑狱提举常平茶盐总领市舶坑冶茶马诸司屯驻之军又别置都统制牧伯之任分为五六而州之知通县之令佐不相统临各行其意臣之所谓冗官此也太祖皇帝增置禁旅今禁卫与诸州禁军是神宗皇帝立将兵之法今帅藩系将禁军是太上皇帝收诸将麾下作三衙御前诸军今大军是四者之外复有弓手土军役兵今惟大军胜战将兵而下废为役臣之所谓冗兵此也苟得其道更张不惊顾陛下处之何如母惮难也其三虚税武昌絶戸屋租屋亡而租在德安岳飞牛租牛亡而租在永嘉海溢滨卤之田田亡而租在凡此宜悉蠲除以惠贫下当是时上志在中原王公炎方数进见语合骤登用荐公甚力公未至则谢曰圣上天资英特羣臣亡将顺缉熙之具幸得遭时不能格心正始以建中兴之业徒侥幸功利夸言以炫聴今俗皆曰中庸大学陈编缺简然物不两大心无兼虑天地之道忽畧根本而奔走军旅之间舛先后之序而却施之虽复中夏犹无益也比至王公再见纵谈边阃事公曰既曰论兵窃尝评以孙子始计之书未见其可方今人人异意不可谓道灾异数起不可谓天以江左争中原不可谓地以贪御骄不可为将将不恤士士不安法不可谓法集一图九古人寒心求之时贤谁能办之况今三衙御前旧卒畧尽江南白丁何以持乆常平钱米在所虚数以此馈师其能继乎兵交民困或未免萧墙之悔即幸胜之方上劳庙算伏惟以仁义纪纲为本至于用兵请俟十年之后如曰上独断耳去位可也又曰天长可以入维扬清流可以向六合淝水可以下合淝北陕之隘庐江之径武昌之近新息□归之地商于子午南达梁洋岷洮东近威茂用兵所径忽不之备然而献计者但曰无患非偷则狂有防改宣义郎差知平江府常熟县明年大臣数言上复召审察公固辞其友人秘书省正字刘朔以君命相风厉公雅意亷耻道鲜自一介不宜菲薄遂白丞相陈宣公俊卿曰周公寜以戏封诸侯开成王不敢玩人之心鄼侯身追亡将移汉祖嫚士之习古人格君之业于是乎在有如假令以匹夫之节一感上意亦足以报陈丞相罢免虞公允文相益趣发不懈自召命下公请之任六七不报又请奉祠不报积十有八月而后就道至数日则欲引去侍从有留行者除大理寺簿方虞公鋭意于事一时言利言兵自鬻者甚众守经不阿或被罢斥公见之晚犹冀幸一改聴始从容引番吾君説赵相国公仲连事讽以功业缺然咎在进贤未广置助不善丞相亦矍然为敬顷之乃反覆切论徼功太速兴事太轻速无逺橅轻则中废经济天下当与天下士图之陆陆鄙夫嗜利自市试迹前事今皆反缪愿公易虑勉终毋为但悔防江湖荐饥民流淮甸边州又有言归正人相属者上命帅臣漕臣共安集之逾月奏不至丞相召公问所当施行俾条列将议遣使公皇恐谢不敏且淮事难隃度固以问因防数端一责成帅漕母以遣使使者所过州宿留循行未周已及春夏二新民未见便輙劳苦州县百役为是怀故乡无长居之心宜畧如孙呉屯田都尉故事自立营壁他繇使勿与三宜先定要束诚以辟地而已县官一无科焉悉以故陜西弓箭手法复其租四歳谷既登漕司致布帛茶盐凡民所须率令谷价视物价稍昂以博籴就藏屯所为后备因言若辟属吏若移用钱米若括隠田兹事体大必遣使非选择重臣持节漕帅州县何以协使翼日有防以公将命淮西公即言流民或前散寓山谷依大姓闻今使者必相擕持聚城邑仰食于县官卒有累万之众将安取给且请以淮西诸州县系省不系省钱一得以便宜调度朝廷尚难之公重谢不敏寻得防以见钱米一万缗二万石行不足用聴次第以闻是歳乾道七年也十有二月八日公至合肥明年正月抵齐安布宣天子劳来德意分遣才谨吏徇视大抵安丰以东来者畧已主戸矣即抚勿徙沙窝以南稍稍未有适乡公亲履阡陌间审度山泽旷地以为合肥废圩可因以设险断栅江保巢湖而旧黄州古邾城也路直垂瓠置庄旁近异时冦不能潜师径度乃与安抚赵善俊修复三十六圩且于旧黄东北置二十有二庄居之凡合肥戸三百四十有四口一千九百九十有六胜耕夫八百一十有五为田三百七顷八十有四亩齐安户三百四十有一口二千一百一十有一胜耕夫六百一十有四为田四百四十有四顷五十二亩率戸屋二间二夫牛一头犂钯鉏鍫镢鎌刀如牛数三牛犂刀一每甲二辘轴一车其受田人种子钱五千其家以口老壮少为差赋米及秋止凡费钱缗二万米石六千而夀春归正及自占若为农于大姓者亡虑振业三千余家要约明具器用便利庐舎有伍疆场端正场圃牢牧陂沟路桥率皆治脩病医死塟所谒輙得迁如归居乃请还始大臣白遣数人各试其备边计画往往设饰为辞以上功天子虽不尽然之姑惟阔畧庶几或报効公之行也至固始求所谓北归人者凡一百十有二家皆土著数年而新附者财五家光守宋端友更以旧户比新户诡为奏甚者贼杀归人掠其善马公即劾奏端友谩蔽时端友进寘环列根柢连附不可撼动人皆危公奏上天子独怒下其事于理将穷竟问治端友暴以夏死繇是颇疑边臣亡状而所白遣大臣顾无欲得事情之意于公齐安之请还也命覈麦田留累月覈已又命视铁钱事公归对卒罄所见闻复上首论州县田簿甚具而淮地实不加辟臣诹其故大抵主户占田一亩数顷输租仅斗斛耳而履其产弥日不徧既不能自耕又害他人耕何以聚人保境宜令刬请以徕逺民来者务得居者患失主客力竞将无旷土再论今边郡田野荒芜劝垦文具总首空设搜除苟简循淮而南则有和籴则有铁炭则有建康草料之征劳逺虚边以资江左守将数易以苛继苛一郡三邑二令罢愦险阨非一不过合肥歴阳居巢三戍夫以陛下规畧而稽误至此或者外治不可成欤臣愚妄意推本自夫不讣而谩为而后外以卤莽报不思而出令而后外以难行寝号为责实未免徇名则趣办皆循名之人志在大功却规小利则迎合皆规利之辈诞谩者败而不诛防恱者察而不去言既上壅人多自营宵旰十年竟亦何补臣谓内治不修无以整外惟望责宰辅以坐论其原收贤材以博图其绪兼聴虚受以去壅阏朝廷正则疆埸理矣惟陛下留神三论左右之人为欺囊橐迩为援则逺坚大为间则小肆彼其刺候辞色占揣意乡开阖将迎莫状其巧托正以行邪伪直以售佞荐退人物曾非诵言游中伤乃自不意一旦孚号扬庭虽出睿断喜怒气焰已归私门齐威之强不在阿即墨大夫之诛赏而在毁誉者之刑毁誉无证则不行焉胡能禁欺陛下诚幸聴臣无自立我收骨鲠弃软熟察此非难乃悉数骨鲠软熟情状上极开纳读奏至齐威事进曰臣观近政非无阿即墨之断柰何毁誉之人自若上曰正待理防公益口疏治边非是曰买马亡几习至盗马敌将寄声问故卒索归之国家何至乏此而自伤体若是诏即罢买又曰日城淮郡以臣观之未知守所合肥板干方立中使督视卒卒成之乃者臣行过郡一夕风雨楼五堵歴阳南壁缺而居巢庳陋如故乃闻有糜缗钱钜万而成城四十余丈者陛下安取此乎上问千秋涧何若对曰始臣行时方冬水落涧不胜舟比归夏潦时至江涧合流渺然矣是将焉用上曰闻亦险要对曰若以兵法言之渐车之水足以制敌借此为险无乃不可又曰外事无足道咎根不除抑臣深忧左右近侍隂挤正士而阳浮称道陛下诚明圣傥因貌言万一垂聴臣恐石显王鳯郑注之智中也又曰近以好名弃士臣伏思念好名特为臣子学问之累人主为社稷计惟恐士不好名诚人人好名畏义何乡不立上悦连言极是于所汲引士皆旌赏先是上即道迁移两官又除寺正有自边来觐者则曰薛某凡可为国知无不为而又注意倾洽以聴罢行如响故讳缺失者相目矣数日除知湖州朝辞劄子论科折不明示数输送不即除籍及祖宗分镇强边之法曰陜西为五而统于永兴河北为三而统于大名有塘泺方田稲田榆塞为之险城堡寨铺为之防弓箭社弓箭手蕃族熟戸为之罗落他路迭戍悉受节度幕府州县惟所辟自种折二氏外别帅则以三衙若三司都转运使为之能绩效验入备政府夫地分则守固势连则情不隔权壹则足以有为赏明则知劝光尧中兴防边置镇茶盐之外举推举之将以固圉计亡易此臣愿按行成宪举众建镇守统帅不限文武忠智是使且无拘文无要小利无以日月为断卒章尤剀切曰方今防媚成俗举世尚同泛观设施讙曰尽善偏辞先入异议不断百辟盈庭几成孤立是日奏罢上留语良乆公将退特温辞宠借之大防谓书生姑息而办事者以苛为能烦卿辅郡冀以中道理之公对曰臣学于师以事陛下惟中道尔上曰如此朕复何忧公至郡逾月户部奏言诸州经总制钱皆出场务酒税杂钱分以纳今多隠余分不尽得自便咨用请更为令监司纳厯州县以凡日收钱摭实系厯分否则劾闻令下吏相顾莫敢建明者公独首奋为当路言之其畧曰旧额凡杂纳钱以十分为率分四为籴本六为系省钱其后乃始增以二分分总制钱是时州县未病之也然亦寖寻于奇羡矣乆之乃衰羡钱校数歳之最为额以十分分隶之七为总制增税三为在州钱愈非旧比已复积有上供月舂大兵打船修船六分赡军移用降本竹木等钱科色不胜繁矣而额如故既不足以应计且歳费弥广郡用弥匮繇此场务凿空以取赢虽有奉法吏思以寛弛予民而不得骋若复额外之征掇其强半官吏自救不给民病甚矣且以湖之都务籴本系省初为钱二十三万五千六百有奇自总制之起为钱五万八千九百有奇与故合犹日课二十九万四千余钱而已重以七分增税为钱二十五万三千七百有奇又重以上供若大兵之须凡四十万八千钱有奇使今旦旦得八十万钱充入经总制之额其余为上供诸杂须钱且患苦不足况不盈此乡所谓系省在州之数悉阙亡有约此推见他筦库尽然郡将安仰如不得已宜以日收钱先桩上供诸杂须之余乃系厯分庶或可行不然不敢奉诏版曹恚逮庶胥俾持条法诣曹自解公辨益力台諌官感发相继疏争之上乃寝前奏湖无苗米饟军歳籴七万一千五百余石为缗钱二十一万自添差武臣路钤辖下至进勇效士一百七十有一员军员五百三十有一人其廪稍为缗钱距二十万以他经费合往歳凡用缗钱五十二万余旧例乌程归安二县折丁钱歳十三万缗七年有防减折丁钱大半其以全输者聴以明年除之是歳所失亡十有余万而大农和籴六万石以银交子髙徒欲用钱二千省得米一石郡不忍裁市直则当补钱万六千缗僦载之费不与焉益以就禄八十有三人不啻为缗钱二万明年郊祀进献赉予之币赍亦以二万缗数凡增费十万三千余缗以亡加增大都阙缗钱十有五六万公曰是虽刘晏将奈何亟请于朝乞以市直偿民籴钱乞以折帛防绢钱拨除折丁钱乞汰军改徒寛郡乞节冗长差授在郡裁三四月自抗论分后执拒大事累数论日与权贵征利为敌虽或依违郡民少苏而不能平者滋众独赖天子简记所以见覆防甚至始公尝荐某人有材识他日某官阙员宰报拟数姓名以进竟擢某人为之郡丞趋时好干政引章避之为易他丞尝遣中使有所亷察浙西诸郡独不入境用是故不取輙动危之然公归志决矣即称病请奉祠不许防除代一月章五上已又旬四改除知常州公方乡用人人期待行所学不数月乆劳于外还七日乃出守守十一月罢罢归之百日以疾卒年止四十邦君朋友暨后学哭之过乎哀四方贤大夫士千里交相吊也公之学莅事唯谨宅心唯平其燕私坐必危然立必嶷然视聴毋侧欹虽所狎笑言不以戏自着抄书及造次讯报字画不以行草几箧笔研衾枕屏帐皆有铭豪厘靡宻若苦节然要其中坦坦如也故其寡欲信于家行推于乡正直闻世而居无以逾众人公自六经之外歴代史天官地理兵刑农下至于隠书小説靡不搜研采获不以百氏故废尤邃于古封建井田乡遂司马之制务通于今或者疑公之博盖其所自得精一矣名流问质或往复累数百言防要无二大抵以古人小学神而明之大学之道传逺説离故汉儒守器数章句名家小知穿凿异端之徒乃一切屏事忘言后已髙沦虚无而卑者滞物卒不合合归于一是为得之读其书知其博之约也公不求闻达于人有一长荐称必备居官不出位遇大事义所当为断为之尝掇拾管乐事为传语不及功利平生所推尊濓溪伊洛数先生而已告学者则曰母为徒诵语録有浪语集若干巻书古文训若干卷诗情性説若干卷春秋经解若干卷防要一卷中庸大学説各一卷论语小学若干卷资治通鉴约説止若干卷九州图志止若干卷余未就公患五代史阙略修之亦未就若阴符握奇山海经古文道德焦延夀易林及刘恕十国纪年庄绰楪蓍谱林勋本政书姚寛汉书正异之属皆校讐为之叙其文精确趣实可以济世其经説不并依先儒其校异书必解剥其不正者娶孙氏父汝翼也初汝翼与舎人友相得舎人死汝翼遣书待制自言吾有女才且淑异日宜善事夫子吾将以室起居之孤比归公妇行皆应书公卒其友人张淳欲悉遗衣服以敛书铭如古法能俛聴盖不失公意云一子曰澐补国学生公以卒后之百四十有四日十有二月壬申塟于吹台乡慈湖之原傅良丙戌丁亥歳授徒城南公间来过教督之明年谢徒束书山间屏居公又过之问治何业竭已所以得对公曰吾惧吾子之累于得也即诏曰宜若是歳己丑冬遂徃依公具区滆上卒学茅茨一间聚书千余卷日考古次今中明年秋试大学公适赴召于是乡诸生及他邦之友咸在又日相与从公居逰凡七八年间违公乆者惟公使淮守霅川时为然然亦率不一二月书命輙至至则具道所言与行事故世多知公详莫如傅良今取其出处事言之大闗治道学术者为状余不着乾道九年十二月某某日门人迪功郎新泰州州学教授陈傅良谨状
