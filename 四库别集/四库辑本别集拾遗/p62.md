<!-- { "loadSidebar": true } -->
学者见乾坤二卦，由伏羲而定。又见《系辞》言《易》有太极，是生两仪。又见学老庄者，有女娲炼石补天，共工氏怒折天柱之说。遂谓伏羲之时，乃是太极初分之后，天地方自无而有。吁！是何以浅近探天地也。盖天地之大，乃阴阳自虚自实。前无始，后无终者也。大概有时而混沌，有时而开辟耳。伏羲之前，吾不知其几混沌而几开辟矣。所谓混沌而开辟者，以阴阳之运有泰否，阴阳之气有通塞。方其泰而通也，天以清而浮于上，地以凝而填于下。人物生息繁滋于其中，复有英君谊辟相继为主。而人极以立，以两间之开辟者如此，宜不至于再为混沌矣。然阴阳之运，不能以常泰，阴阳之气，不能以常通上下。或历千万百年，或历数万年。泰者有时而否，通者有时而塞。至于否塞之极也，则天之清以浮者浊而低，地之凝以填者裂而泄。人物之生息繁滋者，亦歇灭而萎败。当此之时，五行之用皆废，而水火之性独悖逆焉。火不为离虚之明，而偏于沉浮；水不为坎陷之满，而偏于沸腾。二者虽皆反常，而成天地之混沌者水也。前日之开辟者，至此又成一混沌矣。天地每成一混沌所不死者，有元气焉。惟其元气不死，故阴阳之否者终于泰，阴阳之塞者终于通。或历数百年，或数千年。天之低以浊者，又复清而浮；地之裂以泄者，又复凝而填；人物之歇灭萎败者，又复生息而繁滋。此阴阳之运气已泰而通。则前日之混沌者，复为之开辟矣。然天地由开辟而混沌者，固以其渐。由混沌而开辟者，亦以其渐。方开辟之初，又必有聪明神圣者，继天为王。而人极以复立，伏羲盖当一开辟之初也。方其混沌之时，三纲五常之教，斯民日用饮食之道，皆汩丧于水。然此理之神，与元气俱不泯绝。及天地再开辟也，此复生于水。在伏羲时，水性以复其常，神易首出于河。至舜禹时，水患悉平。故《洪范》复出洛，此理之神所以开物成务者。一显一晦，吾亦不知其几万古矣。故《系辞》十三卦，自乾坤离三卦之外，皆文王所未重而已，为伏羲神农黄帝尧舜所取用。则伏羲虽未画八卦，亦可见其为前古之民用矣。又如武王《洛书》之访箕子，首对以洪水斁坏九畴之意。且言此范天不与鲧，而以待嗣兴之禹。则是九畴亦皆前古所，岂待书出于洛而后见哉。今谓天地肇判于伏羲之时，谓已前无天地，岂理也邪？若谓伏羲时，乃天地之初判。当时文籍既生，岂无一字垂载于后。借曰《三坟》、《八索》、《九丘》之书已失其传，而尧舜去古未远，二典之书，君臣略无一语及太极初分时事，不过以治水为第一义。于六府则止言惟修，而相期于勿坏。及地平天成，乃以万世永赖相归美而已。且三圣人之为治也，皆以若稽古为首称。今观其一政一治，似皆于古人之成法，固自三皇以来创制者，已可遵守。至取乾坤以垂衣裳，实始于黄帝尧舜氏。及舜欲作黼黻之服，亦曰：「予欲观古人之象。」施采已出于古人，则衣裳之制，又岂黄帝尧舜创意为之哉？由是推之，天理人文之盛，前古盖无一而不备也。但天地每一开辟之初，则又成一朴略无文之世。必待圣人继天测灵揭为世教，以启迪民之固有也。愚故曰：天地之大，不知其几混沌而几开辟矣。
 【《永乐大典》卷二千四百六「初」字韵，页一下引「赵汝腾庸斋集」。(影印本第二十八册)】 
　张侃：《张氏拙轩集》六卷
张侃，字直夫。大梁(河南)人，后徙扬州。宋嘉定十六年(一二二三)自金坛解组，宝庆二年(一二二六)宰句容。事迹多不可考。其父岩，《宋史》卷三九六有传。四库馆臣自《永乐大典》辑《张氏拙轩集》六卷。
现存《永乐大典》录：
张侃诗 【三条】 　张侃拙轩集 【二十五条】 　张侃拙轩稿 【三条】 
张侃拙轩初集 【一条】 　张侃拙轩初稿 【八条】 
以上共四十条，馆臣漏辑者三条。
　　先公守汝阴尝以诗送都曹路君桂冠东归载乖崖公留其录语今传播世间三十年矣过寓居颍昌一日有都曹公之季子文老者来自京师出其家所藏二帖纸墨如新因道存没之旧感慨于怀乃追继先公诗韵以遗文老时方就试春官待报也
谁闻鬷蔑言，执手为改容。此道久寂寥，世态日方浓。昔翁守颍尾，轩裳心已慵。感怀督邮老，独蹑二疏踪。脱屣太仓粟，归谋田舍 【春】  【舂】 。浮云悟此理，可必禄万 【钟】  【锺】 。已矣衡门下，哀哉马鬣封。箕裘付诸子，介冑轻边峰。坐看一战霸，此言天心从。翁诗墨犹新，我涕交颐胸。重寻笔砚盟，愧乏好语供。子非终穷者，时节会自逢。
 【《永乐大典》卷八百九十六「诗」字韵，页九下引「张侃拙轩集」。(影印本第九册)】 
　　客有诵唐诗者又有诵江西诗者因再用斜川九日韵
泛观今人诗，机巧由心生。镂与铸木，未免求虚名。岂知制作妙，浑然同水清。尘埃数张纸，亦足传佳声。羣趋不知守，辛勤到 【莫】  【暮】 龄。奈何口耳间，一见意已倾。投身入诗社，被褐生光荣。党同 【代】  【伐】 异说，初非出本情。我愿剖藩篱，学力随所成。
 【《永乐大典》卷八百九十六「诗」字韵，页九下引「张侃拙轩集」。(影印本第九册)】 
　　探野航古梅
池边梅未绽，不是怯霜风。待得阳和到，清香一线通。
 【《永乐大典》卷二千八百八「梅」字韵，页十五上引「张侃拙轩集」。(影印本第三十五册)】 
　释文珦：《潜山集》十二卷
释文珦，于潜(浙江)人。宋嘉定三年(一二一○)生。出家于杭州，游于湖州等地。元至元丁亥(一二八七)尚存。四库馆臣自《永乐大典》辑《潜山集》十二卷。该集原本不见诸家目录，亦不见厉鹗《宋诗纪事》、顾嗣立《元百家诗选》和《禅藻一集》等。
现存《永乐大典》录：
僧文 【一条】 　僧文诗 【二十五条】 　僧文集 【五条】 
僧文潜山集 【二条】 　僧文潜山稿 【五条】 
以上共三十八条，馆臣漏辑者十五条。
　　贵家园池夏夜
杨柳荫华馆，菡萏生回塘。熏风散炎蒸，积水生夜凉。长歌沧浪曲，可洗冰炭肠。主人不知爱，白头犹异方。
 【《永乐大典》卷二千五十六「池」字韵，页七上引「僧文诗」。(影印本第十四册)】 
　　平斋老先生游霅城叶氏园池有作俾次元韵诗
名园无俗情，渔子往来密。凭阑古城近，屏翳秀石出。弁衡山献青，苕霅水□碧。好景吟不穷，烟霏又将夕。
 【《永乐大典》卷二千五十六「池」字韵，页七上引「僧文诗」。(影印本第十四册)】 
　　二疏
汉朝诸公卿，鲜有能自全。广受信明哲，独悟于机先。托之老氏训，辞禄偕归田。祖帐东都门，万口称其贤。于今阅千龄，高风犹凛然。
 【《永乐大典》卷二千四百八「疏」字韵，页十一上引「僧文诗」。(影印本第二十八册)】 
　　越中三江斗门
斗门何代设，千古截寒潮。水庙依枫树，湖田足葑苗。众山临海尽，丛港达城遥。落日渔歌里，西风动沆寥。
 【《永乐大典》卷三千五百二十六「门」字韵，页十一上引「僧文诗」。(影印本第四十九册)】 
　　柴门诗
柴门虽设不曾关，时有忘机客往还。风送钓舟来北渚，雨催樵子下西山。生前富贵何劳美，身后声名亦是闲。万虑消除心自在，从教人道我疏顽。
 【《永乐大典》卷三千五百二十七「门」字韵，页七下引「僧文」。(影印本第四十九册)】 
　　 【失题】 
衡门随我分，可是贱儒冠。任性中肠乐，无营梦境安。涧声晴后响，山气夜深寒。活计何劳问，薇生采不难。
 【《永乐大典》卷三千五百二十七「门」字韵，页八上引「僧文诗」。(影印本第四十九册)】 
　　 【失题】 
铁锡已高悬，残山剩水边。算年齐易卦，写梦入诗篇。介癖游从少，幽深景物偏。衡门终日掩，吾自守吾玄。
 【《永乐大典》卷三千五百二十七「门」字韵，页八上引「僧文诗」。(影印本第四十九册)】 
　　江村
古树两三株，人家四散居。草檐经雨烂，沙路过潮虚。渔罢篱悬网，耕归壁挂锄。相呼命邻叟，农隙课儿书。
 【《永乐大典》卷三千五百七十九「村」字韵，页四下引「僧文潜山稿」。(影印本第五十册)】 
　　水村即事二首
　　　其一
祭鼓冬冬野庙，茅茨小小人家。水际数株榆柳，篱边几陆桑麻。
　　　其二
草径别通村墅，柴门秖对河塍。老妇自安鸡栅，小儿解守鱼罾。
 【《永乐大典》卷三千五百七十九「村」字韵，页六上引「僧文潜山稿」。(影印本第五十册)】 
　　山村
。全似桃源里，游人到欲迷。山村几家住，茅屋障春泥。麦陇微通径，桑林半阁梯。过溪孤放犊，隔巷数声
 【《永乐大典》卷三千五百七十九「村」字韵，页八上引「僧文潜山稿」。(影印本第五十册)】 
　　为仇近仁赋山村
我爱山村人，自得山村趣。唯与渔樵狎，绝无轩冕慕。高情寄云松，至乐在霜芋 。长吟招隐诗，更作闲居赋。出处均一静，旷达遗万虑。犹嫌车马喧，肯受尘土污。白驹志虽洁，玄豹斑已露。祗恐鹤书来，夺我良朋去。
 【《永乐大典》卷三千五百七十九「村」字韵，页八上引「僧文潜山稿」。(影印本第五十册)】 
　　深村
深村堪就隐，随处有人家。地远官无禁，年丰酒易赊。烟波藏钓艇，山雨送樵车。绝似桃源里，唯无洞儿口花。
 【《永乐大典》卷三千五百八十「村」字韵，页十八下引「僧文集」。(影印本第五十册)】 
　　静处
常于静处着闲身，别是清虚冷淡人。禅里断除千种法，吟中消受一生贫。声名岂必存编简，林壑从来有隐沦。云月溪山无限景，对余一一意皆真。
 【《永乐大典》卷一万四千五百四十四「处」字韵，页十八下引「僧文集」。(影印本第一百五十二册)】 
　　万山深处
万山深处绝諠哗，野鹤孤猿共此家。莫使游尘污泉石，有妨闲客卧霞。寒衣绿芰千层叶，饥食青松数树花。无可破除无可羡，清贫是好生涯。
 【《永乐大典》卷一万四千五百四十四「处」字韵，页十八下引「僧文集」。(影印本第一百五十二册)】 
　阳枋：《字溪集》十二卷
阳枋，字宗骥，号字溪先生，初名昌朝。合州巴川(四川)人。宋淳熙十四年丁未(一一八七)生。淳佑七年入对赐进士出身。官至朝散大夫。咸淳三年(一二六七)卒。四库馆臣自《永乐大典》辑《字溪集》十二卷。
现存《永乐大典》录：
字溪阳先生集 【三十一条】 　字溪阳枋先生集 【一条】 
