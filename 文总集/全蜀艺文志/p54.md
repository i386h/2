<!-- { "loadSidebar": true } -->
　　易该象数理未作之前其体因象数而立既作之后其理因象数而显大传曰河出图洛出书圣人则之河图洛书为天地自然之文象数之大原也二图之象皆九位故伏羲则之画为长短之九画成乾坤二卦之小成由乾坤而八卦八卦而六十四卦以左右交互而观则两卦得十八画二九也是为先天图邵子所谓交易之易也文王则之变伏羲之卦次分上下之二经上卦三十下经三十四以一反一覆而观除八正卦外五十六卦只成二十八卦上经得十八卦下经亦得十八卦二九也是为后天易程子所谓变易之易也或曰伏羲既因象推数而作先天交易之易矣文王又因象推数而作后天变易之易何哉大传曰易之兴也其于中古乎作易者其有忧患乎夫子盖谓文王当殷末世忧患而兴此易也曷为见其忧患今观后天反对卦如泰反为否剥反为复晋反为明夷夬反为姤既济反为未济举一二以类推则文王实忧虑天下后世隂阳祸福之相为倚伏治乱安危之相为消长君子小人之相为进退只在一反覆间故示人以用九扶阳而抑隂为君子谋不为小人谋为转移造化之机此上下经所以皆寓用九之意岂出于圣人之智巧皆倚天地自然之象而加一倍焉耳自古圣王之致治皆用九如舜命九官禹之九功九叙九歌是已是以周公作爻辞于乾卦首发用九之义夫子翼之曰天徳不可为首也曰乾元用九天下治也曰乾元用九乃见天则于九曰天则其可过哉过则其亢矣又于大传三陈九卦以明文王处忧患之道上经取三卦而陈之用一九也下经取六卦而陈之用二九也此夫子因数推理而作十翼也呜呼易更三圣而象数义理始备自夫子殁千数百年论易者各据已见泥象数者流于诡怪説义理者沦于空寂而圣人忧患作易之防昧矣至宋有康节邵子推明伏羲文王之卦画而象数之学着有伊川程子推衍夫子之意而卦画之理明洎武夷朱文公作本义厘正上下经十翼而还其旧作啓防本邵子而发先天虽本义専主卜筮然于门人问荅又以为易中先儒旧説皆不可废但互体五行纳甲飞伏之类未及致思耳故愚以为今时学者之读易当由邵程朱三先生之説泝而上之以防羲文周孔之心庶几可与言易矣然邵子无易解其説仅见于观物篇故愚是集以程朱传义为主而附以鄙见间亦窃取先儒象数变互以资发明虽然俗士口易贤人体易圣人忘易孟子著书未甞及易邵子以为易道存焉且以为善用易人能用易是为知易呜呼韦编三絶企东家之无过蠧简百年慨西伯之有忧愚虽衰老愿就有道而正焉后学潼川赵采徳亮谨序
　　运气新书序　　　　　　　　　前人
　　天地隂阳之运徃过来续木火土金水始终终始如环斯循六气相生之序也嵗气起于子中尽于子中故曰冬至子之半天心无改移子午之歳始冬至燥金三十日然后禅于寒水以至相火日各六十者五而小雪以后其日三十复终于燥金丑未之歳始冬至寒水三十日然后禅于风木以至燥金日各六十者五而小雪以后其日三十复终于寒水寅申以下皆然如是六十年至千万年气序相生而无间非小寒之末无所于授大寒之未无所于授大寒之初无所于承隔越一气不相接续而截自大寒为次年初气之首也此造化之妙经秘而未发啓子阙而未言近代杨子建昉推而得之夫医家运气之説惟隂阳大论七篇具存而啓子取以补内经医流之究竟及此者盖鲜邓焱景文贯通儒书精専医伎纯厚谨审而笃于学演绎七论条分类别目曰运气新书经文注义采拾靡遗凡著书欲以明气运者未有能若是赅且悉也予又因杨氏所推特表古圣先贤未发未言之奥于其篇端邓氏此书之行于世也可无毫发遗漏矣
　　庄子正义序　　　　　　　　　前人
　　庄子内圣外王之学洞彻天人遭世沉浊而放言滑稽以玩世其为人固不易知而其为书亦未易知也魏晋以来注释奚翅数十虽浅深髙下不同大抵以己见説庄子非以庄子説庄子也钱大中蜀产也澹然朴素好南华经闻清江道士杜充符有唐劒南道士文如海南华正义命其徒径徃缮写以归如获珎器近以示予予嘉文氏方外之人乃能独矫郭氏虚之失而欲明庄子经世之用噫不可谓拔乎俦类者哉昔在天寳间宗盖甞赐见正义十巻宋太平兴国八年成都道士任奉古锓诸木而世不传讲师将为重刻故叙其所以得书之由若夫得意忘言奭然四解进进乎南华真人之逍遥逰师其自知之
　　六经补注序　　　　　　　　　吴澄
　　先圣王之教士也以诗书礼乐为四术易者占筮之繇辞春秋者侯国之史记自夫子赞易修春秋之后学者始以易春秋合先王教士之四术而为六经经焚于秦而易独存经出于汉而乐独亡幸而未亡者若书若礼徃徃残缺惟诗与春秋稍完而已汉儒専门传授守其师説不为无功于经而圣人之意则未大明于世也魏晋而唐注义渐广至宋诸儒而经学之盛极矣程子之易立言几与先圣并然自为一书则可非可以经注论若论经注则朱氏诗集传之外俱不能无遗憾也后儒于其既精既当者或未能哜味其所可取则于其未精未当者又岂人人而能推索其所未至哉予甞于此重有嘅焉而可与者甚鲜也蜀儒黄泽楚望贫而力学徃年初识之于筠今年再遇之于江读易诗书春秋及周官礼记悉欲为之补注补注之书未成而各经先有辩释宏纲要义昭揭其大而不遗其小究竟谨审灼有真见先儒旧説可从者拳拳尊信不敢轻肆臆説以相是非用功深用意厚以予所见明经之士未有能及之者也晚年见此宁不为之大快乎楚望不轻以示人而徳化县令王君乃为锓梓以传予叹美之不足因以谂于学者盖于诸经沉潜反覆然后知其用功之不易用意之不茍云
　　事韵撷英序　　　　　　　　前人
　　昔欧阳公苏老泉王荆国诸人以黯然销魂惟别而已八字分韵赋诗送裴吴江苏得而字其诗云谈诗究乎而荆国就席拟赋二篇一曰风作鳞之而一曰两忘我与而满座骇服宋以前和诗和意不和韵至荆国东坡黄山谷并以用韵竒险为工盖其胸中蟠万巻书随取随有愈出愈巧故得以相矜尚也倘记览之博不及前贤则不能不资于检阅于是有诗韵等书然其间徃徃陈腐用之不足起人意江州路教授西蜀张夀翁所编事韵撷英削去陈腐之字而皆竒险之韵荆国甞谓晏元献公用事的切后见其类藁乃知其有自来纂辑之书亦不为无功也夀翁此编可为赋诗用韵之助其功不既多矣乎置一袠则人人皆用竒险之韵何异于王苏黄三钜公也哉
　　篆书序　　　　　　　　　　前人
　　秦兴而篆书废汉四百年莫有能者观于汉代碑刻可见矣三国六朝间亦无闻焉唐三百年李当涂一人而已自秦丞相逮于宋初盖千年仅有徐骑省以能继当涂自许何斯学之寥寥也宋人能篆书者颇多于唐蜀魏文靖公至今为人所称陈伯英魏公乡人也游艺之暇及此所书千文体整洁真可上希文靖者夫陈之先世少师公于苏文忠公如大父行参政公当宋而渡之际以诗名家咸淳季年别院省试春秋第一人伯英季父也一家文学之传不絶伯英名瑛受朝命为郡教授
　　鹤山雅言序　　　　　　　　魏文彞
　　伏惟先髙祖秦国文靖公事宋穆陵以正学直道任斯文之寄天下不敢以官氏而称之曰鹤山先生休光懿徳概可想见矣立言垂训以私淑后人者有九经要义鹤山大全集易集义此三书昔刋于徽之学官已行于世其他如周礼折衷经史杂抄观物经世説与夫门人所记师友雅言等篇尚藏于家近吴郡金伯祥父即文彞所藏雅言命子镠缮写锓刻诸梓以广其传俾宗族乡党咸与观焉何其幸欤是则前辈之纪闻伯祥之好义同为不朽云时至正二十四年龙集甲辰夏五月甲子朔六世孙文彞百拜谨识
　　释奠仪注序　　　　　　　　　张
　　礼曰皮弁祭菜示敬道也礼书残缺释奠释菜名义徒存仪文无可考者唐开元礼彷佛仪礼馈食篇节文为详朱文公谓政和新仪差错独于开元礼有取申明至于再三竟格不下身没之后郡邑放而行之能通其义者尠矣中原文物肇开四方取则舍鲁奚适阙里昔罹兵革宫室荆榛盖二十年牲杀器皿衣服不备势使然也而仪章度数固多可议者象设非古也开元礼犹云设席是无象也髙台巍坐而席地之礼不可见带劔秦汉冠服之饰也开元礼朝防犹有解劔之席冕服挟劔未之有闻二者之失所从来乆矣神位西坐东向尸位也配位东坐西向主人位也自尸礼废礼家谓自内出者无匹不行自外至者无主不止故立神以配而为主焉开元以后迁神位南面配位犹故也进顔孟南向参列如浮图老子宫者孔氏祖庭广记谓金大定四十年所行何所稽乎楹间两阶五齐三酒以四代之器为备物之享也列数瓦缶果为何説尸尊不就洗礼也登罍爵于牀洗者以尸尊自居牺象不错诸地主人遂不坐实爵简亦甚矣币之未荐寘诸神位之左示不敢防陈之阶庭与主人俱升则不严矣盖事由草创未之讲也予典教于兹思有以正之顾不学杂服不能安礼而虽善无征无征不信乃取朱文公所考订自仪礼开元礼而下裒为一编命学徒肄习且与讲説义数使之入耳防心既知义理之安将不期改而自改并附社稷风雨雷之祀庶几好礼者有取焉抑礼有本有文是书所载文也习礼之士因文而究其本知交于神明不徒笾豆之事微之显诚之不可揜也如此则可谓知礼矣若夫器乐冠服之度则又博采诸家之説从其是者订其失者与此编并藏孔氏俾后来之文献有足征云
　　草书集韵序　　　　　　　　明恵园
　　予于国政之暇必草书三五幅以畅其情恒以淳化石刻歴代名臣法帖以师以效我献祖开国于蜀不贵金玉所寳者惟圣贤经籍也自经史以下文章翰墨俱收蓄于内阁一日忽览书目见有草书集韵取而披阅因字类以知四声之韵因韵语以识诸家之体如汉宣帝魏少帝以钟繇羲之过庭伯机等书体势无不全备然后知草书之源流古人之变化由其形迹而得乎心法之妙矣惜乎乆歴年歳苦于蠧鱼于是命工重绣于梓以永其传俾后之学草书者有所取法也是为序















　　全蜀艺文志巻三十一
　　钦定四库全书
　　全蜀艺文志巻三十二　　明　周复俊　编序下【赠送　游览】
　　入蜀纪行诗序　　　　　　　唐王勃
　　总章二年五月癸卯余自长安观景物于蜀遂出褒斜之隘道抵岷峨之絶径超谿歴翠阜迨弥月而臻焉若乃采江山之俊势观天地之竒作丹壑争流青峰杂起陵涛鼓怒以伏住天壁嵯峨而横立亦宇宙之絶观者也虽荘周诧吕梁之险韩侯怯孟门之峻曾何足云盖登培塿者起衡霍之心游沟浍者发江湖之思况乎穷览胜事足践灵区烟霞为朝夕之资风月得林泉之助嗟乎山川之感召多矣余能无情哉爰戒文律用宣行唱编为三十首投诸好事焉
　　晚秋游武担山寺序　　　　　　前人
