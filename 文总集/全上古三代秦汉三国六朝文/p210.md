<!-- { "loadSidebar": true } -->
　　臣闻传曰：「饥而不损兹曰太，厥灾水。」《春秋梁传》曰：「五谷不登，谓之大侵。大侵之礼，百官备而不制，群臣祷而不祠。」由是言之，调和阴阳，实在俭节，朝廷虽劳心元元，事从省约，而在职之吏，尚未奉承。夫建化致理，由近及远，故《诗》曰：「京师翼翼，四方是则。」今可先令太官、尚方、考功、上林池御诸官，实减无事之物，五府调省中都官吏京师作者。如此，则化及四方，人劳省息。伏见被灾之郡，百姓凋残，恐非赈给所能胜赡，虽有其名，终无其实。可依征和元年故事，遣使持节慰安。尤困乏者，徙置荆、扬孰郡，既省转运之费，且令百姓各安其所。今虽有西屯之役，宜先东州之急。如遗使者与二千石随事消息，悉留富人守其旧土，转尤贫者过所衣食，诚父之计也。愿以臣言下公卿平议。（《后汉·樊宏附传》）
　　◇上疏庞参
　　臣闻鸷鸟累百，不如一鹗。昔孝文皇帝悟冯唐之言，而赦魏尚之罪，使为边守，匈奴不敢南向。夫以一人之身，折方面之难者，选用得也。臣伏见故左校令河南庞参，勇谋不测，卓尔奇伟，高才武略，有魏尚之风。前坐微法，输作经时。今羌戎为患，大军西屯，臣以为如参之人，宜在行伍。惟明诏采前世之举，观魏尚之功，免赦参刑，以为军锋，必有成效，宣助国威。（《后汉·庞参传》）
　　◎孙福
　　福，建武初为太原太守。
　　◇上言议士刘茂
　　臣前为赤眉所攻，吏民坏乱，奔走趣山。臣为贼所围，命如丝发，赖茂负臣逾城，出保孟县。茂与弟触冒兵刃，缘山负食，臣及妻子得度死命如丝发节义尤高，宜蒙表擢，以厉义士。（《后汉·独行刘茂传》）
　　◎严光
　　光，字子陵，一名遵，会稽馀姚人。少与光武同游学。及即位，三聘乃至。除谏议大夫，不屈，退耕富春山。建武十七年，复特征，不至。年八十，终于家。
　　◇口授答候霸
　　君房足下，位至鼎司（《后汉书》作「鼎足」），甚善。怀仁辅义天下悦，阿谀顺旨要领绝。（皇甫谧《高士传》，《后汉·严光传》）
　　◎钟离意
　　意，字子阿，会稽山阴人。建武初为郡督邮，举孝廉，再迁，辟大司徒侯霸府，以病免。后除瑕丘令，迁堂邑令。明帝即位，征为尚书，转尚书仆射出为鲁相，卒官。
　　◇上书荐王望刘旷王扶
　　臣窃见琅邪王望、楚国刘旷、东莱王扶，皆年七十，执性恬淡，所居之处，邑里化之，修身行义，应在朝次。臣诚不足知人，窃慕推士进贤之义。（《后汉·刘平传》：「显宗初，尚书仆射钟离意上书荐。」）
　　◇谏起北宫疏
　　伏见陛下以天时小旱，忧念元元，降避正殿，躬自克责，而比日密云，遂无大润，岂政有未得应天心者邪？昔成汤遭旱，以六事自责曰：「政不节邪？使人疾邪？宫室荣邪？女谒盛邪？苞苴行邪？谗夫昌邪？」（此下袁宏《纪》有「今百姓须雨而天久旱」）窃见北宫大作，人失农时，此所谓宫室荣也。（袁宏《纪》作「是宫室营、政不节之类也」）自古非苦宫室小狭，但患人不安宁。（袁宏《纪》有《诗》曰：「『雨我公田，遂及我私。』言君臣相济，上下同忧也。今天下疲弊，主有食不充，可谓忧矣。」）宜且罢止，以应天心。臣意以匹夫之才，无有行能，久食重禄，擢备近臣，比受厚赐，喜惧相半，不胜愚戆征营，罪当万死。（《后汉·钟离意传》）
　　未数年，豫章遭蝗，谷不收，民饥死，县数千百人。（《续汉·五行志三》注补引谢沈《书》钟离意《谏起北宫表》）
　　◇因变异上疏
　　伏惟陛下躬行孝道，修明经术，郊祀天地，畏敬鬼神，忧恤黎元，劳心不怠。而天气未知，日月不明，水泉涌溢，寒暑违节者，咎在群臣不能宣化理职，而以苛刻为俗。吏杀良人，继踵不绝。百官无相亲之心，吏人无雍雍之志。至于骨肉相残，毒害弥深，感逆和气，以致天灾。百姓如要德胜，难以力服。先王要道，民用和睦，故能致天下和平，灾害不生，祸乱不作。《鹿鸣》之诗必言宴乐者，以人神之心洽，然后天气和也。愿陛下垂圣德，揆万机，诏有司，慎人命缓刑罚，顺时气，以调阴阳，垂之无极。（《后汉·钟离意传》，又略见袁宏《后汉纪》九）
　　◇王望罪议
　　昔华元、子反，楚、宋之良臣，不禀君命，擅平二国，《春秋》之义，以为美谈。今望怀义忘罪，当仁不让，若绳之以法，忽其本情，将乖圣朝爱育之旨。（《后汉·刘平附传》）
　　◇牒白周树宜部职
　　贼曹吏周树，结发佐吏，服勤不懈，果于从政，行如玉石，折而不挠，谓宜部职。（《书钞》三十七引《钟离意别传》）
　　◇答府记
　　《诗》曰：「刑于寡妻，至于兄弟，以御于家邦。」明正化之本，由近及远。今宜明府内以及诸外，且阔略远县细微事。（袁宏《后汉纪》）
　　◇解土祝
　　兴功役者，令百姓无事。如有祸崇，令自当之。（《后汉·钟离意传》注引《东观记》）
　　◎祭彤
　　彤，字次孙，颍川颍阳人，征虏将军遵从弟。建武初拜黄门侍郎，后为偃师长，迁襄贲令，拜辽东太守，在郡三十年。永平中征为太仆，以击北匈奴无功下狱，免，寻欧血死。
　　◇临终敕其子逢参等
　　吾奉使不称，微功不立，身死惭恨，义不可以受赏赐。汝等赍兵马诣边，乞效死前行，以副吾心。（袁宏《后汉纪》十）
　　◎辛臣
　　臣，田戎妻兄。建武三年来降。
　　◇在岑彭营与田戎书
　　岑将军已奏我封五千户侯，虚心相待，愿急来，无拘前图。（袁宏《后汉》上，「田戎谋将降汉，使辛臣与长史留守夷陵。臣盗戎珍宝及善马，从陆道晨夜诣岑彭，因从彭营与戎书」。）
　　◎方储
　　储，字圣明，丹阳歙人。除郎中。（见《初学记》二十八，《御览》九百七引谢承《书》，又方回《续古今考》一以为「本河南人，父避王莽之难，徙歙」）
　　◇建武五年旱灾对策
　　百姓□苦，士卒烦碎，责（疑衍）租税失中，暴师外营，经历三时，内有怨女，外有旷夫。王者熟推其祥，揆合于天，图之事情，旱灾可除。夫旱者过日，天王无意于百姓，恩德不行，万民烦扰，故天应以无泽。（《续汉·五行志一》注补）
　　◇又对
　　民悲怨则阴类强，河决海澹，地动土涌。（《续汉·五行志三》注补）
　　◎董钧
　　钧，建武中为城门校尉。
　　◇驳三老答天子拜议
　　养三老，所以教事父之道也。若答拜，是使天子答子拜也。（《续汉·礼仪志上》注补引谯周《五经然否》曰：「汉初或云三老答天子拜，遭王莽之乱，法度残缺。汉中兴，定礼仪，群臣欲令三老答拜。城门校尉董钧驳」云云。「诏从钧议」。）
　　◎刘般
　　般，字伯兴，宣帝子楚孝王嚣之曾孙。建武九年封丘侯，就国。后徙封杼秋侯。二十年，从驾还洛，留为侍祠侯。永平初，徙封居巢侯。后征行执金吾事，兼屯骑校尉。章帝即位，以为长乐少府，迁宗正。
　　◇议置常平仓对
　　常平仓外有利民之名，而内实侵刻百姓，豪右因缘为奸，小民不能得其平，置之不便。（《后汉·刘般传》）
　　◇上言实核田亩
　　郡国以官禁二业，至有田者不得渔捕。今滨江湖郡率少蚕桑，民资渔采，以助口实，且以冬春闲月，不妨农事。夫渔猎之利，为田除害，以助谷食，无关二业也。又郡国以牛疫、水旱，垦田多减，故诏敕区种，增进顷亩，以为民也。而吏举度田，欲令多前，至于不种之处，亦通为租。可申敕刺史、二千石，务令实核，其有增加，皆使与夺田同。（《后汉·刘般传》）
　　◎刘恺
　　恺，字伯豫，般长子。和帝时征为郎，迁侍中、步兵校尉、宗正。免。复拜侍中，迁长水校尉。永初初进太常。六年，代张敏为司空。元初二年，代夏勤为司徒。永宁初致仕。复拜太尉。延光二年致仁。
　　◇牧守宜同服制议
　　诏书所以为制服之科者，盖崇化厉俗，以弘孝道也。今刺史一州之表，二千石千里之师，职在辨章百姓，宣美风俗，尤宜尊重典礼，以身先之。而议者不寻其端，至于牧守则云不宜，是犹浊其源而望流清，曲其形而欲景直，不可得也。（《后汉·刘恺传》）
　　◇臧吏不得禁锢子孙议
　　《春秋》之义，「善善及子孙，恶恶止其身」，所以进入于善也。《尚书》曰：「上刑挟轻，下刑挟重。」如令使臧吏禁锢子孙，以轻从重，惧及善人，非先王详刑之意也。（《后汉·刘恺传》）
　　◎戴涉
　　涉，建武中封关内侯，代欧阳歙为大司徒。二十年，坐入故太仓令奚涉罪下狱死。
　　◇庙祭议
　　宜以宣、元、成、哀、平五帝四世代今亲庙，宣、元皇帝尊为祖、父，可亲奉祠，成帝以下，有司行事，别为南君立皇考庙。其祭上至舂陵节侯。群臣奉祠，以明尊尊之敬，亲亲之恩。（《后汉·张纯传》，建武十九年，「大司徒戴涉、大司空窦融议」，「帝从之」。又略见《续汉·祭祀志中》）
　　◎张汜
　　汜，建武中为阳武令。
　　◇河决上言
　　河决积久，日月侵毁，济渠所漂数十许县。修理之费，其功不难。宜改修堤防，以安百姓。（《后汉·王景传》，「建武十年，阳武令张汜上言」。）
　　◎乐俊
　　俊，建武中浚仪令。
　　◇上言止营河功
　　昔元、光之间，人庶炽盛。缘堤垦殖，而瓠子河决，尚二十余年，不即壅塞。今居家稀少，田地饶广，虽未修理，其患犹可。且新被兵革，方兴力役，劳怨既多，民不堪命。宜须平静，更议其事。（《后汉·王景传》）
　　◎卫宏
　　宏，字敬仲，东海人。官议郎。
　　◇诏定古文官书序
　　秦既焚书，患苦天下不从所改更，而诸生到者拜为郎，前后七百人。乃密令种瓜于骊山坑谷中温处，瓜实成，诏博士诸生说之，人人不同。乃令就视，为伏机，诸生贤儒皆至焉，方相难不决，因发机，从上填之以土，皆压之，终乃无声。（《史记·儒林传序》正义，《后汉·陈蕃传》注）
　　（上阙）征之，老不能行，遣太常掌故晁错往读之。年九十余，不能正言，言不可晓，使其女传言教错。齐人语多与颍川异，错所不知者凡十二三，略以其意属读而已。（《史记·晁错传》，「孝文帝时，天下无治《尚书》者，独闻济南伏生故秦博士，治《尚书》，年九十余，老不可征，乃诏太常使人往受之。太常遣错受《尚书》伏生所」。《正义》引卫宏《诏定古文尚书序》。）
　　◎董宣
