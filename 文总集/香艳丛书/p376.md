<!-- { "loadSidebar": true } -->
　　居舅家时，颇得蹈隙，与女往来。女以好事多磨，日夕涕泣，枕函尽湿。仲抚慰百端，女曰：“事若不成，妾当以死继之，决不再从他姓。君试观异日，妾必葬身于清流中耳。玉可碎而不能涅其白，竹可焚而不能灭其节，此妾之素志也。妾之所以报君者如此，君其善保千金之躯，勿以妾为念。”仲益悲不自胜，曰：“吾两人，在天愿作比翼鸟，在地愿为连理枝，天长地久，永不相离，石烂海枯，此心不改。有渝此盟，明神殛之！”荏苒数月，家中催归符至矣。将行，与女割臂矢誓，沥血酒杯中，各饮其半，然后洒泪作别。 
　　既返，即促公车北上。明年果捷南宫，即贻书告女，并赠以五绝句： 
　　朝夕离情费较量，此生只羡作鸳鸯。 
　　痴心一片天成就，双宿双飞愿竟偿。 

　　临别依依拭泪痕，情深转觉更无言。 
　　泥金帖报平安字，亲算归期早倚门。 

　　多烦青鸟寄邮筒，无限相思一纸中。 
　　今日相思应较可，祝归莫遇石尤风。 

　　怕开行箧怯深宵，泪雨分明在织绡。 
　　苦忆阿卿情意密，一灯风雨黯魂销。 

　　缥缈香闺何处寻，此身如在碧云深。 
　　要知感极翻无梦，夜夜寒衾不见君。 
　　仲因伴侣相留，流连京邸，未得早着归鞭，迨及旋里，而女已春风有主矣。先是女父在广文任时，与一友席上偶谈，遂及婚事，杯酒之间，遽成姻娅。告假言旋，为女治奁具。女既知消息，怨怅万分，又不敢明言于母氏之前，宛转思维，计无所出。以仲之前盟，万不可负，遂不告父母，忿然独出，掷身江中。女家觅其尸，竟不可得。仲既归，悉此噩耗，痛不欲生，自撰诔文，临江往祭，哭声悲恸，哀感路人。立誓终身不再娶，而不知女固未死也。 
　　初女孑身出外，莫辨路之远近，自思与其死于山谷岩洞，为虎狼所残食，不如死于水。矢志沈渊，以从湘灵于地下。其家距大江本止数百武，为东道舟揖之通津。女易服以行，上下崭新，甫欲着履，忽闻母呼，急趋而出，至是乃易新者，而置旧履于江边，耸身一跃，竟入中流，波浪湍急，任其所之。忽与一舟相撞，舟子亟停棹。星月朦胧中，视之，其物甚巨。坐舟人急命援之起，谓观其状，必人无疑，或失足沈水者，若幸而得生，造福无量。顾尸挂于舟，久之不动，舟人得尽力拽之上。燃烛谛视，乃一女子也，装束华丽，似非小家。候其鼻，尚有微息，如法灌救，始苏。星眸微启，讶曰：“此何处也？殆阴府欤？” 
　　坐舟人亦系陈姓，籍隶高州，以甲榜为主事，久在都门，近以乞假言旋，特偕眷属，将诣穗垣，故取道经此。时陈之妻女，皆环而相瞩，因告女以出水更生，女忽泣然，曰：“君欲其生，我欲其死，非受恩而不知感也；胸膈间事，猝难掬示。”陈奇其言，备诘其故，女缕述父母悔婚，愿守一以终，非死不足以保身。陈问以聘者何人？女以仲蘧对。陈曰：“此生与我子乡会同年也，今同在词林。俟我至都，当为汝斡旋此好事，必使乐昌之镜仍圆，延津之剑终合，以弥此世间大憾事耳。”女欲起身致谢，足弱遽仆，陈妻因令婢媪进以薄糜，神气始复。引之至内舱，启笥出衣令易，女遂拜陈为义父。逾数月，从陈北上。 
　　仲自女丧后，不复作功名想，绳床纸帐，经卷炉香，为自行忏悔地。有来说姻事者，则严绝之，谓如是永绝风流，庶足报女泉下贞魂于万一耳。顾陈母日冀子之显荣，抱孙之念犹浅，得官之望甚切，促其至京供职。仲不得已，遂行。日惟杜门却扫，以书史自娱，或独乘骡车，遨游于园林寺观间。 
　　一日偶诣妙严寺，既至佛殿参拜，僧院钟楼，游历殆遍。继至洒兰精舍，则方作佛事，法鼓云铙，颇为热闹。瞥见别室，有妇女在内，中一淡妆素服者，艳绝人寰，而其容殊相稔熟。细思之，丰姿态度，宛然似女。方徘徊凝伫际，仆从喧传客至，仲不能久立，遂惘然而归，深悔未询僧人，作佛事者是何宦室也？ 
　　翌日正拟再往，而折简来招者至矣。视之，则高州陈也。仲以父执礼见，陈曰：“庭中芍药盛开，皆丰台种也，红紫烂漫，殊堪悦目。顾中有金带围，想产自扬州，要自奇事，亦系吉征。特邀君来赏玩，且请赋诗以张之。”仲曰：“侄自悼亡后，潘令魂销，荀郎肠断，无复有生人乐事，安有心情看花觅句哉？”陈曰：“闻君尚未婚，安得赋悼亡乎？是亦世间奇闻。”仲不觉赧然，两颊为赤，曰：“此侄生平缺憾事，不敢陈于长者之前。然自问此生已矣。”陈曰：“是何言欤？太夫人守节抚孤，含辛茹苦，方得此时成立；今方冀延嗣续，崇禄养，以张大门楣，乃徒为儿女私情，甘自废弃，此岂读书明礼者所出哉？窃为君所不取也。仆有螟岭女，美而贞慧，堪为君配，且可为君弥此缺憾。”仲不胜局促，难以措一语，然犹以母氏为辞。陈出箧中书示之，则母氏允婚手笔也，遂不复言。筮吉成亲，洞房却扇之夕，红巾既揭，于明灯下端视之，则固女也。不禁悲感相并，惊喜交集，曰：“卿固未死，尚在人间耶？”女亦泣曰：“妾固践言，郎何忘义？由此观之，世间男子之心固不如女子也！”嗣后伉俪甚相得，仲亦官至少司马云。 


　　〖注：■⑴，度＋攴，音杜，闭也，塞也。■⑵，艹＋泣。（无读音）■⑶，糹＋蔡，音蔡，綷■⑶，纨素声。■⑷，月＋反，音畔，肉也。■⑸，艹＋縻，mí。■⑹，糭米改木，zōng。■⑺，扌＋弃，孚袁切，与翻同。■⑻，广内婪，音摩。■⑼，氵＋虢，huā，音砉，与湱同，水声。■⑽，米＋追，音追，粉饵也。■⑾，衤＋答。（无读音）■⑿，辶＋翟，音剔，跃也，与趯同。■⒀，王＋妥。（字典无字）■⒁，牜＋孛，bó。■⒂，豆＋双，音双。■⒃，上般下黑，pán，音盘。〗 


　　湘烟小录　清　陈裴之　辑 

　　余曩时曾于友人处，得见钱唐陈小云司马《香畹楼忆语》钞本一种。爱不忍释，亟向假归，手录展玩。迨乙酉冬，武林假旋，适疁城广平明经寓申，晨夕过从，纵谈艺事。偶及《忆语》一书，以未窥全豹为憾。越日，明经手出一编见示，题曰《湘烟小录》。亟读之，盖即向所手录之《忆语》在焉。此外，尚有《梦玉词》百余阕，并诸名流题辞。证诸原序，《湘烟小录》其总名也。神往十年，愿偿一旦，快何如之。因念原板早毁，势将湮没，戴祝三大令亦酷嗜此书，乃相与筹资重付手民。书既成，细加校对，悉与原板无异。至欲论作者情文之妙，题辞具在，先得我心，可不复赘。时光绪十二年丙戌仲夏海上王维鋆既堂氏志于月圆人寿室。 

　　序 
　　《湘烟小录》者，陈孟楷司马悼其亡姬紫湘，荟其堂上家人所撰诔传哀词，同人所制题咏，洎司马自着《香畹楼忆语》，并旧作《梦玉词》，辑为一编。阮芸台宫保，取明凌忠介公所辑《湘烟录》之意为题今名。红潇吊影，紫玉成烟，奁史金荃，未容擅美。余识司马久矣。居忠孝心，行仁义事，深以其奉檄致亲，未得一第为恨。然审自筮仕以来，南城节使，彭城都转，诸公激扬叹赏，超伦轶群。且阁部孙寄圃先生，有“国士无双”之目。河帅黎襄勤公，有“天下奇才”之誉。飞章交荐，屡荷特知。当代柱臣，不妄期许。顾皆倾心契重若此。司马之立身行政，不于此可见哉。 
　　是编为追悼紫姬而作。夫姬以闺中弱质，病不永年。乃其贤孝淑慎，人不间于重闱大妇之言。翰墨咏歌，斐满吴会。身后之名，直轶诸朝云络秀而上。苟非至性至情凝结感动，亦断不能享此文勋，独有千古。昔琴牧子谓：“非董宛君之奇女，不足以匹冒辟疆之奇男。”今以余观孟楷紫湘之事，遇奇而法，事正而葩，郑重分明，风概既远轶冒董。即就《香畹楼忆语》，与《梦玉词》笔墨而论，尤非雉皋所及。按《湘烟录》原序，所谓“只字艳千载，单峡网四部，按之有声，拂之有香”者，精冶凄艳，庶几匹之。宫保巨眼，题品独真。世既有艺苑之张华，余又何辞为喤引之聱叟乎。若如入琼逸客，赞叹曼翁杂记，谓：“须用冷金笺，画乌丝阑，写《洛神赋》小楷，装以云鸾缥带，贮以蛟龙箧中，熏以沉水迷迭。于风清月白，红豆花开看之。”余谓移品斯编，庶不亵彼俊语。质诸宫保，当亦以为知言也。道光甲申七月秋药老人马履泰书。 

　　广平居士以梅垞生新谱影梅庵传奇，乞云公子题词，俾纾折玉之感。公子读之，益增凄恨。时距紫妹之仙去者十日矣。闰湘请于公子曰：“影梅庵忆语，世艳称之。然以公子之才品远过参军，紫妹之贤孝迹逾小宛。且此段因缘，作合之奇，名分之正，堂上之慈，夫人之惠，皆千古所罕有。前日读君家大人慈训有曰：‘惜身心而报以笔墨，俾与朝云茜桃并传。’公子其有意乎？”公子乃坐碧梧庭院，滴泪濡毫，文不加点，随时授余读之。情文相生，凄艳万状。犹记紫妹未字时，余尝与艳雪、翘云、韵秋、赠香、小燕诸人私语曰：“个侬吹气如兰，奉身如玉。除是侍香金童，甫能消受耳。”既见公子，争庆得人。饮饯之夕，芳菲满堂。皆曰：“十妹此行，何异登仙？挂钗拂袖，多有感羡泣下者。迨妹今夏归省，语及公子恩谊，辄嚬蹙曰：“薄命人惟恐消受不起。”呜呼！铭心刻骨之言，孰料为撒手离尘之谶哉！妹之病也，姊姊姨姨，曾被赒恤者，皆愿以百身赎之。于其逝也，相向而哭皆失声。况以公子怜香惜玉，情之所钟，其缠绵激楚，自有大难为怀者。然自有此作，紫妹既在所必传。村拙如闰湘辈，亦得厕名简末。此如淮南拔宅，鸡犬皆仙。公子之心尽矣，紫妹之灵慰矣。题曰《香畹楼忆语》，仍影梅庵例也。世有牙旷，谱入宫商，乌纱锢鬓，登场学步之时。吾不知此后赚人清泪，又将几许尔！甲申七月扶风闰湘居士挥泪谨书。 

