<!-- { "loadSidebar": true } -->
    举本管经略招讨处置等使兼安南都护张舟到任己来政绩事。安南罗城，先是经略使伯夷筑，当时百姓犹甚陆梁，才高数尺，又甚湫隘。自张舟到任，因农隙之後，奏请新筑。今城高二丈二尺，都开三门，各有楼，其东西门各三间，其南门五间，更置鼓角，城内造左右随身十营。前经略使裴泰时，、爱城池被环王昆仑烧毁并尽。自张舟到任後，前年筑州城，去年筑爱州城。裴泰时军城不守，军中器械却失并尽。赵昌到任日近，旋除广州。自张舟到任，诸道求市，每月造成器械八千事，四年以来，都计造成四十馀万事，於大厅左右起甲仗楼四十间收贮。安南戎寇，难利斗战，先有战船，不过十数支，又甚迟钝，与贼船不过相接。张舟自创新意，造艨艟舟四百馀支，每船战手二十五人，掉手三十二人，车弩一支，两弓弩一支，掉出船内，回船向背，皆疾如飞。（《唐会要》七十三）
    ☆李鄘
    鄘，字建侯，邕从孙。第进士，补秘书省正字，擢累吏部员外郎，进御史中丞。宪宗初，由河东节度召拜门下侍郎同平章事。以太子少傅致仕，卒谥曰肃。
    ○停高陵等四县烽子奏
    三原、高陵、泾阳、兴平等四县兵，管烽二十八所，每年差烽子计九百七十五人。远近无虞，畿内烽燧请停。（《唐会要》七十二）
    ☆崔直
    直，元和中为御史中丞。
    ○知弹御史被弹待罪奏
    元和十二年，御史台奏请，知弹侍御史被弹，即请向下人承次监奏。或有不到，即殿中侍御史於侍御史下立，以备其阙。臣伏以朝官入阁失仪，知弹侍御史合弹奏错失，向下侍御史及中丞、大夫，递相弹奏，事後入本班。候监奏出阁，然後合侍御史待罪。此乃殿廷旧制，於事为宜。今若移一殿中放弹御史之下，以防向上失错，或殿中自错，则拟更立何人向下。监奏系於瞬息，只合知弹侍御史便了，不必别差殿中。既乖故实，终虑驳杂。伏请自今已後，却依阁内故事，才知弹侍御自有错失，不被弹奏。候班退监奏毕，然後出待罪，冀从易便，永可遵行。（《唐会要》六十二）
    ☆郑元修
    元修，元和三年为京兆尹。
    ○命妇丧葬节制奏
    王公士庶丧葬节制，一品、二品、三品为一等，四品、五品为一等，六品至九品为一等。凡命妇各准本品，如夫、子官高，听从夫、子。其无邑号者，准夫、子品。荫子孙未有官者，降损有差。其凶器悉请以瓦木为之。（《唐会要》三十八）
    ☆皇甫镈
    镈，临泾人。贞元初，第进士。历吏部郎中，迁司农卿。时方伐蔡，急於用度，镈严辨济师，帝悦，遂同中书门下平章事。巧媚自固，以荐柳泌。穆宗立，贬崖州司户参军，死其所。
    ○权借外命妇院置官典院奏
    旧例，平章事判度支，并中书省借阙官厅置院，臣以为事体非便。今请权借外命妇院内舍十数间，隔截置官典院。又旧例置郎官二人，於中书判案人中差定，并量抽盲典七人，随官勾检文案。伏以臣职在中书，务兼司计，钱谷事重，须自躬亲。臣今酌量简要，并自判抽，其馀寻常公事，各有本判即官，今依条流勾当处置。臣仍请每月三度，候中书事简入南省。（《唐会要》五十三）
    ☆窦易直
    易直，字宗元，始平人。明经擢第，补校书郎。元和六年，进御史中丞，观察浙西。入为户部侍郎、同平章事，封晋阳郡公。卒，赠司徒，谥曰恭惠。
    ○详议仆射答拜仪注奏
    臣谨案唐礼，诸册拜官与百僚相见，无受拜之文。又谏议大夫至拾遗，御史中丞至殿中侍御史，并为供奉官，不合异礼。今仆射初上之日，或答拜阶上，合拜庭中，因循踳驳之制，每致沸腾之议。伏请下尚书、太常礼院详议，永为定制，使得遵行。（《唐会要》五十七）
    ☆刘遵古
    遵古，元和四年任监察御史。
    ○太庙五享摄祭差三公奏
    太庙五享摄祭三公等，伏准开元二十五年七月八日敕，每至五飨之日，应摄三公，令中书门下及丞相、师傅、尚书、御史、兼嗣郡王，择德望高者通摄，诸司不在差限者。伏以太庙摄祭公卿，准敕令先差仆射、尚书及师傅等，如无此色官，亦合次差诸司三品。比来吏部因循，不守敕文，用人稍轻。伏请起今年冬季已後，敕吏部准敕差定，如仆射、尚书等阙，即差京师三品职事官充。（《唐会要》十八）
    ☆王源中
    源中，字正蒙。累迁左补阙，转户部郎中、侍郎，擢翰林承旨学士。出为山南西道节度使，入拜刑部侍郎，卒。
    ○罪犯归有司奏
    夫台宪者纲纪之地，府县者，责成之所，设有罪犯，宜归有司。安有北军势重於南衙，辇下权倾于仗内。乞还法司，庶平职分。（《册府元龟》四百五十九）
    ☆陆庶
    《全唐文》六百二十二有传。
    ○烂柯山碑记
    烂柯仙躅，图谍详矣。观夫巨石横空，矫如惊龙，崪屼划坼，际於穹崇，南走群峰，北控遐陆，不远人世，宛如蓬瀛，得非权舆之初，俾宅真仙，而幽赞人民，脱笼槛於兹地。不然者，扰扰尘迹，潇洒灵踪，高步遐瞩，相瞬而致，则樵夫之遇二仙，其所以示化与？何元造无关，而壶中之日月，可得而窥矣。庶牧於是邦，迨兹五祀，政惟自守，民亦安止。乘春多暇，爰契心期，冥搜信宿，机虑如洗，颓然性复於静，静复於真，天地之万类，吾生之忧乐，将不介於胸中矣。心境相传，不知吾之遇灵境与，灵境之遇吾与。时元和三年三月十八日。
    按：此文据《嘉靖衢州府志》，与《全唐文》所敢，略有不同。
    ☆赵昂
    《全唐文》六百二十二有传。（官左金吾卫会唐参军翰林院学士赐绯鱼袋）
    ○故朝议郎行内侍省内寺伯上柱国刘府君墓志铭（并序）
    公讳奉芝，其先彭城人也。著姓史荣，略而不书。曾祖宝，皇右领军卫折冲都尉。祖敬，皇左卫果毅都尉。父柱，赠将作监。公，监之第二子，夙奉严训，早闻诗礼，谦和仁厚，履信资忠，口不茹荤，心唯奉佛。解褐拜内坊典丞，秩满授内储局丞。无何，转本局令，寻迁内寺伯。自出身事主廿馀年，三命益恭，四知尤慎，言辞谨密，体貌魁梧，带尽十围，眉间一尺，出入宫禁，周游里闾，望之俨然，真天子之近臣矣。如何位不充器，天不与年，未及悬车，忽焉就本。以上元元年十二月十九日，大渐于辅兴里之寝届，时年六十五。公素有通识，不以夭寿婴心，故自卜龙首原，用开茔域，土周石椁，将反本而归真。以今上元二年辛丑岁正月丁亥十二日丁酉，与前夫人赵氏合祔而同穴。安时处顺，不亦礼欤？
    嗣子景延、庭倩等号天叩地，泣血崩心，充充有穷，林莫能起。至於小大敛服，涂车刍灵，启殡祖庭，备物致用，皆取制於右监门卫大将军伯。将军自公之亡也，恍如有失，忧色恸容，拊膺而哭曰：“天乎！奈何不先罚於子，而乃降祸於汝？手足云断，心魂得安。”人有闻之，知将军之为兄也仁矣。昂学旧史氏，书法不隐，举善无遗，庶旌恭友之风，以成褒贬之义。铭曰：
    刘氏之子，公山正礼。白眉皆良，伯仲一体。同事昭代，威仪济济。□何为乎，夺我令弟。能建生死，自为石室。启手知全，长辞白日。合葬非古，周公已来。哲妇早世，同归夜台。舟壑忽迁，孰知桑海。唯公令名，终古不改。（石刻）
    ☆吕温
    《全唐文》六百二十五有传。
    ○唐故银青光禄大夫京兆尹兼御史大夫上柱国赠吏部尚书京兆韦公神道碑铭（并序）
    工之良者，斧斤神运，不离绳墨之内；士之全者，器用无方，必归忠孝之域。若离绳与墨，而厦屋立构，大匠以为妖也；失忠与孝，而功烈幸成，君子以为乱也。除妖讨乱，独立中道，以人伦风俗为已任，吾闻其语而见其人。
    公姓韦氏，讳武，字某，京兆杜陵人也。其先命于商，显于汉，霎时联于晋魏之後，或哲或谋，或肃或艾，在名大德，大节大勋，悬诸日月，倬在图史。族姓之盛，莫之与京。曾祖皇朝金紫光禄大夫尚书左右仆射同中书门下三品讳待价，致君皇极，时惮其正；祖银青光禄大夫梁州都督讳令仪，布化南夏，民怀其惠；父举进士，宏词制策皆入殊科，又判入高等，累枉畿赤名尉，迁朝议大夫监察御史，转殿中御史、侍御史、尚书礼、吏员外、中书舍人、给事中，擢□礼、吏、户三侍郎，亦列名藩及列卿之清者，时年四十九而薨。然亦由不一其名字，故家传略而不尽也。赠二部尚书讳镒，时方大用，士痛其夭。
    公未免怀而孤，六岁知慕，每问居处儿杖，则失声啼叫，废绝于地，云物与之变色，乌鸟与之悲鸣，况夫搢绅之履霜露者。元中书载，公之先执，泣抚其首，目为孝治之瑞。衣无兼彩，食去鲜味，若居丧者数岁。年十一，始以门第补右千牛。历京兆府参军、高陵、栎阳、万年三县尉、长安县丞。昼则游刃吏事，夜则服膺经籍。循性为学，深於礼服；顾行为文，长於议论。曾未壮齿，郁其老成。颜太师真卿、萧黄门复以雅道名节自届，罕有及其门，而皆与公为忘年之契。由是振动於卿大夫间，擢为太常博士。草朝廷之仪，大事不繁，小事不略；谥人之行，褒者不德，贬者不怨。德宗西狩，委室随难，除殿中侍御史，执简於乱兵之中，顾指风生，邦宪不挠。皇舆反正，犹践旧职。崔大夫纵雅相推重，动静咨度，方表公为侍御史，副总台务。会户部元侍郎琇董司漕运，惧不克济，奏授公仓部员外郎，充水陆转运判官。得公之谋，而不能用，与道进退，义无沦胥，称疾杜门，数月而元果败。朝野之论，服其贤明。寻转礼部员外郎。上方以戡复之庆，亲告郊庙，大兵仅解，百度各缺，执事忧惑，悉咨於公。公以变通之识，酌于宜□，备物约用，礼成掌中，群司遵行，罔惑愆素。
