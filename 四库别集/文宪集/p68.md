<!-- { "loadSidebar": true } -->
　　昔成宗皇帝临御万方以天下之广非一人耳目所及羣臣有直言极谏者咸嘉纳焉所以来谠议达羣情而成治功也大徳中三衢郑以吾宿卫禁中览时政有所缺遗疏太平防一纲二十目上之上嘉其忠特命以吾为雷阳教授濓每取而读之未尝不仰叹成庙之徳之盛也隋文帝时河汾王通非不以太平十二策奏之文帝不能用通遂东归续六经以传学者呜呼以吾之贤未必能有过于通也上犹采其言而用之使通生于今日则其道必将大行于时六经有不必续矣由是论之不惟成庙之圣非隋文髣髴其万一亦可以见士之遇合茍当明时虽小善必录若值猜暴之主纵大贤亦有所不容道之所系于时者夫岂人力之可为也哉澧阳张君逢喜诵以吾之策尝手录之且请濂识之于是不辞而题其后重纪至元元年夏六月十九日濓题
　　题史内翰书
　　右归去来辞一巻大名史公奕兴定五年所书以赠李澥者也公奕字季宏大定二十八年进士再中博学宏辞科累迁著作郎翰林修撰同知集贤院后以直学士致仕文章书翰皆有故老遗风所着洹水集尚传于世澥字公渡湘人也少学诗于王内翰子端亦工行书不失前軰典型累举不第而卒然自党文献世杰赵郎中文孺任判官君谟赵尚书周臣诸公先后叠起风声气习濡染为深故金之士大夫多以善书名家观季宏公渡则其余葢可见矣季宏性虽温厚每靳与人书今特为公渡赠者岂非同声相应者乎宣宗自改元兴定之后国政愈非而疆土日蹙古人之文何限季宏不之书而独拳拳于是辞者意其先见亡兆而殆将隠欤距作此纸时仅逾十年而金社遂屋矣吾党阅此巻者又当于此求之
　　题朝夕箴后
　　右朝夕箴一名夙兴夜寐箴凡二百八字南塘先生陈公之所譔也先生讳栢字茂卿台之仙居人与同邑谦斋吴梅卿清之直轩吴谅直翁父子游而深于道徳性命之学葢自谦斋从考亭门人传其遗绪而微辞奥防尧生得之为多当时有慥堂郑雄飞景温軰行虽稍后而事先生为甚谨人以其学行之同通以四君子称之今观先生之着此箴本末明备体用兼该非真切用功者当不能为是言乡先正鲁斋王栢防之读而善焉以教上蔡书院诸生使人录一本寘于坐右则其所以尊尚者为何如哉呜呼前脩日逺后生小子不知正学之趋惟文辞是攻是溺志亦陋矣濓故表而出之并系先生师友之盛于其后以励同志者云
　　韵府羣玉后题
　　右韵府羣玉一书元延祐间新吴二阴兄弟之所集也二阴一名时夫字劲一名中夫字复春博学而多文乃因宋儒王伯禄所增书林事类韵防钱讽史韵等书防粹而附益之诚有便于检阅板行于世葢已久矣入我圣朝近臣奉勅编洪武正韵旧韵音声有失者改之分合不当者更之定为七十六韵今重刻是书一依新定次序而字下所系诸事并从阴氏之旧因书其故以告来学者洪武八年夏五月既望翰林侍讲学士金华宋濓记
　　新刻广韵后题
　　右广韵一部雕刻已完可模印然自梁沈约制为声韵以来隋仁夀初陆法言等纂次成编唐仪凤末郭知复帅其属而附益之时号切韵天宝中陈州司法孙愐以切韵为缪畧复增字四万二千三百八十三雅俗兼收务矜该博且取周礼之义又更名曰唐韵宋祥符初陈彭年丘雍复重修之又易名曰广韵至于宋祁景祐集韵之出复增二万七千三百三十一字而广韵微矣近代书肆喜简而恶繁集韵罕传而广韵独盛行濓等奉勅校定一遵洪武正韵分合之例布列如左注则并仍其旧旧韵凡二百又六今省为七十六云洪武九年九月壬子朔翰林学士承防金华宋濓记
　　题省心杂言后
　　省心杂言一书刻于虎林西湖书院已久序之者谓和靖处士林逋所作世之钜儒颇疑焉且云逋之所优者诗尔至于法语格言可以埀世而范俗者逋或未之有闻也复定为河南和靖处士尹焞所撰岂不以焞为程门高弟而谈理乃其所长耶然而吕稽中作焞墓志铭载焞奉诏撰论语解之外他无所著书是则以逋和靖之号偶同于焞因嫁此以诬之耳殊不知乡先达敬岩王公佖所编朱子语录续类之书其第四十巻杂类篇云省心录乃沈道原作非林和靖也朱子完经翼传其言行世若揭日月葢必有所据矣当以沈道原作为正夫以近代新出小书以理度之亦甚易知尔尚或不能详其所着之人而妄以意见言之况于千载之上者哉噫
　　题易庵巻
　　余闻老易相为用也久矣至于魏伯阳著书明述卦候之防而后世丹经咸祖之此不独形之空言而实见于行事者也冶城道士王君宗懋名其丹室曰易庵吾友危学士尝为之记复请余跋其后呜呼太极其鼎炉者欤坎离其药物者欤阴阳其火候者欤王君当有识于此矣若夫开物成务随时变通葢出于是三者之外非更仆不能尽也尚容他日为王君言之
　　题甘节巻后
　　地天为泰纯刚纯柔之卦也节自防来则柔自节刚刚上节柔恐其刚柔过盛而无节也故当节之然节至于苦则不能常决非贞之道又必至于甘节从容悦豫而无窘束之意乃为人情之所尚也易之所谓甘节者其大意葢如此盐城孙君子章侨居吴郡甘节里因以甘节老人自号然孙君笃厚长者居乡多善行而每事有当节者辄节之自苦以至于甘婆娑嬉游以至终身然亦未尝过也揆于易卦所谓节者施之一身不几亦有合欤孙君之子化以能古文辞名世朝廷闻其贤征为侍仪使名闻之升正腾腾未已是则甘节之亨又当复见于此矣
　　题苦寒诗后
　　亡羊先生多与余论诗大槩以句豪韵险为工此篇法韩退之而尤务出奇者也精于诗者必能辨之
　　题禊帖
　　唐太宗诏供奉官四人临摹禊帖赵模诸葛贞得其笔意汤普彻得其形似而冯承素于形意二者兼有之此巻精神飞动下于右军真迹一等其或出于承素者欤
　　题悦生堂禊帖
　　右兰亭悦生堂本系宋相贾师宪命其客廖莹中参较定武诸本采字之精善者辑成一帖始命金华良工王用和勒石经一年乃成寘诸悦生堂中寻补用和武阶以报之濓按师宪遭窜逐时朝廷命王孟孙簿录其家石刻兰亭多至八千匣当时方回奏劄亦颇及之度其所藏者善本必多故廖所采辑荐绅家号为至精先师内翰公尝摹搨为巻而以赵文敏公所临者继其后诚可谓双絶矣公之孙柳穆能宝此巻于戎马刼灰之余穆亦贤乎哉
　　题栖云轩记后
　　余往年读刘靖山栖志见其所载紫岩灵岩胜槩分明如画时正当袢暑不觉凉飕生肘腋间今年夏六月客有授予苏太史栖云轩记记为本庵上士作其状灵岩之景亦分明如画蒸溽为之顿消呜呼因文辞而想见其处雅兴遄发尚忘其时之燠炎况亲睹嵬眼澒耳之胜者乎葢靖久栖此山太史亦尝出游览故其言真切有足以动人也何文定公跋山栖志有云想靖一时飞屐上下千峯紫翠间左浮丘而右洪崖其风致犹前日也余今于太史之文亦云若夫云幻非幻契经多言之茍欲重宣其义非千百年莫能尽他时或造山中当敷座于峦光水影间为上士説法未晚也
　　题夀昌胡氏谱后
　　君子之所为贵乎有征昔者孔子修五经书断于唐虞诗起于关雎春秋自隠公始或余系以辞或从而定之未尝敢增益也其慎且敬如此故孔子之经传百世而人莫能非之及司马迁作史记逺泝博索于孔子所不敢述者皆采而实之其事虽备而去阙疑之意逺矣其备也适足以为诬何取其能博哉族之有谱所以纪所自出实则为尊祖伪则为诬其先而乱其类不孝莫甚焉近世之士不察乎此多务华而衒博或妄为字名加于千载以上不可知之人或援它郡异族之贵显者以为观美其心非不以为智卒陷于至愚而弗悟也夀昌胡氏则不然于既逺者皆不敢有所载独自其有征者录之得十有五世详亲而畧疎考讹而传信附其遗文及当时所受制命之词皆蔚然有序是可谓善学孔子者矣呜呼不知而妄作者其能无愧于斯哉修谱者名荣来京师而以示余者名翰皆善士云
　　题金谿刘氏族谱序
　　金谿刘贯以云林先生危公所制宗谱序示余且闻世裔之详卓为其邑之钜族衣冠文物燿江右若其造谱之次第则自十四世祖宗元由南丰来迁之后其八世从祖虚妙大师道正遂建修真观而于观侧树祠以祀刘氏羣主其六世祖国子博士尧夫乃刻本支之详于石植诸祠下号永善族图其祖介福又仿大小宗法为图锓版悬于家祠其世父杰复集二图着为书六巻是则先生所为序之者也遭世不靖碑裂而版燬贯抱其书避入大山中幸而获存珍袭宝爱惟恐逸坠今思有以永其传也复来征予言以厠先生雄文之后予也不敏于先生无一日之雅先生不以为疎谬力荐诸朝以布衣诏入史馆虽于辞章或未之学得忝名氏于先生下风不亦幸欤予窃闻之刘氏之别有五帝尧陶唐之后受封于刘者此为祁姓以国为氏也定王封母弟康公于刘者此为姬姓以邑为氏也项伯娄敬之后而皆为刘者此汉之所赐姓也他若雕阴东郡等族或称刘者此亦汉以宗女妻冒顿冒其母姓以为氏也大抵雕阴东郡之裔多居恒代项娄之宗盛于山东姬氏之传至汉末而无闻唯祁姓之分为士防士防后昆周末迁于魏又自魏家于丰至刘煓执嘉子孙极为贵盛而布列于南北矣然而江左之刘则祖于散骑常侍弼之后江右之刘则出于游击将军握之胄此皆见诸纪载而无疑者但其世次难明不知从握至宗元实为几传也姑附其説于此或可以为修谱者之一助云虽然先生博极天下之书为时儒宗而于氏族之学攷覈尤精当必有以告贯先生他日南还贯尚以予言而取正也哉贯字孟唯质美而有文作诗得六朝体且于谱图惓惓而不忘是葢能知其本者也









　　文宪集巻十二
　　钦定四库全书
　　文宪集卷十三
　　明　宋濂　撰
　　题【凡五十八章】
　　恭题御制勅符后
　　皇上以上智之圣延揽英杰置之庶位知人善任诚近世所未有洪武十一年诏以太子正字臣桂彦良为晋王右傅且亲御翰墨为文勅之识以谨身殿寳其子中书舎人慎装潢成卷请臣题其后臣惟古明王之待重臣宠之以爵告之以言者有之矣然其时之文多述于代言之人求其出于亲制者不可得也亲制者如汉武之于吾邱夀王庄助者有之求其褒许隆至教告深切如此者不可得也臣与彦良同朝且同官东宫甚久彦良之为人淳笃和易有长者风当今廷臣鲜见其比上尝以拟臣濂虽臣亦自以为不及也今勅文以善学孔孟称之望以王佐之业传所谓知臣者莫若君其此之谓与虽然今之职为相傅者数十人上未尝以言为赐或赐以言未尝以称彦良者许之也彦良独圣知若是之至安可不思报乎具簿书综狱讼他人能之者上不以责彦良亦非彦良之所以报上也必也辅王以徳义迪王以忠孝使晋国有泰山之安贤王有明哲之誉而彦良之名亦相与流于千万载此岂非上之望于彦良者欤彦良其可不勉欤
　　恭题御制方竹记后
