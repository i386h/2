<!-- { "loadSidebar": true } -->
　　　鄙见谓人生千能百巧，不如一诚，故诚者圣功之本。此先师白沙所谓「天下未有不本于自然而精光射来世者也。」大哉！诚乎！自然其至矣。庆愚人，何足以知之！然平生所得乎师友父兄者止此耳。 
　　
　　答曰：「人之为学，希贤、希圣、希天只是一个诚。诚者，自然也。天本自然，自然二字，白沙先师发出，最于学者为有力。」
　　
　　泉翁大全集卷之七十六 
　　
　　金陵答问 
　　
　　门人邵阳陈大章校刊 
　　
　　　良知之说，隆闻师言，固洞然无疑矣。但恐阳明先生所谓致良知者，致之一字即孟子所谓扩充之意，而学者语之不莹，遂觉欠此意耳。 
　　
　　良知之说出于孟子，夫复何疑？致字须兼学、问、思、辩、笃行之功，则所知无过不及而皆天理之知矣，天理之知则良矣。所谓达之天下者，达此者也。其与扩充四端章之意同，扩充者扩充乎此者也。若无学、问、思、辩功夫，则所知弗或过，则或不及。如杨氏之知为我，墨氏之知兼爱，皆知也。致其知，必至无父无君而为害之大者，又安得良？中庸言「聪明圣知」，知也，而必曰「达天德」。 
　　
　　　向见二程书，上蔡先生问明道先生鬼神之说，先生曰：「我向你道有，贤却向我要；向你道无，你如何信得及？」此说毕意是如何？又见文公集，门人有问先生，以为祭祀用告文，恐祖先不识字，如何令他感格得？先生曰：「公如何问得这等诧异？且道公知得不知得？」下面注云：「意谓子孙知得，则祖先亦自知得。」此意是否？ 
　　
　　宇宙内屈伸变化只此一气，气之伸者曰神，气之屈者曰鬼，皆与道为体者也。故曰合鬼与神，教之至也。学者要在察见此实体而以养之于己，则鬼神之情状可识矣。今说亦不济事。程、朱之云，盖以幽明始终一理，要有便有，要无便无，有无皆在我耳。孔子之告子路亦如此。 
　　
　　　今天下州郡之吏有有其职而无其人者，幕职掌故之官是也。有徒具员而实无职，阴阳、医学、僧道之官是也。僧道无庸言矣，阴阳以授时、正历、望氛祲、察灾祥，医以疗疡病、救夭札，固非无职。而今之为医者，犹知诵习三世之书以为业，则其职犹有可言者。独阴阳一官，则其所读之书，所习之业，自荐绅大夫以上且不知其故，而况其下者乎！无怪乎员具而无职，而且衣食于他役以为职也。若夫州郡幕职，则其立法之意，固欲检摄一州一郡之文案，使时省而考成焉，而今之文案，自朝廷大兴革、大建白以下，部下之省，省下之郡若县，其长一过目，即庋合供雀鼠啮耳。又否，则供吏人盗以饰承尘与绮疏帙册费耳。即使十年之后，长吏虽欲覆故牍、阅往事，如捕风影，胡可得哉？此其弊非独不得其人之患，而厌于长吏，夺于他务，固难望其职之举也。隆尝谓僧道之官，其有与无等耳。若阴阳、医学，苟责成于其省之提学宪臣，使素教而预养之。若医则以黄帝、秦越人内、难诸经及本草、方脉、河间、仲景之书；阴阳则以汉、晋天文志、郭璞葬经、星历、地志、卜筮诸书，与夫农桑种植先后之宜；使各占一经而肄习之。每三年一考，试其成，三考无失，县升之州，州升之府，府升之部，试其业精而有成劳者，差择之为三等。上焉者补钦天监、太医院之吏，中焉者以补州县阴阳、医官，下焉者则复其身，使待次于县，以俟再举而群试焉。则国家犹藉其用，比之员具而实无职者，固不同矣。若有幕职，则隆之意，以为其职虽若冗长，而考成稽故，使无废失，亦自与史事相关，亦须择其人稍有文学、知大体者，使为之长。每朝家行下文字，或其省若州郡之讼牒文案，但有关系足为劝戒者，文书到日，实时撮其节要登载于册，(扁)[扃]钥而府藏之。每三年给由，则誊录一通(甲)[申]之部，部阅其实，行以诛赏，且藏之以俟实录者考焉。至于六部诸司之幕职皆然。则吏人虽盗文书为奸欺，固弗可得已，而况于三考备述于史事，亦有助耶！此隆之见然耳，不知以为如何？ 
　　
　　此论责成幕职、阴阳、医官之职事，甚当。周官所以制小史、幕人、星人、卜人、医人、疗人，匪惟具官，乃惟其俱职耳。然必先之以大史、大士、大卜之属而次及焉。则其称职不称职，又胥系其在上者之智瘝也。其在上者之智之瘝，又在其君其相之仁哲之知所择焉耳。此等事俟有关睢、麟趾时一齐皆举耳。今预讲定，以俟公等他日之用，未可卒辩也。 
　　
　　　隆近提督武学，阅孙、吴诸书中间战陈攻守之法、奇正分合之变，与夫所谓能而示之不能、用而示之不用、近而示之远、远而示之近、卑而骄之、乱而扰之、攻其无备、出其不意等语，大抵亦是兵家道理宜尔。今且有虎豹蛇虺伤人，而人之所以攻之，使其不得纵逸以反噬人者，若圈槛虎落机矢之类，固当无所不用其极，是何也？是真知虎之可恶而杀之也。然则其为机矢圈槛也，岂云诈？而其杀之而寝处其皮也，岂曰不仁乎？圣人之所谓兵，想亦如是。夫以仁伐不仁，征以正人之不正，岂曰姑为之而姑试之，使其得逭于天诛，而或反至于噬人乎？圣人所谓兵决不如此。惟其不度可否，而概以是施之于私怒杀人，如所谓争地争城，杀人盈野者，则其所为，正所谓诡道耳，而孙、吴之流亦自视以为诡道。盖其操术则同，而其用心则有异耳。不然，则宋襄、陈余之徒皆可以为王道，而圣人之所谓兵者荒矣。故孙、吴谓兵为诡道，我则以为正道；孙、吴谓用兵必以诈乃胜，我则谓用兵必以诚乃胜耳。盖其心诚于恶恶，以除天下之害，故凡所以纵横百变以为之备者，其为谋不同；而其主于恶恶，以除天下之害者，其心则一而已矣。鄙见如此，不知何如？ 
　　
　　圣人用兵只在人心，观受有臣亿万，惟亿万心；吾有臣三千，惟一心，卒以此胜如林之旅；及孟子修孝弟忠信，可制挺以挞秦、楚之坚甲利兵；汤武顺乎天而应乎人，故杀民而民不怨，毒天下而天下从之，东征西怨，南征北怨，此岂孙吴之谋所能及？而宋襄、陈余之所谓为仁义者，非汤、武之仁义也。 
　　
　　　戊(午)[子]岁，师考满来京，隆谒于东城旅舍。师问曰：「一向有何工夫？」隆曰：「也不曾作得工夫，只是去岁与唐枢、余胤绪相处，得见二业合一训，似若粗有闻见，觉得而今意思与往时自别。盖往时习惯疏懒，一旦骤当多事，意甚厌苦；后蒙教来，始知为学工夫必须就在这里用力，以求至当，方是著实学问。自此意绪稍安，觉得不但二业合一，天下之事以是心求之，皆是为学。」师曰：「晓得这意思便是了，虽处夷狄患难，以是心处之，何处非学？何往不乐？」此说是否？ 
　　
　　二业合一训，盖明心事合一之指，而立大中至正之矩也。学者煞要理会，于此理会得透，则一了百了，何事非学？何往非乐？学者病痛全在三截两截，读书时自读书，静坐时自静坐，酬应事变时又自酬应事变，憧憧往来，终无向进之理。能由此收拾得成片段，则动亦定、静亦定，而吾心广大高明之体日以复矣。至虚而至实，至近而至神，何洒落如之！ 
　　
　　　师论及某人一向偃蹇落落，今来乃一岁两迁，可见人之通塞自有时，皆命为之，不必介意。若康节晓得数学，心自得安；常人未能若此，能委之于命，心亦可安。此说是否？ 
　　
　　通塞屈信之理，在天地人物尽然，一成于数，天亦不能易。若见得大意，心即定，心定则命在我立矣，何假于数而后定！假数而定，是定犹在数也。 
　　
　　　师尝谓：「贵省向学之士最多，而贵郡士子更好。」某尝见这般人，未尝不如见弟兄骨肉，但更得在上者同此意思，大家戮力，何患正学不明。此意如何？ 
　　
　　欲天下人人皆同归于善，此吾性分之愿也，特于湖省有感发耳。 
　　
　　　有人论地之外皆海者，师曰：「海之外亦地，地之外，大气举之；若云地之外皆水，水之外即天者，非是。」此说是否？ 
　　
　　吾未知天地，吾知吾身耳，请试反观吾身。吾身一小天地也，水犹血也，血在皮肤里，则水亦在里，不必求诸天地也。学贵切问而近思。 
　　
　　　昨见师语及唐子镇论李福达事，师问是唐子镇本司事否？世隆答以「非」，师默然。莫不以子镇此举仍未差否？ 
　　
　　古者谏必有官，然士庶人皆得言之。大抵语默亦有时与位，故曰默足以容，自是语默之道不可加一些意思。 
　　
　　　瓶儿王不知何许人，尝假宿于武昌王指挥家，天暖则就室中宿，稍凉冷则移就檐屋下，至冬时块卧风雪中，其卧处周遭皆无雪，每旦挈一瓶丐酒于市，比晚则取酒竟饮，或以其余倾于所挂吕真人画像口中，至竟瓶中酒，不见有沾湿，人皆异之，因号瓶儿王。一日于观音岩下投水洗浴，起复下者，凡二十四次，遂坐逝，遗言令焚其尸。将就火，视其发顶中有黄纸书偈语云：「赤膊臭肉团，奔波数十年，一朝心放下，吾命岂由天。了了了了，真个了了。空中粉碎，白云蓬岛。五十余年，辞世朗然。拨开天地，呵呵一场大笑，今日忽然归去。」后有人自他处来者云：「于是日见瓶儿王，寄声王指挥」，人始信其为尸解云。王指挥乃汉阳朱子宜道长之母舅，子宜时摄广西道事，予在观政，话此事甚悉，其事亦在成化初年，朱之母犹亲见之。朱名衣，号晴川，正德辛巳进士，有文学，善谈论，以议大礼去官，其言不诬。不知此事是如何？ 
　　
　　子所不知者，吾亦不知；吾所知者，子亦知之。子且须识其知者，其所不知者，圣人亦有所不知焉。故仲尼不语怪与神，而孔门贵切问而近思。 
　　
