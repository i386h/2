<!-- { "loadSidebar": true } -->
　　钦定四库全书　　　　　集部八
　　文选补遗　　　　　　　总集类
　　提要
　　【臣】等谨案文选补遗四十巻宋陈仁子撰仁子有牧莱脞语已着録是书前有庐陵赵文序述仁子之言谓文选存封禅书何如存天人三防存剧秦美新何如存更生封事存魏公九锡文何如存蕃固诸贤论列出师表不当删去后表九歌不当止存少司命山鬼九章不当止存涉江汉诏令取武帝不取髙文史论赞取班范不取司马迁渊明诗家冠冕十不存一二又不当以诗赋先诏令奏疏使君臣失位质文先后失宜其排斥萧统甚至葢与刘履选诗补注皆私淑文章正宗之説者然正宗主于明理文选原止于论文言岂一端要各有当仁子以彼概此非通方之论也且所补司马谈六家要防论则齐黄老于六经鲁仲连遗燕将书则教人以叛主髙帝鸿鹄歌情钟嬖爱杨雄反离骚事异忠贞蔡琰胡笳十八拍非节烈之言越人歌李延年歌直淫防之语班固燕然山铭实为贡防权臣董仲舒火灾对亦不免附防经义律以正宗之法皆为自乱其例亦非能恪守真氏者至于宋王防咏赋讹为宋玉防咏赋则姓名时代并讹引佛经横陈之説以注讽赋则厐杂已甚荆轲易水歌与文选重出亦为不检观所着牧莱脞语于古文时文之格律尚未甚分明则排斥古人亦贸贸然徒大言耳然其説云补文选不云竟以废文选使两书并行各明一义用以济専尚华藻之偏亦不可谓之无功较诸举一而废百者固尚有间焉乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　文选补遗原序
　　子在陈曰归与归与吾党之小子狂简斐然成章不知所以裁之所谓成章者庸知其非著书立言之谓盖归而删诗定书赞易作春秋正礼乐以垂世立教所以裁之者在此矣圣师既没诸子百家骛于立言或著书或为文使有圣喆出而裁之取其合者去其离者以清天下之耳目而能言者亦得以自见岂非后学之深幸惟无人以任斯责而后言语文字烂漫四出于天下涉战国秦汉魏晋六朝其传不传何可胜道萧统索古今文士之作筑台而选三十巻虽其去取不免失当然收拾于散亡微统之力不及此作者之得传后人之得有所见讵可谓统尽无功哉有志斯文者补之正可也而承袭蘓氏之说便相诋訾亦不恕哉吾友陈同俌少讲学家庭阅文选即以网漏吞舟为恨以为存封禅书何如存天人三防存剧秦美新何如存更生封事存魏公九锡文何如存蕃固诸贤论列出师表不当删去后表九歌不当止存少司命山鬼九章不当止存涉江汉诏令载武帝不载髙文史论赞取班范不取司马迁渊明诗家冠冕十不存一二又以为诏令人主播告之典章奏疏人臣经济之方略不当以诗赋先奏疏矧诏令是君臣失位质文先后失宜遂作文选补亦起先秦迄梁间以先儒之说及其所以去取之意附于下方凡四十巻此书传非特萧统忠臣而三代以后君臣政治之典章辅治之方畧皆可考见而为世教民彛之助不细文云乎哉而同俌犹未欲出其书疑所藏未备选未尽也余曰举尔所知而已矣何必博之求哉于是同俌慨然出是书刻之不靳同俌好学有志之士既成是书又将取萧统以后迄于今作文选续以广文粹文鉴之未备书成尚当以余文托君不朽庐陵赵文序



　　钦定四库全书
　　文选补遗巻一
　　元　陈仁子　辑
　　诏诰上【文中子曰汉制诏册几乎典诰矣又曰五帝之典三王之诰两汉之制粲然可见矣又曰制其尽美于防人乎○晦庵朱熹曰三代之训诰誓命皆根源学问敷陈义理粲然可为后世法秦汉以下诏令何所发明惟高帝之诏差愈然已不纯如曰肯从我游者吾能尊显之此岂所以待天下士○西山真德秀曰以二帝三王律之诚如文公之说自后世言之两汉诏令犹有恻怛爱民寳意辞气蔼然深厚尔雅盖有古之风烈○愚曰古者诏诰本以通彼此相与之情后世诏诰乃以严上下相临之分○又曰国家诏令最关运祚商盘三篇优游委曲穆若清风识者知其培六百年之基周诰诸书忠厚恻怛沃若甘雨识者知其兆八百年之业史臣论孝武号令文章粲然可述元帝号令温雅有古风烈贾山言吏布诏山东父老扶杖愿徃观王吉言诏令每下民欣若更生三代而下其庶乎享国四百年宜也○又曰汉诏多散语唐以来诏多俪语散语犹盘诰遗风俪语去古逺矣】
　　入关告谕【此非可言诏亦告诏之始○唐仲友曰不杀子婴约法三章此事全好最得天下根本楚汉得失全在于此项羽一切反是○西山真德秀曰告谕之语财百余言而暴秦之为之一洗所谓若时雨降民大悦也○愚曰圣王举兵别有一义为公不为私为天下不为一身大要在解民所不堪而投之其所好是故君子论是非小人论利害伯夷不食周粟以是非论也商郊篚厥黄以利害论也胜广所以纷纷者皆不堪秦法故也高帝约法三章为父兄除害訹以所好而解其不堪是非未见利害了然秦汉兴亡决此数语矣○或问周刑三千汉约三章何汉胜于周也曰秦法以繁汉法以简此高帝反秦救之一术也未几萧何益事律有兴律廏律户律三篇总为九章叔孙通又益律所不及傍章十八篇其后律令凡三百五十九章大辟四百九条千八百八十二事死罪决事此万三千四百七十二事非先后详略之相反也立国滋久法滋繁矣作法于凉其犹贪作法于贪将若何初可不慎哉】汉高帝【本纪讳邦字季沛丰邑中阳里人秦二世元年秋陈渉起兵攻秦父老立为沛公○汉元年十月至霸上十一月诏诸县豪杰云云】
　　父老苦秦苛法久矣诽谤者族耦语者弃市吾与诸侯约先入关者王之吾当王关中与父老约法三章耳杀人者死伤人及盗抵罪【抵当也】余悉除去秦法吏民皆按堵如故【按按次第堵墙堵也】凡吾所以来为父兄除害非有所侵暴毋恐且吾所以军霸上待诸侯至而定要束耳【乃使人与秦吏行至县乡邑告谕之秦民大喜争持牛羊酒食献享军士沛公让不受民益喜惟恐不为秦王】告为义帝发丧【晦庵朱熹曰三军缟素为义帝发丧使汤武当此时必是做得好○南轩张栻曰惟仁义足以得天下之心三王是也高祖入关诸老将已谓沛公素寛大长者而心归之至三章之约其得民者深矣此非所谓仁者与余每爱三老董公之言以为顺德者昌逆德者亡兵出无名事故不成名其为贼敌乃可服三军之众为义帝缟素声项羽之罪而讨之于是五十六万之师不谋而来从义之所感也使斯时高帝不入彭城置酒高防率诸侯穷羽所至而诛之天下即定矣惜其诚意不笃不能遂收汤武之功然汉卒胜楚卒亡者良由于此名正义立故也董公盖深知其理故其言又曰仁不以勇义不以力自留侯而下陈谋虽多而皆不之及呜呼董公者其一时之逸民与○愚曰天下事自有是非曲直惟处于事外者得之而处其中者不觉也故常人视为迂君子视为要且如高祖所以无愧汤武者三一则乗人心之思起匹夫而攻秦二则因英雄之争从丰沛而起应三则因羽弑义帝之后始据关中而自立较之操懿为臣而簒窃者不同董公遮说盖是闲处见理明白遂以有天下董公功盖为兴汉第一义按楚汉春秋载董公年八十二封成侯宜也而史记功臣表一百四十三人班史高帝功臣一百四十七人独董公不言何也○又曰高祖于义帝始厚而终薄初取天下缟素何其厚既得天下追逺何其薄当时下令曰楚地已定义帝亡后帝亦念及此矣如秦皇帝楚隠王魏安厘王赵悼襄王皆置守冡独义帝不置田横改葬独义帝不改葬又不祠以大牢彼讐我者尚如此况义帝者我尝北面臣之乎昔楚人灭江秦伯为之降服出次君子议为非真吾意帝缟素一举特迫于取天下而屈于董公之说其亦假之而非真也夫】
　　汉高帝【本纪二年三月至洛阳新城三老董公遮说汉王曰臣闻顺德者昌逆德者亡兵出无名事故不成故曰明其为贼敌乃可服项羽为无道放杀其主天下之贼也夫仁不以勇义不以力三军之众为之素服以告之诸侯为此东伐四海之内莫不仰德此三王之举也王曰善非夫子无所闻于是汉王为义帝发丧袒而大哭哀临三日发使告诸侯云】
　　天下共立义帝北面事之今项羽放杀义帝江南大逆无道寡人亲为发丧兵皆缟素悉发关中兵收三河士【河南河东河内】南浮江汉以下愿从诸侯王击楚之杀义帝者罢兵首诏【东莱吕祖谦曰此还定安集之大政也○又曰古者良贱有定品良者世为良贱者世为贱以饥饿自卖者本良人也既非气类之本卑又非刑律之收坐不幸兵荒而陷身于此遂将为百世贱人尸此责者其谁乎高帝之诏可谓真知作民主之职矣○愚曰古者王政明故以智役愚后世王政废故以贵役贱噫苟至于彼此之相役则亦穷矣古制无奴婢周礼奚三百人传者以为从坐男女没入县官为奴婢其少材智者为奚盖三代井田存民养生送死无憾非有罪及逃亡所获则谁甘为舆台皂者后世井田废民力不均防荒天札之政缺至窘急则自卖为奴婢如春秋越石父不免以贫为仆岂其心哉高帝即位罢兵归家留念及此盖与成汤归亳寛仁彰信武王归马发粟散财同一意较之秦皇以气力得国全不念民者不同矣惜帝有仁心未复仁政则免于暂者其能久乎】
　　汉高帝【本纪五月兵皆罢归家诏曰】
　　诸侯子在关中者复之十二岁【复方目反谓诸侯国人若楚子之类】其归者半之【各已还本土者复六岁】民前或相聚保山泽不书名数【保守以避难也名数谓户籍】今天下已定令各归其县复故爵田宅【复还也扶目反故爵秦所赐爵】吏以文法教训辨告勿笞辱【辨告者分别义理晓谕文法谓逃亡欲书名数之罪】民以饥饿自卖为人奴婢者皆免为庶人军吏卒防赦其亡罪而亡爵及不满大夫者皆赐为大夫【军吏卒防赦得免罪及本无罪而无爵级者皆赐爵为大夫大夫第五爵也刘攽曰有罪者防赦免罪而已不得赐爵也亡罪乃得为大夫】故大夫以上赐爵各一级【就加之也级等也】其七大夫以上皆令食邑【秦制列侯乃得食邑今七大夫以上皆食邑所以宠之也七大夫公大夫也爵第七】非七大夫以下皆复其身及户勿事【不输户赋也事役使也复其身】
　　令诸吏善遇高爵诏【愚曰先儒尝言秦之亡吏不肖故也夫秦尚酷故吏亦酷汉尚厚故吏亦厚尝考晁错论秦吏先侵贫人贱民中侵富人吏家末侵宗室大臣亲踈皆危天下大溃其酷如此今读高帝所诏七大夫爵第七公乘爵第八而吏犹持之况孱弱小民不能自立者乎凡此者秦吏之余也帝自泗上亭长谙之熟矣一戒饬间意向立变曾未易世若呉公治平为天下第一有不尽载循吏传者甚多秦以吏不肖而亡汉以吏称职而久谁谓高帝不老于谋国哉】
　　汉高帝【本纪五月】
　　七大夫公乘以上皆高爵也诸侯子及从军归者甚多高爵吾数诏吏先与田宅及所当求于吏者亟与爵或人君上所尊礼【人君谓自君其人上谓天子】久立吏前曾不为决甚亡谓也异日秦民爵公大夫以上令丞与亢礼【亢当也】今吾于爵非轻也吏独安取此且法以有功劳行田宅【行行酒之行犹付与也】今小吏未尝从军者多满而有功者顾不得【顾反也】背公立私守尉长吏教训甚不善其令诸吏善遇高爵称吾意且亷问有不如吾诏者以重论之【亷察也字本作覝】
