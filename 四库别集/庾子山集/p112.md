<!-- { "loadSidebar": true } -->
　　君讳永恩字某【周书云豆卢寜之弟也】昌黎徒河人本姓慕容燕文明帝皝之后也【周书云其先本姓慕容氏南燕之支庶也十六国春秋前燕録曰慕容皝字元真廆第二子小字万年长七尺八寸雄毅善权略博学多材艺晋建武元年振武将军永昌初拜左贤王太寜末拜平北将军朝鲜公咸和八年即辽东公位九年晋遣谒者拜皝镇东大将军平州刺史大单于僣即燕王位晋使鸿胪郭忱持节拜皝侍中大都督河北诸军事大将军燕王迁都龙城及薨諡文明王子隽称尊追尊曰文明皇帝】朝鲜微【当作箕】子之封孤竹伯夷之国【前燕录曰皝拜朝鲜公又云即辽东公位孤竹辽地也汉书地理志曰乐浪郡朝鲜应劭曰故朝鲜国也武王封箕子于朝鲜又地理志云辽西令支有孤竹城应劭曰故伯夷国今有孤竹城】汉有四城秦为一候【谓燕也汉书地理志曰昭帝元凤元年改燕国为广阳郡宣帝本始元年更为国有蓟县方城县广阳县隂鄕县凡四城也扬雄解嘲曰西北一候铣曰候所以伺候逺国来朝之賔亦官也】其先保姓受氏初存柳城之功开国承家始静辽阳之乱【前燕録曰昔高辛氏游于海濵留少子厌越以君北夷世居辽左秦汉之际为匈奴所败分保鲜卑山因复以为号莫护跋魏率其诸部入居辽西从司马宣王讨公孙渊有功拜率义王始建国于棘城之北见燕代少年多冠歩摇符意甚好之遂敛髪袭冠诸部因呼之为歩揺其后因讹遂为慕容焉生木延左贤王従母丘俭征高丽有功加号大都督又渉归以全柳城之勲进拜单于迁邑辽东于是渐变胡风自云慕二仪之德继三光之容遂以慕容为姓汉书地理志曰柳城属辽西辽阳属辽东保姓受氏左传穆叔之辞开国承家易师卦上九爻辞也】自天市星妖连津兵覆【晋书天文志曰惠帝永康元年彗星出牵牛之西指天市占曰牛者七政始彗星出之改元易号之为也天市一名天府一名天子旗帝座在其中哀帝咸寜元年八月有星孛于角亢入天市占曰为兵丧三年三月慕客恪攻没洛阳沈劲等战死前燕録曰永嘉初辽东太守厐本杀东校尉李臻附塞鲜卑素喜连木丸津等托为臻报雠攻陷诸县太守袁谦请与连和连津不从廆东撃连津破斩之尽并二部之众徙之棘城立辽东郡而归】尚书府君改姓豆卢筮仕于魏【周书云高祖胜以燕皇始初归魏授长乐郡守赐姓豆卢氏或云避难改焉左氏传曰初毕万筮仕于晋】祖代左右将军魏文皇帝直寝父长少以雄略知名不幸早世【周书云父长柔镇将有威重见称于时】周朝以兄弟佐命义存追逺【兄弟谓兄豆卢寜及豆卢永恩也】保定二年有诏赠柱国大将军涪陵郡公【周书豆卢寜传云以寜着勲追赠柱国大将军少保涪陵郡公隋书地志曰梁州涪陵郡旧曰汉平】是知春雨润木自叶流根西伯行庆推存及没【张士然求为诸孙置守冢人表云臣闻春雨润木卣叶流根言豆卢兄弟以着勲报本为自叶流根周朝追赠如文王之泽矣】公以山岳精灵星辰秀异气侔钟鼎声感风云观于秦兵尚称童子对于楚战犹在青衿【周书云永恩有识度为时辈所称左传僖二十三年曰秦师过周北门左右免胄而下超乗者三百乗王孙满尚幼观之言于王曰秦师轻而无礼必败又成十六年鄢陵之战云楚晨压晋军而陈吏患之范匄趋进曰塞井夷灶陈于军中而疏行首晋楚惟天所授何患焉文子执戈逐之曰国之存亡天也童子何知焉毛苌曰青衿学子所服】太祖文皇帝【周太祖宇文泰也】乗时拨乱奄有霸业颍川【一作昌】从我旧爱无渝舂陵故人相知惟眷【周书本传云初随寜事侯莫陈悦后与寜归太祖后汉书王霸传云霸従至洛阳及光武为大司马以霸为功曹史従度河北賔客従霸者稍稍引去光武谓覇曰颍川从我者皆逝而子独留努力疾风知劲草又光武纪曰建武三年十月幸舂陵祠园因置酒旧宅大防故人父老】普泰二年闗西建义授殄寇将军【本传云归太祖授此官】奉迎大驾赐封新兴县伯邑五百戸【本传云以迎魏孝武功封晋书地理志新兴县属南安郡】开新安之鄕还移杨仆之闗解农之围更入刘昆之郡【汉书曰武帝元鼎三年徙函谷闗于新安故闗为农县应劭曰时楼船将军杨仆数有大功耻为闗外民上书乞徙东闗以家财给其用度武帝意亦好广阔于是徙闗于新安去农三百里后汉书曰刘昆字桓公陈留东昏人拜农太守】援桴并辔并预前驱【左氏传曰左并辔右援桴而鼔】大统三年有沙苑之战四年河桥之役【周书豆卢寜传云从太祖擒窦泰复农战沙苑本传云屡逢征战皆有功沙苑河桥恩皆与战矣】介胄虮虱戎马生郊【韩子曰攻战无巳时甲胄生虮虱老子曰天下无道戎马生郊】公应【一作灵】变愈长风飚更勇隠若敌国差彊人意【后汉书光武曰吴汉差彊人意隠若敌国矣】授龙骧将军中散大夫八年授直寝右亲信都督寻转大都督加通直散骑常侍十六年授使持节车骑大将军仪同三司魏元年【本传云魏废帝元年】授骠骑大将军开府仪同三司邓隲以汉朝亲戚始授中台【后汉书曰邓隲字昭伯女弟为和熹皇后延平元年拜车骑将军仪同三司始自隲也】黄权以魏国功臣初登上将【蜀志曰黄权字公衡巴西阆中人也先主以权为镇北将军督江北军以防魏师及南军败绩先主引退而道隔絶权不得还故率将所领降于魏景初元年权迁车骑将军仪同三司】公频烦宠授朝野为荣三年都督成州诸军事成州刺史【本传同周书太祖纪云魏废帝三年改南秦州为成州】寻加侍中外总连帅威振百城内参常伯荣高八舎【蔡质汉仪曰侍中常伯选旧儒高德博学渊慤仰占俯视切问近对喻防公卿上殿称制佩玺秉劒员本八人司校尉见侍中执板揖河南尹亦如之】于时陇坻黠羌时穿上谷榆中羣贼或聚渔阳【汉书地理志陇西郡应劭曰有垅坻在其西也又曰上谷郡秦置属幽州枚乗説吴王曰昔秦北备榆中之闗师古曰即今所谓榆闗也地理志曰渔阳郡秦置属幽州】公巻甲星驰长驱千骑廻洛凶徒望风草靡瓜州豪杰束手归军【廻洛谓万俟洛也北史曰万俟普太平人子洛字受洛干河隂之战诸军北渡桥洛以一军不动谓西人曰万俟受洛干在此能来可来也西人畏而去神武名其所营地为囘洛洛慷慨有气节勇鋭冠世隋书地志曰敦煌郡旧置瓜州】后魏元年改封龙支县侯【周书魏恭帝元年进封龙来县侯隋志抱罕郡龙支后魏曰北金城西魏改焉】三年朝廷使大将安政公随突厥【一有天子二字】吐谷【一作番】浑归国【安政公史寜也周书曰史寜字永和建康袁氏人吐谷浑通使于齐寜撃获之就拜大将军时突厥木扞可汗假道凉州将袭吐浑寜与木汗撃夸吕破之虏其妻子大获珍物寜乃还州周书异域传曰突厥者匈奴之别姓阿史那氏别为部落其俗谓兠鍪为突厥因以为号讷都六有十妻生子皆以母族为姓阿史那是其小妻之子也其后部落稍盛始通中国又曰吐谷浑本辽东鲜卑慕容廆之庶兄也止于抱罕自为君长自吐谷浑至伏连筹一十四世伏连筹死子夸吕立始自号为可汗治伏俟城在青海西十五里】河鄯二州属当路首公领骑八千以为戎防【周书本传云三年大将军安政公史寜随突厥可汗入吐谷浑令永恩领骑五千镇河鄯二州以为边防隋志曰抱罕县旧置河州西平郡旧置鄯州】南通丹粟西望白兰闗塞无虞公之勲也【山海经曰荆山之首曰景山睢水出焉东南流至于江其中多丹粟晋书曰吐谷浑龙浑王据有西零以西甘松之界极乎白兰数千里周书异域传曰白兰者羌之别种也其地东北接吐谷浑西北至利模徒南界郍鄂风俗物产与宕昌同】周元年【孝闵帝践阼之年也】授都督鄯州诸军事鄯州刺史其年改封沃野县公增邑千戸二年授陇右总管长府史【传同】武成元年都督利渉【本传作沙】汶三州诸军事利州刺史【周帝魏废帝三年改西益为利州沙州为深州水经注酒泉南有鸣沙故曰沙州隋志汶山郡后周汶州义城郡西魏利州置总管府】五年兵破文州阳阵蛮仍平滤水【本传时文州蛮叛永恩率兵撃破之】以保定元年【一有遣字】将兵破巴州恒獌獠【周书异域传曰獠者盖南蛮之别种自汉由达于卭笮川洞之间所在有之自江左及中州逓有巴蜀多恃险不賔太祖平梁之后令所在抚慰其与华民杂居者亦颇从赋役然天性暴乱旋至扰动每歳命随近州镇出兵讨之获其口以充贱谓之为压獠焉有木笼獠铁山獠恒棱獠此恒獌獠即周书所谓恒棱獠也】渡泸五月葛亮有深入之兵长坂九廻王尊有忠臣之路【蜀志曰诸葛亮言五月渡泸并日而食臣非不自惜也顾王业不可偏安于蜀故也水经注曰泸水左右马歩之径裁通而时有瘴气三月四月迳之必死非此时犹令人闷吐五月以后行者差得无恙故武侯以夏渡为艰汉书王尊传曰上以尊为郿令迁益州刺史先是琅邪王阳为益州刺史行歩至卭郲九折叹曰奉先人遗体奈何乗此险后以病去及尊为刺史至其坂问吏曰此非王阳所畏道耶吏对曰是尊叱其驭曰驱之王阳为孝子王尊为忠臣应劭曰九折坂在蜀严道县】霜雹不惊水草无乏天幸将军斯之谓矣【汉书曰霍去病从大将军为骠骑校尉敢深入军亦有天幸未尝困絶】其年授司会【本传云保定元年入为司防中大夫】八法斯掌九赋是均事总歳成功参月要【周礼曰司防掌邦之六典八法八则之贰以九贡九赋九功九式之法致财用以参互考日成以月要考月成以歳防考歳成】三年还授陇右总管府长史公屡弼英蕃频相大府北海入朝仰以对问东平谒帝因而定礼【后汉书曰北海敬王睦遣中大夫奉璧朝贺召而谓之曰朝廷设问寡人大夫将何辞以对使者曰大王忠孝慈仁敬贤乐士臣虽蝼蚁敢不以实睦曰吁子危我哉此乃孤幼时进趋之行也大夫其对以孤袭爵以来志意衰惰声色是娱犬马是好使者受命而行其能屈申若此又曰东平宪王苍即位拜为骠骑将军置长史掾史贠四十人位在三公上是时中兴三十余年四方无虞苍以天下化平宜修礼乐乃与公卿共议定南北郊冠冕车服制度】遂使马首懐燕不无乐毅蕃臣疑汉或多田叔【史记曰燕惠王用齐反间使骑劫代将而召乐毅毅畏诛遂西降赵赵封乐毅于观津曰望诸君燕惠王后悔使人让乐毅且谢之乐毅往来复通燕燕赵以为客卿又曰田叔者赵陉阳人也赵王张敖以为郎中贯高等谋弑上亊发汉下诏捕赵王有敢随王者辠三族惟孟舒田叔等十余人頳衣自髠钳为王家奴随赵王敖至长安贯高事明白赵王敖得出乃进田叔等十余人尽拜为郡守】兄楚国公【豆卢寜也周书云寜以佐命元勲封楚国公】以叅和挹让庄赞乐推建国开都奄荒南服求以先封武阳郡三千戸益公沃野之封【本传同】朝廷以兄弟相让不无前史推恩分邑有诏许焉增邑并前合四千七百戸既而六气相犯五声相触灵寿不终游魂且变【左传医和曰天有六气降生五味发为五色徴为五声淫生六疾六气曰隂阳风雨晦明也隂淫寒疾阳淫热疾风淫末疾雨淫腹疾晦淫惑疾明淫心疾杜预曰五声白声商青声角黒声羽赤声征黄声宫也汉书皇太后赐孔光灵寿杖知灵寿杖名也周易曰游魂为变】薨于官舎春秋五十八【周书作四十八】诏赠少保幽冀定相等五州诸军事幽州刺史諡曰敬公礼也天和元【一作六】年二月六日于咸阳之洪渎川大夫墓树以柏诸侯坟高于雉【春秋纬云天子坟高三刃树以松诸侯半之树以柏大夫八尺树以药草士四尺树以槐庶人无坟树以杨柳周礼云以爵等为丘封之度与其树数郑云汉律曰诸侯坟高四丈左传杜注云三堵曰雉一雉之墙高一丈】呜呼哀哉公资忠履孝蕴义懐仁直榦百寻澄波千顷【世説曰和峤森森如千丈松又曰叔度汪汪若千顷波】留心职事爱玩图籍官曹案牍未尝烦委【一作拥】戎马交驰不妨余裕兄弟公侯国朝亲戚宜春有汤沐之盛濯龙无流水之讥【汉书衞青传曰封青子伉为宜春侯不疑为隂安侯登为发于侯青谢曰上幸裂地封为三侯地理志曰宜春属汝南郡左氏传曰诸侯有大功德乃有朝宿汤沐之邑袁宏后汉纪马太后诏曰前过濯龙门上见外家车如流水马如龙吾亦不谴怒之但絶其歳用冀以默愧其心宜春有汤沐之邑言兄弟公侯也濯龙无流水之讥者言国朝亲戚也】渭南千亩之竹尚惧盈满池【一作咸】阳二顷之田常思止足【汉书曰渭川千亩竹此其人与千戸侯等汉书沟洫志白渠歌曰田于何所池阳谷曰地理志池阳属左冯翊应劭曰在池水之阳老子曰知足不辱知止不殆闲居赋序云于是览止足之分】立身则十世可宥遗子则一经而已【左氏传曰天将十世宥之以劝能者汉书韦贤传曰遗子黄金满籝不如教子一经】刺史贾逵之碑既生金粟将军衞青之墓方留石麟【王隠晋书曰永嘉元年陈国项县贾逵石碑中生金人盗凿取卖卖巳复生此江东中兴之瑞也述异记曰秦汉间公卿墓则以石麒麟镇之】乃为铭曰
