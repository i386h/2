<!-- { "loadSidebar": true } -->
　　治丁巳正月七日四川布政使司右叅议致仕朱公以疾卒于金陵之第其子嗣隆告讣于公馆甥湖广按察司佥事曹君玉且曰葬必有铭然知吾父者莫子若子其状列事行将奉以干于当代执笔者玉旣闻讣而哭已乃述公平生履歴之详归于嗣隆于是衰绖踵门谒予文以铭其幽公为吾乡先进谊不得辞按状公讳贞字惟正姓朱氏别号息轩其先扬之泰兴人胜国时髙祖某任龛山廵检慕钱唐山水之胜因徃卜居焉曾祖复嵊县尉祖綝入国朝为大都督府宣使黔宁昭靖王沭公重其学行为请于上延为塾师改授学録始家金陵考皥以家学嗣居师席故黔宁之世克笃忠贞盖有由也母平氏虎林仲防先生之女有淑行通小学女教诸书尤善敎子子四人公其仲也少聪頴异常儿甫十二即辞父母从国子助敎张山观先生授诗经毎朔望始一归省及张去任复从礼部主事谢廷辅卒业授书经补应天郡庠弟子员益力于学景泰癸酉领京闱乡荐天顺丁丑登进士高第擢河南彰徳府磁州知州时朝廷遣中官取异鱼磁地所产不多民苦逼廹贰守以下将引避公不可曰朝廷设官以为民也乃秉诚祷于河异鱼涌至且委曲调防民免于扰内阁南阳李公邓州人闻公政绩遂荐为邓州知州天顺壬午歳也公尝闻邓州及所属内乡新野二县之人徃与本省阌乡及陜西一带驿夫更易走逓但彼土著之人素号贪狼故至者輙被抑勒捶辱并施财力俱困歳以为常无所于愬公乃具疏乞各于本土应役庶免斯患遣人以闻报可自是民享其便李公闻之缄诗以贺甲申以公务过磁民具壶浆以迎者数十里时南阳守适与偕行见而叹曰世之仕者既去而不敢复造其地者有矣君何去思之深也成化丙戌荆襄刘千斤作乱朝廷命将讨之兵行所至供亿百出稍迟则典守者輙被叱辱且攘夺一空将次邓州民皆蹙首以俟公乃择儒学生员有干局者令各具衣巾分主其事至则叱辱无所施仍极力营办军用不乏害弗及民是年冬丁外艰明年丁内艰起复陞南京刑部郎中仁恕明允狱以无寃三载考防得赐诰赠考如其官母妻赠封皆宜人寻陞四川布政使司右叅议奉勑总督松潘等处粮储松潘地极险逺毎歳防计邉储民惮转输之艰宁甘拖欠甚者迯去以为常间能运至而前之官此者或厌于烦不以时受坐候既久奸弊滋甚民益苦之邉庾不充率由于此公至勤已恤下凢转输至者即与收受不以多寡为限民乐趋焉尝欲奏请东西二路每于中途设一仓俾得两次倒运以便民封事已具以与廵抚所议处者不合而止恒以为恨公又以沿邉守哨多以免死罪者充但去家旣逺衣食俱乏强者则迯弱者则死公叹曰此岂立法备邉恤刑之意况旧有量给口粮例乃逹之廵抚旗军月五斗舎余月三斗自是至者得安其生无迯亡之患矣松潘地与西畨诸种相隣不时剽掠为患公抚御有方不复肆虐惟黒虎一寨独肆桀骜招懐不服公与总戎者谋宻为勦捕阖境以宁事闻赏典将行而公遽以老具防乞归矣濒行军民攀送不忍舎镇廵大臣及诸司缙绅皆为诗章歌咏其美盛供张以饯观者荣之癸卯春抵家躬葺田庐为娱老计郡举乡饮必敦请以为介賔胜日则与乡士夫故老效古人真率防以为乐虽年逾七望八而康强若少壮惟以诗酒自适于林泉之下意泊如也性至孝痛亲蚤世毎歳时祀享未尝不泣下沾襟保重遗体不弃肤髪慎于交际虽遇童子必以礼以故居乡居官与物无忤尤乐赒恤亲隣有防贫不能举者率为资给有旧识某者称贷久不能偿公召其子以故劵与之去祖茔数里许别择隙地以葬臧获之亡者其所存长厚盖如此自防工楷法晚变为行书骎骎古人所着有息轩稿若干巻藏于家公既婴疾度不起即召嗣隆语之曰我敭歴中外不为不显优防桑榆不为不夀多福令终幸兼有之兹复何憾惟汝读书饬行勉图立身之计吾目瞑矣遂卒距所生永乐辛丑二月一日享年七十又七先是三二年公于寿藏衣衾棺椁之类悉为营建务底坚美肆今无仓卒之虑人益高公之识云配唐氏封宜人燕山右卫千户礼之女侧室杨氏子二长即嗣隆应天郡庠生娶王氏锦衣卫指挥俊之女次嗣贤蚤卒女五长适即曹佥事王次梁玉陈裸胡鉴陈节皆京衞指挥孙男一臣忠孙女二皆幼葬以卒之年某月日墓在江宁县长泰北乡鹞子山之原铭曰
　　朱氏之先世以儒显有贤嗣兴兰茁于畹徳馨发闻优入时选班资屡升恩命亦腆郡以惠施狱以平谳于蕃于宣素蕴毕展倦游东归世累斯遣宦业之承惟后之衍鹞山之墟卜宅非逺焯行着铭百祀其阐
　　中奉大夫江西等处承宣布政使司右布政使致仕秦公墓志铭
　　江西布政使司右布政使致仕秦公既卒之又明年为治丁巳越【阙】月【阙】　日其孤鋭始克奉公柩葬于邑惠山听松庵之南乃具里彦李舜明所述状伻来请铭昔公之以微恙去官吾党缙绅之士咸为之惋叹而今则已矣按状公讳防字廷韶姓秦氏别号中斋宋淮海先生少游之裔先生之子湛倅常州乃有籍于常先生初葬髙邮后迁于锡至公六世祖瑞依墓以居遂为锡人既而迁今所居鳯光桥者公曽祖讳彦和讳季升者公之祖以厚徳重于乡以能诗名于时始封兵部主事进武昌知府讳景旸者公之父其配殷封安人赠恭人者公之母也公生数歳以頴敏称武昌遣从楚府伴读余季枢防卒业于东平知州刘超逺之门学有造诣遂领天顺己卯京闱乡荐登庚辰进士第奉诏赐归明年入朝拜南京兵部武库主事进职方员外郎再转武库郎中成化壬辰出为武昌知府以内艰去服阕转江西之建昌乙巳擢福建右叅政尝在告者逾三月丁未进江西右布政使遂以疾致仕此公歴官之槩也公始筮仕勤励弗懈有志事功其在武库即奏革卒之冗者以杜请托迄今民受其惠其在武昌地大政繁且藩臬所莅事恒掣肘公至首除奸恶植良善兴学课农积谷缓刑创飬济院定均徭法一意爱民如恐不及廵抚都御史繁昌吴公永新刘公前后至皆礼重公仍下其均徭法于列郡行之尝祀神至江浒见一妇反按投沙中气将絶顷之少苏扣之则曰妾杭人栁氏随夫商于外为盗劫杀将汚妾拒不从因投于此公即收置屏处踪迹得盗寘之法归妇于其家优人李昆寓长沙见陆氏女美而多赀乃百计求得之其族兄来赴秋试具愬于公公按正其罪女还陆氏由是廵抚廵按及藩臬之长交章疏公治行为湖南第一旌擢将行而公以忧去先是郡中百需皆取办诸市久不酬直民用怨咨公乃阅帑藏之以赃罚名者为银若干两即散给市民欢动闾巷或曰公且去宜私其余公怒斥之悉籍其数置故处乃归民至攀辕不忍舍有役均讼平之謡其在建昌民尤徤讼公治之如武昌始皆慑服广昌有何姓者与令有隙他民将讼令令疑之乃阴令人首何罪恶宻捕得之论以极典何族诉于公公疑焉询之人曰寃也乃逮首者诘之曰尔胡得厚诬平人吾固知非尔心也第以情言之否且得罪其人流涕吐实何遂免死吉水彭伍二大姓相奏诘逮者百余人歳久不决宪臬以属公择旷地人相距数丈则立一木系之使不得相耳语乃次第鞫之语或矛盾輙加考掠不旬月尽得其情狱成民伏辜闻者快焉其治瑞州狱亦然此公政绩之着也公自防嗜学于书无所不读为文章下笔累数百言滔防无滞诗清丽有唐人风书法赵松雪景仰先哲所至考求遗迹脩举废坠如武昌新张乖崖祠葺黄鹤楼建昌复李泰伯曽南丰祠皆措置有法役弗及民遇山川佳胜处登临懐古形之赋咏尤多性刚直善善恶恶无所茍故平生所交防必清介有文之士待寮友一以信义处乡党遇族姻和而有礼平居简约未尝轻渉公府此公学行之优也性孝友以殷恭人没弗及奉含敛毎言及輙恸事武昌敬爱备至在金陵建昌皆迎就养及致政归尚无恙乃作五峯草堂天全亭于九龙山下建隆寿堂于所居之坎隅日与二弟旦奭奉武昌防衍其间武昌喜谈诗好登山临水为乐毎遇胜日必延致骚人墨客亲奉杖屦以从乡人荣之如是者数年及卒公哀毁逾节疾复作濒殆乃执二弟手索笔为书惟以弗克躬襄大事为恨言不及他此公孝友之实也其卒以治乙卯十二月十二日距生则宣徳癸丑五月三日得寿六十有三所着中斋集若干巻藏于家配沈氏封安人进恭人子男一即鋭攻举进士业为邑庠生女五皆适儒族初公既得吉壤茂林脩竹秀蔚而深窈心且乐之将营寿藏而未果至是鋭乃即其地营建茔域具如法式葢逾年而后成遂以葬焉惟公卓荦之才清粹之行勲名炳炳方将追轶古人而弗及大施遽以疾沮岂造物者亦有意于其间乎否耶呜呼惜哉铭曰
　　惟貌之癯惟徳之腴扬于天衢焯乎令誉其进也徐雄藩载居公望未逾公才有余忽然悬车公体之瘉若彼龙驹扼于驰驱孰不欷歔公心则娱山水盘纡以为亲愉九龙之墟爰有幽庐擅美一隅惟公所须我其铭诸百世弗渝
　　故味菜居士沈翁墓志铭
