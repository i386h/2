<!-- { "loadSidebar": true } -->
　　右臣近有奏论今后军国大事不须秘宻请集百官廷议近闻【以上一作伏见】元昊再遣使人将至阙下【一无下字】和之与否决在此行窃计庙谋合思成筭臣谓此最大事也天下安危系之今公卿士大夫爱君忧国者人人各为陛下深思极【一作逺】虑惟恐庙堂之失策遂落夏贼之奸谋众口云云【一作纷纷】各有论议一曰天下困矣不和则力不能支少屈就之可以纾患一曰西夏险诈虽和而不敢罢兵则与不和无异是空包【一作抱】屈就之羞全无纾患之实一曰自屈志【一无此三字】讲和之后【一有不过欲字】退而休息练兵训卒【一作训兵选将】以为后图然此亦必不能者只以河朔【一有料字】之事可知葢虑才和之后便忘发愤因循弛废【一作废弛】为患转深一曰纵使元昊复【一作称】臣【一有而字】西邉减费不弛武备不忘后图然犹有大可忧者契丹将【一作必】揽通和之事以为已功过有邀求遂兴兵甲是暂息小患于闗西复生大患于河北臣忝为耳目之官见国有大事旁采外【一作众】论所闻如此异同然大抵皆谓就和则难不和则易不和则害少和则害多然臣又不知朝廷之意其议云何臣见汉唐故事【一有祖宗旧制】大事必须廷【一作集】议葢以朝廷示广大不欲自狭谋臣思公共不敢自强故举事多臧众心皆服伏思国家自兴兵以来常袐大事初欲隠藏防惜不使人知及其处置乖违岂能掩蔽臣谓莫若采大公之议収众善之谋待其都无所长【四字一作所言无可采】自用庙谋【一有固字】未晚其元昊请和一事伏乞【二字一作请】于使人未至之前【一有先字】集百官廷议臣只自朝夕以来诸处询访已闻众説如此若使并集于廷各陈所见必有长策以禆万一【一有惟陛下裁幸无下九字】谨具状奏闻伏勅防
　　论西贼议和利害状【同前】
　　右臣伏自【一作见】如定等到京以来窃闻朝议不许贼称吾祖必欲令其称臣然后许和此乃国家大计庙堂得策葢由陛下至圣至明不苟目前之事能虑向去之忧断自宸决定大议然数日来风闻颇有无识之人妄陈愚见不思逺患欲急就和臣虽知必不能上惑圣聪然亦虑万一少生疑沮则必坏已成之计臣职在言责理合辨明伏自西贼请和以来众议颇有异同多谓朝廷若许贼不称臣则虑契丹别索中国名分此诚大患然臣犹谓纵使贼肯称臣则契丹尚有邀功责报之患是臣与不臣皆有后害如不得已则臣而通好犹胜不臣然于后患不免也此有识之士忧国之人所以不愿急和者也今若不许通和不过惧贼来冦耳且数年西兵遭贼而败非是贼能善战葢由我自缪谋今如遣范仲淹处置邉防稍不失所【一有则字】贼之胜负尚未可知以彼骄兵当吾整旅使我因而获胜则善不可加但得两不相伤亦已【一作足】挫贼鋭气纵仲淹不幸小败亦所失不至如前后之缪谋【一作战】是比于通和之后别有大患则所损犹少此善筭之士见逺之人所以知不和害小而不惧未和也臣谓方今不羞屈志急欲就和者其人有五一曰不忠于陛下者欲急和二曰无识之人欲急和三曰奸邪之人欲急和四曰疲兵懦将欲急和五曰陜西之民欲急和自用兵以来居庙堂者劳于干运在邉鄙者劳于戎事若有避此勤劳苟欲陛下屈节就和而自偷目下安逸他时后患任陛下独当此臣所谓不忠之臣欲急和者也和而偷安利在目下和后大患伏而未发此臣所谓无识之人欲急和者也自兵兴以来陛下忧勤庶政今小人但欲苟和之后寛陛下以太平无事而望圣心怠于庶政【一作事】因欲进其邪佞惑乱聪明大抵古今人主忧勤小人所不愿也此臣所谓奸邪之人欲急和也屡败之军不知得人则胜但谓贼来常败此臣所谓懦将疲兵欲急和也此四者皆不足听也惟西民困乏意必望和请因宣抚使告以朝廷非不欲和而贼未逊顺之意然后深戒有司寛其力役可也其余一切小人无识之论伏望圣慈絶而不聼使大议不沮而善筭有成则社稷之福也谨具状奏闻伏勅防
　　论乞不遣张子奭使元昊劄子【同前】
　　臣窃闻昊贼来人议论数日全无逊顺之意朝廷又欲遣张子奭复徃贼中仍闻且只【一有令字】在延州伺贼意待其来迎方敢前进不知果有如此议否若实有之大为不便臣谓方今两议未决正是各争名分之时尤不可自亏事体元昊既见朝廷议论不合必料邉防须为凖备其伪以好辞来迎子奭使我望和而少弛然后不意以出【一作出不意以】攻子奭或被拘留或遭虐害以为中国万世之辱则悔何及焉虽不如此使子奭端坐延州不来省问欲归则又虑来迎乆待则寂然无报进退不得何耻如之葢元昊已与中国二次商量必知难合子奭之徃又别无议论未尽之事彼【一有必字】不急求相见则于臣二説虑有一焉臣不知朝廷以昊贼为可臣乎不可乎若有可臣则自当以重兵压境仍选忠厚知谋之士直入贼中说令臣服如其不可则何必遣人或但欲迁延嵗月不拒絶之则只当因如定之囬赐以甘言许其厚赂谕以若能逊顺则使通意邉臣俟得其实然后定议乃是未絶其来之意也不可令天子使臣待贼命而进退万一遭其拒絶或被拘执则于事无益空损国威为今计者不若速遣范仲淹严备邉境徐放如定等还当自为谋以求胜筭取进止
　　论乞不受吕绍宁所进羡余钱劄子【同前】
　　臣风闻转运使吕绍宁才至淮南便进见钱十万贯不知是【一作果】否臣见兵兴以来天下困弊者非独备邉之费半由官吏坏之今三司自为阙钱累于东南刬刷及以谷帛囬易则南方库藏岂有剰钱闾里编民必无藏镪故淮甸近嵗号为钱荒不知绍宁才至淮南用何术于何处得此钱以进若将官库钱上进则逐州合使钱处甚多必致阙乏若于民间科率则人力岂任且十万缗钱国家得之所益至防外处取之为害不细徃年李定王逵【一作达】軰皆刻剥疲民进奉至今南方嗟怨况今年江淮王伦大【三字一作诸路自】警刼后继以蝗旱为孽民间困窘尤要抚存而绍宁欺罔朝廷妄有进献伏乞特降指挥下别路选差一精强官将淮南一路见管钱帛磨勘大数取见绍宁所进何处得来苟涉欺妄乞赐重行朝典其所进钱伏乞圣慈拒而不受以彰朝廷均防外方防御奸吏刻剥之意取进止
　　论孙抃不可使契丹劄子【庆厯三年】
　　臣伏见差孙抃等充契丹人使臣谓朝廷新遭契丹侮慢陵辱之后必能发愤毎事挂心凡在机宜合慎措置及见抃等被选乃知忘忽虑患依旧因循今西贼议和事连契丹中间屡牒邉郡来问西事了与未了今专使到彼必先问及应对之际动闗利害一言苟失为患非轻岂可四人之中令抃先徃抃本蜀人语音讹谬又其为性静黙自安军国之谋未常与议凡闗机事多不谙详臣闻古者遣使最号难才不受以辞许其专对葢取其临事而敏应卒【一作变】无穷今抃既不可预告以言则将何以应卒苟一疎脱取笑四方其孙抃欲乞不令出使或恐中书不能逆抃人情尚执【一作守】前议即乞别令一人言语分明稍知朝廷事者先徃贵不误事且契丹君臣颇为强黠中国常落其计不可不知今欲雪前耻虽知未能其如后患岂可不虑伏望圣慈早令两府别议取进止
　　论范仲淹宣慰陜西劄子【同前】
　　臣风闻如定等不乆放还窃縁此来议论必未谐和须虑骄贼猖狂忿兵攻冦凡闗邉备正要枝梧伏覩朝防已差范仲淹田况等为宣抚使今日风闻韩琦以仲淹已作参政欲自请行不知是否以臣愚见不若且遣仲淹速去琦与仲淹皆是国家委任之臣材识俱堪信用然仲淹于陜西军民恩信尤为众所推服今若仲淹外捍冦兵而琦居中应副必能共济大事庶免后艰若陛下以新用仲淹责其展効则且令了此一事俟邉防稍定不两三月自可还朝既先弭于外虞可渐修于阙政今邉事是目下之急不可迟缓以失事机伏望断自宸衷辍仲淹速去以备不虞取进止


　　文忠集巻九十九
　　钦定四库全书
　　文忠集巻一百
　　宋　欧阳修　撰
　　奏议第四
　　谏院
　　论京西贼事劄子【庆厯三年】
　　臣窃闻近日张海郭貎山与范三等贼势相合转更猖狂诸处奏报日夕不絶伏惟圣虑必极忧劳不闻庙谋有何处置臣窃见朝廷作事常有后时之失又无虑远之谋患到目前方始仓忙而失措事才过后已却弛慢而因循昨王伦暴起京东转攻淮甸横行千里旁若无人旣于外处无兵须自京师发卒孙惟忠等未离都下而王伦已至和州矣頼其天幸偶自败亡然而驱杀军民焚烧城市疮痍涂炭毒遍生灵此州郡素无守备而旋发追兵误事后时之【之字一作皆有】明騐臣谓朝廷因此必悔前非须有改更以防后患而自王伦败后居两府者了无擘画有上言者又不施行上下拖延日过一日遂至张海郭貎山等又起京西攻刼州县横行肆毒更甚王伦依前外处无兵又自京师发卒臣闻张海是李宗火内恶贼郭貎山在商山已及十年其骁勇凶奸不比王伦偶起之贼纵使官兵追及亦其胜负未知天下之忧恐自此始臣亦知近日臣寮上言贼事者甚众窃虑两府进呈文字之时必须奏言已差使臣选兵追捕将此拙计便爲庙谋上寛圣懐苟自塞责张海等二百余人尽有甲马日行一二百里马力困乏则弃别夺民间生马乘骑窃料官兵必难追逐纵使追兵能及生灵已受其殃此度贼虽能平后患岂可不虑以今四方盗起所在各要隄防则臣前所言御贼四事之中州县置兵最为急务伏望陛下悯此生民见受屠戮之苦不聼迂儒迟缓误事之言其州县置兵事件富弼已有啔请伏乞决于宸意速与施行取进止
　　再论置兵御贼劄子【同前】
