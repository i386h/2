<!-- { "loadSidebar": true } -->
　　臣恭惟本朝列圣之德虽不可以一言而蔽然其尤大着明者孝也仁宗皇帝之在东宫固未逺于亲侧已戚戚如此推是以徃则所以养志者不问可知也享国最久跻世上治岂无自而然哉其后元祐讲官范祖禹裒集当时政事三百一十有七总为训典而以此为首篇可谓知所先务矣臣寔慕之抑臣幸甚乃庚子日南至获与百执事序立德寿殿下伏见陛下以天子之贵行事亲之礼自大次拱手徒歩以入既升殿则拜伏尽恭侍立尽敬万目观瞻称叹一词皆谓尧舜以来所未有也不其盛哉虽然臣意陛下犹以未能朝夕太上皇帝太上皇后之侧为嫌也故向者以日朝为废务则用五日之制既又迫于慈训定一月四朝之仪恳恳惓惓可谓至矣惟陛下充天性之孝思仁祖之言进以承顔顺志为乐退以继志述事为念人心恱而天意得则其享于万斯年之报也必矣书曰今嗣王新服厥命惟新厥德终始惟一时乃日新易曰惟圣人久于其道而天下化成此陛下之志也亦防臣之愿也
　　隆兴元年二月十一日进
　　刘向説苑或谓赵简子曰君何不更乎简子曰诺左右曰君未有过何更君曰吾谓是诺未必有过也吾将求以来谏者也今我却之是却谏者谏者必止我过无日矣臣闻禹称丹朱之傲以告舜周公称纣之迷乱以儆成王言之者不疑闻之者不怒古之君臣相与盖如此岂待事至而后言过失着而后谏也哉春秋之末去古未逺故简子以一国之大夫犹能因箴规而思未形之过可以为贤矣彼唐之德宗何足以语此叚平仲一有所陈语未脱口而逆探其意叱责随之是尚可与输忠而尽言乎恭惟陛下检身若不及从谏如转圜言虽多而必听事纵诬而不却有君如此谁忍负之此臣所庶几古人而冀陛下之有所更也夫图事莫如勤然与其程书决事击刺骑射以勤其小不若经天纬地保大定功而勤其大也富国莫如俭然与其菲饮食服澣濯以俭于己未若惜邦财裕民力而俭以天下也正人端士不难于外敬而难于用其言左右近习不患于无才而患于有所挟凡是数者知之非艰行之惟艰陛下毋以臣言之妄而诺之而更之则德日新日日新又日新而何过之有
　　乾道七年五月二十五日进
　　唐书魏证传太宗问为君者何道而明何失而暗证曰君所以明兼听也所以暗偏信也尧舜氏辟四门明四目达四聪虽有共鲧不能塞也静言庸违不能惑也故曰君能兼听则奸人不得壅蔽而下情通矣
　　臣观汉唐之主莫盛于文皇致治之美庶几成康考其大要特在夫兼听而已当时司门式日无门籍者有急奏令监司与仗下引对毋得关碍又置立仗马二须乘者听是以即位四年国富刑清底于丕平非明目达聪之效欤虽然帝之初为政也魏证以谓圣哲之治其应如响期月而可盖不其难封德彛则曰三代之后浇诡日滋秦任法律汉杂覇道皆欲治不能非能治不欲二者之论若水火不相入虽欲兼听乌得而兼听惟帝察证之言可用信而不疑知德彛之言不可用拒而不受是乃所以为圣也仰惟陛下勤于求治切于听言日御昕朝延见羣下虽隆寒盛暑与夫休假之日召问咨访未尝少怠凡文武小大之臣草茅一介之贱皆得以情自通于上其视文皇尚复何媿若乃言有是非治忽系焉圣主既已广尧舜之聪明矣必将辨邪正以从违示好恶于用舍正观之治臣且见之
　　八月十七日进
　　正观政要求谏篇太宗谓司空裴寂曰比有上书奏事条数甚多朕总黏之屋壁出入观看所以孜孜不倦者欲尽臣下之情每一思致理或三更方寝亦望公軰用心不倦以副朕懐
　　臣闻人主切于求言则天下之事无不知勤于为政则天下之事无不理能行此者其惟唐之太宗乎观其尝谓侍臣曰朕每闲居静坐则自内省常恐上不称天心下为百姓所怨但思正人谏争欲令耳目外通下无寃滞兹非切于求言乎又曰朕毎夜常思百姓间事或至半夜不寐録都督刺史姓名于屏风坐卧常看在官有善事亦具列于名下兹非勤于为政乎古所谓非茍知之亦允蹈之者太宗是也然则致治之美庶几成康岂无自而然哉仰惟陛下圣而不居能而不矜刍荛之论必询狂夫之言亦择可谓通下情矣未明求衣夜分阅奏以监司郡守姓名列于御屏可谓思致理矣其视太宗夫岂多逊然呉兢之进政要也其表有曰望纡天监择善而行引而伸之触类而长之盖言行之有常思之不倦然后巍巍之化可得而致矣惟陛下因兢之説思唐之盛久于其道使天下化成则明四目达四聪可继于虞舜在位皆节俭正直可继于文王又岂止法正观而已哉
　　乾道八年正月十一日进
　　书洪范休徴曰肃时雨若曰乂时旸若曰哲时燠若曰谋时寒若曰圣时风若
　　臣观天之与人相去虽甚逺然志虑萌于此而休应彰于彼抑何近也是故景公一言而荧惑退舎成王出郊而风雨起禾惟先格王正厥事真若影响之防哉仰惟陛下躬神禹之智传洪范之学凡修之身达之政治见之动静语黙惟休徴是协属者雨雪偶愆寒气弗效陛下上畏于天下轸乎民知诸郡奉行和籴之未善也増其直损其数圣训丁寜方布于外而上天同云不旋踵应焉先之以霡霂继之以雰霏黎庶呼舞咸谓嗣嵗之丰庶或可望向非陛下于貌言视听思之间皆有以钦承天意则虽日祈释老徧举禬禜臣知其效不如是速也周之颂曰敬之敬之天维显思命不易哉无曰高髙在上陟降厥士日监在兹惟陛下敬用五事常有以应天则五者来备各以其叙必有以相我国家上焉三光全寒暑平下焉膏露降百谷登追帝王之盛无难矣岂直庶草蕃庑而已哉
　　淳熙二年【某】月【某】日进
　　唐书李绛传绛见浴堂殿宪宗曰比谏官论奏不实皆防谤讪欲黜其尤者若何绛曰人臣进言于上岂易哉君尊如天臣卑如地加有雷霆之威彼昼度夜思始欲陈十事俄而去五六及将以闻则又惮而削其半故上达者财十二何哉干不测之祸顾身无利耳虽开纳奨励尚恐不至今乃欲谴呵之使直士杜口非社稷利也帝曰非卿言我不知谏之益
　　臣闻古者谏诤无常员上而公卿下而庶人工商蒙瞍刍荛茍有见焉无不自达是以下情通于上而上德昭于下西汉大夫掌论议有太中大夫中大夫谏大夫多至数十人殆古之遗意欤唐兴太宗最以听言为急即位之初数引魏证入卧内访以得失证也忠诚恻怛靖共正直事无大小靡不尽言遂使朝无阙政民被膏泽君都显号身荷美名宪宗中兴实所欣慕时则有若李绛耻君不及太宗耻身不及魏证其陈治道论政体反复至数千百言帝悉嘉纳囘视正观似无愧矣然绛犹以人臣进谏为难者盖将坚上意广言路也卒之却李锜之赀辟光琦之议纪成败则屏为之设戒崇饬则碑为之仆谏行言听着在简册传之后世臣言俱荣焉仰惟陛下好问如虞舜从谏如高祖精台谏之选严轮对之制入直殿庐者频加宣召来自疎逺者即日引对岂惟继汉唐用人之美固已得古者谏诤无常员之谊矣今拾遗补阙偶虚其位惟圣明亟择重厚而谅直者使充是选盖重厚则知大体谅直则无邪心自然知无不言言无不尽李绛之所难臣窃以为易矣
　　淳熙二年　月　日进
　　三朝寳训太祖建隆三年二月诏自今五日内殿起居翰林学士及文班常参官轮对并须指陈时政得失朝廷急务或刑狱寃滥百姓疾苦咸采访以闻事有要切者非时诣閤门上章不得须候次对
　　臣闻书纪虞舜之治多矣而以询于四岳辟四门明四目达四聪为首盖虽上圣之资非好问则理有未尽是乃帝王之先务也唐太宗尝谓萧瑀朕少好弓矢自谓能尽其妙近得良弓十数以示弓工乃曰木心不正则脉理多邪弓虽刚劲而遣箭不直非良弓也朕以弧矢定四方犹失之而况于理乎自是诏京官五品已上更宿中书内省每召见皆赐坐与语询访外事务知百姓利害政教得失焉夫弓有形也理无穷也有形者尚或难知无穷者夫岂易究故当治忽之所关邪正之所系自非博问而广询则其未尽者多矣惟我太祖天纵将圣又尝歴试诸难固巳周知古今之变博通事物之理然即位未几逺稽虞舜近法太宗以咨询为急是宜创业垂统跻于极治列圣守之至于今不废诚可为万世法臣故表而出之
　　淳熙二年八月九日进
　　三朝寳训淳化五年五月太宗谓宰相曰诸州长吏所委尤重朕今选京官三十余人给以印纸亲书其前曰公务刑政惠爱临民奉法除奸方可理为劳绩本官月俸并给缗钱令知审官院钱若水分赐之朕以所书有奉法除奸之语且虑羣官不晓因縁生事又令若水谕以除奸之要在乎奉法朕盛暑中写此岂不劳乎盖为官择人以安百姓耳
　　臣闻道之以政齐之以刑民免而无耻道之以德齐之以礼有耻且格盖政刑所化者浅德礼所格者深此圣人论为政之要道也汉荀悦有得乎此故其言曰荣辱者赏罚之精华也礼教荣辱以加君子化其情也桎梏鞭朴以加小人化其形也范晔谓悦通见政体其以是欤恭惟太宗皇帝当天下既定务安元元尤注意长民之官有犯法者未尝少恕人固悚然知畏矣又欲励风俗于劝惩之外臻耻格于德礼之中故当太平兴国九年谓宰相曰刺史之任最为亲民茍非其人民则受弊因举后汉秦彭为颍川守以礼训人百姓懐爱深加叹赏后暨淳化乃亲书印纸三十余通揭为条目命审官院分赐京朝官当是时凌防等寔被此赐已而屡典藩郡所至皆有治迹卓然为宋名臣今秘阁尚存当时御书数通而赐防者在焉歴官课绩具载卷中贻训方来实为盛典仰惟陛下留意守臣増光祖宗凡有除受必延见访问奸贪暴虐者既已斥去疲癃阘茸者又无所容傥因清闲之燕特诏秘阁以太宗所书来上稽用故事亲御翰墨遴择循吏一二十人而付之使得者以为荣而益知自勉不得者以为辱而耻躬之不逮必有如防軰班班见于郡国承流宣化少副陛下爱民之意淳熙纪年当不愧于淳化矣
　　淳熙二年九月二十一日进
　　前汉张敞传渤海胶东盗贼并起敞上书请治之天子召拜胶东相敞辞之官自请治剧郡非赏罚无以劝善惩恶吏追捕有功効者愿得一切比三辅尤异天子许之敞到胶东设赏开群盗令相捕斩除罪吏追捕有功上名尚书调补县令者数十人由是盗贼解散转相捕斩吏民歙然国中遂平
