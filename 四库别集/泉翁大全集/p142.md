<!-- { "loadSidebar": true } -->
　　奏为陈愚忠，审大葬，以全大孝事。书称「乃身在外，乃心罔不在王室」。臣恭闻圣母大葬之事，日夜反复深思熟计，不能自已，务求其至善，以仰称皇上大孝之心。此臣子区区忠於君父之至情也。然而道路隔远，传闻不一。或曰：「皇上将奉圣母梓宫而南合葬显陵也。」又曰：「皇上将亲往周阅山川，更卜吉兆也。」臣愚窃有一说焉。或曰：「皇上将皇考梓宫而北合葬大峪新兆也。」臣愚亦有一说焉。若谓就南方而且更卜者，臣尝闻之，纯德山龙飞凤舞，水秀山环，显陵吉兆，中气攸全，南方之大胜概也。此人人之言也，南方形胜无过之者矣。是以降神，生我皇上，禀不世出之资，起为天地神人之主。聪明圣智，厘正百王，固得之天地间太和元气；要之，亦显陵清淑所钟之奇也。此其有明效大验者也，岂可舍之而他图乎！若谓北迁合葬大峪新兆者，臣尝闻之，天地之气自北而南，故天下之山水亦自西北而东南。今天寿山乃太行山之乾之麓也，数千里遥遥旺气之钟也。右黄河，左东海，江淮万派，衡、庐千重，环拱於四五千里之外，天下之大胜概也。此宋大儒朱熹之言也。故今皇都，旷古所无之都也；今之诸陵，旷古所无之陵也。臣往年奏献祖陵颂，亦略陈之矣。虽云长陵已得正脉，然譬之大树然，树之大者，枝枝皆成硕果，此又天造地设以遗[我]国家者也。今者皇上巡幸承天，山川胜概，一览[无]遗，宜南而南，宜北而北，我皇上固自有独断，而决不俟他有改图矣。但臣於葬法，则敢沥血昧死愿陈一得之愚焉。盖古者人君葬礼用隧道，人臣葬礼用悬棺。昔周襄王劳晋文公以地而不许其请隧者，以尊隧也。解之者曰：「隧者王之葬礼也，阙地通路而葬者也，从前而入也。」臣闻后之人君山陵之制，务观美於圹中，以石砌之，为石宫室仪从，故其势不得不大，且空空而大者，必生水，必生物。观今城门之石洞，天阴水出，或积垂如钟乳然者可知也。观今天阴屋柱础石必润出水者，又可知也。盖下有地气之升，而上有闭之者，必成雨滴。观今天之作雨，乃云蔽地气之升而成者也，又可知也。圹中滴之之久，其空必积而为池，故后世山陵必多有水润，以润及於棺，以及肤体。非其地之不善也，乃其圹中高大且空之所致也。此以眼前物理与天地之气推之而知其必然者也。一患也。夫葬者，承生气也，此郭璞之至言也。夫山之生旺之气止有一脉，棺则承之。若为大空，必散其气，祗见其水之积，而不见其气之承也。二患也。去二患以图万全，莫善於宋大儒朱熹家礼之葬法矣。臣尝观朱熹家礼之葬法，用三合土者，正惟虑此患也。其法用灰三砂土各一，以松叶水，或糯米、鬻水，和而细筛之、细筑之。筛必以九，筑必以寸。岁久则融结而成石矣。且三合土又与地气相宜相贯通，是有如石之坚，而无隔气之患也，伏惟皇上神断焉。若欲南方，则纯德山山水之萃，显陵可不必别图矣。其穴或仍旧，或稍移於上，计今玄宫深浅之宜，开圹二丈余尺，先以三合土筑实其底，积至九尺而止。别预造梓椁，计其内大仅与梓宫上下两傍相去，止空三寸许，其梓椁前面则为小金门，以待梓宫之入，用朱漆漆之数十过，先举梓椁以安於三合坚土九尺之上，乃三合土筑其后及两旁，与梓椁平，其上仍筑积至厚九尺乃止。又先以桐油涂梓椁之内，令其润滑不滞，乃奉梓宫顺送而入安焉。或曰：宜为小架，下施金□小轮轴，置梓宫於其上，连架推入，亦能不滞。然此亦巧匠者之所能(辨)[办]耳。既安之后，即以原造小金门掩之，乃以三合土筑塞其门，亦与先筑九尺者平乃已。通前共厚二九一丈八尺，连梓椁之高，则为厚可二丈四五尺矣。则上下四方皆为三合坚土九尺，以象九重天子之数之礼也。久而益坚益结焉，即如浑全生成之石，是为石玄宫，方二丈四五尺大矣。乃又益加净土於其上，积之为丘陵。夫三合土既通地气，而中实则水不生，灰性又不生水，而水又不能入矣。是不必别有改图更卜，承已验之吉地，而为万万年之基以去二患也。臣今所陈，盖酌古者隧道之制，及大儒葬法之善而为之者也。乃於玄宫之外之前，为宫殿、为廊庑、为仪卫，而一为天子之制焉。是内则实圹而为古隧道之制，外则营造而为今天子之制，实益在内而不在外，美观在外而不在内，是内外两得而为万全也。此礼所谓凡附於棺，必诚必信，勿使之有悔焉者也。若合葬於南，则此法固宜於南，合葬於北，则此法亦宜於北。是使金玉之肤，而藏於二丈余尺大石之中，水土永不能亲肤矣，万万代可无他虑矣。夫厘正后世之谬，而追复先王之制，一举而兼有众美，不屑屑於今，不拘拘於古，而能得先王之意，成莫大之孝，有无穷之休，而垂百王之法焉，於圣心得无安焉？伏惟皇上采择焉！伏惟皇上留神焉！其为深谋远虑，其为至孝至仁，万万非百王之可及也。夫与其务观美而有前患，孰若贵浑坚而无他虞？皇上爱亲之至，天下所共知也。必因心而图无穷之固，必不随众而遗莫大之忧矣。伏乞皇上独断焉！臣又窃忖，方今圣人在上，疏通知远；贤辅在侧，迪德秉哲，何俟於臣愚之言？然古语有之：「愚者千虑，必有一得。」故采有众善，无间刍荛。况臣虽至愚，叨从大夫之后，情有激切，义不容默。是以不顾利害，冒死为陛下陈之。惟皇上留神独断焉。於定卜定制之后，伏乞皇上早图回銮，以安九庙神灵。若定北迁合葬於大峪新兆，则命重臣奉迎皇考梓宫而北，皇上恭迎於近郊。若定南迁合葬於纯德山吉兆，则亦命重臣奉送圣母梓宫而南，皇上亦恭送於近郊。其为大孝，又两得而万全者也。臣不胜痛切之至！不胜恐惧之至！缘系陈愚忠，审大葬，以全大孝事理，为此具本，差办事官陈昭赍捧，赴行在通政司投进，谨具奏闻。时上欲奉圣母梓宫合葬显陵，先差锦衣卫指挥赵俊往同太监奉祀巡抚开玄宫视之，有水三尺七寸，上润梓宫一尺二寸，奏报。上意未决，故有此奏。嘉靖十八年三月十九日，奉圣旨：「览奏，具悉卿忠爱至意。朕已知。行在礼部知道。」 
　　
　　进治权论疏 
　　
　　南京吏部尚书臣湛若水谨奏，为进治权论以备采择，以定国猷，以壮国体事。臣窃闻之，圣人之理天下，仁义礼智并行而不悖，故能成其治；上天之宰万物，春夏秋冬并运而不忒，故能普其化。夫天之道，春以生物，夏以长物，秋以肃物，冬以藏物。圣人之道，仁以爱人，义以正人，礼以定人，智以察人。夫惟仁以爱人，故不黩武矣；义以正人，故不逸恶矣；礼以定人，故不紊分矣；智以察人，故不敢欺矣。恭惟皇上禀天地中正之气，备聪明睿智之资，立仁义礼智之极，至矣。然而四者又必以智为本，如日月之照临，光於下土，无幽弗烛，以行乎三德之中者也。且以近时一事言之。我皇上前年闻安南国莫登庸父子篡逆之变，即赫然斯怒，命将伐之，如天之雷厉风行而不可遏，是智以照之，义以正之，所谓不逸恶矣。继而虽愤莫氏之逆奸，而重悯国人之鱼肉，乃复缓其兵以待其变，如天之晴云霁空而不可测，是智以照之，仁以爱之，所谓不黩武矣。今兹虽知其恶逆之极，犹选命大臣文臣，捧尊天大诏以谕其国，使知皇天上帝之为极尊，而不可欺，达名分，识祸福，返国旧主之裔而归正焉，则又如天之膏露和雨，万物各正而不失所，是智以照之，礼以定之，而使不乾分矣。但遥闻莫登庸父子篡据国都，以绝於北，逐黎氏之遗裔於海滨，以阻於南，故朝贡不通。前年黎氏之臣航海来告变可知矣。今者恐大诏之行，势不能越莫以及黎，不达黎如特为莫，适足以惑国人，而定其位、成其纂耳。仰惟皇上普弘大智，临照幽隐，兼全仁义礼智之大德而不失其正焉，不待言矣，然诚不可以不慎也。夫华夏夷狄，天下之大防也；弒父与君，天下之大变也；仁义礼智，天下之大德也；圣人，天道之极致也；国体，视之以为强壮者也。一举措之间，四方作则焉，四夷观望焉，诚不可以不慎也。伏望皇上敕谕二臣相机进止，勿以犯难，慎重国体，如永乐年间之事可鉴也。臣守职南都，莫闻庙筭。仰测神谟，念适当事机之会，一往难追，过计私忧，不能自已。因采众论，述为治权论一篇，谨录装潢随本上献，将或有一得之愚，万全之策，足裨治体者。伏乞圣明留神垂览决择焉，臣不胜感激恐惧之至。缘系进治权论，以备采择，以定国猷，以壮国体事理，为此具本，专差舍人史宗赍捧，谨具奏闻。 
　　
　　会谢恩疏 
　　
　　南京吏部等衙门尚书等官臣湛若水等谨奏，为谢恩事。嘉靖十八年四月二十八日，准南京礼部咨，该本月二十五日，准礼部咨，伏遇皇上册立皇太子，沛恩差进士叶照赍到彩币颁赐，臣等各拜领讫。伏以元良肇立，式睹万邦之以贞，大赉斯行，共赖一人之有庆。宠渥自天，感恩无地。臣等诚欢诚忭，稽首顿首，上言。窃闻主器得人，乃万世无疆之福，青宫正位，实三代有道之长。是以自古明王必重储贰，惟时预养君德，早贵熏陶。庆邦本之既立，仰恩波之旁流。洪惟皇上陛下道光千圣，德配百王，制礼作乐而神人协和，飨帝尊亲而仁孝具备。泽同地厚，福与天齐。太子正而天下定，锡命布而人心归。卿云绚彩，巍巍乎垂衣裳以立人极，瑞景昭回，焕焕乎抉云汉而分天章。顾惟袜线之长，讵效衮衣之补。徒冒素丝五紽，祗委蛇於退食之际；窃比黄裳元吉，益缱绻乎报主之身。伏冀贻哲在初，益懋祈天之实；推恩斯普，用弘衣被之仁。臣等□叨玄衮之褒，敢效华封之祝。服其服焉，思申下拜之诚；荣则荣矣，永矢弗谖之悃。臣等已实时叩头谢恩，无任感激之至！除五府科道等衙门，及升迁公差给由等项官员，各自奏谢外，谨会同见任户部等衙门尚书等官钱　等，连名具本，专差百户李椿赍捧，谨具称谢以闻。 
　　
　　谢颁赐圣制疏 
　　
