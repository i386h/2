<!-- { "loadSidebar": true } -->
　　神仙艳福本三生，唤得飞琼下玉京。 
　　小院当风罗带结，画楼听雨翠钗声。 　　 
　　妒花风雨催花葬，药炉经卷添惆怅。 
　　两桨寒波白下潮，解愁莫问金丝帐。 　　 
　　帐掩流苏冰簟空，人天消息太匆匆。 
　　几时白鹄乘烟去，何处青鸾有信通。 　　 
　　沉沉铜漏迢迢夕，一点隃糜泪一滴。 
　　婵娟著述并千秋，可人夫婿真怜惜。 　　 
　　走马应官去蓟门，哀蝉落叶总销魂。 
　　吴王宫里红心草，留作人间春梦痕。 　　 

　　朗玉兄《香畹楼忆语》，琼思瑶想，凄艳绝伦。余既每则僭加评语，意有未尽，复缀此诗，以慰清娱之悼　　（吴县）董国琛（琢卿） 　　 
　　东坡葬朝云，香山遣樊素。 
　　有情悟无情，要皆在迟暮。 
　　如何少年场，乃有感逝赋？ 

　　孟楷佳公子，亭亭而玉树。 
　　礼防申自持，花丛懒回顾。 
　　青溪最小姑，相见眼波注。 　　 

　　秋桨桃叶迎，春槛蕙花吐。 
　　堂上明珠珍，闺中德星聚。 
　　葡萄镜传神，旃檀篆添雾。 

　　一螺仙掌纹，十索锦心句。 
　　络秀佐羹忙，小乔知曲误。 
　　福慧信无双，燕莺亦旁妒。 　 
　 
　　况闻贤且孝，侍疾忘寝寤。 
　　色喜动太君，肩行随大妇。 
　　郎既小小怜，妾亦鹣鹣护。 

　　谁知归建康，遽尔痛朝露。 
　　璧月掩圆辉，琼枝陨寒跗。 
　　忆语千万言，伤心事如诉。 　　 

　　畹君倘有灵，应识郎情苦。 
　　伫续玉箫缘，再看银河渡。 　　 

　　又读《台城路》词四阕，依调奉题，以纾余感　　前人 　　 
　　人天尽有伤心境，凄凄况传遗事。坠叶敲帘，余香剩盒，难挽青门书记。飞仙去矣，又旧梦零星，可怜提起。细语喁喁，问君能有几多泪？　　言愁吾亦愁绝，翦镫消夜读，炉烬心字。墨碾珠尘，编凝粉印，写尽落花身世。缠绵至此，料悔觅封侯，断肠夫婿。曲按朝阳，玉人知也未。 　　 
　　奉题小云兄《湘烟小录》后调寄《台城路》　　（吴县）沈彦曾（兰如） 
　　春风曾护双兰笑，湘烟化成凄怨。艳艳销金，盈盈载玉，未是相逢嫌晚。红闺绣缓，为替织弓衣，赠郎行远。更揭眉奁，赌吟香语付筠管。　　琼枝容易瘦损。旧欢如坠雨，无限悲惋。别绪萦怀，惊魂入梦，消息空江先断。重来恨满。剩指爪嫣红，枕函留伴。传写朝云，黯然凝泪眼。 　　 
　　读朗玉兄《湘烟小录》，用上下平韵，衍成绝句三十首，以写怆情　 
　　　　　　　　　　　　　　　　　　　　　　　　（吴县）陈彬华（小松） 　　 
　　几夕秋声撼井桐，无端紫玉返瑶宫。 
　　陈思漫续黄初赋，翠羽明珰一霎空。 　 
　 
　　湘水芳枝泣露茸，铅华净洗薄芙蓉。 
　　六朝姽婳今消歇，仙谪珧台第几重。 　 
　 
　　桃叶迎来上画艧，配将国士本无双。 
　　如何白下春归去，不共秋潮再渡江。 　 
　 
　　名士倾城信有之，纫秋水榭证盟时。 
　　几生修到人如玉，记取鸾绡本事诗。 　 
　 
　　明珰翠羽艳珠围，瓜步重阳画楫归。 
　　闻道秦淮诸采伴，郁金堂燕妒双飞。 　　 

　　金屋妆成画不如，同心花朵绮窗疏。 
　　可怜香畹楼头月，空照流黄阁已虚。 　 
　 
　　家住青溪最小姑，红妆替写惜花图。 
　　玉梅香底芳魂杳，嬴得檀郎泪眼枯。 　 
　 
　　扬州三月草萋萋，春色红桥画景迷。 
　　恰与璚花描艳影，筿园环佩尽眉低。 　 
　 
　　爱月还输雨更佳，垂帘晏坐听空阶。 
　　恹恹骨损香桃瘦，不是伤心怨紫钗。 　 
　 
　　松楸感念雨花台，一叶凌风江上回。 
　　生怕分飞肠欲断，教郎两日故迟来。 　 
　 
　　玉镜尘封寂寂春，楚湘烟雨梦前因。 
　　伤心最是环花阁，少个金钗问字人。 　 
　 
　　天风吹散美人云，瘦剩蛾眉月二分。 
　　回首绿梅窗下坐，可堪重说验螺纹。 　 
　 
　　缥缈空招倩女魂，碧梧庭院月黄昏。 
　　生怜四阕台城路，半是啼痕半墨痕。 　 
　 
　　抚棺一恸剧辛酸，碧海青天恨万端。 
　　闻说隔江书远寄，尚将好语报平安。 
　　 
　　此日珠难合浦还，空留钿盒忆风鬟。 
　　前身定是司花使，清浅蓬莱水一湾。 
　　 
　　祷疾慈云大士前，替郎茹素祝延年。 
　　慈姑爱悼彰贤孝，小传琅琅字二千。 
　　 
　　祖庭白发叹萧萧，曲意承颜药裹调， 
　　难得斋心香一瓣，满庭风露立中霄。 
　　 
　　闺中大妇爱娥媌，咏絮联吟翡翠巢。 
　　五月江深寒水阁，花笺重叠记传钞。 　 
　 
　　封侯夫婿领弓刀，问疾寒闺不惮劳。 
　　相伴药炉凄拥髻，晓来懒自沐兰膏。 
　　 
　　林下风姿谢绮罗，红牙小拍忆秦娥。 
　　每从官阁飘镫夜，指点霓裳一曲歌。 
　　 
　　璧月琼枝萼绿华，如云鬒发丽盘鸦。 
　　痴情绾就来生结，翠盒同装并蒂花。 
　　 
　　塔影园空吊夕阳，穗帷萧瑟晚风凉。 
　　西泠筑就蘼芜冢，一树棠梨傍菊香。 　 
　 
　　桂旗兰旐返瑶京，灵鹊填桥控驭迎。 
　　梦里萧郎成永诀，兰陵舟夜佩环声。 　 
　 
　　澹月疏星冷画屏，为资冥福写金经。 
　　应思蝈蝈雕笼爱，络纬寒螀不忍听。 　 
　 
　　征程回首梦觚棱，水驿山村露一镫。 
　　此日燕台沙扑面，出门应怕说金陵。 
　　 
　　返魂无术忆灵修，嬴得全家珠泪流。 
　　茶熟香温相伴处，珊珊遗挂泣弦秋。 　 
　 
　　月缺花残感慨深，哀言都是四愁吟。 
　　缠绵梦玉词中句，绘出伤秋一寸心。 
　　 
　　杏花春雨梦江南，香火因缘礼佛龛。 
　　待谱琵琶传轶事，香名原胜影梅庵。 　 
　 
　　绳床经案暮垂帘，鸾影凄凉吊镜奁。 
　　只望玉箫来再世，风流佳话定重添。 　 
　　 
　　西风叶叶挂征帆，香泽留教伴枕函。 
　　好慰高堂珍重意，休将红泪湿青衫。 　　 

　　重读《台城路》四阕，蓉愁蕙怨，凄艳绝伦，依调奉题，用周清真韵　　前人 　　　　 
　　凄凉谱出销魂句，秋心况逢秋晚。楚泽孤芳，湘皋小影，可奈西风催翦。珠奁故掩，正香畹楼头，夜长银簟。认是魂归，绣帘人悄问谁卷？　　青溪旧时打桨，指山温水软。金粉无限，璧月难圆。璚华遽陨，只恨轻帆孤转。梨云梦远，剩雪碗冰桃，穗帏长荐。画里真真，尚愁眉翠敛。 　　 
　　题朗玉弟《湘烟小录》后　　（吴县）沈秉钰（式如 ）　　 
　　紫凤长离玉化烟，杜兰香去定生天。 
　　 爱缘结得全家福，第一尤难大妇怜。 　 
　 
　　渊鱼廪鼠察非宜，巽语时逢药石规。 
　　情重韦皋勤礼佛，玉箫应有再来时。 　　 

　　奉题小云司马尊兄《湘烟小录》后　　（上元）张泺（子澜） 　　 
　　明珠无价玉无瑕，门掩樱桃五树花。 
　　乐府纷传中妇艳，桥梁侧近小姑家。 　　 
　　坤灵扇早氤氲定，忉利天应笑语哗。 
　　何事罡风吹霎过，便营香冢葬琵琶。 　　 

　　一角红楼旧曝衣，阑腰窗眼易斜晖。 
　　淑姬每告双双至，游女能歌缓缓归。 　　 
　　无复灵璈重奏曲，可怜片石独支机。 
　　丹青不惜生绡费，翠羽明珰画宓妃。 　　 

　　螺北香东秀色餐，明明佳月有团栾。 
　　刻脂销得檀奴爱，好粉能教竹母欢。 　　 
　　异体连心随宛转，双烟一气祝平安。 
　　吟红闺里同凄绝，数到花枝欠畹兰。 　　 

　　小劫优昙悟刹那，渡江双楫奈公何？ 
　　招魂自打开头鼓，忍泪孤擎洗面锣。 　　 
　　吊鸟山应移建邺，爱猫人傥值横波。 
　　可堪老对红心草，来与西施赋挽歌。 　　 

　　奉题小云兄《湘烟小录》后调寄《金缕曲》　　（上元）汪度（邺楼） 　　 
　　共说神仙侣。记春人眉修蒋黛，目成吴语。璧月琼枝传艳影，恰伴临风玉树，弹指散梵天花雨。悄绾情丝成百结，猛罡风吹作愁千缕。红药恨，问谁主？　　黄杨闰厄飘茵絮。怎瑶台优昙一现，也难留住。应是寒簧真谪降，梦绕清虚玉宇，趁鹊驾星桥归去。小别人天成永诀，湿青衫望断青鸾羽。难打桨，再迎汝。 　　 
　　呜咽秦淮水，料从今艳沉金粉，馥销兰芷，十二红楼齐掩泣，转羡落花身世，应也为可人夫婿。繐帐镫飘珠箔影，认招魂旧是双栖也。哀荣福，问谁比？　　双修合惹天心忌。早翻尽断肠公案，绿衣黄里，解脱我为添转语。水月镜花如是。况本是玉清仙子。消受艳缘三载后，更消君一卷伤心史。千古后，定传矣。 　　 

　　奉题小云兄《湘烟小录》后调寄《台城路》　　（元和）朱绶（酉生） 　　 
　　冶城一片秋杨柳，黄昏画帘微雨。笛舫镫圆，钗楼镜坠，添了凄凉无数。停辛伫苦，算消受年时，翠描眉妩。打桨归来，暮潮不动载愁去。　　江郎漫成恨赋，钿盟人世感，芳事多阻。线涩欢裯，弦疏怨柱，寂寂尘香荃土。哀蝉制谱，料萧寺云深，薛衣吟楚。璧月环花，此情堪诉与？ 　　 
　　奉题朗玉司马《湘烟小录》后　　（琴河女史）钱若璞（莲因） 　　 
　　苎萝春水浣轻纱，人道青溪胜若耶。 
　　明月吹箫曹比玉，夜船横笛魏无瑕。 　　 
　　纤眉翠冷初三月，宝靥红销第一花。 
　　愁绝彩鸾云影散，招魂仍傍旧儿家。 　　 

　　锦瑟无端散舞裀，玉箫有约证兰因。 
　　落花生世难销劫，流水年华易感春。 　　 
　　芳树画阑闲听雨，碧纱小榭黯生尘。 
　　冰绡重写崔徽影，生恐离愁易带颦。（余曾背写畹君惜花小影今司马更属摹香畹楼坐月图故云） 　　 

　　奉题朗玉弟《湘烟小录》即送入都　　（琴河女史）归懋仪（佩珊） 　　 
　　春帆桃叶渡江云，官阁梅花月二分。 
　　每玩琴书怡翠黛，自安荆布薄红裙。 　　 
　　致欢颜解承堂上，侍疾身甘替女君。 
　　愁见弦秋孤馆里，鸳帏遗挂异香熏。 　　 

　　闺阁全才似此难，檀奴哪怪泪频弹。 
　　双修福慧缘偏短，四载繁华梦易残。 　　 
　　归棹岂知成永诀，翦镫曾记话长安。 
　　只今风雪朝天去，谁与熏衣护晓寒。 　　 

