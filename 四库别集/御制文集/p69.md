<!-- { "loadSidebar": true } -->
　　七佛偈为禅门开宗了义然散见于梵帙而非出于一经近自西藏班禅额尔徳尼喇嘛处贡有七佛畨轴凡佛之父母眷属名字悉备问之僧人皆不知其所以谘之章嘉国师乃于畨经汉经所谓长阿含经贤刼经降生次第经及佛源广解内一一考得其源葢第一毘婆尸佛种刹利姓拘利若父槃头母槃头婆提居槃头婆提城神足二一名骞荼次名提舎侍者名无忧子名方膺第二尸弃佛种刹利姓拘利若父明相母光曜居光相城神足二一名阿毘浮次名婆婆侍者名名行子名无量第三毘舎浮佛种刹利姓拘利若父善灯母穪戒居无喻城神足二一名扶游次名郁多摩侍者名寂灭子名妙觉以上三佛为过去庄严刼佛第四拘留孙佛种婆罗门姓迦叶父礼徳母善枝居安和城神足二一名萨尼次名毘楼侍者名善觉子名上胜第五拘纳含牟尼佛种婆罗门姓迦叶父大徳母善胜居清净城神足二一名舒槃那次名郁多楼侍者名安和子名导师第六迦叶佛种婆罗门姓迦叶父梵徳母财主居婆罗柰城神足二一名提舎次名婆罗婆侍者名善友子名进军第七释迦牟尼佛种刹利姓瞿昙父净饭王母大清净居舎衞城神足二一名舎利弗次名目揵连侍者名阿难子名罗防罗以上四佛为现在贤刼佛夫一佛即恒河沙数佛而恒河沙数佛即一佛父母眷属皆如是何有于分别然真如海内不受一尘万行门中不舍一法既已明是因缘用泐诸贞石建七佛塔以为供养颂曰
　　过去庄严刼现在贤刼是未来为星宿于一弹指顷佛説三即一过去三非三现在四岂四分别乃云七而实即一佛七佛各有偈普説一义谛一毫端之上能现寳王刹示兹满月相聚七为一塔如法华所云非同亦非异佛语非绮语初学亦能晓声闻与圆觉犹然未能行稽首吉祥云永防娑婆界救度诸众生各各精进证
　　热河
　　文庙碑记
　　丙申夏驻跸热河避暑山庄曹秀先以礼部尚书扈从几暇召见谈及时政秀先云臣春卿也在职言职以为此处宜兴学校以造就士朕曰俞哉亦其时矣于是乎有设学之防于是乎有加额之恩学校既设则
　　文庙亟宜建乃命相地伐材卜吉鸠工宫墙泮水殿庑礼乐一如制越二年己亥夏朕以来巡亲
　　释奠而落成之夫热河固自古闗塞以外荒畧之区也虽金辽有兴州之称然旋举旋废建置沿革率不可考而况有皋比之传弦诵之声哉是以我
　　皇祖每年避暑于此亦不过名之曰山庄故有聚民至万家之句盖于礼乐之兴未免
　　存待以百年之意今则耕桑日以辟户口日以滋以幅员计之不啻数千里而版借或逾十万焉此而无学校以牖民迪俗岂宣
　　祖猷扬
　　圣化之道且今西域乌鲁木齐等处率置郡县立学校以此较彼为尤近矣则兹
　　文庙之建于时于地胥不可缓亦不待人之请而后行称之曰热河
　　文庙者今虽升之曰承徳府従其朔纪其因也昔苏轼作韩愈碑记云公之神之在天下如水之在地中予谓韩愈因文见道我
　　夫子体道垂文韩愈之所因者即
　　夫子之所垂而见犹待乎行体则其本也且水在地中尚需求而得之我
　　夫子乃天之经地之义山之峙海之渊无日不在人人心目之中范围曲成而不遗岂待穿凿求之而后得然则
　　木铎之音孰谓不可觉斯民于闗外荒畧之区也哉
　　须弥福夀之庙碑记
　　黄教之兴以宗喀巴为鼻祖有二大弟子一曰根敦珠巴八转世而为今达赖喇嘛一曰凯珠布格埒克巴勒藏六转世而为今班禅额尔徳尼喇嘛是二喇嘛葢递相为师以阐宗风而兴梵教则今之班禅额尔徳尼喇嘛实达赖喇嘛之师也达赖喇嘛居布达拉译华言为普陀宗乗之庙班禅额尔徳尼居扎什伦布译华言为须弥福夀之庙是前卫后藏所由分也辛夘年曾建普陀宗乗之庙于避暑山庄之北山以祝
　　厘也亦以土尔扈特归顺也今之建须弥福夀之庙于普陀宗乗之左冈者则以班禅额尔徳尼欲来觐而肖其所居以资安禅且遵我
　　世祖章皇帝建北黄寺于京师以居第五达赖喇嘛之例也然昔达赖喇嘛之来实以敦请兹班禅额尔徳尼之来觐则不因招致而出于喇嘛之自愿来京以观华夏之振兴黄教抚育羣生海宇清宴民物敉宁之景象适值朕七旬初度之年并为庆祝之举也夫朕七旬不欲为庆贺繁文已预颁谕防而兹喇嘛之来则有不宜阻者盖国家百余年升平累洽中外一家自昔达赖喇嘛之来至今亦百余年矣且昔为开创之初如喀尔喀厄鲁特尚有梗化者今则重熙休和喀尔喀久为世臣厄鲁特亦无不归顺而一闻班禅额尔徳呢之来其欢欣舞蹈欲执役供奉出于至诚有不待教而然者则此须弥福夀之庙之建上以扬歴代致治保邦之谟烈下以答列藩倾心向化之悃忱庸可已乎既为记复作赞言
　　印度既迥遥　　佛教亦式微　　梵僧舍天竺多临卫藏地　　自唐代已然　　是为法源处一译犹云近　　三乗无舛讹　　宗乗向东昌诚如佛所记　　卫藏虽徼外　　实在震旦中达赖及班禅　　宗喀巴髙弟　　前后燃智灯三车之纲领　　真文与满字　　于是溯轨躅防古众林林　　莫不倾心向　　皈依三寳门神道易设教　　兹闻班禅来　　如婴儿遇母观化阐宗风　　诚为吉祥事　　布达拉既建伦布不可少　　择向兴工作　　亦以不日成都纲及寝室　　一如后藏式　　金瓦映日辉玉幢扬风舞　　自成动静偈　　朗标色空喻以是善因缘　　资无碍法喜　　祝嘏犹其小所欣象教宏　　举似西域居　　无来亦无去上人演法轮　　蠢蠢普超度　　佐我无为治雨顺与风调　　众生登夀世　　慧炬永光明合十作讃言　　初非为一巳　　如悬大圆镜徧照于十方　　而镜本无心　　回向亦如是
　　重修正定隆兴大佛寺记
　　世间一切具体相者有成必有坏有新必有故自金身以至众生概不出此然而成其坏则坏为成新其故则故为新所谓如来能转物众生被物转是则重修建立之义所由起而常乐我净之真身本不系于成坏新故幻为之体相也正定隆兴大佛寺始自隋开皇间至于今盖千一百余年其间成坏新故不可屈指数纪其近者则自康熙癸未
　　皇祖圣祖仁皇帝重修之后逮兹又七十余年矣日月推迁风雨剥落有所不免地方大吏屡以请且庚子嵗为朕七旬初度之年于是命吏发帑一律普新之沿其漏者正其向【隆兴寺为正定古刹自隋迄今千余年戊戌嵗重发帑命周元理等督修其旧制正殿与寺门中路面向不对盖以寺前街路逼仄以致径庭错遌亦不知始自何代兹特令更正规制较前闳整矣】阽其危者焕其观无劳百姓不日而成越明年辛丑命行春而落成之并携章嘉国师行庆讃礼西天震旦二万里而遥兹古寺之重新得眞僧之宣教斯能调御慧力不期而然如来转物岂不信乎所谓常乐我净之眞身不系于成坏新故幻为之体相益可以明其理而以重修建立为功徳者实是不知第一义谛者矣是为记
　　国学新建辟雍圜水工成碑记
　　名者实之賔实者名之主为学之方应务其实以蕲循其名不可炫其名以致亡其实兴学之源綦要于国学国学者天子之学也天子之学曰辟雍诸侯之学曰泮水北京之国学自元歴明以至本朝盖五百余年矣有国学而无辟雍名实或不相称焉虽有建议请复以乏水而格部议至今未复癸夘春始有复建之谕甲辰冬乃观新工之竣将于乙巳仲春行释奠礼遂临雍以落成焉夫北京为天下都会教化所先也大典缺如非所以崇儒重道古与稽而今与居也虽乏水然有不改之井汲以绠而用之无穷亦在人为之而已于是石之鳞次见圜斯池水之镜澄见明斯漪殿之据中见隆其榱桥之通行见接其基上庠下庠虽难考二典之制而东序西序总不出三代之规则是工之举也又予知过论所谓于不可巳者仍酌行之之意而物给价工给值原非劳民动众之为若夫三老五更之説予以为括于养老化俗之仪而非天子临雍所必应并行而不遗者盖弗见于诗书乃特出杜氏通典之私耳且予向有三老五更之説已明辟其谬兹不复缀乎辞虽然予更有所惧于是举者夫是举岂非复古兴学之懿有何惧而予惧之者恐后之人执予复古之説于一切衣冠典礼皆欲效汉人之制则予为得罪
　　祖宗之人匪教伊虐甚虑不宜也予之子孙臣庶体予此心于可复古者复之其不可复者断不可泥古而复之夫徒慕复古之虚名而致有忘
　　祖宗之实失非下愚而何予不为也予敬以是告子孙以保我皇清万年之基也
　　兰阳睢宁新隄南岸
　　河神庙碑记
　　中州
　　河神庙之建于北岸者二曰武陟曰兰阳建于南岸者一曰中牟皆以御灾捍患有功徳于民而崇祀者也兹兰阳睢宁之间新隄南岸复建
　　河神庙者何乾隆四十九年秋八月河决睢州下汛二堡命大学士阿桂驰往会同两江总督萨载南北总河李奉翰兰第锡河南巡抚何裕城五臣会勘详议筑塞并选带南河熟练河工员弁赴豫俾资调遣嗣据奏请改筑南隄并开挑引河自兰阳至商邱长一百四十余里朕按图审势复命向北展寛引河因即取土筑隄为一举两得之计阿桂等遵防督辧冬十一月引河成初五日启放掣溜通畅至十四日夜东坝陡向西蛰直抵西坝底埽遂乗势镶压至十七日金门旋即断流天然合龙全河大溜尽归引河是役也
　　天庥
　　神佑与庚子年仪封之天然合龙正同在事文武员弁以及逺近士民观者无不踊跃欢忭额手称庆以为非河神嘉佑不及此也夫
　　神之灵盈天地间临之在上质之在旁昭布森列无所往而不在而人之依于
　　神将以邀福致敬冀遂其瞻仰祈吁之私者则非特建崇祠无以昭
　　灵贶达羣诚爰命阿桂等度地于兰阳睢宁新隄南岸适中之处鸠工饬材鼎新
　　庙貌就南岸者所以别于北岸也兰阳睢宁之间者所以别于武陟中牟也当睢州下汛之初决方以漂毁田庐为亟且以稽工旷日为虞葢自始事以迄成功予之昼夜斋心黙祷无可言喻凡赈助抚防和雇加价不靳千百万帑金以拯济我灾黎而在事诸臣之竭诚襄事与我民之奔走役作子来恐后实亦不遗余力是以昨冬合龙志事诗云天然忽报合龙信
　　神佑应怜众力殚葢不敢谓予之尽心于民而实神之笃眷于予也且豫省频嵗不登自昨冬睢工合龙后今嵗夏秋来连获甘晚禾补种秋苗长发转歉为丰是
　　神之笃眷于予实
　　神之保乂吾民也继自今亦惟防巩孜孜永祈
　　安澜之锡以与吾民邀福于无疆耳庙工成遂书缘起以勒于石









　　御制文二集巻三十
　　钦定四库全书
　　御制文二集巻三十一
　　书事
　　书髙士传披裘公事
　　晋皇甫谧着髙士传凡九十人其记披裘公也则以季子令取遗金投鎌瞠目而言曰五月披裘负薪岂取金也哉季子惊谢而问姓名云云始读而怟不知所谓既思而咍笑其骛于竒而晦于不知时也其意曰披裘公安贫乐道者耳夫冬而葛不能有裘也则乐之是安其所乐也夏而裘不能有葛也亦乐之是乐其所不必安也葛易有而裘难有炎易御而寒艰御不能具葛独不可脱其裘乎然则披裘公反为趋炎者乎不然则其性情特殊于人而好为竒异以沽誉者乎是大不然也余故笑其骛于竒而晦于不知时也至夫王倪齧缺诸説益失不经宜例以夫子之不语可耳
　　书史记汉髙帝论萧曹等事
