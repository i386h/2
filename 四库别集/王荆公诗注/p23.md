<!-- { "loadSidebar": true } -->
　　平甫归饮【在馆中时作】
　　无田士相吊亦以废燕乐我官虽在朝得饮乃不数诗书向墙戸宾至无杯杓空取上古言醻之等糟粕有如扬子云嵗晩天禄阁但无载酒人识字真未博【公自言识字不多载醪而问者少此近于戏也然识字亦岂易哉汉之诸儒比肩立而扬子云独以识字称韩公以道德文学伏一世而自谓凡爲文辞宜畧识字推此可知其非易也介甫登科为淮扬签判时韩魏公作镇喜介甫文学不以吏事许之介甫每引古义争事公一裁以法律徃徃不从介甫官满既去有人献公书书中多用古字公不能识持示羣寮亦不识公曰王廷评在必能识此人多识难字介甫闻之怒以为轻巳疑此句有激而云也又景迂晩年尝语人云曰课识十五字景迂博学多识未见其比晩年衰病尚勤如此可以为法也】叔兮归自东一笑堂上酌绪余不及客儿女聊相酢髙谈非世欢自慰亦不恶寄言繁华子此趣由来各【郑谷诗一年流泪同万里相思各】
　　答陈正叔
　　天马志万里驾盐不如闲壮士困局束不如弃之完【前汉礼乐志渥洼马歌太乙况天马下志俶傥精权竒体容与廵万里又战国策夫骥服盐车上太行中坂迁延负辕不能上伯乐下车哭之者也○退之读皇甫湜公安园池诗观之乱我意不如不观完用之不尽不如不用】利行有阨辙势渉无恬澜明明千年羞促促一日欢【陆士衡豫章行促促薄暮景注促促短貌】孰肯避此世引身取平寛超然子有意爲我歌考槃予方慕孔氏委吏久盘桓得失未云殊聊各趋所安
　　过食新城藕
　　他年过食新城藕枕藉船中载亲友【刘伶酒德颂枕麴借糟】今年却到经行处独坐昏烟对舞栁甘酸向口无所适牢落盘飱与樽酒氷房玉节谩自好【穆天子传西王母献素莲一房】欲御还休涕垂手曽参宦学居常近【家语曽参齐尝聘欲与为卿而不就曰吾父母在食人之禄则忧人之事故吾不忍远亲而爲人役也】阳城离别初不久【阳城爲国子祭酒引诸生告之曰凡学者所以学爲忠与孝也诸生有久不省亲者乎明日谒城归养者二十軰不归者斥之公盖以此教人诗所引恐此事】人间此愿两未能西风落日空回首明州钱君倚众乐亭【君倚名公辅仁宗时自三司户部判官出知明州有善政自明召入爲修注公尝举以自代】
　　使君幕府开东部名髙海曲人知慕舣船谈笑政即成洗涤山川作佳趣平泉浩荡银河注想见明星弄机杼载沙筑成天上路【唐世拜相礼絶班行府县载沙填路自禁城至其第名沙隄】投虹爲桥取孤屿扫除荆棘水中央碧瓦朱甍随指顾春风满城金版舫来看置酒新亭上百女吹笙防鳯悲一夫伐鼓灵鼍壮安期羡门相与游方丈蓬莱不更求酒酣忽跨鲸鱼去陈迹空令此地留【列仙传安期生琅琊人卖药东海邉时人皆言千嵗汉郊祀志李少君言臣尝游海上见安期生食巨枣大如安期仙者通蓬莱中合则见不合则隠后栾大亦言臣常徃来海中见安期羡门之属顾以臣爲贱不信臣羡门碣石山上仙人名子髙也】
　　爱日【使北时作○扬子孝子爱日】
　　雁生隂沙春冬息阳海澨防防取南北岂以食爲累咨予愁病躯鄙朴人所戏无才治时难量力当自弃岂知塞上霜飘然亦何事髙堂已白髪爱日负明义怨风吹平原【怨风当作悲风】秣马聊一愒含懐孰与语仰屋思叹喟孟母知身从莱妻耻人制一肉傥易谋万钟非得计【孟母事见列女传莱妻事详见别注○顔曾之养何必万钟】
　　答裴煜道中见寄【煜庆歴六年省元系贾黯榜】
　　君游苦数归苦晩一驿险有千里远知君陟降旦暮间马力不劲厌长坂雨脚坠地花枝低风头入溪蒲叶偃此处登临不奈愁琼树森森遮叠巘
　　余寒
　　余寒驾春风入我征衣裳扪鬓秪得冻蔽靣尚疑创士耳恐犹堕马毛欲吹僵【汉书上闻韩王信降匈奴上将击之连城乘胜逐北至楼烦防大寒士卒堕指者十二三○傅诗严风截人耳素雪随地凝○西京杂记汉元封二年大雪深一丈野中鸟兽皆死牛马踡缩如猬】牢持有失箸疾饮无留汤【先主方食不觉失匕箸言方寒手冻至不能执捉】曈曈扶桑日出有万里光可怜当此时不湿地上霜【言日薄不能使霜消诗雨雪瀌瀌见晛曰消】防防鸿雁飞前望去成行谁言有百鸟此鸟知隂阳岂时有必至前识圣所臧【前识谓先见】把酒谢髙翰我知思故乡
　　忆鄞县东吴太白山水【亦名孤城】
　　孤城回首【一作望】讵几何忆得好处长经过最思东山春树霭更忆南湖秋水波三年飘忽【一作百年颠倒】如梦寐万事感激【一作乖隔】徒悲歌应须饮酒不复道今夜江头明月多【韩诗一年月明今宵多又有酒不饮争奈明何】
　　和微之药名劝酒【此凑药名爲诗陈亚尝有药名诗云风月前湖近轩窗半夏凉棊爲腊寒呵子下衣嫌春瘦缩纱裁世传以爲起于亚非也自梁以来如简文帝元帝皆有药名诗庾肩吾沈约亦各有一百首至唐张籍爲离合诗有云江臯嵗暮相逢地黄叶生前半下枝子夜吟诗问松桂心中万事喜君知以此观之则药名诗初不始于亚矣】
　　赤车使者锦帐郎从容珂马留闲坊【赤车使者从容见既别羊王二君注○珂大如鳆皮黄黒而骨白以爲马饰生南海】紫芝眉宇倾一坐笑语但闻鸡舌香【紫芝生髙夏山谷六芝皆无毒○鸡舌香按三省故事尚书郎口含鸡舌香以其奏事答对使气芬芳母丁香亦名鸡舌香】药名劝酒诗实好陟厘爲我书数行【陟厘乃水中苔今取以爲纸名苔纸见本草草部】真珠的皪鸣槽牀金甖琥珀正可尝【真珠出亷州邉海中有洲岛岛上有大池谓之珠池每嵗刺史亲徃监珠户入池采老蚌割取珠以充贡】史君子细看流光【史君子形如栀子棱瓣深而两头尖亦似诃棃初始因潘州郭使君疗小儿多是独用因号爲史君子】莫惜觅醉衣淋浪独醒至死诚可伤【独醒草名】欢华易尽悲酸早人间没药能医老寄言歌管众少年趂取乌头未白前【酸枣生河东川泽树犬如火枣实无常形味酸者是○没药生波斯国似安息香黒色○贯众生山山谷苖似狗脊状如雉尾○乌头叶厚茎方中空叶四四相当与蒿相似白前苖似细辛而大色白易折生洲渚沙碛之上○金樱子今之刺榆子○松脂千年为茯苓又千年为琥珀】
　　客至当饮酒二首
　　结屋在墙隂闭门读诗书懐我平生友山水异秦吴杖藜出柴荆岂无马与车穷通适异趣谈笑不相愉【愉悦也谓语不相投也】宁复求古人浩荡与之俱客至当饮酒日月无根株【张籍青天荡荡髙且虚上有白日无根株流光蹔出还入地使我少年不须臾】
　　其二
　　天提两轮光环我屋角走自从红顔时照我至白首【列子一儿曰日初出大如车轮及中才如盘盖此不为日初出去人近日中时去人逺乎○杜诗云日月双车毂】累累地上土徃徃平生友【累累谓冢】少年所种树磥砢行复朽古人有真意独在无好丑防防谁与论客至当饮酒【杨王孙传归者得至化者得变是物各反其真也反真防防亡形亡声诗意言人任运而生乘化而尽无独存之理】
　　乙未冬妇子病至春不已【乙未爲至和二年公时爲羣牧判官被使畿内后二年卒求常州以出】
　　天旋无穷走日月【尔雅二十八宿及诸星皆循天左行一日一夜一周天日月五星则右行日行一日一周天月行一月一周天】青髪能禁几回首儿呻妇叹冬复春强欲笑歌难发口黄巻幽寻非贵嗜藜牀穏卧虽贫有二物长乖亦可怜一生所得犹多苟【黄巻藜牀非谓无此二物也不能尽其乐耳○南史江斆让婚表至于夜歩月而弄琴昼拱袂而披巻一生之内与此长乖】
　　强起
　　寒堂耿不寐辘辘闻车声不知谁家儿先我霜上行叹息夜未央呼灯置前楹推枕欲强起问知星正明昧旦圣所勉齐诗有鸡鸣嗟予以窃食更觉负平生【诗女曰鸡鸣士曰昧旦子兴视夜明星有烂】
　　饮裴侯家【此必是裴煜作郡江淮时语意可知也】
　　裴侯饮我日向中四坐宾客顔皆红扫除髙馆邀我入自出粜麦怜民穷天邉眼力破万里桑麻防防山四起野心探寻殊未已更欲湔衣北城水忽见碧树樱桃悬下马恣食不论钱赤星磊落入我眼恐是半醉游青天裴侯方坐尘沙里役身救物当如此我曹偶脱簿领间同忍爱惜一日闲且归拂席饱眠睡明日更看滁南山送谢师宰赴任楚州二首【师宰阳夏公绛之子阳夏四子景初景温景平景回此景平也】
　　珠玉不自贵故爲人所怜贤愚亦如此好恶有自然闻子欲东南使我抱忧【一作幽】悁炎风沙土中甘与子留连大梁非无客跪起废食眠相看独不厌以此知子贤衰气已难强壮心方少年才髙岂易得朂子在雕镌
　　其二
　　昆仑一支流向东【谓汴水也流入淮故言东】七月八月船如风爱君少壮此行乐恨我留连成老翁【魏文帝与吴质书曰志意何时复类昔日已成老翁但未白头耳】神头两岸水无穷伏槛荷花满眼红【神头属楚州地名】当时不得君擕手今日山川在眼中
　　次韵游山门寺望文脊山【文脊山一名曷山在宁国县西三十里】
　　宣城百山间文脊尤竒峯拔出飞鸟上图画难为容闻昔有幽人扪萝追赤松【赤松古仙人也】遗形此古室孤坐鹿裘重人去邈不反洞壑空藏龙【按晋书隠逸传瞿硎先生者不得姓名亦不知何许人也太和末尝居宣城郡界文脊山中山有瞿硎因以名焉大司马桓温尝造之既至见先生被鹿裘坐于石室神无忤色温及僚佐数十人皆莫测之乃命伏滔爲之赞竟卒于山中】侧行苍崖烟俯仰求灵踪游者如可得甘弃万户封安能久尘土倾倒相迎逢
　　疥【昭公二十年齐侯疥遂痁梁元云疥音痎两日一发之疟杜预注云案传例因事曰遂若痎已是疟何爲复言遂痁乎○説文曰疥瘙也周礼天官疾医曰夏时有痒疥病礼记月令民多疥疠】
　　浮阳燥欲出隂湿与之战燥湿相留连虫生乃投间搔肤血至股解衣燎炉炭方其惬心时更自无可患呼医急治之莫惜千金散有乐即有苦惬心非所愿【庄子乐未毕也哀又继之】




　　王荆公诗注巻十六
　　钦定四库全书
　　王荆公诗注巻十七
　　宋　李壁　撰
　　古诗
　　和平甫舟中望九华山四十韵
