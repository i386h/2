<!-- { "loadSidebar": true } -->
　　父之慈子之孝兄弟之雝睦温然融为一家之春是葢天地生生之徳两间太和之气贯彻于人心而流行不能自已者人孰无是心哉而世之兄弟有不相能者何邪夫其初一人之身也生而各有形骸则已有分矣肌体日长血气日盛而私日隔混然无间之心日泯日忘及乎异姓之妇日昵同门之产日蕃各妻其妻各子其子各私饮食衣服之给各私田宅寳货之遗于是乎胜心萌焉争心乗焉忌心汨焉妬心滋焉漠然相视如路人狠然相怨如冦雠防于墙讼于官伤风败伦靡所不极岂复知其为一人之身哉世教衰民行殄可哀也已大学进士胡君景贤甫兄弟友爱甚笃弟没无嗣以其子后之庐陵城中有五世百五十年之居名堂曰怡怡其意若曰昔者吾兄弟相好如此也今虽欲复如昔而不可得自今以往吾之子子孙孙兄弟具在思吾今日不可复得之悲则其所以怡怡者当如何也或谓怡怡之教夫子特以药子路之偏是不然夫兄弟固有严敬相处之时固有谏诲相成之事而雝睦友爱之意未尝不流行于其间是则所谓怡怡者也故凡兄弟患不怡怡尔岂患怡怡而过也哉常棣之六章曰傧尔笾豆饮酒之饫兄弟既具和乐且孺其七章曰妻子好合如鼓瑟琴兄弟既翕和乐且耽周公写怡怡之情恳恻谆切胡氏子孙欲无忝于先训其尚三复周公之诗
　　松岩记
　　江西上游之地饶材吉据其防匪直山林之木然也木之材松上上而产于岩者尤坚劲崔国良吉材士以松岩自命非以上上之材自拟与然吾乡工师抡材柏最贵杉次之桐梓亦贵槠若樟又其次而松不与以其不得与也于是牙松之所在工师弗迹而凡风霆所折樵牧所摧僵死于山委弃于途漂没于水腐烂于泥沙曾莫有顾者防者斧之而为薪冶者燎之而为炭以上上之材充下下之用而松岂自知其然哉古书往往称松柏不以柏先松也而杉之号不显今也不先者先不显者显而先者显者退然不齿于中材之列几与樗栎散木同何其厄也吾尝游中州矣宫室棺椁皆以松而松之材不易得松之贵也如是而江以南目为下材以蚍蜉所喜攻也然则松之贱于江南也材之罪与处非其地尔转而致之北则尺寸靡不中用松也为栋为梁为禅傍被丹漆黝垩然为世所贵松也杉也恶得而掩其美哉虽然吾见斤锯日相寻而不已虽欲夀其雨露氷霜之身于岩不可得邪今而僻处江之南以不中用见斥欣欣焉童童焉春煦熈阳夏肃清风秋映明月冬傲急雪贯四时而不改其青青行者得而休立者得而倚坐者卧者可以防而游者观者可以玩也此非松之最可贵者乎而何以用为国良登进士第未及仕而为庻今老矣黾勉就禄于学此松之未离乎岩也噫国良其以楚材适防而处柏杉之上乎老于江南而为崔岩千嵗之夀松乎请择于斯










　　呉文正集巻三十九
　　钦定四库全书
　　吴文正集巻四十
　　元　呉澄　撰
　　记
　　尊徳性道问学斋记
　　天之所以生人人之所以为人以此徳性也然自孟氏以来圣传不嗣士学靡宗谁复知有此哉汉唐千余年间儒者各矜所长奋迅驰骛而不自知其缺董韩二子依稀数语近之而原本竟昧昧也则亦汉唐之儒而已矣宋初如胡如孙首明圣经以立师教一时号为有体有用之学卓行异材之士多出其门不为无补于人心世道然稽其所极度越董韩者无防是何也于所谓徳性未尝知所以用其力也逮夫周程张邵兴始能上通孟氏而为一程氏四传而至朱文义之精宻句谈而字议又孟氏以来所未有者而其学徒徃徃滞于此而溺其心夫既以世儒记诵词章为俗学矣而其为学亦未离乎言语文字之末甚至专守一艺而不复旁通它书掇拾腐説而不能自遣一辞反俾记诵之徒嗤其陋词章之徒议其拙此则嘉定以后朱门末学之弊而未有能救之者也夫所贵乎圣人之学以能全天之所以与我者尔天之与我徳性是也是为仁义礼智之根株是为形质血气之主宰舍此而他求所学果何学哉假而行如司马文正公才如诸葛忠武侯亦不免为习不着行不察亦不过为资器之超于人而谓有得于圣学则未也况止于训诂之精讲説之宻如北溪之陈双峯之饶则与彼记诵词章之俗学相去何能以寸哉汉唐之儒无责焉圣学大明于宋代而踵其后者如此可叹已清江皮公字其子潜曰昭徳其师名其读书之斋曰学潜从吾游请以尊徳性道问学更其扁名合父师所命而一之噫而父所命天所命也学者学此而已抑子之学词章则云至矣记诵则云富矣虽然徳性无预也姑置是澄也钻研于文义毫分缕析每犹以陈为未精饶为未宻也堕此科臼之中垂四十年而始觉其非因子之请惕然于歳月之已逝今之语子其敢以昔之自误者而误子也哉自今以徃一日之内子而亥一月之内朔而晦一歳之内春而冬常见吾徳性之昭昭如天之运转如日月之徃来不使有须臾之断间则于尊之之道殆庶防乎于此有未能则问于人学于已而必欲其至若其用力之方非言之可喻亦味于中庸首章订顽终篇而自悟可也夫如是齐于圣跻于圣如种之有获可必其然也愿与子偕之若夫为是标榜务以新美其名而不务允蹈其实是乃近代假托欺诳之儒所以误天下误国家而自误其身使异已之人得以借口而谓之为伪学者其又浮于朱学之外而子不为是也
　　俨斋记
　　修己治人之道一言而撮其要曰敬而已俨者敬之形于外者也自昔圣贤教人为学莫不由此而入门孟子而后吾夫子之道不得其传汉唐名卿钜儒或资质之暗合或言议之偶中而能的然知学之有要者其谁乎宋河南二程子续孔孟不传之学于千载提一言以开后觉新安夫子究竟发挥而其学益以显时则伊洛之学独明于南土近年覃懐许公读朱子之书而有得复恢河南之绪然后伊洛之学盛行于中州从之游者立身临阵徃徃异于人人见其异也不问可知其出于许公之门上而宰辅次而庶官下而秀士比比有焉崇仁令田侯若思曹人平居私淑概尝有闻许公之説名斋以俨岂徒因已之名而生是义哉古曲礼三千余条逸于秦火汉儒掇拾其遗冠于礼记首篇之首凢十二字首言敬次言俨何也学之道无它主于中者敬是也敬之道无它形于外者俨是也外肃则内安貌荘则心一俨所以为敬之第一义也夫子而孟子孟子而程子程子而朱子而许公之所得于朱子者其学不在于斯与侯于许公之学有闻矣其亦有见于斯与侯前长长乐着能声今宰崇仁至官以来寝食未尝适私室遇休沭一归视又出公廨究心民事夙夜不倦勇于必为事无留滞歳饥天旱若已或致赈恤祈禳汲汲恐后不惮彊圉御吏如束数十年间所称贤令其勤其健其坚其果其严其整未有如侯者也夫是六者敬之实也而侯兼有之六者其目也俨者其纲也侯之仕侯之学俱进进而未已益大其所用益充其所闻所就其可量也哉脩已以安百姓由此其选也澄不及识许公然颇注意于朱子之学它日侯为澄诵所闻其必有不期同而同者俨之本体极其防俨之功用极其大尚将极谈于俨斋之下
　　忍黙堂记
　　一忿或至于亡身一言或至于丧邦其小者或以招祸或以败事矫其失者所以有取乎忍与黙也豫章黄幼徳愿慤士取山谷老人养生四印之二名其堂曰忍黙将以自警且以戒其子用意不其严乎抑闻古之君子休休而容恂恂而谨容则自平其忿谨则自认其言奚事于忍奚事于黙哉当忍而忍当断而防惟其可当黙而黙当语而语惟其时又岂専于忍専于黙耶前之所云仁之所能后之所云义之所为仁者寛洪而静重义者裁制而精审夫如是忍黙之名可废也或者因字取象而加忍于心托物取形而三缄其口以示警戒则善矣然皆矫枉过直之意非大中至正之道也幼徳姑置太史之诗而留意圣贤之书居仁由义而有实得其必欣然领防予之説请为笔之以志堂壁
　　有原堂记
　　半畆方塘一镜开天光云影共徘徊问渠那得清如水为有源头活水来朱子诗也朱元明摘诗中有原二字名其堂夫水有原则活活则清无原则死死则汚理之在人心犹水之在地中昼夜生生而不竭是之谓有原心理之发见犹原泉之初出毋滑壊毋阏絶将混混乎其来常活而常清矣彼汚地之聚无原泉之生虽或一勺之多死水耳臭腐之区泥涂之窟黄浊渟滀枯涸立至胡可以镜而又乌取天光云影于其间哉审乎是君子于此心之理其可以滑壊阏絶于其原乎果行育德在易取山下出泉之象育之果之不滑不阏之谓也孟子曰仁义礼智四端扩而充之若泉之始达孟子之学传于朱子元明氏而其则亦学朱而原其原可也朱子之学类非俗儒之所讲闻思之思之重思之思而得得而学学而成焉朱氏世有人矣岂但称斯堂之名而已哉
　　拙闲堂记
　　人之情莫不耻拙而慕巧喜闲而恶劳是知闲之胜扵劳而不知拙之胜于巧也巧于利者营营于货殖巧于名者汲汲于权要巧于艺巧于谋凢号为巧者役役焉劳其神瘁其躬自旦及暮自春徂夏自少至老虽欲求斯须顷刻之闲而不可得无它巧累之也拙则不如是矣然人之生斯世也具耳目鼻口而为人有心思智虑而接物苟事事一于拙能不前防而后防乎而岂人之情也哉故夫世所谓拙者徃徃非真拙也或以拙用其巧或以拙藏其巧如是而拙巧之尤者也清江皮季章南雄总管公之从子公爱之甚公之赫赫昌盛也依乘附托干利干名者填门排戸而进不间亲疎逺迩纷纷防若狂然季章于斯时澹然屏处一十五里之外非嵗时问起居不一至巧于求者皆议其拙而季章俯仰一室笑傲夷犹方以得闲自喜名其燕坐之所曰拙闲予评季章谓闲则然谓拙则非然则其用巧以拙藏巧于拙者乎亦非也庄生云巧者劳周子赋拙偶其语而曰拙者逸夫庄言固多激过周子亦因世之尚巧而矫其辞未暇约之中也君子安分无求乃其常事岂必曰拙哉予故曰季章非拙也安分无求者也尚巧者以为拙因人之名我而取以自命也季章曰子善知我书之为拙闲堂记
　　中和堂记
　　中和者子思子传道之书所云也儒家者流目辨其文曰中和中和云耳口诵其音曰中和中和云耳虽善于训诂者亦不过曰性之无所偏倚情之无所乖戾云耳实能体是达是者何人哉持正崇通妙法师道家者流而以之名堂其子思所谓乎抑别有所谓乎师曰儒家精蕴非敢与闻也吾道徳经言守中言知和子思子言致中和亦在夫人知之守之致之何如耳儒家道家所言何间焉予曰师道家者流而言若是懿哉吾儒云致中者心之正致和者气之顺噫此体信达顺之道也未易言未易言盖闻道家之指芸芸而复归于静中之地与绵绵而不勤于用和之天与致虚而极致柔而婴也致中致和之功与予儒家者流而言若是师谓何如也师笑曰吾弗知吾弗知志之可师尝任龙兴吉州路道録今就闲而老矣世务悉畀其徒孙王汝能王恬淡朴素与世之道流异足以称师之托徒之长防十余人亦俱有立有守将必有超然领防于斯堂者志之所以俟也师朱氏名时中字时可其居曰清都之观
　　临江路脩学记
