<!-- { "loadSidebar": true } -->
    右，臣等累日精虑，回鹘自到把头烽北，已是数日，奏报寂然，更无侵轶，察其情状，只与天德、振武界道不殊。前日尚书丞郎郑肃等皆见臣等恳说，且欲曲全恩信，告谕丁宁，纵要驱除，只可出於边将，常令曲在於彼，未要便与交锋。望更诏刘沔，令遣使邀约，若事非获已，驱逐不迟。恐刘沔撰书叙朝廷意不尽，望付翰林赐刘沔书白。臣等今月一日所商量遣石雄斫营事，今且驻，更审候事势。仍望兼赐遂泰诏处分。
    ○请发陈许徐汝襄阳等兵状
    右，臣等昨日已於延英面奏，请太原、振武、天德各加兵备，向後不更往来救援。伏蒙圣恩许臣等以进状，请更征发陈许、徐汝、襄阳等兵。今回鹘虽已抽退，康志亮称退浑走捉岚石等州，臣等料其必归灵夏。又河曲党项向与回鹘有仇，至河冰合时，深虑可汗突出过河，兼与吐蕃连结，则为患不细，深要防虞。其所征诸道兵，恐不可停，须要及冰未合时前各到所在。谨特具闻奏，未审可否？
    ○论回鹘石诫直状
    右，自两日来，臣等窃闻名议云：“石诫直久在京城，事无巨细，靡不谙悉。昨缘收入鸿胪，惧朝廷处置，内求奉使，意在脱身。”又云：“石诫直先有两男逃走，必是已入回鹘，料其此去，岂肯尽必？”臣等伏以自可汗在边，已使苗缜、王会、杨观三度告谕，又曾领常照、安鲁卿同往，逗留塞上，终不悛心。石诫直是一卑微首领，岂能有所感寤？况自今夏以来，两度点检摩尼回鹘，又宠待け没斯至厚，恐诫直之徒，必怀疑怨，此去岂止於无益，实虑生奸。伏望速诏刘沔，所在勒回，实为允惬。仍望兼赐崔巨元诏。
    ○论振武以北事宜状
    右，缘回鹘牙帐渐移向东，去振武疆界稍近，今以草青马壮，深虑有意窥边。望令刘沔於云伽关及边界要害添兵，严加警备，先令郑许、陈滑两道兵马於代州就粮。今缘把头烽北一川皆是散地，若回鹘万一驰突，更无重兵备御，则退浑部落，先被破伤，太原北境，不免骚扰。望付翰林赐刘沔诏，令酌量事机，审探回鹘情伪，更於把头烽北添置，令速详利害闻奏。如蒙允许，伏望约此意撰诏处分。
    ○条疏边上事宜状
    一、缘回鹘犹在云州，颇扰边境，据二州踪迹，必无深远之谋。所虑边上奸人，走投回鹘，为其设计，令在云朔等州断天德、振武驿路，切须有备。防患未萌，望速令度支差使於河西路潜为准拟。
    一、元和八年，回鹘回过碛南，取柳谷路打吐蕃，天德防御使周怀义奏到，朝廷未测其故，人情无不忧恐。臣德裕先臣奏，请自夏州至天德复置废馆十一所，以通急驿，又请发夏州兵士五百人，於故经略军应接驿路，兼护党项。臣等未知此路旧馆，今已废毁，为复犹有存者？望赐忠顺诏，於此路量事再修旧馆，以通天德奏事驿路。
    一、访闻麟胜两州中间，地名富谷，人至殷繁，盖藏甚实。望令度支拣干事有才人充和籴使，及秋收就此和籴，於所在贮蓄。且以和籴为名，兼令与节度使潜计会设备。如万一振武不通，便改充天德军运粮使。胜州隔河去东受降城十里，自东受降城至振武一百三十里，北路有粮，东可以壮振武，西可以救天德。所冀先事布置，即免临时劳扰。
    ○驱逐回鹘事宜状
    右，臣等累日商量，且如八月九日处分，太原三道各严兵守备，更令刘沔遣使告谕，待至来春回鹘人马羸困之时，计会驱逐，则汉兵免冒寒苦，易为施力。臣等思虑，量为得计。若如此可行，即幽州兵马，望且令於本界屯集，待候处分。入太原界後，即须供出界粮，未有用处，日费殊广，恐度支物力供馈不办。若虑冰合後回鹘更有驰突，事当及早驱逐，即速为计会。至十月已後，寒冻转甚，恐施力不得，须便三五日内方及事机。又缘太原步兵钝弱，素为河朔所轻，兼本道奏事官孙寮、孙俦自称，太原兵敌回崩鹘不得，即须於河朔侧近别征兵，取满万人，方可济事。须令一两月内便见成功，如此即免费资财，得早安边境。伏以自两汉每四夷有事，必令公卿集议。盖以国之大事，最在戎机，元和中征讨王承宗、李师道，长庆中征讨李{穴介}，并令集议。况闻向外议论不一，互有异同，若不一度遍询群情，终为词所挠。望令公卿集议，两日内闻奏。所冀博尽群议，厌服众心。未审可否？
    ○公卿集议须便施行其中有未尽处须更令分析闻奏谨具一一如後状
    一、议状云：“选将练卒，未甚得人。”今缘边节镇将下群守，谁人最不称职？文武班中，谁人堪任将帅？须指陈其事，不得泛言。
    一、又云：“守御要害，未甚有备，犄角之设不相应，辅车之谋不相依。”今何处置兵，即为要害？何处加备，即为相应？并须指言去处。
    一、又云：“来即驱逐，去亦勿追。”昨所令集议，出师驱逐，去亦勿追，如此相守，何时得了？军粮日有所费，边境终无安宁。此最关取舍大计，须便堪行用。
    一、又云：“部落能自攻讨者，不须止遏。”而边上诸蕃，多者一二千帐，少者力又不足，各有家口畜产，常自护惜。昨者回鹘暂到云州，诸蕃奔逃不暇。杂虏既无统一，谁肯尽心？今欲将何部落讨逐，亦须指言去处。
    一、又云：“各敕边将遣自招收，其远征戍卒，请渐令抽罢。”此事朝廷非不素知，只缘去年将江淮六道衣粮，召募天德官健，仅经一年，更无一人应募，李忠顺请自招召，经半年只得六百人，塞上守备处召得一二千人，都未济事。戍卒如何抽罢？亦须更别陈方略。
    以前谨具如前。昨所降敕旨云：“且须切应事机，不得更为虚论。”今详议状，并未切事机。臣等商量，望令牛僧孺与夷行同议，仔细分析，两日内闻奏。未审可否？
    ○牛僧孺等奉敕公卿集议须便施行其中有未尽处须更令分析谨连如前
    右，臣等伏详公卿所议，犹未切要。状云：“边将不闻以攻守之术上闻朝廷，则将略可知也。又诸道征兵，其数不少，乌合之众，号令不齐。又近者回鹘攻劫□州，渐入内地，节级城守，莫能式遏，亦未见邻近堡栅，首尾救援者。”窃详此意，只自见大段形势，实未切事机。朝廷比来待遇回鹘，惟推恩信，谕其职分，便自退归。所征戍兵，只令守备，都未尝有攻讨之意。昨来回鹘迫於饥困，至□州劫夺牛羊，已为侵暴事，须与城栅斗敌。兵法所谓“疾雷不及掩耳”，便云莫能式遏，亦似过诬。堡栅既无重兵，合须自守，令其首尾救援，亦是虚谈。自古所云乌合之众，皆谓临时召募，未经训习，如韩信驱市人而战，即是乌合。陈许、淄青等兵，并是节制之师，久经战伐，但令一处指挥，自然号令齐一，固不可谓之乌合。又云：“汉兵远袭，恐遗虏擒。”兵法云：“善用兵者，致人之师，不可自致。”所谓致人者，是令其自来。况虏骑倏忽以来，疾如风电，固不合将兵远袭。今可以计者，缘其有家口辎重，不离汉境二三百里，远去未得。既有定所，便可为谋。魏武破乌丸，李靖擒颉利，皆用此计。公卿等都不议，亦似未见形势。非令集议，只缘问驱逐、守备，二计何先？今既云守备，过冬方图进取，斯为上策，便可施行。即与昨来加刘沔招抚使，且令告谕，理亦相近，恐不暇更有访问。未审可否？
    ○请令符澈与幽州大将书状
    右，访闻张仲武是幽州大将张朝先之子，沉勇有谋。陛下纵欲加恩，亦须且挫其气。又幽州旬月之内，移易三人，因此翻覆多端，亦要令其知愧。臣等商量，且望令符澈与大将已下一书，观其报答词理，足以知其情。出邻道节将，於国体无亏。其书白谨同封进。
    ○条疏太原以北边备事宜状
    一、云州之北，并是散地，备御之要，系把头烽。今符澈虽候缮已毕，把头烽内并未添兵镇守，事同虚设，恐不应机。未废把头烽以前，把头烽内旧有军镇数处，自废把头烽後，并合抽却。望令巡边使速与符澈计会，却抽旧兵，依前制置。如旧兵已少，即於太原城下及处抽兵。其与山东接处及西北镇兵，不在抽限。如更要筑堡城，亦委逐便制置。
    一、三受降城相去四百里，自置天德军及振武节度，其东受降城中并在腹内，都无大段兵马镇守。就中中受降城不过三五十人，古城摧断，都不修筑。今虏众在阴山之北，山中尽有过路，若突出山南，便入二城，即天德、振武当时隔断。其中受降城本是突厥拂云祠，最是要地，今天德人力不及，望令太原、振武共出三千人，速与修筑，便令镇守，即天德形势自壮，虏骑不敢窥边。
    一、东受降城缘是近年新筑，城内无水，城外取金河水充饮，又於城西门掘一二十井，若被围守，即须困蹙。今筑月城，护取井水。其张仁愿旧城，颇当要害，张惟清错奏，恐黄河侵坏。先贤制置，皆有神灵保持，废来二下年，基址依旧，园蔬树木，至今尽在，隔河便是胜州，相去数里。望委巡边使与刘沔计会，如何却复旧城，至为稳便。
    以前件，臣等伏以回鹘在边，切须有备，边备既壮，制置不难。访问利害，大约如此。
    一、要切须得使臣专往，自验机宜。谨具条疏如前。其间条疏不尽者，望委巡边使与所在节度使商量闻奏。谨具於前条疏应接天德讨逐回鹘事。
    一、请速降中使，赍敕至云、朔、天德已来，宣谕生熟退浑及党项诸部落等：待天德交锋後，任随便出军讨逐。如得羊马钱物奴婢等，任便本主自收，官中更不寻问。仍据杀戮回鹘多少，别议优赏。
    一、自古出师，皆有副贰，以防主将有故，便须得人。石雄骁勇善战，当今无敌，望授天德军都防御副使兼马步都知兵马使，助田牟攻讨，仍勒乘递赴天德军。
    一、回鹘药罗葛元政马价绢，望且勒留在振武，令中使与忠顺同检点收管。如田牟已用兵，其药罗葛元政便望委忠顺收录。如请归降，仍作般次送付太原，除首领外，委刘沔且散配仪、沁、岚、石等州去塞远处安置，并官给粮食。如不肯降，即须收系，待後处分。其赵进用等，亦望诏刘沔收管，其首领於公馆安置，长行等散配诸处。
    一、田牟都似下晓兵机，奏状已出三千人拒回鹘，计其兵数，必是全军尽出，忽有不利，城内岂免空虚？马上驰突，是戎虏所长，攻城围守，戎虏所短，田牟只合坚守城垒，以俟救兵。望速诏田牟，辄不得出兵野战，待诸处兵至，方可逐便讨除。
