<!-- { "loadSidebar": true } -->
    敕：朝议郎前行庆州同川县丞赵崇嗣、儒林郎守蓬州大寅县丞陈义全等，或典农朔陲，致京庾之积；或驱驿巴徼，有绥辑之功：且叙成劳，俾无遗赏。崇嗣可行陇州南由县令，义全可守潼关令，散官并如故。
    ○授高昌首领子曲元福蒲类县主簿制
    敕：曲元福拔迹轮台，策名会府，宜受芝泥之命，往参蒲海之邑，可将仕郎守北庭蒲类县主簿。
    ○封右武威卫将军沙叱忠义成阝国公制
    鸾台：清边中道前军总管冠军大将军行右武威卫将军
    上柱国宾山郡开国公沙叱忠义，三韩旧族，九种名家，夙奉戎麾，遂参文卫。蕃夷豕荐，虏骑蜂屯，频出奇谟，屡摧凶党。昔临雁塞，能羁缚马之妖；今拒狼河，更翦奔鲸之孽。勤功允著，诚效克宣，宜酬矢石之劳，用广山河之赋。可封成阝国公，食邑三千户，主者施行。
    ○封乌薄利归义县开国子制
    鸾台：左金吾卫大将军员外置检校源州都督乌薄利，家近圆城，任隆方岳，惠洽藩部，功宣朝廷。扶津构虐，遂穴生氛，能拒妖凶，固守臣节。窬马韩而献册，鲸海而申虔，计议并深，忠恳咸到。书劳有典，方隆将帅之班；举善不遗，宜拓公侯之宇。可在金吾卫大将军员外置同正员，仍封归义县开国子，食邑一千户，主者施行。
    ○封刘晋彭城县开国男制
    鸾台：朝散大夫行左肃政台监察御史刘晋，执简当朝，秉轺抚俗，效彰伏柱，勤深揽辔。坚贞之操，既申於柏台；利建之荣，宜及於茅社。可封彭城县开国男，食邑三百户，主者施行。
    ○授沙叱忠义右金吾卫将军骆务整左武威卫将军制
    鸾台：辞第凿门，允称鼓鼙之将；列位疏爵，是为庙堂之赏。冠军大将军行右武威卫将军检校左羽林卫上柱国成阝国公右奉宸内供奉沙叱忠义，辽东壮杰，名盖於狼河；东武威卫将军员外置同正员右奉宸内供奉骆务整，蓟北雄渠气高於龙塞：并受登坛之任，俱怀出阃之略。或轻斋绝险，以应青邱之别军；或高垒抗威，以要黑山之潜遁。兵强由算，师克在和，爰清食彘之袄，遂廓浮鼋之党。操袂成市，执祛盈路，屈指告捷，未待於经年；畴庸册勋，岂假於逾月？宜膺剖之锡，兼峻衔珠之宠。忠义可行右金吾卫将军，馀如故。务整可左武威卫将军，封卢龙县开国男，食邑三百户，馀如故。主者施行。
    ○授宣城县令储孝任等加阶制
    鸾台：朝议郎行宣州宣城县令储孝任等，并早从推择，久著勤劳，绩茂绾铜，时逢检玉。千龄有庆，既属休符，百里能官，宜从荣奖。可依前件，主者施行。
    ○授右卫亲府中郎将裴思谅等加阶制
    鸾台：宣威将军守右卫亲府中郎将检校左羽林卫上柱国裴思谅等，八屯五校，俱奉职司；三垓九埏，咸属休庆。锡以班秩，用存优奖，可依前件，主者施行。
    ○授通州刺史于光远等加阶制
    鸾台：中散大夫使持节通州诸军事守通州刺史于光远等，并资才艺，咸剖符竹，勤劳有积，声望俱优。神岳泥金，明堂会玉，颁赏行庆，宜加恩奖。可依前件，主者施行。
    ○上应天神龙皇帝册文
    维神龙三年岁次丁未九月景申朔五日庚子，具官某及文武群官等，谨昧死再拜稽首奉册言：爰自厥初，肇兴司牧，皇矣极，蒸哉察道：莫不因时适变，改物殊徽，推五运而陟崇高，步三微而膺历数。天地人皇之立称，始别洪荒；唐虞夏帝之居尊，渐详文质。姬水以椎轮发号，烈山以斩耒增名：然後仁被德宣，功昭业远，历访前古，兹为旧式。我大唐受乾坤之眷命，当县之讴歌，奄有蒸黎，遂荒宸象。应天皇帝陛下垂旒御辩，截海披图，承四业之休光，握三灵之宝契。虞舜蒸蒸之德，永锡群方；周文翼翼之心，其凝庶绩。驱齐民於仁寿，致雅俗於醇Ο，六府咸修，五兵不用。航海梯山之客，奉贽输琛；耕田凿井之夫，击壤鼓腹。中外静谧，表里雍熙，而孽子滔天，乱臣纪，谋同触瑟，祸剧弄兵。不虞之灾，忽生於肘腋；无象之鉴，独愤於神。於时凶竖逼楼，圣君凭槛，威灵下济，觉封豕之周惶；丑逆上瞻，见神龙之傅翼：宝忙仗似亿千之卫，天仪成太六之容。众瑞俱临，群袄大骇，尽迷方而失据，咸丧气而亡精，顾眄而斩馘举尸，指挥而冰销雾廓。虽复草为兵甲，秦师惊蒋帝之神；树作幡幢，释主屈魔王之众；躯之变娲后，蛟影之随汉高：未足以匹此奇徵，方斯伟应。自非冥符幽赞，睿感潜通，何以承波若之护持，享高明之福助？昔者伏牛之主，是曰牺皇；名鸟之君，仍题凤纪。法身用马鸣成道，上士以龙德为仙。敢托元符，爰咨故实，谨上尊号曰应天神龙皇帝。鸿猷载肇，昌历惟新，庶以仰顺乾心，俯从人欲。天长地久，更隆四大之尊名；玉振金声，恒为百王之称首：盛矣美矣，皇哉唐哉！臣某等诚欢诚喜顿首顿首死罪死罪再拜以闻。
    ●卷二百四十三
    ☆李峤（二）
    ○代百寮请立周七庙表
    臣某等言：臣闻享帝立庙，陈乎太极之典；尊祖配天，载乎厥初之颂。盖用严宗虔祀，敦孝睦亲，以修海内之职，以崇天下之训：斯千帝百王之所因袭也，四学三雍之所讲肄也。伏惟大周继天作圣，踵武嗣徽，湛恩洎於行苇，崇构兴於绵瓞。陛下纂祖宗之洪绪，资圣神之睿问，乾坤合德，日月在躬，利泽浃幽显，光明烛宇宙，用能诞膺休历，丕临大宝。近惟神福禄之祚，远想稼穑艰难之业：后稷以弼谐大舜，隆姬锡受命之符；太皇以翼亮有唐，圣武当乐推之运。七百之鸿基不坠，九五之尊位以光，天休荐委，灵命再集，岂非积善累庆，深仁厚德之致欤？夫源长者流深，道悠者利博，是以商庙观德，享祀弥乎七代；牧野追尊，行号光於三叶。今者微章改物，宗石变音，神灵扶更始之运，亿兆庆维新之业，宜其宪章典礼，损益质文，奉严配之恒事，彩褒崇之故实。三昭三穆，对於不迁之祖；八八簋，存乎如在之敬。然後上以化下，卑不临尊，宏诗人永锡之义，合《周易》大观之象，岂惟祖考来格，实怀安乐之心，故亦夷夏式瞻，载伫雍熙之福。伏愿浚发皇鉴，时流天玺，考经籍哲王之典，杂绅先生之议，涓时择日，册祝备礼。臣等得参陪振鹭，洗涤大牲，承奔走之下列，观肃邕之盛典，则一人有庆，子孙承永保之祥；四海宅心，臣下得自安之地。无任勤恳之至。
    ○为朝集使等上尊号表
    臣某等言：臣等闻正觉既隐，而基海横流；众教不兴，而业风乱起。则有至人应运，元圣抚期，援手而拯其沈沦，推心而救其焚。四生不慧，必将有以宅其缘；六度未康，必将有以振其绪。慈氏越古金轮圣神皇帝陛下业隆四谛，德懋三空，道成於劫之初，迹远於梵天之外。而深恻末教，俯哀流俗，宏善推之略，下济苍生；屈无上之尊，降临丹。神功畅於明一，至德覃於吹万，三千国土，咸登福寿之庭；百亿天人，并出尘劳之境：能绍七佛之鸿业，蹑三身之正位。虽多宝之证明法教，出见空虚；释迦之愍护凡愚，来游秽浊，未足以仰参神变，远媲仁慈。臣等宿植有因，生平多幸，圣朝难遇，类叶之希逢。法主傥来，似昙花之一出：属千龄之大庆，欣万劫之祯符。是用下访讴歌，旁稽讠，攀玉署鸳鸿之议，杂金园龙象之谋，拜手阙庭，虔奉徽号。叫帝阍而延伫，徒罄丹诚；仰天路而迟回，不流元霈：朝野失望，衣冠沮色。窃惟圣人忘己，以百姓为心；菩萨救时，共众生合体。是故屈伸进退，因其志而不违；变化感通，顺其求而不隔。伏乞暂回圣虑，俯鉴愚诚，宏至公之大道，略鸣谦之小节。特命有司，勉膺殊典，使尊名嘉号，与法日而俱悬；宝算灵基，比恒沙而不极。臣等得预陪下列，攀奉末光，长登正法之筵，永树来生之果，岂不幸矣？岂不大矣？无任诚恳之至，谨诣阙固请以闻。
    ○为杭州崔使君贺加尊号表
    臣某言：伏奉五月十一日制书，陛下俯顺群情，懋膺大典，垂光休於百代，被鸿私於万族。凡在含生，孰不庆幸？臣某中贺。臣闻太朴即谢，旦昏之迹已殊；圣道不追，王霸之风且杂。虽崇号广溢，递享於尊名；而德薄政衰，不光於神器。伏惟越古金轮圣神皇帝陛下承大云之法记，应荣河这之宝，以天上天下之尊，为隆平太平之主。不言而理，三阶正而六气调；不怒而威，万清而百蛮服：延富寿於和平，制雍熙於易简。怀恩慕化之党，候雨占风；畴德瑞圣之符，非烟若雾：青襟咏叹於庠塾，黄发讴吟於衢路。固可使尧舜拥，禹汤扶毂，窬贤劫而首唱，邈梵天而高视，岂登三咸五，迈古超今而已哉？嘉号初登。殊章备举，铺帝容而建皇极，大宝重光；抚乾轴而正坤维，洪炉再造。仙涣与祥风俱动，湛恩将氵存雷并作：缓姬文之狱，既削爰书；锡汉后之，且颁戎级。滂流之泽，出九掖而浸群方；跃之音，自三川而周四海。加以崇肃於梵宇，致严恭於清庙，申冤举滞，而有善必甄；享德报功，而无文咸秩。规模粲而洋溢，道德纯而布，岂徒朝野称庆，观美化之维新；故亦神降祥，见鸿基之载永。臣叨延黾组，缪分虎符，千年有遇，更逢开辟之初；百辟相欢，不预趋驰之末。瞻□路而式怍，仰天庭而载伫，踊跃之怀，企耸无极。不任凫藻悦豫之至，谨遣某官奉表陈贺以闻。
    ○为百寮贺雪表
    臣某等言：臣闻至道充被，而冲和感发；元化沈潜，而祥物昭应。伏惟皇帝陛下合德天地，齐光日月，陶正气之氤氲，降元符之，用能经纬六合，驱驭百灵。垂旒法宫，而品物清晏；揆景中土，而风雨休若。三元肇革，九阳初动，撞黄锺而布气，顺元冥而率职。曾阴候律，丰泽顺时，荟蔚方兴，起太山之肤寸；参差荐委，自平地而盈尺。铜街治其如素，金堤纷其遂满，萦楼栖槛，凝璧台之九重；落絮飘花，似芳林之二月。岂惟洛神呈象，来舞帝宫，故亦海骑相趋，下朝仙阙。东皋欣而望岁，南史庆而书祥，万宝登秋，居然可咏，双铜叶唱，即事非遥。自非睿感通微，乾心辅德，何以降神灵之滋液，发兆庶之欢庆？臣等恭承元造，沐浴太和，欣圣泽之滂沛，对天休而踊跃。无任凫藻之至，谨诣朝堂奉表称贺以闻。
    ○为武攸暨贺雪表
