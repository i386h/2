<!-- { "loadSidebar": true } -->
    宗庙为先，是营宫室，牺赋为次，则备牲。甲运偶光华，羽成仪饰，必复其始，遂见称家，利涉大川，爰假有庙。一昭一穆，伫列尝；经之营之，旋终黝垩。详夫衅礼，崇彼仪，方有闻於容声，何不务於丰洁？且始养为畜，卜日曰“牲”。未就质明之期，忽毙致斋之夕。万化先往，宁侯刳？三庙便陈，实忘严敬。用过乎俭，诚不在斯！事神则难，深宜舍此。祭器不鬻，明君子之虽贫；牲毙则埋，乃先王之制礼。靡寻典训，苟务所怀，纵匪若敖之忧，终近晏婴之隘。祭则受福，义必阙如；刑以正邪，孽何可逭？以本牲而文过，岂精意而为心？实昧惟馨，宜惩彼黩。
    ○对立庙藏衣判
    〈甲修矩之道。殁後，其弟子以师所居立庙，藏衣冠琴书。人告越礼。〉
    就贤体远，称以动众，亲师观奥，知乎成植。甲允迪厥训，克懋存诚，宏道惟人，修词在己。视博习之志初，游焉息焉；观矩之心後，不寝不食。况早承函丈，尝忝儒林，读夫子之微言，习门人之正义。学而已讲，吾其不忧，岁月之微，梁木斯坏。子在川上，叹逝者之如斯；人之云亡，痛吾徒之安仰。常时讲位，乍起於悲风；他日荒坟，俄悬於苦月。轮奂斯在，歌哭还升，仰生前之令名，存殁後之遗象。上栋下宇，不革故而庙成；自堂徂轩，咸鼎新而貌立。藏衣冠而不坠，委琴书而宛在。且心丧三年，是则是效；亭传四序，有严有翼。彼犹薄诉，此实厚诬。道虽谢於《周书》，理亦殷於鲁典，缄彼言者，不亦可乎？
    ○对祭後土判
    〈仲冬有事於後土，灵鼓不以节。法司按罪。诉云：“金镯之过。”〉
    鼓以格神，金能制乐，各率尔职，斯谓守官。国家展礼汾阳，祈谷隹上，享祀不忒，威仪孔昭，荐鼎已覆於黄云，配俎必资於清奏。神人式序，金石克谐，坎其以都（疑），进不失旌。乐之时义，其大矣哉！相彼鼓人，佑我祭典。理宜彻兹六变，以出地；何得舛此八音，坐罹天讨。曲诚有误，闻回顾於周瑜；声无可听，阙称美於吴札。法司按罪。其如有词，请议叩镯之刑，舍此援桴之失。
    ○对牺牲判
    〈太常申称：充人养供大祀，牺牲不如法，致瘦损。〉
    精灵不测，有上下之神；敬诚无文，有春秋之礻龠祀。若昭之以明德，听之以和声，则涧溪沼之毛，可一羞於宗庙。蘩藻之菜，可一荐於鬼神，若无肃敬之心，而有淫昏之祀。则卜郊非礼，国史由其致讥；斋戒不严，天皇於是流谴。充人早沾明化，忝曰司存，职三牺之纯养，供六牲之蕃物，固宜调其豢刍之食，洁其文绣之衣，岂容不整羽毛，曾无博硕。致令瘦损，须科条。
    ○对掘窖试之判
    〈甲训弟子五百人，业将成，乃掘窖试之，令甲泣下方遣之。或人告为妖，甲不伏。〉
    家塾党庠，著以训人之道；儒生辩士，分其志学之门。击磬同心，琢玉殊制，登四科而未觌，凿三窟而斯闻。是以冯轼下齐，未誉郦生之说；处囊辞赵，还推毛遂之言。藉以师资，成乎艺业，是有服膺之义，攸呈缓颊之期。甲道茂人伦，才标鬼谷。青溪托志，自馀千仞之幽；绛帐尊居，早训三端之艺。抠衣鼓箧，游、夏斯均；合从连衡，苏、张式拟。合生徒之五百，类门人之三千，济济分仪，循循善诱。服勤请益，闻聚照於丹萤；日就月将，都试词於黄马。卒以明试，从而谢归。言遵掘窖之由，庶察悬河之辩。交颐泫泣，知感激之攸同；砺角含姿，识牵援之或异。事乃师古，迹匪干诛，告以为妖，此情何谬？
    ○对於途坠坑判
    〈甯子读书，於途坠坑来晚，师行贾楚。令以罚非其罪，令师谢过。俱不伏。〉
    学古入官，不学将落，圣人所以留范，君子谁非用心？猗哉甯生，勤亦至矣！手绳口诵，何刘之能匹；负书担笠，岂苏秦之可加？悠悠长途，是讽是咏，抚中襟而始励，经巨险而方归。师以来晚见嫌，聊申贾楚；令以罚非其罪，乃起异端。在师虽则伤严，遣谢又乖通论，且尊无谢卑之礼，卑有顺上之心。蒙虽不才，此未为允。
    ○对生徒擢尘判
    〈曲阜县申孔礼教授生徒，仲春欲祭，遗门令生徒颜恭炊饭，及有尘落甑中。官召先食有尘之饭，恭友仲勇谮恭於礼失。恭云：“不知将祭。”州科罪，省断雪。〉
    曲阜境带龟蒙，地邻凫绎。淹中礼乐，仲尼之盛德不渝；阙里诗书，洙泗之英规尚在。孔礼家承道学，业崇词林，黄金满ぷ，白无玷。泮宫刷羽，方宣凤德之仪；沂水腾鳞，再起龙蹲之教。坛花启（一作发）杏，设绛帐而横经；市叶抽（一作分）槐，据缁帷而阐教。经来斯讲，式崇函丈之规；龙见而雩，大备严之礼。颜恭躬忝胄子，迹齿颛门，叨承俎豆之间，窃听弦歌之末。爰宗奠祭，乃肃粢盛，方执爨於吴樵，忽飞尘於范甑。师乃未饭，岂可先尝；神且将歆，宁宜预食？不恭之罚，罪合於严科；无礼（一作失礼）之刑，理或存於宥过。州司忽罚，颇涉深文；台局宽刑，实遵平典。
    ○对写告身判
    〈麴绍违法写告身，邀勒选人。为选人所告。〉
    龙首高居，总群材以成务；鸿翼渐陆，入会府以参名。既而乐镜晨披，山书密奏，或连辉於乔木，乍忝迹於场苗。九流多材，百司职广，既称随自牒，理籍符文。麴绍穷巷无资，佣书有素。两台之妙，雅善於银钩；什一之求，近通於金市。挂回鸾之健笔，徇凫镪之轻资，事既叶於私求，迹已论於明宪。况签授之法，本在职司，擅鸣既达（一作违），且无条贯。惟公书写，终自利刑，既紊三章，须穷两造。但选人以轻酬致怨，麴绍以苟得生嫌，若使不食先言，便招後讼。之严典，惟会直绳。
    ○对故纸判
    〈州申远年故纸，请卖充公廨支用。〉
    六合为家，万方同贯，用人文以成化，藉鸟章而理物。由是簿书岳峙，文帐波流，酬答极於嵇康，沉迷昏於公干。案牍之理，义在随时；曹局之资，固宜适用。即有年代浸远，事迹沦没。诸幽阁，疑孔壁而生尘；纳以严扃，同汲书而有蠹。桃花之色，对春园而欲脱；鱼网之彩，俯秋水而将沉。羊续则不任补袍，扬雄乃才堪盖酱，令式既标年岁，州县自有准绳。何事强申，方求取决，请以状下，任依彝途。
    ○对投壶判
    〈得乙进枉矢於宾。宾不拜，前云：“鲁鼓不作，失仪。”不伏，科罪。〉
    周公制礼，玉女腾规，吐飞电於壶中，跃流星於箭里。周旋之礼，非无宾主之文；进退之言，自有威仪之法。岂得妄申鄙见，辄触公方，徒事曲躬，虚持枉矢。既投常宪，复挂彝章，此而不绳，法将焉措？请详条断，宜准礼科，按理详文，将谓为允。
    ○对私雇船渡人判
    〈洛水中桥破，绝往来渡。县令杨忠以为时属严寒，未可修造，遂私雇船舫於津所渡人。百姓社威等连状举忠将为干济。廉使以忠懦弱，不举职事，以邀名欲。科不伏。〉
    圭廛胜壤，鼎邑名都。八达开衢，傍连鹤峤；九重危堞，近枕龟津。铁锁长桥，衣冠不绝；金钱广埒，车马相望。杨忠擢以茂材，宰斯京县。属虹梁落构，翠潋惊波，滞商贾於平川，阻骖於上路。将以日躔南陆，气叶冬郊，当此Ё寒，难於修葺。役徒未集，且叶爱人；船舫有私，何乖蒿事？杜威蕴德，载述风猷；廉使绳违，遽投霜翰。究其所以，盖取义於随时；观其所由，亦何烦於褒贬。
    ○对市贾为胡货判
    〈甲为市贾为胡货物，有犯禁者。大理以阑出边关，论罪至死。刑部覆云：“贾人不知法，以误论罪，免死从赎。”〉
    货以贸迁，日中为市；化能柔远，天下通商。爰诘犯禁之人，以明有截之制。矧惟市贾，实主贩夫，竞彼锥刀，当展诚而平肆；取诸噬嗑，方易有而均无。既泉布之攸归，何器用之或异？梯山款塞，胡虏初喜其来王；怀宝越乡，周官方验其不物。事既告於边吏，罪方书於贾人。且观尔实来，则银钱是入；既按其阑出，何玺节无凭？举货既丽於司关，附刑当置於圜土。一成定法，理官可贷其全生；三宥是思，宪部宜允於从赎。
    ○对货有滞於人用判
    〈货有滞於人用者，甲不时而买，请赊之。所由不与，云：“不过旬日，勒从其主。”云：“已从其有司。”〉
    货有废居，政惟通变。以收以敛，实著於周经；或与或求，盖存乎《易象》。苟罔率厥典，则其谁曰然？伊甲者何？不时而买。属蘩有荐，霜露盈怀。家迫屡空，曷求仁者之粟？国崇救乏，爰假所由之货。理宜给兹稽市，遵彼贸迁。期不过旬，将贫窭之是恤；勒夫从主，岂出纳而为吝？异乎（阙）吏孰曰均官，且济俗利人，操赢善贷，诚为体国之要，亦取随时之宜。如存理而无伤，何饰词而不与？遂使开仓长孺，徒归美於汉庭；饩粟子皮，独垂芳於郑志。请辨而以授，无质以为疑，仍旌泉府之规，用徵国服之息。傥从愚见，庶为式臧。
    ○对买卖不和判
    〈乙买卖不和，鄣固以取财科杖罪，郡以盗论。乙并不伏。〉
    必藉美言爰资善价，化其小大，是等精粗。乙之蚩蚩，参市为业，取诸噬嗑，乃竞锥刀。既不我虞，遂成尔诈，惑乱为意，高下在心。览文惠之书，漏略岂宜免罪？披萧何之律，鄣固安得无辜！县吏守文，加杖刑而为当；郡僚无智，宁以盗而深疑。请据明文，斯为适理。
    ○对和市给价判
    〈和市绪带准法，合即给价直，少府监以稍入供之。〉
    圣人有作，郁为令典，车服礼器，贵贱有班，文物采章，高下无滥。我君开运，朝仪式序，敦朴素之风，无虚丽之饰，锦文不鬻於肆，冠佩必加於贤。而ひ厉沓光，事华来今；銮蕤霭饰，理焕前古。瞻彼绪带，有标令则，官所云市，法乃酬佣。盍亦采均输之馀，济盐铁之润。焉可减兹稍廪，以虚国财？静言所司，或匪通论。
    ○对行人供滥物判
    〈官市纳帙，行人将滥物供，所由拣退。云被颉颃，不伏却领。〉
    四人异业，百工居次，事有资於军国，理无隔於纤微。纳帙所成，多惭美质，缉丛残於鸳绮，同众制於狐裘。行因针缕之工，坐得烟霞之迹，虽远殊於法物，遂有入於官须。但物异新成，幸非科作，论市唯应见物，论滥宁可别求。物既不任供官，退亦何成颉颃？不伏却领，仍事薄言，岂可加刑？终希理遣。
    ○对熟羌市易判
