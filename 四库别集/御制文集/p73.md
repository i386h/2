<!-- { "loadSidebar": true } -->
　　昌黎杂説凡四首余姑弗论其第二篇论善医善计者之察脉理审纪纲而归要于忧其所可恃惧其所可矜所以告后世以忧盛危明三致意焉予向选文醇固已申论其义而题之殿壁矣【养心殿东暖阁书此二语为聫】独所云不恃天下之安危而察纪纲之理乱二语所谓尽美而有未尽善昌黎盖未之深思也夫人之生死固不闗瘠而闗乎脉天下之安危岂得谓不闗纪纲之理乱哉自古及今未有纪纲理而天下不安者亦未有纪纲乱而天下不危者安危纪纲理乱呼吸相通岂若皮肤之瘠不闗脉之病否所可同日而语者乎至若周过其厯泰不及期秦之倾固因纪纲亡而周虽未倾王若缀旒亦尚何纪纲之可存而谓彼时天下不危得乎昌黎之意盖犹以封建为韪不知今古异宜汉明封建或致危唐宋不封建亦苟安盖纪纲在人主一心一念敬即纪纲理一念怠即纪纲乱天下之安危于是乎繋而岂繋众建诸侯之云乎昌黎所谓知其一未知其二予故叙而论之
　　读苏轼范增论
　　苏轼着范増论而引史记之言曰汉用陈平计间疎楚君臣云云夫轼达理识时务之人也陈平他计固多竒兹不具论若夫始进太牢继持去以恶食进以为待亚父项王使者厚薄之异此直诳婴儿稚子之为而谓项王即信以疑范增有是理乎夫增之去当于羽杀卿子冠军时轼固言之矣岂不以疑增之本伏于是哉不用其言而杀其所立羽之疑增必自是始又痛快言之此非达理识时务之人不能及此则引陈平之事轼将信之乎抑不信之而漫举以申巳説乎夫不合理之事则申己説以斥其非可也而轼也犹为两可之説于其间则学不如轼而为史迁所误者益不足恠矣
　　读后汉书明徳马后传
　　予读眀徳马后传嘉其不肯封外戚而不解肃宗之必欲封外戚以为尽孝之何谓又不解封侯诚旧典则不过加一爵禄尽可不令干预朝政而马后之一再苦辞若有不可终日者之何谓及读帝终封舅而马后云何意老志复不从万年之日长恨矣不觉废书长叹叹范之但知章马后之贤而不计肃宗之将置身于何地也夫马后之为此言出于诚耶则子以封舅求悦何忍出此言出于不诚耶则前此之二诏皆不可信矣且肃宗封舅诚孝之小节然亦欲悦其亲而已耳使其亲死而赍恨不孝之大者肃宗亦何过而忍被之以此名哉宫闱之语外间何由传之此实不知大义阿所好而不觉其言之过当背理耳又马后身衣大练节俭尚矣传中所称赐诸贵人各白越三千端杂帛二千匹黄金十斤赐广平钜鹿乐成王各钱五百万此又何来节俭者固如是乎岂但知一身之麤衣粝食而挥霍自如遂得谓之节俭乎外家车如流水马如游龙后固自言之其家微时亦能早如是乎孟子曰尽信书则不如无书周时已然而况人心日漓寖淫而至于两汉六朝乎
　　读公羊
　　公羊于隠公之何以不言即位也曰成公意也既又申其义曰立适以长不以贤立子以贵不以长夫成公意是矣而以长不以贤以贵不以长之説实甚谬盖以贵不以长或者袪诸孽觊觎之心犹托于各安其分之义至于以长不以贤则均贵也均贵则择贤弃不肖有何不可而亦必为之防微杜渐曰以长不以贤乎且唘贤而贱辛贵而不肖立辛而商以亡是非万世之炯鉴乎余以为弃辛之贵而立启之贱犹不至于屋商之社夫商之宗祀不絶与弃贵而立贱其是非轻重必有能辨之者知此则公羊之説之谬不亦章章眀甚哉而刘颂引其言以为事情之不可易者识见庸愚固不屑再辟矣且以天下与人易为天下得人难尧舜禹传贤传子之事韩愈论之详矣夫与贤之説后世固不可行顾于诸子中独不可择贤而与之必拘于以长以贵之小节而不为天下万世择贤君而立之是直以祖宗社稷为轻而以己妻媵娣为重千金之家有所不可而况天下万民之大乎或曰后世嬖妾而立少子以致败国亡家者亦有之矣不若守公羊之言为无患虽然嬖而立少十未必有其一二不择贤而守分将十必居其十审是言则公羊之説为宜从乎为不宜从乎
　　读刘昆传
　　后汉书儒林传载刘昆为农太守仁化大行崤驿道向多虎皆负子渡河云云夫虎猛兽也蔵林薮逐鹿豕以养其生虎之知止于此而已余非所知也太守仁政只能施之民而民岂能向虎告之虎又岂能防于民以悉之而又推太守之意不伤民而去之且一一负其子以行哉盖范纪此不过欲扬刘昆之美耳无识者或信以为实有识者必斥其非并刘昆之善政亦疑为阿好过颂是欲扬其美反致伤其实矣然范之为此盖亦有本彼见礼记孔子过泰山有苛政猛于虎之言故创为新竒之语以褒昆而不自觉其谬礼记出汉儒语多踳驳未必尽皆孔子之言即所云苛政猛于虎尚为指物喻政不失为正而虎知太守仁政相率负子渡河而去则必无其事也盖人聚则地辟地辟则兽逺此不易之理今之泰岱崤黾何并无一虎不啻此也天下郡县其有虎者千百之一耳余尽无虎岂为其地守土之人皆如刘昆之贤而虎皆避去哉是又不必絮辨而可证范之譌者
　　读韩非子
　　昔韩非述管仲之对桓公曰知臣莫如君知子莫如父斯言也予以为非是夫自古及今多有以此言为然者而余以为非是者何盖其君若父果贤耶自能知之而亦无待其臣子及他人之颂使其不贤不能知在他人则是不闗巳之谬賛以害人家国设为臣子者亦如是言则是内懐怨怼而仍陷其君若父于不知也即以桓公屡举鲍叔牙数人而管仲皆以为不可是果知臣乎桀之于闗龙逢纣之于王子比干亦犹是也瞽瞍之于舜献公之于申生是果知子乎其类此者不可屈数余故以为非是盖不近情之论聴之似是而折衷于理其剌谬不通若是者亦多矣且君子立言将以为万世法程而不可逞一巳之私智以欺世盗名也言治之书莫如典谟一则曰在知人再则曰惟帝其难之使世之为君为父者皆曰我已知臣我已知子误知子者其害犹不过一家误知臣者其害将及国与天下是谁作之俑哉夫自以为不知者或可勉以至有知之日而自以为巳知者吾知其为终于不知而已矣







　　钦定四库全书
　　御制文二集巻三十五
　　杂著
　　读伯夷列传
　　夷齐不食周粟盖谓义不仕周受禄贫饿以终其身而死耳自司马迁有采薇食之遂饿死首阳山之言而谯周古史考遂举野妇之语以实之后世率谓夷齐果不食而饿馁以死夫夷齐大节固在不仕周而不在死与不死也而迁乃更举顔渊盗跖之事谓天之报施善恶有或爽者夷齐之死有或怨者此则大谬而不可以不辨也盖穷通夀天人事之适然而善恶邪正天道之至公千载之下以夷齐顔渊为何如人以盗跖为何如人则夷齐之死固不怨使其怨当早食周粟而求生矣杀身成仁者岂皆怨乎孔子曰不怨天不尤人迁实未知此耳彼其犯国法身残处秽动而见尤愤懑不堪怨天尤人谬论天道之是非是以迁之心为夷齐之心而夷齐必不若是也余故以为大谬而不可以不辨也
　　读金史
　　辽金元三史人地名音译讹舛鄙陋失实者多因命儒臣按同文韵统例概行更录盖正其字弗易其文以史者所以传信示公不可以意改也兹阅所进金史见其中文法乃多有未当者如称元兵为大兵大军以元臣修金史理固宜然而于大兵大军等句下或接称上或称朝廷则又皆叙金朝事畧无界限分别使浅学者观之几不能辨其为何代语是乃文义不佳之故然此犹小疵非若人地名之谬误宜改仍其旧可也至若崔立传赞云其志方且要求刘豫之事我大朝岂肯效尤金人者乎金俘人之主帝人之臣百年之后遂启崔立之狂谋以成青城之烈祸云云直是痛加诋斥实为非体夫一代之史期于传信若逞弄笔锋轻贬胜国则千秋万世之史皆不足信是则有闗于世道人心者甚大推之明修元史类此者应亦不少然史书流传已久难以厘正亦不得不仍其旧若我本朝修明史于当时贤奸善恶皆据事直书即各篇论赞亦皆覈实立言不轻为轩轾诚以作史乃千秋万世之定论而非一人一时之私言予向命纂通鉴辑览于明神宗以后仍大书明代纪年而于本朝定鼎燕京之初尚存福王年号此实大公至正可以垂示天下后世岂若元托克托等之承修金史妄毁金朝者之狃于私智小见所可同日语哉书此以揭重刋金史之首抑亦有慨于前而所以深诫于后也
　　读左传季文子出莒仆
　　季文子出莒仆是也而左氏有过辞然鲁之襄仲独非仆之类乎其事即接襄公之立不闻文子有讨贼之诛何独严于仆而恕于仲乎且偻数元恺四凶谓尧不能举贤而舜举之尧不能去恶而舜去之审如是则尧何以为巍巍荡荡则天之大圣乎葢其贤其恶或者当尧之时尚未甚彰而其举其去亦因之而有所待千载之下岂可轻议哉况舜之协帝皆出尧之所授则舜之所举即尧之所举舜之所去即尧之所去耳邱明博于纪事但逞其文藻而昧于知理读其文者斥其浮夸资其强识而于是非去取之间断之以理可也
　　读孟子滕文公章句下
　　陈代欲甹小节以见诸侯而举枉尺直寻之喻孟子辟之是也然所称王良之事余不能无温公之疑焉猎与战其不可以车行余既于咏御之诗论之矣北人言舟南人言马必不能得其欵要章章甚明驰射之事自应属北方射生手今即使北方射生善操弓挟矢立之车中将见颠簸支屈不能命中吾恐其皆为嬖奚之终日而不获一禽而谓南方之人能之乎且驰之者在御而射之者在人御者即范其驰驱而射者不中御者亦无如之何也御者范驰驱而射者即屡中无是理也且羿与由基世所谓善射者也使王良范驰驱以御皆一朝而获十焉亦得谓之君子乎或曰古者禽兽多而疆界平故可以车猎何言之甚哉且恨御之道不传而世无王良也若然今之南苑即所谓禽兽多而疆界平吾将试之其不可行立见矣呜呼是果无王良乎是果无王良其事乎
　　读宗泽忠简集
　　偶阅宗泽忠简集爱其乞回銮诸疏不忍释手既终巻乃知章凡二十四上而髙宗漠然也夫南渡去今六百余年读其疏者未尝不嘉其血诚赏其卓识叹其孤忠欲为堕泪而彼时为之君者听宵小深入之言懐优游苟安之计屏之而弗顾是尚得为有人心者哉以致捐中原弃赤子谬曰我终能延赵氏一脉于余杭呜呼人而至此是诚不知有五伦之事而天良丧尽者矣虽汪黄谬论有以慑之使髙宗无偏安之心有必为之志亦焉能动听则后之秦桧倡和议而称一徳亦必有以早窥其心曲也或曰宗泽之心虽诚以彼时南北之势较之金源之衅其真可乗河北之民之心其真可信乎则兴复之举固未易言也曰然复讐其要也兴复其次也不共戴天不反兵髙宗于此葢两兼之矣徒跣以从不顾一巳之成败利钝可也而居临安翫湖山称侄于讐以徒得归葬之骸骨是诚何人哉尝谓人君者
　　天之子也俗云子虽不肖父不可不慈予则谓
　　天之于天之子子虽不肖
　　父不忍不慈逺固不可枚举近则于宋元明见之矣元得统甫八十年立国之模无足比数若宋南渡以后有明正嘉以旋其纲纪陵夷政事丛脞早应灭亡而不即亡者岂非
　　天父有不忍不慈之心而尚为之苟延其世以待其悛改乎然此不可恃也大君者父母之宗子而黎元者均之一家内之人也今持家者苟不顾一家之人使之颠连而无告则其父母未有不怒怒而教教而不改其父母亦必有以处之矣为君者之于民亦犹是也呜呼可不慎哉可不惧哉
　　读归有光易圗论
