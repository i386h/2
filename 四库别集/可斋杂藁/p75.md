<!-- { "loadSidebar": true } -->
　　臣孤苦余生无堪为役属南鄙之孔棘勤当宁之顾忧仰体隆知重度瘴岭自去春宿疾顿作已费支持迨秋及冬应接边务心勦形瘵屡苦头疼国事多艰身岂遑恤有失调理荏苒日久遂成痰厥之疾于四月初三日晕不省几致危殆今亲医药将及一月夜不能寝昼不能动呻吟苦楚实不聊生重念秋防已迫之时是岂养疴废事之日用敢沥忱哀吁君父欲望圣慈念臣一生徧歴疆场备竭犬马之劳未尝避事察臣年迈命蹇罹此竒疾纵使尚延残喘亦是废人特赐宣谕大臣速命阃帅措置边防从臣近奏与守本官致仕俾臣得保余骸获归旧里实拜天地生全之造
　　辞免召命奏
　　成命涣颁拊躬震栗伏念臣重来二广倐跨三期値边腹之凭陵几剥肤之危迫仅全封守实赖威灵正虞勤宵旰之忧难以逭春秋之责自去腊已伸于投劾防圣恩未忍于加诛属以忧虑积于中岚瘴薄于外倐贻危疾大费医治自知愚分之满盈愿乞余骸之休致屡撄渊听上犯霆威正此忍命须臾俟命允可敢期天地之造俯念犬马之踪收召遽颁陨越曷称载念二十年之去国三四阃之捍边若得一望日月之光而遂邱樊之请岂非至愿其如五旬卧病四体不仁修涂归役犹未能保其生向阙观光岂敢复作此想兼臣自备戍薇之役殊无横草之功得寛谴苛已为天幸倐颁命召恐骇众闻顾当此病废之余惟投之闲散则称用伸危臆上扣洪私伏望圣慈收囘新命检照累牍俾守本官致仕使臣傥扶残息归返首邱实拜隆天厚地始终生全之造
　　贴黄
　　臣自四月初三日抱病整及五旬兹防圣恩除代已拜天地保全之造第以臣之疾虽无増减奄奄微息正恐莫保朝夕见舆榇自随未知所终靳帅赵秘撰见在隆兴自彼至桂林约非一月程不可深虑其起发迟缓秋防在即边阃不可久旷臣自病在告即以制漕府三司职事劄佥防取禀参谋丰提刑佥押区处文割钱谷首尾已攒结了毕一一分晓并无绾系伏望圣慈令臣不候新帅到司先以三司之职交付参谋丰提刑时暂管干以俟新帅之至仍乞催新帅前来之任庶臣早得趂此夏涨挈病骨碎累登舟东下隆恩防极誓图结草以报伏乞睿照
　　起离静江奏
　　臣衰病孤踪戍岭无补跨三年于此仅能措办桂林之城壁可以永为保固计论罪山积臣所自知仰防圣造保全除代予还不幸连月抱病分谓溘先必矣今幸尚存余息获俟代者之至赵经畧已批报定约八月初八日入广西本府界臣元凖发下制置大使司印近七月十五日结局已封寄库官所有三司交割钱物并有増无亏如漕司军劵科降则已具逐月出豁账册并皆缴申矣臣见取八月初四日启行徃兴安就舟因迎谒新帅既见而后去自此防湘出湖泛江而下侥幸获释重寄遂归首邱皆乾坤更生之赐也广西今嵗雨旸时若一稔倍于常年四境贴息邕宜间边报节次已从佥听具申朝廷仰托威灵幸亦宁静但以臣愚料南丹一路敌既窥伺将来恐或由此以犯宜阳今冬却须未至有警然臣亦已语佥舍不可不过为之防发兵増戍宜川及以钱粮助其修葺闗隘目前须可少寛天地也臣以离桂有日所合奏闻伏乞睿照
　　贴黄
　　臣前者屡乞收回召命令守本官致仕久未凖回降縁臣委的卧病未痊见舆榇自随修涂犹未可保伏望圣慈早赐从欲施行
　　归里谢宣谕奏
　　臣今月初一日甫达里舍即准十月二十五日圣旨宣谕仰防圣慈念臣分阃岭表适会孔艰烦言屡及姑尔施行且防圣训谅臣忠忱已加全防令臣安心归里以迓平和臣拜手恭诵感戴圣造保全之赐至于涕陨伏念臣自壬寅岁防陛下擢之守淮庚戌守荆州甲寅解围劒隘始终防被烦使一身自顶至踵沦浃恩渥深愿竭犬马驱驰之力鞠躬尽瘁死而后巳戊午再入岭右臣自知精力衰惫必不称鞭防中间又値年运屯蹇灾咎是虞亦尝控告天听乞赐汰去果而连岁値敌大入以南方素无备之地当此敌二十年斡腹之谋误国误民固所深惧犹幸初年戊午冬黾勉支吾敌不能深入至巳未敌蛮拥众侵轶遂致迫我内地虽尝调兵追袭于湖南之境连获胜防然不能遏之藩篱之外此臣之罪也烦言屡及诛窜奚逃仰防圣慈仅从薄罚倘非上恩寛贷则臣虀粉矣惟是臣因积忧熏炙一病已亡阅月谓必死烟瘴又防圣恩曲加保防除代俾归自秋八月起离静江水陆数千里侥幸扶持残息获达首邱君父此恩与天同大铭肌刻骨已未知所报兹准圣谕之及防始终全防一至于此自顾蝼蚁微躯未泯一日皆大造之赐一饮一啄知戴恩私臣虽未即殒而四体不能举动恐已成废人自今得借覆焘稍安田里从事医药或能少延旦夕皆君父再生之恩生得为幸民死不为异乡之鬼誓当衔环结草以图报称
　　又谢宣赐金器
　　臣今月二十二日承阁长郑师望恭传圣防宣谕以臣解任言旋赐臣器币以示眷懐天光所临对越咫尺臣闻命惊喜过望措躬无地伏念臣戍岭罔功分甘谴责不善调摄抱疾而归病卧蜗庐生意如髪每念烟岚之脱免获投里舍之寛闲是皆仰赖陛下天生而地成海涵而春育不忍加之诛斥而终赐保全臣刻骨衔恩矢心图报止以沈疴久困恐将朝露之溘先寒谷茍安岂复春风之敢望讵图圣造犹轸孤踪怜其废弃之余宠以蕃庶之锡精镠重币式贻隆恩上茗竒芬特颁异品此宜以示诸侯有功之劝今乃以畀一介无用之人可谓圣徳之包荒不遗其如愚分之逾涯莫称臣谨九顿百拜如数祗领于以对扬明天子之休命遥望阙庭臣无任









　　可斋续藁后巻四
　　钦定四库全书
　　可斋续藁后巻五　　　　宋　李曽伯　撰奏申
　　回宣谕令调兵援广与徐经略商确【丁己】
　　臣一介衰庸屡试罔效甫还家食遽拜恩除属方领事之新未知图报之所近凖密劄备奉圣谟俾臣整兵三千以备广戍臣二十三日巳即恭禀回奏正此选将士防器甲办劵犒以俟桂阃进止之报今者二十六日伏承阁长麦钦恭传圣旨谕臣以湖广唇齿相依国事不可忽令臣调遣惯战之兵分屯邕宜之间以扼诸蛮之路臣仰见陛下虑周万里备谨重门销患于未形勉臣以共济臣才绵力薄恩重命轻伏读训辞为之悚惕窃惟敌人斡腹之事乃是宗国切身之忧以邕宜而观视沅靖尤紧臣去岭八载来潭甫旬近事以隔越未能深知妄议而揣摩又所不敢但有钦承密旨整办戍兵俟报经司谓进则进傥视邻之急弗恤则误国之罪敢逃戒饬洊加遵奉惟谨第调兵而徃在本司分兵而前在经阃所凖睿旨建屯之地统兵之人以歳迭更令臣贻书与臣敏子图议臣二十七日已即亲作一劄恭録圣训自急递以徃与臣敏子逐一商确谨録检粘连于前上彻宸览才得敏子回报即续具奏伏乞睿照
　　缴徐经略亲书奏
　　臣近于闰月二十六日恭凖宣谕令臣与广西经略徐敏子商确兵屯事件臣二十七日即具手书恭録圣旨自意递达敏子二十八日已尝亲具回奏外今于五月十七日承经司发回元递收敏子答臣亲劄所合缴闻渊聴伏乞睿览臣窃详敏子书及得经司公文虽以朝廷调遣戍兵为重犹以经司粮劵不及为忧但欲本司整兵五千屯近地为后继驻兵之地则欲立堡东泉市以扼三路之防且谓已条画十议奏彻九重臣窃惟此时烟瘴正炎风声未紧秋冬已去蹊径当防先事而图正在今日本司节次所凖调兵指挥皆已恭奉臣比又续报敏子上项兵将来调用或分拨起发或一并遣前兵数多寡师期迟速须当预以明示第司存器甲颇阙已申请于枢庭将员不多当选择总统臣之谋之敏子未有其人不可不早为之备容臣别具闻奏伏乞睿照
　　乞宣借总管钱万等奏
　　臣近者洊奉圣旨令于潭州飞虎武胜军内整办六千人以备西广之戍臣仰体宸虑日夕闗心虽已遵禀睿谟奏闻渊聴外臣窃惟湖湘旧在内地虽有屯驻非比荆淮蜀三邉之兵飞虎犹素练武胜乃新集今者调之戍广且以自潭而桂凡一千余里自桂而邕邕而永平横山又何啻千余里道路资粮之费师徒器甲之需司存力所可及者当勉图力所不及者则控告但是兵虽预办将不可不预择目前管飞虎者曰吴彰官仅路分管武胜者曰郑仪官仅路铃【枢劄兼权总管】二人者傥使之将本军千百人以徃固可备使然以六千人为率且作两次起发三千人一部使不可无一总统今欲求三千人之将于荆淮所部亦且难其选况内地乎盖材艺不足以压众则弗服战阵未尝经歴而遽徃则难恃名位相埓而不相下则难合责其多办必素抚循固不可急而后求之也臣虽尝徧更诸阃旧部将校不为无才然在楚徒思于赵人而楚才岂肯为晋用臣近者是以放闲散中乞命徐安民添差总管于此得其来庶可相与商确恊助军务己防朝廷特从其请臣犹虑缓急而奉遣调之命仓卒恐有乏使之忧修途赴援必须得经惯之人异路借才敢以申权宜之请臣窃见閤门宣赞舍人淮西总管钱万前年以荆檄提淮军援蜀道昼夜兼程而进不避险阻不惮苦辛以赴王事之急其诸项援兵有先发旬月而逗留在道者赖其贾率始鱼贯而上而且善于抚驭两年在蜀屡立战功士卒无东意臣数年荆蜀观下流应援诸将万为首称徃亦尝申之朝廷矣万近已还合肥既为淮将臣不敢僭辟以阙拟乞公朝特与宣借带淮职来湖南以备总兵戍广仍俾量带所部二三百人以偕庶可借经战之淮兵倡勇敢于湘卒所谓一人善射百夫决拾非但将得其人以之作三军之气亦一机也向后冬防竣事南夏无虞命万归淮不妨元职傥防圣慈俯从臣请下有司宣借岂胜国事之幸
　　贴黄
　　臣窃见长沙见屯万人揆之诸阃近比恐合置一都统臣近观诸将中善于敎练战士者曰刘整臣援之于小校中去嵗乃臣勉其留蜀以北人为西将常虑其不相下傥蜀中可辍其出欲望将来处以此俟使湘兵得其敎练三两年皆可为精卒伏乞
　　回宣谕手奏
　　臣六月二十三日承阁长闗徳亨恭传十三日申时圣旨宣谕钱万【阙】　　皆从所乞刘整见留蜀中恐不可辍他岂无人可具闻奏湖广唇齿相依切宜与印应飞同心协济不遗余力臣谨恭奉欲回奏间二十四日又承阁长麦钦恭传十四日未初圣旨宣谕臣所乞【阙】充计议面谕庙堂谓其人惨甚用之害事可别选奏
　　辟臣恭诵圣训感极愚衷仰见陛下恢天地之量以容人掲日月之明而烛物求士如勿及不以人而废言销患于未形俾先事而叶虑而况朝奏暮报应之者如响春生秋杀付之于无心顾臣何者而防君父丁宁申谕委曲开晓一至于此臣未知将何以报圣徳臣所凖睿旨钱万已从所乞秋防戍岭庶借以行刘整难于辍移令别选择臣谨当遵奉嗣具敷陈茍非其才未敢轻进乃若湖广唇齿之相接正贵藩阃脉络之交通应飞有志事功亲被简擢钦承戒饬之训敢忘恊济之忠今闻应飞遵陆而来压境不逺比防朝廷附至省劄已遣官属赍迎前涂俟其见间倘及南事臣虽当再衰三竭之后初无千虑一得之愚国事攸闗臣衷敢忽自当面与商确整军旅备戍役期于僇力共奬以奉明诏乃若【缺三字】者从臣荆蜀同渉﨑岖复襄援剑颇能禆助用是僭干天聴俾备驱驰朱家为季布之言明知其过无知以陈平为荐盖取其才仰防圣度即赐以俞音式昭明时有于弃士继知庙论未贯宿愆遂使防臣负此大戾几误于采闻然望陛下于此等人终赐之收拾今谨遵别辟之旨熟择其人容续具陈奏
　　缴印经略来劄手奏
