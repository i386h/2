<!-- { "loadSidebar": true } -->
　　至和改元之一年有蝗不知自何来朝飞蔽天不见日若以万布筛尘灰暮行啮地赤千顷积叠数尺交相埋树皮竹颠尽剥枯况又草谷之根荄一蝗百儿月两【一本作再】孕渐恐髙厚塞九垓嘉禾美草不敢惜却恐压地陷入海万生未死饥饿间支骸遂转蛟龙醢羣农聚哭天血滴地烂皮苍苍逺复逺天闻不闻不可知我时心知悲堕泪注两目发为疾蝗诗愤扫百笔秃一吟青天白日昏两诵九原万鬼哭私心直兾天耳闻半夜起立三千读上天未闻间忽作遇蝗梦梦蝗千万来我前口似嚅嗫色似寃初时吻角犹唧嗾终遂大论如人间【一本作然】问我子何愚乃有疾我诗我尔各生不相预子何诗我盍陈之我时愤且惊噪舌生条枝谓此腐秽余敢来为人讥尔虽族党多我谋久已就方将诉天公借我巨灵手尽防东南竹栢松屈铁纒缚都为箒扫尔纳海压以山使尔万噍同一朽尚敢托人言议我诗可否羣蝗顾我嗟不谓相望多我欲为子言幸子未易呶我虽身为蝗心颇通尔人尔人相召呼饮啜为主賔賔饮啜嚼百豆爵主不加诟加欢欣此竟果有否子盍来我陈予应之曰然此固人间礼傧价迎召来饮食固可喜蝗曰子言然予食可愧哉我岂能自生人自召我来啜食借使我过甚从而加诟尔亦乖尝闻尔人中贵贱等第殊雍雍材能官雅雅仁义儒脱剥虎豹皮借假尧舜趋齿牙隐针锥腹肠包虫蛆开口有福威頥指专赏诛四海应呼吸千里随卷舒割剥赤子身饮血肥皮肤噬啖善人党嚼口不肯吐连床列竽笙别屋连嫔姝【一本作别室闲嫔姝】一身万椽家一口千仓储儿童袭公卿奴婢聨簪裾犬豢羡膏粱马廐余绣涂其次尔人间兵皁倡优徒【一本作兵倡释老徒】子不父而父妻不夫而夫臣不君尔事民不家尔居目不识牛桑手不亲犂锄平时不把兵皮革包矛殳开口坐待食万廪倾所须家世不藏机绘绣緜【一本作绣绘锦】衣襦髙堂倾美酒脔肉脍百鱼良材琢梓楠重屋擎空虚贫者无室庐父子各席居贱者饿无食妻子相对吁贵贱虽云异其类同一初此固人食人尔责反舍诸我类蝗名目所食况有余吴饥可食越齐饿食鲁邾吾害尚可逃尔害死不除而作疾我诗子语【一本作言】得无迂
　　寄满子权
　　吾爱子权诗苦嚼味不尽穷思欲名状百比无一近初如贪追兵屡请忽许进旗旄左右幢防剑后先刃方争奋拏先忽覩斩乱狥徐驱得平郊万甲合一阵偏裨走起颇中间坐吴膑喊呀鬭志酣髣髴穷敌讱前军奔交兵后马走断纼须臾声金收万噪快一儁羣降挑戈矛叩拜乞用衅苍黄请命间窃视不敢瞬云压空虚半夜暴霆震睡耳起欲掩惊仆失肝肾壮者固巳然况余乃龆龀及其久详味欲吐复自恡有如罗百珍次第嘬嚼顺贪丰不辞多爱美忘余馂故其防人口虽乆咽喉润何时匹马来【一本作东】畏爱气两振唯其未合间如不获谢蔺望风为此诗颠倒犹合烬
　　再寄满子权二首
　　秋尽啼衰虫君思云奈何我愚得君思合少君贤劳我心则多非独辞源长泻海为江河平生未始有防【一本作玷】缺玉日拂拭金烧磨寻常防与貍见一足已蹉又况一地卧三虎狗彘虽勇何敢过扬州我何思青山无一螺午市不畜寳米盐财如他而吾三夫子一身各丘轲琼林自生寒结露成氷柯文章日组纬玉机飞金梭谁有真珠绳结作张麟罗防为当世祥声为太庙歌我愿叅众民手足揺婆娑
　　有钱莫买金多买江东纸江东纸白如春云独君诗华宜相亲缀连巻大十牛腹要尽寄我无寄人我将携之东【一本作携之东海去】脚踏海水洗齿唇转来清澈饮百斛荡涤肠肺无纎尘尝闻泰山髙髙处天为邻借如无梯不得上亦欲大呌呼天神铺陈君所诗噪口雷鼔震世多俗耳固莫告当冀上帝依稀闻正声定不感凡类舞跃百凤千龙麟安能学俗儿一巻不复呻天公闻否尚未快【一本作决】安得纎翼穿秋旻
　　答束徽之索诗
　　世味久已谙多恶竟少好惟诗素所嗜决切欲深造人安已不休众耻我独冒有如獭行迹欲改复自蹈肝肠困寻搜吻舌倦搏造心灵无余多为此日有耗巳勤尚无成既苦每自劳自笑如秋蝉饥极不止噪努力排韩门屈拜媚孟灶惟此二公才百牛饱懐抱我如饿旁【一本作旁饥】者盻盻不得犒不知去几多穷行究未到无门隔籓篱发罅窥堂奥爱之不可入抵触发狂噪借使苟有成不知竟何要孤名非所求弊俗讵足傲况乃非所及穷海未为浩不知何时休定讫死与耄因疑今世人恐有我同操徽之才超髙竿幢出标纛为学尚淹蕴富櫜不肯暴文章内未豹外袭一以皂大论尤坚强推舟出行奡珉砆不施功径欲制珪瑁幸此不我陋敎诲日陈告昨因语及诗请我使自道屡谢不得命迫窄遂颠倒披坚诱羸兵伏瓴待穿盗取胜虽然必窘穷亦堪悼勉为瓦砖投幸有金珠【一本作珠玉】报
　　寄满居中衡父
　　前防去莫追后见来死期别叹后见难悔恨前防稀惟吾衡父兄【一本作友】金纯玉光辉裁磨杀圭角不与瓦砾齐大匠陶百窑不问履下泥一衡举十钧何弃毫与厘余独何为人乃不忍使遗有如横道刍万足踏不疑子何嗜好殊独俯掇【一本作拾】以归整束使不茨欲令襍兰芝兰芝有天香刍贱杂则非然其厠置间适与薫染资文章每借观罅隙窥晴曦议论使坐聼穴瞆闻英池春园或承招游骑亦许随剧云爱风枝爇火围夜棋纵谈心【一本作襟】开张倒笑冠欹披匹马载以来东首颈脰疲夜梦不厌劳百里夕一驰想见目与眉百障千藩篱不虞自投置遂若鸟遭黐何时获因縁连棰促马蹄誓当尽晨昏不复起退辞
　　自讼答束熙之
　　洞洞之室或者穿岩岩之墙或者縁墙縁室穿【一本作墙室穿縁】来何哉中有玉万黄金千金玉固非盗所有盗者然众人不知谓尔富不知尔自【一本作亦】何心顔盗财固为小人戮盗名自是君子奸咄哉自讼毋自欺几希不在穿縁间
　　谢李常伯
　　人从东南来忽得连纸诗行义不赫晔名声无萎蕤虽尝误见辱旋则拜席归别久谓巳忘不图犹记之长封大书字顾我巳忸怩开縢把之读推与果失宜剥虎防羊猪借使出类竒见豺先自奔遇豢还羣随是故古之人为巳贱若斯有闻未之行季路终不嬉名浮过所实孟氏耻以非今而承所赐乃此亦可噫贤者宁过哉当是我有欺忍愧读终篇喜惊改肝脾咛咛教诲言举举仁义辞初令探本根喻以海与池乾坤老六经遗编烂孔姬尚恐惑异说教之无迁移强闻终日干仁不三月违卒以二者终要我勉不疑百诵百再拜下泪如挂糜【一本作麋】交朋百愚防此语闻之谁忆初从粹翁睡耳忽得提震惊破百昏寐觉悼前迷今而去之久苐塞心丛茨骤承夫子言快斧加芟荑旧秽忽刬削新除【一本作涂】坦平夷念当不舎去戴服同冠衣犹恐免袒间复作须臾离且将镵之心不止涅之皮二者苟不能终死庶不遗平生苦嗜诗此篇况骤驰喁哦夜不休齮嚼午忘饥仰嗟天骨雄俯叹人莫为星明有常髙日圆无食亏读久口益嚵舌软涎流垂想当措意初嚼云吐虹蜺唇牙哆华鲜肺肠涌光辉故其纸上言飘有霄汉姿何可对酬谢约【一本作度】海量珠玑
　　对月忆满子权
　　长风掠海来吹月散百链【一本作白链】青天豁四碧云霭不容縁牕轩飘先秋露气入簟扇寛【一本作空】庭生夜凉蚊口不得擅人静暮客去坐偃适自便清牵睡思醒明发醉胆健披风睨白月瞪视不为未甘景独胜思出大句狂搜得无竒猛吐复自吮篇成若奴婢气骨终【一本作竟】凢贱弃置不复收叹感退自旋起探君寄诗兀坐讽百遍駮哉剧雄劲百札洞一箭间逢骋新竒春云弄晴霰古镜终重厚九鼎挂一吾尝笑夫人语富则自愿及婴爱君念始自信惓惓阅女当求嫱慕士在获彦鄙哉寻常者何用目识徧得逢诚幸多既别遂堪喭乖离时况久防合卜未先思之不可见飞魂不身恋秋城崔嵬髙围我屹若圈安得擘风翅飞出不自殿巧为相见谋反覆竟未善惟当逺相要共借月为靣相离苟同天举目亦两见又况相去间财止百里县不知竟可否寄诗代请劝
　　八桧图
　　客有要我八桧吟手携八桧图来悬挂张满壁惕可骇盼顾左右同嗟叹旁摹石刻署名状各有凭附相夤縁或髙相扶互倚碍或断欲蹷犹支颠强枝抝回信有力髙干复俯蛟虬拳寻根及枝逮条蘖例不防直皆旁偏雷疲风休云雨去蛇龙鬭死犹钩纒安分爪角【一本作无】与尾鬛徒见上下相蜿蜒不知生时竟何谓畧不参类常木然宜乎今古惑昧者揺摆舌吻归之仙一龙盘拳老髙大传云【一本作曰】聃者由飞跹当时驾鹿蹋以上迹有町疃遗相连多应蝎残鸟啄啄不尔诞者强镵镌聃能惑人已自幸岂此上去能欺天借如聃功可升跃鹿亦何幸飞相连于中一木特甚异肤华逆理纽左旋传云聃人【一本作手】所自栽我知此语定凿穿苟令实为聃者植推以天意犹可言当年曷不纽向右若曰世为左道牵如何众輙【一本作识】不省究反重神怪令聃专乾坤中含万品彚此独自异谁令旃【一本作殊陶甄】穷思竟虑莫可索欲世不惑谁能搴【一本作褰】仙书虚荒喜诞妄推説事理尤緜延世人一读即化变日望飞奋相迷癫岂非此木乆树此浸渍亦为异说迁故其形植与生死时以异怪招惊怜先时世不早斤斧放大其老讹夸传当年同生好材干半以直伐成烧燃凭妖附诞相树立卒自死活终完全叶枝凋踈不有荫材直弗柱曲莫辕不知留存防飬者竟以何理惜不捐我有尺铁大刚利久以铸斧磨山巅卒无柯柄尚弃置懒乞月桂求婵娟
　　秋夜
　　秋夕不自晓百虫齐一鸣时节适使然鼓胁亦有声争喧鼠公盗窸窣蛇阴行独有东家鸡苦心为昏明
　　答束孝先
　　纯金出镕鑪【一本作炉】烜赫掩炽火锦成洗春江众目莫柰鱼盐物诚微误用幸不涴君家兄弟贤我见始惊伙文章露光芒藏蕴包丛脞关门当自足何暇更待我固知仁人心姑欲恤穷饿苟论才不才自合弃如唾忆昨西来初戚惕侍【一本作恃】客坐交持驾説口张阖不可鏁间发辨经义铁舌莫摩挫髙文忽下投白日骇天堕怖欲前掩布帛不可裹初视【一本作观】固宜惊独获亦堪贺又如遇【一本作逢】贵人绣锦饰婀娜回眸忽自鉴恶靣复窭裸屈降心巳甘叹愤志亦颇雄髙岂复争爱恤亦加荷大诗又【一本作忽】来及推与太浮过自无贤可称以是恶甚播譬如享尫人豆食止则可苟强担石负蹉跌适足祸何以论报心结草効鬼【一本云结草同魏】颗
　　戯食雀
　　秋风云气寒秋昼夜兼饥禽湿不飞左右烦顾瞻有雀独飞下施徐入吾檐毛羽刷参差嘴距交钩铦【一本作钳】跳乗新舂箕取饱公不嫌而吾本有意聼之取微纎忽惊自飞去聿不少淹反就髙髙枝啁气不恬嗟乎此微类岂不无以厌来既冐弹射固难责其亷然【一本作而】余乃无罪见怒何过严




　　广陵集巻四
　　钦定四库全书
　　广陵集巻五　　　　　　　宋　王令　撰金绳挂空虚自勉兼示束孝先
　　金绳挂空虚日月系两垂天童坐戯弄纵掣成东西百年未死间昼夜无穷期短短固可惜舒舒定非宜有闻未之行有学未及知白发巳班踈朱顔亦童黎智虑昏晩年聪明退前时纵欲加自修去日何胜追奈何少自废老则成空悲
　　寄洪与权
