<!-- { "loadSidebar": true } -->
立春前七日闻有预作春盘邀客者戏作
蓼芽蔬甲簇青红，盘箸纷纷笑语中。一饼不分空恨望，暮年知有几春风。
春前六日作
夜枕梦回春雨声，晓窗日出春鸟鸣。典衣沽酒莫辞醉，自有梅花为解酲。
诗集卷七十九十九首
立春后作
春不遗穷僻，天如念寂寥。鸟鸣知节换，池溜觉冰消。冷眊供新荠，轻裘换故貂。丰
年无疾苦，邻曲递相招。
舟中
江天云断漏斜晖，靡迤群山翠作围。帆影似经吴赤壁，橹声如下蜀青衣。卧闻裂水长
鱼出，起看凌风健鹘飞。禹会桥边最清绝，忆曾深夜叩渔扉。
小园春思二首
小轩愁入丁香结，幽径春生豆蔻梢。若论此时吟思苦，纵磨铁砚也成凹。
又
重台谖草初离土，百叶缃梅已满枝。莫道山家杀风景，也能醉倒向东篱。
禹祠
祠宇嵯峨接宝坊，扁舟又系画桥傍。豉添满筋莼丝紫，蜜渍堆盘粉饵香。团扇卖时春
渐晚，夹衣换后日初长。故人零落今何在，空吊颓垣墨数行。
今年开岁三日上元三夕立春人日皆大晴
今岁晴和历岁无，江城歌舞溢通衢。天心只向人心卜，不用殷勤问紫姑。
题野人壁
身如鱼鸟出池笼，常在陂湖草莽中。箫鼓相闻村社密，桑麻无际岁时丰。市墟买酒何
人识，僧阁煎茶欠客同。久欲潇湘寄清啸，它年一棹莫匆匆。
小市
春风小市画桥横，桥北桥南次第行。绝景惟诗号勍敌，闲愁赖酒作长城。楼台到处灵
和柳，帘幙谁家子晋笙。薄暮归来渔火闹，放翁自笑欲忘情。
柳
春来无处不春风，偏在湖桥柳色中。看得浅黄成嫩绿，始知造物有全功。
见事
流光莫恨去联翩，见事还疑胜昔年。细改新诗须枕上，少留剧饮待花前。阴阴竹坞安
茶灶，浅浅汀著钓船。物外家风吾岂敢，散人名号亦充员。
夜雨
江边依旧钓舟横，万事何曾有一成。空忆庐山风雨夜，自吹小灶煮蔓菁。
自诒
一廛东近会稽城，凿破烟芜俋俋耕。上药养神非近效，善言铭座要躬行。论书尚欲心
先正，学道宁容气不平。天付吾侪元自足，满园春荠又堪烹。
初春幽居二首
满榼芳醪手自携，陂湖南北埭东西。茂林处处见松鼠，幽圃时时闻竹鸡。零落断云斜
鄣日，霏微过雨未成泥。老民不预人间事，但喜农畴渐可犁。
又
小筑园林浅凿池，身闲随事得游嬉。幽花折得露犹湿，嘉木移来根不知。小蝶弄晴飞
不去，珍禽喜静语多时。风光未忍轻抛掷，聊付诗囊与酒卮。
自勉
学诗当学陶，学书当学颜。正复不能到，趣乡已可观。养气要使完，处身要使端。勿
谓在屋漏，人见汝肺肝。节义实大闲，忠孝后代看。汝虽老将死，更勉未死间。
春游
梅市移舟过古城，此行亦未阙逢迎。负薪野老无妻子，施药山人隐姓名。风雨偏宜宿
茅店，盐醯不遣到藜羹。宣和版籍今谁在，似是天教乐太平。
昼坐
早春风雨暗江干，羔酒狐裘不敌寒。输与蒲龛深袖手，一炉真火养金丹。
正月十六日送子虡至梅市归舟示子遹
策府还山白尽头，一廛随分葺菟裘。看灯虽幸新春健，无食犹怀卒岁忧。稚子与翁俱
衤发襫，大儿出塞习兜鍪。它时别作谋生计，卖药惟当学伯休。
闻百舌
春鸟虽儳言，春尽能齿昔舌。秋蚓与寒，亦各知时节。微物顾能此，人乃独不然。君
看甘陵党，作孽非由天。
畜一鸡报晓声清圆而鸣每晚戏书绝句
鸡鸣平旦未为迟，恰是山房睡觉时。著屐起寻溪上路，野梅犹有未残枝。
书村落间事
东巷南巷新月明，南村北村戏鼓声。家家输赋及时足，耕有让畔桑无争。一村婚聘皆
邻里，妇姑孝慈均母子。儿从城中怀肉归，妇涤铛釜供刀匕。再拜进酒寿老人，慈颜一笑
温如春。太平无象今有象，穷虏何地生烟尘。
行歌
孤村小市负薪歌，造物其如此老何。灵药已能驱疾竖，醇醪不用战悲魔。
开岁颇思江湖游适
健笔当年赋远游，即今局促但堪羞。虽为月下孤舟客，未醉天涯七泽秋。丹熟竟当金
换骨，客来从笑雪蒙头。龙泉本约同归隐，肯为春耕欲换牛。
忆昨三首
入蜀还吴迹已陈，兰亭道上又逢春。诸君试取吾诗看，何异前身与后身。
又
当年落魄锦江边，物外常多宿世缘。先主庙中逢市隐，丈人观里识巢仙。
又
万里曾为汗漫游，岂知白首弄渔舟。会骑一鹤凌风去，何处人间无酒楼。
排闷
抱耒返东皋，初非惮作劳。饥寒凛未免，老病适相遭。开卷无如懒，飞觥岂复豪。不
辞穷到死，犹足窃名高。
识喜
齿摇徐自定，发脱却重生。意适簪花舞，身轻舍杖行。僧招决棋战，客让主诗盟。尚
欲潇湘去，烟帆不计程。
枕上作
谢事还家一老农，悠然高卧听晨舂。虽无客共樽中酒，何至僧鸣饭后钟。采若未能浮
楚泽，思鲈犹欲钓吴松。自余万事慵开眼，知结宗门案几重。
近村
去去柴车十里中，竹林密处路才通。渐闻水石岂知村近，遥望禾囷喜岁丰。渔艇往来春
浪碧，人家高下夕阳红。百钱又向旗亭醉，自笑吾生亦未穷。
读史二首
人间著脚尽危机，睡觉方知梦境非。莫怪富春江上客，一生不厌钓鱼矶。
又
荣悴纷纷醉梦中，转头何事不成空。全家采药鹿门去，我忆襄阳庞德公。
羸卧
羸卧将如老景何，小园风月且婆娑。茶因春困论交密，酒为家贫作态多。马上元无听
鸡句，原头那有饭牛歌。自怜远屏犹多事，卖药归来买钓蓑。
春感
老厌纷纷懒入城，长亭小市近清明。陇头下漏初芸草，陌上吹箫正卖饧。多病更知生
是赘，九原那恨死无名。但余一事犹关念，万里唐安阙寄声。
八十三吟
石帆山下白头人，八十三回见草春。自爱安闲忘寂寞，天将强健报清贫。枯桐已爨宁
求识，弊帚当捐却自珍。桑苎家风君勿笑，它年犹得作茶神。
小园花盛开
厌住愁城徙醉乡，春风也肯到山房。鸭头绿涨池平岸，猩血红深杏出墙。淡薄相遭心
已懒，修行无力梦犹狂。更嗟著句多尘思，惭愧溪藤似截肪。
出游归卧得杂诗八首
江天缺月西南落，村路寒鸡一再鸣。自笑此身羁旅惯，野桥孤店每关情。
又
江村何处小茅茨，红杏青蒲雨过时。半幅生绡大年画，一联新句少游诗。
又
眼明未了观山债，力在犹能涉水行。莫笑轩然夸老健，身存终胜得浮名。
又
壮岁经春在醉乡，老来数酌不禁当。正须独倚蒲团坐，领略明窗半篆香。
又
儿扶行饭出柴扉，伛偻方嗟气力微。道侧偶逢耘麦叟，倚锄闲话两忘归。
又
久读仙经学养形，未容便应少微星。一枝新锻金雅觜，更向名山属斤茯苓。
又
荠花如雪满中庭，乍出芭蕉一寸青。老子掩关常谢客，短蓑锄菜伴园丁。
又
晚交数子多才杰，谁肯频来寂寞乡。但寄好诗三四幅，绝胜共笑亿千场。
感旧
自蜀还吴会，先凭剑换牛。扫除狂习气，谢绝醉朋捣。去死时犹远，余生已觉浮。即
今真惫矣，闭户尚何求。
寄龚立道
龚子吴中第一流，老农何幸接英游。难逢正似玉杵臼，易散便成风马牛。清夜话端思
滚滚，暮年心事恐悠悠。何由唤得阊门棹，一醉千岩万壑秋。
寓叹
五福惟无富，嗟予得已多。禅房时托宿，酒市每酣歌。诗瘦慵看镜，棋鏖恐烂柯。残
年犹有几，切莫负渔蓑。
春晚二首
客梦初回夜漏残，东村想见杏花繁。未能便逐啼鸦起，自掩屏风护晓寒。
又
湖上春寒雁已归，宿酲残梦两依依。也知晨起元无事，窗白炉红且揽衣。
幽事二首
跌宕人间岁月迁，赏心幽事故依然。潮通支浦渔舟活，露湿繁花醉帽偏。才尽赋诗愁
压倒，气衰对弈怯饶先。光阴风月空如昨，怅望兰亭祓禊年。
又
尘抱年来尽扫空，柴门幽事与谁同。水生初涨一溪绿，花落已浮千点红。愁赖橐泉存
旧法，困凭顾渚策新功。故人岷下无消息，尺素凭谁寄断鸿。
读李杜诗
濯锦沧浪客，青莲澹荡人。才名塞天地，身世老风尘。士固难推挽，人谁不贱贫。明
窗数编在，长与物华新。
烟波即事十首
短发垂肩不裹巾，世人谁识此翁真。阻风江浦诗成束，卖药山城醉过春。
又
烟波深处卧孤篷，宿酒醒时闻断鸿。最是平生会心事，芦花千顷月明中。
又
家浮野艇无常处，身是闲人不属官。但有浊醪吾事足，浮名不作一钱看。
又
落雁沙边艇子斜，分明清梦上三巴。眼明一点炊烟起，不是渔家即酒家。
又
雕胡炊饭芰荷衣，水退浮萍尚半扉。莫为风波羡平地，人间处处是危机。
又
梦笔桥边听午钟，无穷烟水似吴松。前年送客曾来此，惟有山僧认得侬。
又
浪迹人间数十年，年年散发醉江天。岳阳楼上留三日，聊与潇湘结后缘。
又
烟水苍茫绝四邻，幽栖无地著纤尘。萧条鸡犬枫林下，似是无怀太古民。
又
归老何须乞镜湖，秋来日日饱莼鲈。正令霖雨称贤佐，未及烟波号钓徒。
又
父子团栾到死时，渔家可乐更何疑。高文大策人皆有，且听烟波十绝诗。
茅舍
茅舍晨鸡复暝鸦，暮年别自是生涯。贪眠久已遗人事，对酒犹能惜物华。出有儿孙持
几杖，归从邻曲话桑麻。日长亦莫憎春困，小灶何妨自煮茶。
子遹入城三宿而归独坐凄然示以此篇
吾儿早自立，所惧非饥寒。我归自仙蓬，再疏请挂冠。明恩华其行，汝亟忝一官。得
禄宁甚远，惧违菽水欢。我年且九十，亦觉去汝难。生死要相守，岂惮联征鞍。但恐老益
衰，千里愁关山。官期犹累岁，言之已辛酸。村醪泻盎盆，山果亦满盘。春风吹桃李，一
笑且团栾。
暮春新路至湖上示元敏
时雨作未成，蒸溽思出门。湖塘直东西，行人各归村。翻翻鸟投林，杳杳钟鸣昏。羊
牛争迮路，烟火出短垣。吾儿望未到，谁与共盘飧。幽独多恻怆，且复携斯孙。归来蓬窗
下，聊可与晤言。
闵雨
腊雪不濡土，春风吹早尘。东吴贵粳稻，布种当及晨。千里方嚣嚣，坐视膏泽屯。民
孽实自作，所赖天公仁。何时见秋获，如山筑高囷。
春和初迁坐堂中
九月天始霜，泽中多烈风。东厢寻丈地，聊以安我躬。薪炭南山来，地炉晨暮红。二
月春始和，如虫思旧蛰。草堂虽褊小，门户随事葺。辟窗对小山，峰嶂争岌。笔砚陈横
几，图书罗矮床。颉颃燕雀声，左右兰茞芳。有时苦顽痹，杖藜寄相羊。折花与弄水，自
适亦何常。
春晴暄甚花开略无余矣赋以寓感
常年看花时，辄苦风雨厄。今年独异此，游人满阡陌。翩翩出联骑，往往醉堕帻。转
盼桃杏空，遂见辛夷坼。海棠尤可念，不耐暖日炙。胭脂成白雪，其意亦自惜。曾未淹旬
时，春事欲扫迹。安得爱花心，坚顽如铁石。
春晚
南陌东阡自在身，黄尘不污接禼巾。无方可染星星鬓，有酒能留盎盎春。下豉已添莼
菜美，衔泥又见燕巢新。作公何益辛毗事，且是人间九十人。
春阴溪上小轩作
