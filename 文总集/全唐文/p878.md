<!-- { "loadSidebar": true } -->
    维永泰元年十有二月甲子，开府仪同三司尚书右仆射兼御史大夫剑南节度支度营田观察使成都尹定襄王薨於灵池，兵故也。夫懿文德者，非谓礼君臣，正上下，其谓经纶大难乎？铄武功者，非谓鞠师旅，威戎夷，其谓翼赞中兴乎？公名英，字元武。赠伊州刺史旰，公之烈祖也。陇右节度摄御史中丞赠太子太傅知运，公之皇考也。产□赤亭，树勋青海，世传良将，载在国史。公河岳之粹，将相之器，学剑轻短後曼缨，读书重金版玉匮。天宝二载，方筮仕辕门，累授左武卫大将军。节度凉国公见之曰：“代我节制者，必此子也。”其後十年，累代凉公为节度矣。禄山之乱中原也，二圣伪游三秦。贼据岐，重镇非公不可，制授公秦州都督兼御史中丞陇右采访使。未几，贼将高嵩长驱幽燕，深入陇。公外申郊劳，内设庭宴，飨未属厌，兵已合围，贼党数千，应时翦灭，繇是虏镝不鸣於陇外，皇舆始都於雍上。至德二年，诏公为凤翔太守，转西平太守，加陇右节度兼御史大夫。吐蕃之逼西河也，诸冠以坚甲乘城，我以偏师遇敌。胜在於战，利当用奇，选骁骑以袭虚，张疑兵以应锐。前冲未及於陇岛，後劲已覆於枭巢，边捷昼至，虏围夜溃，进封西河郡公。思明之陷成周也，南入陈蔡，诏公兼御史大夫，统淮南节钺；东捍陕虢，诏公兼陕州刺史，主关外旌麾。宝应之岁，上乘龙跃之运，宠虎臣之绩，进户部尚书，加开府仪同三司，仍总戎职。朝义之走河北也，公雷震勇略，风搏劲骑，驱熊虎之师，开龙蛇之阵。一战而谷水破，再战而邙山拔，十年逋寇，万里如扫。朝廷壮之，诏领东京留守，又兼河南尹，俄拜尚书右仆射，封定襄王，加实封三百户。永泰元年兼集贤待制，夏五月，天子以剑门巨锁，推择攸难，历选朝廷，惟公是授，即日加成都尹东西两川节度兼御史大夫，仆射如故。是时也，入承日月之光，出拥风□之气，以孙吴为老生，以韩彭为儿戏，千里为之震动，百蛮为之忄畏。秋七月，西蕃犯境，公戎马骤捷，军人擅还，裨将惧诛，乘间谋叛。公擐甲击鼓，单车入深，引西山之数骑，望东川之外援。短兵未接，追寇横及，虽刃以通中，而气犹激射。疆吏乘遽，闻乎哀师，上投袂而惊，仍加悼惜。有以见圣主之深仁，重武臣之壮节，不问舆尸之过，爰旌折首之功。以大历三年正月二十七日，诏葬於武公之先茔。夫人郑国夫人庞氏，礼归敬仲，诫及伯宗，生则六珈受宠，殁则九原同。嗣子将作少监嘉珍，愤积尝胆，哀纟廛泣血，饰榇蜀门，归魂秦陇，力树祁连之冢，思崇岘上之碣。以载职在史臣，业专文律，琢石旌美，俾奋大猷。其辞曰：
    否遘天地，运锺□雷。煜煜定襄，与时而来。躬赴兵难，志清国灾。推毂陇西，士卒云屯。拥旄陕东，群寇雷奔。五开幕府，七凿凶门。以寡击众，以亡易存。六践柏台，南宪是张。再登八座，右揆有光。同盟锡土，异姓封王。勋崇业大，位重名扬。召对蓬莱，作镇梁益。秋霜发令，春雨流泽。望在股肱，变生肘腋。南围既合，短兵未进。单骑骤奔，群凶竞振。血殷朱轮，首碎白刃。魂归万里，悲恸三军。疏松蔽日，孤冢参□。身殁冤气，名高战勋。
    ○冀国公赠太尉裴冕碑
    王者纂大业以拯时难，君子合天符以成圣功，在殷之傅说，周之申甫，汉之博陆，其类也。临大事，首大谋，君子正位，邦国是宪，其道也。琬圭火龙，元社朱户，其禄也。古之人遇其时行其道，济其业受其禄。呜呼裴公，斯近之矣！公讳冕，字章甫。河东大族，著於系谱。曾祖沣州刺史讳怀感，祖滑州司马讳陟，考长安丞赠司空讳纪。自司空而上，世累清德。公全朴以受其形器，混冥以养其精和，陨然大不为累，方驾前古。其礼容诚敬，可陈於蛮貊，施於鬼神，宜乎吉凶变幽而偶圣君，精义致用而审天道。
    天宝十四载，皇上避狄於华阳，肃宗伪游於幽朔，公以御史中丞奉诏，翼赞元良。释位济河，会於灵武，与侯伯卿士、官师亚旅，考大德除残之运，唱灵亿兆之心。负金玺玉旒，为人请命於西土，维天意群谋是告，而苍生灾害是怀。於时册礼既毕，公乃自左庶子拜中书侍郎平章事，从时望也。帝曰：“予欲教熊罴食”，公於是乎？请於岐阳，朝於丰阝宫，以干陈师，以蛮夷诛暴。公定大业，运开中兴。帝曰：“予欲端百揆、诏典司”，乃命公为尚书左仆射。於是乎纲理庶工，四方来同，左右始终，十有三祀。初自县联属署监察御史，尝有奸蠹吏，公按之。时宠权臣之戚也，党其犯而请於公，公竟正刑书，不为势屈。时论以公有不可夺之节，故肃然，由是历侍御史、尚书郎者五。其中以直遇坎牧蛮溪者二，以时当任兼宪台镇梁益各一。以勋封冀，真食五百户，以秩开府仪同三司。大历四年冬十一月，今上念伊尹之一德，思孔光之再起，诏复入相。旬有二日，兼河南江淮副元帅东都留守。是月辛酉，薨於长安，年六十七，翼日，册赠太尉。明年二月，葬於京城南毕原。诏京兆尹护丧事，赠布八百段。凶仪葬具，俾出有司。昔在天宝之季，公尝为御史大夫王钅共谗毁。无何，钅共弟钅旱坐大逆，有诏庭辨，而凶首词引及钅共，公自下列抗其矫诬，朝廷谓之不党。其後程元振僭用威柄，有道从虎贲，公停车致诘，面折及ニ。在黜无愠，德仁遂行，君子谓公诚尽於忠者在於礼。外其身故临难不惑，一其守故当事则明，磅礴乎死生之间，逍遥乎晦明之境。公尝北使殊俗，班命毡裘，单于君长，稽颡屈膝，睹王商而压惧，从魏绛而来服。以言尚其直，以动尚其顺，以成事尚其济物，以进退尚其得中。孝弟爱敬，格於天地；信明义，通於鬼神。帝王得之，以奉天时；百官得之，以修典宪。佐命者二后，历事者三朝。皤皤华皓，为国元老；执璧奉，在君之堂。生食邑土，殁垂惠爱，岂禄以为尊者？其孤正，授辞家老，请志於石，以代三鼎林锺之义。铭曰：
    元精降灵，建乎人极。邈矣冀公，顺帝之式。鸿造覆育，大钧埏埴。业济功成，保和居直。帝念髦硕，二登辅翼。为时养贤，以及万国。昔在上帝，降命元老。以仗恺元，以明至道。唐历中否，亦命我公。顺人戴天，甚黎伐共。德谢星陨，仁沈海竭。大厦梁崩，崇山玉折。领袖前古，纲纬来辙。幢幢丰碑，耿耿鸿烈。永传亿祀，遗芳不灭。
    ○故相国杜鸿渐神道碑
