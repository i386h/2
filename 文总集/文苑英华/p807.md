<!-- { "loadSidebar": true } -->
　　某启伏以洪钧播物已在生成朗鉴通幽宁期照烛伏以相公二十五丈熙朝徳茂轨世才髙发言为褒贬之经廻顾是寒暄之律自叨洪奨愈切宠惊近又见户部王侍郎伏知造化工夫不遗纎草丹青润色偏及偶人辉华而贱质增荣感激而雄眸有泪实以衮家殊弁冕业继诗书巻懐于盛壮之时浮泛于衰迟之日词科入仕寻周一纪之星谏署升朝亦改四年之火虽复毛慙腹背角困藩篱何甞不砥砺公方琢磨文术竟以长沙地窄难呈宛转之姿南郡鬼逢每受揶揄之耻俄消剥道显自明恩霖施而穷泽生流瑞降而枯条更肄得不乗风奋力搦朽申劳依鲁相之门墙永随车竖仰殷宗之左右长奉鼎梅卑情无任日夕兢惶生死衔戴之至
　　谢监脩相公启
　　某启某乡品慙卑朝班愧近乆托运筹之化元无载笔之能今伏奉恩制伏防相公特赐奏授前件官充职者宠灵重叠敢幸于时来尘忝过多但惊于望外下情无任戴恩感激量伎兢惶之至伏以相公道壮龙圗情専凤防两掖之内以谠辞为先三馆之中以信史为急必铨名实乃授清华固以时属叡文事当脩举列圣之青编再辑盛朝之鸿藻将铺是宜对季札以歌唐求孟坚而述汉然后可以昭彰一代舄奕【一作显赫】千龄如衮之才非此之任诚欲奉身而退沥恳以辞无伤棫朴之风自适轮辕之用窃念早依门闼昨侍台阶闻善诱而遽已捧承沾谬恩而莫遑辞让主文谲谏顾出纳以何裨广记备言审荒芜而岂措徒思竭力宁逭腼顔唯当禀奉公忠执持愚直分职于仲山之下庶展其能受经于尼父之前冀成其传効酬之志灰没为期卑情无任衔荷惕励忧惧怔营之至
　　二
　　某启幸以弱才托于造遂舍寒乡之士爰升近署之班虽与道翺翔似无邪行而随波上下安有直词是以乆列编脩常孤事任一家之言莫就空慕马迁三国之志未闻实慙陈夀深宜免罢稍获遑宁不谓相公尚贷简书且敦方册才授改官之宠仍还帖职之荣乍簮笔于宸轩复和铅于纶阁中书肄入宁同著作之郎相府依栖乃类司徒之掾分诚已过恩亦太隆既辞让以难谐但忧兢而罔寘谷梁清婉休校力于短长王隠混淆预甘心于讥诮营职为务投生以酬下情无任感激省循光忝愧惧之至
　　谢宰相启
　　某启伏以居有熊左右之司毎闻沮诵着周穆存亡之【阙】但记戎夫规动止于九天法春秋于百代某虽愚懵知此重难况复皇朝废置之初便搜才实近日选求之慎必在英华峻等级于螭阶盛风流于凤阙某则寒陋分无希望伏以相公协兆为师奋庸熈载将行大道上继于宣尼诱进单门下同于王俭不以某谏垣空食史閤旷官特兴乆次之嗟俾授殊迁之命暄临黍谷方知律吕之声调境入蓬山孰谓风飚之道阻徒成踊跃莫获逡廵副燕台尊隗之心奉孔里铸顔之化巍巍圣徳虽期有举必书赫赫台光定是无阶上报荣惧感激不任下情
　　谢诸知已启
　　某启伏奉恩制除授前件官者事匪心期恩将敌至荣惧忧惕不任下情伏以某用乏适时言非悟主虽困泥涂之辱敢希朝序之荣伏防某官念以吾道依栖斯文宗仰恳动吹嘘之力终谐怜奨之心遂使县吏尘衔摆脱忽同于蝉蜕谏臣清级超升遽遂于鸾翔叨忝何多提携至此窃复念孤单事契愚鲁性灵茍非示以脩涂安得靡兹好爵献可替否谅无补于皇明狥义忘身庶粗酬于恩徳卑情无任感戴激切之至
　　二
　　某启某操行无竒文章匪赡拾遗左右三年未望于转迁约史春秋五夜宁通于夣想斯亦孤单雅分顽鲁自宜忽践履于清华谅因依于贤达伏以某官优容下位奨进防才荀君之日月在躬王氏之风尘外物輙忘孤陋荣遂品题【一作荀君之日月在躬道存瞻瞩王氏之风尘外物荣遂品题】故得誉彻中台名闻东观遽簉弥缝之地仍著作之庭祗奉宠光若临泉谷静循叨窃实自门墙敢不永抱兢铭深虞负累以当官而赎【疑作凟】忝用举职以酬知求女娲錬石之方潜禆碧落就太史藏山之事【一作笔】试学青编尚觊宗师更传规矩下情无任攀戴腼汗之至
　　三
　　某启伏以记事之官显司存于戴礼侍臣之职正号位于隋朝自古不轻方今为【一作尤】重岂期幽介遽获忝尘此乃某官道着訏谟情敦片善偃彼小人之草列诸君子之林遂令补衮掖垣仍叨笔削珥貂仙室更践清华得不上报鸿恩旁酬重徳日月简编之効敢怠于季【一作学】终雪霜松柏之心伫彰于嵗晩荣惧感奋不任下情












　　文苑英华巻六百五十三
　　钦定四库全书
　　文苑英华巻六百五十四　宋　李昉等　编谢辟署
　　为同州张评事谢辟并聘钱启二首
　　为山南薛从事谢辟启一首
　　为东川崔从事谢辟并聘钱启二首
　　为河东公谢相国京兆公启二首
　　为栁珪谢京兆公启三首
　　献河东公启二首　　　上尚书范阳公启三首为白从事上陈许李尚书启一首
　　为桂州卢副使谢聘钱启一首
　　剑门寄上路相公启一首
　　代青州掌记谢本府辟启一首
　　为同州张评事谢辟并聘钱启
　　李商隠
　　潜启伏奉荣示伏防猥赐奏署今月某日勑防授官承命恐惶【一作惧】不知所措某文乖绮绣学乏缣缃负米东郊止勤色养献书北阙未奉明恩抚京洛之尘素衣穿穴访江湖之路白髪徘徊大夫荣自山阳来临沙苑固以室盈东箭门咽南金岂谓搜扬乃加孱府称莲沼慙无倚马之能地号云门窃有化龙之势便居帷幄遽别蓬蒿袁生有望于樵苏楚子永辞于蓝【集作褴】缕刻诸肌骨知所依归伏惟特赐鉴察谨启
　　二
　　潜启钱若干伏防仁恩赐备行李重非半两轻异五铢子母相权饥寒顿解细看铜郭徐忆牙筹虽云【集作虞】神有鲁褒便恐癖如和峤办装无阙通刺有期感戴之诚不知所喻谨启
　　为山南薛从事谢辟启
　　杰逊启今月某日伏防辟奏节度掌书记勑下徒有长裾曽无防笔初疑误听乆乃知归感激慙惶不知所喻某受天和气而鲜雄材幸承旧族之华遂窃名场之价顷者湮沦孤贱绵隔音尘其后从事梓潼经涂天汉初筵末席披雾覩天自迩以来懐恩莫极郑之腰腹若挂丹青崔琰之须眉常存梦寐方思捧持杖屦厠列生徒岂望便上仙舟遽尘莲府尚书士林圭臬翰苑龙方殿大藩将求记室是才子悬心之地词人効命之秋岂伊踈芜堪此选擢思曾顔之供养念陈阮之才华自公及私终荣且忝伏以家室忧系初解山川防涉未任须至季秋方离上国抚躬泣下尚遥郭隗之门闭目夣逰已入孔融之座下情无任攀恋铭镂之至
　　为东川崔从事谢辟并聘钱启
　　前　人
　　福启伏奉公牒伏防辟署观察廵官某早辱梯媒获沾科第吴公之荐贾谊未塞前叨窦融之举班彪仍当后忝仰观莲幕俯度桂科卵翼不自于他门顶踵实非其已物但赍灰粉逺逐旌幢虽有命以酬实无言可谢伏惟俯赐鉴亮
　　二
　　福启钱若干伏防赐备行李窃以白马从军青鳬受聘磨文难灭校贯知多陆贾方验于火花郭况莫矜于金穴感戴之至不任下情谨启
　　为河东公谢相国京兆公启
　　前　人
　　某启今月某日得当道万安驿状报伏承遣兵马使陈朗赍币帛鞍马辟召少男者未敢寻盟遽兹闻喜遐瞻闗闼恨乏羽毛伏以自有缙绅谁无交结朋友不全素诺在古殊多父子同受深知当今罕【集作未】见岂期令徳圗于所难男珪曾未成人才沾下第辨仲谋之菽麦虽则有余况安石之芝兰窃将不可忽依太府便厠英僚东吴之咍恐自此始西园之防未知如何此皆相公以某谬接藩维乆依绳墨克降由衷之信将酬事大之心不然则安得接【集作防】童子于舞雩礼诸生于白社身枝获庆城府知归感激恩光丁宁教诫永言铭镂尚昧端倪伏俟简书来至敝邑则专请张觌评事奉启状申陈慕义无穷措辞莫尽攀附惶战【集作戢】不能究陈谨启
　　二
　　某启伏奉荣示伏防辟署某第二子前乡贡进士珪充摄劒南西川安抚廵官并赐公牒举者某去月得杨侍御书题防传风防初如吉夣终谓戱谈非不寻思莫得端绪今乃竟询仲果降嘉招伸纸发缄悸魂流汗何者某顷居班列已奉陶甄口里雌黄屡加雕焕胷中云夣过沐涵濡掀之以顺风暖之以爱日兹辰议报不在他门一昨叨裂土田谬分旗盖适当东道获事西隣岂望信在言前荣流意外坤维接畛何酬上相之知坎卦成占遂报中男之喜且渠誉乖郄桂名媿谢兰未学周南召南才得一科一第纵解问绢不能负薪将何以与先生并行从大夫之后仰尘帷幄伫杂簮缨况襟带禺同咽喉巴濮求于安抚必也机谋深虑异时莫副虚伫然窃寻史传所载语父子之间虽石苞独异石崇而山涛不知山简亦岂【集作安】敢保其孱陋遽遣退藏但当授以一经训之大杖庶将寡过以谢明恩染翰衔情封牋写抱小人多事拜台席以犹賖童子何知上賔阶而在即瞻望阍闼死生以之伏惟深赐鉴信谨启
　　为栁珪谢京兆公启
　　某启散兵马使陈朗至伏奉荣示兼奉公牒伏防召署摄成都府军充安抚廵官者师襄鼓缶或近翫人和氏搜珉能无惊物跪受髙命莫知所裁某藏豹不坚雕龙未巧徒承庭训遂厠人曹比卫家之一儿天悬鹏鷃望邺中之七子风逸马牛已忝决科敢思筮仕伏惟相公以仁义礼智信为基构用温良恭俭让为藩篱尧时则业贯夔龙殷代则道符尹说入秉文教出曜兵权挥神锋而劒合隂阳述雅诰而笔开造化况天有井络地称坤维控三巴百濮之雄带南诏西山之险人称奥府帝谓殊藩固已【一作以】广集豪英用资佐玳簮珠履緑水红莲成籍籍于淮山致憧憧于燕路若某者徒将慕蔺何足望囬又安敢【集作可】拂其尘埃加以冠履伏思相公直以大人顷居班列获奉恩私罗照乗于骊渊觊归昌于凤穴未见其可处之不疑曾不念木朽石顽雕镌莫就榆瞑豆重性分难移古人所以有以荣为忧受恩如敌斯言之作珪也有焉今月六日辰时辄奉辟书具闻晨省仰承严防便定行期而又内奋弟兄外诱交友傅翼类虎生角如麟事诚实于显荣势莫知其报効尚须旬日方拜旌旄唯当洗心为斋延颈以望持千寻之建木想像姿周万顷之澄波比量旷度载恩揣已授【集作投】命依仁神之听之百生如一谨启
　　二
　　某启伏防荣示赐及前件衣服叚及束绢等谨依处分捧授讫伏以大人自处通班弥脩俭徳田园唯恐芜没子弟不免饥寒去春成名首秋归觐虽才非张载未刋劒阁之铭而志慕胡威敢问荆州之绢岂谓【集作意】相公复以简书召署筐篚加恩古者赎百里奚才持五羖诮程不识犹惜一钱况某碌碌无竒庸庸自守敢邀厚币来自雄藩品目难名珍纎可玩仰李膺之徳尚未登门读戴圣之书【集作经】已惊润屋下情无任戴荷悚惧之至谨启
　　三
　　某启伏奉荣示令将前件马及行官延接者某将仕大藩苦无逺道特防恩礼曲赐优崇扶以武夫济之良马经过燕馆将耀于鸣驺夣寐梁园只思于飞鞚感佩之至不任下情谨启
　　献河东公启
