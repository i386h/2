<!-- { "loadSidebar": true } -->
宿鹭，蒲帆数幅破晴烟。遥知乘醉江湖去，黄鹤楼头又放颠。
寓舍闻禽声
日暖林梢鹎鵊鸣，稻陂无处不青青。老农睡足犹慵起，支枕东窗尽意听。
春晚
雨足人家插稻秧，蚕生邻女采桑黄。万花扫迹春将暮，百草吹香日正长。闲觅啼莺穿
北崦，戏随飞蝶过东冈。飘然且喜身强健，不怪儿曹笑老狂。
题莹师钓台图
羊裘老子钓鱼处，开卷令人双眼明。未可匆匆便持去，夜窗吾欲听滩声。
仗锡平老具舟车迎前天衣
印老印悉遣还策杖访之作二绝句奉送兼简平
画舫篮舆不许前，白头行脚意超然。舜江禹穴千山水，尽在高人拄杖边。
又
鱼鼓声中白癉巾，南山笋蕨一番新。长安不是无卿相，林下平津独可人。
湖边晓行
蹇驴清晓掠湖堤，缓辔迎凉帽影低。露坼渚莲红渐闹，雨催陂稻绿初齐。先秋叶已时
时堕，失旦鸡犹续续啼。不是老来忘睡美，戴星南亩惯扶犁。
久雨杜门遣怀
风雨萧萧卧掩关，经旬登览负溪山。也知解送丰年喜，无奈难消永日闲。平野横吹看
凌厉，画檐高泻听淙潺。城睩路断吾何恨，浊酒枯鱼亦破颜。
梅雨陂泽皆满
雨暗迷行路，溪深没旧痕。汪汪牛湩白，盎盎酒醅浑。暖浸千畦稻，横通十里村。群
蛙更堪笑，鼓吹闹黄昏。
夜意
幌外灯青见鼠行，林梢月黑有枭鸣。只言中夏夜偏短，万里梦回天未明。
又
睡觉邻鸡已再啼，蓬窗灯暗雨凄凄。东家蹇驴不用借，明日门前一尺泥。
幽事
老境俗缘减，闲居幽事多。去沙通断涧，插援让新荷。棋罢看山卧，钓归摇檝歌。余
年端有几，风月且婆娑。
对酒戏作
去日奔轮不啻过，凌烟勋业已蹉跎。只言一寸丹心在，无奈千茎白发何。色比鹅雏京
口酒，声如珠贯渭城歌。身闲取醉真当勉，莫学痴人梦蚁窠。
夏雨
清风起湖滨，急雨来天末。蚊蝇遽退听，松竹例苏活。奇声集空庭，爽气生细葛。素
秋虽尚遥，聊喜宽肺渴。
军中杂歌八首
三受降城无壅城，贼来杀尽始还营。漠南漠北静如扫，清夜不闻胡马声。
又
秦人万里筑长城，不如壮士守北平。晓来碛中雪一丈，洗尽膻腥春草生。
又
匈奴莫复倚长戈，来款军门早乞和。铁骑如山尚可避，飞将军来汝奈何。
又
名王金冠玉蹀躞，面缚纛下声呱呱。槁街未遽要汝首，卖与酒家钳作奴。
又
三月未春冰塞川，冬月苦寒雪暗天。紫髯将军晓射虎，吓杀胡儿箭似椽。
又
北面行台号令新，绣旗豹尾渡河津。檄书才下降书至，不用儿郎打女真。
又
渔阳儿女美如花，春风楼上学琵琶。如今便死知无恨，不属番家属汉家。
又
北庭茫茫秋草枯，正东万里是皇都。征人楼上看太白，思妇城南迎紫姑。
夏夜舟中闻水鸟声甚哀若曰姑恶感而作诗
女生藏深闺，未省窥墙藩。上车移所天，父母为他们。妾身虽甚愚，亦知君姑尊。下
床头鸡鸣，梳髻著襦裙。堂上奉洒扫，厨中具盘飧。青青摘葵苋，恨不美熊蹯。姑色少不
怡，衣袂湿泪痕。所冀妾生男，庶几姑弄孙。此志竟蹉跎，薄命来谗言。放弃不敢怨，所
悲孤大恩。古路傍陂泽，微雨鬼火昏。君听姑恶声，无乃谴妇魂。
暮归舟中二首
五月未剧暑，暮从城市还。断虹低饮涧，落日远衔山。蟹舍丛芦外，菱舟薄霭间。诗
情终草草，虚遣鬓毛斑。
又
湖水绿可爱，弄桡冲夕霏。林昏渔火壮，山转寺钟微。老叹世情恶，穷知心事违。回
头语孤鹤，伴我莫先飞。
夏夜四首
夏夜忽已半，东冈月初生。起行绕庭树，爱此露滴声。漂流忆安卧，局促念遐征。幽
怀谁晤语，华觞还自倾。
又
萤火喜暗庭，桐叶矜冷雨。幽人悄不寐，独夜谁与处。乾坤信无情，岁月遽如许。明
发视镜中，鬓丝添几缕。
又
庭荒蔓草长，堂豁爽气人。悠然推枕起，聊作倚杖立。飞萤亦避雨，黏栋光熠熠。南
邻输税归，小妇愁夜汲。
又
结屋在郊墟，翛然谢炎炽。窗扉故阒寂，水竹亦幽邃。飞虫望灯集，栖燕冲雨至。石
枕与葛幮，美哉今夕睡。
北渚
北渚露浓叶老，南塘雨过藕花稀。新秋渐近蝉更急，残日已沉鸦未归。铜镜面颜无
药驻，玉关勋业与心违。一蓑一笠生涯在，且醉苍苔旧钓矶。
夏日五鼓起戏书
老鸡喔喔桑树颠，明星磊磊茅屋边。我兴视夜不复眠，坐看朝暾浴虞渊。开窗清风来
穆然，拂几洗研整蠹编。火云崔嵬忽满天，安得羲和徐著鞭。
雨夜
急雨如河泻瓦沟，空堂卧对一灯幽。老鸡多事强知晓，落叶无情先报秋。身未盖棺谁
可料，尊常有酒莫闲愁。功名老大从来事，且复长歌起饭牛。
小立
旷怀尘事外，小立绿阴间。举世皆嫌拙，平生剩得闲。江郊云易暗，旱岁雨终悭。欲
醉尊无酒，悠然对暮山。
徙倚
渔扉夕不掩，徙倚欲三更。月正树无影，露浓荷有声。峥嵘岁将晚，悄怆恨难平。坐
念中原没，男儿恐浪生。
居山
涉世缘虽薄，居山味自长。穿云双履湿，洗药一溪香。有酒作脸缬，无愁供鬓霜。辽
天渺归鹤，千载付茫茫。
诗集卷十五一百三十七首
秋兴二首
白发萧萧欲满头，归来三见故山秋。醉凭高阁乾坤迮，病入中年日月遒。百战铁衣空
许国，五更画角只生愁。明朝烟雨桐江岸，且占丹枫系钓舟。
又
暮境何堪与病遭，西风落叶拥亭皋。极知世上人情恶，且放江边醉眼高。应俗纷纷何
日了，咏诗混混寄吾豪。碧油金锁平生意，未许人言学楚骚。
八月五日夜半起饮酒作草书数纸
有漏神仙有发僧，碧巾厨欹枕对秋灯。忽然起索三升酒，飒飒蛟龙入剡藤。
秋雨渐凉有怀兴元三首
八月山中夜渐长，雨声灯影共凄凉。遥知南郑风霜早，已有寒熊犯猎场。
又
十年前在古梁州，痛饮无时不惯愁。最忆夜分歌舞歇，卧听秦女擘箜篌。
又
清梦初回秋夜阑，床前耿耿一灯残。忽闻雨掠蓬窗过，犹作当时铁马看。
秋风曲
秋风吹雨鸣窗纸，壮士不眠推枕起。床头金尽酒尊空，枥马相看泪如洗。鸿门霸上百
万师，安西北庭九千里。帐前画角声入云，陇上铁衣光照水。横飞渡辽健如鹘，谈笑不劳
投马箠。堂堂羽檄从天下，夜半斫营孱可鄙。拾萤读书定何益，投笔取封当努力。百斤长
刀两石弓，饱将两耳听秋风。
送宣书记并寄其兄昙才二公
在吴识昙公，至蜀识才公。弥天宣书记，晚乃得从容。是家固多贤，天遣慰我穷。初
秋夏末时，衲子各西东。子独惜此别，共语夜烛红。怪我耐逆境，万事一笑空。子顾知我
否，视身如枯蓬。枯蓬未变灭，姑当付之风。家世无高年，我今六十翁。俯仰几时客，结
束已匆匆。那时须臾景，更受忧患攻。愿言早来归，相就煮晚菘。
起晚戏作
地偏身饱闲，秋爽睡殊美。老鸡每愧渠，三唱呼未起。厨人罢晨汲，童子愁屣履。惰
慵虽可嘲，安静长足喜。心空梦亦少，酣枕甘若醴。不学多事人，南柯豪众蚁。
饮村店夜归二首
致主初心陋汉唐，暮年身世落农桑。草烟牛迹西山口，又卧旗亭送夕阳。
又
滟滟村醪君勿辞，橙椒香美白鹅肥。醉中忘却身今老，戏逐萤光蹋雨归。
雨夜感怀
点滴空阶雨送凉，青灯对影独凄伤。身如病木惊秋早，心似鳏鱼怯夜长。铸得黄金犹
有术，扫空白发定无方。萧然禅榻君休笑，一卷残书枕伴傍。
寄叶道人
白首不堪忧患缠，要将乐事饯流年。寻山犹费几两屐，贮酒真须百斛船。若信王侯等
蝼蚁，可因富贵失神仙。惊人亦莫摩铜狄，泰华松风足昼眠。
月下小酌
昨日雨绕檐，孤灯对搔首。今夜月满庭，长歌倚衰柳。世变浩无穷，成败翻覆手。人
生最乐事，卧听压新酒。我归自梁益，零落怆亲友。纷纷堕鬼录，何人得长久。后生多不
识，讵肯顾衰朽。一杯无与同，敲门唤邻叟。
读袁公路传
成败相寻岂有常，英雄最忌数悲伤。芜蒌豆粥从来事，何恨邮亭坐箦床。
邻曲小饮
早稻喜登场，相呼集野堂。迎霜新兔美，近社浊醪香。茆屋滴残雨，竹篱围夕阳。新
丰不须作，真个是吾乡。
秋夜观月二首
梦回残烛耿房栊，杳杳江天叫断鸿。病骨不禁风露重，披衣小立月明中。
又
谁琢天边白玉盘，亭亭破雾上高寒。山房无客儿贪睡，常恨清光独自看。
枕上
香冷灯昏梦自惊，清愁冉冉带余酲。夜长谁作幽人伴，惟是蛩声与月明。
秋夕大风松声甚壮戏作短歌
人生不自怜，坐受外物械。荣华难把玩，俄倾皆变坏。山栖亦何有，耳目差旷快。秋
郊多烈风，夜壑起松籁。初闻尚萧瑟，仿佛听严濑。忽如倒巨浸，便欲翻大块。又疑楚汉
战，氵项洞更胜败。不然六月雨，雷电奔百怪。三更势稍敛，铁马归入塞。孰能从吾游，洗
汝胸次隘。
明河篇
明河八月转分明，炯如素练西南倾。年年岁岁见河汉，坊坊曲曲闻砧声。良人万里事
征行，砧声中有玉关情。遥知铁衣冷如水，指点明河白发生。碛中草死骆驼鸣，万里却望
长安城。儿生总角爷未见，归心顿觉封侯轻。汉家自古有夷狄，付与穷荒何足惜。只愿天
狼无光太白低，还家为妇说安西。
夜闻邻家治稻
二顷春芜废不耕，半生名宦竟何成。归来每羡农家乐，月下风传打稻声。
浪迹
浪迹人间四十年，镜中不觉已华颠。山川惨澹秋多感，灯火青荧夜少眠。壮志已忘榆
塞外，高情正在酒垆边。扁舟不恨无人识，且复长歌入暮烟。
夜步庭下有感
夜绕中庭百匝行，秋风传漏忽三更。星辰北拱疏还密，河汉西流纵复横。惊鹊绕枝栖
不稳，冷萤穿竹远犹明。书生老抱平戎志，有泪如江未敢倾。
题酒家壁
明主何曾弃不才，书生飘泊自堪哀。烟波东尽江湖远，云栈西从陇蜀回。宿雨送寒秋
欲晚，积衰成病老初来。酒香菰脆丹枫岸，强遣樽前笑口开。
题书斋壁
随分琴书适性情，乍寒偏爱小窗明。旋煎罂粟留僧话，故种芭蕉待雨声。丹药验方非
畏死，文章排闷不求名。是间幽事君知否，莫怪经秋少入城。
赠猫
裹盐迎得小貍奴，尽护山房万卷书。惭愧家贫策勋薄，寒无毡坐食无鱼。
秋夕
羁魂虚仗些词招，病骨那禁积毁消。乱叶打窗寒有信，昏灯照幔梦无聊。栈边老骥心
空在，爨下残桐尾半焦。百感忽生推枕起，碧霄银汉正迢迢。
秋雨排闷十韵
今夏久无雨，从秋却少晴。空濛迷远望，萧瑟送寒声。衣润香偏著，书蒸蠹欲生。坏
檐闻瓦堕，涨水见堤平。沟溢池鱼出，天低塞雁征。萤飞明暗庑，蛙闹杂疏更。药醭时须
焙，舟闲任自横。未忧荒楚菊，直恐败吴粳。夜永灯相守，愁深酒细倾。浮云会消散，鼓
笛赛西成。
小舟航湖夜归书触目三首
云黑风号不见星，古丘丛木聚精灵。舟人已过微相语，两两三三鬼火青。
又
电掣半空云黯黮，船浮积水浪凭陵。茫然不辨身何处，犹喜东南见塔灯。
