<!-- { "loadSidebar": true } -->
№乾符００１
【盖】
唐故夫人王氏墓志铭
【志文】
故太原郡夫人王氏墓志铭并序　　中散大夫守处州长史兼侍御史上柱国王陟撰将仕郎守内侍省内府局令员外置同正员上柱国王廷赞书皇唐凤翔监军使特进守左领军卫上将军知内侍省事马公公度夫人王氏，其先太原祈人也，汉丞相安国侯陵之後。历魏晋至于皇唐，九代名德，功济生人，分土建侯，勒功书社。弈世载德，生我右神策军护军中尉、开府公元宥。夫人即开府公之第二女也。国家纂虞夏之风，继文明之业，山河叶祉，生甫及申。於是我特进光辅四君，仪刑百辟，好是懿德，结庆闺门。故夫人百两有行，归于我马氏。
淑性茂质，天禀自然，始以华未笄，清劭播闻於九族，翟拜之日，庆光延合於六姻。既而内范休明，令仪温肃，履勤俭之节，得干家之方。沛国太夫人荣於高堂，八十有一。夫人每柔色以温之，怡声以悦之，至於造请话言，未尝不启沃尊旨。故四十余年，实锺恩爱。由是我特进得范会之家事，尽宣孟之忠勤。此亦夫人内赞之道，刑于家国者也。有子七人，长曰师＊，宣徽供奉官、奉义郎、行内侍省内寺伯、上柱国，赐紫金鱼袋；次曰师，给事郎、行内侍省内府局丞、上柱国，赐紫金鱼袋，次曰师球，将仕郎、守内皆省内府局令、上柱国，赐绯鱼袋；次曰师＊，将仕郎、行内侍省掖庭局宫教博士；次曰师，将仕郎、行内侍省掖庭局宫教博士；次曰畴，内飞龙厩押衙、银青光禄大夫、检校国子祭酒，兼剑州司马、侍御史，上柱国，次曰师，将仕郎、行内侍省掖庭局宫教博士；并谢树芳枝，侯门令器，依仁履德，佩玉锵金，美哉！出勋胄之门，配公侯之室，身开国邑，子列天庭。人之荣愿，是亦极矣。嗟乎！赋命有数，天实为之。以咸通十五年秋九月十二日寝疾，而终於循德里之第也，春秋六十，戚属缠遗爱之悲，一家痛歼夺之苦。于宁之礼，龟吉筮从。以乾符二年秋七月廿二日安厝于京兆府长安县丞平乡先茔之西南，礼也。易岁而殡，卜年也。铭所以纪述清芬，载扬令德，以陟末学祗命斯文，式荐短章，以为铭曰：
世德洋洋，鸿休降祥。是生淑德，为门之光。言从百两，宋子河鲂。宛矣夫人，惠然天真。聿修四德，延和六姻。牧卑以礼，持谦以仁。悠然天道，绵邈神理。德不与年，善无臻祉。歼夺之悲，缠于戚里。黯黯真宅，冥冥寿府。寒野云愁，荒阡月苦。聿来此堂，驾言终古。
中书省镌玉册官宣节校尉前州五交府折冲上骑都尉邵建初刻（录自《隋唐五代墓志汇编》陕西卷第四册）
№乾符００２
【盖】
　故范氏夫人志
【志文】
唐故北海范氏夫人墓志铭并序朝请郎前行泗州涟水县主簿张承光撰夫人即故淮南节度押衙兼监察讳宁之长女。幼自闺帷，克修令范，及笄，适东海徐公鼎。公少探武略，早迹辕门，守职□州，居貔貅之列，防遏长容镇，颇著抚御之能。夫人夙持妇道，雅习母仪。生女三人，长适崔氏元甫，凤翔右职；次适赖氏途，亦陇崇班，台宪殿中；次适夏侯氏名＊，试大理评事，即当代名族。夫人令范雍和，显播六亲；端严干济，超迈九族。节操无亏於妇道，贞庄不徇於夫荣。偏锺爱於夏侯氏之幼女，涉江波，历途路，未尝暂忘膝下之欢。遂感夏侯评事之敬奉承顺，知无不为。方自宣城，将还洛邑，不意遘疾，於乾符二年七月七日终于扬州扬子县之旅馆，享年五十五。以其年十月六日葬于洛阳县北部乡北袁村，水陆三千里，费用数百千，皆夏侯氏之仁孝，竭力尽仪，哀敬毕备。
将期不朽，故刊石而纪焉。铭曰：
北海盛族，庆贻懿德，妇道无亏，母仪不忒。呼呜！积善无应，疾心忽侵，奄从逝谢，哀痛良深。宅兆云吉，期安此山，勒于贞珉，用纪徽音。
（录自《洛阳出土历代墓志辑绳》）
№乾符００３
【盖】
黄公墓志
【志文】
唐故雄武军捉生将太中大夫试殿中监黄公墓志铭并序乡贡词士张敬撰上府君讳直，字全直，本自江夏人也。自后冠剑相袭，贤豪继踵，忠扶社稷，勋勒鼎彝，影当步於崇岗，志非能於培＊，即我是盛於斯焉。曾王父讳文，王父讳宾，俱不仕；咸以心慕幽奇，道闲雅素，居清虚而避禄，混名姓以逃荣。笑甯生和牛，轻冯子弹铗。皇考讳晖，巡检马步都将；毓德美行，和资仁，以严训肥名，以孝悌博誉。义顺忠勇，早以洽於京华，机略惠贤，久而郁於乡里。府君忠谠从军，廉洁守职，奉上必期於尽心，於事每思於报国。自咸通四年起家，授定虏镇烽铺将虞候。迄八年，迁纳降军防镇副将，至九年，充招召大将。使府益弘恩渥，用奖干劳，迁雄武军捉生将。志多果敢，器兆英威。展筹谋之纵横，解营阵之舒卷。剑离霜匣，使戎夷之慑心；箭发朱弦，闻虎兕之胆碎。其艺行之有斯能矣！府君生於燕，仕於燕，衣锦之荣，十五余载；何期不蒙灵，疾起膏肓，於咸通十三祀冬十二月有五日，终於桃林里之私第，春秋五十有五。夫人鹿氏，外著孝敬，内贮柔和，年自初笄，归於令族。有子四人，长曰元冀，次曰元礼，次曰元益，次曰元感。咸以擗踊绝浆，哀号过礼。有女一人在室，即以乾符二年十月十一日迁窆於海北乡兴寿里之原，礼也。尚恐岁序疏□，山川改移，乃勒斯文，用旌罔极。铭曰：　　伟哉黄氏，茂族传荣，内惟慈孝，外著忠贞。祸兮福依，福兮祸伏，隙影驹奔，流年电促。悄悄幽邃，惨惨愁云，唯余垅月，永树□□。
（录自《隋唐五代墓志汇编》北京卷第二册）
№乾符００４
【盖】
大唐故张府君墓志铭
【志文】
唐故庆州军事判官试协律郎张府君墓铭并序再从弟乡贡进士奥撰兄讳邵，字楚封，其先范阳方城人也。晋司空华二十一代孙。国朝所谓三戟张氏，盖以轩冕之盛。高祖去邈，皇太仆卿、赠尚书左仆射。曾祖亻间，皇卫尉少卿、赠鸿胪卿。祖国，皇尚辇奉御，父彰，皇凤翔府号县令。先夫人河南丘氏，即常州别驾岌之女也。继先夫人博陵崔氏，即婺州金华县令恁之女也。兄器禀和茂，与物无竞，幼自聪明，长而有礼。学能探於奥秘，词乃著於缣缃。道恶浮华，性宗澹默，不趋名而苟退，自养高而守志。尝以杯酒自恕，篇什怡性，谭言雅调，难与比伦。今右军步军大将军李公宗元比镇铁颗，慕其为人，因以署职，后迁牧庆州，就辟为ヘ。虽从职两处而非正禄，岂不由命也！无何遘疾，以咸通十三年十月廿二日，终於坊州升平界之郊墅，享年六十五。乾符二年十月二十一日，归窆於万年县毕原，先茔之封，礼也。有子五人，长曰好郎，次泰郎、益郎、次胡儿，次师儿。有女三人：长曰愿娘，适李氏；次棣娘，适李氏；幼曰嫔娘。皆泣血茹荼，柴毁骨立。忽一日，好等哀号遽告为志。奥以偏奉恩懿，敢伫拙讷之词，略叙述才业。衔悲雪涕，是为铭曰：
天地不仁兮丧慈仁人，福善徒云兮悲咽难申。毕原路左兮松贾惟新，万古千秋兮其道弥伦。
（录自《隋唐五代墓志汇编》陕西卷第四册）
№乾符００５
【盖】
唐故左太君夫人墓铭
【志文】
唐故赠朝散大夫奚官局令赐绯鱼袋杨公故夫人左太君墓志铭乡贡进土袁标撰凡有生全问望，没著灵魂。故凭文以遗芳後代者，则太君之谓也。太君，昔周时褒贬春秋封为素臣字丘明者，即远祖也。贯京兆府万年县。历代枝苗，名传高尚。太君气锺异格，性负奇聪，柔情多悯默之风，宜家著肃雍之德。凝姿松茂，启□兰芬。幼怀咏雪之才，长受琼之□。自标梅当洁，爰适我父。庆显也珠玉交晖，和鸣也＊鸾并翼。休徵叠□，班秩祟迁。累除上郡之ヘ戎，兼领王师之剪寇。与大唐不期偕老，先谢明时。有二子，长曰彦符，次曰彦夷。二子虽孤，素范有则，皆由太君，干母之蛊，继於义方。勤学倍於轲亲，待士浓於亻品□。故长男彦符拜宣徽院供奉官，翔云汉，拖紫腰金，才堪柱石之推，坐人权衡之议。
母以极慈育子，男以至孝奉亲。咸通十一年奏加邑号太君。宠锡傍流於闺闼，荣光下耀於泉台。六服颁身，九嫔连爵。如斯门内之贵，世无得而逾焉。长子咸通十二年薨。太君如凤摧一翼，剑断五情。转节用以勤家。奉蒸尝而愈洁。次子彦夷，咸通十三年加朱绂，陟殊阶。棣萼伦芳，弓裘不坠。嫡孙全敏，以干济拔群，恩波荐洽，乾符二年赐绯鱼袋。次孙全鲁，以明杰忠勤，选充内养。又孙全耀，绿绶任上骑都尉。儿孙相次，爵禄日新，赫赫盈堂，诜诜侍座。有时纵步，独携鸠杖之游；或欲娱情，即玩彩衣之戏。谁谓福兮祸伏，月满蟾吞。忽染沉こ，旋归大夜，享年七十有二，乾符三年四月一日寝疾於长安兴宁里私第。於是孤子孝系等昊天罔极，泣血绝浆。在谅阴之中，孝当全节。於五月廿六日礼葬附於先茔。
仪注毕备，灵需白马，丹清笳。惨惨而羽葆前迎，历历而薤歌齐唱。幽魂一往，泉户长扃。燃烛而月朗遥天，传响而风鸣松叶。其铭曰：
颀当明代兮子立殊勋，恩加邑号兮封为太君。戴冠佩绶兮仪加六亲，身行平地兮如蹑青云。保持贵寿兮七十二春，忽与子孙兮生死长分。痛归蒿里兮永掩玄门，千号万叫兮闻之不闻。
曾孙辛郎著（录自《隋唐五代墓志汇编》陕西卷第二册）
№乾符００６
【盖】
失。
【志文】
