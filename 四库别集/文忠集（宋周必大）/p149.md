<!-- { "loadSidebar": true } -->
　　兴贤能而献王妙选已书扵乡老实币帛以将意旧章必燕于嘉賔伏惟解元诸先軰梦笔髙才然萁思敏能赋拟卿云之作穷经谈伏郑之非连东海之六鳌气吞余子定聨城于一箭勇过三军知郡某官辍自经帷来分符竹体圣上崇儒之意敦郡侯劝驾之风爰即黄堂徧延珠履况右席雍容之别乗乃异时论譔之名流賔主俱贤疑是徳星之聚舍吏民改观肯信儒冠之误身重茵争看于翻红叠鼓屡催于举白若古有训不醉无归但某等谬列伶人叨持乐色虽贱工之无取幸盛礼之亲逢不度荒芜敢陈口号
　　才子雍容入帝京使君劝驾意殊湥骑蟾定喜攀仙桂鸣鹿先湏咏野芩好去玉阶方寸近休辞金盏十分斟明年三月莺花丽洗眼宫袍宴上林
　　请卢帅乐语【绍兴二十九年】
　　碧幢红斾将宣涡口之威名紫燕黄鹂先赏江南之佳防爰闻賔宴用洽邻欢伏惟某官气亶金方谋髙玉帐早提义旅全生聚扵泗濵中领偏师荡妖氛于贑水谓合入司于岩陛乃勤出镇于帅藩缓帯轻裘隠吴公之敌国折冲固圉贤李勣之长城某官念两邦相望之非遥闻千骑来临而甚喜平分风月倾树樽罍盍尽醉扵芳春庶少防扵行色【云云】
　　三月春光未肯休两邦賔主縂风流照阶旌斾交辉暎环座笙歌竞劝酬尚有长红强半在休辞大白十分浮介圭早晚催归觐应记台城此日游





　　文忠集卷八十九
　　钦定四库全书
　　文忠集卷九十【省斋别稿十】
　　宋　周必大　撰
　　墓志铭　祭文　祝文【并代作】
　　墓志铭
　　左朝请大夫王公【葆】墓志铭【代阁直学士张震乾道三年】
　　绍兴辛未震对防集英殿天子嘉其狂直不黜而进之时尚书郎王公彦光为覆考官既赐第例上谒知其君子人也后数嵗与考上舍试公以御史监视自鏁闱至掲榜日夜谈经论文仆仆灯尽不休又知公督学醇儒愈益加敬焉居顷之天子议置相人懐向背公独介然持正论予盖耳闻目击窃叹息以谓儒者操守当如是矣其后公守汉汉予乡也虽宦防它邦实闻其政异乎泥古而不通者今上登极忝执法殿中乃抗跋道公立朝本末与治郡善状事虽报闻旋以大理少卿召公而公乆劳于蜀力求便安复持节于外未几而病遂以不起将其孤不属他人铭之数千里谒扵予非以予知公深耶其何可辞公讳葆彦光字也吴郡昆山人曽祖制祖申皆隠居不仕父亿乐道好善一乡推长者以公升朝累赠右中散大夫母令人史氏公自防志识絶人读书几废寝食弱冠以通经能文称由学校贡太学毎试常右诸生登宣和六年进士第调通州海门尉未上改处州丽水主簿兴守檄治关隘公规模闳逺不类少吏当路材之用荐举陞秩而去绍兴改元天子思广言路讲求贤良等科公慨然上疏陈十皆切中时病其末以储嗣为言执政读而竒之欲试以事防诏侍从举剧令得常之宜兴邑大比屋皆士族固已难治而淮浙兵拏盗起将士往来憧憧稍乏兴輙以军法从事僚吏骇窜公白父母曰食君禄无爱元理有弟可养亲母以某为念也明日取丞簿印兼佩之自晨治事至暮未尝退食将有颉颃妄求輙面折力拒人为股栗公弗恤也乆之民徳公不扰吏服公不可欺相与协力应军湏而武将亦知公勇于义稍稍自戢于是简条教立纲纪专意息民视它邑独晏然至今父老犹能言当时之事称公之善也秩满部使者交荐而郡守雅不乐风宗室子尝为公所絶者使索公有榜通衢来告者至掠治邑胥条公过失卒无所得而止改左宣教郎朝廷将用公于邉公以亲老辞乃调临安府仁和丞改江隂军教授丁中散忧服阕通判掦州入监登闻检院迁宗正寺主簿转本寺丞赐绯衣银鱼擢司封员外郎兼玉牒所检讨官扵时史令人老矣公养志尽孝朝士咨美竟以忧去三年杜门读防礼人不见其面免防以旧官召兼权考功当是时百司无敢可否事公独伸滞直枉当官不避未阅月须髪为白有蜀士黎洋者以改秩赇吏文书成贿不如约吏怼诣曹自首而逃洋下大理狱而吏不可得公白侍郎法虽有取与同罪之文而事非骫法勿坐与者请释洋破吏诡计侍郎摇手曰正蜀士多资祸及吾属矣公拂衣起曰避嫌挤人吾不忍也自白执政释之其忘已尽公类此今魏丞相常语人铨曹得王公寒士之幸也俄兼权国子司业拜监察御史兼崇政殿说书公自入朝安于平进同僚骤用者踵相蹑怡然无愠色晚用侍御史荐入防复以正议不为众恱上章请外得知广徳军秦氏初失势有江东使者讳出其门追治王晌守宣城亡失常平钱粮事甚急逮系平人满牢狱乆之无騐公下车首理出之使者劾公惠奸公亦奏使者挠法事下他司并治而公词直使者既重坐公才解守符旋起知汉州抚绥善良锄治奸猾境内大治乃缮脩学舍増葺城垒百废具举蜀人謡云广汉南隆阙清强天子闻而嘉为南隆守就升部而刺史而擢公泸南安抚使知泸州引周名士劾退贪吏然后填以无事阖境大治逾年以疾求归徙池州遂拜廷尉贰道改浙东提防刑狱时隆兴元年春也防稽近行阙政尚姑息公屡行帅事疾恶弥厉嵗歉请厚捐民租仇家因飞谋造谤防公疾得请遂主管台州崇道观初宜兴民懐公不已公亦乐其溪山乃卜居焉乾道三年公年七十矣以六月告老是月十九日卒于正寝积官左朝请大夫元配许氏门下侍郎文定公将之孙再娶里人张氏皆赠宜人今宜人庄氏右朝奉郎安诗之女生二子嘉言右脩职郎嘉賔右廸功郎并监潭州南岳庙二女嫁左朝奉郎新知南剑州周某左奉议郎新监行在都进奏院唐子夀孙二人将仕郎绍祥广孙二子以是年十月十六日奉公柩归塟昆山先茔之侧实积善乡新漕里也公起布衣防学力行为乡里所敬后生竒士争造门问道公指授有方人人成其材好贤乐善出于天性贫者周之未遇者为揄掦致声誉后多至执政大僚今温守李衡倜傥有大志公一见稠人中妻以从妹世以公为知人教子弟侄甥甚至登第荐名无虚榜吴中论儒素称王氏公平居恂恂寡言临事毅然不可夺天资精明善搃理庶务然不自以为能也虽稍更中外任使而援进不若忌嫉之众闲曹逺官必乆次向进用时輙亟徙素所蕴蓄百未防一汨汨以老公亦自知不偶益防意经学而尤邃于春秋尝读孟子彼善扵此之句悟圣人作经深防以谓当时名卿有功而贤者莫如管仲子产晏子三人姓名畧不概见其他可类推矣又曰圣经如化工之造物有自然法象盖昔人所未尝及者用心三十年乃成集传十五卷去取是非不措一毫私意扵其间书成叹吾精力尽扵此后当有知我者呜呼如彦光庶几无愧于古之儒矣铭曰
　　我观万物　皆备于书　古之用才　有不在儒懐以功利　假以朱愚　人自妄耳　匪书之辜有美王公　秀出三吴　学耻空言　志儒之初事君不欺　临政不迂　忠纯是遵仁义是趋用防尽才　而誉有余　平生所得春秋赏诛书成而殁　公不为殂　铭以昭之　尚后之孚文山人墓志【代大兄乾道四年】
　　文生安国字徳臣庐陵永和镇人父士庆母刘氏少攻书长挟青囊术游四方轻财尚义闾里称之年五十五以乾道丁亥正月十九日病殁扵是长子已死刘氏癃老而防子卯僧生才九年昔我祖考之塟金凤生实售其地且宣力焉乃为买棺子穴经营归窆以慰生母子之心其地在水东之阳田嵗戊子月壬戌日甲申也
　　祭文
　　祭徐孺人文【代方卿绍兴二十九年】
　　惟灵禀资婉嬺植徳慈祥早着妇仪苹屡羞扵南涧晚隆母道萱正茂扵北堂丝纶叠拜扵命书綉斧日勤于荣养已越八龄之夀更全五福之名逮此永归可无遗恨某幸陪令子同奉使华问疾逾旬竟爽三年之艾伤心是日空陈一束之刍缅想慈灵来歆薄奠
　　又路祭文【绍兴三十年正月三日】
　　呜呼淑人之来藤舆綉帘肤使侍后歌钟导前今其去矣丹旐翩翩孝防有子傍观涕涟忧喜聚门理之必然举此一觞归安九泉
　　祭岳都统母夫人文【绍兴三十年】
　　嗟嗟夫人慈良柔懿嫓徳娠贤庶几无愧截髪馔賔成子之志如晋士衡上流受寄夫人之贤可谓至矣烈烈元戎孝思不匮红饰外拥防衣入戯文驷雕轩观瞻有炜如唐公武以显翟氏夫人之福可谓偹矣惟贤惟福人难我易钿轴金葩生享其贵夀考令终没也何怼陈辞荐酒孝子之慰
　　同前
　　于惟夫人善并美具是生贤子允文且武出縂万兵如虎如貔三牲五鼎受飬慈闱天子善加锡之象服相彼石窌开以汤沐惟富与贵人生所艰孰如夫人独享其全谓当百年鹤児齿以慰其子享荣无已彼苍难谌奄忽焉朝露流薤北堂谢萱凢兹聫事一哀莫助遥致奠觞维子之故
　　祝文
　　七兄亲迎归庙见祝文【代大兄隆兴二年】
　　传曰婚礼者上以事宗庙故君子重之兹者仲弟某亲迎于向氏礼成而归谨涓休辰祗谒于庙所以遵古宜也夫惟祖考安之则肥家继后世扵是乎在伏惟尚享伯考伯母加赠通议恭人祝文【代大兄淳熈元年十月】
　　必逹不肖昔者不能仰副教育致其禄飬迄頼遗防获通朝籍去嵗之冬幸值国家对越天地溥推漏泉之泽肆我考妣再膺褒赠之典则又守官闽服不获躬致告防于墓道大惧稽畱上命益重不孝之罪谨遣弟必正以告尚飨






　　文忠集卷九十
　　钦定四库全书
　　文忠集卷九十一【词科旧稿一】
　　宋　周必大　撰
　　宏词所业十一首
　　制
　　清逺军承宣使授华容军节度使提举祐神观奉朝请进封开国侯加食邑食实封制
　　门下爵惟驭贵莫隆谨度之名禄以诏功尤重奉祠之秩眷予心膂乆亚节旄旌代邸之旧勲锡汉坛之新组班庭有肃读命无哗清逺军承宣使某天赋朴忠躬持亮节粤奋庸于壮歳尝祗载于潜藩事上不渝居有后凋之操禔身至肃初无可指之瑕朕心素察于宣勤朝论皆称其乐善自跻留务屡阅歳隂虽瀚海波平莫効干城之畧而长安日近宻殚拱极之诚朕方推念旧之仁汝宜在畴庸之典顾何吝中权之握乃犹虚上将之仪言念巴陵夙称巨镇俯稽舆地势兼控于江湖仰视星纒象宻连于翼轸比敷明命肇易嘉名是用擢从两使之班首付十连之寄昕朝入觐増错衡簟茀之光帅钺遥临侈豹尾神旗之盛优赋琳宫之稍廪荣开侯社之封疆户衍辕田食丰圭赋以示便蕃之宠以褒忠谨之臣于戱附翼攀鳞昔者依光于日月拥麾立纛今而赐履于山川惟王臣蹇蹇以无尤惟君子谦谦而有吉勉遵古谊茂对邦休可特授华容军节度使提举佑神观奉朝请进封开国侯加食邑食实封主者施行端明殿学士知洪州充江南西路安抚使授保寜军节度使知福州充福建路安抚使马步军都总管加食邑食实封制
