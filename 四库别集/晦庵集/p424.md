<!-- { "loadSidebar": true } -->
　　公讳自得字安道其先郓州人自曽伯祖献简公以清直仁勇事仁宗英宗神宗歴三朝皆以谏诤有声在哲宗时遂闻国政葢始筑草堂于济源之上而家焉至忠肃公遭靖康之难实以忠义死国事其事皆具国史公防颖悟读书不数过辄成诵有至性生十年而忠肃公薨哀号思慕若成人事太夫人爱敬饬备一举动唯恐失其意遭乱离转侧兵间遇父友故参知政事陈公与义于岭右陈公奇爱之坐之膝抚其顶曰长必以文名天下因自诵其诗之杰句以诏之公时虽防已悉领解年十四赋玉界尺诗语意警拔故参知政事李公邴大惊异之因许归以女既乃定居于泉州家贫甚夜燃薪自照与兄弟读书或至达旦遂博通六经诸史百家之言下笔为文辄数千言初朝廷以忠肃公死事録其孤公得补承务郎三监潭州南岳庙乃为福建路提防刑狱司干办公事使者李公公懋性刚介好面折僚吏独屈意待公欲试以事因悉以讼牒委焉间相见则摘其事以问公具条委折及其姓名爵里一无所遗李公喜甚自是一司之事无不取决于公书奏出公手辄报可他人为之则多寝不下李公行部至漳州防州兵禽漳浦贼华齐及其党与以献而安抚司以便宜指挥檄宪司悉斩之李公将从之公争不可且曰便宜指挥安抚司受之朝廷本司无所预今乃承之于安抚司可乎李公悟命悉械系诸县分鞫之狱成以法诛其首数人余悉以畀军中葢全活几百人已而丐闲得主管台州崇道观秩满通判漳州事太守刘公才邵始以公年少未甚相知及见其处事精明驭吏严整而文词敏妙又非流辈所及乃大叹服郡事非公不决间则相与徜徉以文字相娱乐每语人曰自傅君至吾始知有为郡之乐时山獠跳踉未已而太守与统兵官陈敏不相能饷或不继军几变公调防其间甚力且为移书转运判官得钱二万缗以赡其军敏及军士皆感泣思奋羣盗竟平及公代去敏语其下曰傅公成就吾军如此而未尝以一事干吾军政可谓真清矣故闻公丧偶欲遣其爱妾挟重赀来奉公公亦竟不受也漳浦尉士有申和者以事为郡所逮县忽告有盗入境请兵为援公笑曰是必非实特为申和地耳已而果然陈敏亦为和请公弗从竟捕寘于法而后以畀军中后十余嵗公自融徙潮行荒山大雨中忽有以巵酒献者问其姓名则申和也公愕然诘其所以来之意则曰和日者罪当诛公用法固无所私然和独抵辠而家获全是以感恩而来耳公为笑而饮之临漳公帑嵗时例外致馈守贰甚厚公独不以一钱入门悉储于外以给宾客之费比去计所不取葢余千缗通判泉州事公居泉久及贰郡事洗手奉公无毫发私且熟知民俗利病部使者多委以事转运司尝欲郡酒酤公格弗下吏白恐获辜公曰泉人中产之家仰是以给者十室而五是决不可行若辈徒欲行文书因取赂于酒家耳乃私以书条利害于使者事竟寝有贾胡建层楼于郡庠之前士子以为病言之郡贾赀钜万上下俱受赂莫肯谁何乃羣诉于部使者请以属公使者为下其书公曰是化外人法不当城居立戒兵官即日撤之而后以当撤报使者亦不説然以公理直不敢问也受代造朝民争遮道以送有金户齐民探其懐出金十两以献公曰某为金户郡官买金无艺且多不偿直独公未尝市分星为赐厚矣此乃丹药所化为杯器食饮当益人故敢以夀公而非敢以为献也公笑郤之差知兴化军事兴化素号难治前守聴讼或继以烛事犹有不决者公剖决如流廷无滞讼发奸擿伏猾吏束手日未午棠隂无一迹矣于是乃以暇日延礼邦人士大夫之贤者相与从容赋诗饮酒为乐而郡以大治初秦丞相桧以公忠臣子年少能自力学问有文词通吏事遇之甚厚然亦疑其刚果负气终不为己用故虽使之连佐两郡然皆铨格所当得召试博学宏辞科又已奏名而故黜之及泉代归乃间语公曰故事三丞得通用防补人而丞宗正者例以玉牒奏篇得为郎况公之文今从臣中名能文者所不及顾公太刚耳盍亦思少自贬乎公黙喻其意然以太夫人春秋髙且乐居闽中不肯逺适乃力请便郡归养秦丞相以是始怒而其党又或隂中公以为有顾望持两端意以故是时公资序已应典州而仅得莆阳军垒以归然公亦既朝辞而行有日矣防通判衢州汪召锡者告前知泉州赵令衿诽谤且有及丞相语台谏徐嚞等交章论奏事下廷尉秦丞相因以上防命公体究令衿在泉时纳贿事公以尝同官辞丞相不可是时丞相权震天下一忤其意家立碎公念前已有小隙今又力辞必重得祸贻太夫人忧意不能不少回惑乃不得已奉命以行至泉按事十得一二即不复穷竟然犹虑不免为异时之累则见故枢宻黄公祖舜而问焉黄公曰事端幸不自我加之以恕可也尉然其计既上其事又为请得毋更置狱防廷尉狱成令衿已坐谴奏上不过追纳所受金而已方事作时户部曹泳刑部韩仲通实主之两曹符檄日四五至督趣甚峻已而秦丞相死泳被逐仲通恐祸及已乃以体究事劾公朝廷亦知非公首事姑下公置对而仲通章再上遂罢公郡事公在郡不半嵗罢去之日父老邀遮涕泣其贤士大夫有追路越境持公恸哭而别者后两年谏官挟旧怨复以前事为言遂夺公官徙融州为民公念前日本以爱亲故不敢力辞体究事今乃反为亲忧痛自咎责闻命即郤酒肉屏媵御独与一浮图人偕行至融杜门读书益大覃思于文章融人皆敬爱之而中州人士官其土者亦皆乐从公游以文字求指教葢居融四年如一日泊然无复有一毫轩冕意特一念亲闱在逺不获日夕左右则涕泣竟日防黄公给事东省知公前事首末力言于故丞相鲁国陈文恭公鲁公亦素知公遂以上闻得内徙潮州未几聴自便主上登极复故官右通直郎时鲁公犹当国欲寖用公乃先除主管崇道观以言者罢乾道初元始复得申前命未几故枢宻林公安宅又力荐于上且具白公前被枉状除知漳州又为言者所持事竟中寝未数月今少傅福国陈公入为吏部尚书雅知公之为人则与侍从官数人露章荐公事亲孝居官廉博学能文兴化之政庭无留讼而所坐初非其辜遂再除知兴化军而陈公章中语人以为无一字不实也陛辞论尉利捕盗之赏妄执平民有至论死而不能自明者语未竟上遽曰今之儒者例以不杀为仁然杀人者死公徐对曰臯陶称大舜之徳曰与其杀不辜寜失不经杀人者固应死而不辜者岂可杀上意亦悟即连称曰不辜则不可不辜则不可公退以语宰相时朝廷方议重强盗之法以公言而止公前治兴化有惠爱去之十有四年而再至且复奉安舆以来阖郡之民垂髫戴白争迎车下欢呼之声满道公治郡如前时郡有猾民素以挟持郡县为事者数辈前公未至尽挈其家以遯公条教素信于民不动声色而郡复大治民李氏尝寓白金于其族兄已而诬以盗狱更数守不决公明其诬且判曰银当羽化既慙长者之风金或误持又愧同舎之谊闻者感叹服且传诵其语以为无愧于唐人甲乙之判李氏感泣防太夫人有疾供佛燃灯以祷既而太夫人竟不起郡县赙金余千缗公辞曰家虽贫幸足以塟岂可以此汚吾亲皆却弗受而父老奔走阙下以公治状白于朝者数十百人中书为书于籍公性至孝以奉太夫人故仕宦未尝出闽中太夫人小有疾则忧形于色在漳时官舎有池亭日奉太夫人饮焉忽有珍禽彩羽数十容与水上太夫人甚爱之一旦忽飞去太夫人不乐为不饮者数日公惧与其室共祷于神明日乃复奉太夫人饮池上则禽亦皆复来集矣比公去乃已竟不知其所自来亦莫有能名之者时以为孝诚所感云至是服丧毁瘠甚免丧言及辄涕下初造朝知识见之无不惊愕再除知漳州奏事称防留为吏部郎中天官素号剧繁侍右尤甚吏舞文为奸为郎者例不可否事公既入即召令史而下语之曰吾久谙州郡利病于省曹事体初不熟今幸蒙恩得备郎选亦将以治州郡者治之耳吏慑伏不敢欺然公素以吏事自喜而铨曹守格法无所施为遂请于朝愿竭力外官上喜其意除直秘阁福建路转运副使陛辞玉音襃谕且云素知卿有风力闽中多赃吏故命卿往行召用卿矣公即奏治道去泰甚闽中去朝廷逺吏不知奉法然取其甚者一二人治之亦足以厉其余上首肯之时闽部上四郡行钞盐法嵗入悉输大农漕计为空而州县窘匮尤甚吏兵之给弗供凛凛然有朝夕忧公奉命疾驰至部夙夜询究利病所在而参伍其説大抵皆以为官不鬻盐则无以为嵗计然纵州县一切科之于民则民必大病独一二近盐之乡若非籍户定数使民必鬻于官则私贩公行官鬻不售豪强得以倚法幸免而贫弱顾独受于是乃使县各以地逺近利病所宜为法而奏行之且寛其宿负贷以本钱蠲増盐钱数十万缗州县之力以寛而公又为之撙节用度一毫不妄取予漕计亦遂饶足泉州两税外复科宗子米嵗嵗増广民不堪命郡太守若周公葵王公十朋皆尝请罢之弗果行公力以为言得防户部给度牒转运司移他郡钱俾之和籴而禁其科扰泉民感公恩生祠之葢公为治大率以爱民为主而保全下吏非有民讼不获已亦未尝轻有所按治其罢软不胜任者多奏处以祠禄畧如公前奏语然其视极精明风采可畏爱吏亦不敢犯也建寜阙守公以郡屡易将帑廪空乏且嵗颇不登亟闻于上即选能臣以治之上素知公即除知府事建寜当孔道部使者多寄治民健讼为郡者日不暇给公谈笑以治之事或累嵗不决壹经公手无不立辨且后无能易者今户部尚书王公佐为转运判官尝语人日吾与傅公厚乃因政事间相知耳嵗小不登公发廪赈济有啸聚欲为寇者僚属请出兵以捕公特以文檄俾乡官谕之皆帖伏不戮一人而定属县有杀人者方捕治而他县获逃卒卒于狱中自首尝杀某人县以言府公疑有奸命鞫其实果吏教杀人者重赂逃卒使伪首则杀人者可不死而卒辠亦止于流因并论吏如法移知寜国府事寜国民淳事素简公亦以清静治或累日庭无公事酒官有为専知所悖自言者公召诘之吏具言监官赃辠公曰是则然然上下之分不可乱也命杖之吏不伏公立命械治获其流辠将论决袒其背则有湼文为皇帝万嵗四大字公笑曰是固有法命呼执箴者杂刺湼使不成文乃论如法明日阖郡士大夫悉来贺曰此素横于乡者前太守屡欲治而不能不谓公谈笑间去此一害公曰法当然吾非有心者也春雨水溢将决圩田公力捍之而止上尝以手札访问公具以实奏秋大旱时公将去郡犹请于朝蠲租十余万斛既去累年后守偶阅公帑之籍见某年斋閤迎新供帐独无一不存者怪而问之则公所留也因大叹服每以语人葢公平生莅官所至率常如此此特因事而显耳复为福建路转运副使公所临郡县小有水旱必以闻至是泉州大旱而守利督租讳之公奏请募海舟广籴以助民食由是米不翔贵临安阙帅上命执政选有风力不阿权贵者为之执政拟二人以进上独指公以为可亟命召之先是公尝以事过三山副总管曽觌先来谒公曰闻公之名久矣因自诵其诗数十篇且请公诵近作公辞以忧患废忘时其亡而往报之及为郎复尝遇于客次觌诧数从官曰某人某人尝辱来访公独见鄙何也公逊谢而已竟不往及将使闽部閤门官子弟有使本道而召还者以职事来谒公往报之延公便室则觌及从官数人皆在时方置酒公饮一巵辞腹疾而退于是翰林承防亦以入直辞诸人皆有赧色觌大不乐公退谓诸子曰仕宦当自结明天子其次当由宰相安能俯首此曹以求进邪以故权贵多嫉公而召命竟不行改除两浙西路提防刑狱公事时公年已六十余矣性本刚介疾恶不能容人之过以故歴官任事多与物忤至是自度不能俯仰俗间上章丏闲不允得移浙东两浙今号封畿多有力者部使者例不案事公入竟受诉牒日数千纸一一亲为剖决所至决遣囚徒台无留事至于紏剔愆违绳治奸墨或望风解印绶去常山令为民所讼公素不轻案吏先面戒之而执法殿中者亲党多在其邑令事之素谨亟驰书求援其人即论公前使闽时推行盐防非是今又欲逐令而使其亲党代之以此公至治所未十日而赐罢过建寜父老捧薰鑪以迎者夹道数里而浙东人亦至今称思之然公益自知果不为世俗所容乃复求为祠官得主管武夷山冲佑观秩满复除知寜国府事朝命督行甚峻公不获已单车引道行未数程复以言者追论前体究事且尝面折泉守为辠则又以冲佑祠官罢归公性髙简不妄与人交居泉五十年杜门自守读书奉亲外无他为中间乗贰车持使者节亦且十余年讫未尝以一事扰州县太守之贤者如宋公之才王公十朋周公葵皆髙仰之待以异礼而公月不过一诣郡每留语谈説道谊而已至是居闲益无事唯读书不辍客至觞酒论文道説古今唱酬诗什以相娱乐苍顔白发意气伟然未尝以留落不偶几微见言面也前居丧哀毁得脾疾至是益侵然犹日诵书数卷既病则屏郤药饵独饮水以待终一日忽召所善前昭武守黄君维之新新安守石君起宗置酒卧内与诀既而剧谈诙笑歌呼如常时翌日遂不起时淳熈十年秋八月也年六十有八积官朝奉大夫其配李氏有贤徳先公三十余年卒今赠安人子男五人伯夀朝请郎权知道州军州事伯成宣教郎新知福州闽清县事伯祥将仕郎卒伯瑞迪功郎新漳州龙溪县尉伯拱业进士当以公致仕恩补官女四人长适承奉郎知潮阳县丞李谠次适进士李申之继室以其季俱早卒次适进士黄知白孙男五人充业进士育良尚防余未名孙女六人长及嫁余尚防公于书无不读少治春秋有声塲屋间中年读诗至鸳鸯之二章因悟比兴之体间为子弟论説多得诗人本意故太常丞吴公棫来官泉州公闻其博通古学著书甚富日从之游相与博辨往复不倦吴公悦之请公序其论语十説今行于世谪居读易数日一周手书程氏传一通玩绎久之纸为之其于子史百氏之书尝过目者葢皆畧成诵也识虑髙逺机警絶人少时闻朝廷夺刘光世军更遣儒臣代将叹曰是必且败事矣亟移书所知刑部侍郎曽公开请如唐罢马燧郭子仪等故事择其偏裨授以兵柄曽公然之将以白宰相未及而郦琼等叛书已闻矣参知政事李安简公亦忠肃公执友也罢政居防稽公往见之李公初以通家子弟待公问曰子以老夫今日之罢为何如公曰得失相半公问其故公曰公初附和议而终以弗合去岂非得失相半乎李公起握公手曰公晦为不亡矣金攻淮甸公以书抵枢宻黄公论备御方畧因防金有十败且言其变必自中起书至不数日金人完顔亮果为帐下所杀黄公以示诸公且报公曰何其防之明也曽觌自福州召还公移书丞相陈福公为言觌入必留留必为善人正论之害其后亦皆騐公少从外舅李公学为文得其指授之微意既长益从当世先达游又日求其所未至刮磨灌溉以迄有成则其气骨雄健而闗键谨严波澜浩溔而语意精切有非当世文士所及者李公毎读而叹曰吾文有传矣故丞相魏国张忠献公及尚书左丞叶公梦得翰林汪公藻中书舎人张公嵲尚书郎新安朱公得其文皆爱重之汪公尤叹赏每谓公曰今世缀文之士虽多而往往昧于体制独吾子为得之不懈则古人可及也然再试礼部辄不利三应博学宏词科一既入等而黜于中书遂不复应科举而诲诸子甚力伯夀伯成皆及太夫人无恙时登进士第伯夀复中词科而公晚嵗始自次辑其文定为三十有二卷藏于家今伯夀等将以明年七月丁酉塟公于泉州南安县唐兴乡田丰里之云台山以熹尝以先人之旧辱公知顾甚厚见使状公行事以请志铭图永久熹窃惟公孝友之行洁廉之操精敏之识雅健之文皆足以髙一世而其吏事方畧亦复过人逺甚葢不厉威猛而人自畏服不为一时小惠以干虚誉而其去思遗爱愈久愈深独以蚤年未能深自晦匿不幸见知权臣辟咎得凶遂以中废然当时识者固有以知其非公所欲其后诵言于朝白公无辠者又多一时正人庄士且明天子亦既起公而任使之矣而自比年来殊无他端乃复重以前事横遭口语乍起乍仆以没其身既不得尽志竭才以布宣仁圣之徳泽于逺迩而其夀命又不得究于髙年是则岂不有命也夫故既歴叙其世家行事之详而复具论其本末大致如此伏惟当世立言之君子幸赐采择以垂永世谨状淳熈十年十二月日具位朱熹状
