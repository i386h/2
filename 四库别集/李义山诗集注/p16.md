<!-- { "loadSidebar": true } -->
　　蓬岛烟霞阆苑钟三官笺奏附金龙【真诰有上圣之徳命终受三官书为地下主者一千年乃转三官之五帝又曰二天宫立一官六天凡立为三官三官如今刑名之职主诸考谪常以真仙司命兼总御之注消魔经云岱宗又有左火官右水官及女官亦名三官并主考罚又曰受用金龙玉鱼此不可阙道源注东斋记道家有金龙玉简学士院撰文具一嵗中斋醮投于名山洞府金龙以铜制玉简以阶石制之】茅君奕世仙曹贵【茅蒙茅盈茅固茅衷事见前】许掾全家道气浓【道源注神仙传许翽字道翔小名玉斧郡举上计掾主簿父穆长史为上清佐卿掾居方隅山洞石坛上焚香礼拜因而不起明旦视之如生真诰曰从张镇南受衣解法又许逊许迈事见前】绛简尚参黄纸案【道源注绛简即赤章也凡仙经朱书亦曰绛简沈约与陶景书方当名书绛简身游阙冯鉴续事始贞观十年诏用黄麻纸写诏勅文髙宗上元二年勅曰制勅施行既为永式比用白纸各有虫蠧自今尚书颁下诸州县并用黄麻纸】丹炉犹用紫泥封【真诰紫微夫人诗庆云纒丹炉王绩游北山赋拭丹炉而调石髓紫泥注见上巻○唐制舎人掌丝纶故用黄纸紫泥事】不知他日华阳洞【注见上巻】许上经楼第几重【道源注神仙感遇传陶贞白就兴世馆孙先生咨禀经法行道要拜表解职入茅山登嵒告静自称华阳隐居书疏亦以此代名然勅命饷赉常为烦剧乃造三层楼栖止身居其上弟子居中接賔于其下令一小竖传授而已】
　　西南行却寄相送者
　　百里隂云覆雪泥行人只在雪云西明朝惊破还乡梦定是陈仓碧野鸡【注见上巻】
　　四皓庙【道源注庙在商县商雒山】
　　羽翼殊勲弃若遗【羽翼语见汉书】皇天有运我无时庙前便接山门路不长青松长紫芝
　　题白石莲花寄楚公【道源注续髙僧传楚南闽人也俗姓张氏投开元寺昙蔼师落发后谒黄檗山禅师问答虽多机宜顿了武宗废教深窜山谷大中间裴公休出抚宛陵请黄檗出山南随侍焉昭宗闻其道化赐鹿皮衣五事卒年七十着般若经品颂偈一巻破邪论一巻行于世】
　　白石莲花谁所共六时长捧佛前灯【道源注凿白石为莲花台捧灯佛前】空庭苔藓饶霜露时梦西山老病僧大海龙宫无限地【法华经文殊师利坐千叶莲花从大海娑竭罗龙宫自然涌出住虚空中诣灵鹫山】诸天雁塔几多层【道源注佛书有三界诸天自欲界以上皆曰诸天西域记昔有比丘见羣雁飞翔思曰若得此雁可充饮食忽有一雁投下自殒佛谓比丘曰此雁王也不可食之乃瘗而立墖】漫夸鹙子真罗汉【道源注法华经舍利弗此云鹙子连母为名以其取湼槃一日之价故不知有上乗亦非真阿罗汉佛为授记乃知真是佛子得佛法分】不防牛车是上乗【法华经长者以牛车羊车鹿车立门外引诸子出离火宅释迦成道记注羊车喻声闻乗鹿车喻縁觉乗牛车喻菩萨乗俱以运载为义前二乗方便施设惟大白牛车是实引重致逺不遗一物传灯録若顿悟自心即佛依此而修者是上乗禅】
　　安定城楼【唐书泾州保定郡属闗内道本安定郡至徳元载更名○按史太和九年十月王茂元为泾原节度使义山时往来其幕故有是诗】
　　迢递髙城百尺楼緑杨枝外【一作上】尽汀洲贾生年少虚垂泪【一作涕】王粲春来更逺游【魏志王粲字仲宣山阳髙平人献帝西迁徙居长安后之荆州依刘表】永忆江湖归白髪欲廻天地入扁舟不知腐防成滋味猜意鸳雏竟未休【庄子鸱得腐防鹓雏过之仰而视之曰吓】
　　隋宫守嵗
　　消息东郊木帝廻【月令立春之日亲率公卿诸侯大夫以迎春于东郊又曰孟春之月其帝太皥注太皥以木徳王】宫中行乐有新梅沈香甲煎【去声】为庭燎【法苑珠林广志甲香出南方范晔和香方曰甲前煎栈香是也纪闻贞观初天下乂安时属除夜太宗延萧后同观灯问曰隋主如何后曰隋主每除夜殿前诸院设火山数十尽沉香木根每一山焚沉香数车火光暗则以甲煎沃之焰起数丈香闻数里一夜之间用沉香二百余乗甲煎过二百石】玉液琼苏作夀杯【山海经峚山丹水出焉其中多白玉是有玉膏黄帝是食是飨汉武内传上药有风实云子玉液金浆陶潜诗白玉炼素液南岳夫人传设琼酥緑酒金觞四奏】遥望露盘疑是月逺闻鼍鼓欲惊雷【李斯书树灵鼍之鼓注以鼍皮为鼓也】昭阳第一倾城客不踏金莲不肯来
　　利州江潭作【原注感孕金轮所○唐书利州义成郡属山南西道按武后自册为金轮皇帝父士彠为利州都督生后袁天纲见之大惊曰当为天下主也见谭賔録】
　　神劒飞来不易销【道源注用延平劒化龙事】碧潭珍重驻兰桡自携明月移灯疾欲就行云散锦遥河伯轩通贝阙【楚词紫贝阙兮珠宫】水宫帷箔巻氷绡【用鲛人织绡事】此时燕脯无人寄【梁四公记杰公使罗子春赉烧燕五百枚入洞穴至龙宫以献龙女龙女食之大嘉子春乗龙载珠还国道源注南部新书龙嗜烧燕肉食燕肉人不可渡海】雨满空城蕙叶雕
　　即目【一作日】
　　地寛人已迥人更迥于楼细意经【一作抽意轻】春物伤酲属暮愁望赊殊易断恨久欲难收大埶【势同】真无利多【一作名非】情岂自由空园兼树废败港拥花流书去青枫驿【方舆胜览青枫浦在潭州浏阳县杜甫有青枫驿诗】鸿归杜若洲【楚词采芳洲兮杜若】单栖应分定辞疾索谁忧更替林鵶恨惊频去不休
　　相思【一作相思树上】
　　相思树上合欢枝【搜神记宋康王舎人韩凭娶妻何氏美王夺之凭怨自杀何氏乃隂腐其衣从王登台遂投台左右揽其衣不得而死遗书于带曰愿得与凭合王弗聴使里人埋之冡相望也宿昔之间有梓生于二冡旬日盈抱屈体相就根交于下枝错于上又有鸳鸯雌雄各一恒栖树上交颈悲鸣宋人哀之号其木曰相思树】紫凤青鸾共羽仪肠断秦台吹管客【列仙传萧史者秦穆公时人善吹箫能致孔雀白鹤穆公女防玉好之公妻焉凤止其屋为作凤台博雅箫大者二十四管无底小者十六管有底】日西春尽到来迟
　　茂陵【汉书武帝茂陵注在长安西北八十里】
　　汉家天马出蒲梢【史记武帝伐大宛得千里马名曰蒲梢作天马之歌】苜蓿榴花遍近郊【汉书大宛马嗜苜蓿上遣使者持千金请宛马采苜蓿归种之离宫尔雅翼苜蓿似灰藋秋后结实黒房累累如穄米可为饭亦可酿酒陆机与弟书张蹇为汉使西域十八年得涂林安石榴】内苑只知含【一作衔】凤觜【十洲记仙家煮凤喙麟角作胶名为续胶能连属弓弩断仙传拾遗武帝幸华林苑射虎兕弩断以灵胶续之武士数人对引不脱】属车无复挿鸡翘【后汉舆服志大驾属车八十一乗法驾属车三十六乗蔡邕独断鸾旗编羽毛列系幢旁民或谓之鸡翘】玉桃偷得怜方朔【西王母传王母七夕降武帝宫中命侍女取桃玉盘盛七枚四以与帝三自食之汉武故事东郡献短人曰巨灵指东方朔谓上曰王母种桃三千年一着子此儿不良三过偷之矣杨慎曰本是瑶池宴罢留王母俗作玉桃偷得怜方朔直似小儿语耳愚按汉武内传王母降承华之宫严车欲去帝叩头殷勤乃留若瑶池西宴自是穆王事如何可合徧捡宋本俱无之不可以语出用修而不覈其实】金屋修【一作妆】成贮阿娇【汉武故事帝为胶东王时长公主问曰儿欲得妇否曰欲得指女阿娇好否笑曰若得阿娇当以金屋贮之】谁料苏卿老归国【汉书苏武字子卿武帝天汉元年使匈奴至昭帝始元六年还始以强壮出及还鬓髪尽白帝以武为典属国】茂陵松柏雨萧萧【按史武宗好游猎及武戏亲受道士赵归真法箓又深宠王才人欲立为后此诗全是托讽】
　　镜槛
　　镜槛芙蓉入【镜槛水槛也水光如镜故曰镜槛或曰北齐后主于宫中起镜殿宝殿又髙宗时武后作镜殿四壁皆安镜为白画秘戏之须镜槛当是镜殿中栏槛耳】香台翡翠过【拾遗记石虎舂杂宝异香为屑使数百人于楼上吹散之名曰芳尘台】拨惊火凤【春秋元命苞火离为凤唐防要贞观中有裴神符者玅解琵琶作胜蛮奴火凤倾杯乐三曲声度清美太宗深爱之】交扇拂天鵞【道源注通志汉阳府产天鵞以天鵞羽为扇也】隐忍阳城笑【注见上巻】喧传郢市歌【郢歌注别见】仙眉琼作叶佛髻钿为螺【楞严经世尊从肉髻中涌出百宝光法苑珠林如来申髪以尺量长一丈三尺五寸放已右旋还成蠡文蠡即螺王勃释迦像碑髻衔龙髪顶秀螺纹】五里无因雾【仙传拾遗张楷好道术居华山谷中能为五里雾学其术者填门如市故曰雾市】三秋只见河【天河也】月中供药剰【用姮娥窃药奔月事见上巻乐府白长跪虾蟇丸奉上陛下一玉柈】海上得绡多【北梦琐言唐朱建章为幽州司马往渤海遇水仙遗以鲛绡轴之如箸夏天展之一室凛然】玉集胡沙割【尔雅翼鲛今之沙鱼大而长喙如锯者名胡沙小而麄者名白沙説文鲛鱼皮可饰刀孔丛子秦王得西戎利刀割玉如割木】犀留圣水磨【抱朴子通天犀能杀毒水经注圣水出上谷郡西南圣水谷旧唐书宝厯二年亳州言出圣水饮之者愈疾】斜门穿戏蝶小阁锁飞蛾骑襜【昌艳切】侵韀【将先切】卷【韵防説文襜衣蔽前又襜褕谓帷襜以蔽前后一曰禅襦郭璞云今之蔽膝也韀马鞁具通作帴晋张方传乱军入宫割流苏武帐以为马帴】车帷约幰鈋【吾禾切○道源注苍颉篇帛张车上曰幰龙龛手镜鈋去角也刓方为圆也】传书两行雁取酒一封駞【汉书大月氏国出一封槖駞注脊上有一封髙也如封土然今俗呼为犎】桥迥凉风压沟横【一作斜】夕照和待乌燕太子【注见上巻】驻马魏东阿【洛神赋税驾乎蘅臯秣驷乎芝田】想像铺芳褥依稀解醉罗散时隔露卧后幕生波梯稳从攀桂【酉阳杂爼月中有桂髙五百丈】弓调任射莎【道源注北史后周豆卢宁悬莎草去百步射之】岂能抛断梦听鼓事朝珂
　　送郑大台文南觐【旧唐书郑畋字台文年十八登进士第以书判授渭南尉直史馆未行父亚出为桂管都防御经略使畋随侍左右按北梦琐言载畋生于桂州小字桂儿时监军西门思恭诏徴赴阙亚饯于北郊以畋托之考旧史及义山此诗乃知其谬】
　　黎辟【当作壁】滩声五月寒【宋之问下桂江县黎壁诗吼沬跳急浪合流环峻滩道源注夷白堂便览南雄府保昌县有九滩黎壁乃其二】南风无处附平安君怀一匹胡威绢【晋阳秋胡威少有志尚厉操清白父质为荆州威自京都省之告归质赐绢一匹威跪曰大人清髙不审于何得此绢质曰是我俸禄之余故以为汝粮耳】争拭酬恩泪得干
　　风
　　迥拂来鸿急【沈约咏风送归鸿于碣石】斜催别燕髙【庾肩吾风诗湘川燕起余】已寒休惨淡更逺尚呼号楚色分卤塞【荆州记郡西沂江六十里南岸有山名荆门北岸有山名虎牙二山楚西塞】夷音接下牢【元和郡国志下牢镇在夷陵县西二十八里隋于此置峡州贞观九年移于步阐垒其旧城因置镇】归舟天外有一为戒波涛
　　洞庭鱼
　　洞庭鱼可拾不假更垂閙若雨前蚁多于秋后蝇岂思鳞作簟【杜阳杂编咸通末上迎佛骨入内道塲设龙鳞之席】仍计腹为灯【史记始皇冡中以人鱼膏为灯】浩荡天池路翺翔欲化鹏【见庄子】
　　天涯
