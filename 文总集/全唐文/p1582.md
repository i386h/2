<!-- { "loadSidebar": true } -->
    敕：冯翊吾左辅也，分理浩穰，率先风化，故其选任次内史一等，而冠四方岳牧之首焉，宜求吏课高、位望重者分部共理，以夹辅京师。尚书右丞赐紫金鱼袋张正甫，自登台阁，为人谠直，物论时望，敬而重之。及领藩部，为政宽简，将吏黎庶，信而爱之。所谓朝廷正臣，郡国良吏，常有惠政，加於是邦，迨兹五年，去思犹在。故辍台辖，再委郡符，宜敬服新命，增修旧政，俾吏畏如夏日，人归如流水，慎於终始，典於厥官。可持节同州诸军事守同州刺史充本州防御使，散官、勋如故。
    ○崔可职方郎中侍御史知杂制
    敕：近岁以来，副相多缺，朝纲国纪，专委中宪，而侍御史一人，得总台事以左右之。今御史中丞德裕，以中散大夫行尚书吏部员外郎上柱国崔守文无害，莅事惟精，在郎署中，推其才理，奏补是职，请观其能。因而可之，仍加宠秩。操执举措，尔无自轻。可行尚书职方郎中兼侍御史知杂事，散官、勋如故。
    ○韦绶从右丞授礼部尚书薛放从工部侍郎授刑部侍郎丁公著从给事中授工部侍郎三人同制
    敕：尚书右丞韦绶等：朕在东宫时，先皇帝垂慈圣之德，念予冲蒙，选端士通儒，使讲贯今古，自礼乐刑政暨君臣父子之道，博我约我，日就月将，俾予今不至墙面，克荷丕训，大扬耿光，实绶、放、公著之力也。故朕嗣位未逾时月，或自郡邸，或自省署，徵擢宠用，为丞郎给事。官虽超拜，职亦俱举，师道光而心逾让，人爵贵而心益恭，宜更褒升，重酬辅导。以绶精粹辩博，有先儒之风，可作秩宗；以放端明慎重，行君子之道，可居宪部；以公著检敬规度，得有司之体，可贰冬官。於戏！贞百工，平五刑，典三礼，皆重任清秩，予无爱焉。盖欲表二三子道不虚行，而明予一人德无不报也。绶可礼部尚书，放可刑部侍郎，公著可工部侍郎，馀并如故。
    ○李谅除泗州刺史兼团练使当道兵马留後兼侍御史赐紫金鱼袋张愉可岳州刺史同制
    敕：扼淮压湖（一作湘）之列城，曰泗与岳，州车会焉，军戎屯焉，是二郡守，不易为政。先是守（一作分）领者，多会有故，岁时罢去，长吏数易，人必重困。宜择良二千石，救而养之。以谅自澄城长讫尚书郎，中间又再为州牧，三宰剧县，皆苦心┰隐，煦妪及物，操刃决滞，砉砉有声；愉亦学古入仕，葚自修饰，河西有政，次於谅焉。故命愉守岳，命谅守泗，仍以戎职留事，宪简章绶，一加於谅。谅其听之哉，异日吾将以重官剧职处尔，尔安得不副吾所急，用尔所长，更宜以难理之郡自试尔。各依前件。
    ○裴е授殿中侍御史制
    敕：某官裴е：贞观初，张行成为殿中侍御史，纠劾巡察，时以为能。朕思宏贞观之风，故选御史府官，亦先其精敏刚正者。以尔е动循道理，语必信直，励其志节，有类行成，因授厥官，无忝吾举。可殿中侍御史。
    ○裴通除检校左散骑常侍兼御史大夫充回鹘吊祭册立使制
    敕：《语》曰：“使於四方，不辱君命，可谓士矣。”况驰轩，奉玺书，称天子之使，以耀绝域者，岂容易其选哉。少府监裴通，温敬忠实，加之谨敏，有言语可任以专对，有辨识可委以便宜。属北方君长，来告代嗣，求可以将命展礼，申吾哀荣之恩者，其任不细，颇难其人。择臣者君，而通可使，命为副丞相，而加金貂之贵，授册与节，临轩遣之。庶乎远而有光华，且欲使绝俗殊邻，益敬吾使也。可依前件。
    ○元稹除中书舍人翰林学士赐紫金鱼袋制
    敕：仲尼曰：“志有之，言以足志，文以足言，言之无文，行而不远。”故吾精求雄文达识之士，掌密命，立内廷，其难其人，尔中吾选。朝散大夫守尚书祠部郎中知制诰上柱国赐绯鱼袋元稹，去年夏拔自祠曹员外，试知制诰，而能芟繁词，划弊句，使吾文章言语，与三代同风，引之而成纶，垂之而为典训，凡秉笔者，莫敢与汝争能。是用命尔为中书舍人，以司诏令。尝因暇日，前席与语，语及时政，甚开朕心。是用命尔为翰林学士，以备访问，仍以章绶，宠荣其身。一日之中，三加新命，尔宜率素履，思永图，敬终如初，足以报我。可守中书舍人充翰林学士，仍赐紫金鱼袋，散官如故。
    ○孔授尚书左丞制
    敕：汉诏丞相岁举质直忠厚逊让者，盖所以急贤俊，扶政教，厚风俗也。然则退藏疏贱之士，苟有一善，尚搜而扬之，况任久位崇，才全望重，而不致於急官要职者，将何以纪纲庶政，而羽仪朝廷焉？正议大夫守右散骑常侍上柱国赐紫金鱼袋孔，自十年来，历中台、左曹、国庠、卿寺，洎藩守、近侍之职，各於其任，皆有可称，矧又贞白端庄，淡然自立，进无矜满之色，居无堕替之容，求之周行，不可多得。若者，宜尚扶政教厚风俗之选也。尚书丞掌决百事，枢辖六曹，晋魏已还，右卑於左。惟有立者可以纠吏，惟无瑕者可以律人。无以易，往恭乃位。可尚书左丞，散官、勋、赐如故。
    ○授柳杰等四人官充郑滑节度推巡制
    敕：试太子司议郎柳杰等：古者公府得自选吏属，今仍古制，亦命领征镇者，必先礼聘，而後升闻。矧郑滑帅承元，输忠仗顺，炳焉有大节於国，奉上莅下，实藉寮き以左右之。而杰等或缘饰词华，或贮蓄才行，揣摩思诚，以待己知。宜展筹谋，用光慰荐。杰可某官充郑滑节度推官。
    ○第十二妹等四人各封长公主制
    敕：古者帝子下嫁，必使王公主焉；近代或有未笄年而赐汤沐者，亦如公主之号，以宠重之。第十二妹等，先皇帝之子也，比朕之子，宜加等焉。故当幼年，各封善地，咸命为长公主，未及厘降，先开邑封，所以慰太後慈念之心，表先帝肃雍之训，亦欲使吾孝理之道，敦睦之风，自骨肉间，以及天下。可依前件。
    ○韩愈等二十九人亡母追赠郡国太夫人制
    敕：王者有褒赠之典，所以旌往而劝来也，其有淑顺之德，标表母仪者，圣善之训，照烛子道者，又有名高秩尊，禄养之不逮者，霜降露濡，孝思之罔极者，非是典也，则何以显其教而慰其心焉？国子祭酒韩愈母某氏等，蕴德累行，积中发外，归於华族，生此哲人，为我荩臣，率由兹训。教有所自，恩不可忘，是用启郡国之封，极哀荣之饰。呜呼！殁而无知则已，苟有知者，则显扬之孝，追宠之荣，可以达昊天而贯幽穸矣。往者来者，监予心焉。可依前件。
    ○授骆峻太子司议郎梧州刺史赐绯鱼袋兼改名元休制
    敕：某官骆峻：桂林守土臣式方言，梧为要郡，兵後人困，乞廉贞吏以抚之。又言峻守道抱器，可以起用。朕方思良吏，以活元元，适副所求，即可其奏。宫寮、郡印、命服、嘉名，四者与之，足为优异。峻宜副所举，慎所为，无以滋章为聪明，无以卤莽为高简，勉率中道，往安梧人。可梧州刺史。
    ○刘总弟约等五人并除刺史赐紫男及侄六人除赞善洗马卫佐赐绯同制
    敕：某官刘约等：惟尔先人太师济，经武秉哲，为国元臣，镇阳之役，实殁王事，茂勋大节，书於常。惟尔兄司空总，象贤纂戎，以续名业，纳忠於王室，振耀其家声。而尔约等亦能禀守其风，忠恭孝以，念义方之训而不堕，居贵介之地而不骄，况兼器能，皆可任用。授郡符而加命服者五，升朝序而佐环卫者六，朱︶紫绶，焕赫相望，勋德之家，於斯为盛。呜呼！昔武子有遗爱，晋人怜其子；赵季有笃行，汉朝宠其弟。今以济之仗顺积善，宜锺庆於子孙；以总之输忠立爱，可延赏於弟侄。多与爵禄，予无惜焉。欲使天下知尔父兄忠顺之若彼，而国家报施之如此。可依前件。
    ○王元辅可左羽林卫将军知军事制
    敕：国家设十二卫，犹汉之有南北军，而左右羽林，尤称亲重，自诸卫而移镇者，谓之美迁。左神武将军王元辅，生勋伐之家，通吏理之事，佐戎临郡，率著能名，可以掌勾陈而护建章，备巡警而严羽卫，大将军事，假而行之。宜励初终，副兹宠任。可依前件。
    ○尚书工部侍郎集贤殿学士丁公著可检校左散骑常侍越州刺史浙东观察使制
    敕：古者通守守土，刺史按部，从宜务简，今则合之，故任日崇而选日重，非廉平简直兼恺悌之德者，曾不足中吾选焉。某官丁公著，尝以学行礼法，诲予一人，报德图劳，连加宠擢，起曹书殿，兼而委之，二职增修，三命益敬。朕以浙河之左，抵於海隅，全越奥区，延袤千里，宜得良帅，俾之澄清，往分吾忧，无出尔右。假左貂而帖中宪，操郡印而握兵符，勉哉是行，伫闻报政。可依前件。
    ○郑可吏部尚书制
    敕：天官太宰，秩序常尊，自昔迄今，冠诸卿首，非位望崇盛者，不可以处之。而朕即位以来，凡命故相领者三矣，迨此而四，可不重乎？东都留守防御使检校刑部尚书兼御史大夫荥阳县开国公郑，有邴吉之宽裕，子产之恭惠，合而为用，藩辅四朝，故事遗爱，留於官次。国之都府，半在东周，委以保厘，人安吏肃。重烦耆德，入领冢卿。昔魏用崔炎、毛典吏曹，一时之士，以廉节自励；国朝以宋（一作景）、李掌选部，亦能遏绝讹伪，振张纪纲。官无古今，得人则理，吾言及此，欲尔继之。可吏部尚书。
    ○重授李晟通事舍人制
    敕：李晟：昔管仲云：“升降揖让，进退闲习，臣不如隰朋。”今之通事舍人，近此选也。而晟常中此选，善於其职，故相导通奏之节，宣扬拜起之仪，引而赞之，不闻失礼。既终丧纪，宜服官常，可使束带曳裾，为吾谒者。可通事舍人。
    ○徐登授醴泉令制
    敕：徐登：京兆尹言登前为泾阳令，清廉简直，奉法爱人，请补醴泉，再考其绩。昔子路理蒲，仲尼诲曰：“爱而恕，可以容困；温而断，可以抑奸。”今醴泉人与蒲相类，宜用此道，往训养之，岁时之间，期於报政。可醴泉县令。
    ○王汶加朝散大夫授左赞善大夫致仕制
    敕：王汶善修其身，为时良士，善训其子，为国宪臣，况以时制之年，知终请老，不加优秩，何厚吾风？《礼》大夫七十而致仕，故我以朝散、赞善二大夫之爵加乎尔身，惟秩与年，两皆得礼，以兹退去，亦足为荣。可依前件。
    ○元公度授华阴令制
