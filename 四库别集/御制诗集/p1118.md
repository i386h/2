<!-- { "loadSidebar": true } -->
　　云贵居极南舟车本弗通所赖土所出祈年廑屡丰滇报九分余上稔实慰衷【江兰奏云南本年雨旸时若秋禾长发茂盛滇中气较早节届白露俱已一律黄熟鹤庆等二十三厅州县收成均有十分威逺等三十三厅州县低田收成十分髙阜收成九分武定等二十四州县低田收成九分髙阜收成八分有余沿边三十三土司地方收成九分有余合计通省收成实在九分以上洵称上稔】黔则减一分稔亦居其中【贺长庚奏黔省雨水调匀七月以来早晚禾稻渐次登场除被狆苗滋扰各处外收成十分者古州黔西等八防州县收成九分者贵阳大定等三十六防州县收成八分者镇逺思南思州等三府水城都江等十一厅州县收成六分者安顺一府长寨等六厅州县收成五分者归化等六厅州县合计通省收成实有八分亦尚可称中稔】是由狆苗乱以致民废农二督大军合翦逆逮擒凶【黔省逆苗滋扰地方农民不免废业其被贼后赶种地亩收成分数遂致稍减节经勒保督率官军将兴义及捧鲊两处围城攻解而吉庆由粤西屡次攻克苗寨现已带兵渡江与勒保两路夹击所有册亨永丰一带屯聚苗匪不日即可殄平攻克洞洒当丈贼巢擒拏首逆王囊仙七绺须王抱羊等蒇功完善伫盼捷音驰至】惟待盼捷音南望思何穷
　　秋麦用去嵗诗韵
　　收以八分种以遍【今嵗春间雨泽优霑入夏以后复得透雨麦收实有八分以上较之去嵗丰稔相同顷跸途经过口内地方秋麦俱已播种并有出土数寸者亦与去嵗归途秋麦茁秧情形相仿实均赖　　昊恩优渥】昨今
　　恩沐实均优欣兼不足亦同律【去嵗回跸时正值盼望擒拏石栁邓防音虽沿途目击收成丰稔为之欣慰而因楚南擒渠捷报未至仍増烦闷乃今嵗教匪首逆亦尚未就擒幸口外畿内秋收丰稔稍觉慰懐惟盼防之思与昨嵗无异宵旰焦劳仍不能一日稍纾耳】无语凭舆忆所由
　　回跸至御园叠去嵗韵
　　一章必有原成例近体设无自不该三嵗仍慙同此望今朝忽复值斯回兵增东省众勇鼔【川省窜至湖北匪徒经明亮徳楞泰等于当阳逺安宜城叠加杀贼势穷蹙复思向均州一带逃窜现令上截拏并添调吉林索伦精兵三千及直隷山东山西兵五千名陆续齐集东三省兵素称骁勇无不一以当百各省官兵得此劲旅当前士气倍振谅贼匪败窜之余断不能再延残喘矣】贼逼潢中气早灰指日七凶即授首【七凶者教匪则有姚之富刘之协林之华覃加耀徐添徳为首犯狆匪则有七绺须王抱羊为首犯现在川楚窜匪业经明亮等屡次逼得胜而勒保等办狆苗自攻解兴义捧鲊围城后复连次夺获卡寨四面攻围洞洒当丈贼巢指日可破伫望擒渠喜音即至】西南劳目捷音来
　　云贵总督勒保奏报攻克洞洒当丈贼巢首逆七绺须王囊仙就擒诗以志喜
　　昨腊湖南始靖苗【湖南苗匪石三保石栁邓吴半生等自乙夘正月煽动滋事劫掠鳯凰干州永绥三厅地方经福康安和琳统领大兵进节次收复三厅攻克险要寨落无算先后擒获首逆石三保吴半生等正法嗣于腊月间复经明亮额勒登保等带兵围石隆贼巢阵斩石栁邓余匪悉平大功告蒇】今春黔复起狆嚣【今年正月内据冯光熊奏南笼府属北乡有狆苗纠众焚掠竟敢扰及郡城附近地方势颇猖獗当经冯光熊防同提镇等前徃查办但冯光熊究系书生又兼年老恐未足资经理因命云贵总督勒保驰往南笼督兵办】猖乎杂种本聨气喜是逞狂未合朝【黔楚苗匪皆五溪蛮之遗种气类本合上年楚苗滋事时设狆苗同时蠢动两处纠结滇黔之兵俱调赴湖南贼难以兼顾筹办稍觉费手幸楚南苗孽早靖狆匪于今春始行滋扰兵力厚集得以次第平】两督率兵同策决【狆匪滋事之初即与粤西边界苗匪暗相勾结是以一面令勒保统兵驰赴南笼办一面令两广总督吉庆由粤西西隆州一带将粤境苗匪廓除赴黔合兵防嗣经勒保攻克闗岭以通滇黔大路旋进解新城之闱并攻克卡子河等处要隘直抵南笼立解围城复分兵将黄草坝捧鲊两处苗匪扫净而吉庆由西隆州督师进将八渡一带卡塞攻克进至亚稿要隘首犯龙连登畏惧投出其各路苗众相率投顺者不下数千万户吉庆将隆或者浪等处肃清后即带兵渡江前至黔境与勒保两路夹击册亨永丰附近屯聚苗匪胥可以次荡平】一臣翦逆独功超【今日据勒保奏进兵攻克安有山梁及连克贼寨殱擒大贼目伪封二十八宿八大仙姑等十四犯杀贼四千余名生擒三百七十余名乘胜追逼贼巢分五路进攻洞洒分三路进攻当丈洞洒屯聚之贼有二三万人系贼首王囊仙占踞所筑石城甚坚知府庆徕等先将外面墙垣拆毁贼在墙内放鎗掷石我兵奋不顾身进拆内墙重重围逼贼不能御放火自焚都司王宏信跳上贼楼将王囊仙拖出其当丈贼巢先经常明围住勒保于攻克洞洒后亲往添派兵勇乗夜仰攻鎗礟齐发贼匪不能突出亦即放火自焚千总保洪玉把总杨国仁兵丁张啓祥冒火扑入将七绺须擒获此次荡两处贼巢烧毙贼匪一二万人殱戮千余生擒二千余犯并无一名漏网勒保统率官兵筹画尽善因得成此大功特封为侯爵优加锡赉其出力镇将等俱交部优叙兵丁乡勇中奋勇出力者赏两月钱粮口粮其余俱赏一月钱粮口粮以示奬劝】七凶賸六亦称捷【狆苗煽动滋扰实由当丈寨贼首七绺须即韦朝元先与洞洒寨王囊仙奸宿假称王囊仙有过隂法术诱惑羣苗私立仙达仙姑及伪职名目与北乡首犯王抱羊等纠众滋扰是狆苗一事七绺须实为罪魁祸首今七绺须及王囊仙业已成擒其济恶之王抱羊是否已被官兵焚杀抑又窜匿他处尚未据勒保等查明具奏是狆苗二首犯已生得其一又川楚窜匪中姚之富刘之协林之华覃加耀徐添徳五贼均系首犯经各路带兵大员屡次殱贼甚众而首逆五犯尚未成擒合之王抱羊一犯七凶尚余其六但七绺须渠魁已获平定狆苗之功已十得其九仍望各路捷音踵至首逆悉就擒获迅速蒇功萦盼尤切】露布连来盼匪遥
　　湖北巡抚汪新奏报收成七分有余陜西布政使倭什布奏报收成八分诗以志事
　　七分下稔【汪新奏湖北省入夏以来郧阳施南宜昌三府旸雨应时土脉滋润其武昌黄州汉阳徳安襄阳安陆荆州荆门州等府州六月下旬始得透雨早稻借以长发除应山逺安郧西保康竹山竹谿六县不产早稻外其收成九分者恩施建施二县收成八分有余者咸宁等四州县收成八分者蒲圻等三十四州县收成七分有余者光化一县收成七分者江夏等十九州县合计通省收成七分有余尚可称下稔】八分中【倭什布奏陕西省秋禾收成分数九分有余者盩厔等九县九分者孝义等十一厅县八分有余者留坝等十二厅州县八分者耀州等十七州县七分有余者咸宁等二十三厅州县七分者咸阳等十厅州县六分有余者三原等六县合计通省收成八分市粮充裕价值平减实称中稔】中【陜西】逺贼氛【楚北竹山竹谿贼匪思窜入陜西白河洵阳地界先经秦承恩派委道员温承恵等督率兵勇五千名在彼堵御适副都统丰伸布在闗岭贼失利温承恵即由后赶上山梁将贼匪痛加殱戮余贼畏惧奔逃未致拦入陜境因将温承恵赏给按察使衔仍赏戴花翎并令将军恒瑞提督柯藩带兵前徃截以期浄扫逆氛】下【湖北】贼穷【川省窜匪由湖北归州当阳逺安窜至宜城一带经明亮徳楞泰带兵绕至贼前于耗子沟枫树垭连次克捷并于沿江北岸派兵防堵不令窜入豫境贼匪屡经官兵败势已穷蹙思由谷城窜至均州复经明亮等叠加截杀余匪退至孙家湾蔵匿现在新调吉林黒龙江劲旅三千俱令前赴明亮等一路早晚即可齐抵军营以如许生力精兵此逋逃余匪势如摧枯拉朽逆首姚之富齐王氏等不日即就俘擒蒇功在迩伫盼捷音速至】秦楚封圻原接壤民生欣苦总纷衷






　　御制诗余集巻十五
　　钦定四库全书
　　御制诗余集巻十六
　　古今体三十二首【丁巳八】
　　香山重九日叠去嵗韵
　　秋之季尚月之初乗夏来逰旧例如【自丙辰以来九日登高率至香山驻跸遂以为例】一日偷闲那乐此三年望捷实慙予【乙夘春湖南苗匪滋事于丙辰腊月蒇功至湖北教匪则于丙辰春间蠢动后辗转逃窜经各路官军攻贼势日穷而首逆尚属稽诛萦盼正切屈指三年以来重九佳节驻跸香山同此望捷之懐不能不为之増懑耳】雄兵新赴期扫穴【捕教匪之事办理已及年余原调各省官兵未免稍形疲乏因特发吉林黒龙江劲旅三千益以直隶山东山西兵五千声威壮盛据沿途督抚奏报新调各兵俱已陆续将抵楚境所有东三省之兵一可当百俱令前赴明亮等军营整队贼其各省添调之兵以资策应并调发察哈尔出青马八千匹为官军驰骤之用如此兵精马壮谅贼匪逃窜逰魂不难克期殄灭擒渠扫穴在指顾间叠经降防饬催明亮等上办务期一鼓集事】勇将频催莫慢居昨咏香山观壁泐不堪重读况其余
　　欢喜园四叠癸丑韵
　　甲嵗于斯园吟识十全喜【甲寅吟此叠癸丑韵言福康安征讨廓尔喀蒇功完善以志十全之喜】乙秋此登髙叠因旋塞里【乙夘之夏来逰此园曾再叠前韵是年秋自避暑山庄回跸重九登髙复来吟眺因三叠前韵其时正值福康安和琳办湖南苗匪奏报攻克茶它栁夯进至鸦保平陇一带则平苗之功又冀増十之一矣】昨丙去不顾望捷意弗美【昨嵗丙辰驻跸香山数日前和琳奏报大军逼近平陇石栁邓指日即可成擒而和琳旋因染患瘴疫不起意殊怫郁遂阙吟咏】今岂可再无强【上声】惭聊示防大约记涉夸有乖盈昃理【向于十全记中言五十七年之间十全武功叠邀　　天贶此固纪实之言乃自乙夘以来平苗之役甫竟复有办教匪狆苗之事逮今又届三年尚未蒇功或予前记语渉自矜引以自责然记有云　　天贶逾深予惧益切是予持盈保泰之念原未尝一日稍敢弛也】然三载用军实非自我始曲直
　　天鉴之耆定将近尔【三载以来办湖南苖匪及教匪狆苗用兵皆非得已盖湖南苗匪自雍正年间改土归流久与齐民无异乃敢纠众倡乱扰及干州凤凰永绥三厅自不得不用师挞伐至楚北教匪则以内地愚民传习白莲邪教本属莠顽之尤然予初未尝预饬地方官必欲诛其同类致有株连乃教匪等竟敢纠结党与肆行焚掠实乃孽由自作罪不可逭若狆苗起事之初因苗俗尚首犯七绺须辄假称王囊仙有过隂法术煽惑多人勾连肆扰以至南笼捧鲊永丰册亨附近地方并被焚掠此而不行申讨何以绥靖苗疆凡此三事皆非予意存黩武轻启兵端曲直之理　　天鉴昭然今幸楚南苗匪早经平定狆苗之役光经勒保将南笼捧鲊等处以次攻克兹又将首犯七绺须等生擒惟余永丰册亨二处余匪未净现在吉庆复督师由粤西渡江攻克板蜯板阶新防等要隘距册亨已近与勒保两路合攻蒇功即在旦夕至教匪分窜川楚地方叠经各路官兵攻势已日就穷蹙祗余首逆未擒现复添派劲兵四路围计擒渠喜音亦当不逺矣】靖狆兆昭哉尅邪功速矣
　　香山回跸御园之作
