<!-- { "loadSidebar": true } -->
　　大哉智度，万圣资通，咸宗以成也。地合日照，无法不周，不恃不处，累彼有名，既外有名，亦病无形。两忘玄莫，ㄨ（一作块，）然无主，此智之纪也。夫永寿莫美乎上乾，而齐之殇子；神伟莫美于凌虚，而同之涓滞；至德莫大乎真人，而比之朽种；高妙莫大乎世雄，而喻之幻梦。由此论之，亮为众圣宗矣，何者？执道御有，卑高有差，此有为之域耳，非据真如游法性，冥然无名也。据真如游法性冥然无名者，智度之奥室也；名教远想者，智度之蘧庐也。然存乎证者，莫不宾其生无而惶眩（一作“其无生而惶眩”；）存乎迹者，莫不忿其荡冥而诞诽。道动必反，优劣致殊，眩诽不其宜乎！不其宜乎！要斯法也，与进度齐轸，逍遥俱游，千行万定，莫不以成，众行得字而智进，全名诸法参相成者，求之此列也。且其经也，进咨第一义以为语端，退述权便以为谈首，行无细而不历，数无微而不极，言似烦而各有宗，义似重而各有主，琐见者庆其迩教而悦寤，宏哲者望其远标而绝目，陟者弥高而不能阶，涉者弥深而不能测，谋者虑不能规，寻者度不能尽，暨窈冥矣，真可谓大业渊薮，妙矣者哉！然凡谕之者，考文以征其理者，昏其趣者也；察句以验其义者，迷其旨者也。何则？考文则同异每为辞，寻句则触类每为旨，为辞则丧其卒成之致，为旨则忽其始拟之义矣。若率初以要其终，或忘文以全其质者，则大智玄通，居可知也。从始发意，逮一切智，曲成决著，八地无染，谓之智也，故曰远离也。三脱照空，四非明有，统鉴诸法，因后成用，药病双亡，谓之观也。明此二行于三十万言，其如视诸掌乎！颠沛造次，无起无此也。佛泥洹后，外国高士，钞九十章，为道行品。桓灵之世，朔佛斋诣京师，译为汉文，因本顺旨，转音如已，敬顺圣言，了不加饰也。然经既钞撮，合成章投，音殊俗异，译人口传，自非三达，胡能一一得本缘故乎？由是道行颇有首尾隐者，古贤论之，往往有滞。仕行耻此，寻求其本，到于阗乃得，送诣仓垣，出为放光品，斥重省删，务令婉便，若其悉文，将过三倍，善出无生，论空持巧，传译如是，难为继矣。二家所出，足令大智焕尔阐幽，支谶全本，其亦应然，何者？钞经删削，所害必多。委本从圣，乃佛之至诫也。安不量末学，庶几斯心，载咏载玩，未坠于地，检其所出，事本终始，犹令折伤玷缺，戢然无际，假无放光，何由解斯经乎？永谢先哲，所蒙多矣。今集所见，为解句下，始况现首，终隐现尾，出经见异，铨其得否，举本证钞，敢增损也。幸我同好，饰其瑕谪也。（《释藏淡》一，又《迹》七。）

　　○增一阿含经序

　　四阿含义同。中阿含首已明其旨，不复重序也。增一阿含者，比法条贯，以数相次也。数终十，今加其一，故曰增一也。且数数皆增，以增为义也。其为法也，多录禁律，绳墨切厉，乃度世检括也。外国岩岫之士，江海之人，于四阿含多讠永味兹焉。有外国沙门昙摩难提者，兜亻去勒国人也，龆龀出家，孰与广闻，诵二阿含，温故日新，周行诸国，无土不涉。以秦建元二十年来诣长安，外国乡人，咸皆善之。武威太守赵文业求令出焉，佛念译传，昙嵩笔受，岁在甲申夏出，至来年春乃讫，为四十一卷，分为上下部，上部二十六卷，全无遗亡；下部十五卷，失其录偈也。余与法和共考正之，僧略、僧茂助校漏失，四十日乃了。此年有阿城之役，伐鼓近郊，而正专在斯业之中，全具二阿含一百卷な婆沙婆和须蜜僧伽罗刹传。此五大经，自法东流，出经之优者也。四阿含四十应真之所集也。十人撰一部，题其起尽为录偈焉。惧法留世久遗逸散落也。斯土前出诸经班班有其中者，今二阿含各为新录一卷，全其故目，注其得失，使见经寻之差易也。合上下部四百七十二经，凡诸学士撰此二阿含，其中往往有律语，外国不通与沙弥白衣共视也。而今已后，幸共护之，使与律同，此乃兹邦之急者也。斯谆谆之诲，幸勿藐藐听也。广见而不知护禁，乃是学士通中创也。中本起康孟详出，出大爱道品，乃不知是禁经比丘尼法，堪慊切真割而去之，此乃是大鄙可痛恨者也。此二经，有力道士乃能见当以著心焉，如其轻忽不以为意者，幸我同志鸣鼓攻之可也。（《释藏形》一，又《迹》九。）

　　○人本欲生经序

　　人本欲生经者，照乎十二因缘而成四谛也。本者，痴也。欲者，爱也。生者，生死也。略举十二之三以为目也。人在生死，莫不浪滞于三世，飘萦于九止，绸缪于八缚者也。十二因缘于九止，则第一人亦天也，四谛所鉴，鉴乎九止；八解所正，正乎八邪。邪正则无往而不恬，止鉴则无往而不愉。无往而不愉，故能洞照傍通；无往而不恬，故能神变应会。神变应会，则不疾而速；洞照傍通，则不言而化。不言而化，故无弃人；不疾而速，故无遗物。物之不遗，人之不弃，斯禅智之由也。故经曰：“道从禅智，得近泥洹。”岂虚也哉？诚近归之要也。斯经似安世高译为晋言也，言古文悉，义妙理婉，睹其幽堂之美，阙庭之富者或寡矣。安每览其文，欲疲不能。所乐而现者，三观之妙也；所思而存者，想灭之辞也。敢以余暇，为之撮注，其义同而文别者，无所加训焉。（《释藏祸》八，又《迹》六。）

　　○僧伽罗刹所集佛行经序

　　僧伽罗刹者，须赖国人也。佛世后七百年生此国，出家学道，游教诸邦，至楗陀越土，甄陀贰王师焉。高明绝世，多所述作，此土《修行道地经》，其所集也。又著此经，宪章世尊，自始道成迄于沦虚，行无巨细，必因事而演，游化夏坐，莫不曲备，虽普耀本行度世诸经载佛起居至谓为密，今揽斯经，所悟复多。传其将终言：我若立根，得力大士，诚不虚者。立斯树下，手援其叶，而弃此身，使那罗延力大象之势，无能移余如毛发也。正使就邪维者，当不憔此叶。言然之后，便即立终，贰王自临而不能动，遂以巨ㄌ象挽，未始能摇。即就邪维，炎叶不伤，寻升兜术，与弥勒大士高谈彼宫，将补佛处贤劫第八。以建元二十年宾沙门僧伽跋澄斋此经本来诣长安，武威太守赵文业请令出焉。佛念为译，慧嵩笔受，正值慕容作难于近郊，然译出不襄，余与法和对检定之，十一月三十日乃了也。此年出中阿含六十卷，增一阿含四十一卷，伐鼓击柝之中，而出斯一百五卷，穷通不改其恬，讵非先师之故迹乎？（《释藏宜》一，又《迹》十。）

　　○阿毗昙八楗度论序

　　阿毗昙者，秦言大法也。众有以见道果之至赜，拟性形容执乎真像，谓之大也。有以道慧之至齐，观如司南察乎一相谓之法，故曰大法也。中阿含世尊责优陀邪曰：“汝致诘阿毗昙乎？”夫然，佛以身子五法为大阿毗昙也。（戒定慧名，无漏也。）佛般涅盘后，迦旃延（义第一也）以十二部经浩博难究，撰其大法为一部八楗度四十四品也。其为经也，富莫上焉，邃莫加焉，要道无行而不由，可不谓之富乎？至德无妙而不出，可不谓之邃乎？富邃洽备，故能微显阐幽也。其说智也周，其说根也密，其说禅也悉，其说道也具。周则二八用各适时，密则二十迭为宾主，悉则味（一作昧）净遍游其门，具则利钝各别其所，以故为高座者所咨嗟，三藏者所鼓舞也。其身毒来诸沙门，莫不祖述此经，宪章な婆沙，咏歌有余味者也。然乃在大荒之外，葱岭之表，虽欲从之，末由见也。以建元十九年宾沙门僧伽婆，诵此经甚利，来诣长安，比丘释法和请令出之。佛念译传，慧力僧茂笔受，和理其旨归，自四月三（一作二）十日出，至十月二十三日乃讫。其日检校译人，颇杂义辞，龙蛇同渊，金共肆者，彬彬如也。和抚然恨之，余亦深谓不可，遂令更出，夙夜匪懈，四十六日而得尽定，损可损者四卷焉。至于事须悬解起尽之处，皆为细其下。梵本十五千七十二首庐。（四十八万二千五一作三百四言。）秦言十九万五千二百五十言，其人忘因缘一品，云言数可与十门等也。周览斯经，有硕人所尚者三焉：以高座者尚其博，以尽漏者尚其要，以研机者尚其密。密者，龙象翘鼻，鸣不造耳，非人中之至恬，其孰能与于此也？要者八忍九断，巨细毕载，非人中之至练，其孰能致于此也？博者众微众妙，六八曲备，非人中之至懿，其孰能综于此也？其将来诸学者游盘于其中，何求而不得乎？（《释藏夏》一，又《迹》十。）

　　○安般注序

　　安般者，出入也。道之所寄，无往不因；德之所寓，无往不托。是故安般寄息以成守，四禅寓骸以成定也。寄息故有六阶之差，寓骸故有四级之别。阶差者，损之又损之，以至于无为；级别者，忘之又忘之，以至于无欲也。无为故无形而不因，无欲故无事而不适。无形而不因，故能开物；无事而不适，故能成务。成务者，即万有而自彼；开物者，使天下兼忘我也。彼我双废者，守于唯守也。故修行经以斯二法而成寂，得斯寂者，举足而大千震，挥手而日月扪，疾吹而铁围飞，微嘘而须弥舞，斯皆乘四禅之妙止，御六息之大辩者也。夫执寂以御有，崇本以动末，有何难也？安般居十念一，于五根则念根也，故撰法句者，属唯念品也。昔汉氏之末，有安世高者，博闻稽古，特专阿毗昙学，其所出经，禅数最悉，此经其所译也。兹乃趣道之要径，何莫由斯道也？魏初康会为之注义，义或隐而未显者，安窃不自量，敢因前人，为解其下，庶欲蚊翮以助随蓝，雾润以增巨壑也。（《释藏迹》六。）

　　○阴持入经序

