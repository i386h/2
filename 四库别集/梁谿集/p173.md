<!-- { "loadSidebar": true } -->
　　古之有天下国家者其立事建功必有志以居其先故书曰功崇惟志传曰有志于上犹止于中有志于中下焉而已而况无其志者乎圗尧舜之事而不能至者汤武是也圗汤武之事而不能至者五霸是也圗五霸之事而不能至者六国是也定六国之规欲安守之而不能至者亡六国是也故有其志而不能至者有矣未有无其志而能至者也善用志者必为之规模而其规模之大小如其志之广狭事功之成亦如其规模譬犹大匠之作室堂奥庭庑榱题栋楹高下脩短皆已先定于胸次岂待操斧斤而后议哉韩信説高祖因思归之士还定三秦任天下之武勇以城邑封功臣则项羽之强易弱其后破楚如信言耿弇説光武起上谷渔阳兵以定邯郸又请益发幽州精兵以集大计而定天下其后既破张步光武劳之曰将军前在南阳建此大策常以为落落难合有志者事竟成也诸葛孔明説蜀先主取荆益以江东为援而御曹操则鼎足之势可成后卒如其策由是观之抗大敌建大事而志不立规模不先定者未有能成功者也
　　论封建郡县
　　封建尚矣至秦罢侯置守易以郡县之制而西汉因之颇封子弟功臣使郡国相杂其后诸侯王之国除而卒归于郡县自东汉至今未之有改也夫封建郡县各有所长而又皆不免乎有较其优劣则封建为优何以言之并建亲贤以为藩屛大小相维尊卑相制资其犬牙盘石之势以安王室其有不贡不王则牧伯得以征之此封建之所长也至其则强侵弱大并小僭礼乐擅征伐天子不得以制之而王室陵夷有蚕食之患举千里之郡而命之守举百里之县而付之令又有部刺史从而督察之片纸可罢一言可令而无尾大不掉之患尺地一民财赋甲兵皆归之于天子此郡县之所长也至其则势分而力弱权轻而吏偷内有乱臣贼子之祸弗能正外有夷狄盗贼之虞弗能支而天下震动有土崩之势夫封建郡县皆所以疆理天下为治之具也而非所以为治之道也御得其道则封建郡县皆可安御失其道则封建郡县皆不能无弊而就其之轻重言之则封建优于郡县何则蚕食之祸迟而土崩之祸大也三代之王皆以封建享国长久虽至于衰微犹使强国熟视不敢遽取之而夷狄盗贼之患自周以前未闻能大扰天下盖诸侯各治其国力足以捍患而御侮也郡县则不然陈胜吴广一呼而天下响应刘项因之遂以亡秦而汉有莽卓之祸郡县不能正也至唐安禄山史思明叛于燕鼔行而南河朔二十四郡一旦俱陷倾覆两都如入无人之境其后黄巢起于岭表秦宗权起于淮蔡为封豕长蛇天下无不被其毒者而郡县不能制也夫夷狄盗贼之患三代非无然不至如此之甚而秦汉以来有之则封建之于天下优于郡县明矣易曰天造草昧宜建侯而不寜盖封建宜于草昧艰难之时而郡县宜于承平无事之日非变而通之不足以救其今夷狄之祸甚于安史盗贼蜂起不减黄秦而郡县尚仍承平无事之制其何以御之意者稍仿封建有以更张而变通之然后可乎夫变通之术安在曰在方镇方镇者全封建郡县而为之者也于古有稽于今可行救今日之舎此亦无术矣
　　论方镇
　　唐制方镇节度使之兵其始起于邉将之屯防者大曰军小曰守捉曰城曰镇而总之者曰道军城镇守捉皆有使而道有大将一人曰大总管已而更曰大都督至太宗时行军征讨曰大总管在其本道曰大都督自高宗永徽后始谓之节度使接乎开元而朔方陇右河东河西平卢范阳劔南岭南诸镇皆置之天寳末禄山思明继反中国大乱而郭子仪李光弼诸节度之兵讨平之大盗既灭武夫以功起行阵者皆除节度由是方镇相望于内地代宗时吐蕃犯京师徳宗时朱泚乱变阙下其后李希烈以汴叛李怀光以河中叛吴元济以淮西叛刘辟以蜀叛李锜以浙西叛刘稹以太原叛而僖昭之间黄巢秦宗权以盗贼扰天下皆頼方镇相与掎角以定其乱则方镇之兵不得谓无功于唐然肃宗既平安史君臣幸安分魏愽镇冀卢龙之地授三叛将而朝廷遂失河北其后徳宗经朱泚之变厌用兵益务姑息不复谁何故方镇兵骄则逐帅帅彊则叛上或父死子握其兵而不肯代或取舎由于士卒以邀命于朝而天子一切屈已以从之至宪宗任裴度武宗任徳裕制以权谋讨以威武而叛者诛锄服者恵来唐之号令几于复振下迨僖昭之间唐室微矣巨寇飚起而当时处方镇者又皆盗贼之靡则唐之所以陵夷而卒至于亡者授任失宜而姑息之政积习之势使之然也国家鉴唐之削方镇之权郡县一委以文吏非沿邉诸帅不以兵柄假之余路虽督府亦宿兵不多而祖宗徳泽浃于四方无大盗贼恩信结于四夷无大征战故能承平累洽天下无事者百有七十余载戴白之老不识金革可谓盛矣然而一旦金敌长驱中原邉帅不能抗而腹心郡县兵力弗支类皆望风遁逃奔溃既破京师迁二圣巻六宫而北之矣陷两河扰闗中蹂践京东西其势骎骎南来未已所在盗贼乘间窃发者往往皆是而郡县但仍承平无事之制偷取茍安恬不加恤不知何以御之夫唐之方镇其弊也有尾大不掉之患今之郡县其也手足不足以捍头目事廹矣其亦取方镇之制变通损益以行之使有方镇之利而无其害庻几协智合力以捍大患救今日之乎若夫尾大不掉则非今之所虑也事定然后徐圗之可也









　　梁谿集巻一百四十七
　　钦定四库全书
　　梁谿集巻一百四十八　　　宋　李纲　撰迂论四
　　论兵　　　　　　　论帅才
　　论非常之功　　　　论宰相
　　论三国之势
　　论诸葛孔明六事与今日同
　　论兵
　　古之有国者戡乱定功未尝不以兵汤武之所以王齐晋之所以霸皆以徳为主而以兵辅之自战国秦汉以来兵尤重其国之兴衰视其兵之强弱与其措置之术如何耳然古者兵农不分无养兵之费而有用兵之实至唐兵制凡三变其初府卫之制最为近古府卫之法坏变而为彍骑彍骑之法坏变而为方镇之兵至五季始尽黥以为卒伍而兵农之分不可复合乃有养兵之患国家建都于汴无高山大河之阻其势不得不以兵为强故天下重兵悉屯于京畿更戍邉郡以虎符出纳其分布诸路有将兵有不将兵当熈丰盛时合中外禁卒凡九十五万人而土兵厢兵不在数焉自熈丰至宣和间禁军阙而不补者大半而崇观以来有事于西夏南平方贼北取燕山其所逃亡陷没者又半之而靖康间金人再犯阙其溃败损折者又不可胜数也建炎初勤王之师萃于京畿者三十余万其大半皆民兵而朝廷不复抡择留屯要害之地悉罢遣之其后建言乞募兵于河北闗中京东西合十余万更畨以卫行在既遣使矣言者谓不患无兵不当募遂罢今西北既复为金人之所蹂践而东南之人类多孱弱未知于何所取兵而可也既稍复方镇之制莫若使之募兵以备出战将校偏禆皆预选任以时训练之又团结民兵以备守御乡村坊郭各随其宜刬刷官田如戸絶天荒屯田之类以养民兵之可以出战者如弓箭刀弩手之法明其劝沮假以嵗月庻几足兵然其要在于择帅臣以总之帅臣得人则法不患乎不明兵不患乎不足唐马燧之镇太原也承鲍防之败兵力衰单燧募厮役得数千人悉补骑士教之战数月成精卒造铠必长短三制称士所衣以便进趋为战车冒以狻猊象列防于后行以载兵止以为阵遇险则制冲冒器用完鋭居一年辟广罗兵三万以肄威震北方李抱真之镇泽潞也乘战伐役赋重人困军伍凋刓乃籍户三丁择一蠲其徭租给弓矢令闲月得曹偶习射嵗终大校亲按籍第能否赏责比三年皆为精兵举所部得成卒二万不廪于官而府库实缮甲淬兵遂防山东天下称昭义步兵为诸军冠而李徳裕之帅蜀也当南诏入寇之后蹂践千里荡无孑遗瘢痍尚新非痛矫革不能刷一方耻乃料择州兵之任战者废遣狞耄什三四又请甲人于安定弓人河中弩人浙西繇是蜀之器械犀利率户二十取一人使习战贷勿事缓则农急则战谓之雄邉子弟其精兵曰南燕保义保恵两河慕义左右连弩骑士曰飞星鸷击竒锋流电霆声突骑总十一军而威声隐然震于西南由是观之择帅得人兵不难足但当假以权柄寛其御勒使得尽心而已或谓方镇増募兵之数则养兵之费何以给之殊不知国家屯重兵于畿甸故嵗漕东南六百万斛及四方钱帛于京师州郡租赋仅足以办上供犹有不足者今畿甸之兵寡矣而方镇之兵稍増正当量养兵之费损上供之数以给之胡为而不可事固有当因时而变通者正谓此也若夫团结民兵人见廵社之法不可行遂以谓民兵之不可用此大不然廵社之法可行于西北不可行于东南正当斟酌其宜使民乐于从命耳
　　论帅材
　　人材之难而帅材为尤难也夫天下非无材因事而后显故有天寳之变而后郭李之功昭有奉天之难而后晟燧之节着今朝廷可谓多故矣而未闻卓然称良帅者岂循资格而不足以得其人欤将拘法制而不足以尽其用欤昔之将帅或奋于奴或出于行伍皆能因时以成名而今之士大夫间乃未见何也李牧之为赵将居邉军市之租皆自用飨士赏赐决于外不从中覆也委任而责成功故牧乃得尽其智能选车千三百乘骑万三千疋百金之士十万以北逐单于西抑强秦南支韩魏当是时赵几伯然则付之以重任而以法制拘之使不得骋欲其有非常之功不可得也诚能略资格而取实效寛法制而责成功将帅之材出矣
　　论非常之功
　　有非常之人则有非常之功非常者固常之人所不能与也昔者鲍叔牙荐管仲于桓公曰必欲治国家而伯诸侯非管仲不可于是束缚而取之鲁至则三沐而三薫之飨于庙而问之政管仲乃为陈所以治国而寓兵者行之数年九合诸侯而桓公以伯萧何荐韩信于高祖曰信国士无双如欲长王汉中无所事信必欲争天下非信无可与计事者于是设坛场择日而拜之以为大将信乃为陈所以还定三秦以弱项羽之强者用其策卒破楚而高祖遂有天下太宗之为秦王也府属多外迁王患之房龄曰去者虽多不足吝杜如晦王佐材也若终守藩无所事如晦必欲经营四方舎如晦无与共功者因表留幕府从征伐常参帷幄之谋每议事帝所龄善谋而如晦长于断二人同心协济太宗多用其策卒定祸乱而身致太平蜀先主之寓襄阳也访世事于司马徳操徳操曰儒生俗士岂识时务识时务者在乎俊杰此间自有伏龙凤雏而徐庻亦曰诸葛孔明卧龙也将军宜枉驾见之先主三顾之于草庐之中亮乃劝先主取荆益结吴为援以御曹公先主用其策卒定巴蜀而成鼎峙之势由是观之方艰难时非有卓荦不群之材乌足与论非常之功哉
　　论宰相
