<!-- { "loadSidebar": true } -->
　　生旋以词林简放主考，甄拔人才，悉名下士，一时寒俊为之气振。继为督学使者，三年任满，擢升御史。以屡次指陈朝政得失，为时贵所忌，外补登莱青道，实疏远之也。在任颇有政声，复以内名驰驿进京。将近芦沟桥，体中不慊，小住旅馆。医家误以为虚，命进参苓，生忽朦胧睡去。即见阍者持刺前白曰：“有贵客来。”生视其名刺上书“蓬莱第三岛仙子青琴”，错愕不知何人，姑延之入。风裳雾鬓，举止轻盈，花貌雪肤，娟妙无比。生问：“阿谁？”则曰：“妾固君之旧人，乃不识耶？郎君禄位应尽今日，重列仙班。因鞫一狱失入，故尚留滞人间三十年。君新夫人不久亦当逝世，仍还阆苑。妾怜君在世无伴侣，故祈之氤氲使者，暂延鹤算，永结鸾俦。君其勉为善事，上佐圣明，下保民庶。妾去矣。”生蘧然而觉，连呼曰：“异哉！”左右以药进，忽若有碎其碗堕地者，药汁淋漓衾褥间。生知有异，复令他医诊之，则言外感。索视前方，谓不可用，另投药石一剂而愈。生旋即致仕家居，优游泉石，啸傲山林，与孙氏女年臻耄耋乃终。有知生轶事者，名之曰三梦桥。

　　黎纫秋

　　苏畹秋，名征九，吴江人，居邑之梨花里。未冠之邑庠。从父游幕维扬，时居停因事交卸，移居宦家别墅。地故幽旷，有园亭花木之胜。父子同居园之左偏，固别一院落也。庭中方塘如鉴，中植芙蕖菱芡之属，秋深红蓼作花，聊为点缀。生父以居停所委，北上往迎新藩，使为关说地。生独居一室，闲暇无事，日涉园中，登览殆遍。

　　一日，于亭畔拾得一扇，上作簪花小楷，娟秀异常，末署“纫秋女史”，知为闺阁中手笔，把握爱玩，不忍释手，因什袭珍藏之，不以示人。翌日，又于原处获一罗帕，中裹绣履一双，上缀明珠，女红之细，殆罕其伦。心疑此物所从来：素知居停无女公子，又无姬侍；是园又非游女所能至。袖归书舍，秘诸行箧。深夜挑灯独坐，颇涉遐想。少倦，隐几假寐。忽闻叩门声，起而视之，则双扉未启，而人已掩入。娉婷立于灯前，乃一十七八绝妙女郎也。生骇甚，不能语。女笑曰：“子作贼手段颇高，抑何胆小若芥子？”生猝不解所谓。女曰：“日间所拾，请即畀还。若留君处，恐飞短流长者，随其后也。”生至是恍然有悟，曰：“然则卿殆纫秋耶？”女曰：“书扇者乃余之妹；余字佩春，名蘅芳，居长；妹字纫秋，名兰芬，少余一岁。昨从母氏往金陵，故余得乘间至此索物耳。”生曰：“于路拾遗，分所应得，何至冤人作贼？扇中名字明是卿妹，何得冒认？必乔家姊妹同来，然后璧返秦廷，珠还合浦耳。”女曰：“扇则有名，履初无款，长短大小，适相吻合者，即余物也。试畀余一着，以释君疑。”生曰：“履制甚工，当出卿手。若肯绣笔囊相易，敬当如命；否则当如杨妃锦袜例，悬诸，使人看敝。”女曰：“君真恶作剧哉！今夕履不可得，余亦不归。”竟登生床，解衣偃卧。生不觉心动，剔灯入帏，拥之而眠。枕上细询女家世。女自言黎姓，兰陵仕族，迁于扬已三代矣。父早没。家贫，依于舅氏。少涉书史，颇识之无。妹尤慧绝，工诗词。生信其言，益加怜爱。鸡鸣，女悄然出衾而去。由此夜至晨回，习以为常。生房仅有一童供洒扫之役，遣之宿于外所，故绝无知之者。

　　月余，生父返。女绝迹不复至。生怀思綦切，看花独语，对月长吁，惘然若有所失。生父疑其患疾，遣往城东医局诊治之。局医章秋槎，刀圭名手也，与生父为莫逆交。见生神气索寞，诊其脉，沈细，骇曰：“此阴症也。法宜扶元祛邪。”授以一方，戒其静养，谆嘱再三而别。

　　生归，道经曲巷，遥见垂杨下白板扉呀然甫辟，一女郎淡妆素服，徙倚门前，神情意态，与女酷肖。趋近视之，果女也。向女长揖曰：“别卿十日，恍若九秋。卿何不情，令人想煞！”女见生至，背立向生，若不相识。闻生言，红潮晕颊，怒呵之，曰：“何处风狂儿，敢闯人家，戏良家女子？”生瞠目视女曰：“卿非黎佩春乎？何遽忘我也？”女曰：“佩春我姊氏也。今年夏间病卒，君何由见之？是必妄语耳。”生方欲有言，而女舅从门内出，女亦引去。女舅见生仪容秀美，态度温和，知为世家子。因揖生问曰：“何故辱临？”生局促不自安，嗫嚅不能答，但曰：“言之甚长，且骇物听。”反身欲行。女舅固要留之曰：“归途甚远，何不登堂小憩，啜茗清谈，一话颠末，以释疑窦。”生不得已，随女舅入，缅述园居独处，拾扇得履，因而遘女；并缕诉女所言平日家中事，谓“适所见女郎，举止音容，无一不似女。顷女郎言其已死，则我遇鬼无疑。章丈真神医也，我不敢复归园中矣。”踉跄别女舅，仍至章医所，告其故。章医固与女舅善，因谓生曰：“且在此间服药静摄，我当为子谋之。”

　　女舅姓程，字叔禾。自皖中寄籍维扬甘泉，名诸生也。妹适黎氏，育二女而嫠，爰挈女依兄而居。长女年十七以急病殇，即厝于园外旷地；次女年十六，尚未字人。秀外慧中，世家争求婚焉。女母思欲赘婿，以是低昂未就。顷闻生自述所遇，共相惊骇。拟向生索扇履观之，而章医适至，备言为生执柯作撮合山，若许则告之。生父期以必成。女舅本爱生才，且稔知生父操守廉洁，为当路所器重，欣然允焉。章医告之生父，生父亦喜。遂涓吉成礼。伉俪间极相和洽。生视女有若旧雨重逢，女则时作腼腆态。既稔，索观扇履，果皆女姊死时纳诸棺中者，特不解其何以复出人间；视厝所，并无隙穴。

　　继居停以卓异升任扬州知府，生父公事繁剧，生代为佐理。一夕，赴友人宴，饮酒微酣，归途偶经园外。忽见有二双鬟持灯迎于道左，向生曰：“主人候久，请即往。”询以姓名，则曰：“至自知之。”逶迤行里许，抵一甲第，铜环兽啮，宛如阀阅。二青衣导入中堂。生欲止。青衣曰：“主人在西楼，因不敢冒风，未能远迓。”生迳登楼。绣帷锦幕，穷极华丽，甚似贵家闺阃。生瑟缩不敢前。青衣因令暂坐，入报。须臾，环佩声迟，麝兰香溢，三四侍婢簇拥一丽人至。生视之，则己妻也。讶问：“何得来此？”丽人笑曰：“我非纫秋，乃佩春也，即前日园中相会之人。何以别不多时，遂如陌路？君真忍人哉！”生知为鬼，窘甚，不禁齿击毛戴。丽人笑曰：“予固谓子无胆也。子亦读书明理，不记卢充幽婚事乎？况妹之归君，实余为冰上人，乃既享艳福，缔良缘，竟忘余媒妁哉？”生心稍定。视其容态，倍增爱慕。细审之，则女两颊稍丰，秋波斜睇，媚绝人寰，与纫秋略异者在此。女知生醉，命煎参汤以解酲，携生手入房。房中陈设古雅，笔床研匣，宝鼎香彝，位置俱极楚楚。夜阑漏永，遂拂枕衾，留生宿焉。久别乍逢，甚相缱绻。女自述：“夏间患病遽逝，乃系鬼使误勾，阎摩悯其无罪，令在冥间诵经修习，百年既满，可作地仙，自得生人精气，一月有余，渐有形质。奈缘尽于此，不得再留。君如念我，可延高僧宣诵金刚经十万卷，以十年为期，则可骤登仙籍。今余魂依墟墓，无所式凭。若君怜我，可立木主，祀余于家，以余为元配，妹为继室，则地下春生，人间情永，当感君恩于靡替矣！”生亟许之，为之欷不已。天明，送生出大门，数十步外，犹见女立门外，容色凄然。抵家，为纫秋话其异。寻途共往，则风景犹是，屋宇全非，怅惘而返。

　　旋生登贤书，捷南宫，屡司文柄，所至处辄访高僧，设道场，启经坛，为女追荐。每逢良辰佳节，必营斋奠，陈酒浆，供花果，数十年如一日。

　　后生为江西巡抚，渡鄱阳湖，巨风陡发，从舟尽覆，旗牌官甫探首舱外，已为风卷入浪中，倏忽不见。生自分必死。忽空中音乐悠扬，一女子现于云际，霞披星冠，貌若天仙。生仰觇之，即佩春也，高呼“卿速救我！”女首颔之，以袖拂云，风涛遽息，而女亦冉冉入云而杳。众目共见，称为异事。生感其恩，立庙湖，岁时致祭。民间赛会，多有私祀之者；舵工楫师，辄至庙掷祈签，以卜风之顺逆。援危拯厄，灵应如响，以是香火颇盛。三年任满还朝，疏称其异。朝廷颁赐扁额，敕封“灵泽夫人”。

　　生年八十余，尚称矍铄。一日晨起，见一鹤降于庭，口衔丹书，上只八字，曰：“待君来举行水仙会。”生知佩春遣使来迎，即告纫秋曰：“我请先发，卿亦可来矣。”肃衣冠，别亲友，含笑而逝。生之族侄有仕于豫章者，以事赴南昌，夕发渡湖，见湖中大小数十船，首尾衔接，灯火照耀，密若繁星；既近，窥巨舶中生冠带危坐，旁侍二女子，略一停泊，即呼解缆，激浪冲波，其去若驶。方甚疑讶，及吴门，讣至，屈指计之，即是日也。盖生已为湖神矣。

　　鹃红女史

　　鹃红女史，世家女。少涉书史，长益慧美。母李氏，出自凌夷宦族，亦颇识字。父虽习帖括，困于场屋，未青一衿。以家日落，设帐为蒙师。爱女不啻掌上珠，思为择快婿，苦每低昂不就。无何，父母以疯相继逝。女孤孑无依，养于叔氏。叔性暴戾，虎而冠者也。婶美而贤，恒护持之。同邑有朱丽青者，少时尝受业于女父，至是已食饩于庠，文名鹊起。素艳女貌，遣媒求聘。叔氏索多金。生难之，遂寝。武秀才陆赞臣，少习骑射，颇有膂力，以气岸自雄，与女叔往来莫逆。适断弦拟续，属意于女。女叔锐身自任，谓：“是何难！”陆年四十有五，自顶至踵，并无雅骨；居恒武断乡曲，乡人俱为侧目。婶知将以女许陆，谏其夫曰：“伯氏身后止此一块肉，乃忍喂之饿虎吻耶？”苦口陈词，至于泣下。女叔置不答，但曰：“陆家富有田产，何患不温饱？汝乃妄为顾虑。岂欲令其以丫角终耶？”竟受聘礼，刻期亲迎。

　　女自怨命之不辰，涕泣觅死。婶极怜之，隐为之计，日夜劝慰，谓：“必令脱此樊笼。”婶有中表姊昙芬，未嫁而寡，矢志清修，出己资营一庵，为讽梵呗所，独居其中，从不见人，惟婢媪供服役而已。阴计不如将女寄其处，可以避害。乃导女伺隙潜遁，直抵姊所，缕述其故。姊惧贻累，不敢承。婶曰：“脱有事，尽委余身。”届期香舆彩仗在门，而遍觅女不得，阖室惶噪。女叔疑妻匿之他处，始以诟谇，继以扑责，器声喧沸达户外，宾客逡巡散去；乐人不能久俟，亦归。陆径控女叔于县廷。方欲诣辨，县差已至。屡经鞫讯，莫得端倪。问女平日可有往来，皆言深处闺中，从不出外，惟朱秀才曾遣媒媪求姻未成。

