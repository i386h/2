<!-- { "loadSidebar": true } -->
　　公讳逞字季明【本传初名彦字世雄魏文帝改焉】本姓陆吴郡人也【隋书吴注旧置吴郡】君子至止既绍虞賔【诗夜如何其夜未央庭燎之光君子至止鸾声锵锵尚书益稷虞賔在位羣后徳让】鳯凰于飞实兴齐国【见哀江南赋】南越使者解汉帝之衣【汉南粤王传文帝使陆贾使南粤因赐王以上楮五十衣中楮三十衣下楮三十衣南越王恐愿奉明诏长为藩臣奉贡职帝大悦拜贾大中大夫】西陵将军覆吴王之葢【吴志陆逊为右防军镇西将军败曹休兵振旅过武昌权令左右以御葢覆逊遣还西陵】曽祖载为宋王司马留镇闗中赫连之乱仗劒魏室【汉陈平传平封其金与印使使归项王而平身间行仗劒亡降汉】黄河防凌或无追路乌江舣船更无归迹【见哀江南赋】今为河南洛阳人也【周陆通传曽祖载从宋武帝平闗中军还留载随其子义真镇长安遂没赫连氏魏太武平赫连氏载仕魏任中山郡守】髙祖冠军将军营州刺史【本传不载通考冠军将军北魏从三品北周七命隋书冀州辽西郡注旧置营州】吴人有降附者悉领为别军自是官帅拥铎更为吴越之兵【国语吴王伐晋昏乃戒令秣马食士行头皆官帅拥铎】君子习流别有楼船之陈【见哀江南赋】父政骠骑大将军仪同三司恒州刺史中都献公太祖扶危济倾经纶夷阻报君之耻逺袭平原以髙平覇业所基【魏地形志泾州领平原郡又原州领郡二髙平长城】委命留事闗中餽食非直荥阳之师【汉书汉王屯荥阳萧何守闗中计户转漕给军】河内供军岂伹淇园之竹【后汉寇恂传恂为河内太守伐淇园之竹为矢百余万以给军　树敏曰周书陆通传父政初从尒朱天光讨伐及天光败归太祖太祖为行台以政为行台左丞原州长史赐爵中都县伯大统中卒详宗庙歌】公秉照晋之灵【未详】降明神之徳【左传内史过曰国之将兴明神降之监其徳也】猛虎振槛七年不惊【晋书魏文帝于宣武塲上为栏鬬虎王戎年七嵗亦往观虎薄栏而吼戎安然不动帝见之异焉】羝羊触藩九龄能对【扬雄别传扬信字子乌防第二子幼而明慧雄经不会子乌令作九数而得之雄又疑羝羊触籓弥日不就子乌曰大人何不云荷防入榛详伤心赋】诸兄以公先君爱子称之曰仁【左传宋公疾太子兹父固请曰目夷长且仁君其立之公命子鱼子鱼辞曰能以国让仁孰大焉臣不及焉且又不顺遂走而退】推而袭封虽复季末大成之心守节【原注疑有阙误左传吴子诸樊既除丧将立季札季札辞曰曹宣公之卒也诸侯与曹人不义曹君将立子臧子臧去之以成曺君君子曰能守节君义嗣也谁敢奸君有国非吾节也乃舍之】既遭熏穴【见哀江南赋】翻从压纽【本传兄通先以军功别受茅土乃让父爵中都县伯令逞袭之详崇传】太祖初封函谷【见答赵王启】始合诸侯【论语桓公九合诸侯】以公词令参谋机密故得戎政克宣师言无漏【本传大统十四年参大丞相府军事寻兼记室详一巻二巻】赐姓步陆孤氏委鹿辂而论都【汉娄敬传敬脱挽辂见髙帝劝帝都闗中上曰本言都秦地者娄敬娄者刘也赐姓刘氏拜为郎中】入鸿门而舞劒【汉髙帝纪沛公见羽鸿门羽因留饮范增令项庄以劒舞因击沛公项伯亦起舞常以身翼蔽沛公籍诛伯封列侯赐姓刘氏】方之吹律【见崇传】绰有余荣出身羽林监轻车将军除尚书右丞【本载不载通考后魏有羽林监后周有左右羽林率属大司马又轻车将军汉武帝以公孙贺为之又后魏神防元年始置仆射左右丞及诸曹尚书十余人各居别寺】官聨会计【孟子孔子尝为委吏矣曰防计当而已矣】务殷平凖【司马迁史记有平凖书】水衡贯朽常平粟红【见羽调曲马射赋】授使持节车骑大将军仪同三司增邑千户寻迁驾部中大夫【本传俱不载】领吏部中大夫厯藩部御伯【通考后周驾部中大夫属夏官又司寇有藩部中大夫掌诸侯朝觐之叙又有御伯中大夫二人掌出入侍从属天官府保定四年改御伯为纳言斯侍中之职也宣帝未有别置侍中为加官又置御伯下大夫武帝改为纳言下大夫】东京鼎食先加邓隲之勲【后汉邓隲传凉部畔羌揺荡西州诏隲将左右羽林北军五校士及诸部兵击之车驾幸平乐舘饯送】西晋官人多用山涛之啓【晋书山涛在典选甄防人物各为题目奏之时称山公启事】岂必五王登朝必司賔主之礼【未详】六龙衔辔定取和鸾之节【周易时乘六龙以御天详祀圆丘】御正以官触父名不拜【本传不载北史卢辩传武成元年增御正四人位上大夫】会稽有王会之名其子不为太守【晋书王舒父会侍御史舒授会稽内史舒上疏辞以父名朝议以字同音异于礼无嫌舒复求换他郡于是改会字为郐舒不得已而行】博陵有王沉之封其儿不为刺史【晋书王沉以佐命功转骠骑将军封博陵侯咸宁中追封郡公子浚嗣出补河内太守以郡公不为二千石转东中郎将镇武昌】迁骠骑大将军开府入掌纳言【尚书舜典帝曰龙命汝作纳言夙夜出纳朕命惟允】治司宗伯【周礼春官小宗伯之职掌三族之别以辨亲踈本传徙授司宗中大夫】又为军司马【周礼军司马下大夫四人阙】职居常伯勤问于南宫【尚书牧民之长曰常伯后汉书郑为尚书令前后所陈补益王政者着之南宫以为故事详咏画屏风】位管王言连官于北斗【后汉李固传固对防云陛下有尚书犹天有北斗也斗为天喉舌尚书亦为陛下喉舌详应诏】岂止郊天祀地龙门解谷之声【见祀青帝卭竹杖赋】赞鼓颁旗白露凉风之月【管子凉风至白露下天子命左右司马全组甲厉士众周礼大司马之职田之日司马建旗于后表之中羣吏以旗物鼓铎镯铙各帅其民而致】闇夜有人饷罗数十匹公闭门不受行人千触【左传陪臣干掫有淫者】具以闻奏朝野称之【本传不载】太尉杨震直推故吏之金【后汉杨震传王密夜懐金十斤以遗震曰暮夜无知者震曰天知地知子知我知】凉州张奂髙揖羌人之马【后汉张奂传奂迁安定属国都尉羌豪帅上马二十匹先零酋长遗金鐻八枚奂以酒酧地曰使马如羊不以入廐使金如粟不以入懐悉以金马还之】清畏人知我无慙徳【晋书胡质为荆州子威复为徐州帝问之对曰臣清畏人不知父清畏人知】齐国通和封人受使【周礼封人凡丧纪賔客军旅大盟则饰其牲牢】以公有出境之才【吴録孙皓谓张俨曰今南北通好以君为有出境之才故相屈耳】见命张旜之礼【见将命】既珠盘歃血定楚国之连名【见哀江南赋】首登坛反齐人之侵地【见拟连珠】是谓使乎固称光国【本传天和三年齐遣侍中斛斯文畧中书侍郎刘逖来聘初修邻好盛选行人诏逞为使主尹公正为副以报之逞美容止善词令敏而有礼齐人称焉论语使乎使乎吴书陈化为郎中令使魏权以化奉命光国拜犍为太守】三辅公侯【汉书京兆尹左冯翊右扶风为三辅】五陵钟鼎【见马射赋】铜街栁市【汉游侠传万章在长安城西栁市注汉宫阙疏细栁仓有栁市】尘起风飞【见结客少年塲】乃授京兆尹【本传天和四年除】増邑通前一千六百户余官如故上林兵息【后汉光武纪建武三年冯异与延岑战于上林破之】兰池盗静【见望野】不学王阳平生铸金之术【汉王吉传吉字子阳子骏为京兆尹自吉至崇世名清亷其自奉养极其鲜明天下服其廉而怪其奢故俗传王阳能作黄金】未同张敞终日章台之游【见荡子赋】家僮暮行还得遗钱于道并白絁十匹公访得其主即以还之【本传不载】见金于路指以示人【见小园赋】得钱于道留持挂树【邴原别传原常行辽东得遗钱拾以系树枝】方之今日异伐同风俄迁司会治小司马【周礼天官司会三人小司马二人郑曰司会若今尚书又夏官有小司马】重总六军【见齐王宪碑】再操八柄【周礼天官冢宰以八柄诏王驭羣臣】考绩入于嵗成【周礼天官司会掌邦之六典八法八则之贰以九贡九赋九功九式之法致财用以参互考日成以月要考月成以嵗防考嵗成】论功书之年表【汉书有功臣表】寻授都督宜州诸军事宜州刺史【周太祖纪魏废帝三年改北雍为宜州】露冕观风停车待雨【见崇传】百城解印惮朱穆之威【后汉朱穆传穆为冀州刺史冀部令长闻穆济河解印绶去者四十余人】千里相迎爱王基之徳【魏志刺史王凌表请王基为别驾后召为秘书郎凌复请还司徒王朗辟基凌不遣朗书劾州曰古者侯伯有贡士之礼今州取宿卫之臣留秘阁之吏所希闻也】曽未期月被勑追还眷眷吏民不无河内之请【后汉寇恂传拜恂河内太守行大将军事建武二年免数日复拜颍川太守三年拜为汝南太守七年为执金吾车驾南征恂从至颍川盗贼悉降而竟不拜郡百姓遮道曰愿从陛下复借寇君一年】依依故老实念黎阳之别【后汉邓训传上谷太守任兴欲诛赤沙乌桓怨恨谋反诏训将黎阳营兵屯狐奴以防其变训抚接边民为幽部所归迁防乌桓校尉黎阳故人多携将老幼乐随训徙边本传逞在州有惠政吏人称之】少阳养徳【梁刘孝绰集昭明太子集序云正位少阳梁简文帝集答徐摛书云山涛有言东宫养徳而已】前星守器【天官书前星太子星也系辞主器者莫若长子】尊师让齿【见哀江南赋】必俟贤能乃授太子太保【通考后魏有太师太傅太保谓之东宫三太少师少傅少保谓之东宫三少北齐皆有之后周不置读此碑则后周亦有是官矣并识之】方之刘实道髙于大邦【晋刘实传实行髙一世懐太子初封广陵王髙选师友以实为师累迁太子太保】譬以山涛荣深于小辇【白帖晋山涛为少傅帝赐小辇乘之以训太子】本有消渇之疾当饵金石自理旧疾防増奄捐馆舍茂陵之下不留封禅之书【周窦炽传炽尝有疾髙祖因赐金石之药详伤王司徒请袭封表】校尉之营惟余服食之器【汉郑当时传武帝即位当时稍迁为鲁中尉性廉又不治产卭奉赐给诸公然其餽遗人不过具器食】呜呼哀哉春秋四十有七建徳二年五月十一日也【本传东宫初建授太子太保卒】天子以大臣之丧躬辍聼讼东朝以师傅之尊亲临攒祭【顔延年诗若彼东朝金昭玉粹白帖东朝太子朝也】诏赠大将军諡某公礼也以今三年正月十日葬于京兆之髙阳原夫人郁久闾【北史蠕蠕姓郁乆闾氏始神元之末掠骑有得一奴髪始齐眉忘本姓名其主字之曰木骨闾木骨闾者首秃也木骨闾与郁久闾声相近故后世子孙因以为氏】西遇王姬【诗曷不肃雝王姬之车】爱敬肃防【礼记祭义立爱自亲始教民睦也立敬自长始教民顺也】言容令淑【见宗庙歌】有闻箴盥【礼记内则妇事舅姑鸡初鸣咸盥潄右佩箴管】无废纮綖【国语敬姜曰王后亲织紞诸侯之夫人加之以纮綖】爰在盛年先从大夜【华严经普贤能于生死大夜之中出生一切智慧光明】今节妇开坟松栢已拱【未详按左传秦伯使谓蹇叔曰中夀尔墓之木拱矣】季孙成寝丘陵始同【礼记檀弓季武子成寝杜氏之葬在西阶之下请合葬焉许之合葬非古也自周公以来未之改也】况复图画贤妃方在甘泉之室【汉书金日防母教诲两子甚有法度病死诏图画于甘泉宫】埋才子即用髙阳之原【后汉荀淑传荀氏旧里名西豪颍阴令苑康以昔髙阳氏有才子八人今荀氏亦有八子改其里曰髙阳里】公仪表外明风神内照气量深沉阶基不测事君惟忠事亲惟孝言为世范行为士则【世説陈仲举言为士则行为世范】留连坟索【左传左史倚相趋过王曰是良史也是能读三坟五典八索九丘】怊怅文词霜府録于尚书【崔篆御史箴简上霜凝笔端风起】天官总于司会【见上】出入匡赞常带数职身具六龟【战国防苏秦佩六国相印汉旧仪银印背龟纽其文曰章】腰恒四绶【后汉马防传防身带三绶宠贵至盛】陈平密谋既非天子所见【汉书髙帝为匈奴所围七日用陈平秘计得出】荀彧上防又非诸侯所闻【魏志太祖虽征伐在外军国事皆与彧筹焉】其为郡也惟取赤土封书【上党记髙平赤壤其地险阻百姓不居详酬薛文学】其为州也惟以青盐换粟【汉书朔方郡青盐泽在其南北堂书钞广志云北胡有青盐】留家则千树无资【见拟咏懐】遗子则一经而已【汉韦贤传贤为丞相封扶阳侯少子成复以明经厯位至丞相故邹鲁语曰遗子黄金满籝不如一经】嫡子操至性过礼纯孝不遗【本传子操嗣】坟前之树染泪者先枯【晋王裒传裒父不以命终絶世不仕立屋墓侧旦夕拜跪攀柏悲号涕泣着树树为之枯】庭际之禽闻悲者则下【未详按梁书甄恬居母丧庐于墓侧恒有鸟黄杂色集于庐树恬哭则鸣哭止则止】铭曰
