<!-- { "loadSidebar": true } -->
　　寅白征明君卿。窃尝闻之。累吁可以当泣。痛言可以譬哀。故姜氏叹于室。而坚城为之隳堞。荆轲议于朝而壮士为之征剑。良以情之所感。木石动容。而事之所激。生有不顾也。昔每论此。废书而叹。不意今者事集于仆。哀哉哀哉。此亦命矣。俯首自分。死丧无日。括囊泣血。羣于鸟兽。而君卿犹以英雄期仆。忘其罪累。殷勤教督。罄竭怀素。缺然不报。是马迁之志不达于任侯。少卿之心不信于苏季也。计仆少年居身屠酤。鼓刀涤血。获奉吾卿周旋。颉颃婆娑。皆欲以功名命世。不幸多故。哀乱相寻。父母妻子。蹑踵而没。丧车屡驾。黄口嗷嗷。加仆之宕趺无羁。不问生产。何有何亡。付之谈笑。鸣琴在室。坐客长满。而亦能慷慨然诺。周人之急。尝自谓布衣之侠。私甚厚鲁连先生与朱家二人。为其言足以抗世。而惠足以庇人。愿赍门下一卒而悼世之不尝此士也。芜秽日积。门户衰废。柴车索带。遂及蓝缕。犹幸藉朋友之资。乡曲之誉。公卿吹嘘。援枯就生。起骨加肉。猥以微名冒东南多士之上。▲磊磊有气 
　　方斯时也。荐绅交游。举□相庆。将谓仆滥文笔之纵横。执谈论之户辙。岐舌而赞。并口而称。墙高基下。遂为祸的。侧目在旁而仆不知。从容晏笑。巳在虎口。庭无繁桑。贝锦百疋。谗舌万丈。飞章交加。至乎　天子震赫。召捕诏狱。身贯三木。卒吏如虎。举头抢地。洟泗□□。而后昆山如焚。玉石皆毁。下流难处。恶恶所归。绩丝成网罗。狼众乃食人。（马）[马尾能玉]牦切白玉。三言□慈母。海内（遂）[因也]以寅为不齿之士。仍拳张胆。若赴仇敌。知与不知。毕指而唾辱亦甚矣。整冠李下。掇墨甑中。仆虽▲遂两事相因而及 
　　聋盲。亦知罪也。当衡者哀怜其穷。点检旧章。责为部邮。将使积劳补过。循资干禄。而籧除戚施。俯仰异态。士也可杀。不能再辱。嗟乎吾卿。仆幸同心于执事者于兹十五年矣。锦带（悬）[垂]（髦）[□]。迨于今日。沥胆濯肝。明何尝负朋友。幽何尝负鬼神。兹所经由。惨毒万状。眉目改观。愧色满面。衣焦不可伸。履决不可纳。僮奴据案。夫妻反目。旧有狞狗。当门而噬。反视室中。（甂）[边□盆]瓯破缺。衣履之外。靡有长物。西风鸣枯。萧然羁客。嗟嗟咄咄。计无所出。将春掇桑椹。秋采（橡）[样实可食]实。余者不迨。则寄口浮屠。日愿一飱。葢不谋其夕也。呼欷乎哉。如此而不自引决。抱石就木者。良自怨恨筋骨柔脆。不能挽强执锐。揽荆吴之士。剑客大侠。独当一队。为国家出死命。使功劳可以纪录。乃徒以区区研摩刻削之材。而欲周济世间。又遭不幸。原田无岁。祸与命期。抱毁负谤。罪大罚小。不胜其贺矣。窃窥古人墨翟拘囚。乃有薄丧。孙子失足。爰着兵法。马迁腐戮。史记百篇。贾生流放。文辞卓落。不自揆测。愿（丽）[附也]其后。以合孔子不以人废言之志。亦将櫽括旧闻。总统百氏。叙述十经。翱▲曲木必待櫽括而直 
　　翔蕴奥。以成一家之言。传之好事。托之高山。没身而后。有甘鲍鱼之腥。而忘其臭者。传诵其言。探察其心。必将为之抚缶命酒击节而歌呜呜也。嗟哉吾卿。男子阖棺事始定。视吾舌存否也。仆素迭侠。不能及德。欲振谋策操低昂功且废矣。若不托笔扎以自见。将何成哉。譬若蜉蝣。衣裳楚楚。身虽不久。为人所怜。仆一日得完首领。就柏下见先君子。使后世亦知有唐生者。岁月不久。人命飞霜。何能自戮尘中。屈身低眉。以窃衣食使朋友谓仆何。使后世谓唐生何。素日轻▲可怜 
　　富贵犹飞毛。今而若此。是不信于朋友也。寒暑代迁。裘葛可继。饱则夷犹。饥乃乞食。岂不伟哉。黄鹄举矣。骅骝奋矣。吾卿岂忧恋栈豆吓腐鼠邪。此外无他谈。但吾弟弱。不任门户。傍无伯叔。衣食空绝。必至流莩。仆素论交者。皆负节义。幸捐狗马余食。使不绝唐氏之祀。则区区之怀安矣乐矣。尚复何哉。惟吾卿察之。 

　　【 悲愤惋恻中略无蚁行蚓结之态天生奇轶】 
　　▲夷犹疾舒貌 

　　○答李中溪书 

　　唐顺之 
　　兄之使闽也一年矣。辱以书下问者且数四矣。而仆无一言之献。岂惟素性迂戆自度不能。然亦以兄之才力。固不待人。然屡问而屡无一言焉。是亦不免有负相知。乃展转思之。竟无所得。惟有一事可以少效愚悃。而塞下问之勤者。则言之适在此时。然亦自度非迂则戆也。惟兄亮之而巳。且夫抚按之权举劾最重。百官之所以劝惩。公道之所开塞。其系于抚按举劾亦最重。然而今世所谓举劾者。仆窃异焉。仆尝备员郎署矣。尝得日闻邸报矣。或曰今日某廵抚举劾奏至矣。仆不问而知之矣。何也。其所举者可不问而知。其必藩臬方面大官也。其所劾者可不问而知。其必通判县丞小官也。其所举者可不问而知。其必牵朋联伍不数十人不止也。其所劾者可不问而知。其必寂乎寥乎纔三两人也。如此是则贤者尽大官。而不贤者尽小官也。则是贤者甚多。而不贤者甚少也。夫使贤者尽大官。又使贤者甚多。而不贤者甚少。则宜其政平而讼理。苞苴不行于上。怨毒不结于下。天下可以卧而帖席矣。而顾不能然。则是大官不能尽贤。与贤者不必甚多。而不贤者不必甚少也。大官不必尽贤。而贤者不必甚多。不贤者不必甚少。则彼举大而劾小者。母乃大官则足以树恩。而小官无伤于任怨也欤。又母乃势弱者易凌。而根固者难拔也欤。而其所举所劾之多与少。又无乃厚市恩而薄引怨也欤。如此则人心奚而得劝惩。公道奚而得不塞也。虽然固亦有藩臬方面大官而不举。或反见劾者矣。尝骇而问其人焉。则是非能劾藩臬方面大官也。亦非其人之果不贤也。或负气倔强不善曲媚者也。不然则受人指嗾为之快忿者也。亦有通判县丞小官而不劾。或反见举者矣。尝骇而问其人焉。则非能举通判县丞小官也。亦非其人之果贤也。或多援善钻最有力者也。不然则其亲与故也。如此则所劾者纵非小官。则必负气倔强与为人快忿者也。所举者纵非大官。则必多援善钻与亲且故也。然则人心又奚而得劝惩。公道又奚而得不塞也。繇此言之。为抚按者。固不得以能举人能劾人为荣。而必以举劾之不称为可惧矣。今兄之所属其为方面大官者谁乎。其为州县小官者谁乎。仆固不知也。贤者多乎少乎。不贤者多乎少乎。仆固不知也。而为是多口者。亦据素所疑于人人者言之耳。然以兄之志刚而识明。秉正而嫉邪。固必不同于人人矣。必能示劝惩而彰公道矣。又何藉于仆之言乎。然仆之为是言于兄。亦非欲兄之不举大官不劾小官也。非欲兄之所举必少而所劾必多也。大官果贤矣。或矫而不举亦私也。贤者果多矣。或避收恩之名。而欲矫之以少举。不贤果少矣。或沽澄清之誉。而欲矫之以多劾者亦私也。虽然窃以为莫如精举而慎劾。则劾者固少。而举者固不得多矣。或曰举劾皆少。则是善有隐而不彰。恶有微而不屏也。是不然矣。夫天下中人多而其最贤与最不贤者少矣。举劾所以出于常格。以待最贤与最不贤之人耳。若夫小善小恶则固有考语矣。又何虑善有不彰。而恶有不屏也。故仆以为莫如精举而慎劾。兄意何如。一言之献。如是而巳。惟兄亮之。 

　　【 备供抚按举劾情□廵方者不可不写一通以置座右】 

　　○上御史大夫南充王公书 

　　归有光 
　　都台相公阁下。有光闻天下之人材。其为君子小人。皆有一定之性。古之所谓知人者。非苟知之而巳也。始知其如此。则其终身不能易也。伯乐之于马。卞和之于玉。如令马非绝尘。玉非连城。二人者必不顾。如令二人者顾之。马与玉岂有变哉。马与玉而有变。则天下亦不号为伯乐卞和矣。故以为人之贤不肖有定分。而古之知人者。决于一见。而终身不易。彼有改节易操者。必其始非真性。有矫而为之者。特其号为知人之不至焉耳。孔子曰。举尔所知。葢谓巳知之矣。则其举之而不疑也。故大臣之相其君。其平日常有意于天下之人材。一旦而任事权。举平日之所知。葢优然而有余。是以佐国家成光明之业。而其声名永与天地无穷。若夫取办于临时。处极贵之地。而欲以周知天下之人材。不如其取于素之为俗也。今阁下为天子执法。操天下士进退之权。其能辨君子小人贤不肖必明矣。有光不材。不敢自附于当世之贤者。独以少荷国家作养。蚤岁抡选太学。寻荐京府。初辱阁下为县。当此时相知最深。葢不以光为不肖也。阁下清明直亮。少所许可。而独于有光而加顾。自此阁下为郡二千石。及扬历外省。升中丞。治河漕。济州淮扬间。有光往还京师。道之所历。阁下未尝不垂顾念。阁下非有私于有光。以为为国家急于当世之人材如此。前岁举进士。阁下方召入为少司徒。有光时与进士旅见。阁下独加礼遇异于常。今岁入觐。阁下府第深严。有光一再至。然亦不拒。逆而进之。退而私念。以有光之受知于阁下。与阁下之知有光者。至今未▲扬（易改也） 
　　尝变也。自以诸生文学。不辨治县。事多泥古。与世乖忤。监郡及大吏无相知者。其考宜殿。而又荷阁下之知。使免于过谪。然而铄金销骨之毁。其积巳至于阁下之前矣。悲夫。以三十余年洁身修行。一旦遭谗罗垢。乃不能自辩于三十年之素知。使阁下疑所见而信所闻。夫岂阁下前日之知为非欤。将亦有如古人所谓昭晰自断于内。能了了于冥冥之中。而蹔不能胜众多之口。而姑谓谢之也。然则士之所恃于知巳者危矣。阁下何不考有光之为吏者。夫岂若人之言▲无风□纹 
