<!-- { "loadSidebar": true } -->
　　至后八日天寒闭扃有客及门啓扃出迎髯翁姓刘世居庐陵爱山其字济翁其名诸公贵人礼为上宾以其能医以其能诗医有还童却老之方诗有去文就质之章余爱其方而不敢甞余爱其章而不敢忘诵者琅琅聴者蹡蹡虽穷冬沍隂而春风满堂昔欧公于诗尊韩柳杜甞云老夫清晨梳白头都道士来相访韩必不肯道或应之曰昔在四门馆晨有僧来谒非此类也耶欧遂语塞然则杜为诗家冠冕固亦以如此诗而鸣于盛唐况其集中如黄四娘家花满蹊如南市津头有船卖此类非一盖杜诗兼备众体而学之者各得其一长翁诗不専学杜而与此体合声情自然不事雕镌众之所同其籁以人翁之所独其籁以天
　　题孝感诗巻后
　　于乎孝岂易能哉圣门之以孝名者曽子也其门人尝问夫子可以为孝乎而曾子以参安能为孝答曾子之父亦圣门髙弟乐道亚于顔子曽子之事亲极其孝矣而孟子仅以为可岂谓曾子之孝为有余哉盖子之身所能为者皆其所当为也是以曾子终身战兢惟恐或贻父母羞辱逮及啓手足之际然后自喜其可免于此见孝行之难也晋王祥以至孝之子遇至不慈之继母每虐使祥俾求所不可致之物隆寒冰冻而欲生鱼祥惟命之从将去衣剖氷而偶获双鲤以塞其母之虐乡里甚怜闵之幸其得解以为有天助故推言其孝感至若州守吴侯之贤暨其子少府可初之贤吾所知识一家孝慈和气蔼如胡可援祥奉不慈之母为比图买鱼供亲馔而巨鲤出适然而然尔交游之友附防王祥故事惊异奢美称其孝行之能动天形诸歌咏累累谀辞益友固应如是夫澄与州侯父子素厚不敢然也愿少府思孝道之难尽愈勉其所当勉而以曾子自期焉
　　题邓立中所得赠言后
　　吾郡邓清旷以诗名其子立中为临汝书院诸生已而试吏不相闻廿年余忽解后于豫章将赴龙泉典史出其所得赠言一通示余其间盖多隐居肥遯之士余读之曰异哉夫巧于仕进者其求知也必于有权有势有位之人今立中不彼之求而此之好观其所与言类皆理义之谈规诲之语立中旣乐闻之又珍重之如防至寳然于是而知立中之识其度越軰流逺矣夫自儒而吏者一措意乎刀笔筐箧之间心术变移与畴昔殆若二人今立中不以儒之言为迂不以儒之行为拘方切切求益而将以之律己治人焉于是而知立中之识其度越軰流逺矣古昔设官治民司其案牍文书者曰府曰史繇周以来未之有改也国朝又于府史之上设官以总之典史则一县府史之总也百里之内凡民事之逆复官赋之出入无不掌其所系亦不轻矣立中之为人如此则龙泉之为邑也其庶几乎余旣喜彼邑之得人不贻彼民怼又喜吾郡之有人不贻吾徒羞又喜诗人之有子足以为清旷翁之光故为题其后
　　题须溪刘太博赠彭真观为两书院复田序后
　　彭真观复乡校乆失之田耕之至今士赖以飬其功茂矣此知真观之小者也真观自耕寸田旦暮不辍苖而秀秀而实观其自飬不为飬他人口体而已是岂人之所得而知哉治己之田将无暇于芸人之田不然何以为真观
　　跋唐国芳诗
　　观子之貌今人也观子之诗乃如与数百年前唐人相对如梦伟哉识趣进学力进子诗可仙
　　跋文信公封事
　　信国丞相开庆封事比忠简胡公绍兴封事尤恳恻周尽胡初以罪谪卒以夀终惟公不幸值国运之去他日一节难于忠襄以一身而备二忠之事伟哉王若周以公手藁示予读之然
　　跋杨补之四清图
　　尚书月湖何公之弟之子竹居君好尚清雅得杨补之梅兰竹石手巻一于从公游宦时徧求鉴赏绍兴癸丑锡山尤公等七人题字于左而此庵罗公有书嘉定庚午吴兴沈公等十人题字于左而梅亭李公有跋何罗李吾乡三先逹二次一十六人同观皆一时钜公至今见其姓字莫不竦慕夫补之墨戱有名不待他人鉴赏而后重竹居君犹拳拳借重于人惟恐不及盖贵游习气如此君后以此转授子婿袁主一两家寳蔵之且百年余主一又每持以示人意度一如其妇翁所谓冰清玉润者欤
　　书何此堂诗后
　　此堂何先生壮年擢甲科而有学有文一时莫不竦慕尚记戊辰嵗私塾课试先生选余一论为第一所以奬借期待者其厚惜居逺鄙弗克朝夕左右请益先生亦复去家而之官初任永教再命江东运司之属而卒子始三嵗扶榇及家而时事异家亦毁焉于是平生著述漫无一存子伯大既长恻然痛父书之不可见此片纸乃永教时劝进永士之诗得之如获拱壁然噫此孝子之至情也伯大质美行粹而力于学必将卓然有立以光其先余也愿与伯大共勉之以不负先生畴昔奬借期待之意云
　　题百鱼朝一鲤图
　　此图侍郎李公得之于成都故以八印印其左一大服百小公乃病其未化何也夫大犹未离其类化则出乎类矣苟至于化能大能小能有能无尚何以一服百之足言
　　题侍郎李公画像
　　生世何用早我已后此公然朝夕升其堂如见其容焉固不待拜遗像而后致予之恭也
　　题柳山长墓志后
　　通守之子能业进士与丞相游如兄弟然时既革而家自如志不挫身不辱夀且考终有子克绍其可谓吉徳之人欤前年识其子元善今得丞相之弟所作志铭为识其末
　　题陶庵邵庵记后
　　徃年尝于吾庐之侧治一室寘文成张司徒靖节陶徴士希夷陈先生康节邵先生画像其中晨夕瞻敬后以防扰弗靖迁徙不常而废吾友国子助教虞伯生取靖节康节二贤之氏名其庵与予意岂异也夫二贤所志所学有未易窥测者于其言语文字之遗时或瞥见彷佛焉至今尚论其人不过见所能见而巳身之所寓心之所防要不可一槩齐而其所以同者一也子欲合陶邵而为一盖有世内无涯之悲而亦有世外无邉之乐悲与非有为而悲也乐与非有意而乐也一皆出乎其天予又欲并悲乐而両忘之陶庵亦可无也夜根其静昼握其动首击而尾应风起而水涌有能从吾惜生控浮游以上征者乎
　　绍陵赐杨文仲诗后跋
　　咸淳间将作监杨公文仲両侍经幄所得赐诗如右不十年而歴改一元肇始太原壹正八字皆诗中语几若防语异哉防乱流离中公之子焱翁防敢失坠戊辰巳巳至今逾四十年奎画如新公之孙绍祖出以见示呜呼宋三百年礼儒臣尚经训前代莫及虽季世家法犹未替天命之与人文固藐然不相闗欤
　　题进贤县学増租碑引
　　士大夫治官如治家则何事不可办官府学校之间大率视如传舎苟且以俟代去孰有视如家事者哉进贤学产隐没亏折前后学官安视而不经意教谕万君始搜括究竟悉革其弊学计顿増然万君能复其旧而已非有所増也什一中正之赋通古今可行至今官之取于民者不过此惟豪民私占田取其什之五以上甚矣其不仁也而近世公田因之亦十五以上耕者不堪逃亡荒废者过半于是官抑配于富户以取赢焉学产与公田一也其赋虽不能如什一之轻幸未至如豪民之取而奸民或増租入以饵职掌之人而求夺佃予提举儒学时凡若是者必沮遏夫万君有功于进贤之学而予虑规利者不知大体縁是以增租为能则是厉民以自飬也其可乎故题其碑之隂一以示劝一以示戒云万君有理财之长视官如家为洪郡学録值洪学弊极予欲移其施于一邑者试之于一郡而同列不悦之遂不果
　　题彭学正圗书讲义后
　　彭方升早擢科第晩为学官咸池浴日之初在京师版授太常博士居之数月弃官而归来临川示予太极图通书讲义一编善为文辞以发明朱子注义敷畅条逹亦多有警于学者语焉而详既有之矣择焉而精更加之意焉他日所得又不止如余所观
　　题吴德昭世家谱
　　世家谱何为而作也使为人子孙者知所本始也吴自太伯居勾吴为一初开国之祖季子邑延陵为百世受氏之宗源同流分曼衍乎天下番易宗人以畨君谱示予观之油然有尊祖敬宗之心吾夫子称太伯之至德太史公称季子之仁心慕义俱以其让也让者礼之端予愿与德昭共朂以无忝于先德
　　题战国防校本
　　战国策字多脱误予尝欲合诸家本校之而未及后见鲍本喜之然其篇题注义颇有乖谬庐陵罗以通悉心考订定其篇章补其脱正其误释其大意谱诸国之年冠其首凡鲍氏之失十去八九读此书者得此庶乎可为善本矣以通于经亦有见非止精专此书而已
　　题贡仲章文藁后
　　理到气昌意精辞逹如星灿云烂如风行水流文之上也初不待倔强其言蹇濇其句怪僻其字隐晦其义而后工且竒噫兹事微矣名于宋者五而已亦惟难哉仲章江南之英与吾善之伯长俱掌撰述于朝各能以文自见蔚乎其交防炳乎其争辉予有望焉予来京仲章将有上京之役示予新作数十温然粹然得典雅之体视求工好竒而卒不工不竒者相去万万也读之竟喜之深书此而归其夫上有所规下有所逮正有所本旁有所参韩栁氏自陈其所得甚悉暇日善之伯长切磋究之又必有以起予也
　　跋李氏家集
　　畨易李周卿尝闻诗法于南康三冯又尝见莆田刘潜夫故其诗多可传其从孙南甫裒聚得数十篇而以周卿之兄之父之大父之曾大父凡生平吟咏可追録者冠其颠其从祖祖父及其二从祖兄所作亦附载四世八人诗百余首标曰李氏家集汲汲然欲存先世之美惟恐或冺没废坠也予于是而叹南甫之孝爱逺矣哉周卿讳敏肤其曽大父日新讳楙大父信夫讳孚先父君诚讳嘉绩兄宋卿讳敏求南甫名元宋卿嫡孙也至大己酉予贰国子监南甫之弟亨充国子伴读出其家集视予李氏累累以儒科显宋咸淳间有提举江南西路常平茶盐事讳雷奋盛德君子也予尝辱知焉八人之中其一恩补初阶官其六俱由进士贡特奏名者一正奏名者一至于今遗教未替亨也不逺数千里宦学京师他日归兄弟自相儆励尚知所以光其先世又有当求诸内而无事乎外者谨勿怠
　　题苏德常诚斋
　　庐陵杨文节公学行文章为一代儒宗号诚斋先生孝庙亲洒诚斋二大字以赐其注易也与伊川程子并行世称苏杨诗法其古文俪语与丞相周文忠公相颉颃二家各成巨袠曰庐陵二交文集晦庵朱子于人多所讥评少所推许而于文节公扬其美赞其诗章书翰倡和徃来敬礼而凡事之尊之可谓至矣惟独不满其名斋之义南北相去不知其几千里也后百余年兀氏苏德常又复以诚名斋而采亭杨君为书其扁夫古今人同不同未可知而号则同矣德常能儒能吏主县簿判録事司居官亷能未六十而勇退则亦有可称者焉夫朱子不以文节之号为可而予不以德常之号为不可岂与朱子异见哉朱子之意以为诚者天道非圣人不能当是则固然然诚者实之谓也全体之实诚也一行之实一言之实亦诚也不诚无物盖无一物而非诚犹水之在地中盖无一处而无水必曰大海而后为水可乎况人之取一字以名斋者非必以己之有余而为此夸示也大率以己之不足而致其勉慕焉耳诚者圣之事人人可以希圣勉慕乎此以名其斋亦何不可之有
　　题常道士易学图
