<!-- { "loadSidebar": true } -->
    敕曰：南都诸子部，皆优游奉职，而仪曹尤为清峻，以士之有道而文者回翔其间，斯亦国家之羽仪也与？具官某，少负修能，长为民誉。江、汉之间，炳然有声。及其飞华夷路，栖迟寒毡。投闲置散，颉颃岁年，可谓有道矣。仪曹之简，聿在旧京。以尔谙于故实，可以居礼乐之司；淡然无求，足以当清庙之器。譬如眉目之在面，而人无不识；又如珠玉之在握，而动必有声。用为羽仪，诚无愧焉。乃以覃恩授具阶。朕方欲览两朝之旧章，考二京之故事。尔有楚史之才，为小仪之选，勉事笔札，以待访求，毋姑以登高能赋为事，则余汝嘉。 

    △妻罗氏封安人 
    敕曰：妇人之德，不出于阃。如玉在璞，不可得见。惟躬有令德，作配君子，而后以其夫有闻焉。具官某妻某氏，出自冠族，备有仪法。事宾祭则酒食饬，御妾媵则寝门肃然，可谓有妇道矣。德不外见，以夫而显。人曰君子之妻，宜有女宗之号，顾不休欤？兹特封为安人。尔故以夫有闻也，尚益敬顺夫子，以永终誉。 

    （南京礼部祠祭清吏司署郎中事主事钟惺授承德郎） 
    敕曰：朕南望钟山，高帝衣冠在焉。岁时掌故，祠部郎实有司存，它坛庙弗论也。南祠曹所领，仰承宗庙，岂不重哉？具官某，文心蔚秀，志节茂明。肃然礼容，清庙之器。盖尝首遴使职，擢以清华。而卒自请留曹，避夫熏灼。遭逢改革，谙晓旧章。遂使旧都原庙之仪，俨如更衣顾成之近。朝夕有恪，本其气志之清严；典要周详，乃以回翔之淹久。兹以覃恩授具阶。日者祧祭纷纭，庙讳错互。议者频烦聚讼，而祠部职守阙然，何以称吾清选乎？尔领祠曹，官南部，以典祠之官，居职司之外，博观掌故，必有建明，是亦高皇帝所昭格也。尔无以出位为戒，余则汝嘉。 


    △妻黄氏封安人 
    敕曰：阴幽坤柔，妇德之恒也。《つ木》之诗，咏妇顺之逮下，而曰福履将之。天且将之，而况于人乎？具官某妻某氏，媲德芳华，斋躬布素。有旨畜御穷之心，有琴瑟静好之思，可谓有顺道矣。朕观于二《南》，美《螽斯》不妒之德，盖深有望于尔。兹特封为安人。夫士与女一也，士不忮求，女不嫉妒，皆顺逮之道，而天之所将也。尔夫子之怡然久矣，尔必勉之。朕将以风百尔君子。 

    △父一理先赠修职郎行人司行人加赠承德郎南京兵部职方清吏司署郎中事主事 
    敕曰：夫人抚非所生之子，若蜾蠃之祝肖我也。若夫孝友之极，精气专壹，又岂待祝而肖乎？赠具官某，乃具官某之父，蔼蔼吉人，斤斤壹行。用劳养志，无间孝慈。并食更衣，恣其友爱。萧然五亩之宫，蔚有太和之气。以弟之子为子，而逾于己子，不亦宜乎？是用赠具阶官。用昭式谷之风，以为友于之劝。 

    △母陈氏赠安人 
    敕曰：家道睽必始于妇人，《易》象《睽》也系于《家人》之后，朕读而三叹焉。某氏乃具官某之母，齐其躬心，动有仪度。肃共之德，著于尊章；柔嘉之则，行于妯娌。家庭有共被之欢，子姓无析居之事。至于鬻子之闵，笃挚里毛。而式谷之勤，躬亲辟耳。身食其报，又何疑矣？兹特赠为安人。於戏！睽者，家道之穷也。顺者，地道之终也。观于家可以觇国。朕之章尔也，岂独以为女宪乎？ 

    △本生父一贯原任常州府武进县儒学训导封承德郎南京礼部祠祭清吏司主事 
    敕曰：今明经之士，蹈道深远者有矣。有之而不以上闻，有司之过也。朕乃以其子知之。具官某，乃具官某之本生父，强学待问，博喻为师。淡漠清真，白首一节。读书穷老，丹铅之迹宛然；有子起家，白贲之风如故。古所谓经明行修，尔无愧焉。是用封具阶官。尔虽以尔子有闻矣，然握兰建礼之署，亦何以异于环堵之宫乎？尔尚服乃官，为明经士建的焉。朕汝嘉哉！ 

    △本生母冯氏赠安人 
    敕曰：《诗》不云乎：夙兴夜寐，无忝尔所生。人子之重所生久矣。朕盖怆然悲之。某氏乃具官某之本生母，性资惠明，仪度闲肃。佩敬姜先姑之戒，循大家嫂妹之规。娠贤有成，喜移根之滋茂；风徽尚在，乃自叶以推恩。兹特赠为安人。於戏！朕方怆长乐之慈，顾两宫之养。为吾臣子，《蓼萧》之泽未逮，而风树之叹不辍，岂吾所以念母勤之意乎？吾之酬尔不薄矣；尚默相尔子，思所以称。 

    （南京兵部职方清吏司主事方应祥授承德郎） 
    敕曰：朕闻天下有道，人材郁然。凡在庶官郎吏之中，率有大人长德之望。顷者摧剥之风长，而扶养之道微。梓漆之遗，仅有存者。朕未尝不忾焉念之。具官某，行茂枝叶，文融菁华。皋比执经，奄有河、汾之席；束修自好，居然曾、史之风。孝已移于事君，情尤谂于将母。顾此留曹之彦，实吾丰芑之英。羽仪有闻，体望滋茂。乃以覃恩授具阶。於戏！以先朝礼乐之儒，居留枢锁钥之地。《诗》说《礼》，可以肃环卫之军容；ウ记坐谭，可以制江流之要害。夫在泮献馘，固儒者之能；而俎豆折冲，非异人之任也。尔其勉哉！朕之仪尔久矣。 

    △妻郑氏赠安人 
    敕曰：士君子风义笃厚，其于故衣弃履，犹闵闵矜恤焉，而况伉俪之间，死生之故乎？具官某妻某氏，禀德含贞，服劳攻苦。糟糠不厌，能节腹以奉姑；踊无时，遂委身而殉母。命矣不淑，伤如之何！其在友朋，始绝陈根之哭；矧于夫妇，能忘短檠之悲？兹特赠为安人。於戏！以我彝章，劝兹恩义。不徒息《风》之刺，庶几歌《伐木》之诗。 

    △继妻王氏封安人 
    敕曰：高明博大之士，不役志于家人琐屑，必有俭共之妇，夙夜相贰，以崇厥德。具官某继妻某氏，出自辨族，归于巨儒。当其鼓箧经年，抠衣满坐。宵衣卧起，尽心力以奉姑；宿火辛勤，亲割舂而饭客。使尔夫心安子舍，而虑绝寝门，斯可以为难矣。兹特封为安人。於乎！遍谪遍摧，无复《北门》之叹；采采藻，庶几南国之风。 

    △父文炳赠承德郎南京兵部职方清吏司主事 
    敕曰：朕闻迁、固为继述之书，歆、向有异同之论。父子之间，绍闻讲德，皆有以衣被后人，映绝百世。方某乃具官某之父，家世一经，稼猎数卷。文章不叶于时好，风气独近于古人。诒彼象贤，光于奕世。发挥宿学，大著杀青之书；研味绪言，未殚绝韦之业。虎贲如在，鹤和方新。是用赠具阶官。於戏！名山之惜，罕遇其人；阀阅之高华，或隳于后。惟此世家之学，是为不朽之光。予言不诬，尔泽未艾。 

    △母郑氏封太安人 
    敕曰：《南陔》之诗不作，而孝友缺也，朕然忧之。其有是而恩不下逮，岂吾所以孝理天下之志与？某氏乃具官某之母，天与柔嘉，人推贞淑。凛冽誓夫，辛勤教子。追辟耳之遗训，则曰先君之思；陈图史之芳规，兼以古人为法。克成贤子，蔚为大儒。循彼南陔，相戒以洁白为养；来归自镐，饮御皆孝友之朋。此亦当世之荣观，而新朝之盛事也。朕甚嘉焉。兹特封为太安人。於戏！《小雅》之作，可觊于今；大国之封，肇开于后。尔其强饭，服我宠光。 

    （南京刑部浙江清吏司主事董继周授承德郎） 
    敕曰：朕闻留务多闲，诸曹郎类优游养望，而刑曹尤甚。虽然，亦有踔厉首公之臣，盘桓于久次者乎？朕盖尝盱衡念之。具官某，藏器济时，矢心忧国。当其出宰海邦，禽黎寇，誓师于谭笑之中，馈运于风涛之内。暴露已良苦矣。迨留曹病起之时，正东虏逋诛之日。尔乃思舍嘉石而趋战场，释爰书而谭兵法，慷慨上书，辄求自试。事虽未行，可谓有其志焉。兹以覃恩授具阶。於戏！一隅不宾，王师在野。四郊多垒，所谓卿大夫之辱；而蛮夷猾夏，抑亦作士者之责也。尔毋以祥刑为苛细，毋以即戎为经奇。节其壮事，而毖其老谋。朕且有后命焉。钦哉！ 

    △妻王氏赠安人 
    敕曰：为吾志义之臣，感慨立节，其作之配者，非有卓行，何以称嘉耦哉？具官某妻赠孺人某氏，仪法有传，訾笑不苟。事姑尽瘁，而卒以从姑于九原。于姑为死孝，于夫为媲德矣。兹加赠为安人。於戏！崇台绰楔之制，虽未备也，其亦可以有闻矣夫！ 

    △继妻程氏加封安人 
    敕曰：传称妇学于舅姑，故不及舅姑为不幸。虽然，贤明贞顺之妇，亦安往而不学哉？具官某继室封孺人某氏，惠明为资，环佩中礼。鸿雁壹德，则学于母氏；鸡鸣儆戒，则学于夫子。卒相其夫，以有立也。虽不及舅姑，其不谓之不幸矣乎？兹加封为安人。尔服我休命再矣，其益曙戒勿怠。 

    △父应宸先赠文林郎广东惠州府海丰县知县加赠承德郎南京刑部浙江清吏司主事 
    敕曰：传曰：“求忠臣必于孝子之门。”夫子之能仕，而父教之忠也，不若其躬以孝教也。朕有嘉焉。赠具官某，乃具官某之父，少有至性，长犹朴心。恋祖于羁贯之年，殉父于颠毛之日。捐其身以尽孝，而诒其子以作忠。今尔有子矣，是用加赠具阶官。尔子之报称伊始，教忠之效，岂可量哉？ 

    △母顾氏加赠安人 
    敕曰：今之臣子，亦有废《蓼莪》之诗，而抱杯卷之痛者乎？是与吾同悲者也，朕深念之。赠孺人某氏，乃具官某之母，禀温恭之德，函淑令之仪。攻苦于结缡之年，矢志于截发之后。三迁之教既成，而一日之养不逮，不已悲乎？兹加赠为安人。於戏！朕为尔子酬尔，尔子之念母勤也，其亦思有以称乎？尔子慷慨上书，固曰可以身许人也，予既已知之矣。 

    （南京工部营缮清吏司郎中姚之光授奉政大夫） 
    制曰：朕承先帝之丕业，应门法殿，次第修举。瞻睇陪京，高帝之丰、镐在焉。今其旧宫原庙，日就多废，而朕忍独高明爽垲，以临诸侯？冬官之属，列在留曹，则有司存，当识朕意。具官某，蜚声艺苑，奋迹贤书。出牧金城，入参留署。以博通之学，兼肤敏之才。汉宫之万户千门，悉能ウ记；《周礼》之经涂九轨，咸可指陈。鸠亻孱之务惟勤，樽节之功斯著。乃以覃恩授具阶。於戏！我高帝卜建旧京，城阙省署，尽出指授。开国承家，其规模具在也。览《考工》之法，率将作之职，因时与材，著吾不忘涂之意，是诚在尔。尔勉之哉！朕之业在《文王有声》之卒章矣。 

    （南京工部都水清吏司主事潘守正授承德郎） 
