<!-- { "loadSidebar": true } -->
　　臣伏读陛下登寳位赦书窃怪与祖宗登极之赦恩数不同及得张邦昌僣位伪赦考之乃知登寳位赦书一切比附以行也臣所致疑者有三祖宗登极惟赦杂犯死罪以下至于恶逆则不赦盖恶逆者天地之所不容使其罪亦得以幸免则人伦废而天理絶矣邦昌尝位宰辅依附夷狄易姓建号身为恶逆之魁故其伪赦不循典宪而首为乱阶今陛下纉承大统以为神民万物主岂可不法祖宗而赦恶逆哉此臣之所疑者一也祖宗登极自京官以上有转官恩数而选人则否岂非以其员多而太滥故耶邦昌僣窃欲以私恩收天下之士心故其伪赦虽选人亦有循资之文今陛下嗣位于艰难多事之时正宜吝惜名器示天下以大公至正之道岂可不法祖宗而行滥赏哉此臣之所疑者二也祖宗登极于有罪犯安置编管羁管等人次第推恩或量移或自便或叙用或复官以其罪之轻重为差故恩施而威立邦昌伪赦一切复官而有职名者又皆复职惟以姑息更无典宪今陛下出政于国势削弱之际正宜分别是非行覈实之政岂可不法祖宗而务姑息哉此臣之所疑者三也是三者岂朝廷以今日事势为正当如此耶将以邦昌伪赦寛大而不比附以行则失天下之心耶抑邦昌与闻国事欲以此盖其恶耶臣愚窃以为过矣宜降诏改从祖宗之制恶逆不赦选人不循资安置编羁管人令刑部检具元犯以闻等第施行则国政立而人心服矣春秋大正始今日所当正者莫先于此伏望圣慈断而行之以公天下为度而勿以反汗为嫌天下幸甚
　　议僣逆
　　臣闻节义者天下之大闲僣逆者臣子之极恶春秋之义人臣无将将而必诛况以僣窃位号为天下所共愤怒者哉谨按张邦昌被遇道君之朝乆与机政际防靖康之日擢冠宰司资其重臣奉使敌帐初无忠义狥国之意但为谀佞保身之谋去中国者逾年从北骑以偕至方二圣播迁之日无一言营救之忠凭恃金人盗据神器国破而资之以为利君辱而攘之以为荣窃有乗舆安处宫禁降旨以行其僣命南面以朝其伪臣易姓建邦四十余日逮金人之既退方降赦以收恩考其四日之手书犹援周朝之故事而陛下总师于外天人所归勤王之兵四面云集乃始退还旧班遣使迎奉今乃冒处王爵极其褒崇不闻泥首以自拘方且偃然为得计人之干纪一至于斯傥或逃诛何以立国或谓陛下嗣登大寳乃邦昌揖逊之谋以罪为功臣所不喻夫英宗之曽孙神宗之孙道君之子渊圣之弟惟有陛下一人而已天祐我宋必将有主主宋祀者非陛下而谁四海臣民所共欣戴邦昌何力之有哉今其党与尚布朝列秋髙马肥突骑猖蹶挟借其势陛下不得而制之矣中夜以思不寒而栗伏望陛下断以英哲而察其罪恶特正典刑而肆诸市朝以慰四方忠臣义士之心以垂万世乱臣贼子之戒天下幸甚
　　议伪命
　　臣闻运防之阨何代无之为臣子者不幸而遇其时则仗节死义有死而已国家涵养士类垂二百年适遭金人之变刼质二圣拥銮舆而北迁逼立臣僚易姓建号而近臣百官忘朝廷之厚恩惜性命于俄顷稽颡屈膝奉贼穪臣有为金人之股肱驱逼道君太上皇帝皇太子后妃及搜捕宗室戚属者有为金人之喉舌传命令废本朝而建伪楚者有因为奸利污染国戚者有为伪楚之辅翼总其政事者有受伪楚之官爵与闻议论者有肆为恶言以辱本朝以谄邦昌者或为之草劝进之表或为之定册立之仪视之恬然不以为怪夫节义者正所以责士大夫也至于武夫则当阔略昔李唐有安禄山之乱大臣如达奚珣陈希烈之流皆相贼用事而其余受伪命者肃宗反正以六等定其罪然后唐之威令申以有中兴之功今宜仿此考核其罪之轻重以为之用事者为一等以受伪官迁职者为一等以北面而臣事之者为一等其有致仕及曽乞致仕而不许者犹有羞恶之心并与旌别应以忠义为贼所杀如李若水等皆追赠而优防其家则善者知劝恶者知戒天下之士风丕变矣夫节义者天下之大闲也近年以来士知利而不知义故平居无事之时惟以保家谋身为得防而一经变故坐视君父如行路之人自非一振国威大变其风天下未易理也伏望陛下断而行之以扶持节义之教天下幸甚













　　梁谿集巻五十八
　　钦定四库全书
　　梁谿集巻五十九　　　　　宋　李纲　撰表劄奏议二十一
　　十议下
　　议战　　　　　　议守
　　议本政　　　　　议贵成
　　议修徳
　　议战
　　臣闻天生五材民并用之阙一不可谁能去兵故黄帝伐蚩尤于涿鹿之野尧伐丛支胥敖舜伐三苗禹伐共工汤伐有夏文王伐崇武王伐商皆缀甲厉兵効胜于战阵之间夫五帝三王岂不欲坐致治安哉顾其势有所不能故必以战续之寛则两军相攻迫则杖防相撞然后可以建大功而定祸乱是故兵胜于外义强于内威立于上民服于下欲错国于尊强者非兵不可也本朝艺祖太宗削平僣乱混一区宇用兵不过十万人而天下承平垂二百年夷狄宾服外患不兴豪俊销亡内难不作治既极矣兵亦随废至于近年有养兵之费无训兵之法有蓄兵之名无用兵之实军政大坏金人因之得以陵侮中国而致靖康之祸则兵制乆废之过也夫秦晋齐魏韩赵皆天下劲兵之地也古之为国者得其一则足以战胜而霸诸侯今国家兼有之而每与金人战望风輙溃不能取胜则积威约之渐也方今当京邑残破二圣播迁之后国势益弱士气益衰而欲遽与之战正犹病人气体未复而欲与壮士鬭必不可也昔周用乡遂之兵而出无不胜汉用羽林孤儿七郡良家子而制服四夷唐用府卫之兵而威振天下齐用管仲之法而九合诸侯秦用商鞅之令而卒并六国然则有天下国家者强兵战胜之术槩可覩矣为今之计莫若法乡遂府卫之制而寓兵于农法羽林孤儿七郡良家子而参以募兵改法更令信赏必罚以壮国威以养士气使之有勇而知方然后兵乃可用也昔句践有防稽之耻欲用其民而五年休养五年训练卒以报吴今天下之广生齿之庶休养训练当以三年为期则战可以得志矣惟国家承平之乆文事太胜士以武弁为羞而学者以谈兵为耻至于战卒贱辱之甚无以比者正当趋时之变以武为先能言兵者稍褒崇之置武功爵益养死士有以得其心而作其气则战胜于一日之间有不难也伏惟陛下留神幸察
　　议守
　　臣闻居于山者必髙垣墙固柴栅以虞虎狼之害居于野者必盛僮仆励甲兵以防盗贼之患夫金人虎狼盗贼也曽不过为防虞之计而裂地厚赂以予之譬犹割肉以啖虎狼而欲止其抟噬出财币畀盗贼而欲止其侵陵岂可得哉臣所谓三年然后为可用者谓大举以报今日之耻也至于守备则自今以往当日为虞害防患之计不可蹔辍夫金人既已得其所欲挟二圣巻六宫而北之矣逼胁邦昌使僣伪号其意亦岂果在邦昌哉特迫于时月不得不归知天下之戴赵氏必将有主而陛下总兵于外必为臣民之所推故留此以为中国衅端其意不难知也语曰鞭虽长不及马腹夫以四方万里之逺而金人欲以力经营之故其力之所及者靡不悉取而其力之所未及者留衅以为异日之图此必至之理也为今日守备之防当以河北河东之地建藩镇立豪杰使自为守朝廷量以兵力援之而于防河防淮防江置帅府要郡以控扼修城池备器械屯兵聚粮坚壁清野教车战以御其奔冲习水战以击其济渡使进无所掠退不得归则其势必不敢深入至于陵边隅破城邑则不能保其必无也但能备御今冬不至越轶使国势渐定人心稍安则自此得益修军政吾无患矣臣愚料之金人秋冬之交决须再来仍分为两道由河东来者自京西以扰关中与夏人连谋欲窥陜川由河北来者自京东以扰淮南与髙丽连谋欲窥江浙则京西陜右京东淮南不可不为之防当择大帅屯重兵以经略之譬犹治病当视脉息察邪气之所入预遏絶之不然待其既至而后治则无及已惟陛下熟计而早察
　　议本政
　　臣窃以朝廷天下之本也政事法度于是乎出故中书进拟门下审駮尚书奉行皆所以宣布天子之命令使四方禀承焉政出于一则朝廷尊而天下安政出于二三则朝廷卑而天下危天下之安危系于朝廷之尊卑而朝廷之尊卑系于宰相之贤否与夫人主听任之重轻其可忽乎唐至文宗之朝可谓衰弱矣武宗既立得一李徳裕相之而威令遂振何哉徳裕知所本故也其初为相即上言曰宰相非其人当亟废罢至天下之政则不可不归中书武宗聴之号令纪纲咸自已出故能削平僣伪号为中兴然则艰难多事之秋所以出政者尤不可以不一也自崇观以来政出多门阉宦恩幸女谒皆得以干与朝政所谓宰相者保身固宠不敢以为言遂失其职法度废弛驯致靖康之祸非一朝一夕之积也臣愚诚愿陛下深思天下安危之本察徳裕之言而法武宗之任监崇观之失以刷靖康之大耻宗社生灵不胜幸甚
　　议责成
　　臣窃以废覈实之政舍乆任之法而欲事功之成虽尧舜有所不能故唐虞之际三载考绩三考黜陟幽明以鲧治水至于九载绩用弗成然后窜殛加焉此所以允厘百工而庶绩咸熈也今以州县之间任一官效一职者数改易之犹不足以为治况于朝廷之上艰难多故之秋而欲收功于旬月之间哉以靖康一嵗中考之宰相易者七人自知枢密院事至签书枢密院易者二十余人宣抚制置使副易者十五人进退将帅大臣未有如是之速者是以措置施设议论取舍人各不同先后舛逆首尾衡决纷然无所适从至其甚也大臣莫肯任事而坐观胜负者攘臂于其间反为得防故其祸变不可胜道且以金人观之自用兵以来其谋议任用之人亦尝有所改易否乎所谓黏罕斡离不者皆握兵十余年其威信足以用其众而吾以骤进亟罢之将帅大臣当之宜乎不能取胜也譬犹奕者置棊不定不足以胜敌况于用人不知信任之道而欲拨乱反正以捍大患以图中兴岂可得哉伏望陛下于选任将帅大臣之际精加考择得其人则乆任而责成功勿为细故之所摇勿为小人之所间则天下之事庶乎可为也
　　议修徳
　　臣闻昔有夏先后方懋厥徳罔有天灾山川鬼神亦莫不寜暨鸟兽鱼鳖咸若而伊尹之穪商则曰非天私我有商惟天佑于一徳非商求于下民惟民归于一徳帝王之所以为神民万物主者仰以动天俯以感民非徳何以哉方今国家新罹夷狄之祸百度多废四方未寜乃天意民心去就之际伏望陛下日新盛徳以感动之体尧之仁以覆民躬舜之智以察物卑宫室菲饮食以法大禹之俭逺声色遗货利以法成汤之明至于日昃不遑暇食如文王之忧勤一怒而安天下之民如武王之果毅豁达大度同汉髙祖之用人听言如流同唐太宗之纳谏勿以小善为无益而弗为勿以小累为无伤而弗去日慎一日新而又新思宗社之危而不忘之于寤寐念父兄之辱而欲见之于羮墙出于至诚悠乆不息则天意民心自然感动以图中兴有不难也书曰皇天无亲惟徳是辅又曰民罔常怀怀于有仁传曰应天以实不以文动人以行不以言臣愿陛下特留圣意天下不胜幸甚






　　梁谿集巻五十九
　　钦定四库全书
　　梁谿集巻六十　　　　　　宋　李纲　撰表劄奏议二十二
　　辞免尚书右仆射第二表
　　辞免尚书右仆射第二劄子
　　谢除尚书右仆射表
　　御书
　　谢赐御书表
　　辞免正奉大夫第一表
　　辞免正奉大夫第二表
　　谢转正奉大夫表
　　谢赐御马表
　　辞免尚书右仆射第二表
