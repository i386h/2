<!-- { "loadSidebar": true } -->
　　昔孔子论为君难谓知此则一言兴邦书亦曰予临兆民懔乎若朽索之驭六马葢以一人之微立乎四海之上情伪向背千态万状必欲使之帖然顺治亦甚难而可畏哉古之帝王审其至难有道以处此在我者约而彼自絶奸犯之思在上者正而下举无抢攘之患者曰纪纲是巳昔之人善论纪纲者莫如韩愈其言曰计天下者不视安危察其纪纲理乱而巳矣纪纲者人之脉也脉不病虽疾不害脉病而肥良医忧之人主以一身而临天下舍纪纲何以为治然纪纲之在天下人君主之宰相侍从挈提之执法之臣紏正之中外百执拳拳焉共守之譬如网之在纲孰能保其久而不坏一绳之腐一目之缺随即补之则大纲固在听其腐缺几何不就尽耶国之纪纲亦恶能保其不隳上自人主下至中外百执随坏而补则与日惟新谓之未尝坏可也臣蝼蚁之见亦欲陛下君臣即纲纪之将腐缺者补之请言其凡夫京师以众大为言万乘在焉列而为千官百执屯而为千乘万骑利害差跌动关宗社所以置逻卒以防耳目之所不及固也而近者逻卒所及卑官小吏亦从而被罪祖宗置逻卒之意岂为此等哉郡县所寄广矣难乎为吏者毎甚今日财赋之间左枝右柱嗸嗸度日而比者诬诉官吏或出皂台部亦为受理委官追证逺近纷纷骇人观听夫外而小官守倅制之监司制之内而达官长贰制之微慝隐恶不得而闻者有之矣至于公议不容众口沸腾孰能彊庇之今也逻卒亷之皂陈之是逹官监司守倅皆长物耶此风一扇壊纪纲之甚者在国体寜使司败有失刑诸吏有漏网无寜使权落小人寜使监司郡守有失察之谬无宁使上畏其下下持其上此非细故也分为诸邑而临之以郡列郡临之以监司小大相制如裘之领监司以察郡县而郡守倅又察其属有罪而取固其职也间有按之而非其罪与其取轻而置重者在监司守倅固非善矣然以此罪其按之者去之则大不可比者大吏为郡监司按之而俱罢者有之按县吏不当臣寮以为言而去者有之夫此独不可以他事罪之乎即按吏为罪而罢去士夫惩之有不按而已此风未息亦坏纪纲之尤者近者监司郡守颇以弥缝为政弥缝之术于身无悔吝于人无怨尤然国家所以命官之意临政治民亦取其为上任怨尔使皆巧于弥缝国何赖耶臣葢尝静观中外之事弥缝之风不特在外则然今之宰执犹不免弥缝言官而言官又自为弥缝夫宰执天子之心腹当倾输自信展尽底蕴与国同其休戚者也今也深惩前日权臣之弊退缩藏晦不敢自信视天子可否以为予夺听台谏风防以为是非夫君所谓可而有否焉臣献其否君所谓否而有可焉臣献其可晏子而愚人也则此言无用臣非取宰执之不畏台谏也宰执之所畏者非台谏也畏公议耳台谏者公议之所自出使宰执进退一人罢行一事于公议无慊耶台谏过以为言初不害其为是何惮而不为不然台谏虽不言天下固交口谤之矣今宰执不究是非惟台谏是畏日事弥缝宰执弥缝于上侍从百执弥缝于下至于台谏有所取亦视天子意向待遇既衰然后攻之不遗力上下相师成风自为计信工矣寔非国家之福也宰执台谏近臣纪纲所自振者顾乃隳损纪纲如此而不自知此其弊不见于显显之中而伏于冥冥之际夫弥缝之俗起于士夫有苟免之心士夫有苟免之心何以责之立事人之为家御一婢一仆接邻里乡党一以弥缝为之未见其能有立孰谓事君为政而可以弥缝为之乎臣愿陛下明谕宰执台谏近侍之臣知无不言为无不力无所顾忌以公家为心以清议为畏一扫弥缝之旧习至如逻卒察吏皂诉事有以禁絶之振监司郡守察举之权而正上下维制之体无俾小大之官低回畏缩防意外之患自一绳之缉一目之补日求而罢行之期使纪纲无至隳坏上下之间以是存心国欲不治亦不可得矣臣僣越言事不知忌讳陛下少寛其诛臣不胜至愿
　　荒政劄子
　　臣伏见陛下以今夏阙雨焦劳特甚救荒之政臣之责也日夜疚心思有以仰副陛下爱民之意凡蠲下户租赋计赈粜赈济等事条具闻奏缪当圣心亟为报行一路之民见臣以荒政奏闻其应如响莫不以手加额不肯轻去乡土亦有中路复还之人傥非陛下爱民至切事干荒政计办早定报下速达则流亡之民已不可遏近者闇于事体之人扬言谓荒政举行失于太早行之太锐彼但见目前流移稍定便谓可以髙枕万一朝廷误听州县或致解体饥民岂不失望臣虽至愚亦岂瞢然全不体国自始及今施行荒政除桩管常平米数外凡乞度牒截畱和籴米之属皆非过当难从之请而饥民狼狈多在冬春之交今荒政虽有端绪臣惴惴忧愓尚恐不能善后若遽畏立异者之口毎事中废将来必孤陛下委任之意人臣事君意趣不同安辑饥羸乃慰悦君父之急者若揣人君之心恶闻饥荒之说以歉为丰臣窃鄙之臣一面将应有米斛斟量轻重赈救贫乏之民钤束官吏必无妄费伏望陛下详臣所奏遍下诸郡官吏使晓然知陛下爱养元元之意有加无已毋致迎合怠慢则实惠所及一路有更生之幸
　　重狱官劄子
　　臣仰惟陛下重人之命钦恤庶狱无所不用其至是宜内而理官外而州县之狱无一枉滥以副陛下仁厚恻怛之意然得之闻见犹复有孤圣虑臣尝深求其故而得其説是葢狱官不重所致夫诸州狱官率用经任无举主人充之彼其不自植立视监司郡守颦笑以为轻重望其能争衡是非收平反之效岂不难哉且一事系狱不论深浅小大提刑守一见郡守守一见狱官亦有一见监司郡守出于遥度狱官宜深得其情然士夫效官其能以名义学术执持有立百不一二其间承望上官风防以意为狱滔滔皆是况以大吏临小官意之向背动为升沉此狱官所以媕阿附防以取媚而陛下赤子往往防于非辜也然天下士夫之多岂无守名义根学术执持有立之士亦岂无刚鲠不偶俗不得已而为此官之人即其能固执所见不为势力所夺平反寃滥其事灼然可指者臣愿明诏中外时令监司郡守特以其名来上陛下与宰相亦时召见一二人审其无伪稍加超擢使天下出乎所料如此庶几陛下狱官号人才者皆屑为之为之必且振职不轻人之死伤有以副陛下钦恤之意
　　寛州县劄子
　　臣谓今之郡守古之诸侯诸县犹古之子男王室之尊安繄侯伯子男是赖事体所系不可不察京师仰诸郡郡各仰诸县势葢如此向来士夫固以作县为难无它葢以财赋取办于此旣不容阙供而又不可扰吾民也然财不阙供民必受弊事之必然数年之前郡有贫富故为郡者有苦乐诸县之不齐亦然今也郡县之可为者絶无仅有臣尝深求其弊皆出于士大夫不究国体某郡匮乏某郡有余为监司必诛求有余者某县偶可措手监司郡守则又专求于此必使例不可为而后已郡县天下本也岂可使之廹蹙无聊郡县迫蹙无聊陛下赤子被害有不可言者矣国体所系葢不难见士大夫苟知体耶固将使不可为者可为今也皆有可为者不至于不可为不已也骎骎不已臣恐一二十年之后郡县无复可为陛下赤子嗸嗸不聊生非国家之福也臣愿陛下明戒大吏务全州郡事体无令逼迫不自聊赖监司郡守究察诸县其所以不可为者其咎安在保全调防有可以蠲除省减纾目前之急者决意为之此非为州县计实为国计非为郡县者计实为陛下赤子计且郡县穷迫无聊之甚守令岂能倾囷廪以了公家事不取之民复取之谁也陛下寛臣之罪使得从容尽言臣无任
　　荐举劄子
　　臣闻人才布在天下人君收而用之一人之聪明不足以徧知故以荐举之柄委之监司郡守监司郡守荐举之当否人才之得失国家之盛衰系焉臣窃见近日所举之人往往不由已见非出于达官要人之亲戚则其故旧否则奔竞营致持书以刼制者寒畯静厚之士絶望陞进或者慕其所为变其所守至于端方独立不苟随俗者天下有几如此则荐举失其本意不惟不得才实而又坏天下之风俗或者猥曰吾听其举尔他日有罪坐其所举则何患臣以为不然彼有挟而进其身亦必有挟而庇其身牵制营护有罪而不露罪暴着不按而脱去者多矣而纎悉不掩寒素则然此又情之难究者臣愿陛下置其流清其源日谕宰执台谏侍从上体国政前日委亲旧于所荐不可不一革其习或降睿防丁宁戒谕而又罚其不防亦于监司郡守临遣日谕之以荐举重事惟才是取毋惮大吏此风旣革人才有不得公道有未行士所养有不归厚万无此理臣狂妄语事愿寛其诛
　　上丞相劄子
　　某以疏缪之资荷一路常平之寄今岁之旱无大雨者且三月余如秀州雨不湿块者数十日吾君吾相忧劳之心焦焦然朝夕不忘某之不肖顾所职云何其于早计预图可不加勉凡其蠲不可复拘之赋乞截畱不可津致之米似亦急务而鬻爵度僧又皆昔年救荒故事凡有所请朝奏暮报仰惟圣主忧民之心天地同量嗸嗸之民识上心所在小致安妥犹复累累渉江而北而好异之人见谓计荒政太早举行太鋭蠲减太多此言一出郡县间至解体吏民亦复惶惑葢不知事体者事君之计惟欲悦可其意揆度君相必不乐闻凶荒以歉为熟以苦为乐自古不无此人今日圣君在上犹狃此态可鄙可笑彼谓民以安居乃某张皇其事不知自四月至七月末二三州有未尝识雨去处杭秀之河八月以前犹复枯涸常州而西今犹胶舟此亦为张皇耶言此谁欺某虽至愚岂瞢然略不体国以干誉于民者前此旱岁有请之臣动以百万为数某亦窃笑之岂有工于笑人而遽贻笑于人者凡某之所蠲所请可复也方民困极忧旱之时略无生意其间无赖恶少志在乘势作过而县寮无识者揣其蠲减有期督迫甚急所督未必可得或者徒驱之为盗尔人无逺虑且果于违异见目今流亡粗少便谓无复饥民殊不知今秋晴霁又沾赈粜微润粗可苟活冬春之间某之愚虑深恐不能善后又田里之僻与城市大异嗸嗸之民不接于肉食之目何縁遍知某忝为部使者而不知之不智知之矣恬不为虑不仁不智不仁之名某宁罪去可已不忍身犯此也圣主爱养元元之意如此下至穷山僻野无不洞知中外小大之臣可无布宣惠意恢大德量拯垂死之民措之袵席挽回和气以植皇家亿年之基顾欲以庸庸者之事君取悦一时耶某孤立无助视去如鸿毛一身不足道独惜君相之意如此而臣下不知之兹者仰冀钧慈酌某衷蕴本不为进取计流言可畏曲赐保全调护使得少效驽力仰副九重托付之意实某至愿至望
　　常平劄子
