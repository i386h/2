<!-- { "loadSidebar": true } -->
　　初张衡作《定情赋》，蔡邕作《静情赋》，检逸辞而宗澹泊，始则荡以思虑，而终归闲正。将以抑流宕之邪心，谅有助于讽谏。缀文之士，奕代继作，并因触类，广其辞义。余园闾多暇，复染翰为之。虽文妙不足，庶不谬作者之意乎？

　　夫何怀逸之令姿，独旷世以秀群。表倾城之艳色，期有德于传闻。佩鸣玉以比洁，齐幽兰以争芬；淡柔情于俗内，负雅志于高云。悲晨曦之易夕，感人生之长勤。同一尽于百年，何欢寡而愁殷。褰朱帏而正坐，泛清瑟以自欣。送纤指之馀好，攘皓袖之缤纷。瞬美目以流眄，含言笑而不分。曲调将半，景落西轩。悲商叩林，白云依山。仰睇天路，俯促鸣弦。神仪妩媚，举止详妍。激清音以感余，愿接膝以交言。欲自往以结誓，惧冒礼之为愆。待凤鸟以致辞，恐他人之我先。意惶惑而靡宁，魂须臾而九迁。

　　愿在衣而为领，承华首之馀芳；悲罗襟之宵离，怨秋夜之未央。愿在裳而为带，束窈窕之纤身；嗟温凉之异气，或脱故而服新。愿在发而为泽，刷玄{髟丐}于颓肩；悲佳人之屡沐，从白水以枯煎。愿在眉而为黛，随瞻视以闲扬。悲脂粉之尚鲜，或取毁于华妆。愿在莞而为席，安弱体于三秋；悲文菌之代御，方经年而见求。愿在丝而为履，附素足以周旋；悲行止之有节，空委弃于床前。愿在昼而为影，常依形而西东；悲高树之多荫，慨有时而不同。愿在夜而为烛，照玉容于两楹；悲扶桑之舒光，奄灭景而藏明。愿在竹而为扇，含凄飚于柔握。悲白露之晨零，顾襟袖以绵邈。愿在木而为桐，作膝上之鸣琴；悲乐极以哀来，终推我而辍音。

　　考所愿而必违，徒契契以苦心。拥劳情而罔诉，步容与于南林。栖木兰之遗露，翳青松之馀阴。傥行行之有觌，交欣惧于中忄禁。竟寂寞而无见，独捐想以空寻。敛轻裾以复路，瞻夕阳而流叹。步徙倚以忘趣，色惨凄而矜颜。叶燮燮以去条，气凄凄而就寒。日负影以偕没，月媚景于云端。鸟凄声以孤归，兽索偶而不还。悼当年之晚暮，恨兹岁之欲殚。思宵梦以从之，神飘遥而不安。若凭舟之失棹，譬缘崖而无攀。

　　于时毕昴盈轩，北风凄凄。忄ぁ忄ぁ不寐，众念徘徊。起摄带以伺晨，繁霜粲于素阶。鸡敛翅而未鸣，笛流远以清哀。始妙密以闲和，终寥亮而藏摧。意夫人之在兹，托行云以送怀。行云逝而无语，时奄冉而就过。徒勤思以自悲，终阻山而带河。迎清风以祛累，寄弱志于归波。尤蔓草之为会，诵邵南之馀歌。坦万虑以存诚，憩遥情于八遐。（本集。）

　　○归去来兮辞。（并序）

　　余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德，家叔以余贫苦，遂见用于小邑。于时风波未静，心惮远役，彭泽去家百里，公田之利，足以为酒，故便求之。及少日，眷然有归与之情，何则？质性自然，非矫厉所得。饥冻虽切，违己交病，尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十馀日。因事顺心，命篇曰《归去来兮》，乙巳岁十一月也。

　　归去来兮，田园将芜胡不归？既自以心为形役，奚惆帐而独悲！悟已往之不谏，知来者之可追。实迷途其未远，觉今是而昨非。舟遥遥以轻，风飘飘而吹衣。问征夫以前路，恨晨光之熹微。

　　乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以奇傲，审容膝之易安。园日涉以成趣，门虽设而常关。策扶老以流憩，时矫首而遐观。云无心而出岫，鸟倦飞而知还。景翳翳以将入，抚孤松而盘桓。

　　归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。

　　已矣乎，寓形宇内复几时，曷不委心任去留？胡为乎遑遑兮欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑。（本集，《文选》，《晋书·陶潜传》，《宋书·陶潜传》。）

　　○与子俨等书

　　告俨、俟、份、佚、佟：夫天地赋命，有生必有终，自古圣贤，谁能独免？子夏言曰：“死生有命，富贵在天。”四友之人，亲受音旨，发斯谈者，岂非穷达不可妄求，寿夭永无外请故邪？吾年过五十，少而穷苦荼毒，每以家弊，东西游走，性刚才拙，与物多忤，自量为已，必贻俗患；亻黾亻免辞世，使汝等幼而饥寒耳。余尝感孺仲贤妻之言，败絮自拥，何惭儿子，此既一事矣。但恨邻靡二仲，室无莱妇，抱兹苦心，良独罔罔。少年来好书，偶爱闲静，开卷有得，更欣然忘食；见树木交荫，时鸟变声，亦复欢然有喜。常言五六月中，北窗下卧，遇凉风暂至，自谓是羲皇上人。意浅识陋，谓斯言可保。日月遂往，机巧好疏，缅求在昔，眇然如何？疾患以来，渐就衰损，亲旧不遗，每以药石见救，自恐大分将有限也。恨汝辈稚小，家贫无役，柴水之劳，何时可免！念之在心，若何可言！然汝等虽不同生，当思四海皆兄弟之义。鲍叔、管仲，分财无猜；归生、伍举，班荆道旧：遂能以败为成，因丧立功，他人尚尔，况同父之人哉！颍川韩元长，汉末名士，身处卿佐，八十而终，兄弟同居，至于没齿。济北稚春，（毓字稚春。）晋时操行人也，七世同财，家人无怨色。《诗》云：“高山仰止，景行行止，虽不能尔，至心尚之。”汝其慎哉！吾复何言！（本集。《晋书·陶潜传》，《宋书·陶潜传》，《艺文类聚》二十三，《御览》五百九十三。）

　　○停云诗序

　　停云，思亲友也。樽湛新醪，园列初荣，愿言不从，叹息弥襟。

　　○时运诗序

　　时运，游暮春也。春服既成，景物斯和，偶影独游，欣慨交心。

　　○荣木诗序

　　荣木，念将老也。日月推迁，已复有夏。总角闻道，白首无成。

　　○赠长沙公族祖诗序

　　长沙公于余为族祖，同出大司马。昭穆既远，已为路人。经过浔阳，临别赠此。

　　○答庞参军诗序

　　庞为卫军参军，从江陵使上都，过浔阳见赠。

　　○形影神诗序

　　贵贱贤愚，莫不营营以惜生，斯甚惑焉。故极陈形影之苦，言神辨自然以释之。好事君子，共取其心焉。

　　○九日闲居诗序

　　余闲居，爱重九之名。秋菊盈园，而待醪靡由。空服九华，寄怀于言。

　　○游斜川诗序

　　辛丑正月五日，天气澄和，风物闲美。与二三邻曲，同游斜川。临长流，望曾城，鲂鲤跃鳞于将夕，水鸥乘和以翻飞。彼南阜者，名实旧矣，不复乃为嗟叹。若夫曾城，傍无依接，独秀中皋，遥想灵山，有爱嘉名。欣对不足，率尔赋诗。悲日月之遂往，悼吾年之不留，各疏年纪乡里，以记其时日。

　　○答庞参军诗序

　　三复来贶，欲罢不能。自尔邻曲，冬春再交，款然良对，忽成旧游。俗谚云，数面成亲旧。况情过此者乎？人事好乖，便当语离。杨公所叹，岂惟常悲。吾抱疾多年，不复为文。本既不丰，复老病继之。辄依周孔往复之义，且为别後相思之资。

　　○与殷晋安别诗序

　　殷先作晋安南府长史掾，因居浔阳，後作太尉参军，移家东下，作此以赠。

　　○赠羊长史诗序

　　左军羊长史，衔使秦川，作此与之。（已上并本集）

　　○饮酒诗序

　　余间居寡欢，兼比夜已长，偶有名酒，无夕不饮，顾影独尽，忽焉复醉。既醉之後，辄题数句自娱，纸墨遂多。辞无诠次，聊命故人书之，以为欢笑尔。（本集，《御览》四百九十七。）

　　○有会而作诗序

　　旧谷既没，新谷未登，颇为老农，而值年灾，日月尚悠，为患未已。登岁之功，既不可希，朝夕所资，烟火裁通。旬日已来，始念饥乏，岁云夕矣，慨然永怀。今我不述，後生何闻哉！（本集。）

　　○桃花源记

　　晋太元中，武陵人捕鱼为业。（渔人姓黄名道真。）缘溪行，忘路之远近。忽逢桃花林夹岸，数百步中无杂树，芳草鲜美，落英缤纷。渔人甚异之。复前行，欲穷其林。林尽水源，便得一山。山有小口，仿佛若有光。便舍船从口入。初极狭，才通人。复行数十步，豁然开朗：土地平旷，屋舍俨然。有良田、美池、桑竹之属。阡陌交通，鸡犬相闻。

　　其中往来种作，男女衣著悉如外人。黄发垂髫，并怡然自乐。见渔人，乃大惊，问所从来，具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人，来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。馀人各复延至其家，皆出酒食，停数日，辞去。此中人语云：“不足为外人道也。”

　　既出，得其船，便扶向路，处处志之。及郡下，诣太守说如此。（太守刘歆。）太守即遣人随之往，寻向所志，遂迷不复得路。

　　南阳刘子骥，高尚士也。闻之，欣然亲往未果，寻病终。後遂无问津者。（本集，《艺文类聚》八十六，《御览》九百八十七。）
卷一百十二
陶潜（二）
○读史述九章（余读《史记》有所感而述之）

　　△夷齐

　　二子让国，相将海隅。天人革命，绝景穷居。采薇高歌，慨想黄虞。贞风凌俗，爰感懦夫。（本集。《艺文类聚》三十六。）

　　△箕子

　　去乡之感，犹有迟迟。矧伊代谢，触物皆非。哀哀箕子，云胡能夷？狡童之歌，凄矣其悲。

　　△管鲍

　　知人未易，相知实难。淡美初交，利乖岁寒。管生称心，鲍叔必安。奇情双亮，令名俱完。

　　△程杵

　　遗生良难，士为知己。望义如归，允伊二子。程生挥剑，惧兹馀耻。令德永闻。百代见纪。

　　△七十二弟子

　　恂恂舞雩，莫曰匪贤。俱映日月，共飧至言。恸由才难，感为情牵。回也早夭，赐独长年。

　　△屈贾

　　进德修业，将以及时。如彼稷契，孰不愿之？嗟乎二贤，逢世多疑。候瞻写志，感鹏献辞。

　　△韩非

　　丰狐隐穴，以文自残。君子失时，白首抱关。巧行居灾，伎辩召患。哀矣韩生，竟死说难。

　　△鲁二儒

