<!-- { "loadSidebar": true } -->
　　将至半夜，忽见天边一轮红日，浮于江面，见汉王乘五色彩云，翱翔而来，将红日抱于怀中，驾云而起，但见相连云脚之后，有万缕祥光，接续不断。霸王见汉王抱日而起，急撩衣涉水而上，来夺红日，被汉王云中一脚迎面踢来，将霸王踢落江中，径抱红日向西而去。霸王忽然惊觉，却是一梦。霸王叹曰：“天命有在，不可强也！”才言未了，只见小卒进报：“汉兵又杀到林前，请大王可急起前进。”霸王紧束衣甲，扣鞴鞍马，杀出林来。不知如何脱身？且看下回分解。
第八十四回　楚霸王自刎乌江
　　却说霸王闻汉兵杀到林外，紧束衣甲，扣鞴鞍马，杀出林来。天已平明，汉兵分在两边。一将举兵器迎来，乃灌婴也。霸王方与婴交战，随后杨武、吕胜、柴武、靳歙相继而来，霸王不敢恋战，奋怒向前冲杀，三军不能当。诸将随后追袭五十里，前至乌江。霸王勒马四望，只见汉兵重重叠叠，围绕上来；又思昨夜告警，知天命有在，不可逃也，乃谓其从骑曰：“吾自起兵至今，凡八岁矣，身经大兵七十余战，所当者破，所击者服，未尝败北，遂霸有天下。今卒困于此，此天之亡我，非战之罪也！今日固决一死战，必能三胜之，先与尔等冲杀重围，斩将刈旗，知天亡我，非战之罪也！”乃分二十八骑为四队，与汉兵相向。汉兵鼓噪大进，复围数重，霸王又谓其从骑曰：“吾为尔先杀彼一将，今尔四面驰骑，期约至山东之下为三处，不可违也。”诸军曰：“愿从大王之命。”于是霸王大呼，疾驰而下，汉兵尽披靡，遂斩汉一大将，是时杨喜前日被鞭打，未重伤，已得平复，怀恨于心，一马跃出，拦住霸王，霸王龁目大叱之，杨喜人马俱惊辟，退后数里。霸王遂与其骑，约会东山下，分为三处，霸王杂于其中。汉兵不知所在，又分兵三起围绕之。霸王举枪往来驰骤于三处，以身为羽翼，复斩汉将李佑，都尉王恒，杀汉兵数百人。及查楚卒，止亡其二骑。吕胜、杨武，望见霸王杀汉兵，忿怒曰：“项羽至此，犹杀吾汉兵，何乃如此之勇耶？”二将遂举兵器，冲杀而来，与霸王交战，未及十合，二将败走。一日之间，凡经九战，杀汉大将九人，杀兵一千余人，乃谓其骑曰：“吾之与汉战果何如？”众骑皆伏曰：“大王真天神也！”
　　霸王一日九战，遂冲出重围，到大江北岸，地名乌江。霸王欲渡江，乌江亭长舣船近岸相待，乃谓霸王曰：“江东虽小，地方千里，大王素有重名，可聚众得数十万人，亦足王也。愿大王急渡无失！况今臣独有此船在此，若汉兵至，臣驾船抵中流，彼决不能过，任王行也。”王叹曰：“天之亡我，我何渡焉？且籍以江东子弟八千人渡江而西，今无一人还，纵使江东父老，怜而王我，我何面目见之？纵彼不言，籍独不愧于心乎？”亭长亟为之言曰：“胜败乃兵家之常。昔汉王唯水与大王交兵，被大王一阵杀汉兵三十余万，睢水为之不流，此时汉王独身逃难，落于井中，几不能免，遂忍而至此。大王今日之败，犹夫汉也，何必区区以八千子弟而言？是何所见之小耶？故曰图大者不矜细行。王可急渡，汉兵将至矣！”霸王曰：“汝言虽善，吾心独甚愧。若汉兵至，惟付之一死耳！”亭长叹惜不已。霸王见亭长舣船相待，久而不去，知为长者，乃谓曰：“吾知公为长者，吾有此马骑坐，数年以来，所向无敌，尝一日行千里。今恐为汉王所得，又不忍杀之，公可牵去渡江，见此马即如见我也，此亦不相忘之意。”遂命小卒牵马渡江。那马咆哮跳跃，回顾霸王，恋恋不欲上船，霸王见马留连不舍，遂涕泣不能言。众军士揽辔牵马上船，亭长方欲撑船渡江，那马长嘶数声，望大江波心一跃，不知所往。众人大惊，亭长亦痴呆半晌，面如土色，遂放舟而去。
　　霸王见马投江而死，叹惜不已。复与众军士步行，持短兵与汉接战，又杀汉兵数百人，霸王身被十余枪。忽于众汉将中见大将吕马通曰：“尔非吾故人乎？”马通近前侧视，不敢正面，恐被短兵所伤，乃言曰：“臣实大王故人，不知我王有何相嘱？”王曰：“吾闻汉购我头，千金赏，万户侯。吾与尔旧有恩德。”遂拔剑，刎而死。随后杨喜、杨武、王翳，吕胜等俱到，皆以项王首级献功。项王以始皇十五年己巳生，乃于汉五年十二月乌江自刎而死，年三十一岁。
　　却说汉将吕马通等五将，持项王头见汉王。汉王起身看项王头，面目如生，汉王泣曰：“吾与王曾拜兄弟，后图取天下，遂与王有隙。然王虽虏太公、吕后，恩养三年，凛未敢犯，此古烈丈夫之所为也，吾实不能及焉！不意王今死矣，吾甚惜之！”左右闻汉王言，皆泣下。项王已死，楚地已定。遂封吕马通为中水侯，封王翳为杜衍侯，封杨喜为赤泉侯，封杨武为吴防侯，封吕胜为涅阳侯。乌江立庙，命有司四时享祭。
　　却说项伯离楚营投奔张良，张良因见大兵扰攘，未敢启奏汉王，今既灭楚，事已平定，引项伯来见汉王曰：“项伯前日楚歌散兵之时，即来投臣左哨，臣念伯故旧，又兼前日鸿雁川有功，遂留住营中，不敢擅专，引来投见大王，乞赐收录。”王曰：“项公累有大功，又是至亲，我正欲寻访，不意不弃，自来相见，深合我心。”遂封伯为射阳侯，赐姓刘氏。伯喜谢恩。
　　楚灭，天下大定，独山东鲁国未下。汉王曰：“鲁小国也，何足挂齿？且置之度外！”遂欲起兵会议河南建都，张良入见王曰：“大王未可班师。鲁国虽小，隐伏后患。王若置而不论，他日复起干戈，大王悔之晚矣！”汉王大惊曰：“量鲁国，何乃如此利害？”张良近王前，遂道出数句言语来，便知鲁国虽小，不可轻视。未知如何？且看下回分解。
第八十五回　汉王改韩信封楚
　　汉王问张良：“鲁国乃小国也，如何隐伏后患？”良曰：“鲁国乃礼义之邦，昔怀王封项王为鲁公，鲁乃项王原封根本之地，大王苦置而不论，鲁乃倡率义兵，为项王报仇，鼓兵过江，纠合东吴豪杰，借以为势，下荆楚，占湖襄，大王岂能一时得乎？况项王起兵会稽之时，甚得东吴之心，鲁若一举兵，必为响应，安得不为后患？”汉王即悟曰：“若非先生之言，几忽略此事！”遂起兵径趋山东，果见鲁城紧闭、遍竖旌旗。汉兵到城下，四面围困，攻打数日，不见动静。尚闻城内有弦歌之声。汉王急躁，欲多设火炮火箭，极力攻打，张良谏曰：“不可！鲁乃周公之后，礼义之邦，孔子生于尼山，为万世帝王之师，天下瞻仰。今大王兵临城下，尚闻弦歌之声，为主守节，岂可以势力强之耶？大王但以项王之头，号令城下，示以大义，彼自顺附。”汉王从其言，急取项王头，号令城下。只见城上父老，尽皆哀泣。汉王令人谕之曰：“项王放弑义帝，大肆暴虐，汉王倡天下诸侯兵，为义帝发丧，衣皆缟素，为天下除此残逆。今楚已灭矣，鲁何为不降？是逆天不知大义，有愧圣人之教。”父老闻晓谕之言，遂同诸儒开城迎汉王大兵进城。汉王安抚百姓毕，即将项王尸首以鲁公号葬于谷城东十五里，亦命有司立庙享祭。楚地悉平。
　　韩信引大小诸侯文武将士，与王贺喜。次日，即传旨，令众诸侯，各调本部人马还国去讫，其余大小文武将士，尽赴洛阳，论功行赏。汉王因思韩信所居齐地六十余城，国大权重，恐为后患，惟楚于偏一隅，为荆蛮之地，一时起数万甲兵，亦难凑办，较之齐地弱强，相去甚远，遂乃召韩信抚之曰：“吾自得将军以来，累建大功，此心终不能忘，但恐将军功高权重，为小人所忌嫉，则不能安其位矣，似非我所以待将军始终之意。将军可封还将印，就镇楚地，以安人心，保全君臣之义，为万世子孙之业，不亦美乎！”韩信闻汉王之言，莫知所措，遂将元帅印，交还汉王，其大小将士各退回本营，总听汉王分处。信复奏王曰：“齐国蒙大王封锡日久，今一旦改封，恐非所宜。”汉王叹曰：“将军误矣！昔楚汉交兵，人心未定，齐地乃反复之国。姑令将军镇守。今天下大定，四海一新，无地不可，况将军淮阴人，封将军为楚王，即以父母之邦，为将军食采之地，最为相宜，将军勿得视为轻重也。”
　　韩信复将齐王印交还与汉王，仍领楚王印，赴楚之国。差人寻访漂母，并辱己恶少年。旬日，漂母、恶少年至，拜伏于殿下，莫敢仰视。信令左右赐漂母以千金。母拜谢而去。召恶少年，授以中尉。少年曰：“向者愚陋粗鄙，不知大贵，误犯麾下。今蒙不即加诛，已领洪度，何敢遽受封赏？”信曰：“吾岂小丈夫之所为哉！怀私忿以为报复，徇德怨以为喜怒耶？汝其领受，勿致多辞！”少年遂谢恩而出。信因谓左右曰：“此壮士也！方辱吾时，吾若杀之，何乃有今日？吾遂忍而至此，是少年助我以建功也。吾之所以封少年，岂徒然哉！”左右曰：“大王赐漂母金，封恶少年官，非人所能及也。”
　　大汉六年正月，赵王张耳、楚王韩信等，率文武将相请尊汉王为皇帝。汉王曰：“吾闻帝，贤者有也，空言虚语，非所守也。吾不敢当帝位。”群臣皆曰：“大王起自微细，诛暴逆，平定四海，有功者辄裂地封为王侯；今大王不即尊号，何以示信于天下？臣等虽以死守，心愿大王加尊号也。”汉王三让，不得已，曰：“诸君必以为便，幸相与有益国家者为也。”于是卜正月甲午，汉王即皇帝位于汜水之阳。文武群臣朝贺呼噪毕，遂设宴功臣，以诏天下。诏曰：
　　朕惟周宗不祀，秦僭大统，六国兼并，四海纷扰，二世益衰，天命乃绝。朕本沛民，赖上天眷佑，祖宗灵庇，资尔文武之力，克秦灭楚，平定天下。群臣议欲尊朕为皇帝，为生民主，乃于楚汉六年正月甲午日，告祭天地，即皇帝位于汜水之阳，定天下，号曰大汉，改楚汉六年，为大汉六年。是日，恭诣太庙，追尊四代考妣为太上皇帝。立社稷于洛阳，封吕氏为皇后。长子刘盈为东宫皇太子。凡秦楚苛刻之刑，悉为赦除。布告天下，咸使闻知！
