<!-- { "loadSidebar": true } -->
　　家弟自燕归得我老丈教札慰存勤恳至叵罗与托尚方精醪天子所以锡劳臣者乃亦举以见赐会儿侄及孙凡八人适集举以属之曰异日谁当为石司马公者饮此各奋而争先则无弗沾沃者矣弟自入年来影不出郭门几若虎溪之限逺公而近闻有司之举先君子及朱中丞纨之恤典也仓皇走谒台于阳羡句曲间乃闻已寘之条奏之欵矣先君子之见抑则以髙宗伯修新郑之绪论谓徐文贞庇乡戚而中丞之有遗郄于通倭者也咸勒候另议弟之腐心不朽者十七年于今矣幸自台建白发之则当事者可以无桑梓之嫌而被恩者可以洗丐乞之辱但在条陈则于始末不能无畧而先君子南北十年之劳辽左千级之绩或未之及纵无阁寝而沾被未沃人子终天之恨终无以自释矣宗伯公通家之契且与弟有文字知意必不薄恳老丈与崌老从臾之并逹于祠部君生死骨肉之惠也情在廹切余不敢赘
　　
　　又
　　
　　前月有便附小启及穆太公墓表去计已彻记室矣月之十八日薄暮得亡弟十四日见诀书一纸大槩谓四月初已作死计不意更得百日此畨种种恶证俱集力惫气浅甚难支持恐在旦夕且自负有胆决加以学力定力故遂能轻死破恋今日方下此死手工夫寕耐不然遂躁乱不能摄持矣六亲既已无情即见吾兄亦如不见天下虽饥圣主能蠲赈事尚可为唯愿庙堂勿固宠勿近小人勿搜求人过诸君子勿偏见勿立党勿思报复则天下自平矣此外复有二百言多致意故旧语不及私弟时已煎廹若在尼连河中然尚谓其辞理眀晳结法遒美兾得数日延也别发儿曹一纸则以是夕街鼓动逝矣痛哉当临絶时呼水洗足匡坐湛然如定如寂了不怖散亦无痛苦念惟此子名行粗立文业粗就诸儿三者已亦崭然头角可靡憾矣独年仅踰夭位不称才且仆叨长十年去土何几乃不死而令此子死也崦嵫余日烟霾眯眼茕然之躯顾影局促生趣尽矣愚兄弟得奉侍长者与元驭相公皆荷深爱不啻骨肉哭死唁生知当为我恻恻也偶因秋省役便敬布腹心得赐一言或诔或赞以为死者不朽幸甚区区俟过万寿节即上书乞骸归治竁窆于先垄之傍且结茅作丙舍朝夕三遗魄预凿容棺之墟以待未审辇上君子能矜此情否三吴亢旱已极赤地千里尧汤之灾未闻接踵司计者何以待之余不能赘
　　
　　侯舜举方伯
　　
　　昨张生归草草贽数言为报未既所吐永嘉山海之胜见谢监诗为东南冠而门下方握词坛牛耳九合之余倦而息焉以与二三胜逹跌宕文酒以此上酬天公何快如之仆亦有一圃足畅邑当孔道为客所嬲无复生趣今蠖窜一团焦尚复迹之不已旦夕唯有缁衫行縢耳客之佳者曰曹子念其人负竒气工为文词虽须髯戟张如伧父与之谈则醍醐也渠游贵郡为报王大参阳徳知已然其意以不登鴈宕不谒二谷公是世界缺陷事唯门下进之初夏未热加饭自爱
　　
　　又
　　
　　仆为郎时从故吴中丞峻伯张太仆有功游业已闻公名矣垂二十余年而始于行巻中见所造杂诗若文更以为西京开元间人而又十余年而读公全集乃获尽巨丽之观如渔孟诸而猎云梦也三载前有张山人兎缺如方千自言馆公别业已舍去游金陵今年复来访足加跛如庾玉台手一椷启之则公札也以为果公札耶则公于秇苑称前軰非公札耶抑胡其瑰丽而尔雅也或张山人借以重焉山人恐未易办也虽然无似敢縁此而修咫尺之书以从门下后尘幸收之仆齿虽少于公然蒲栁易衰一切俱谢去于三尺蒲团地了此生耳公负絶世资必当为出世业时不可失也峻伯有子稼竳以诸生称诗大是后来之秀亦闻之否余不具
　　
　　答刘方伯
　　
　　世贞自丙子以来含饥抱惭于闾井者四载偶有小证始拟寘此身于轨迹之外而未能庙廊之上收拾陈物猥及衰残顾影自咲不能出应非敢用为名也夙业障成误落雕虫窟中影响见迹俾长小国之赋使从事齐盟苟不爱齿牙流羡即来识者所笑不以为磨昏镜则以为嗜昌歜如其不尔怨亦如之以故塞兊掩耳蜗庐蠖伏寜自絶于贤人长者而令子仲君忽负笈相枉适世贞以先君子事出谒部使者于句曲阳羡半月始得归门者出一敝刺而后知之乃来价复以门下大教隆币与仲君之髙篇见辱矣门下海内名家出入中外踰三十年鼎铉歩武拂衣髙蹈蚁观一世而折节赐推唯是过情之誉所不敢当乃其辞旨之精丽警絶则下走之所忻为执鞭者也冡器玉折岂唯贵门榱栋之痛当为天下惜之仲君方辞璞却湏加琢劘之功不患无陵阳赏识也如开岁春和能嗣前驾则弇中山灵先为除径以待或能少助千虑之一外薄物附忱不具
　　
　　答丁太仆
　　
　　仆衰懒杜门与世路隔絶家弟间致大疏一二与左降叙复始末不觉壮气攻中浸滛大宅寻晤汝师宫洗则谓门下躬行君子不为名髙其所欲舒吐盖未竟一二而朱嘉定汝虞亦复亹亹且谓门下将俾効不朽之役于王父司马公盖饮泪涔涔沁心腑矣仆故﨑■〈山钦〉坎廪人也生不受人知乃独受司马公知于疾风板荡之日有余寄焉迨公飬重梓里仆则偃蹇衡门暨强起仕路而公已游僊都宦辙见左无由一酬桥公之墓而叩陵媍之堂自谓此生无可仰报而使者至将致大教果以神道一碑见委司马公三品大臣天子赐塟而此独阙焉不文事固不偶然也仆于东土所见公担荷三四大事有出于铭状之外者仆虽愚敢不自勉苐来谕奨餙过当夫以太山北斗之拟即昌黎得之尚不能无愧色而况仆万万不及者哉洗笔研来已半岁不免复烦墨卿污之且负香火有所不顾矣滁阳山水永叔伯安二先生啸歌之地并门下而三汛涤意气自见天则区区除目非所以为贤者重也朱令有中牟宻县风而上人未尽知想当不惜齿牙余羡伏暑未蠲为道自爱
　　
　　顾太仆
　　
　　向者门下请告宅忧梓里之日仅一奉颜色于山观而不克报访又承致令岳士雅先生诗集累帙而不能报谢又以其时有笔札戒不获附不朽于九京罪过种种犹曰岩穴之臞固云霄之所弗深计者乃迩先君子赖羣公恩庇得沾身后而贞匹夫之节不固强出从大夫末则于门下固首当投刺自通负荆请罪者也门下以正直忠厚柄国家之公是者累年而始释之进陪九列歩武八座盖不直乡邑之光重而已憇伯冏之堂诵斯臧之句则一纪前有如不佞者在焉特衰劣过时之人无所比数不足以辱大念耳赍疏人便肃此附候寅阳丈不敢轻渎便间希为致声不次
　　
　　荅李惟贞大叅
　　
　　仲冬为不肖腐心之辰以故泛一叶为泖中菰芦匿而诸以筐篚见辱者尊则执事亲则吾敬美皆不敢发椷诚欲以例他客也公祖犹以此介介将无谓不肖薄之乎罪死罪死子念冐热驰二千里为其故府主称祝走虽为地道借一力于麾下诚贪与公祖相闻耳渠用期廹穷日之力故不及请非敢弁髦长者之恵也得教不以常调为意使长孺闻之积薪之语从咽中下矣然何至大计吏时敢狺狺其吠耶此曹子纵有胸无心当不若是不过一二蔑戾车耳儿子失学放黜其宜岂敢更有希觊贤器比当益大就昨伯玉司马来云与公祖为半日饮每语必先不肖使人鼻端拂拂有金华洞天想家弟似得赍捧役旬后或可趣下风大贶拜嘉并有薄物将侑乞鍳入
　　
　　又
　　
　　伏承赐示以袁生所具查应减税粮宿弊及该府复议令不佞看详惟是不佞衰懒乏心计且素不习于钱榖出入之数无以奉酬徳音皇恐袁生为民苦心大堪敬服但止是见一邉语中间有以别项増泒而并入正额者有以此额而那应彼泒者有虽増而必不可省者有可省而必不能省者亦有可以通融处置所谓寛一分民受一分之赐者眀公湏会府县正官细讲一畨请之两院将应减之数不论其可否一达户部听其回报其必不可减且有着落者晓谕百姓勿妄希觊不然愚民无知妄谓袁生减粮数十万为三吴造福而上官壅遏之是袁任其徳而诸公任其怨也适见庙廊大老亦有书来云云不敢不以闻若乃眀公欲定画一之规不使每年议泒则革吏弊寛民瘼杜浮言之大端也二册暂留看倘急湏当别封上不一
　　
　　又
　　
　　仆不佞自郢里之卜夜与岘山之浮白别后輙怳然自失以为竒人难再竒遘难三不谓天假之縁得从宇下忘形尔汝披胆天日盖三年如宿昔焉别后则讯问之信岁无虚季金错之饷椷无空篚春初以太夫人之寿言见委恨不知耳知之寕有待教而后具草者芜废之余不能深湛其思俾辞与事洽而眀公不逺千里颛使逺谢郑重其辞又绸缪其贶仆即不受伤亷之歉寕无过情之耻乎武昌山水多名胜仆时苦棘事间以诣台纷纭不乆量移无縁一极登泝之乐眀公风流姿槩胜小子百倍当无复遗憾苐资望崇深恐不能乆淹耳敝邑望公如望岁岂有意乎仆虽老尚能从儿童竹马后也所喻甘君者并得其书诚竒士也眀公称其保持邹司勲事忤柄臣而不悔前偶得一公书云邹入铨无它长唯推毂甘救陶善锺而已矣陶锺无足道若以甘咎邹宜甘之复见龊訾也论甘者以驳嗜之小疵而舍其狥义之大节嗟乎世见诚可悯也所报甘书并寿言稿附覧欲知仆之许彼至耳适老妇患风疾惙惙医手仓皇不悉亮之亮之
　　
　　又
　　
　　屈指与明公清洋夜别六寒暑矣自是歴三使君有三迁而至九棘列中台者眀公仅一转屹然于振衣台之阳岂武昌鱼美足恋耶无乃叶公之好龙非好真龙者也贞以先君子乆欝泉下蒙上恩隆重而召命再临力辞不得辇上君子多相譬说一念不坚遂成小草乃至病弟奄忽竟阻面诀贞何人斯而亦用荆公家故事耶苦痛惭恨不可言昨草具小疏苟且塞白兾竽滥之诮小寛旦夕当乞骸骨耳眀公不以一出为非而曲垂奨餙使人涔涔汗下不能禁柰使君非面是人者当由爱而亡丑耳亡弟遗诗文颇足不死今为刻其诗将成矣冬尽补刻其文毕当以呈覧请正也大币祗领并有薄侑不宣
　　
　　张都谏
　　
　　向者门下以先徳之重不逺百里俨然而辱临之虽不敢自爱其丑而值有逺客累不敢具杯茗为敬盖于今歉焉乃复更劳大诲重之以珎饵虽以不恭是惧勉而拜嘉汗固簌簌下也日苦役役不能事笔研敬闻命矣仲夏之暮当脱稿专人驰上先此附复不宣
　　
　　又
　　
　　向者逺劳尊驾贲恵先垄仅得一踵谢堂下嗣后杜门请告且以病弟拮据汤药至不能叩眀公艗首之北而荐咫尺之书奉送此歉何如迩覩邸报知进补天垣主持国是海内方拭目以瞻金鉴之上第眀良一时百揆时叙无足以当白简者唯时进格心之论亟采下民之咨务济艰巨毋专直声使圣徳愈隆国脉愈永乃鄙情所惓惓耳贞衰劣过时之人以先子蒙上大恩又不敢累抗朝旨狼狈一出惭悔百端兹因赍疏役便聊伸候私伏惟鍳亮幸甚
　　
　　周都谏
　　
　　世贞不能自削其雕虫之嗜而遽灾木徃徃污人目观又不能修乡里月旦以得罪贤者即不遂伏斧锧蠖屈草莽息黔之暇间及笔墨聊以送余晷而已不谓门下汰羣訾而録存之万里命书布以大币俾为尊諌议公寿言悚息不知所裁报惟是诲辞行述二帋古雅絶伦尝鼎一脔足占大烹牛耳之盟是在执事仆所撰造止是苟就来旨组而成篇譬之佛语未离小乗今具稿呈上即不以覆瓿似未足疥公壁也出处之示知门下悯我至矣破甑何足复论纵令理之岂堪炊饭食人况蒲栁易衰姜桂犹在未尽之躯得嗣相闻异日借门下一字华衮为慊耳薄物侑将下忱不一
　　
