<!-- { "loadSidebar": true } -->
棱撑余骨不胜裘，又说添庚到白头。
日日衰容随病改，年年旅况付愁收。
笙歌天上方辞腊，士马边间正佩钩。
春至九重多雨露，敢辞膏血洒軥辀!

春事
嫩绿园林雨霁时，纷纷红紫斗春姿。
娇花总有东君护，若到开残亦下枝。

奉挽晓峰张丈【二首】
其一
三十年交云已亡，那禁风雨到胡床!
中宵徒有空梁泪，候雁应无远字将。
天纵神驹方骋足，星摇宝剑遽韬芒!
欲征世业君堪慰，三署犹虚鵷鹭行。

其二
长干尽是少年行，老大重怀白马生。
梦杳蓬莱闻鹤语，别深沧海失鸥盟。
谁知楚服天犹妒，自拟玄经日已成。
一代风流看欲尽，秋原未到不胜情!

夏日游唐氏山庄
青山来朔漠，绿树杂西皋。
残醉驱炎色，新城倚暮涛。
卧便松影密，兴对野人豪。
宁复悲歧路，萧疏感二毛?

送欧廷评仑山迁南工部[四首]
留京王气自天开，三署初逢载笔来。
早慕玄熊平水土，至尊一日借君才。

其二
朝辞北寺五云傍，暮指中流万鹢翔。
若过江都应系缆，手栽桃李已成行。

其三
家传六一有遗风，昭代为郎意独雄。
候雁北来新调好，文星南度大江空。

其四
罗浮苍蒨傍君偏，忆共观涛十四年。
莫问盍簪知有日，主恩重奏柏粱篇。

登杨木顶边楼[二首]
其一
谁起楼台接帝阍，万山回合五云屯。
因看短剑开尘匣，化作长虹护塞垣。
小队旌旗空外出，层峦刁斗日边繁。
居然爽气来杯勺，避暑无论河朔尊。

其二
岁月堪嗟胼胝深，与君此日重登临。
曾知往事惟衰鬓，莫话新愁但赤心!
已觉竦身天尺五，都忘侧足地千寻。
神工更欲增奇绝，螮蝀双飞抱碧岑。

游铁冶涌泉湖。
百里青山夹道花，柳迷幽谷有人家。
望连野色堪邀月，坐漱清溪可当茶。
傍水桃源仙地近，隔林渔火世途赊。
披襟今夕同君醉，愁绝何年泛海槎?

游翠峰寺
白发年来老更狂，爱寻幽僻到僧房。
精磨古石见山影，浸抱尼珠弄月光。
早为炎蒸休战马，那知秋色动清商。
翠微若有徘徊分，早谢丹书礼法王。

登盘山绝顶。
霜角一声草木哀，云头对起石门开。
朔风边酒不成醉，落叶归鸦无数来．
但使雕戈销杀气，未妨白发老边才。
勒名峰上吾谁与?故李将军舞剑台。

放舟蓬莱阁下
三十年来续旧游，山川无语自悠悠。
沧波浩荡浮轻舸，紫石岐增出画楼。
日月不知双鬓改，乾坤尚许此身留。
从今复起乡关梦，一片云飞天际头。

将赴粤东别亲友
五岭迢遥秋望迟，白头今复动离思。
儿童遮道看传节，朋旧临歧为举卮。
仰面还惊归鸟下，扪心讵遂片云移!
东门尚有瓜田在，重语园丁好护持。

赴粤途中述[三首]
其一
四十年来汗血间，征鞍重度穆陵关。
如今南北多良将，何日天王为赐环?

其二
再渡长江旅梦牵，歌声子夜逐秋舷。
人间苦海波犹沸，天上春风祗自偏。

其三
倏报南天未息氛，楼船飞鹚渡江濆。
帆头应挂故乡月，陇外不知何处云。

度梅岭[三首]
溪流百折绕青山，短发秋风夕照间。
身入玉门犹是梦，复从天末出梅关。

其二
北去南来已白头，逢人莫话旧时愁。
空余庾岭关前月，犹照渔阳塞外秋。

其三
仰看夹壁起层云，一线青天五岭分。
共讶皇恩遍海峤，岭头十月气氤氲。

观迎春
三农东作喜开先，箫鼓声阗此地偏。
薄海共逢文化日，殊方初颂武功年。
艳看罗绮千门集，笑拥鱼龙百戏传。
万里阳和虽有脚，总应不到二毛边。

端阳奉邀藩臬诸司观龙舟有作
参差飞鹢集中流，振地欢声竞楚舟。
宪纪高悬明法象，海氛常净见訏筹。
江潭独抱孤臣节，身世何须渔父谋。
一片丹心风浪里，心怀击楫敢忘忧!

在告暂憩小金山[四首]
其一
六十行年梦更梦，幸存骸骨乞重瞳。
风尘久矣迷真觉，苦海何缘悟性空。
前世有心仍野寺，故吾不复识钟公。
遐方但愿无烽火，烟柳年年系去骢。

其二
诸公尽是济世才，吾卧蓬莱亦快哉!
闻说伏杉生百粤，常看飞栋斫三台。
报君未老驱赢骨，听笛先闻吹落梅。
但愿五云扶日月，相逢到处好衔杯。

其三
年来岭海偃旌旗，瘦骨何妨万里移!
云拥三城多瑞霭，梦回孤枕愧支离。
登高渐喜瞻天近，抱病翻思去国迟。
粤路险巇君莫问，天街更有路多歧!

其四
戢羽樊笼四十年，水滨亦有白鸥天。
君恩自是优功狗，世事浑如看纸鸢!
恋客青山随处有，向人明月为谁怜?
杖藜徙倚蕉窗下，几度从容检内篇。

别粤中诸公[二首]
其一
万里归心系别船，高情直与九霄联。
望迷北斗知天远，水尽南邮见地偏。
帆逐晚云随去住，鸥浮春雨任蹁跹。
圣朝不薄庾关外，新拜元戎已出燕。

其二
瘴海氛多晓亦寒，维舟更识主恩宽。
放怀到处青山外，幽梦那知白日残?
别酒闻歌还障袂，除书拭目听弹冠。
人间薏苡容身易，天汉风波把舵难!

宿五羊驿
细雨鸣鸠石路迟，苍茫水树共依依。
好山可惜云藏半，古砌空闲客到稀。
列炬自应投照乘，踏春何用问渔矶?
停桡不少迷津者，独幸风波一息机。

舟行有感
孤帆远浦暮云低，海祲遥连望眼迷。
滴尽春愁三日雨，叫残香梦五更鸡。
喜看赤日经黄道，却爱青山转碧溪。
此际黄冠应底事?天恩曾许谒夷齐。

谢参知陈、少参梁
联樯为送，尽境始别[二首]
东泛江流逆更狂，宪旌千里送归航。
百年义重看云外，匝月情同去水长。
楚粤天分伤把袂，舟车地迥动离觞。
应知意气凌今古，便到蓬莱亦未央!

其二
道远情劳客散时，双旌何事又相迟?
珠江共楫凌江返，宦海同缘别海悲。
胜境相携伤去住，联舟唱和惜分离。
骊驹歌罢家何处?直借高风到嵎夷。

入梅岭
五岭山头月半湾，照人今古去来还。
青袍芒履途中味，白简朱缨天上班。
烟水情多鸥意惬，长林风静鸟声闲。
依稀已觉黄粱熟，却把梅关当玉关。

结夏山中寄都塞上诸知己[二首]
六月园林意自凉，纷纷开落住时芳。
莫招仙子层霄远，且傍佳人舞袖狂。
鸥鹭沙头原有侣，鵷鸾天上自成行。
宰官若问山中况，日日清风薜荔床。

其二
九曲河流返汉槎，蓬莱原有野人家。
堪伤地僻虚谈麈，总是山高障落霞。
花发旧林春自足，醉来清夜月遍赊。
尚知造化犹怜拙，孤屿仍留篆鸟沙。

东海奇松歌
蓬莱畔，奇尔松!苍鳞黛鬣身虬龙。
风雨时时吟不歇，炎天凄切寒无冬。
问之何代谁植此?精神命脉羌如彼!
初不避山林，原不竟朝市。
久随冷淡缘，静任盈虚理。
寿已千龄外，恍然一瞬里。
松有闻，尘嚣两耳具纷纭；
松有见，转眼荣瘁亦堪叹!
松若有心情，能忘利与名。
人非松，松非人，古来那具千年身?
龙争与虎斗，转盼即成陈。
松兮人兮奈尔何!摇笔且放奇松歌。

传烽歌
一炮一旗山海路，一炮二旗石门冲，
一炮三旗台头警，一炮四旗燕河攻。
二炮一旗太平路，二炮二旗是喜峰，
二炮三旗松棚路，二炮四旗马兰中。
三炮一旗墙子岭，三炮二旗曹家烽，
三炮三旗古北口，三炮四旗石塘冲。
千贼以上是大举，百里以外即传烽。
贼近墙加黑号带，夜晚添个大灯笼。
若是夜间旗不见，火池照数代旗红。
贼若溃墙进口里，仍依百里号相同。
九百以下是零贼，止传本协各成功。
单用炮声分四路，不用旗火混匆匆。
山海大墙皆一炮，石门喜曹二炮从。
台头松古三炮定，四炮燕马石塘烽。
零贼东西一时犯，两头炮到一墩重。
该墩停炮分头说，东接西来西接东。
但凡接炮听上首，炮后梆响接如风。
炮数梆声听的确，日旗夜火辨分明。

露坐观飞虫扑灯赋
余经营塞事，次曹家寨路，宿野寺之逼仄，实不安乎卧护。性不喜于暗室，漏初严而若厔。乃移席于中露，秉一烛以待胐。二三童子，若骖若服，或持我肱，或扪我足，以开我襟，而触我目。时维仲夏，百物繁生。潜动而无翼者，则不睹乎其形；蕞尔飞虫，曷来绳绳?巨如胡饼，微如粟粳，倏多倏少，或夥或零。毋论有知无知，毋问有情无情；岂暗投之弗白，及覆照之未明，争借辉以丛集，径如毁而回萦?非上下之火鼠，乃宛转之水萤，焰焰所燎，薨薨而倾!余将以为无幸，少间鼓翅而复升。又以为焦烁之不可当，必远向菌木而自藏。寻复振羽，何异探汤。微者或一再而缭绕，巨者则数次而徬彷。胥糜烂于鏖战，不知曾为燎之所戕；尽尔族党，至已斯亡。俄倾瞬息，折堲无光。浮盆盂为鼎镬，沉膏脂于豆觞。宁趋热而速毙，不就凉而延长。岂薰之有馥，而煨之为芳，甘蹈火而俱焚，以篝灯为昆冈?嗟物之外蔽，故昧死以趋炎。乃人之内热，孰不如彼之熸?嗜义易厌，嗜利弥坚。或因难而止，或中道而迁；奉首幸免，蔑理苟全。方寸之欲胜，则七尺其何悭!旦夕之谋遂，则百岁其可捐。贸贸汩汩，虫何辨焉!故有感于物物，敢用告乎元元：惟随日月之临照，而保天年于自然。

