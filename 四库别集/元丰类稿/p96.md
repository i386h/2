<!-- { "loadSidebar": true } -->
　　先生所著文，有《元丰类稿》五十卷，已板行于世。属者南靖杨君参来令南丰，乃先生故邑，因求全集，正其讹漏，将锓梓以广其传，乃介教谕句容王铎，求予文以引其端。於戏！一夔何敢序先生文哉？昔欧阳公作《五代史》，陈师锡序之，而半山诮焉。以一夔而序先生之文，其蹈师锡之诮必矣。一夔何敢序先生文哉？虽然，师锡之序《五代史》，固不能免半山之诮，师锡之名，亦藉是以有闻于今日。先生文在天地间，如景星，如庆云，如麒麟、芝草，而天下之人争睹之者唯恐或后，一夔之名，诚得藉之以有闻于后世，亦何幸欤！为是不拒其请，而僭序之首简。

　　成化六年庚寅岁冬十月望日，赐进士及第、奉训大夫、左春坊左谕德、经筵官、兼修国史后学豫章王一夔序。

　　【重刻元丰类稿跋】　明·谢士元

　　南丰曾先生所著《元丰类稿》诗凡五十卷，宜兴原有刻本传于世。知南丰事杨君参谓先生邑人也，流风余韵犹有存焉，况文乎？乃以宜兴旧本命工翻刊以传，盖欲邑之学者人人有而诵之。孟轲氏所谓诵其诗，读其书，不知其人可乎？学者诵先生之文，则知先生矣。知先生则于感发也，特易易焉耳。参身任师帅，欲学者景行乡之先哲，可谓善于教欤！书之末简，岂徒识乎岁月，亦著参所存所施异于人云。后学长乐谢士元书于思政堂，时成化壬辰六月也。

　　【南丰先生文集后序】　明·陈克昌

　　南丰先生曾氏之文，与庐陵欧阳氏、眉山苏氏、临川王氏并称名家，而皆有集行于世。先生之集，盖刻自元大德甲辰。此为《元丰类稿》。宜兴有刻，为乐安邹君旦。丰学重刻，为南靖杨君参。缙绅章缝，遂有善本争相摹印，人人得而观之。邹孟氏所谓诵其诗，读其书，不知其人可乎？学者观先生之文，则知先生矣，知先生则于感发也，特易易耳。历岁兹远，板画多磨，虽尝正于谢簿普，再补于莫君骏，顾旋就湮至不可读。予谪于之再稔，公暇辄留意于斯。而郡斋所存，若《李于江先生集》、《养生杂纂》、《耕织图》、《和唐诗》，昔所残缺，悉为增定。既又取是集雠校焉，易其敝朽，剔其污漫，更新且半，庶几全录，阅三月始就绪。

　　呜呼！先生之文何事于予，顾诚有不容己者，而亦学者诵法所在，高山仰止，景行行止，愿相与勉之。若徒以其文焉尔也，浅之乎求先生者矣。嘉靖甲辰仲春，前参议、仁和后学陈克昌识。

　　【序刻南丰先生文集】　明·邵廉

　　南丰先生之自叙文云尔，其言以一道德、同风俗为盛，由当理故无二，由不当理故二。后之评赞者亡虑十百，其不知者风影形似，知之者卮言无当，蔓衍而反盖厥指，读者辄病。叙南丰曾氏者，孰与其自叙文甚确也？故今揭而论叙。

　　夫曾氏之文，盖庶几乎孔门之文章也。《中庸》曰：“喜怒哀乐之未发谓之中，发而皆中节谓之和。”和也者，中也，天下之达道也。孔子曰：“辞达而已矣。”辞，喜怒哀乐之成章也。达，达其由中出也。辞达而道达也，故通之天地万物无二也。曾氏当理故无二，以此，夫子之文章，可得而闻。

　　自七十子丧而微言绝，其可得而闻者，卑弱者溺近，讠皮邪者荒远，百家舛错，如亡羊迷珠，即可得而闻者犹然，况不可得而闻者乎？

　　汉兴，庶几乎道者，得一董仲舒。论政则明教化而重礼乐，论学则崇道谊而诎功利，而其指曰：道之大原出于天，天不变，则道亦不变。天即天命之中，道惟达故不变也，当理无二非欤？诸不在六艺之科、孔氏之术者，请绝勿通，非一德同俗欤？是孔门文章之支流也。

　　由汉而宋，数百年而后得南丰曾氏，反约以阐其指，详整以明其法。《叙战国策》言道以立本，法以适变。《叙听琴》详五礼六乐其用，至于养才德、合天地而后已。《筠州学记》则详次《大学》诚正修身，而本之致知。《新序》之作，又深明学有统，道有归，而斥众说，大较以一德同俗、当理无二为旨趣。

　　盖二子者之文章，可谓至正矣。夫董仲舒之明一统，学海者也。仲尼日月也，水则海也。南丰子亦水之江汉乎？海之支委也；星之斗乎？是借日之光也。是故偏全者智识，醇驳者造诣，其辞指一也，未见大原之叹，非文王、孔子之文之评，则所谓道德礼乐教化者皆非欤？噫！谅哉难矣。廉非敢以乡曲后生与知公文事，而深有慨于知之者难也。序而刻之。隆庆五年辛未秋八月之吉，南丰后学邵廉谨题。

　　【重刻曾南丰先生文集序】　明·宁瑞鲤

　　余不佞，亦尝诵先生之文矣。顷释褐承乏丰土，私窃幸溯前哲徽音，获寄仰止。入境久之，复耳三文公之迹为详，盖相国文肃公子宣、史馆文昭公子开，皆先生季仲，而先生讳巩，字子固，则世所推文定公者。先生文旧刻县署，存者陶阴亥豕，阙者首尾决衡。余怅然欲一新诸梨，而簿书倥偬，居鲜暇日。会邑痒士曾敏才、敏道、国彦、敏行、国祚、育秀、能先等诣余，请曰：“祖南丰先生倡道宋嘉间，为时儒宗，所著文集若干卷，学士大夫交传诵之。兹欲仰承雅意，摹刻佳本，藏之祖庙，以志不朽。乞赐一言之辱，弁之首简，幸甚。”余维夙昔向往之勤，孜孜诵法，其可以不文辞？

　　盖先生之文至矣，乃六经之羽翼，人治之元龟，自孟轲氏以来，未有臻斯盛者也。夫其矢口成谟，扌离词树帜，彼曷尝雕锼锻炼，字栉句比，规规然矜一隅，工累黍哉！辟之三垣九野，向夕而光章；万壑群川，归虚而沛艾。至错经纬而涣沦漪，天地不为文而不能使之不文，亦其势然也。先生生昆体浸淫之后，洛学未兴之前，识抱灵珠，神超象帝，致知诚意之说，率先启钥，功良伟矣。尝试取先生书详读之，张皇幽渺，则天地万汇靡遁其情；商订运代，则曩畴风俗曲尽其变。条国家盈缩灾眚，随计蠹耗图回之安在；规官守刑名法度，壹令钱谷狱讼之兼筹。旁至篇什赋咏，罔不温润舂容，可弦可诵。盖先生于义理，茧丝牛毛，于学，贯道与器，故文章卓绝若此。

　　考神宗时，属新官制，除目填委，先生下马口占敕词，日除数十人，各极命官法意，神宗简注特隆，有史学见称士类之许。践更中外，所至有声。即父兄鼎贵，中朝故人，舒国秉均轴，先生进止泊如也。则先生自任，实贞且重，独以文章致大名耶？故观先生者，于道不于文，政以文论，亦自岿然诸名家中。何者？昌黎贻论于格致，柳州谬称于罗侯。舒国新经字说之见疵，眉山纵横习气之未遣。唯是六一纡余典重，先生并之。至《为人后议》一出，六一且有当时未见此论之叹，盖追忆濮议云。然则先生在诸公间，有过之无弗及也。倘所谓六经羽翼，人治元龟，直接孟氏之传，岂虚也哉？

　　它时文昭公裔思孔氏为余言：厥先祖世藏先生《隆平集》数十卷，别无副本，未敢轻示人，丰人士即不知先生复有是书。雅欲手写全编，传之好事，以困公车未能也。则并梓以垂示来者，非兹邑一快书与？诸生祖讳{古心}，先生再世孙，死金将之难于越，遗子，事闻，以恩泽补将仕郎，终南安军守，由抚转徙桑梓之查溪，世建庙貌，瞰溪流数武，余道于舟次，往往为之低回而谒其祠焉。思孔氏业古辞赋，已卓登作者之坛，而诸痒士英奕济济，咸质有其文，可谓能世其家者，余故乐为之序，并致《隆平集》遗之。明万历丁酉岁季夏月谷旦，赐进士出身、知南丰县事桐宁瑞鲤撰。

　　【重刻南丰先生文集序】　明·王玺

　　文以载道，道管于性，性定于一。六经以一为宗，圣人以一为极，先师之一贯，宗圣之一唯，立言经世，万古不磨。下此诸子百家，樊言不一，凿性畔道，不可以训，则文实未易言也。

　　吾丰据西江上游，人文代有，特竞词章，而性学不明，敝也久矣。南丰曾先生讳巩者，其文章根自性学，远追乃祖宗圣，一贯忠恕大学格致心法，以六经缮性，抱真守一，盖接乎参而达乎孔者也。其有关道统，岂浅鲜哉？当时读其文者，或世数相悬，或壤地相隔，皆猎其词而未罄其行，夸其文而未得其性，是采花而忘实者也。予生先生数百年之后，尤幸得近先生之居，其性学渊源，忠孝廉节，满著乡评，超于文章之表者，得稔知而缕数。先生早负英敏，日记数千言，而博学详说，反约之乎一心。善养祖姑，本于纯孝，以经术课子弟，使知其一以定其性，会其道，以故诸弟以文学显，冢孙以忠义名。历任六州，所在料理，弭盗戢奸，惠政四溢，民风鼓鬯。两迁史馆，编次实录，断自独心，不以贵倨迁就。奈忠直忤时，挠于新法，相业未就，遂解组归田，结兴鲁书院，与欧、苏诸君子发明一贯定性之旨。所著《元丰类稿》、《隆平》、《金石》、《群史》诸书，总皆发自性灵，真得孔门心法，克绍宗圣家学者乎！迄今子姓蔓延，抚、建各设庙祀，而查溪后裔彬彬，人文称盛，始信道脉所流也。

　　先时《元丰类稿》，九世孙居查溪讳文受、文忠者已经校刻，第原本存县久，多残缺。予方扪心感慨，倏裔孙才、行、道、思、秀、先等谋修先业，来属予言。予虽不敏，尝怪世之毁道灭性，专以定性主一之训，私心向慕，而踵芳之志未诿也，辄起而言曰：尔诸士此举甚盛心也，然克振箕裘者，不在浮慕其迹，要在远契其心，诚以道为型轨，心为严师，则定性中自是法祖也。宗圣之一，先生衍之，先生之一，后胤当宗之，则兹集为传心令典可也。不尔无以畅明性道，何以光昭祖德哉？不佞为先生后学，愧未能尽性至道，漫以一自持，朝夕乾乾，亦以此属尔后士云。大明万历丁酉岁季夏月上浣之吉，赐进士、嘉议大夫、广东提刑按察司按察使、前钦差抚苗、两奉敕提督学政、知直隶太平府事、户礼二科左右给事中、使朝鲜国、赐一品服、侍经筵官、题准纂修世宗实录、翰林院庶吉士、乾乾道人、南丰里东后学见竹王玺撰。

　　【曾南丰先生文集序】　明·赵师圣

　　予自束发受书，长而策名登朝，海内升平，天下安，读书中秘，于今二十有余年，凡古今文章升降之变，窃尝窥之矣。

