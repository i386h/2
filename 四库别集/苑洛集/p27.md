<!-- { "loadSidebar": true } -->
　　公讳直字道伸姓屈氏号西溪其先楚公族汉髙祖徙齐楚豪杰于闗中屈氏与焉遂为华阴人曾祖亨洪武初书币征礼甚急亨雅不欲仕附族人从戎者免祖讳韶字九成号诚斋经明行修歳荐入国学祭酒司马公询器重之仕山西隰州同知有惠政隰人至今称说不忘父讳弘仁字爱之号朴庵涉猎诸史小学善楷书秉义执礼至老不倦以公官刑部时封奉直大夫署郎中事员外郎母李宜人公甫十岁而李宜人卒继母刘宜人抚育之初公生之夕朴庵夣日出大如轮红光异常流入于懐惊觉而公生天性聪敏过人六七岁时朴庵口授以诗歌及大小学论语经文即记忆不忘稍长就师慨然有志圣贤之学手不释巻隆冬盛暑或诵读彻夜成化乙未充邑庠生庚子浮梁戴恭简公岁试至华阴恭简规法未成材临时不得为成材文时学官怒公贫故以公当未成材公既就试两题皆为之又皆甚佳恭简深加奨誉而挞学官秋遂中式甲辰登李旻榜进士秋九月刘宜人卒公守制适岁大饥絶粮推官赈华阴公谒推官乞赈推官日三邀公会食次日公辞曰使君法官日讯罪囚数数见邀恐生物议推官曰子家贫甚赈济能几何吾所讯囚二人者将论边戍数数邀子来故示知厚彼必求援吾释之必厚谢子公曰在使君髙义则可直则进身之初当清白自励赈公道可受赂援罪人则不可矧又伤使君之公哉推官叹服谢丁未授刑部浙江司主事执法不挠案无滞狱不数月主事声名籍甚尚书江西何公甚礼重故事郎中缺员印必他郎中署有员外郎亦不得印时司员外郎郎中俱出勘何公辄命主事印主事以故事辞尚书曰主事非常主事亦不可以常格待也刑部主事署印盖自公始故部狱卒往往厚索要囚稍不如意辄缢杀之公点狱事卒白鉴缢杀一囚是夜夣囚诉卒明旦根治得状白于尚书尚书曰要囚也姑置之公执不可卒论如法自是卒无敢杀囚者锦衣奸人依凭权势郡县土赋至辄局诱解人代纳号称揽头往往负苦解人多令破产有数揽头发觉公白尚书按治尚书不许公固请及逮系揽头权势人果邀夺之尚书闻之且惧且怨曰我初不许今何也纵之如法何急之部且多事矣而急诣锦衣谢公曰直自有处老先生勿虑也明日入朝言于锦衣曰揽头犯法刑官逮之奈何弗与锦衣朝廷心腹法官乃不容刑官守法耶锦衣曰法不敢挠畏君法外之刑耳公曰纵罪人固非法有意加之亦非法也直亦奚敢锦衣喜曰如是诸犯即当出矣明日送揽头至征其赋直俱抵之罪尚书复大喜弘治壬子升广西司员外郎甲寅朝邑韩邦竒侍父福建按察副使莲峯先生入觐驻通州邸命邦竒讯公时邦竒来自闽七千里又莲峯先生与公新结男女之好也公留食出生韮一品汤粟数盂邦竒饱食之公曰子饥甚也邦竒曰尊公以古人自处亦以古人待邦竒不敢不饱也明日邦竒反命莲峯先生方与同觐者叅政陈公奕邦竒言陜西有人屈秋官不负门墙盖公莲峯先生授经生也因言留食事邦竒时年十七陈公以手执碁熟视邦竒谓莲峯先生曰恠哉此子颜子之志也若他儿必恨其简矣乙夘升山西司郎中辽东巡抚武臣交恶朝廷命选差刚正官勘问属公偕给事中于君宣公直巡抚而抵武臣以法武臣枉状奏公徒有清白之名而无变通之才又谓公本光明正大误聴按察之言而重彼罪朝廷知公论当不问公刑部歴三司几十年讫威讫富权贵人惮之丙辰升重庆知府土官军卫杂处且富庻而谤议易生自有知府以来无见任升迁者云风水使然也公既拜命人或以是虑之公曰试使夷齐饮终当不易心贪泉之不能移也又曰士君子尽其在我升迁何足较公既视事吏持金床簿铺面簿地步簿呈公征需七八千金公叹曰小民营利为生何预于官而为此横敛耶取簿付之火府有妖掷砖石毁人房屋先民居渐及吏舍及首领佐贰官又有火灾或柱头房檐或墙头积草有火起或柴头有火或绵絮包火落于民间房院内公乃告于城隍谓城隍与直相表里皆受天子宠命以主此一方若强暴横行及民之不得其所者则是直失其责矣妖恠肆行以为民患尊神亦安得辞其责哉伏望宣越神威灭此灾异母或矌职以作神羞妖火遂息境内旱禾稼枯槁公将祷于真武山是日天甚晴明启行忽有白云如盖往返随之士夫随行者莫不见而私惊异焉既而果大雨如注岁则大熟于是重士大夫有三异赠巻守重庆凡九年抚按剡荐者八疏巡抚萧君又特疏荐曰重庆地方军民杂处民尚嚚讼素称难治入其境见六事孔修四境乂安仓库有余羡之积囹圄无留滞之囚存心正大而有亷慎之操处事公平而着勤能之誉乃四川多官中之杰然者必须不次擢用方协舆论乙丑冬升河南叅政永城县杨姓者为豪族诬苦公得状治豪族罪杨氏获伸为公立生祠初布政司二门外居民丛聚货食及公署印事咸徙出外公恠问之咸谓使君衙无滞事人无乆留者货食不便徙出别求生理耳抚按交章荐叅政正徳丁卯升浙江按察使公自念官以提刑为名以按察为职深惧负乗鞫问纠治一以至公处之菲约自持门无私谒法无枉纵一方澄清司礼监巨珰刘籍故都御史钱公钺家未至公升河南布政将之任镇守刘公谓公曰刘太监声势甚大公去事难济矣刘珰至果怙势作威欲三司跪谒公率众不屈刘珰怒甚众惧莫敢言公从容曰朝廷之下衙门最大者内府司礼监天子之下内臣最尊者蟒衣玉帯太监我辈岂敢不敬第不知见怒得何罪也刘珰即改容曰宪长好人援公手揖众入坐众谓公既不激刘怒又不渎礼善处也初公至浙巡按欲惩司吏公曰事不集大抵皆官也乞寛三月事尚尔岂惟吏官亦当论巡按罢惩不待期皆报完甫至河南升太仆卿太仆司马利近幸相沿为竒货地包揽代纳请托苞苴百计求中至郡县亦岁有常例马多不堪公力禁革之太仆为之肃清近幸不恱乃相与共谮于权瑾瑾令逻者侦察尽得其情乃谓人曰屈某好官太仆官乆习污浊今别是一衙门也诸谮不行迁南京操江都御史复改南京大理卿多所平反有驳稿存未几复改漕运都御史公以运舡多稽迟置方眼簿给付运官日记所运水程及阻风守浅时日备查考其法至今用之故事都御史例坐漕运总兵左瑾不恱公乃托此曰都御史岂大于公侯伯今屈某坐伏羗伯毛锐左且云旧例我差人拿来看是旧例否公将上京议事山阳知县馈银器一桌公怒甚知县曰旧例也公曰是何宪纲所载责知县叱出瑾既败某御史倡言公为瑾乡人数数迁转宜罢遂致仕初当道与蓝田南氏有故怨公连姻南氏当道欲倾公虽一岁四迁实惟布政迁都御史耳而言者不察又公为按察时某御史为归安知县民告言知县科敛至万金公按治之知县懐白金三百两馈公求解公叱却之按治益急而公升河南知县遂得解及知县为御史起复赴京至淮安谒公漕府执属官礼甚恭公喜宴谈及浙事偶忘其为某御史也因言直平生未尝分毫茍取如浙属一知县馈金求解赃事当时叱出及今犹耿耿不知其人何如也某御史色沮愈恭公恠之及罢会谛思之则某御史也公大悔恨无及矣及某御史至京而瑾败当时科道皆尝伏谒瑾惟某御史始入道于瑾无染故得肆意倾挤不特公一人也众虽知公枉然畏某御史莫敢言公直而有谋刚而不虐才敏而力足以行之故宦迹所至皆有声称与人言亹亹无隠亹亹不倦然亦以此得罪于人尝曰造化运而不息君子忧勤之心无时而可逸居官则当尽心国事居家则当尽心家事优游自放不几于猖狂耶故公里居以来二十年耕读不倦尝身亲农事手披载籍为子弟式虽官至大臣非庆贺大宾客未尝衣锦于人无贵贱谦谦致礼无少慢事朴庵孝朴庵年九十卒公年七十哀毁皆如礼公弟泰寓京感时疾公亲视汤药家人以传染谏公曰兄弟至亲岂得相避忌如此哉时有名医然难致公跪于门医感而至谢礼亦不受曰公为友爱人某独不得为义人耶嘉靖丁亥奉诏进阶己丑总制尚书王公疏荐起用不果公才足以胜重而见沮于怨者知公者咸惜之公年虽七十余而强徤如少年众谓必有朴庵先生之寿乃一疾竟不起其亦命也夫讣闻皇上遣官谕祭营塟事公生于天顺戊寅八月初五日子时卒于嘉靖辛卯六月二十日戌时享年七十有四配石宜人侧室田氏子男四召国子生娶王氏继娶宜氏登娶荣氏石宜人出嘉邑庠生娶李氏愚汉幼未聘田氏出女五曰士适洪铜县丞李钺曰淑适山西布政司叅议朝邑韩邦靖曰爱适国子生商州南溱石宜人出曰淮适邑庠生灵寳许佲曰五字邑庠生李光祖田氏出孙男七孙女五赞曰亷者士之大闲也簠簋一污周公才美不足观也已世之人假借贵观颜色以耀闾里受赇惟来以渎知厚者众矣卓哉公乎岁饥乞赈顾乃辞日三之请却赂脱罪人之惠至今聴其言凛凛然令人振奋感动肃恭生敬起采薇箪瓢之志孟子曰周之则受赐之则不受一于义而已矣当其时闭户饥死则于陵仲子之俦又非公之志也予既详书于传而复论著于此使吾党之士景行仰止且知先进登大位非幸致也 

　　王安人传 

