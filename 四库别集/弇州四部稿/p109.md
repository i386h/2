<!-- { "loadSidebar": true } -->
　　语曰綘灌无文随陆无武即不问随生寥寥九江数言彼陆大夫之新语春秋抑何伉浪不雅驯哉何论武也明兴而北地信阳歴下诸君軰名以文起尚不能从白虎青藜之后以毕经生技寜暇计折冲哉借令经生之技能袭六加七通于短长纵横诸家而县官不以一障尺刃畀之而遂诿曰文士无用者寜不寃也吾虽孱弱不自立然不敢信文士无用于天下则于汪伯子徴焉伯子束发而脩古文辞精于坟典丘索先秦两京诸子其操頥颏指腕片语尺蹏无非雅娴者拟以不习吏而伯子初试令即为良墨绶进郡太守即为良二千石郎司马部即以兵事承间当司马指出佐中丞视闽师海上差功次逾中丞旋进中丞尽防诸大将则倭酋以次授首环海而筑京观者不可胜数移镇郧襄绥楚服贪吏望风解印绶小民鼓腹而治入佐大司马核东北辅邉实凡三镇镇各有封事减损耗费以数万计大要以力必归障障必归险食必归士士必归伍帅防向外毋令向内卒勇在公毋令在私如是后先数万言天子异而用之着为甲令伯子归而摄理禁兵肃然赵营阳李临淮风即与伯子操頥颏指腕而习其雅娴者不知其任将帅也旗鼓之间挥袂出号而伺其不可犯之色亦不知其为文士用也昔孔子任爼豆而辞军伍乃其意欲以逆折卫君而至夹谷之防即以其用摄敌于爼豆之间而彊自辟夫漙愽渊泉而时出之又何暇别文武哉乃所龂龂于北地诸君軰者以言伯子何尠浅也礼五十曰艾始服官政而伯子及其期则已少司马矣天下危注意将天下安注意相伯子始所见武功皆己能借危而致之安地即人主一旦择毕公以夹辅周公舍司马奚取哉当又于伯子观人文矣伯子之戚黄舍人榜者谓不佞习伯子则贻书曰诗不云乎文武吉甫万邦为宪乃又云吉甫作颂穆如清风唯吾子之似之也将有请不佞闻命矣颂伯子者冝莫如不佞也敬以所闻复
　　夀戚大将军序
　　往者天子以戚大将军闽功成急传诣北邉大将军过汪中丞而论北事所不易支者五即天子不以某不肖待罪行间非举便冝而授某不可因借箸条所以不易支及便冝状中丞为文叙之甚悉大将军至自闽天子果以蓟帅授之亦颇用便冝法从事而不尽如大将军故指大将军谓敌骑壮甚卒难用骑争于是以意间古法教车而以南短兵法教歩俾车抗锋歩夹车骑承歩利则骑追北不利则车殿以自卫敌稍稍闻之缩弗敢防入则请欵塞至是庵庐错于我储胥者且五载而大将军益得以其间邉事其法曰垣易穴也墩易陵也我髙坚其垣而稍踈其武为敌防以乗之防多其卒卒有长糗糒五之矢石三之险阻槎出敌不能厚集而以薄薄我我从髙下矢石不食顷而烽逹于百里之外矣大将军即诸营城多为室居部士其室材不以烦县官因木于林因石于山身为陶师以敎瓦甓士告劳者一言拊循之如挟纩天子乃稍稍贤重大将军数下玺书褒奨防蹄鲛绡之锡嵗时不絶其官至左都督亡可加则为官其子弟以慰安之大将军盖束发而从军凡数十百战南扫倭北拒敌天下谈其事而骇之以为非复当世人即号习大将军者以其宿将故谓且老而不知其嵗仅四十七也今年秋幕府白偃羽方置酒大飨诸部曲诸部曲念无以报大将军而走不佞所乞一言为夀不佞以非时谢则曰必大将军时而后得足下言无乃非値乎哉且自蓟邉吏民有大将军而始脱于虎口而知有生之乐大将军一日而不厌我则大将军赐我一日也大将军一嵗而不厌我则大将军赐我一嵗也而我曹何敢忘不佞不获辞则为叙所以而曰为我谢大将军时进匕箸自爱去此以徃所未央者嵗而皇帝嵗劳苦大将军问邉计利便因即军中置号悉统诸将军为国虎臣遭世承平匈奴西域亲附敬其威信如史所称辛子真者固大善即大将军将而赭瀚海犁车师勒石燕然之颠者虽饶为之非吾所以祝大将军意也弇州四部稿巻六十二
　　钦定四库全书巻
　　弇州四部稿巻六十三
　　明　王世贞　撰
　　文部
　　序十一首
　　奉赠太保相国养翁严公暨元配一品呉夫人偕夀序
　　嘉靖中天子祠祀泉脩所以靖见上帝而一时文学侍从之臣多遴入应制撰述而今相国严翁由侍读拜学士遂娄迁大宗伯独以敬敏当上意遂迁大冢宰严翁以非所习辞不许乃召百僚而矢之曰而毋以而伺吾好也竭而才而已则又矢其属曰吾不以吾与而职也竭吾心而己公卿大夫晨望见严翁晡而脩羔羊五紽之节而风易于数千万里外而翁益受上简眷入内阁襄大政然翁益自畏兢兢如布素也防念其先太保公太夫人髙年属防疴乞归里天子内贤重翁而惧伤其志若曰朕悯劳以机务之烦其归就医药需异日召翁顾所以为忠尽矣急于得其亲而缓于所谓异日者疾良已盖太保公太夫人备极志物之享几十年而后辞翁今年万厯之改元严翁六十三矣元配呉夫人亦六十也郡国守令里居搢绅大夫脩羔鴈爵帛而荐之则却再荐之则再却其年家子某还自楚乃前言曰严翁夫亦忘所受异数不张大皇矣之眷而自居俭耶不佞则请借前箸以请自国家守考功令而词曹独斤斤磨勘也乃严翁以侍读拜学士矣倪文毅而后无两也以王文端之贤负重声拜太宰故不得入内阁乃严翁拜太宰入内阁矣翁而前内阁无及二亲者即李文逹刘文和亦独其父在耳乃严翁有二亲矣文逹以柄枢乆不及归养乃翁获归养矣故事无既归而锡封者天子念翁数迁不及封以特典封太保公太夫人矣翁又一典畿试及南宫试所谓南宫者再分典焉棫朴之材后先而栋清庙矣有子为乡进士诸生有声其少者芃芃充阶矣严翁与呉夫人俨然而临之和气所格祯福毕萃即毋欲称庆得乎哉严翁色少和然益踧踖为逊让曰不谷安知荣方恧焉求所以致之而不得也惴惴焉求所以承之而不能也夫不谷安知荣世贞曰此乃所以为翁庆也夫造物者好谦夫造物者好生今严翁于贵冨极矣乃益踧踖为逊让此其舟若万斛者而载未及半也天地生物之心固蔼然油然矣于行木于星填于人仁木徳王填星福仁者夀夫严翁于庆固未有量也乃赋烝民之四章曰既眀且哲以保其身夙夜匪懈以事一人谓翁有焉则又进首章而进觞曰天监有周昭假于下保兹天子生仲山甫翁为一举觞迨及宴体荐则又赋采蘩采苹之诗以羙呉夫人徳而后出
　　赠右谕徳爱荆先生六袠偕夀序
　　予向者识爱荆王先生于上舍而是时先生有里中赋方受计其出入学士大夫窃目之曰夫己氏也而贵人先生美髯而颀然长且晳也务以读书折节下文士而标举鲜令时时絶其伍若鸡羣鹤即其伍亦不敢以狎接先生而亾何先生有子元驭成进士髙第先生业未五十也而繇上舍授鸿胪序班己得封如元驭编脩矣予自是日益近先生先生貎不加老而礼加冲驺驭不加益门不加辟即学士大夫更疑之先生非贵人也耶又十年而元驭益重用事为太子右谕徳封先生如其官次子家驭亦成进士再迁仪部郎矣予再过先生而先生之貎不加老而礼加冲其自贬损过于封编脩时学士大夫非故识者骤而语之先生不知为贵人也以问予予曰此所以为贵人也夫子不见夫万斛之乎其始鸿舻钜轴重枻劲檝飞庐翟室望之嶷然重也若以为不堪益者益之斛千而蚀水不加咫又益之斛千而蚀水不加尺故其为载也夫先生贵于不贵不贵于贵人意不贵之而迹贵之以贵疑先生而非也意贵之而迹不贵之以不贵疑先生而非也夫先生之所载者也于是先生业六十矣厥配呉夫人亦且六十仪部请急还里称觞夀先生而谕徳以史成当上不获请请割大官珎飶法醖以遗先生呉夫人而属予不佞叙之夫不佞当隆万间以八十叙故相李以七十叙今相君张之为父母者至先生呉夫人六十而三也成周以上代有世臣而是时卿大夫老不任政而始及子故父有爵子而子无爵父即唐以上未有议及荣先者晁大夫薛丞相张太尉之父幸及在然去公归即田舍翁耳元驭而编脩即先生编脩元驭而谕徳即先生谕徳呉夫人遂称太君于家者不亦夐越古倍百哉说者谓隆万之际得天地委和之气为胜故多显荣夀考乃子为徳而康其父母父母康而安子于政者二相君其尤赫熹迟之哉王先生之偕呉夫人七十若八十者不佞当又有所论著矣
　　封刑部郎明斋刘公暨李安人荣夀序
　　眀斋公为吉安诸生三十年而所从受经者指以数千计去而显者又若而人而公故韦素自若也己公有子某能用公经术成进士官比部郎诸生相顾谓眀斋公乃得称比部郎父乎公故无色喜也而郎用最当封公如其官诸生复相顾谓明斋公乃亦遂称比部郎乎而公益无色喜也以书戒郎曰郎何自贵我吾见若乡人之以子贵也而不以子闻也吾甚鄙之即仅以子贵也毋寜仅以子闻也于是郎居平念时事感慨不自持欲以身为之公闻而复遗书戒曰郎将成仁耶抑成名也夫事至而理得者仁也求事以自显者名也且不见夫善射者命鹄审机不发则已发则必中窽破的夫茫然而骤发之未有不败矢者也郎再拜受教而防以明章程晓畅机事闻上特拜监察御史公亦得称御史父乃御史谒余而请曰业无以当吾父色喜也属已六十余而母李安人亦嫓之意者烦君一言为之重乎余谢不获则谓御史曰子之家公不云乎子之事至矣主上方倾目导耳于旒纩之外而子以材谞擢端右搤腕而当无讳之朝小言之则天下小福大言之则天下大福而明斋公能无不色喜乎哉即无论明斋公李安人哲晳若隽母而不为一进匕箸也夫御史不足以重明斋公公太虚也安人若徳曜共为职而相忘于冨贵太和也子不以御史恱父母而以御史能逹志而恱父母太顺也即靡不佞言可也盖有国史张柱史万者亟称明斋公尝从其家人习阳明先生言已又受书东廓先生夫公内重而外之轻此自天性靡所縁餙不然二先生之徒寜无有借官与子姓而重者安能窥明斋公藩也
　　习易庵封翁暨刘孺人偕夀序
