<!-- { "loadSidebar": true } -->
　　皇上兢业承天稽古出治延揽著作之才以备承眀之选【臣】胸无一得才乏三长承
　　制下问敬以夙所研习者为我
　　皇上覼缕一陈焉








　　史论　　　　　　　　　　　　周长发
　　作史者有三长曰才曰学曰识非才无以笼罩百代非学无以穿猎千古非识无以辨贤奸邪正是非得失之所在善乎刘知防之言为万世不可易之凖也
　　圣朝辟天禄迩英之阁啓金匮石室之藏
　　列圣实録敬谨撰修
　　国史起居偹加注录纂修眀史详加裁检彬彬乎多良史才焉我
　　皇上登极初元慎选侍从以偹著作之选【小臣】躬际昌期敢因
　　明诏所及而敬摅管窥焉史记作于司马谈其子迁嗣为太史令起而成之上自黄帝迄于炎汉作十二本纪十表八书三十世家七十列传扬子云称其书辨而不华质而不俚其文直其事核不虚羙不隐恶诚实録矣然论大道则先黄老而后六经叙游侠则退处士而进奸雄述货殖则崇势利而羞贫贱诚有如孟坚所议者又无惑乎司马贞索隐王若虚辨惑所由起而摘其瑕也汉书始于扶风班彪后其子固续成父业为十二纪八表十志六十九传未竟表志和帝诏固妹大家就东观踵成之今观其书不激诡不抑抗赡而不秽详而有体蔚宗称之非过也又制作之工英茎咸韶音节超诣洪迈许之非诬也然传元讥其论国体则餙主阙而折臣忠叙世教则贵取容而贱直节述时务则谨词章而畧事实又何以说焉頼顔师古寻波讨源始称善本而蔡谟总二十四家以集其觧防秦辨一十二巻以决其疑皆有功于是书而应孟苏文之注又无论矣后汉书作于范晔凡十帝纪八十列传意欲矫袁张之偏驳正薛谢之陋疎自谓体大思精实天下之竒作宜唐髙宗时令章懐太子贤与刘讷言等同为注释也然采王乔鳬履左慈羊鸣事已属不经而于窦武何进之诛宦官目为违天理张骞班勇之使西域以为遗佛书抑董宣于酷吏升蔡琰于列女殆任私意为进退乎夫前称马班后称班范义包微婉嫓羙素臣乃王充甲班而乙马张辅劣固而优迁张衡摘史班之舛滥傅元讥后汉之尤烦掩其鸿裁而摭其疵病倘亦春秋责贤以备之义与陈寿撰三国志虽王充称其髙简有法范頵表其有益风化裴松之注言铨叙可观然负求米之论致修怨之言奉当涂之正朔既异于凿齿春秋编昭烈为世家不如梁武通史是当参阅山阳载记司马彪九州春秋鱼豢典畧张勃孙吴之录而后知张枢刋修之当谢陞改作之由也晋自陆机作三帝纪而后有干寳何承天何法盛王隐臧荣绪等一十八家而檀王为劣贞观之际君臣有事纂修于是言晋书者皆废旧本竞从新撰然而逺弃史班近宗徐庾亦以合房元龄褚遂良敬播众人之手再加撰次而终无觧于冗丛之诮焉南北诸史沈约宋书因何孙山苏之旧补缀所遗制成杂史然兼载魏晋失于断限其创符瑞不经王劭谓其喜造异说以诬前代萧子显南齐书天文但记灾祥州郡不列户口祥瑞多载防纬南丰谓其才本率下虽刻雕藻绘不能掩其更改破析之迹焉姚思防撰梁陈书歴三世传父子更数十年而后成而梁用何之元刘璠陈用顾野王傅縡推其自作葢亦无多也后魏书始于邓彦海而终于魏收収感杨遵彦之助许作佳传受尔朱文畅之金灭其父恶腾讥秽史众口同声北齐书作于李徳林而成于其子百药武定臣佐降在成朝河清事迹擢居防代邢邵辟雍一表窜取李文孝昭寝疾手书有乖顔训条其踳落非仅数端后周一书大统有栁虬之执简开皇用牛以立言令狐徳棻斐然继作然其书文而不实雅而无检褒贬失中迄无定论夫自典午过江而后叔寳未防师以前王业偏安羣雄割据邱恱着典畧分陈齐周为三国长孙无忌监隋史兼梁陈周齐为五代正朔之称千古未定李延寿乃起而调停之南慿四史北用三书删芜秽之词化偏党之见宜涑水之叹为嘉史也葢三五毕纪肇自周南一姓代兴例当专史子长叙十代之兴亡延寿列八朝之治乱援古证今庶防可比志经籍者列之为通史叙正统者别之为霸朝论世至此非史家一大统防也哉继南北而号为良史者则有隋书魏徴总其事而师古頴达授之纪传淳风志宁授之书志南续萧沈北继魏收本末兼眀厘然具举同时虽有责偹之言学者当为折中之论也有唐史官逺轶前代贞观以后则有栁芳吴兢韦述开元以后则有于休烈令狐峘大歴元和以后则有崔龟从韦澳或作矣而不传或传矣而不永晋革唐命丞相刘昫监修国史总辑成编所谓旧唐书也宋庆歴中更诏儒臣刋修于时宋景文欧阳永叔皆称大手笔书成奏御以为事増于前文减于旧所谓新唐书也旧书帝纪自宪宗以上详略得宜自文宗以下多所缺漏非纪注之失职即实录之不存新书整齐详赡而于四表不复因仍旧册固自卓然成家顾遗徳宗兴元之诏列韩愈淮西之碑诋讳辨为纰缪録贞符之希恩此王氏辨其惑吴缜紏其缪刘元城病其僻涩别有成书不暇备述也至欧阳修因扈防薛居正之旧史合五代而秉笔改恩幸为伶官宦者变外戚为家人义儿褒贬义例仰师春秋况上下五十余年贯穿八姓十国笔力驰骋不在子长下然韩通无传致刘氏之疑钱氏有嫌滋马荩臣之辨虽复陶岳补录徐无党觧间可发明未能救失宋辽金三史皆总裁于元丞相托克托而辽史最先创稿统和以后灿然大备中州文献鼎成完顔张柔归金史于其先王鹗辑金事于其后十帝之实録未亡四朝之圣训犹在壬辰杂编亭名野史浑源掌录志号归潜矧乃釡水焕其遗文黄华耀其碑版削繁刋累羙不胜收一代章程宜其备也宋享祚三百年九朝国史六陵遗迹隆平之集朱墨之本尊尭之录东都之畧治迹统类大事讲义裂帛无期杀青难竟乃一再期而即告成合五百巻而仍脱漏是非而去取则犹是空言也权丰约以损益则尚多过举也在明中叶祥符王惟俭临川汤显祖莆阳柯惟骐迭有修明祗知刋落甚矣作史之难也元史为宋濂王祎所裁甫六月而告竣为时既廹重复颇多此朱右补遗陈济节要觧缙正舛正不能为二人讳也二十一史之异同如此夫史体有二曰纪传曰编年纪传本于尚书编年本于春秋纪传自龙门史记始而编年则自司马光通鉴始上起战国下终五代年经国纬以备检阅别为目录考异同光自谓精力尽于此神宗御制序以冠其首且以为贤于荀悦云微显前人规切当世居然春秋义例然帝曹魏而冦蜀汉帝朱梁而防河东纪武后之年黜中宗之号皆不能为温公觧免也朱子之作纲目也表嵗以首年因年以着统大书以提要分注以备言纲仿春秋兼采众史之长目仿左氏稽合诸儒之说褒贬予夺严于衮钺千万世所奉为素王之功臣者朱子一人而已要之作史者上任夫人贵行乎四事则重委任假歳月专职业访遗书也下之任职贵稽乎五志则达道义彰法戒通古今着功勲表贤能也此荀悦之论也而且叅之以三科则叙沿革眀罪恶辨邪正也此刘知防之论也果其才足以证今学足以考古识足以持衡百代于以黼黻
　　升平润色鸿业一本通鉴纲目以为凖作史其庶防乎












　　史论　　　　　　　　　　　　沈廷芳
　　【臣】闻史之为书体宏义宻事核辞该采之务其博而择之务其精葢史者人君之动作威仪朝常之是非得失悉着于篇以为昭鉴不特备歴代之典故而已世所谓正史者廿一史也昔司马迁世为太史令本其父谈之书以成史记起黄帝迄获麟之嵗上下三千年事暸如指掌洵为纪传之首其中景武纪礼乐律书等十篇元成间褚少孙补之河渠等书司马贞补之作音义者徐广作集觧者裴骃也后汉兰台令班固亦承父彪家学仿迁史为汉书其女弟昭就东观给札辑校内八表天文志皆其所补也其书发凡起例华缛整赡卓乎一代之史裁注之者二十四家顔师古为最范史虽与班马号三史然文繁于质视二史非其伦矣窃尝以班之讥迁范之讥固而叹作史之难葢蔚宗之所采又皆琐碎之书且赞辞佻巧于史体为何如哉陈寿三国志嫌其太畧裴松之为注事颇明悉寿之帝魏退蜀正统已紊其识见可知矣晋书为臧荣绪本贞观中以何法盛十八家晋史不善诏房乔等再加撰次当时同撰次者褚遂良李淳风李延寿敬播诸人而凡例多出于播天文律歴淳风专之乔以宣武纪等传论太宗自为故总题御撰惜史论杂以骈俪多沿六朝余习防非正体也南北史成于李延寿删繁补阙过八书本史逺甚隋书魏徴等撰徴自为序论天文五行律歴三志淳风独作又诏于志宁等修五代史志编入隋书先儒称其极有伦理本末兼明梁陈齐周之事偹矣刘昫因韦述之书成唐书烦畧不均若新唐书则欧阳修撰纪志惟务褒贬宋祁作列传刻意才章是以一书而体制各异其登诸十七史者即其表中自称事増于前文省于旧故也五代史本薛居正书欧阳修编成新史文法史记考核独详较诸史为优欧本出而薛本遂废史之巻帙富者莫如宋畧者莫如辽金史得元好问稿本差胜宋辽二史然总不及前代元史八阅月而成后以顺帝无实录可徴复遣使采凡渉史事者令郡国上之重开局半年乃讫功虽以宋濂总其事而舛谬特甚后人每欲删定而当时国史传者葢寡无从正其是非也若夫史有二体曰编年曰纪传编年本春秋之法司马光用其例以修通鉴而朱子纲目一书则纲仿春秋目仿左氏洵可谓金鉴前编陈桱所辑续编商辂所辑皆效朱子体例为之文颇繁赜而遗意犹存他如荀恱之汉纪袁宏之后汉纪诸书虽得失详畧不同皆可偹正史之所未及至于史之传信后世实非易易观刘知防三长之论袁松五难之说则一代之书必成于巨手而后作者之精神炯炯长在简册乃为良史【小臣】草茅末学见闻祷昧仰承
　　明诏谨据管见以对无任战栗陨越之至



　　史论　　　　　　　　　　　　汪士锽
