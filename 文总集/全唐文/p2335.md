<!-- { "loadSidebar": true } -->
    惟皇御历也，播一德之景光，统三正之令日。端大裘於正位，酌中灵於休吉。元老伏称於丹墀，大夫建祚於圣术。致君寿日，比华封而祝尧；献酒福庭，与钧天而合律。於时铜龙启曙，文物斯崇，六英铿铿而迭奏，万国锵锵而会同。上方端玉，俨宸衷，布发生之明命，畅大化於元功。欲以宣景福於遐迩，同介祉於君公。寿献南山，率土愿歌於周《雅》；位登北极，惟仁亦播乎薰《风》。既而舞蹈於丹禁之前，再拜奉陶唐之酒，趋□陛以陈词，向炉烟而稽首。升降济济，将宣纳之晨；俯仰，大启如天之寿。进退有则，威仪可观，颂百灵於更始，赞万祀於履端，传喜气而六事以正，布春令而五教在宽，故知我道化无疆，德风吹万。皇猷大启，青阳始建。千秋御历，既同傅氏之词；五采缀觞，有异邯郸之献。庆流华夏，德配乾坤，传呼而珍符毕集，应时而嘉瑞实繁，所以麟凤来祥於圣泽，日月扬光於化元。士有观国之光，赓歌大贶，当元正之令节，仰礼容於仙仗。佩声的，大矣三公之仪；瑞气，邈乎九天之上。
    ○七夕赋
    若夫铜仪改候，金气迎辰，惊飞灰於素管，送流火於清，听凉风之唳响，视秋露之凝津，月苍苍而上桂，风萧萧而吹筠。步广庭而延伫，仰层汉而驰神，惟暮序之灵匹，仰良宵而展会。息龙杼於仙机，驾羽桥於浅濑，耀九微之华彩，澄八极之氛霭。俨翠凤以翔镳，举丹而振旆，笼雾於雕辇，叠云花於绮盖，舟容裔於水滨，驾逶迤於烟外。若乃仙娥侍毂，玉女承，嬴箫後唱，洛鼓前挥。褰九霄之□幄，曳五色之霞衣，摇星而玉振，扇掩月而纨飞。陵紫宫而沉景，蔺黄道而腾晖，始徘徊而好密，契方阻而情违。怅此夕之行尽，恨前秋之未归，吝宵光之不驻，泫晨露之将。
    於是蚪水移箭，鱼关惊钥，槎客河低，针楼月落。分一筵於俄顷，解双袂於今昨，河汉忽其无梁，秋期杳其无度。衔别绪而惆怅，对离居之寂寞，思缠绵於晓鸡，情顾盼於归鹊。浩长歌於耿介，吊孤影其焉托？歌曰：“悲莫悲兮离别长，怨莫怨兮私自伤。敛横波而向秋野，垂玉箸兮沾罗裳。”歌响既毕，恍然如失，独盈盈兮一水间，空望望兮三秋日。
    ○水始冰赋（以“律报司寒，冰因水结”为韵）
    润下之性，有时可凝，暑归寒集，阳闭阴升，吹寒风之远派，蹙冻雨而成冰，俾巨海以息浪，胡涓波之足徵。北陆阴涸，寒泉井冽，天吴外抟，灵胥自结，含贞抱虚，既莹且澈，断流而棱剑威，照日而片片霜切。及坳曲，陵湫穴，苍山石，大冶流铁，圆光而蚌珠可掬，朝涉而马蹄可折，既否隔於风□，亦闭藏於鱼鳖。尔乃命海若，戒冯夷，连焰绝於火井，俾梁成於水湄，乘险无替，旬日不衰，若拥轻絮，如积素丝。秋令虽终，尚占庚辛之色；严风更肃，将奉元冥之司。其为水也则陷，其为冰也则履，畜成比玉之壶，散作流谦之水。柔性是著，仙颜是比，方稽化而转疑，盖不知其所以。夫其瀑布流湍，迸射交攒，檐溜承绠，垂空冻乾。微波烟幂，大壑云漫，滴贯珠而呈脆，排层岩而召寒。至於六尺表奇，百丈涵奥，鼠北方而可规，蚕东夏而禀操。坚贞应运，渡光武而堪奇；孝德幽通，献鲤以为报。始冰之初，立冬之日，将凿井，望纳秩。刷室应候，司管调律，温泉殊沼，夏虫异术。阊阖门静，琅琊井溢，当腹坚而将藏，候朝阳而乃出（不见因字官韵）。
    ○以德为车赋（以“国家道通远迩”为韵）
    皇帝守位以仁，为车以德，将喻夫博载庶物，取象夫经行万国。垂衣而退与人谋，结旌而克陈帝力，因乐推以发轫，任不言而凭轼。始效驾於情田之内，不驱不驰；终挂彗於王道之中，自南自北。夫改奢即俭，尚质去华，量包覆载，迹达幽遐。行乎道而四方是则，同乎轨而六合为家，是知乘玉辂者又何足比？驾金根者失其所夸。尔其伐辐於自然之材，斫轮用无为之道。鉴驭朽以作训，念毛而是保。前覆後诫，谅成败之足徵；殊涂同归，信始终之可考。伊至化之所备（一作被），如风令之偃草。道德仁义，配召弓以致贤；孝敬温恭，代Й轮而养老。万邦攸同，九有克通。朴斫在心，讵比质於流水；周行任道，岂观象於转蓬？以得贤为轮辕之助，以守信为︼︷之功，动天而善行无迹，持重而利用不穷。且工为车兮脆而易破，德为车兮劳而成晚，哂摧轮於太行，悯困骥於吴坂。域中咸赖，功超乎大辂小戎；天下皆肥，力竭乎引重致远。泽可鉴而招损，美不称而崇侈，尔则速祸以宣骄，我则去彼而取此。靡自家而刑国，俾视远而若迩，岂徒与奚仲造父之徒，论功而效伎！
    ○积薪赋（以“帝取汲黯”为韵）
    仆少好读书，长而无替，谢绝门客，幽关长闭。志寻经史，见汲黯积薪之言，即知君臣有道之契。乃废卷愤色，竦袂临砌，岂吾道业谢於古人，君德惭於往帝，竟空盐梅之用，长虚舟楫之济。於是辞□林，裂荷薜，赴以时贡，拟先秋计。何岁华之不与，几山川之迢递，积薪暗入於心期，後来空望其他惠。积薪何薪？唯楚与桂。其采之也，翘车载驰，毕搜其林壑；其得之也，良材尽取，靡遗其巨细。风尘尔劳，阡陌相继。辞□壤而百处，指王城而四诣，得大有之妙象，同萃亨之深智。无怠其功，有司是主，虽不近於丹陛，幸得贮其华宇。然蓄薪而虽多，非有命而不取。每至膳夫兴造，金鼎初汲，论食玉而来窥，将然桂而先挹。勿贵先至，在其下兮必弃置於後时；勿轻後来，居其上兮必取用而先及。此自然之神理，胡物情之可习已矣哉？
    苍苔芜兮白露湛，愁来晓夜红颜减，君若助化於圣明，伏望留情於汲黯。
    ●卷九百六十一
    ☆阙名（二）
    ○太学观春宫齿胄赋（以“德成教尊，在乎齿学”为韵）
    我圣人之有国，酌古训，建皇极，太学备崇儒之礼，春宫熟齿胄之则。宗伯贰事，司成奉职，叶三王之教可知，顺四时之仪不忒，域中於是乎宣化，天下於是乎观德。既而储驾戾止，虞庠肃清，倾章甫之列，驻和鸾之声。让其齿也，长幼之节著；明其亲也，父子之道成；达其尊也，君臣之义行。疑三善兮皆得，实万邦兮以贞。故曰先知後为，上行下效。宏当代之楷式，奉前王之德教，於以识尊卑之伦，於以观庄敬之貌。大矣政本，至哉化源，膺鬯之丕烈，访典谟之格言，揖让於《诗》《书》之府，雍容於礼义之门，敬其学而德至，亲其师而道尊。青青子衿，其容不改；储嗣，其福斯在。则孰能不恭而志佚，孰能不学而思殆。所谓遵万民刑四海也。邹鲁儒生，文在兹乎？依稀兮翔集阙里，仿佛兮咏歌舞雩。七十子兮三千徒，实将执经以问，岂独抠衣而趋哉？则知大学之义，《国风》之始，在明德，在贵齿，礼师臣，延胄子。尊贤所以抗法，讲艺所以史。有观者曰：“玉琢成器，人可不学。亦因此，习礼乐。”夫如是，实国家之大柄，而德行之有觉。
    ○朝元阁赋（以“高抗山顶，升览清远”为韵）
    皇帝於骊山之上，起仙阁於神皋，得凌□之体势，彰考室之劬劳，冠千峰而迥出，耸百尺之弥高。盖取惟清惟静，而藉乎以游以遨，干碧霄而宏壮，依绝顶而高抗，仰之者目眩心惊，俯之者兴逸神王。纳烟霞於[B14A]里，看日月於掌上。改山为会昌之号，建福无疆；题阁取朝元之名，升天有望。徒观其出地表，俯人寰，飞重檐於日下，叠千ㄆ於□间。金铺烛耀，玉舄苔斑，莲井雕梁之彩错，绮窗网户之虚闲。屹屹然下临千仞，亭亭然远对黄山。若乃初旭澄霁，则势能孤迥。早霞初照，如赤城在天台之峰；积雪未消，若银台处蓬莱之顶。每岁农务隙，寒事兴，圣人之玉辂是动，金梯是凌，限三休而爰至，历重槛而方凭。寒雁正来，下秦山之八水；暮烟初起，绕汉家之五陵。以人心为心，则遇物多感；以真趣为趣，则放情元览。岂不由登此而存所诚，处此而无所营，方抗隐而遗物，觉山空而益清。七圣不迷，胜轩辕襄野之游豫；万灵毕集，若夏禹涂山之会成。昔周日之中天擅美，秦代之阿房著名，既烦费於徭役，复荒淫於性情。岂与夫险不恃兮高不倾，嚣尘绝兮虚白生，光一人之息偃，历千载而弥远者，同日而言哉！
    ○请长缨赋（以“愿得长缨，终期繁颈”为韵）
    昔终军志蕴勇谋，辩能游说，愿陈炎汉之威武，远挫劲越之锐。以谓嘉言是发，不假短兵之交；远略无俦，思得长缨以系。乃言曰：“蠢尔越裳，僻在遐方，隔华夏之正朔，阙贡赋之典章。遂欲持汉节，适蛮荒，得执缨以奉使，期系虏而来王。既存乎功莫我大，奚辞於道阻且长？摧倔强於舌端，匪申北面之礼；曳葳蕤之首饰，将服南方之强。”既而届彼绝域，於焉辨惑，以利害为纪纲，以礼义为组织，明其攻取之计，比以众寡之力。
    越王於是俯而敬听，仰而失色，徒虑枭首之有期，惟惧束身而莫得。乃解其椎髻，愿与华同。献明珠翠羽之珍，曾无虚月；化断文身之俗，莫不向风。谅约束以在始，故羁縻而有终。原夫三寸之舌自骋，七擒之术作警，俾其气摄於胸，常恐兵在於颈。听丝纶之命，已有惧心；受缧绁之时，敢不引领！是知缨之是持，功罔愆期。锡王者之服章，礼以牵率；加越人以文冕，义在絷维。斯则继陆贾之前功，乃立可俟也。来尉佗於丹徼，非远莫致之，则知善於激劝，乃适我之愿。词可纵横，故縻之以缨，则雕题、黑齿之类，孰不从风而行？
    ○日观赋（以“斜对杳冥，中宵见日”为韵）
