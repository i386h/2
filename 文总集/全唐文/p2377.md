<!-- { "loadSidebar": true } -->
    〈得甲为人作媒，□梦立冰上，与冰下人语：“当仲春成婚。”乙告甲诳惑。〉
    甲以判合为资，行媒是务，瞻言匪斧，有类因针，爰求六梦之徵，告以三星之会。微波可托，岂脉脉於轻冰；仙汉难攀，尚盈盈於一水。将同竹凤之验，有符刍狗之言。乙以至人所无，告其诳惑，必人同赵壹，术等周宣。王悬刀，不闻加罪；仲尼曳杖，未陷深愆。
    ○对梦处女鼓琴判
    〈乙封侯，尝梦见处女鼓琴而歌曰：“美人荧荧，颜若苕之华。”後遂纳国人姓为内子。御史劾其僭，诉云：“梦应也。”〉
    国以定封，邑惟利建，社稷是卫，邦畿以藩。乙将度以土圭，设其苑序。式遵厥度，宜立其家。凤凰之兆未期，桃李之妖将至。刚柔自应，精爽潜通。吉以有祥，将（一作符）表神来之兆；庶乎无乱，理齐藏往之感。位在通侯，梦兹处女，横角枕而就寝，见鼓琴而作歌。荧荧之词，闻彼魂交之日；夭夭之质，睹兹形开之时。六梦之验若存，八徵之候如会。纳为内子，诚类小君。称僭欲绳，未通平典。
    ○对正室为门子判
    〈甲多诸媵之子，乃以正室为门子，令限出入。或人告有违。不伏。〉
    五常之教，以经王道，三族之别，则辨人伦。正昭穆以承祧，分嫡庶而继代，必诫差忒，克明敦叙。是以微子从礼，舍其孙盾；献公爱，立以奚齐。璧埋太室之庭，楚则违命；宝藏恒山之上，赵乃知才。顺之克昌，易则生乱。苟至於道，讼不可成。甲齐其家，宅心知训。钟鼓思乐，早聘问名。媵侄从观，仍邀卜姓。自殊南陌，岂秋胡之迟回；宠若东山，即谢安之携赏。於是庆徵兰梦，义感桑弧，探社金而屡祥，列阶玉以分照。同石骀之六子，庶孽斯闻；均卫家之一儿，冢嫡其取。爰崇立长，有以代亲。讵黜商臣，非取厚於江芊；宁谋子，亦何怨於惠公？趋庭既学诗人，正室遂为门子。达其礼典，穆以闺门，掌政令而攸归，限出入而奚失？信居家之理，宁父子之嘻，或人所陈，深为未可。
    ○对告密判
    〈雍州申绵州，告密囚王礼，告本州人有谋反。行至散关，夜已将半，关吏以其夜到，不为开门。礼缘事急，遂越关而度，至留守所告关令赵秀，并自首越关事。到神都，法司断秀应为而不为。主簿批为不当。举牒议卿，判秀当知反而不告，下符科结。秀经廉使批诉，仰正断。〉
    王礼生於剑表，长自巴中，身在重关之外，心驰魏阙之下。逾岷越障，虽效赤诚；触网冒罗，遂萦丹笔。何者但缘谋反，律有明条，本州既不告言，他邑宁且寝默。必也同夫兆（一作风）火，应合控彼星昴，何须乘夜犯关，侵宵越栈？异田文之径度，不听鸡鸣；殊孙龙之纵辨，无论马色。虽未详其五听，聊请叩其两端，告密纵使非虚，越关无宜首免。
    ○对官户判
    〈官户炙面送掖庭，旧有疹疾。所由以非五十以上，不许。〉
    倬彼旧章，闻於白粲；嗟夫贱妾，隶我丹书。当年且欲於役身，称疾式瞻乎炙面。平阳白，既乏子夫之容；应门绿苔，爰闭掖庭之恨。薄言之诉，情或可哀；壮齿之年，且殊知命。嘉所由之直笔，执法不回；想官户之循涯，吞声未爽。
    ○对窃钱市衣与父判
    〈丁窃钱市衣以与父。父曰：“邑长如是。”使诣县首。丁往长问之，具以父言。长以衣赐其父。钱主告长纵盗。〉
    尽敬事亲，居致其乐，永锡尔类，将为色难。丁也无良，敛怨为德。杀牲之养，犹曰“不仁”；窃人之财，谁谓其孝？动生悔吝，行乏义方。惟彼循良，是称邑长，饮冰壶以从政，播清风而成俗。用既戒恶，观过知仁，将顺（一作顾）彩衣之欢，以原丹笔之罪。虽聚蒲恶子，难以法宽；而偃草小人，或期化理。谅从权而适道，岂抚俗以随时。钱主薄言，诚称纵盗；宰君善政，可谓胜残。於子何诛？将子无怒。
    ○对折指判
    〈甲缘木损折枝指，谓三疾数足。官不许事。〉
    甲禀气陶形，偶华胥之代；轻躯弱质，谢都卢之人。不能凿井耕田，翻乃奔林缘木，损其枝指，盖是悬疣。虽折一枝，幸祛数外之累；即图三疾，便为非分之求。理不可依，宜从告免。
    ○对病疾判
    〈得甲为郡守，赐告养病，而出界归家。法司科罪。甲不伏。〉
    四岳咨命，九土司牧，功共理於伏熊，期得贤於建隼。淮阳卧理，闻汲黯之政誉；渤海行歌，美龚公之化洽。甲官忝列郡，未著能名，庭无致仕之兰，院少延年之菊。漳滨卧疾，虽比迹於古人；颍川流誉，何颜於今吏。膏肓所及，知药石之无施；肝胆具披，果祈求而有遂。赐告养疾，宜辍务於公庭；出境而行，何慢官於私第？断非斥吏，钦汉相之高风；才不逮人，招尸禄之遄谤。予告赐告，议理悬殊，应为不为，自贻诸咎。不敬之罚，曷所逃刑？
    ○对卧大夫箦判
    〈甲寝卧大夫箦，执烛者请易，竟不改而卒。〉
    喜怒不时，患生腠理；营卫失度，疾起膏肓。是以长卿文园，空传封禅之草；刘桢漳浦，亟闻埋玉之悲。人谁不亡？道贵从正，身苟正矣，哀亦何伤？且卫臣不禄，犹陈尸谏；楚尹属纩，城郢为谋。《春秋》书之，用旌厥善，况银烛晃以流照，华箦辉焕以潜铺。既不率於典常，法宜加於僭拟，必因国君之赐，有符曾氏之询。过也非文，童子何识？
    ○对县君死复判
    〈县君死於路，所由不以绥复於右，不给役车递还。〉
    眷彼县君，征途有疾。庚子戒日，止生忧；辰已临年，巢{任鸟}起叹。东流逝矣！北首长辞，遽委魄於松门，奄归魂於蒿里。不禄公馆，须申皋某之仪；属纩私家，既罢求幽之义。《礼》有明说，焉可辄违？准例合得递车，所司如何不给？但比璧用刑，须穷两造；钧金察狱，必听五词。公私之节未明，左右如何定罪？请更详委，方可要终。
    ○对男取江水溺死判
    〈顾乙从母所好，令男十五里取江。水溺死不为之服。〉
    孝乃因心，礼从适变。惟彼顾乙，德合天地，甘旨必在於无违，承颜克遵於不匮。瞻言爱子，取汲长江，庶南陔之不亏，岂东流而永逝！掌玉兹碎，庭兰坐歇。顾斯惟疾之忧，恐阻长筵之乐，既不彰於服，诚有切於斑衣。虽失礼入刑，合彝典；而割情循养，庶可权宜。既竭姜诗之孝，无萧何之律。
    ○对男取江水溺死判
    〈顾乙从母所好，令男十五里取江水。溺死不为之服。〉
    顾乙行继人志，誉美天经，尝申不匮之诚，每竭服勤之养。母以不甘井汲，好味江流，爰将植杖之男，当其抱瓮之役，异曹娥之父，无复还尸；均屈原之妻，空馀往恨。眄瞻前诰，既有同於姜诗；详彼旧章，亦何殊於庾季？虽云不服，欲何辜。
    ○对男取江水溺死判
    〈顾乙从母所好，令男十五里取江水。溺死不为之服。〉
    顾乙依仁植性，履孝因心，生我之义方深，倚庐之思何极。扇枕温席，造次无违；候旨承颜，钦从所好。屠鸡留膳，不为执友之贤；求鲤探泉，兼入邻家之馔。顺慈亲之旨，忘爱子之劳。属以回浦生风，长江起浪，因兹汲引，遂见沉沦。乙类姜诗，无复弄璋之念；男同精卫，空摇衔石之悲。不服以殇，初疑越礼；苟全於孝，取叶随时。既有符於古风，恐难於令典。
    ○对溺死判
    〈甲与乙同舟，既而甲惧水自投，因溺死。其家讼乙故杀，县断以疑。〉
    《语》称“有朋自远”，《易》曰“朋从尔思，同气相求，同舟共济。”吕安之怀叔夜，或泛黄河之水；王子之寻戴逵，亦冒山阴之雪。何以仰止？钦贤是慕。想彼甲乙，道契筌蹄。涨海之云，若见蓬莱之树；棹倚砂之日，方追河洛之仙。既而智乏谋身，情乖拯物。覆舟之慎，想伯夷而载亏；惊涛之游，叹伯昏而遂远。三命有极，百龄俄谢。祸兮难倚，宁收转壑之魂；比之匪人，忽睹盈庭之讼。寻端指状，於甲诚亦可矜；据理详刑，在乙宁宜罪。何者？《礼》称“不吊”，溺者已绝；律通人情，乙惟无咎。庶从平典，用叶大伦。
    ○对溺死判
    〈甲与乙同舟，既而甲惧水自投，因溺死。其家讼乙故杀，县断以疑。〉
    鸿炉赋象，人寿几何？生荣死哀，物类同致。昼夜不舍，宣尼兴其叹息；吉凶共同，贾谊发其词赋。眷言甲乙，俱涉大川，悬流波而得朋，理征棹而云迈。乙则同舟而济，宛若神仙；甲乃惧水而投，遽嗟沉溺。波心乍没，还疑观影之人；泉路不归，便是怀沙之客。然则渡河奏曲，曾不尔思；逝水沉魂，自招其咎。家人有讼，虚陈故杀之端；乙既无雠，难惟轻之典。薄诉不伏，理合哀矜；县断以疑，殊乖部察。以愚管见，释放为宜。
    ○对同姓为主判
    〈甲妻亡，无主後者，乃命同姓主。或人告失礼，所由科之。〉
    美而无子，赋以硕人，生也有涯，归乎大梦。贽榛栗而方就，据蒺藜而何辜？眷言於甲，倏丧宜家。凤凰于飞，八代徒兆；蛟龙中绝，一剑空悲！扣盆之哀，但取伤於对簟；悬弧之义，本未徵於梦兰。有叹溘先，无以为後，爰邀同姓，将陈主丧。三祖思崇，五哭攸设，永惟哀戚，诚则靡捐。抚以《礼经》，犹为未达。且男主妇主之道，同姓异姓之仪，抑有前闻，奚宜此谬。盖匪慎诸坐，贻差互至，若妇主必使异姓，厥义彰乎外成，反是不思，舍礼何立？道有取於宗妇，事非属於族人，甲所为丧，诚为不法。哀兴吊影，虽抚事以伤神；迹未吞声，罪恐馀於灭耳。
    ○对主者不杖判
    〈甲卒，女子在堂，无主丧者，命同姓主之。丧者不杖，令女子杖。所由科失礼。〉
    男主女生，则异其族；苴杖削杖，而别於仪。良无扈扈之嫌，用竭亲亲之道。承家有托，亦可询於异门；继代或亏，乃陈摄於同姓。甲年驰石火，光阴坐沉；训绝金ぷ，允嗣非立。若敖之馁，固冥理而方嗟；邓攸之谣，谅天道而多懵。桑弧靡设，讵忧嵇绍之孤；葛覃在辰，空有缇萦之类。谢庭窥雪，奏歌咏於常时；蔡氏知弦，辍娱欢於是日。三星尚阻，未及有行；五哭斯崇，奄嗟无怙。丧主既非棣萼，辑杖固属В梅。同切昊天，宁遗巽位，抚礼深达，将谴何凭？则予一人，谅斯取而不谬；惟刑三复，宜伏念於无辜。
    ○对寝苫枕草判
    〈甲雅修士礼，为宗党所敬。居斩寝苫枕草闾里化之。御史劾其惑众。〉
