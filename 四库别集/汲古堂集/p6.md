<!-- { "loadSidebar": true } -->
　　结发充下陈侍君金幄前葛藟附乔枝两意相缠绵燕婉未毕席恩幸忽中迁玉泽扬双眸夙昔中所驩翠翰象双蛾夙昔中所怜睕睕亦自妩胡为蒙弃捐妾岂有所故君自为蚩妍末光不我烛授色空联娟帝尧让天下武仲畅高辞君乎行归休无用天下为■〈鼠晏〉鼠期满腹鷡鹩荫一枝庖人不治庖尸祝宁代之逃之舍逆旅窃冠来见疑咄嗟小夫智竿牍殚精思斥鹖翔蓬蒿苍蝇越庭阶章亥步四极但为尔辈嗤庆者朝在闾吊者昏在门庆吊相倚薄生死迭朝昏往者解其弢来者丽于藩白云出沧海黄鹄离哉飜有身无羽翼安能去毕喧忧来其如何且为陶一尊素商鸣枯林气肃寒萧萧秣马臂苍鹰鹰厉马亦骄象弧佩两鞬侠少三五曹并辔出平陆猎射向远郊鸣弓期饮羽剸革试吹毛荒荆起穷兔青云落双鵰足下无峻阪飞鞚越山椒藉草选平野割鲜付中庖未知白日暮所志贵轻僄佚宕娱心意一旦剧千朝朝为竖儒子白首隐蓬蒿 
　　平原见遗构嵬峩王者居百常擢飞观十里互长衢毚兔袭堂下泽雉雊前除虹蜺落井干绿钱蚀丹枢尘序歇锺簴松风起笙竿断碣卧宿莽何代为谁欤身名怅巳往荣势皆焉如一下雍门涕拊膺独踌躇亮节须劲丝晚岁须良田葵以材自卫樗以不材全荑稗胜五谷菉薋袭芳荃君自行仁义安用旁人怜守黑以为式先民有遗言 
　　望舒翳繁云熠耀扬微光羲和出东海爝火戢余明鷽鸠何宛宛闲止鸣于桑凤凰击千仞鲲鹏薄天翔壮夫志往古齐民营故常出门驾言迈驱车览大荒春华一以掷老大用惋伤 

　　○感述十首 ？ 

　　春气被广宇步出城东隈荑杨覆绿水鸣鸟和喈喈粲粲彼姝子被服何丽佳娇若华云舒流光与徘徊掩抑有余思望远若有怀明珰徒在御蹇修谁为媒容光旷难接日暮空迟回 
　　离离豫章树童童北山头本是同根株斧斤来见求裁为合欢殿匠石穷雕镂丹漆自相结虬龙自相糺正直固本性美材翻见尤寄谢■〈木虖〉与樠何当守故邱濯濯吐绶鸟锦毛五文章朝饮华池流暮唼?圃粮照水每矜夸窃比凤与凰何意北山罗亘云方高张羽翮忽见触鼎俎巳在傍质微不自卫德薄宜见伤安知冥冥羽寥廓方高翔 
　　白龙衔明珠冏冏吐明月一罣豫且网江海徒空阔本为报君恩何虞见屠割失据将安归壮士空抆血游子抚长剑出门万里余黄鹄厉其翼四海在须臾宁知天游子挥斥穷八区登高望城郭粲粲里与庐炙簧间鸣瑟出入王侯居气候咫尺间寒燠亦巳殊虮虱处裈带亦有逍遥墟 
　　贫士怀沟壑所忧饥与寒宁知阴阳患亦在狐貉温况复厌刲割膏火中自煎彼此既共之兹理将谁诠缅彼古贤达寒暑畴能迁易是罕有阙至淡无所先清风飒然至自谓羲皇前 
　　志士秉贞则冲渊耻浮夸诤女怀幽闲姽婳谢纷葩中园盛桃李粲粲扬其华乃知招摇者艳笑方同车幽并有奇士猛气闻流沙应变若转毂操略无常家适感风云会为君行负戈一战举老上再战收浑邪忽朝八谗间蚁穴溃江河东市向天叹日尽将如何峩峩文杏堂兄弟有四五三兄侍中郎车马烂门户二弟县小吏盈盈出公府堂上具酒浆堂下陈钟鼓阿母邯郸倡阿翁阳翟贾翁年七十余十九在行旅问翁今何之扬颿下荆楚 
　　禾首倏巳变中野涂朝霜葛屦不适趾内手知风凉出门有合辙同堂或殊方琴歌斗酒宴婉娈输中肠相于且相乐明日非所量 

　　○饮酒五首 

　　何生故廓落以不任力作故贫贫无事事乃事事酒耳热放歌聊以自见命曰饮酒 
　　今日有名酒朋好多驩悰园禽怀好倡岂必拊锺镛林菘晚登芼岂必割鲜丰班坐屡迷次爵行或连双上客称既醉渌尊辞载空客散夕霏暝素月隐东峯啸傲得所遣庶以养颛蒙 
　　孤根居后零陵苕乃先替的的春阳花安能及秋媚宿昔繁华子过时叹凋悴昔闻王子乔寥天独游戏未假鹤背风天路亦芒昧愚者居其华达人解冥会不如九酝醝优游以为岁 
　　夷世无窘步明时多俊民生也失其方坎壈嬗相因世路坐自左瓠落无所成汲流幽磵底伐木清江濆晨起戏稚子欣然遂忘贫欢言命春醑燕宛及芳辰养真谢天伐褱古蹑清尘偃仰秉微尚冀与达者论昔我二三子周旋大泽中横骛下峻阪耳后但生风趋足及奔兕翻手接飞鸿凌厉失千里四渎为礨空年命若朝霜本根离断蓬青鬓几奄忽伯强不相容白日隔长夜枯杨閟幽宫安用千载名铅墨歼其躬我今解沉饮达生以竢终在世苦不足遗恨柴桑翁 
　　曜灵欲西匿西山郁嵳峩白云自南来翳止媚层阿回风被梧槚流辉相荡摩托思每独往挈杖聊婆娑来归息櫩下微月桂庭柯新妇罢机杼中厨饬园蔬瓦盎开晚酌浊醪泻春波数斟巳复醉拊缶还成歌贫贱自倨贵荣名当奈何 

　　○奉赠冯元成学宪四首时予客金阊 ？ 

　　皦皦丽圆景众星烂高天广庭伐鸿锺蜚声何渊渊青黄间黼黻微泽难为宣志士营万古宁与齐民肩夕游瀛海外朝览昆邱颠饥食琼条蕋渴漱神瀵泉飞飞野田雀愿随黄鹄旋雀小毛质微鄙薄不足言黄鹄摩天风一举周八埏 
　　?鸟安事黔圆玑安事规物理有固然所性良不移君子夙于迈行役遵九黎岑牟易文蛇圜冠冒雕题文教鬯荒裔皇风亦披披驱车下修阪眷言循旧基庄馗多儁士大道何委蛇列象自森着维天有南箕滑和诚乃疲含道故不携至人秉元鉴观寂游无倪冉冉白日徂落落朱华逝一吷百年中谁遘千秋会万里始屐綦胡不策良骥中夜独邅徊营营憺忘寐揽衣不及缘出门谁为媚傍人非一心安能詧予异妍者自为妍齐姜坐顦顇 
　　穷贱常畏人客行多苦辛旅食古城隅朱明移芳春夕登崇台上远望饶风尘翳郭挺茂树吐泽出?云井里非吾土所遘少所亲眷蒙君子顾中怀俱未信既无双玉盘何以通殷勤日夕揽容晖结梦交心神 

　　○赠王涵虚 

　　搴芳涉江介江介多惊澜上游不可触下游风以寒菉葹被原泽奈彼茞与兰羡子秉高韵弢精善闭关珍簟翳林樾药房负山樊日夕接清燕尘襟一以殚万里无迅波千顷涵澄渊辺流媚余晖鉴止披?言胡为走纷境杯酒生忧患永矢保贞素岁晏期来旋 

　　○三子诗三首 ？ 

　　三子为王子赞夫张子叔相王子用敬赞夫被服儒者悛悛质行叔相赴义慷慨所在贤豪虚左之用敬闇无文矣至谭名理超超?着总之博雅遒逸实东南竹箭也三子者故相善亦善予 
　　赞夫好修士沈冥应舒卷黄河触昆仑伊谁瞰清浅瀺灂竹素园微辞亦?远大音本希声居讷乃至辨千秋寸心长孰谓君卿短 

　　○张子叔相 

　　尔生季叶后深心托千古尔居东海坝藐焉卑九土元液漱萟林县流写谭麈意气莽无前贤豪尽虚左濡翰蔚千言天吴泣夜雨 

　　○王子用敬 

　　王郎丹台籍误落风尘缘咄哉谁氏子乃在帝象先嗒尔如槁木泠然出冥筌紫髯张绕喙超超吐?言 

　　○宿罗峯寺寄陈公衡令君 

　　夙龄慕离俗渐欣尘事疏偶赴道人约遂造云中居一磴入天色台殿涵空虚曲廊转深窅南向开精庐法侣兀相对山影青衣裾林吹荡香气锦函开宝书石鼎煮新茗飞泉落中厨巳觉羣有泯坐令诸累袪寄言轩冕客深心方晏如 

　　○吴仙姑诗二章 ？ 

　　仙姑为张惟光文夬母也灵迹甚着 
　　神秀启泰媪灵修谢纷葩真气漱元津容光扬蕣□金记授南岳默念朝东华岂不处喧卑深心托高遐七莛闭两扉玉根发灵芽蜕彼稠浊境睠言凌九霞登晨拥绛节神飙翼鸾车嗟彼下土士胡能测其涯青金袭气母上元竦灵步萼绿既飙行麻姑亦霞骛乘蹻趿太虚横空以径度翱翔三素云游戏双珠树母氏寔圣善应世徇所务?德苞上真令仪表贞素琬琰巳书名人间或形寓天鼓隐泥丸翛然启仙路苕荣怨素商芳翘委霜露事往迹空存神飞形若遇碧落何泬寥缅邈游仙赋 

　　○夜怀 

　　微月起东岭西林生素光渐渐度松秒照我窻间床秋气送余爽池风延夕凉百念忽如绎偏来兹夜长 

　　○瓯江晓发 

　　鸡鸣启严城游子迟明发篙师趣越舲征桡暝相戞凄浰交远风沿洄洫十月海雾亘微茫江流但漻扶桑蒸赤霞东方渐昭晰四望珊瑚平翛然坐溟渤 

　　○白鹿社成同诸子集谢康乐西射堂詶社长龙君御先生得行字 

　　躧步西射堂西岑何峥嵘宿楚交远风虚櫩閟幽清池草寒未歇园禽时变声谢客昔剖竹登顿穷山行一麾树秇苑于焉浣尘缨断础非故物方塘犹故名夫子后来秀横骛轶羣英芳筵集时彦雄心托沈冥摛藻振前烈酾酒吊山灵验故无浅寓悲新缅深情兹往知为谁俛仰空匉匉天地若旦暮日月无机停唯有盈尊酒庶几称达生 

　　○陈公衡明府服除北上以书招予不果往赋寄四章 ？ 

　　狞飙扇平野白露涂高梧凉气率巳厉素月鉴前除■〈浖虎〉■〈浖虎〉石下泉濯濯遡文鱼遗我一函素长跽开素书上言久仳离下言郁以纡自我与侯别日月不恒居岂无青琅玕聊以致区区山川莽难即炎海不可踰縻縻向永夕儃佪独踟蹰 
　　维侯昔于迈驾言循旧疆方舟别江介江流日汤汤河汉隔牛女机杼不成章枉渚信洄潮风波奄相望疏麻擢素华兰薄杂幽芳岂不怀同好侘傺不遑将我心自昭晰匪侯谁见明悲歌激回风壮夫郁不扬食蓼常苦辛衣葛常苦寒居人念乡故宁知道跟艰道路既不易前期何由敦夙昔梦容辉被服都且闲遗爱常在弆别远易为驩中情申婉娈展转隔河关揽衣不能寐抚琴独流叹 
　　饬驾戒徒御肃穆扬光仪昧旦念王程眷言遵皇畿缅昔宰江邑胡为倏去兹冬日同所爱春阳无匪宜大造不偏阿谁能詧其机维以被八荒岂曰寒谷私愿言崇明德岁晏获所期 

　　○同龙君御刘忠父王季中咏得松际露微月 

　　悠悠美清夜松月湛华滋素娥媵寒兔纤阿驾赤螭葳甤纷翠葆的皪动金支彩晕荡千鬣苍云隐半规乍展火齐展交映珊瑚枝移阴清覆地流辉低入帷岁晏中林思佳人浚谷期无能驻清影君来复几时 

　　○答王伯度孝廉首 

　　孤云行待族介麋鸣索羣清风扇中野芳草扬其芬在物各有媚人生亦相因之子振嘉运?龙跃云津神期托畴昔婉婉瓯之滨结言展中愫风义良巳亲兴文轶时轨遵涂响然臻秋条缀朱实累累一何蕡岂比苕与蕣朝荣委飙尘汨汨向千载此义谁当陈玉衡改?律芳岁熙青阳仳离感流迈驱车辞故乡公子敦夙好肃客登高堂林园奉清燕列簋交圆方兰阪暧素月文鱼跃方塘深夜驻?景明灯烂朱光鲜泽被华薄夕颖扬微芳婉娈二三子顾我相徜徉掞藻粲朝霞陈义明秋霜躧步良以窘踽踽岐路傍听曲苟不詧谁为发高倡抚壮惜往日兴怀增慨慷 【 时予客伯度尊公无漏园同金元玉林孺苞诸君子结盟】 
