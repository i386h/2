<!-- { "loadSidebar": true } -->
　　甘泉子曰：四维者，其语射之事乎！射的有四维，四维以张的也。的也者，中也，言中道也。中道也者，言中仁也。故礼义廉耻，所以求中道而志於仁也。是故礼义廉耻者，其仁道之四维乎！父兄师友者，其礼义廉耻之四维乎！故[文王]有四友，所以成盛德大业，至矣乎！故一维绝则紊，二维绝则侧，三维绝则倾，四维绝则的亡。其亡其亡，系乎一张。危矣，生其念之哉！生服膺此卷如书绅然，虽之夷狄，不可弃也。戊寅八月望前 
　　
　　武举策问癸未 
　　
　　问将不可不知兵，君不可不择将。肆惟我国家累圣相承，我式克至於今日休矣。时修武举，以慎择将材也。先之以马矢，以考骑兵也；次之以步矢，以考步兵也。二者皆以考技也。终之以策论，以考谋也。其法至精至备，无所容议者。然而法可以观人，而非可以尽夫人也。然则应是选者，能马步之射，能策论之文，可以副上求才之实耶？即有如能射命中，应弦而倒者；能读父书，谈兵莫难者，其为技谋於将材何如耶？先儒论兵，谓志士仁人为能识其远者、大者。考之兵法有曰：凡兵之道莫过乎一，其所谓一者，何耶？或者又曰：将有五材，一曰勇，二曰智，三曰仁，四曰信，五曰忠。其与所谓远者、大者、一者之说，果同耶？否耶？抑何以归约耶？洪惟我太宗文皇帝谕武臣，有曰见识、曰志气、曰爱士、曰勤谨、曰报恩之五言者，於古五材之说，其有默契耶？他如荀卿六术五权三至之说，荀悦决胜三术之说，晁错兵有三急之说，苏氏攻有三道之说，可得闻耶？岂亦五材之妙用耶？神而明之，其道何耶？其亦可较习而得，论议而有者耶？今欲反本而学之，其功何施耶？夫可考者迹，而不可知者心。诸子试为我各言其所蕴。 
　　
　　部试策问 
　　
　　问：学莫先於辨术。辨孰为大？儒释为大。儒释之辨，先正言之详矣，皆得其要乎？今之学者，犹有同道同原之说，果若是同乎？胡子康侯谓「释与儒句句合，事事是，然而不同。」语其子曰：「於此看得破，许尔具一只眼。」其所谓合与是者，其所谓不同者，何居？中庸曰：「性之德也，合内外之道也。」儒释於所谓内外之道者，同欤？诸生皆从事於儒者，必有定见，可著於篇，以观平日所以择术者。 
　　
　　武举程文 
　　
　　　　策第一问 
　　
　　尝闻之，上将不用法，其次得於法，其次泥法。惟上智为能以正出奇，出奇者，出自我也。其次则不能不取於法。其终也，自我得之，自我行之，而法乃先得我心之同然者。故法合我，非我合法也。必我合法而不知变，兵斯为下矣。古之人有为之者，赵括是也。昔人有之他国者，谱奕秋之局，以归号於其国曰：「吾国手也。得秋之术，孰有当我者？」众皆骇之。有一人焉与之奕，则其局易置，非复旧谱之部位也；其运用应变，非有秋之精神也。遂不一措其手，为国人所笑。然则今之泥於法者何以异於是？观此则明问所谓别有其道者，可得而订之矣。夫兵，奇正而已矣。天道常运，而寒暑之变不居；地道常静，而险易之变不同者，奇正也。孙子得之，以上追司马韬略之高轨，而陋起靖尉缭而之下风也。故其言曰：「奇正之变，相生无端，以奇为正，以正为奇，变化莫测，分合无常。」又曰：「变生於两陈之间，奇正发於无穷之源。」此其大都。故卫公正山奇雷之辨实肇於此，而唐太宗以为兵书莫□於孙子也。故曰：「古者教正而不教奇。」盖正可以言传[而]奇必在乎自得也。自得者，得乎法而不知其法之在我，我有行焉，法且与我合，而我合法乎哉？譬之寐者人为觉之，彼自知觉矣。瞽者人为开之，自知天地四方矣。故兵法者，能开我之聪明，聪明在我，则出奇无穷，而法乃先得我心之同然。古之人有行之者，赵奢、白起、孙膑、穰苴、韩信、李牧、岑彭、耿弇、周亚夫、慕容恪是也。是故奢救阏於，止壁邯郸，卷甲趍利。何则？能而示之不能也。起败赵兵，阴代龁将，乃戒密出奇，何则？用而示之不用也。信击魏豹，陈舟临晋，密渡夏阳；彭击秦丰，声攻山都，潜破阿头。所谓远而示之近，近而示之远者，用此道也。法曰：「能使敌人自至者利之。」故牧备匈奴，是以有佯北致虏，大败单於之举。法曰：「能使敌人不得至者害之。」故膑是以有救赵走魏，令魏自救之谋。亚夫知吴壁东南，乃令备西北；弇击张蓝，约攻西安，而先破临淄，故法有守其所不攻，攻其所不守。若乃穰苴养士奋战，燕、晋解兵，所谓屈人之兵而非战者；恪反耕固垒，段龛仗顺，所谓拔人之城而非攻者，此皆有合於孙子之法，抑亦吾所谓中将也。若夫杜牧以武子用仁义、使机权，过矣。合观孙子之书与司马韬略之指，何如？则戴溪所谓有余於机权，不足於仁义；而李靖所谓分合所出，惟孙武能之，吴起以下皆莫能者，其优劣同异，有不足深较也。盖彼均之用奇而离於正也，其所谓奇正，非吾所谓奇正也。其所谓仁义，非吾所谓仁义也。彼所谓仁义，谓上与民同意、同生死者之云也。吾之所谓仁义者，根於心、动於几、合内外之云也。易曰：「师贞，丈人吉。能以众正，可以王矣。」此所谓以正出奇也。夫何有於奇？司马法曰：「古者仁为本，以义治之，谓之正。正有不获意则权。」李靖曰：「黄帝以来，先正而后奇，先仁义而后权谲。」夫物固有所先者，可以知本矣。孟子「仁人无敌於天下」，未闻有所用法。昔者黄帝战於涿鹿之野，禹征有苗，汤东征西怨，南征北怨，武王、太公战於牧野，前徒倒戈，未闻有所传受兵法也。孔子所慎：齐、战、疾；临事而惧，好谋而成；军旅未学而隳三都，夹谷之会，却莱兵、折齐侯而还汶阳之田，是固无所用法者也。若夫乃所愿，则学黄帝、禹、汤、武王、太公、孔子之神武不杀，此其上也。而辅之以司马韬略之文，乃其次也。愚也既以自效而奉以周旋，敢以是为今日安不忘危之献。谨对。 
　　
　　　　策第二问 
　　
　　古之善将兵者，如心之於其身乎！人之身，岂有刺之而不痛，击之而不应者乎！刺之而知痛也，击之而知应也，人心也。心之於其身也，无不知爱之肤也；无不知爱之肤也，则亦无不知卫之体也；无不知卫之体也，则亦无不知卫之之术也。故知爱卫其身者，可与语兵矣。执事以选将之法与为将之本策下士，愚也於是乎有以窥知其要，诚博约合一之学矣。是故骑步之演习也，兵法之讨论也，其诸求卫爱其身之术之类也与！远大合一之道也，五材之奥也，其诸卫人之心之类也与！然而心，其用兵之本矣。请分合演绎，而推其本。有苗之征，原於精一；升陑之师，咸有一德；牧野之战，同心同德。三代之兵，一举而无敌於天下，以其仁也、义也。故曰：「技击不足以当节制，节制不足以当仁义。」是故德其本也，法其用也；德其文也，法其武也，此文武合一之道也。故兵志曰：「总文武者，军之将。」恭遇圣明修行武举，试之以马步之射，以考其技；试之以策论之文，以考其谋；是诚致士之网罗筌蹄，甚盛典也。然而弓矢盖一人敌耳，况有能射中命中，应弦而倒，如李陵之绝技，而偾军者！论策或空文耳，况有能读父书、谈兵莫难，如赵括之辨博而见坑者，亦何取於良将之材乎！盖尝讨论之矣。荀卿所谓六术，则号令之严威也，赏罚之必信也，处舍之周固也，徙举之安重也，观变之潜深也，战之明也。其所谓五权，则无欲将也，无怠胜也，无威内轻外也，无见利忘害也，虑事熟而用财泰也。其所谓三至，则不处不完也，不击不胜也，不欺百姓也。荀悦所谓三术，一曰形，其大体得失之数也；二曰势，其临时进退之宜也；三曰情，其心志可否之实也。晁错所谓用兵三急，则得地形也，卒服习也，器用利也。苏氏所谓攻有三道，一曰正，二曰奇，三曰代。诸皆所谓技与谋，乃将兵之用，虽所当讲，而非将兵之本所当先务之急者也。故曰：「技与众同，非国工也；知与众同，非国师也。」是伯者贱技而贵谋，王者贱谋而贵德。得其德，则谋与技在其中，莫非仁义之妙用矣。太公告武王曰：「将有五材：勇、智、仁、信、忠。」故勇则不可犯，智则不可乱，仁则爱人，信则不欺，忠则无二心。五者将兵之本，不可缺一。合其五而一之，故曰：用兵之道莫过乎一。一者阶於道，几於神。作而用之存乎机，章而显之存乎势。禹之精一，汤之一德，武之同德，而张子之所谓远者大者，皆此物也。夫岂技与谋者之足伦哉？洪惟我太宗文皇帝谕武臣曰「有识见」者，其即所谓智也；曰「有志气」者，其即所谓勇也；曰「爱人」者，其即所谓仁也；曰「勤谨不怠」者，其即所谓信也；曰「勤劳报恩」者，其即所谓忠也。有以默契五材之道於千载传心之秘矣。然此岂可以声音笑貌为哉？是固不可以较习而得，论议而能者。乃若四子将兵之用，神而明之，存乎敬义。是故内外体(下缺) 
　　
　　用兵之法教戒为先论 
　　
　　论曰：民可素教，而不可教使之为战，教使之为战，是利於战而法驱之，法驱之故人不敢不战。为将而使人不敢不战，亦危矣。若夫主於爱民而素教之，是其义欲之知方，人而知方，则知亲爱之道，於其所亲爱者而敌见加焉，故人自乐与之战而莫御。为将而使人乐战而莫御，斯无敌矣。此义利王霸之辨，而吴子用兵教戒之说，吾不能无议也。难者曰：「且吴子兵法之先於教戒，亦已明矣，而子乃疵之曰霸，无乃已过乎？」曰：「夫吴子者，且不得为霸也」，强焉尔矣，诈焉尔矣。昔者管子之以其君霸也，作内政遂乡十五皆战士也，教之孝弟、忠信、尊君、亲上之义。夫教之是也，其所以教之者非也。盖彼犹为战也，第假此焉尔矣。此所以为霸也，而况於不出此者- 23 - 
　　
