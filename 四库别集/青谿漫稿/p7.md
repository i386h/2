<!-- { "loadSidebar": true } -->
　　王国才名起荐书邹阳年少拜新除谈经自信非调瑟拥佩还闻胜曵裾江路楼船枫叶老都门尊酒菊花踈词林学士题诗别明日看云思有余
　　奉命进学内馆和李賔之诗韵二首
　　久看清秩重周行总慰羣英萃一堂迹厠词林元琐琐行迷学海尚茫茫唐人已勒中兴颂汉史仍传急就章岂有雄才陪载笔闻宣常近殿东廊
　　簉羽深怜白鹭行迂踈如我亦升堂清临华葢真叨窃近接瀛洲岂杳茫拟向图书探月窟却惊奎壁焕天章储才更荷君恩重早见纶音下庙廊








　　青谿漫稿巻四
　　钦定四库全书
　　青谿漫稿巻五
　　明　倪岳　撰
　　七言律诗
　　甲午斋居答明仲用韵见忆之作
　　暖风一夜入新年聚散频惊嵗月迁无分可陪三日话有懐空乱五更眠西坛寂寞春盘共东阁稀踈晓佩联忽接邮筒知寄我故人髙兴正连篇
　　送李立之复任南京太常少卿
　　旧游何许慰扬舲二月江南栁半青防凤暂劳辞魏阙一防元合在虞廷寻春谩过长干寺择胜重开晚节亭天路囘翔知不远便依北斗待文星【李旧在南寺有亭号晚节】
　　廷试执事和程克勤诗韵
　　春城过雨晓隂屯圣主临轩礼数尊龙见在田文正显凤飞近日语偏温宫壶疉赐来东阁内镪分颁下北门何幸非才陪盛典深惭无补亦沾恩
　　抡才有诏属儒林浩荡恩光仰照临坐近殿门天不远归迂辇道日将沉羣公奏巻瞻宸翰多士登名悦圣心明日衣冠同入贺拟从仙仗候銮音
　　送别沈仲威乡友赴南京兵部
　　沈约才华锦绣胷宦游此去乐从容珠还合浦元归蚌劒落延津已化龙客路莺花怜共别家山松菊慰相逢乡心欲与征帆速把手临岐意万重
　　春日书懐
　　东风一夜送微暄春意先应入故园归梦远经桃叶渡赏心长忆杏花村中宵步月空搔首髙阁看云欲断魂乆窃微官无寸补十年徒尔负晨昏
　　雨中夜坐有感
　　兀兀西斋夜不眠秋声如雨到前两京地逈逾千里一别心愁已六年报国才踈空自愧还家梦远更谁怜髙堂未卜供调膳误却青谿负郭田
　　秋风秋雨晩来多便觉新凉次第过淅淅未堪欺槛竹萧萧更与上池荷空阶不逐蛩声断孤枕其如客梦何我亦有懐成独坐为谁呼酒一髙歌
　　次鸣治卧病不赴斋居之作
　　方泽圆丘祀礼兼十年侍从幸同瞻属车昼下防飞凤前纛春题五色籖天上徐闻韶九奏日髙重报鼓三严词臣谁献相如赋独有池塘草色添
　　驾部张员外汝弼以寒不及出饯赋诗见诮遂用韵二首一以赠沈一以答张
　　月落卢沟客渡河狐裘骢马晓寒多重来会接郎官舄此去应留刺史鞾酌别情深浑不醉纪行诗好更须哦河汾旧地余桃李一道春风定若何【时仲律提调学政】休文一别隔关河况复城东路不多兴到肯廻髙士棹醉归懒脱谪仙鞾空劳折简逢人寄不及挥毫对客哦独拥寒炉成底事定从里拨隂何【时雪始霁故汝弼有可怜东郭先生履不及西清学士鞾之句一时和章甚富亦一竒也】
　　赠宁国重兴住持宗上人
　　寂寂孤园着老僧无尘心境已如氷何须同社招元亮却恐前身是惠能到处林泉堪卓锡一时衣鉢可传灯问渠玊版师如健容我来防最上乘
　　观新修运河赠总戎平江陈公
　　成化丙申六月总戎平江陈公防导城东运河将毕工爰诹吉日大发运舟上抵京庾京师之人闻而惊喜奔走聚观者以亿万计诚一时之盛举而国家无穷之利也昔人有言今世之举事者虽其甚小而欲成之者常不过数人欲壊之者常不可胜数可成之功常难形不可成之状常先见古之人有犯其至难而图其至远者彼独何术也若斯河者自胜国时郭太史疏凿之后几二百年其流不涸其迹具存特以乆不行舟稍稍壅塞不治而已方大司徒关西先生建议之初有识称快而喜为异议者纷然以起牢不可破殊不知其为力非难而为利甚远者则莫或能思何也今日之举先生建议如此之坚总戎奏功如此之速则皆本乎圣明不惑羣言委任而责成之之所致也噫天下之事若此者众矣议论多而成功少者何限夫安得皆若斯河之底绩乎于是忭跃之余谨成小诗二章迎劳河浒以致区区之意云
　　百里官河一棹通力排羣议仰宸衷关西夫子能谋国阃外将军特奏功役籍岂劳都水监旌书须下大明宫题诗聊志儒生喜纪载还归太史公
　　漕河勲望説恭襄赫赫诸孙更有光岸凿旧堤青障阔水通新牐玊虹长一时浮议嗟方定千载荣名信不忘昨日城东人似堵争看万斛上龙骧【运舟以十五日抵大通桥明日遣大臣锡赉焉】
　　挽宣府钱永义【国初归附从征甚有功号大黄旗先锋然不及一官而卒】
　　少年百战起从龙李广功髙惜未封青镜可怜惊客鬓黄旗犹见记军容荒原云冷埋秋剑古塞风寒泣暮松总慰诸孙忠义在家声端不愧先锋
　　宾之用去嵗斋居诗韵见寄和答一首
　　尘事纷纷日夕兼芝眉经嵗失清瞻病懐已喜春囘律诗兴浑忘夜转籖敌垒无才常自屈骚坛有令为谁严画蛇刚被旁人笑蹇拙何须足屡添【时予因賔之病中以诗戒其作诗果月余不举笔闻斋居和乃破戒作此有诗戒十分严之句故答诗亦云】
　　篁墩为程克勤赋【新安之程世居篁墩黄巢之乱改为黄墩以避祸至克勤乃考诸谱志复旧名云】
　　十亩新篁翠色屯依然还是旧家墩浮名岂惜随时改直节元知自古存一代清风重有主千年遗泽又生孙已除芜秽供游乐不异晴洲断石村【晴洲其父司马公别号断石其所居之地也】
　　送陆武仪南还分韵得端字【鼎仪之兄】
　　千里作客非所难十年相逢懐旧欢君家兄弟聨赵璧吾辈交游纫楚兰五更河渚舟楫逈六月都门风雨寒鸰原何许忆囘首季方髙步青云端
　　贺陈师召得孙二首次聨句韵
　　可是居官长子孙相逢一笑对琴樽新题不厌长题壁熟客何妨屡过门岂待一占知跨灶更期三索遇为阍人生乐事无过此细向君家醉里论
　　海东乔木见根芽叶叶清风满故家千载未须论玊树一枝端合比璚花远懐头角时时变盛德衣冠字字夸白日龙蛇行素壁风流先説李西涯【聨句賔之大书于壁】
　　送刘珂副史再任闽臬
　　直指东南慰一方重来犹是旧刘郎随车久説三山雨揽辔新惊五夜霜流水绕谿榕叶暗瘴烟分岭桂花香都门秋晩相望远宪节飘飘逐雁行
　　寓斋为画士陈啓先赋
　　丹青随处写烟霞旅泊萧然阅嵗华日月有天因可附乾坤无地不为家计如鸠拙愁鸣鹊身似藤延耻系瓜自信去留非定着拟从星渚借灵槎
　　留别院中诸同年先生
　　惆怅抟沙思不胜人间聚散信无凭论心久説三生石系日空懐百尺绳会里新编诗酒债榜中旧业弟兄称江东云树知相忆为报春澌早破冰
　　戊戌元日早朝和萧黄门文明诗韵
　　雪霁天髙列宿稀重城春色渐霏微佩声多在苍龙阙仗影徐分防凤旂汉辇初移迎日上虞韶迭奏遏云飞侍臣谁擅扬雄赋惊见新词出琐闱
　　二月二日与诸亲友别后道中偶成【时上丁斋戒送者皆不携酒故得早发云】
　　都门风色渐柔和祖道纷然散玊珂祗为清斋忘剧饮不禁离思发髙歌乾坤此日君恩重江海长年客夣多去住有懐怜共切临岐心绪复如何
　　泊河西务与杨郎中克敬同年夜话
　　荒村疎栁帯斜阳才入河西感异乡觱栗声中心激烈舳舻影里梦飞扬十年客路嗟重到千里家山耿不忘赖有故人杨水部灯前相对话行藏
　　天津阻雪
　　飞云撇空若奔马廻风掀河成急湍天低已惊昼欲暝雪落陡觉春犹寒舟人簑笠正懐栁覊客鞭镫仍怜韩推篷翘首骋遐瞩万里琼瑶真壮观
　　风雪泊沧洲【州守张缙己丑所取士留酌乆之】
　　鲸川云暗雨霏霏又见寒风卷雪飞尊酒重劳留客住楼船直解阻人归使君情话灯前乆游子乡书雁后稀北阙天髙南国远倚篷一望两依依
　　过济宁有懐旧游【己丑归省尝与毕水部游南楼有作】
　　忆上髙楼醉玊缾十年重此昼扬舲人间空説诗为圣天上真传酒有星黄祖尚憎鹦鹉赋玊环宜愧牡丹亭南迁不死非无幸留得才名满汗青
　　新草
　　新草如茵散不收緑杨隂里大堤头村村早食争挑菜处处春耕乐饭牛刺眼尚看荆棘茂多情偏忆蕙兰幽可怜此夜池塘夣一寸心藏万种愁
　　清明之夕泊舟夹沟驿风雨大作达旦不寐有作
　　萧然客路过清明四野隂云白昼生五夜雷霆声霹雳半天风雹势纵横狂涛倒卷鼋鼍泣髙栁平摧鹳雀惊舟楫无慿乡夣远可怜欹枕待鸡鸣
　　九月朔卞庙谒祭因有豫作登髙之约归次偶成【时雨至暮始霁】
　　一门忠孝古难全节义如公史有编浮议不妨轻瓦石流风自足重山川碑铭细刻三千字茔兆新捐十万钱仰止遗容堪再拜精英何许尚森然
　　风雨秋凉欲满城庙门箫鼓达羣情不忘后举千年祀兼许先酬九日盟山色正髙宜对菊蠏螯初美试持觥因逢佳景懐遗烈可胜寻常载酒行
　　道院因山占此丘孤亭元属晋西州悠然自古多遐思偶尔于今得胜游云暗卞祠松叶老雨香陶径菊花秋凭阑不尽登临兴目尽长江万里流
　　己亥斋居日越在南都有懐院中诸先生
　　玊署清斋夜似年紫薇冠佩集羣仙归鸿欲堕孤飞翼鸣凤谁传五噫篇嵗月愁多霜鬓短江湖身远寸心悬不堪风雪青谿上一棹天涯兴渺然
　　送冡宰钱先生致仕归淞
　　东殿传经蚤有声南曹解组晩犹荣翰林旧学推诸老吏部新衔冠列卿恩锡龙函归兴好名留鳌禁宦游成髙风直并呉淞水长得余波及后生
　　哭内八首
　　恒庵之亡忽逾旬朔岂徒失此佳相寔则陨我良友抚事兴悲曷云已已爰累遗行总为八诗言止于斯情其有极时一讽咏少纾哀悰防漠有知庶鉴微臆耳
　　结髪相从二十年懐君遗行转凄然孝轻刲股心元切【壬辰外父卧病京邸危甚君刲股疗之】义重持身志独坚【君自幼不轻出闺门始终如一不移素守】樛木乆推闺壸化【君抚众妾极有恩义】夭桃常诵室家贤【君睦族宜家心慕古哲】伤心太史浑无奈珍重铭文手自编
　　长忆书斋把巻时每聆清论解人颐【予每坐书室君尝在侧考问疑义多所辩论】少君已有推髙行淑女应无愧此诗画纸余情仍对局【君善奕】挥毫佳兴正临池【君好书】于今夜雨青灯外无限穷愁秪自知
　　怪底年来远别离不堪南北动遐思灯前空堕无穷泪箧里犹存絶妙词【去嵗予奏计至京为别者四月方罹大故后家费已罄君支持极劳每抆泪作书寄余道其所以】乞米但教防有粥【时每有在陈之厄君隠忍以充家众之食】检方非为市无医【君苦心成疾独检方市药以自疗因予不在卒不令医诊视其简重如此】安贫忍病嗟谁及一任时人死后疑【人不知者至死犹疑其有厚蓄不能散云】鹤骨清癯可奈何半生嵗月病中过【君肌体素弱且多病】泪珠缘别伤心乆【去嵗别后久病甚自惊危】头雪因愁入眼多【两年偶生白髪数茎】晓阁青鸾悲掩镜天机紫凤忆停梭绣帷寂寞秋风老惊见薫香旧绮罗
　　长恨孤踪客帝州归来心事转多愁【君念予乆未得嗣心甚悬切】珠生老蚌元难料【君忽自有孕喜出望外】劒化神龙岂易留春色已随萱草暮晩香空对菊花秋懐中掌上惟珍防他日劬劳或可酬
