<!-- { "loadSidebar": true } -->
　　赐刘懋
　　眷言妃族乆即里居兹由邦赉之行加厚邑租之赐其膺宠渥益介寿祺
　　赐成闵
　　朕受厘穹壤均福迩遐眷言分阃之臣阻预侍祠之列特加邑赋往服命书
　　赐富察乆安
　　礼神颂祗甫竣元祀加地进律用贲多庸孚号有光承恩无斁
　　赐李显忠主管侍卫马军司公事告【十一月】
　　有勅卿早蕴奇谋今为宿将縂天营之万骑卫禁陛之九重服我纶言勉而忠槩
　　乾道七年
　　赐虞允文庆寿加尊号转官告
　　有勅荣名盛礼既并奉于尊亲髙爵崇阶宜特加于辅相其祗纶命以对邦休
　　赐李显忠特复太尉告【六月】
　　有勅乃眷虎臣素推忠槩兹还鹊印増壮戎容其祗服于命书以勉图于报礼
　　赐王炎除枢宻使依旧四川宣抚使告【七月】
　　有勅朕眷怀元老擢冠本兵虽遥帷幄之咨实厚股肱之体钦承恩诏益勉忠图
　　淳熈二年
　　赐史浩遇太上皇帝庆七十加食邑食实封告
　　有勅礼成东内庆浃多方眷惟旧徳之良锡以新恩之厚往祗诏綍茂对王休
　　赐郑藻
　　称寿亲庭推恩畹戚特启封于乐国仍衍食于腴田往锡制函庸切邦庆
　　赐曽觌
　　卿感防风云参聮衮绣值万年之庆礼广多户之腴田钦率训辞肃承恩渥
　　赐杨倓
　　卿入陪枢省出殿帅垣邦有荣懐恩加采邑往祗承于予命思奋励于乃猷
　　赐吴挺
　　朕辑古礼文庆亲寿嘏眷秉旄之宿将方祗觐于昕朝迎授诏函钦承邦涣
　　赐皇弟居中
　　朕奉册寳之华庆庭闱之寿宜推邦涣用侈宗盟往其肃承体我敦睦
　　赐刘懋
　　朕肇举庆仪溥施惠泽眷言耆旧乆适燕闲申加邑户之多亟服丝纶之宠
　　赐赵伯圭除节度使告【二月】
　　卿蔚以宗英孚于众望俾遥临于节镇庸夹辅于京师钦率训辞益图报礼
　　赐赵伯圭除开府仪同三司告【九月】
　　恩畀碧幢夙隆异数礼均黄阁益峻徽章往承锡命之优思称展亲之厚
　　淳熈三年
　　赐吴拱除侍卫马军都指挥使告【十一月十四日】
　　卿勇冠三军勲髙再世擢提骑旅増壮戎容往服训言益圗报称
　　赐曽觌郊礼加恩告
　　有勅朕竭诚毖祀拜况髙穹眷代邸之耆英陪汉坛之陟恪式颁纶命往服恩腴
　　淳熈四年
　　赐皇子魏王恺除荆南集庆军节度使行江陵尹告【四月五日】
　　尹正之权国朝所重欲増华于节钺肆加宠于亲贤往祗纶綍之言益壮藩维之势
　　淳熈五年
　　赐王友直除殿前都指挥使告【二月十八日】
　　卿乆贰殿岩偹宣乃力兹颁纶命益正其名祗服恩徽勉图忠报
　　赐皇子魏王恺除永兴成徳军节度使雍州牧告【闰六月十三日】
　　畴庸鄞水建牧咸阳仍更斋钺之雄用作藩符之宠钦承纶命益耸民瞻
　　赐吴挺除利州西路安抚使兼知兴州告
　　卿载驰十乗入觐九重适分置于帅藩遂就颁于纶命钦承异宠往奋显庸
　　赐史浩玉牒所进书加恩告【十月二十三日】
　　总率诸儒裁成钜典肆衍爰田之赋用増台路之华兹锡明纶尚钦异
　　赐史浩除少傅告【十一月十四日】
　　避宠钧衡髙风可尚兼官傅相明制斯颁其即钦承以符眷注
　　淳熈六年
　　赐曽觌授少保告【正月十日】
　　卿为时耆俊荷国宠荣越升孤保之崇并易将旄之重其承纶命以副朕心
　　赐王淮秘书省进书加恩告【八月十一日】
　　书成册府阶进枢廷酬典领之旧劳示弼谐之厚礼其承纶命以阐儒猷
　　赐臣僚批答口宣
　　乾道六年
　　赐右仆射虞允文辞免勅局进书转官加恩不允批答【十月三十日】
　　明刑弼教既览成书重赏眡功宜加峻秩奚为固避往即钦承
　　赐皇子庆王恺辞免郊礼加恩不允批答【十二月十二日】
　　比均帝祉首及嗣贤亦既告廷岂容反汗其趣成于涣命毋重剡于逊章
　　赐再上表辞免不允仍断来章批答【十三日】
　　祭受其福方与众同爵为其贤岂容独避亟祗申命毋费牢辞
　　赐皇兄居广再辞免郊礼加恩不允仍断来章批答【十二月十六日】
　　朕诞敷祭泽加惠宗盟亦既告廷岂容反汗亟祗成命用对殊休
　　赐郑再辞免郊祀加恩不允仍断来章批答【十二月二十日】
　　祭而受祉既欲及人臣也有劳又当与邑力辞为过祗受乃宜
　　赐士铢再辞免郊礼加恩不允仍断来章批答【二十一日】
　　合周宗族以展精禋锡鲁土田是均霈泽亟祗朕命毋执而谦
　　赐李显忠再辞免郊礼加恩不允仍断来章批答【十二月二十二日】
　　亲祠甫毕庆泽下延载畴扈卫之劳特厚褒嘉之宠毋留朕命益懋尔忠
　　赐刘懋【下同前二十九日】
　　灵承天地陟配祖宗成一代之工仪渉万方而大赉有如懿戚宁许终辞
　　乾道七年
　　赐虞允文辞免庆寿加尊号转官进封不允批答【正月二十四日】
　　卿为时真宰相我盛容时加不次之恩用表非常之庆亟承三接何事再辞
　　赐梁克家【下同前正月二十四日】
　　卿学贯古今识周事物助我寜亲之志成兹希世之仪毋执经常亟膺宠秩
　　赐皇子庆王恺辞免进封魏王不允批答【二月十一日】
　　夙勤子道久奉王藩举进律之褒章资维城之寔効亟宜祗受勿事固辞
　　赐皇太子辞免立储不允仍断来章批答【同前】
　　贤懐修乎时敏英资见乎夙成乃协龟繇俾开鹤禁已诞扬于涣命毋荐贡于谦辞
　　赐皇子庆王恺再辞免进封魏王不允【下同前十二日】
　　宛陵大藩江左重地贲加节锡封之宠为剖符分土之光宜念宗彊毋留朕命
　　赐皇太子辞免领临安尹不允批答【四月二十九日】
　　养徳东宫既茂扬于多誉牧民南府宜就正于羣方成命已行谦辞可畧
　　乾道八年
　　赐虞允文再辞免除左丞相不允批答【二月十四日】
　　【阙】















　　赐龚茂良再辞免进书转官不允仍断来章批答【三月十九日】
　　纪中兴之盛烈既上秦篇旌太史之多庸肆加懋赏亟其祗受勿事谦辞
　　赐李彦颖【下同前三月十九日】
　　史观成书讲一时之盛典辅臣相礼进二等之崇阶成命已行固辞奚益
　　赐吴拱再辞免除右金吾卫上将军不允仍断来章批答【四月十二日】
　　外临方镇内扈禁严非吾世臣不预兹选特下汝谐之诏亟思朕命之承
　　赐王淮再辞免除同知枢宻院事不允仍断来章批答【八月六日】
　　枢庭置贰兵政所闗乃眷旧劳是加新渥已谅执谦之志亟思承命之恭
　　赐赵雄再辞免除端明殿学士签书枢宻院事不允仍断来章批答【八月六日】
　　图任辅臣异乎列职选求硕望协于师言既成命之已行岂冲怀之可徇
　　淳熈四年
　　赐皇子魏王恺辞免除荆南集庆军节度使行江陵尹不允仍断来章批答【四月五日】
　　双节之颁亶为异数三辞之礼偹见劳谦盖图共理之良焉避惟行之令
　　赐赵雄再辞免除同知枢宻院事不允仍断来章批答【十一月七日】
　　卿独賛兵谋偹宣忠槩爰稽参于人望俾进贰于枢廷出命莫回执谦毋过
　　淳熈五年
　　赐王友直再辞免殿前都指挥使不允仍断来章批答【三月六日】
　　卿自典卫兵偹宣忠力兹正使名之重以褒将畧之长诏谕甚勤谦懐毋执
　　赐钱良臣再辞免除端明殿学士签书枢宻院事不允仍断来章批答【三月二十六日】
　　枢廷之重兵政所关用人盖协于佥言锡命已孚于众聼岂容控避往即钦承
　　赐史浩再辞免除少傅不允批答【十一月十七日】
　　畴庸念旧贵老尊贤兼四者以申荣集羣工而诞告岂容固避往即钦承
　　赐钱良臣再辞免除参知政事不允仍断来章批答【十一月十八日】
　　朕简求俊杰协賛几衡胡为逊避之坚未谅眷知之厚已批需牍亟服涣恩
　　赐王淮再辞免除枢宻使不允仍断来章批答【十一月二十二日】
　　卿三逾岁筦四转枢廷惟恩礼之加隆表眷知之方厚亟祗成涣毋守常谦
　　赐赵雄再辞免除右丞相不允仍断来章批答
　　国莫难于置相人方庆于得贤乃守一谦至勤屡逊其视谆谆之命亟符赫赫之瞻
　　淳熈六年
　　赐曽觌除少保辞免不允批答【正月十三日】
　　朕念旧兴怀惟新锡命进孤班之峻秩易将阃之髙牙已谕至恩毋烦多避
　　赐再辞
　　秩加三少荣易十连虽申优异之恩不废燕闲之乐于义为允固辞谓何
　　赐赵雄辞免勅令所进书转官不允仍断来章批答【七月十六日】
　　卿经邦道广制法才髙兹具览于成书宜首膺于醲赏曽是一阶之进岂劳三命之恭
　　赐王淮再辞免进防典转官不允批答【八月七日】
　　政随时举事以类从嘉儒林载笔之勤知枢辅提纲之旧进阶示宠承命是宜
　　宣召学士口宣
　　乾道七年
　　宣召翰林学士王曮入院供职【四月】
　　有勅卿学表经训文绎皇猷洊更二制之华独负一时之望召从东省还寘北门懋膺真祥之荣思称乆虚之选今差成忠郎充翰林书待诏钱兹就第召卿入院充学士想宜知悉
　　尚书省赐宰执以下喜雪御筵口宣
　　有勅隆寒在候瑞雪应时眷嗣岁之将临喜丰年之有望宜同燕乐以洽欢娱【乾道六年十二月一日】
　　六出飞空三登兆瑞陈多仪于镐饮掩髙防于梁园式厚燕胥固宜乐只【淳熈二年内侍李思温】
　　上天同云平地大雪既彰和气亦兆丰年宜于此事之堂锡以惠兹之宴【淳熈三年十二月十七日内侍吴回】
　　元冬凛冽宻雪雰霏古称五谷之精今告三登之瑞趣颁燕饮共洽欢康【淳熈四年内侍续康伯】
　　淳熈五年
　　贡院赐进士闻喜宴口宣【五月八日】
　　有勅唱名春殿乐得英髦设醴贡闱偹昭慈惠惟兹荣遇其各钦承今差入内内侍省东头供奉官韩世荣赐闻喜宴想宜知悉








　　文忠集卷一百十二
　　钦定四库全书
　　文忠集卷一百十三【玉堂类稿十三】
　　宋　周必大　撰
　　金国贺正旦使副口宣【贺生辰使副口宣附】乾道七年
　　赴阙盱眙军传宣抚问赐御筵
　　有勅卿等肃持瑞节来防春朝念驰传之良勤命及疆而加劳锡之宴爼体我眷兹
　　镇江府赐银合茶药【并系内侍何弼】
　　有勅卿等谨于将命庆此发春既冲霰雪之寒复渉风涛之险岂无锡予用助保颐
　　镇江府赐御筵
　　有勅方岁更端寳隣修聘眷驰驱于逺道甫冐渉于长江宜锡宴觞用华使节
　　平江府赐御筵
　　有勅三阳交泰四牡通欢乃眷辅藩有华馆载锡壶觞之乐少休轺传之劳
　　赤岸赐酒果【内侍蒋侁】
　　有勅卿等逺修邻好来庆王春事道路以良勤望阙庭而甚迩其颁芳防以劳皇华
　　赤岸赐御筵【内侍徐永叔】
　　有敇卿等聮华拥节奉币朝春念乆渉于修涂命少休于近馆时颁宴饮深体眷懐
　　赐使副春幡胜
　　有勅岁律将新春阳先至言念光华之使驰分刻之工体我眷懐应兹嘉节
　　赐三节人从春幡胜
　　有勅汝等并从信使来庆春朝望北阙以有期值东风之应律分颁在首悦怿永思
