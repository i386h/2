<!-- { "loadSidebar": true } -->
　　翰林检讨掌国子助教事翁先生以正统己巳正月六日卒于官距其生洪武甲子正月十六日享年六十六子世资取进士为户部主事哀苦不能胜将奉柩归莆田以某月某日先茔之次国子助教郑君孟良与先生生同乡同防县庠同领鄊荐同官于太学相知为最深世资请述先生行状而持来谒予铭予知先生旧矣且嘉世资之能孝乃为序而铭之先生讳瑛字【缺】　自幼聪敏喜学甫四嵗大父教以古诗即成诵不忘大父喜曰是必能光吾门先生时虽幼闻之益自喜益向意于书大父卒哭踊如成人十三受业郡庠日夜不懈未几父坐事逮诣福州先生忧之请从教授不可先生懐不能已竟侍行维持调护得无恙而归教授终谓其忤已坐以违学规黜之先生乃之京以其情诉于上得复就学志益励学益进为文亦益有名丁酉以诗经荐于乡明年入太学六馆之士譲其能洪熈乙巳以天下教官多缺选诸生之有学行者补之先生得仁化教谕仁化僻小邑学乆废先生以兴起自任庙像廊庑讲堂斋舎庖廪器用以次缮完日进诸生讲学其中而以身先之诸生亦日就规矩厥绩用着丁未隣家失火势将及学舎时东北风急先生稽颡吁天俄风返火熄得不焚戊申遭外艰哀毁逾礼归治扵石廊山山多虎且隂雨浃旬人无所用力先生患之号泣祷于天明日雨止虎亦敛迹人以为孝感所致壬子典教桐乡桐乡新置县未有庙学先生度地鸠材始作之其经营规画如仁化而丽加焉癸丑以内艰归祭一以礼而哀戚之情不异于前丧正统丙辰陞国子助教循循善诱得师之道甲子上视学谒先圣退坐彛伦堂祭酒司业各以经进讲博士助教以下皆侍上喜加奨励明日入谢各赐衣一袭锡宴于奉天门先生在其中雍容进退动中礼度人皆以为宜受此荣也四月陞翰林检讨仍掌助教事诸生素闻先生之教益以得卒业为幸先生亦乐教焉至是乃无疾而终太学师生莫不哀惜之翁氏之先元城人有讳何者仕【缺】官至散骑常侍始迁于莆在唐之世郜检校工部尚书承賛为諌议大夫廷皞为补阙郎中生六子皆取宋进士其孙景先仕至朝奉大夫世以宦学显闻至先生之曽大父志大父道源父士能皆不仕而皆以徳谊重一乡母杨氏有贤行生二子先生其次也天性和厚谨于自持未尝与人校曲直事亲奉祭必诚必敬待姻族以礼交朋友以信賔客过从必倾倒相懽尽醉而后已家之有无不计也尝自号醉庵有醉庵槀若干巻蔵于家娶同里周氏处士周孔荣之女有妇道先卒继室以王氏亦先卒子男四长世用戊辰进士次即世资次世贵世振孙男五瀛湖海澐潭呜呼先生荷恩宠以光显扵世有子克贤又足以昌大其后君子于此观徳矣奚可不铭铭曰
　　学优行崇人所师文章炳蔚声四驰有伟令子福愈滋归安于此永不隳后欲考徳徴吾诗
　　故户部贠外郎罗公墓志铭
　　公罗氏讳贵字三锡都察院右副都御史罗君通考也以正统九年九月廿八日卒于家年【缺】十明年八月十九日于其里东池髙峰山之原君除服来京师朝廷急于用贤遂累进至今官间以翰林脩撰刘俨所述公行状谒予曰先考之乆矣而墓未有铭敢以请予与君素厚且尝闻公为人征诸脩撰君之言而尤信故不辞公之先由钱塘徙分宜又徙庐陵之印冈为名家宋时有宏正者为吉水主簿卒邑之东池子孙因家焉墓近澄溪上至公又徙居里之周桥曽祖用诚祖以明皆不仕父仲渊乐善好义倜傥负竒气以赀富徙实南京居江东门外时郡中之贤仕于朝者若觧公大绅胡公光大金公幼孜杨公士竒辈皆往来相好四方名士有过从者亦必懽洽终日而后去名重一时余见予所为传公其长子也于时实専家政凡奉祭祀供賔客睦婣族弟妹之教养婚嫁官府之徴求乡党隣里之赈赡餽送公私百需皆取给于公公应之无难色亲戚厚薄轻重隆杀无不适宜其事亲恳恳致孝数稛载来京师所以奉其口体娯恱其志意者极其至亲之心懽焉应天府盗官钱事觉府丞张执中诬其受寄一百五十千时坐此逮系乆不能释者非一人公闻之曰岂可使吾父受逮乎即如所诬输之官父得免人皆称公能孝家虽饶财而亦由公能勤俭以丰其家书言孝养有取于服贾贾所以备物致养非贱事也屡挟重赀防闽越荆防海岱燕蓟度居庸鴈门至上谷云中观其山川而友其贤豪凡可以奉亲之物必力致之归而充然大有得也晚年以通贵封奉直大夫户部云南清吏司员外郎然旷懐雅度不以富贵自足遇人则和气蔼然性好山水于隂阳家书尤所深究佳时暇日与故旧子弟擕酒殽以往歴莽苍俯清泠意有所适则徜徉忘归不知者以为仙也娶李氏有贤行子男四长即通次遵次达次道达先公【缺】年卒女三嫁刘嘉言曽志定王常皆士族孙男十三人濂甲子乡贡士今为太学生余皆为士人铭曰
　　罗氏之先寔为名家惟公继之大振厥华孝敬恵和表于邑里恩封显荣曰有令子晩嵗优防山水之间与仙为徒风休云闲归蔵斯丘既安既宻利尔后人百世其吉
　　封翰林院检讨曽公墓志铭
　　曽氏汉都乡侯之裔有曰宗者始徙居吉水之住岐世以儒为业公髙祖少晖元兴元路教授生以礼以礼生庭兰徙居匡山庭兰生龙升又徙卢溪则公之曾大父大父父也公讳稔字秩东东山耕云其别号也生有羙质聪敏不羣喜读书未尝释巻于圣经贤传皆能通其意而尤深究隂阳五行之说恬于声利不乐仕进甞曰读书明理以治心脩身若忘已为人岂吾所乐哉然雅好山水及观古人之竒事伟迹慨然有志于四方父母怜其志资给之乃涉闽广湘汉雍豫齐鲁之墟凡通都巨邑山川名胜之处可以登临观览以兴其遐思而发于吟咏者无不逰搢绅之士多与公相好而托意于文字之间久之公归张【缺】　为书东山耕云四字刘嘉防序其意以赠行曰持此以为亲娱亲之心乐焉公奉事极诚敬田园池沼所以备物致养者皆躬理之朝夕率妇子祗顺左右不少违嵗时供祭祀待賔客毕弟妹婚嫁防乡党贫匮凡亲之所欲者无不如其志公性防达而是非白黒无隠情事之缓急有谋于公者公处之尽其方始终成败若素计不爽毫发耕于东山之阳课僮奴致力其中出入作息常与云为伍佳时暇日亲賔往来必置酒相懽歌耕云之诗和以康衢之謡其乐盖嚣嚣然而忘其身之老也爱诸子皆使读书勿以怠废业暹遂以文学显于时而公勉之尤笃景泰癸酉冬暹官近侍有贤名朝廷推本于亲封公为翰林院检讨兼右春坊右司諌鄊邑荣之明年甲戌三月初六日以疾终于家距其生洪武辛亥二月享年八十四娶刘氏有贤行先公四十余年卒子五人暹暐晧曦昱暹今为国子司业余皆先卒女二嫁阳春育陈雅懐孙男四曽孙男【缺】司业闻讣觧官归治丧卜以某年某月某日于某地之原而具公行实来请铭予交司业久且闻公之徳旧矣不可辞铭曰
　　有崔东山油云冒之公耕其中常与云期云则何心维公是似公亦无我维时焉视今公往矣云复畴依悠悠故山归来何时公兹受封公克有子龙章粲然荷帝之制我作铭诗刻之幽宫述羙扬休以告无穷
　　故山东左布政使万公墓志铭
　　公讳观字经训姓万氏世为南昌人南昌之族万为盛自五代以来多显者公之曽祖徳逺祖汉雄父伟皆不仕而皆以行谊重当时公自幼聪頴异常选为邑庠生以诗经登永乐辛丑进士第太宗文皇帝欲老其才而用之俾归进学寻召为福建道监察御史克谨宪度凡所治诸事无不当于理惬于人心翕然称为贤御史朝廷嘉之以所居官赠其父而封母李为太孺人且荣及其妻未防陞严州知府严之民虽称易治而亦有弗驯者七里泷聚渔舟数百艘昼则渔夜则肆剽窃行旅患之公曰吾先教化而后刑罚乃下令凡十艘为一甲各限以地使自相守有所防窃者必连坐能改过者俾安业如故不期月皆化为良善水行露宿无复有惊郡中多大山田少民贫公廵行劝课山有可耕者聴贫民耕凿而俾富者助之民食以足郡学倾圯首出俸资率富民新作焉诸县学舎有者亦脩葺之增广生员躬自课励学者亦争奋以承公意由是举于乡防试于礼部对防于大廷中魁选者相继而出为显官严先生祠乆废公复作之置像其中求其后人居守以奉祀事表节义恤孤寡嵗造叚匹多于他郡则请计民力为准而减之逓运船多而过使少嵗治船为民病则请减其半地少蚕桑而丝税多民弗便请以银代输猛虎为害祷于神而虎毙居三载除兴利无遗者及考绩来京师吏部以闻诏赐诰命以宠之时天下郡守拜赐者仅三人公为首母太孺人无恙迎至郡朝夕率妇子备物敬养焉后以忧去郡人奔诣上司乞留不果度公服除豫上章阙下愿复得公为父母衢婺之民慕公者亦上章请之适有言平阳要剧郡非万某不可诏遂以公知平阳会连嵗歉公私皆匮公笃于事神恤民嵗屡有获流亡来归先是百工赴役京师者皆后期工部下有司遣人送之械系如罪人有死于道者公悯焉后再遣时召而谕之曰尔以匠艺当赴役而自取谴累身人以恶人待尔故械系以苦之今我以善人待尔去尔杻械令自往尔能诚信奉令乎众皆懽曰谨如父教无一人敢后者尧祠废公奏请脩之芝生于栋或归美于公公曰吾知脩祠而已芝非吾事也满九年考绩公卿交荐陞山东右布政使下车七日即出视民瘼野有蝗督有司捕之且防祷于神蝗遂息齐民素健讼牒诉填委公阅其尤者自治之余以委理问计日防决狱为之清陞左布政使山东地连北京防有冦警民大恐公拊循慰谕日夜劳悴使且耕且守民赖以安然军国百需皆趣办其应务尤难未防公遘疾犹勤事不懈逾两月疾益甚贻书都御史洪公及诸同列曰观不幸不得相与僇力报国家诸公慎自爱洪公等闻之皆伤悼奔视问其所欲言公惟拱手曰永诀矣遂卒无一语及私景泰元年十月二十五日也享年六十四娶范氏封孺人子男一曰熈女二长嫁四川按察使龚鐩之孙其次尚幼孙男二熈将以某年某月某日公于某乡安仁祖茔之右公之从子某在太学熈遣人来告曰先考之宜有铭今翰林检讨李先生于先考最厚凡居官临政知之为尤详先生仁厚君子也宜无不可扵是先生乃以其行实为状而又以某诣予请为铭予亦知公乃畧其细行取其事之大者书之而系以铭铭曰
　　于惟万公逢时之隆发迹贤科厥声沨沨歴职宪防为名御史刚柔得中寛严有体皂盖彤襜往临大邦父母斯民如龚如黄遂殿雄藩继古方伯棠隂蔚然公则奚适圣哲有云事君以忠繄公寔然匪私其躬归蔵兹丘刻铭贞石昭徳垂光用示无极
　　太安人许氏墓志铭
