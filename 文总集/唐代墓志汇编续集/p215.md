<!-- { "loadSidebar": true } -->
（上泐）军使朝散大夫行内侍省奚官局令员外置同正员赐绯鱼袋上柱国南阳乐公夫人成氏墓志铭并序　乡贡进士王融撰　乐安孙洎书□□姓成，其先上党人也。旧史云姬姓之後，成氏有焉。曾祖讳均，不仕；祖讳璀，试太常寺协律郎；考讳钅共，试太常寺奉礼郎；以先人福庆所锺，世生贤达，冠盖之盛，薰风邈然。夫人即奉礼之次女也。幼而淑姿，长能端质，仁孝本於志性，和畅洽於龆年。体善怀柔，雅操清重。行常待姆，阃不出言。兰毓华，珠凝漳浦。班彪之诫，谨於令公；曹氏之箴，体元乎规范。淑德斯著，□及系缨。去玄祖之灵源，名家之茂族。爰应凤飞之兆，故就和呜之雍。徵□敢辞，嫔於乐氏。公自掖垣韶旨，出临荆南府监军使。勋告累加。公□器清通，尤善敷扬，处繁济剧，莅事详明。历宫禁之要枢，荣迁於九族；奉□□之密旨，恩承於数朝。可谓玉质久而弥坚，松老心而逾劲。然犹孜孜□□，□唯不足。於戏！梁木斯坏，公不幸欤。先於夫人数岁而终矣。悼张□□剑缺，俄尔锋摧，感魏镜之鸾孤，倏而影灭。夫人年始廿有六，守志孤□，事资清白，丝萝无难立，唯贞节以自持；嗟菲薄之会缘，成终天之离别。□罗斯扌舍，馀薰罢兰。侍姑嫜有全孝之称。训孤幼有过庭之誉。亲戚钦瞩，舅姑怡颜。其志乎，炳然如一。
所谓行高者其志深，迹异者其智远。夫福兮□始，泰终则否。以大中元年十月十日言宴之际，倏忽而终於万年县洪固乡兴宁里之私第，春秋方及知命。嗣子等所恨不得亲馈一药，面受一言，擗拊号呼，泣下成血。青乌有日，龟筮协从。即以其年冬十一月十日归葬於万年县川乡□□里上傅村上傅原先大夫之茔，礼也。
属以岁月乖违，及兆穴差误，未申附於先魂；冀俟他年，再舒合之礼。夫人长有一女，於姜氏，承母仪之令旨，深得婉容；奉巾栉以贤和，褒成妇德。而姜氏簪组传家，早参近密。逮成姻好，益多赚思。夫人有子一人，粤维弁，给事郎、守内侍省掖庭扃宫教博士、充内养。文武盛美，忠孝兼全。其武也，奉先志之通规；其文也，即荆南之凰不坠。虑山河迁运，封树靡依，刊之琬琰，粗纪其德。
乃铭曰：
婉婉夫人，{厌心}々令名，礼嫔君子，以贤以贞。秉志孤孀，敬奉三从，皎如秋月，青若寒松。言嘱不留，舍尔长往，曷纪德音，刻石泉壤。萧索寒原，踟蹰嗣子，苦段行云，悲风惨起，匍匐护丧，哀荣始终。灞川东翊，水西防，後依陵阙，面据横岗。泉深地厚，佳气回翔，托铭幽邃，万纪流芳。
（录自《隋唐五代墓志汇编》陕西卷第四册）
№大中０１１
【盖】
唐处士顾贞府君墓志，大中元年十一月廿日葬官塘南一百五十步故题号
【志文】
专。
唐故顾府君墓志铭并序府君讳崇□，字元绪，□郡人也。祖钦□、父□□，崇□即第四长子也。并丘园养性，隐居不仕，享年八十有三，以大中元年岁次丁卯十月十八日＊於私第。
是岁十一月上旬□□，窆於常熟县东廿一里官塘南百五十步之原，礼也。有子三人：长曰仕澄。嗟呼！先逝□□之，次曰仕淮，见存泣血。次曰仕涓，早亡。恐陵谷改变，故勒专为记。铭曰：
□天清贞，夜台寂寂，郁郁佳城，悲风淅淅。天老不惠，俄然谢世，长闭佳城，永并人代。
（录自《隋唐五代墓志汇编》江苏山东卷第一册）
№大中０１２
【盖】
失。
【志文】
唐故太中大夫行虢州长史上柱国赐鱼袋李府君墓志铭并序　　从侄朝议郎试大理评事耽撰　登仕郎守鄂州永兴县主簿魏师益篆盖府君讳元玢，字受之，其先陇西人。源流封袭，谱谍详备，故略而不书。代至曾祖福，皇任儒林郎、行太子通事舍人；祖昌，皇任朝议郎行金州司马；烈考光，朝赠使持节复州诸军事复州刺史；清德素风，贻厥後裔，诞生贤哲，以嗣家猷。宜哉！府君即复州第二子也。幼则恭敏，长弥端庄，游艺多能，修身克谨。
推忠信而求友，蕴谦和以待宝。穆穆宗亲，恂恂乡党，芳馨远播，孰不咏之。况乎精寻内典，了悟色空。□诵心行，造次无怠，为善若此，树德可知。解褐授兴圣庙丞，後任饶州司仓参军，转洪州南昌县丞。繇是授权，知申州司马；又转杭州司马，满秩，授虢州司马；未几，正授虢州司马；俄转虢州长史，兼赐银章，皆累迁也。府君居官弘济物之规，流誉显扬名之义。方期展骥足於千里，张鹏翼於九霄。岂意沉疾婴身，遽至危笃，名医上药，曷愈膏肓。大中元年十二月廿日，卒於长安务本里之私第，享年六十二矣。府君娶夫人孟氏，封平昌县君。有子二人：长曰弘方，将仕郎、守国子监律举助教；次曰式，中给事郎、行左威卫仓曹参军；皆生知礼让，至性温柔，闻过庭之言，禀择邻之训。有女子六人，华繁玉洁，雅丽雍容。四人已鸣环结，早岁移天。一人志在空门，不易其操。一人未及笄年，窈窕闰壶。一家之庆，宁匪积善而致焉。以大中二年四月八日卜葬於万年县川乡上傅村，礼也。弘方等以眈幸忝宗党，屡述斯文，固命为铭，序其实录，遂无愧於援毫。其辞曰：
四渎浩淼，五嶙峋，孕其灵粹，生兹哲人。惠义接物，礼乐修身，量深莫测，道合则亲。钟磬流韵，松桂含春，府君之德，清贞与邻。曷违福善，不享遐龄，遽罹寒暑，长往幽冥。夜光沉彩，秋兰败馨，日月如驶，风烛难停。卜宅从吉，素渡之东，孤坟新峙，千古攸同。精魂茫昧，德业昭融，刻於玄石，纪此无穷。
天水强琮刻字（录自《隋唐五代墓志汇编》陕西卷第四册）
№大中０１３
【盖】
唐故河东柳氏墓志铭
【志文】
唐试左武卫仓曹参军丘公夫人河东柳氏墓志铭并序　进士柳稼撰　夫人姓柳氏，其先河东人也。曾祖潭，皇太仆卿赠司徒，祖晟，皇检校户部尚书兼左金吾卫大将军赠太子太傅；父正，皇检校太子宾客。夫人即宾客长女也。性□柔淑，智识妙敏。开成二年归於丘氏。妇德克著，女工兼备。不幸疮疬，所婴累岁，医药无效。大中二年十一月廿二日终於川乡之别业，享年三十三。
以四年四月十三日窆於京兆府万年县义丰乡田冶村。长女丽娘，年十三。小女娘，年四岁。稼即夫人从父之弟也。丘公命为斯文。铭曰：
善不及福，神之昧兮，玉折兰摧，怨可耐兮。泉台永，千万载兮，呜呼情之，悲何逮兮！（录自《隋唐五代墓志汇编》陕西卷第二册）
№大中０１４
【盖】
唐故尚辇奉御罗府君墓志铭
【志文】
唐故朝请大夫尚辇奉御上柱国罗公墓志铭并序　承奉郎行吉州永新县尉勒留史馆曲文恭撰有唐奉御讳士则，字宗法，春秋六十二，戊辰岁二月廿六日终於崇仁里第。
祖温，皇左卫长史；父忠，赠泗州刺史，累赠至卫尉少卿；母张氏，清河县太君，令淑承家，母仪宁阙；令弟皙，皇蓬州司马，夙蕴儒风，追崇郡牧；夫人乐安县君孙氏，令淑有闻，前奉御九岁云亡。公历官十八任，怀仁抱德，屡践班荣，慕释奉儒，累登清列。垂爱以御下，惠仁以友朋，君子谦谦，彰闻朝野。长男弘绶，前八岁云亡，次男弘缉，前任常州无锡县丞，历官三任，勤政相补，颇著善声，次曰弘约，次曰弘绍，并三卫出身，禀训义方，服丧宁戚。有女三人，长已先氏，贞淑之姿，姑嫜示心；二女尚未及笄，威仪有德。营制丧事，凶具俭素，不逾不潜，苟称其家，朴而且珍，雅符经礼。奉御以其年四月廿日葬於京兆府万年县郑村，县君旧茔。孝子泣血流墓，亲戚一恸三绝。文恭早承休眄，难让当人，惭叙不周，彷徨失措。其铭曰：
冥漠兮永沉沉，幽魂兮想夜吟。歼良兮涕盈襟，千秋兮福庆临。
弘约书（录自《隋唐五代墓志汇编》陕西卷第二册）
№大中０１５
【盖】
失。
【志文】
唐故张府君夫人蔡氏申氏墓志文并序府君本封清河郡人也。曾祖隋唐抚任，食邑魏都，世祖衣冠，封以绝，具述簪缨爵禄焉耳。不出言讳。祖才通十哲，睹览籍文，敕诏随恩，封本郡公侯、员外郎中、魏郡大都督府讳诜。府君讳京，乾元性合，右辅邦君，职任前冲大将，奉命捍灭狂徒，大破平庐，一军闻奏，天庭封为上柱国、开府公、食邑三千户、□阳兵马使，是日顿觉无为，知约□不常，持法华为体，念天悲为心，长崇释教，顿说南宗。奈何四也运动，瘵染疾缠，方书遍览，活草空言，神香失验，逝奄西川，是时春秋七十有一，於大中元年中秋月有二日，终於私第。夫人魏郡申氏。
肃著母仪，礼容班氏。积善无徵，奄归泉尔，则时年七十四，於大中初载九月廿有二日寿终。夫人生四子，长曰建宗，通□志德，慕集贤良，博览五经，不求名位。次曰建招，文才七步，武艺超人，指立军□，见任山何公禄。次曰建岌，幼曰建兴，双俱忠孝，克俭於家，六郡咸知，通名不二。是昂烈号天，五内分倾，洒泪流庭，昊天罔极。於大中二年十一月十六日葬在县西南九里平源岗垅。势按天丕，东占魏积，西望长河，前遥广路，後连马曲。势引浮山，岗连叠垅。龙阜双权，封侯万载。相国，＊坚石为记，镌勒石焉。赞为词曰：
英才府君，天下知闻，方圆密策，善立法门。天何不愍，□逝荒榛，元戎失绪，惨恸乡人。结垂露草，悲风骤尘，＊石为记，万载知闻。胤留後成偈曰：
觉性无为体，心除六种邪，内持般若行，寻常念法华。外照无尘垢，真宗纪有瑕，愿生极乐国，别众万恒沙。
（录自《隋唐五代墓志汇编》河南卷第一册）
№大中０１６
【盖】
失。
【志文】
