<!-- { "loadSidebar": true } -->
　　　畴昔之夜，梦从烟霞洞后复得一洞，甚纡邃。奇怪之石，不可名状，中有古碑文字，非人世所见者，其左有一人家。梦中叹息，以为奇伟之观。及与尹万竹携陈、龚二生往游九龙　岩洞，宛如梦中所见，岂九龙之精，先以告我耶？因为颂二章。 
　　
　　一龙乘云，九龙在田；一龙全身，九龙潜渊。龙德之潜，其潜正中，吁嗟乎龙！ 
　　
　　一龙将雨，九龙处处；一龙来宇，九龙避所。龙德之让，其让正中，吁嗟乎龙！ 
　　
　　反招魂 
　　
　　反招者，甘泉子所作，以哀进士梁渐卿之辞也。渐卿质美，有志於道，年不究学，客死京师，良独可悯。又以为魂无不之，将合乎大化，非若楚招，拘拘乎恐滞乎四方上下之苦焉，非所以语性也。又其所陈荒忽，诱以娱欲，非可以慰志道者，故作反招以广之。 
　　
　　玄冬厥季，旁望辰止。嗟灵全归，返厥真止。有生不辰，罹迍邅止。灵承多修，服美乾止。爰乘气机，观大化止，魂无不之，游乎四方上下止。不泥故乾，独悲诧止，合同而归，物代假止。魂无不之，魂游乎东止。东方大海，浟浟观澜洪止。阳谷日出，烛幽蒙止，长人千仞，呵禁凶止。螭龙上下，驾言从止，仰攀扶桑，观春融止。帝震乾元，仁意沨沨止。生气盎泱，魂其东止。魂无不之，魂游乎南止。南方炎火，千里照途晻止。蝮虺虎豹，后先骖止。雕题黑齿，化礼让参参止。揖彼炎帝，祝融耽耽止。向乎离明，文物粲森止。大明亨亨，义有严止。茂对时育，魂其南止。魂无不之，魂游乎西止。西方流沙，弱水纵观涯止。赤蚁玄蜂，化仁慈止，豕首纵目，御穷奇止。长爪锯牙，反胥依止。觐彼少昊，蓐收齐止。利观厥成，金气澌澌止。万物顺理，魂其西止。魂无不之，魂游乎北止。北方寒山，代水弥窥北极止。曾冰积雪，千里气肃栗止，逴龙骧驾，逍遥叵测止。乃觏颛顼，玄冥同适止。启辟寒门，窥广漠止。万物潜藏，智渊匿止。贞观天心，归而复止。返乎幽都，在朔易止。归根复命，魂其北止。魂无不之，游乎上止。上之峻极，穹窿无尚止。其气苍苍，曷有虎豹豺狼，九首相攘止。三光五纬，有列在下，下观天象止。三皇五帝，济济互揖让止。察彼鸢飞，魂其上止。魂无不之，魂游[乎]下止。下有九土，渊渊厥块大止。山峙川流，罔昼夜止，广大博厚，体变化止止。伯牛身九约，参目为让咤止。鼋□蛟龙参灵驾止。从观渊跃，魂其下止。四方上下，惟君所之止。宇宙一气，万物体齐止。同归大化，混沌无倪止。死而不亡，或合或游，孰测其机止。纵浪不有，厥乐曷涯止。爰履厥礼，静反乎初，即修门止。安此广居，谢齐云止，善以为宝，薄翠珍止。明哲煌煌，代膏兰止。童冠风咏，俨齐容止。生色睟盎，朱颜曼丰止。仁义餍饫，殽羞重止。令闻广誉，文绣被躬止。九容三变，姱容修丰止。齐翟并佾，鄙郑舞止。九歌九韶，陋激楚止。三千三百，靡荒惰止。道艺是乐，六□左止。餐饮泰和，观颐朵止。乘彼大化，驾野马止。魂乎奚之，一四方上下止。乱曰：「朔风萧萧兮吹白杨，一气推迁兮柔乾为刚，昊天剥否兮神龙蛰藏，南窥苍梧兮重华陟方。夫天地神物且如此兮，圣哲亦独何伤！颓然顺化兮与之升降，服丽且都兮君独翱翔。乘彼白云兮返故乡，岭云攸攸兮上有丹枫。我哀思君兮君不从，魂无怛兮归空同。 
　　
　　　　　洪觉山侍御来按吾广，以兴起斯文为己任。为予开天关精舍於穗城东北之隅，□□有岑郁焉，是谓红冈。乃又抑邪崇正，毁淫祠，创讲堂焉，名曰同然之堂。堂之北堂曰自然，其又北则依城为一悟亭，环沟池夹之，甘泉子与觉山讲习之所也。洞门有榕，合抱参天，二本同乾，其枝之交又同，盖不知其几数百岁矣。凡过而见之者，又不知其几千百人矣，无识之者。甘泉子一日见之，曰：「此非古所谓连理木乎！小子识之，辟兮浑兮，浑兮辟兮，是可以见天地万物同体之理，理一分殊之义矣。诸生欲学，盍学此本乎。」洪侍御、冼秋官各有题咏。予感而奇之，亦为作颂以示同志云。 
　　
　　江湖逶迤，东入城陴，引流环岛，九曲而西。白云之颜，谁开天关，讲堂恢恢，洪曰同然。同心同理，宇宙同此。有情无情，连理感契。连理维榕，堂门崇崇。两根一乾，支分再同。万物天地，知为一体，可以人乎，有不如此？奇踪五百，示我学的。敬告同志，庸以默识。 
　　
　　泉翁大全卷之五十四 
　　
　　文集 
　　
　　门人江都沈珠等校刊 
　　
　　歌 
　　
　　登圭峰歌 
　　
　　山罗列兮青青，泉纷飞兮冷冷，人与凤高翔兮，世孰得而为缯。 
　　
　　富良歌壬申正月二十六日安南作 
　　
　　乘玉节兮坐王子，舟披霞缨兮云裘，击兰桨兮泛中流，冯夷舞兮蛟人游。草萋兮荒洲，怅独立兮容与，望五云兮神州。 
　　
　　烟霞乐歌 
　　
　　烟霞之虚兮，与子广居兮。烟霞之极兮，与子安宅兮。归来归来兮，乐以栖迟。樵之云兮，可以兴雨。优哉游哉，乐与子处。 
　　
　　赠朱生归江阴 
　　
　　朱生自负医国术，持以售人人不识。有如旌阳大丹丸，从来相遇非人力。药囊小试岐黄春，一匕一下回命脉。我有真丹欲传子，得之者寿寿无极。归来濯足长江流，偃仰睎发阳羡北。阳羡山中茶，(杨)[扬]子江心水，一化晕血肠，胸次无查滓。 
　　
　　送梁职方入西樵 
　　
　　兀?子掉头，不肯住郎署，乘风直入烟霞去。梁伯鸾一身，与之若比翼。追踪蹑影凭高翥，翳门牢关守九虎。扣之不开日将暮，徘徊四顾独谁语。山高云深不知处，从天倒下非凡步。二人一笑平生欢，携手高堂谢云驭。 
　　
　　王士招侍御乃尊寿图诗名以旗 
　　
　　灵椿年年长，丹桂日日芳，两树相映交辉光，有鹿有鹿游其傍。地呈神芝何煌煌，天锡龄鹤来翱翔。谁开此图称寿觞？地瑞不如天瑞，天瑞不如人瑞之为家国之休祥。通彻三极寿无疆，禄养善养垂显扬。青骢绣斧谁家郎。 
　　
　　卢氏五鸣书屋长言 
　　
　　少参子卢子师陈，?如海鹤立我门，索赋五坞山房篇。予辞以病无能焉，靡丽之词病子云。壮夫不为子何人，无已托歌於长言。五坞峙地五岳然，又如五星之在天。夫在天者阳之神，其在地者阴之真。阴阳合德天地浑，五子得之为舜臣。燮理阴阳，寅亮天地，圣人成能在五伦。不然亦有五经存，五事元来共一原，收拾溥博极渊泉。渊泉如地，溥博如天备我身，变化位育如屈伸。借问山房吾伊贤，听予长言闻不闻。 
　　
　　翰院观莲歌和夏桂洲宗伯次韵席虚山翰长 
　　
　　濂溪爱莲非爱莲，天机漏泄圣学传。耶溪新妆红十里，纷纷开落同葭苇。銮坡东畔玉堂东，池莲倒映天光中。一般外直还中通，君子之赏清兴同。顿令退藏心已洗，何必区区色香相旖旎！下有灵根如磨泥，不染淤泥出清泚，空闻无物不惹尘。此花即物如入神，入神当是花之圣。直识还他舂陵人，遶栏赏者四方彦，瀛洲学士开清燕，移时歌鼓相喧阗。回首生姿一顾盻，酒徒历历皆诗豪，笔端浩浩生波涛，挥洒绳床客如堵。杀尽山中万兔毫，酒阑客散文章伯，此花自媚宁潇索，重来嘉会在何时？花余岁冕仍餐实。壬辰六月二十日 
　　
　　再和桂洲宗伯重叠观莲歌兼呈席虚山院长 
　　
　　空流空说，火中能生莲；清水芙蓉，天然人莫传。水火相去谬千里，奚啻美玉杂葭苇。月之西兮日之东，日月奔走无穷中，宇宙无穷一气通，天地万物吾体同。日月长新不用洗，照见种种群生，臭腐兼旖旎。岂无牡丹妆点春，富贵又何似？天绣芙蓉出清泚。看花看色眼尚尘，看花须看花精神。见之不识识不见，如公方是观莲人。无穷宇宙，不知观者几千万亿神圣彦，须臾聚散如一燕。因嗟此燕休草草，荏冉光阴不能以转盻。将军一去随华豪，红花落尽空江涛。裈虱区区是寰堵，太山不察与秋毫。归尽王皇及帝伯，雪月风花未穷索。大都当作观莲观，闲与诸公餐胜实。六月二十三 
　　
　　贺诰封廖五洪学士配江安人双寿歌 
　　
　　谁家玳瑁筵初，启金盘露滴琼瑶髓。长庚跨鹤来青霄，王母鞭鸾度碧海。寿域弘开瑞气腾，庭闱交映金天精。主人一仕归五洪，陇上馌耕宾主仍。阴阳合德天道成。桂芳熊胆流休声。木天紫诰换郎冠，珠翟霞帔曳绛云?。门中亦有偷桃儿，胸罗星宿剑光寒，偷桃儿，洞野子，词源三峡倒流水。洞庭阔豁不可收，波涛动地舂天起。我闻寿亲之道在显扬，何必尽引洞庭为酒入寿觞？无念双亲贻令名，直与乾坤配耿光。癸巳夏五月 
　　
　　贺张母季孺人寿七十八华诞歌 
　　
　　吾闻上有天姥星，下有天姥山，天姥之精，下上磅礡乎两间，正在(淅)[浙]水之东，南镇之南，天台之北东海埏。坤德柔巽，毓秀於人寰。永嘉张母七十年，圣善门中有令人。王母降神为后身，恢恢寿域开良辰，宛如王母宴曾孙。玳瑁筵、琥珀杯，金盘之露从天来，五彩屏帐云锦裁。膝边戏彩谁令人，伯牧贤嗣中书君。禄养何如善养尊，子进一觞，我歌一曲为君申。歌中曲曲能回春，春意回转 无穷□。□□无疆天锡之，何必蟠桃花实与三千，久视兔走与乌飞。癸巳七月二十九日 
　　
　　於张参议子纯亭中看竹 
　　
　　看竹复看竹，千枝万枝绿。疏节虚应心，元来一根独。所以君子称此君，无乃当作如是。 
　　
　　少宰顾未斋学士请同寿其乡隐君蒋廷器七十华诞歌 
　　
　　蒋生自昔开三径，尔依日月居东华，得非大隐在城市，一壶亦挂壶公家。陈留曾闻有市隐，虎头拉我把酒盏，自兹虎枣与神瓜，一月二月来家乾。今年八月上清秋，古稀花甲再回头，寿筵寿宾彩云里，长庚跨鹤来交酬。仙鹤来飘飘，仙人吹紫箫，飞空下看凌倒影，但见人间此乐乐陶陶。自不知蟠桃之熟应几遭，海屋於今添几寿。癸巳八月九日 
　　
　　粤峰歌赠鸿胪梁君禹范 
　　
　　粤峰积翠中天浮，下看南极南海流。手摩青空摘明月，超然更上五层楼即所谓五滴水也。丈夫立身崇德亦如此，临深为高窃所耻。一善成名止自止，太山顶上不属太山。老夫自力以告诸贤，粤峰梁子听吾言，君有大笔大如掾，都城大笔谁拟伦？正笔正心非小技，扩此正心天地位。天地之位，何以云然？俯仰高卑，健顺方圆在一字，一字一画即一心，只此是学程伯子。墨雨浮云点太空，尽在梁君一目中。癸巳八月。 
　　
　　嗟麟篇有序 
　　
