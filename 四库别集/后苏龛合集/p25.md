<!-- { "loadSidebar": true } -->
　　昔我舫山来，奇气不可贮，汉锷出苔井，冰霜照眉宇。今我舫山去，龙虎血鱼鼠，窃效陶隐居，挂冠向神武。山灵睨我笑，临歧若相语：『使君跳荡人，鞿馽抑何苦？北山有猿鹤，谁为稚圭侣？三径有松菊，谁为元亮主』？我感山灵意，天外想遐举；但恐弱水西，几辈复沈羽。老朽蹶前辙，一齐敌众楚。后轸纷如麻，蛮乡织烟雨。金乌色正骄，九陌已焦土。奈何弃故国，裸俗甘逆旅？长揖谢山灵：『孤立我与汝』！

　　金鹿泉先生尊夫人六十双寿，即和其韵

　　吟筒祝嘏向珂乡，佳话流传遍越畺：福慧双修真玉侣，精神百炼本金刚。味甜蔗境添筹记，年长松围解带量。彭泽归来无个事，未妨酒癖更诗狂。

　　齐眉缕指说「银婚」（泰西俗称夫妇二十五年者为银婚式，五十年为金婚式），共醉田间老瓦盆。百石才名喧短簿，五车书卷护长恩。眼中戏彩堪娱子；膝下含饴且弄孙。从此幔亭瑶岛宴，好联葭琖接椒樽（寿辰：先生十一月，夫人正月）。

　　绛县春秋洛社年，朝冠已挂客车悬。山藏小酉为真隐，星应长庚是谪仙。老干挹将霜后翠，寒花开到晚来妍。鉴湖乞得闲风月，始觉尘中别有天。

　　嗟予回首旧家山，寂寂鲲身水竹间。瘦耸吟肩犹耐冷，孤飞倦羽早知还。笑听末俗呼牛马，忍见中原竞触蛮。清福如君谁不羡？那须仙药驻童颜！

　　岁壬子重九日，菽庄林先生浪屿别墅宴集同里诸诗人。时，菽将有海外之行，挈其长君小眉就姻于日里；不佞躬兹胜会，乌得无言？倡为近体二章，权当喤引；饯菽庄，兼以贺文郎也

　　大陆烟消鹭水清，别缘珍重菊萸盟。红丝早递冰人语，绿绮能传海客情。画鹢归装将百两，彩鸾吟韵写双声。天台饱吃胡麻饭，此是檀郎昼锦行。

　　数君祖典谈梅鹤，老福如君更不同。且共陈村联眷属，未妨郭令学痴聋。箫吹年少真仙耦；斧赠诗豪本父风。知有家传京兆笔，画眉应让小眉工。

　　又代范其

　　乘龙飞度海之湄，听唱骊歌喜可知。洗尽弧山寒瘦习，新添佳妇伴佳儿。

　　南轩诗礼一家春，生小朱门掌上珍。嫁得词人林子羽，不须净琬是前身（新妇张荣轩女侄，耀轩女也）。

　　和恕斋留别韵（壬子冬同客鹭门）

　　十八年前事，天留一弃民。龙头方过渡，骏骨已薶尘。雪耻无穷涕，云游自在身。此间三斗俗，排遣仗词人。

　　大陆多矰缴，鸿冥不可踪。征君拜黄宪，地主访茅容。岛市同沦落，骚坛孰折冲。桐阴吾故里，招隐愿相从。

　　恕斋又题「后苏龛诗草」，即和其韵

　　薄醉微吟见性天，不谈佛学不谈仙。命宫有例偏磨蝎，付与髯苏夙世缘。

　　野史应惭元好问，秘书还让贾长头。生逢南渡偷安日，不幸诗名到陆游。

　　无情世界有情天，得见先生胜遇仙。自昔尹邢常避面，不图今缔鹭门缘。

　　怪蜃妖鲸嘘海气，腥尘十丈苦薶头。何时野服还山去，款段亲陪马少游？

　　恕斋濒行，赋赠长歌一篇，如韵和之

　　尝闻舜行如羊膻，又闻治国如烹鲜；不图四千年史忽灰灭，感视今昔殊天渊！我来有所思，鹭门全盛时，士皆殷实民纯朴，贾胡长技将焉施？自从权利苦外溢，若辈起家动刀笔，王戎徒握子母筹，萧何暂定中西律。共和人物大特色，党祸无端又罗织，鼠目獐头奈尔何，火色鸢肩不相识。冰山百尺薶祸根，公门俸禄私门恩，乘轩杌隍食肉鄙，么■〈麻上骨下〉釜底皆游魂。咄哉，七鲲老民回首沧桑悲！百川欲障谁乐之？造化颠倒不可以究诘，巧者反拙黠者痴。入市忽逢纨裤子，始信侏儒饱欲死；入城忽见纪功碑，始信羊质蒙虎皮！鹭门，鹭门，是否殖民窟！万古青山何处瘗诗骨？他年揖盗倘开门，此日徙薪先曲突。恕斋先生颠我笑，莫作荆卿受征调。先生磊落本英多，如椽大笔崖可磨！不须尊奉客常何，不须骑射歌李波，惟有红袖青衫两渴羡，天涯到处留题遍。千秋寂寞身后名，老子韩非或同传。吁嗟乎噫嘻！放怀长歌宇宙窄，那管人间万事迫？芷兰谁为迁客哀，酹酒寒江吊湘魄。

　　次鷃尘和郑天游韵

　　世皆欲杀是真才，莽莽神州但黑埃。误我文章忧患始；看人鬼蜮宦游来。下图零雨三年苦，又见飞霜六月哀！一例涪翁迁谪恨，断肠词和贺方回。

　　次鷃尘和陈云叟韵

　　榕阴天日黯，谁鉴覆盆冤？玉惜昆冈碎，珠悭合浦还。赭衣丁道丧，墨绶负时艰。问讯鸦洲主，残年倘赐环！亡彭真恶谶，张楚竟虚声！豆泣煎何急？瓜分势已成！屠沽酣豢地，金帛结交情。悔杀商人妇，宁为不字贞！几辈炎凉态，名场绝旧欢。壑溪心不厌，云雨手能反。厝火悲薪积；吞舟笑网宽。剧怜军府客，相对泣南冠！跬步皆荆棘，缘何得自由？豺狼当道路，犴狴小句留！家信沈黄犬，诗盟散白鸥。书空今咄咄，廷尉望山头。

　　今年冬至，寒瘦全憀，拟有所作；夜以尊酒自犒，辄复阁笔。东海弃民忽掷新诗示我，心头鹿鹿，率尔操觚，如韵和之。弃民殆亦如周之与施，相视而笑，莫逆于心欤

　　阳光如线可怜生，夜半闻鸡感恶声。尉监千秋存汉腊，神宫万家换周正（武则天大享万象神宫，始用周正，改十一月为正月）。惊心亚岁编诗史，彻骨穷冬斗酒兵。我比葭灰殊耐冷，不嫌举世弃君平。

　　驹隙匆匆夕又除，百年虚度况三余。倒持官版羞怀刺，狂溺儒冠悔读书！岂有守株能待尔？那堪韫椟竟藏诸！鹭门搓就团圆节，一笑离群且索居。

　　恕斋迭韵不已，如数和之

　　鲤城鹭市两狂生，历尾犹闻唱和声。尽有沧桑悲客岁，更无漆竹纪王正。日长海国初添线，雨过天河未洗兵。记取屠苏拌一醉，求仙莫问腊嘉平！

　　祭诗结习老难除，痴想黄羊享馂余。苦皱通眉频呕句，枉愚黔首敢焚书！解官潇洒陶彭泽，去国凄凉乐望诸。凤鸟不来吾已矣，有人钟鼓祀爰居！

　　三迭前韵寄答恕斋

　　政界风潮到处生，泮桥面首听鹃声。名场自昔讥狼藉；世道于今失鹄正！作郡宗资工画议，能诗杜牧浪谈兵。白衣苍狗浑闲事，谁信弹棋局不平？

　　墨敕斜封竞拜除，虬髯王气小扶余。鼠狐逐逐凭城社，猿鸟纷纷畏简书。弓影杯中鹭乐广，剑光席上伏专诸。雷鸣瓦釜黄钟弃，詹尹何须论卜居！

　　四迭前韵寄答恕斋

　　瓣香我欲奉先生，亘古风骚有继声。慧业端推康乐谢，仙姿幸挹伯侨正。催人腊鼓愁还债，避敌吟坛笑曳兵。几度扬尘东海水，天留不死老方平。

　　爆竹飞红满砌除，胡僧细认劫灰余。渡江叔宝茫茫感，闭户深源咄咄书。病后残骸同木偶，老来朽质类桃诸。诗中剩有灵光叟，奇货从今大可居。

　　次林彦卿韵和鷃尘

　　阅尽沧桑老眼详，入山披发合阳狂。抟沙社会争林立，画饼人材试斗量。几辈操刀聊使割，谁家舞袖独能长？南荒毕竟无知己，剩有青蝇吊仲翔。

　　拟草冤词叩上清，茫茫天醉碧无情！滑稽枉自饥臣朔，痛哭终当谪贾生。不惜诗才为鬼妒；但凭佛力与魔争。能言鹦鹉非凡鸟，珍重千秋祢正平！

　　恨不高洋三尺剑，眼前一斩乱丝棼，空怜弱羽填冤海！谁起真龙慰旱云？遯世琴书彭泽令，伤时酒色信陵君。愈风今少陈琳檄，却撰山公九锡文！

　　张翰思归岂为鲈？一官羞听马牛呼！沐猴冠带真儿戏，幻蜃楼台总子虚！孙泰披猖惊米贼，萧宏聚敛笑钱愚。堂堂民国新豪俊，莫负昂藏七尺躯！

　　次黄光五「秋感」韵寄和鷃尘

　　老来病叶挂危梢，骨带铜声试一敲。辽左管宁犹寄榻，江南宋玉未诛茅！岛、郊落落怜寒瘦，民物纷纷愧与胞。自笑冬烘旧头脑，相逢恐被少年嘲！

　　何物么■〈麻上骨下〉污眼帘，丈夫无气枉须髯！神州草木都黄落，海国鱼龙尚黑甜！几见邻交争富弼？颇闻税法困杨炎！个中圆缺亲经劫，凄绝高寒老桂蟾。

　　世宙陵夷，子衿佻达，抱道之士，惄然忧之。王子少涛秉姿独粹，绩学弥劬，庸中佼佼，百不一遇。与予同里，夙不谋面。顷游鹭门，恨相知晚。是固恂恂儒者，而又有志于为诗者也。鹭门旭瀛书院，学子荟焉，少涛实司训导。暇辄文酒过从，出示「赏青庐」、「洎寄楼」诸吟草，匄予劘定。迩复自署「曾经沧海」一图，广征海内外名流巨子题咏，兼及书画，仿为百衲之制。子维少涛年少美才，应求之雅，环球咫尺；斯图特嚆矢耳。爰志四绝，为异日券

　　少年又见宗元干，破浪乘风志不凡。沧海我曾经几度，因君面首七鲲颿。

　　神交彼此两忘年，瀛北瀛南一线牵。今日鹭门同作客，天留诗客客中缘。

　　吟场把手笑相逢，此是飞鸿印雪踪。佛助（润庵）、阿蒙（郁文）君鼎足，海天初日见三峰。

　　扶桑胜处吸文明，训导于今重旭瀛。游遍嘉禾山水窟，能诗摩诘本前生。

　　五迭前韵寄答恕斋

　　黄粱一枕醒卢生，抱叶雌蝉冷噤声。粉煮双弓过腊八，汤煎五木待春正。韩文游戏驱穷鬼，杜律森严树劲兵。雪案薶头聊卒岁，老民私幸泰阶平。

　　司命昏昏醉未除，瘦□博士食无余。自怜儒素酸寒相，不解陶朱货殖书。神物飞腾凭阿堵，庸奴缘饰竞偏诸。阎浮世界黄金色，何处菟裘足隐居？

　　六迭前韵寄答恕斋

　　坠溷飘茵过半生，虫吟都作客边声。重翻旧历从先进，两祝新年闰始正，迫岁开缄惊奉檄，连宵觅韵苦征兵。欲招禽庆游山去，昏嫁何时了向平？

　　双丸乌兔急乘除，诗卷光阴暇有余。柏叶预储元夕酒；桃符新换来年书。婢呼如愿能来否？鬼祀长恩敢忽诸。遥忆鲲身小儿女，围炉欢绕旧茅居！

　　七迭前韵寄容恕斋

　　霜催白发镜中生，枨触嘤求此友声。诗草伤时还感事，邮筒送腊复迎正。浔阳枫荻愁司马，江左蒪鲈忆步兵。拟向君家寻道侣，入山叱石学初平。

　　痴呆卖尽怪魔除，压岁床钱少俸余。乐死祇应师内史；老狂其奈秃中书！浮家辛苦胡为者？近市嚣尘盍去诸？归隐纵无干净土，乘桴终陋九夷居。

　　八迭前韵寄答恕斋

　　未免常谈笑老生，雷门布鼓不成声。愧无束脯来修贽，权以吟笺当贺正。雄伯陈琳谁敢敌？偏师秦系尚能兵。文强家学文江笔，余子么■〈麻上骨下〉一扫平。

　　区区鳞瓜任删除，已得骊珠可弃余。急点催成三迭拍，奇珍搜遍五车书。千军笔势吞云梦，九曲词源被孟诸。遥望诗城执降梃，陈芳国里觐王居。

　　九迭前韵寄答恕斋

　　风味醺人似曲生，鲤鱼尺素递吟声。相思几日犹经岁；鏖战三冬直到正。逋负累累惭债帅；包抄迭迭骇神兵。乞盟城下从今始，曹桧甘心与楚平。

