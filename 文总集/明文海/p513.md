<!-- { "loadSidebar": true } -->
　　承芳少不好多学文辞既长又为贫所累凡所记诵率遗忘半之且汩汩于仕途而聪日益损矣凡时之所需诗文实不能应之也间者山东佥事王公经乃大司马陜西王公公度之子也命作司马挽诗序予固不辞焉兹同年进士郑君协使作郑处士挽诗序予亦不辞之也处士名【阙】字【阙】　于协为叔父实江西呉康斋先生门人也予虽未识处士闻处士在康斋门称为髙弟则其所得果何如者哉夫自南宋以来士大夫习于章句之学而于古者圣贤之道与凡经书之防惟屑屑扵文字笺注指其言曰古之道在是也己至论从祀孔庙亦惟以此为衡谓之羽翼六经呜呼以圣贤一言各累为数十百言愈多则愈晦愈杂则愈病害圣贤之道莫此为甚而反以为功何哉康斋者其扵圣贤经书不加一字扵其间焉毅然屹立不由于科目之途所谓圣人之徒讵非斯人邪呜呼古之君子者易为功今之君子者难为力何者汉之三五儒者如董仲舒軰去古未逺而于经书収补其残缺而己至扵出处尚可以正道也唐之韩愈其功在于正佛老夫显异于先王先师者人皆知其为两途一人倡而正之人皆易知而易从也故曰易为功也及今百数十年来进身者惟以科目而科目以经书为先文字以传注为主扬而称之曰古圣贤之道在经书经书之眀在传注文字之作本传注谓之道在于兹岂不似是也哉于此有人焉欲防其破裂而归于全正其百孔千疮而复其本体且于沉溺渐渍之余骤起而鸣之况时既逺于仲舒位不逮于退之其谁不以为非邪昔以异而辩其异今于同而欲正其异祛其异而返诸同较之岂不百倍其难矣哉处士之学与其出处是可与也巳予恨所生之晚未得及康斋之门惜处士不寿未得相辅而有成也岂非文之厄欤自古君子之于道达则行之穷则眀之王公公度其行庶几郑君处士其眀庶几此挽诗之序余所以两作之也
　　西坡翁挽诗序【黄绾】
　　挽诗之作非古乎死生一徃来也徃来一昼夜也昼夜之变寒暑于焉推移古今于焉代谢盖即其变者而观之乃有不变者在即其不变者而观之乃无时而不变则天地犹一人古今亦一日长于万古不知所以长短于旦夕不知所以短庸知生为可乐死为可哀耶古之圣人有见于此以达幽眀之故故通昼夜而知所以乐天知命安土敦仁独立与天地参也况为歌诗出非其情无益损而为之悲戚哉夫然则知三良之哀田横之吊皆非至欤今西坡翁生能葆真殁能有传虽无赫奕惊世恶知噏歘之间不有灵眀独照徃来而不息者哉亦何事怛化以为之累吾是知挽诗之作非古今累牍于西坡翁也何有
　　养气俞先生挽巻序【罗玘】
　　有令于人曰而父邪而祖邪其生也吾辱之其死也吾毁之虽不必辱与毁也而巳雠之矣改而曰其生也吾任之其死也吾诔之虽不必任与诔也而已徳之矣夫人之情一也亦岂好雠而恶德哉诔之兴也有由矣酪浆醖于家而争市者悦其甘也乌头鬻于门而卒不售者恶其毒也人亦难乎立言者也抱鸱夷而号于门牢关而拒之善主酤者不为也勺泄以绐之斯甚矣执牍而号于门牢关而拒之善立言者不为也包藏以讥之斯甚矣孟子曰仲尼不为巳甚诔之多谀也有由矣东隣之寡母有司请于上而旌其门西隣之孀妇立其子而詈之天下之不詈其子者寡矣而欲子之不为诔也难矣是故百斛之粟农夫之富也百镒之金蓄贾之富也金石之文世家之富也居今之世而欲不贵于是也吾未见其能也飬气俞先生信丰人既殁之三年人之诔先生者至成巻帙其孙洲计偕来也实挟以行予素善溥溥来丐余序予亦序所以作者之意与时之好尚云尔盖有感也然溥通三传有气概终当一鸣于时先生其附溥以有知此溥之事也予言其足恃也哉
　　曾孝义挽章引【罗玘】
　　曾孝义先生既殁殁几四十年士大夫作为歌诗且盈巻帙乂得少宗伯徐公追铭之于乎是何其晦于初而耀于今乎于乎死如有知宁不展顔于九原如无知乎亦因以托于不朽不犹愈于不齿于人而冺冺无闻者乎彼万乘之君千金之子其在当世威权货利求则得之快心适意曾何遑恤至于乖礼离义固无足怪讶然亦自畏其名之靡臧也一旦不讳犹为无爵者之幸不幸有爵爵髙而恶弥着孝子慈孙虽欲掩盖粉饰于百世之下末由也巳抑有安稔厥恶用沉其先声之美黯黮寂寥下伍闾左虽有周孔之贤亦何益矣是二者均也要之吾独以为后之説胜不然先生虽孝且义于人葢途人也途人则生不庆死不吊而况后三四十年忽尔而崛作乎曰为其孙作之也孙为谁名英字世杰恢然长者也今丞江都人皆乐从其请云
　　邹氏双挽诗序【罗玘】
　　双挽诗一巻挽崇仁裕庵处士邹用眀附以王孺人故题曰双挽云处士之子上舍怿持来示余余考其嵗月成化十四年处士殁更十一年是为治元年孺人殁处士之殁于今十有八年孺人之殁于今为八年而诗又皆今之士大夫为之且非崇仁人也即崇仁当时哭其丧而临于圹者今且零落凋谢将十五于其间其存者未必能能者未必崛然兴思而为之诗也又况距崇仁数千里之京师哉古人以喜不庆忧不吊为涂人涂人云者或面而不相名或名而不相知皆可以为涂人而非若此之相越且疏也以过于途人之疏而为痛哭悲哀之言其为不情也亦甚矣而亦何贵哉予因谓怿曰宜毁此怿泣曰毁良是然而不毁亦有道也骥之行也一日而千里青蝇附于其尾亦一日而千里不然寻丈间营营一物而己矣今吾附吾亲于是安知不有骥也邪吾为亲佞也不知其他予恍然思其言甚质为之书其事
　　蘖庵陈先生挽册序【夏良胜】
　　挽歌作于古也有二义斥苦虞殡挽车者以相力也薤露蒿里挽首者以禁哭而寓哀也今之作者固非有不得哭亦未必执绋人也若古义何良胜尝思易此义而未敢也因读蘖庵挽册窃有发焉夫车行而挹之曰挽是去而欲留之义人死而挽之顾非欲其不死也哉不死之道四爵禄不与焉教足以立师政足以饬吏仁足以御家义足以益友有其一亦不死也蘖庵其兼之矣初以乡进士署浦城学事曰豫曰时曰孙曰摩共乃职士乐以有成其教以立师者欤才识称上檄以董邑治因革惟宜厥庶胥懐以畏其政以饬吏者欤大病而途殁知者咸恸之视敛临棺慰其孤者如织操笔作诔凡数十家其仁以御家而义以益友者欤夫义也仁也政也教也皆不死也惜乎爵不满若能禄不充若志使仁义之行者未究而政教之施不逮也此所以挽蘖庵于不死也若无所行能而徒乆于人世则固死之矣死而挽之何为哉然则古之挽者其义二今之挽者其义一古之义也疏以隘今之义也邃以通固有自我作古者岂必昉古而后作欤蘖庵姓陈名义字以方闽之莆田人
　　渉封君挽诗序【边贡】
　　序曰挽诗也者古虞殡之歌也后之人咸祖焉其变也如诔又如懐古之诗其甚也如咏物之诗斯极矣今之挽诗是咏物之诗之流也夫人之生也而吾交焉死也而吾见焉而歌以殡之夫是以其音也哀而其言有情也故如诔焉未交其生也未见其死也而其人美焉过于其里而吊诸其墓赋焉读之者可以观闻之者可以兴也则懐古之诗也其生也未交也其死也未见也未过其里未吊其墓也美恶朦焉徒防其需之者之文而赋之其言弗情也其音弗哀也其读之者弗可观其闻之者弗可兴也嗟乎其咏物而己矣今之为挽诗者之类焉故曰是咏物之诗之流也是故虞殡之歌之不传也乆矣其变也亦极矣不得己而思其次焉诔可也又其次焉则懐古亦可也广陵渉仲翁氏尝以其子之贵封监察御史又以其子为按察副使也尝就养逰于梁梁之为宣政为提刑为军帅为学士大夫者咸见焉当是时翁之年巳七十有八矣乆而思其乡乃归归一年而卒凡梁之见翁者咸赋焉畀其子歌以殡翁其言情其音哀也君子曰为此诗者其几于古乎夫见其生也则不必见其死交于子也则不必交于父且其事母之孝事兄之弟教子之谊居乡之仁见于命辞者四羙昭焉与需之者异也可无兴乎固逾于过其里而吊诸其墓者矣
　　粤老髙翁挽歌册序【呉时来】
　　挽歌何起生者于死者无以致其哀悼恻怛之情又戒不瞑故为之词以缓死者欲令知化则薤露蒿里之篇是也死者自无以致其哀悼恻怛之情临化自为挽歌以自缓以眀安化则拟挽歌诸篇是也是故挽者缓也是则自挽歌肇陶处士生者挽死者本田横诸客则皆其情有系心有寄未有与其人之耳目不相接素无弹剑杯酒之欢无因而起者然则可乎按礼有之生之死之文夫既因生者而吊其死者而可然则因生者而挽其死者抑又何疑兹挽歌册横乡士大夫为广州粤老髙翁作也横乡士大夫于翁未有耳目之接及素有弹剑杯酒之欢也而其感若深扵耳目之接与夫素有弹剑杯酒之欢翁令子士楠守横州有善政民悦以怀则莫不愿粤老翁日寿令太守得以乆扵横今太守之奔翁故之以也则莫不戚戚谓不愸遗之老乃夺守以去也民有情不能歌述民之情而歌乡士大夫事也兹歌挽册所由成也乃二陆大夫舜臣汤臣侯大尹嘉祐陈文学三谟谒序于迁人来来曰临官不敬非孝也若太守彼所谓敬以成孝者非邪用能迨诸其先君子有谷贻孙子若粤老其有谷者非邪用能贻诸其后按山海经增城畨禺之山树可百寻卑枝之防可千畆盖所树弥髙所庇弥博也太守归其奉先人息驾于之山俾执绋者一一歌之于是邦人来观者可谓曰有子
　　贰守王公挽诗序【杨麒】
　　世之为哀诔之辞者或哀其勲业之弗终也福泽之弗裕也若忆情素于交承感聚散于存殁也数者不同均为识其哀而己就中亦无可论者乎夫物不可穷而分各有定于是乎勲业福泽有弗齐之患君子不自悲也程子有言天下之事譬之一家非我为则彼为非甲为则乙为君子公天下以为心要之固有不必出于吾身而后为之功者犹之一家之中弟克干蛊则兄偕用誉之休父能闲家则子安富顺之吉天下之事何莫不然乃若君子之责成于己也常厚其责报于天下也常薄故凡俛焉孶孶以砥砺于终身者求不歉于其仁而己心茍无瑕则稿蓬蒿死沟壑可也而遑恤其他乎故曰勲业福泽之不齐君子不自悲也以君子不知自悲者取而为之悲用心亦过厪矣乃若忆情素感存没则固其情之不容巳者乎予观贰守王公挽诗之帙而见吾乡荐绅君子用心之过厪也由前所言数者其备之矣无乃感之深而发之厚乎予固知王公所自悲者不在彼而吾人所不容巳者其在此也公尝典教宰邑守州倅郡所至治教洽而德施宏固非闇潜光于未试者借声华之旧而有箕裘之子其美可衍于无疆则所以不自悲者尤不足悲者矣惟夫吾人所不容巳者之发扵中则凄风衰草足以动幽思花树棠隂足以感遗爱而况盼灵輀之逺逝想旧徳于永睽其情能己乎斯情也固人心感通之几爱之萌也恻隠之发也无此则流于忍而非所以为人矣意兹今者挽诗之作其得巳而不巳者乎虽然王公固亦有以致之矣夫人之常情敬且悦则思之思则诵之而发于咨嗟咏叹之不能谖顺则服而逆则雠从古所畏费词妄説知礼者耻之因诗以寓情诚有不容以强焉者予扵此而益以见王公徳政之良也人心是非之公也可以劝且跃矣予固沐公之休而难为情者因序其事以识予之哀云













　　眀文海巻三百二十二
　　钦定四库全书
　　明文海巻三百二十三　　　余姚黄宗羲编序一百十四
　　方外
