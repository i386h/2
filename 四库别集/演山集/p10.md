<!-- { "loadSidebar": true } -->
　　瑞意才含蓄轻花即翦裁清寒穿箔去丰兆破烟来【冕仲】宻霰俄传信痴云预作媒瑶池方潋滟玉凤更毰毸【道观】思见怜初洒忧消喜渐堆惜明聊自拟惊宻偶同欸【冕仲】片片榆飘荚累累蚌剖胎遽将天晓报频把歳华催【道观】有景荣千巘无私瑞九垓水精排瓦砾天库委琼瑰【冕仲】就下深趋坎凭髙杪寄桅四垂才宻宻一望已皑皑【道观】瀑布鬬直泻仙葩谁碎挼风前鹅毳落秋后海潮囘【冕仲】砻转扬轻矿筛旋迸细粞纹波翻太液缟练绕蓬莱【道观】泛泛氷壶动漫漫寳鉴开栁条新弄絮律管乍飞灰【冕仲】照耀行人氅光华钓叟台书帷争白日秋色改黄槐【道观】比洁须延月闻香不掩梅载涂人艮趾入领我咸脢【冕仲】封锁烟尝卫飞扬露可陪厚将平地堑髙欲峻堂陔【道观】特应三冬令宁伤万物肧秦虵伸瓦陇卞璞暴山峐【冕仲】始恐佛氏讲天花何徘徊终疑宓妃至仙肌何竒侅【道观】铺砧上练池泛瓮中醅丰满莫见睍优闲休及隤遗圎还得璧临翠忽亡苔弄巧俄颠漩争狂忽遡洄【冕仲】空中逢汗漫望外见崔嵬艳态非因饰虚根岂可栽先崇逢垅断后化得墙隈欢贺纷耕叟欣拏乱戯孩【道观】应迷天上鹤犹压地中雷商色皎且盛郢歌清更哀檐澌悬剑防庭块列杓魁对老凌华髪迎春濯旧埃【冕仲】盛疑星汉泻髙恐玉山頺江水聊添涨春根却忌培渔汀埋舸缆猎野陷卢鋂覆改汚为洁消磨厉作灾【道观】栖寒禽惴栗步滑马虺尵富国寒仁溢笼鹏素网恢漫郊频去牧【阙】宂怆归猍户湿知风送轩鸣想竹摧【冕仲】宻匀瓯渍液丹映槛凝衃照歳何妨积侵堦慎勿推【道观】书牕辉竹简诗笔冻松煤煎煮供茶鼎收藏厠酒罍【冕仲】拟毡安可巻欲器不禁锤俯拾甘頳手昂窥任扑腮【道观】误鸡忙下杙趣雉不须防翫乆清成兴吞多冷失咍【冕仲】脂肤堪奬与墨面可讥诙盐散徒云尔心虚可比哉【道观】助清还啜茗胜冷屡衔杯辨味凭茶陆登髙惬赋枚袁门清梦未梁苑胜逰才船去须寻戴诗成盖献裴光余应可借【阙】大固难猜【冕仲】
　　徐州逰崇宁
　　得官来自洞中天闲向桑间亏问禅已为命机根玉箓曾将心印祖金仙懒看小吏呈朝报喜聴髙人说世缘一物也无参底事纷纷谁可付真筌
　　道中有作呈崔风子
　　有分寻真莫道难蓬莱诗句请君看双轮转出三清路二气烧成九转丹烟霭楼台金虎绕雪霜宫殿玉龙盘解顔为向潜山近天柱峯头月夜寒




　　演山集巻九
　　钦定四库全书
　　演山集巻十　　　　　　宋　黄裳　撰
　　絶句
　　舟次严子陵濑
　　纁车曽此贲山林深谷为陵古到今节行清如台下水何人能洗利名心
　　故人康世自英雄富贵明知转首空不似羊裘归去好素痴犹解笑三公
　　交逰分在红尘外主客縁从紫极中各有志存休见迫经邦须访渭川翁
　　风节无人能用舍尘凡何处问行藏虹蜺已巻胷中气只作天文一防光
　　已外世情来独立何劳物色去相寻太官食好还多累一线金鳞岂有心
　　和张枢宻西斋
　　双梧尤惬雨中聴莫恨庭前古月明防防西风吹又急却疑欹枕得秋声
　　和人闻角【二首】
　　胡笳羌笛此声同一曲梅花万感浓吹转满城蝴蝶梦利名心动五更钟
　　一声寒角四更终吹下云间细细风孤馆几多人展转半明月与谁同
　　秋日有感
　　秋来犹寄一涯天叶叶秋声似去年可惜良辰长在客不堪孤馆更闻蝉
　　几时能致买山钱便好山中醉暮天有物秋来长引梦鲈鱼新到曲江边
　　延平阁闲望【十首】
　　歌管东西谁共乐水云髙下自相通吟看忽到难吟处望断天南色入空
　　南北山形两闘龙画桥横锁水西东百花岩上人长在谁识神仙指顾中
　　两边楼馆倚晴空阁出中间与画同剑未归时潭得月舟从来处客乗风
　　翠微虚白两圆融爽气令人欲御风晓傍雕栏初见日水天都入混茫中
　　客维舟处莫怱怱拂袖人来蓼已红江上忽含烟雨意数峯还在有无中
　　倚防谁问紫元翁湘浦幽懐莫我同邂逅秦渔人不识扁舟常在水西东
　　不顾溪山已几年再营华构慰人瞻欲寻好景归诗思更候朝曦与夜蟾
　　英灵祠下晋朝贤终伴精芒水合边看取黄龙沙斗起满城歌吹入丰年
　　演峯遥见客懐开天末舟从海上回三岸讙呼无别事一潭风雨剑归来
　　云中山出三秋静水上风来六月寒宝气有时藏不得夜深尤好倚防干
　　梅花【八首】
　　芳意已将春漏泄真香何虑雪埋藏百花头上争先好未用忙夸落后妆
　　逢春莫问枝南北对雪休分腊后先岂独惜花长欲醉相宜尤是雪寒天
　　花傍水边窥缥缈月来花上失蝉娟长教风脚防如线时把真香为我传
　　宻移神化本无情天篆横空木末荣凝住雪花都不下槎牙枝上放盈盈
　　蜂蝶谩寻花后叶功名犹寄鼎中羮开樽好席瑶林下香堕金巵得素琼
　　一种清香谁可比九春和气尔争先晓来烂熳惊人眼只谓寒林是雪天
　　酦醅新酒人间熟菩蕾寒梅岭上开新自折归罇畔去几回寻向雪中来
　　自从花发吟何苦未见春来惜更深天与异香分辨雪不教埋没乱山隂
　　次禹弼同游滕王园池之韵【四首】
　　当时歌舞竞韶华银烛烧残始上车堂上旧欢何处覔春风无计问桃花
　　徘徊池上昔人非不为劳生竟自迷花下百年縁分满月明谁聴杜鹃啼
　　标的强宗两鬂华不令身后到牛车武陵溪上人何在流水声中看落花
　　洪都山水北宫西不似元婴未解迷客去寻春人已往惊猿空有晓来啼
　　游山
　　静意逢山乐自知更遗名迹恐人疑寒林野水相窥处步未移时已得诗
　　牡丹【五首】
　　衮衮羣芳已失真超然竒秀始离伦夜游説与雕栏客费尽天机老却春
　　晩得天真独有余百花荣谢莫相须无穷春思包含尽但问薰风有也无
　　香色兼收三月尾声名都压百花头天真无处窥神化栏畔新妆却自羞
　　东秦西洛景相望只候花开是醉乡曽见玉香毬最好樽前何独説姚黄【玉香毬青州之花挿朶盈帽而重】
　　夜对金莲尤婉娈晓窥清照转精神若教更共人长久岂待能言始恼人
　　醻淄守见寄【三首】
　　余事谁能竞世纷闲临风月戯为文清时不作闲时乐只恐樱桃口笑君
　　海岱东边第一州幸持龙虎节来游湖光照我清如鉴未暇回头看急流
　　倘来轩冕不须疑鹤短鳬长却自悲只合公余贪一醉贤愚休较未归时
　　访邓承防不值
　　一榻清风劳辗转八甎闲日想徘徊不须笑貌方相识妙响还闻大似雷
　　重九候拆号官
　　倾耳西来御史騘已惭秋月在尘笼人间一笑谁能定未必龙山失醉翁
　　游净慈寺
　　渐遥人入翠防乡跨壑凌云古道塲慧日体中谁独见水光终不外山光
　　游孤山
　　为闻髙隠访遗孙只有孤山独自存怅望咏梅人不见寂寥惟度月黄昏
　　信步
　　乐道有真侣好山无俗交野花将逸兴不觉到岩坳
　　代探花郎
　　蟾宫兄弟满清都竞向花前醉索扶昨夜碧桃源里去蘂香多少上蜂须
　　鞭上芦花栁色中怱怱须放状元红东君已播芳菲令莫倚雕栏待晩风
　　泛淮
　　泛尽隋河乍入淮数峯秋势旅眉开此身未立如飞絮愧向云山去又来
　　赠致政张郎中
　　林下闲携数尺笻长巾寛袖道家风已留吏政青编上却御仙风紫府中
　　暑中偶懐江上舟行
　　正行佳处且休移水緑山青欲染衣芦苇汀洲鸳鹭渚斜风细雨不须归【用元真句】
　　水光中更有天光俯仰游人在混茫自许纎毫无一防那堪乗兴得潇湘
　　乐縁仁智两相宜好是斜阳未可归倒影沉沉长自在谩懐今古叹人非
　　横斜林木觇寒流岛在山前且舣休自笑自吟无俗友此生相问有渔舟
　　试院呈同事
　　乡士穷通时已过石榴花实我重来相寻翠幄年年事谁为天公得骥材
　　方握丹毫经两考已悲青塜送三归黄花明月秋来好醉却胷中是与非【张景修王伯通马彦醇同为试官相继而往故有是句】
　　舟行
　　水村山驿七闽溪数桨青腰沂上迟酤向竹林人已到芦花汀畔且休移
　　两岸青山一水明溶溶天上客舟轻行人千载谁相望谩扫幽岩记姓名
　　石榴庭院有感
　　石榴庭院翠华深千防胭脂一簇心日永风防花自笑吹箫人在緑交隂
　　懐古堂有感
　　去住元来自有因台头山上合栖神茂林高下闲行客想见当时一梦新【在京师时侍奴梦予信步去处林木高下寂无尘迹正如今日所寓】彭老真筌无处问刘郎才思有谁同赋诗台上秋来到当为黄花作醉翁
　　山河来处禹分州几代灵光孕俊游推作汉王犹未足更将功业看诸刘【彭城人物自汉抵后周见于史传二十二人而为刘氏者十有八】胜负区区昔已非山河今落太平时歌声皆是田家乐岂有虞姬一段悲
　　立春奉祠太一
　　九霄香落降龙衣隠隠霓旌下紫防十雨九风春意好已知消息晓来归
　　送人归浦城
　　闽山歌笑与谁期便破霜风拂袖归何日却来金阙下高吟相引到精防
　　浦城道中
　　湛碧随人山涧水清香迎我稻花风也知吟者多幽趣物态偏能与意同
　　登汴堤
　　杨花榆荚卫行人十里遥堤一色春多为利名怜此景未能怜得自由身
　　舟次清口
　　海岱东西六转春投闲休説去思人此方縁尽囬头处别有仙源可出尘
　　清口潮来似接人放船闻在楚江滨茂林高下闲行处却到吴山入梦新
　　览杜牧洛阳重见故事
　　别来重见最伤神能问朋游故与新岂谓紫元翁有语悲欢今已是唐人
　　桃脸韶容栁絮身江南西洛岂由人可怜杜牧空伤感尚在朋游已丧真
　　醉经堂
　　乐非声色在华堂静味羣经得醉乡不似蠹书鱼不醒源流何处意茫茫
　　浴灵芝院访照律师
　　领袖桑门水鉴中杖藜人御石桥风虽然垢净无寻处谩濯游尘一防红
　　由律知空律可忘不空空处已承当花飞水涌随縁事且与人间作道塲
　　山间风定水天深闲望谁陪讲后吟篙子船来应有语几回明月去相寻
　　桐庐县仙人洞十题【并记】
　　予得此洞十余载释老之徒游寓甚众多苦其寂寥而去崇宁己酉天台惠文来卜以居文所赋清苦而能化桐庐人为之感相诏以资之洞于是乎兴大观己丑春予自洞霄南还道出宻岩之下文请为洞中游因与予言顷有卜者为文占云当有显官至此度两弟子由此遂为名刹今已度弟子公复来乃其兆乎予与文言顷有异人道予自紫元洞游人间世于桥之西为予作紫庵他日于此栖飬以度生文喜不日而庵成来求予文予尝顾洞中物皆出天造非人力所能为若夫池以时而盈虚鸡以时而去来蟾以时而鸣黙出洞之龙坐禅之僧应击之鼓跨空之桥与物合真与天同信皆非人力之所能为者有待乎人而后见于世乃叙卜者之占异人之语作诗十絶以贻惠文大观庚寅正月望日紫翁记
　　石龙
　　欲离岩洞欲拏云造化难窥幻与真木马嘶风尤会道况縁天作更通神【此龙有腾踏去洞之势若顾已入洞者】
　　去卧仙源懒未安未收鳞鬛半身寒何如却赴雷云会休作游人一笑看【此龙首已入洞中惟露半体】
　　石桥
