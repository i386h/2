<!-- { "loadSidebar": true } -->
　　舟也不可以梯山车也不可以航川此器之各适一用者人则不然夫岂拘拘于一而不能相通也哉故仕不择何官官不择何地世谓之通儒近年选部患儒选之壅凡应得儒学教授者许注各处巡检而其地皆岭海之乡边鄙之境夫以章甫缝掖之臯缓一旦使之驱驰弓马以戢奸捕盗为事疑若失所宜然此例一啓趋之者纷纷曾不以为怨苦何也夫既不甘于淹滞而幸其变通则又岂敢辞劳避逺哉临江廖珙信中年少才俊在选十年不调黾勉循例受恵州属县巡检而去吾固知其才之所优为也然不无可闵者焉士之干禄将以悦亲也信中亲在堂违之就官不可也奉之而蹈危不可也其何以处之东广大帅府宣慰一道近例取儒官为从事才名之士傥得与于其间公可以服勤私可以便养臣道子道两得之矣大帅多贵人钜公必有恻然怜才而罗致幕下者子其往哉
　　送周徳衡赴新城教谕序
　　三代以后设官立师以善天下宜自一县始县之有学学之有师盖不轻也宋之季以五举不第人尸之乃上之人所谓不才无用怜其老而恩之者进士不居是官也显官不厯是途也于是其官虽重而望已轻矣今世儒者入仕格例无不阶县学官而升苟得之则显官可以积渐致故其职浸重而求为是者率多新进之俊流昏耄不任时用者自瑟缩而不敢进焉然选者未必皆当其人也盱周君徳衡名父之子壮年嗣其同宗兄掌学事于新城其平居所得于家庭固已高出于人人而又不自是也勤勤走四方以增益其所见闻则其居是官也诚无媿而或者谓其人可也其年未可也余曰不然昔王通氏二十五而为人师唐初诸名臣或以为河汾之所培育其功不亦大哉周君之年于仲淹有加矣新城虽下邑何地不生才也培育而成之他日文学彬彬为国家用可以称明天子诏防推其功必曰自周氏君其行矣哉
　　送黎希贤序
　　泸溪萧令君深可诗人之子文雅风流不坠其世异时客其门萧之父子兄弟与宗族宾友举酒论文诗琴壶奕日不下数十人其为乐也虽卿相不与易也后数年再至则深可君出而仕矣宰广昌秩满再调泸溪泸溪小邑也士民与蛮獠杂布户才二千余防居二十之一而为士者不一二焉夫去其平日之乐而就其所不堪处人情所难也能人不择官能官不择地尺土一名皆足以行志而有所择而有所不乐深可君岂为是哉一日以书归命其里中友黎希贤为客希贤甚少而甚度学诗之志甚劬以盛年有志而得此主也以异乡无友而得此客也吾知其交相乐也主有乐于心而仕日以优客有乐于心而学日以进风雷之为益水火之为既济物有或同或异而相发相成者如此此吾之所以乐为之道也彼其客主之乐无预吾事也而吾亦乐焉者此心同也此心同则此乐同虽言其事于数月之前想其人于千里之外庸讵知其不相感而乐乎吾亦令君客也希贤至其以吾言谂之必为之冁然一笑也
　　赠数学胡一山序
　　数学至康节而极观物内篇六十二演数学者五十篇始于一五乘而十二万九千六百者年数也元防运世三十有四干三圆支一径其围象天始于四三乘而一万七千二十四者物数也声音六吕十有六干四唱支四和其方法地康节之数此二例而已前乎千嵗之日至可致后乎百世之事防可知数云乎哉康节之心如明镜止水不尘不波凡物无以遯其形所谓至诚如神者此心不传而数固在近世术家以年月日时干支起数推人贫贱富贵祸福夀夭曰先天曰后天曰太极曰皇极其名至不一而皆出乎二例之外坐市肆立标榜以自衒鬻必康节康节云甚哉医之多卢巫步之多禹也独范围一家不事假托初盖取诸图次盖取诸虽其用卦用爻未中理然视诸家则逺矣吾里中胡君手横布竪布口横説竪説言之中者十七八数则同而所以用其数者又各不同是必有独得于心而吾不与知者故乐为之道而愿与世之学数者共属心焉
　　送李鴈塔序
　　韩子称李虚中以人始生年月所值日辰推人夀夭贵贱利不利百不失一二昔闻其语未见其人也嵗乙亥今福建闽海道肃政亷访使程公从其季父官于抚与余日尚羊郡市间公与余同嵗生书同嵗者四人年月日时就鴈塔李君问君立为剖决无疑思其一无成而夭其一有成而虚其一因人而成也速其一自立而成也晩于时君不省余二人为何若人余二人亦不以君言为然也后验之则所谓无成而夭者不数嵗竟死所谓有成而虚者时已繇太学成进士授户曹以归未几革命不及仕所谓因人而成速者公也是嵗十二月公之季父摄守盱归附入觐赏献城功公以从子得宣武将军管军千户既而入质以文字被眷知厯翰林秘书集贤出为行台侍御史由侍御史为亷访使所谓自立而成晩者余也自乙亥至今二十余年于三人皆验不验者余尔虽韩子所称李虗中之术其能有以过是哉或谓君之验者尽其术以窥天也其不验者不尽其术以悦人也夫尽其术以窥天则泄天不尽其术以悦人则欺人君之名日起而术之行也日广欺人固不可泄天亦不可君其无易其言哉
　　送黄通判游孔林序
　　余弱嵗闻江西部使者荐人以黄吾老丰城之政为五十四县第一因是得君姓名而未识也后十七八年始识君于盱时君为黄初幼安永初元毫矣又后八九年再是君于洪则君年益老气益壮容甚泽而言议亹亹不衰方将东游鲁拜孔林阙里坟庙或谓君将于是求夫子之道君求之久也孟子云见而知闻而知知不知不在乎其居也亦不系乎此行也而君此行岂他游比哉余故取其意焉君于昔为才进士厯官所至有能声人所想望以为可为有为于斯世者今以绍定遗老徳祐朝士年六十有七犹能跋涉数十里纵观宋氏百五十余年欲至而不得至之邦其可喜也夫亦可悲也夫
　　赠星禽詹似之序
　　东七宿象龙西七宿象虎南七宿象鸟北七宿象蛇其来尚矣其后以十二辰肖十二物又因其类附益之防兎马鸡之属各三牛虎龙蛇羊猴犬豕之属各二十二而又十六总之为二十八宿禽盖予有所未喻而日者以之定吉凶占者以之晴雨兵家以之一众志测敌情其法尤神以至术家用之以推人命亦往往而验云舟詹似之得其术于中州比南方旧法差一宿余尝泛举人生年月日时以叩随声应荅而不竭凡人之所禀定于有生之初所值于有生之后甚不一也其气质意态祸福影响言言切中其实百不失一二何其神哉然其所论者人之命也人之命同乎物而不皆同乎物也以人下同于物夫既知之矣以人上同于天犹有不知者能不物于物者其惟天人乎
　　赠张嘉符序
　　圣人言天下国家之经以重禄为劝士之道古之府史与下士同禄薄者食五人厚者至于食九人禄足以代其耕当是之时人人有士君子之行虽府史亦然何也惟其有养是以能有守也国朝官吏之禄未尝不厚然自中统以来至于今物价之相悬奚啻数十倍物日以重弊日以轻而制禄如其旧于是小官下吏或有不能自给者矣彼不能自给而欲其不疚于利难矣哉其间卓然自守不移者非其资识之明渐习之美不能也大名张嘉符以世宦之子试吏方其从事列郡时已表表独异于人及以亷干擢为宪府掾厯江东江西二道八九年如一日始终无毫髪之玷人莫不难之夫其所养之禄与众人同而其所守之行与众人异则古之所谓重禄而后劝者亦常流尔若夫不以常流自居讵肯以禄之轻重变易其所守哉嘉符家有严君清谨自持典司风裁俨然为宪府之望平日家庭渐习耳闻目见固已一出于正而又日读四书以充其资识宜其非常流之所可企及也吏秩满且入官矣以其所守移于官所至必有亷循之政事予安得不嘉其已然而期其未然者哉嘉符诸子亦务学右古图书手不释巻与今之士同其趋世世子孙清白著名其在张氏一门乎
　　赠成用大序
　　成用大于时流靡不交于时务靡不达盖亦有用之士延祐六年春自和州来与予遇于金务欲学易予告之曰易在我不在书也坚子之志充子之才敛藏其精神専一其智虑先之以小学之明伦敬身继之以大学之穷理慎独夫如是可以为士矣由是而希贤焉希圣焉所谓进徳修业所谓直内方外勉勉循循而不已易之道有不具备于我者乎盖得之心践之于身者上也索之辞验之于事者次也聒聒于口耳而姑以为名焉者下而已古之学正其义不谋其利明其道不计其功苟道义蕴积于中岂有无功不利之道义哉舜跖之分毫厘之间耳系辞传三陈九卦曰履也谦也复也恒也子欲学易于此深思之
　　赠洪徳声序
　　人皇命苍颉制字开万世人文之先至周太史籀一变秦丞相斯再变而其事形声意之妙无变也行篆废人文几泯矣况又姿媚而楷简略而草乎繇汉以来千年间篆法靡闻唐李县令阳冰宋徐骑省铉二人仅仅名世嗣徐之后夫岂无人而超絶者鲜则古学之不传岂不重可叹哉金溪洪震徳声有志于此余喜古学之不坠而又察其笔法之可进进于古也故书此以劝焉
　　赠周尊师序
　　今上之初元法师周鹤心从天师至京国其明年夏归故山朝之文人各赠言以华其归有序焉有诗焉或美其进见受恩之荣或蕲其退修成道之高夫中朝人物之渊海词章之丛薮也而其所美所蕲于师者不出乎二端若师之意则或不然师之意若曰上恩虽厚身外物耳吾不自知其崇也仙道虽神分内事尔吾不自知其高也夫以众多文人之为説举未足以得师之意则师之遐情逺趋茫茫未易涯涘也讵可以浅窥而臆度乎而予复何説哉盖闻古之至人有冲而无盈也有随而无迎也似敝而常新似诎而常伸师其归矣晨钟暮灯
　　赠郭荣夀序
　　或问相地相人一术乎曰一术也吾何以知之从艺文志有宫宅地形书二十巻相人书二十四巻并属形法家其叙畧曰大举九州之势以立城郭室舍又曰形人骨法之度数以求其声气贵贱吉凶然则二术实同出一原也后之人不能兼该遂各専其一而析为二术尔庐陵郭荣夀善风鉴又喜谈地理庶乎二术而一之者夫二术俱谓之形法何哉盖地有形人亦有形是于各于其形而观其法焉虽然有形之形有不形之形地与人皆然也形之形可以目察不形之形非目所能察矣余闻诸异人云
　　赠建昌医学吴学録序
　　宜黄之宗人有讳霆发者宋咸淳庚午与予同充乡贡士后五十七年而其孙一鳯为建昌路医学録或讥儒学子而易业于医予谓医儒一道也儒以仁济天下之民医之伎独非济人之仁乎彼以称号曰儒而瘠人以肥己害人以利己者不仁甚矣恶得谓之儒盖儒之为儒非取其有日诵万言之博也非取其文成七步之敏也以其孝悌于家敦睦于族忠信于乡所厚者人伦所行者天理尔今虽以医进而能修孝悌敦睦忠信之行是乃医其名儒其实也而又何讥焉予于贡士君犹兄弟视一鳯犹孙也故赠之以言
　　赠曹南夀序
　　夫成形之至大者地也有形而最灵者人也地之形工于目者能相之人之形工于手者能像之曹南夀一身而工二艺可谓难矣予谓相地像人虽以形而取果但索之于形而已乎古之相地者曰察理曰观法今之像人者曰传神曰写真理也法也固不离乎形而非形之所可尽神也真也亦不外乎形而岂形之所能圃哉曹之二艺各有师授二师俱刘氏其像人也人人曰似则形中之神形中之真余知其得吾里刘师之妙矣其相地也予未之见而形中之理形中之法其术无秘尚当防雩都之刘师细叩其何如
　　送李仲谋北上序
