<!-- { "loadSidebar": true } -->
   原编者评：宋自青苗市易等法行民无不欠官物者一二十年间溥天之下莫不入於汤火矣观轼此状历历可观可为流涕王安石之罪信上通於天也古者农自农而商自商非惟正之供官府勿与交财贿焉子产之语载在春秋匪特立政之体宜尔也盖市道必不可行於官与民夫细民之竞利在锥刀之末赖积微以成钜弗躬弗亲往往乾没今官一而民万其必不可以躬亲也明矣非胥徒是任其奚任出纳既由胥徒则民之所靡十已七八而官之所入尚无二三此必然之理也久之则皆成积欠既成积欠则官物唐捐而民为子孙之累唯胥徒不耕而获之利永远不荒耳是故官庄田地官本贸易在官无异举货弃之於地而民已不胜其扰均非善政又况放债举息乎王安石推而行之遍天下宜乎举太真仁英百余年休养生息之业一旦风卷烟汤沃雪也
   
   论纲梢欠折利害状

　　元祐七年七月二十七日龙图阁学士左朝奉郎知扬州苏轼状奏臣闻唐代宗时刘晏为江淮转运使始於扬州造转运船每船载一千石十船为一纲扬州差军将押赴河阴每造一船破钱一千贯而实费不及五百贯或讥其枉费晏曰：大国不可以小道理凡所创置须谋经久船场既兴执事者非一、须有余剩衣食养活众人私用不窘则官物牢固乃於扬子县置十船场差专知官十人不数年间皆致富赡凡五十余年船场既无破败馈运亦不阙绝至咸通末有杜御史者始以一千石船分造五百石船二只船始败坏而吴尧卿者为扬子院官始勘会每船合用物料实数估给其钱无复宽剩专知官十家即时冻馁而船场遂破馈运不继不久遂有黄巢之乱刘晏以千贯造船破五百贯为干系人欺隐之资以今之君子寡见浅闻者论之可谓疏缪之极矣然晏运四十万石当用船四百只五年而一更造是岁造八十只也每只剩破五百贯是岁失四万贯也而吴尧卿不过为朝廷岁宽四万贯耳得失至微而馈运不继以胎天下之大祸臣以此知天下之大计未尝不成於大度之士而败於寒陋之小人也国家财用大事安危所出愿常不与寒陋小人谋之则可以经久不败矣臣窃见嘉祐中张方平为三司使上论京师军储云今之京师古所谓陈留四通八达之地非如雍洛有山河之险足恃也特恃重兵以立国耳兵恃食食恃漕运漕运一亏朝廷无所措手足因画十四策内一项云粮纲到京每岁少欠不下六七万石皆以折会偿填发运司不复抱认非祖宗之旧也臣以此知嘉祐以前岁运六百万石而以欠折六七万石为多访闻去岁止运四百五十余万石而欠折之多约至三十余万石运法之坏一至於此又臣到任未几而所断粮纲欠折干系人徒流不可胜数衣粮罄於折会船车尽於拆卖质妻鬻子饥瘦伶俜聚为乞丐散为盗贼窃计京师及缘河诸郡例皆如此朝廷之大计生民之大病如臣等辈岂可坐观而不救耶辄问之於吏乃金部便敢私意创立此条不取圣旨公然行下不惟非理刻剥败坏祖宗法度而人臣私意乃能废格制敕监司州郡靡然奉行莫敢谁何此岂小事哉谨按一纲三十只船而税务监官不过一员未委如何随船点检得三十只船一时皆遍而不勒留住岸一船点检即二十九只船皆须住岸伺候显是违条舞法析文破敕苟以随船为名公然勒留点检与儿戏无异访闻得诸州多是元祐三年以来始行点检收税行之数年其弊乃出纲梢既皆赤露妻子流离性命不保虽加刀锯亦不能禁其攘窃此弊不革臣恐今后欠折不止三十余万石京师军储不继其患岂可胜言扬州税务自元祐三年十月始行点检收税至六年终凡三年间共收粮纲税钱四千七百余贯绝长补短每岁不过收钱一千六百贯耳以淮南一路言之真扬高邮楚泗宿六州军所得不过万缗而所在税务专栏因金部转运司许令点检缘此为奸邀难乞取十倍於官遂至纲梢皆穷困骨立亦无复富商大贾肯以物货委令搭载以此专仰攘取官米无复限量拆卖船板动使净尽事败入狱以命偿官显是金部与转运司违例刻剥得粮纲税钱一千贯而令朝廷失陷纲运米三十余万石利害皎然今来仓部并不体访纲运致欠之因却言缘仓司豆斗子乞觅纲梢钱物以致欠折遂立法令真扬楚泗转般仓并行仓法其逐处豆斗子仍只存留一半命下之日扬州转般仓豆斗子四十人皆请臣陈状尽乞归农臣虽且多方抑按晓喻退还其状然相度得此法必行则见今豆斗子必致星散虽别行召募未必无人然皆是浮浪轻生不畏重法之人所支钱米决不能赡养其家不免乞取既冒深法必须重赂轻赍密行交付其押纲纲梢等知专豆斗若不受赂必无宽剩豆斗面决难了纳即须多方密行重赂不待求乞而后行用此必然之理也臣细观近日仓部所立条约皆是枝叶小节非利害之大本何者自熙宁以前中外并无仓法亦无今来仓部所立条约而岁运六百万石欠折不过六七万石盖是朝廷捐商税之小利以养活纲梢而缘路官司遵守编敕法度不敢违条点检收税以致纲梢饱暖爱惜身命保全官物事理灼然臣已取责得本州税务状称随船点检不过检得一船其余二十九船不免住岸伺候显有违碍臣寻已备坐元祐编敕晓示今后更不得以随船为名违条勒令住岸点检去讫其税务官吏为准本州及仓部发运转运司指挥非是自擅为条未敢便行取勘其诸州军税务非臣所管无由一例行下欲乞朝廷申明元祐编敕不得勒令住岸条贯严赐约束行下并乞废罢近日仓部起请仓法仍取问金部官吏不取圣旨擅立随船一法刻剥兵梢败坏纲运以误国计及发运转运司官吏依随情罪施行庶使今后刻薄之吏不敢擅行胸臆取小而害大得一而丧百臣闻东南馈运所系国计至大故祖宗以来特置发运司专任其责选用既重威令自行如昔时许元辈皆能约束诸路主张纲运其监司州郡及诸场务岂敢非理刻剥邀难但发运使得人稍假事权东南大计自然办集岂假朝廷更行仓法此事最为简要独在朝廷留意而已谨具元祐编敕及金部擅行随船点检指挥如左一准元祐编敕诸纲运船筏到岸检纳税钱如有违限如限内无故稽留及非理搜检并约喝无名税钱者各徒二年诸新钱纲及粮纲缘路不得勒令住岸点检虽有透漏违禁之物其经历处更不问罪至京下锁通津门准此一准元祐五年十一月十九日尚书金部符省部看详监粮纲运虽不得勒留住岸若是随船点检得委有税物名件自合依例饶润收纳税钱即无不许纳税钱事理若或别无税物自不得依例喝貌税钱事理甚明右谨件如前者若朝廷尽行臣言必有五利纲梢饱暖惜身畏法运馈不大陷失一利也省徒配之刑消流亡贼盗之患二利也梢工衣食既足人人自重以船为家既免拆卖又常修完省逐处船场之费三利也押纲纲梢附载物货官不点检专拦无由乞取然梢工自领赴务量纳税钱以防告讦积少成多所获未必减於今日四利也自元丰之末罢市易务导洛司堆垛场议者以为商贾必渐通行而今八年略无丝毫之效京师酒税课利皆亏房廊邸店皆空何也盖祖宗以来通许纲运揽载物货既免征税而脚钱又轻故物货通流缘路虽失商税而京师坐获富庶自导洛司废而淮南转运司阴收其利数年以来官用窘逼转运司督迫诸处税务日急一日故商贾全然不行京师坐至枯涸今若行臣此策东南商贾久闭乍通其来必倍则京师公私数年之后必复旧观此五利也臣窃见近日官私例皆轻玩国法习以成风若朝廷以臣言为非臣不敢避妄言之罪乞赐重行责罚若以臣言为是即乞尽理施行少有违戾必罚无赦则所陈五利可以朝行而夕见也谨录奏闻伏候敕旨
   原编者评：国家财用大事安危所出司财用者不可不读此文又尝论之士庶之家侈费过度必子孙贫困然贫困之后往往仍有贤子孙复兴唯悭吝积财者平生无甚过恶而每多斩焉无祀或为子孙所破败灰飞烟灭天之报施何必如是深思其由盖财者人之所以养生也而其相流转於天地之间者止有此数丰於此即啬於彼故侈费过度者在其人则为奢纵而其散之天地间者必有不知谁何之获被其养者矣唯纳而不出则身虽未尝享其用而使养生之具积而不流则亦必有不知谁何之人不得被其养者其造在於无形也士庶所及者至隘而犹如是况人君以天下为一家林林总总皆所宜养而可辎铢较量浚剥徵求使天地所以养人之生者不能养人或转因之而害人之生岂非师旷所谓弃天地之性者哉
   
   朝辞赴定州论事状

