<!-- { "loadSidebar": true } -->
　　臣某等言伏以伐叛兴戎国之大事有不得已然后行之而食在兵先兵居谋后餽饷必足经略无遗得必胜之帅臣有可用之劲卒然后更度利害熟计始终以是兴戎乃可伐叛昨者陛下以某臣节有亏尝犯天怒而易其镇守犹示渥恩迁延未行包藏难测圣虑潜察睿防勇为爰命宰臣使奉成筭臣等虽承严防敢不深思实以国用方虚军粮难济藩垣调发深恐依违兼量于足食足兵二者皆所未备况去秋冦孽犯顺銮辂出居宗庙震惊士庶流落尚赖皇威所被大憝寻平宫阙复清生灵全活今才周嵗始得稍安至于畿甸之间尚有疮痍之疾【一作患】臣等所以累因敷奏具写便冝且乞明圣【一作圣明】更详事理缓谋周虑全体养威必使尽叶事机而后重行讨伐愚诚无感睿志不移旬月之间血诚备沥事行已定不敢复言昨日仰奉天顔宻承圣防又欲出幸近县亲督戎师仍虑冦盗奔冲且贵城垒坚固特令臣等更共平章祗禀宸严敢不倾竭盖陛下将恐奸凶遽至奔轶遂欲先居髙垒免动惊尘备审睿懐切在于此又以爲出临戎事促诏藩臣督集卒徒以速诛剪言于常理固合所宜然臣披抉腹心陈其数事一则伏思朝廷今日之事与建中之难不同当时猛将如云谋臣如雨国赡九年之蓄兵持百胜之权徳宗皇帝出幸奉天以为长策一旦懐光继叛晷刻难安遽逺宗祧遂奔梁汉陛下视将帅之材与粟帛之积得如当时否天下尽忠之力赴难之心又得如当时否以此度量实恐稍难二则陛下虽处奉天之固不可遽弃京师忽使奸谋驰于间道直趋阙下【一作城阙】大纵戕残陛下隔在孤城众军各图其利谋危救乱欲仗何人三则士庶疑惧之心尚赖宸极安止若使銮铃顺动禁掖顿空则万姓之心一时何仰况轻违庙社舍生灵自古帝王未尝至此四则秋序肃杀之气金【一作全】在西方昨者冒此用兵犯隂阳大忌今陛下以一朝之怒忽万乗之尊逺出皇居又冲王气忝爲臣子复列宰衡茍不尽言是负圣徳五则凡有天象之变所以儆动帝王昨者妖星颇多陵犯陛下深知戒惧且降德音兼有禳祈欲销灾咎而销灾之本全在清静无为今则伐叛用兵天心不易又欲当灾星谪见之后冲王气以征行访于匹夫亦知不可惟此五事敢不具言今则实在陛下英朗防通且思守位以陛下语臣二者之意评愚臣五事之言裁在宸衷以安大事去此就彼圣虑自深輙贡直言难逃罪戾臣某等无任惶越恳激之至
　　请置屯田表　　　　　　　张　说
　　臣某言臣闻求人安者莫过于足食求国富者莫先于习耕臣再任河北备知川泽窃见漳水可以灌巨野淇水可以溉汤隂若开屯田不减万顷化萑苇为秔稲变斥卤为膏腴用力非多为利甚溥谚曰嵗在申酉乞酱得酒来嵗甫迩春事方兴愿陛下不失天时急趋地利上可以丰国下可以廪邉河漕通流易于转运此百代之利也当今国储未赡邉军未息静人农业愿留圣意亦尝赐前阶之食承后骑之顾竟唯唯而无言者岂敢隐情于圣主哉【集作也】正以职在伏卫忧于部伍马上非公议之所囿游非朝廷之事今昧死上愚见乞与大臣筹谋速下河北度支及沟渠使检料施功不后农节谨附贺正使随军前曹州考城县尉同希再奉表以闻谨言
　　论废楚州营田表【为淮南杜相公　宪宗】
　　刘禹锡
　　臣某言中使曹进玉至奉宣圣防存问兼赐臣墨诏以楚州营田废置事令臣商量奏者跪捧天书恭承睿防道存致用义在随时云云伏以本置营田是求足食则徒有縻费鲜逢顺成刈获所收无禆于国用种粮每阙常假于供司较其利害冝废已久比来循守旧制不敢轻有上陈皇明鉴微特革斯弊取其田蓄授彼蒸黎仍俾薄租诚为至当但以田数虽广地力各殊湏量沃塉用立程度臣已追里正与商量利便谨具别状奏闻伏惟圣虑俯赐详择
　　请修义仓表　　　　　　　齐　暎
　　臣某言臣闻荷覆载之德者愿酬天地之仁懐涓埃之助者冀裨海岳之大所以思或出位知无不为况臣受宠过深感恩逾切不竭忠以自效是盗禄以茍安臣某中谢臣伏见一时雨一谷不登黎庶以【阙二字】不知卿士以月俸自恃窃惟圣虑已积忧勤凡在人臣何以安防昨者自春接夏时雨暂陛下心忧于清穆之中躬祷于灵池之上精诚所至昭感遂通祥禽呈瑞于御前膏雨布泽于天下遂使百谷皆稔九土大丰国无不获之夫代成亷让之俗斯乃皆由圣德上合天心顾此齐人俱受其赐此何异开口待哺澡身仰衣岂知宸衷【一作心】不可常劳灵雨亦难恒若者也必在酌尧舜之至道举祖宗之成法复修义仓以救歉嵗则黎人絶水旱之困陛下释忧勤之念君逸无劳乃合至道足食无患斯谓雍熈岂臣率心实闻方册又臣伏以赋税之道理化之源必资考古酌今以通其变俾为经制岂利因循各具状别随表臣某中谢伏以圣心属念惟在黎元微臣惷愚尝歴州府敢以所见备于上闻徒竭诚请理犹未明轻冒宸严不胜陨越
　　论莱州置监牧及和市牛羊奴婢表
　　张廷珪
　　臣廷珪言窃见国家于河南北和市牛羊及荆益等州市奴婢拟于登莱州置监牧此必有人谓顷嵗以来军装所资国用不足或将见陶朱公公孙卜式之事而为陛下陈其策耳臣愚以龌龊小算有损无益不足为盛明天子行法于代也何以明之彼三人者实为匹夫借空虚之地罄勤劳之力畜牧积嵗増致千金茍以一家言之其计得也今圣朝疆域四海臣妾万方天覆地载莫非所有而欲必取于人从牧于国何示人之不广而近树私也况和市逓送所在骚然公私烦费不可胜计臣闻诸古人曰百姓足君孰与不足百姓不足君孰与足盖君之与人上下同体无所间也今河南牛疾甚处十不一存伤农岂徒百姓而已又今牧童取其牛在将者下俚尤要【一无此十一字】一则利其孳产二则不废营农家家保之岂愿輙卖今虽和市甚于抑夺百姓之望是牛再疫而农重伤此则有损无利一也顷者诸州虽定估价既縁并市则虽平准加其简择事湏贿求侵刻之端从此而出牛羊踊贵必倍于常百姓私赔则破家业【一作产】虽官得一牛一羊而百姓已失两牛两羊价矣此则有损无利二也登莱之境是称海隅因之水气加以风廽秋则早寒春则晚煦深山大泽咸生蛟虵【一作产】若置群牧必多死损此则有损无利三也髙原之田百姓耕植下湿之地不堪放牧若夺百姓髙处两州皆失丁田至于牛羊复相践暴久长如此阖境不安非直百姓被侵盖失国家租赋则有损无利四也且又荆益等州亲【疑是和】市奴婢多是国家戸口奸豪掠来一入于官永无雪理况南北既逺风土非冝乍到登莱必生疾疫此则有损无利五也且方今东洎沧海西洎流沙亭障多虞甲胄未息戎机调发嵗时相继由是丁兵逃散戸口流亡略举大凡十有数四陛下天怜黔首光啓猷将命使臣分道廵抚简而静镇难必乂安矧乃征伐外繁徴求内广欲使万方兆庶安堵复业亦犹剪乌之翼而望其腾骞【一作飞腾】脱鱼之鳞而愿其游泳臣又闻之君所恃者人人所生者食食所资者耕耕所恃者牛废耕则去食去食则无人人无以生君将何恃然则牛者君国字人之本岂可无故一旦取之哉臣又度羊之为湏非军国切要假命畜牧能遂繁滋三数嵗间亿万可致陛下岂可鬻之于外蕃射其利为用乎又可鬻之于中土割其命为资乎牛之为损则如彼羊之无益则如此臣虽愚戅知其必不可也伏愿陛下特加审慎详图损益诸有所和市及新置监牧等傥廻圣虑即日停絶天下苍生岂胜幸甚昧死上奏以闻



　　文苑英华卷六百十六
　　钦定四库全书
　　文苑英华卷六百十七　　宋　李昉等　编刑法一【刑法表凡三卷英华所编失年代先后今正之】
　　谏将杀栎阳尉魏礼臣表一首
　　论薛子云等表一首
　　谏侯君集等下狱表一首【见六百九十七卷】
　　諌大赦后迁配王世充窦建徳党与表一首论废宫官属表一首
　　请更不穷逐窦智纯表一首
　　请停春杀高敦礼表一首
　　论刑狱表二首
　　諌将杀栎阳尉魏礼臣表【太子】　朱子奢
　　臣伏见栎阳县魏礼臣为断河池【一作池阳】县令崔文康事失情奉勑解任礼臣不伏诣堂上表称御史阿曲请更推问若一事有虚乞戮都市大理奉勑更为勘当今大理奏礼臣枉御史不阿勑令依其折辩赐以极法伏寻礼臣断事乖僻正合解免不知甘罪吞声更复上闻天听恩勑重问虚实乃确执不移论其愚蔽朝野同忿然陛下君临万防子爱苍生一无失所载懐夕惕矜愚泣罪帝王盛事乃至如此礼臣横诉止当上表不实律有明条今便赐以极刑恐伤过重且死者不可复生断者不可重续纵欲思諐改谬安可得乎所以矜狱念刑歴代斯重又闻礼臣母氏年齿极髙余生垂迫前途无几一旦逢此情何可言伏惟陛下日昃忘劳申理寃屈所以四方士庶咸凑阙庭今欲遂杀礼臣悠悠之徒惟言礼臣上表被诛不知愚昧获死后有欲自理者必懐此惧恐容纳之道或有所亏谨以奏闻伏听勑防
　　论薛子云等表【太宗】　　　　顔师古
　　臣师古言伏见宣勑别将薛子云窦善卫二人释禁引见此实陛下圣徳寛仁垂恩宥过固非愚虑所能测量然臣之区区窃有管见犬马微志不敢隠黙臣闻杀生威权帝王之所执而宪章法律臣下之所奉子云等身居五品足知禁令捕获罪人已就拘执计其本犯又非死刑遂乃违法恣心擅行杀戮是无惮也诈云格杀表奏求赏是罔冒也陛下付法司推穷事须归实而逓相枝蔓【一作云搜】希冀恩泽挟伪于真是要君也自古节义之人亦有让死之事皆为临危遇厄事不获已爱敬君亲亡身弃命岂如子云等明白故犯懐诈藏奸朋党比周违经乱法于义无所取于礼无所劝其罪不可恕其源不可开且法司之体职当察狱义无纵滥不得阿容二人虽则让辜主司须定实罪不言杀人之道何者合坐专述相让之辞以为盛美亦非守职务据正法也若使二人皆承则不知罪之所在如其二人并讳复欲何以断之臣闻愚者之言圣人择焉脱有可采伏愿许察轻尘聴览伏増战栗
　　谏侯君集等下狱表【见六百九十七卷】岑文本
　　谏大赦后迁配王世充窦建徳党与表【太宗】
　　孙伏伽
