<!-- { "loadSidebar": true } -->
　　祥光缭绕，瑞气氤氲，文中之牡丹也。（梅阁 ） 

　　薛宝琴赞 
　　薛宝琴为色相之花，可供可嗅，可画可簪，而卒不可得而种，以人间无此种也。何物小子梅，得而享诸！虽然，芦雪亭之雪，非即薛宝琴之雪乎？栊翠庵之梅，非即梅翰林之小子梅乎？则白雪红梅，天然配偶矣。惜乎园中姊妹，修不到此也。爰醒其意曰，玉京仙子本无瑕，总为尘缘一念差，姊妹是谁修得到，生来只许嫁梅花。 
　　清微淡远。（梅阁） 

　　平儿赞 
　　求全人于《红楼梦》，其惟平儿乎？平儿者有色有才，而又有德者也。然以色与才德，而处于凤姐下，岂不危哉？乃人见其美，凤凤姐忘其美；人见其能，凤姐忘其能；人见其恩且惠，凤姐忘其恩且惠。夫凤姐固以色市、以才市，而不欲人以德市者也，而相忘若是，凤姐之忘平儿欤？抑平儿之能使凤姐忘也？呜呼！可以处忌主矣。 
　　汉之留侯，明之中山，差足以当之。真能一粒粟现大千世界者。（梅阁） 

　　鸳鸯赞 
　　司马子长有言，死或重于泰山，或轻于鸿毛。若是乎死之必得其所也。鸳鸯一婢耳，当赦老垂涎之日，巳怀一致死之心。设使竟死，何莫非真气节。然古今来以此自裁，卒湮没而不彰者，何可胜道！彼鸳鸯何以称焉？则泰山鸿毛之辨也。死而有知，不当偕母入贾氏之祠乎？他年赦老来归，将何以为情也？ 
　　史云：大家夫妇，未知死所。死固有所，但恐求之不得耳。若鸳鸯者，殆郑子产所谓“得其所哉，得其所哉”。（梅阁） 

　　紫鹃赞 
　　忠臣之事君也，不以羁旅引嫌；孝子之事亲也，不以螟蛉自外。紫鹃于黛玉，在臣为羁旅，在子为螟蛉，似乎宜与安乐，不与患难矣。乃痛心疾首，直与三闾七子同其隐忧，其事可伤，其心可悲也！至新交情重，不忍效袭人之生，故主深恩，不敢作鸳鸯之死，尤为仁至义尽焉。呜乎，其可及哉！ 
　　可以教孝，可以教忠，令人正襟危坐读之。（梅阁） 

　　芳官赞 
　　芳官品貌似宝玉，豪爽似湘云，刁钻似晴雯，颖异似黛玉，而其一往直前，悍然不顾之概，则又似鸳鸯，似尤三姐。合众美而为人，是绝人而为美也，人间那得有此？然不有鹰鹯之王夫人，其堕落亦未可究竟，夫人之狂暴，夫人之慈悲也。不识佛如来，其母能容否？ 
　　无端幽緖，一片慈音，文生情耶？情生文耶？（梅阁） 

　　晴雯赞 
　　有过人之节，而不能以自藏，此自祸之媒也。晴雯人品心术，都无可议，惟性情卞急，语言犀利，为稍薄耳。使善自藏，当不致遂死，然红颜绝世，易启青蝇，公子多情，竟能白璧，是又女子不字，十年乃字者也，非自爱而能若是乎！ 
　　节短韵长，列赞中有数文字。（梅阁） 

　　金钏赞 
　　金钏答簪井之对，与汉高祖对楚霸王龙驹龙驭之喻相仿佛，顾霸王不杀高祖，而王夫人已杀金钏。是暗哑叱咤之雄，尚慈于持斋念佛之妇也。于是乎杀机动矣，大观园之祸亟矣。读《红梦楼》者，且不暇为金钏惜也。 

　　惜春赞（敬出） 
　　人不奇则不清、不僻则不净，以知清净法门，皆奇僻性人也。惜春雅负此情，与妙玉交最厚，出尘之想，端自隗始矣。然玉不去则志终不决，恐投鼠者伤器也。非大有根器，而能为若是乎？彼夫柳怒而花嗔，莺谗而燕妒者，真尘且俗耳，奇僻何负于人哉。或云妙玉之去，惜春与知之。 

　　迎春赞（赦庶出） 
　　才者造物之所忌也，则德尚矣。然女子无才，谓之有德，若迎春者，非其人耶？何所遇之惨也？说者以为非贾赦遗孽不至此。由是言之，婚姻之故，虽曰天命，非人事哉。 

　　妙玉赞 
　　妙玉之劫也，其去也。去而何以言劫？混也。何混乎尔？所以卸当事之责，而重劫盗之罪也。何言乎卸当事之责，而重劫盗之罪也？妙玉壁立万仞，有天子不臣、诸侯不友之概，而为包勇所窘辱矣，其去也，有恨之不早者矣。而适芸林当权，劫盗闹事之日，以情论，失物为轻，失人为重；以案论，劫财为重，劫人为轻。相与就轻而避重，则莫若混诸劫。此贾芸林之孝，妆点成文，而记事者故作疑阵也。不然其师神于数者，岂有劝之在京，以待强盗为结果乎？且云以胁死矣，而幻境重游，独不得见一面，抑又何也？然则其去也，非劫也。读花人曰：“殆《易》所谓‘见几而作，不俟终日者欤？’其来也，吾占诸凤；其去也，吾象诸龙。” 
　　语云：“天若有情天亦老”吾易之云：“地若无陷地长平”，此翁吾患其易老也，此心吾见其常平。（梅阁 ） 

　　秦可卿赞 
　　可卿香国之桃花也，以柔媚胜，爱牡丹者爱之，爱莲者爱之，爱菊者爱之，然赋命群芳为至薄，女子忌之。故谈星相者，以命带桃花、面似桃花为病。可卿获于人而不获于天，命带之乎？亦面似之也。爱可卿者，并怨桃花。 
　　风雅绝伦。（梅阁） 

　　香菱赞 
　　香菱以一憨，直造到无眼耳鼻舌心意，无色声香味触法，故所处无不可意之境，无不可意之事，无不可意之人，嬉嬉然莲花世界也，其殆袁宝儿后身乎？何遇之奇也？然一为炀帝妃，一为呆霸王妾，帝之与王，其号虽殊，其名实一也。且安知今之王，不即古之帝欤？嘻嘻！ 
　　似哭似歌，究竟是哭是歌？吾欲哭矣，吾不能歌矣。（梅阁） 

　　侍书赞 
　　以词令见长者，除熙凤俚俗外，如黛玉之新颖，湘云之豪爽，探春之壮丽，平儿之端详，类皆一时选。然总不若侍书对黄善保家数语，尤为珠圆玉润，味腴韵辣，使人受不得，辞不得。窃谓黛玉近于骚，湘云近于策，探春平儿近于史，若侍书寝食于盲左者乎？可与康成婢抗衡矣。 

　　藕官赞 
　　以真为戏，无往而非戏也，以戏为真，无往而非真也，惟在有情与无情耳。藕官多情，故以戏情为真情。因是由戏入真，由真入魔，由魔入恶，而患且不测，非遇多情公子，其能已于祸耶？夫人不幸而多情，又不幸不获多情，相与言情，则宁无情而已矣。然岂我辈之所为情哉？ 
　　一片天机，一点真机，一味道机，佛法不与焉。（梅阁） 

　　蕊官、豆官、葵官赞 
　　免死狐悲，物伤其类，此义气也。然末俗偷漓，往往有视沉溺不救，又从而下石者，未尝不在读书谈道之儒。此无他，利害分明之过也。蕊官等惟不知利害，故不避死生，一时义气激发，直与颜佩韦、杨念如、马杰、沈扬、周文元同其梗概。以小喻大，不难执干戈以卫社稷也。礼失而守在夷，典亡而求诸野，蕊官诸人，顾可少乎哉？ 
　　说得如许关系，范文正公“先天下而忧，后天下而乐”，此物此志哉！（梅阁） 

　　秋纹赞 
　　国士众人之说，可以施之常人，不可施之君父，以臣子但知感恩戴德，不知其它也。秋纹，丫鬟中众人耳，借他人之余光，为自己之福泽，亦可悲矣！而乃感恩戴德，言不足而长言，长言不足而反复言，任他人讥笑讪骂，已惟颂德讴仁，何其诚也！使易处袭人之位，其晚节必有可观，谁为遏抑者！而竟以众人终也。悲夫！ 
　　沉郁顿挫，一往情深。（梅阁） 

　　麝月赞 
　　小人甘为小人，又定不乐人为君子，故必多方束缚之，挟持之，其不从者必掘之使去，其从者则暂借为党援，事成之后，亦必掘之尽去。如袭人之于麝月是也。麝月有为善之资，不自振拔，往往为所制伏，至不敢以真面目对宝玉。此亦少年锐进，苟且以就功名之误也。岂知事尚未成，而秋宵伴读，巳不获与差遣，其后悔何及哉！然宝玉出家，犹及见袭人抱琵琶上别船去，或亦忠厚之报欤？ 
　　功名中人无论己，即道学中人亦不免中此病。文固慷慨悲歌以为言者。（梅阁 ） 

　　邢岫烟赞 
　　敛才就范，抑气归神，此诣非十年读书，十年养气，不到也。邢岫烟，在亲较宝钗近，在遇比黛玉难，然厚宝钗如彼，薄黛玉如此，人情概可知矣。秋水菱花，能无顾影自怜耶？乃漠然其遇，淡然其衷，不忮不求，与人世毫无争患，则超超元箸也。谓非学养兼到之作欤？揽其风度，如对矜平躁，释之佳构。 
　　烂熟时文批语，用来异样新鲜，是真能点铁成金者。（梅阁） 

　　李纹、李绮赞 
　　李纹、李绮行事，无所见其大致，只于一二诗句仿佛之。倘亦南康公主，所谓我见犹怜者也。想其丰韵，在明月梅花之间，良欲得为友焉。 

　　绣橘赞 
　　己无才而能用人之才，不失其为才也，己无智而能用人之智，不失其为智也，惟不能自用，又不能用人，斯真无用耳。绣橘才智，以辅探春则不足，以相迎春则有余，莫谓秦无人也。乃教歌者不能教喉咙，教哭者不能教眼泪，此郄正所以屡窘于安乐公。木从绳则正，其如朽者何？（迎春有二木头之称故云。） 
　　庸流之遇，其害如此，岂独绣橘之不幸哉！文极“手挥五弦，目送飞鸿”之妙。（梅阁 ） 

　　入画赞 
　　小题大做，在作文则见才思，在科罪则为深文。入画之事，若以之命题，则私下传送四字，可以大发议论，包举全史；若以之科罪，直应轻律薄责之而巳矣。而何逮逐之也！良禽择木，良臣择主，有以也夫。 

　　蕙香赞 
　　同生为夫妇之语，不闻诸奶奶经也，度亦小儿胡诌，聊以相戏云尔。而构衅乃直以为莫须有证据，池鱼之殃，未见无辜如此者。而卒不闻一语自辩，岂以宝玉鸡肋，固己食之无味，弃之良得耶？蕙香真晦气也。 

　　贾母赞 
　　人情所不能已者，圣人弗禁，况在所溺爱哉？宝玉于黛玉，其生生死死之情，见之数矣，贾母即不为黛玉计，独不为宝玉计乎？而乃掩耳盗铃，为目前苟且之安，是杀黛玉者，贾母也，非袭人也，促宝玉出家者，贾母也，非黛玉也。呜呼！我虽不杀伯仁，伯仁由我而死。是谁之过欤？ 
　　晋赵盾弑其君，许世子弑其父，是此篇蓝本。文固以春秋法作游戏法者。（梅阁） 

　　贾政赞 
　　贾政迂疏肤阔，直逼宋襄，是殆中书毒者。然题园偶兴，搜索枯肠，髭断矣，曾无一字之得，何其干也！傥亦食古不化者欤？训子虽严，亦未得其道焉。 

　　王夫人赞 
　　人不可以有才，有才而自恃其才，则杀人必多。尤不可以无才，无才而妄用其才，则杀人愈多。王夫人是也。夫人情偏性执，信谗任奸，一怒而死金钊，再怒而死晴雯，死司棋，出芳官等于家。为稽其罪，盖浮于凤焉。是杀人多矣，顾安得有后哉！兰儿之兴，李纨之福，非夫人之福也。 
