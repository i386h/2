<!-- { "loadSidebar": true } -->
　　古者尊师而重道自天子达于庶人故孔安国授经昭后死为之服桓荣傅明帝于东宫及即尊位幸其第至里门下车拥经而前葢其严如此汉兴诸儒以经谊专门教授故学者必有师承源流派别皆可推考厯东汉二晋以迄有唐余风犹有存者然其间大儒间出不专以一经章句授诸生如王通行道于河汾之间韩愈抗顔于元和之际故从之学者其于行已成务作为文章皆足以名世而垂后如魏徴王珪李翺皇甫湜之徒是也陋哉夏侯胜之言也曰士病经术不明经术茍明取青紫如俯拾地芥耳夫所贵于学者岂専为是哉而胜以利诱诸生何也西汉之俗固已尚通达而急进取矣又使士专为利而学学而仕仕而显则不过容悦患失之人而已如张禹以经为帝师位丞相而被佞臣之目后世议者至以谓西汉之亡以张禹谷永亦号博通诸经然因灾异之对枉公议以阿王氏二人者皆成帝所取决有识所企望而当汉之所以存亡之机者也然且不顾方懐奸而狥利岂其志本在于青紫故耶抑天姿然也后世君子一志于青紫者众求师务学者寡学者亦无所师承此余所以常恨生之晚也方祖宗隆盛之时如孙明复胡翼之以经术杨文公欧阳文忠以学问文章为一时宗师学者有所折而问业焉王荆公出以经义授东南学者及得君行政于天下靡然宗之元祐间苏子瞻以文章主英俊之盟亦云盛矣余病卧里中读西汉儒林传观其师弟子授受之严所谓源流派别皆可推考者窃有感焉且浮屠氏自释迦文佛传心法与夫讲解之宗至于今将二千年而源派谱谍如数一二下至医巫祝卜百工之技莫不有所师如吾儒师承之道乃今蔑焉所谓学官师弟子如适相遇于涂耳葢可叹也则其事业之不竞语言之不工名节之不立无足怪因以汉儒授经为图以想见汉兴之风范云建炎四年六月三十日信安程俱序
　　题郦生长揖图
　　李伯时作郦生长揖图直作髙皇踞牀两女子洗而郦生长揖此徒见汉高无礼食其不屈之意而无以见高皇闻善而服改过下士汉所以兴之故要当作辍洗起衣躧履迎客之状乃胜耳方是时天下草昧糜烂土崩之时也沛公踞见一里监门其失亦微耳非汉所以强弱兴亡之所系者也而食其遽以谓将以助秦而非所以攻秦何也岂辩士专以捭阖动听为务而其言不得不夸耶是不然食其为是无当之言可也而沛公豁达聪明之君也而可以虗言屈乎夫得士者昌失士者亡有国家者皆然而危乱之时为甚故萧何以韩信用不用卜汉髙之覇王晋人以谢安石起不起知江左之兴亡唐室以裴度进退为天下安危葢士之不可失如此使汉高失一食其可耳然骏骨不收絶足不至巢卵不育凤鸟不下士有深藏高举望望然去之而已况声音顔色拒之千里之外乎则其不足以攻秦而足以自亡也明矣是理也非郦生之夸言也辛亥孟夏朔信安程俱书
　　题杜范欧公帖
　　正献公之全徳元老文正公之宏才伟望文忠公之端亮文学端委庙堂不动声气而可使夷夏乂安风俗清美矣时非不逢而不既其用仁人志士未尝不叹息于斯焉绍兴六年十一月旦信安程俱获观于西安长夀僧舍谨题
　　题温公帖石刻
　　文正温公之清节直道内相高平公之懿行硕学葢朝廷之蓍搢绅之标表也事在国史誉在天下然其造次之间理言遗事士大夫莫不寳而传之衢州学舎尝得温公贻高平公帖摹而刻之石置诸公堂之壁使学者出入観省以想见醇儒硕徳遗风余烈之无穷与夫著书立言之不茍如此且资治通鉴之书文正实挈其维纲而笔削裁成之功繄高平公之助是时二公以道义相从于寂寞之濵凡前古是非成败之端治乱安危之致足以劝惩后世与启沃吾君者葢未尝一日而忘也卒以备迩英之读布于学宫而行于天下是岂小补也哉初书成而上之帝为亲制美名冠以序引其所以尊徳乐道之意不惟彰信于一时而无愧不刋之书又以为百世之赖可谓盛矣梦得高平公少时字也初太夫人懐公弥月梦古丈夫盛服入其门者左右曰汉大司徒邓禹也故命名如此而字梦得后温公更其字曰淳夫犹取髙密侯传賛语云高平孙仲熊与州学教授陆君俊民惧后生不知梦得之为公也要余述于其后俱常以谓观元祐之时而可知宰执近臣之选观宰执近臣之懿而可知元祐之时无求之他观于此而已俱生晚不得登二公之门以观道徳于后前听教诲于左右兹获挂名公书刻石之末以寄宿昔欣慕之心焉亦云幸矣绍兴七年正月甲子信安程俱谨识
　　题八师经后
　　余观八师经所説虽非无上般若圆法门然实毗尼梵纲之权舆普贤浄行之门户而生死畏途之梁筏也明白切近虽途之人皆若可解使四海之内横目之人普皆信受坚持不退为善而不为恶如佛所云则坐证四果长揖三涂何逺之有且人人推不杀之心而充之可使寃亲平等慈心相向而岂有鬬狠贼害伏尸流血之事哉人人推不盗之心而充之可使防逊兴行货弃于地于非其有一介不取而岂有夺攘贪鄙攫金胠箧之事哉人人推不滛之心而充之可使男如栁下惠女如共伯姬贞洁自持不欺闇室而岂有侵凌诱畧罗欲乱伦之事哉人人推不饮酒之心而充之可使饮食语言离诸过患端虚正念齐圣温克而岂有滛酗昏暴流连荒亡之事哉人人推无妄言绮语两舌恶口之心而充之可使笃实诚信不訾不欺而岂有诳诬交扇之事哉人人知老病死苦之无常少壮盛强之不可恃而操心爱日逺恶为善之不可不勉也夫如是何畏乎生死何怖乎恶道无疑无慊俯仰无怍终日尽世泰然安乐而相与徜徉于仁夀之域是则极乐之土可封之俗已岂非立言垂教者之本意爱人治国者之至愿而有生之所甚乐者乎故余思广其传焉绍兴六年九月日俱谨识
　　天辨
　　观栁子厚天説退之固有激而云然骋豪辩而失正理子厚为之説亦至于芒忽两忘而止余尝深究天人消长之由若有得者因奋笔作天辨矫二子归之正以祛君子之惑焉
　　天之苍苍尸者谁耶鸿防穹隆其正形耶抑有五官以视听好恶耶抑又有条章政枋以司下土若而予若而夺耶古人于此乎疑矣或曰凡人之生赋畀适定天积气耳漫无记省物生其间自穷自逹自狂自圣自夀自夭自愉自病或生而切云汉或老而没泥泞自其适耳岂足深竟若是説者然耶曰天不人不因人不天不成信斯言也皆适然乎则为善者或几乎熄矣或曰天之与人絶处殊类质象既别好恶随异譬之九土各有宜五性不同嗜故畸于天者人之侔资于宋者越所弃又安知人之所望不为天之所厉若是説者然耶曰天视自我民视天听自我民听信斯言乎则是天与人判为二矣或曰天之于物常靳其全故齿者不角驰者不翾各俾其一非天则偏若是説者然耶曰作善降之百祥积善必有余庆信斯言乎则夷齐之饿顔氏之夭可也彼益稷伊周之伦谓其不足于天爵可乎或曰飞尘可以蔽日太山于聚蚊必东之水激之可使过颡长平之败夀者不能独存人众有时而取必而天定亦能胜人若是説者然耶曰天网恢恢疎而不失信是説乎则天之覆物也浅矣虽然自尧舜以来天下之治常少而乱常多君子常穷而小人多得志者何耶盖自尧舜禹数百载而后当商之盛时君子之道一行又数百载而后当周之盛时君子之道一行由汉迄唐数千百载其间君子小人亦更为消长耳不如三代之纯也君子而用不极不久借令专且久然不斥不病则死及之小人而在上率常志满意得子孙族党繁盛半天下康强夀考无一不如志者若是何耶呜呼区区之常通用舍圣贤观之寒暑蚊雀之间耳曷尝以此动其心哉而天亦岂以此待天下之君子也葢亦蚩蚩者之招然耳今夫蚩蚩之氓昼日之所为孰非强凌弱众暴寡狡者欺憃薄者负厚哉其孝于亲友于兄弟者有几其临利不防义者有几其设心平正诚实无伪不负神明者有几使君子而得志为一州则惠一州使一路则惠一路在朝廷位宰辅言听计从则膏泽及天下彼蚩蚩者是将怡愉安乐而终身矣彼昼日之所为其倾欺贼害者如此而天乃报之以怡愉安乐则天之所以福善祸滛之道岂不刺舛缪矣乎故必使邪佞残贼者临其上为一州祸一州使一路祸一路在朝廷位宰辅祸天下非惟祸天下必至于糜烂土崩而后已此无他黔首之招然耳以是推之则易之庆善殃恶书之视听自民老子之疎而不失与夫释氏之因果报应无合而通者矣
　　龙亢侯传
　　刘铦上谷人其先金天氏之裔散处山谷间子孙皆强利足任事世赖其用夏禹初受舜禅大徴金氏之子孙聚于中都作而庸之其国有九鼎之重其强族在梁州与璆氏娄氏最着梁州之诸侯取贡焉子孙虽匿岩穴世即而捜之无遗然其最有声者徃徃为国武备铦之近族祖号含光先生者兄弟三人为殷帝寳臣所向三军为之却走其季他日为来丹报父仇不克终身不敢言勇铦家与石氏错处山谷中争雄强而铦之族号为强犷秦始皇二十六年灭燕闻金氏族犷使人穴地而攻之系其众尽取其犷族以归付若卢诏狱使公子离即治颇侵烁之又从而鍜链之剒其顽不可使者亨其矢谋者取其英而收用焉而铦尚少在其中颇有声防欧冶子见而喜之曰子所谓鐡中铮铮庸中佼佼者耶窃与之归为立模范所以训链磨砻虽百反不倦葢七年而后成器为之纳室焉又教以兵法挥斥上下囬旋出入无不如指麾挺挺劲立遇事輙防虽投以艰大未尝反唇切齿铦亦叹曰使吾离块独释滓濊刚不至折柔不至屈以成吾质者欧冶子之力也然吾闻卯金刀将兴吾或似之遂更姓刘秦末尝从人过丰沛间道遇汉高祖一见铦鋭上脩下有威重顾瞻光采凛人即异之曰吾左股七十二黒子尔背文七星皆竒相也能从吾游吾佩服子不敢防遂从高祖尝与同卧起虽吕后诸人莫能间也既而道大泽白蛇当道铦杀之常为高祖御侮至汉有天下高祖益器任之为尚方长号龙亢侯羣臣以上宠铦皆以其族子弟自随然以其世刚悍难近诏毋纳殿门唯鄼侯上所优异与俱者乃得至殿上然铦愈亲密用事主裁防其友以书戒铦曰君侯性刚太鋭数用以击强剸剧恐于防刃有所不宜盍韬光挫芒以避缺折之悔铦荅书曰自吾为上所提拂常以三尺法裁剖庶务小大斩斩茍不失其柄吾岂为绕指者哉久之高祖稍内陆贾言向儒术铦浸疎高祖一日将防用铦久不见进退颇生澁不能缓頬如前日高祖抚其背曰公虽惫岂不胜一割之用耶乃以数百户封之峡中顷之为武库令初铦遇容成公授以坎离搆济链形得不死至晋犹为武库令元康五年武库灾铦自度且得辠因叹曰吾老矣安能与刻木对为众口所铄哉因兵解仙去太史公曰龙亢侯初以岩穴推重之质一旦得良工师更链既久砥砺挫遂为国利器或谓其刚悍自任匹夫之敌耳然汉高祖御之以取天下项氏莫能抗遇輙溃裂何哉观其遇事迎解在掌握之任九年无少玷缺贲育莫敢当其锋身名凛然与日月争光可也铦之族大抵传贵精链形然罕能变化晋初有避地鄷城者后夫妇皆为龙入延平水中尝读神仙书有服琅玕华化为飞龙者鄷城君岂得此术耶
　　西汉诏令序
