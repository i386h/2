<!-- { "loadSidebar": true } -->
    观音之於诸先觉，犹孔门之有亚圣，其悲智应用，鸿纤毫亿刹，常如示诸掌。是以郢川屈殳，因伯兄宗厚上人为空王入室弟子，手足相爱，尝得开斯语，遂舍二十万，於新殿东南，造观音方丈。一间四厦，西向。峻栋，间出廊庑。又以香泥，仗普门功德，克类端庄，天饰梵仪，如语如嘿。危冠百宝，风容动摇，式系拳拳，灵贶斯在。俾愚菲薄，旌坚贞。愚无文，苟欲赞其播植善稼，於斯而已矣。噫！兹寺也。自晋至唐，五百馀岁。以土木有坏，因而造之者数也。真风未弭，因而复之者时也。由是前九江太守给事中博陵公，奉诏指之。旧龙象三十人，经营建立之。方三四年，基构宏壮，特新前象，遂得炉峰增色，圆牒再张。车盖贵游，结辙林下，逢迎相贺，辉动岩轩。挹虎溪之波澜，清麈尾之风韵，阅绎故事，饱饫前生，从容吟啸而去。若是则安知来者之无柴桑乎？往者之无雁门乎？矧馨香庭实，千花雪明，重修白社，期在旦夕矣！愚江干宿齿，常梦寐旧岑，力抒肺肠，远谢泉石，亦厚公之惠也。以唐十六叶圣宣皇帝大中六年壬申春二月十五日，江夏僧元楚记。
    ☆清越
    清越，大中时敬亭山沙门。
    ○新兴寺佛殿石阶记
    十三年秋，嗣天子用旧制安天下释像。明年二月，兹寺钜殿石砌，果而成功。维时冠祠刹尊貌，踞极敞千户，比其在阶陛，得无坚强耶？始台杰河东公定而崇之，俨然峻峙。既像素壁，绘座严侍列。中瞻环眩，千一焕若。乃丹其甍，乃赭其楹，林池谷壑，煜变。遂以修甓，务周其功。不六七年，蒿张蔓植，圮缺大半，盱者伤目，咸不为然。始十年秋，徒聚文议，以为敬有本，不类他构。言其石也，於器坚永，能百千万岁天地日月而终始者，馀无如之。因择其善，俾化於俗，鸠赆悉亻，易而牢之。寺有耆德惟恭，行苦心真，亟欲俾壮，惟俟胜乐。闻其善犁，晨遽征询道之俗，虽祈寒暑燠，衣坏履冗，不暇修歇。昼思夕虑，惟殿之陛。如是凡五年而完之。其为利则深矣！为功则永矣！信夫根斯而施也，览群施而无俦焉。故始末之知，人多不与。殆知之则枭生师内，万室皆空，艰於化缘，肯綮难就，不有劲志，孰能修之？且不固其根，不理其源，岂高栋大庑，徒得辄而处之耶？抑初召工选石，他峤内怀纠缠，不泄於抱。及就砻琢，曲折势状，自新於心目，皆奇之。陛级镂饰，若本天匠，则阴浸徵，阳火蒸铄，信无变泐，以隳其初。余谓庶几乎．既而甓翼廊，前庑材石交结（阙）硎铁好上符称气增名蓝。繇是宾车日来，佥共嗟敬，誉极乐者，又何云乎？
    噫！大道汨而像设见，彼讠々然不知所归，汲不以兹耶？其或嘻嘻族居，不能以毫益，岂慈圣之徒耶？必为而忘之，神不兹泥，则游外者亦何以诮？余谓後五百岁嗣佛子作佛事如恭者，人无间然。大中十四年二月二十一日，敬亭僧清越记。
    ☆正言
    正言，大中时沙门，安国寺大达法师弟子。
    ○病中上寺主疏
    正言自小入道，谬列（一作烈）缁伦，陪行伍。今缘身婴风疾，恐僧务多有，故有悟用三宝圣言，所有罪障，不敢覆皆消灭．有少许<贝亲>利，充众僧外，请将自出钱，买得废安所在万年县川乡并先庄，并院内家具什物，兼庄内若外若轻若重，并嘱授内供奉报圣寺三教谈论首座答制赐紫大德兼当寺主。有手下弟子李自迁并付，庄悉是自出钱物买得，尽不并诸同学等事，并皆无分。今法师为主，一舍永舍。生死纲维，和上老宿大德徒明谨疏。
    ☆高闲
    高闲，湖州乌程人。出家开元寺。後入长安，住荐福西明等寺。大中朝赐紫，加号“十望大德。”後归乡里，卒於本寺。
    ○此斋帖
    此齐破除京中所得物犹未尽，岂得更受相助钱物。劳送此意，便令却还，本请检纳。六日高闲白。
    ☆延昭
    延昭，俗姓刘氏，馀杭人。咸通中镇州保寿寺沙门。
    ○临济慧照禅师塔记
    师讳义元，曹州南华人也。俗姓邢氏，幼而颖异，长以孝闻。及落受具，居於讲肆，精究毗尼，博赜经论。俄而叹曰：“此济世之医方也，非教外别传之旨。”即更衣游方，首参黄檗，次谒大愚。其机缘语句，载於行录。既受黄檗印可，寻抵河北镇州城东南隅临滹沱河侧小院住持。其临济因地得名。时普化先在彼，佯狂混众，圣凡莫测。师至，即佐之师正旺化。普化全身脱去，乃符仰山小释迦之悬记也。丁兵革，师即弃去。太尉默君和於城中舍宅为寺，亦以临济为额，迎师居焉。後拂衣南迈至河府，府主王常侍延以师礼。住未几，即来大名府与化寺，居於东堂。师无疾，忽一日摄衣据坐，与三圣问答毕，寂然而逝，时唐咸通八年丁亥孟陬月十日也。门人以师全身建塔於大名府西北隅，敕谥“慧照禅师”。塔号“澄灵”。合掌稽首，记师大略。住镇州保寿嗣法小师延昭谨书。
    ☆知宗
    知宗，咸通中沙门。
    ○盘山上方道宗大师遗行碑
    师讳道宗，俗姓田，唐千牛将军宾庭之後。元和九秋，师年弱冠，於燕庭金阁寺受戒，礼志敬寺如琳为师。後至永泰大师所，与师契合，谓师曰：“蓟门旧里田盘灵山，可构净居。”师蒙指教，惊喜难名。太和二年，届盘山峰顶，多逢兽迹，莫面人踪。境类虎溪，地蟠龙腹。师止栖处所，如在四禅。柏茶半斤，稻米数斗，二年所食，一半犹存。皎月银河；借为灯烛；松风石溜，指作笙簧。息烦焰於尘涂，莹戒珠於岩岫，曾游绝岳，坠地无伤。山现莲池，龙降香水，猛虎每蹲於坐侧，巨蛇长绕於阶前。一上□岭，两更岁华。偶因樵采之夫，始见住持之迹。初传乡里，渐达州邦，千里风闻，四众□集。方伯太尉相国清河张公仲武，遥瞻道德，渴想音徽。专飞简章，特有招辟。师以松萝誓节，□水坚怀，三十九年，不下栖隐。侍中清河张公允伸，大阐释风，远钦道行，频驰清奉，累降尺书，命建丰碑，以崇盛德。於是沙门知宗撰文，节度判官梁知至书石。咸通七年暮春之月，师化缘时毕，说偈整衣，悄然灵脱。至咸通九年，茶毗於灵坛，获舍利数千，塔於寺之东南隅。
    ☆词浩
    词浩，乾符中京左街永报寺沙门。
    ○牛头寺经幢赞
    妙觉出兴，广宏利济。教演多途，开聋除翳。惟其尊胜，三世佛心。能慈能惠，惟密惟深。其力（阙一字）大，其功颇徵。尘沾影覆，尽获超。今之建置，斯有所为。资先考灵，冥途永离。神栖浮刹，（阙二字）花（阙一字）三恶道闭，七宝路通。真空永入，幻有长。岂劳历劫，便获无馀。
    ☆文贞
    文贞，中和时兴禅寺上座。
    ○善化寺记
    大德以唐宣宗大中十二年春来燕，选名寺以憩留，向德者盈途。青松节峻，白□志高。侍中张公崇敬，别卜禅居於遵化坊吉地，辟开梵宇，俨似莲宫，奉请赐额为“善化”。
    ☆登辉
    登辉，悟达国师门人，昭宗龙纪时内殿讲德，赐紫。
    ○护圣寺钟铭
    灭六趣业，震十方界。既范以考，法响无碍。惟唐龙纪元年十月十七日，梓州三军官吏百姓等，以节度吴郡顾公，缮甲治兵，扈僖皇帝有功，授钺典我邦称礼。以监军使乐安孙公，辍自亲侍抚吏民，以法家财施。命其季汉州刺史彦晖叔僧栖让铸重五百钧，以十一月二十六日悬像殿之右。
    ☆南叙
    南叙，景福中左街内殿讲论，兼应制大德沙门。
    ○悯忠寺重藏舍利记
    兹舍利者，昔隋文帝潜龙日，有梵僧自印土至，授舍利一瓶曰：“此释迦佛遗形耳，檀越可为主。”洎登宝位，年号开皇。至廿年改“仁寿”。至仁寿二年壬戍正月，敕天下大州一百处建舍利塔。时幽州节制窦抗，创造五层大木塔，饰以金碧，扃舍利於其下。
    至大唐文宗皇帝太和八年甲寅，经二百卅三年，天火焚塔。迩後五六年间，武皇（阙一字）释教。至宣宗初登宝位，岁在丙寅，敕修废蓝，将兴畚（阙一字）得石函於故基下。时旌麾清河公，晓示人天，溥令供施。迁藏於悯忠寺多宝塔下。复经卅三载，中和二年岁在壬寅，又值火灾延悯忠寺，楼台俱烬。旋遇燕（阙一字）陶汰空侣，不期年陇西令公大王大庇生灵，巨崇像设，舍已禄俸，造观音阁，横壮妙丽，逾於旧贯。寺僧复严，陈力化导，塑观音像。当景福壬子年，佥欲迁舍利於阁内，乃陈辞上渎，请发封壤，上许之。即是年六月，徒侣□萃，各竭其诚，尘盖曜灵，香坌人手。未淹食顷，俄逢巨函，缝印香泥，记镌贞石。繇是撤其盖，发其缄，舍利光芒，异香郁烈。寻录状捧金函诣子东门上献，旌幢中权後营，皆澡（阙一字）沐心，通宵瞻礼，重沓亻亲施，复还本寺。显示城隍道俗，（阙一字）黄金瓶如麦量，内藏一粒，仁寿舍利也。二粒在塔（阙一字）内，又二粒在小金合子内，又九十粒如银粟状，在琉璃瓶内，玉环二七综金铜棺椁异香钗钏等。今又有二粒舍利，光彩甚莹，在银结条琉璃瓶内。即故临坛大德明鉴，平甘随身供养，临终授弟子扌西迁忍，今同收函内，矧夫圣日久殁，遗形尚留，为福人天，坚固不坏。幸遇王臣信重，正法兴隆，同於宝坊，载礼金骨。而今而後，何年更逢？匪独人心浇ㄤ，抑亦时侵末法。重於此，观音象前，谷变陵摧，犹凭刊石。记曰：
    大燕城内，地东南隅。有悯忠寺，门临康衢。中有宝阁，横□で虚。阁有巨象，观音圣躯。当象之前，缄於舍利。外石函封，内金函。填以异香，杂以珍器。用记岁年，景福壬子。
    ☆亚栖
    亚栖，洛阳人，善书，光化中赐紫。
    ○论书
    凡书通即变，王变白□体，欧变右军体，柳变欧阳体。永禅师、褚遂良、颜真卿、李邕、虞世南等，并和书中法，後皆自变其体，以传後世，俱得垂名。若执法不变，纵能入石三分，亦被号为“书奴”，终非自立之体。是书家之大要。
    ☆澄玉
    澄玉，天时中岳沙门。
    ○疏山白□禅院记
    且夫疏山者，贯造化之工，为而有矣。分地镜而插天心，用之则圆盖方舆，共为覆载；摄之则横河石阜，饶借其形；嶷峙堞而吹浮□，冽澎流而走洪浪。龙涡凤翼，万象含虚，牛首蛇{山罡}，千峰簇翠。昔是周迪王分霸之场，畚锸基垒，尚在连漪。巴徼控截郡城，襟带七闽，奇分五岭。
