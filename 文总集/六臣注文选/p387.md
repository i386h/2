<!-- { "loadSidebar": true } -->
　　中叶忌其失节割削宗子有名无实天下旷然复袭亡秦之轨矣【善曰汉书曰诸侯小者滛荒越法大者睽孤横逆以害身防国故文帝采贾生之议分齐赵景帝用晁错之计削吴楚　向曰逮及也有名无实谓有王侯之名实无其国矣】是以五侯作威不忌万邦新都袭汉易于拾遗也【善曰成帝悉封舅王谭王立王根王逢时王商为列侯五人同日封故世谓之五侯尚书曰臣作福作威害于而家凶于而国汉书曰封王莽为新都侯袭犹取也汉书梅福上书曰昔髙祖举秦如鸿毛取楚如拾遗　铣曰汉既割削宗子不封其土而使王氏作威万邦无诸侯之忌故王莽袭逆易于拾遗物也】光武中兴纂隆皇统而犹遵覆车之遗辙养防家之宿疾【五臣本作侯　善曰言光武犹遵师前汉之失也晏子春秋谚曰前车覆后车戒也尚书曰卿士有一于身家必防也　良曰遵法也言光武即位又不封建子弟是遵覆车之遗辙也覆车之迹既遵其必防也故比之防家宿疾不亦宜乎】仅及数世奸宄充斥【善曰尚书曰寇贼奸宄轨与宄古字通左氏传士文伯譲子产曰以政刑之不修冦盗充斥也济曰仅劣也言光武中兴劣劣然至于数世而奸宄之贼内外充斥言多也】卒有彊臣専朝
　　则天下风靡【善曰彊臣谓梁冀之属也楚辞曰世从俗而变化随风靡而成行】一夫从横则城池自夷岂不危哉【善曰一夫谓董卓也汉书曰从姿意衡古横字也　翰曰从横谓乱也夷平也言一夫为乱而城池已为冦贼所平岂不危哉为无诸侯之援故也】在周之衰难兴王室放命者七臣干位者三子【善曰左氏传曰初王姚嬖于庄王生子頽有宠蔿国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蔿国边伯石速詹父子禽祝跪作乱因苏氏秋五大夫奉子颓以伐王不克出奔温蘓子奉子頽以奔衞衞师燕师伐周冬立子頽杜预曰石速士也不在五大夫之数左氏传曰初甘昭公有宠于惠后惠后将立之未及而卒昭公奔齐襄王复之又通于隗氏王替隗氏頽叔桃子曰我实能使狄遂奉太叔以狄师伐周大败周师王出适郑处于汜杜预曰昭公王子太叔帯也又曰王子朝賔起有宠于景王王崩子朝因旧官百工之防职秩者与灵景之族以作乱单子逆悼王于庄宫以归杜预曰子朝景王之长庶子悼王子猛也班固汉书述曰孝景莅政诸侯方命韦昭曰方放命不承天子之制七臣蔿国边伯詹父子禽祝跪及颓叔桃子賔起王命论曰闇干天位尔雅曰干求也三子子颓叔带子朝　向曰放命谓弃叛王命为逆也干乱也七臣一曰蒍国二曰边伯三曰石速四曰詹父五曰子禽六曰祝跪七曰蘓子三子一曰子颓二曰叔帯三曰子朝是皆为乱王室者也】嗣王委其九鼎凶族据其天邑【善曰嗣王恵防悼也凶族三子也史记曰秦取周九鼎寳噐尚书曰肆予敢求尔于天邑商　铣曰嗣王谓恵王防王以三子之乱弃国出奔也委弃也凶族即三子也皆为悖逆僣即王位以据王城也天邑谓王城也】钲【征】鼙震于阃宇锋镝流乎綘阙【善曰傅王都赋曰巍巍绛阙　济曰钲金声也鼙鼓也阃宇谓四方也镝兵锋也绛阙天子宫阙也言王室微弱诸侯战争故令金鼓震动于四方而锋镝乱流于天子之宫室也】然祸止畿甸害不覃及天下晏然以治待乱【善曰毛诗曰覃及鬼方苌曰覃延也难蜀父老曰及臻厥成天下晏如也淮南子曰静以合躁治以待乱　良曰言周虽衰弱祸难至于近国患害不能延及于君也畿甸近国也晏安也言天下安然以理世而待危而頼诸侯扶持尚未至亡也谓惠防之时也】是以宣王【五臣本作厉宣】兴于共和襄惠振于晋郑【善曰史记曰周人相与畔袭厉王王出奔于彘召公周公二相行政号曰共和十四年厉王死于彘二相乃共立宣王又曰惠王即位衞师燕师伐周立子頽郑伯见虢叔曰盍纳王乎虢公曰寡人之愿也同伐王城杀王子頽及五大夫又曰天王出居于郑避母弟之难也晋侯辞秦师而下右师围温左师逆王王入于王城取太叔于温杀之杜预曰叔带襄王同母弟也　翰曰振起也】岂若二汉阶闼蹔扰而四海已沸【善曰阶闼蹔扰谓王莽也　向曰言周封立诸侯而王室虽弱不至覆灭岂若二汉宫城之内蹔乱而四海已沸也阶闼宫城内也扰乱也】孽臣朝入而九服夕乱哉【善曰孽臣董卓也范后汉书曰何进私呼卓入朝以胁太后卓至遂废少帝为农王　铣曰九服天下也所以朝入夕乱者言速也盖无所援助也】逺惟王莽篡逆之事近览董卓擅权之际亿兆悼心愚智同痛【善曰左氏传防啓疆曰孤与二三臣悼心失图良曰亿兆谓天下人也悼亦犹痛也】然周以之存汉以之亡夫何故哉
　　岂世乏曩时之臣士无匡合之志欤【善曰圣主得贤臣颂曰齐侯设庭燎之礼故有匡合之功论语子曰管仲相桓公一匡天下又曰桓公九合诸侯　济曰曩时谓周时也匡正也合谓合诸侯之众以正天子之位也言汉朝岂无此人哉】盖逺绩屈于时异雄心挫于卑势耳故烈士扼腕终委寇雠之手【善曰左氏传刘子谓赵孟子曰盍亦逺绩禹功而大庇民乎阮瑀与孙权书曰大丈夫雄心能无愤发者也汉书曰燕齐之间万士瞠目扼腕翰曰言汉所以亡者岂无同时之臣匡合之志盖逺大之功屈于时异谓时无诸侯可以共为援矣虽有雄】
　　【壮之心欲正王室所见折挫者廹于位贱而势卑人不威服耳扼腕谓怒而捉手也委死也言烈士虽怒篡逆之人而终死于雠敌手也】中人变节以助虐国之桀【善曰汉书张博书曰公卿变节史记王歜谓燕将曰今为君将是助桀为暴也　向曰中庸之人不能坚守忠义或有变节以助暴虐之人矣桀谓其人暴虐比于夏桀也】虽复时有鸠合同志以谋王室【善曰汉书曰王莽居摄翟义心恶之遂与刘璜结谋举义兵范后汉书曰董卓以尚书韩馥为冀州刺史侍中刘岱为兖州刺史馥等到官各举义兵讨卓　铣曰鸠聚也】然上非奥主下皆市人【善曰汉书曰翟义立刘信为天子左氏传曰蔡公召子干子晳将纳之子干归韩宣子问于叔向曰子干其济乎对曰难共有宠子国有奥主吕氏春秋曰驱市人而战之可以胜人之教卒也　济曰奥深也言非深沈知人之主也】师旅无先定之班君臣无相保之志【善曰范后汉书曰卓闻刘馥等兵起乃鸩杀农王　翰曰师旅兵众也班次也言下皆市人故兵众悉散则无鬭心何能有先定之次也先定谓争勇于战而先定其乱】是以义兵云合无救刼弑【五臣本作杀】之祸【善曰文子曰用兵有五诛暴救弱谓之义汉书班彪曰假号云合　向曰谓逆徒刼杀帝族也】民望未改而已见大汉之灭矣【善曰汉书曰莽闻翟义起兵乃拜王邑为虎牙将军以击义破之于是莽自谓大得天人之助遂即真矣汉书陈涉诈称公子扶蘓从民望也　济曰人望谓望汉复安之心未改也】或以诸侯世位不必常全【善曰公羊传曰诸侯世位故国君为一体也全或为今非也　铣曰世位谓子孙相传也言其子孙不必常有安全之势也】昬主暴君有时比迹【五臣本作迹】故五等所以多乱【善曰唐子曰暴主闇君不可生杀范后汉书孔融荐谢该曰该实卓然比迹前列】今之牧守皆以官方庸能【良曰庸用也】虽或失之其得固多故郡县易以为治夫徳之休明黜陟日用【善曰左氏传王孙满曰徳之休明尚书曰三载考绩三考黜陟幽明　良曰言天子有休明之徳能申黜陟之理日用于时也】长率连属咸述其职【善曰礼记曰千里之外设方伯五国以为属属有长十国以为连连有帅尚书传曰古者诸侯之于天子五年一朝朝见其身述其职者述其所职也　翰同善注言皆奉天子休明之徳皆述其职也】而淫昬之君无所容过【善曰左氏传宋子鱼曰又用诸淫昬之鬼　向曰君谓诸侯言虽淫昬递相防制故无所容过也】何则其不治哉故先代有以之兴矣【铣曰递相防制既无容过何则不为理也故先代帝王有立诸侯而祚兴也】苟或衰陵百度自悖【五臣本作勃　善曰尚书曰不役耳目百度惟贞　翰曰言天子且或衰防陵迟则百姓自乱法也苟且度法悖乱也】鬻官之吏以货准才【向曰鬻卖也货多者则高官少者下位故云以货准才】则贪残之萌【五臣本作氓】皆如羣后也【铣曰氓谓百姓言百姓贪残富盛皆如羣后诸侯也后君也】安在其不乱哉故后王有以之废矣【良曰后之帝王见其鬻官贪残之事或有废封五等者】且要而言之五等之君为己思治【善曰民安己受其利故曰为己济曰谓其为长乆子孙计故为已思理】郡县之长为利图物【善曰物能利己乃始图之故云为利　翰曰谓其知不乆居官故为利而图于百姓之财也】何以徴之盖企及进取仕子之常志【善曰企及进取奔竞以招誉礼记曰不至焉者企而及之史记蘓秦説燕王曰忠信者所以自为进取者所以为人也　向曰企羡也言羡及厚禄进而取之乃常志也】脩己安民良士之所希及【善曰脩己安民积徳以厚下论语子曰修己以安百姓尚书咎繇曰在安民　铣曰希少也言少能及此事者也】夫进取之情锐而安民之誉迟【善曰郑礼记注曰情实也鋭犹疾也　良曰锐利也】是故侵百姓以利己者在位所不惮【善曰安民誉迟不若侵之以利己郑论语注曰惮难也　济曰惮惧也言众皆为之故不惧也】损实事以养名者官长所夙夜也【五臣本无也　善曰进取名速故损实事以求之列子曰范氏有子曰子华善养私名也　翰曰实谓政化之美日以损之名谓虚誉之名日以养之此事皆夙夜为之而不止也】君无卒岁之图臣挟一时之志五等则不然知国为己土众皆我民民安已受其利国伤家婴其病【善曰説文曰婴绕也　向曰此郡县长所为如此五等诸侯则不然】故前人欲以垂后后嗣思其堂构【善曰尚书曰若考作室子乃弗肯堂矧肯构　铣曰后嗣思继嗣于先君如先起其堂上构以木则成大厦之屋】为上无苟且之心羣下知胶固之义【善曰汉书王嘉上疏曰孝文时吏居官者或长子孙然后上下相望莫有苟且之意庄子曰待胶漆而固者是侵其徳者也范后汉书郑泰曰以胶固之众当觧合之势　翰曰谓其知长乆之计也胶固谓如胶漆之坚固也】使其并贤居治则功有厚薄两愚处乱则过有深浅【善曰言八代同建五等而废兴殊迹者譬并贤居治而功有优劣也言秦汉同立郡县而修短异期者譬两愚居乱而过有轻重也　向曰言使诸侯与郡县并贤而理则诸侯以长乆而功多郡县长以数易而功少若愚处乱则诸侯以累世流惠过乃浅矣郡县长以侵人利己过则深焉】然则探八代之制防可以一理贯【善曰八代谓五帝三王也然此八代异于辩亡各观文立义也崔寔政论曰今既不能纯法八代故宜参以霸政论语曰吾道一以贯之　良曰一理谓合典则也】秦汉之典殆可以一言蔽矣【善曰论语子曰诗三百一言以蔽之曰思无邪孔安国尚书传曰蔽断也　济曰秦弃先王之正道汉封土地之太广皆可一言蔽之也】
　　辨命论一首【并序　善曰刘璠梁典曰孝标辨命论盖以自喻云】
　　刘孝标【善曰孝标植根淄右流寓魏庭冒履难危仅至江左负材矜能自谓坐致云霄岂图逡廵十稔而荣慙一命因兹著论故辞多愤激虽义越典谟而足杜浮竞也　翰曰辨人死生穷通必有命也故因管辂以发此论】
