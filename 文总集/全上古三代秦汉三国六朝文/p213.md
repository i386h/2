<!-- { "loadSidebar": true } -->
　　岁朱明之首月兮，步南园以回眺。览草木之纷葩兮，美斯华之英妙。布绿叶而挺心，吐芳荣而发曜。众华烂以俱发，郁金邈其无双。比光荣于秋菊，齐英茂乎（《文选·洛神赋》注「乎」作「于」）春松。远而望之，粲若罗星出云垂。近而观之，晔若丹桂曜湘涯。赫乎扈扈，萋兮猗猗。清风逍遥，芳越景移。上灼朝日，下映兰池。睹兹荣之瑰异，副欢情之所望。折英华以饰首，曜静女之仪光。瞻百草之青青，羌朝荣而夕零。美郁金之纯伟，独弥日而久停晨露未，微风肃清。增妙容之美丽，发朱颜之荧荧。作椒房之珍玩，超众葩之独灵。（《艺文类聚》八十一）
　　丹桂植其东。（《文选·吴都赋》注，又《鲁灵光殿赋》注）
　　◇上疏请罢省宦官
　　案汉故事，中常侍参选士人，建武以后，乃悉用宦者，自延平以来，浸益贵盛，假貂之饰，处常伯之任，天朝政事，一更其手，权倾海内，宠贵无极，子弟亲戚，并荷荣任，故放滥骄溢，莫能禁御。凶狡无行之徒，媚以求官，恃势怙宠之辈，渔食百姓，穷破天下，空竭小人。愚以为可悉罢省，遵复往初，率由旧章，更选海内清淳之士，明达国体者，以补其虚。即陛下可为尧、舜之君，众僚皆、契之臣，兆庶黎民，蒙被圣化矣。（《后汉·朱穆传》。又见袁宏《后汉纪》二十二，有删节。）
　　◇上疏
　　养鱼沸鼎之中，栖鸟烈火之上，用之不时，必见ㄡ烂。（《文选·丘迟与陈伯之书》注，又范蔚宗《后汉·皇后纪论》注，并引袁崧《后汉书》。案：刘陶《大钱议》如此，或朱穆亦有此语耳。）
　　◇奏劾冯绲
　　臣闻出郊之事，将军制之，所以崇威信，合事宜也。即绲有嫌，不当荷任；即绲无嫌，义不见疑。乐羊，战国陪臣，犹赖见信之主，以全其功。况唐、虞之朝，而有猜嫌之事哉！绲设虚端，以自阻卫，为臣不忠。（袁宏《后汉纪》二十二）
　　◇奏记大将军梁冀
　　穆伏念明年丁亥之岁，刑德合于乾位，《易经》龙战之会。其文曰：「龙战于野，其道穷也。」渭阳道将胜，而阴道负也。今年九月，天气郁冒，五位四候连失正气，此互相明也。夫天地大验（此四字从袁宏《纪》补），善道属阳，恶道属阴，若修正守阳，摧折恶类，则福从之矣。穆每事不逮，所好唯学，传受于师，时有可试。愿将军少察愚言，申纳诸儒，而亲其忠正，绝其姑息，专心公朝，割除私欲，广求贤能，斥远佞恶（此四语袁宏《纪》在篇首，作「宜专心公门，然后能斥逐邪恶」。）夫人君不可不学，当以天地顺道，渐渍其心。宜为皇帝选置师傅及侍讲者，得小心忠笃敦礼之士，将军与之俱入，参劝讲授，师贤法古，此犹倚南山坐平原也，谁能倾之（已下袁宏《纪》别为一篇，云「穆意欲言宦官，恐冀漏泄之，复附以密记」）！今年夏，月晕房星，明年当有小厄。宜急诛奸臣为天下所怨毒者，以塞灾咎。议郎、大夫之位，本以式序儒术高行之士，今多非其人，九卿之中，亦有乖其任者，惟将军察焉。（《后汉·朱穆传》，又见袁宏《后汉纪》二十，有小异。）
　　◇复奏记梁冀
　　古之明君，必有辅德之臣，规谏之官，下至器物，铭书成败，以防遗失。故君有正道，臣有正路，从之如升堂，违之如赴壑。今明将军地有申伯之尊，位为群公之首，一日行善天下归仁，终朝为恶，四海倾覆。顷者，官民俱匮，加以水螽为害，而京师诸官，费用增多，诏书发调，或至十倍；河内一郡，常调缣素绮，才八万余匹，今乃十五万匹。各言官无见财，皆当出于民。民多流亡，皆虚张户口。户口既少，而无资者多，当复掠割剥，强令充足。公赋既重，私敛又深。二千石牧守长吏，多非德选，贪聚无厌，遇民如虏，或卖用田宅，或绝命于棰楚之下，或自贼于迫切之求，大小无聊，朝不保暮。又有浮游之人，称矫贾贩，不良长吏，望为驱使令家人诈乘其势，掠夺百姓。此类交错，不可分别，辄以托名尊府，遂令将军结怨天下，吏民酸毒，道路叹嗟。昔秦政烦苛，百姓土崩，陈胜奋臂一呼，天下鼎沸，而面谀之臣，犹言安耳，讳恶不悛，卒至亡灭（袁宏《纪》作「昔秦之末，不恤四方，近亲市人，数如此故，以为安稳。一旦瓦解，陈、项并起，至于土崩」）。近永和之末，纲纪少驰。颇失人望。四五岁耳，而财空户散，下有离心。兴徒发使令家人诈乘其势不复应命，怀粮廪兵，云当向杂（疑有误）。马免之徒，乘弊而起，荆、扬之间，几成大患。幸赖顺烈皇后初政清静，内外同力，仅乃讨定，乃获安宁。今民心事势，复更戚戚，困于永和，内非仁爱之心可得容忍，外非守国之计所宜久安也。夫将相大臣，均体元首，共舆而驰，同舟而济，舆倾舟覆，患实共之。岂可目去明即昧，履危自安，主孤时困，而莫之恤乎！抚安之急，诚在大将军。先易二千石长吏非其人者，减省第宅园池之费，拒绝郡国诸所奉送。内以自明，外解人惑（袁宏《纪》作「内以明己，外以解人之厄」），使挟奸之吏无所依托，司察之臣得尽耳目。宪度既张，远迩清一，则将军身尊事显，德翟无穷。无道明察，无言不信，今日行之，则今日从矣。惟垂省览。（袁宏《后汉纪》二十，《后汉·朱穆传》，各有删节，合录成篇。）
　　◇又奏记梁冀
　　大将军内有贵亲之固，外有功业之重，诚不可复枉道散财，以事左右近臣。宦者选举刑赏，有干典制，辄率公卿诣朝堂，案其罪咎，则改节从训，犹影响也。今反越津逾序，以大事小，以明事暗，从其过言，随其失行。天下之事，受其枉戾，伤损财物，坏乱纲纪。左右近官，并以私情干扰，天下虽大，而民无所容足也。余尚可忍，官位之事，尤不可私。毒害流布，日夜广远。愿大将军省废他事十刻之间，考案古今官民之极，度数作趣，较然可见。如不早悟，舟中之人，皆敌国也。若以穆轻愚，不信其言，可呼所亲识古今者，请征核其实，不可不诫，惧有后恨。（袁宏《后汉纪》二十）
　　◇与刘伯宗绝交书
　　昔我为丰令，足下不遭母忧乎？亲解，来入丰寺。及我为侍书御史，足下亲来入台。足下今为二千石，我下为郎，乃反因计吏以谒相与。足下岂丞尉之徒，我岂足下部民，欲以此谒为荣宠乎？咄！刘伯宗于仁义道何其薄哉！（《后汉·朱穆传》注引《穆集》）
　　◇留板与冀州从事书
　　勿画我形，以为重负。忠义之未显，何形像之足纪也！（《后汉·朱穆传》注引谢承《书》，「穆临当就道，冀州从事欲为画像置听事上，穆留板书」云云）
　　◇崇厚论
　　夫俗之薄也，有自来矣。故仲尼叹曰：「大道之行也，而丘不与焉。」盖伤之也。夫道者，以天下为一，在彼犹在己也。故行违于道，则愧生于心，非畏义也；事违于理，则负结于意，非惮礼也。故率性而行谓之道，得其天性谓之德。德性失然后贵仁义，是以仁义起而道德迁，礼法兴而淳朴散。故道德以仁义为薄，淳朴以礼法为贼也。夫中世之所敦，已为上世之所薄，况又薄于此乎！故夫天不崇大，则覆帱不广，地不深厚，则载物不博，人不敦庞，则道数不远。昔在仲尼不失旧于原壤，楚严不忍章于绝缨。由此观之，圣贤之德敦矣。老氏之经曰：「大丈夫处其厚不处其薄，居其实不居其华，故去彼取此。」夫时有薄而厚施，行有失而惠用。故覆人之过者，敦之道也；救人之失者，厚之行也。往者，马援深沼此道可以为德，诫其兄子曰：「吾欲汝曹闻人之过，如闻父母之名。耳可得闻，口不得言。」斯言要矣。远则圣贤履之上世，近则邴吉、张子儒行之汉廷，故能振英声于百世，播不灭之遗风，不亦美哉！然而时俗或异，风化不敦，而尚相诽谤，谓之臧否。记短则兼折其长，贬恶则并伐其善。悠悠者皆是，其可称乎！凡此之类，岂徒乖为君子之道哉，将有危身累家之祸焉。悲夫！行之者不知忧其然，故害兴而莫之及也。既然矣，又有异焉。人皆见之而不能自迁，何则？务进者趋前而不顺后，荣贵者矜己而不待人，智不接愚，富不赈贫，贞士孤而不恤，贤者厄而不存。故田分以尊显致安国之金，淳于贵势引方进之言。夫以韩、翟之操，为汉之名宰，然犹不能振一贫贤，荐一孤士，又况其下者乎！此禽息、史鱼所以专名于前，而莫继于后者也。故时敦俗美，则小人守正，利不能诱也。时否俗薄，虽君子为邪，义不能止也。何则？先进者既往而不反，后来者复习俗而追之，是以虚华盛而忠信微，刻薄稠而纯笃稀。斯盖《谷风》有「弃予」之叹，《伐木》有「鸟鸣」之悲矣！嗟乎！世士诚躬师孔圣之崇则，嘉楚严之美行，希李老之雅诲，思马援之所尚，鄙二宰之失度，美韩棱之抗正，贵丙、张之弘裕，贱时俗之诽谤，则道丰绩盛，名显身荣，载不刊之德，播不灭之声，然后知薄者之不足，厚者之有余也。彼与草木俱朽，此与金石相倾，岂得同年而语，并日而谈哉！（《后汉·朱穆传》）
　　◇绝交论
　　或曰：「子绝存问，不见客，亦不答也。何故？」曰：「古者进退趋业，无私游之交，相见以公朝，亨公以礼纪，否则朋徒受习而已。」曰：「人将疾子，如何？」曰：「宁受疾。」曰：「受疾可乎？」曰：「世之务交游也久矣，不敦于业，不忌于君，犯礼以追之，背公以从之。其愈者则这也，其甚者则求蔽过窃誉，以赡其私。利进义退，公轻私重，居劳于听也。或于道而求其私，赡矣。是故遂往不反，而莫敢止焉是川渎并决而莫敢之塞，游家而莫之禁也。《诗》云：「」威仪棣棣，不可选也。」后生将复何述？而吾不才，焉能规此？实悼无行，子道多阙，臣事多尤，思复白圭，重考古言，以补往过。时无孔堂，思兼则滞，匪有也，则亦焉兴？是以敢受疾也，不亦可乎？（《后汉·朱穆传》注引《穆集》，又略见《艺文类聚》二十一，《御览》四百十）

卷二十九
◎任末
　　末，字叔本，蜀郡繁人。习《齐诗》，后奔师丧，道死。
　　◇敕兄子造
　　必致我尸于师门。使死而有知，魂灵不惭；如其无知，得土而已。（《后汉·儒林任末传》）
　　◎曹充
　　充，鲁国薛人。习《庆氏礼》。建武中为博士，永平初进侍中。
　　◇上言宜制汉礼
　　汉再受命仍有封禅之事，而礼乐崩阙，不可为后嗣法。五帝不相沿乐，三王不相袭礼，大汉当自制礼，以示百世。（《后汉·曹褒传》。又见袁宏《后汉纪》十二，有小异）
　　◇封禅议
