<!-- { "loadSidebar": true } -->
　　只臂伽黎不作难将心到处遣人安瓶离汴水秋风冷锡入嵩峯夜月寒箧里赠诗更雨晒囊中施钵对风餐心知拟就东林宿已向林梢荐剎竿 

　　○登定安阁 

　　翚飞高阁迥凌虚中有盘盘一塔孤千里河山随指顾诸天日月遶弥卢神超罔象遗身世眼入苍茫一有无便欲乘风游汗漫幡然回首念南都 

　　○许州襄城县进嘉禾合颖应制 

　　襄城城下壤歌传驿奏嘉禾到日边颖合周王新雨露亩分黄帝旧山川太平气象联珠琲明德馨香列豆笾万国和同归帝治古书愿献补遗编 

　　○陇州进黄鹦鹉应制 

　　陇鸟明时亦效祥天教合侍赭袍黄九重城里骈莺舌百子池边借鹄裳夜臂翠帘条脱重春笼珠殿荔枝香紫宸朝退鸣鞘远偷学山称万岁觞 

　　○寄陈正叔 

　　渺渺西风去翼轻霜林枫叶动秋声嵩邛竞秀容多峭河洛争流忌独清广武山川留故垒成皋草木閟空城凭高一掬英雄泪付与穷途阮步兵 

　　○赠磨镜李先生 

　　自笑年来白发公丹砂不肯借颜红分无海上三山药来访人间百岁翁黄渎何曾涴明月青天元不碍冥鸿何时相约丹元子便欲因之乘晓风 

　　○记梦 

　　六年京国鬓尘黄一望家山一断肠病后始知谋退晚梦中犹记和诗忙风来竹里娟娟好水过花间冉冉香 【梦句】 学道无成还自笑人生习气果难忘 

　　○登天寿阁 

　　人间赤日无处避天上云居即宝坊鸟飞无碍长空阔人意自生高阁凉风来为作不请友午梦径到无何乡黄昏索马出门去犹望东华尘土黄 

　　○和刘云卿 

　　屏山殁后使人悲此外交亲我与雷千里老怀何日写一生笑口几回开心知契阔留陈土时复登临上吹台目极天低雁回处西风忽送好诗来 

　　○和种竹 

　　君家种竹五七个我亦近栽三数竿两地平分风月破大家留待雪霜看土膏生色叶犹卷客枕梦魂声已寒见此又思君子面何时相对倚栏干 

　　○寄元裕之 

　　久雨新晴散痹顽一轩凉思坐中间树头风泻无穷水天末云移不定山宦味渐思生处乐人生难得老来闲紫芝睂宇何时见谁与嵩山共往还 

　　○送宋飞卿二首 

　　雄豪两妙秀而文不独吾云人亦云贺监早知仙李白薛宣那得吏朱云秋风汴水伤今别明月邠郊与子分瘦李 【之纯】 髯雷 【希颜】 隔存殁只愁诗垒不能军 
　　未能免俗聊从宦遥望孤云忆旧庐不乐径归真吏隐得闲随分寄僧居关山牢落三年梦行李萧条一束书想见莲花峯下遇路人遥指倒骑驴 

　　○至日次刘云卿韵 

　　此生天地一陈人百岁三分过二分老去光阴空惜日愁来世事独看云静中剥复观消长身外荣枯任纠纷犹有忧时心未已卧听儿诵战场文 

　　○百五日独游西园 

　　西园启钥起芳尘满眼风光不属春楼阁人非空似旧蹊山岁久却成真断桥没板横斜艇古木欹垣碍去轮老去搜诗厌雕斵晚风吹水白鳞鳞 

　　○题王摩诘画明皇剑阁图 

　　剑阁森危隔锦官云间栈路细盘盘天回日驭长安远雨滴铃声蜀道难当日六军同驻马他时万里独回銮伤心凝碧池头句有底工夫作画看 

　　○和钦止河中即事 

　　鹳鹊楼前一望时长河寂寞送斜晖人歌人哭几兴废年去年来今是非寒雨渭流人断渡秋风汾水雁来稀千村万落人烟霭更许砧声暮捣衣 

　　○吊袁用之 

　　卜筑中条四十秋安排佳处近休休隐居境为王官胜仙伯名因少室留架上残书灰烬冷囊中妙药鬼神偷伤心天柱峯头月曾照先生杖屦游 

　　○古瓶蜡梅 

　　石冷铜腥苦未清瓦壶温水照轻明土花晕碧龙纹涩烛泪痕疏雁字横未许功名归鼎鼐且收风月入瓶罂娇黄唤起昭阳梦汉苑凄凉草棘生 

　　○雪意 

　　门巷萧条日易曛豆秸灰欲落江云眼花淡淡初疑见耳重萧萧竟不闻便可一杯平体粟不须六出点衣纹殷勤急遣蓬莱使探到梅花破几分 

　　○栗 

　　渔阳上谷晚风寒秋入霜林栗玉干未析椶榈封万壳乍分混沌出双丸宾朋宴罢煨秋熟儿女灯前爆夜阑千树侯封等尘土且随园芋劝加餐 

　　○忆橙 

　　怅望天涯驿骑尘政须玉甲破芳新可怜虚度梅梢月无计相陪竹叶春三日手香频入梦一年秋好不关身快须准备新诗句傥有金苞赠故人 

　　○射虎 

　　眼光百步透林寒抵死嗔人守九关只道草中藏白额岂知世上有黄间才闻父老愁三害倐见熊罴寝一班寄谢咸阳叹黄犬何如雾豹隐南山 

　　○冬至 

　　天时人事不难量消尽羣阴又一阳千里家山凭梦到数茎白发为愁长老来度日惟经卷病后关心祗药方六十之年今过五不须苦死问行藏 

　　○菊二首 

　　水冷云疏木叶黄遶篱目送雁南翔酒倾桑落林庐静秋入骚人齿颊香人惜后期沾雨露天教晚节傲风霜凭谁寄语陶元亮不为南山兴自长 
　　西风吹叶静千林独有幽香伴苦吟细叶宫槐舒碧皱小花佛顶晕黄深谁怜细雨情何限可忍清霜瘦不禁寄语儿曹莫轻折重阳留待付孤斟 

　　○九月十一日夜对月 

　　无花无酒过重阳转觉闲居兴味长明月岂随人薄厚黄花不逐世炎凉闰年节晚初过雁老境衾寒知有霜清境唤回蝴蝶梦起寻竹影据胡床 

　　○答赵庆之节使 

　　故人别后定何如春雁来时忽寄书壮岁从军几人在老来分守五年余挂冠无计追弘景幞被何时从魏舒遥想西州贤父老瓜畴闲伴故侯鉏 

　　○题刘莱州像 

　　当年二老赵张俦 【王翛然知府焦明镜运使】 独许先生第一流异政曾闻山鬼伏直声须向古人求从来走卒知司马到处儿童说细侯惆怅当年旧游处羊昙不肯过西州 

　　○九日会极目亭 

　　孤亭高压冷云堆九日登临贳酒杯魏国河山残照在梁王台殿野花开鸥从白水明边没雁向青天尽处回未必龙山如此会座中三馆尽英才 

　　○再和 

　　秋兴高于滟滪堆秋光并入阮公杯霜凋蒲剑三棱折雨裂荷衣十字开北雁远浮梁水动南云低抱楚天回前年此日登高会点检唯无短李才 【谓屏山死矣】 

　　○过杨太尉坟 

　　道傍古冢入荒榛下马摩娑汉八分谁谓皇天无老眼却令大鸟泣孤坟独携一盏霜风酒共酹三峯日暮云李杜就诛钩党起可能天下独伤君 

　　○过邠州二首 

　　地灵物秀古称雄前有汾阳后范公千古山川形胜地两朝人物画图中一家忠厚余风化七月蚕桑咏女功谁识圣贤遗意在黍离篇末继豳风 
　　遥看泾水遶城流下尽陂陀始见州岁暮简书催出塞天寒风雪送行舟坡田井井龟图画山路盘盘篆印缪更欲殷勤访陈迹夜深灯火伴牢愁 

　　○过庆阳 

　　地形占得古金汤感叹当时几战场父子一家三范帅功名异代两汾阳四山带郭环天险二水分流会女墙想见公堂无一事临川阁上日飞觞 

　　○暮春得寒字 

　　九日聊偷一日闲三分春色二分阑乡关梦里人空老风雨夜来花更残乍坼瓮泥餻酒熟未开火禁粥饧寒何时投劾归田去杨柳阴中把钓竿 

　　○秋雨 

　　十日秋霖不出门门前流水似江村墙头新竹大于母砌下老桐今有孙泽雁背飞惊吹急濠鱼逆上避河浑秋风未得乘槎便拟控扶摇北海鹍 

　　○百塔 

　　松林横截东南野兰若斜连子午庄平楚风烟开鄠杜断碑岁月自隋唐楼头山入诗人座砌下泉分衲子房更欲秦川穷胜槩却从高塔望云阳 

　　○过石氏园 【乐天故居】 

　　石氏园亭竹一围眼前胜事只心知幽禽有语能留客流水无情自入池客里岁华将尽日梅边春信独来时醉吟吟后无吟者又得闲闲一首诗 

　　○上已游西园分韵得兰字与杨礼部携同院诸公赋二首 

　　相逢草草即杯盘谁识吾曹个里欢燕蹴檐花堕茵席鱼摇波日动栏干无穷照影溪溪柳不住吹香畹畹兰已属清明连上巳更容飞葢接鹓鸾 
　　跨凤骑麟玉笋班蹇驴不作杜陵酸已烦茧纸书陈迹更许仙舟泛碧澜酒令致师严细柳诗朋鏖战剧皋兰鳌头却返瀛洲去梦觉扬州鹤背宽 

　　○挽刘云卿 

　　人物于今叹渺然如君才德几人全忠言唐介初还阙道学东莱不假年黄壤苦埋经世志青毡未了读书缘西园酬唱空陈迹泪洒南风擘素笺 

　　○杨尚书宫直雪诗拟应制作某时在假闻而和之二首 

　　霰雪霏霏点玉英玉堂铃索峭寒生也应天上多珂叶无赖人间有化城兔苑因而贤者乐羊羔加以圣之清吾曹安预筹边事且及新年贺太平 
　　黄昏陡觉峭寒生漏涩铜壶第几更未放六花齐苑树先留半月抹宫城一陶风俗还纯素尽领乾坤入太清应是上方观下界放教双眼一时明 

　　○二月见梅花 

　　不应开处避严冬无赖春寒雪尚封纵使风霜欺尔瘦可能桃李为君容庞睂都尉嗟何晚飞骑将军叹不逢毕竟荣枯无定在此花劝汝倒金锺 

　　○春寒花较迟 

　　吟怀常恨负芳时及至春来雪尚滋榆荚半含椒粒色柳条未变曲尘丝墙阴更觉花开晚水冷应知雁到迟惭愧蓬莱老仙伯已回和气入新诗 

　　○残梅 

　　寒梅不作白头新相对依依似故人要伴宾鸿并社燕未随流水与红尘空枝拟折犹堪嗅残蕊重看不厌频自是东皇催鼎食无情风雨不关春 

　　○杏花 

　　香传微雨隔帘栊十载航舡不负公愁见余春纷雪白且看初日眩霞红两株副使莺吟里一色新郎马足中投老安能知许事一鞭农事趁春风 【此近时字样诗非诗也悚愧】 

　　○庆学士叔献七十寿二首 

　　乞得闲身七十余知几初不为鲈鱼胸中幸有平边策林下聊观养性书收拾云山归蜡屐卷藏事业入篮舆君王拊髀思颇牧未许先生作隐居 
　　小筑龙潭德不孤卢鸿新有草堂图四朝人物今谁在二老风流与我俱把酒笑谈犹解醉上山筋力不须扶文章不逐年龄改能为开兴作颂无 

　　○访天宁周老 

　　敝策羸童负束书清晨渺渺独骑驴乍辞天上尚书履来访人间大士居览镜年年非复我照溪处处得逢渠从今莫讶经过数乞得闲身颇自如 

　　闲闲老人滏水文集卷第七 

　　●闲闲老人滏水文集卷第八 

　　律诗 

　　◆律诗 

　　春游四首 
　　题扇头 
　　平湖戏鸭图 
　　暮归 
　　正觉院 
　　登嵩顶 
　　少林 
　　石楼 
　　嵩山道中二首 
　　题南城楼 
　　香巗寺壁 
　　题扇头 
　　三学院对月 
　　清居寺五杉亭观子野留题 
　　回春谷 
　　秘魔巗 
　　登万寿阁 
　　马头 
　　赵桥 
　　鸡鸣山 
　　卢沟 
　　渔阳道中 
　　达北京 
　　龙山怪松 
　　东京见梅 
　　辽东 
　　北都雪望 
　　北都小雪 
　　袭香亭二首 
　　锦波亭 
　　雨晴二首 
　　灵感寺二首 
　　鸡鸣山下桥 
　　和舜元杂诗二首 
　　圣安小集 
　　和子约立春 
