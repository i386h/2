<!-- { "loadSidebar": true } -->
　　天下之变，莫甚乎君臣父子一旦相失而永诀终天，此人生之至痛，而古人臣之所遭未有以比也。况乎强敌压境，而将帅内离，国步颠危，在不可知之日者乎？此王君之所为于邑而终也。按状：君之始祖彬，国初自襄阳宜城县占籍广平之曲周。传至君之父讳宪祖，以三科武举官钦依守备。君讳国翰，字翼之，自为诸生即有四方之志。从其姊夫总漕都宪路公振飞至淮上，谒皇陵，阅高墙诸宗人，见唐王，心异之，因命君往来省视。及王即大位于福州，召路公自太湖赴行在，而君与其仲子凉武相从，间道度岭至天兴，召对，赐银币，授中书舍人。君虽处闲职，而时在上前陈中外大计，其详不得闻，大抵以去横赋、戢悍卒、固民心为急。君以诸生得侍密勿，荷主知，论事无所避，上益喜。顷之，除贵州道监察御史。是时大帅芝龙已蓄异志，而举朝无敢言者。尝以科敛民间银米，君与之力争于上前，不少假。上目君谓侍臣曰：「此吾之李勉也。」车驾亲征，命兼掌军政司印。以子凉武为金吾将军，掌宝纛。赠父宪祖金吾将军贵州道监察御史，母范氏一品夫人。驾至汀州，君奏：人情恇迫，传敌骑已至近郊，上宜速发。与其子凉武待命行宫前。俄而追骑奄至门，中人与之相持。有张致远者，自诡为上，被执，上乃决行宫后垣出，去。方追骑之来，宫前扰乱。君顾不见其子，独行至陌。人言车驾已西幸矣，君弃其仆马，徒步奔从，及于韶州之仁化县，则韩王也，而乘舆竟不知所之。时君之甥路太平奉命征兵至乐昌，乃往依之。自念弃家从主四千里外，卒遭大变，不得为羁绁之臣。其仲子又生离死别，每寤辟长叹，遂以得疾。间关逆旅，明年二月丙戌，卒于全州。妻张氏，封孺人。子三人。君卒后二十五年，长子奋武迎榇北归。以九月辛卯葬于曲周之先茔，而凉武则死于军中矣。季子绳武早亡。有孙五人。铭曰：有龙■〈虫幽〉蟉，飞而复潜。一蛇从之，枯于嵁岩。徇国之危，奚怨奚嫌？维天不佑，良臣则歼！铭此幽忠，百世所瞻。

　　○常熟陈君墓志铭 

　　崇祯十七年，余在吴门，闻京师之报，人心凶惧。余乃奉母避之常熟之语濂泾，依水为固，与陈君鼎和隔垣而居。陈君视余年长以倍，于县中耆旧名德，以及田赋水利一切民生利病无不通晓。乃未一岁而戎马驰突，吴中诸县并起义兵自守，与之抗衡。而余以母在，独屏居水乡不出。自六月至于闰月，无夜不与君露坐水边树下，仰视月食，遥闻火炮。从容谓余曰：「吾年六十有六矣，不幸遭此大变，不能效徐生绝脰之节，将从众翦发。念余年无几，当实之于棺，与我俱葬耳。」徐生者，名怿，君之同学，诸生，全发自经者也。无何，城破，余母不食以终。余始出入戎行，犹从君寓居水滨。五年而君以疾捐馆。二子相继不禄，贫不克葬。余亦流转外邦。又二十五年而其孙芳绩以书来曰：将以十二月庚申，举其两世六丧葬于所居之西双凤乡吴塘里，而乞一言以铭诸幽。按状：君讳梅，字鼎和，别字明怀。其先宋季自衢州徙常熟。父讳应选，早世，君方八岁。母许氏，年二十有八，闭户辟纑，教之力学，以至成立，为诸生。少以通经着闻，中年旁览诸子及医药卜筮种树之书，课其家人。耕舍旁地数十亩以餬其口，不婴心于名利，未老而休。然里中凡有繇役争讼之事，君未尝不为之调剂，或片言立解。当天启之末，县之豪宦纵其仆干鱼肉乡民。而独于君之居里无所及。至今民间有不平之事，辄相向太息，以为陈君在，当不令我至此也。君孝友睦婣，内行备至，与人和厚，能忍訽不争，题其居曰守拙之门。而谓芳绩曰：「吾穷老无所恨，唯母节未旌，奄遭国变，以此为终天之痛！」又曰：「士不幸而际此，当长为农夫以没世。一经之外，或习医卜，慎无仕宦。」嗟乎，可谓贤矣！余出游四方，尝本其说以告今之人，谓生子不能读书，宁为商贾百工技艺食力之流，而不可求仕。犹之生女不得嫁名门旧族，宁为卖菜佣妇，而不可为目挑心招，不择老少之伦。而「滔滔者天下皆是」，求一人焉如陈君与之论心述古而不可得。盖三十年之间而世道弥衰，人品弥下，使君而及见此，其将噭然而哭，如许子伯之悲世者矣！君年七十有一，配苏氏，有妇德，能佐君周施，先君数月卒。子四：汝珣、汝瑜、汝琳先后并卒。有孙七人，而芳绩居长，以训蒙自给。铭曰：
　　以君之好施，而终窭且贫；以君之行仁，而二十余年不克归其窀。惟厥孙之穷约兮，犹足以无负于九原。我铭其幽，视后之人。

　　○从叔父穆庵府君行状 

　　呜呼！叔父之年五十有九，而实少炎武二岁，以其年之相近，故居止游习无不同也。自崇祯之中年，先王考寿七十余无恙。而叔父既免丧，天下嗷嗷方用兵，而江东晏然无事。以是余与叔父洎同县归生，入则读书作文，出则登山临水，闲以觞咏，弥日竟夕。近属之中，惟叔父最密。叔父亦豪宕喜交游，里中宾朋多会其宅。而又多材艺，好方书，能诊视人病。与人和易可亲，人无不爱且敬者。已而先王考捐馆，余累焉在疚，而阋侮日至，一切维持调解，惟叔父是赖。而叔父以不问生产之故，家亦稍稍落。南渡之元，相与赴南京，寓朝天宫，即先兵部侍郎公之祠而共拜焉，亦竟不能有以自树。而戎马内入，邑居残破，昔日酌酒赋诗之地，俄为刍牧之场矣。余既先奉母避之常熟之语濂泾，而叔父亦移县之千墩浦上，居于墓左，相去八十余里，时一拏舟相过，悲歌慷慨如前日也。叔父不多作诗而好吟诗，归生与余无时不作诗，其往来又益密。如是者又十年，而叛奴事起，余几不自脱，遂杖马棰跳之山东、河北。而叔父独居故里，常郁郁无聊，子姓不才，所遇多拂意者。叔父，弱人也，又孤立莫助，内愤懑而无所发。逋赋日积，久无以偿，余既为宵人所持，不敢遽归，而叔父年老，望之弥切，贻书相责，以为一别十有八年，尔其忘我乎？炎武奉书而泣，终不敢归。而叔父竟以昭阳赤奋若之春二月甲寅，弃我而逝。呜呼痛哉！惟人生之聚散，家道之盛衰，与国运之存亡，有冥冥者主之矣。余又何言！乃挥涕而为之状。叔父讳兰服，字国馨，别号穆庵，崇祯时为太仓州学诸生。有子一人，名岩。

　　○先妣王硕人行状 

