<!-- { "loadSidebar": true } -->
　　浑沌之初天地定位上下摩荡气化而生万物是天地乃万物之父母也物既成形各以气类交感而形化生矣形化之后各父其父各子其子各孙其孙千枝万派势不可混而无别古先圣王乃赐姓命氏以别其族如虞之姚夏之姒商之子周之姬之类姬之后又别为郑为鲁为卫不一而足然推原其始则皆黄帝之后而为厥初生民者之子孙也盖初之别姓以种类之伙亲疎无别则恩爱混于所施恐厚其所薄而薄其所厚仇怨攻争由是而起其意亦甚善也后世别之既乆遂隔骸膜而分尔汝贤者知有父子有兄弟以至堂从功缌之间恩爱流通有差无间不肖者知有父子兄弟而已至于堂从功缌之亲则相视如涂人焉其又甚者父子兄弟之间亦皆相仇雠况堂从乎此则分别既乆之弊而近世贤士君子谱图之所由作也夫先王赐姓一本之散于万殊也近世谱图万殊之归于一本也其实皆欲保全恩爱于无穷焉吾郑受姓始于周桓公之新郑至梁陈间露庄淑三公始着姓于莆三邑之郑宗之屏山旧谱始于秘书公至国朝正统十四年厄于兵燹故今新谱则以三秀为始而谱之为第一代焉三秀公而下赠南京户部右侍郎清泉公为再世封翰林院检讨累赠南京户部右侍郎松庵公为三世自此而下十世以至百世之逺皆由此而系是三秀为一本而万殊百世之后又万殊而一本此屏山新谱之大畧也然今日在吾新谱者亲未尽服未穷如苏氏谱亭记之所谓斯人固未宜有百世之后宁保其终无耶使今日之谱常修而不废则子孙岁时聚会阅而指曰某公某公之子某公某公之孙某其兄弟也某其从兄弟也某其再从三从兄弟也某其族兄弟也千枝万派其始皆一人之身皆三秀之遗体也顾盼之顷孝友之念油然而生借有如斯之人亦何以自立于其间哉呜呼谱法之系人其重矣乎吾族之中自兹以往岂无一二人之贤者乎贤者当以谱责为己任毋甘自弃以励族人可也于是乎书
　　
　　训屏山乡学子弟
　　
　　古者师之所以教弟子之所以学方其少时必先之以洒扫应对进退之节以收其放心继之以事亲敬长入孝出恭之礼以培其根本然后诗书六艺之文以辅翼润泽之是童丱之日涵养有素而圣贤之胚胎已具及其既长乃教以格致诚正修齐治平之道所以进之于充实之美光辉之大以收其成功而记诵词章之学不与焉逮其徳成名显如尹之起莘说之肖岩吕之载渭风虎云龙气类交感而成不世之业固有由也西汉去古未逺犹有孝弟孝廉之科乡举里选之法故士习虽杂霸术然亦未至全离其真也唐宋以来以明经进士博学宏词设科以锁院命题糊名易书立法于是惟濂洛闗闽诸儒得不传之绪非科目所能累其它白首穷经埋头蠧简于收培涵养之教耳不及闻幸而捷巍科跻显位则自以为英迈盖世人莫己若呜呼诸生平日立言皆欲以圣贤自期待于此宜必知所择矣
　　
　　归田咨目
　　
　　民之有生均禀同赋而气习之拘亦或有不齐者所以上古圣神继天立极我列圣法古设官无非欲防其太过引其不及以归于中道而已此国家臣子不问居位去位皆不得不任其责也纪向归扫时见吾莆礼俗大不古若心窃悯之今去祭扫时又六七年适致政还乡着归田咨目十条以自警束以训子孙以告乡人非敢任移风易俗之责但不欲助其纵侈耳倘有怜我老境无日勿破此戒俾得优游林下数年为净鬼入地足矣
　　
　　一向归扫时只不作本处司府县之书今并两京中外之书俱不作也
　　
　　一馈送往复之礼人情不能无也但近时吾莆大家留饮则五凤卓面馈送则羊酒盘盒非惟竞鬬奢侈抑或预投物饵奢侈则坏礼俗投饵则伤名节不可不预为之处今纪到家之日诸亲友系本房儿女亲家则贺礼四事余亲只二事乡里近者一事逺者只果酌以叙乡情而已邀请不用开卓食物不过鱼肉三四味过则例一定固却
　　
　　一本家留客鲜咸鱼肉不过三味蔬菜不拘果品因家中所有不用粘迭高耸酒不过五行七行而止饮量以杯爵大小为度不得掷色高歌日饮抵暮乱性败度莫过于此戒之戒之
　　
　　一亲朋往还谈诗论礼者日来不厌若欲伸冤诉枉求书嘱事而先以礼物罗致者一定闭门不纳
　　
　　一田园庐舎不过足食安居而已若贪心不止虽季氏石崇亦不满其意也今故乡田庐足供晩景若子孙众盛之日听其自行恢拓决不作千年之计若乡间不明田地尤平日之所禁絶者免劳窥献
　　
　　一仕宦退处家乡者正冝韬光养晦以保晩节子孙亲戚平日或有慿藉与人尚气角力者今当包羞忍耻以免灾咎或有被人欺辱不必来告
　　
　　一老年以礼致仕但遇庆祭乡饮非疾必赴上官下顾者当面拜谢于家不必回拜郡邑大夫来者不贺去者不送若素相敬爱者诗文以代亲友好事有以咨目中酒食相邀登临无事干嘱者非盛暑隆寒不却若酒食过丰不辞而归
　　
　　一作文赋诗儒者职业若达官大老徳业隆盛人所共知者志铭表状须与撰作其余诗文有关世教者不拒但年老力恐不胜
　　
　　一乡邦吉凶礼节悉付诸子应酬老年难费精力有同时亲故死亡必往吊哭
　　
　　一冠婚丧祭一依文公家礼并国朝定制朔望家庙行礼上官贵客临门须着有官服色若平时接见亲友只用野服有故出入但用两人肩舆衣匣行李挑而不扛不用在官隶卒里甲人夫
　　
　　昔晦庵先生致仕欲以野服见客恐违俗为人非议故咨目客位以自释纪平日取信于人者未如晦庵而违俗非止于野服一事此归田咨目之所由作也见者幸垂鉴察
　　
　　东园文集巻十三
　　
　　●钦定四库全书
　　
　　东园文集附録
　　
　　○名公叙述
　　
　　公讳纪字廷纲别号东园登天顺庚辰进士改翰林庶吉士授检讨厯官至户部尚书致仕给驿还乡奉诏进阶荣禄大夫卒年七十有六赐葬谕祭二坛
　　
　　幼庄重警敏趋向不凡与孝子刘闵居云洞山中以居敬穷理为学一时名士翕然归仰泉南陈剰夫来谒留阅月自言得见郑子方觉荒疎修撰罗伦谪官泉州往返必约于风亭僧舍讲论数宿曰东圜学问心得为多尝仿周礼作义聚家范阖门千有余指恩义礼法蔼然有章叅酌蓝田乡约举朱子义仓提学周孟中梓其范佥事林充贤序刻约规通行八郡又救止买军之害节省里役之费兴造卧龙诸桥请复枫亭助役乡人德之成化末朝旨促有司迫就道至武夷山复留晦翁精舍数月还明年朝促尤严起供职孝宗登极上疏劝御经筵近儒臣论圣学以正心为要言甚切上有这本所言朕当体行之旨课士必先德行进退惟公虽当轴子弗庇召国子祭酒陛见司礼权珰陈寛见纪仪容修伟以乡里故求见却之驸马习礼稍愆召伏堂下不少贷再入经筵尤多启迪一日讲太甲中篇纪进曰人心向背系君德之修否若任用忠良纳诲辅德则人爱戴若比昵近幸蠧政纵欲则人心叛离天命去留亦因以异左右竦然万寿节旧规设醮礼部取监生执事纪曰监生读圣贤书岂识此礼上疏极言设醮祝延之非不报国学有膳余银千两典簿以常例奉纪曰膳为监生何与祭酒悉归诸官同官刘谓纪形其短属监丞林大猷为言纪曰非敢立异不忍白首而改节也○山东大旱尝上言人七日不食则死安能待应募之籴今江南粮运阁浅山东乞量许截借俟募到银两籴还不唯民饥得免于沟壑而船轻亦易达于京师深为两便并言太监罗兑新故遗赀巨万愿无爱之以救一方赤子复陈备荒六事上皆嘉纳又论古祭礼天子九献公卿降杀以两今郊庙止三献并言道家絶夫妇之礼优人乱男女之伦今乃使之奉祭祀皆非所以兴礼乐也○弘治丙辰诏举将材疏上武举事目甚详谓武举之科将材所系请创制以补阙典今武举科条多采用之庚申边储告乏户部咨取盐引开中纪上言千里馈粮士有饥色今渭南凉州一带即古渭濵炖煌世代不同地土则一实由军容债帅吞并膏腴怯耕近塞耳宜差官清理督种数年之后边储自足若以见今缺乏则江南寺观田连阡陌收其租税量给斋粮非惟裕边赈济之可资抑且崇正辟邪之有渐事下户部壬戌京师直隶大旱民多死徙因设法令官军月给就水次交兑凡三月积出余米二十余万石充赈先发后闻时全活甚众司礼等监民匠及送船余丁纸钞匠之类于旧制外岁増粮米二十五万余石纪宻疏奏革上可之守备及诸内臣不便至出危言纪不为动江西湖广诸道逋负累数百万计民以运费倍于正粮为艰即奏许折价他如盐钞布帛诸料凡解内库者用费倍之皆奏令解部转送每年所省数十万○正德丙寅漳冦大作入我西鄙纪倡议筑城明年城完冦再至不敢犯戊辰疾作都御史林俊孝子刘闵来视医纪解之曰死生常理毋烦过念第受国厚恩毎闻朝政变易为九京遗恨巡按御史韩廉暨守巡亦至偕郡邑大夫问疾纪语以僊城未固愿卒事以惠一方卒之日正襟端坐占诗二律寿七十有六遗命刘闵治丧勿请葬祭○立朝正直刚毅遇事敢为无毫发诡随人意然用此数罹谗呰尝诚其子曰富贵非可求徒丧所守余以孤忠自信虽为人所谗頼主上圣明殊恩荐及公道何负人耶（俱仙游志）
　　
　　同考礼部会试有国甥在场内廷遣赐茶饼同事因觅其巻甚急公置不发及录进内多不悦宪宗皇帝曰翰林官亦难为也○公器宇寛洪举止凝重虽在燕居必正襟端坐妻子奴隶未尝见其惰容与人无贵贱一于诚作诗文无构思兴到即书终篇不易数字书法端严遒劲虽信笔亦字行井井相对○先侍郎公没公苫块丧次日夜不离三年之内未尝一至后寝黄夫人非丧次不相见蔬菜中偶有荤油辄觉而泣家人惧自是必整洁以进服阕旬余犹未忍改太夫人怜之亲食以鸡因病泻数日乃复常○督学浙江时哀诏至鎭巡议鼓乐导迎公举四海遏宻八音之言以止之同师生宿斋讲礼终制以尽如丧之心今上在东宫行冠礼公采古今帝王嘉言善行凡百条各绘图作赞名曰圣功图表启以进且言皇太子当近正人闻正言不可与儇薄内侍游上优答之一日在东宫披图翫视良乆因指一图谕太子曰哥哥可学此人○公见留都无二年之储辛酉奏设水兑革滥支至癸亥秋京储遂有七年之积其水兑之法南京户部至今遵行军民甚以为便○公自翰林至今官前后乞休一十八疏皆荷温旨勉留弘治甲子三月复移病即官邸视事月余乃以本部印信咨送南京吏部委官署掌上疏恳请束装以待八月始奉有情词恳切晋秩畀传之旨（俱遗事）
　　
　　公自志学便以古人自期尝与张东白罗一峰会讲性理与陈白沙以书翰相规勉又会予云峒玩易考礼主静慎动以求至道闻人有善行虽微贱必奬与之见人之贫贱非亲宻亦周恤之其崇正辅仁之念终身不易家食二十余年足不渉城府上司非往拜其家不获一见晩复着归田咨目十条○事亲尽孝终丧不御酒肉不入房寝丧毕庐墓读书永世克思立朝处乡多大功在在可纪是皆载诸遗事人所共知可以名世而传后者若夫有欲为之志而于时于力有不逮者人未必尽知也然其青天白日乔岳太山则又昭昭不可掩者矣（孝子刘闵撰遗事序）
　　
