<!-- { "loadSidebar": true } -->
　　死生之际大矣！可以死，可以无死，一失其当，不以之伤勇，则以之害仁。然自召忽、管仲，折衷于圣人之手，斯不必置论；至于忠臣之于国、义士之于知己，均为一死，而中有大不相侔者，盖不可不辨也。尝谓意气感激，众人之所同；夭寿不二，君子之所独。今夫传记所载，猝然就一死以取千载名者多矣！及就其平素考之，果尝以千载自望乎？夫惟志士仁人知所以自守也。不汩于义利之辨，不乖于去就之理。端本既立，确乎不拔；静以养勇，刚以作强。其视横逆之来，曾虚舟飘瓦之不若；控搏之变，如寒暑旦暮之有常。心为权衡，自量轻重：知有泰山之义，而不知有鸿毛之生。结缨之礼不至，无取于海隅之伏剑；漆身之志既笃，不屑于督亢之献图。孰先孰后，必有能次第之者！语有之：“君子无终食之闲违仁，造次必于是，颠沛必于是。”信斯言也，匹夫为谅，自经于沟渎，其可与求仁而得仁者一概论乎？君讳庆祥，字瑞宁，姓马氏，以小字习里吉斯行。出于花门贵种。宣政之季，与种人居临洮之狄道，盖已莫知所从来矣。金兵略地陕右，尽室迁辽东，因家焉。太宗尝出猎，恍惚闲见金人挟日而行，心悸不定，莫敢仰视，因罢猎而还。敕以所见者物色访求。或言上所见殆佛陀变现，而辽东无塔庙，尊像不可得，唯回鹘人梵呗之所有之。因取画像进之，真与上所见者合。上欢喜赞叹，为作福田以应之。凡种人之在藏获者，贳为平民，赐钱币，纵遣之。君之祖讳迭木儿越哥，父把骚马也里黜，又迁净州之天山。天山占籍，今四世矣。此地近接边堡，互市所在，于殖产为易。君家勤俭，自力耕垦、畜牧，所入，遂为富人。君之父生三子，其二蚤卒，独君资禀聪悟、气量宏博，侪辈无出其右。年未二十，已能通六国语，并与其字书识之。泰和中，试补尚书省译史。使者报聘丽、夏，君率在行中。大安初，卫绍王始通问大朝，国信使副，倚君往复传报。皇帝赏君谈吐辨捷，欲留不遣；君百计自解，竟获复命。其年乙里只持译书，多所征索，君白于有司，诸所征物，皆画一供进。自以身在名取之目，匿而不言。乙里只见卫王，自陈所以名取君者。王召问，君面奏不愿行之意，辞情恳到。王为感动，连赐之酒，出内帑重币，并所酌金钟赏之。宣宗迁汴梁，乙里只再至，复斥名索君。朝廷幸和事可成，谕以敦遣之旨。君以死自誓，行议遂寝。于是。君相以腹心倚君，频岁迁擢。乃自常调中，特恩授开封府判官、进官昭武大将军。内城之役，奏充应办使。城成，以劳迁凤翔府路都总管判官。元光二年秋，大兵有深入之耗，行台檄君与治中胥某分道清野。去城不三四里，猝为游骑所驰，君与其子三达，俱为所执。兵人欲降君，拥迫而行，言语相往复，竟不屈而死。得年四十有六，实十一月之二十二日也。三达以是夜亡还。主帅恶于坐而不能救也，出骑兵千人，舆尸而归。三军之士为之恸哭，官吏士庶，旦夕临者三日，葬之。寻具君死节，驿奏之。诏赠恒州刺史、辅国上将军，立像褒忠庙，岁时致祭，且征一子入侍。皆异恩也。君娶马氏，子男三人，长即三达，次铎刺，次福海；女一人，适杨氏。君严于教子，动有成法，必使知远大者。三子亦能自树立，有君之风。女弟适安氏，甥天合，父殁后，躬自教督，逾于所生，习诸国语，洎字书授之，为它日起家之地。其后马氏宅相，果有成之者。己酉秋九月晦，三达涕泗再拜，以君墓铭见请。予谓南渡以来，死节之士皆耳目所接见，恒州之事，固已饱闻而餍道之矣！盖君平生时，每谓所亲言：“君父之恩大矣！在狄道，则捕为生口而全活之；在辽东，则衣食之，衣食之矣、又纵遣之；在大兴，则开仕进之路，而官使之，官使之矣、危急之际又以心腹倚之。顾以尽此身以答万分耳！”是则忠义奋发，不谓之素定于胸中可乎？是可铭也！乃为论次之。君尚多可称，弗著；著所以与享于褒忠者。铭曰：

　　墓木柏松，碑石蛟蛇。君得所以归，而行路赍嗟。莫啬者才，赋君则多；沉潜而刚，悃愊而无华。曾是象胥，孰从渐摩？主恩岱崧，我乃负荷。何以矢之？之死靡它！参乎吾前，不磷于磨。宁以四方之强，偕妾妇而媕婀。河源九天，放为颓波；砥柱中流，终古不颇！彼美人兮，何直去裔而即华？匪我前知，神理不遐。汉貂七叶，其必尔家！

　　赠镇南军节度使良佐碑

　　天兴元年六月乙亥，尚书左丞臣蹊，上故御侮中郎将陈和尚死节事，且言：“臣以使事至朔方，有为臣言者：‘中国百数年，唯养得一陈和尚耳！’乞褒赠如故事，以劝天下。”事闻，诏赠镇南军节度使。尚书省择文臣与相往来而知其生平者，为褒忠庙碑。宰相以东曹掾吏部主事臣某应诏。臣尝考于朋友之际：汉李陵以力尽降匈奴，武帝族其家；陇西士大夫至以李氏为愧，而司马迁亦以陵故而下蚕室。盖天伦之重，美有以相成、恶有以相及，所系之大如此！惟镇南之事壮矣！以圣朝承学之臣之多，而猥用下臣概之，古人所以为辱者，臣与有荣焉。谨百拜稽首而论次之。按萧王诸孙曰乞哥者，于国姓为疏属。其上世以上京军戍天德，因而家焉。泰和南征有功，授同知阶州军州事。及阶州反为宋，战于嘉陵江之上，死之。是生镇南。镇南讳彝，字良佐，以小字陈和尚行。贞祐中，年二十余。北兵破丰州，执之而北。时从兄安平都尉鼎，亦以力战殁入北中。二人者名为群从，而义均同父。故镇南之母留丰州，而安平母事之。镇南居帐下岁余，托以省母，乞南还。北人以一卒监之。至丰，乃与安平杀监卒，夺十余马，奉太夫人而南。北军觉，合骑追之，得由他道以免。既而失马，载太夫人以鹿角车，而兄弟共挽之。南渡河，朝廷官之，安平得以世爵为都统，镇南试护卫，中选。宣宗知其材，未几转奉御。安平行帅府事，奏镇南自随，诏以提控从军。安平敬贤下士，有古贤将之风，辟太原王渥仲泽为经历官。仲泽文章论议，与雷渊、李献能相上下，故镇南得师友之。天资高明，雅好文史，自居侍卫日，已有秀才之目。至是授《孝经》、《论语》、《春秋》、《左氏传》，尽通其义。军中无事，则窗下作牛毛细字，如寒苦一书生。仲泽爱其有可进之资，示之新安朱氏小学书，使知践履之实，识者知其非吴下阿蒙矣。三年，安平罢帅职，例为总领，屯方城。军中有太和者，与镇防千户葛宜翁斗，讼诉于镇南。镇南在其兄军中，一军之事皆与知之，非特于其部曲然。葛之事不直，即量笞之。葛素凶悍，耻以理屈受杖，竟郁郁以死。留语其妻，必报镇南。妻乃以侵官讼于朝，且有挟私仇之愬；积薪龙津桥之南，约不得报则自焚。朝廷乃系镇南方城狱。国家百余年，累圣相承，一以人命为重，凡杀人者之罪，虽在宗室，而与闾巷细民无二律。南渡以后，郡县吏以榜掠过差辄得罪，去者相踵也。议者疑镇南狎于禁近之习，倚兵阃以为重，不能如奉法之吏；横恣之犯，容或有之。使者承望风旨，即当以大辟。奏上，久之不能决。镇南聚书狱中而读之，盖亦以死自处矣。安平病久而愈。明年，诏提兵而西，因朝京师。上怪其瘦，问：“卿宁以方城狱未决故邪？卿第行，吾今赦之矣！”明日，台谏复有言。后数月，安平以物故闻，始驰赦之。有旨：“有司奏汝以私忿杀人。私忿未必有，至于非所得笞而强之，非故而何？汝兄死矣，失吾一名将；今以汝兄故，曲法赦汝，计天下必有议我者。他日汝奋发立功史，国家有所赖，人始当以我为非妄赦矣。”镇南泣且拜，悲动左右，竟不得以一言为之谢。乃以白衣领紫微军都统，再迁忠孝军提控。五年，北兵犯大昌原，势甚张。平章芮国公问谁可为前锋者，镇南出应命。先已沐浴易衣，若将就木然者。擐甲上马不反顾。是日，以四百骑破胜兵八千，乘胜逐北，营帐悉迁而西。三军之士为之振奋思战，有必前之勇。盖用兵以来，二十年，始有此胜。奏功第一，手诏褒谕，一日名动天下。忠孝一军皆回纥、乃满羌浑部落及中原人被掠避罪而来归者，骜狠陵突，号难制之甚。镇南御之有方，俯首听命，弭耳帖伏，东而东，西而西，易若驱前豕而逐狐兔。所过州邑，常例所给之外，一毫不犯。每战则先登陷阵，疾若风雨，诸军倚以为重。六年，有卫州之胜；八年，有倒回谷之胜。始自弛刑，不四五迁为中郎将，官世袭。于是四方内外，知方城之狱、圣天子所以定国是、结民心、厉士气以宏济于艰难者，至矣！其当之也，不以一人之私而废万世之法；其贷之也，不以匹夫之细而伤天下之功。不然，则生杀与夺，廷尉平一言之顷而决，何至历十有八月之久邪？陛下之所以御将，镇南之所以报国，君臣之闲可以无愧千古矣！副枢密使蒲瓦无持重之略，尝一日夜驰二百里而趣小利，诸将莫敢谏。镇南私为同列言：“副枢以大将而为剽劫之事，今日得生口三百，明日得牛羊一二千，而士卒以喘死者不复计。国家所积，必为是家破除尽去矣！”人以告蒲瓦。蒲瓦一日置酒，手劝诸将，及镇南，蒲瓦曰：“汝尝短长我，又谓国家兵力，当由我而尽，至以比刑人时德全，诚有之以不？”镇南饮酒竟，徐曰：“有之。”蒲瓦见其无惧容，漫为好语云：“有过当面论，无后言也！”元年，钧州陷，北军下城，即纵兵以防巷战者。镇南避隐处。杀掠稍定，即出而自言：“我金国大将，欲见合按白事。”北兵以数骑夹之，诣牙帐前。问姓名，曰：“我忠孝军总领陈和尚。大昌原之胜亦我，卫州之胜亦我，倒回谷之胜亦我。死于乱军，则人将以我为负国家；今日明白死，天下必有知我者矣！”北人欲降之，斫其胫，不为屈；胫折，画地大数，语恶不可闻；豁口吻至两耳，噀血而呼，至死不绝。北人义之，有以马湩酹之者，云：“好男子！他日再生，当令我得之。”时年四十一。铭曰：铭亡

　　辅国上将军京兆府推官康公神道碑铭

