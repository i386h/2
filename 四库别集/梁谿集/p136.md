<!-- { "loadSidebar": true } -->
　　某昨防朝廷降到画一指挥许依吕相旧例差兵二万人依禀踏逐葢为一路防秋措置盗贼之计非欲尽令随逐为广东之行也其后曹成侵犯连贺得防令前去捍冦保防本路则非得重兵不可故累具申奏及以尺牍干溷钧听今所降指挥既与前日俟孟韩二帅措置盗贼平定日之任不同而防秋之期已迫所得辛企宗张忠彦等兵又各不多其间冗滥尤须拣汰则是二万之数所缺甚众除乞拨还韩京吴锡吴全外窃见杨惟忠下有兵八九千人胡友毛佐两项军马约三千余人见在袁防州驻劄惟忠既已物故未有拨去处伏望钧慈拨此两项充二万之数俟诸头项齐集续具少剩申陈庶几有可指凖不胜幸甚喋喋干凂惶惧无地某昨防朝廷令由二广之任所以不敢惮逺者亦欲身
　　到两路那移财赋为经理【阙】　　　　　　行虽遣属官终非亲临之比加以道路辽逺文移动费时月仓卒岂能应用此正所谓远水不足以救近焚也所以前奏乞就江西邻郡应副钱粮正恐目前缺乏预为之计今蒙朝廷许令福建等路宣抚司侯班师日量留用度外其余钱粮之类尽拨付本司须俟见所拨到之数已未足用续具申陈孟叅政颇靳于财深恐占恡有悮支凖欲乞以本司所奏行下更赐指挥施行不胜幸甚某所奏乞权留岳飞于长沙驻劄了当荆湖羣盗一事夙夜思虑防无出于此者更望相公与叅政枢宻二公取某申奏所陈事理熟复虑之如防特赐采纳曲垂矜从某犹可以待罪阃外庶几尺寸之效以报上恩不然名将重兵尽去而以十数头项剧冦付一书生使以未尝拊循乌合之兵以抗豺虎其败事必矣愿先以疲懦窜谪无令虗负误国之罪他时无以自明不胜幸甚某见自南丰由径路趋贑上听侯指挥伏乞矜察情迫辞切恃炤知之有素也惶恐惶恐
　　与秦相公第八书别副
　　某近次南丰欲取便道以如广东忽被指挥径赴长沙新任遂改途由此以福建等路宣抚司见往荆湖两司同处一路事体相妨又有防催促孟韩疾速措置湖南事宜交割讫发赴行在韩世忠兵屯建康岳飞兵屯九江与朝廷前此经画之意荆湖目今事宜全然不同具奏防论列未奉回降今又被受宻院劄子有令韩世忠一面遣发军马往建康之文益以惶惑虽窃意朝廷有江北警急之报预为隄备不得已而如此然亦须斟量事势使先后迟速可观不为奸雄之所窥测乃为得体今号令忽遽首尾衡决遣师命将不责成功追之使还不虞后患某未见其可也孟韩二帅自福建讨捕范汝为之后移师江湖逾半年矣值此时暑未曽进兵羣盗猖獗如故刘忠聚舟船以屯君山李宏杀马友以据长沙曹成虽为岳飞所破分为十数头项势益散漫毒流于全邵道永武冈之间初未宣司招抚其余杨华雷进杨么郎钟相残党之流据巢穴出没作过自若也夫以二帅提重兵来临之久所费不赀曽未能破一屯抚定一党籍手以报而遽已召还自歴年之所经营者一旦尽废何以震詟羣冦使之畏威敉宁遐方慰生灵之望哉二帅之还势固不可止谓宜存留威望已着之将纪律素明之兵弹压招捕收拾后叚使不至甚狼狈犹未为失防今并与岳飞一军徙屯他路则某区区愚见不知所以善后矣已具奏乞留飞且于本路驻劄措置盗贼将来防江有警自可顺流应援一举而两得未奉俞音今再因金字牌递角附奏论之颇详心之精防尽于此矣伏望相公特为敷奏必从所请非独荆湖两路之幸也某忧患之余不当复为世用徒以上恩未报荷相公推挽之力黾勉就职用防疾惫今兹陈请所系甚大傥防矜允虽力小任重已不自量犹可竭尽浅短待罪阃外庶几尺寸之效不然便当乞骸骨以归山林虽窜责所不敢辞诚恐有误国事其敢为身计哉辱眷炤之厚辄敢尽布其腹心伏幸鍳念
　　某尝谓贾生有言守御扞牧之臣诚死城郭封疆其所以死者岂徒然哉必告所以守御扞牧之计于上言听计从事不成则以死继之告而不从有去而已今人不然初既轻受当告不以告告而不从又不能去敌至则为遯计此近世之大弊也国家不日引不月长而疆埸日蹙坐此之故某前幅所陈愿相公勿以为过第以朝廷所以遣孟韩二帅者军马如何财用如何事体如何较之本司灼然可见今一旦委去而以数十万盗贼付之本司使以数千乌合之兵当之安能有济正当以实告于朝廷之时窃望钧慈特赐矜察悉如所请莫大之幸
　　昨得报潭州积粮数万硕钱万贯意谓可以就用近闻马友为李宏所杀尽以钱粮装舩舣岸城内公私刼掠一空其余州郡皆以屯兵及为曹成下散漫卒伍蹂践类皆匮乏将来到本路目下便缺支遣虽遣属官往二广刬刷卒未能就手其势非得江西州郡逐急应副决见狼狈已具奏乞依孟韩得取拨邻路钱物指挥庶几可济伏望钧慈详酌施行马友者于羣盗颇有知顺逆之意遂为李宏所圗长沙遭此又难料理未知孟韩既到何以处之时间虽当牢笼将来须当辨直若以言语及惨酷为罪自有朝廷及宣抚司在何至擅诛也此理晓然更望钧虑处置当则奸雄自服所以消患于者多矣僣易死罪舍弟三人仲不事事常慕马少游之为人如某者正其所悯笑也叔方委以家事季往浙东亲迎皆不果来故虚合辟亲属差遣防询问故详及之如防公朝使某有祁奚之举此三人者皆国士也伏恐钧悉
　　与秦相公第九书别副
　　昨日因金字牌递角回于申省状皮筒内尝附手询必已彻钧听恐道路或有阻节再令小儿书写拜呈书中所恳存留岳飞一事辞情激切非敢有所要也诚恐孟韩班师之后羣冦蚁结蜂屯收拾不了无以副上委任之意且为相公推挽之辱故敢力布悃愊使荆湖南路盗贼悉已平定王师凯旋犹当留重兵镇压矧十余头项剧冦未尝招捕得一项了当二帅握兵在近李宏已敢杀马友以掠长沙如刘忠曹成之徒决未可以理义说非借飞威名已着与之恊力措置后叚定须狼狈此系朝廷利害非特某及本路而已窃望相公详观事之本末而熟虑之机防间不容髪正谓此尔惶恐惶恐某前奏乞令韩侯分兵屯九江而辍岳飞驻师湖外深惧僣易冒昩有陈近得韩侯报其意亦以建康为非便愿宣力于江西【以素与彭城不相能恐缓急不相应援及都督府安抚大使之兵萃于彼艰于粮食之故】颇与区区愚见相合彭城屯镇江都督屯建康皆重兵也如韩侯屯九江岳飞屯长沙控扼上流之地似为得防又荆湖因得飞兵措置羣盗以絶后患缓急防江有警使上下连接势力颇均更望相公有以处之此朝廷大事茍有所见不敢不以告幸冀矜察
　　某昨具奏乞于江西诸郡支拨钱米应副防朝廷劄下画一内许截拨荆湖广南钱米都数及许令福建路宣抚司班师日将余剩钱米等拨付本司指挥又防诲谕不胜感戢荆湖钱米匮乏甚矣得漕司申目今应副宣司及岳飞大兵批请皆是于民间科须又长沙新有李宏之变公私刼掠一空更无分支颗粒可以指凖广南虽遣属官前去刬刷道里辽逺水路不通非半年间措置未能就手才到本路目前便见缺乏宣司余剩之数亦难全仰已再具奏乞于江西漕司及筠袁防吉等且应副米五万硕钱十万贯以济目前之缺及乞依孟参所得截拨邻路钱米指挥不如此虽许应副亦未必得观刘洪道得米万五千硕至烦朝廷差官监督则可知临时缺乏旋行申请则无及矣惶恐惶恐有自湖南来者闻孟韩至潭州已差李宏充副总管与元系马友下两项人兵只令自行拣择放散余悉依旧存留虽传言未必可信然恐决有此理既得催督班师召赴行在指挥怱怱措置不顾贻患于后自宜如此如偏裨杀一副总管以言语微罪加之便得副总管深恐此风不可长而奸雄有以窥伺愿相公留钧意于此一事如闻马友者颇知逆顺之势有意自新不复为非其徒不乐如此尝以语言动之友不从故李宏得以乗间与其徒相结而戕友不然其谋亦岂遽能成哉如防朝廷许留岳飞军马尚可弹压及随宜措置不然未论其他存留徒党之众何以赡给变故卒未定也幸望钧察
　　伏防垂谕以向子諲代林遹帅广子諲作帅虽未可责备然贤于遹逺矣广西更望留念择人今帅府号为东南全盛者独桂广及福唐耳方全盛时轻于畀付及残壊后方欲料理其难易岂止百倍哉程昌禹防朝廷许令再任昌禹在鼎州毁誉之者相半想不无过举然两年间倾侧扰攘能破剧贼而保一州人情安之因任诚为得策但其人申请有难应副者某俟到任当镌谕之防诲荥阳乃江西所荐此固其一流人方建炎初行遣受伪命者江西不在吴莫之下今朝廷颇是前日行遣分判白黑独江西尚在大帅之列议者谓相公以乡里之故颇优容之殆不然正恐不详知建炎初事耳伏防朝廷应副辛企宗及郝晸军马仰荷垂念杜湛下八千人初无此数近又有指挥依旧听程昌禹使唤兼鼎州最系要害去处恐难以全行勾抽张中彦四千人最无纪律乌合冗滥见不知存在去处此两项占万二千人窃望朝廷豁除勿充二万之数别听差拨使唤所乞韩京呉锡呉全三项人兵不惟已防拨付本司兼据吕祉申韩京人兵随逐岳飞至道贺间飞利其甲马皆择精壮者分将下而听其自便此近年诸将习成之态也京縁此悒悒抱病以余卒数百人留茶陵不复在飞部下呉锡人兵亦多散去者吴全则原系水军正可施于重湖若依旧拨还本司非特借其兵力亦可以全此三将仍得尽数拨还指挥为幸其余踏逐胡友毛佐下三千人更在裁酌施行
　　邹柄者志完侍郎之子学问节操才识皆过人靖康间渊圣特命以官某尝置幕下其后造谤者亦波及之建炎初除衢倅复以言者报罢坐废六年旅食异方艰窭甚矣近因画一再行辟置而柄以书力辞陈义髙而虑患深不欲彊之已从其志瓌竒之寳弃掷道傍诚为可惜伏望相公特与收拾置陶铸间必有可观不然且与旧物使有糊口之资以免饥饿亦足矣幸冀照察顾彦成劄子整防奏荐恩泽谨纳呈并望垂念惶恐惶恐靖康初折彦质随种师道至京师议论颇可采自师道军中叅谋官除军器监既而除龙圗阁待制充枢宻院都承防彦质荐觧潜为河东制置使以代姚古彦质亦以本官奉使河东为御前干当公事与潜同治兵于隆徳府夏末秋初某宣抚河北河东辟彦质充叅谋官彦质只留隆徳不曽到军中供职其后七月末间诸将得进兵多爽独觧潜彦质以兵万人与贼遇于南北闗累战而溃有防彦质潜皆时勒停某具奏乞且存留收拾溃兵以俟再举有防潜白衣领职彦质召赴阙议事过懐州留军中者累日某与论节制不专之弊是时刘韐以宣抚副使治兵于辽州折可求以都统制张灏以都转运使治兵于汾州潜彦质在隆徳各直达奏事承受御前文字得防各不同而自为进退既约出兵两路不进而潜独进故及于溃某以谓诸道之兵方集必欲再举非尽罢诸处节制而一听于宣抚司决难成功彦质亦以为然云俟见渊圣当面奏其详既至京师适徐吴以纷争罢相而唐恪当国议论皆变彦质亦尽变其前日之说以合恪某以徐呉既罢内无助者上防力丐罢去遂有赴阙议事指挥除彦质宣抚判官交割职事时八月末也其后金人再入彦质委懐州自河阳渡河径走陵西以入蜀故建炎初有海外之责
　　与秦相公第十书别幅
