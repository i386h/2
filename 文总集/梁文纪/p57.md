<!-- { "loadSidebar": true } -->
　　至如元勲旧儒之胄积德累仁之基九世七叶之华相韩事汉之贵不然则子骏之学洞古今平子之思侔造化仲宣之辩识无滞次重之解经不穷然后可以喻旨公卿问对帷扆陪六尺之舆通四方之意求之微臣此涂顿隔
　　上太极殿表
　　四海为家义存威重万国来朝事惟壮观宪北辰之居所正南面之尊贵绣栭镂槛延曜光晖虬柱虹梁杳冥云雾非许邺之敢伦岂雍豫之能拟且工徒乐业庶民自竞一劳永逸不日而成信可以宴飨百神朝觐羣后者矣臣过荷宠荣禄秩优润谨率丹欵上夫一千不足微申鳬跃伏深惭竦
　　昭明太子哀策文
　　蜃辂俄轩龙骖局步羽翿前驱云旂北御皇帝哀继明之寝耀痛嗣德之殂芳御武帐而凄恸临甲观而增伤式稽令典载扬鸿烈诏撰德于旌旒永传徽于舞缀其辞曰式载明两实惟少阳旣称上嗣且曰元良仪天比俊俪景腾光奉祀延福守器传芳睿哲应期旦暮斯在外庄肃内含和恺识洞机深量苞瀛海立德不器至功弗宰寛绰居心温恭成性循时孝友率由严敬咸有种德惠和齐圣三善递宣万国同庆轩纬掩精阴羲弛位纒哀在疚殷忧衔恤孺泣无时蔬饘不溢禫遵逾月哀号未毕实惟监抚亦嗣郊禋问安肃肃视膳恂恂金华玉璪驷斑轮隆家干国主祭安民光奉成务万机是理矜慎庶狱勤恤关市诚存隐恻容无愠喜殷勤博施绸缪恩纪爰初敬业离经断句奠爵崇师卑躬待傅宁资导习匪劳审谕博约是司时敏斯务辨究空微思探防赜驰神图纬研精爻画沈吟典礼优游方册餍饫膏腴含咀肴核括囊流略包举艺文遍该缃素殚极丘坟幐帙充积儒墨区分瞻河阐训望鲁扬芬吟咏性灵岂惟薄伎属词婉约縁情绮靡字无防窜笔不停纸壮思泉流清章云委总览时才网罗英茂学穷优洽辞归繁富或擅谈丛或称文囿四友推德七子慙秀望苑招贤华池爱客托乘同舟连舆接席摛文掞藻飞觞泛醳恩隆置醴赏逾赐璧徽风遐被盛业日新仁器非重德輶易遵泽流兆庶福降百神四方慕义天下归仁云物告征祲沴褰象星霾恒耀山頽朽壤灵仪上宾德音长往具僚无防谘承安仰呜呼哀哉皇情悼愍切心纒痛嗣长号附萼增恸慕结亲游悲动氓众忧若殄邦惧同折栋呜呼哀哉首夏司开麦秋纪节容卫徒警菁华委絶书幌空张谈筵罢设虚馈饛饛孤灯翳翳呜呼哀哉简辰请日筮合贞幽埏夙啓宫献成武校齐列文物增明昔游漳滏宾从无声今归郊郭徒御相惊呜呼哀哉背绛阙以逺徂轥青门而徐转指驰道而讵前望国都而不践陵修阪之威夷遡平原之悠缅骥蹀足以酸嘶挽凄锵而流呜呼哀哉混哀音于箫籁变愁容于天日虽夏木之森隂返寒林之萧瑟旣将反而复疑如有求而遂失谓天地其无心遽永潜于容质呜呼哀哉卽宫之防漠安神寝之清閟传声华于懋典观德业于徽諡悬忠贞于日月播鸿名于天地惟小臣之纪言实含毫而无媿呜呼哀哉
　　自序
　　余少好书老而弥笃虽遇见瞥观皆卽疏记后重省览懽兴弥深习与性成不觉笔倦自年十三四齐建武二年乙亥至梁大同六年四十载矣幼年读五经皆七八十遍爱左氏春秋吟讽常为口实广略去取凡三过五抄余经及周官仪礼国语尔雅山海经本草并再抄子史诸集皆一遍未尝倩人假手并躬自抄录大小百余巻不足传之好事盖以备遗忘而巳
　　任孝恭【字孝恭临淮人中书通事舍人侯景乱遇害】
　　为李庆州孟坚使与覃无名书
　　昔陆贾皇华定交知于南越长卿披绣通夷险于夜郎故传美于往书流芳于篆素足下南中盛族岭表豪门籍誉旣深承芳巳旧但道旷风云论平生而莫即江山间阻衔杯酌以何因空想神魂徒劳梦寐仆世禀威仪门勒钟鼎提戈海岳推毂数千逮我不才无兼文武鸿私弗替应兹阃外麾盖所临实宣慈造足下刺举一隅同奉家国进止之宜实俟高算
　　辞县啓
　　但以执笏丹墀累飞庭叶垂缨禁里屡改栏花顾慕阶墀不愿违奉不使恋主之心施于犬马倾日之志偏在葵藿
　　谢赉钱治宅啓
　　绳枢断续薄雨巳倾席尸穿阑微风自卷不悟恩隆问舍降自天造事深更宅乃被庸微跪条可授毁垣再筑遂得窻临上路户望东家人悦爽垲里惊轮奂门学于公逆容驷马巷均王濬豫拟幡旗
　　谢示围棊啓
　　隐雷自天昆虫巳听浮隂在汉柱础先霑笑古人之未工知前事之巳拙旣妙借手传乃事因辞见微而能显婉以成章孝恭人实下愚才归末品效嚬丑反学步蹇归文业未彰武功巳坠内媿齐竽外羞鲁服滥出簮缨非增后车之数谬颁计食空贵长安之米
　　谢赉裙襦啓
　　庭阙桑麻室空机杼牀无暖席桁靡悬衣値蓬巻北郊鴈飞南浦雪闇河阴氷生海防而绳带屡尽苦风霜之切弊履恒穿践泥沙之冻自怜袖短虽内手而犹寒每恨衣轻徒敛襟而弥怆【并艺文类聚】
　　为羊侍中让表
　　抟风扇翮不觉高升击水扬鬐遂迷逺大犹愿长城巨防射鲁仲之书白羽朱旗振武安之几深入五千张空拳以报主横行十万勒燕岭而酬君
　　为汝南王檄魏文
　　夫大盗移国终继枭翦之诛凶狡慿陵必致殱夷之戮所以董卓称乱徒借羣雄之手王莽偷安卒成光武之业故市耀脐灯府传饮器我有梁君临一境卜世相承保乂黔黎事逾年祀尒朱荣胡貊遗种边塞是居奸宄妄才凶愚丑类茹血飡腥本非人品依随水草取类马牛而包藏祸图窃怀反噬遂长驱种落用袭我周南率彼酋豪侵陵我河县所以流离播越亟淹星纪仰慕园陵俯伤黎庶遂得式仰唐朝宣奉舜阙梁大皇帝功逾五帝道迈三皇负扆当轩平章百姓垂拱而治协和万邦今遣同州刺史范遵等董率前锋扬旌致讨先取滑台鼓行金谷关东英俊河北雄才痛桑梓沦芜室家颠陨饮气呑声志申雠怨士各怀归民思父母表里符契神灵响集王者之师有征无战锋刃所裁幸勿罹染【并艺文类聚】
　　梁报东魏文【东魏侍中元世俊有请和移文此梁报之也载文苑英华而艺文载任孝恭答魏初和移文大同小畧英华并収按梁书孝恭兼中书通事舍人专掌公家笔翰则此当是孝恭所撰时敬容为尚书左仆射故署其名耳　世俊文见魏】
　　侍中宣惠将军尚书左仆射何敬容报魏执事成汤二十七征志惟静难轩辕五十二战义在拯民旣异时而同致信殊政而一揆岂其黩武以穷兵宁为仗威而尊大我皇帝降兹上圣承彼百王负扆君临不以四海为贵冕旒日昃常以百姓为心同二仪以覆载一六合而光宅德逾羲昊道迈唐虞谅开辟之一君信典谟而莫拟均心彼我等悦怨亲物有常怀人无异信自北阙纷扰河洛沸腾牝鸡索家萧墙起衅事似谭尚义类阏沈竞寻干戈民无定主马泣师月陈庭廐裹粮请救日填阙下单民有时雨之望遗黎兴徯后之悲诚感仁恕理恻皇慈任好璅璅纳二晋君小白区区存三亡国况我朝廷宁忘拯救是以命师薄伐至于伊川云旗屡张非为翫武钲鼓载陈岂尚威力汤征不祀周有义兵匹夫是讐尺土非利百战百胜非善之善九拒九攻终劳率土纳隍之虑无忘寝食李陵失律摧身晋阳获彼来移闻见委曲知魏当璧得人兆有主作相惟贤栋梁克室欲偃兵戎式敦隣好九臯旣响唳天巳闻铜山一啓灵钟斯应矧乃出其言善千里莫违嘉言孔昭良以収纳且敌怨敌惠不在后嗣存羊补牢亦所未失移至之日辄以奏闻卽蒙诏可不爽来意行符缘边偃兵解甲庶烽火不惊边亭息征夫舍刁斗之勤处妇无愤望之志寻常不争农桑是务分灾恤患继好息民【阙】在此岁乆情无疑难还使赍移报彼来怀【上圣一作仁圣竞寻一作亲寻摧身一作随身克室一作充室】
　　答魏初和移文
　　盖轩辕五十二战义在拯民汤武二十七征本惟静难明异时而同致信殊政而一揆我皇屈兹上圣承彼百王巻六合而包容二仪而覆载照高日月泽富云雨値魏氏纷纶亟离星晷竞寻干戈争以兴废王无卒岁相不浃辰只马泣师月陈庭阙裹粮请救日欵关扉故屡动云旗再驱苍兕同小白之存亡等任好之继絶匹妇是雠尺土非利然百战百胜犹苦四民九拒九攻终劳万姓纳隍之念无忘日昃李陵失律暂摧羽鳞同孟明之反秦似荀防之归晋并赍来移闻之委曲知彼当璧得人兆有主欲偃兵戈式敦雅好鹤鸣九臯戾天巳响出其言善良以欣然辄勒缘边屯戍各息烽警旌旗昼卷刁斗夜停混鸡犬于四邻接桑麻于二境【容英华作含富作蓄万作百并赉作少展】
　　赛钟山蒋帝文
　　尝闻河南少雨汉主避其正殿许下辍润魏后计彼尘书和气乖运隂阳舛互风至若汤云生犹火速能制兹东井告彼南箕水满毕星气冲卯地使君子有亹亹之心耕夫无慼慼之念
　　祭杂坟文
　　惟尔防然往代求圆石而无名邈矣遐年讨方塼而不记封树漂殄谁别羽商之家坟垄倾回终迷庚癸之向近创此伽蓝实须泥瓦命彼硕人置兹屯邑不谓纶绳所用遂毁牛亭之基锹锸所侵爰伤马鬛之势重使翠幙临风佳城见日昔灵沼枯骨周王改以衣冠广武横尸汉主加其槥椟辄勒彼山虞覆頽隍于旧趾命兹匠者修反壤于故林还蚁结之文依似坊之势幸得宜阳大道无变无移京兆长阡勿回勿徙庶幽魂游止践昔径而不疑涂车往还瞻旧辙而犹在
　　张缵【字伯绪范阳方城人歴平北将军宁蛮校尉】
　　丁贵嫔哀册文【贵嫔普通七年薨诏吏部郎张缵为哀防文】
　　菆涂旣啓桂樽虚凝龙帷巳荐象服将升皇帝伤璧台之永閟悼曾城之不践罢乡歌乎宴乐废彻齐于祀典风有采蘩化行南国爰命史臣俾流嫔德其辞曰轩纬之精江汉之英归于君袂生此离明诞自厥初时维载育枢电绕郊神光照屋爰及待年含章早穆声被洽阳誉宣中谷龙德在田聿恭兹祀隂化成终王风攸始动容谘式出言顾史宜其家人刑于国纪膺斯眷命从此宅心狄缀采珩佩动雅音日中思戒月满怀箴如何不局天高照临紞莫修袆章早阙成物谁能芳猷有烈素魄贞明紫宫昭晰逮下靡伤思贤罔蔽躬俭则节昭事惟防金玉无玩筐筥不捐祥流德化庆表亲贤甄昌轶啓孕鲁陶燕方论妇敎明章阃席池早扃湘沅巳穸展衣委华朱幩寝迹慕结储闱哀深藩辟呜呼哀哉令兆良葆引迁祖具僚次列承华接武日杳杳以霾春风凄凄而结绪去曾掖以依迟饰新宫而延伫呜呼哀哉啓丹旗之星斾振容车之黼裳拟灵命而郁楚泛凄管而凝伤遗备物乎宫寝掩重阍于室皇椒风暖兮犹昔兰殿幽而不阳呜呼哀哉侧闱高义彤管有怿道变虞风功参唐迹婉如之人休光赤舄施诸天地而无朝夕呜呼哀哉
　　与陆襄晏子论陆云公书【襄字师卿吴郡吴人歴度支尚书　晏子襄从子大匠卿　云公字子龙中书黄门郎】
　　【云公累迁中书黄门郎卒缵时为湘州与云公叔襄兄晏子书】
