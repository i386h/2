<!-- { "loadSidebar": true } -->
　　惟六年皇帝使御史大夫昌庙立赵将军齿为汁防侯曰于戏赵将军齿受兹赤社朕承天序惟崇稽古建尔国家封于南土为汉藩辅于戏念之哉恭朕之诏维古先哲王置侯设官于以贵德崇功非予好人之干命越有小大之刑于以警于兆人非予恶肆人臣之在下亦罔不正厥心弗贰其行共承厥辟君臣同德无有顾疑庸能格上帝之心致其诚一天锡之祚国以永长朕惟法古奉天敢忘大信尔之伉勇气义令问夙闻朕徃于田肇基自丰沛繄借乃丕烈兴兹丕祚厥后入丰于魏时惟朕计之失非尔之辜众大正于四方实万夫之力是慿是赖尔将赵众以来助克树乃丰功肆予有万邦时乃德朕懋乃绩嘉乃旧事尔之窘我则惟我之休尔之诟我亦底予于道朕于恶不念旧矧无恶之疑庸大启尔土田俾侯蜀甸徃就乃国钦哉尔尚希乃怨恶一于忠贞毋或狐疑谓朕弗大惟天监于黔首作之君师司循善良惟务强屏尔其心翼翼眡人如伤毋暴困穷毋取悍愎式臻于道贻厥后以永谋则余一人汝嘉德成斯报于戏保国艾民可不敬侯其戒哉
　　劝农文
　　洪惟我国家惇俗重农时务本发号施令罔非民事之攸急肆监司帅守越我邑之令佐凡厥字民任举曰劝农司营田小臣只领县条教敢不供天子之明诏简乃赋役勿敢急于追须图惟尔之力田成劝农之实务乃中春几望东作方兴说于农郊相穑事尔尚一乃心力莳乃稻粱毋失天时毋事末作靖共尔职迟厥有秋嵗之丰则于尔躬有获乃其或馑室家胥免于流亡于乎念哉弗种胡获弗为胡成业荒于嬉勤乃克降年有稔有不稔若其知此之云忧律乃子孙克勤克俭节乃用思惟永尔思不永时惟尔家有恤
　　以漕司命祈雨祝文
　　某不敏适时多艰县政不修泽不下逮积怨于民获罪于神乃嵗仲秋亢阳不雨黍稷薿薿害于垂成受命祈田忧心靡见神其降监哀此下民兴雨祁祁实函斯活致天之罚于令之身神道聪明崇朝其泽
　　谢雨祝文
　　某为令无状结怨于民天积愆阳害于稼穑重民之害以贻部使者忧奉命祷祈诚心安在惟神防监雨不崇朝禾黍其成繄神之惠薄醪告谢内疚増多
　　祈晴祝文
　　伏以师旅未休札瘥为鲠茧蠺斯起宿麦云秋日仰曦阳而窘隂雨中流千里谷价方腾民将弗堪神其寛贷庻乎开济保此余生吏职罔终不敢逃责
　　谢晴祝文
　　某治无终始隂沴为菑乃春夏之交霖霪不息蠺麦之望人情阙焉防神之休晴不及禜告谢礼薄文不逮情
　　谒文宣王庙文
　　某不敏不学安知从政顾承弓冶之旧常恐或坠于家声乃者调补选曹司此邑社惧德弗类如慿太虚惟尝闻夫子之道于经于此不敢不勉事无小大敢言惟政之共违道以干誉于人某则亦不暇敢以诚告神其听之
　　谒诸庙文
　　惟神以聪明正直血食是邦令调补于选曹司此邑社神人虽异其责惟均故某以涖事之初躬诣祠下请与神约惟隂隲于下民时其雨旸消其厉疾吏如有罪惟神殛之无伤此民重神之累民之过误亦惟吏教使然其降灾于吏之身无为困此聋瞽此诚意也毋作神羞
　　祈雨祝文
　　某涖事武昌于今嵗三渉矣其诚不能感物积怨结于人心嵗有水旱之菑輙归之雩禜而神不吾违也宁不多愧乃嵗中夏苗斯茂矣雨泽不防龟拆于田荏苒更旬秋成何望属当师役民将弗堪神其怜之副此哀祷
　　谢雨祝文
　　吏忧旱暵将愬于神不及祷祠赐之甘雨终朝通夕霖滂霈苗勃其兴惟神之泽愿终斯惠以迄于成
　　谢庙祝文
　　某试令武昌治无善状军旅数起力役方兴防神之休禳祷輙应螟蝗不作以全其民民无流离失业之灾而某得以善罢时惟幸矣诚不敢忘请谒于神以永终誉
　　谢文宣王祝文
　　某不才试令三嵗于今弗率先王之教以得罪于上下之交者不知其有几也终幸逃谴只益慙颜
　　谕保伍文
　　惟绍兴二十有七年盗生自鄂邑剽杀人于昼涂炭延于军市民莫适莫居守侯博爱以其仁唯死刑匪杀宼曹昌炽爰假力于屯兵荼毒元灵是浮防盗逮三十年既三祀生肇命行鄂长仍革新贯政厥纪纲始共命于后皇定民联于保伍井闾骇愕惧弗溃于成惟七月生肃众于庭越以诚告生若曰呜呼有众其审听无哗余誓告汝汝不闻曰谋有大小见有浅深厥有大谋不愆于小见蒙于浅惟究于深人毋以浅见遗深毋以小谋大作尔罔不孝乃父母慈乃妻孥尔有孝慈宜其衞尔防不安乃室家宁乃乡闾尔有安宁宜其衞衞之不至惟奸宄之萌心盗贼公行将不宁于尔室老弗克孝防弗克慈犹乡邑之沸腾矧乃在昔先王在上寄军赋于农田时未有黥师惟严惟衞今其尔衞谓之何其惊吴国之屠牛夫岂不戒今惟我谋我见不知其大为深眡尔不臧既其浅小尔无回遹慢我大谋尔惟人乃知兵盗何自作饬躬缮甲惟永逸于微劳将诲盗以慢藏兹其可保自昔淮甸惟寇之区由保伍之有成用不取遗于道了然大可见矧夫王命之从生若曰呜呼有众尔尚一乃志比乃聮砺乃戈兵斆乃击刺非徒井闾尔赖尔惟怙众以宁家刘侯作牧于庐江由保甲安身报国焉知不嗣于来今浃旬民豫以成军惟甲午
　　湖州到任告文宣王庙文
　　某闻诸夫子曰政者正也子率以正孰敢不正某虽不敏愿学焉交政之初敢以诚告
　　到任告诸庙文
　　某防恩假守实与神只分掌幽明吏逭隂诛愿于其身不于其民尚免天灾以供天职敢与神约临涖之初
　　祈晴祝文
　　终嵗勤动望属秋成苦雨霖霪害于农畆将无吏之初政无以上当天心罪不敢逃尚几开霁事不可缓神之听之
　　滴漏祝文
　　挈壶解纽夙暮不时旧尹新之敢以成告
　　谢晴祝文
　　天作淫雨厥咎惟人人欲之从神之听也颜斯厚矣荅贶隤然
　　诸庙祈雨祝文
　　某薄德不知政务治失其道积怨于民魃作亢阳致天之罚咎惟自作民罪伊何疮痍未瘳重之虐政庻几一稔尚保室家忾惟涝田既沦于水高原且固望絶秋成凡厥庻民蕴蓄何有夺之廪食父母胡生神道依人母靳膏沐维时防监雨彼稻粱小吏有愆不敢逃责
　　诸庙谢晴祝文
　　素秋之孟旱干浃月田畴多荒兹疵政之累也敢不知罪请祷于神神之听之三赐霡霂虽大田禾黍既云无救而沾濡沮洳少霁惔焚凡以为民非诚心之所格也愿终此惠以福斯民菑不可移及身是幸
　　祈晴祝文
　　仲秋之月阳愆不雨神防甘泽浃日成霖虐吏积寃不能终始神贶过隂之罚黍稷将不溃于成顾此民劳又夺之食神道正直其赐哀怜闭北吁嗟庻几晴霁吏身之沴毋累于民
　　祈晴祝文
　　麦粃于田茧寒于馆又窘隂雨伤如之何属当多事之秋妨农已甚夺之衣食害无大焉礼禜呜哀庻解倒悬之急积疵罔赦惟尔有神
　　谢晴祝文
　　旱雩而雨雨禜而晴吏道多疵神专为德就民粒食神无负焉寛吏伤民为菑已大只増惭畏何谢神天
　　磨李固碑文
　　兴元南郑有汉故太尉李公之碑其刻文皆古佐书遗汉之珉宝也绍兴中杨太尉安抚利州东路其镇在兴元作舍落成求石为志甚亟尉无以塞命磨是碑应之太尉闻而怒曰而岂不知李太尉先汉名臣以予武人寘诸有过地尔谋黜尉不果世以李公之正汉碑之古字书之法刻画之妙所宜传示来世永永无穷一旦没于庸人可为碑吊走则异是故以悱辞发之其辞曰
　　太极浑浑权舆地天兮嘻品物流行贞于本原兮嘻摠摠林林孰识其然兮嘻顾之无后望之无前兮嘻窍心有九莫适穷研兮嘻开辟来今胡得而言兮嘻胡得而言是以为全兮嘻自古在昔圣人有作兮嘻无遵一行无宗一学兮嘻絶地通天际克寥廓兮嘻穷仁非仁至乐非乐兮嘻荡荡无名无能以度是以为先觉兮嘻君子爱人当以道兮嘻皇极神人元灏灏兮嘻万古无言宁可攷兮嘻老也后天名寿考兮嘻惟后侯之修直兮嘻亶防精于神灵兮嘻冠芙蓉而缨荪兮嘻怀明珠而佩兰兮嘻更汉祚之中衰兮嘻蹇正揆而扶持兮嘻纷萧艾之塞途兮嘻抵党人于囏危兮嘻名砾坯为美玉兮嘻指骊珠为鱼目兮嘻余执金而宁毙兮嘻眡衮章如牢狴兮嘻揭车余服有遗芳兮嘻萋斐贝锦漫成章兮嘻地久天长同久长兮嘻美好善兮惟昔人嘻丰碑勒铭兮颂成仁嘻嗟嗟节义兮等太虚之无垠嘻是何为兮为坚久之道信嘻亘千龄而犹建兮其谁知夫至真嘻秉山石兮郑之尉嘻知李公兮达其意嘻磨贞珉兮明至义嘻唯公道兮不以兹而兴替嘻子瞻之栁伐于山东兮嘻仲尼之栢残于杏坛兮嘻一圣二公复何非兮嘻树伐碑亡行当不疑兮嘻
　　诚台礼复文
　　嵗在执徐季旦之月武昌令东瓯薛季宣始种竹于县庭之背人力斯至清隂已成诚台出焉既赋而铭尉番阳王君枏袂而起曰我闻之有功斯赏有德斯报惟今之宜犹古之道在昔庭背鞠为茂草公有意于莳竹也而犹豫未决我实言之曰竹之为物虽琐而道可重也古之人谓不可一日无此虽宅犹种焉况于公府朝夕从政之地荆榛翳目可不于此君图事邪君实我听而修篁郁然爰及崇丘诚台立焉公虽乐其雅正而无意于作也我实督之曰诚台天成不可无记緑竹茏防赋之何已公乃记而铭之赋而称之然则是林之茂是台之峭与公二书之就皆我之成也可无报哉季宣矍然而应唯然而兴进肃王君与子偕行游竹林放诚台睇角山指寒溪贯疎篁而为防托清风而言之季宣若曰于假尔尉其静听台言惟天隂隲下民作之元命惟皇建极惟若道之攸行积于善厥有常福懋乃绩先王致当功之赏越我有宋基天命赏惟天子之攸司我不敢知曰尔称乃职帅守监司惟尔进我亦不敢知曰尔勤厥守府州掩若之善惟我县庭旧芜秽我乃荒之时惟尔言予有获我未有佳思怠于文时惟尔言启予不逮肆乃邑之清静凉颷袭于青林诚台卓然惟尔德我修辞之有立亦惟尔言有赖我微赏罚之柄畴报尔之勲今台方试从尔游登台极睇穷于蒙汜沃方寸以山川惟篁竹之萧然共洒落图惟尔报公其敬哉呜呼我闻曰大德不报大功不赏余惟报功赏德将恐弗称于丕图皇致曲于有诚非徒语
　　拟祭海神英烈忠亮李公文【德裕】
　　繄惟先君奄有四国中叶不纲弃其典则两河要都既于寇贼太极降精亶生英特先宰元和事功昭晰德种我公若禾之植生长绮防克歧克嶷执德不回优游不迫鄙笑鲰生棘围角力分甘麄官礼毋苟得坦坦仕途何假羽翼险夷一致敢忘王国帝与善人补天立极攸叙彛伦捕燔蟊贼笇无失筹辈疑俦惑巨孽根蟠靡功不克刬平八州返日于昃四主三宗参功契稷觳觫太牢敢为奸慝党与成羣防讹白黑坛级公宫栫之荆棘射影藏形诡浮鬼蜮疾首惟公誓将诛殛有志弗伸殄谗谁堲画蠲南桅游乎不测正士心权盗形得色公身不容公道弥直哀哀太宗于焉迹熄凡今之人死兮神寂惟公英灵干干不息见梦王人言归先域生福斯民礼有报德混漭沧溟允宜配食乃眷眘川庆善家积屹峍祠房爰都爰宅人到于今受神惠泽曰惟李君秉心踧踧望公屡朝罔间夙昔无言不酬无求不获下走承先敢逾先阈愿言事神永永无斁
　　哀韩大将军文
