<!-- { "loadSidebar": true } -->
　　善哉向生之言曰，天者何，万物之总名，人者何，天中之一物。因此以谈今，万物有数，而天地无穷，然则无穷之变，未始出于万物，万物不更生，则天地有终矣，天地不为有终，则更生可知矣。寻诸旧论，亦云万兆悬定，群生代谢，圣人作易，已备其极，穷神知化，穷理尽性，苟神可穷，有形者不得无数，是则人物有定数，彼我有成分，有不可灭而为无，彼不得化而为我，聚散隐显，环转于无穷之涂，贤愚寿夭，还复其物，自然贯次，毫分不差，与运泯复，不识不知，遐哉邈乎，其道冥矣。天地虽大，浑而不乱，万物虽众，区己别矣，各自其本，祖宗有序，本支百世，不失其旧。又神之与质，自然之偶也，偶有离合，死生之变也。质有聚散，往复之势也。人物变化，各有其往，往有本分，故复有常物，散虽混淆，聚不可乱，其往弥远，故其复弥近。又神质冥期，符契自合，世皆悲合之必离，而莫慰离之必合，皆知聚之必散，而莫识散之必聚，未之思也，岂远乎若者？凡今生之生，为即昔生生之故事，即故事于体无所厝其意，与己冥终不自觉，孰云觉之哉？今谈者徒知向我非今，而不知今我故昔我耳。达观者所以齐死生，亦云死生为寤寐。诚哉是言。（《释藏车》五，《宏明集》五。）
刘恢
恢为丹杨尹，有集二卷。

　　○围棋赋序

　　司空从事中郎庾仲初，性好围棋，终不达棋旨，言文则触类而生，对局则冥然而穷，何所解如彼之易，所碍如此之难哉？（《御览》七百五十三）

　　○与范汪论婚事

　　礼非拜时，拜时出于末世耳。将以世族多虚，吉事宜速，故以好岁拜时，新年便可婚也。（《艺文类聚》四十）

　　（器案：晋书刘忄炎传，字真长，沛国相人，尚明帝庐陵公主，迁丹阳令云云。无刘恢传。忄炎世说新语德行篇注引刘尹别传，忄炎字真长，沛国相人。……历司徒左长史、侍中、丹阳尹。又赏誉篇注引刘尹别传，忄炎既令望，姻娅帝室，故屡迁达官。俱与晋书相合。而世说新语排调篇，刘忄炎恢尚晋明帝女，注引晋阳秋，恢尚庐陵长公主，名南弟。正文及注恢字俱为忄炎之误。隋书经籍志著录丹阳尹刘恢集二卷，恢亦忄炎之误。世说新语忄炎篇注引中与收准何子恢，晋书外戚传作忄炎，庐江何氏忄炎作恢，此忄炎恢二字易误之证。世说新语赏誉篇注引明帝文意志，刘恢字道生，沛国人。识局明济，有文武才。王忄炎称其思理淹通，蕃屏之高选。为车骑司马。年三十六卒，赠前将军。官阶与真长既文武殊连，亦非帝室姻娅，则自有刘恢其人甚明。明帝文章志不言其为异阳尹，亦不言其有集。全晋文刘恢小传据隋志为亳，非也。严可均据艺文类聚四十引刘恢与范汪论婚事，礼非拜时，拜时出於末世本，将以世族多虚（当作虞）丧事宜速，故以好岁拜时，新年便可婚也。与下条刘忄炎答范汪问，内容相同，首尾相衔，竟乃失之目治耶？且余疑国忄炎赋序亦当是刘忄炎之文，综观上来所论列自明。）
刘忄炎
忄炎字真长，沛国相人，尚明帝女庐陵公主，累迁丹杨尹。

　　○答范汪问

　　中书郎范汪问刘忄炎曰：“从妹与荀始文婚，已及好岁拜时，又从叔父德度丧，会叔亲患危笃，欲令荀氏迎从妹，尽妇敬于夫氏，以有此丧为难，故为此议。拜时出于近代，将以宗族多虞，吉事宜速，故好岁拜，新年便可迎也，恶岁可迎，是拜时已成妇也，在涂之妇，犹服夫氏，况已交拜礼成，便当迎是长还也。”忄炎答云：“荀今从叔丧五月小功之服，《礼》云‘小功之末可以纳妻’，如此自可比初婚，何疑。”（《通典》五十九）

　　○酒箴

　　爰建上业，曰康曰狄。作酒于社献之明辟，仰郊昊天，俯祭后士，歆祷灵，辨定宾主。啐酒成礼，则彝伦攸序，此酒之用也。（《初学记》二十六，又略见《书钞》一百四十八。）
徐众
众，咸康中为黄门郎，建元初进侍中。

　　○恭皇后大祥忌日临哭议

　　案博士议，恭皇后再周，欲依三年之议，至尊东堂举哀，群臣诣陵哭。臣案《礼》为王后服，无三年之制。《左传》叔向云“王一岁而有三年之丧二焉”，谓三年而後娶，达子之志耳。《礼·丧大记》曰：“祥而外无哭者，礻覃而内无哭者。”文子之丧既除，越人来吊，受于庙门之外，垂涕Д而不哭，明丧既过无哭。礼不诣墓，而接于庙外。今后服既过，至尊无缘举哀，群臣不应诣陵而哭也。（《通典》八十一）

　　○驳王奔丧制

　　若如议，见在官者，已拘于制度，不得奔赴，至于既去，虽不及哀，臣子之情，何得不暂致身哉？臣谓丧纪虽过，去职者故宜远赴。（《通典》八十，咸康中。）

　　○论徐恩龙事

　　“徐思龙娶姨妹为妇，妇亡，而诸弟以姨妹为嫂，嫂叔无服，不复为姨妹行丧。右丞徐万谓宜然。今议者以嫂无服，不得为姨妹服。不解服之为害义也？为伤情邪？为尊厌邪？所为尊厌者，父在为母，尊卑体异，故可得厌耳。今嫂妹一人之体，兼此尊卑，何所厌邪？齐衰衣葛，与大功之麻同，皆两服之，所以叙亲亲之情。今以嫂叔之嫌，不为姨妹制服，绝有亲之义，伤恩昵之道，殆非圣人为服之本意乎！”徐彦难曰：“本虽中外姨兄弟之亲，一为嫂叔，便当以公义厌私，不为尊卑之厌也。”众曰：“女人外属，以夫氏为公，以公厌，不为叔服可也。叔以嫂是姨妹，复何公厌而不服邪？”彦重难曰：“若以此服为亲，则不闻亲服无报。又公义在于夫氏，岂在嫂邪？”众曰：“就如难旨，制公在叔不在嫂，虽有姨之亲，就于公义，不得服之，犹可也。若叔有厌，则嫂无厌，虽姨妹为嫂，必服之，为叔之姨兄而见服，则为嫂之姨妹何独不见服哉？若两不相服，则绝此一亲，岂圣人之意乎？苟姨妹得服姨兄，兄亦应服，何无报哉？”彦重难曰：“若姨妹为嫂而为之服，必也正名，将谓之何？”众答曰：“今姨妹为嫂可服者，以正名故也。言嫂则姨妹不从焉，言姨妹则嫂不与焉。名别若此，故可服也。嫂自无服，吾不为之服。姨妹有服，吾为之缌麻。吾自服姨妹，奚为强谓之服嫂也哉！见嫂应拜，见姨妹不拜也。今嫂妹同体，今我自拜嫂，而谓我拜姨妹，不亦惑哉！”彦重难曰：“彦以为姨妹为嫂而不服者，正以无复姨妹之名故耳。众答曰，不解姨妹为嫂，便无复姨妹之名，削其氏族，灭其名号邪？为变化分离，嫂留而去妹邪？为我嫂者，是姨妹也，何不得两全哉！”彦难曰：“若如告，言嫂则姨妹不从，言姨妹则嫂不从，未审定言嫂邪，言姨妹邪？”众答曰：“一人兼两亲，似一人兼两官，当其事，则举其名以应其义，何拘以一名一称哉！言嫂则拜之，言姨妹则服之，各有所施，不以此而灭彼耳。”彦曰：“平存，许其称嫂而拜，则非姨妹也；至于亡殁，便称姨妹不拜，则非复嫂也。惧一人之身，不得以昨日平安为嫂，明日终亡为姨妹也。”众曰：“吾得存之与亡，为嫂为妹，不复异也。为我嫂故拜之，是姨妹故服之，情理自通，何以云拜便不得制服，制服便不得拜乎？”彦重难曰：“若随其名，别其义，则著服临尸不复拜也。”众答曰：“见姨妹之尸，不可以不服；临亡嫂之丧，不可以不拜。拜自为嫂，服施为妹，服随其亲，拜应其名。别其义，斯之谓矣。”（《通典》九十五）

　　○论庾左丞孙见事

　　“庾左丞孙见遭族父丧，父已绝服，又是姨弟，见问当服不？余答以为当服。”右丞徐彦重难曰：“《礼》云：‘尊祖故敬宗，敬宗则收族。’收族者，序以昭穆也。何得以姨弟之服加于宗父乎？于情乃可无伤，于义实为有害也。”众答曰：“礼为曾祖高祖三月。又改葬缌麻，服所尊。及临至亲之葬，而服之最轻者，岂损父祖之尊乎！今族父无服，姨弟有服，自谓姨服，何为轻服服宗父乎！难云于义有害者，不解害何义邪？天生族父为吾姨弟，非吾贬退所为，何不敬宗之有！族父应拜，而姨弟不应拜。今族父为姨弟，今不可以姨弟不应得拜，而不为族父拜也；犹不可以族父无服，而不为姨弟服也。若姨弟犯过，吾不顾族父与姨弟共身同体，怒而笞之，此不可也。于其死亡，以姨弟服之，正合《礼记》‘绝族无施服而亲者属’文。”（《通典》九十五）

　　○三国评臧洪为郡将守死

　　洪敦天下名义，救旧君之危，其恩足以感人情，义足以励薄俗。然袁亦知己亲友，致位州郡，虽非君臣，且实盟主，既受其命，义不应贰。袁、曹方睦，夹辅皇室，吕布反覆无义，志在逆乱，而邈、超擅立布为州牧，其于王法，乃一罪人也。曹公讨之，袁氏弗救，未为非理也。洪本不当就袁请兵，又不当还为怨仇，为洪计者，苟力所不足，可奔他国以求赴救，若谋力未展以待事机，则宜徐更观衅，效死于超。何必誓守穷城而无变通，身死殄民，功名不立，良可哀也！（《魏志·臧洪传》注）

　　○靳允母为吕布所执而守范不去

　　允于曹公，未成君臣。母，至亲也，于义应去，昔王陵母为项羽所拘，母以高祖必得天下，因自杀以固陵志。明心无所系，然後可得成事人尽死之节。卫公子开方仕齐，积年不归，管仲以为不怀其亲，安能爱君，不可以为相。是以求忠臣必于孝子之门，允宜先救至亲。徐庶母为曹公所得，刘备乃遣庶归，欲为天下者恕人子之情也。曹公亦宜遣允。（《魏志·程昱传》注）

　　○先主假黄权偏将军

　　权既忠谏于主，又闭城拒守，得事君之礼。武王下车，封比于之墓，表商容之闾，所以大显忠贤之士，而明示所贵之旨。先主假权将军，善矣，然犹薄少，未足彰忠义之高节，而大劝为善者之心。（《蜀志·黄权传》注）

　　○顾雍断吕壹狱

　　雍不以吕壹见毁之故，而和颜悦色，诚长者矣。然开引其意，问所欲道，此非也。壹奸险乱法，毁伤忠贤，吴国寒心，自太子登、陆逊已下，切谏不能得，是以潘欲因会手剑之，以除国患，疾恶忠主，义形于色，而今乃发起令言。若壹称枉邪！不申理，则非录狱本旨；若承辞而奏之，吴主傥以敬丞相所言，而复原宥，伯言、承明不当悲慨哉！怀叙本无私恨，无所为嫌，故詈辱之，疾恶意耳，恶不仁者，其为仁也。季武子死，曾点倚其门而歌。子皙创发，子产催令自裁。以此言之，雍不当责怀叙也。（《吴志·顾雍传》注）

　　○全琮散父米数千斛以赡吴士

　　礼，子事父无私财，又不敢私施，所以避尊上也。弃命专财而以邀名，未尽父子之礼。（《吴志·全琮传》注）

　　○是仪本姓氏以孔融嘲改姓是

