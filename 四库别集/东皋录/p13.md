<!-- { "loadSidebar": true } -->
一代之才则必为一代用矣天下之宝固当与天下共之况乎托辅车于两浙之间岂宜割鸿沟于一堂之上毋分尔界乃合至公盖同舟何患乎异心而拔茅方欣于连茹（某）妙明季子寂照文孙笔端自有摩尼恒雨七宝室内惟闻薝卜不嗅余香才足以斧藻宗猷道足以干城像季胜幢既建重席何惭与其施法雨于一方孰若畅仁风于万里天台四万八千丈尽在提封我辈东西南北人将从问道

曰章法师上竺江湖疏

负天下之才名可当重寄友一国之善士尚论古人传佛心印岂细事哉修我友盟所深望也某海月辨才之流亚慧光圆悟之重来尝对御以谈玄弹指喧殿迨敷文而载道肆笔成书万流仰海而会同片玉在山而皆润以雷鸣夏若岁有秋尚期乗白云而游帝郷毋忘见明月而思故国允矣东南之师表再造圆宗隠然教法之长城一匡像运愿宏法施副我深期

因本初法师卧佛京城诸山疏

京师天下之本佛事会同杂华贤首之宗法门方广兹欲宏宣其教是用建尔为师钦若皇猷慎徽玄典（某）如木有本游物之初小试松陵尘刹重重无碍髙谈性海事理十十俱融与其采蕨于西山孰若雨花于大邑无念尔祖归荣故郷法皷其镗卧佛亦当起立宗纲云弛吾人尚忍安眠式副我懐聿修乃职

慧敏机保寜方外交疏

五经之表复自有人何往非道三乗之书皆为善世不愧相师自非会其大同曷以臻乎玄奥达是道者吾将与之某妙喜八世之孙芦庵克家之子器资明敏蚤空百氏之筌罤笔阵纵横自出一家之机杼山泽固多竒士京华又得新知盖尝尸醉李之名蓝况复挹龙河之余润勤宣佛命丕赞天朝鳯凰鸣于髙冈来仪何晚白鹭中分二水化境如新请秉犀麾当留玉带

真本原寿寜江湖疏

焚疏钞以倍宗承殊非妙论即文字而诠解脱始曰通才盖教禅初本一源而孔墨亦相为用夙懐古道今得斯人（某）学有余师体兼众善早登讲肆以辨才表往圣之微后修禅那由静虑发羣言之奥墨妙最工于波磔梵流曲尽其纡余南宗之密印其在兹乎北方之学者未或先也依随正转道与时行载歌来莫之辞浮图如故永结岁寒之好道术相忘劝动三江五湖毋分此强尔界

开天启景徳吴郡诸山疏

姑苏之与檇李若东西家教门之论人才仅一二数苟或滞斯人于空谷何以兴吾道于南方期収共济之功尚笃同人之好（某）风神玉立藻思春敷瑰异之文渌水芙蓉何其丽也迈往之气陂泽菰蒲庸可隠乎江山风月争集于毫端棒喝雷霆总归于掌握况此鸳湖之胜乆须象驭之来起九渊之神龙俾滂沱矣隔千里兮明月思赞襄哉其始自今言归于好

泽用霖昌国衍庆三宗诸山疏

兼定慧以善毘尼当慕古人之道剖藩篱而去封植始覩大方之家况今泛巨海之全潮足以会羣流之归趣佥言惟允吾道遂东受（某）业碧山之堂育材白庵之室父子自相师友确有渊源江山助发文章咸资黼黻秀玉峯亲承密印鳯凰山既建华幢方期拾瑶草于滃洲又拟借华严于龙蔵乗长风破巨浪如登方丈蓬莱对明月思故郷应在姑苏檇李共隆佛运丕赞天朝

心觉原崇明奉圣山门疏

日将旦而海霞升方仰文明之治玉在山而草木润由资渐染之功是以丛林居必择师古人时然行道（某）兼通华梵淹贯古今下笔不休以文章而为佛事重席无愧随语黙而立宗风道行吴越之间名擅东南之美愿开法要少慰遐思宛在水中央去蓬莱而近只髙为天一柱障波澜而东之天子万年法轮三转

谨信庵会稽普润江湖疏

古者进贤犹拾级髙必自卑今之用人如积薪后来居上不有老成之士孰张欲坠之宗忽惊书币之逺将大慰吾侪之徯望某名实相称齿徳俱尊夜雨读传灯写雪窦千厓飞瀑一气转大蔵流北山万古清风遍游前朝诸老之门及见大方丛林之盛清节照映一世白业追配古人鸿一之道既有所传沃州之山相去不逺勿嫌地陿且破天荒探禹穴得竒书莫学中郎论衡之秘对洞庭赋招隠岂无小山丛桂之思呉越相望人天胥命

灯明极积庆诸山疏

石有玉草有兰识者须善于甄别耕问奴织问婢业焉当付其专政矧于传佛之家胡可非人而授方兹图任果得才贤某学富杂华英分檇李蚤游龟塔遂司纲纪之多仪得法沩州可谓渊源之有自固知积善而有余庆益信行道而无定方非徒夸郷里之荣将以演华严之大呉淞之水万顷我欲从之梧桐之叶十三岁云闰矣勤宣唐译丕赞尧年

原竺渊江阴广福东城诸山疏

国家崇尚佛乗屡陈清祀教门乐与贤者其畅玄宗庶几辰告于逺猷于以对扬于明帝畴咨于众今得其人某禅思渊深仪形山立向尧峯重开梵刹法道大行拂断碑忽悟前身题名宛在黎献普沾于化雨苏常争挹其髙风实为松源六世之孙可接禅悦一家之统宝云井既书成绩夫容城乆伫来仪诵澄江如练之诗洗空万象目大海全潮之体总会羣源毋负所褒往修厥职

行徳严法师卧佛山门疏

华严法界之海由北开宗呉郡大方之家具瞻在我必得斯文之大老庶几足张于吾军人物于今而复有谁浮图如故而来何暮某徧翻三蔵博综九流原本甚髙得法于宝觉尊者事理无碍判教如清凉国师叹司马不见招提疑长水复来檇李既奉宣室鬼神之问弥増西林道徳之光应不一方施无尽蔵况宗刹之简版遄至而宝珠之光焰方新二十重华蔵不动而游毫端具现八万岁金轮应期而出天下同书虚左以迎望尘而拜

圭复庵天平方外交疏

春秋责备固知贤者之才难真俗兼资庶见通人之用广思得宏中之士结为方外之游今一见之某等服矣某颙颙令望落落竒才左画方右画圆卓尔神机之颖悟甘受和白受采渊乎雅量之多容分金墩略露光芒白云泉政须题品扫空竽滥独振金声范公虚席以请浮山则吾岂敢东林沽酒以招陶令于道何妨载仰龙门来叅玉板

桢大用观音方外交疏

道林之马迹犹存空思神骏小山之桂树何在聊寄攀援自非当今人物之英曷继古昔髙僧之躅欣逢此老殊慰我心某目视云霄胷蟠邱壑建法幢于檇李盖承州牧之招邀挂飞锡于龙门尤得乡人之信化方抱白云而髙卧又携明月以偕行既秉化机宜宣大用得时行道毋忘戴笠乗车他日寻游来聴因棋说法愿求转语了取无生

道无言江阴广福常州诸山疏

佛法与王化相逺迩遂荒日本之东常州视吴郡为比邻况接江阴之近既宣风于絶域宜广福于羣黎爰缔斯盟共隆古道（某）禅月寜馨之子长洲清淑之英顽石点头亲受佛性无情之说龙河启钥借观人间未读之书盖尝乗博望之槎于以宣同文之化君亦劳止人其舍诸城郭是而人民非夫容何在洞庭波兮木叶下花雨其蒙相见有期同心伊始

宣蔵主秀峯诸山疏

形而上者之谓道道藉人宏适于用者之谓才才羞自荐忝执司盟之柄职思遗逸之忧猗若人兮翩其来只某受业入法流水歴试在双峩峯秘蔵森严管钥非君不可传家玄奥典型在昔犹存信乎非智不禅是以逢化则止佛智风规于今未冺吾宗故事有待重修濯足洞庭而望八荒髙情独往回首姑苏而无百里尺素难忘善继其宗同归于好

其显宗长兴广福江湖疏

水清则物秀固知笠泽之多贤徳厚者流光咸谓天岩之有后茂延厥世无竞惟人自非得具字之传何以任斯文之寄式观选日殊慰我心某人品甚髙风裁何逺班资歴试在乎上下两竺之间兄弟孔懐出于元季二难之右况乃同时而并化又将连茹而彚征菰蒲中有斯人哉梧桐生维其时矣胜幢髙建贤于万里长城道术相忘共此一天明月载敦旧好弥显今宗

昭明逺安言大寜江湖疏

慈云为一代龙门所出无非麟鳯昙谛乃六朝僧宝其遗压此池台况居苕水之上游密迩卫公之祠庙懐昔贤于今如在微斯人吾谁与游某名契梵天才兼鲍照由司宾而司懴常在灵山了非假而非空从容中道无忝名家之子宜为学者之师伯吹埙仲吹箎何其盛也草有兰木有杞曷不韡哉金钟玉磬可托遗音鄣曲桃城亦为佳处匪逺伊近曷归乎来汀洲采白苹妙絶江南之唱霅昼能清秀善宏佛陇之宗淑慎尔仪往敷来教

东皋录巻下
