<!-- { "loadSidebar": true } -->
　　　　　　黄春贵：「此言夸饰文学之盛行，始于宋玉、景差之徒，彼二人者，上承屈原之流沫，下启汉赋之先鞭，张皇铺陈，崇尚淫丽，渐失诗人比兴之义。」

〔二〕　「凭」，凭借，依据。

　　　　　　斯波六郎：「范注：『《汉书司马相如传》：相如既奏《大人赋》，天子大悦，飘飘有陵云气游天地之间意。』案『凭风』乘其风势之意，承上句之『……夸饰始盛』，且应下文之『……酌其余波』。范注引相如文无任何关系。《辨骚》第五之『是以枚贾追风』，《论说》第十八之『并顺风以托势』，与『风』有类似之意。」

　　　　　　《斟诠》：「言司马相如依凭宋玉景差之夸饰风气也。……此风字承上句『夸饰始盛』而言。」

〔三〕　《体性》篇：「长卿傲诞，故理侈而辞溢。」《校注》：「
按《史记司马相如传》：『无是公言天子上林，广大山谷水泉万物，及子虚言楚云梦所有甚众，侈靡过其实。』」

　　　　　　梁玉绳《史记志疑》卷三十四「无是公言天子上林广大……侈靡过其实」条附案：「左思《三都赋序》、《文心雕龙夸饰》篇并称相如之赋诡滥不实。余谓上林地本广大，且天子以天下为家，故所叙山谷水泉，统形胜而言之。至其罗陈万物，亦惟麟凤蛟龙一二语为增饰。观《西京杂记》、《三辅黄图》，则奇禽异木，贡自远方，似不全妄。况相如明着其指，曰子虚、乌有、亡是，特主文谲谏之义尔。不必从地望所奠，土毛所产，而较有无也。程氏《雍录》（
卷九）曾辨之。」

〔四〕　范注：「《文选上林赋》：『于是乎离宫别馆，弥山跨谷。……奔星更于闺闼，宛虹拖于楯轩。』李善注：『奔，流星也。行疾，故曰奔。』如淳曰：『宛虹，屈曲之虹也。』应劭曰：『楯，栏槛也。』司马彪曰：『轩，楯下版也。』」

〔五〕　《校证》：「『焦明』原作『鹪鹩』，梅云：『案本赋作焦明。』王惟俭本作『焦明』。案此浅人习见『鹪鹩』，鲜见『焦明』，致误，今据改正。」

　　　　　　范注：「又（《上林赋》）：『于是乎背秋涉冬，天子校猎。……椎蜚廉，弄獬豸，……捷鹓鶵，揜焦明。』郭璞曰：『飞廉，龙雀也，鸟身鹿头。』李善曰：『揜，取也。《乐汁图》曰：焦明状似凤凰。』案鹪鹩应依本赋作焦明。」

　　　　　　「从」，纵也。「从禽」，谓天子出猎，侍者驱逐禽鸟，使随从天子，供其射猎。

　　　　　　《斟诠》：「从禽，谓追逐禽兽。《易屯》：『即鹿无虞，以禽从也，君子舍之。』从，逐也，见《诗齐风还》『并驱从两肩兮』毛传。」《广雅释鸟》：「焦明，凤凰属也。」

及扬雄《甘泉》〔一〕，酌其余波〔二〕；语瑰奇则假珍于玉树〔三〕，言峻极则颠坠于鬼神〔四〕。

〔一〕　「甘泉」，汉宫名，本因秦离宫，原来即奢侈，而武帝复增修之。扬雄作《甘泉赋》以讽。

〔二〕　《斟诠》：「酌其余波，谓参取司马相如之流风余韵也。酌，参酌择取之意。……余波……此处指水之末流言，引申有『流风余韵』之意。」

〔三〕　「瑰」即瑰；「瑰奇」，珍贵奇异。

　　　　　　黄注：「扬雄《甘泉赋》：『翠玉树之青葱兮。』注：『《汉武帝故事》曰：上起神屋，前庭植玉树，珊瑚为枝，碧玉为叶。』」

　　　　　　《斟诠》：「假珍，见左思《三都赋序》：『假称珍怪，以为润色。』」

〔四〕　黄注：「《甘泉赋》：鬼魅不能自逮兮，半长途而下颠。注：言鬼魅至此亦不能上，至半途而颠坠也」。范注引李善注曰：「逮，及也。《尔雅》曰：颠，陨也。」

至《东都》之比目〔一〕，《西京》之海若〔二〕，验理则理无可验〔三〕，穷饰则饰犹未穷矣〔四〕。

〔一〕　范注：「《文选》班固《西都赋》曰：『揄文竿，出比目。』李善注曰：『《说文》曰：揄，引也。音头。』『《尔雅》曰：东方有比目鱼焉，不比不行，其名谓之鲽。』此云《东都》，盖误记也。」

〔二〕　范注：「《文选》张衡《西京赋》：『海若游于玄渚。』薛综注曰：『海若，海神。』」又：「顾千里曰：『左太冲《三都赋序》云：然相如赋《上林》而引卢橘夏熟，扬雄赋《甘泉》而陈玉树青葱。班固赋《西都》而叹以出比目，张衡赋《西京》而述以游海若。』」

〔三〕　《校证》：「『可』原作『不』，纪云：『不验当作可验。』案纪说是，今据改。」徐复《正字》：「不验疑当作以验，『不』『以』形近。」

〔四〕　「未穷」是说尚未极尽夸张之能事。

　　　　　　斯波六郎：「案此一节应本于《三都赋序》之『然相如赋上林而引卢橘夏熟，……于义则虚而无征』。就中之『假珍于玉树』及『验理则理无可验』，直据彼之『假称珍怪』及『于义则虚而无征』，殆不容疑。」

　　　　　　王观国《学林》「《三都赋序》」条为司马相如诸人辩护，谓『卢橘夏熟』云云，正所以见上林之富丽，四海之嘉木珍果，莫不移植其中；玉树亦非指天产，本不限于地域；『以出比目』所以极言感格之所致，虽鱼鸟之飞潜，亦有不召而致者；『以游海若』盖言武帝好神仙，治太液池，有蓬莱、方丈、瀛洲、壶梁，象海中神仙之宅，龟鱼之属以俟神人。是则左思所列举以为疵病者，固未必尽当。」（郭绍虞着《中国文学批评史》引）

又子云《羽猎》〔一〕，鞭宓妃以饟屈原〔二〕；张衡《羽猎》，困玄冥于朔野〔三〕。娈彼洛神〔四〕，既非魑魅〔五〕；惟此水师，〔六〕亦非魍魉〔七〕。而虚用滥形，不其疏乎〔八〕！此欲夸饰其威，而忘其事义暌剌也〔九〕。

〔一〕　《校注》：「『羽』，黄校云：『一作校』。元本、弘治本、活字本、汪本、畲本、张本、两京本、崇文本亦并作『校』。……以《通变》篇引『出入日月，天与地沓』二句而标为『校猎』证之，此当依诸本作『校』，前后始能一律。黄氏从梅校径改为『羽』，非是。」

　　　　　　徐复《正字》：「按《通变》篇云『扬雄《校猎》』云云，则彦和固作『校』字矣。又作校与下文《羽猎》字不复。校猎者，以木相贯穿，总为阑校，遮止禽兽，而猎取之。」

　　　　　　《考异》：「『校猎』见司马长卿《上林赋》：『天子校猎。』又扬子云《羽猎赋序》：『故聊因校猎，赋以风之。』此『
校猎』二字所本。且以『羽猎』两见，故此用『校』也，所以别下句张衡《羽猎》也。非如扬校所云，更与『出入日月』二句无关。」

〔二〕　黄注：「扬雄《羽猎赋》：鞭洛水之宓妃，饷屈原与彭、胥。《汉书音义》：宓妃，宓羲氏之女，溺死洛水为神。」《文选》李善注：「郑玄曰：『彭，彭咸也。』晋灼曰：『胥，伍子胥也。』『
饟』，《汉书》《文选》皆作『饷』。『饟』为『饷』之或字，馈食也，有款待意。《离骚》：『求宓妃之所在。』」骆鸿凯《文选指瑕》引黄侃云：「二句各为一事，不得联说其谊。此彦和之疏。」《评注昭明文选》：「二句寓远色好德意。」

〔三〕　《校证》：「黄注本、王谟本、张松孙本、纪本、《四库辑注》本，『玄』作『元』，避清讳。」黄注：「《左传》：『昧为玄冥师。』注：『玄冥，水官，昧为水官之长。』又：『共工氏以水纪，故为水师而水名。』按张衡《羽猎赋》文不全，无『困元冥于朔野』之语。」范注：「严可均辑《全后汉文》有张衡《羽猎赋》残文，无『困玄冥于朔野』语。」

　　　　　　《羽猎赋》五臣向注：「羽，箭也，言使士卒负箭而猎也。」

　　　　　　《左传》昭公十八年：「禳火于玄冥回禄。」杜注：「
玄冥，水神。」《礼记月令》：「孟冬之月，……其神玄冥。」郑注：「玄冥，少皞氏之子曰修曰熙，为水官。」张衡《思玄赋》：「
前长离使拂羽兮，后委水衡乎玄冥。」《文选》李善注：「《家语》：『季康子曰：吾闻玄冥为水正。』」

〔四〕　《校证》：「冯本、汪本、畲本、张之象本、『娈』作『栾』，徐校作『娈』。」按元刻本亦作「栾」。

　　　　　　斯波六郎：「『娈彼洛神』据《诗邶风泉水》之『
娈彼诸姬』而来者。」毛传：「娈，好貌。」

〔五〕　《校证》：「『魑魅』，旧本皆如是，梅六次本改作『罔两』，而黄注本、王谟本、张松孙本、纪本等从之，误矣。」

　　　　　　黄注：「《左传》：『魑魅罔两，莫能逢之。』注：『
魑，山神，兽形；魅，怪物。罔两，水神。』」按此见宣公三年。

〔六〕　《校注》：「『师』，元本、弘治本、活字本、汪本、畲本、张本、两京本、崇文本、作『怪』。……《国语鲁语下》：『木石之怪，曰夔；水之怪，曰龙罔象。』《左传》宣公三年：『魑魅罔两。』杜注：『魅，怪物。』是怪字未误。黄本作『师』，盖据天启梅本改也。」

　　　　　　按此处「水师」承上文「玄冥」而言，下句又云「亦非魍魉」，可见不应作「水怪」。《斟诠》：「水师，古之水官。《左传》昭十七年：『共工氏以水纪，故为水师而水名。』」

〔七〕　《校证》：「『魍魉』原作『魑魅』，今从谢徐校改。王惟俭本、《文通》二二正作『魍魉』。」

〔八〕　「不其疏乎」，《史通杂说下》：「且雄哂子长爱奇多杂，又曰不依仲尼之笔，非书也，自序又云不读非圣之书。然其撰《甘泉赋》（当云《羽猎赋》）则云『鞭宓妃』云云，刘勰《文心》已讥之矣。」

　　　　　　赵西陆《评范文澜文心雕龙注》：「彦和联说其谊，实其疏舛，其后刘知几《史通杂说》篇复据以析扬子《法言》，亦为失考。」

〔九〕　《校证》：「『此欲夸饰其威，而忘其事义暌剌也』，原作『此欲夸其威而饰（原脱，梅补）其（何黄并云「下有阙字」）事暌剌也』，今改。」

　　　　　　《校注》：「黄校云：『（饰），元脱，（其）下有阙字。』按何本、谢钞本有『饰』字，梅补是也。『事』下加豆，文义自通，非有阙脱也。」

　　　　　　《校释》：「按此句当作『此欲夸饰其威，而忘其事义暌剌也』。」

　　　　　　潘重规《文心雕龙札记》：「按：『此欲夸其威而其事义暌剌也』，正承上『鞭宓妃』『困玄冥』而言，不增饰字，文义本明。」徐复《文心雕龙正字》：「按此句不脱，疑而字当在下句义上，正读为『此欲夸其威，饰其事而义暌剌也』，语自通顺。」「暌」，乖也；「剌」，戾也。

