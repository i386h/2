<!-- { "loadSidebar": true } -->
 十五日渼陂宅行礼积雨之余忽觌开霁喜而有作 
 夜坐 
 梦觉 
 四鼓梦中闻雨声 
 赠寿夫赴鴈门 
 寄蔡承之 
 禹夫携酒过访有作 
 夜坐 
 渡涝 
 陂头 
 十二日早作 
 答太微赠予游华山之作 
 临潼道中喜闻汝温中丞尚在华州 
 华州逢杨重夫 
 寄孙成夫成夫有书予聂华州东之言欲寄问于我恐以险夷见忌故寄此诗 
 华州逢杨使君 
 渭南逢杨静修韩秀夫孟望之三君子 
 华阴道中 
 赠平田 
 与太微夜坐 
 野田东溪二先生饯予西郊赋此为别 
 临川寺与鄠令王念觉夜坐 
 至张氏园庒 
 终南路氏少憩 
 再用渼陂韵答希夫 
 是日将晡东谷方致问于予寻得延孙来报病且亟矣亟趋胗视则东谷巳矣追惟初戏变成瞬息九岁孤孙万年长计举目痛心路人不堪况此骨肉口占短章以识孤痛 
 灵宝逢刘飬和 
 灵宝哭杨守象 
 同徐文华南汝澄夜集 
 栗为许邀万柳庄集夜坐率尔有怀 
 灵宝客邸逢慎之 
 柳溪 
 留别象贤 
 陌底别徐伯傅 
 赠德章 
 重至沜东同仲木作 
 盩厔别仲木 
 简见山方伯 
 元日于奉天谒邃庵先生 
 二日醴泉道中 
 于醴泉再别邃翁 
 自王官谷晚至延祚寺呈谢刘二君子 
 于延祚寺晓望五老峯同方山龙谷作 
 五星湖同谢刘二公泛舟 
 寄题中尉南溪 
 静林寺别张秋官康甫张侍御运夫 
 静林寺别黄举人时遂 
 微雨独坐忆德充 
 春暮同舍弟德充德一邀邦献通州季醇朕吉季邻三进士及齐人天爵同游何秀才凝之园林 
 德充邀诸君洎予宴集北园作 
 再过何园 
 闻德充在北庄诗以问之 
 赠李炼师 
 寄王炼师 
 闻望之来 
 江景 
 二十七日邀诸公赏花呈姜明府 
 沜东亭子间坐 
 浒西雨中夜归 
 三宴世爵堂 
 经横渠绿野亭 
 赠惠逸人子新 
 三月四日自家抵汤泉宿山亭作 
 汤泉亭子小坐 
 巗峒 
 直空寺 
 石上独归 
 步月 
 寿野田侍郎 



对山集卷之五 　　五言律诗 

薛陆镇望昭陵 

北望九嵕殿欝葱临閟宫凤姿犹厚土龙战咲群雄未覩真王畧安知至德隆回思庆善乐逖与大风同 

张村西原 

此原吾复到东下入张村浊浪吞风起秾花映日繁人烟从望密生齿越经蕃喜见西崦树依稀似石门 

王汝易家席上作 

再过王生第北园欣构堂通家怜我老接武竢君翔夜席移歌扇衰颜得酒觞来年常坐此烂醉亦何妨 

高陵道中怀吕仲木【马刻未收】 

寂寞高陵县殷懃怀大防义于昆弟切情视范张长累辱驰音问聊能达报章緫令瞻第宅那复共徜徉 

阳屯徐家少憩 

名家吾屡过春日苦多风舟楫临交口尘沙似洛中小园翻落絮隔树坠残红坐爱草堂静篮舆奄复东 

渡渭 

吾亦爱沧洲春风信所游不湏歌桂棹浑胜坐兰舟浊浪排风起轻帆及岸收稍东瞻太华遥在碧云头 

十六日南川站台集 

此夜对明月闻歌引兴长可怜千里意连接数宵光一醉何妨思高吟岂是狂年来嗟老至欲共学云房 

赠朴庵宋尚素荣推顺庆 

春风归客去千里望金川地渺青牛峡云生紫昅吴薄书劳郡职讼狱继前贤若说于公政惟君谅不难 

渭南 

渭南烟雾里黯淡若为看岭树低笼日山风远送寒水曹犹有宅民部自迁官可惜姚江守春风欲见难 

渭南独坐怀李世羙 

往日华山吏殷懃曾问君累年无一字于我异前闻生计终安托途穷谅有云汉廷修大礼谁荐长卿文 

赤水人家见牡丹作 

尚喜花期远此村先见开同游盟不逮独坐意空猜嫰绿团枝细深红接叶嵬可能亭子上吟望一衔杯 

过刘水部故宅 

水部风流古云亡亦有年重来因问讯孤坐思凄然孙子犹儒服门墙托市廛向时豪爽论谁为世人传 

望骊山怀孙天佑 

客过骊山下悠悠怀故人可怜三载别又复一年春绣岭花如砌西村赏更新白头思往事吟望欲伤神 

华清宫 

辇路黄尘满宫云夕渐生向来瞻碧巘那复见朱楹胜地存王畧离宫有令名不知戏下泣可似华清行 

泾阳道中怀懋君 

官舍草初青君应坐小亭谩吟谁共续高论我常听莫叹冯唐老终期阮藉醒由来丈夫志唾手出青冥 

行次灞桥【马刻未收】 

自咲客行久悠悠临灞川感时徒极目遣兴谩成篇气槩因周胜山河入雍偏五陵佳处望大约渐非前 

浐河坡上望省城 【马刻未收】 

晨饭灞桥馆倏然临浐坡斗城一怅望层观欝嵯峨形胜非今好繁华比旧多若微二三子浇薄柰予何 

望欹湖城东别业 

自出华山道时时怀此翁名园春定好佳节远谁同社稷思君实文章畧季通望中欢喜极若坐小楼东 

鹿苑怀太微 

鹿苑何王殿明时尚赐秦芳林春碍日幽草昼眠麏畎亩余生计乾坤信此身西京谁欲赋韦曲有词人 

望龙池怀汝济吏部 

小殿俯芳林丹台挹翠岑重来多好兴孤眺惬春□时序关华发丘园爱短吟如何韩吏部巳放二毛□ 

至荐福寺 

遥望荐福寺翛翛松桧林我来瞻宝地间坐凈尘心塔景冲云直阶花入座深老僧新出定迎望薜萝阴 

望鄠 

客谢酆桥道逶迤紫阁阴云霞余夕照花柳暗春林灯火城中出星河望里沉不知王逸少何处赏偏深 

春雨亭与渼陂子坐作二首 

结构俯春林菲菲草径深我来题素壁君巳出豪吟蔓转花移座藤疏碧映岑清音依约里竹外有鸣琴 

其二 迤??里逢良觌胡为感慨频笑谈终永日眺赏及芳春押座纤罗密当歌翠袖新穷通百年里何异梦中身 

渼陂宅逢欹湖【马刻未收】 

方作城南别重为鄠杜逢岂期尘雾里今日见人龙邂逅非无意酕醄谅可从明朝予北去何处望仙踪 

水北山房作二首 

水北君归隐匆匆十五年我来重极目疑似岳阳川楼阁参差里亭台杳霭边鸟声听不尽花底有鸣弦 

其二 昔也予过此群公半巳无往来成感慨时序别荣枯翠筱依岩出朱英接座殊更看回合处烟雾暗蘼无 

山寺二首 

翠壁天关迥香台绝磴开朝来瞻胜地身忽坐蓬莱极北秦云渺微南渭水回终当谢人事结屋傍岩隈 

其二 石树悬云细禅堂伏槛微巉岩一径度哀壑万山围仰视天光狭遥闻瀑布飞循岩归近晚香雾湿人衣 

过伊殿 

过涧复东征村烟袅袅生绿阴双树合红口半岩明老境多游事长途厌酒酲惠连诗思逸合伴阿兄行 

经暖泉宅 

二曲交游客如君信不多几时违咲语荒冢巳烟萝却望题诗触其如洒泪何谩看忧乐事千古一南科 

十四夜白阁宅宴集雨霁见月 

此夜中秋月依然入座圆尽拚埋积雨还自揭高天缀叶明珠露窥帘落绮弦莫言光未满先醉酒如泉 

午霁发彭麓 

复从车马去何以遂襟期始信山林趣全归燕暇时霁云随望薄流曜落秋迟不及东岩子常衔浊酒巵 

过春雨亭作 

再过此亭下森疏真可人樊墙俱胜昔花柳忽如春緫得林间趣偏宜物外身修篁轩后出何啻万竿新 

十五日渼陂宅行礼积雨之余忽觌开霁喜而有作 

昧爽云犹薄中天日更明发祥端有自似德固生成事巳欢逾剧归余思转清螽斯湏有兆何用卜君平 

夜坐 

夜坐欣开霁饥乌犹自啼山风吹白雾潦水截红霓不寐看星斗因晴想杖藜西堂如散步还拟作诗题 

梦觉 

梦觉蛩吟夕看云雨脚收共时真可惜昨夜不胜愁秉烛看儿女呼童贳酒筹明年冬十月仍放戴逵舟 

四鼓梦中闻雨声 

刺里惊鸣雨乡心太不禁巳看含夕照何遽変重阴凄切浸阶猛汪洋灌壁深西归定何日坐起欲沾襟 

赠寿夫赴鴈门 

少日忘年友如君复几人久要恒入梦一别巳伤神代辖瞻湏近慈闱望巳频若能清寒北即此报灵椿 

寄蔡承之 

怀抱劳深间殷懃出报章林间如往日海上得奇方白酒杯中物朱颜醉里狂无能闻謦刻恻恻使心伤 

其二 岁暮虑君宅同君意亦悲此时常涕泪何日更追随即有赓酬侣却非药石资夜来看副札倾省得吾师 

禹夫携酒过访有作 

我阻西风雨君常贳酒过谈玄情不厌炊玉事如何梧影团珠露山云徧綘河醉时还起舞安得鲁阳歌 

夜坐 

醉客挑灯坐中人咲我狂两句留鄠曲几度对红妆伏枕蛩吟断惊心鴈阵长何如王子晋笙鹤上云房 

渡涝 

久客深愁雨予今复渡涝中流无桂楫拍岸有惊涛云舄劳仙令清帘过水曹烟村悬日影清渭待鸣舟?尧 

陂头 

回首双流细森疏万木长遶溪蒲粉落夹路稻花香所向皆殊绝平看却渺茫几时同鄠叟伐竹构茆堂 

十二日早作 

岁华吾亦老儿女喜俱成暂学人间事那知世上名绿尊麾更酌郢曲唱还赓为问王夫子还应共此情 

答太微赠予游华山之作 

予向华山去感君遥赠吟岂必方平技方知曼倩心午烟迷素浐夕霁带长林若问西归日烦听笙鹤音 

临潼道中喜闻汝温中丞尚在华州 

九日予迻鄠闻公巳去秦岂知绊王役复得见情亲名岳应怜客佳期如待人到时湏向晚好醉华山春 

华州逢杨重夫 

一自京华别悠悠十七年形容常入梦咲语竟无缘岂忆穷冬日相逢华岳前无能共杯酒相对益凄然 

寄孙成夫成夫有书予聂华州东之言欲寄问于我恐以险夷见忌故寄此诗 

成夫为别久相见杳难期俱是栖林麓何劳别险夷入秋书屡发经岁梦应知近见工曹掾殷懃托此辞 

华州逢杨使君 

鹤洲天下士会我华山阴虽抱藩参牒元多芳草心烟霄看玉立春昼自行吟旧日蓬莱侣因君感慨深 

渭南逢杨静修韩秀夫孟望之三君子 【马刻未收】 

诣华情空切相过意巳深那知百年里又此一沾襟儿女方粗了存亡忽见寻吾生何日定对酒若为心 

华阴道中 

素志在山水寻常怀此峯那知青玉障天拥翠芙蓉昔别犹弹剑今过忽杖筇从来丈夫意乖蹇日相逢 

赠平田 

不见平田子匆匆巳二年再聆绝交论应咲飬生篇晴日园花细春风榭柳悬不知游乐处谁是竹林贤 

与太微夜坐 

小酌初临夜闻歌心转惊风流得吾子萧散见平生韦曲花应好甘泉赋巳成怜君抱奇器不肯恋时名 

野田东溪二先生饯予西郊赋此为别 

自咲野人僻□动长者车春郊相赠罢握手重踌蹰节序催华发星霜托隐居尚期笙鹤后同访八公庐 

临川寺与鄠令王念觉夜坐 

多君省春野逢我遇仙宫共宿临川寺徘徊及夜中弦歌兴汉邑恭俭即邠风更听忧时论何惭砥桂功 

至张氏园庒 

仲春今日尽吾驾始旋东共坐名园下身疑金谷中柳丝娇欲坠花片落犹红浅酌非吾意烦君念欝葱 

终南路氏少憩【马刻未收】 

不到幽人舍匆匆又五年槛花交砌密园果出墙悬夹路皆清荫堂阶过碧泉微风沾客坐吟望兴翛然 

再用渼陂韵答希夫 

