<!-- { "loadSidebar": true } -->
　　补注【鹤曰通典汉司隷属官有兵曹从事史盖有军事则置唐三都督府上中下州皆有之诗云卢绾须征日楼兰要斩时盖指大厯四年十二月桂州人朱济反容管经略王翃败之此当是其时作】
　　飘飘苏季子六印佩何迟【洙曰苏季子言吾若有雒阳负郭三顷田安能佩六国相印乎】早作诸侯客兼工古体诗【洙曰见诸侯老賔客注陆士衡有拟古诗】尔贤埋照久【洙曰阮步兵诗沉醉似埋照】余病长年悲卢绾须征日【洙曰卢绾传上使召绾称病不行上怒曰绾果反使樊哙撃绾高祖崩绾遂将其众亡入匈奴以为东胡卢王为蛮夷所侵夺居岁余死】楼兰要斩时【洙曰见楼兰斩未还注】岁阳初盛动【赵曰十二月二阳生矣】王化久磷缁【洙曰见此道未磷缁注】为入苍梧庙看云哭九疑【师曰山海经云九疑山帝舜所在长沙零陵界又云南方苍梧之渊舜之所葬湘中记曰九疑山在营道县九山相似行者疑惑荆州记曰九疑山盘基数郡之界连峯接岫竞逺争高含霞巻雾分隔天日郡国志曰九疑山有九峯曰丹朱曰石城曰楼溪形如楼曰娥皇下有舜如曰舜源曰女英舜墓在此峯下曰肃韵曰纪峯曰纪林有九十】补注【希曰武帝纪望祀虞舜于九疑师古曰其山九峯形势相似故曰九疑又列仙传舜游南有王城瑶阙曰九疑之都桂与全相邻全复邻于道苏溪适桂道所从出故云】
　　风疾舟中伏枕书懐呈湖南亲友【三十六韵】
　　补注【鹤曰题云呈湖南亲友而诗云故国悲寒望羣云惨嵗隂郁郁冬炎瘴蒙蒙雨滞淫当是大厯四年冬作故诗又云书信中原阔干戈北斗深指是年吐蕃冦灵州时而云】
　　轩辕休制律【洙曰甫自注云伏羲造瑟神农作琴舜弹五弦举歌南风之篇矣史记黄帝名曰轩辕前汉律厯志黄帝使伶伦自大夏之西昆仑之隂取竹之嶰谷生而窍厚均者防两莭间而吹之以为黄钟之宫制十二筩以听凤鸣其雄鸣为六雌鸣亦六此黄钟之宫而皆可以生之是为律本】虞舜罢弹琴【洙曰乐记舜作五弦之琴以歌南风】尚错雄鸣管【赵曰前所谓十二筩以听凤之鸣其雄鸣六也】犹伤半死心【洙曰枚乗七发云龙门之桐高百尺而无枝其根半死半生冬则风雪之所激】圣贤名古邈羇旅病年侵【洙曰范蔚宗闻道虽已积年力互頽侵陆士衡诗前路既巳多后涂随年侵赵曰言造琴律之圣贤其名已古逺矣】舟泊常依震【洙曰震东方也有震泽】湖平早见参【洙曰早一作半参晓星也鲍昭诗晓星正参落】如闻马融笛【洙曰马融好吹笛有长笛赋序云性好音律能鼓琴吹笛】若倚仲宣襟【洙曰王粲登楼赋云凭轩槛以遥望兮向北风而开襟】故国悲寒望【洙曰顔延年息徒顾将夕极望梁陈分故国多乔木空城凝寒云赵曰故国长安也悲当寒望之中】羣云惨岁隂【洙曰谢惠连雪赋嵗将暮时既昏寒风积愁云繁】水乡霾白蜃枫岸叠青岑【苏曰顾穆洞庭枫岸逺几叠青岑高赵曰江水湛湛兮上有枫楚岸多枫故曰枫岸】郁郁冬炎瘴【洙曰张平子郁郁不得志】蒙蒙雨滞淫【洙曰东山零雨其蒙勃海方淫滞】鼓迎方祭【赵曰楚俗好巫祀】弹落似鸮禽【洙曰贾谊鵩赋鵩鸟似鸮鲍曰荘子见弹而求鸮炙】兴尽才无闷【洙曰王子猷兴尽而返易遯世而无闷】愁来遽不禁生涯相汩没时物自萧森【洙曰自一作正张景阳溪壑无人迹荒林郁萧森】疑惑尊中弩【修可曰抱朴子曰予祖彬为汲令注风俗通作汲令应彬以夏至日请主簿杜宣饮酒北壁上有悬赤弩照于杯中如蛇宣恶之及饮得病后彬知之延宣于旧处置酒其见如初因谓宣曰此弩影耳宣疾遂瘳此与乐广传蛇影事大相类特弓与弩异耳】淹留冠上簪【洙曰移文借闻披簮逸海岸赵曰冠簮卿大夫之礼也淹留冠上簮公犹未留遂弃冠冕也】牵裾惊魏帝【洙曰辛毗谏帝帝怒起引帝裾赵曰言为左拾遗时諌房琯之材不宜废而肃宗怒之也】投阁为刘歆【赵曰扬子云校书天禄阁上以刘歆尝问竒字而歆以言祥得罪有司误以连子云子云为投阁今云为刘歆则是言琯既贬邠州刺史而公出为华州司功也】狂走终奚适【苏曰王修曰吾狂坐走诸侯门终身必意奚适乃束书隠三茒山】微才谢所钦【洙曰陆士衡寤寐靡安豫愿言思所钦】吾安藜不糁【洙曰孔子藜羮不糁】汝贵玉为琛【赵曰言湖南亲友也贵玉为琛琛者寳也诗云来献其琛】乌几重重缚鹑衣寸寸针【赵曰鹑衣即衣如悬鹑之谓】哀伤同庾信【庾信作哀江南】述作异陈琳【赵曰陈琳健于章奏曹公见其檄而头风愈今公自谦以为述作不能似之】十暑岷山葛【洙曰蜀葛布也十暑不易言其贫也】三霜楚户砧【洙曰三霜居楚三易星霜】叨陪锦帐坐【洙曰郎官有锦帐见汉百官志赵曰公为尚书工部贠外郎故也郎官赐锦帐緌被】久放白头吟【赵曰公以老而吟咏耳白头吟本是卓文君以相如晚年置妾而作今公借用之也】反朴时难过【洙曰老子还淳反朴】忘机陆易沉【赵曰史记东方朔坐席中酒酣据地歌曰陆沉于俗文选道胜贵陆沉注无水而沉谓之陆沉】应过数粒食【洙曰鹪鹩赋巢林不过一枝毎食不过数粒】得近四知金【洙曰汉书王宻懐金遗杨震曰夜无知者震曰天知地知子知我知是四知遂不受宻慙而退】春草封归恨【洙曰刘安招隠王孙游兮不归春草生兮萋萋】源花费独寻【洙曰见欲问桃花宿注】转蓬忧悄悄【洙曰见生涯独转蓬注柏舟诗忧心悄悄】行药病涔涔【洙曰鲍明逺有行药至城东桥诗注谓招有疾服药行以宣导之汉霍光夫人显谋毒许后后免身取附子并合大医大丸饮之有顷曰我头涔涔也药中得无毒乎对曰无遂加烦懑而崩】瘗夭追潘岳【赵曰公必有丧子之祸但无所考矣潘岳西征赋曰夭赤子于新安坎洛侧而瘗之】补注【希曰瘗或作痊或作疾非鹤曰潘岳伤弱子序曰三月壬寅弱子生五月之长安次于新安之千秋亭甲辰而弱子夭乙巳瘗于亭东赵云公必有丧子之祸而不明其为丧宗文师能引序语而乃以为悼严武之亡按武死于永泰元年四月去大厯四年作诗时巳五年又不应用瘗夭事元微之志嗣子宗武不克则宗文为早世甚明盖大厯二年有熟食日示宗文宗武诗又有示两儿诗明年出防二子尚无恙今诗云瘗夭又大厯五年卒时唯存宗武故志云宗武不克则宗文诚夭矣意是四年自潭之衡时丧宗文以与聂令有旧故瘗于耒阳而公死不果徙也不然何以下句又用渴死事】持危覔邓林【洙曰山海经云夸父死弃其杖而为邓林列子云夸父不量力欲返日影逐之于嵎谷之际渴欲得饮赴饮河渭不足将走北饮大泽未至道渴而死弃其杖尸膏肉所浸生邓林弥广数千里焉】蹉翻学歩【洙曰阮籍娱乐未终极白日忽蹉夀陵余子学歩于邯郸失其故歩匍匐而返赵曰公自伤随流俗也】感激在知音【赵曰公自伤其无识之者子期死伯牙絶弦终身不复鼓】却假苏张舌【洙曰苏秦张仪也】高夸周宋镡【洙曰荘子説剑王曰天子之剑何如曰天子之劔以燕石为锋齐岱为锷晋魏为脊周宋为镡韩魏为铗矣】纳流迷浩汗【苏曰孔融子不见东海纳万流浩汗不溢不惊君子之量当亦如此】峻址得嵚崟城府开清旭【苏曰言诸公在幕府也】松筠起碧浔【赵曰公自言其舟之所在浔韵书云旁深也】披顔争倩倩【赵曰言徃披承诸公之顔争为倩倩以相待诗云巧笑倩兮主在乎言笑也】逸足竞骎骎【洙曰诗载骤骎骎赵曰以骎马比诸公也】朗鉴存愚直【赵曰愚直公自谓也朗鉴则所以望诸公也】皇天实照临【洙曰左传皇天后土实闻此言】公孙仍恃险【洙曰后汉公孙述恃其地险众附有异志蜀都赋长城结险吞若巨防一夫守隘万夫莫向公孙跃马而称帝刘宗下辇而自王】侯景【侯景陷台城者】未生擒书信中原阔干戈北斗深畏人千里井【赵曰苏氏演义小説载金陵记曰南计吏止于传舍间及将就路以马残草防于井中而去谓无再过之期不久复由此饮于此井遂为昔时剉节刺喉而死故后人戒之曰千里井不防剉】问俗九州箴【洙曰扬雄传赞曰箴莫善于虞箴作州箴晋灼曰九州之箴】战血流依旧【洙曰见边城流血成海水注】军声动至今葛洪尸定解【洙曰后汉方术传注尸解者言将登仙假托为尸以解化也葛洪传卒年八十一视其顔色如生体亦柔软举尸入棺甚轻如空衣也以为尸解得仙】许靖力还任【洙曰蜀志曰许靖字木少与从弟劭俱知名并有人伦臧否之称而私情不协排靖不得齿叙也赵曰王朗与靖书曰足下周游江湖以暨南海可谓徧矣如靖之力还可胜任此公言南征而避难】家事丹砂诀【洙曰葛洪为勾漏令求丹砂】无成涕作霖【洙曰甫注云伏羲造瑟神农氏作琴舜弹五弦举歌南风之篇有矣师曰庄子载孔子之言也方且与世违而心不屑与之俱是陆沉者也其市南宜僚耶律所以调八风舜琴亦歌南风阜财解愠今风疾足见时律不调故曰尚错雄鸣管如闻马融笛言严武死也若倚仲宣襟言子美无所依也鼓迎非祭巴蜀多淫祀如事鸟之类昔贾谊困于长沙忌鵩鸟今子美亦然故云弹落似鸮禽疑惑尊中弩言久病也淹留冠上簪言不用也牵裾惊魏帝諌房琯事也子美为房琯得罪亦若子云投阁为刘棻故也刘棻尝从雄学作竒字既而棻得罪事逮雄使者收雄雄遂投阁今作刘歆未知所以谢所钦言诸公礼待也十暑岷山葛言十年在蜀三霜楚户砧言三年在楚反朴时难遇言不见治平也文选诗道胜贵陆沉注无水而沉谓之陆沉史记武帝时齐人东方朔坐席中酒酣据地歌曰陆沉于俗避世金马应过数粒食得近四知金言诸公餽食赐金也春草封归恨言不得归郷也源花费独寻言尚避乱也瘗夭追潘岳悼严武之亡也持危覔邓林言武之死朝廷失大材也子美亦失其故步而感激在于诸公之知巳葛洪尸定解以喻武之化去武以金石得病而殂故云】
　　奉赠萧二十使君【大厯五年作】
　　补注【鹤曰诗云回鴈五湖春当是大厯五年潭州作诗曰昔在严公幕俱为蜀使臣艰危叅大府前后间清尘玉鳬聊暂出萧雉只相驯盖萧自严公幕去而宰县公有萧明府晏处覔桃栽诗乃其人也】
