<!-- { "loadSidebar": true } -->
　　儒学东有名宦祠凡二十四人其崇祀者事业勲名固已彪炳千古其有不列于祀宦迹可纪者魏孙礼已下若而人焉余尝论之古者地方千里分为四县县有四郡故春秋传称上大夫县下大夫郡秦置郡以监县如安悳之平原汉世州复刺郡如平原之青州周隋设府唐时悳州置总管府迨后永静名军河间名路州郡逓变官爵随之是以府监州州监县所由来也今悳州领二县济南府矣以平原则古郡以悳则古今同州其簮绂之盛汉晋已来或称太守或称内史或称刺史或称都督剖符则县令分封则国相广川既已广长河抑又长治所之移几同陵谷郊遂之别更易沧桑验之古所纒络逺矣嘉其政迹何独不然若谓咫尺之地可擘祥云数武之余便无春雨彼沟洫为浮虎防竟此村落是杀蝗所逮皆致逺恐泥之见况复栾公古社宁云即祔胶庠朱邑旧祠岂其同列乡校祀典所存随时追述较其大略而已故在州言州今之州古之郡也所临莅者多当时名公其为平原太守与夫悳州州守萧太通逹政事伏尚书教授不辍南阳有赵熹著绩锄奸以毙蝗安阳则邵续筑城授命以拒贼顔鲁公羣推盟主帝欲观其壮容靳懐徳固守城壁诏复嘉其善政此数君者皆已祀之若夫容城孙徳逹折曹爽之谋清河房士逹拒邢杲之寇考兹两逹有声二魏而祀典不与夫王翁之河即是屯氏别称马丹之堠诈以鸣犊为界当时平原清河两郡相争今髙唐新城直是平原界上古爵堤存焉晋世陆机为平原内史其弟云为清河内史二郡之间适栖二俊今此土机亦祀焉其间以平原相称者汉相国匡衡明经少双时后进皆欲从衡平原望之名儒与元帝师傅旧恩奏其说有师道扬兴贤令因史髙亲戚辅政荐其经学絶伦当时无阶朝廷随牒逺方在平原者最久其后居相位称儒宗传经义改郊兆语其酝借与韦氏并称焉于斯时也借穿壁之余明逹解頥之妙防平原学士殆翕然归仁者乎其余诸祠史弼为相能却钩党之诛陈纪为相事隔移鼎之迹汉昭烈御寇丰施晋阮种为政简恵惟辛穆父子亷平而有学行虽不预祀亦贤相继踵矣房恭懿为悳州司马在隋则赐赉最优赵挺之为悳州通判至宋则缗钱遍给都监叔皎怒骂不屈忠烈也转运唐介留牒不下谠正也其他悉具州志至如州东安悳旧县不乏鸣琴州西长河故令岂无驯雉而祠祀阙如官迹亦漏原其并省之日建置之初殆非抱图载籍即为春祠秋尝之计乎惟不列于祀者唐阳峤为将陵尉又载元迭里威失之治陵州安所求死子桓东少年塲亦足纪焉陵州适当其地将陵之移长河在宋景祐纪县尉于唐时则亦疎矣今略综前代铺张精庐设作存劝竦神告民亦春秋不朽之义岂比夫败材伤锦者使人学制生愚死智者多愧碑文哉
　　城内外凡十有八坊具详前志进士丁永成一坊在西闗今废坊下有隐士朱之显宅朱善医一日扶杖立坊下余九嵗入塾时过而揖之俄病人至投金丐药朱诊曰子之病莫吾医也吾技窥仲景理辨寒疾子病非寒吾何以医却其金使去异哉朱习长桑术其立心制行有大过人者余尝思之汉儒专治一经如董仲舒治公羊春秋矣学不旁杂于他经经不剽盗于他氏自立一说神明变化故经术有根秪多所措施天人三防发为济世之言玉杯竹林无非有用之学后人自擅材博通六经而经学亡矣皆朱之罪人也陆游读华陀传题云六籍虽残圣道醇中更秦火不成尘华陀老黠徒惊俗吾岂无书可活人宋儒而后莫可语此矣南门内进士杨顺一坊嘉靖中分宜势败州守某改杀人媚人坊以辱之州人程瑶寻改为歴科进士坊按明史云嘉靖三十六年冬十月杨顺路楷杀前锦衣衞经歴沈链初链既编保安即孑身至里长老问知链状咸大喜遣其子弟从学链稍与语忠义大节乃争为链詈嵩以快链链亦大喜日相与詈嵩父子以为常尝束刍为偶人三目为林甫桧及嵩而射之语闻嵩父子衔之而侍郎杨顺来为总督故嵩党也应州之役多杀边民掩败链怒譲之且为乐府以诮顺顺大恚以其私人经歴金绍鲁指挥罗铠走世蕃所白之且谓链结死士击剑习射将以间而取若父子世蕃曰吾固知之即以属巡按御史李鳯毛鳯毛谬为谢曰有之窃隂已解散其党矣鳯毛得代归而御史路楷来又嵩党也世蕃为酒夀楷而使谓顺曰幸为我除吾疡楷至则与顺合防捕诸白莲教通叛者窜链名籍中以叛闻下兵部议尚书许论不为申理嵩竟杀之籍其家嵩乃予顺一子锦衣千户楷迁太常卿顺犹怏怏曰丞相犹有所不足乎谋之楷复取链二子杖杀之并系其长子襄顺楷败乃得脱其遗事余窃疑之州人谢重辉攷顺之生平嘉靖三十六年冬顺已罢官家居何至有杀链一事恐流传附防之说初非实录闻诸道路便生穿凿其为信史难矣
　　昔冠盖之里记自宜城邹鲁之门称于韦氏茂才多士叠采骈踪青组朱旗连城比郡公侯必复孙子相承一门踵豹变之荣四代附蝉聨之祉吾乡世不乏人矣至其登甲乙之科者鴈塔标其姓名称乡里之彦者泮宫昭其爼豆若夫爵秩上封于祖父恩防下逮于子孙二者并有加焉州志所载盖已详矣
　　孝子节妇坊今多圮矣昔王昭之萧广济郑缉之师觉授宋躬梁元帝之徒并着孝子传歴谛前史或着孝行或云孝感或并列孝义或兼称孝友执一术而百善至百邪去孝之化人深矣若夫灵哲协梦于抽笋懐慰忍寒于挟纩【见齐书】彦度灭性于弱龄甘贫挂檄士光前知以寤药清净登仙【见梁书】此四刘者皆属平原而州志孝子始自有明凡十六人再攷新莽之世迟昭平说经八博聚众河阻比平陵义公之节并海曲吕母之风与夫男玉轻身以犯刑【见北史】刘氏祈天而拒战【见北史】巾帼英雄斯为烈矣若乃综其遗事専在一操哲妇隆家人之道贞女亮明白之节咸并登焉阅州志所载凡四十有七人可按籍而攷也
　　总论曰悳州古赵地昔孔子将西见赵简子闻窦鸣犊之死临河而叹后世因以鸣犊名河自汉元之朝河决灵县魏武之世地属平原是以纪永嘉之年谓之灵鸣犊口争清河之限诈为鸣犊河界记圣徳之言动觉是邦之可懐叹鳯遽衰泣麟何促所以陬乡之息或称槃操吕梁之望别在徐州惜哉车辙马迹殆所不至若昌平诞睿泗水非遥尼丘载灵汶川近属淹中妙键稷下髙风万匹驱驰百家腾跃燕南赵北鲁柝邾闻平原文学传经义则匡鼎为宗江都相国命王佐则董生为最孔仲逹掞辞飇起发迹孔贤之庄河间王大雅不羣光价毛精之垒百里之内英贤间出琼笾玉豆奉先圣之令仪东序西胶跻羣贤之门阀方之济北复号顔渊譬彼华阳亦称曾子祁祁令徳还升武骑之堂济济时英不数文翁之室予人非子骏学媿元成然在垂髫之年士风犹及见之大抵衡品行先称忠孝论文章必穷经史黩货卖友乡人不齿凌长挟诈君子非之人知荣辱家敦礼节是以防稽有先贤之传襄阳记耆旧之篇东国人伦南阳文学足以垂诸乡校楷模荐绅焉
　　古欢堂集巻四十四
　　钦定四库全书
　　古欢堂集巻四十五　　　戸部侍郎田雯撰长河志籍考
　　官廨桥梁存湮半矣广川之楼凄迷秋雨匡衡之馆怅望春芜俟民力之少纾望通人之改作今之从政者独无意乎
　　论曰古者建国必有九牧九牧区分局署以立魏晋以降则署行台唐制由行台而至采访使州诸官署其遗制也下至水陆传处仓庾铺舍或缮修库廐或平治道涂条晰缕分巨细毕举至于近代为尤盛矣大要藩篱之设以规其内沟洫之限以虞其外其制卫重于州部署已下又无论已维时创立巨址广以新规髙其闬闳厚其篱垣肥楹巨栋间架相构虽非土被朱紫木衣绨绣而胶葛周通飞檐峻宇亦足以明其规制矣于是西盻卫水辏淮徐之舟北倚神京通商贾之宝贷议疆塲之事接舟车之济啓生民之疾痛叅军旅之赏罚八署官舍职领相次洵大邦之襟带畿辅之咽喉乎逮嵗月滋久官署改创三防圮为茂草二卫鞠为园蔬名号犹存官物侵敝惟有子产之对壊其馆垣都无叔孙之贤葺其墙屋夏施之栁孰念之哉
　　编户三十四里其户口田赋之数凡以地出庸者以社出牧者以户出赀者以丁出徭者增减不齐支解有差详载州志旧通志云山东滨海御冦有斥堠之役河入济尝决为患有隄障之役漕河资于百泉有堰埭启闭濬治之役东南舟车络绎逹于京师有传舍津涂之役总之当齐鲁燕赵之冲居济南河间两戒之首户口蕃殖征求有艺惟
　　国家休养之仁尤在辅世长民之吏也一旦用尹铎为保障之守封千秋以富民之侯则规模一新矣
　　州为屯牧之地不罹兵燹五十余年歴考前代如汉韩信破歴下军取鬲城王莽时平原女子迟昭平聚众千人为乱光武中吴汉击清河军献帝时公孙瓉讨黄巾后魏孝昌二年平原刘树刘仓生叛隋平原李徳逸叛十年张金冦平原唐宗时安禄山反太守顔真卿起兵讨之徳宗征朱滔滔奔入悳州文宗讨李同捷战于平原后梁贞明元年晋王以五百兵夜袭悳州后晋梁进以乡社兵取悳州元至正十七年毛贵据陵州明洪武元年徐逹率兵取山东建文元年都督韩观练兵于悳州秋九月李景隆合兵五十万进河间二年白沟河败绩奔悳州三年与燕兵战于夹河大溃复奔悳州天啓二年武邑白莲教于志作乱其最著者唐之天宝为清臣见节之时明之建文乃景隆溃师之日隋帝伐髙丽开渠而大役兴明代封悳藩行宫而民力竭至于水旱饥馑之灾地震蝗飞之变书不胜书具详州志至崇祯十七年三月十八日李自成陷京师遣伪将军郭陞入山东州人卢世防等奋臂一呼诛伪官为懐宗发丧起义兵讨贼以王孙朱帅为盟主传檄而出邻境皆应防我
　　朝大兵入闗破走自成寃耻既雪
　　大宝有归秋七月将军石廷柱抚谕民赖以安
　　论曰当有明之将亡也王甫兴钩党之诛张角倡左道之术党锢之议略与东京相等邦国殄瘁大厦已倾头防箕敛者合从缔交耝耰棘矜者因利乗便春秋州兵之举师出有名隋唐义旗之兴负之无力考厥遗事故大略足纪也






　　古欢堂集巻四十五
　　钦定四库全书
　　古欢堂集巻四十六　　　戸部侍郎田雯撰长河志籍考
　　里俗相沿由来旧矣攷之嵗华纪丽谱荆楚嵗时干淳嵗时辇下嵗时秦中嵗时诸记四民月令千金月令诸书通都列邑皆然故不录录其小异者
　　正月赛紫姑加帬髻于栁箕之上呼阿姑焚香礼之刘敬叔异苑云紫姑本人家妾为大妇所妬元宵愤亡故世人作其形咒之云子胥不在云是其壻曹夫人已行云是其姑出于厠邉或豚栅间迎之箕重其神来也放翁有迎紫姑诗
　　二月二日粉荔为饼胶芽作饧以熏虫鼠昔人云栁笼门巷之晴烟杏压园林之香气比年以来料峭春寒与此语异矣节之佳者苏子瞻谓一年惟寒食重阳不可虚度是也
　　张景阳有洛褉赋毛诗郑风云溱与洧方洹洹兮维士与女方秉蕳兮州无此俗
　　四月八日八字之佛爰来五香之水乃浴
　　端阳节为沐兰之日艾叶榴花风物略同北地非水乡但少观竞渡耳角黍以饷屈原吊汨罗事也不识乡人何以嗜之是月获麦麦一防敌它谷一钟故谚语一麦三秋也【余曾有麦秀诗略云百亩之田种麦半厘牟大小齐耕防榴花枣花月当午青黄罢亚如马鬃打包揺旗好时节陇头伐鼓声逢逢拾穂儿童结行队挥镰农父交矛鏦髙者齐腰低没胯昻首忽见燕尾双牢丸起溲妇子饱烧畬买犊鸣村厖录数语于此】
