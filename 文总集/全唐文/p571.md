<!-- { "loadSidebar": true } -->
    臣某等言：伏见辽东都督高仇须承露布，逆贼孙万斩等驱率凶党，烧逼州城，城中出兵与其贼拒战。则有飞廉作气，回禄扬，起沙砾而薄天，助兹鼍鼓；吹烟火而涨日，燎彼鸿毛。灵应潜施，勇士皆奋，遂使妖徒震慑，乱辙而搴旗；善战横行，摧枯而拉朽。僵尸蔽於草芥，俘馘聚於辕门，善马咸牧，名王且絷。无假烧难之策，而观其自焚；不劳燧象之师，而扑其馀烬。又凶渠不逞，将窃号而假名；逆党未悛，止扌延妖而怙乱。或神摧其股，或夭厉其身，似安国之登车，同伯牛之自牖。故知高明辅顺，正直司愆，惟辟好仁，与乾坤而合德；惟狂乐祸，在神鬼而同诛：方看翦灭之期，行觌凯旋之奏。臣等叨延奖渥，谬奉轩墀，跃之情，实万恒品。无任庆快之至，谨奉表称贺以闻。谨言。
    ○为雍州父老贺銮驾停幸洛邑表
    臣等某言：伏奉今月日诏书，銮驾停幸洛邑。臣等轻生多幸，浅识逢时，青襟游圣人之国，白首观太平之化。常恐涓难效，沟壑易期，所以眷恋轩宇，徘徊霄极。日者农秋缺，庶政微勤，天皇损上益下，忘身循物，便欲移銮徙跸，望河洛之封畿；削赋蠲徭，罢咸秦之力役。臣等仰铭元造，退揆愚心，诚以天府膏腴，帝畿殷实。虽之务，稍阙於千箱；而衣食所资，尚丰於累载。况茕嫠给，家室安，何容使座鸣谦，圣躬服劬劳之事；衡门高枕，臣等蒙过差之泽？是用低徊，杼柚惭惶。方且选议蓬茨，推中襟於白屋；因言槐棘，升下情於紫路。不谓乾心俯应，圣德潜融，降六玺而纡绂，回三光而改照。人欲天从，既通诚感，禀灵含气，畴非庆跃。窃惟政途非一，朝务有恒，国彝不可以恩废，家征不可以事阙。天皇爱精颐寿，答兆庶之欢心；臣等毕力穷年，供黍稷之馀税：庶得百度无旷，九功惟叙。伏望皇明眷，舆辇少安，则海甸蒸人，抚耕凿而知勉；渭滨遗老，仰云天而识庇。无任踊跃之至。
    ○为何舍人贺御书杂文表
    臣彦先等言：臣於梁王三思处，见御书杂文尺牍，凡九十卷。跪发珍藏，肃承瑶检，天文景铄，璧合而珠连；圣理云回，鸾惊而凤集：究黄轩鸟迹之巧，殚紫府结空之势。偃波垂露，会宝意而咸新；半魄全曦，象天形而得妙。固已奇踪绝俗，美态入神，掩八体而擅规模，冠千龄而垂楷法。重以语成四教，文总六诗，声咀徵而含宫，旨惩违而劝德。用之於国，敦风俗而厚人伦；行之於家，忌雍和而崇孝敬。惟彼良翰，特蒙殊奖，铭厚渥而欢悚，竭深诚而奉戴。是用编之玉轴，勒以银绳，尽罄梁珠，特装毒瑁之匣；总收陶璧，用饰琉璃之笥。雕镂十品，缇巾万袭，芸香却蠹，芝体为封。珍宝之精，下烛西昆之岫；文章之气，上缠东壁之象：实可谓天下之妙迹，域中之奇观者焉。臣等幸遇休明，叨近簪笏，骇瞩非常之瑞，欣逢不世之宝，足蹈手舞，徒怀钻仰之心；夕死朝闻，岂识名言之地？无任跃欢欣之至，谨奉表陈贺以闻。
    ○为韦右相贺拜洛表
    臣某等言：伏见五月九日制书，将拜图温洛，肃事南郊，御朝堂，列群后，恭闻大礼，不胜庆跃。臣某中贺，微臣泛览金册，详窥玉版，商较於七十二代，下上於数百千年。以羲轩称皇，所贵者河图龙出；以尧舜称帝，所尊者洛书龟负：犹未闻总集灵命。宏敷圣业，笼大勋於万代，尽能事於一朝，非天下之至神，其孰能与此乎？伏惟皇太后陛下肃膺遗托，光践丕基，皇业高於补天，母德隆於配地。东西浃洽。穷八际而流河海；南北贞明，洞六幽而悬日月。淹中访礼，汶上披图，情每留於布政，义不忘於宗祀。於是全谋圣造，异制神行，迎四象而疏闱，向八风而辟牖。上圆法天，而烟□为之动色；下方象地，而黾玉所以呈姿。元功范，洋溢於歌颂；秘采灵文，昭彰於篆刻。岂白银青王，惟传地理之经；黄鱼黑鸟，但播天乙之号？可以答上元之命，可以光累圣之隆。制有司，陈法驾，用紫之典，彩沈璧之仪，然後负黼而朝百神，垂衣裳而会万国，不亦休哉！不亦盛哉！臣忝预出征，恨深留滞，河西吊影，衔珠之托未申；洛北驰心，拊石之欢何极？不任悚惧之至。
    ○为秋官员外郎李敬仁贺圣躬新牙更生表
    臣敬仁言：昨因奏事，蒙恩入封，伏见陛下所御湛露殿三间，两间雨漏，无所修葺。又因顾问之次，伏承圣旨云，去年口中生一齿，今年又生一牙。臣伏以圣德谦冲，躬自菲薄，富有四海，尊居万乘，而中堂外扉，不阅於寒暑；上楝下宇，未离於燥湿：降紫宸而齐白屋，屈帝力而用氓心。虽昔之采椽土阶，茅茨蒿柱，汉皇之俭用，夏后之卑宫，六籍之所赞扬，百家之所记述，曷足以希风上圣，仰帝道之崇高；拥後尘，望皇舆这轨躅？臣又闻之：《易》有四营，金牙为寿考之象；《诗》有六义，玉齿载神仙之遥。还年而编贝不亏，却老而瓠犀仍出，亦有坚而不脱，闻於导养之方；落而更生，得自灵飞之散：斯并道藏幽记，术隐上清，诚福力之所招，匪勤求而可致。陛下端庄静默，宽惠仁慈，抑嗜欲而省烦劳，恤饥寒而甘弊陋，宜其延贶宗社，受报黎元，集天地之休和，享灵之介祉。故得百祥护体，五福登年，同镐邑之梦龄，迈镳宫之锡寿：岂徒一人有庆，常居北极之尊？实万姓同欢，共仰南山之固。臣谬以庸贱，获奉宸严，欣圣寿之延长，愿称大庆；见宸居之挹损，思扬至德。乞宣示海内，仍录付史馆，庶使六合之中，知宝算之方永；百代之後，颂休风而不绝。无任跃之至，谨诣阙奉表陈贺以闻。
    ○为武承嗣等贺贼平後新殿成上礼食表
    臣承嗣等言：伏见逆贼尽灭，未诛先弊，叛奚部落，不守自降。或贯盈而亡，或慑惧而伏，行从除殄，不胜庆快。臣承嗣等中贺。臣闻违逆助顺，穹昊所以照临；振远怀荒，邦家所以底定。蠢兹豺虺，憬彼犬羊，称乱白山，虔刘苍海，岂徒石苦矢，式遏於天朝；故亦桑弧铁衣，凭陵於边朔。陛下眷愚勃，情深遵养，聊用七旬之舞，未加五戎之罚。虽大圣之德，恒存於好生；而冥之心，有切於除害。驱桃都之厉鬼，剿檀石之妖魁，不资举网之勤，而长鲸已曝；无假合围之费，而封豕先屠：有以知神道之难诬，有以见天心之不远。元凶既覆，馀孽旋歼，畏威者鼠窜而离心，怀惠者雁行而革面。毳幕连路，毡裘成市，与夫姬得瑞颖，期越掌於累年；汉获骈柯，俟凶奴於後岁：若斯而已也。方倾巢而尽落，伫匣刃而藏锋，自非睿感潜通，灵符叶赞，岂能使天地假手，幽显同心？及有秩之方歌，属斯千之肇献，上楝下宇，储百福而拥神休，开阳阖阴，积千祥而宜圣寿。配南山而永固，与北极而长尊，仙圣所以安居，黎元由其式。臣等幸逢昌运，叨延嘉奖，喜遐陬之雾廓，且觌归牛；欣大厦之天临，方同贺雀。愿奉需云之庆，思承湛露之欢，无任区区之诚，谨上礼食若干舆，羞何有，希陈上帝之筵？刍豢非珍，遂同野人之献。旋顾单菲，追增悚怍，谨随表进奉以闻，臣承嗣等诚欢诚喜顿首顿首。
    ○为百寮贺恩制表
    臣某以下文武官九品以上二千七百五十人等言：臣等伏见今月九日恩制，缘逆人亲属，有能公勤清白者，自当随材擢用，不以为瑕，宜各坦怀，伫收来效。臣等仰承恩造，伏诵德音，感戴屏营，忭舞相属，臣某等诚欢诚喜顿首顿首死罪死罪。臣闻父殛子兴，圣贤忠厚之教；身死宗戮，季末陵夷之道：或罚不及嗣，或祸并其族。淳朴浸往，恻隐不逮於昆虫；法令滋章，纲罗必及於は卵。天厌淫虐，诞兴明圣，扫百之这馀，张网罗而更理。去贪残而遂生育，品物昭苏；哀狱讼而缓虔刘，寰瀛凯怿：刻薄之风尽，敦厚之化流。犹且缔想纳隍，凝情沟壑，在予之旨，固以刑於万方；拯物之心，岂直解其三面？日者乱臣纪，巨猾滔天，将倾渤海之流，且触昆山之柱。陛下伤浇、浞之为变，吊管、蔡之不咸，法雷电之威，诛而不怒；用《春秋》之义，断必以情。擢其发而葬其尸，歼其魁而宥其党，汉主三夷之法，黜而不行；秦王九族之刑，矜而莫用。至若瓜连萍托，枝附叶随，或玉石难分，或淄渑易混：俱削嫌疑之迹，概从宽大之文。迁州贬县，才示於小惩；窜海投沙，尚班於荣级：则是我有大造於群凶也。而圣慈无已，天泽逾隆，并运四时，锡造於平分之外；不遗万物，尚加惠於曲成之表。使枯朽之，向秋而更荣；穷涸之鳞，在辙而能跃：藏其疾而舍基垢，责其效而要其功。虽魏士之私於外朝，获安反侧；商人之染於俗，咸与维新：无以匹此含宏，方斯涤荡。陛下祚始存镐，嗣周家之忠信；卜於洛，承夏鼎之休明。三后在天，日歆於盛德。四夷为守，永慕於高义。方当鬼神降福，岂止黎庶归心？臣等沐道昌期，叨荣显列，观太平之德礼，听中和之诗颂。雨露之施，徒仰於财成；天地之仁，岂议於酬答？无任欣戴踊跃之至，谨诣朝堂奉表陈贺以闻，臣某等诚欢诚喜顿首顿首死罪死罪。谨言。
    ○为武承嗣让知政事第二表
    臣某言：臣由衷之辞，已具前表；分外之泽，仍叨後恩。命低回，不知所处，臣某诚惶诚恐顿首顿首死罪死罪。臣九能无术，五技不成，空荷陶甄，竟微知效。陛下笃犹子之爱，用家人之慈，流其渥恩，被以簪组。析分器，等姬氏之藩维；裂壤誓河，承汉家之礼秩。皇仪晓列，拜金而外玉墀；仙跸晨游，陪柏梁而侍蒿柱。在臣荣幸，实冠等夷；惟臣妄庸，已成忝越：岂可以仍大命，更窃厚恩，任济时之股肱，为巨川之舟楫？且臣属居宗室，地接葭莩，惟社稷之安危，门庭之休戚，岂不愿磨顶至踵，裨高益深？徒以智力有涯，勉强无地，惧倾之为败，忧折鼎之生灾：匪藏器而谋身，实输诚而体国。伏乞俯矜愚劣，永鉴隆替，思懋赏懋官之义，用知臣知子之心，特停过恩，速寝严命。则物情舆议，咸仰於至公；叨荣谬官，不尘於则哲。无任惭惧屏营之至，谨诣ト奉表以闻。
    ○为王及善让内史第二表
