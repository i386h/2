<!-- { "loadSidebar": true } -->
　　勑幽州节度副大使张守珪赵堪至一一具知以国家之威武取叛亡之残孽太山压卵岂其难乎顷者縁卿大朝节制蹔阙二虏乗隙相继叛亡裨将无谋轻兵遣袭遂有输失挫我鋭气此故犹细彼祸更深卿可秣马训兵候时而动草衰木落其则不逺近者所征万人不日即令进发大集之后诸道齐驱蕞尔凶徒何足殱尽平卢信息日夕往来数与筹宜首尾相应令彼丑虏飞走无归事有预图临时合变想卿所悉不烦具言所有奏请并已处分讫夏末极热卿及将士已下并平安好遣书指不多及
　　勑幽州节度张守珪书
　　勑幽州节度副大使张守珪张奉高下叛奚自取殱灭此等恶积天将絶种故遽诱其衷叛亡相继及师徒追下皆就诛夷一二年间凶党必尽亦由卿指挥得所动不失宜明于兵权暗合神道故能致此也安禄山杨景晖取雪前耻亦云效命锋镝之下各致损伤言念忠诚岂忘收奬巳别有处分讫将士阵亡各须吊祭应合赠饰亦以状闻聚兵馈粮义不可久秋深木落规畧是时不有蹔劳何以除恶永久为患将若之何委卿良图用息边甲彼军少马已勒朔方想卿早知之宜差人受领秋气渐冷卿及将士已下并平安好遣书指不多及
　　勑幽州节度张守珪书
　　勑幽州节度副大使张守珪顷者慰抚降虏毎事优给而终不知恩惟图反噬名虽人类实甚豺狼今所叛亡何苦如此近者闻其家累多并为我所得惟有丁壮挺身走险然树木既闇弓矢亦全以穷寇失家之心乗深林必死之地若冒此轻进岂云料敌安禄山勇而无谋遂至失利衣甲资盗挫我军威论其轻敌合加重罪然即初闻勇鬭亦有诛杀又寇戎未灭军令从权故不以一败弃之将欲收其后效也不行薄责又无所惩宜且停旧官令白衣将领卿更审量本状亦任随事处之所将阵亡之人及战伤之者并收瘗救疗吊死问生寇讐之来岂亡获已言念于此良深嗟悼卿等各秉忠义式遏方隅躬冒险难宁不知此无以小失致夺军气数宜激厉以保功名平卢军储取能支久若贼口聚食费耗更多早宜处置使得所也今将金疮药往至可分疗将士并数令巡问春后渐热卿及将士并平安好遣书指不多及
　　勑幽州节度张守珪书
　　勑幽州节度副大使张守珪昨史思明往已有处分赵堪适至委曲知之安禄山等轻我兵威曽不审料致令损失宜其就诛卿既行军之法合尔然此贼初叛势尚未合乗其虚弱正可追擒直为林闇山深恃不存之地万一兽骇致损更多以此思之固须且守伺其有隙乗便剪除如此筹宜应是长策且战者防事有胜有负无以邂逅遂至苍黄使我骁雄小有夺气负罪者既其即戮用命者亦宜升奬彼之小丑何足可除所有奏人即当处分平卢以北动静须知得其委曲随事防备委卿在逺一一必由但量宜行之奏未晩也
　　勑平卢使乌知义书
　　勑平卢使乌知义委卿重镇安辑两蕃动静须知节制斯在而二虏将叛来往有谋曽不是思信其至此又委安禄山轻突挫我军威不严其约是事无豫一朝损失虽悔何追但以卿忠勤复是耆旧虽有过失一切不论实欲尽卿所长收其后效固须易虑以补前阙此贼既叛意其却攻毎事须防无失便也一一并赵堪口具夏初渐热卿及将士并平安好遣书指不多及
　　勑平卢诸将士书
　　勑平卢诸军镇将士已下两蕃残贼余类仅存朕尝懐抚柔冀其迁善而数年之内谋叛相仍信是枭鸱固非人也顷者所以列置军镇递为唇齿所虞在此岂欲劳人卿等委身边疆为国展効遇其反噬得不讨除近日安禄山无谋率尔轻敌驰突不顾遂损师徒择将非良伤人已甚事虽既往义实疚懐凡在平卢其阵亡之人并委张守珪差人吊祭并勘责乡贯具以状闻悯彼阳魂当有赠饰兴言悼惜久不能忘然此贼比来削弱已甚挼绳系颈人有其心安禄山之诛缘轻敌太过勿因此畏愞致失后图立功成名荣贵斯在各宜勉励共除凶恶夏初渐热卿等并平安好遣书指不多及
　　勑新罗王金兴光书
　　勑鸡林州大都督新罗王金兴光比嵗使来朝贡相继虽隔沧海无异诸华礼乐衣冠亦在此矣皆是卿率心忠义能此恭勤朕毎嘉之常优等数想卿在逺应体至懐顷者彼处使来累有物故水土不习食饮异宜奄忽为灾遂至不救言近逝者此其命乎想卿乍闻应以伤悼所以表奏皆依来请夏初渐热卿及吏人并平安好遣书指不多及
　　勑渤海王大武艺书
　　勑忽汗州刺史渤海郡王大武艺卿于昆弟之间自相忿防门艺穷而归我安得不容然处之西陲为卿之故亦云不失颇谓得所何则卿地虽海曲常习华风至如兄友弟悌岂待训习骨月情深自所不忍门艺纵有过恶亦合容其改脩卿遂请取东归拟肆屠戮朕教天下以孝友岂复忍闻此事诚惜卿名行岂是保护逃亡卿不知国恩遂尔背徳卿所恃者逺非能有他朕比年含容优恤中土所未命将事亦有时卿能悔过输诚转祸为福言则似顺意尚执迷请杀门艺然后归国是何言也观卿表状亦有忠诚可熟思之不容易尔今使内使往宣谕朕意一一并口具述使人李尽彦朕亦亲有处分皆所知之秋冷卿及衙官首领百姓平安好并遣崔寻挹同往书指不多及
　　勑渤海王大武艺书
　　勑渤海郡王忽汗州都督大武艺不识逆顺之端不知存亡之兆而能有国者未之闻也卿往年背徳已为祸阶近能悔过不失臣节迷复非逺善又何加朕记人之长忘人之短况此归伏载用嘉叹永祚东土不亦宜乎所令大戊庆等入朝并巳处分各加官赏想具知之所请賛人亦令还彼又近得卿表云突厥遣使求合拟打两蕃奚及契丹今既内属而突厥私恨欲讐此蕃卿但不从何妨有使拟行执缚义所不然此是人情况为君道然则知卿忠赤动必以闻永保此诚庆流未已春晚卿及衙官百姓并平安好遣书指不多及
　　勑渤海王大武艺书
　　勑渤海郡王忽汗州都督大武艺多防固所送水手及承前没落人等来表卿输诚无所不尽长能保此永作边捍自求多福无以加也渐冷卿及衙官百姓已下并平安好遣书指不多及
　　勑渤海王大武艺书
　　勅忽汗州刺史渤海郡王大武艺卿往者误计几于祸成而失道未遥闻义能徙何其智也朕弃人之过收物之诚表卿洗心良以慰意计卿既尽诚节永固东蕃子孙百代复何忧也近使至具知欵曲兼请宿卫及替亦巳依行大朗雅等先犯国章窜逐南鄙亦皆舍罪仍放归蕃卿可知之皆朕意也夏初渐热卿及首领百姓等并平安好遣书指不多及
　　勑平卢使乌知义书
　　勑平卢节度营州都督乌知义突厥去嵗东侵已大不利志在报复行必再来契丹及奚一心归我不有将护岂云王畧顷有没蕃人出云其见拟东行蕃汉诸军须有严备逺加斥候动静须知纵有凶徒亦即无虑委卿在逺实谓得人朕固无忧一任量事渤海黒水近复归国亦委卿节度想所知之春初尚寒卿及将士已下并平安好今令白真陁罗往亦赐卿衣一副至宜领取遣书指不多及
　　勑河东节度副使王忠嗣书
　　勑河东节度副使兼代州都督王忠嗣及诸将士等大叔承庆至知卿逺经贼境昼夜勤劳虽不遇凶徒亦备尽诚効顷属时暑士马逺来行李之间固应疲顿诸军将等各须抚养令其宁息行回之人当有宴劳宜令大同军即办宴设及时慰勉夏中极热卿及将士巳下并平安好遣书指不多及













　　曲江集巻九
　　钦定四库全书
　　曲江集巻十
　　唐　张九龄　撰
　　勑书
　　勑常州别驾董惩运书
　　勑常州别驾董惩运省所奏王昱及严正诲表具知所缘卿父往在常州连年纵酒既加风疹行事乖踈董念封经使具论王昱始奏停废皆凭实状不是寃诬后自病亡岂可怨诉所言不直欲信无凭卿久袭冠帯复拘法式宁不知此犹且有词至于卿身合承刺史比来未受亦则有由闻卿少年未闲抚字举州之众交借绥懐若蕃部不安岂虚此位卿若能自励从此改修父亡子及终不失旧卿表云部落据险几许无知亦虑恶人因此扇诱幸无他故勿取破亡今故令内使往问部落及百姓等此事虚实还日具名状闻比极暄卿及部落百姓并平安好遣书指不多及
　　勑当息羌首领书
　　勑当息柘静维翼等诸州首领百姓等前者令王承训往宣问事止当州比其却来云诸州亦有所望州县一也恩岂不均卿等祖父已来为国守境皆尽忠赤防捍外蕃朝廷嘉之官赏相继近者处置未当又得卿表所论朕皆依行想皆遂愿今闻吐蕃屯结近在安戎比来通和未有深隙计其不合为寇未知何故起兵卿彼临边各须伺候虑有侵轶损我居人若预图之保无忧也其董惩董嘉宗巳有处分讫其董念双嘉弄等亦即续有处分必须严勒蕃部豫备恶人冦讐纵来计无所得我之深策岂不在兹卿等荣赏勿忧不遂今故令王承训重宣徃意比已热首领百姓等并平安好遣书指不多及
　　勑嶲州都督许齐物书
　　勑许齐物近者投降吐蕃云蕃兵已向南取盐井比已勑达奚守珪防归义讫卿可严备勿失事宜应须防守并委量事处分仍逺着斥候知其有无有则从权无则仍旧慎勿生事骚扰边人秋中渐凉及吏人已下并平安好遣书指不多及
　　勑陇右节度隂承本书
　　勑陇右节度使隂承本使人范正顔至省表具知朕于吐蕃恩信不失彼心有异操持两端隂结突骑施密相来往事既丑露却以怨尤乃去姚嶲用兵取其城堡畧观此意必欲为恶必不得先举但须严备逺加斥候察其动静若形兆巳见驰状以闻诸处军城数加戒勒若不称职速须改换今年交兵新到陇右未经戎事大须训习在彼处置委卿裁之虽有边虞固无忧也秋初尚热卿及将士并平安好遣书指不多及
　　勑安西节度王斛斯书
　　勑四镇节度副大使安西副大都督防王斛斯及将士等突骑施辄凶暴侵我西陲卿等悬军遇此狂贼爰自去夏以迄于今攻战相仍念甚勤苦近者闻在拨换兵少贼多朕毎忧之虑遭吞噬又闻兵势渐合将士同心父子之军亦不在众乌合之类复何能为屡有杀获固其宜也卿等各负忠勇为国忘身锋镝之间疮痍未免或致物故深用哀伤朱仁惠竟致沦亡良可悼惜具有褒赠以慰营魂福流子孙良亦在此其有频当矢石毎战有功义可成名勇能抗敌或能出竒以挫凶威并具状以闻即有优防自余战士尽力边荒计其积劳又在絶逺至于行赏岂比寻常勉树功名即有官爵且北山云间虏众又疲归途既难必有贰张义之将兵若至河西北庭兵又大集灭冦之举亦在今时可临事图之无失便也一劳永逸岂不在兹所奏纵宾轨魏蹇等官及前年第一立功入官并依所请讫告身即差使颁送初春尚寒卿及将士已下并平安好遣书指不多及
　　勑北庭经畧使葢嘉运书
　　勑葢嘉运等安西去年屡有攻战丑虏肆虐悬军可忧卿深识事宜以时救援先声既振后殿载扬凶党闻之巻甲而遁使我边镇且得休息然此贼为患势未必已可数与王斛斯计防毎事先防彼将自劳众则贰我乗其隙从此可图善熟筹之勿失便也春晚卿及将士巳下并平安好遣书指不多及
　　勑安西节度王斛斯书
