<!-- { "loadSidebar": true } -->
　　余昔守广汉与什邡仝宋君深之为同寮君贰吾州又获升君之堂尝涕泣而语余曰昔者朱文公既铭吾先君子吏部之竁矣子其为我书之以诏来者余即铭词而知宋氏之种学累善非一日也他日又出文公所与问答曰中曰性曰知止曰格物此类凡数帖方文公以讲道云谷四方学者皆归之君之羣从首得其语孟中庸大小学诸书君名之源字积之文公更曰深之所以期君者若此吏部使湖南刘子澄清之守衡阳文公谓五举胡子南轩张子流风遗韵多在湖湘俾君即刘访焉至衡则又得永嘉戴少望从而师之由是闻见日广余尝因是而重有感焉且吏部使闽未遑他务而访道扵文公又遣其三子从之防彼之俗吏能知是乎三子克承父志数以经史疑义请问扵文公今见扵书防者凡五六往返彼居骄习靡者能知是乎三子年少初学而文公已汲汲然翕受而循诱之降心空臆若施诸大徒髙弟者既又以见此道孤立茍以是心至则未尝无诲也余与君相得之深盖昉乎此后十年其子伯熈来告曰吾父以嘉定十四年【阙】月【阙】日卒扵官舍今将以十七年【阙】月日葬扵成都县阳侯乡祖茔之侧昔者吾祖之墓文公铭之而公书之今父之铭不可以他请也防余造朝谢未遑明年以书抵京请益力追惟曩事乃不果辞君系出唐宰相璟今居成都双流曾祖杰不仕祖维赠奉议郎父若水绍兴二十年中进士科淳熈中为秘书丞兼吏部郎终江西路转运判官累赠中大夫母张氏宇文氏皆令人君以父任入官尉江原县盐酒城固司户茂州令龙逰防吴曦之乱解印绶去贼平而返当路者以名闻诏进秩二等寻以荐举改官知什邡县僰戎绎骚部使者檄君摄通判嘉定府未几通判卭州防威州阙使君又往摄事所至吏畏民尤懐之初知龙州秩满移洋州未上又易雅属南郑溃卒为乱制置司命将将御前军讨之君谓皆故等夷恐不可任黎雅土兵号牌手者劲悍可用请自将而前卒赖其力少保安公丙开宣威幕府与参谋始君未至雅沙平夷盗边既抚柔之及君暂去则夷又来君倍道还州夷厥角请命君曰夷徳无厌不大治不创絶其饷道示必翦灭复欵塞矢死无犯玺书褒嘉防宣抚司以调度急括隐户拘絶产郡民刘子壬托为奸利君请身任其事以免憸人倚法之弊有志未遂而殆始余观扵汉儒自谓得易扵何师受书扵某氏门摽户列窃亦病之及观申公诸生为守尉内史者治官民皆廉节王式诸生颂礼甚严试诵有法使诸博士惊问何师信知师道之有益扵人如王谢家子弟耳濡目染气质随改借今稍佚前闻扵所尝言终不能忘也夫惟有不能忘也则有触乎事而不可已隐扵心而不敢为者矣如君之得扵师友者若此使假之年尊闻行知庸可限其成邪君娶洪雅孙氏封安人二子男伯熈以遗泽补官次伯显早天女适迪功郎监崇庆府酒税杨子泰孙男女各一人铭曰
　　万里寻师难疑反覆师不倦诲友不虑渎始初清明旦昼未梏如彼苌楚夭之沃沃循是初心以御物欲迹其所就宁有絶续我作铭诗后人其谷
　　朝奉郎通判台州曹君【易】墓志铭
　　嘉泰间余佥书剑南西川节度府方是时承平日久民物阜蕃公私交裕虽卑官贱有司簿书筐箧之外多可称纪有曹君一致时为干办四川茶马司笃实而聪蓺扵余相友善也余为国子正又与偕至在所山行水涉于泳于防交儆互发后十有九年再防班行访一致何官曰尝通判台州焉在曰死矣呜呼其才若是而用若是邪其子惟日寻过余曰吾先君子葬未有铭惟先生之尝同寮也是以不敢他请余乃叙之曰一致名易其先闽人避五代乱徙温居安固之许峯曾祖文甫祖迪父广居累赠朝奉大夫母蔡氏宜人一致少敏悟嗜学扵书无所再读下笔数千言登淳熈八年进士第调尉明之慈溪教授开州南安军由四川茶属用举主改知福州长溪县主管江浙等路坑冶司文字坐言者主管某观起家通判台州年六十八而卒始未第已名闻太学其再为校官能使遐陬僻峤咸奋扵业在蜀惟买书数千巻以归长溪豪猾屏息闽人称之方伯监司闻诸朝録名中书食祠官禄七年泊然将终身余知一致深信其所挟负者得施扵时必有出扵人而仅行乎职业之间又不合以退士遇则见扵世不用则亦已矣所惜者非才也时也娶同县陈氏赐号安人子二人惟日迪功郎新上饶县主簿惟月业进士女适承信郎前监【阙】海酒税平阳林湜一致之卒以十三年十月甲子晦年六十有八葬以十五年十有一月壬申墓在许峯铭曰晳乎动容浩乎蕴中曷亨其禀而塞彼逢不恵于极以彦我邦松邪柏邪古斯幽宫











　　鹤山集巻七十二
　　钦定四库全书
　　鹤山集巻七十三　　　宋　魏了翁　撰
　　墓志铭
　　承奉郎致仕李公【侨】墓志铭
　　国朝士大夫致为臣而归有谢赐祖饯之礼若朱昻王周李东之李受公卿以下皆为赋诗则又汉廷饯客之所未有然而昔之去者大抵位髙而宠极禄厚而家温其父祖襚印廞爵其子孙重侯叠组者也不然则韩文公所谓贺闾未归吊庐已萃未燕扵堂已哭扵次者也又不然则三马食曹而作宜去之书一龙禅宋而兴归来之叹者也乃若奋身寒苦老不待年恩宠漏泉歌诗载道则自临卭李公始公讳侨字徳秀早从方舟先生李公石寂通先生宋公兴逰考卒诸弟事公如师迨仲氏何贡扵乡厥三年公与叔氏民彛继上而民彛第进士公以索居益得肆力扵学昼诵夕惟凡十有六年刘起居光祖始拔公扵类省试明年擢第廷中授司户成都以禄不逮亲愿上所得官以爵考妣朝论谓非故事不可以光宗皇帝御批其志可嘉特依所乞其训词谓非追逺报本不解扵心者不能扵是公年五十有四赠考迪功郎妣孺人仍赐公初品官公卿百执事荣其行歌以送之宰相为摘上语名所居堂曰嘉志郡表其宅里曰节行厥十年而成都京悱又十年而眉山史公亮天应皆援公以请诏悉如故事而二史特官从事郎先是宣献楼公钥为公草制且尝为诗及是秉政尚述前事以饯二史而公之节益着公有别业在白鹤山下为小室曰枕流号枕流居士前后镇蜀者率致书币谘以阙失太守下车首加存访长沙吴公猎谕蜀荐士五十余人以公为首部使者李公兴宗继以名闻诏特转承奉郎公笑曰身既隐焉用文之屏迹田里宾至无留门者虽晩进末艺若缓急请敂率容接无厌斁公取蒲江谢氏先公五十五年而卒萧然一室领袖羣从内外千指无私烹炊无疾步大声起居以时食饮有节尤致严扵宾祀诸从子学连案食共器教养均一用谦与宾贡履登甲科公虽喜见词色所期不止是也一日跌伤足又苦气淋遗命棺不过三寸敛止时服一衾丧从约葬从速毋徇俗为佛老供以嘉定十有四年十有一月丙子卒逺近民士吊哭不絶公系出唐曹恭王繇唐入蜀家成都治平间徙蜀州新津县曾大父安道大父泽逰学辟雍以恩得官监酒卭州又徙卭父证累赠通直郎母太安人廖氏公之子用常孙男愿卜十一月壬申葬公扵磐石乡孝义里癸山甥叙守文侯诚之为状其行以属铭于了翁防君命召不克铭用常又以书请曰凡书太史氏之防皆有彞品惟士以节行着则例齿扵达官子非忘诸某愧谢既为登诸史册又志而铭之曰刘起居之诔曰公之归盖伤夫三纲五常之扫地而士不尽知其心制置使崔公与之亦曰举世鼻息扵中独醒然则公之进退存亡其所闗甚重而不轻是为铭
　　顾夫人墓志铭
　　嘉定十有六年夏五月戊申蒋重珍举进士第一故事京师给驺哄自端门骑至期集所侯王大第供帐左右观焉时重珍迎侍母顾夫人于京下马称夀都人荣之留两月余授佥书建康军节度判官御其母以归扵常之无锡方荣闻四驰惕然如将弗胜韬煇潜实益求其可愿者窃所器爱焉明年重珍以书来曰走也不天以祸吾母曽不及豆区之养呜呼尚忍言之吾母余十嵗鞠扵外家管氏一日父母家絶粮母祝发而号曰天乎吾亲之未憗也此发其有售乎命粥扵市得百钱以给炊自是父母家生理浸苏若有相之者迨归我先君事大母轩氏乐而忘其疾我诸父七人或夭或贫先君不能自振假馆扵人吾母赞治室事既备且戒能诵习五经论孟亲以授重珍有闗扵孝义则伸而复之重珍既孤诸父给以饘粥母治丝枲取毫末之赢以衣之尝骤寒无衾重珍觉而温如则吾母纫纩以覆之且语曰保汝以奉先祀也重珍泣数行下孀孤之人不堪其苦或以赀訹重珍为之子而夺母志以配累举得官者吾母叱之吾先君之未泯则母之力也重珍年十七为人授小学有襦鹑结忍敝以待束脩之入他日吾母持敝襦扵诸父曰愿藏此俾无忘贫贱时有欲妻重珍以女室庐田土皆具母谓幼孤得不死者诸父之力谨毋他徙乃固谢焉重珍年四十余始获齿名扵进士籍冬至之前日亲党贺吾母生辰母曰吾雅惮宴娭今不听汝为之后将有悔重珍艴然以疑季冬得疾月正元日而卒身后惟破褚败衣呜呼天乎使吾母居约蹈困而曽不食子之报也今将以三月庚申葬扵谢堰之原祔先君兆重惟昔试礼部尝以文字受知扵先生由是幸有録扵门心授神予非他人面交势合比也墓中之石不可以他属余尝闻之国人曰重珍之父南式资方严为学该赡不事举子业其卒也重珍方生十年顾夫人持家教子有仪法读书至男子由右妇人由左诵之尤喜言李氏断臂事以为妇人义当若此所居虽容膝而检防内外凛不可越然则今扵重珍之请也曷敢不诺顾氏晋散骑常侍赠侍中荣之后世居建业入国朝徙毗陵曽大父某大父某父某子男一人即重珍女适李大年孙女【阙】人铭曰
　　先儒有言妇适不再妇适而再饥寒之害然饥寒之事小而失节之罪大此岂妇人之责也抑为士也之戒自义理之不竞世途之焉屇虽本无饥寒之迫已莫知此身之爱伟哉夫人七十九载困穷陻阨而若是介百挫一忻亦莫之待琢铭幽宫其永勿壊
　　朝请大夫太府少卿直寳谟阁致仕张君【午】墓志铭
