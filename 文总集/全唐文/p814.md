<!-- { "loadSidebar": true } -->
    於戏！逆鳞靡刂上，匡救之义深；守死不回，人臣之致极。况乎文包风雅，道济生灵，建一言而天下倚平，含九德而三光式序。超无友而独立者，其惟广平公乎？公讳，字（阙二字）邢州南和人。其先出於殷王元子。七代祖弁，魏吏部尚书，袭列人子。祖钦道，北齐黄门侍郎。并事迹崇高，各见本传。高祖元节，定州田曹。曾祖宏俊，大理丞。祖务本，皇栎阳令。父元抚，卫州司户，赠户部尚书。自田曹至於尚书，皆实浮於名，而位不充量，事见许公苏所撰《神道碑》。公七岁能属文，一遍诵《鹏鸟赋》。丁尚书认君忧，水浆绝口者五日。八九岁时，尝梦大鸟衔书，吐公口中，公吞之，遂乘而直上。倏忽惊寤，犹若下在胸间，自後藻思日新，襟怀益爽。年十六七时，或读《易》旷时不精，公迟而览之，自亥及寅，精义必究。明年进士高第，补上党尉，转王屋主簿。相国苏味道为侍御史出使，精择判官，奏公为介。公作《长松篇》以自兴，《梅花赋》以激时，苏深赏叹之，曰：“真王佐才也！”转合宫尉。长寿三年从调，判入高等，有司特闻，天后亲问所欲。公以代为唐臣，不求荣达，诡奏云：“家本山东，愿得魏之一吏。”遂手诏授录事参军，拜舞趋出。后异而召还，又手诏拜监察御史里行。寻丁齐国太夫人忧，服阕，筑室反耕，志图不起。俄而即真，迁殿中侍御史。同列有博於台中者，将责名品而黜之，博者惶恐自匿。翌日，公独正辞引过。天后悦而释之。迁天官员外郎、凤阁舍人、御史中丞，乃谓所亲曰：“吾比欲优游自免，不图要近。骤至於斯，其敢废所职乎？”乃悉心纳忠，无所回避。时张易之、昌宗兄弟，席宠胁权，天下侧目。公危冠入奏，奋不顾身，天后失色，苍黄欲起。公叩头流血，誓以死争。拾遗李邕奏曰：“陛下坐则天下安，起则天下危。”内史令敕公出，公曰：“天颜咫尺，亲奉德音。不劳宰臣，擅宣王命。”词气慷慨，左右震悚。遂俱摄诣台，庭立切责，二竖股栗气索，不敢仰视。自朝至於日昃，敕使驰救之，公不得已而罢。又令诣公谢罪，公拒之。後有惨恤，二竖来吊，公辞曰：“贵近不宜与执法通同。”假满，朝士慰公。二竖又欲序进，公举板迎揖之，不得成礼而去。神龙之兴复也，公实佐其谋，及当畴庸，让而不受，曰：“清宫问罪，事出五王。祀夏中兴，功归明主。非曰逃赏，谁敢贪天？”俄拜朝散大夫吏部侍郎兼谏议大夫，迁黄门侍郎。尝遇梁王武三思於朝，三思方欲言事，公正色谓之曰：“当今复子明辟，王宜以侯就第，何得尚干朝政？”三思惭惧而退，请急累月。俄而兼摄尚书左丞。中宗将幸西蜀，深虞北鄙，乃兼检校并州大都督府长史，又改兼贝州刺史。与数人同辞，三思独揖公住，公顾谓之曰：“诸人已出，不可独留。”遂揖之而去。属年谷不登，国租罢入。三思食邑，公悉蠲之。既屡挫其锋，亦处之自若。俄而真拜，转杭州，又复迁相州，寻入为洛州长史。唐隆初拜吏部尚书同中书门下三品，粤五日兼右庶子，寻加银青光禄大夫。元宗之在储闱，镇国太平长公主潜谋废立，尝於光范门内坐步檐中，讽宰臣以此旨，诸相失色，莫敢先言。公盛气诘之曰：“东宫有大功，宗庙社稷主也。安得异议？”遂奏妇人干政，恐生祸阶，请不乏朝谒。俄而男又纵横，公奏之，繇是贬楚州刺史，主亦竟以凶终。无何，复拜银青，历魏、衮、冀三州兼河北按察使。寻迁幽州都督兼御史大夫，复为魏州，入为国子祭酒、东都留守。开元二年寻拜御史大夫兼京兆尹，贬睦州刺史。转广州都督，充按察经略讨击使，又兼御史大夫，特许便宜从事。前是首领桀骜，多据洞不宾，公之下车，无敢不{艹既}。彼之风俗，竞趋苟简，茅茨竹檐，比屋鳞次，火灾岁起，煨烬无馀。公教之度材，变以陶弋，千甍齐翼，万堵皆兴，於今赖焉，燕国公张说著为《碑颂》。无何，使中官杨思勖召公，公拜恩而就马便行，在路竟不交一言。思勖以将军贵幸，泣诉於帝，帝嗟叹久之。拜刑部尚书。四年迁吏部兼黄门监，监修国史。五年改号侍中。明年，驾幸东都。至三崤，驰道险隘，行不得前，河南尹李朝隐、知顿使中丞王怡并坐当降黜。公奏曰：“必若致罪二臣，将来必受其弊。”遂命公舍之，曰：“陛下责之，以臣免之，是过归於上。恩由於下。臣请使且待罪，然後俾其复职。”上嘉而从之。元宗尝命公名诸皇子及公主邑号，既而又令各定一美名。公奏称：“七子均养，鸠之德，锡以名号，不宜有殊。若母宠子爱，恐非正家之道、王化所宜。”元宗悦而从之。八年拜开府仪同三司，进爵广平郡开国公，策勋上柱国。狂竖权梁山构逆长安，有司深探其狱，敕公按覆。如京兆司录李如璧等百馀家，皆以借宅假器，悉当连坐。公以婚姻假借，天下大同，至於京城，其例尤众。知情即是同反，无罪不合论辜，凶渠之外，一切原免，天下欣服焉。中书令河东张公，杰出将明之材，独运庙堂之上。镜机朗澈，见事风生，求公规模，悉阅堂案。每至危言谠议，执正守中，未尝不废卷失声，汗流浃背。其为通贤所服也如此。十三年，驾幸东都，以公为西京留守。公极言得失，无有所隐。元宗感悦，制曰：“所奏之言，置之座右，出入观省，以诫终身。”因赐彩物二百匹。明年又兼吏部，十七年拜尚书右丞相。雅善戏谑，不常矜庄，与故户部尚书王睃为莫逆之友，晚而弥笃。凡所谈谐，人辄疏取。端五日蒙赐锺乳，命医归炼，或以为上药异味，不宜委之。公曰：“推诚求信，犹惧不应，猜以待人，信其可得？”闻者惭退。二十一年抗疏告老，至于再三，手诏优许，遂特给全禄，赐绢五百匹，还东京。公以为大臣归休，不宜关通人事，遂杜绝宾客。其年，驾幸洛阳。公迎拜道左，元宗亲驻龙跸，使荣王琬劳问者数四。自後中使往来，赏赍不绝，方崇乞言之典，以极师臣之敬。二十五年仲冬月十九日，寝疾薨於东都明教里第，享年七十五。天下失声，元宗震悼，追赠太尉，谥曰文贞公。赙物米粟，常数有加，丧葬官供，仍诏河南少尹崔释之充监护使。夫人齐国夫人博陵崔氏，沧州长史艺之女。淑慎严整，高明柔克，训诸屯而慈且有威，佐丞相而德无违者。门内之理，一以见咨，蹑公而殁，允终偕老。呜呼！公有七子：复，同州司功，先公而卒，，尚书郎太仆少卿。尚，汉东太守。浑，职方郎中、谏议大夫、御史中丞、东京畿采访使、太子左谕德。恕，都官郎中、延原少尹。华，判入高等，登封尉、尉氏令。衡，右散骑常侍兼御史中丞河南节度行军司马。或肃或，或哲或谋，克笃前烈，以休令闻。以戊寅岁五月二十九日，虔奉遗约，归葬公於沙河县太尉乡丞相原之先茔，夫人合而焉，礼也。惟公间气降神，应期杰出，生知礼度，天纵才明。玉立殿天子之拜，介然秉大臣之节。震电凭怒，谠言而不有厥躬；鼎镬沸前，临事而义形於色。蠢迪检押，难常情之所易；志深直谅，易古人之所难。外其身而富贵不离，行其道而死生勿替。非夫含一之德，格於皇天。不二之心，形於造次，则何以异是乎？允所谓振古之元龟、皇王之威宝者矣！且夫公之德烈，充塞寰；公之谋猷，著明日月。大历五年冬十二月，孙俨惧遗盛美，不远求蒙。以真卿天禄校文，叨太仆之下列；宪台执简，承谕德之深知。虽青史传信，实录已编於方册；而丰碑勒铭，表墓愿备於论撰。谨凭吏部员外郎卢亻巽所上行状，略陈万一，多恨阙遗。其辞曰：
    天命元鸟，降而生商。汤孙之绪，微子分疆。词招正则，尉翼文皇。吏部黄门，纷纶耿光。忠贤世出，信史相望。笃生丞相，祚我有唐。文明纯嘏，毅烈坚刚。恒卫间气，星辰降芒。嶷然山立，铿尔金锵。忠孝之盛，人伦纪纲。垂髫能文，梦鸟发祥。通夕究《易》，冲龄擅场。胜冠结绶，历政洋洋。乃尉合宫，贰轺琅琅。赋嗤梅艳，篇美松长，苏公嗟称。才必佐王。满岁从调，试言高骧。登闻黼，骤列绣裳。迹天官，如圭如璋。司言凤阁，纶煌煌。乃作中丞，威棱莫当。志除凶狡，廷劾二张。天后愕眙，百寮震惶。公独凛然，出身激昂。义形言色，精贯穹苍。皇室中兴，嘉谟克彰。功成牢让，事轶屠羊。贰职选曹，谏议是匡。载清流品，屡奏封章。乃侍琐闱，时维夕郎。悉心纠正，庶绩咸康。三思睢盱，席宠干常。责之就第，惭惧靡亢。左曹摄辖，大卤於襄。兼刺贝邱，朋辞雁行。三思揖语，公独循墙。处之不怍，转旆於杭。既迁邺城，遂尹洛阳。乃作冢宰，︳谟庙堂。俄兼宫相，亟绾银黄。元宗登储，镇国是遑。潜谋废立，谣诼相翔。厥男挠政，累奏愆殃。聿临楚邦，氵存察冀方。总督幽蓟，翻飞国庠。亚相烈烈，尹京<走黄>々。旋临建德，莅南荒。俚帅感{艹既}，茅鸟是攘。张公颂德，隽咏《甘棠》，所忠来召，拜命即装。略无交言，帝用式臧。载司刑吏，八座抑扬。兼监黄枢，钧轴是将。匪躬蹇蹇，终始。乃拜仪同，允保障。河东阅故，汗洽流浆。狂竖犯阙，凶渠既<片戈>。命公覆狱，咸脱死亡。乃涉右揆，谠论泱泱。每谑王君，岂常矜庄。悬车告老，庶保康强。方崇馈，孤映缣缃。天不遗，萎哲坏梁。一人震悼，九有凄凉。市既罢贾，舂仍绝长。乃赠太尉，饰终礼滂。返葬沙河，羽仪央央。阖朝倾祖，河尹护丧。生荣死哀，行路感伤。令人孺慕，攀泣皇々。高坟崔嵬，钜鹿剧旁。森梢宰树，缭绕连冈。呈嗟广平，宅此不。孝孙翼翼，论撰靡忘。丰碑坚碣，万古訾相。
    ○朝议大夫赠梁州都督上柱国徐府君神道碑铭
