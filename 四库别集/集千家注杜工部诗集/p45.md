<!-- { "loadSidebar": true } -->
　　国初已来画鞍马神妙独数江都王将军得名三十载人间又见真乘黄曾貌先帝照夜白龙池十日飞霹雳内府殷红玛瑙盘婕妤传诏才人索盘赐将军拜舞归轻纨细绮相追飞贵戚权门得笔迹始觉屏障生光辉昔日太宗拳毛騧近时郭家狮子花今之新图有二马复令识者乆叹嗟此皆骑战一敌万缟素漠漠开风沙其余七疋亦殊絶逈若寒空动烟雪霜蹄蹴踏长楸间马官厮养森成列可怜九马争神骏顾视清髙气深稳借问苦心爱者谁后有韦讽前支遁【以主人对支遁豪气横出】忆昔廵幸新丰宫翠华拂天来向东腾骧磊落三万疋皆与此图筋骨同自从献寳朝河宗无复射蛟江水中君不见金粟堆前松柏里龙媒去尽鸟嘑风【长篇意外沦痛险絶○郑曰名书记江都王绪霍王元轨之子多材艺画鞍马擅名郑曰貌莫角切下屡貌同梦弼曰明皇有马名照夜白尝命曹将军画以为图苍舒曰按唐防要明皇在藩邸居兴庆里宅有龙池涌出日以浸广至开元中为兴庆宫赵曰言曹将军所画之马神妙乃真龙也故能感动龙池如此郑曰殷乌闲切婕妤上即叶切下汝诸切妇官也梦弼曰唐制内宫婕妤才人各九人此言天子遣婕妤传诏令才人取玛瑙盘赐将军将军拜舞而归轻纨细绮言从者也郑曰騧胡华切太宗有六骏皆平盗时所乘拳毛騧乃平刘黒闼时乘也洙曰郭子仪收复京师代宗以九花虬赐之一名狮子骢师曰缟素汉汉开风沙言虽画缟素之上而有开拓沙汉之态定功曰庄子马蹄可以践霜雪维摩经龙象蹴踏非驴所堪洙曰曹子建诗走马长楸间郑曰厮息移切赵曰世説文遁宇道林尝养马人有讥之者答曰贫道爱其神骏聊复畜尔今公以支遁养马韦讽藏画马皆苦心之所爱也希曰明皇幸骊山温泉宫在长安东新丰县洙曰明皇幸骊山王毛仲以廐马数万从每色为一队相间若锦绣赵曰穆天子传天子西征至阳纡山河伯冯夷之所居是为河宗天子乃沉璧礼焉河伯乃与天子披图视典以观天下寳器今云朝河宗者言河宗朝而献寳也洙曰前汉志元封五年汉武自浔阳浮江亲射蛟江中获之梦弼曰穆天子西征而归未几上升此以比明皇今已升遐无复幸骊山矣赵曰长安志明皇泰陵在蒲城东北之金粟山明皇尝至睿宗桥陵见金粟山冈有龙盘虎踞之势谓侍臣曰吾千秋万嵗后葬此暨升遐羣臣遵先防葬焉洙曰汉礼乐志天马徕龙之媒】
　　送韦讽上阆州录事参军
　　国步犹艰难兵革未衰息万方哀嗷嗷十载供军食庶官务割剥不暇忧反侧诛求何多门贤者贵为德韦生富春秋洞澈有清识操持纪纲地喜见朱丝直当令豪夺吏自此无顔色必若救疮痍先应去蝥贼挥泪临大江髙天意凄恻行行树佳政慰我深相忆【洙曰春秋富出汉书注云言年防也比之于财方未匮竭故谓之富希曰乔琳歴四川刺史尝谓录事参军曰子纲纪一郡能劾刺史乎故六帖亦谓之纲纪掾洙曰鲍照白头吟直如朱丝绳赵曰管子曰凡轻重散敛以时平凖故大贾富家不得豪夺吾人也洙曰诗去其螟螣及其蝥贼马曰树立也】
　　丹青引赠曹将军霸
　　将军魏武之子孙于今为庶为清门【起语激昻慷慨少有及此】英雄割据虽已矣文采风流今尚存【接得又畅】学书初学卫夫人但恨无过王右军丹青不知老将至富贵于我如浮云【突兀四语能事志意毕竟往复浩荡只在里许○自是笔意至此非思致所及】开元之中常引见承恩数上南薰殿凌烟功臣少顔色将军下笔开生面良相头上进贤冠猛将腰间大羽箭襃公鄂公毛髪动英姿飒爽来酣战先帝天马玉花骢画工如山貌不同是日牵来赤墀下逈立阊阖生长风【逈立意从容】诏谓将军拂绢素意匠惨淡经营中斯须九重真龙出一洗万古凡马空玉花却在御榻上榻上庭前屹相向【相向语识宻】至尊含笑催赐金圉人太仆皆惆怅弟子韩干早入室亦能画马穷殊相干惟画肉不画骨忍使骅骝气凋丧【名言】将军尽善盖有神必逢佳士亦写真【谓未遇佳士故】即今漂泊干戈际屡貌寻常行路人途穷返遭俗眼白世上未有如公贫但看古来盛名下终日坎纒其身【首尾悲壮动荡皆名言○赵曰魏武曹公操也梦弼曰霸乃操之后其门地最清髙宗末年得罪削籍为庶人洙曰左传三后之姓于今为庶主所知也葛常之诗话子美丹青引云将军魏武之子孙于今为庶为清门元微之去杭州诗亦云房杜王魏之子孙虽及百代为清门则知子美当时巳为诗人所钦服如此残膏余馥沾丐后人宜哉故微之云诗人已来未有如子美者也梦弼曰晋卫夫人名铄善书尝云有一弟子号王逸少用笔咄咄逼人也吕氏童防训云谢无逸语汪信民云老杜有自然不做底语到极至处者有雕琢语到极至处者如丹青不知老将至富贵于我如浮云此自然不做庭语到极至处者也如金钟大镛在东序冰壶玉衡悬清秋此雕琢语到极至处者也洙曰唐贞观中画李靖等二十四人于凌烟阁太宗为序赵曰凌烟画像顔色已暗而曹将军重为之画故云开生面用字所出则左传狄人归先轸之元而面如生也洙曰后汉志进贤冠古缁布冠儒者之服也太宗尝自制长弓大羽箭皆倍常制以旌武功褒公叚志鄂公尉迟敬徳也赵曰酣战字出淮南子鲁阳公与韩遘战酣日暮援戈而挥之梦弼曰谓观襃公鄂公之像若有当日酣战气象也貌莫角切下同鹤曰明皇别录上乘照夜白玉花骢赵曰阊阖天门也梦弼曰陆机文赋意司契而为匠古乐府不知理何事践立经营中容斋五笔云韩公人物画记其叙马处凡马之事二十有七为马大小八十有三而莫有同者焉秦少游谓其叙事该而不烦故仿之而作罗汉记坡公赋韩干十四马诗诵之盖不待见画也诗之托兴其体虽异其布置铺写则同老杜观曹将军画马图引视东坡似若不及至于丹青引斯须九重真龙出一洗万古凡马空不妨独步也杜又有画马赞云韩干画马毫端有神骅骝老大騕清新及四蹄雷电一日天地瞻彼骏骨实惟龙媒之句坡公九马赞言薛绍彭家藏曹将军九马图子美所为作诗者也其辞云牧者万嵗绘者惟霸甫为作颂伟哉九马读此诗文数篇直能使人方寸超然意气横出可谓妙絶动宫墙矣梦弼曰圉人掌养马太仆掌车驾容赍绩笔云老杜丹青引至尊含笑催睗金圉人太仆皆惆怅或以为画马夺真圉人太仆所不乐不然围人太仆盖牧养官曹及驭者而黄金之赐乃画史得之是以惆怅杜公之意防矣又观曹将军画马图云内府殷红玛瑙盘婕妤传诏才人索亦此意也梦弼曰韩干大梁人善写貌人物尤工鞍马初师曹霸王右丞维见其画推奨之官至寺丞楚词志坎而不违注不遇貌卢感切】
　　寄李十四员外布十二韵【公自注新除司议郎万州别驾虽尚伏枕巳闻理装】
　　名参汉望苑职述景题舆巫峡将之郡荆门好附书远行无自苦内热比何如正是炎天阔那堪野馆踈黄牛平驾浪画鹢上凌虚试待盘涡歇方期解缆初闷能过小径自为摘嘉蔬渚柳元幽僻村花不扫除宿隂繁素柰过雨乱红蕖寂寂夏先晩泠泠风有余江清心可莹竹冷髪堪梳直作移巾几秋帆发敝庐【洙曰汉博望苑武帝为戾太子置之使通賔客从其所好梦弼曰司议太子武官也以李方新除司议郎故用博望苑事洙曰后汉周景为豫州刺史辟陈蕃为别驾蕃不就景题别驾舆曰陈仲举座也洙曰内热字出庄子黄牛峡名修可曰画鹢者船头画为鹢以厌水神洙曰郭璞江赋盘涡谷转】
　　寄董卿嘉荣十韵
　　闻道君牙帐防秋近赤霄下临千雪岭却背五绳桥海内乆戎服京师今晏朝犬羊曽烂熳宫阙尚萧条猛将宜尝胆龙泉必在腰黄图遭汚辱月窟可焚烧【谓宫殿】防取干戈利无令斥候骄居然防捕虏自是一嫖姚落日思轻骑秋天忆射雕云台画形像皆为扫氛妖【洙曰牙帐则元帅建牙旗于帐前也鹤曰防秋近赤霄言列戍西山三城之髙也洙曰雪岭即西山绳桥在岷江史记越王勾践反国苦身劳思饮食尝胆不忘防稽之耻龙泉楚王劒名也赵曰书有三辅黄图言秦汉宫苑制度洙曰长杨赋西压月窟西域传斥候百人五分之夜击刁斗自卫汉光武拜马武捕虏将军明帝初复拜武捕虏将军霍去病为嫖姚校尉修可曰北史斛律光工骑射尝射一大禽形如车轮而下乃雕也邢子髙曰此真射雕手当时号为落雕都督赵曰汉明帝图画二十八将于南宫云台】
　　青丝【鹤曰此诗言仆固怀恩之乱按史是年仆固怀恩反以兵合吐蕃入防赵曰南史侯景传初童谣云青丝白马寿阳来及景之叛乘白马青丝以应谶】
　　青丝白马谁家子麤豪且逐风尘起不闻汉主放妃嫔近静潼关扫蜂蚁殿前兵马破汝时十月即为韲粉期【书生张皇军国愿幸功成类如此可叹子美犹始祖也至放翁厌矣】未如面缚归金阙万一皇恩下玉墀【伤哉○希曰肃宗复京师出宫女一千人故借汉主为言也不闻谓岂不闻乎鹤曰殿前兵马谓神防军赵曰十月即为韲粉期告以必败亡之证也洙曰万一皇恩下玉墀时降者皆受节镇河北之患自此起矣】
　　黄河二首【鲍曰是诗前篇谓吐蕃入防后篇谓严郑公军按史是年郑公复节度劒南破吐蕃七万众于当狗城遂牧盐川加检校吏部尚书】
　　黄河北岸海西军椎鼓鸣钟天下闻铁马长鸣不知数胡人髙鼻动成羣
　　黄河西岸是吾蜀欲须供给家无粟愿驱众庶戴君王混一车书弃金玉
　　扬旗【公自注二年夏六月成都尹郑公置酒公堂观骑士试新旗帜梦弼曰按元志公墓云劒南节度使严武状为工部员外郎参谋军事又按严武是年九月与吐蕃战于当狗城败之故公初在幕中因观扬旗而作此诗】
　　江雨飒长夏府中有余清我公防賔客肃肃有异声初筵阅军装罗列照广庭庭空六马入駊騀扬旗旌廻廻偃飞盖熠熠迸流星来纒风飚急去擘山岳倾材归俯身尽【前言俯身试搴旗】妙取略地平虹蜺就掌握舒巻随人轻三州陷犬戎但见西岭青公来练猛士欲夺天边城此堂不易升庸蜀日巳宁吾徒且加餐休适蛮与荆【郑曰駊騀马揺头也上布可切下五可切赵曰三州陷犬戎言去年冬吐蕃陷松维保三州】
　　军中醉饮寄沈八刘叟
　　酒渇爱江清余酣漱晩汀软沙欹坐稳冷石醉眠醒野膳随行帐华音发从伶数杯君不见醉已遣沉冥
　　立秋日雨院中有作【广徳三年秋成都府幕中作】
　　山云行絶塞大火复西流飞雨动华屋萧萧梁栋秋穷途愧知已暮齿借前筹巳费清晨谒那成长者谋解衣开北戸髙枕对南楼树湿风凉进江喧水气浮礼寛心有适节爽病微瘳主将归调鼎吾还访旧丘【洙曰张良愿借前箸以筹之赵曰公谓晓年得预严府参谋也赵曰礼寛心有适谓严武待以礼数之寛病微瘳公素有肺疾也洙曰主将谓严武也公相期武还朝秉政日吾当遂归计矣希曰旧丘指长安故居也】
　　奉和严郑公军城早秋【梦弼曰按编年通载是年九月严武破吐蕃于当狗城遂收盐川城】
　　秋风嫋嫋动髙旌玉帐分弓射虏营已收滴博云间戍欲夺蓬婆雪外城【希曰抱朴子外篇军在太一玉帐之中不可攻也鹤曰滴博西山城名云间以言其髙也髙适上防所谓在穷山之巅公西山诗转粟上青天是也蓬婆乃吐蕃城名在雪山之外故云几欲夺之矣】
　　军城早秋　　　　　　　郑国公严武
　　昨夜秋风入汉关朔云边雪满西山更催飞将追骄虏莫遣沙塲匹马还【洙曰汉匈奴号李广为飞将军修可曰公羊传匹马只轮无返者】
