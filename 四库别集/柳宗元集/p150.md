<!-- { "loadSidebar": true } -->
　　有《上西川武相公启》、《再与杨诲之书》、《为柳公绰谢上表》、《祭吕化光文》、《衡州刺史东平吕君诔》、《试大理评事柳君墓志》、《同刘二十八哭吕衡州诗》。   
　　△元和七年壬辰   
　　有《贺皇太子笺》、《上岭南郑相公启》、《弘农公左官三岁复为大僚献诗五十韵》、《送崔策序》、《武冈铭》、《袁家渴记》、《石渠记》、《石涧记》、《小石城山记》、《永州刺史崔君权厝志》、《祭崔使君文》。   
　　△元和八年癸巳   
　　有《逐毕方文》、《黄溪记》、《铁炉步志》、《答韦中立书》、《吕侍御墓志》、《祭吕敬叔文》。   
　　△元和九年甲午   
　　有《囚山赋》、《起废答》、《段太尉逸事状》、《与韩愈书》、《上河阳乌尚书启》、《斥鼻亭神记》、《文宣王道州庙碑》、《南岳大明寺律和尚碑》、《湘源二妃庙碑》、《处士段弘古墓志》、《诏追赴都回寄零陵亲故诗》、《过衡山见新花开却寄弟诗》、《汨罗遇风诗》、《北还登汉阳北原题临川驿诗》、《界围岩水帘诗》、《戏赠诏追南来诸宾诗》。   
　　△元和十年乙未   
　　有《诏追赴都二月至灞亭上诗》，云：“十一年前南渡客，四千里外北归人。”又《酬窦员外见促行骑诗》云：“投荒垂一纪，新诏下荆扉。”盖子厚之贬，至是十一年也。退之《墓志》云：“元和中，尝例召至京师。又皆出为刺史，而子厚得柳州。”有《衡阳与梦得分路赠别诗》、《重别梦得诗》、《三赠诗》、《再上湘江诗》。其《赠别诗》云：“十年憔悴到秦京，谁料翻为岭外行？”而梦得《酬赠诗》云：“去国十年同赴召，渡湘千里又分歧。重临事异黄丞相，三黜名惭柳士师。”盖梦得初贬连州，后赴召，例授播州。子厚以播地远，梦得亲老，欲拜疏以柳易播，会大臣亦有为梦得言者，遂改授连州，故《诗》有“重临”之语。子厚以是年三月徙柳州，六月到任。有《柳州谢上表》、《柳州举自代状》、《柳州上中书门下状》、《雷塘祷雨文》、《万石亭记》、《记柳州山水近治可游者》、《志从父弟宗直殡》、《祭弟宗直文》、《先圣文宣王柳州庙碑》、《大鉴禅师碑》。大鉴者，佛氏之第六祖也。东坡居士云：“柳子厚南迁，始究佛法。作《曹溪》、《南岳》诸碑，妙绝古今。……长老重辨师，儒释兼通，道学纯备。以谓自唐至今，颂述祖师者多矣，未有通亮简正如子厚者。《唐史》：元和中，马总自虔州刺史迁安南都护，徙桂管经略观察使。……以碑考之，盖自安南迁南海，非桂管也，可以正《唐史》之误。”   
　　△元和十一年丙申   
　　有《井铭》、《祭井文》、《寄韦珩诗》、《别舍弟宗一诗》、《韩漳州书报彻上人亡因寄诗》、《闻彻上人亡寄杨侍郎丈诗》，按刘梦得《灵彻集序》云：“元和十一年，终于宣州开元寺。”即此年也。《别宗一诗》云：“一身去国六千里，万死投荒十二年。”自永贞元年至是，十二年矣。   
　　△元和十二年丁酉   
　　有《代李朔襄州谢上表》、《复大云寺记》、《东亭记》、《祭杨詹事文》、《朗州司户薛君妻崔氏墓志》、《筝郭师墓志》。其志云：“丁酉之年秋既季。”即是年九月也。   
　　△元和十三年戊戌   
　　有《平淮夷雅》、《上裴门下启》、《上襄阳李仆射启》、《与邕管李中丞启》、《为裴中丞乞讨黄贼上裴相状》、《为裴中丞伐黄贼转牒》、《上李夷简书》、《答杜温夫书》、《万年令裴府君墓碣》、《襄阳丞赵君墓志》。《上夷简书》云：“宗元曩者齿少心锐，径行高步，不知道之艰以陷乎大厄。穷踬陨坠，废为孤囚，日号而望，十四年矣。”《献淮夷雅表》曰：“臣负罪窜伏，违尚书笺奏十有四年。”盖自始贬至今，十四年也。韩退之《罗池碑》云：“侯为州三年，……柳民既皆喜悦。尝与其部将魏忠、谢宁、欧阳翼饮酒驿亭。谓曰：‘吾弃于时而寄于此，与若等好也。明年吾将死，死而为神。后二年，为庙祀我。’及期而死。”其与部将饮酒驿亭，盖此年也。   
　　△元和十四年己亥   
　　是年，李师道伏诛。有《贺破东平表》、《为裴中丞贺破东平表》、《贺东平赦表》、《贺分淄青为三道表》、《礼部贺册尊号表》、《为裴中丞谢讨黄贼表》、《答郑员外贺启》、《答诸州贺启》、《上中书门下状》、《上裴相状》、《上裴中丞状》、《訾家洲亭记》、《韦夫人坟记》、《岭南盐铁李侍御墓志》、《邕管李中丞墓志》、《处士裴君墓志》、《试大理评事裴君墓志》、《秘书郎姜君墓志》。按《唐史·吴武陵传》云：“初宗元谪永州，而武陵亦坐事流永州，宗元贤其人。及为柳州刺史，武陵北还，大为裴度器遇。每言宗元无子，说度曰：‘西原蛮未平，柳州与贼犬牙，宜用武人以代宗元，使得优游江湖。’又遗工部孟简书曰：‘古称一世三十年，子厚之斥十二年，殆半世矣。霆砰电射，天怒也，不能终朝。圣人在上，安有毕世而怒人臣耶？且程、刘、二韩皆已拔拭，或处大州剧职，独子厚与猿鸟为伍，诚恐雾露所婴，则柳氏无后矣。’度未及用，而宗元死。”武陵此书，盖在元和十一年。又三年，而子厚死矣。墓志云：“子厚以元和十四年十月五日卒，年四十七。明年七月十日，归葬万年先人墓侧。”   
　　○柳文年谱后序   
　　昔之论文者，或谓文章以气为主，或谓文穷而益工。先生与杨凭书亦曰：“凡为文，以神志为主。”又云：“自贬官来无事，读百家书，上下驰骋，乃少得知文章利病。”先生自妙龄秀发，连中异科，继登台省，旋遭斥逐，故予以先生《文集》与《唐史》参考，为诗年谱，庶可知其出处，与夫作文之岁月，得以究其辞力之如何也。绍兴五年六月甲子，知柳州军州事潞国文安礼序。   
　　《柳集》久逸《年谱》，独存其序。广陵马君ㄍ谷涉江购《韩谱》后未久，复收宋椠《柳集》残帙，其中年谱完好，乃诸本所无，因与《韩谱》同梓。是《谱》辨柳为柳子高伯祖，非曾伯祖，足订前贤之疏。又阳城自国子司业出刺道州，《唐史》无年月，《通鉴考异》据柳子所作《司业遗爱碣》，谓在贞元十四年，《谱》则以《遗爱碣》及《与太学诸生书》并系贞元十五年，与《通鉴》异。然谛观《碣》文，则《谱》为是也。《集》中《与太学诸生书》题下注“贞元十四年”，乃后人承《通鉴》之文而失之，当据《谱》厘正。至于《谱》文甚简，盖仿吕汲公《韩谱》体例，略具作者出处梗概，读者更详考之可也。雍正庚戌春日，长洲陈景云识。   
　　○河东先生集序（刘禹锡）   
　　八音与政通，而文章与时高下。三代之文，至战国而病，涉秦、汉复起。汉之文，至列国而病，唐兴复起。夫政而土裂，三光五岳之气分。（扶问切。《群经音辩》：分，限也。）大音不完，故必混一而后大振。初，贞元中，上方向文章，昭回之光，下饰万物。天下文士，争执所长，与时而奋，粲焉如繁星丽天，而芒寒色正，人望而敬者，五行而已。河东柳子厚，斯人望而敬者欤！子厚始以童子有奇名于贞元初，至九年，为名进士。十有九年，为材御史。二十有一年，以文章称首，入尚书，为礼部员外郎。是岁，以疏隽少检获讪，出牧邵州。又谪佐永州。居十年，诏书征，不用。遂为柳州刺史。五岁，不得召归。病且革，（音亟，急也。）留书抵其友中山刘禹锡曰：“我不幸，卒以谪死，以遗草累故人。”禹锡执书以泣，遂编次为四十五通，行于世。子厚之丧，昌黎韩退之志其墓，且以书来吊曰：“哀哉！若人之不淑。吾尝评其文，雄深雅健似司马子长，崔、蔡不足多也。”安定皇甫（视力切。）于文章少所推让，亦以退之言为然。凡子厚名氏与仕与年暨行己之大方，（暨，其冀切，及也。）有退之之志若祭文在。今附于第一通之末云。   
　　○题柳柳州集后（司空图）   
　　金之精粗，考其声皆可辨也，岂清于磬而浑于钟哉！然则作者为文、为诗，格亦可见，岂当善于彼而不善于此邪？愚观文人之为诗，诗人之为文，始皆系其所尚，既专则搜研愈至，故能炫其工于不朽。亦犹力巨而斗者，所持之器各异，而皆能济胜以为敌也。愚尝览韩吏部歌诗数百首，其驱驾气势，若掀雷扶电，撑抉于天地之间，物状奇怪，不得不鼓舞而徇其呼吸也。其次皇甫祠部文集所作，亦为遒逸，非无意于渊密，盖或未遑耳。今于华下方得柳诗，味其探搜之致，亦深远矣。俾其穷而克寿，玩精极思，则固非琐琐者轻可拟议其优劣。又尝观杜子美祭太尉房公文、李太白佛寺碑赞，宏拔清历，乃其歌诗也。张曲江五言沉郁，亦其文笔也。岂相伤哉？噫！后之学者褊浅，片词只句，不能自辨，已侧目相诋訾矣。痛哉！因题《柳集》之末，庶俾后之诠评者，无或偏说，以盖其全工。   
　　○河东先生文集后序   
　　唐之文章，初未去周、隋五代之气。中间称得李、杜，其才始用为胜，而号专雄歌诗，道未极其浑备。至韩、柳氏起，然后能大吐古人之文，其言与仁义相华实而不杂。如韩《元和圣德》、《平淮西》、柳《雅章》之类，皆辞严义伟，制述如经。能然耸唐德于盛汉之表，（，仓没切。）蔑愧让者，非二先生之文则谁与？予少嗜观二家之文，常病柳不全见于世，出人间者，残落才百余篇；韩则虽目其全，至所缺坠，亡字失句，独于集家为甚。志欲补得其正而传之，多从好事访善本，前后累数十，得所长，辄加注窜。遇行四方远道，或他书不暇持，独赍韩以自随。（“赍”，或作“齐”，笺西切。）幸会人所宝有，就假取正。凡用力于斯，已蹈二纪外，文始几定。久惟柳之道，疑其末克光明于时，何故伏其文而不大耀也？求索之莫获，则既已矣于怀。不图晚节，遂见其书，联为八九大编，夔州前序其首，以卷别者凡四十有五。真配韩之钜文欤！书字甚朴，不类今迹。盖往昔之藏书也。从考览之，或卒卷莫迎其误，脱有一二废字，由其陈故靡刂灭。（靡刂，音“磨”。）读无甚害，更资研证就真耳。因按其旧，录为别本，与陇西李之才参读累月，详而后止。呜呼！天厚予嗜多矣，始而餍我以韩，既而饫我以柳，谓天不吾厚，不诬也哉？世之学者，如不志于古则已；苟志于古，求践立言之域，舍二先生而不由，虽曰能之，非予所敢知也。天圣元年秋九月，河南穆修伯长后序。   
　　○柳州旧本河东先生集后序   
