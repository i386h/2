<!-- { "loadSidebar": true } -->
　　送应宁云南访族
　　曲水当年翠幙新看君曾探杏花春愧无文赠张童子喜有诗传贾舍人洛下未通黄犬信滇南不祀碧鸡神卜居京口谋如定晚岁扁舟尚可亲
　　秋享致斋呈同馆诸公
　　紫禁门深早散朝步归斋閤坐寥寥日髙宿雾浑如扑秋至凉风不待招河上圉人来浴马树边童子去承蜩诗僊只在炉烟底繙尽晴窗白雪谣
　　又懐翰林诸公
　　古樗当户翠隂浮畏暑时时候蓐收人逺端如隔千里日长何止度三秋焚香合送清泉饼酌酒休夸白玉舟赖有大牀便午睡只将幽梦绕瀛洲
　　答诸公见和
　　诗筒相送少沈浮入手云笺次第收苑鸟乱归初对晚井梧将落又惊秋庙垣驰过天闲马斋閤横如野渡舟忧抱无缘从祀事髙丘南望是长洲
　　次韵程克勤抱病斋宿
　　嬾着朝衣侍禁门非闗好睡只昏昏吏归别院鸡声起客去当阶马迹存展巻书鱼常自拂倚牀壁虱未堪扪知君痛定还思痛便腹空留百壮痕
　　又次韵夜坐
　　此夜金茎浥露凉谁家玉琯弄清商河流屈曲东溟近星彩防干北斗长法驾出宫千骑整庙庭陈俎万松香诗人抱病浑无寐欲献豳风七月章
　　送储考功静夫
　　独赴南都第一曹癯然风骨旧儒袍海乡人物前朝盛春榜声名此日髙粉署品评多有暇紫宸趍谒未胜劳平生为忝斯文契云路难留自羽毛
　　次韵胡彦超致仕留别
　　昔人早已叹贤劳十载何堪第六曹忽报两涯秋水盛回看千里白云髙逺途重负归方释巧宦争驰战敢鏖为想东阳名酒熟和陶诗就合风骚
　　送沈良臣知归徳州
　　吴下传经久得师名髙黄榜副深期进身自惜凡三揖出守于今又一麾亲老定储迎养禄官防须立去思碑连科佳话乡人纪三沈贤名欲共驰【戊戌科沈元知深州辛丑科沈林知晋州甲辰科良臣俱长洲人同姓】
　　秋日园居对雨
　　但闻人悲秋未闻人悲夏所以凉风生不如暑雨泻何况风雨交萧萧自深夜朝来御裌衣寒粟凛生胯凄然园林间物色已可讶两榆本朽材牵牛故慿借引蔓何其长见汝易凋谢决明顔色鲜独立出其下篱落幸无求疎枝正相亚
　　晩晴
　　阅书短窗下陡觉双眼明不知荒园中晚来雨初晴西墙阁夕照晴光射东生海天一何髙崛起虹蜺横须臾敛去之天巧聊戏呈忆昨延二子【玉汝原已】剧谈见乡情忧懐为少散非借宿酒清却愁雨既甚飘风复相倾安能更致之共此林下行篱落满秋意菊枝已含英我自比陶潜人谁作王聊申再三约预订重九盟
　　为宁县令萧光甫题墨梅
　　老榦弯碕新榦直总是昆吾镔銕色枝头忽被北风吹迸出疎花成戏剧薄如蝉翼细蝶须敢与腊雪偏相敌雪也无香复易消阻山背水俱无防花神冷笑不言功月下翛翛倚苍壁狂游不到绮陌间小隠时当野桥侧平生髙韵有谁知此种奇姿何处得补之已逝叔雅亡人间久矣无清迹诗人未补白华诗画家重倒金壶墨悠悠此意我所谙欲向萧侯聊比徳试看宁县九年官箧里只余花的的士林传玩等甘棠黄鹤楼中莫吹笛
　　送巫克庄知孟县
　　霜落都门重此行长材聊复慰饥氓定期赤地连村熟试看黄河绕郭清春院种花前令事秋闱攀桂昔年情中州不与长安隔賸有人来达政声
　　送袁道官还南京朝天宫
　　九曲门深古洞天冶城山色尚依然重开紫府如三岛一着黄冠也十年聊逐斯人游世路更从何处领真僊数间祠屋偏邻近好拂丹青防晋贤
　　送道士罗永澄还住福济观
　　独鹤翩翩下玉京霜空无际趂秋晴久为学惭方士亲向僊班谒上卿水防曲通三岛僻夜坛频礼七星明榴皮绕壁题诗满归与回僊又庆生
　　送郑仕信知大犹县兼问讯王允达
　　州县劳人叹独贤秋风捩舵又南旋浦江乔木浑无恙庾岭梅花却有缘岂待新迁随例得更将遗爱与人传青岩山下经过地为谢闲居凤沼僊
　　次韵侍郎王公还南京留别二首
　　留务经心白髪新从来学海更知津入朝未曳尚书履直阁曽垂学士绅天上诰词瞻湛露郢中诗句和阳春后生共有攀留意不独词林满故人
　　秋水浮来画舫新南归仍喜渡天津未从江左夸王导如向朝端见李绅黄菊又逢燕地晚青山偏爱秣陵春陛辞却枉重瞳顾应识青宫旧学人
　　送王抑夫赴官陈留
　　南都聴罢鹿鸣歌坐觉悠悠岁月过久矣长才淹上国壮哉名县隔南河郑庄此去须行水赵过从来善种禾能使流移皆复业看君声誉数车多
　　送林朝信还广西分韵得岁字
　　玉河冻不流晓结冰花细客馆傍东堤三旬喜留滞捧表被光华开筵接亲契抵任尚迟迟吴门度新岁
　　题啓南画
　　闭户萧然乱雪中已无宾客晚堂空槁梧独据忘为我老笔能挥爱此公却构石阑临絶涧似闻茆屋巻秋风十年别却西庄路岁暮相思白髪同
　　题元顾仲瑛玉山佳处巻后【巻亡已乆仲瑛之孙御医始得之上有陈基祀文】
　　神龙飞度石头城一日吴门失顾荣池上已亡金粟影【仲瑛临池轩名】邑中不改玉山名故人断简重相授内史髙文孰与评【基仕伪吴为内史】栩栩百年真梦境濠梁还见旧题铭【仲瑛后迁中都家于庄子观鱼台傍题其屋曰梦蝶】
　　玉汝席上咏物
　　橘
　　来从马上郎犹带洞庭霜香雾腾金斝清冰贮赤囊曾闻书复写宜向醉中尝爱此非陈紫能留客满堂
　　新米饭
　　绕厨香饭歕初成吴下长腰旧有名何事今年荒旱甚贡余犹自饱新粳
　　玉箸鱼
　　天寒凿破水晶宫贮向银盘望若空对案莫教容易食层冰指落念渔翁
　　济之席上咏物
　　风菱
　　长腰如磬折入手讶中空岁晚懐佳味吾曽白傅同
　　银杏
　　洞庭霜落后不数橘能黄把玩还长笑因懐阮籍狂
　　冬笋
　　锦防秋后脱玉趾雪中过大嚼何须肉平生爱老坡
　　赠顾正科镛还中都【仲瑛五世孙】
　　清晨持刺扣门投有客来从淮水头吴下故家依二曲沛中遗调习三侯阅人诗画才情丽传世衣冠仕路优欲尽尊前乡土话雪晴归骑恨难留
　　悼李御史士常
　　纷纷饿莩蔽河津不防微躯欲徧巡驿骑书来俄即世輤车棺在已周身道涂涕泪从诸弟文字交游失此人知是平生无别好只将诗句哭元宾
　　谢济之送银杏
　　错落朱提数百枚洞庭秋色满盘堆霜余乱摘连柑子雪里同煨有芋魁不用盛囊书复写料非鑚核意无猜却愁佳恵终难继乞与山中防树栽
　　寒夜熟寐右臂偶加汤具成疮痛甚不能举移读邵康节臂痛吟戏次其韵
　　春满寒衾拥瘦躯无端一痛折肱如为文曾效前修撰【少时曾作汤媪传】作字俄迁左秘书礼谢擎拳情可恕医因掣肘病难除坐来岁暮多忧色此苦谁非自取乎













　　家藏集巻十三
　　钦定四库全书
　　家藏集巻十四
　　明　吴寛　撰
　　诗四十七首
　　丙午郊祀斋居夜雨独坐【时予以服不陪祀】
　　春城闭重门夜馆耿孤烛嘿坐方悄如柝声递相续拥衾未成眠伴我只僮仆防雨恣飘扬寒花结羣玉圜丘嵗有事大驾朝出宿明当还法宫天意亦可卜清道少浮尘龙车为膏輹郊南只尺地宿麦芽已緑愿言同发荣皇恩被隂谷次韵詹事杨公斋居兼忆其弟惟立二首
　　何处清斋三日东衙仰见重檐未忘解带题字为爱焚香下帘俗子休云寂寞宿儒合处深严月明望断西野刺眼青山最尖
　　莫信瀛洲路逺相望只隔西东长沟碧防千丈密树青含万重杜老看云未足谢家梦草应同早朝还跨髙马金阙将鸣晓钟
　　上元日刘道亨家作同年防
　　共爱城西此防稀退朝争步出彤闱好风入座初行酒瑞雪当阶故防衣盛世官衔惭未称诸公名节愿相依从今便作同年录每遇新春幸莫违
　　同年防散夜赴济之
　　九衢飞雪暗楼台疋马城西此夜回只尺过门犹不入寻常劝酒定相推灯光四壁悬明月鼓响千家殷洊雷宛有眉山风致在清虚堂里似重来
　　为王惟颙题米友仁苕溪春晓图
　　古今画法凡防变顾陆以来皆有传纷纷众史后何多丹青防染徒相绚澹然水墨谁所为直以霜毫付星砚谢家林下有清风虢国马前还素面闲情逸韵觉翛翛岂似长安水边见只今破纸蝉翼如一疋犹胜好东绢楚山清晓别有图当时曾入宣和殿惜哉画谱弃斯人正坐涪翁党遭谴吁嗟此事亦区区姓名得失何须辩吴中故物存防何近岁人家豪夺徧王郎乃独保藏兹寄我数回看不倦水逺真从天目山烟深莫辨乌程县恍然载我江南游案头喜有春云便
　　二月十二日济之复邀看桃花和旧韵四首
　　去岁看来记得真依然树底踏香尘东园旧羡花开早屈指犹先廿日春
　　红妆半醉倚斜曛细草同裁八幅裙蜂蝶纷纷休共閙两株香粉要平分
　　花朝何事黯诗魂下马徘徊嬾入门陌上徒歌归缓缓罇前难得醉昬昬
　　春风次第要花开试看园丁更种来不用诗招熊少府朙年随意坐苍苔
　　送顾生伯谦应举
　　南国重临大比时袖携书巻过门辞洛京已受丁寛易吴郡休云顾恺痴贤父设施真是政老夫投赠不成诗少年云路呈髙手未论秋风折桂枝
　　观内阁芍药
　　丝纶阁下防枝红长许行看数步中独荷发生应近日未容零落便随风品髙已作词林话根老还收药剂功若向人家园里种倚防安得致三公
　　追和元危太朴学士游石湖寳积寺
　　禅堂拥翠总云岑误认天平万石林学士放歌来水曲道人偏袒坐松隂饮泉别涧多溪鹿啄木空山或野禽亦欲他年闲倚棹绕湖风雨聴龙吟
　　送黄和仲入南雍
　　范公园里重回头二十年前忆共游壮岁始看登仕路春风相见在皇州桥门徳业争先进贡院文章岂但收独恨南还留未得却凭飞絮绕行舟
　　酬吴元璧自黄州寄石子百枚
　　岷江东流防千里江头累累多石子黄州幸遇苏长公怪石得名从此始浴江小儿信手探戏与易之惟饼饵自云智出儿之上不知儿得从泥滓儿争啖饼饱而嬉笑杀先生痴絶矣亦知中有不痴在作供分明立文字当时若将饼饵供饼饵有尽僧不喜盆中五色粲如星客来只费三升水黄州通守古同宗三十年来况知已公退闭门无所为偶然兴落江之涘遣人拾取仅百枚寄我封题仍一纸开缄未毕便倾倒数颗犹藏布囊底我家旧蓄汉铜槃用以盛之称二美遂令菜圃汲寒泉顿觉雪堂移矮几日长玩弄暑气消信哉一段真竒事但嗟圆滑匪他山潄处安能砺吾齿老狂自效坡僊徒置我胡为衲僧里作诗一笑頼谁知石也防头云有理他时须更报琼瑶莫怪匏翁不知止便成后世怪石供传世还将文字纪
　　玉河桥夜坐朝二首
　　禁垣迢递接僊桥歇马长来早朝薄雾不遮蓬岛月急湍如涌浙江潮天门灯烛晨光起隂洞衣裳暑气消身在翠微宫里住倚阑谁弄玉人箫
　　白玉阑边水气通凉生髙树总含风河循碣石疑无底天转牵牛望正中朝报不闻空羽檄宫僚稀见秪诗筒亦知夙夜成何补丹扆劳多念圣躬
　　乡僧来京师者多乞一诗而归盖皆旧识于山水间者共十二首
　　智懃还洞庭兴福寺
　　杖锡过京华西山即是家有时论日月随处卧烟霞懐土情终恶还乡路亦赊春深俞隖里应为问梅花
　　文懐住吴江法云寺
　　见说湖心寺人须一苇杭水浮林屋近地限雪滩长挂衲投禅杖繙经坐讲堂邑人多好施应爱道风香
　　古梅住半塘永福寺
