<!-- { "loadSidebar": true } -->
　　呜呼鼎乎其何以死乎天赋汝以清粹之资不宜死也帝降汝以聪悟之性不宜死也心孔仁而不伤乎物不宜死也学方进而未底于成不宜死也不宜死而死之岂非命乎百年之宗祀传于汝不可死也千金之基业属于汝不可死也父已老而望汝以养不可死也母已逝而冀汝以承不可死也不可死而死之岂非天乎天乎命乎无从致诘天不可谌命不可必静言思之我心如刺想汝平生之音容念汝平生之恩义爱我敬我情过兄弟尽心教汝期以有成谁知老天不从人欲姊兮既亡弟也随殁一双爱刄并割我肠我犹云可汝父可伤有屋渠渠谁其与居有田畇畇谁其菑畬空一生之辛苦竟今日之何如呜呼鼎乎汝其忍弃我而去九泉之下傥逢汝姊应道我之伤心情切切而不已忆其临终之言频嘱我以觑汝今也汝亦继亡我欲报之无所兹者试期已逼我欲北行不能临圹以尽我情聊写斯文以表我哀呜呼鼎乎尚鉴此哉






　　重编琼台藁巻二十四
