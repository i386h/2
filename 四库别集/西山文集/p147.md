<!-- { "loadSidebar": true } -->
　　祭赵侍郎文
　　呜呼我公遽止斯邪始疑弗信今果然耶维暮之春拜公于都樽酒笑谈神闲气舒退语于人公壮且硕谓当百年为国柱石越夏四月告别于公公时孔安有晬其容居亡防何邮命相踵乃尹神臯乃正法从喜而不寐泚笔作书书在于涂而公归欤时止时行孰非天命谓公安之不以为病御书亲赐讯公安否将命东归廼以疾告维公徳人勿药以瘳川逝颷驰奄其弗留位非不崇志则未究命非不通年则弗寿开阖抑扬果谁为之茫茫太空孰其问之呜呼兹嵗老成殄瘁梅岩云亡公亦随逝乡之学者其将谁师郷之仕者其将畴依矧惟鮿生最辱知已别去防时遽隔生死防防长夜公今何之乘云往来与汗漫期钧天清都公乐无苦唯在人情宁免嗟慕陨涕如泉莫将我悲不忘者存尚或鉴之
　　祭詹大卿文
　　呜呼天乎予公以卓异之材而位不究其用赋公以醇明之徳而生不假之年方疆场多虞宵旰太息之日而夺此老成之彦经济之贤诗所谓人之云亡邦国殄瘁者也有志之士所以防然而伤痛拊膺而问天盖公之为人得诸天者既异而充之以学又深造其渊源自羣经百氏闳深奥衍之防靡不心融而神会下至阴阳卜筮幽微幻渺往往探頥而忘筌惟其所造者髙明自养者刚大故虽践歴清华不以为泰屏居林泉不以为辱更荣悴而无二色祸福不为之迁改迨公道开明善类登进乃复分太守之符持王人之节识者知公之将用莫不防然而相贺奈何人事之乖兮【阙】驿朝而驰讣音莫传岂民之无禄不获被公之泽乎抑厌世之溷浊宁轻举而髙骞公于幽冥之故死生之説既灼然昭融而洞彻冝其临絶之音琅然不乱啓手足而全嗟吾乡邦人物之盛盖自昔而蝉聮比以来诸老沦谢惟公仅存若灵光之岿然后生小子尚得窥仪刑而兴起奉教训而周旋若某之不才顾何足以语上而公独以为可教每更以留连忆初筮之别公欲临分之赠言曰尽心则无愧平心则不偏盖拳拳服膺不敢失坠者五年于此若几杖而韦谓公年未衰尚克拜于堂冀鄙吝之获锄甚沉疴之待痊孰谓公奄然而逝乎曽不及乎华颠想音容其若存冀亲炙而无縁悼前志之不修涕泣下而沦涟继自今其何如惟砥砺而称坚誓名节之不渝以报公于九原
　　祭陈北山文
　　呜呼维公世之伟人有徳有才有武有文闽洛之绪弗絶如线巍巍紫阳是续是演静涵一本动贯万微隐显相因体用弗离公游其门见谓巨擘溯流穷源研防探頥蕴而蓄之既粹以精发而舒之亦大以宏非如世儒沉溺训诂非如词人聮缉毫缕平居穆然色下言徐遇事剨然气陵万夫破贼东堆震霆电激袖手北山窈若深嘿能开能阖可缩可伸呜呼维公举世孰伦经济之谟戡定之畧愊塞通施遁藏自乐思豪力雄坌涌厥辞驾风奔云而与并驰尊俎舂容淋漓笔墨踞视冰澌为我仆役先天之秘人所莫闚公独玩心皇羲是师间者书来辱以告我谁欤共谈繄子其可千里相望数遗以诗学失传讹形于叹咨观公之志勇于任道将扶微言俾后有考我云斯文寄实在公紫阳之志盍成厥终云胡弗淑奄忽长逝朔风怒兮助我悲涕幸而有子公为不忘灵兮来思举我一觞
　　祭赵提举文
　　呜呼维我圣朝天枝蕃衍号为磐石之宗三百年间英材辈出然徳着于家者未有如笃行之行功施于国者未有如忠定之忠盖父子相承世济厥美事亲尽孝则庶防乎曽子事君尽道则无慙乎周公惟其纯诚大节昭格于上帝故赐以峻明哲艾之嗣轶髙阳之八龙公之禀于天者既挺然其特异而自少暨长沈涵渐渍不离典训之中凡师门之指授与家塾之磨礲义利取舍之端必致严于决择古今成败之变亦洞究其初终故材之成者日楙而诚之邃者弥充节麾累持宗盟载涖介洁自将则氷壶秋月之莹刚果立断则太阿龙泉之锋踣系奸彊凛乎其霜肃恵鲜惸独熙然其春融虽愤世疾邪常若过于激烈而尊贤友善则未始不极其温恭凡声猷之可纪皆学问之余功环辙虽频不自悼其郁握兰虽宠不自贺其逢惟及物之是期曽靡计乎卑崇早挂冠于神虎独抗志于防鸿有冕山兮峩峩有罄湖兮溶溶将卒嵗以优防遽罹于鞠凶呜呼哀哉我昔与公襟期实同辱婣盟之我缔永世好于无穷闻拂衣而遄返思命驾以相从未巾车于北道已洒涕于西风今公之葬莫能躬絮酒之奠徒目断乎层空想英灵之不泯冀肸蠁之潜通
　　祭左翼军吴将文
　　呜呼汝之年垂老矣讨贼之役主将不欲汝而汝请行忠也同列具旺以一舟而当贼五舟也人不援而汝独援之义也旺获全而汝死岂不哀哉然人谁不死汝之死以忠义可谓得其所矣渠魁不日就擒当令刳肝以祭汝官汝之子防汝之家而庙于海濒以祀汝忠死之士皆从享焉汝虽云亡必能为厉以击贼也




　　西山文集巻五十五
