<!-- { "loadSidebar": true } -->
　　却说刘裕探知长民出迎新亭，连夜驰入东府坐住，点鼓聚集官吏，晓谕：“长民反，因此收其兵符，密授丁旿之计，如此如此。”丁旿得计，依计而行。即令人出叫参军王镇恶引众入城，屯扎府前。又令人前至新亭，报说刘公从水路而还，叫公卿回来议事。使人得令，将此言即去报知长民公卿以下。公卿闻之大惊，长民与众急还至府门，入府内不见刘裕，只见丁旿自内慢出，坐于厅上。长民大怒曰：“汝等小人，何敢无礼？”言犹未了，被丁旿向前推倒，拔所佩之剑斩之。人首落地，众皆大惊，便欲来斩丁旿。时刘裕急出府堂坐定，大喝：“不得无礼！长民谋乱，故令丁旿杀之！”言讫，众各向前行礼，拜伏在地。
　　裕令众官且散，只留下王用相、吴兰、黄顾、程辑四人夜宴。四人魂不附体，皆立于阶下，余公卿以下皆散。裕问四人曰：“你四人整日到诸葛长民家商议，不知何事？”用相曰：“无非只是人情礼节而已。”裕曰：“然纸中写者何事？”用相等皆讳无甚事。裕乃唤出庆童对证，用相曰：“汝于何处见来？”庆童曰：“你回避了我众人，和五人一处画字，如何赖得？”用相曰：“此贼与长民侍妾通奸，诬陷主人，今陷我等，不可听也！”裕曰：“既有证见，何为陷也？”言讫，喝令左右将四人去斩首号令。言未了，武士即将四人枭首号令，回来报知。裕乃唤参军王镇恶、龙骧将军蒯恩等一班人皆入，裕出义状示之，王镇恶曰：“明公今日何如？”裕曰：“据此情形，吾欲废其君而吊其民，择有德者而立之。”镇恶曰：“不可！明公威服四海，号令天下，盖有晋家苗裔故也。征讨有名，赏罚有制，军民咸助，所以常胜，不如存之，俾绝往古来今之议论也！”裕曰：“既不然，吾欲将长民一家老小诛之，必欲得其书罪恶以示于众。”镇恶曰：“丞相之意如何？”裕曰：“不诬之以谋反，岂能族诛乎！”镇恶曰：“事已至此，释之恐难。”裕意遂决，连夜尽收长民家小及弟黎民，付廷尉问罪明白，拿王用相等五家老小入官，明正反逆之罪。次日判赴各门处斩，良贱死者五百余口，内外官民无不嗟叹。
　　时裕得丁旿而诛长民，时人为之语曰：“勿跋扈，付丁旿。”
　　七月，朱龄石等大军往白帝城，取出一函书见曰：“卿众军悉从外水取成都，臧熹从内水取广汉，老弱乘高鉴从内水向黄虎。”龄石遂从其计。于是诸军倍道兼行。谯纵果使谯道福以重兵守涪城。龄石从内水至平模，去成都三百里祝纵遣侯晖夹岸筑城以拒，龄石谓刘钟曰：“今贼严兵固险，攻之未必能猝拔，且我意欲养威蓄锐静伺其隙，然后乘时而攻，则彼当其懈，我居其逸，策之无不胜矣，君意以为何如？”钟曰：“不然，前声言大众从内水，道福不敢出涪城，今大军猝至，候晖之徒已破胆矣！所以阻兵守险，是其惧不敢战也。因而攻之，其势必克。若缓兵相守，彼将知吾虚实，涪军忽来，并力拒我，求战不获，军食无资，三万余人，悉为谯子虏耳！宜急攻之。”
　　龄石从之。七月，以兵攻其北城，克之，执斩侯晖，南城亦自惊溃。于是龄石令三军舍船步进，以攻贼营。贼营将次望风溃逃，谯纵弃城出走，尚书令马耽封府库以待晋师。龄石遂入成都，诛谯纵亲百余人，余皆安堵，使复其业。
　　纵走出拜墓，其女曰：“走必不免也！不如死于先人之墓可也！”纵不从，投道福，道福不纳而去，纵大哭一场，乃自缢而死。
　　龄石闻纵死了，乃送马耽于越隽。耽曰：“朱侯不送我京师，欲灭口耶！我必不免！”乃自引绳而死了，宗人收葬之。
　　朱龄石遣人入建康报捷，晋帝大悦，下诏以龄石进监梁、秦州六郡诸军事，因此西蜀平静。
第三三八回　炽磐乘虚执虎台
　　甲寅十年五月，秦广平公姚弼有宠于秦王兴，言无不从，然左右掌机要者，皆其党也。仆射梁喜等言于兴曰：“父子之际，人所难言，然君臣之义，不薄于父子，故臣等不敢默然。广平公弼潜有夺嫡之志，陛下宠之过也，无赖之徒，辐辏附之。道路皆言陛下将有废立之意，信有之乎？”兴曰：“岂有此耶？”喜曰：“苟无之，则陛下爱弼者，适所以祸之！愿迁其左右，损其威权，非特安弼，乃所以安宗社也！”秦王兴不应。
　　会兴有疾，弼乃潜聚众将作乱。将军刘羌哭泣以告兴，梁喜等又复请诛弼，不得已，乃免弼尚书令还第。姚宜入朝，流涕上疏，请斥散凶徒以绝祸端，兴皆不听。
　　却说唾契汗乙弗等谋反南凉，南凉王傉檀欲讨之，孟恺谏曰：“今年饥馑，未可轻动，慰抚杂部，足食缮兵，待时而动。”傉檀不从，谓太子曰：“蒙逊不能猝来，炽磐兵少易御，汝谨守乐都，吾不过一月即还矣。”乃率骑七千袭乙弗，大破之。
　　未及还，西秦王炽磐闻之，率步骑二万袭乐都。虎台凭城拒守，炽磐以兵四面攻之，一夕而城自崩溃。炽磐入乐都，执徙虎台及其文武百姓一万余户于枹罕。
　　傉檀兄子樊尼驰走以告傉檀，傉檀将士闻乱各皆逃散，惟樊尼不去。傉檀曰：“四海之广，无所栖身，与其聚而同死，不若分而获全！汝，吾长兄之子也，宗部之所寄，蒙逊方招怀士民，存亡继绝，汝其从之，必纳为孝矣！吾所适不容，宁见妻子而死。”于是樊尼遂归降于炽磐。只有难阴利鹿从之，傉檀谓曰：“吾之亲属皆散，卿何独留？”利鹿对曰：“臣有老母在家，非不思归，然委质为臣，忠孝之道，难以两全。臣不才，不能为陛下泣血而求救于邻国，敢离左右乎？”于是君臣对泣。时傉檀诸城皆降于炽磐，独尉贤政屯浩文明亹固守不下。
　　炽磐使人谓之曰：“乐都已溃，卿之妻子皆在吾所，独守一城，将何为也？”贤政等答曰：“吾受凉王厚恩，为国藩屏，虽知乐都已陷，妻子成擒，不知主上存亡，不敢归命。妻子小事，焉能动心？若贪一时之利，而忘委付之重者，大王亦安用之？”
　　于是炽磐乃遣虎台，以手书谕之贤政，贤政乃谓虎台曰：“汝为储嗣，不能尽节，面缚于人，弃父忘君，堕万世之业，贤臣义士，岂效汝乎？”傉檀至左南，无处栖身，乃降于炽磐。炽磐闻傉檀至，遣使郊迎，待以上宾之礼，以为丞相。岁余鸩之，并杀虎台，复称秦王，置百官。南凉自乌孤至傉檀，共三世，凡十九年，至此而终。
　　八月，魏王嗣遣谒者于什门使于燕，诫其勿辱君命。什门去至和龙，不肯入见，曰：“大魏皇帝有诏，须冯王出受，然后敢入。”燕王冯跋不出，使人牵其手，逼令其入，什门入不拜，跋使人按其项，什门曰：“冯君若拜受诏，则吾自以宾主之礼相见，何苦见逼耶？”冯跋大怒，幽执什门，欲其降之，什门终不屈之。衣冠敝坏略尽，虮虱被体，冯跋遗之衣冠，什门不受。
　　九月，晋荆、雍都督司马休之颇得江汉民心。子谯王文思在建康，性凶暴，好通轻侠，刘裕恶之。有司奏文思擅杀国吏，诏诛其党而宥文思。司马休之闻之，使人上疏谢罪，请解所任。
　　裕不许，而执文思送之，只令其自训励，欲使杀之。休之但上表废文思，以书陈谢。裕不悦，使江州刺史孟怀玉兼督豫章六郡以备之。
第三三九回　刘裕发兵讨休之
　　乙卯十一年正月，刘裕收司马休之次子文宝、兄子文祖，赐其自死讫。裕自领荆州刺史，将兵击之。以将军刘道邻监留府事，刘穆之兼右仆射，命国事皆决于穆之。
　　时雍州刺史鲁宗之自疑不为裕之所容，与其子竟陵太守鲁轨起兵助休之。二月，休之知次子文宝等被害，发兵讨裕，又遣人上表罪状刘裕，裕乃勒兵拒之。裕又以密书令人招休之录事韩延之为内应，延之不允，令人回书曰：辱疏。知以谯王前事，亲率军马，远履西畿，良增叹息。
　　司马平西体国忠贞，款怀待物，以公有匡复之勋，国家蒙赖，推德委诚，每事询仰。谯王见劾，自表逊位，又奏废之，所不尽者命耳！而公以此遽兴甲兵，所谓‘欲加之罪，何患无辞’！刘裕足下，海内之人，谁不见足下此心，而欲欺诳国士！自谓“处怀期物，自有由来。”夫刘藩死于闾阖，方诸葛毙于左右，甘言诧方伯，袭之以轻兵。今又伐人之君，陷人以利，真可谓“处怀期物，自有由来”矣！吾诚鄙劣，尝闻道于君子。
　　以平西之至德，宁可无授命之臣乎！假令天长丧乱，九流浑浊，当与臧洪游于地下耳！
　　刘裕开视其书，以示将佐曰：“事人当如此矣！”诸将佐皆默然。
　　时韩延之以裕父名翘，字显宗，乃更其子曰翘，以为不臣之意。刘裕遂使参军檀道济、朱龄石将步骑五万出襄阳，江夏太守刘虔之聚粮以待。鲁轨被道济攻击杀之，取其粮以给三军。
　　裕又使婿徐逵之、蒯恩、沈渊等以军三万出江夏口，与轨战。
　　逵之未尝经战，一见敌兵强盛欲走，因此众溃，大败而死。裕闻之大怒。三月，裕率诸将济江，休之兵临峭岸，裕军士在岸下，无能登者。裕自披甲欲登岸，诸将谏之，不从。裕怒甚盛，主簿谢晦向前抱持裕曰：“主公不可登险！”裕抽剑指晦曰：“我斩卿！”晦曰：“天下可无晦，不可无公！”将军胡藩以刀头穿岸，裂容足指，使三军腾之而上，随者稍众，直前力战。
　　休之兵稍欲退，裕以兵乘之，休之兵遂大溃。裕以大众攻克江陵，休之、宗之皆败而走。鲁轨留守石头，见司马休之众溃大败，料事不济，不敢接战，来守石城。刘裕直遣兵攻破石城，休之与鲁宗之、轨等惧走奔秦。宗之素得民心，士民争为之卫送出境，追兵尽境而还。
　　休之至长安，拜降秦王。兴以为扬州刺史，使侵扰襄阳；复使宗之将兵克襄阳。未至，宗之已卒。
　　刘裕知休之奔降于秦，乃令众将还建康，奏帝以穆之为左仆射。
第三四○回　魏占荧惑在东井
