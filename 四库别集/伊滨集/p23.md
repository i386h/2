<!-- { "loadSidebar": true } -->
　　鸣皋庙以祀南岳尚矣阖境祈禳请輙应厯数百年当元统初元驻戍兵千夫长克哷君景兖顾其栋宇势入腐折惧防以报神之功乃令人籍祷祠所入谋属吏乡邑之老合财力撤新之为正殿重门修廊采章炳如民承事益防始于元统三年三月甲子落成于其年五月后二年当至元三年景兖之子玛克夲求余记或谓礼山林川谷丘陵诸侯在其地则祭之衡山于洛其逺数千里祀之礼欤余曰山有岳岂以崇髙广大抜其类哉亦其出云泄雨泽及万物威灵烜赫警动兆民所被者广则报礼也众庸岂一郡一邑所限域哉观夫鸣皋诸峯其势雄气秀犹紫盖天柱石廪之森列其岩壑吞吐犹朱陵之台而太虚之洞也况一气之所流通者哉既纪其事且系以诗俾得歌以祀焉曰伊之山兮参复差曰祝融之峩嵬匪祝融兮我民之思伊之流兮深复深曰湘水之沉沉匪湘水兮实劳我心山云兮冥迷灵风兮清凄神之来兮驾六螭盖翠羽兮旌虹蜺翼翼新宫兮神既安止焕乎龙章兮粲兮黼扆山只朝兮走厉鬼我牲刑兮酒复防神既醉兮锡繁祉富我茧丝兮我仓如坻祐我室家兮夀我耄倪秋我有报兮春我有祈猗千万年兮歌此铭诗
　　慈脩护圣禅院记
　　禅学之盛盛于东南而杭为东南之一大都防宗门尊宿实证实悟担荷此事莫盛于杭而富为杭属邑此慈脩护圣禅院所由建也初正悟圆明大师年甫髫鬌荤血不接于喉吻稍长弃其家从断崖章居士持头陀行诵大小经论日乞民间而鉢中之施弗胜食户外之屦弗胜数里人冯青捐赀营屋以居之榜曰慈脩庵乃礼浄慈雪庭传师受具落髪又叅天衣鲁庵防师求究竟法既而诸方客衲以为法器腴室望旗争相归重计工鸠材为重门步廊殿宇中峙穹阁后临寝庐方丈库庾庖湢各以序列又塑佛菩萨观音大士天王像云披月满金碧焕发极庄严相存之妙铙鼓鱼螺钟磬之徧具完搆端乎至大已酉成于泰定之乙丑是固象教之尊向慕者众而然亦其愿力之至有以动人故为无不成也至顺辛未国师赐号正悟圆明大师且额其庵曰慈脩护圣禅院师董氏子名行脩初丁未戊申嵗大祲饥死疫者骸胔狼藉师用浮屠法敛而焚之且率其徒诵经环绕喻以迷悟因縁后至正三年富阳尉白君书来请记白尉姻家也故余不辞而书
　　镜湖接待院记
　　越城之南泝镜湖而上五里有山萃然起于中流系舟石觜繇山之椒纡余而登中有浮图精舎蟠深据险擅其形势僧了源者主之四方释子蹻越阻旦暮相面背于门突无熄烟了源竭其田之入移而栖之庐而弗勌以故其徒翕然信向披攘经画不挽而同乃合聚施易故而新増下而髙而殿宇重门防防然矣既事防余逰越请记其事余谓物之盛衰有待于人而道之废兴亦然先是时其徒累累诎戒叛律分庖割席不啻传置视其庐也于是遏钟鲸之鸣拒户外之屦而院亦濵于废者数矣则道之废兴讵不以人乎哉今夫是院也水天横陈乎前羣峯拥环其左右周三百五十里浩茫空濶岛溆间错山连如珠或植如殳云涌水波摇曳荡磨汗漫融液蜿蜒郁积风雨变怪千状万态野尽天垂烟树离离轻颿短蓑钓矶耕陇或见或隠延顾无际意若遐骛太空者心夷体舒神广气闲客尘妄想销落弗留表里翛然蜕俗遗世此宜子之徒长往深遯而不返者也尚何已之私而道之叛邪了源举足动念因敬生慧故能矫羣庸而累世其为之也不贰其卒之也不私不唯利身在利人不唯利今在利后嘻此其封植其道何如哉是不可无传也院始于宋咸淳间修于皇朝泰定甲子冬十二月西方圣人中土中扶防枝叶分南东此动彼应雷与风心传宻付实证同惟一不二乃正宗勉哉衲子勿惰慵摩尼在水月在空丹碧焜耀殿复重巍然层阁増竒雄六时天乐鸣鼓钟龙天呵护罔不恭甘露普雨年谷丰慧灯可续传无穷
　　复修庙记
　　太后其先吴人后长陵而庙祀于伊洛者盛自前古余窃感焉昔髙帝之兴吕以佐定天下功为后戚姬以华色专宠而太后独以仁善称髙帝崩吕后刼攘神器操杀生柄戚姬以幽死而祸迨其子独太后以希见故得出从子之代后代立是为文帝为汉仁主迹其福祚而拟夫强暴佞幸者犹霄壤之悬絶也抑所谓天道是耶非耶彼吕戚之死泯灭无闻久矣而太后至今犹思而祀之岂非世之宠位当时则荣没则已焉而徳之在民者虽逺而不忘也庙在伊阙之东搆于宋建中靖国二年记于伊阙尉张华之文金季废于兵独古殿存岌岌欲颠丹素翳昏至者不肃古碑断裂仆地余佐伊之三年乃与其耆老率钱姑易其圮腐而新之虽不能复其故盖有待也昔韩退之迁揭阳惧不得脱死过黄陵而祷之其后拜祭酒卒以私钱治其庙噫余之竒于人也久矣而敢望信于神也故书于壁以识嵗月云
　　希濂亭记
　　希濂何以名武略侯景兖逰息之所前翰林学士涿郡卢公之命名也侯龙沙人也宦达者也希于濂也何居濂溪也周子茂叔之隠也古之人有起士防于九原吊灵均于江濵者而况于濂溪乎然侯于濂也希之云乎友之云乎希之而不足也友之而无以致其至也于是慕其平生之所嗜好焉濂溪之爱莲也莲花中之君子也然则侯于莲也因之而想见其人也思其所以为君子而务及之也滮池北流其清且涟既见君子载笑载言传夫千载不传之传嘉翰林之名之义之渊美侯之屏弃其所挟而尚友于古之贤笔夫而拙而陋而鄙之沂之言既书其事又为之歌曰我思古之人登斯亭而徜徉夫何庐阜之遥遥兮怀先生而难忘曰可怀而不可见兮窥遗编之洋洋仰光风而容与兮涤我心于沧浪制云锦以为衣兮缀明月而为珰潄碧流之余润兮袭嘉卉之遗芳乐吾之乐兮聊于焉以翺翔
　　慕亭记
　　吴母汪夫人之疾革也子谧祷于天乞以身代弗获请又乞纾其疾以待其父及兄归又弗获请则刲臂肉和药以进已而疾少愈既逾旬夫人易衣坐而暝既谧兄弟为亭于其茔之右春秋登于斯望其墓而祝以寓其孝思焉因名之曰慕沂闻古者祭于庙虚中以求阴阳之义具物以将孝敬之诚备矣墓祭非古也虽然致爱则存致慤则着祭义也今夫宰如鬲如者非遗体之所藏欤蓊如森如者非神明之所依欤深静而阒寂者非精神之所聚欤时乎霜露之变近乎耳目之所接非着存不忘乎心之义欤后之君子制礼作经则亭之设岂不合古义而得今宜者哉吴氏兄弟知所以慕其亲则知所以敬其身知所以敬其身则知所以顺于道知所以顺于道则知所以全而归之知所以全而归之则慕亭之洒埽有继矣
　　静复斋记
　　国学生任震名其读书之室曰静复奎章学士尚君既大书以扁之而问其义于余余曰生居京师亦尝观于市乎鸡鸣而争趋日中而骈阗揭价名物恐人我先鼓石诋欺左睨右盼逐什一之利而卒流徙无常者往往皆然若乃豪丈人者长轩邃宇坁粟京稼筹算挂壁万货四辏其享之若固有其应之常有余其素所树立然也学之欲立其心也久矣后生末学莫知法诫之设邪辟之防而情想汨之利欲昏之忘已以狥物弃真而取伪惟得之务而欲之求一旦衒鬻而不售则反视平昔所有皆陈腐剽剥无所用之往往转而易业是与防夫贩妇曷以异哉若夫质之美学之粹不驰情于外诱不弃日于无用操存之固而涵养之至湛然其中如明鉴然知其不善则速改以从善此复之初九所以不逺复无祗悔顔子之学也虽然是岂死灰槁木然哉传曰知止而后有定定而后能静然则在于地乎在于人乎在于端居默坐终日无事而已乎由是言之不在乎地不在乎人而在乎心也
　　乐闲堂记
　　知闲之为乐者何人哉世之仕者居卑思巅在外思中逐逐然计功谋利之间罹尤蹈祸而不悔者固不知闲之为乐其有志愿遂声名著头白齿脱悬车而归约居独防而思徒御趋走賔客之造请于前茹而藜糁衣而大帛而思刍豢之适口纨縠之华体陋巷穷闾而思公宇之宏丽轩豁安有乐乎哉其有宦达而全多棊垅绳畦擅竒择胜醉醲饱鲜丝竹在前罗纨拥后非不足以自娱也然静念畴昔之鬻狱卖直觊幸枉义颠汗心悸惴惴然鬼责是栗于乐何有必也糠粃轩冕土苴富贵而后知其为乐也吾于院君见之矣于潜之北望之郁然秀者曰白鹤里里之北有山迤逦而起伏者曰千秋岭负岭面溪上有屋数十楹则院君燕居之堂翰林学士虞公集题曰乐闲者也堂之阳老桂偃蹇森秀麋芬云蔚轩曰延桂堂后植竹数百竿苍翠轇轕可爱君早以才行显今年八十余耳目聪明声音满堂日从子孙来四方之客与夫乡人之老杖屦樽席笑歌偃息驾乗之劳不接于体机擭之畏不萌于心以忘其年以遂其志世人之所不能及者独得也其真闲而能乐者哉其孙昌言问业广文馆因其防谢君闰徴记于余昌言孝谨笃学盖有以成君之乐云是为记
　　望松亭记
　　京兆张君克礼之先陇既树以松又亭其旁登亭以望则列植而交阴条畅而硕茂直而幢曲而盖立而人卧而虬此亭之所以名也邪予曰未也是松由蘗而拱而围而任栋梁雨露之所濡沐霜雪之所凌厉寒暑昼夜之往来而吾亲日以逺矣其为思何如哉是松之生生也不已而吾思吾亲亦不已凡君之宗族少长相从于此也其亦同此心邪由是心而推其孝可知也岂惟宗族为然凡三原之人过其阡目其蓊然以深森然以髙者因而感君之不忘其亲化其善自一家而刑一乡由一乡而推之无逺岂惟化其人将见其松日以盛甘露膏其柯叶醴泉潄其根而灵乌巢其间驯鹿游其下也诗曰孝子不匮永锡尔类此之谓也





　　钦定四库全书
　　伊濵集卷十九　　　　　　元　王沂　撰记
　　集古印谱记
　　吴郡陆友仁雅性好古蓄古印甚富虑夫物之有形必有终敝也乃攟摭其家与好事者所藏模其文为集古印谱繇尚方小玺王侯将军都尉太守所佩郡丞长史丞尉归义率善长防军骑督军典军司马北军中侯三老等所绾与夫汉卫青下至晋韩夀等所懐炳炳然累累然何其多也稽时世先后书制度形象考前代制辨古文籕篆分之同异又何其精且博也嘻方其磨礲以成形欵识以成文组佩匣藏国有官守家有子孙固不期于湮沦散弃也荒墟败冡之间草莽所翳没兵火所垢蚀耕夫牧子之所弄刓又岂期于隆好者以为竒异之玩也噫物之显晦有时抑又有幸不幸者耶岂乆而必有相得者亦理之常也耶是以君子之于已自得而已不汲汲于外也或谓今之好古者聚物斯谱有焉余曰不然犍为之磬汾阳之鼎秦玺汉劒曲阜之履厯世传以为寳宁尚赖其用哉亦云上古而已是谱也上下数千载间考其制订其文如见其人其善以劝其恶以戒毋但为玩好之具而已天厯三年春三月记
　　祀南镇记
