<!-- { "loadSidebar": true } -->
　　钦定四库全书　　　　　集部四
　　斐然集　　　　　　　　别集类三【宋】
　　提要
　　【臣】等谨案斐然集三十巻宋胡寅撰寅字宋史作明仲此集题曰仲虎楼钥序又称曰仲刚盖有三字也崇安人本胡安国弟之子其母以多男欲不举安国妻取而育之遂为安国之子宣和三年登进士甲科南渡后官至徽猷阁直学士忤秦桧谪新州桧死乃复故官绍兴二十一年卒事迹具宋史儒林传是集端平元年冯邦佐刻于蜀楼钥序之嘉定三年郑肇之又刻于湘中章頴序之宋史本传作三十巻与此本相合盖犹从宋椠缮録也寅父子兄弟笃信程氏之学寅尤以气节着其晚谪新州乃右正言章复劾其不持生母服寅上书于桧自辨其文今载第十七巻中大意谓遗弃之子不同于出继之子恩义既絶不更以本生论之然母子天属即不幸遘人伦之变义无絶理章复之劾虽出于迎合秦桧假公以济其私而所持之事则不可谓之无理寅存此书于集中所谓欲盖弥彰也至于秦桧之罪罄竹难书而集中上桧第一书苐规其不当好佛其细已甚又寅作崇正辨三卷辟佛不遗余力资善堂崇奉佛像寅至形之缴奏载此集十五巻中而三十巻末乃有慈云长老开堂疏严州报恩长老开堂疏光孝长老请疏光孝抄题疏龙山长老开堂疏龙山长老请疏六篇尤未免自乱其例然靖康元年金人议立张邦昌寅方为司门员外郎与张浚赵鼎均不肯署议状邦昌立遂弃官而逃建炎三年为起居郎时诏议移跸之所上万言书力争其文今载第十巻中绍兴四年为中书舍人时议遣使往云中又抗疏力谏其文今载第十巻中并明白剀切楼钥序所谓引谊劘上往往有敌已以下所难堪者殆非虚语又上言近年书命多出词臣好恶之私使人主命德讨罪之词未免玩人丧徳之失乞命词臣以饰情相悦含怒相訾为戒故集中十二巻至十四巻所载内外诸制并秉正不阿史称所撰诸制词多诰诫至寅之进用本以张浚后论兵与浚相左遂乞郡以去其父安国与秦桧为契交桧当国日眷眷欲相援引寅兄弟三人并力拒不入其党寅更忤之至流窜其立身固具有始末者其文亦何可废也乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　斐然集原序
　　长沙呉德夫间为予言胡仲刚氏学业行谊为世楷则出一编书名斐然集以授予曰其为我广诸蜀予识之弗忘后守广汉将以刻诸梓未皇然也厥二十又七年予归自南旋起家渡泸叙州冯侯邦佐已栞之求一言冠篇子又取而熟复之葢自公游庠序已深诋王氏专尚闗洛诸儒之学举宣和三年进士教授西京国子监与忠献张公同被荐召入掖中书靖康改元金人深入与张公为当路防守御甚着京师围解始得省亲荆潭建炎再造首以记注召还极陈三诏之不同论七事六条之利害娓娓数万言如必罢和议必用君子必退小人必明赏罚必固本支必建藩辅必择守令必讨盗贼大抵监耿李汪黄误国之不可再引谊劘上往往有敌巳以下所不能堪者高皇帝虽听奉祠而简注不忘既狩钱塘申命记注首论四维不张帷刑是从利在尼雅满则欲释怨以悦其心利在刘豫则欲友邦以通其好文定亟称其得敷奏体张公以右相视师尝议遣使公辩遏恳至谓堂堂天朝相率而为敌国之陪臣葢视胡公邦衡后日之疏有过之寻贰春卿兼掌书命如追废王安石配享孔庙追谪章蔡诬谤宣仁后及褒表谏臣等事高文大笔大抵皆公发之暨赵张去而桧再相则公逺徙炎荒几陷五十三家罗织之狱至桧死后得复官还里迹其平生任重道逺之死不渝实由文定为之父仁仲为之弟谋之家庭者固如此至其述崇正辩以辟异端纂伊洛绪言以阐正学著论语説以明孔门传授之心法读史管见以扶资治通鉴数千百家褒贬之实最后传诸葛侯世以寓其讨贼兴汉之心葢公自宣靖炎兴四十年间虽颠沛百罹而终始一説所以扶持三纲者其不谓大有功于斯世矣乎因冯侯之请摘其闗于世教者着于篇端平元年九月戊申鹤山魏了翁序
　　天之生圣贤也岂偶然哉昔者洪荒之世人物混并贤不肖淆乱尧舜禹臯防稷契所以致力于此
　　者亦云尽矣叙典秩礼命德讨罪皆天意也天之所以命圣贤者孰大于此五品之未逊五教之未敷五刑之未明是虽饱食暖衣果能保其生哉由唐虞至于商周天下事亊物物凡当正名而辨分者无一之或阙及周之季圣贤之泽微矣圣如孔子不得位而无以行其志于是春秋作焉故曰春秋定天下邪正迹其功用不特被之当年实为万世法程由汉迄唐大乱而后小治极危而后粗安饥渇者之于饮食以为得是不啻足矣而圣贤用力之地鲜致意焉故朝夕之安不能销百年必至之患斯须之快不能偿他日无穷之忧昧者安之智者惧焉皇宋作兴文治灿然百余年间贤人君子所以推明乎是者固已昭昭乎心目之间遏人欲之横流彰天理于既冺士生斯时抑何幸也兵革纷纭天下学者涣散而莫之统一文定胡先生始以春秋鸣而其子致堂继之见于辞章着于赋咏陈于论谏莫非极治乱之几谨名分之辨黜邪而与正尊王而贱伯明义利之分辨枉直之实取而诵之凿凿乎五谷之可以疗饥断断乎药石之可以治疾由其言以推其行事即其文以究其用心使其功化得尽显于时则拨乱而反之正三光明于上民物育于下犹反掌也世方交竞于利禄之途角胜负于得失之际滔滔驰骛不可救止古之圣贤所以孳孳焉者固已与之背驰矣此愚之所以中夜而起抱书而叹也三山郑君肇之持节湖湘得是文于致堂之犹子大时遂取而刋之木夫致堂之为是文夫岂知后世有扬子云哉葢其露緼奥而寓诸言发愤懑而形诸书有不得已焉者郑君之好尚亦岂为文章之美哉天理之明人心之正是书其标的也嘉定三年八月望日南郡章颖序



　　钦定四库全书
　　斐然集巻一
　　宋　胡寅　撰
　　原乱赋
