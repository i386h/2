<!-- { "loadSidebar": true } -->
　　尊太公曰太上皇诏【刘泾曰自天子至于庶人同乎一本太公拥篲迎门郤行家令之言欲伸天子威重耳不知威重伸而孝悌灭高祖天姿戏儒遂以君之严施之父子天性之际外虽不从内实喜之太公仅免机上肉耳比之三代之君厥有慙德哉○懒真子録唐宰相世系表叙刘氏所出云晋士防适秦归晋有子留于秦自为刘氏秦灭魏徙大梁生清徙沛生仁号丰公生煓字执嘉生四子伯仲邦交邦汉高帝也○愚曰孝在心不在名夫太上皇号始自秦尊庄襄非古也帝即位汜水至归栎阳凡六年稷嗣君通劝上尊号曰后曰太子曰先媪悉尊之独置太上皇迟迟不言犹曰名号非古可也独是争天下之初寜免贻忧其父絫囚楚军牢落万状昭灵之痛未酬杯羮之言何忍以家易国以亲易富贵恐非杀一不辜得天下不为之心也帝幸得之宜俯伏庭下引咎谢过之不暇一切归尊其父而已不与曾未尝一语自责未央上夀不以天下养而更骄之何也况五日一朝比朝王季日三者何如拥篲郤行比祗载见瞽瞍防防斋栗者又何如家令从谀之言长此不已南内凄凉于辅国无怪也帝至是名与心俱有慊矣】
　　汉高帝【本纪六年上归栎阳五日一朝太公太公家令说太公曰奈何令人主拜人臣后上朝太公拥篲迎门郤行上心善家令言五月诏云云】
　　人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执锐自帅士卒犯危难平暴乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号今上尊太公曰太上皇【太上极尊之称也天子之父故号曰皇不预国政故不言帝】狱谳诏【西山真氏曰按刑法志上恩如此吏犹不能奉宣故孝景中五年后元年下诏云云自此以后狱刑盖详近于五听三宥之意○东莱吕祖谦曰髙帝明恤庶狱简而要大而周可谓知君道矣郡国二千石所能断者既下县道论决其不能决而上之廷尉者盖无几矣廷尉所能断者既下郡国论决其不能决而奏之天子者盖絶无而仅有矣体统既明不待衡石程书斋居决事而天下自无一夫之寃矣彼秦皇汉宣之流矜其小慧悉取四方之奏谳而自治之有司拱手倚成于上积栋充宇岂区区两目所能徧察哉○愚曰疑狱最难言也罪疑惟轻舜决疑狱也百辟之疑有赦穆王决疑狱也髙帝多因秦法疑狱议谳虽未必复三代之制特初除烦苛再诏谳决意亦可尚髙帝疑之之深而谳宜文帝疑之之甚而轻也所可恨者彭越韩信皆罹葅临之酷栾布蒯通几及鼎烹之祸又不知谳者何事所传何律乎】
　　汉髙帝【本纪七年制诏御史】
　　狱之疑者吏或不敢决有罪者久而不论无罪者久系不决自今以来县道官狱疑者各谳所属二千石官二千石官以其罪名当报之所不能决者皆移廷尉亦当报之【当谓处断也】廷尉所不能决谨具为奏傅所当比律令以闻
　　定口赋诏【愚曰汉规模近古制度全不如古夫欲定口赋莫若先定田制汉去古未逺井田之迹可寻当时都关中乃秦初变阡陌之地也朝夕闻见岂独忘之天下既定追寻古制始自关中次及天下则汉其三代矣今改秦法而不改阡陌定口赋而不定井田户口多者献亦多户口少者献亦少是放饭流歠而问无齿决也汉由是不可语三代】
　　汉髙帝【本纪十一年二月】
　　欲省赋甚今献未有程【程法式也】吏或多赋以为献而诸侯王尤多民疾之令诸侯王通侯常以十月朝献及郡各以其口数率人赋六十三钱以给献费
　　求贤诏【南丰曾巩曰汉髙帝平时侮慢学士大夫至取儒冠溺之所与共成功者多贩缯屠狗之徒及天下既平乃屈意求贤如恐不及盖知创业与守成异也其后髙祖欲易太子张良为召至四皓从太子游髙祖见之遂不复易然则贤人有补于国家如此有天下者顾可忽哉○止斋陈傅良曰髙祖取天下人才常不尽为义帝缟素乃董公之策破黥布乃薛公之防定太子乃四皓之策皆因事畧见于后世若田横死士五百人陈豨从车千乗鲁两生齐盖公东郭先生黄石君楚穆坐白生申公其功名皆不见于后世是时去战国未逺天下人才最多四皓两生盖公穆生皆帝王之佐髙祖固不能屈若奇才异士所在无限帝亦不能尽致也且赵王张敖羣臣田叔孟舒等十余人已非汉廷羣臣所及况他者乎○愚曰髙帝求贤亦有所触而畏也盖自陈平多诈迎合叔孙通变儒服谒见而帝不知天下有不可臣之贤自利几贯髙窃谋田叔魏舒召见而帝始知天下有不可遗之材十一年诏下求贤帝更变多而虑益老矣羽未平则患在羽羽既平则患在匈奴匈奴既平则患又在赵代事变捷出叛者九起而人材迭出与汉角求贤之诏畏心已甚大风之歌畏心愈深又至子房招四皓而说则畏心若释重负矣○或曰武帝求跅之诏视髙如何曰髙帝以畏心求贤故能安汉武帝以侈心求贤故几亡汉此所以不同○又曰髙帝定天下之后尊贤乐道极有好处若过鲁柌孔子以太牢过淮南置魏公子无忌守冡过赵封乐毅后直有抚髀古名胜之心平日嫚骂之风殆雪消冰泮所过者化矣独怪当时鲁有两生楚有白生穆生齐有盖公伏生赵有郎中田叔孟舒十人代陈豨有从车千乘髙帝皆不得用盖吾能尊显一语帝直以爵禄骄天下士宜贤士不为用也噫此犹可诿也申公曾见帝于鲁而不之用何哉】
　　汉髙帝【本纪十一年】
　　盖闻王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国相国鄼【賛】侯下诸侯王御史中执法下郡守【中执法中丞也西山谓此诏令颁行之次第】其有意称明德者必身劝为之驾【郡守自往劝勉驾车遣之】遣诣相国府署行义年有而弗言觉免年老癃病勿遣
　　立南粤王诏【愚曰图天下者贵识天下之大势髙帝善有天下盖识其势者也当时吏民新附叛者九起故北不刷白登之耻南不贪百粤之臣直以一身为天下之势虏臧荼破利几执淮阴继而贯髙反洛阳陈豨反代黥布又反淮南所幸兵力不分旋起旋定若穷征逺伐变不旋踵恐鞭长不及马腹天下匈匈非吾有也隋攻髙丽而江都之盗乘之唐攻南诏而渔阳之叛乗之帝识天下之势而封南粤至此知髙帝之虑逺矣】
　　汉髙帝【本纪十一年五月○汉书初秦南海尉任嚣病且死召龙川令赵佗语曰秦为无道天下皆苦之南海东西数千里颇有中国人相辅此亦一州之主也可以立国即被佗书行南海尉事嚣死佗立为南越武王】
　　粤人之俗好相攻击前时秦徙中县之民南方三郡【中国县民也始皇畧取强梁地以为桂林象郡南海郡故曰三郡】使与百粤相处【欲以介其间使不相攻击】防天下诛秦南海尉佗居南方长治之甚有文理中县人以故不耗减粤人相攻击之俗益止俱頼其力今立佗为南粤王【使陆贾即授玺绶佗稽首称臣】
　　议犯法相坐诏【西山真氏曰文帝元年十月即位十二月下此诏盖即位后第二诏也班氏载于刑法志史记书之本纪太史公书于髙景二纪诏皆不书独文帝纪凡诏皆称上曰以其出于帝之实意故也不然则山东老癃扶杖听诏愿见德化之成其可以空言动邪○愚曰汉之不为秦以髙帝之后继以文帝也夫一人有罪并坐其家秦法也文帝不为秦而武帝似秦文帝除收孥诸相坐之令而武帝立见知故纵之法呜呼汉髙帝性本寛厚非文帝培植之深则斵丧于武帝者又一秦也故髙帝能创天下而文帝能守天下】
　　汉文帝【讳髙祖中子在位二十三年夀四十六○刑法志汉兴之初虽有约法三章网漏吞舟之鱼然其大辟尚有夷三族之令髙后元年乃除三族之罪孝文二年又诏丞相御史云云】
　　法者治之正所以禁暴而衞善人今犯法者已论而使无罪之父母妻子同产坐之及收朕甚弗取其议之【左右丞相周勃陈平奏言父母妻子同产相坐及收所以系其心使重犯法也臣愚以为如其故便文帝复云云】朕闻之法正则民慤罪当则民从且夫牧民而道之以善者吏也既不能道又以不正之法罪之是法反害于民为暴者也朕未见其便宜熟计之【平勃乃曰陛下幸加大惠天下使罪不收无罪不相坐甚盛德臣等不及谨奉诏尽除收律相坐法】
　　答有司请建太子诏【东莱吕祖谦曰按景帝纪注景帝年三十二即位然则文帝之元年景帝方十嵗耳平勃所以亟请建太子者惩惠帝继嗣不明之祸也文帝所以固让者盖践阼之始惧不克胜所言皆发于中心非好名也○西山真氏曰按上曰以下疑是靣谕有司之语有司固请乃以子启为太子时帝即位才数月有司之建白文帝之谦让皆可为后世法○愚曰文帝有天下而不与其始也不以天下私其身其终也不以天下私其子帝自代郡来辞让再三初无一毫垂涎鼎玺之心最是卑词而和匈奴软语而谕南粤视名位直将凂焉其不有天下之心如此有司请建太子而帝曰别择贤彼岂为其私哉后立景帝特以身履诸吕之变不容不早定耳西汉有帝王气象文帝一人而已】
　　汉文帝【本纪元年正月有司请蚤建太子所以尊宗庙诏云云】
　　朕既不德上帝神明未歆飨也天下人民未有惬志【惬快也】今纵不能博求天下贤圣有德之人而嬗天下焉而曰豫建太子是重吾不德也谓天下何其安之【有司曰豫建太子所以重宗庙社稷不忘天下也上曰楚王季父也春秋髙阅天下之义理多矣明于国家之体呉王于朕兄也淮南王弟也皆秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取】
　　议振贷及养老诏【愚曰仁未易言也三代以下论仁惟班固论文帝可以当之宜也虽然仁有本有末曰赈贷曰养老曰赐租此末也和匈奴而不轻用兵惜露台而不轻用民身衣弋绨而不轻用财此本也若帝日用兵若民若财虽今年赈贷明年养老又焉得人人恱之哉所可恨者狱周勃而无待大臣之仁杀薄昭而无待外戚之仁迁淮南厉王而无睦族属之仁此瑜不掩瑕也若帝更尽善此虽孔圣亦以仁许之岂特固】
　　汉文帝【元年三月】
　　方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧【阽音坫孟曰阽音屋檐之檐】为民父母将何如其议所以振贷之【振起也俗从具非】又曰老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者【廪给也鬻淖糜也】或以陈粟岂称养老之意哉具为令【有司请令县道年八十已上赐米人月一石肉二十斤酒五斗其九十已上又赐帛人二匹絮三斤赐物及当禀鬻米者长史阅视丞若尉致不满九十啬夫令史致二千石遣都吏循行不称者督之刑者及有罪罚以上不用此令】
　　令列侯之国诏【止斋陈传良曰遣列侯之国是为民转输劳苦非有他意因贾生说○愚曰文帝令列侯之国髙处有三一则自代来知餽饷之苦二则留京师孤刍牧之任三则有缓急生肘腋之祸至于宴饮赐赏之溢又其余者也深哉】
