<!-- { "loadSidebar": true } -->
　　余覩王昭君出塞图后先凡三本颇具汉家威仪而呼韩邪来迓则极骑吹驼毼毡车弓槊之盛宾主初觌欢情与肃容两称而此图则仅导者数胡骑亦有汉儿一以琵琶后随一槖驼载服装而已虽复低眉掩抑作怯寒状而■〈执上目下〉御皆寛然暇逸意是出塞以后事跋尾当有题识今失之不辨何人与何代然其用笔殊精密而畨马犹有■〈必〉跋骄嘶之致宛然胡瓌张戡家风似非南渡以后供奉手所办也昭君以良家子困掖庭不胜牢慅愤郁慨然请逺适又用其俗配呼韩邪子生二女此与张元呉昊何异而书生弄笔往往深怜而重与之独渠宗介夫得其情与事曰汉恩自浅胡自深人生乐在相知心虽然坐此二语令人勘破其方寸不待许冯瀛王而后恶其不纯也则可笑已
　　
　　题王叔明湖山清晓图
　　
　　叔明成文敏宅相故于丹青独妙冠一时余所见多矣其向背出没皴点分理小不无虔礼之恨独此巻最为超絶晓色初动湖翠山紫直扑人眼睫间其树皆作白莲社中法尤见古雅非近峰数拳断以为摩诘不亦公麐矣叹赏之不足故歌之而仍题其后
　　
　　水亭图
　　
　　此水亭图乃永嘉王朋梅为吾呉朱泽民写者考图绘宝鉴王振鹏字朋梅得幸元仁宗赐号孤云处士旧呉志泽民以文学为赵承旨荐授国史编修迁镇东儒学提举再起浙省叅谋摄守长兴以终按朋梅于字义无取恐亦别号而孤云则仁宗所特赐也跋语俱称征东提举元故无此官镇东或路名然亦不可考矣朱之后若宪副公尚书公能大其宗世世奕叶无事乔木而为之子孙者再失再复愈宝而爱之求诸名公诗什以侈大其事宋时郡有秘校者其乐圃之胜闻东南然再易代而不可究迹至读元少保卢宾客诸咏而若新即画力亦仅五百年耳所托以不朽者文也朂之哉
　　
　　梅竹双清巻
　　
　　梅独为百花魁而竹能离卉木而别自成高品者以其精得天地间一种清真气故也竹自文湖州苏端明后有梅道人呉仲圭以至近代王孟端而梅则杨补之外独推山农王元章然呉子辈谓其命旨涉浅为境易穷而往往下其品几于无处生活今年六月信阳王太史祖嫡以元章梅仲圭竹合一巻寄余开巻时令人鼻端拂拂有玉清蓬莱想遂乞休承诸君为诗歌美之而余继焉或谓戴凯之范致能所撰二谱至数百千种且以大庾万树渭滨千畆而此寥寥一枝胡取也是不然正复以简贵胜耳巻首为沈民则学士题元章仲圭各有诗弁尾而梅前有一歌亦自麄豪周疑舫伯器跋第赏其语不能辨其人考印章有所谓会稽外史似杨维祯而词气亦类之第不闻其别号竹斋阙疑可也巻后收藏有东呉文学世家印岂故为呉中物太史偶得之耶似有不偶者故附记于后
　　
　　美人调鹦图
　　
　　此图不知谁作有坦坦者题作梅边美人图又有题为杏花者最后陆子渊詹事鉴定为周昉美人调鹦图葢画中红杏一树枝上一鹦鹉美人倚盘石挼小花引之当以子渊题为正坦坦不知何许人有玉堂学士章记洪武中刘三吾学士别号坦坦翁当即此公而九十翁沈梦麟元官入国朝不仕而三典乡试其它若顾博士曹子文辈皆国初名士也刘学士词翰俱已耄不辨其为杏花固当画笔是五季宋初之絶精工者虽靡周昉题识断非后人所能办也
　　
　　赵承旨画陶靖节事
　　
　　赵承旨好图陶靖节高逸事及归去来辞余先所覩凡十本皆不能如此图之妙其工力与李伯时抗衡而曲尽潇洒夷穆之度令人宛然有北窻羲皇上人想所貌王檀二江州龎叅军皆极意模写唯貌颜始安延之作丰肥而髯为不得沐猴态疑承旨未见世说一叚语耳标署书亦甚紧密是中年笔故圣教十七北海仅十三管将军藏之家二百年矣一日于海■〈风贝〉震撼戈甲戞札中袖以示余相为叹赏者久之因语将军一饭斗米秤肉挂五两乗长风破万里浪安用此物为将军笑曰不然尉迟鄂公一部清商送老韩蕲王策蹇卫西湖六桥何必减柴桑风致审尔题尾者当亦不甚愧承旨
　　
　　沈公济画
　　
　　吾郡沈启南以丹青妙天下而赏鉴家如王百谷辈谓不如启南之父公济独推以为神品吾生平所见启南尽大小余三百品公济仅二巻耳此其一也遒劲缛密远近斐亹使人应接不暇赖有印识可辨不则以为王叔明戴文进矣世眼迷离知有启南不知有公济而好竒如百谷遂至伸公济而抑启南皆不得为确论
　　
　　题沈石田画册后
　　
　　沈启南先生此八帧掩暎绵羃遂为吾呉地传神或犹以书法疑之葢少来精谨尚守渠家民则法未及作双井老态故也
　　
　　钱舜举画李白观瀑图
　　
　　右钱选舜举写李青莲观开先瀑布图毋论此君神采欲飞动即一骑一从亦见生色唯两瀑不甚雄之直下三千尺势当由小窘边幅耳图后缀舜举一诗不免蛇足又有刘文成宋文宪胡文穆三诗皆名手而首则解大绅印记及小楷五字絶佳当时刘宋题后归大绅而文穆始题之耳后为上海朱太学邦宪家物邦宪余故人也白晳美姿容酒态絶出青莲上诗亦鴈行殁可二十年矣嗣子上林家教举以遗余噫在人间世作太白观在上林所作邦宪观亦可也余何所与为成二歌题后还之上林聊寓雪鸿之迹而已
　　
　　孔炎所藏古牛车图
　　
　　秦汉之世鬬国骛于骑战故七萃之马不给而天子或乗牛车其后更以为美而加饰之至王君夫苟道将之所尚极矣第使羣豪衣火浣御油碧而角偏辕之技于邙洛大道间犹足以畅此车所载辎重耳而诸老■〈牜孛〉疲顿吁喘之状有何可赏而劳厉归真辈极意描写之吾弟张助甫李本宁又竞作才语于后其可笑也已
　　
　　弇州续稿巻一百六十八
　　
　　●钦定四库全书
　　
　　弇州续稿巻一百六十九
　　
　　（明）王世贞 撰
　　
　　○文部
　　
　　△畵跋
　　
　　听琴轩图巻
　　
　　太子宾客胡頥庵先生俨初举进士乙科授华亭教谕以忧归补长垣遂迁桐城令入馆阁辅青禁长成均最后用二疏之例以归大耋终于家而此图琴清轩为黄鹤隐居赵文笔其一记为金华谢南一记为南邨陶九成一七言长歌为安胡老人王士显一五言古风为钱塘范立考其歳月葢皆华亭所得而公自记则长垣时语也赵文画出黄鹤山樵王叔明其气韵皴法极类之小有穉笔耳谢出陈文东王出宋克范亦藩窥呉兴与赵画皆有可观而皆不显然望而知其为呉兴派也陶九成独作小篆其人最负博洽声所辑说郛辍耕録书史会要皆行世会要则杨鐡史宋承旨为序之葢相距二十余年而犹无恙故足称邑耆宿也巻为豫章王孙所寳藏一旦舍而赠我胡公其乡先达不当舍而余不当受特以千里走使寓高山流水之感于所谓琴清者不得已而留之行笈为识其后仍手书一纸以报作朱邸故事云王孙多■〈火贵〉字宗良其诗秀儁有色味不减渠家晦
　　
　　戴文进江山胜览图
　　
　　此少传乔庄简公所作长歌也图为钱塘戴文进所书江山胜览颇斐亹有致公歌辞亦瑰伟第有感于旧游以为唯金陵以东之景当之太原黄子廷绶为其伯父贽寿言走数千里而贻我此景在晋中絶不易得而吾呉在在有之此画亦广于呉而鲜于晋独庄简于王父司马公为石交敬留其遗迹而僣书此歌于后以还黄子俾留作太原一佳话且令吾书与吾家乡烟水付之黄子目中可也
　　
　　沈公济画
　　
　　前览王百谷评谓相城臞樵老人画入神品且云出其子启南上向者曾一见此老笔不甚快意忽张幼于惠此巻长可三丈许纵横点缀浓淡深浅间劲骨老思溢出第求其所谓神品竟不可得也岂百榖用志不分而余仅见其杜德机
　　
　　周砥沈周宜兴山景
　　
　　匋溜生龙嵓小景扺掌子乆白石翁铜官秋色则蓝于懒瓒矣余尝以八月游阳羡从二九改陆趣张公善权再访史氏于丹青之胜鸡肋一二覩此不觉怳然如遇故友当时白石翁欲以已画作鴈媒不意并媒失之应亦不快然此二图遂成延津之合毋论得失俱佳事也
　　
　　王孟端竹
　　
　　王舍人孟端以画竹名天下而知者尤赏其有絶俗之标此巻直干自阿瞻丛筱縁老可遒劲中出姿媚纵横外见潇洒葢繇方寸间具有潇湘淇澳一派不觉流出种种臻妙耳惜题诗者馆阁二三君子如王宾客汝玉辈词翰虽若楚楚觉寂寥不称李文正公宾之乃为杨文襄公应宁赋一长歌于后辞既瓌伟而行草亦自跌荡快意非真于画趣追望羊当繇诗底无全牛耳聊赘数语
　　
　　沈启南画定斋图
　　
　　沈启南先生作定斋图不知为谁当时有曹时中宪副者以文行着别号定斋得非其人否此图山石树卉虽掩暎潇疎而微飔澹云不作郁浡披靡斋中人亦自湛然图书得所有会稽王凝尘满席意葢真能写定境者也呉文定公一歌剧称启南画而不题号似非斋中人所请者然其书却佳甚皆真迹也
　　
　　赵子惠藏石田画虞山三桧
　　
　　余旧游虞山致道观摩娑古七星桧乆之思以一诗志其胜而语不敌后得沈启南先生所图乃其最竒者仅三桧而先生后先纪游十余章皆附于楮尾兴到遂成一古体和之又数年而赵博士子惠复出先生所别图三桧见示而命余以旧题题尾先生于丹青中夺真宰柄或荣或瘁顷刻万变兹帧所谓愈出愈竒而余诗既莽莽不能造小致语博蟠虬屈鐡之胜而书复沓拖可厌所谓一解不如一解其置之勿令人作狗尾诮也子惠居天台万山中而又乔木世家长松八桂琪树建木璀璨怪伟当有如孙兴公所咏者按图求之故自不乏何必区区一虞山殢也七桧皆梁时种至宋而腐其四宋人为补之云昭明太子手植者误昭明足迹未尝出建业百里外也吾前诗语亦漫承旧志尔
　　
　　沈启南金焦二山图跋
　　
　　昔人有诗云长江如白龙金焦双角短自诡以为善名状葢两山之对雄乆矣而未有图之者白石翁乃能于三尺赫蹏中写沈深滃郁之势一开巻而此身若登鐡瓮城东西指顾真竒观也然考翁题句实未尝登焦山今郭五游次父剪茅于焦之最胜处而杖履往来金山若家圃顾舍而宝爱兹图出入必与偕不忍释手岂幻者真真者幻耶余不能辨以问焦光光不荅次之金山问了元元曰四大本空五藴非有老僧如是山亦如是彼翁者欲于何处着丹青苏长公闻之曰诳语阿师难画两山真面目只縁身在两山中五游了此义否不了当以图与我
　　
　　周履道沈启南二画
　　
　　周校书履道沈山人启南画宜兴龙岩小景及铜官秋色各一帧后多有名贤题咏若桑民怿文征仲黄应龙辈皆可宝者今年夏以考绩忽忽发金陵谈叅军思重强置余行李中而去归后小间展之至巻后乃有余一跋真米元章所谓惭惶杀人者也记数年前曾为思重书此念欲返之思重既不可留之箧笥亦不可行求大雅士得盛君原济因以归之君挟肘后神术重三呉多游行荆溪试一披览与诸溪山印证孰胜其合也为我釂三大白赏之
　　
　　跋沈启南太石山聮句图
　　
