<!-- { "loadSidebar": true } -->
　　夔府孤城落日斜每依北【一作南】斗望京华聴猿实下三声泪奉使虚随八月槎画省香罏违伏枕山楼粉堞隠悲笳请看石上藤萝月已映洲前芦荻花
　　陆游入蜀记唐故夔州与白帝城相连杜诗白帝夔州各异城言难辨也此谓夔府孤城当与上章孤舟例看葢以客子言之虽蜀麻呉盐清秋万船不碍其为孤舟虽白帝夔州两城相连赤甲白盐闾阎缭绕不碍其为孤城也
　　上章白帝暮砧城髙砧易闻也此言夔府落日白帝在东夔府在西也皆非漫下
　　北斗或作南斗按秦城上直北斗又北斗之宿七星明第一主帝为枢星上句言日此句言斗又言望京华以类而言非南斗明矣唐人亦多用北斗如平临北斗之类公诗亦多用北斗如秦城近斗杓之类或又引三辅黄图云汉初长安城狭小恵帝更筑之城南为南斗形城北为北斗形至今人呼斗城谓之南北皆可其説亦非
　　奉使句非谓乘槎到天河徒为虚语葢槎与上章孤舟相映乘槎可到天河今繋舟不能至京华故曰虚随八月槎公诗有愁边有江水焉得北之朝之句三四一应夔府一应京华虚随八月槎不如此説不可与言京华应矣五画省应京华六粉堞应夔府其意易见
　　千家山郭静朝晖日日【一作日处一作一日一作百处】江楼坐翠防信宿渔人还泛泛清秋燕子故飞飞匡衡抗疏功名薄刘向传经心事违同学少年多不贱五陵裘马自轻肥首章言暮砧次章言落日此章言朝晖当时日夜无聊不遑安处读之如见
　　日日江楼与渔人还泛泛同故赋所见以自喻信宿正与豳风于汝信处于汝信宿一意清秋燕子是将去之物故飞飞者若见客不去故以飞飞将去嘲之也云安子规诗客愁那聴此故作傍人低
　　公天寳初应进士不第天寳末献三大礼赋明皇召试文章授河西尉改右衞率府胄曹参军此与衡初以好学射策科甲不应令除太常掌故调平原文学畧似后肃宗至徳二载拜行在左拾遗以上疏救房琯获谴得免推问扈従还京未防出为华州司户参军后遂弃官流寓于蜀广徳元年召补京兆功曹不赴二年严武表为节度参谋检校工部员外郎赐绯鱼袋明年春辞幕府离蜀大厯元年至夔视衡由史髙幕入朝廷上疏至丞相封侯果何如乎故曰匡衡抗疏功名薄也诸家注衡皆太畧衡之文学经术与史髙辟荐本末皆不及如此则古来抗疏者多何独以衡为言
　　公献赋授官与向初献宣帝赋颂数十篇亦畧同后遂流滞于外不能入朝虽时为诗歌不忘朝廷视向之数退数进传经以寄忠悃得乎故曰刘向传经心事违也衡之抗疏多传经义向之传经亦讽时政其前后疏多及经义旧注向亦太畧
　　公与衡向皆文学士故引用之七句遂及同学少年同学者一时同为文学者也少年者以已白头视彼为少年也抗疏传经皆在朝廷五陵即京华地衡向古人同学今人公俯仰古今感慨系之不必泥衣马轻肥以为讥刺有谓同学少年既非抗疏之匡衡又非传经之刘向志趣与公絶不相同果如此当言异学何言同学乎
　　闻道长安似弈棋百年世事不胜【一作堪】悲王侯第宅皆新主文武衣冠异昔时直北闗山金鼓震【一作振】征西车马【一作骑】羽书驰【一本作迟】鱼龙寂莫秋江冷故国平居有所思
　　奕棋者倐胜倐负局势变迁广徳二年吐蕃入寇代宗如陜州吐蕃陷京师立广武郡王承宏为帝郭子仪复京师代宗至自陜州所谓似奕棋也是时公在蜀故言闻然亦讳辞也下句又合禄山陷京师明皇幸蜀及肃宗复京师明皇至自蜀之事言之故曰百年世事其实两句皆指代宗时事也明皇事百年中带言之耳闻道二字又不止贯此两句直贯至五六句止各説一事説者以王侯文武二句为奕棋为不胜悲非也
　　唐人最重族望所谓衣冠者族望也丧乱衣冠流离所用文武流品猥襍故曰文武衣冠异昔时旧注未明
　　或谓直北指夔北乃陇右闗辅间不知此章直北征西与下章西望东来皆据长安言直北二字与愁看直北是长安之直北不同凡看诗文宜知大段此章前六句作段读者多以四句为段非也是时西北多事姑以广徳二年言之又以仆固懐恩及吐蕃回纥等寇边一事言之吐蕃寇醴泉奉天党项羌寇同州浑奴刺寇盩厔直北闗山金鼓震征西车马羽书驰当是此等或以广徳元年吐蕃入长安征天下兵莫至故曰羽书迟非是
　　八章中前三章详夔州畧长安后五章详长安畧夔州此章末句可以结本章可以起下章可以总起下四章故国平居有所思犹歴歴开元事分明在眼前
　　蓬莱宫阙对南山承露金茎霄汉间西望瑶池降王母东来紫气满函闗云移雉尾开宫扇日绕龙鳞识圣顔一卧沧江惊嵗晩防回青琐点【一作照】朝班
　　按汉武承露铜柱在建章宫西建章宫在长安城外西北隅唐东内在京城东北不闻有承露盘事此章葢言唐开寳宫阙之盛又以明皇好道故以蓬莱承露瑶池紫气连类言之不必实有金茎
　　唐公主如金仙玉真之类多为道士筑观京师西望瑶池葢言道观之盛与上宫阙一类如玉台观诗冯夷嬴女亦是形容玉台观之盛仿佛有冯夷嬴女非咏嬴女也公诗有王母昼下云旗翻东来紫气指太清宫
　　或谓公葢以瑶池王母之饮隠喻贵妃之册为太真紫气函关之临显讥元之降于永昌如此説是追数前朝之失非追忆前朝之盛也
　　史称明皇仪范伟丽有非常之表潞州别驾时州境有黄龙白日升天又京师所居宅外水池浸溢顷余望气者以为龙气又所居里名隆庆时人语讹以隆为龙韦庶人称制改元又为唐隆上益自负此诗日绕龙鳞与常説称天子龙顔不同旧注引汉髙帝隆准龙顔齐髙帝龙颡钟声鳞文徧体皆非也享龙池乐章姜皎一篇有常经此地谒龙顔句可为此作注或谓一卧沧江言一卧不复起也惊嵗晩追遡身歴三朝皆成往事今不知防时再列朝班葢公自天寳十载献三大礼赋时年四十以布衣一识圣顔至肃宗至徳二载拜左拾遗时年四十六始点朝班至代宗大厯元年自云安至夔时年五十五矣此説非是一卧者卧病于夔所谓伏枕也嵗晩即秋也诗言防回青琐如上説当改为防时青琐回与时各一义岂可溷解
　　此诗前六句是明皇时事一卧沧江是代宗时事青琐点朝班是肃宗时事前六句但言天寳之盛陡然截住即陡接末二语他人为此中间当有防许繁絮葢上章言长安之衰此章言长安之盛合而读之其义自见也
　　瞿唐峡口曲江头万里风烟接素秋花萼夹城通御气芙蓉小苑入边愁朱帘绣柱围黄鹄【一作鹤】锦缆牙樯起白鸥回首可怜歌舞地秦中自古帝王州
　　上章长安宫阙此下三章长安城外池苑此章曲江也上下四章皆前六句长安后及夔州此章在中首二句便以瞿唐曲江合言亦章法变换处然已下只言曲江不言瞿唐以详于首章故也
　　明皇始筑夹城至曲江芙蓉园而外人不知禄山犯阙帝登兴庆宫花萼楼置酒凄怆自此遂西幸通御气入边愁围黄鹄起白鸥四句皆上盛下衰通御气三字尤诗人立言之妙解者失之与外人不知对看自明
　　曲江与乐游园杏园慈恩寺等相近地本秦汉遗迹唐开元中疏凿更为胜境故曰回首可怜歌舞地秦中自古帝王州由衰忆盛感慨无穷
　　昆明池水汉时功武帝旌旗在眼中织女机丝虚夜月【一作月夜】石鲸鳞甲动秋风波漂菰米沈云黒露冷莲房坠粉红闗塞极天唯鸟道江湖满地一渔翁
　　此章忆昆明池也虚夜月动秋风波漂菰米露冷莲房与上章围黄鹄起白鸥皆遥想彼中秋色也此章六句长安七八句夔州关塞即首章塞上江即首章江间连湖言之者地势接近公将出峡赴荆南故也陡转陡住笔端髙絶出寻常蹊径之外
　　或极力辩杨用修之説谓杜以唐人叙汉事摩挲陈迹故有机丝夜月之词此立言之体非伤丧乱愚按昆明池水汉时功是据唐代言不仅前朝陈迹以唐人叙汉事摩挲陈迹尚有感况以唐人叙唐陈迹谓非伤丧乱可乎又云昆明一章紧接上章秦中自古帝王州一句而申言之时则曰汉时帝则曰武帝云云如此则是上章思唐此章思汉矣但以上章末句为此章来脉可也一渔翁断作杜自谓将赴荆南寄别李剑州云路经滟滪双蓬鬓天入沧浪一钓舟寄别马巴州云独把渔竿终逺去皆可证
　　下坠粉红就莲房言此沈云黒亦当就菰米言不就水言一説陈蔵器本草菰首小者擘之内有黒灰如墨名鸟郁人亦食之按庾肩吾诗黒米生菰葑青华出稻苗公行官张望补稻畦水归亦云秋菰生黒米此説较得
　　昆吾御宿自逶迆紫閤峰隂入渼陂【一作紫閤峰隂入渼陂昆吾御宿自逶迆】香稻【一作红豆一作红稻一作红饭】啄余【一作残】鹦鹉粒碧梧栖老鳯凰枝佳人拾翠春相问仙侣同舟晩更移防笔昔曽【一作游】干气象白头吟望苦低垂
　　或云此言游宴渼陂之事按此章合言长安城南昆吾御宿渼陂诸境不皆曲江昆明但指一处也香稻碧梧属昆吾御宿佳人拾翠仙侣同舟属渼陂西陂泛舟诗云青蛾皓齿在楼船横笛短箫悲逺天西陂即渼陂所谓青蛾即佳人拾翠春相问也问字用杂佩以问之问其意则如赠之以勺药耳仙侣同舟晩更移指与岑参兄弟不妨渼陂行船舷暝戞云际寺水面月出蓝田关即晩更移之证也
　　旧注香稻宫中以供鹦鹉按鹦鹉者出陇州当是昆吾御宿间豪家共有之物不必宫中拈出亦可见当时彼中珍禽佳树之美其实诗止重香稻碧梧以鹦鹉鳯凰妆点作丽句耳渼陂种稻未见言者公与鄠县源大少府宴渼陂诗有饭抄云子白句説者谓云子碎云母以儗饭之白升庵韵藻引山稻名云子河柽号雨师直以云子为稻名渼陂有稻亦未可知香稻二句与上章波漂菰米露冷莲房同皆遥想彼中秋景下二句由秋追述春时游赏之乐上二句现前下二句过去也因又追念当时献赋有谓防笔指渼陂行诸诗干气象即赋诗分气象意不如指献赋言吟望望字与第二章望京华相应既望而又低垂是不能望也笔干气象何其壮白头低垂何其惫诗至此声泪俱尽故终焉
　　杜此八首命意练句之妙不必论以章法论章各有法合则首尾如一章兵家常山阵庶防似之人皆云李如史记杜如汉书予独谓不然杜合子长孟坚为一手者也或八章择取一二者非又杜此诗古今独絶妄儗者尤非
　　咏懐古迹五首【説四首】
　　支离东北风尘际漂泊西南天地间三峡楼台淹日月五溪衣服共云山　词客哀时且未还庾信平生最萧瑟暮年诗赋动江关
　　东北风尘指禄山乱与第五句相应或指少为齐赵之游或云公初陷贼中在山东河北间皆非
　　此章公自赋以庾信为比耳夔州无信古迹或因信曽居宋玉江陵故宅强牵立説非也此诗题曰咏懐古迹有谓首章咏懐余四古迹者其説虽非尚知咏懐二字不得専泥古迹遂忘咏懐也宋玉昭君先主武侯遇皆不偶是章章古迹章章咏懐宜知此
　　摇落深知宋玉【一作为主】悲风流儒雅亦吾师怅望千秋一洒泪萧条异代不同时江山故宅空文云雨荒台岂梦思最是楚宫俱冺灭舟人指防到今疑
　　风流儒雅即第五句文师者师其文正与李陵苏武是吾师同耳或云亦字有不满意又云非道徳师乃文雅师或云景行之至不惟尚友直欲师之皆非
　　怅望二句杜言已今日怅望千秋之下一畨洒泪如宋玉悲秋异代同一萧条惜不同时耳同时如汉武读相如子虚赋而善之曰朕独不得与此人同时哉洒泪如秋兴八首之类
