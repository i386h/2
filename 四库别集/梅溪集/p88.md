<!-- { "loadSidebar": true } -->
　　永嘉号多士甲于东南刘公全之以重厚长者称徳成行尊而年与位不称敛惠一同有蕴莫施君子惜之公讳铨其先闽人避五代乱徙温之乐清曾祖某祖某咸有潜徳父某赠右承事郎刘在邑为着姓世衍于财至承事公易以诗书所交皆一时闻人笃于教子公姿秀整力学能文未冠有隽声乡先生仰公文蔚孙公仲鼇师友也每见所业必称叹许其逺到叔父奉议祖向授徒于家公与从弟镇从学以文行为称首识者谓刘氏有子知必大其门公果与叔父偕荐计台明年同擢进士第后六年镇亦登科乡人荣之目曰三刘公初调台州临海尉秩满丞越之嵊未及考丁父忧终防注奉州如皋令改宣教郎知秀州海盐县今天子即位覃恩转奉议郎赐银绯至官未期年丁母太孺人忧归葬于乡会海溢沾濡感疾遂致仕转承议郎卒年五十六实乾道二年十一月二十二日也公性恺悌为政务循良饰以儒雅不求赫赫誉然所至咸有可观台城之东数里有泉可酿筩水致诸务歳屡易民病竹木输公易以石官私便之初公如浙西道繇嵊遇恶少为侪务夺掠比至严下令皆詟伏事有便于民力賛令行之不自以为功嵊人至今徳之如皋土旷少耕者膏腴故壤弥望皆苇茅公躬阡陌喻民力农垦田余数万亩流亡复集初之官太孺人以老不行公念切谒告迎侍邑人惧其不来状于郡及诸司以留公得请于省部行李即涂老稚骈拥委曲谕之乃得去及闻其还驩然相贺簿摄邑事有诬告强刼者輙逮捕系狱连坐十数公至得其情悉纵之按诬者顷之宪台来诘公不咎摄者或劝直之不从人益义之进士丁时发者尝客其馆公过阙谓友人王某曰丁有美才文不俗必髙第已而果然海盐有水害稼被檄检伤放秋苗数万斛计贫不能输者犹十一请于朝得防倚阁春饥劝豪右发廪以济全活者众民无资以耕贷于郡给之且欲身任其责境内乐业歳遂有秋学乆废辍圭租二百斛以倡士感而悦争输财以助之栋宇一新其务敦教化如此故一时诸公咸称荐之侍郎刘公岑以先达髙自标置少许可其帅淮也将荐公于朝会罢乃已公美须髯风度尤不浅自谓平生未尝知忧与賔客饮必尽懽众方纷然有所讥议公若不能言者喜愠不形人莫得而亲疎有忤己者怡然不与校人有善则称不容口轻财好义务周人之急解衣指囷色无靳遇人有礼虽至贱贫者见之无慢容尤敦宗好每相过必敕具即事唱酬日以为常工文词典而有致赋诗句法清劲自成一家字画端谨如其为人母瞿氏以太后八秩恩封太孺人娶瞿氏再娶汪氏皆赠孺人又娶叶氏封孺人皆先卒男二人俨价仪咸习举子业女五人长适乡贡进士林焘次许嫁国学进士贾俣余幼孙男一人女一人俨等将以四年二月丙申奉公之防与孺人汪氏叶氏合葬于真如之原求某志其墓某少与公为笔砚交辱知最厚公既筮仕某犹困场屋公遇人必借誉然未尝自言歳戊辰某下第弃舎选不就遇公于武林同渡浙江语其故公曰子有进身路何乃自弃邪力勉之自越还学卒由舎法进公之力也某赴番阳公饯别于道逮至防书问不絶且约会老于乡明年东归道闻公讣呜呼痛哉铭曰
　　有美君子温其如玉醖借而文琢磨以学施于有政不猛而循爱遗四邑活及万人娄郝以来世稀长者吾乡有评公其人也天厚其徳胡啬其年志不克究有子以传真如之原归从先子陵谷有迁徳名不圮
　　令人圹志
　　令人姓贾氏温州乐清人曾祖某祖奭父如讷皆有隠徳王贾同邑且世姻故令人归于我逮事舅姑以孝称从其夫某宦游于越入仕于朝出守饶防湖泉四州贤而有助初封恭人再封令人乾道四年十二月十日卒于泉之郡舎享年五十五六年九月乙酉葬于左原白岩袝姑令人万氏之右男三人闻诗闻礼皆国学生孟丙蚤死女二人长嫁国学进士钱万全次许嫁贾梓男孙二人阿防阿闽女孙二人国娘晋娘敷文阁直学士左朝奉郎新知台州军州事王某志



　　梅溪后集卷二十九
　　附録龙图阁学士王公墓志铭
　　公讳十朋字龟龄姓王氏温州乐清人曽祖信祖格父辅父以公贵赠左朝防郎母万氏赠硕人其先自钱塘徙至朝防公始业儒有声公少頴悟强记覧为文顷刻数千言事亲尽孝其居乡进止取予必以义后学师尊之既入太学多士皆推敬焉太上皇帝躬揽权纲更新政事绍兴二十七年防进士于廷诏对防中有指陈时事鲠亮切直者并寘上列无失忠谠无尚謟谀称朕取士之意既而考官以公所对进上临定其文以为经学淹通议论纯正可苐一及唱名则公也士论翕然称惬诏益严销金铺翠之禁且以交趾所贡翠羽焚于通衢实自公发之授左丞事郎佥书建康军莭度判官聴公事又诏王某系朕亲擢等一人欲试以民事何得逺可特添差绍兴府佥判秩满除秘书省校书郎寻兼建王府小学教授时金人且畔盟朝廷疑之犹未敢诵言为备公因轮对力陈其不可无备者且曰御戎之防莫急扵用人用人之要莫先扵人望今若内若外士夫军民咸谓有天资忠义才兼文武可为将相者有长于用兵士卒乐为用可为大帅者或寘防地或守逺郡愿陛下起而用之可以作士气寝敌谋又言三衙管军或乆而不代兵柄在手利权财路又皆入其门且其官至三公枢宻所以莭制诸将者乃班其下倒置如此其能莭制之乎并诸军承受皇城逻卒之敝其他指陈率人所难言者三衙之将有言也人皆危之而上特开纳焉既而罢诸军承受逻卒亦罢职更定枢宻与管军班次管军亦引去邉备益严旧人相继复用自昔人臣论一事或章十数上或合众力争不能囬公以一言悟意而事皆次第罢行于是天下仰上之聦明大度虗怀从谏非徒优容之而已然大臣有不乐者公亦数求去除著作佐郎罢其兼职公以求去得迁力辞不许乆之除大宗正丞仍待次寻得请主管台州崇道观今上即位除知严州未赴间召对公奏言太上皇帝非耄耆勌勤之时而以天下授之陛下其贤于尧舜逺矣陛下所以仰副太上付托者当何如舜重华恊于帝然八元八凯尧未及举而舜举之四防尧未及去而舜去之今社稷之大安危生民之大休戚人材之大进退朝廷之大刑赏其所当行者冝若舜之所以恊于尧而行之以彰太上知子之明以尽陛下继述之道又言今和戎与战守之议未决臣谓或战或守当相时进退而和决不可议也又言右相虗位天下拭目观陛下此举必诸大夫国人皆曰贤然后用之可也不可非其人以失天下望除司封员外郎兼国史院编修官又兼崇政殿说书除国子司业诸生固已迎服矣而公扵学校事其细微曲折皆参前知所举措无不当人心者防诏百官言事公上防以为百官进退者大臣之职论思献纳者侍从之职正朝廷纪纲者台谏之职今居其位者徃徃不举其职冝有以董正之虽然此特人臣之职也而人主有大职事曰任贤曰纳谏曰赏罚其言反覆详尽切扵时务上覧而嘉之即召公与工部侍郎张阐对便殿从容论天下事甚众请退复留者再赐坐赐酒又赐御书隆兴元年四月除起居舍人改兼侍讲公与左史同奏史职废壊者其一曰起居注録夲进呈非古欲勿进其二曰虽侍立而在殿东南隅未甞闻天下德音如二府自有时政记其余臣僚登对欲许令史官侍立其三曰后殿侍立而前殿则否于义无防欲前殿侍立其四曰直前奏事欲不必预牒閤门及候班次皆从之越月除侍御史公素以刚毅正直称天下至是人皆曰真御史矣公益自任以当世之重大抵以定国论正人心为夲而去其害治者不屑屑于细故也江淮都督府出师进取宿州金悉众来争我师退守淮都督张公浚上表自劾公奏曰臣自捴角在草茒间闻北敌扰邉痛心疾首义不戴天臣素不识张浚闻其天姿忠义誓不与敌俱生实敬慕之顷以舘职轮对首言敌情不测乞用浚等既而金果入防太上皇帝亲遣张浚知建康府陛下即位因以江淮都督之任委之天下皆以为当臣去冬被召至阙前浚进对皆以为恢复大计仰賛圣断又乞陛下勿贰以济大业浚遣二将取灵壁虹县宿州降三大将一月三防议者皆服陛下任浚为难及王师不利横议蠭起臣尝奏陛下用兵为祖宗陵寝而举为二百年境土而举为中原吊民伐罪而举与古帝王好大喜功开邉生事不同投机而进知难而退益当内修政事俟时而动陛下刚明果断规模固已素定然异论纷纷不肯置浚今浚既待罪臣其可尚居风宪之职欲望正臣妄言之罪特加窜殛诏以公权吏部侍郎辞不拜乃以集英殿修撰知饶州乾道元年七月移知防州寻除敷文阁待制三年七月移知湖州未几得请提举江州太平兴国宫才数月起知泉州进直学士又移知台州公以病力辞且乞致仕乃复提举太平兴国宫七年三月除太子詹事诏防敦趣公力疾造朝上特御选德殿而公足弱不能趍诏给扶减拜且赐坐又诏权免朝参又遣使以告及金帯就赐公三上章乞致仕乃诏以龙图阁学士致仕命下而公薨矣实七月丙子也享年六十上闻嗟悼赙防有加令两浙路转运司给塟事公积阶至左朝奉郎封乐清县开国男至是赠左朝散大夫遗戒防事毋得用佛老教诸孤行之以十有二月丙午塟公于县之左原白岩硕人贾氏有贤行先公二年卒至是合祔焉男三人闻诗闻礼皆太学生孟丙蚤卒公两遇郊祀恩皆奏其弟故二子皆未仕女二人长嫁进士钱万全次许嫁贾梓孙男女四人公立朝议论出处大莭既如此矣初公以文学先天下人谓其扵吏未必数数然也而自为郡佐遇事不茍民有讼乆不决多走诸司乞诿公虽文书填委公一一繙阅不以付吏审核情伪参用经律所与夺人皆厌伏其治郡既以防洁公正率其下间有为不善者则反复告戒诚意笃至人亦有耻故未尝按吏为文劝导百姓以迁善逺罪之意有争讼则晓以义理多退聴者故鞭朴罕用事至立断其甚不得已乃推鞠亦不淹系故狱屡空未尝遣官吏至县而人素信伏事亦举利有可以予民者予之输租使自操概而用度有莭财亦足月率两诣学宫延见诸生从容诲诱且以询郡政饶乆旱公下车即雨湖乆雨伤稼公入境即霁每罢郡士民涕泣遮拥不容去或借留于部使者既不得则奔走道路或越境不忍别者众人闻公丧防哭于开元僧舍又立祠堂以事之近世为政得人心未有如公比者公有梅溪前后集五十卷尚书春秋论语孟子讲义皆指授学者未成书也公于文专尚理致不为浮虗靡丽之词其论事章防意之所至展发倾尽无所囬隠尤条鬯明白盖自汉氏尊用儒术而士或餙诈或阿谀取容至于守莭死义能为国重则未必以儒名者世遂以儒相靳若公之学问粹然一出于正谨守而力行之义之所在疾趍径前未甞以利害豪髪顾避更阅夷险特立不囬施于政事左右具冝信乎其有夲如是也呜呼此真所谓儒者耶铭曰
　　汉廷用儒　黯独戅朴　淮南惮之　谋不敢作谓公孙辈　发防振落　儒岂不用　其效奚若孰知其故　防腊非璞　公之莭义　视黯无怍屹然立朝　作世郛郭　正色凛凛　危言谔谔招之不前　麾之不郤　猛虎在山　卫及藜藿出守四郡　治行皆卓　问胡为然　非智之凿圣有谟训　守约施愽　惟其躬行　粹美无驳道固如是　不由外铄　于彼汲直　如玉而琢我为铭诗　以表儒学　人虽云亡　尚有榘彠







　　梅溪后集跋
