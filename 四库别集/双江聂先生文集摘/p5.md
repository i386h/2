<!-- { "loadSidebar": true } -->
　　易曰：吉凶悔吝生乎动。动而后有不善，吉凶悔吝生焉。动而无不善者，吉也。夫善与不善，皆由于动而后有，则知未动之前，即来谕浑浑噩噩之体也，尚何尝善恶之可言哉？故心也、意也、知也、物也，自其本体而言之，皆无善无恶也。感于物而动也，而后善恶形焉。告子性无善无不善之说，生之谓性之说，已见本体之一斑。无分于上下，无分于犬牛，斯失之远矣。诚能戒惧以致中，当其中时默而识之，义自见也。孟子性善之论，已是指性之欲而言也，故曰：夫为不善，非才之罪也。

　　卷十三杂著

　　《纪寿十首》

　　三（邹东廓七十寿）

　　士能以身任师道之重，为天地立心，为生民立命，开万世之太平，继往圣之绝学，我师阳明之后，惟司成东廓邹公一人耳。…已，闻阳明先生讲学虔南，牵舟往从之，一见相契，…

　　五（罗念庵五十寿）

　　早从谷平李游，已，极尊信庄渠魏子。…其学以未发之中为主，寡过为功，自食其力为富，不辱其身为贵，以正俗化乡、身明以学为业，以一夫不得其所为己任，以予为他山之石而日砥砺之，…

　　十（刘两峰七十）

　　心之体，天然自有之中，万物皆备，其斯以为矩乎？

　　…惟阳明之学盛于江右，而莫盛于安福，安福惟三舍刘氏为独盛。予友两峰子与其族彦如师泉、别驾梅园县令号称三杰，为一家一邑之倡，厥功懋矣。两峰笃信阳明，…与予不相入者二十年，…

　　《括言》

　　不睹不闻者，其则也，戒惧者，其功也。不关道理，不属意念，无而神，有而化，其殆天地之心，位育由之以命者也。

　　感而遂通者，神也，未之或知者也。知此者谓之助长，忘此者谓之无为。扩充云者，盖亦自其未发者扩充之以极其量，是之为精义以致用也。发而后充，离道远矣。

　　予曰（与东廓问答）：“一而已矣。致知者，充极吾良知本体之量而不使少有一毫淤蔽于其中，致中也。格物者，因物付物，感而遂通天下之故利也。然功在致知，而于格物，一听吾良知自然之妙用，而无所用其知焉。…”东廓子曰：“格物之说，子亦有异闻乎？”“…”

　　《山中答问》

　　迩来四方之士，以良知为学者聚论如讼，徒知求其良于所知所觉之事，而失养乎能知能觉之体。能知能觉之体，谷之神也。…老子祖述黄帝之说以凌跨百代，吾夫子以戒慎不睹、恐惧不闻二语承之，…夫不睹不闻，未发之中也。不闻曰隐，不睹曰微，隐微曰独。…后世不知不睹不闻之为中也，而索之眇冥，不知中之为独也，而别求知觉，不知戒惧为性体之自然，而反诋其为困人之徽墨，不知良知之为虚灵也，而以知觉之能辨乎是非善恶之为良而致之。要其所至，不过行仁义而袭焉者也。

　　卷十四杂著困辨录

　　《辨中》

　　此舜禹授命之词，万世心学之源，其肇于此乎？人心道心，皆自其所发者言之，如恻隐之心、羞恶之心、辞让是非之心是也。感应流行，一本乎道心之发而不杂之以人为精，真常不杂曰一。中是道心的本体，有未发之中，便有发而中节之和，和即道心也。天理流行，自然中节，动以天也，故曰微。人心云者，只纤毫不从天理自然发出，便是动以人，动以人便是妄，故曰危。“今人乍见孺子入井”一段，二心可概见。…

　　夫上帝降衷于下民，民受天地之中以生，中即命，命即性也。率其性之自然，发无不中，性即道也。尧舜，性之也。气拘物蔽，道有所失，修而复之，而后教立焉，道即教也，汤武反之也。…不睹不闻便是未发之中，常存此体便是戒惧。去耳目支离之用，全虚圆不测之神，睹闻何有哉！

　　或问发而中节，节何在也？盖节即则也，犹节拍也。吾心自然之权度，一毫人力与不得，顺其本体之自然者，应之便是。发而未发，过而不过，动而无动，节之谓也。故曰道心惟微也。稍涉人为，声臭毕露，其则爽矣。

　　…盖性体本自戒惧也，才颓惰，便失性体。…

　　…此（指“何思何虑”、“无思无为”）主感应言也。感应者，神化也，才涉思议便是憧憧，如憧憧则入于私矣。…

　　不起不灭则和，心之体；万起万灭者，心之用。然体常存乎起灭之中，非别有一物限于一处也。虽非别有一物限于一处，实则未常起灭也。

　　“人生而静以上不容说，才说性，便已不是性也。”人生而静，天之性也，至静无感，性之渊源也。感于物而动，性之欲也，动则善恶分，万事出矣。“圣定之以中正仁义而主静立人极焉”，“仁义中正”亦自其发者言之，“无欲故静”，发而未发也，无欲便是不睹闻。通书首篇是学问原头。…

　　或问：“周子言静而程子多言敬，有以异乎？”曰：“均之为寡欲也。周曰无欲故静，程曰主一之谓敬。一者，无欲也。…若入头便主静，惟上根者能之，盖天资明健，合下便见本体，亦甚省力。…”

　　“无情”二字，是佛老自家招认的供词，而明道先生“自私自利”四字，却是无情的断案。

　　盖戒惧者，性体之良能，健之为也。成变化而行鬼神，非天下之至健其孰能与于此？

　　《辨易》

　　故天下之言有者，皆生于虚；言动者，皆生于静；言感者，皆生于寂。

　　至静之时，虽无所知所觉之事，而能知能觉者自在，是即纯坤不为无阳之象。…若论复卦，则宜以有所知觉者当之，盖已涉于事矣。…知复之由于坤，则知善端之萌，未有不由于静养也。…

　　乾爻之初，犹是人生而静的本体，明健灵觉、纯一未发，其犹龙乎？养之未充而遽用之，则无以立大本而行达道。…

　　《辨心》

　　“出入无时，莫知其向”，言其亡也。

　　（“赤子之心”）纯一未发，初心也。

　　（“孩提之童，无不知爱其亲，…敬其兄”）不虑而知，不学而能，良心也。

　　（“今人乍见孺子…非恶其声而然也。”）无所为而为，真心也。学者须是识真心。

　　有所不为、不欲，本心也。本心、真心、良心、初心，均之为道心也。学要识得心体，则用工便有着落。…

　　平旦之气，便是未发之中。…知夜气而后知心之本体，…

　　纯一未发，仁也；发而中节，义也。

　　情命于性，性命于天，丹府一粒，遍地黄金。

　　仁者，人之生理也。

　　敬者，心之生，道德之聚也。…敬是静的根，静而不敬则有之，未有敬而不静者也。…

　　《辨素》

　　素者，本吾性所固有而豫养于己者也。

　　刚，天德也，浑是天德流行，而一毫人欲之私著不得。

　　…不屈于欲之谓刚，不屈于欲之谓作，作非刚不能，刚而后能作也。

　　《辨过》

　　过者，人心所必不免，或生于气禀，或生于习俗，或生于闻见，或生于时俭，或生于天理，或生于念虑。反非本心有意为之而有所不能免者，皆曰过。…故无过，圣人有所不能；改过，愚人有所不知；见过，贤人有所不精。…故时时见过，时时改过，便是江汉以濯，秋阳以暴。…

　　不为不忍，浑是恻隐羞恶的本心。充满得这个本心的体量，无所亏蔽，则仁义不可胜用。…

　　未发即仁也。…“修道以仁”之仁是指全体言，“知、仁、勇”之仁是指一节言。一是道德归宿处，即礼也、约也。三五是道德散殊处，即文也、博也。理一而分殊也。…

　　养于未发之谓豫，豫即前定之学也。

　　…敬是圣学始终之要，未有作圣而不由于敬者。…盖必如此而后可以作本体之健，本体明健而后可以言复。…

　　《辨仁》

　　孝弟是初心萌芽至真切处，孩提不待学习而自知自能者，人能充养得这个真念不息，则氤氲化醇，资生资始，万物育焉。故曰“为仁之本”。…

　　仁者以天地万物为一体，既是一体，痛则皆痛，痒则皆痒，天理浑然，动以天也。

　　有疑于不直而本之天理人情之至者。（评“父为子隐”）

　　《辨神》

　　心之生生不已者，易也，即神也。未发之中，太极也。未发无动静，而主乎动静者，未发也。非此则心之生道或几乎息，…而何动静之有哉！有动静两仪而后有仁义礼智之四端，有四端而后有健顺动止入陷丽说之八德。

　　“由气化而后有道之名”，故迭运者，气也，即道也。自有天地后，此气常运，自有生民后，此心常发。外常运而求太极，外常发而求本体，是二之也，是有外也。二气氤氲，于穆不已，纯粹至善，天地之性也。“形而后有气质之性”，则不能无偏倚驳杂之弊。故乾道成男，有属乎阳而为仁者，仁则率其刚明之过，而震动奋作之意多，虽以道惟仁而已，仁之外无道也。坤道成女，有属乎阴而为知者，则率其阴静之过，而翕聚凝啬之意多，遂以道之知而已，知之外无道也。至于百姓则偏驳尤甚，囿于仁知之中而不知有所谓仁知也。于是乎君子之道鲜矣。君子之道，知来藏往，性之德也，合内外之道也。固非百姓之溺焉不知，亦非仁知者之著于所见，盖善反之，天地之心存焉。观天地之显仁藏用，不与圣人同忧，则知君子之知来藏往，不与仁知同用。

　　养气即是养心。

　　《辨诚》

　　…然本体非敬不复，敬以持之，以作吾心体之健，心体健而后能廓清扫荡，以收定静之功。

　　孟子曰：“人之所不学而…静其兄。”盖指良知之发用流行切近精实处。虽尧为人伦之至，亦只是充养得这一念到极处。而不悟者遂以爱敬为良知，著在支节上求，虽极高手不免赚入邪魔蹊径，到底只从伯学里改换头面出来。孩提之爱敬，即道心也，一本其纯一未发，自然流行，而纤毫思虑营为不与。故致良知者，只致养这个纯一未发的本体，本体复则万物备。…

　　天理是本体自然流行，如平旦之好恶，孩提之爱敬，乍见孺子入井之怵恻，不假些子人力帮助。学者体认到此，方是动以天。动以天方见天理，方是人欲退听，冻解冰释处也。…

