<!-- { "loadSidebar": true } -->
　　分职儒林下车乡校髙名夙着多士相欢自昔人昧五常之原而后世无三代之学大道殚残于秦法众言殽乱于汉儒以公羊为卖饼家葢讥浅俚谓太可覆酱瓿尤病支离国家崇饰儒师发明道德排异端之戕贼归妙理之渊源必先因性而治身然后事君而成物故于教飬益重选抡伏惟某官德性静深天材秀擢非先王之言不道以大人之学自修将趋歩于紫垣暂栖迟于泮水金口木舌一坐尽倾白日青天众人皆仰鸣弦盈耳投屦满门从善若登并席几四科之列闻风而作担簦多千里之行礼义相磨英豪軰出将见东徐雅俗共陶阙里之余风贞观名卿半出河汾之髙弟行膺严召别践要津慕义素深瞻承良幸
　　贺王教授啓　　　　　　　　王叔珪
　　槐市闻风未识元鲁山之眉宇兰陵取友欣传郑博士之才名瞻际非遥夤縁甚幸恭惟某官庄鹏奋翮昆玉凝姿蜚学海之英防颖每先于多士广词塲之勇夺标迨遍于诸科暂分泮水之芹即造昕庭之鹭某滥丞支郡无补县官爱莫助之方深忧于王事吾知晚矣将得见于善人矧先十部之临益重寸心之感
　　贺陈教授啓　　　　　　　　郑之望
　　千室之邑使为宰方虞制锦之伤一巻之书必有师喜有抠衣之幸岂特陪银袍而鼔勇且将观璧水之増辉恭惟某官学无不通文皆自得辞源浩瀚一时争慕其才笔阵纵横诸公无出其右游戯示工于三昧笑谈连掇于两科焕乎经纬之雄词喧然脍炙于众口聊居领袖未究规模招诸生立而诲之未见三鳣之效祉贺先生自此陞矣伫观一柱之擎天某自愧尘埃日縻丹墨未能拥被聴朝衙之鼓徒劳戴星肩夜出之舆誓一洗于胸襟冀饱聆于謦欬且小以成小大以成大学者孰不倾心然见所未见闻所未闻小子愿安承教
　　贺黄教授啓　　　　　　　　阙　名
　　伏审荐掇巍科尚淹重席当多士应贤书之嵗正先生临侯泮之时伏惟某官擢秀桥门飞英艺圃眷二状元之乡曲素懋斯文繄一真儒之范模来廸后进欲试青云之歩姑横绛帐之经士虽得有道而正焉上念何相见之晚也某顾惭假守获并英游伫聆弦诵之兴一洗簿书之冗兹为幸防将事从容
　　贺游教官啓　　　　　　　　张钦夫
　　防恩北阙分教南邦出御史之名门先声已着羣诸生于泮水讲习方严伏惟某官文采飞英岂弟从政蓄于平素既以致逺为心见于施为常有躬行之实念此都防夙多俊良正资教飬之功庸底作成之盛识其大者岂诵説云乎哉何以告之亦仁义而已矣某一识风宇三易嵗华欣闻徒御之临首拜牋词之辱自惭短翰曷报廑渠即聴令名少慰孤陋
　　贺陈教授啓　　　　　　　　熊子复
　　伏以神标挺出夙兾欵于风姿仙驭鼎来顾枉贻于云翰审韶光之骀荡谅行色之雍容恭惟教授正字奥学根经懿文贯道才博通于世务誉卓冠于时髦传道鲁侯之泮宫未妨逺业校文老氏之藏室即被新除某猥假一麾过勤双牍寸抱苐増于摇曳尺缄聊附于囬翔
　　贺郑签判状元啓　　　　　　杨廷秀
　　幕府粹清不妨寻东湖西山之胜江城疎逺未应屈石渠天禄之英或谓其覊离而愁思夫岂縁中外而欣厌恭惟某官以海内寡二之学收天下苐一之科举首于大夫之中盖今日之董相诵言诸宦寺之辈乃登第之刘蕡奏篇一传纸价十倍何上意骤用而不可犹旧章相袭而或拘翩然斜飞来此外补民岂无瘼正恐非在位之敢陈公于是时力行其所言而孰御必能条白以次罢行上禆仁贤之主人下慰欢呼之父老六月之息鹏背未必其然十年而到凤池故应未晚某自知其拙世指其狂少也勃乎欲竟造古人之处今而老矣聊坐观半世之非周章折腰瑟缩掣肘宦情寂歴冷于枫落之江归梦纷纭空绕菊荒之径敢图贫病之末路焉依防映之余光
　　贺葛签判啓　　　　　　　　周元吉
　　伏审首充賔幕光賛守麾九里之润旁霑方依芘赖五朶之云下贲尤认谦冲属徒御之遽临顾缀縢之未具恭惟签判朝议神标凝峙仙韵粹清仲尼顔闵之传妙臻名理太史庄骚之作深逹典刑气节凛然声华籍甚持纲纪于上郡暂屈壮图聮歩武于中朝伫膺殊渥某浸邻衰境猥试冷曹直谅多闻既仰渊源之学中和乐职尚赓标凖之诗
　　贺李签判啓　　　　　　　　胡子才
　　伏审光被恩章宠迁郎秩曽未驰于柔牍乃先枉于荣缄厚意所隆感懐殊剧恭惟某官风徽端雅襟谊粹明早扬歴于宦游固耸倾于舆论郡条闗决尝歌敏赡之才賔幕参谋重屈优长之画即传显诏别陟要途惟清履之顺绥庶真祈之黙契
　　贺詹察判啓　　　　　　　　阙　名
　　屈从郎选来佐郡条慨吏役之繁兴似非所处想儒者之縁饰终自不同恭惟某官学穷渊源器有防检早防荣于昭代思腾茂于要津追讨平生已宜在金马石渠之地何其万里尚能为红莲緑水之游虽雅量固已安之要明论不为悮也某老且隐去贫为禄来虽客嘲扬子云之穷自期不解于鲁得栁下惠而友孰患无从愿勤跋渉之劳少慰徯瞻之意
　　贺石察判啓　　　　　　　　李西美
　　伏审选自铨曹于藩幕首賛二天之制先防十部之贻仰认谦冲俯怜迟钝伏惟察判朝议英姿迈俗清望映时嗣文献于故家追典刑于前辈声华籍甚气宇浩然大府之防才能暂烦小试本朝之进英隽即被新除某猥贰郡条幸私僚比愧未通于讯牍辱先枉于诲函惟心所期匪面焉既
　　贺余察推啓　　　　　　　　石敏若
　　伏审防检宸廷賛条藩幕青天云雾夙景仰于英资緑水芙蕖暂淹留于逸歩邦人胥庆僚友交欢恭惟察判朝议气节凛然声华籍甚渊源师友学己得于圣传波澜老成文更追于古作囬翔甚久恬养弥髙眷大府之务繁借元寮之才敏纷纶殊状孰逃照水之犀寥廓亨衢不碍冲霄之翼某猥充计掾获附隽游蔚乎相辉方仰翩翩之誉退然无用自怜碌碌之踪
　　贺杨察推啓　　　　　　　　虞元老
　　伏审宸廷锡命藩府賛条凡与见闻举増欣抃恭惟某官襟灵凝逺器度端方得岷峨之秀为最多飬江海之源而有本身昔居于韦布学已务于经纶果以谠言亲防睿擢今既同孙梦得用文词而取甲科终必如范景文耸风节以名天下自是朝廷之选宁容幕府之淹緑水红莲聊借途于乡社青天白日行振翼于云衢某比属还辕幸承倾盖衰迟何取猥见推同道之先缄翰逺贻更俯执下官之礼得见情文之厚岂非声气之求
　　贺潘知録啓　　　　　　　　郑伯厚
　　仰膺宸检来紏邦聮遂忝同僚甚谐公论伏惟某官端方器局练达材猷暂领防于郡曹行襟裾于省闼顾惟朽质获覩清标未遑尺牍之修先辱騈函之贶
　　贺冯司理啓　　　　　　　　熊子复
　　伏审天府简僚髙才作椽协賛专城之治允资折狱之良先声既传公望咸属恭惟司理学士才资闳逺气质靖深妙臻师友之渊源夙振文章之光艳自言挺出宜践要津岂谓晚成见推大器向已淹于征筦兹犹试于理曹虽屈壮图寔阶膴仕某猥縻郡禄获比官聮方徳庇之是依枉诲函之先逮铭感惟剧颂叹曷胜
　　贺陈司法啓　　　　　　　　郑子履
　　伏审显膺异数荣领决曹留心丹笔之文振迹青云之路见闻所逮欣抃惟均恭惟某官襟度坦夷器识宏逺秀毓珠星之间气家传玉几之遗芳刃恢恢而有余事多多之益办藩条小试试观详谳之功剡牍交飞行有荐扬之宠某栖迟薄宦偃蹇余生莫承蕴借之风久賛讲闻之日濯缨而起自慙栖枳之香敛板而趋幸际咏梅之逊其为欣幸莫既敷陈
　　贺邓司户啓　　　　　　　　陈阜卿
　　伏审拟自铨漕椽于濳府千里实繁于版籍庸有赞禆一时并萃于辈流卓为魁杰先声所至公论皆归恭惟司户学士奥学根经懿文贯道争锋文阵已髙掇于巍峩发轫仕途宜大施于霹雳此殆哲人之细事亦非俗吏之能为编郭丹之事于黄堂庶为永式荐窦章之名于东观即有新除某久矣仰髙兹焉借润顾未遑于驰牍廼先沐于飞函
　　县官【宰丞簿尉】
　　贺许宰啓　　　　　　　　　陈仲思
　　光膺芝捡荣抚花封凡借帡幪孰不抃蹈恭惟某官以太岳之后继箕山之髙堂堂乎天下节义之闲皎皎乎屏间月旦之目诗成白也无敌笔落潮乎通神父子聫荣无歆向异同之论弟兄接武有机云俊爽之才兹暂试于牛刀诚未展于骥足朝歌地隘器宁畏于蟠根彭泽春囬门遂青于植栁胆遽寒于猾吏气皆壮于良民政号神明手惊霹雳狗偷防窃望风而敛迹者何多雁集鳬趋开口而待哺者皆是阳春有脚氷鉴无私囬千室以熙熙昭羣心而凛凛谅未温席即膺召环某农圃遗民部封末士早受一经之训妄希三釡之荣抚长铗以兴歌对短槃而自励輙懐祢刺进拜膺门虽桃李不言非有成蹊之意而燕雀相贺寕忘栖厦之心
　　贺张宰啓　　　　　　　　张仲谟
　　严择刚辰已谐视事輙慿柔翰用展贺仪惟岂弟之素闻想吏民之増喜伏惟欢庆恭以某官天资浑厚人品髙明郡县多所践更名实加于上下承宣雷地剸裁姑试于牛刀腾踏云霄简注行膺于凤诏某窃叨郡属忝与宗盟披晤行轩既获摅于倾向欣承交印得暂假于依栖瞻颂惟深敷宣罔既
　　贺李宰啓　　　　　　　　　林岂尘
　　桑梓相邻未尝有一日之雅草木同味将共事三载之间嗟幸防之何多慰平生之所愿恭惟判县中大俨硕有立超迈不羣当从诸公衮衮台省之荣肯随俗吏区区州县之职以治蒲治郑治单父皆试其才而曰宰曰尹曰大夫岂轻所任矧畨禺号为剧邑于东南实倚名藩自皇祐以来籍凡三万户由肃政而后莅官者二十人星行已及于一周雷震不闻于百里吏懐狙狡而顽悍滋甚民杂蛮洞而驯治愈难必须借我公明断之能然后革累年积习之盖盘根可别利器在熟路宜驾轻车双鳬正羡于乔仙一鹗当随于祢荐某牵丝云始为吏徒劳幸君子之肯来与邑人而咸喜且仇览枳棘乌敢忘栖凤之称而子游弦歌当与闻割鸡之笑其为欣抃曷罄敷陈
　　贺袁宰啓　　　　　　　　　郭文纪
　　俯临雷地已听事于刚辰仰望云天爰诉懐于柔翰下车甫尔腾诵翕然伏惟欢庆恭惟某官蕴借天资渊源学海发防决科于桂籍授经传道于芹宫姑试临民制锦暂烦于牛刃行观报政颁纶伫下于凤函某下幕偹员崇闳托芘尝披承于芝宇謦欬获闻阻趋造于花城誉依徒切
　　贺林宰啓　　　　　　　　　綦叔厚
　　伏审防渥清朝承流钜邑山川増爽共迎鳬舄之临风俗还淳暂屈牛刀之试恭惟知县朝议规模宏逺蕴借醇深粹然家学之传籍甚士流之仰寸毫无敌一洗而凡马空政妙有神四顾而全牛解某猥充郡幕获比官僚都骑鼎来即遂披于乐雾双鱼宠及乃预拜于郇云尺缄聊附于囬翔寸抱第増于揺曵
　　贺孟宰啓　　　　　　　　　冯元通
　　雷地承宣济恩威于此日云天披覩慰想慕于平生吾道有光斯民何幸恭惟某官天资蕴借学术渊源才华以取科名儒雅以饰吏治委蛇仕路剸裁姑试于牛刀洋溢教声防擢行颁于凤检顾惟陋质曽际英标倥怱尘襟诚未修于尺牍并包徳量贶先辱于骈缄
　　贺程宰啓　　　　　　　　　郑伯厚
　　行台被命望邑承流岂弟有闻吏民胥庆恭惟某官学优制锦道裕鸣弦政未及于下车民已深于引领属兹式郡喜得贤僚未遑尺素之修先辱长缄之贶内惟腼愧仰认劳谦
　　贺戴丞啓　　　　　　　　　熊子复
