<!-- { "loadSidebar": true } -->
　　注「按抑按也」下至「恢大」　袁本、茶陵本无此十三字。
　　注「纂要曰」下至「青条之森盛也」　袁本、茶陵本无此三十二字。
　　注「文章之体」下至「无一定之量也」　袁本、茶陵本无此二十字。
　　注「俛僶由勉强也」　袁本、茶陵本无此六字。
　　注「言文章在有方圆规矩也」　袁本、茶陵本无此十字。
　　注「汉书甘泉赋曰」下至「清浏流也」　袁本、茶陵本无此十六字。
　　注「故缠绵凄惨」　袁本、茶陵本「惨」作「怆」，是也。
　　注「说以感动为先」　袁本、茶陵本「动」作「物」，是也。
　　注「言文章体要在辞达而理举也」　袁本、茶陵本无此十二字。
　　注「凡为文之体」下至「则有此累」　袁本、茶陵本无此十八字。
　　注「项岱曰」下至「又曰」　袁本、茶陵本无此二十二字。
　　注「应劭汉书注曰」下至「为一铢」　袁本、茶陵本无此十六字。
　　注「宾戏曰」　袁本、茶陵本「宾」上有「答」字，是也。
　　注「苍颉篇曰铨称也」　袁本、茶陵本无此七字。案：上「声类」下「曰」为句，增多在其间，误中之误。
　　注「夫驾之法」下至「故云警策」　袁本、茶陵本无此二十六字。
　　注「左氏传绕朝赠士会以马策」　袁本、茶陵本无此十一字。
　　注「而不改易其文」　袁本、茶陵本「易其文」作「也」。
　　注「说文曰谓文藻思如绮会」　袁本、茶陵本无此十字。
　　注「言所拟不异闇合昔之曩篇」　袁本、茶陵本无此十一字。
　　注「言他人言我虽爱之必须去之也」　袁本、茶陵本无「他人言我虽爱之须」八字。又茶陵本「言」上有「必捐」二字，袁本无。
　　注「毛诗传曰苕陵苕也」　袁本、茶陵本无此八字。
　　注「一句既佳」　袁本、茶陵本「一」作「言斯」。
　　注「言思心」　袁本、茶陵本「思」下有「之」字。
　　注「或为禘禘犹去也」　陈云两「禘」字并当作「褫」，五臣本可据。案：所校最是。各本皆误。
　　注「尸子曰」下至「有珠」　袁本、茶陵本无此十四字。
　　注「高氏注玉」下至「襄也」　袁本、茶陵本无此三十字。
　　注「淮南子曰」下至「俗之谣歌」　袁本、茶陵本无此二十九字。
　　徒靡言而弗华　袁本、茶陵本「徒靡言」作「言徒靡」。案：二本不着校语，盖尤误倒也。
　　注「瘁音」下至「而不光华也」　袁本、茶陵本无此十七字。
　　注「礼记曰玉瑕不掩瑜郑玄曰」　袁本、茶陵本此十一字作「郑玄礼记注曰」六字。
　　注「下管象武」　袁本、茶陵本无「武」字，是也。案：明堂位文。
　　注「淮南子曰邹忌一徽琴而威王终夕悲许慎注曰」　袁本、茶陵本此十九字作「许慎淮南子注曰」七字。
　　注「悲雅俱有」下至「则不成」　袁本、茶陵本无此十六字。
　　注「言声虽高而曲下」　袁本、茶陵本无此七字。
　　注「然灵运有七谏」　何校「有」改「以」，是也。各本皆误。
　　注「地有桑间先」　何校「先」改「者」，是也。各本皆误。
　　注「于此水上」　何校「上」改「出」，是也。各本皆误。
　　注「尚玄酒而俎腥鱼」　袁本、茶陵本无此七字。
　　注「甚甚之辞也」　茶陵本无下「甚」字，袁本有。案：各本皆非，当重「之」字耳。
　　故亦非华说之所能精　茶陵本无「故」字，「亦」下校语云五臣作「故」。袁本「故」下校语云善有「亦」。案：有卽作之误，尤因此而两有，非也。
　　注「庄子曰桓公」下至「数术也」　袁本无此二百三十七字，有「轮扁已见上注」六字。茶陵本亦不复出，此增多甚非。
　　或受●于拙目　袁本「●」作「嗤」。校语云善作「蚩」。茶陵本作「●」，与此同。校语云五臣作「嗤」。案：袁本所见，是也。士衡自用「蚩」字，善以「蚩」字本不训「笑」，故取「●」字为注，如咏怀诗「噭噭今自蚩」之注也。说详在下。尤、茶陵所见非。
　　注「●笑也●与蚩同」　案上「●」上当有「说文云」三字。两「●」字，皆当作「●」。咏怀诗注曰：说文云：嗤，笑也。「嗤」与「蚩」同。考说文无「嗤」字，有「●」字。云●●，戏笑貌，从欠ㄓ声。盖两注本同，此脱「说文云」，彼误「●」为「嗤」，当互订正。
　　注「中原原中也」　袁本、茶陵本无此五字。
　　注「力采者得之」　袁本、茶陵本无此五字。
　　注「虚而不屈动而愈出」　袁本、茶陵本无此八字。
　　注「按橐」下至「说文曰」　袁本、茶陵本无此十五字。
　　注「囊也」　袁本、茶陵本无此二字。
　　嗟不盈于予掬　案：「嗟」当作「羌」。凡「羌」字，五臣多改作「嗟」字，此必各本以五臣乱善。
　　注「挈瓶」下至「提犹挈也」　袁本、茶陵本无此十八字。
　　注「孔安国曰昌当也」　袁本、茶陵本无此七字。
　　故踸踔于短垣　袁本、茶陵本「垣」作「韵」，不着校语。案：注中「短垣」语，二本亦无之，恐尤改未必是也。
　　注「谓脚长短也」　袁本、茶陵本无此五字。
　　注「国语曰有短垣君不踰」　袁本、茶陵本无此九字。
　　注「言才恒不足也」　袁本、茶陵本无此六字。
　　注「纪纲纪也」　袁本、茶陵本无此四字。
　　注「毛诗传曰」下至「遏绝」　袁本、茶陵本无此十三字。
　　注「又大宗师曰」下至「不知所由然也」　袁本、茶陵本无此四十一字。
　　注「威蕤盛貌馺沓多貌」　袁本、茶陵本无此八字。
　　注「郭象注庄子曰」下至「而成梁」　袁本、茶陵本无此六十九字。
　　注「自求于文也」　袁本、茶陵本无此五字。
　　注「物事也」下至「非予力之所并」　袁本、茶陵本无此十七字。
　　注「并力也」　袁本、茶陵本「也」下有「力周切」三字。
　　注「言文」下至「而今为津」　袁本、茶陵本无此十七字。
　　注「轨曰」　袁本、茶陵本「轨」上有「李」字。
　　注「叶世也」　袁本、茶陵本无此三字。
　　注「尔雅曰泯尽也」　袁本、茶陵本无此六字。
　　注「礼记曰」下至「未衰」　袁本、茶陵本无此二十六字。
　　注「毛诗曰汉广」　袁本、茶陵本「诗」下有「序」字。
　　　音乐上乐记曰：凡音之起由人心生也；心之动，物使之然也。感于物而动，故形于声；声相应，故生变；变成方，谓之音。比音而乐之，及干戚羽旄，谓之乐。注曰：方，犹文章也。又曰：声成文谓之音。
　　洞箫赋汉书音义，如淳曰：洞者，通也。箫之无底者，故曰洞箫。释名：箫，肃也，言其声肃肃然清也。大者二十三管，长三尺四寸；小者十六管。一名籁。
　　王子渊汉书曰：王襃，字子渊，蜀人也。宣帝时为谏议大夫。帝太子体不安，苦忽忽不乐，诏使襃等皆之太子宫娱侍太子，朝夕诵书奇文，及自所造作。疾平复，乃归。太子嘉襃所为甘泉及洞箫颂，令后宫贵人左右皆诵读之。益州有金马碧鸡之宝，使襃祀焉。于道病卒。
　　原夫箫干之所生兮，于江南之丘墟。广雅曰：原，本也。江图曰：慈母山，此山竹作箫笛，有妙声。丹阳记曰：江宁县慈母山临江生箫管竹。王襃赋云：于江南之丘墟，卽此处也。其竹圆，异众处。自伶伦采竹谷后，见此奇。故历代常给乐府，而呼鼓吹山。干，小竹也。王逸楚辞注曰：干，体也。洞条畅而罕节兮，标敷纷以扶疎。条畅，条直通畅也。罕，稀也，言竹节稀疎而相去。标，竹之末也。宋玉笛赋曰：奇筱异干，罕节简支，敷纷茂盛，扶疎四布。徒观其旁山侧兮，则岖嵚岿崎，倚巇迤●，诚可悲乎其不安也！岖嵚岿崎，皆山险峻之貌。迤●，邪平之貌，言竹生其旁，故欹侧不安。●，音靡。弥望傥莽，联延旷荡，又足乐乎其敞闲也。傥莽、旷荡，宽广之貌。傥，佗朗切。敞，大貌，言竹生敞闲之处，又足乐也。托身躯于后土兮，经万载而不迁。左氏传，晋大夫谓秦伯曰：君履后土而戴皇天。后土，地也，言竹托生于地，经历万载不易其贞萃也。吸至精之滋熙兮，禀苍色之润坚。周易曰：精气为物。滋熙，润悦貌。孔安国尚书传曰：禀，受也。周易曰：震为苍莨竹。感阴阳之变化兮，附性命乎皇天。孙卿子曰：阴阳大化。周易曰：四时变化。翔风萧萧而径其末兮，回江流川而溉其山。风赋曰：翶翔乎激水之上。荆轲歌曰：风萧萧兮易水寒。言风萧萧径过其末。回江，谓江回曲也。说文曰：溉，犹灌也。言江之流注灌溉其山也。扬素波而挥连珠兮，声礚礚而澍渊。吕忱曰：波，水涌也。汉武帝秋风辞曰：横中流兮扬素波。杜预左氏传注曰：挥，湔也。湔，音赞。字指曰：礚，大声也。说文曰：注，灌也，澍与注古字通。朝露清泠而陨其侧兮，玉液浸润而承其根。说文曰：液，津也，夷石切。孤雌寡鹤，娱优乎其下兮，春禽羣嬉，翶翔乎其颠。说文曰：嬉，乐也。秋蜩不食，抱朴而长吟兮，玄猨悲啸，搜索乎其间。尔雅曰：蜩，蜋蜩。方言曰：楚谓蝉为蜩。家语，子夏曰：蝉饮露而不食。蜩，徒凋切。抱，音附。苍颉篇曰：朴，木皮也。上林赋曰：玄猨素雌。搜索，往来貌。搜，所求切。索，所白切。处幽隐而奥庰兮，密漠泊以●猭。广雅曰：奥，藏也。说文曰：屏，蔽也，庰与屏同。●岶，竹密貌。●猭，相连延貌。字书，●猭，兽逃走也。漠与●同，浦百切。泊与岶同，亡百切。●，敕陈切。猭，勑员切。惟详察其素体兮，宜清静而弗諠。方言曰：素，本也。言审视竹之本体，清而不讙哗也。幸得谥为洞箫兮，蒙圣主之渥恩。谥，号也，实二切。言得谥为箫而恒施用之，岂非蒙圣王之厚恩也。可谓惠而不费兮，因天性之自然。论语，子曰：因人所利而利之，斯不亦惠而不费乎。家语，孔子曰：器用陶匏，以象天地之性也。万物无可以称之者，故其自然之体。
