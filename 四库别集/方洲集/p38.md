<!-- { "loadSidebar": true } -->
　　间别逾十载彼此虽各有书一得十失中心之藏无由宣达前嵗自杭过西水相去伊迩杳若山岳不肖颇以为疑后乃知携家眷同行当无暇力殊为怏悒平生知厚莫如孔渊而乂旷违乃尔四序兴懐一嵗中常过半是忆孔渊时也料尊兄职务劳贤虽日不暇给稍闲亦当作区区一念矣春末始得廷表寄书及领厯日手帕之恵知平安又喜一转阶然所喜不偿所惜未足为孔渊贺不肖自汀还数年来失父丧妻止一子又物故两女皆许适未嫁老病相将壮懐荒落缅想旧游恍若隔世今年已五十功名富贵不复经意子嗣之外惟朋友之思日夕怅惘向之所亲厚视若可以毕交者今皆茫洋涣解不复一字见问一进退之间古人所谓交情乃见此可与吾孔渊道而已不知者岂特谓我何求哉蒙谕知子女皆长成受教天合之愿足矣浮云世事何足劳神近有贵里人至寒地买海鱼云合宅皆纳福兹因大足令沃时望来谨托寄尊兄及廷表二书以复时望蚤尝有师友之爱又为连姻遇当道者望一转语清眄欲知不肖之悉问时望当言之矣有便不次示教为祷相见未期临书惘惘时寒百惟保重不具
　　寄张徳
　　仆无似无以受知于人拥肿困疾动与咎合阁下不众人视仆乃复假借辞色于痛疾陨坠之际特赐宠临其见爱之厚出于寻常万万矣别来想念眠食弗忘然既受爱于人则意之所到宜无不言者夫父母之丧古人谓之大事故言语动静饮食衣服居处事物凡出于其身者皆不可与平日等有亲丧而与平日等者则谓之不孝有所与处而责其不与平日等者则谓之不仁盖人各有亲也厚于此即厚于彼也阁下执亲之丧宜无不尽而仆犹以是为言者虑阁下移于风土习俗而有不自知其然者葬之久近所不敢知而终丧之制不可亏一日所得言也丧居之厚薄所不敢言而亦不必言而佛事之作所得言也门户急务之须所不敢知而饮宴作乐可得而言也况丧服之内又有言之所未及事之所未形者阁下其熟虑之阁下文髙而行古才羙而思深两试春官士类咸识其名此以阁下之忠厚谦恭有以致之也若文则吾犹人也岂诚足以得盛名哉阁下其熟虑之仆前病已除今得従二三子弟卒业于家以图后举耳父母及弟寛等俱获无恙弗劳留意惟阁下尽所有事以保全令徳是望
　　复岳兴化季方书
　　来谕承茶扇之恵存问不肖病体且云孔宗文汉阳之行及与中叶先生五伦诗并手教捧读华缄如觌顔范惟先生宏才硕学髙节全名受知先朝起居内阁谋谟宻勿赞翊清淳其于天下之事固皆阅厯谙练恢恢乎其有余地而况郡国之务哉所虑者或累于宏硕万全不能自下而彼之形求意忌者自不能不致虽赵抃之于濓溪陈莹中之于程子上下皆贤人君子而意见所在犹或如斯况余人哉先生出自台辅人所共闻固非一命初试之比但恐有牛僧孺之行而世则无栁公绰其人也大抵名与分各有一定之等而礼义乃君子所以处名分者也名分僭则公法不行礼义失则清论不与未有违礼义名分而可以称豪杰者不肖无似忝与先生同以荐进而蒙恩谴乂承来谕有郁郁自知之言故敢申鄙説以复非谓屑之语足以相长于先生也贱体近益增剧孔宗文与中凡为转语尤幸相见未期临书怏怏
　　寄陈彦章都阃书
　　家童回承书线香之恵始知得致政之命功名富贵至此可以为难矣平生出处进退大义炳然是固朋友之所同望而答徐时用之诗意或未莹何耶岂时用为阁下不满耶此后湖山风月当尽入尊俎荣辱黜陟了不相关従容佚裕阁下遂为东南一伟人矣眼中所见于时辈者复谁似哉少间当操豚蹄壶酒为嵗寒轩贺其始有主人也兹因次壻优给舍人姚麟赴司敢此申凟麟幼孤寡弱此来虑有龃龉已具一书诣堂尊王公傥蒙念及凡经厯之地百惟顾照蚤赐发遣感徳万万
　　复沈啓南史明古书
　　承来谕文斐之作甚羙事非二公其孰能轻任此责无忝无忝宁闻举大任者无余力当众议者无全名海内百二十余年英华气节尽萃呉郡必遗稿充栋极数十年之精力乃可言备幸毋以述而不作为易易序首引孔子文献不足征之语极是博雅则所谓文者实自学行中来不在于文章末技之班班者其义例所关必当有大规模大纲领如古人所谓大义数十炳如日星取舍删定断自至公不必恤于好恶而微词假托以为自防之具一举所谓无间穷达惟文是取善矣而乃昌言僧道异端悉録前孔子所谓文献固若是耶附防牵强犹不足取而墨行儒言则伪语也乃反取之若不可为训茍有甚不得已亦须附作别録不可自公为格例也二举生元季卒于国朝其间出处始终仍防关涉不宜止以生死为凖三举生者不收固自有为非欲尽録其全集不必言著作未终而亦难比史迁立传之例也近世堂名别号文字滥溢诚如四举所言设若有如待漏院记政事堂记者可例弃耶官盛而文不彰自应无预何必复言况立功立徳立言本一源也岂可谓自是两途此言大误若自是两途者即非前所谓文献矣大抵圣贤之文不得已而作若有之无益无之不为损何取于此文古人谓无关世教虽工不録此编集之大闲不必复生节目也宁老病荒惑识见浅薄承来谕徃及茍有所见不敢不尽所以尽朋友之意耳若执经议礼肆为赘词不敢也不敢也
　　复童士昂宗伯书
　　去嵗朱上舎回得手教姚别驾回又承日厯方药草字之惠垂念老独言意谆切口诵心惟展敛再四至不能去手不肖平生交游自更事之余求如士昂者不可多见此固不肖者之分而过分之爱望外之感岂笔墨所能谢聊因上舍之行谨此布谢序文如已肆笔幸因便垂示尤所爱所感之余情也时春夏之交伏惟起居顺序以光受大祉不具
　　寄王廷贵尚书书
　　前嵗叠山人陆生来见所和拙作及闻生言阁下语及不肖嗣事顔色自觉凄恻耳目所接始知故人之情不逾畴昔而书问不一及者云泥势异耳感愧不胜兹因乡朱生进诣敬致安问惟不外
　　方洲集巻十七
　　钦定四库全书
　　方洲集巻十八
　　明　张宁　撰
　　碑
　　海宁县障海塘碑
　　海宁古盐官县濒海南上有山名赭赭南逺有山对峙如门是为浙江受潮之口嵗久沂洄渟滀赭涘出潬若陼则口隘潮束仄击于盐官隈岸宋嘉定中潮汐冲盐官平野二十余里史谓海失故道有繇也成化十三年二月海宁县潮水横滥冲圯隄塘逼荡城邑转眄曳趾顷一决数仞祠庙庐舍器物沦陷略尽郛不及者半里军民翘惴奔吁皆重足以待县上其事于府府守陈上其事于钦差镇守太监李巡按监察御史佀二公以所上事询诸三司布政使杜按察使杨又以二公命各询其佐叅政李副使端叅议卢佥事梁咸集厥地周视翕谋区画防讣相与祭于神具以成业托分巡佥事钱曰君宜任重有所给乏従革惟君自处公乃躬履原隰量材庶宜命杭湖嘉兴官属因地顺民采石于临平安吉诸山物用林积舟楫转挽蔽河而至分命把总指挥李通判何兼总工役初用汉犍絙法不就乃断木为大柜编竹为长落引而下之泛滥稍定人知有成势皆奋趋事计以日费致月工填垒稠复为力渐易业可待就时盛暑公有念曰吾闻圣禹治水奏鲜定赋非但疏泄而已今民荡析未宁农稼方作饥劳野聚必有疾疫未可亟也繇是作治虽严间辄抚循劳来失次者徙寓空舍恵以薪米大集医药以疗病者作副隄十里卫灌河以防泄卤之害义声倡道富人争自振施民至是始忘死徙之念嵗八月塘成适沙涂壅障其外公因增髙倍厚覆实虚使腹抗背负屹成巨防而海复故道矣是冬举羡余之财修葺文庙增广学地重建按察分司致祭告成公乃复邑父老过相语曰昔元延祐海患财力大艰时官寡谋诬以异术今之深沙铁神遗迹近在吾少嵗犹见大父行于悒流涕而道其苦辛者皇朝永乐九年海决有司不时治民流移者六千七百余户沦田一千九百余顷事闻遣保定侯孟英等力役苏湖九郡赀累钜万积十有三载其患始息此吾辈耳目所及者今钱公以一骑行邑敛不及民劳不縻众徒以三府万二千人仅七越月而绩用聿成患大费省力少効速较之前事孰与此贤方首事之际振撼仓惶若遇勍敌虽有优才絶力当亦不暇旁顾公能发心蕴竭性能纾徐委曲以庇食我以调剂我以成我稼穑以宁我妇子凡吾辈今日得以复安此土者皆公赐也奈之何泯没其徳遂相率叩县令孙纲教谕彭永烈介予友医官郜暹庠生凌云翔徐寛具书币走征予文刻石予念风涛涨溢凡际海之区无不间遇至于衡决激射惟浙江地势为常自延祐及今才百五十年海已三变虽曰气数消长未尝不以人力定胜但恐物非天成终当复故使赭山之潬复出沙涂之壅再去后之继任非人文献无考则父老前日之忧将或在其子孙也文章非纪实不足以传信请详述本末凡有事者皆刻之碑阴一以示今日之功一以示后世之法
　　重修嘉兴府学碑
　　嘉兴府学自真定黄公懋修建凡九易守厯二十七寒暑土木之工完壊相半成化十八年金谿徐公霖适知府事重建圣庙东西庑二十二楹绘饰诸贤旧像仍文昌祠三楹于明伦堂东后创乡贤祠三楹于西后增广学舍五十六楹牲庖有室馔食有所经始于是嵗三月落成于二十年九月是举也公固仕学优通僚佐皆徳艺相值故其成也速而可乆羙而不靡训导李敏赵葳率生徒汤濬王永芳诣予以大司马项公荩臣同知施公汉章书记刻石以彰久逺余既卒记其事而公之本意不可不白夫学者将学为圣贤也圣贤之道无他行其所当然以尽乎其本然者耳圣贤不能使其身常存其教常不息不得已而托之言学者不能亲受教于圣贤领防其面命不得已而求之于其言后世作人者不能使人皆圣贤无所差昧于是乎设为学校科目不得已而论选其所习于圣贤之言非务其言将因言以考其能践夫所谓当然本然者耳能明其言以淑其行以达诸用上也明其言不以淑其行而无所用下也罔于言而或有得于名位之间皆茍异焉非圣贤事也是故明言为格物致知之事淑行本诚意正心修身之事达用兼齐家治国平天下之事圣贤所以教学者所以学后世所以法乎唐虞三代者皆不出乎此宁愿诸君子勉为其上戒为其下强力従正以表着其茍异焉者然后可以称贤弟子为乡先达为时名臣生也可以賔老于明伦之堂没也可以俎豆于乡贤之祠庶防道徳功业不负公为朝廷兴学之本意不特务其末而已其或枉于进取溺于利禄自失其身而始卒不类是又茍异者之弗如何足为学校齿论若夫非其所致而得失成败无愧于天者此则君子之不幸也何罪哉
　　郁秀道观重建殿宇碑
