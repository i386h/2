<!-- { "loadSidebar": true } -->
　　刘凝之仕既龃龉，退处庐山之阳。初无一亩之宅、一廛之田，而凝之嚣嚣然乐若有余者。岂独凝之能以义自胜哉？亦其妻能安于理，不戚戚于贫贱，有以相之也。凝之晚有宅于彭蠡之上，有田于西涧之滨。子进于朝廷，荐于乡闾。凝之夫妇，康宁寿考，自肆于山川之间，白发皤然，体不知驾乘之劳，心不知机扌之畏。世人之所慕者无慊焉，世人之有所不能及者独得也。其夫妇如此，可不谓贤哉！熙宁九年，凝之年七十有七，哭其妻之丧，自为状，次其妻之世出行事来乞铭。予为之，因其言而识之曰：夫人姓钱氏，考内殿崇班穆，祖考内园使昭晟，曾祖考宣德军节度使、同中书门下平章事湛，高祖吴越文穆王元。夫人色庄气仁，言动不失绳墨，居族人长幼亲疏间尽其宜，事夫能成其忠，教子能成其孝，是皆可传者也。夫人年七十有三，卒于四月之庚子，而葬于其岁某月某甲子，墓在南康军西城之某原。初以凝之恩封寿光县君，再以子恕恩封寿安县君。有子曰恕，秘书丞。曰格，乡贡进士。皆以文学显于世。女嫁进士徐彦伯、太子中允黄廉。孙某、某。凝之名涣，筠州某人，今为尚书屯田员外郎致仕。铭曰：仕不苟合，安于贱贫。其难其豫，由媲有人。维不终窭，又寿以康。有续孔辰，既庶而臧。世迫而求，独优以取。世懦以处，独肆而有。士也则然，女实作辅。考则钱媛，尚配于古。

　　【天长县君黄氏墓志铭】

　　夫人姓黄氏，福州福清县人。祖讳某，考讳伦，皆仕闽越。夫人嫁同县林氏，为殿中丞讳某之冢妇，尚书屯田员外郎讳某之妻。有子曰，为太常博士、集贤校理。有孙八人。曰希，宣州泾县主簿，编校集贤院书籍。曰旦，明州象山县令。曰邵，杭州南新县令。曰颜，许州临川县令。曰稽，曰雄，未仕也。其二人早卒。有曾孙十有一人，曰睿、ж、虞、ね、虔、肤、据、处，其三人亦早卒。夫人年七十有七，治平四年正月癸丑卒于京师之昭化坊，累封嘉兴、天长二县君。始，殿中府君与其配福清县太君郑氏皆春秋高，安其乡里不肯出。屯田府君乃从事漳州、泉州、兴化军，逾二十年，终养而后去。夫人能尽其力，治饮食、衣服以进，及丧，能尽其哀，皆如其夫之志。其子既就学，夫人常夜治丝台，居其旁以勉之。至其后，其子遂以文学名天下。既而其子不克寿，屯田府君亦卒于官，诸孙皆幼，夫人已老矣，乃栖吴郡，斥卖簪珥以经理其家，丝蓄粒聚，至有田以食，有宅以居。平居日夜课诸孙以学，有不中程，辄扑之。及长，遂多知名，连以进士中其科，泾县复校书集贤，世其父职。夫人乃顾诸孙谓曰：“吾始得事祖姑，今得弄曾孙。遂保有汝家起于既坠，吾老且死，不恨矣！”泾县既服夫人之丧，以其柩归吴郡宝华山，某年某月某日，衤付屯田府君之兆，而属余铭。铭曰：

　　女职在宫，行止于柔。扶微救厄，则匪我谋。势有孔棘，义不得宁。任重于己，振坏为兴。我储我积，乃续尝。我字我饬，乃袭印章。苍颠秀眉，燕其作止。其燕伊何？维终受祉。莫仁且智，畴济登兹。播告无极，视此铭辞。

　　【仁寿县太君吴氏墓志铭】

　　仁寿县太君、抚州金吴氏，尚书都官员外郎、赠尚书刑部侍郎、抚州临川王公讳益之夫人，卫尉寺丞讳用之之妇，年六十有六，嘉八年八月辛巳卒于京师，十月乙酉葬于江宁府之蒋山。

　　夫人好学强记，老而不倦，其取舍是非，有人所不能及者。然好问自下，于事未尝有所专也。其平生养舅姑甚孝。盖侍郎七子，而少子五人，吴氏出也。然夫人之爱其长子，甚于少子，曰：“吾爱之甚于吾子，然后家人爱之能不异于吾子也。”故其子孙已壮大，有不知为异母者。居久之，二长子前死，夫人已老矣，每遇其嫠妇异甚，而身为字其孤儿，忘其力之惫也。其处内外亲疏之际，一主于恩，有谗讪踞骂己者，数困苦，常置之，不以动声色，亦未尝有所含怒于后也。有以穷归己者，急或分衣食，不为秋毫计惜，以其故至不能自给，然亦未尝不自若也。其嫁三从之孤女如己女，而待长子之母族如己族，盖笃行如此，而天性之所有也。其自奉养，未尝择衣食。其视世俗之好，无足累心者。方其隐约穷匮之时，朝廷尝选用其子，坚让至于数十，或谓可强起之，夫人曰：“此非吾所以教子也。”卒不强之。及处显矣，其子尝有归志，而以不足于养为忧。夫人曰：“吾岂不安于命哉？安于命者，非有待于外也。”其子为知制诰，故事，其母得封郡太君，夫人不许言，故卒不及封。此夫人之德见于行事之迹，而余以通家，故熟于耳目者也。夫人之考讳畋，畋之配黄氏，两人者皆有善行，乡里称之。而黄氏兼喜阴阳数术学，故夫人亦通于其说。七子者，曰安仁、安道、安石、安国、安世、安礼、安上。安仁宣州司户参军，安石尚书工部郎中、知制诰，安世太平州当涂县主簿，安礼大名府莘县主簿，余未仕也。女三人，长适尚书虞部员外郎、沙县张奎，次适前衢州西安县令、天长朱明之，次适扬州沈季长。孙男九人，曰、旁、<方瓦>、<方亢>、防、ヵ、、放。孙女九人，长适解州安邑县主簿徐公翊，次许嫁太庙斋郎吴安持，余尚幼。铭曰：

　　嗟若人兮，洵好善兮。始终一德，仁七子兮。遗弃细故，笃九族兮。脱珥推食，光惠施兮。以义易利，能无累兮。纵心委命，志弥邵兮。谓宜百岁，奄忽逝兮。风有《采苹》，经所首兮。原念美实，辑此辞兮。庶几德音，与古对兮。

　　【寿昌县太君许氏墓志铭】

　　夫人许氏，苏州吴县人。考仲容，太子洗马。兄洞名能文，见国史。夫人读书知大意，其兄所为文，辄能成诵。父母衣食服御，待之而后安。既嫁，行孝谨，宜于其家。其夫为吏有名，称夫人实相之。及春秋高，于内外属为高曾行，而慈幼字微，愈久弥笃，故亲疏怀附，无有恶ル。

　　昔先王之治，必本之家，达于天下，而女子言动有史，以昭劝戒。后世以古为迂，为政者治吏事而已。女子之善，既非世教所奖成，其事实亦罕发闻于后，其苟如此，其衰微所以益甚，则夫人之事，其可使无传也哉？夫人嫁沈氏，其夫讳周，太常少卿、赠尚书刑部侍郎。其舅讳某，赠兵部尚书，杭州钱塘人。夫人封六安县君、寿昌县太君，年八十有三，熙宁元年八月丁巳卒于京师，二年八月某甲子，合葬杭州钱塘县龙车原。子曰披，国子博士，有吏材。曰括，扬州司理参军、馆阁校勘，有文学。其幼皆夫人所自教也。女二人蚤卒。铭曰：

　　生民之治，必本于身。教行于家，余以为人。世弊俗偷，恕于在己。内替常度，外强于理。淑惟寿昌，学与心成。笃于孝慈，匪劝而能。有翼于夫，有迪于子。尚类古人，其传以此。

　　【德清县君周氏墓志铭】

　　夫人姓周氏，湖州长兴人。曾大父讳某，大父讳某，父讳某。嫁同县陈氏，为秘书省著作佐郎讳某之妻。为人柔静庄，在父母家至归于夫氏，本于自修，而卒于能孚于属人。陈氏有姒妇，寡居当家事，夫人常曲意下之，于事常退避不敢与。姒妇以其故，顾夫人甚欢，而亲疏观者莫不悦。著作有田数千亩，而爱士好施，夫人常悉力助之。以其故至不能自给，而夫人处之自若。遇子之非己出者，与己子无毫厚薄意，人以为过人，而夫人若有所不及也。享年三十有五，封德清县君。子曰枢，为尚书屯田员外郎。曰楷，曰权，未仕也。卒于庆历五年之二月辛丑，葬于熙宁三年之三月庚申，其墓在长兴县永昌乡卞山之阳。铭曰：

　　嗟淑人，体明德。外惟均，内自克。不永年，陨嫔则。兆亲宫，藏石刻。

　　【夫人周氏墓志铭】

　　夫人讳琬，字东玉，姓周氏，父兄皆举明经。夫人独喜图史，好为文章，日夜不倦，如学士大夫，从其舅邢起学为诗。既嫁，无舅姑，顺夫慈子，严馈祀，谐属人，行其素学，皆应仪矩。有诗七百篇，其文静而正，柔而不屈，约于言而谨于礼者也。昔先王之教，非独行于士大夫也，盖亦有妇教焉。故女子必有师傅，言动必以《礼》，养其德必以《乐》，歌其行，劝其志，与夫使之可以托微而见意，必以《诗》。此非学不能，故教成于内外，而其俗易美，其治易洽也。兹道废，若夫人之学出于天性，而言行不失法度，是可贤也已。其夫来乞铭，予与之亲且旧，故为之序而铭之。盖夫人之王父讳协，为尚书刑部郎中。父约，今为尚书虞部员外郎，青州益都人也。夫人嫁关氏，为徐州丰县令景仁之妻，为尚书职方员外郎、赠尚书都官郎中讳鲁之子妇，生一男二女，年二十有六，卒于治平二年之九月某甲子，葬于杭州钱塘县履泰乡葛松原，实某年某月某甲子。关氏钱塘人也。铭曰：

　　女有图史，传于师氏。其劝以乐，其康以礼。能此非他，由学而已。王政之兴，盖自此始。今孰登兹？维周之媛。学由自好，终之不倦。言循于矩，行循于典。尚配古人，辉光日远。

　　【永安县君谢氏墓志铭】

　　宋故卫尉寺丞王公讳用之之夫人、尚书都官员外郎、赠尚书工部郎中讳益之母，姓谢氏，累封永安县君。其卒皇五年之六月十四日，其葬于抚州金县之某乡某原，既卒之百有五十一日也。其子曰益，曰某，皆已卒。曰某、曰某、曰孟，楚州司理参军，亦已卒。其孙曰安仁，宣州司户参军，曰安道，皆已卒。曰安石，殿中丞，通判舒州，曰沆，荆南府建宁县令，曰安国，曰安礼。其曾孙曰某，曰某，曰某。其墓，工部故人之子曾巩志之，曰：王氏由工部之叔父、尚书主管郎中、赠太常少卿讳观之始起家为能吏，遂追荣其父讳某为尚书职方员外郎，至于工部父子，遂皆进于朝为闻人，其世浸大。夫人及拜其舅与夫之荣，而享其子与孙之禄，其寿至于九十，其卒于抚州之临川，安于其寝。余既与夫人之诸孙游，而尝得拜于堂上，见其色和，其容谨，闻其言俭而勤，退而闻其为妇顺，为母慈，知其所以享其福禄者，其宜也已。

　　余观诗人之歌其后妃，至于诸侯、大夫之妻，内修法度，辅佐其夫，而其效之见，则《兔》之人至于《江汉》、《汝坟》之妇女，皆承其化而笃于礼。余固叹其当是之时，上下之间，内外相饬，何其至也。如夫人之资，而使出于其时，则必有歌于风而被之于无穷之事。若余之鄙，其亦曷能知其所至也哉？谢氏之祖曰某，考曰某。铭曰：

　　士显其施，其行易知。女处于私，其有孰窥？严严秀眉，不见缺亏。曷以长之？视此铭辞。

　　【永安县君李氏墓志铭】

