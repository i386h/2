<!-- { "loadSidebar": true } -->
　　武原知松张子官留都刑部主事三载将北上献其绩于铨曹其同寅祖峰王子辈属予言为张子赠而张子亦过予请曰愿因有以教也夫予何以赠张子哉初张子举巳丒进士需选且及既而曰当宁者授我以政矣予于所以为政者懵然也吾且惧则请为学职于是得饶州教授以去张子益殚力于学于凡圣贤所以修已治人者探其要领求其会归体验考索乆之学乃大裕声闻伟然两典文衡时议推重乃四载铨司擢以今职孙子曰予尝读子夏仕优则学学优则仕之言而窃疑之夫学然后入政其先后有序而子夏言之如是其所谓仕虽或有所指然既不学矣则所以从政者亦茍而巳而又何取于优也子路欲使子羔为政而夫子亟言其不可漆雕开自谓未信而夫子深取之子夏之言终未免于窒碍也夫张子者岂非漆雕开之志哉昔之疑今之信张子于先后之序不倍矣吾闻张子之官刑曹也决狱明允如古张释之于定国者亟为大司冦所与学古议事张子饶州四载之所得也以是献于铨曹书上上考岂足为张子多哉仕之有资于学者如此虽然学也者学其大也无一偏也无终穷也无间息也大人之学明徳新民斯之谓全体之学也古之君子毕志尽瘁俛焉日有孳孳夫仕必待于学学不可以待仕也仕未优学可废乎学必仕之暇道必有待而后明也徳必有待而后修也而可哉即吾之所居随事求理而行之必至无疚于心不过乎物弗诡于圣何往非学斯则吾所以相安而没身焉者故曰学也者学其大也无一偏无终穷无间息书曰念终始典于学此之谓也吾观张子质甚美冲约简淡性醇而志确其行已慎而敬兹虽从政必有所以用其心者岂区区口耳之末听鞫之细尔也庶几如予之所谓学者哉则异时之所建立又讵惟今之所书者而已斯予之所以赠张子者

　　宣城伯卫公庆寿序

　　天之降福泽于人也每艰于付畀之全人之承福泽于天也恒歉于负荷之善今夫人之所谓福者富贵康宁多寿考多男子也然往往莫或兼之或得乎此而缺乎彼得其一而缺其二求其全备者甚靳靳也夫天曷不欲以其全备者畀人哉因材而笃者天之道天求夫人之可以当吾之全畀者弗多得则固不能于此不靳惜矣予尝怪世之人处富贵者弗克承天之所以厚我之意类多纵恣以自贻伊戚而况于世禄之裔不以艰辛勤苦而据显秩享髙爵则求其负荷之有道岂不尤尠哉若吾宣城伯卫公则可以当夫付畀之全矣公以敦厚朴实之资履谦和乐易之行爱贤下士动无过举葢公尝以省斋自号省之为义古昔圣贤所以教人检身自治之功儒者之所世守而每病于不克尽者公乃独有志焉曽谓世禄之裔而可以是望哉卫武公以礼自防既老而犹日求箴警于国予尝读淇澳之诗而窃叹其贤公其闻卫武之风而兴起者欤公今春秋甫五十有二方以才畧为圣天子简用督阅禁旅振扬国威可谓富且贵生平少疚病有丈夫子二人履荣名而跻上寿征之卫武有必然者则公于人之所谓福者其可谓全备矣天岂独厚于公负荷之有道天固不容于靳惜也七月四日为公悬弧之辰公之先松人也松之仕宦京师者与公叙桑梓之好议所以为公贺装潢巨轴绘图赋诗既复畀予叙于上乃为述其说如此

　　送蒋石厓致政归序

　　吾松水部司务石厓蒋子顷以微疾上疏乞休致乡之搢绅士莫不惜之曰蒋子少游庠序有俊称尝受业于宗伯顾东江先生之门亟见许重东江修松郡志蒋子考索撰述居多然困场屋者乆之中岁仅获举于乡俛志小就蒋子为人敦实于世务多练达其居官也勤而恪日者承部檄有事于大梁之墟去践氷雪归触炎暑乃席未暖而膺疾动其归思莫克留也各怅然于其别毅斋孙子曰夫惜蒋子之去者厚蒋子也然蒋子则何憾哉吾方以为蒋子贺也古之君子宁实浮于名而无名浮于实宁徳侈于福而无福侈于徳夫仕无崇卑尽其职焉尔矣去无早暮洁其身焉尔矣滥荣溢宠败官挠政折鼎覆餗君子耻之若夫终罹斥逐冒受污蔑内讼追尤腆颜局■〈戚〉此其去何如也蒋子仕而克修厥务循理道兢兢焉无大咎司官评者多与之积其年劳当有美陟兹虽以微疴行致勿药而蒋子浩然思归若不俟终日者其达于去就无所系累如此是其仕也不为旷鳏去也不以废弃有遗荣脱垢之意耕田读书頥真缮性俯仰林皋之下无悔于心无怍于色无疚于志岂不陶然其乐哉夫出处进退者义也升沉显晦者命也消息盈虚者数也君子尽吾义安吾命任吾数蒋子归矣失乎此必得乎彼歉于身必丰其后逍遥恬愉寿考之道遗厥未尽蒋子之后其必有兴者乎予是以方为蒋子贺而又何怅怅于别也于是佥欲得予一言以饯而杨生士旸朱生国修皆于蒋子为姻好实踵予门求乃述所见畀以赠之

　　送大司冦东洲屠公赴任南都序

　　少司冦四明东洲屠公擢南京大司冦濒行故事九卿例有赠言大司冦四明石塘闻公以承恩为东洲公同年也授简见委承恩为之言曰维国家两京并建各设六曹虽于北独重而留都之制体统并尊隠然南北相望至于刑部者犹与他不类诚以地大则民众势逺则禁疎而奸宄百出乱纪干正者莫为处也是以留都之百司或事事或无事或即事事而简号为闲逸而惟刑部之任独烦周官司冦掌邦禁诘奸慝刑暴乱职犹此也故凡词讼之事责成専委诸司莫得而奸之厥任重矣东洲公以英毅严肃之资通达明敏之识扬歴内外三十五年涉歴多而谙练熟操持定而讲究精兹行也公其称哉明白奋扬操三尺法以弹压都会奸宄扫迹公何有于是也虽然窃有告焉夫留都我国家首善之地也渐沐圣泽乆矣乱纪干正者虽不无而所以潜感黙化者不有道哉言者曰必厉而禁必峻而罚必致而察必巧而术斯威行而民服呜呼先王设刑以辅政而非藉刑以为政刑不可尽恃而又欲作之意以用刑失之逺矣是故必明乎天地阴阳之故而后可以立法必本乎圣王文武之用而后可以制刑刑以行法法以为政夫政也者正也下所取正也故刑不从天降法不由地出反巳自正尔矣巳正而下化则刑也所以措刑辟也所以止辟大司冦一身躬行不重哉端轨范物统率庶僚风示内外开之以义积之以诚行之以礼守之以信本之以仁大司冦之职如是而后为称也夫王者非徒法也非徒刑也人不得而与也大司冦身履之而巳矣斯惟公固有者公其益勉哉夫为治有体尊卑之谓建事有分大小之谓故曰位尊者功不可以薄任大者治不可以小若夫钩距摘发横之以将迎严之以讯鞫得一隠情断一疑狱即才且明亦庶职治狱之事而巳非大臣之务也非所以望于公也

　　送大中丞克斋王公总漕赴淮序

　　毅斋孙子暇尝阅舆图披载籍澄然以居渊然以思敷天下地理阨塞戸口息耗戎兵形隠究厥攸宜以备顾问而补职救时将陈建万世之长策以告于天子维时大司徒蒲湾王公属毅斋子曰淮为东南财赋从入之冲督漕为剧司为要镇为天子重臣维天子慎厥使今少司徒克斋王公承命以行子其有以告之乎毅斋子曰唯唯予也愿先从公受教所以相克斋者蒲湾曰平厥政俾无弗均施厥惠俾无弗遂戢厥奸宄俾无弗迪兹惟克斋所以宅师也若厥采俾和以会奬厥淑俾起以劝惩厥怠俾翼以严兹惟克斋所以饬吏也乃若酌委积之俭盈时往来之止宿民免横需旅有遄进以及于浚漕渠而使无阻计漕役而使弗缺叙漕饷而使不紊连布络绎辐辏京师峙粮陈糒储积殷富兹惟克斋之敷理赞佐以承简命者也子无于是取乎毅斋子曰尽之矣予复何说无巳请扩焉天下以淮界南北其形势宜相为援也以兵徒运漕舟其主客宜相为用也夫漕之粟赋于东南之民其输于西北率二得一诚以半与民而使之输民未病也然国家规为区画必以役东南之兵使肩摩踵接于西北夫岂独以为输粟计也哉且督运之职自都司及指挥以下率其僚黾勉从事每岁受饷于有司入夏抵淮以听教令及秋聚而致之京师无敢后意其纪律之严明意气之感召恩惠之敷结靡不有夙夜匪懈奉公忧国之诚维时西北之兵方効力边事而东南之漕者适至止危樯大舸如山如陵雄岌震荡潝如云雾动如风霆朝宗都会若成周之防秋然祖宗置漕立官葢寓此意乎壮国威詟人心其系重矣然则进其贤能奬其勤励黜其废旷汰其老弱拔其技能缮其器物附之维仁植之维义作勇敢信赏罚卑尊以属翕辟以节如身之使臂臂之使指以为国家用而漕河将领孰非干城之寄其卒士亦不自视为舟子楫徒而咸知所奋矣诗曰乃积乃仓乃裹糇粮于槖于嚢思辑用光弓矢斯张干戈戚扬此之谓也斯迂儒僻说并欲以告克斋者何如蒲湾曰可哉遂次以为序

　　寿夏桂翁序

　　今天子执符御世二十年间礼乐修明道化旁洽天人协应和气融溢有生之类举欣欣向荣乃六月廿有九日实我少师桂翁初度毅斋子承恩从诸大夫之末谨再拜为一言颂公寿曰夫寿也者生生之道也生生之道原于天地天地以生生之道生万物欲物之各遂夫生生然天地之心可以理推不可以事功见乃立天子付之以生生之权于是天子以其生生之道生万民然天子不能以独理于是有宰相亦以生生之道赞佐天子以生天子之万民是天地者生生之本也天子者生生之主也宰相者生生之佐也生生本于天地其道交运而不穷则寿故天地为最寿生生寄于天子其道亦交运而不穷不穷则乆乆则寿故天子亦寿生生分委于宰相其道亦与天子相为不穷故亦亨有寿考保乂王家焉古之圣帝明王贤硕辅率为雍穆悠长之治大较以此也洪惟我皇上躬上圣之徳兴道致治而桂洲公实柄机政经纶密勿启沃赞襄时雍之化万物咸若厥有攸系生生之道于是乎盛昔者鲁颂之诗有曰寿胥与试释者谓寿考者相为用也又曰三寿作朋释者谓三公寿考为君用也夫祝寿自君祝君逮臣着生道焉于鲁国且尔况夫家天下相天下享帝命怀民心也欤哉吾固知生生交运不穷之机圣天子实握之弥亿万年祚丕基也亦惟桂洲公相之眉寿多福胥试而朋也亶其然哉则公之为寿不其大且逺乎予不佞窃有感于生生之道而申其说如此然非独为公寿也实上为国家灵长之祚下为生民福寿之泽庆焉

　　送给諌石渠张子册封庆藩序

