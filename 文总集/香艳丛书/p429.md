<!-- { "loadSidebar": true } -->
　　〖注：■①，矛＋暴，音雹。■①矟，唐卫仗名。■②，罒＋旱。（无读音）■③，衤＋几。（无读音）■④，山＋昙。（字典无字）■⑤，行中卖。（无读音）同［行中亢］，音杭，［行中亢］衏，乐人也。■⑥，氵＋韲。（无读音）■⑦，辶＋里，音里。■⑧，扌＋度。（无读音）■⑨，片＋兆，tiǎo，床版。■⑩，鱼＋服。（无读音）■⑾，鱼＋土。（无读音）■⑿，鱼＋部。（无读音）■⒀，鱼＋孱。（无读音）■⒂，火＋赞。（无读音）■⒃，食＋乞，音迄，饱也。■⒄，食＋达。（无读音）■⒅，蓖去艹＋刂，批去声，割也，斫也。■⒆，鱼＋无，音无，鱼名。■⒇，虫＋进，音晋，虫名。■（21），鱼＋邑，音邑，鱼名。■（22），虫＋咸，yàn。■（2３），虫＋韱，同蠘，虫名。■（24），山＋票，音标。■（25），纟＋堇，音谨，织文致密。■(26)，上穴下泓．（无读音）■（27），麦＋翟。（字典无字）■（28，艹+脯，音蒲，膊鱼也。又雉膺肉。■（29），鱼＋力。（无读音）■（30），鱼＋每，音谋，鱼名，一名黄花鱼。■（31），鱼＋鲁。（字典无字）■（32），口+父，音府，咀嚼也，以口咬细。〗 


　　金钏记　明　佚名　撰 

　　天历己巳，建康有窦时雍者，家素寒微而骤富。一女名羞花，年已及笄，风流儒雅，尤长于诗。溧水士人章文焕，与窦为中表亲，然亦才貌出类，人以聪俊章郎称之，自幼每过窦家，时雍甚爱重之。尝戏指女曰：“长必以妹配汝。”生女亦各留意。乃私为之诗，曰： 
　　春江连理两枝梅，曾向罗浮梦里来。 
　　分忖东君好调护，莫教移傍别人开。 
　　羞花踵韵答之曰： 
　　庚岭清香一树梅，凌寒不许蝶蜂来。 
　　料应一点春消息，留向孤山处士开。 
　　生女情好甚勤，或与之对酌灯下，或与之吟眺花前，时雍不之禁也。 
　　一日，文焕、羞花会于迎晖轩下，相与弃棋。文焕吟之曰：“纷纷车马渡河津，黑白分明目下真。”羞花续曰：“莫使机关争胜负，两家人是一家人。”生女大笑。又铺紫氍毹于中庭，摊牌较胜。文焕笑曰：“但要合着油瓶盖。”羞花笑曰：“只恐贪花，不满三十耳。”文焕兴浓，求与之合。羞花变色曰：“概为正配，岂效鹑奔？妾虽至愚，决非金夫而不有躬也。兄何忽略如此？”文焕跽而言曰：“人心翻覆，势若波澜。倘他日以兄妹为辞，将如之何？”羞花语塞，遂相交会。既而，柳眉半蹙，玉笋微寒，有体弱不胜之状，两情缱绻，极尽淫乐。文焕低吟曰： 
　　鸾凤相交颠倒颠，武林春色会神仙。 
　　轻回杏脸色钗坠，浅蹩蛾眉云鬓偏。 
　　羞花续曰： 
　　衣惹粉花香雪散，帕沾桃浪嫩红鲜。 
　　迎晖轩下情无限，绝胜人间一洞天。 
　　两情欢足。羞花脱臂上金钏一双与生曰：“好赏此钏，是即主盟。”文焕拜而受之。 
　　未几，时雍知觉，恐终败露，召生谓曰：“汝宜速回，倩媒求聘也。”文焕拜谢将行，羞花私贻馈赆，且叮咛“早来”，饮泣而别。文焕回见父母，备陈其情，父母悦从，卜日下礼。羞花因念生之故，寻命家人致缄，文焕启视，乃集古绝句十首。其一： 
　　绣户纱窗北里深，灯昏香烬拥寒衾。 
　　故园书动经年别，蒲地月明何处砧。 
　　其二： 
　　嗟君此别意何如，闲看江云思有余。 
　　愁傍翠蛾分八字，酒醒孤枕雁来初。 
　　其三： 
　　风带潮声枕簟凉，江流曲似九回肠。 
　　朱门深闭烟霞暮，一点残灯伴夜长。 
　　其四： 
　　乱愁依旧锁眉峰，为想年来樵悴容。 
　　离别几宵魂耿耿，碧霄何路得相逢。 
　　其五： 
　　双垂别泪越江边，待月东林月正圆。 
　　云鬓罢梳还对镜，恐惊憔悴入新年。 
　　其六： 
　　欲于何处寄相思，懒对妆台拂画眉。 
　　咫尺烟江几多地，好风偏自送佳期。 
　　其七： 
　　强拂愁眉下小楼，感时伤别思悠悠。 
　　同来不得同归去，几度高吟寄水流。 
　　其八： 
　　百忧如草雨中生，十指宽催玉筋轻。 
　　惆怅溪头从此别，子规枝上月三更。 
　　其九： 
　　寒窗灯尽月斜辉，桃李阴阴柳絮飞。 
　　春色恼人眠不得，高楼独上思依依。 
　　其十： 
　　绿杨红杏蒲城春，不见当时劝酒人。 
　　闻说驾啼却惆怅，带围宽尽小腰身。 
　　文焕得诗，不胜欢悦。随即备札，倩媒求聘，择期人赘。合卺之夕，时雍欲试生才，即席上宣言曰：“门栏撤帐，不必旧词。今要新人，口占为之，毋容思索可也。”文焕作催妆诗二绝云： 
　　红摇花烛二更过，妆就风流体态多。 
　　织女莫教郎待久，速乘鹤驾渡银河。 
　　又： 
　　笙歌鼎沸满华堂，深院佳人尚晏妆。 
　　愿得早乘云驭降，张郎久待杜兰香。 
　　时雍贺客，大奇其才，赞之不容口。生女会晤，重整新欢。而佳人才子之情遂矣。好事者皆作诗纪之，褒而成帙，号《金钏集》，行于当世。 


　　侠女希光传　佚名 

　　申屠氏，宋时长乐人，美而艳，申屠虔之女也。少名以粪，既长，慕孟光之为人，更名希光。十岁能属文，读书一过，辄能成诵。其兄渔钓海上，作诗送之曰： 
　　生计持竿二十年，茫茫此去水连天。 
　　往来酒洒临江庙，昼夜灯明过海船。 
　　雾里鸣螺分港钓，浪中抛缆枕霜眠。 
　　莫辞一棹风波险，平地风波更可怜。 
　　其父常奇之，不妄许人。年二十，侯官有董昌以秀才异等，为学官弟子。虔既见之学宫，遂以希光予昌。希光临行纪留别诗曰： 
　　女伴门前望，风帆不可留。 
　　岸鸣蕉叶雨，江醉寥花秋。 
　　百岁身为累，孤云世共浮。 
　　泪随流水去，一夜到闽州。 
　　入门绝不复吟，食贫作苦晏如也。居久之，当靖康二年，郡中大豪方六一者，虎而冠者也。闻希光美，心悦而好之。乃使人诬昌阴重罪，罪至族。六一复阳为居间，得轻比，独昌报杀。幸妻子母死，因使侍者通殷勤，强委禽焉。希光具知其谋，谬许之。密寄其孤于昌之友人，乃求利匕首怀之以往，谓六一曰：“妾自分身首异处矣，赖君高谊，生死而骨肉之，妾之余君之身也，敢不奉承君命。但亡人未归浅土，心窃伤之。惟君哀怜，既克葬乃成礼。”六一大喜，立使人以礼葬之。于是希光伪为色喜装入室。六一既至，即以匕首刺之帐中，六一立死。因杀其侍者二人，其夜中诈谓六一卒病委笃，以次呼其家人，家人皆愕，卒起不意，先后奔入，希光皆杀之，尽灭其宗。因斩六一头置囊中，驰至董昌葬所，以其头祭之。明旦悉召山下人告之曰：“吾以此报董君，吾死不愧魂魄矣。”遂以衣带自隘而终。 
 

　　百花园梦记　佚名 

　　合州之成纪县，有富家者，辟一圃，植四时奇花于其内，名曰“百花园”。方圆计里许，州邑之簪缨贵客，罔不游乐其中。宣德七年春仲时，范生名微者，诗人也，亦闻百花园之名，至而游赏焉。见百花争秀，万卉竞妍，微心悦怿，乃吟诗二律。其一曰： 
　　九十春光似酒浓，裁红剪翠费天工。 
　　清香喷破胭脂国，丽色妆成锦绣丛。 
　　富贵昔归金谷里，繁华又胜洛阳中。 
　　一年一见东风面，回首那堪梦幻同。 
　　其二曰： 
　　春园春色正相宜，少妇同行少妇随。 
　　竹里登楼人不见，花间觅路鸟先知。 
　　樱桃解结垂檐子，杨柳能低入户枝。 
　　山间醉来歌一曲，参差笑杀合州儿。 
　　诗成，酒兴愈狂，豪饮自放，不觉盛醉，曲肱而卧于花棚之下。芳魄随花香以馥郁，游魂逐蝶翅以飘扬。仿佛杳冥中，忽梦五美人嬉嬉然，携手而入，色皆殊绝，芳馨袭人。微见而奇之。揖而问其所自来，且历恳其名氏。五美人各自陈：一日陶氏，二日李氏，三曰杏氏，四曰唐氏，五日牡氏。复自言见才郎在此，故来相探询耳。微喜甚，因以裹狎动，五美人不之拒，遂与交会于棚之下。其春心荡漾，逸兴遄飞。倍常品矣。乐极各为赋诗自表。陶氏吟曰： 
　　仙姿绰约绝纤埃，曾是刘郎去后栽。 
　　一种天公惟我爱，十分春色为谁开。 
　　玉皇殿上红云合，金谷园中绛锦堆。 
　　好看化成三汲浪，蛟龙乘此起春雷。 
李氏吟曰： 
　　玉蕊银英贮澹香，不随红紫竞芬芳。 
　　冰霜骨格笼春色，水月精神缟夜光。 
　　魏武台前含粉泪，汉皇宫内作梅妆。 
　　幽人雅性真清素，吟对琼林逸兴长。 
杏氏吟曰： 
　　二月东皇醉艳阳，靓妆倚遍午桥庄。 
　　红光照满珊瑚树，紫艳熏成锦绣裳。 
　　几度晚香来野店，一枝春色出邻墙。 
　　书生对此多高兴，题品新诗入锦囊。 
唐氏吟曰： 
　　江南二月好韶光，一种芳菲迥异常。 
　　色艳春风熏醉脸，泪凝晓露湿啼妆。 
　　绝怜西子偏贪睡，却恨东君不与香。 
　　何事当年杜工部，懒吟诗句入奚囊。 
牡氏吟曰： 
　　落尽残红始吐芳，佳名号作百花王。 
　　竞夸天下无双艳，独占人间第一香。 
　　醉态迎风娇欲语，奇姿含露湿啼妆。 
　　闲花浪蕊君休看，足称栽培对锦堂。 
　　五美人吟毕，共为欢跃，彼此牵纽，作携手联行之态，梦遂觉然。举目四顾，依然独卧于花棚之下，乃始知其身幻于花境矣。 
 

　　冬青馆古宫词　清　鸟程张鉴秋水 

　　自序 
　　此余弱冠所作，肠肥脑满，视古今事靡不可为，初不自意其沉顿至于如此。壬辰正月朔三日，闭户无事，披阅残稿，屈指已四十余载，不能毁弃，有浮屠氏三宿桑下之恋。因命儿子辈，杂录成卷。后有嗜痂者，焉知不以树鸡榆肉处之？昔郑寒村晚得痹疾，改其名为“风”。今取同声曰“蹇”，犹郑志也。越三日壬子立春，乌程张蹇书，时年六十有五。 
