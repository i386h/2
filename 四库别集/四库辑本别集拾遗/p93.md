<!-- { "loadSidebar": true } -->
天地本一家，人己本一体。况其所自出者，犹水同源而木同根者乎？自古在昔，笃亲睦。周于九族五宗之法，其不迁者固将百世，而其迁者亦流转无穷。尊尊亲亲，老老幼幼，未始一日离析。纲常秩然，不坏不灭。而风俗醇厚，礼义兴隆。世之所以极盛大治者，由此其选也。自彝伦斁，宗法废，天理无所维持，人心失所管摄，极而至于拔本塞源，灭恩绝义，以父子而异居者有矣，以兄弟而争讼者有矣。旁视羣从，则又若涂人不相识，而反相攻者有矣。斧斤日纵，骨肉日离。此天下之所乖乱，而不可收拾也。其所关系，岂徒曰一家之理乱而已。然则历千余载而下，而乃有如陆氏之门者，岂非世之寥寥乎绝无仅有，而卓卓乎光前绝后者乎？此我皇上所以特出睿旨，以行旌表之盛典也。然世盖有之矣，而陆氏有非他门之所可及者五焉。我国朝之所许以赐旌表者，特曰义居三世，或四、五世而止，是以过此以往为难矣。而时人之能应所许，受所赐者，多不过六世焉。其在雍熙淳熙时，则有若三世者两家。在太平兴国时，则有若四世、六世者两家。在元佑政和时，则有若四世、五世者两家。在至道干道时，则有若六世者两家。今陆氏自德迁以来，以迄于今乃十世。二百年如一日，阖门三千余指如一人。共居共爨，始终纯懿，此非他门之所可及者一。自家道既兴，家政既成，孝友之行孚于中外，辑睦之风播于遐迩。自一世以至十世，若陆氏者，固已度越他人之门 【阊】  【闾】 几等矣。然门 【阊】  【闾】 之高，不惟其世，惟其人，此古今之所尤难者。惟陆氏五世而有文达九龄、文安九渊二大儒，以人品之高，道术之明，特起东南，上续道统，实以师表四海，非仅以师表一家。《大学》「知至」、「诚意」、「正心」、「修身」、「齐家」、「治国」、「平天下」之全体大用，具在是矣。陆氏之所以名家者，由二先生之名世也，此非他门之所可及者二。采冠婚丧祭礼仪而推行之，至文达，又能绎先志而修明之。故其家法着于乡社，而闻于天下。文达、文安有兄四人：九思、九、九、九韶，皆奇杰非常流，能共起家者。九韶称梭山先生，尤能加详密于治家之制。其大纲则有正本制用，上下凡四条。其小纪则有家规，凡十八条。本末具举，大小无遗。虽下至鼓磬聚会之声，莫不各有品节，且为歌以寓警戒之机焉。至此则已若三代威仪，尽在于此。如先儒之所叹者，此非他门之所可及者三。家之难齐，其来已久。先儒谓家难而天下易，故暌次家人，以难合而易暌也。一世犹难也，况累世乎？名曰「义居」，安得人皆知义，不过强合耳，如张公艺九世之出于忍是也。先朝之所赐多百姓之家，非以私其家，意以风天下，不必别其为民为士也。然闻其同屋而处矣，果有知居天下之广居而非逸居者乎？闻其同堂而食矣，果有知养大人之大体而非小体者乎？若陆氏，则世世师圣贤，人人知义理。所谓居广居养大体者，乃其素所讲习者。视彼徒聚族众以养口体，而如张公艺之坚忍以持久者，天壤异处矣。此非他门之所可及者四。唐崔元晖不异居者三世耳。家人怡怡，羣从会食无他爨。当时以为美谈，盖以其身清、家贫为之良不易。若彼尝被旌表之家者，往往库有余财，有余粟，而足以为之当不难。今陆氏以清白传家，常产素薄，而子孙日以繁衍，已至三百余人。产业曾无加益，是故常有不给之忧。所恃者守梭山清心俭素、经营足食之训，且随赀产之多寡，制用度之丰俭尔。是故能处贫若富而实贫，当匮若裕而实匮。其又孰有难于此者，此非他门之所可及者。吾以是五者论之，是皆前代先朝之时士，民间之所未闻者，可不谓之绝无仅有，而光前绝后者哉？宜太常有特旨之请，以其不可以循常典也。文安昔尝受知孝宗，今皇上克知其家，亦必有素旌表之命。恩意厚矣，又岂容徒以常典论哉！厥今为家长，而主家者也。毅然劲正，确然能持其家者。其以次弟侄辈，又类皆负才气，道问学，颖脱以出，能为公堂用志之不分，为族众服劳而不倦。恩相爱而文相接，炳相扶而蔚相辉。保合大和，一门盎如也。自父祖老成沦谢之后，而能继志述事以扶植十世三百口二百年之门户，不惟不至衰替，又若加兴盛焉者，尤可以为难得矣。然以前人始为之实难，当其欲求纯懿，虽百年成之，而犹患其未足，若后人终承之尤难。苟其少有违缺，一日坏之而已虑其有余，又诚不可忘戒惧也。今承圣恩褒别之后，肇建门闾，鼎新如式。近者见而荣之，远者闻而慕之，非仅一时之光耀也。宜如何其加之意哉！自子而孙，孙而又子。有之似之，常无间然。则本大末盛，源深流长。虽自十世以至百世，自三百人以至三千人，自二百年以至二千年可也。祖宗之泽，圣上之恩，固有终穷。惟在永保此意而不替，长守此法而无弊。上以报君，中以荣家，外以帅人。当有闻陆氏之风兴起者，运动鼓舞，浸久浸广，则人伦民德之弥厚，教化习俗之益美。虽古人比屋可封之风，可期而致也。然则今日之旌表，所以风天下者，岂曰小补，而要其终，岂曰浅功近效云乎哉！
 【《永乐大典》卷三千五百二十八「门」字韵，页二十九上引「包恢弊帚稿略」。(影印本第四十九册)】 
　赵孟坚：《彝斋文编》四卷
赵孟坚，字子固，号彝斋。海盐(浙江)人。宋庆元五年(一一九九)生。宝庆二年登进士第。为湖州掾，入转运使幕，知诸暨县。以御史言罢归，后终提辖左帑。据《四库全书总目》卷一六四考证其卒年当在咸淳丁卯(一二六七)以前。四库馆臣自《永乐大典》辑《彝斋文编》四卷。
现存《永乐大典》录：
赵孟坚彝斋文编 【十六条】 
以上十六条，校《嘉业堂丛书》本《彝斋文编》四卷及《补遗》一卷，馆臣漏辑者三条。
　　题高氏烟雨馆
　　　其一
溟溟复霭霭，极望欲无涯。村远如相合，天 【底】  【低】 若四垂。橹声因湿小，塔影被云欺。不但长雨，阴晴有间时。
　　　其二
人多晴昼至，此趣未应知。我独身常寓，霏雨暗时。曀添波面阔，绿压柳丝垂。勿有片帆过，惊飞双鹭鸶。
 【《永乐大典》卷一万一千三百十三「馆」字韵，页十五下引「赵孟坚彝斋文编」。(影印本第一百十五册)】 
　　 【墙头花】  【此条《彝斋文编补遗》已自《书画大观》辑得，但有缺漏错误，故重辑以正。】 
墙头花，红且白，一百五日过寒食，寒食过了好风日。风又吹，日又炙，满枝好花尽狼藉，人生百年罕七十。愚者见花不知惜，我辈见花常唧唧。有酒莫停杯，当歌莫停拍。头上丝丝霜雪来，老大见花方叹息。
 【《永乐大典》卷五千八百三十八「花」字韵，页六上引「赵孟坚彝斋文编」。(影印本第六十一册)】 
　刘辰翁：《须溪集》十卷
刘辰翁，字会孟。庐陵(江西)人。宋绍定五年(一二三二)生。景定三年廷试对策丙第，请濂溪书院山长。后荐居史馆、除太学博士，皆固辞。宋亡遂不复出。元大德元年(一二九七)卒。四库馆臣自《永乐大典》辑《须溪集》十卷。
现存《永乐大典》录：
刘须溪词 【九条】 　刘须溪集 【十二条】 
刘辰翁 【一条】 　《广信府志》引 【一条】 
以上共二十三条，校清刊本《须溪集》十卷，馆臣漏辑者二条。
　　韦苏州诗序
诗难评，观诗亦复未易。忆与陈俞舜卿诵韦苏州一二语，高处有山泉极品之味，共恨未见《全集》。偶郡有京递，舜卿附急足半月得之，报予共读。中读数首辄意倦，再看复然。复取前选语视上下殊不逮，因不敢复论。予后得此本，卧起与俱，久而形神相入，欲就舜卿语，而故人不可得矣。今人尝诵「兵卫森画戟，燕寝凝清香」，政尔无谓。惟朱韦斋举「诸生时列坐，共爱风满林」，乃能令人意消，颇有悟入。然《全集》若此无数，诗经评泊，别是眉目。如「白日淇上没，空闺生远愁」，正似不着一字，坐见魂销。「消遥无一事，松风入南轩。」此起此结，复在比兴之外，岂可以心力为之，苏州五字已多。即「他乡到是归，是他人几许」，造次能道及其舂容。若「佳人亦手，再往今不同」，其含情欲诉，乃在数字之后。「风淡意伤春，池寒花敛夕」，襟怀眼景郁折如此，又岂更道哉？后来非无富健如古文，痛快如口语者。亦犹唐书瘦硬，宋帖跌宕，望而可爱，然去八法愈远。王蒙在诸作中最疏拙，然简淡别有风韵者，以其未失八法也。苏州佳致，不数二谢。独不知有学韦诗如蒙帖者否，皎然空学其外，未得其内。
 【《永乐大典》卷九百六「诗」字韵，页一上引「刘须溪集」。(影印本第十册)】 
　　合皂山门记
