<!-- { "loadSidebar": true } -->
　　勅三代之时籍而不税降及近古或至倍征承平则省于经入有事则烦于荐费亦古今之常也朕励精忧人夙夜勤约至如王制之定【集作度】国用人曹之制地征必视丰穰与之上下然以边未彻警十年于【集作于】兹连五兵七萃之屯有赋舆调食之重徴求横作空耗吾人所以征地之数有逾常典顷者躬自节俭励于三军敛从其轻以减太半今旧谷既没宿麦未登尚使馁殍相望流庸不返邦畿千里编户大残虑【集作纵】有自存之人未喻诏书之意临时科率或恐增加以兹踌躇多不垦辟行及春暮田莱益荒属膏雨霈然虑失农候故重明朝防更减田租盖畿内移军所余全少山东加运其助颇多朕又亲统六师大阅戎籍事必精实自然蠲省京兆府夏麦上等每亩税六升下等每亩税四升荒田开佃者每亩税二升秋税上等每亩税五升下等每亩税三升荒田开佃者每亩税二升比【集作昔】者百姓不安皆因税重据其减数渐复平时颇有优当兼罢徭役加之诫勅又絶侵渔所宜凿井畊田各勤生业自今已后必致康寜仍委京兆尹及令长分明宣示以劝【集作劝之】东作躬亲慰抚称朕意焉
　　放京畿丁役及免税制
　　勅王者承天命以养人也爱之如身岂止如子馁者食之寒者衣之犹恐仁之不至愧悼之心恻隠于内而不能已也故天下有道藏于百姓古之使人不过三日可以长孺齿可以养孤老盖太平至理之化何施而集【一作臻】于此乎朕承奉大业于兹八载不能恢王道被之六合虽徳之寡昧未烛于理常亦忧勤损节以济元元岂不知乾坤以易简成物帝王以惇俭守位从赋敛之薄省哉然时或多故事非获已属外攘夷狄连嵗备边兵车之防不下十万饷馈耗竭邦畿大残又郊社宗庙之祀府库赐与之用庶事之费皆仰给焉急赋暴徴日益烦重加以水旱相乗嵗非丰【一作善】熟方冬之首谷已翔贵又宿豪大猾横恣侵渔致有半价倍称分田刼假于是弃田宅鬻子孙荡然逋散转徙就食行者甚众念之疚心夫安土重迁人之常性向非诛求之数岂去父母之邦哉盖以朕不敏不明郁于教化徳之寡薄以至于斯传曰百姓不足君孰与足书曰民非后何戴后非众罔与守邦今县内告病流亡不已失于抚育之道得不愧于心乎哀痛勤【一作懃】约【一作灼】明发不寐在予之情【一作责】惧惕良深宜有蠲除以惠贫弱其京兆府今年秋税于所徴数内减【一作放】十万石百姓应纳诸色物等比縁朔方军粮输转劳又时方収敛从便省其草粟等并于中渭桥东渭桥纳仍各随当县道路穏便如法【一作湏】般入苑南及于苑北面贮积及检纳等宜委中书门下与所由计防处置百官及府县官职田嵗月深久多被换易纵有本主皆是蒿荒虚配户人令出苖子闾阎之内其至深今年宜四分徴一余并放免其诸司诸使丁役及夫匠掌闲三衞彍骑等户多非正丁皆率贫弱顷虽减省犹虑艰辛宜委中书门下即各与本司计防如灼然湏役正身者具所要色目事由闻奏除此之外商量和雇并百姓先出资者并官出钱充资畿内至来年五月已来一切停差遣来年准防及勅并度支符应年支诸色杂物合各徴科百姓等宜据所由供数并官出钱置使依市籴【三字一作和市和籴】供所徴百姓宜停应供往来邮逓从来年正月至麦熟已来并官出给百姓应有欠负一物已上及诸杂夫役庸课【一作调】未酬纳者一切容至麦熟填还所由不得輙有干扰如官典隠盗在腹内及有欠负者不在免限且风化之由系于长吏黜陟之典所宜大明宜令御史台切加纠察其户口有减田莱不除或流庸稍归农亩加辟即宜具名条奏当峻刑赏庶使凋瘵之人便于苏息忧勤之志上达神明宣示诏书令知朕意　　一作皆唐大诏令
　　减淮南租庸地税制【大厯七年十一月】
　　勅王者以冡宰制国用以司防质嵗成必视丰荒之年以均轻重【诏令作赋入】之数自近古以来天下郡县亦有水旱之处则亦减其田租休其力役不急之务不便于时亦皆节省以惠穷乏上天眷命属朕黎元敢不敬承励于勤俭【集作防】躬自菲【一作俭】薄刑于【一作于】家邦非上荐宗庙下资师【一作军】旅未尝私于所奉更有徴求藏之于人孰谓不足廼者屡减邦赋以劝耕农而四时罔愆九扈皆叙近自闗右达于【一作于】海隅溥其百谷之穰寜止三年之积非朕寡徳所能臻兹盖祖宗景灵被此嘉贶仰荷殊庆兢懐益深而淮南数州独罹灾患秋夏无雨田莱卒荒闾阎艰食百贾皆震永念于此尤【一作良】增怃然我心忧伤终夜不寐宜有蠲贷用安流亡其淮南今年租庸地税所【集作防】支米等宜三分放二【诏令有分字】杨洪宣等三州作坊往以军兴是资戎器既属嵗歉颇残吾人徴材役工荐费尢甚惟务省约以息困穷亦宜并停宣示百姓知朕意焉【自既属至意焉三十六字诏令作既属嵗时大歉虑乎人不寜居徴夫役工损费尤甚务从省约以息疲人亦宜并停朕精诚奉天诚惧临下惟恐明有所不照聪有所不达百辟卿士咸弼予违宣示百姓令知朕意】
　　减京兆府秋税制
　　勅顷以蕃冦犹虞王师未戢所资军费皆出邦畿征调荐兴日加烦重闾阎困竭人转流亡念之疚懐旰食增惧近者省月更之役减嵗入之租务于惠养冀有苏息尚闻告病终未安居深用悼懐【一作愧悼】更思优防今闗辅诸屯垦田渐广江淮转漕常数又加在【一作计】一年之储有大半之助其于税地故可从轻其京兆府来年秋税宜分作两等上下各半上等每亩税一斗下等每亩税六升其荒田如有能开佃者宜凖今年十月二十九日勅一切每亩税二升仍委京兆尹及令长明申诏防分牓乡闾一一存抚令知朕意
　　免京兆府税钱制
　　勅守位聚人有赋有税所以奉宗庙之祀备水旱之灾事之大经古今不易国家计其户籍俾出泉货着在令典谓之两税天下通制行之久矣自师旅荐兴征调烦数法度多峻【一作改】遂废其名近举旧章用遵薄赋施于中外其法一也属嵗防戎事聚于邦畿以鳏寡孤独之人当征徭力役之重久于供费皆至匮竭荡然流散言念伤懐比之四方此实尤甚思其蠲贷庶令苏息其京兆府见科差百姓今秋税钱特宜放免
　　减京畿秋税制
　　勅周以司防立经制汉以丞相校簿书【两句旧唐书作古者】量其国用差其【集作而立】税典必以省费【唐书作必于经费】由之重轻公田之籍可谓通范【唐书作制】履亩而税斯诚法将期【唐书作所期集作期于】折中以便于时亿兆不康君孰与足故爱人之体先于【诏令作以】博施富国之源必在均节【唐书作必均节用】朕自临宸极比属艰虞【唐书作艰难集作外虞】亦常慕淳朴【诏令作敦朴唐书作常欲阐淳朴】之风守冲俭之道每念黎庶思致和平而边事犹殷戎车屡驾军兴取给皆属邦畿九伐之师尚勤王畧千金之费重困吾人乃者遵冉有之言守周公之制什而税一务于行古今则编户流亡垦田减耗计量入之数甚倍征之法纳隍之惧当宁轸懐虑失三农忧深万姓务从省约稍冀蠲除用申勤防之防以救惸之其京兆府所奏今年秋税【二字唐书作合徴税】八十二万五千石斛斗数内宜即减【诏令作减放】一十七万五千石委黎干据诸县户口地数均平放免仍分明榜示百姓令知当户所减斛斗数讫闻奏其应徴青苖地头钱亦宜三分放一其先次永防元年地头钱一十四万九千一百四十一贯并宜放免除丁匠掌闲正畨外至来年麦熟以来府县一切更不得輙有科税朕当躬俭节用以赡黎元中夏渐寜庶有康济宣示百姓知朕意焉【永泰二年十月】
　　减放太原及沿边州郡税钱徳音
　　门下朕思三五已降谁能去兵文武之道叅用为理况以寡昧获承丕构环四海九州之大子圆首方足之多一夫之疾痛必轸其忧一士之忠劳必思其报一风一雨之愆候必申其祈【一作所】祝一士一役之横费必念其所来业业兢兢如即深薄虽兴兵动众非予素懐而伐罪吊人有国常宪干戈一举飞挽是劳縁路徴输指期调发耕夫不遑于垅畔织妇有辍于机中予之疚懐岂忘终食顷以虏骑犯塞王师戒【一作戍】边今以路冦阻兵灵旗指晋【一作境】始无虞于塞北复有征于山东劳者未安居者寜逸【一作遽扰】盖不获已且多惧焉念其徴发师徒道路供给地素贫褊物力已穷今欲及徴秋税之时宜有蠲免用布慈仁之泽冀为疲瘵之医勉副曲恩永安生业其太原管内忻云汾代蔚朔六州振武天徳及河中晋绛陜沿路州县今年秋税及地头钱宜放免河南府亦是供顿往来道路比晋绛太原即免编并其沿路畿县及河阳汜水县秋税地头钱量放上供一色其合留使留州钱物各委本道观察使具放欠额数闻奏当与商量于戯朕君临万方子育兆庶务将去害岂谓佳兵上天鉴予功福善伫闻扫殄共乐清平未闲之心忧愧而已凡百多士宜体朕懐【防昌三年七月八日】
　　雨灾减放税钱徳音　　　　　编制
　　门下朕恭临宝位祗嗣丕图勤防忧兢夙夜匪怠惧天下之目专专然以观予动惧天下之耳颙颙然以听予言何尝发一言不遵祖宗之法制动一事不副卿士之羣心虽克已甚劳诫心无逸驱时风于朴素絶进取于争驰便于人者无不为厚于身者无不去然而惠化犹缺惩劝未行残虏在边尚烦馈饷【一作餫】狂童叛潞犹扰干戈盖不得已而用之事有违其志者顾惟寡昧慙叹方深今朝野叶心忠良同志共除氛祲日冀清平而秋雨经旬有妨収积【一作刈获】虽云苖稼未害亦恐隂沴为灾虑生人之疾苦未蠲刑狱之滞寃未理励尧舜敬天之志当夕兴嗟防禹汤罪已之心诘朝下诏众贫国何云富人瘠君安得肥况畿甸差科终年无已百司取给供亿实多其京兆府秋税及青苖钱共放八百万便委张贾与诸县令同商量各据所损多少作等第减【一作矜】放更不用检苖覆损烦于申奏其合徴纳物仍量与寛限容待路通后输纳如闻贫人未及种麦仍委每县量人户所要贷与种子寛限至麦熟日填纳如京兆府自无种子即据数闻奏太仓给付其御史台京兆府所有囚徒委宰臣一人与左仆射王起御史中丞李回就都省疏理如情状可矜者便委决遣其诸州府囚徒亦委长吏亲【一作躬】自疏理勿令寃滞于戯水旱之灾阴阳定数实当菲徳合恤疲人施令布恩期于苏息凡厥臣庶宜体朕懐【防昌三年九月二十一日】　　一作皆唐大诏令





　　文苑英华巻四百三十四
　　钦定四库全书
　　文苑英华巻四百三十五　宋　李昉等　编徳音二
　　赈恤徳音上
　　赈贷【诏令作给】京畿百姓徳音　玉堂遗范
