<!-- { "loadSidebar": true } -->
　　上幸古北口余奉檄运米于宻云宻云旧为先文康建节地制府倾圯惟古槐突兀犹存忆介子方两嵗绣衣文褓绕树下爲之临风慨然因作书寄介子书到而介子病已革不能语子昭弟持示之含泪頫其首须臾而亡嗟乎痛哉余安忍状介子哉然非状则幽宫之铭无从述也爰和泪濡笔而质纪之介子姓宋氏名炌介子其字亦称介山余季弟也明末天下大乱先文康携家避难江南舟过宿迁而介子生幼秀颖异羣儿先文康故善饮介子数嵗即耽杯酌家人戏之曰而欲效若翁耶先文康见背时甫十龄居丧如成人事先母刘夫人今庶母郝太孺人最孝于余与子昭风雨聨牀得友于之乐弱冠工制义能诗善画以门廕入国学余家为中州旧族而余又好交游喜词赋以故介子所至皆班荆于贤豪长者性恬雅风期遐畅类晋人于文酒髙防时出谐语倾座上客颇擅风流之誉遇事则周详谦谨无疾言遽色居然退让君子也于乡闾族党无间言下至奴婢终身无呵责甞谓余曰人言怒最难持我觉世无一事可怒者噫其养可知已嵗辛酉以候补内阁中书中式顺天乡试名次四十七受知于沈扶苍归孝仪沈昭子三先生咸爱重之先文康以前辛酉举于乡介子追踪其后以为公辅可期乃竟以胃病殁天乎天乎于理有不可解者其诗初学王孟近奉教于王阮亭先生又从余辨析气格声调精求乎汉魏唐宋作者之意一变而为古劲幽折之音七言近体尤擅塲殆不减李义山有集二巻校而刻之家塾画花草类陈白阳徐文长山水秀润得董巨遗法人求之多不可得时挥洒于断缣败纸精光炯炯动人爲余黄州所作花草十二幅耳介子生于明崇祯十六年三月二十七日戌时卒于康熈二十二年闰六月初七日辰时年四十有一勅授征仕郎祖讳沾明山东福山县知县祖母张丁两太夫人考讳权内国史院大学士諡文康母刘夫人生母郝太孺人初聘兵部尚书刘公讳余祐女未娶殇娶山东提学道佥事梁公讳遂女封孺人子二壆生员娶生员叶公讳元溥女壔聘前锦衣卫千戸叶公讳元滋女孙女二壆出未字将于某年月日葬于先文康赐兆之旁因以状寄壆俾乞铭于刘山蔚榛山蔚盖亲串中之有德而文者与介子情好最笃云兄荦抆泪状
　　庶母郝太孺人行略
　　呜呼太孺人遂溘然弃人间世耶太孺人素健旺自弟炘迎养芜阴归途惊于覆车而一疾纒绵越七年卒以不起岂非天哉岂非天哉荦是时待罪通潞既不能亲视含殓今将启先文康公之
　　赐兆而祔焉荦又新奉江藩之
　　命王程悤廹无能临穴一号竝以瞻望我先公先夫人托体之山阿谁谓宋逺一苇难杭则泪眼欲枯而悲肠欲碎矣忆庚申夏荦自贑复
　　命便道归省得侍太孺人之色笑不谓自此杳霭白云顿成人天之隔也呜呼痛哉太孺人生平妇道母德不可湮没于无闻而奈荦五衷摧裂莫能件系其详谨约畧质述其一二大者付其受重孙壆持以乞吾友刘子山蔚铭其墓石焉太孺人姓郝氏顺天人处士讳有德之次女先文康公居黄门省时与宛平刘少保相善也少保公纳郝处士长女知其妹之贤又加于姊少保公因自爲蹇脩于先文康公而纳之于京邸及生吾弟炌先文康公求少保公女少保公曰贤母之子必有异愿闻命太孺人事先王母丁太夫人有无形无声之视聴而事先文康公及先夫人敬顺有仪处吾母赵夫人李庶母之间谦和友善始终无间言平居庄以自持无谑笑无絮语余家自先庄敏公垂范甚肃门以内不敢有嘻嘻声而太孺人尤恪谨出于天性丁太夫人刘夫人交悦之待以异数当李自成之变太孺人奉丁太夫人刘夫人转徙流离而左右扶持无倦色及次第遭丁太夫人文康公刘夫人之大故凡附身附棺与祭祀賔客之奉皆一一经画周到无缺礼遇诸子妇蔼然慈和即仆妇亦措鞭扑而不用弟炌友顺温仁至死不见有疾言遽色者太孺人之化也先文康公弃賔客时弟炌方十嵗太孺人卒能敎之有成康熈十六年炌由官监生授内阁中书太孺人得邀
　　勅命又四年炌登贤书太孺人喜曰吾可报其父于地下矣未二年而炌亡明年弟炘亡又明年太孺人亦考终焉呜呼天乎其何弗吊予家至于此极也三年之间三讣叠来而余一官羁縻止于爲位长号余其罪人也乎太孺人生于明天启癸亥正月初六日卒于康熈乙丑正月初八日享年六十有三子男一即炌也内阁中书辛酉科举人初聘少保兼太子太保刑部尚书刘公余祐女未归殇娶贵州粮驿道按察司佥事梁公遂女封孺人女一适少傅兼太子太傅工部尚书刘公昌子邓川州知州士元早亡孙壆贡生娶増广生叶公元溥女壔聘前锦衣卫千户叶公元滋女曽孙绣虎聘武安县儒学敎谕刘公动孙女太学生德至女曽孙女二一未字一许字举人徐公作肃孙廪生世际子能昌皆壆出杖期子荦抆泪述
　　亡儿陆行略
　　余诸子皆有隽才能读书而三子陆四子着独不幸短命死着之死也余亲为文志其墓又有髙侍郎念东先生哀辞载家乘陆死时余方客京师又当诸子女俱无恙而突闻陆之变悲不自胜余素善病家人辈恐忧能伤人劝余痛自抑久之遂不敢忆及今甲戌夏距陆死盖十有七年矣陆之子吉金省余平江官舍出陆所书诗一巻求毗陵邵君子湘跋而藏之余嘉其意因追録陆一二遗事授吉金俾更乞子湘志陆墓垂不朽焉陆字海叔商丘县诸生居恒遵先庄敏福山文康诸公累世家法循循自好数嵗时值母叶淑人病昼夜省视不少懈每用药则与兄弟争尝之躬调以进淑人稍假寐则数穴牕纸含泪而望举家为之感动一日遣陆过邻邑致吊时深秋大风雨寒甚余解一裘衣之期三日返次日遽归余诘何速也对曰恐大人需裘故遄返耳其孝谨多类此陆就傅时余宦游不及亲为督课少长以制义数篇寄燕邸余与陈太史介眉同观介眉曰近日时文卑弱亟须此清疎苍莽之作正之余惊喜始知其能文也同里徐孝亷恭士以善书名有题余东园诗曰干叶闲中落虚堂冷色侵余最爱之他日陆窃书二句于壁劲防可观后不署名余颇疑恭士笔问知为陆书则益惊喜余又讶其能书也呜呼方以大成期之而不谓遽得瘵疾以死死时年仅二十有一呜呼余所为抚今追昔阅十七年而中心如捣不禁泪霪霪下也陆生于顺治戊戌年八月二十六日卒于康熈戊午年二月十六日娶户部云南司郎中夏邑崔公抡奇女子男子一即吉金嵗贡生候选敎谕女子一许字同邑刘锡嘏孙齐万







　　西陂类稿巻三十
　　钦定四库全书
　　西陂类稿巻三十一
　　吏部尚书宋荦撰
　　行述墓志祭文
　　亡室叶淑人行述
　　呜呼余年来所遭不造骨肉摧丧屡离期功之戚干支家言今嵗将不利于内子余闻即心动正月三孙岐金殇余意足以当之孰意命数有定余妻叶淑人竟溘然长逝耶念结发五十年自先王母丁太夫人至曾孙齐万已六世矣皆余与淑人所身歴今一旦舍余而去中心惨割如何可言又念淑人生平娴内则明大义其才德有不可冺者爰抆涙质纪乞一二文章之士赐之一言按淑人先世本江西泰和人七世祖讳受徙商丘之谷熟集为商丘人祖讳呈春以贡授训导父讳廷桂明天启壬戌进士歴官兵部左侍郎兼都察院右副都御史总督沿边军务崇祯朝先文康官给事中司马公官曹郎情好最笃余始生司马公饮先文康寓斋举卮相向曰我异日生女当与结姻明年淑人生遂订盟焉淑人嫡母李淑人生母帅孺人淑人生数日帅卽亡李淑人抚之不异已出方数嵗值甲申之变随司马公浮家江浙音问杳然司马公殁李淑人擕淑人归里余时以门廕入
　　朝侍衞丁太夫人谓先文康曰叶家女虽在弱龄可令荦迎娶慰我七十老人意迟恐不能待也以是淑人年十三卽归余时余家鼎盛丁太夫人余母刘夫人生母赵淑人庶母郝孺人皆在堂淑人曲尽孝谨处诸姑娣姒无间言余家自庄敏公以来家法严整至丁太夫人及余母愈加愼饬族党推爲女师余母在日卽命淑人代综家政迨今五十年于姻戚里党吉凶往来嵗时祭祀馈食及田园租税之稽核衣服酒醯米盐之琐屑皆井井有条理纤悉不苟其操作之勤自奉之俭有里中妇所不能堪者淑人产五男六女男督之向学女教之治家男学业进则辴然喜否则严责之不少假人咸曰淑人善敎子女适人皆勉以恪守女诫无攸遂惟酒食是议每戒曰吾见人家女子归宁多言姑之薄语絮絮不休吾甚非之愿汝曹毋复然不则吾不令汝归也女唯唯人咸曰淑人善训女余官黄州时淑人奉赵淑人归里劝余纳妾薛氏生子筠七日而薛亡淑人笃爱之每摩其顶曰余诸子女皆婚嫁独此子未婚是余所惓惓耳余自官郎署卽不以家随迨叨
　　圣天子非常知遇一嵗三迁再膺旄节
　　国恩愈重家计愈疎二十年来无一衣一簪珥寄淑人淑人从家邮中数数以廉谨相朂曰我家中黾勉耕纴足爲儿孙计不愿君寄一钱归也噫室人交谪自古已然余何以得此于淑人哉余年十七八卽抱清羸疾药饵终身淑人素健甚药不入口三年前忽婴血疾少间余迎之来吴方谓髙堂谢世手足雕伤独白首夫妇天涯相对庶几少慰余怀不谓两年聚首一旦摧折未免有情何以堪此嗟哉嗟哉遗挂在壁清尘委牀此余所以老泪涔涔呜唈而不能自已也数日前家人来吴淑人之娣寄语儿軰曰尔母曩衣一香色绫袄将十年矣今在署中吾料必仍着此衣余闻之笑曰果然其俭朴多类此淑人生于明崇祯乙亥四月十二日卒于康熈丁丑四月初二日得年六十有三初封安人再封恭人三封淑人子男子六基直保定府同知娶兵部车驾司主事狄公宗哲女皆前卒至内子顺天鄕试副榜娶慈谿县知县刘公动女陆郡庠生前卒娶户部主事崔公抡竒女着邑庠生娶中书舍人李公芳广女皆前卒致贡生初娶安平县知县刘公士冠女继娶沧州知州王公羽女皆淑人出筠郡庠生聘武英殿大学士吏部尚书李公天馥女薛氏出女子六一适贡生侯公忭子理藩院知事方至一适江西提学道王公震生子元氏县知县组一适贡生侯公懃子廪监生方履一适江南提学道刘公士龙子南阳县训导圣学一适镇守开归等处总兵官左都督髙公第子世袭二等阿逹哈哈番拱弼一适工部尚书汤公斌子贡生沆俱淑人出孙男六基出者二如金候选中书初娶理藩院院判李公防生女继娶贡生侯公方揆女岐金郡庠生前卒至出者一崋金聘翰林院检讨窦公克勤女陆出者一吉金临颍县学教谕娶候选州同知李公倓生女着出者一韦金邑庠生娶候选通判叶公增英女致出者一禹金未聘孙女二一适监生刘公德载子锡嘏陆出一未字至出曾孙一齐万吉金出当基与狄氏相继亡不忍闻之淑人淑人病中梦见狄氏曰吾夫妇已死愿姑无念我不久当相见也呜呼痛哉呜呼痛哉
　　亡儿着圹志
