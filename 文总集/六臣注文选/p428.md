<!-- { "loadSidebar": true } -->
　　含悲【善曰左氏传子鱼曰周公相王室以尹天下于周为睦分鲁公以大路大旂夏后氏之璜封父之繁弱尚书曰鲁侯伯禽宅曲阜　济曰繁弱弓名谓世祖崩今对弓而流涕昔黄帝升仙遗其弓而羣臣对之流涕也曲阜周公所封国名也言思昭王知望周公而含其悲】改赠司徒因諡为郡王礼也惟公少而英明长而润风标秀举清晖映世学徧书部特善言【翰曰言谈道也】鞶恱之丽篆籀【直又】之则【善曰法言曰今之学者非独为之华藻也又从而绣其鞶帨李轨曰鞶带帨巾也喻今之文字烦多非独华藻也巾带皆文之如绣也汉书史籀音义曰周宣王太史作大篆　向曰鞶带也帨巾也喻礼乐衣冠之美丽也篆籀皆古文之书】穷六义于怀抱究八体于毫端【善曰毛诗序曰诗有六义焉一曰风二曰赋三曰比四曰兴五曰雅六曰颂汉书八体六技韦昭曰一曰大篆二曰小篆三曰刻符四曰虫书五曰摹印六曰署书七曰殳书八曰书　铣曰诗有六义字书有八体也】奕思之微秋储无以竞巧【善曰孟子曰奕秋通国之善奕者也储谓储蓄精思也马融广成颂曰储积山薮广思河泽　良曰博奕之亊也储谓蓄精思也奕秋天下之善奕也言王之奕思虽奕秋之储思无以竞其巧妙也】取睽之妙流睇未足称竒【善曰周易曰木为弧剡木为矢弧矢之利以威天下葢取诸聧幽通赋曰养流睇而猿号李虎发而石开　济曰取睽射也养由善射流睇而猿号也睇邪视也】至公以奉上鸣谦以接下抚僚庶尽盛徳之容交士林忘公侯之贵【善曰周易曰鸣谦贞吉中心得也尚书曰奉先思孝接下思恭辨亡论曰接士尽盛徳之容吴志鲁肃曰不失下曹从事交游士林】虚怀博纳幽关洞开【善曰邹润甫为诸葛穆荅晋王命曰虽曰博纳虚怀下开戴逵栖林赋曰幽关忽其离键风暧以云頽西征赋曰胷中豁其洞开　翰曰道体幽微本于闲也人皆难晓而王洞然开通至其妙理也】宴语谈笑情澜不竭【善曰毛诗曰燕笑语兮是以有誉处兮世说曰王太尉云郭子语议如悬河写水注而不竭　向曰其情如波澜不可竭尽也】誉满天下徳冠生民【善曰孝经曰言满天下无口过干宝晋纪武帝诏曰葢徳冠生民必飨不泯之荣　铣曰冠首也言其徳为生人之首也】葢百代【五臣本作世】之仪表千年【五臣本作载】之领袖曾不憖【鱼靳】留梁摧奄及【善曰荀氏家传曰荀彧徳行周备名重天下莫不以为仪表王隠晋书曰魏舒为相国参军晋王特加器敬每朝防罢坐而目送之曰魏舒堂堂实斯人之领袖也左氏传孔丘卒公诔之曰旻天不吊不憖遗一老礼记曰孔子早起负手曳杖逍遥于门歌曰太山其颓乎梁木其坏乎　良曰憖惜也梁摧谓如屋之梁栋摧折也奄及言速及也】岂唯侨终蹇谢兴谣辍相而已哉【善曰潘岳贾充诔曰秦亡蹇叔舂者不相杵史记赵良曰五羖大夫死舂者不相杵史记以为五羖而云蹇叔未详潘沈之防　济曰侨谓子产也蹇谓蹇叔也终谢皆死也子产死郑人兴歌曰我有子弟子产诲之我有田畴子产殖之子产而死谁其嗣之此则兴謡也秦相蹇叔死秦人皆辍舂而思忆之相送杵声也】凡我僚旧均哀共戚【翰曰戚忧也】怨天徳之无厚痛棠阴之不留【善曰周易曰用九天徳不可为首也邓析子曰天于人无厚也何足以言之天不能令夭折之人更生为善之民必夀此于民无厚也淮南子曰日朝发扶桑入于落棠髙诱曰扶桑日所出落棠山日所入也向曰落棠山名也日所入也言其光阴不复留也】思所以克播遗尘敝之穹壤【善曰魏都赋曰列圣之遗尘曹植露盘颂曰敝之天壤以显元功　铣曰播布穹天壤地也言使遗尘之声与天地同敝】乃刋石图徽寄情铭颂【翰曰刋刻也徽美也】其辞曰
　　天命鸟降而生商【善曰毛诗商颂文也　翰曰有娀氏女吞鷰夘而生契契殷之先祖也商则殷也萧氏殷后故述也】是开金运祚始玉筐【善曰金谓殷邹子曰五徳从所不胜虞上夏木殷金周火吕氏春秋曰有娀氏有二佚女为九成之台饮食以鼓帝命燕往视之鸣若隘隘二女爱而争搏之覆以玉筐少选发而视之鷰遗夘而北飞遂不反髙诱曰帝天也天命燕降夘于有娀氏女吞之生契　济曰殷以金徳王故曰金运也有娀同善注故云祚始玉筐也】三仁去国五曜入房【善曰论语曰微子去之箕子为之奴比干谏而死孔子曰殷有三仁焉春秋元命苞曰殷纣之时五星聚房房者苍神之精周据而兴　向曰三仁同善注房苍神之精则周室木徳而兴焉】亦白其马侯服周王【善曰毛诗序曰有客微子来见祖庙诗云有客有客亦白其马又曰侯服于周天命靡常　铣曰武王胜殷纣微子封于宋以奉殷金徳故白其马侯服谓为诸侯以奉周王也】本枝派别因采命氏【善曰微子之后食邑于萧因氏焉毛诗曰文王孙子本枝百世吴都赋曰百川派别汉书曰扬雄之先初食采于晋之扬因氏焉左氏传羽父曰胙之土而命之氏　良曰本枝谓与殷同根枝如木之生焉后乃分族如水同源而分流王畿二百里地曰采其萧氏之先萧叔大心因食采于萧命为萧氏焉水分流曰派也】涉徐而东义均梁徙【善曰谓徙兰陵也王隠晋书曰徐州部东海郡兰陵县班固髙纪賛刘向曰战国时刘氏自秦获于魏秦灭魏迁大梁都丰故周市说雍齿曰丰故梁徙也颂髙祖云涉魏而东遂为丰公　翰曰萧氏本从殷涉于徐州东居于兰陵县则萧氏之地均同也言迁居之义与刘氏徙大梁移居于丰同也汉氏随魏从大梁移在丰居中阳里梁地名也】自兹以降怀青拖紫【善曰解嘲曰纡青拖紫朱丹其毂　向曰怀拖皆衣之也青紫贵服饰也】崇基岩岩长澜濔濔【密尔反　善曰毛诗曰节彼南山维石岩岩又曰新台有泚河水濔濔　铣曰岩岩髙皃濔濔流长皃言其祖宗徳髙而祚长也】惟圣造物龙飞天步【善曰庄子孔子曰夫造物者为人司马彪曰造物谓道也周易曰飞龙在天利见大人毛诗曰天步艰难之子不犹　良曰造物谓利万物也龙飞为升帝位天步谓游于髙逺至艰难也】载鼎载革有除有布【善曰鼎革二卦名也周易曰井道不可不革故受之以革革物者莫若鼎故受之以鼎汉书音义文颖曰孛星多为除旧布新改易君上也　济曰载则也鼎革易卦也鼎者取新之义革改也改旧之理也除其故事以布新制也】髙皇赫矣仰膺干顾【善曰曹府君陈寔诛曰赫矣陈君毛诗曰乃眷西顾此维与宅　翰曰赫盛也膺当干天也】景皇蒸哉实啓洪祚【善曰毛诗曰文王蒸哉潘岳羊夫人谥防文曰光啓洪祚庆流万国向曰蒸君啓开洪大祚福也】乔岳峻峙命世兴贤【善曰毛诗曰崧髙维岳峻极于天维】
