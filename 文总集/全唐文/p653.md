<!-- { "loadSidebar": true } -->
    渤海县高迈、高秀历官清途，位望崇重，及悬车之岁，挂冠辞归於邑。邑宰白雄令吏置酒肉於其家。吏於道傍停，肉为鸱鸢所食，还以此报。雄不之信，命官属科之。
    高迈、高秀，俱承茂族；难兄难弟，各登清官。故能望高陆宝，价重韦珠。棠棣春风，芳菲两袭，桑榆日暮，光景同归。挂冠冕於东门，方休白首；奏弦歌於北里，直散黄金。邑宰率由旧章，礼宏於羔雁；县吏恭承嘉命，事失於鸱鸢。伏念刑书，眷言史。大夫学吏，狱虽成於鼠偷；京兆能官，罪不加於鸟攫。
    ☆高迈
    迈，中宗初年人。
    ○济河焚舟赋
    昔孟明之载战载北也，空山肉填，平地血流，匹马只轮，荡然不收。社稷包羞，朝廷隐忧，用兵至此，不死何求？诚以弃瑕之恩未报，拜赐之言虚设，砥名励节，易地改辙，冀桑榆之未晚，得雌雄之一决。复总元戎，申薄伐，驷马云屯，长剑电掣，哮阚兮前貔後虎，威棱兮左霜右雪，火千旗而四面风生，雷万鼓而一道地裂。小长平之瓦散，凌不周之柱折，朝出乎咸秦，夕济乎孟津。其气益振，其屈欲伸，於是指河中之舟，示军中之人曰：“吾与君子，誓雪前耻，雪则出黄泉之下，胜则入青□之裹。吹嘘而霜露变，叱咤而风尘弭，虽无此舟，谁无此舟尔？否则骸骨为异乡之土，魂魄为邻国之鬼，虽有此舟，谁有此舟矣！”命焚之。夫其火与木相守，水与火相煎，烘大川，长湍，龙吼乎沸潭，鱼喁乎汤泉，舳舻化而为炭，楫棹而为烟。水声与军声合，旁括乎地；火气与兵气斗，上冲於天。是以天为我赫怒焉，地为我震で焉，林木为我枯死焉，山陵为我崩骞焉。千里而高鸟不过，四遐而猛兽莫前，况於人乎！况於国乎！於是晋君闻之，心攒百箭，背负芒刺，形神无主，手足若坠。曰秦师德之修，诚之至，天将启，吾将避，闭城郭而不出，潜锋以自备。以五庙苟存为幸，以万人苟免为智，敢怙其山河，而虞其土地？於是晋实为主，反为客；秦实为客，反为主。不战而胜，不攻而取，掠地於大河之北，封尸於崤陵之下。既而鬼雪前耻，人解厚颜，四顾野清，横行而旋，讠声破晋山，喜气塞秦关。曹沫复鲁之勋，自居其下；范蠡平吴之力，莫厕其。
    此役也，见孟明之临事，暂否终泰，图之大也；见子桑之举人，遗粗得精，鉴之明也；见秦伯之用贤，责功舍过，道之在也。臣事君不必自致，藉让司之公；君使臣不必自得，藉主司之忠。由是观秦伯之有子桑，犹耳目之在躬，以其视视一国之明，以其听听一国之聪，自可以翊天子，还淳风，代与三五比崇，身与二八争功，威强晋，霸西戎，不亦宜乎！明明我后，渴贤固久，悬无私之镜以照六合，持无私之衡以秤九有，掇奇拾异，葑菲尽取。若有一人兮，近文章，含坚贞，悔已往之无成，谋大来於此行，出蜀郡题桥以见志，入函关弃以示诚，宁作焚舟而死，不为弃甲而生，投军於子桑，自比於孟明，君谓之何如哉？言之不可以已也，颂之曰：析薪如之何？匪斧不克。事君如之何？匪媒不得。是知焚舟之役，非孟明之力，子桑之力也。
    ○度赋
    昔在太始，原於物初。天地草昧，建皇王以为宰；淳朴自理，非贤臣而勿居。历云官与鸟职，接《洪范》而《周书》，无不较权衡之轻重，考度量之盈虚。因物以极神，托数以明象，积分而成寸，引尺而为丈。列阴耦而阳奇，法天三而地两，准之亿万，其如指掌。时止则止，时行则行，随物而应，施不失平。其至妙也，多少不能以藏数；其至微也，长短不能以隐情。易而无欺，简而无惑，节之以礼，其仪不忒。圣人进退以观象，君子方圆而取则，成百王之规矩，为万代之绳墨。钦若伯禹，圣哉为王，道济天下，爰敕大章。投足既广，行地无疆，彼里之难测，用度之可量。四时以日月为明，万国以君王作大，同衡律而一轨量，海内平而天下泰。居日中而成市，观异方而毕会，在商贾之所资，惟尺度而为最。夫道以神契，物以言筌，义无不尽，理无不全。度之为物也，资道以为用；度之为道也，托物而无偏。述斯往矣，吾不知所以然。
    ○鲲化为鹏赋
    北溟有鱼，其名曰鲲，横海底，隘龙门，眼仑々而明月不没，口呀呀而修航欲吞。一朝乘阴阳之运，遇造化之主，脱我鬣，生我翅羽，背山横而压海嵯峨，足山立而偃波揭竖，张皇闻见，卓荦今古。过鲁门者累百，曾莫敢睹；来条支者成群，又何足数？既负此特达壮心，亦有取也。若张垂天，激洪涟，海若簸其後，阳侯腾其前；汹如也，皓（一作皎）如也，蛟螭为之悚（一作怛）怖，洲岛为之崩骞。如此，上未上之，邈矣三千。接海运，抟风便，飞廉倏而走，羊角忽而转；勃如也，蓬如也，□溟为之光掩，山泽为之色变。如此，高未高之，腾夫九万。足踏元气，背摩太清，指天池以遥集，按高衢而迅征；时与运并，道与时行，遗夭阏之类，放逍遥之情。如此，自一日，亘千岁，阴数与阳数际，下夫南溟之裔。呜呼！谁无借便之事？九万三千，故非常情之所希冀；谁无回翔之图？一举六月，故非常情之所觊觎。由此言之，则凤凰上击，诚未得其锱铢；鸿鹄一举，适可动其卢胡。况鹪鹩（一作鹑鹌）之辈，尺之徒，易安易给，其足其居。须臾之，腾踯无数；龌龊之内，翩翻有馀。伊小大之相绝，亮在人而亦尔。凌云词赋，满腹经史，婆娑独得，肮脏自是，不大遇，不大起。谓斯言之无徵，试假借乎风水，看一动一息，凡历天机（一作夫几）千万里。
    ○长明灯颂（并序）
    离娄之目，处ウ室或不能睹灯处之皎如也；澄公之掌，在元夜或不能照灯在之了如也。故大雄氏以方便力，救黑暗界，藉其光，诱其人，佛所以有然灯名，法所以有传灯义。大抵长明灯，是其蕴乎！夫日主昼，太阳之精，中则昃，昃则没，我长明灯不没；月主夜，太阴之精，满则兮，兮则尽，我长明灯不尽；日月尚尔，况小光小明哉？要自积苦为海，举足见溺；积邪为山，举足见碍。竟不能彷佛之，或彷佛之，不克成就之，言之可为长叹。我邑中有俊杰主此，然灯精进，或就于宝融寺藏经院。且夫兰炷火，吾见其盛，未见其微也；铁盆盛膏，吾见其增，未见其减也。一笼而四时长花，满室而终岁不夜。人见之者，一作礼眼蒙利，再作礼心蒙爽，心眼自相照了，内外由是洞彻。然则终日见灯，未尝见灯；终日不见灯，未尝不见灯。夫达观者，如是也。意者不独於此，直上照一天二天，至三十三天，无门不辟，恒沙善人，由兹而入；直下照一地二地，至一十八地，有狱皆开，多劫罪人，由兹而出。若然者，四维上下虚空，可思量不可思量邪？我长明灯实相功德，亦复如是。迈三数年内，愿铭颂之，迫贱事，未构斯文。一朝染目疾朦胧，而不自审从何得也。遂梦神人语迈曰：“子於长明灯，其有负乎？”迈应声而寤，寤而起，起而作颂，明日目愈。颂曰：
    见外灯长明，见内灯长明。万恶自光中灭，万善自光中生。不见一灯。百千万亿灯，至於无穷；不见一人，百千万亿人，归之於大同。空则是色，色即是空，弟子作颂，允执厥中。
    ●卷二百七十七
    ☆贾曾
    曾，河南洛阳人。景□中为吏部员外郎，开元初拜中书舍人知制诰。坐事贬洋州刺史，徙庆州郑州。入拜光禄少卿，迁礼部侍郎，十五年卒。
    ○水镜赋
    原夫水能利物，镜以含虚，泛攸往，盘龙是居。蕴灵长而远蓄，悬洞鉴而藏诸。其止水也，体静而舒，惠风拂而逾益，明月来而不如。清则澈底，蒙纷濯洗，朗亦难杂，逢昏可合。则有分流学海，挂影仙台，映冰壶而洞澈，连锦帐以徘徊，是用益澄流品，取鉴群材，涸鲋思跃，飞难自猜，挹馀波而得润，虽屡照而常开。惟兹道也可允孚，惟兹务也可长守。所以息侥幸之心，杜谗慝之口，将座铭之不若，虽扑满而何有？士或湮沦，时多苦辛愿濯缨而未暇，思照胆而无因。空匪材而滥挹，愿将此以书绅。
    ○命皇太子即位制
    朕闻宇宙者，至公之器，不获已而临之；帝王者，因时之运，非有待而居之：荩在於拯俗济人，功成名遂而已。朕以寡昧，虔奉鸿休，本殊王季之贤，早达延陵之节。昔在圣历，已让皇嗣之尊；氕雪神龙，终辞太弟之授：岂惟衣冠所睹，抑亦兆庶咸知。顷属国步未夷，时艰主幼，大业有缀旒之惧，宝位深坠地之忧。议迫公卿，遂登皇极，日慎一日，以至於今。一纪之劳，勤亦至矣；万方之俗，化渐行矣。将成宿愿，脱屣寰区。昔尧之禅舜，惟能是与；禹以命启，匪私其亲：神器之重，允归公授。皇太子隆基，有大功於天地，定阽危於社稷，温文既习，圣敬克跻。委之监抚，已移岁年，时政益明，庶工惟序。朕之知子，庶不负时，历数在躬，宜陟元后，可令即皇帝位，有司择日册授。朕方比迹洪古，希风太皇，神与化游，思与道合，无为无事，岂不美欤！王公百寮，宜识朕意。
    ○论郊祭合设皇地表
