<!-- { "loadSidebar": true } -->
　　公讳杞字南美新安汪氏也英济王七世孙景徙于婺源县景生高高生济济生丕丕生惟良是为公曾祖隐德不仕翰林侍读钱醇老尝表其墓惟良生叔渐是为公祖以子赠奉议郎叔渐生路登绍圣四年进士第官至承议郎知信州贵溪县是为公父以公赠至银青光禄大夫宗人翰林学士彦章称其人以比元鲁山娶万氏赠蕲春郡夫人张氏赠大宁郡夫人寜生四子公其仲也旧名利国少笃于学方朝廷兴舎法于天下公与兄利往俱选上舎继而入辟雍解于开封府建炎二年太上皇帝龙飞策进士始中第授迪功郎南康军司法参军郡经李成兵火大将韩忠武公提军数万过郡趣军食甚峻守惧不给至乞祠公始仕独毅然画策请税商船尽输米以济用度檄公摄仓官应之军士哗不可止公呼队长谕之曰籍各有姓名在也一不如律案其名告大帅申军法矣皆噤不敢出声自卯漏下至五鼓乃毕人服公可驭众任建州崇安县丞县库陷失缗钱逾数十千公声色不为动第责库吏限一月俾输时建守魏邦逹治有威严欲逮系之公啓曰是无益也积弊至此愿听其所为不效则寘狱未晚既限满果尽得之有兄弟五人讼家资累年不能决公列之庭下举唐贤韩思彦饮乳事训之皆感泣遂均产课民艺桑柘十六万株守及诸司竞论荐改右宣教郎知饶州安仁县县因冦退后版籍焚逸产税之数殆失其半冒佃匿税余五万缗民输绢及苗役悉增于旧公括而正之一绢减税钱三百余苖米役钱和买十减其四而豪戸兼并所不利相率腾讼于朝事下漕司委郡丞来治谓公必有妄用公谢曰一钱出入有簿籍在请以姓名所输揭诸乡有不实者当尽诉矣乃无一人诉者上下弥服公即兴县学以诱劝其俗略无惩治之意贵人寓公莫不誉叹知建昌军南丰县其治如安仁民以孝行著者凡十九家根在逃絶戸亦万余得税钱六百缗米二千三百斛催税之长始无偿纳之患属嵗旱发廪赈之活数万乡民为立生祠易县桥以石梁以公名有宿寇张小者据巢穴几二十年公合弓兵一战平之时经界始行不扰而办邻邑皆来问其法逃戸复业者四千三百增桑柘四十万修水利四百余所由是监司以公治状上闻遂籍于中书后十有五年公赴官广东经南豊百姓犹遮道送迎颂公未忘也知信州玉山县以其余力新县宇葺舘舎整涂路之阻而献言者欲开运渠自县以逹常山公则拒之曰是不特劳民费用且坏人坟墓甚众而山径髙险皆石亦岂能通也议遂格会邻境有恶少夺食顽民郑一龙亦啸聚为应公捕诛之百里乂安通判肇庆府一日海舟数十百奄至若有异府汹惧失所为公单骑走岸次嘻笑谕之众皆靡去被檄摄英州阅再嵗有惠爱既还里中则曰吾老矣筑室治竹石聚书万巻以教子弟延宾客饮酒赋诗自适朝命除公守韶州竟丐祠禄主管台州崇道观者四武夷山冲佑观者一当淳熙二年太上庆寿恩霈以龙飞榜进秩而徽州守臣应诏以公年虽七十歴官治绩精力尚强可选监司郡守亦莫能起也闲居二十年康徤燕怡与其室黄夫人皆上寿子孙数十侍侧澹然无声色之娱乡闾敬之若父祖嵗饥大家务闭籴公独发私廪损其价以惠贫者两邑令至谢于门今年正月考妣加赠恩至犹与族婣庆会自以致家布衣叨世科虽不及养而赠官封邑俱至二品谆谆【案此处有脱文】九十有三官朝散大夫赐服三品有诗文数十余巻藏于家娶黄氏同邑进士造之女年亦八十九矣三男子邦俊迪功郎南安军大庾县主簿邦直当以遗恩受命龄举进士有声三女子壻则进士黄钦承黄时心左宣义郎签书桂阳军判官方正已孙男七咏谦谔该谊词训孙女七长适董爀次黄玠次夏朝宗余在室曾孙男三女二公性介直资明敏歴宰三邑半刺二千石皆以亷能称其治邑先教化必更学舎招延士子至今安仁之学冠于诸邑银青公在小官有谓之真清者公因以真清所至榜官舎为名其贰肇庆为直南恩守讼事守以厚餽为谢力辞不受出行属县宰有以白金二百星助公修廨者公斥寄之军帑后宰以贜败人始服公不负于清名当路公卿知已论荐亦众而不肯俯仰以求用老而静退自营夀藏于所居之近奬山造僧庵筑亭宇甚备至是以十二月壬申葬焉予顷在信幕公为玉山熟其行事往嵗过其乡见公犹精明未衰也今夏如宣城再经其门闻哭声则公丧既数月矣因于其家而哀之及葬邦俊等来请铭铭曰
　　汪姓之原踦能执干自随迄唐盛于新安既祀既封我朝而王将相文儒显以四方惟婺源宗十有五世聨芳登名父子以继嗟哉韶州廉介特立晚秉一麾早制三邑善政美才足用有为蕴竒于衷曾莫究施黄发鬖然世其真清乐于家林寿几百龄有子暨孙足大我后天祐善人岂惟其寿奬山峣嶕自营其藏闾里敬思公为不亡
　　朝奉大夫新知泰州宋公墓志铭
　　宋姓自陈州南顿来寓上饶筑室城南而葬于德源之山葢左中大夫直秘阁讳孝先者始也秘阁生三子其长与仲亦典州治县有声称不幸相继以殁独其季以才谞闻于时淳熙九年由澧阳守赐对便殿天子喜其对以为才可用在近制既歴郡则应郎选而公恬然复以郡自乞执政惊叹曰是何取之廉耶为择近次畀以泰州既归闾里之贺客未竟公得暑疾暴下医亦易之甫数日遂不起向之贺者皆失声悲咤不特为宋氏惜也将葬诸子来请铭而予之居幸为邻又与其兄弟往还亦旧义不可辞公讳适字叔敏即秘阁季子也少尝举进士不利乃求为有用之学闻其乡先生遽于易数者往从之游得其説甚富既而补秘阁宗祀恩调温州支盐食所故多亭戸迓新列裒白金以为费至公独不受籍其数还之众服其亷三年不敢慢易宿弊悉除歴饶州军事判官饶号剧郡且刑狱坑冶二使者在焉狱讼不得自专毎有问不以罪州则以咎幕职公从容其间辨析无挠嵗小歉元夕摄守者尚欲张灯华餙旦具公敛板争之屡却不顾卒从公议诸司用是知荐秩满改古宣义郎知邵武军泰宁县在闽为岩邑或劝急财赋缓民讼者公曰此俗吏之为也悉意听决务适其平则修学校迪诸生以礼义是嵗乡贡邑之士为多间擢第春官既代者将至邻邑伺其便挟上官势欲以盐数万斤寄售公拒絶之然后以印付代者民为立祠记其事得通判靖州靖荒逺有夷獠难驭铨部偶许其阙亲旧谓公曰是道傍苦李也公曰吾贫仰禄所愿施为以报国家亦何择驰单车就道既视职俄报洞贼入寇众号二万公度主将不任事劝其在告以事付我因求所以致寇之由命乡老往谕之贼酋据谢曰吾州所为类若是吾忍畔乎而官军徼功欲乗其怠击之公曰是吾失信也异日有患将若何遂深入其巢抚定以还通判临江军会秋选进士公分司试院中郡支衣钱不逮数哗怒不可遏居民匿走惧其将乱公欲出视之主文者谓有法禁公笑曰轻重有权此法所不载也苟获罪某当任之乃犯门而出徒歩至通衢呼卒伍之长告以利害且曰郡帑钱不足当以吾防钱足之众大喜罗拜皆归营不敢动公密捕其首正其罪帅与宪台闻之欲上其功公力谢曰是彰守之过也莫不叹服知澧州亦有猺洞之患公陛辞日上尝谕以恩信为先公至则宣布诏旨凡固结其心者靡不备举猺人感动时相率拜庭下公又思所以防制之者取四县义勇及弓弩手分隶于五知寨而统以都巡检给器仗教以行阵缓急皆可用夷獠畏戢无敢犯嵗比不登公讲求荒政甚至官廪之赈颇不充敦劝豪右积谷之家皆使备粜然为定升斗均价直虽深山穷谷置塲以济故一州之民独无流徙归入见遂详言之反覆论奏至于六七时江浙旱暵上方以州县赈济无实为闻公言称善以为才者此也公为人敦厚儒雅事亲孝谨奉二兄恭甚交朋友以信义而无吝啬然遇事有守不肯妄进取以徼名利居闲治废田为圃艺花竹载酒赋诗与宾客游从甚适其为郡见邻境以发擿县令为声名则叹曰今之官莫难于令使其谬而不法赃而有实罢之何媿责以细故而不复寛之吾不忍也人用是服其长者始葬欧阳夫人卜地于崇孝乡陆村规为三竁植万松其上时公年未四十人以为蚤公则曰人讵有不死后数十寒暑会当同归今力所可及也然公再娶向氏十五年前亦卒既啓圹而纳之今公遂处其中不谓知命也哉公卒以七月五日葬以十月九日享年五十有七官至朝奉大夫考秘阁少年取上第两为都公卫卿持节案刑以吏能着累赠至金紫光禄大夫祖讳舜臣故朝散郎通判宪州以秘阁赠亦至金紫光禄大夫曾祖讳良弼故大理寺丞以朝散赠至朝请郎妣刘氏薜氏皆赠夫人公之配欧阳氏向氏皆封安人子男四世誉世儒世侢世求孙五鉴铸镛铿镗铭曰
　　独夫腥闻覆商鼎防归宗周抱其皿有氏于宋裔斯永在汉则昌唐则璟声名昭垂业彪炳逮于我朝繄国姓惟宣暨元族之并公家淮阳系滋盛卿月辉辉近相暎子皆方州季益令承兄事亲友以敬良于效官逹为政獠夷绥和民不病左符载更时遇圣年不我留逝期命猗嗟后人席余庆
　　太令人郭氏墓志铭
