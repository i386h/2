<!-- { "loadSidebar": true } -->
　　万死粪土臣文成言臣忝朝班幸蒙驱策不了一使罪应至死自可钳口吞声伏待刑书灰身粉骨甘从斧钺岂可昆虫惜命雀防贪生区区微心有所未尽臣平生好学颇爱文章虽不逮于词人滥流传于视草近来撰集诗赋表记等若干卷编集拟进缮冩未周负谴明时方从极典恐士衡止息华亭之泪不闻嵇康顾影广陵之音永絶缺简零落抱痛幽泉昔司马迁请就腐刑以终史记汉武帝愍其至恳矜而许之伏愿陛下遂臣万请之心寛臣百日之命集録缮冩奉进阙庭微愿获申就死无恨然则归罪廷尉肆诸市朝腰领横分有同仙化【一作苑】肝脑涂地百代如生骸骨埋尘千载不朽无任迫切之至
　　陈情表【已见五百七十九卷】　　　　　张　说
　　第二表【已见五百七十九卷】　　　　　前　人
　　同前　　　　　　　　　　苏　颋
　　臣某言臣伏奉今月十三日制銮驾闰九月十日幸长安陛下东封礼还西賔系望颙颙品物不独耆老属黄壤年丰翠华时迈制书爰降恳愿咸逹相聚忻跃不知所裁迹諠路衢声溢歌颂若臣者奉辞轩屋萦疾镐京常恐先犬马塡沟壑朝闻既获瞑目犹生臣某诚欢诚喜顿首顿首死罪死罪臣弥旷旬深官曹事缺乞解见职罄陈前表又伏奉今月五日勑以司务闲不妨医疗所请辞官不须者臣志不动天身何容地周章慙悸惶骇战栗退则恩被羽翼德均造化臣之不敢止也进则匍匐罕遂支羸薾然臣之不能任也臣所进退失守涕洟呜咽宜其重请骸骨岂可虚荣省署窃以鸿私俾疗成贷特矜日夜翘清跸之途炎凉近素秋之节臣希眇视跛履手之足之觊凭渥以还魂輙延慈而待罪不胜悚踊悕惧之切谨附起居使朝议郎右补阙内供奉臣李邻奉表以闻臣无任
　　初至益州上讫陈情表
　　臣某言奉辞阙庭驰诣州府以某月日上讫臣某中谢臣禀识愚妄受恩忝越十有四年中书省三命承明庐臣窃比方倍逾于是特编皇揆不以人进乆于近密众莫过臣厚施如丘山微功罕丝发遂叨宰弼莫允瞻望心虑何补血诚徒勤陛下深慈矜愚至德念旧以臣颇习儒训更超宗伯臣益用慙负匪遑底宁岂悟西南重镇巴蜀粤壤爰杂县道且聨军戎付臣兼之才实不逮审【疑作窃】自能省亟经闻彻诚谓凭威可尽力谕指期致命臣敢辞事谁云効忠及当官而行临事益惧者竟乏邉鄙之筭倘贻朝廷之辱其于静人蠲役惩吏抑强惟国之政庶臣能勉流波出浦而呜咽鷰辞巢而顾慕况若臣者最蒙圣渥云山万里霄汉独逺载惕拜章失图无任
　　辞上滑州刺史陈情表　　　李　邕
　　臣某言臣素无艺能积负讪谤众口之多自可销金怨讐之心毎堪殒首伏惟陛下至明大圣察之纎微淳德上仁洗之瑕秽山川纳者不择薰莸天地覆之是霑雨露且乆荷惠渥大底官荣今臣蒙国用累及躯命事出涯分之外恩加父母之深已逝之魂复归朽质既存之地更忝高班虽欲杀身未能报德弥惭持禄有以保名秋鷰将辞必徘徊于大厦老马离秣终顾步于华轩况臣今兹六十有七光隂荏苒行止欹危就木之时未知几日悬车之岁仅有三年不任违逺涕恋之至
　　为崔仆射陈情表【代宗】　　　于　邵
　　臣某言臣闻行师命将必先保大服戎共武方议肤公所以协和军搜戡定时难伏惟寳应元圣文武皇帝陛下诞膺天命以抚方夏洪惟眷图用征不譓上敬天授下咨人力则殊方异俗罔不率俾蠢兹西戎犹肆逆命劳我薄伐示人有征夷不乱华自宜殄防盈不可乆神亦祸滛天之道也臣近得上都所由报状伏承受相府元帅之寄领渔阳突骑之众分邵土鎭守之师内无所疑外无所怨上让下兢礼合义均不为身谋同奬王室此皆陛下明为元首德洽荩臣夷吾必知其小大孔明遂均于鱼水不然岂同德度力偶俱无猜以此讨戎何戎不防以此论道何道不平臣蒙国宠灵荣加九族功慙白马位逹緑车每承圣敬日跻輙愿杀身是効今日之防实契丹诚无任感时悃欵之至谨遣某官奉表陈情以闻
　　代高尚书陈情表
　　臣某言臣本凡才智畧无取因縁际防骤歴班荣分阃尹京实为尘忝顷者鳯翔之日蕃汉凭陵臣尝激励羌浑竟戎虏方将席卷永息邉虞旋奉德音令入奏微诚莫展殃舋已钟痛骨摧心载崩载咽荼毒未几起复旧官累表陈乞不蒙允许及犬戎搆祸凭陵京城陛下授臣检校刑部尚书都知元帅中军兵马使虽承恩命未有军行麾下之人才盈数骑空懐赴难莫克使绥仰天椎心伏増愤激不逾信宿便属苍黄未知鸾驾东廵且欲荆襄陪扈累遭剽掠始逹蓝田更逢子仪留臣计事招集亡散共收上都比至入城又奏臣住奔波险阻契濶山川进慙将帅之臣退羞覊絏之仆顾惟狼狈寝寐兢惶臣某诚惶诚恐稽首顿首死罪死罪今又亡母在殡欲祔旧茔先逺戒期正当此月干戈之际寇盗为虞小有不安永负生【疑作亡】母愿终子道以奉亡灵倘封树有成虽陨越无恨伏望许臣毕事之日得令奔走陜郊碎首行间甘心罪责无任兢惕屏营之至
　　为赵侍郎陈情表
　　臣某言臣以固陋累蒙奬擢猥厠朝列与羣贤并始自给事骤迁侍郎賛贰冬官典司邦教属师旅之后庶政从权防府旧章多所旷废惟礼部兵部度支职务尚存颇同往昔余曹空间案牍全稀一饭而归竟日无事此臣所以寝兴长想俛仰増慙何则受恩至深报德无所未裨毫发虚费稻梁伏以人君命官期于述职人臣量力不叨非据宁有食君上之禄为保妻子之谋臣内顾尘忝尤増愧惧顷陛下躬决庶务万方不言而理逺近承式幸当天下无事未敢上尘其愚今承嗣背德阻兵全魏灵曜失道谋乱大梁犬戎为患獯虏伺隙虽祸盈恶稔终兾枭夷而调兵转粟在彼疲弊乃羣下忧国之日微臣赴难之秋况诸道牧守阙人颇众是敢不揆薄劣特祈任使如或领一郡或统数城绥懐将卒招复逃散近当狂冦俯制奔冲必使人业耕桑盗无充斥昔子建之表愁求自试充国之对无逾老臣岂徒冐宠干荣实欲酬恩立节臣年甫知命筋力犹强策励驽蹇庶成万一无任恳悃廹切之至












　　文苑英华卷六百一
　　钦定四库全书
　　文苑英华卷六百二　　　宋　李昉等　编陈情二【自叙附】
　　为河南魏尹谢官陈情表一首
　　刘相请女婿潘炎罢元帅判官陈情表一首谢试袐书少监陈情表一首
　　为崔大夫陈情表一首
　　为王户部叔文陈情表一首
　　为崔相陈情表一首
　　为濮阳公陈情表一首
　　自叙表一首
　　出官后自叙表一首
　　为河南魏尹谢官陈情表【代宗】　常衮【广徳元年】
　　臣少游言伏奉恩制除某州刺史寻即有替又蒙恩除臣河南【唐书作京兆是】尹泽及遐荒荣霑枯朽以惊以惕载忭载欢臣少游诚欢诚喜顿首顿首臣名无德称官偶时来政谢有经文慙无害朝恩早窃班命累尘每食皆浮何官不旷四三年内荣至崇高万一分中効仍微薄逾涯若此招损宜然顷者获罪于天蹐身无地曲承鸿霈仍佐隼旟省揆责轻寝兴忧负岂图招洗瑕秽发生羽毛不次之恩九霄横落无阶之位四裔超豋开散皇明龙衔巨烛捧酬造鼇戴崇山且河洛军与【疑作兴】京尹寄切念臣术非钩钜识昧平反将何以肃清奸回董正人吏自蒙奬擢愿觐天慈限以阻脩未承勑命传闻尚惑【疑作感】奔赴终勤以七月一日发自渠州星言即露乆冐炎瘴因成疠痁行役攴离转加沉瘵隙光是廹草露将危今月四日乘舆至汉中寻问医药直省王许佺至奉宣进止促臣行程震威俯临精魂飞散进退无措屏营失图即以今日驱策残骸载驰鳯阁犹冀获全余喘袛谒龙顔犬马之疾乆纒蝼蚁之诚愈结无任感戴恳廹之至谨因直省王许佺廻谨奉表陈谢以闻臣少游诚惶诚恐顿首顿首谨言
　　刘相请女壻潘炎罢元帅判官陈情表【代宗】
　　王　谏
　　臣晏言臣实凡浅谬典枢衡元元未安庶政多阙防尘罕録尸素空慙臣女婿元帅判官驾部员外郎知制诰潘炎入侍帏幄又司戎政嫌疑之地颠沛是忧顷者累表陈闻兾炎得归省闼不谓天听未逹尚阻愚诚内懐氷炭若坠泉谷臣某诚惶诚恐臣闻统天下者以天下举直错枉不私其亲故能啓至公之门塞羣邪之路伏惟元圣文武皇帝陛下绍休圣绪惟新寳歴内厘百揆外清四海鹓鸾之士充庭渐阶而臣与潘炎俱忝近密兵权国政在臣二人是使恶炎者易为辞嫉臣者易为毁倘炎获戾臣无以见雪脱臣遇谤炎无以自明此臣所以寤寐兢惶罔知攸止昔霍光为大司马长女婿度辽将军范明友次女婿羽林监任胜为东西宫卫尉威势崇重冠于一时不能抑退卒见倾覆前史所恶书而贬之又刘为镇南将军事时朝廷以其女婿夏侯陟为襄阳太子表陟亲戚旧制不得相监有诏听从竟免祸败先贤所尚美而书之臣虽才谢古人智不经逺每忧覆餗大惧妨贤窃惟李之嫌宁望桑藿之许【一作诉】今是以沥肝上请昧死闻天必元帅借炎谘谋则臣甘引退如或庙堂留臣择用伏愿终许罢炎庶遂刘之心无成子孟之祸无任恳愿廹切之至
　　谢试秘书少监陈情表　　　萧　华
　　臣某言伏奉制书以臣试秘书少监恩出意表荣超望外臣循涯揣分以慙以悚臣华中谢臣素庸懦又乏智谋进不能杀身以自明退不能拂衣以逺祸蒙昧昏虐僶俛岁时每读李陵之书备见前贤之意以为虚死不如立节成名不如报德常恐溘先犬马湮没羯胡上负君亲之恩下贻妻子之耻何尝不仰南云而叹息瞻北阙而销魂偷生茍安盖所以誓将骸骨归死朝廷伏頼陛下察以愚衷每垂保防遂得潜通间使逺诣官军收金州而功不逾时扫余孽而兵无血刃陛下矜臣一介之节舍臣万死之罪念臣簮履之旧纳臣葵藿之诚许归故国之田园退守先人之坟墓则在臣之志愿荣望毕矣陛下之圣恩于臣深矣岂期皇慈广被造曲成防臣于泥滓之中致臣于云霄之上已蒙殊奬遽典雄藩旋沐厚恩复登蓬阁空慙有命窃愧无能将何以发挥儒林润色鸿业稠叠恩意感戴难胜岂臣陨越所能上报无任悚荷屏营之至
　　为崔大夫陈情表【代宗】　　　李　舟
　　臣某言臣素以庸虚百无所取肃宗委臣方靣擢尹两京盖以天寳末年禄山干命臣未有职位客游陈州贼兵过河官吏奔窜臣义集骁勇亟摧贼锋以闾阎之人当幽蓟之卒势相悬倍不顾死亡臣之轻生实着诚素今者回纥代立求援圣朝陛下大布皇威如其册礼爰膺将命实受宠光又其道路无虞夏【一作虏】帐尤近拥旄仗节持宪珥貂衘非常之诏书宠内附之蕃落去获重贶归成大勳虽潦倒之人衰朽之士亦宜据鞍増气叱驭前驱况臣常在军戎未至迟暮岂不欲保微臣之富贵求陛下之恩私哉其理必至颠沛必至废阙隐而不露何以事君臣往在宣州曽卒得痫疾三日三夜都不知人自此已来发无时候或轻或重或疾或迟此病所来得于风热常因冐暑失食及冬衣太温兼食羊肉立即发动若过碛之后更无菜蔬苦寒之地须加狐貂又于药物不得及时则微臣不得全活且蝼蚁之命诚何足言但恐败事有失前期稽恩废礼伏愿陛下以臣此表徧访朝臣言若涉虚事近辞避伏愿加以斧锧肆诸市朝且使将来永息欺诈无任哀恳迫切之至
　　为王户部叔文陈情表　　　栁宗元
