<!-- { "loadSidebar": true } -->
　　蹉跌不面企徳懐风虚心委质为日乆矣侧闻仁者愍其区区冀承清诲以释遥悚今旦外白有一尉两计吏不道屈尊门下更啓乃知已去如印绶可投夜岂待旦惟君明叡平其夙心宁当慢慠加于所天事在悖惑不足具责傥可原察追修前好则何福如之谨遣主簿奉书下笔气结汗流竟趾【后汉书】
　　赵壹
　　报皇甫规书【即答前书】
　　君学成师范缙绅归慕仰髙希骥歴年滋多旅辕兼道渴于言侍沐浴晨兴昧旦守门实望仁兄昭其悬迟以贵下贱握发垂接髙可敷翫坟典起发圣意下则抗论当世消弭时灾岂悟君子自生怠倦失恂恂善诱之徳同亡国骄惰之志盖见机而作不俟终日是以夙退自引畏使君劳昔人或歴説而不遇或思仕而无从皆归之于天不尤于物今壹自谴而已岂敢有猜仁君忽一匹夫于徳何损而逺辱手笔追路相寻诚足愧也壹之区区曷云量巳其嗟可去谢也可食诚则顽簿实识其趣但闗节疢动膝灸壊溃请俟他日乃奉其情輙诵来贶永以自慰
　　谢友人书【本传此书在前】
　　【壹恃才倨傲屡抵罪几至死友人救免乃贻书谢恩】
　　昔原大夫赎桑下絶气传称其人秦越人还虢太子结脉世着其神设曩之二人不遭仁神则结絶之气竭矣然而糒脯出乎车軨鍼石运乎手爪今所赖者非直车軨之糒脯手爪之鍼石也乃收之于斗极还之于司命使干皮复含血枯骨复被肉允所谓遭仁遇神真所宜传而着之余畏禁不敢班班显言窃为穷鸟赋一篇【后汉书】




　　东汉文纪巻十五
　　钦定四库全书
　　东汉文纪巻十六　　　　明　梅鼎祚　编杨秉【字叔节震中子厯拜太尉】
　　谏桓帝微行书【秉迁侍中尚书帝时微行私过幸河南尹梁府舍是日大风昼昏秉疏谏不纳】
　　臣闻瑞由德至灾应事生传曰祸福无门唯人自召天不言语以灾异谴告是以孔子迅雷风烈必有变动诗云敬天之威不敢驱驰王者至尊出入有常警跸而行静室而止自非郊庙之事则銮旗不驾故诗称自郊徂宫易曰王假有庙致孝享也诸侯如臣之家春秋尚列其诫况以先王法服而私出槃游降乱尊卑等威无序侍卫守空宫绂玺委女妾设有非常之变任章之谋上负先帝下悔靡及臣奕世受恩得备纳言又以薄学充在讲劝特蒙哀识见照日月恩重命轻义使士死敢惮摧折畧陈其愚
　　论吏职奏【延熹五年秉为太尉时宦官方炽任人及子弟为官竞为贪淫秉与司空周景上言于是秉条劾牧守以下五十余人天下肃然】
　　内外吏职多非其人自顷所征皆特拜不试致盗窃纵恣怨讼纷错旧典中臣子弟不得居位秉执而今枝叶賔客布列职署或年少庸人典据守宰上下忿患四方愁毒可遵用旧章退贪残塞灾谤请下司校尉中二千石城门五营校尉北军中候各实窍所部应当斥罢自以状言三府廉察有遗漏续上
　　计吏留拜奏【时郡国计吏多留拜为郎秉上言从之】
　　三署见郎七百余人帑臧空虚浮食者众而不良守相欲因国为池浇濯衅秽宜絶横拜以塞觊觎之端【杜氏通典载秉疏云先王建国顺天制官太微积星名为郎位入奉宿卫出牧百姓按此必前奏首语也附此】
　　谏南巡除拜疏
　　臣闻先王建国顺天制官太微积星名为郎位入奉宿卫出牧百姓臯陶诫虞在于官人顷者道路拜除恩加竖爵以货成化由此败所以俗夫巷议白驹逺逝穆穆清朝逺近莫观宜割不忍之恩以断求欲之路劾益州刺史侯参奏【秉劾中常侍侯览弟参取受罪臧累亿征诣廷尉道自杀因奏览及中常侍具瑗帝免览官削瑗国】
　　牂牁男子张攸居为富室参横加非罪云造讹言杀攸家八人没入庐宅又与同郡诸生李元之官共饮酒醉饱之后戱故相犯诬言有淫慝之罪应时捶杀以人臣之势行桀纣之态伤和逆理痛感天地宜当糺持以谢一州
　　劾中常侍侯览及具瑗奏
　　臣按国旧典宦竖之官本在给使省闼司昏守夜而今猥受过宠执政操权其阿防取容者则因公褒举以报私惠有忤逆于心者必求事中伤肆其凶忿居法王公富拟国家饮食极肴饍仆妾盈纨素虽季氏专鲁穰侯擅秦何以尚兹按中常侍侯览弟参贪残元恶自取祸灭览固知衅重必有自疑之意臣愚以为不宜复见亲近昔懿公刑邴歜之父夺阎职之妻而使二人参乘卒有竹中之难春秋书之以为至戒葢郑詹来而国乱四佞放而众服以此观之容可近乎览宜急屏斥投畀有虎若斯之人非恩所宥请免官送归本郡
　　尚书诘责对【延熹三年秉征拜河南尹初中常侍单超弟匡为济隂太守坐臧罪论赂客任方刺兖州从事卫羽及捕得方囚系洛阳匡密令方等突狱亡走尚书召诘责秉对竟输作左校】
　　春秋不诛黎比而鲁多盗方等无状衅由单匡刺执法之吏害奉公之臣复命令得逃窜寛纵罪身元恶大憝终为国害乞槛车征匡考覈其事则奸慝踪绪必可立得
　　周景【汝南人厯司空太尉】
　　议征杨秉韦着疏【秉为河南尹坐事输作左校赦归防征秉及处士韦著称疾不至有司劾大不敬请正罪尚书令周景与尚书边韶议奏于是重征乃到拜太常】
　　秉儒学侍讲常在谦虚着隐居行义以退让为节俱征不至诚违侧席之望然逶迤退食足抑茍进之风夫明王之世必有不召之臣圣朝养宜用优游之礼可告在所属喻以朝廷恩意如遂不至详议其罚
　　朱穆【字公叔尚书令晖之孙梁冀荐为侍御史为冀州刺史】
　　奏记大将军梁冀
　　【冀辟穆典兵甚亲任及桓帝即位顺烈太后临朝穆以冀埶地亲重望有以扶持王室因推灾异奏记以劝戒之明年刘鲔等谋立清河王又黄龙二见沛国冀无术学遂以穆龙战之言为应】
　　穆伏念明年丁亥之岁刑德合于干位易经龙战之防其文曰龙战于野其道穷也谓阳道将胜而隂道负也今年九月天气郁冒五位四连失正气此互相明也夫善道属阳恶道属隂若脩正守阳摧折恶类则福从之矣穆每事不逮所好惟学传受于师时有可试愿将军少察愚言申纳诸儒而亲其忠正絶其姑息专心公朝割除私欲广求贤能斥逺佞恶夫人君不可不学当以天地顺道渐渍其心宜为皇帝选置师傅及侍讲者得小心忠笃敦礼之士将军与之俱入参劝讲授师贤法古此犹倚南山坐平原也谁能倾之
　　密奏记梁冀【范书接前篇汉纪附记】
　　【穆意欲言宦官恐冀漏泄复附以密记乃请种暠为从事中郎荐栾巴议郎举穆侍御史】
　　今年夏月晕房星明年当有小戹宜急诛奸臣为天下所怨毒者以塞灾咎议郎大夫之位本以式序儒术高行之士今多非其人九卿之中亦有乖其任者惟将军察焉【后汉书】
　　又奏记
　　【冀骄暴不悛朝野嗟毒穆时举高第为侍御史以故吏惧其衅积招祸复奏记谏之】
　　古之明君必有辅德之臣规谏之官下至器物铭书成败以防遗失故君有正道臣有正路从之如升堂违之如赴壑今明将军地有申伯之尊位为羣公之首一日行善天下归仁终朝为恶四海倾覆顷者官人俱匮加以水虫为害京师诸官费用增多诏书发调或至十倍各言官无见财皆当出民防掠割剥疆令充足公赋既重私敛又深牧守长吏多非德选贪聚无厌遇人如虏或絶命于棰楚之下或自贼于迫切之求又掠夺百姓皆托之尊府遂令将军结怨天下吏人酸毒道路叹嗟昔秦政烦苛百姓土崩陈胜奋臂一呼天下鼎沸而面防之臣犹言安耳讳恶不悛卒至亡灭永和之末纲纪少防颇失人望四五岁耳而财空戸□下有离心马免之徒乘敝而起荆扬之间防成大患幸赖顺烈皇后初政清静内外同力仅乃讨定今百姓戚戚困于永和内非仁爱之心可得容忍外非守国之计所宜久安也夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之防乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张逺迩清一则将军身尊事显德燿无穷天道明察无言不信惟垂省览【后汉书○人通鉴作民马免作马勉】
　　同前【汉纪】
　　今宦官俱用螽水为害而京师之费十倍于前河内一郡尝调缣素绮縠才八万余匹今乃十五万匹官无见钱皆出于民民多流亡皆虚张戸口戸口既少而无赀者多当复割剥公赋重敛二千石长吏遇民如虏或卖用田宅或絶命捶楚大小无聊朝不保暮又有浮游之人称矫贾贩不良长吏望为驱使令家人诈乘其势此类交错不可分别辄以托名尊府结怨取讥昔秦之末不恤四方近亲市人数如此故以为安稳一旦瓦解陈项并起至于土崩近永和之末人有离心兴徒发使不复应命怀粮廪兵云当向离幸赖顺烈皇后初政清静乃获安宁今民心事势复更戚戚困于永和抚安之急诚在大将军先易二千石长吏非其人者庐第园池之作距絶州郡贡献内以明巳外以解人之厄今日行之则今日从矣
　　又奏记
　　【冀既贪放复纳赂遗承事国家左右宦者通为奸利任其賔客子弟为刺史二千石穆又奏记冀报书其言虽切然不甚罪也】
　　大将军内有贵亲之固外有功业之重诚不可复枉道散财以事左右近臣宦者选举刑赏有干典制辄率公卿诣朝堂按其罪咎则改节从训犹影响也今反越津逾序以大事小以明事闇从其过言随其失行天下之事受其枉戾伤损财物坏乱纲纪左右近宦并以私情干扰天下虽大而民无所容足也余尚可忍官位之事尤不可私毒害流布日夜广逺愿大将军省废他事十刻之间考案古今官民之极度数作趣较然可见之如不早悟舟中之人皆敌国也若以穆轻愚不信其言可呼所亲识古今者请征核其实不可一日忘诫惧有后恨
　　梁冀报书【汉纪】
　　如此仆亦无一可邪【后汉书】
　　与刘伯宗絶交书【及时穆因此着絶交论至梁刘孝标复为广之以刺到溉】
　　昔我为丰令足下不遭母忧乎亲解缞绖来入丰寺及我为侍书御史足下亲来入台足下今为二千石我下为郎乃反因计吏以谒相与足下岂丞尉之徒我岂足下部民欲以此谒为荣宠乎咄刘伯宗于仁义道何其薄哉【其诗曰北山有鸱不洁其翼飞不正向寝不定息饥则木揽饱则泥伏饕餮贪汚臭腐是食填肠满嗉嗜欲无极长呜呼鳯谓凤无德凤之所趣与子异域永从此诀各自努力○文士传○选注广絶交论俱未引及】
　　留板书【穆为冀州刺史举劾权贵忤宦者赵忠征诣廷尉临当就道冀州从事欲为尽像穆留板书○谢承后汉书】
　　勿画吾形以为重负忠义之未显何形像之足纪也上桓帝论宦官疏【穆征拜尚书深疾宦官及在台阁旦夕共事志欲除之乃上疏中官数因事称诏诋毁之穆愤懑卒公卿共表追赠益州太守】
　　按汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任天朝政事一更其手权倾海内宠贵无极子弟亲戚并荷荣任故放滥骄溢莫能禁御凶狡无行之徒媚以求官恃埶怙宠之辈渔食百姓穷破天下空竭小人愚臣以为可悉罢省遵复往初率由旧章更选海内清淳之士明达国体者以辅其处即陛下可为尧舜之君众僚皆为稷契之臣兆庶黎民蒙被圣化矣
　　崇厚论【穆感时浇薄慕尚敦笃乃作崇厚论】
