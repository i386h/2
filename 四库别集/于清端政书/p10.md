<!-- { "loadSidebar": true } -->
　　才疎性拙幸逢知遇格外殊恩感佩终身黄麻东山仰赖宪威颇称宁谧孙调元就擒已除腹心之祸止有陈鼎业仍祈温谕张汉一遍缉料难漏网访孝感山峝中藏贼甲三十副鸟鎗数十杆已宻差查起未知虚实江右宁州贼平兴国大冶无惊而黄州可以安枕伏乞宪鉴外程鎭邦家贫糊口不给武举鲁试挐贼盗一案久在武昌统冀恩施
　　报张抚台获阳逻僞劄禀
　　十月二十七日晩据阳逻生员杨琼枝陶大定出首游击僞印劄绫一段守备僞印劄纸一张同黄冈县知县李经政至衙宻缴二生冒雨星夜来黄实属忠诚当赏银二十两其送劄陈遇之子陈鼎业即刻防同朱守备委吴把总宻擒已将僞劄二张呈验守宪转缴合就报明祈即防同各上宪以备叵测縁系机宻事宜恐有泄漏不便关移
　　慰谕阳逻士民谕
　　照得地方之不靖由于人心之未安人心之未安由于疑畏之未释陈鼎业父子家世阳逻同鎭士民非亲即友僞劄一案或有附和入党者或有知情观望者或有畏祸结舌者鼎业事露人人自危诚无足怪本府确知尔等隐情槩不株连于去岁十二月内亲临尔鎭发示劝谕尔民之心可以安矣春三月间尔民复惊畏不安或因不轨之徒潜布流言今史国柱等已经授首则尔民之心可以无惊矣或又见陈玉之久禁首犯未除恐其波及今陈玉之等已正法则尔民之心更可以安矣又或见陈鼎业陶白雪等未获遍行缉拏致生疑畏不知巳逃必捕者
　　朝廷之大法来归必释者
　　朝廷之大恩即张汉一方茂贞投诚有功抚部院赏赐袍帽银两现今録用已有明验若陈鼎业陶白雪等洗心改过亲自投诚不但不究前非亦且嘉与维新倘执迷不悟定期必获此理势之必然与尔民何干多此一畨疑畏合行晓谕爲此示仰本鎭诸色人等知悉凡倡乱者许自投诚即行奬赏亲戚隣佑槩不株连有私行诈害者许被害之家不时喊禀便行究治各宜安心乐业毋自贻戚
　　招安六安州麻埠谕
　　照得嵗比不登小民失业者众困于衣食徃徃相聚爲非原其初念岂便甘心作贼不过计穷无聊希延旦夕耳
　　朝廷知尔民此苦故投诚归命者概从寛宥分别奬赏各省督抚久悉此情故倡乱胁从者先事招徕不忍遽本府仰体上意俯察下情疾首痛心无非欲保尔民之身命洗尔等之恶名区区此诚天日可鉴前者蒲圻不守言者遂指爲从逆大将军震怒将加剪灭本府单骑入城招徕底定至今安土乐业得免诛夷次值麻邑东山告变主之言一日数至本府亲加抚绥各宪赏赉优隆今兹家室丰登尽为乐土近者罗山贼首隔省来归本府不以越郡爲嫌督抚不以邻省岐视迅发银布衣食移咨豫抚及所在官司赦其罪愆防其田里彰彰耳目共见共闻此岂本府别有异术不过仰仗朝廷寛大与各宪慈恩处置得宜能服其心耳今闻尔麻埠地方亦有乱信风闻不的虚实未分事属南省在本府可以膜视但念尔等同处天壤之间谁非
　　朝廷赤子或为势豪所廹或为饥寒所驱或轻信亡命之徒假造伪劄转相煽诱以致二三无赖谓衅隙可乘富贵可望甚至谓大兵精锐进讨湖南江西可以乘间陆梁不知挟持伪劄之人即系近省犯罪潜逃者计无复之故假此入伙若此辈果系滇黔亲信则彼必留爲自用安肯逺奔数千里之外其人若果有才能亦必自恋富贵又安肯出万死一生以试虎口即尔等偏信不疑亦须审度时势试看湖南江西相持一载彼曽进尺寸否自救不暇焉能救人目今满兵一万新驻九江而四王爷李总统大军不下数万正从信阳过师分驻庐凤江州等处倘闻尔等窃发遣一旅之师关防江西湖广河南江南四省与尔连界郡县防兵进尔等求抚不得欲逃不能滇黔之逺水不救近火本地之亲邻尽为敌国黠者背约先逃愚者束手待毙眼前之妻子尽属他人祖遗之田产尽为官物仇讐快意亲戚悲伤垂及子孙尚为笑柄尔时求本府今日一纸书安可得耶如谓本府不出实心徒以大言相恐不妨广为侦探商之老成以决从违盖好乱喜事之人常以讹言哄动尔等不察事势转相传布认假为真至败方知悔已何及徃年尔等地方亦曾有乱彼时首事者尚有胆识结连者尚有数郡控者尚有万人曾几何时灰飞烟灭父老尚能言之尔等当亦目击则其效亦可睹矣合行晓谕为此示仰麻埠士民人等知悉或有难白之隠情切肤之痛楚以及饥寒科役仇倾势挟种种苦情不妨径赴本府投诉本府一面移防尔府官司善为安插一面飞详本省抚宪转咨尔省抚宪求其寛宥赈济一如罗山等处事宜决不食言其有才力过人志怀报効者本府定保举
　　题叙以凭録用立赐显荣必不以倾心向化之诚置之空言无用之地此本府一片婆心故不避越俎之嫌谆谆劝勉如虑本府地方区堡严密不敢径通当令二三老成随传示人前来先为照防倘执迷不悟则本府与尔辈相隔数百里风马牛不及利害俱非所关亦坐视尔等之噬脐而已思之虑之以毋负逺念至意
　　上张抚台筹画预备禀
　　今日之时势靡定人心之向背无常相机制胜图万全之防在封疆大臣审先后缓急之宜而已成龙下吏沐恩高厚稍有闻见何敢缄黙不言去嵗滇黔告警人心蠢动时势之一大变也
　　王师云屯荆鄂巩固而人心定矣嗣后江右告警人心复为蠢动时势之又一变也
　　禁旅电驰府县恢复而人心再定矣目前秦川用兵声闻不一人心易于摇动奸究煽惑潜谋叵测此时势之变而乂变也凡所以肃清内地谨防外冦无一事不为要务宪台受
　　国家重任昼夜不遑形神劳瘁而湖北系天下安危愈不得不蚤为之筹画矣今嵗元旦生员吴之邹在署成龙命占一课得旅卦官鬼不动主无贼冦但恐四月有一小警立春日命程鎭邦占一课亦系旅卦官鬼不动恐四月有一小警本月十九日徐司狱寄一课系鼎之讼龂云地方反侧已安四月有一虚警无害五六月渐就平息勿虑成龙愈忧之盖徐司狱之课最验去嵗成龙自蒲圻归武昌也占主敌人受降未几而有招抚东山之役自抚竣而赴武昌也占云东南还有一行冬月而果有剿何士荣之举兹占四月有警安敢不豫为隄防黄府属所可虑者麻城黄安罗田黄梅四县今赵提督镇守浔江黄梅可无虞也罗田年来安静无有衅端成龙谕生员萧二至小心谨守麻城渠魁殱灭猝难再祸且有协兵五十名驻扎项家庙虚实动静可以缓急相闻所虑者黄安离府太逺谭以从倡乱之时城中绅衿聚苍头数百将为内难以从一抚居为首功今以从未归罗山又不便发兵防守此处恐有疎虞成龙于黄麻地方命邹家河贡士邹世美练乡兵五十名潘家塘生员萧命福练乡兵一百名牙鱼坑余忠信观音阁陈玉环共练乡兵五十名居中预备以防不时之警此成龙一府之事也其余形势要害宪台自有筹画成龙不敢不鳃鳃过虑之细阅诸家占辞应主西南则荆岳隄防更宜严慎成龙受恩难报敢以所见所闻陈献期尽此心伏乞宪鉴
　　筹废藩及江淤地亩认粮议
　　清查田亩一案关系国计民生既防欺隠又免包赔诚于目前筹饷之中为久逺善后之图煌煌
　　天语培养根本积累功德岂微识浅谋所可几及也成龙自奉清丈之檄查算黄属田亩咸遵部颁全书起科原无缺额可省行丈滋扰厉民惟为国用计止有卫所地亩荒熟未清江湖崩淤小民争讼似应清丈认课者也至于废藩宅基园塘原无钱粮不在更名地亩之内曽条陈藩宪酌详以清丈理头绪总期不病
　　国不病民为筹饷涓滴之一助也成龙准蕲卫请丈出首芦地报明前徃而该卫已经查确出具印结申报毋容再丈因见蕲城满目荒草居屋晨星查系故明荆府诸王宗室废基麒麟山下荆府正宫建立佛殿东宫建立关夫子庙四傍营兵盖屋居住苍鸡山前德安府为已故王参将修屋家眷居住东城应山府为现在李乡绅领修街房凤凰山底永福府已开为菜园有庠生愿领为学堂一时人心鼓动争认价求领有十数两者有二三十两者有四五十两者合算有七百余金而恳领尚未止息查更名地亩一案系载正赋钱粮在蕲州全书额内比时苦于承垦无人正赋缺额变价之说格格难行何暇议及废基荒园也田地招人开垦纳粮尚且难之城内之荒基招人建屋居住将谁应乎
　　国家三十余年地方享承平之福虽数载冦氛宻迩而人心巩固咸为子孙之计愿上价承业已建屋者无官基虚悬之虑甫认领者有创造日新之渐合乎人情似属可行若编入更名地亩恐人心退避盖以地亩每年耕种纳粮与屋基修盖居住有不同也但变价之説恐开后衅或易变价之名为上价令开废基修屋居住以实城内之烟户以壮金汤之气色未知可否伏候宪裁若夫淤地一项临江铺与洲民相争松杨铺与屯军相争屡恳丈立界限又罗湖洲李家岭首报新淤三十五顷成龙亲赴鸭蛋洲踏看除久淤已种熟者将新报之弓口亩数与老册对查内有溢额者照亩认纳芦课此无容议惟相争之地界尚在盈盈一水中先将竹缆量定丈数两家驾船水面插竹水底各立界限成龙均平分之鸭蛋洲量定四十九弓临江铺自认一百三十二弓此地江流在上并草塌白沙之无迹不知相争之意为何也成龙细加采访据洲民崔云从称临江舗界内占去伊今年麦地盖以九十月之交水涸地出种麦至来年三四月间收麦任江水涌流如此之地似可免议留百姓以有余无如各愿认课永为已业祈免后来之葛藤松杨铺与屯地亦同此类至罗湖洲李家岭据报三十五顷又报一十五顷系互控黄冈县凭众处明立约今丈明愿承芦课但西江之水虽淤而东江之水已崩似非永业将来包赔之苦在所不免但不认课则承业者终不安心旁观者难禁指摘成龙仰体德意凡一切已崩者可否将新淤补还准赐印照以杜众议庶可免赔已崩之粮而又认新淤之课也又有叶家洲系大江流水溢入有淤无崩似可承课又查芦政淤地五年一丈自康熈二年丈后迄今十有余年值兹奉行丈定似可免将来部差之烦又有阳逻等处湖□清水曰湖止水曰防载蔴鐡干鱼正供长江流水业甲纳府钞正供江水崩淤不常凡有新淤水□应归长江业甲无如湖课业甲与两岸居民毎多私占取鱼亦争请丈且有举首隠没湖珰淤地成龙因案牍积久囘府料理伏乞宪裁可否并查如奉文查出田亩多寡有纪录加级即陞之例诚以鼔舞効力之法虽清查为州县职所当然但成龙在蕲在洲目覩州县在烈日之中歩行查丈挥汗如雨面顔頳黒为国尽心不惮劳瘁纪録加级即陞固属酬庸之恩典然或邀一时之功名贻日后官民之苦累此成龙之本心所不安也又广济民首出王庄未知虚实可否行查首虚反坐合并叙明统乞宪裁或勅藩宪酌议万全杜百姓之物议免大部之瘢索赐示以便遵行
　　劝谕急公
　　照得滇黔作乱大兵征锅槽草豆势所必需非官司之忍心苛求实兵马之日费浩繁尔民逺处山谷办解固苦而各官军前支放凄楚尤甚本府在武昌答应因草不足曽撞头于柱上因豆不足曽逼跳于江中因船不足曽舍命于湖内伤哉九死一生言之涕泗交流是屡次派征尔民有卖儿鬻女之惨而催解不前居官有性命存亡之危即抚部院
　　朝廷大臣身受窘辱大小官员奔走泥涂实厄运偶逢三桂造孽害我官民夫谁怨尤在
　　朝廷轸念民艰一应军需现发帑银尤恐下情难达特委三大臣料理粮糗决不派之民间浩浩
