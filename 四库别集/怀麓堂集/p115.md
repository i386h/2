<!-- { "loadSidebar": true } -->
　　右先考赠少傅憩庵府君暨先妣赠一品夫人刘氏继母封一品太夫人麻氏诰命共六首今刻石于飨堂之右与祖考妣诰命正相值而始封翰林院编修诰封侍讲学士赠礼部右侍郎兼侍读学士诏不能悉载也呜呼吾考妣之纯徳余庆乃至此极哉先考为人诚朴坦易言若不能出口父疾累嵗日侍牀褥至亲捧溺器母尝病肺呕血亟跪而吸之皆族党所亲见偕吾叔处怡怡终日虽浊醪蔬菜必与共醉赘张氏姊育其寡孤出而复入者三十余年工书及诗毎见东阳书辄不当意曰书自有法宁可以私意矫揉为之东阳同考礼部有南士以白金三百两属所亲告先考先考辞之其人曰不犹愈于贷乎先考怒曰吾父子宁穷死岂可为不义辱比考南畿例有供张先考曰慎勿纳且酒虽吾所爱亦不可挈独不闻薏苡事乎东阳皆奉命惟谨尝雪夜归自外不忍斥责遣孙兆先致一絶云朔风凛凛雪漫漫诗酒棋枰取次欢何事尔情犹未洽氷霜不问仆夫寒东阳自是归不敢到夜戒之终身学士之封具朱衣请见客辄麾之曰吾不惯此燕后忽得寒疾时値庙斋东阳归视汤药趣赴院曰逻令方急毋以我故犯法其恭慎至此不乱如此先妣出东安武弁归先考时年已逾二十力服勤苦有酒肉供馈外必储为客具族党外内称为贤淑同然一辞女妇暴厉者或从而化老子长孙相传至于今道之不衰呜呼以吾父之徳艺不能售其身而生封之再命没赠至一品要诸始终造物者可谓无负而东阳罪咎深重不自殒灭十龄而失恃四十而失怙今年逾六十侥冒光宠而不能以一日为养其何以自立于天地间哉自今未死之年犹冀延一线之绪以承祀事然是则存乎天惟尽吾力之所得为者致存追逺述徳纪行传之不朽谨以君命先焉而附及其私云呜呼痛哉













　　怀麓堂集巻六十八
　　钦定四库全书
　　怀麓堂集巻六十九
　　明　李东阳　撰
　　文后稿九
　　表
　　代袭封衍圣公谢表
　　孔子六十二代孙袭封衍圣公臣孔闻韶治十六年九月初六日钦奉恩命袭封衍圣公爵臣闻韶诚惶诚恐稽首顿首上言伏以道崇先觉褒扬每荷于明廷礼正大宗封爵竟归于世胄仰值右文之盛俯慙接武之难负重奚堪临深莫喻兹葢伏遇皇帝陛下天纯粹圣学渊防绍惟精惟一之心传守不愆不忘之古训隆师重傅穷六经制作之原崇徳象贤具百代彛章之美粤自前汉肇牲牢之祀后周极茅土之封逮及本朝益増旧典银章玉带班超一品之阶左羽右干祭备八佾之舞以至分田赐第建学设官朝则丰馆饩之仪代则谨承传之序弟兄继命事同宋世之防虚父子沾恩光徧鲁山之桥梓矧庙貌方新之日正车书大防之辰臣闻韶早厠黉宫粗通章句执豆笾以行礼乐非曰能之竭忠孝以事君亲是所愿也伏冀皇风雍穆至治馨香岱视三公世世居东而享徳嵩呼万嵗年年拱北以来朝
　　重建阙里庙成谢表
　　袭封衍圣公臣孔闻韶治十七年正月修建祖庙落成钦防御制碑文遣官祭告者臣闻韶诚惶诚恐稽首顿首上言伏以礼必积百年而后兴事有旷百世而始见是葢政闗治体好本民彛凡在斯文式均庆戴若乃余波賸泽沾被子孙其视恒情何啻百倍窃惟阙里祖庙肇自前朝列圣以来累加修葺比嵗欝攸示戒煨烬无遗伏遇皇帝陛下天启圣道符先揆顾宫墙之旧地实海宇之具瞻爰勅有司重加修建集四方之公帑阅五载之程期材干坚良工制精密庙貌严整轮奂伟然既不替于前规复恢张于新制足以妥灵昭佑崇徳报功极天下之大观亘古今而不再者也又有奎章睿藻降自重霄石刻金书垂之万代出容台之香币备郡邑之粢牺特遣重臣远称殷礼衣冠毕集宅里増辉臣闻韶甫袭官封方婴服制念君命重于家事而祖庙尊于父丧易服以迎拜天顔而敢后趋朝而谢率族姓以偕行伏愿圣学缉熙儒风丕振家诗书而户礼乐益世道之光天日月而地山川永贲人文之化徒深祝颂曷罄名言
　　代衍圣公贺登极表
　　伏以运合风云万物覩龙飞之象心倾江汉千官肃虎拜之仪华夏交欢臣工胥贺恭惟皇帝陛下睿资神授圣徳天成尧仁荡荡以难名周道平平而有极问安视膳养已备于两宫出閤授经学必根乎二典当文轨大同之世正讴歌毕至之辰隆凖重瞳共识吾君之子黄童白叟幸为斯世之民方五百年气数之常承六七作圣贤之后一人有庆亘古希逢臣闻韶系出尼山书传鲁壁深恩罔极荷圭组于先朝景命维新拜冕旒于当宁伏愿皇纲振举王政敷宣仰更化之初薄海闻风而丕变叨象贤之末举家与国以咸休
　　初开经筵谢宴赉表
　　伏以圣道在六经为政必先于论道君心理万事讲学乃所以正心葢自虞廷阐精一之传商宗承逊敏之戒辟雍拜老礼重于汉家崇政说书官专于宋代愿治者用臻至化好文者亦致小康肆我皇明益隆盛典英庙九龄而伊始宪皇二纪而成终追先帝十八载之间贻圣子亿万年之训恭惟皇帝陛下天资首出圣徳躬行能自得师守一祖六宗之法取人为善合九州四海之公家传心学于储宫日御讲帷于便殿聿当元祀诞启经筵信明君之大有为在今日乃急先务登延儒硕列侍公卿臣等非仁义不陈夙秉孟轲之敬无慢游是好敢为帝舜之箴天本高而听则卑云方上而泽已降白金防币式颁九府之藏鹤醖鸾羞兼赐八珍之品窃念班叨振鹭迹幸从龙嘘萤爝以助羲娥心知无补输涓尘以裨海岳分所难辞伏愿声入心通言以道接不为声色货利移其志不以寒暑夙夜间其功占奎聚于五星共识文明之有象効嵩呼于三祝永祈圣夀以无疆
　　进厯代通鉴纂要表
　　伏以世有古今史册鉴兴衰之迹圣无先后文章昭作述之光事或因旧以为新体则似轻而实重司存纂辑道切规箴宁辞寸晷之多图效万分之一洪惟孝宗建天明道诚纯中正圣文神武至仁大徳敬皇帝陛下徳运尧文圣跻汤敬求多闻于古训发涣命于羣臣谓先儒纲目之书本明正统顾上古帝皇之世未粹成编下逮宋元尤多巻帙盈箱充栋寔繁四库之藏旰食宵衣岂有三余之暇亲分义例预锡名称寒暄阅二载之期朱墨更数人之手攀龙髯而莫及捧麟简以増悲不敏是惭无功可録兹葢伏遇皇帝陛下英明出类刚健居中上同舜哲之重华下轶启贤之继道实録方修于金匮余功载续于汗青非徒撮要以删繁抑亦要终而原始政必稽其得失行必着其忠邪词虽省而事已该人既往而言独在慱采诸家之断畧致商评间陈一得之愚代为讲说法多从旧理贵折不求敝力于难知务期开巻而有益肇呈首帙进读经帏渐底终篇告成寝庙臣等或躬承神授或续奉宸音心徴河岳之涓尘识陋海天之蠡管治鉴开英皇馆局而成于神宗之朝政要本贞观君臣乃辑于开元之世矧兹庸劣讵免稽迟幸惟往责之粗偿敢诧前时之未有伏愿圣不自圣益作圣之功新又日新茂着知新之效考治乱存亡之故为赏刑黜陟之防主善为师岂谓借才于异代建中制事用能垂裕于后昆
　　重建大明防典表
　　伏以有谟训以贻子孙垂万年之燕翼观防通以行典礼昭百世之鸿规葢非天子则不考文然惟孝者为善继志粤自结绳政代契托书传象魏法陈理同家喻制备于周官之后经存于孔壁之余汉模畧定乎三章唐式仅颁乎六典防要作于宋而光岳弗完经世纪于元而彛伦斯斁肆天心之厌乱属圣主之开基俊徳神功弥纶宇宙宏纲大法敷贲臣民文皇绍綂于昌期列圣承休于奕叶政由俗革道与治同中间或斟酌以随时大抵皆后先而合节顾夫简编禳浩条贯繁多彼宿儒老吏亦不暇详岂僻壤遐陬之所能徧故慱学贵乎知要必防极然后可归欲图文献之足徴须及典刑之尚有昔我孝皇之志实惟英庙之遗上遡累朝仰稽烈祖谓一代开基之制在诸司职掌之书或更定于暮龄或増修于继世发石室金滕之秘徴两京百府之藏仪文毎据乎旧章义例特施乎宸断命官分局开六馆以编摩类事归曹备百年之损益葢自洪武戊申之嵗迄于治壬戌之秋既絜领以提纲亦删繁而就简体之重者虽防必録令之善者虽寝亦书庶几爱礼以存羊非敢按图而索骏文取达而不胜乎质信可传而宁阙其疑制异典坟宜于今而不泥于古法殊纪传叙其事而不録其名标题荣华衮之褒序简焕云章之锡告成虽久刋布未遑恭惟皇帝陛下焕有尧文缉熙汤学兵民利弊以次罢行礼乐章程悉加厘革特令臣等重订是编当巻帙之粗成荷奎文之载赐献诸天府副在有司期言之而必有行庶习矣而无不察譬则丽空之宿一举首而在目中合辙之车不出户而通天下臣等才轻袜线识小瓮天功不厌详贯惟仍旧拂尘埽叶深知校阅之难测海窥天讵免遗忘之失伏愿上念宗祧之重大下知稼穑之艰难主善为师任贤立政惟一心之克协罔庶狱之攸兼不愆不忘率祖考宪章于有艾可久可大配乾坤徳业于无疆
　　进孝宗皇帝实録表
　　伏以君明臣良极一代治功之盛父作子述垂万年简防之光行道者必待其人观政者则存乎史春秋世远变纪传以编年实録书存在祖宗为故事粤自起居罢注编撰设官九建嵗元五开史局尧言如见具瞻典册之可尊夏礼足徴岂但和钧之有则钦惟孝宗建天明道诚纯中正圣文神武至仁大徳敬皇帝道通三极行备五伦伭黙躬修诚明内蕴礼隆郊庙尤严祧祫之仪养极宫闱每谨晨昬之节爱人材不轻于废弃防民情恒切于咨询讲筵勤经史之功苑囿絶畋游之好翼翼文心之不已巍巍舜徳以难名虎步龙行识太平之天子河清海宴知中国有圣人方当善治之将更尚有遗恩之未尽一朝厌代万国伤心恭惟皇帝陛下刚健体干聪明首物得圣功于豫教昭文命于诞敷谓孝在显亲必有扬名之实谓人惟建事可无师古之规乃命臣东阳等发秘府之缄縢给尚方之笔札曹分类析纲举目张于凡礼乐刑政之施以及名物度数之等经因革者详而弗厌闗劝惩者细亦不遗是曰是非曰非岂得专于独见疑传疑信传信庶以备于将来恭成孝宗敬皇帝实録二百二十四巻寳训十巻合目録凡例总二百三十六册臣等学愧三长力穷寸晷管窥虽小随所向以皆天勺量成劳亦何由而尽海义例勉遵于指授勲华莫罄于揄扬伏愿继体守文任贤图治监于成宪确乎家国之蓍贻厥孙谋远矣河山之带砺
　　厯代通鉴纂要凡例
　　一纂要之法编年叙事一以通鉴纲目为主而周威烈以前则参用前编大纪诸书宋以后则用本朝续纲目贯穿成书备古今数千年之事以成一代之典
　　一编年以君为主甲子书于本年之上其年有事则书无事则不书元年虽无事亦书高辛以前事载籍不详则不书年畧凖前编以前后为序
　　一高辛以前事惟明白正大者则书疑者畧之其怪诞茫昧者不録
　　一凡事有闗治乱善恶足为劝戒者则书皆用旧文节纂成篇其大者虽详不厌若凡人之进退恒事之成败并不悉载
　　一凡相臣始命及罢黜去国及卒皆书以考治乱一经史异体二帝三皇事载于经惟以事举及辞之闗于事者余不敢溷録
　　一五帝称帝三王称王唐虞书载夏书嵗商书祀周以后书年【唐天寳至徳亦书载】皆从其实
　　一周事载春秋者皆书列国事闗王朝及天下之故者则书余不悉载其爵号名称皆以前编为凖并从旧例一纂要用编年体不书时月惟闗系事重【如践阼及月朔日食非时雨雪之类经史可考者】则书之
