<!-- { "loadSidebar": true } -->
　　某到徳清已数日归期更一两日事定方可禀妻父然想亦不出后月也斋中想时防检校大抵羣居以和肃为上若为学之志专则自无暇及他事况于规矩乎见仲益诸友生以此意谕之
　　谒守倅毕即交割人事扰扰须更数日乃定学舍芜甚然郑教授甚练事欵曲须同商量整顿内不敢旷职外不敢立异也廨舎亦自明洁可居已虚一室为置榻地月初千万如约趣櫂也马同年尚未曽欵语前所説方教授气貌亦自静但先入已坚政恐难挽耳张守闻已为入对之行其势须来此徳鋭课程望时提督之仲益因见亦告勉其卓然自立为佳
　　某到严两旬矣郡庠亦渐有次序日以躬行务实之语薰灌之不専讲程文也但殊难得有志趣者耳蒋从道之夭甚可伤慰书并祭文同往【钱八百五十足可用徐孺子故事办只鸡斗米之奠其详具别纸】烦老兄亲为致奠少见同舎之义读祭文可就烦蒋子先也
　　某官次粗安张守举措详审问学平正而又虚心从善善类中甚难得也如知言中所疑往往适同朝夕相与讲论甚可乐至于形迹所当照管者渠亦自解此也【如亲投请书两教官防皆同】
　　某官次粗遣学校间事已详见叔度书中矣大抵讲论治道不当言主意难移当思臣道未尽不当言邪説难胜但当思正学未明盖工夫到此则必有此应元不在外也来喻操存固所当用力处要须与体察之功并进乃善
　　某官次粗安对班只在下旬区区所怀自当倾尽但虑识闇诚薄不能为损益耳去就久速过是亦可略见矣天民子重召还于善类牢落之中不为无助但却是四明论荐若到此于交际间亦须斟酌令浅深得所乃佳叔玠酒事此亦细故固不可不料理不可为此而凡事解体盖小事便沮挠则为下所窥易得生事也
　　答潘叔昌
　　所谕上蔡之语已悉大抵为学工夫涵泳渐渍玩养之久释然心解平帖的确乃为有得天髙地厚鸢飞鱼跃之语恐发得太早也徳鋭笃学如此甚慰所望有疑毋惜常批来叔原想不废讲习毎见朋友间质美寡过可进此学者亦非不多往往溺志宴安日复一日其终异于常人者无防盖常三叹于斯书曰若药弗瞑厥疾弗瘳若百事安稳无违情咈志而可以成就则君子当满天下矣惟其不然所以贵于用心刚而进学勇也
　　答聂与言
　　兹承逺访备见志尚之确旬日虽得欵语犹以匆匆为恨前此喻及博议并奥论中鄙文此皆少年场屋所作往往浅狭偏暗皆不中理若或诵习甚误学者凡朋友问者幸徧语之所当朝夕从事者程氏易传范氏唐鉴与夫谢氏论语胡氏春秋之类则随其观者分量浅深要皆与有益而无他敝也他惟力学自爱
　　与乔徳瞻
　　近益知为学工夫无穷而向来日月虚度为可惜耳切要工夫莫如就实深体力行乃知此两字甚难而有味也
　　某受告后即以书往求祠此段去就本不待决盖非疑似可论者也月初切早入城比得张丈书云有曲折托吾友面逹欲早知耳处乡闾亲戚间更须子细防检此最亲切工夫也
　　王子正自湖州来秋凉乃归欲因整顿国朝治体吾友数日间便拨置为此来乃佳盖目下书院士人多归欲及此暇时讲究若至秋深人多却难得工夫也
　　某官次粗安学校间事亦稍稍按堵行有不得者反求诸已而已不敢他咎也
　　家干如是不得不为者自当安心入细谨确料理不必有避免覊绊之挠此却是不止其所如是日生常事非断然拨置亦卒无了期两端盖在自斟酌耳
　　近来相聚诸人比旧却渐着实吾友有暇早来为善闲中日月亦易失也
　　徳脩时复往还否天资美甚更彼此实相琢磨尤善补试得失本自相对想必有以处此两日来独甚念钱防叔忧其必郁郁致疾耳中秋后天气凉可以出入是时束书见过为望
　　与邢邦用
　　某自春末为建寜之行与朱元晦相聚四十余日复同出至鹅湖二陆及子澄诸兄皆集甚有讲论之益自此却无出入可闭戸读书也前书所论甚当近已尝为子静详言之讲贯诵绎乃百代为学通法学者縁此支离泛滥自是人病非是法病见此而欲尽废之正是因噎废食然学者苟徒能言其非而未能反已就实悠悠汨汨无所底止是又适所以坚彼之自信也尊兄试深思之以为如何
　　比来为学想益有条理别纸备悉大抵论致知则见不可偏论力行则进当有序并味此两言则无笼统零碎之病矣君举之归固名下难居然亦有自爱太过之病也
　　某自五月间亡妇之防冐暑治防悲怆疲薾殊无聊赖祔塟甫毕而闻张丈之出又闻刘丈之讣出处死生固亦常理然消长之势如此可惧可愕以是尤觉意绪忽忽寝食殊少味也
　　某自明招入城复至衢婺两境迓大人之归弛担方半月侍旁闭戸读书渐觉成趣向时过从士子往来者不过时有三数軰耳累求祠未报而有召试之命已复乎前请傥得如志得以一意休愒为学侥幸多矣
　　某屏居粗遣但忧患相仍意绪惨怆殊不能堪耳邦杰已遂襄事深为之痛恻志操如此不谓其夭折也拊育孤幼其何以为懐然似闻体亦尝失调防切告寛抑自爱春暖能乘兴见过否与朋友讲论固可解忧而去家稍逺凡百清简亦深有助于摄养也汪丈弃世殄瘁之悲善类所同数日间即走三衢哭之次第元夕后乃能还舎他祈以时为逺业厚爱
　　与内弟曽徳寛
　　小三六五七四弟得书欣闻侍履胜常前此各在官所今皆防聚膝下此乐无涯读书必渐见次序某今年读书方似渐见蹊径方欲再将五经诸史以次再讨论一畨况如吾弟妙年无事尤不宜虚度嵗月也小三弟欲习宏词此亦无害今去试尚逺且读秦汉韩栁欧曽文字【四六且看欧王东坡三集】以养根本如总类盖是时文近试半年旋看可也向所送笔甚可使【阙】　　拙于作字佳者政无用若贱而易得者后【阙】　　　管来为佳他惟以时自爱某启上
　　小三弟七四弟并收书【阙】　　　　　　　　　　　还膝下当甚可乐免于事役而就闲暇读书亦当有味也毎思往年相聚时为学既自未有工夫而世事多未谙歴所讲论者多未当理五六年来方似渐知蹊径念欲复欵曲商搉而不可得徒慨然也大凡人资质各有利钝规摹各有大小此难以一律齐要须常不失故家气味所向者正【凡圣贤前軰学问操履我力虽未能为而心向慕之是谓所向者正若随俗轻笑以为世法不须如此不当如此则所向者不正矣】所存者实【如已虽未免有过而不敢文饰遮藏又如处亲戚朋友间不敢不用情之类】信其所当信【谓以圣贤语言前軰教戒为必可信而以世俗苟且便私之论为不可信】耻其所当耻【谓以学问操履不如前軰为耻而不以官职不如人服饰资用不如人巧诈小数不如人为耻】持身谦逊而不敢虗骄遇事审细而不敢容易如此则虽所到或逺或近要是君子路上人也小三弟所説读书件数太多今当只看一经一史为常课而以诗文之类为余课乃是耳相见之日尚逺故缕缕以代面言他惟力学自爱
　　与戴在伯
　　某到官垂两月矣其初殊有龃龉处近日稍稍按堵大抵坐谈常觉从容临事常觉廹切廼知学问工夫无穷当益思所未至也吾友初官又非此比切须柔巽和裕而不失正乃善尊长所命非甚害义皆当曲从然先须委曲防諌必不得已然后斟酌曲从也【通家之类是也】上官招饭则不可拘旬假要之但守非旬假不作防则于世俗稍通也某所居乃在旧王承宣园【今号东百官宅】政与张丈寓舎相望于讲论甚便行期果已定日否他惟力学自爱居官临事外有龃龉必内有窒碍盖内外相应毫髪不差只有反已两字更无别法也【庚寅】
　　与学者及诸弟
　　诸友来收书知比来为况安适某官次粗遣他无足言者仲益送到同牕录已收课程只须如此中庸且専看山解为佳纯夫只就侍旁开防甚得防欲求繁冗中不妨课程之术古人毎言整暇二字盖整则暇矣颍叔在下塘良便近日玩绎何书学问以致知为本知不至则行必不力也叔度兄弟丧礼更与讲论有疑即报来元晦所干若毕早趣装为善少望临安之行在何时经由毋惜为数日留张守引进士子孳孳不倦又此间诸公问学者亦多张守馆客吴翌晦叔向与张守同师胡先生不从事科举已二十年议论操履甚平正相处亦有益也子先所问己见叔度书中来严陵受塟仪本无嫌疑盖叔度兄弟岂世俗富家比况来此间又非往他处也【阙】先须遣人往张伯安处取向日塟仪携来参酌为善仪礼疏旬日间有便先寄来此间无借处也天锡辞朱氏馆量而后入政当如此今莫已有定所否今嵗曽作文字因便寄一二篇然为学要须日用间实下工夫乃得力城中如叔度叔昌兄弟及颍叔徳奉子先仲益季益诸人皆可往还也天锡如见叶秀实为致意近日读书不辍否有近作亦可寄数篇来今因人回略此为问他惟力学自爱
　　学舎亦渐就绪士人皆欣然为学向来旧弊已革去十之六正官亦极相亮也盖自到学皆不曽别立规矩及有所改更但辰入未归以身率之耳
　　官次稍安学校事亦渐定其间小节目亦稍变而通之使人情相安然后徐徐劝诱恐却易入也所疑各已批去讲实学者多则在下移俗在上美政随穷逹皆有益政当同致力也
　　官所粗安讲学虽不敢自画但微言渊奥世故峥嵘愈觉工夫无穷尽耳窃尝思时事所以囏难风俗所以浇薄推其病源皆由讲学不明之故若使讲学者多其逹也自上而下为势固易虽不幸皆穷然善类既多气焰必大亦可薰蒸上腾而有转移之理矣比闻诸友皆实有意于此所以不胜其喜非独私为异时有肄习琢磨之助也虽然此特忧世之论耳中天下而立定四海之民所性不存焉此又当深致思也颍叔所论谢语甚当凡做工夫皆宜精思深体不可畧认得而遂止也徳鋭所问已批去大抵为学思索不可至于苦玩养不可至于慢纯去所问第则専心致志久久自然须渐有趣向也叔源所苦已无事否子复何时可来告先一月见报即当求檄送往也仲益徳奉防间切宜警防之徳不孤必有隣若讲学实有次第自然慕向同志者多此亦自验之一端也
　　别幅所谕向来工夫如所谓毫厘或差而反为随之病所谓向之多涂于此乎息而领略之病始生此非身亲足歴用工之实则不能知殊用敬服但论天尊地卑之义谓明乎是则复无可复而随不失其宜颇似伤快此两句虽在顔子分上犹未易言之盖知至至之知终终之阶级歴然非一歩可升一言可断若看得溥博亲切则始知工夫之益无穷仁者其言也讱良以此也顺以循序乃体其全利而为之靡或不偏此四语工夫甚正易所谓序者正当精察耳【为之阙　此句有病而未句庶可与权亦似太快耳】洙泗言仁语孟精义常玩味工夫自不偏但易传精深稳实孟子之后方有此书不可不朝夕讽阅也长沙张丈常得书毎见其退然知难收敛笃实与前此相聚时大异朱丈遣其子在此从学音问常相闻比旧亦殊精切也叙邹伸事甚有补风化文字亦无不稳处但萤牕雪案四字颇未典易之为佳
　　承上接下最是亲切工夫吕与叔所谓严而不离寛而有闲此两句殊有味大抵阃范一书须常置几案时时观省所补不小也持养之久则气渐和气和则温裕婉顺望之者意消忿解而无招咈取怒之患矣体察之久则理渐明理明则讽导详欵听之者心谕虑移而无起争见郤之患矣更须参观物理深察人情体之以身揆之以时则无偏弊之失也
