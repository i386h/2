<!-- { "loadSidebar": true } -->
　　元康元年冬十二月上以皇太子富于春秋而人道之始莫先于孝悌初命讲孝经于崇正殿实应天纵生知之量防言奥义发自圣问业终而体达三年春闰月将有事于上庠释奠于先师礼也越二十四日景申侍祠者既齐舆驾次于太学太傅在前少傅在后恂恂乎保训之道宫臣毕从三率备卫济济乎肃翼赞之敬乃埽坛为殿悬幕为宫夫子位于西序顔回侍于北墉宗伯掌礼司仪辨位二学儒官搢绅先生之徒垂缨佩玉规行矩步者皆端委而陪于堂下以待执事之命设樽篚于两楹之间陈罍洗于阼阶之左几筵既布钟悬既列我后乃躬拜俯之勤资在三之义谦光之美弥劭阙里之教克崇穆穆焉邕邕焉真先王之徽典不刋之美业允不可替已于是牲馈之事既终享献之礼已毕释衣御春服弛斋禁反故式天子乃命内外羣司百辟卿士蕃王三事至于学徒国子咸来观礼我后皆延而与之燕金石箫管之音八佾六代之舞铿锵闛阁般辟俛仰可以征神涤欲移风易俗者罔不毕奏抑淫哇屏郑卫逺佞邪释巧辩是日也人无愚智路无逺迩离乡越国扶老携幼不期而俱萃皆延颈以视倾耳以听希道慕业洗心革志想洙泗之风歌来苏之惠然后知居室之善着应乎千里之外不言之化洋溢于九有之内于熈乎若典固皇代之壮观万载之一防也尼昔忝礼官尝闻俎豆今厠末列亲覩盛美瀐渍徽猷沐浴芳润不知手舞口咏窃作颂一篇义近辞陋不足测盛德之形容光圣之遐度其辞曰
　　三元迭运五德代防黄精既亢素灵乃晖有皇承天造我晋畿祚以大寳登以龙飞宣基诞命景熙遐绪三分自文受终惟武席巻要蛮荡定荒阻道济羣生化流率土后帝承哉丕隆曽构奄有万方光宅宇宙笃生上嗣继期挺秀圣敬日跻濬哲闳茂留精儒术敦阅古训遵道让齿降心下问铺以金声光以玉润如日之升如干之运乃延台保乃命学臣圣容穆穆侍讲訚訚抽演防言啓发道真探幽穷温故知新讲业既终精义既研崇圣重师卜日告奠陈其三牢引其四县既戒既式乃盥乃荐恂恂孔圣百王攸希亹亹顔生好学无违曰皇储后体神合机兆吉先见知来洞防济济二宫蔼蔼庶寮俊乂鳞萃髦士盈朝如彼和肆莫匪琼瑶如彼仪鳯乐我云韶琼瑶谁剖四门洞开云韶奚乐神人允谐蝉冕耀庭细佩振阶德以谦光仁以恩怀我酒惟清我肴惟馨舞以六代歌以九成莘莘胄子祁祁学生洗心自百观国之荣学犹莳苗化若偃草博我以文我以道万邦蝉蜕矧乃俊造钻蚌莹珠剖石摛藻丝匪黄水罔方圆引之斯流染之斯鲜若金受范若埴在甄上好如云下效如川昔在周兴王化之始曰文曰武时惟世子今我皇储齐圣通理缉熈重光于穆不已于穆伊何思文哲后媚兹一人实副元首孝洽家邦光照九有纯嘏自晋永世昌阜微微下臣过充近侍猥蹑风云鸾龙是厠身澡芳流目玩盛事竭诚作颂祗咏圣志


　　文选补遗巻三十七
　　钦定四库全书
　　文选补遗巻三十八
　　元　陈仁子　辑
　　赞【赞者赞也颂之异名】
　　燕世家赞【愚曰姬姓后亡惟燕召公其医家所谓尫羸夀考欤是可观所养矣势固不必强也】
　　司马迁【下至相如赞并同】
　　召公奭可谓仁矣甘棠且思之况其人乎燕北迫蛮貉内措齐晋【索隐曰措交杂也又作错刘氏云争错也】﨑岖彊国之间最为弱小几灭者数矣然社稷血食者八九百嵗于姬姓独后亡岂非召公之烈邪
　　韩世家赞【愚曰是可为存孤者劝】
　　韩厥之感晋景公绍赵孤之子武以成程婴公孙杵臼之义此天下之隂德也韩氏之功于晋未覩其大者也然与赵魏终为诸侯十余世宜乎哉
　　孔子世家赞【愚曰居今日而赞孔氏夫何言哉以六家并论之史迁似亦溺于流俗者而能尊孔子于世家置老子于列传其见不卓乎先黄老后六经意者固之论特以时好观迁史耳】
　　诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云天下君王至于贤人众矣当时则荣没则已焉孔子布衣传十余世学者宗之自天子王侯中国言六艺者折中于夫子可谓至圣矣
　　张良世家赞【愚曰始以天断见汉之缔剏也不偶终以貌论见髙帝之用人也不错】
　　学者多言无鬼神然言有物【物谓精怪及药物也】至如留侯所见老父予书亦可怪矣【索隠曰诗纬云风后黄帝师又化为老子以书授张良亦异説耳父后化为黄石】髙祖离困者数矣而留侯常有功力焉岂可谓非天乎上曰夫运筹策帷帐之中决胜千里之外吾不如子房余以为其人计魁梧竒伟【梧音悟魁梧丘虚壮大之意】至见其图状貌如妇人好女盖孔子曰以貌取人失之子羽【澹台灭明也状貌甚恶】留侯亦云
　　五宗世家赞【景帝子十四人一武帝余十三人为王汉书谓之景十三王而此名五宗者其母五人同母者为宗也○景帝之待五宗削其恩数者乃全之也于是可见汉初之无制矣】
　　髙祖时诸侯皆赋【国所出有皆入于王】得自除内史以下汉独为置丞相黄金印诸侯自除御史廷尉正博士拟于天子自呉楚反后五宗王世汉为置二千石去丞相曰相银印诸侯独得食租税夺之权其后诸侯贫者或乘牛车也
　　申韩传赞【愚曰论申韩之惨而归之老子迁之论确矣而世乃议之曰先黄老焉何邪】
　　老子所贵道虚无因应变化于无为故著书辞称防妙难识庄子散道德放论要亦归之自然申子卑卑【自勉励之意】施之于名实韩子引绳墨切事情明是非其极惨礉【胡革反用法惨急而鞠礉深刻】少恩皆原于道德之意而老子深远矣张仪传赞【愚曰秦已死矣而仪且暴其短其不恕也可畏哉且史迁直谓当时事之相类者率附之秦未必非仪实为之】
　　三晋多权变之士夫言从衡疆秦者大抵皆三晋之人也夫张仪之行事甚于苏秦然世恶苏秦者以其先死而仪振暴其短以扶其説【暴音步卜仄振谓振扬而暴露其短扶谓説彼之非成我之是扶防已之説词也】成其衡道要之此两人真倾危之士哉穰侯传赞【愚曰苟为人所间而欲夺其位国戚羇旅一也何必范睢之于魏冉乎】
　　穰侯昭王亲舅也而秦所以东益地弱诸侯尝称帝于天下天下皆西乡稽首者穰侯之功也及其贵极富溢一夫开説身折势夺而以忧死况于羇旅之臣乎孟尝君传赞【愚曰客之称四海一君之世无是也故在春秋时百里奚虞人也而客于秦苗贲皇楚人也而客于晋栾盈之去晋而客也为晋之忧子胥之去楚而客也为楚之患大抵皆客也浸滛至战国谈天雕龙蜂起泉涌犹空言尔仪秦以从横为劒佩其祸生民何限哉而四公子之徒直以取数之多争为雄长要其所得不过鸡鸣狗盗之辈尔夫何益于大故乎诚使当时之客如孟氏焉在梁曰仁义在齐又曰仁义执吾之正论以活天下则四公子之礼遇不为虚设其亦庶乎有补也而奈之何其不然也是以史迁于田文也断之曰自喜夫固斥其为一已之私好非天下之公好焉耳然则客之为祸他日浸浸不已非田文之徒实涨其波而谁哉至若秦皇之兴以囊括四海包举宇宙之志非战国角立比也而犹曰逐客不知是客也将何归乎是必如晋之范粲寝所乗车足不履地乃可良用一慨】
　　吾尝过薛其俗闾里率多暴桀子弟与邹鲁殊问其故曰孟尝君招致天下任侠奸人入薛中盖六万余家矣世之传孟尝君好客自喜名不虚矣
　　季布栾布传赞【愚曰一则不轻死一则不顾死要皆畧有见于义者而迁且谓贱妾感慨自杀非能勇也计画无复之者乃借以自述其隠忍苟活以成史书之意】
　　以项羽之气而季布以勇显于楚身屦典军【屦履蹈也又曰数也】搴旗者数矣可谓壮士然至被刑戮为人奴而不死何其下也彼必自负其材故受辱而不羞欲有所用其未足也故终为汉名将贤者诚重其死夫婢妾贱人感慨而自杀者非能勇也其计画无复之耳栾布哭彭越趣汤如归者彼诚知所处不自重其死虽往古烈士何以加哉
　　窦婴田蚡灌夫传赞【愚曰窦婴失势而灌夫与之如故真义士也田蚡恃势不特陷夫并陷婴忍哉】
　　魏其武安皆以外戚重灌夫用一时决防而名显魏其之举以呉楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望陷彼两贤呜呼哀哉迁怒及人命亦不延众庶不载竟被恶言呜呼哀哉祸所从来矣
　　匈奴传赞【愚曰迁之赞此也以定哀之时自比而独责将帅焉夫岂独责将帅哉】
　　孔子着春秋隐桓之间则章至定哀之际则防【仲尼仕于定哀故其着春秋不切论当世而防其词】为其切当世之文而罔襃忌讳之辞也【罔者无也谓其无实而褒之是也】世俗之言匈奴者患其徼一时之权【徼音皎】而务讇纳其説【音税】以便偏指不参【谓税者谋匈奴皆患其直徼求一时权幸但务谄进其説以自便其偏指不参详终始利害也】彼已将率【已去声】席中国广大气奋人主因以决策是以建功不深尧虽贤兴事业不成得禹而九州宁【正义曰言尧虽贤圣不能独理得禹而九州安宁以刺武帝不能择贤将相而务谄纳小人浮説多伐匈奴故壊齐民太史公引禹圣成其太平以攻当代之罪】且欲兴圣统唯在择任将相哉
　　大将军青传赞【愚曰宾客之害吾于史迁赞孟尝又于第五伦弹窦氏一再言之矣特孟尝之时天下分裂犹不足责也窦氏立清朝植私党大可罪矣若夫以大将军之势谁能御之而能以婴蚡之賔客为惩亦可谓善处盛强者然且未也黯为揖客大将军尤贤之殆非纯以客为贱者客固有贤不贤也乃若宰相之职则又不然要当如狄梁公之药笼吕正献之夹袋不为私门植桃李而为国家收拾人才殆又不可以青借口】
　　苏建语余曰吾尝责大将军至尊重而天下之贤大夫毋称焉愿将军观古名将所招选择贤者勉之哉大将军谢曰自魏其武安之厚宾客天子常切齿彼亲附士大夫招贤绌不肖者人主之柄也人臣奉法遵职而已何与【预】招士骠骑亦放此意其为将如此
　　西南夷传赞
　　楚之先岂有天禄哉在周为文王师封楚及周之衰地称五千里秦灭诸侯唯楚苗裔尚有滇王汉诛西南夷国多灭矣唯滇复为宠王然南夷之端见枸酱番禺大夏杖卬竹西夷后揃剽分二方【揃音翦谓被分割也剽言西夷后被揃割遂剽居西南二方各属郡县剽亦分义】卒为七郡【犍为防牱越巂益州武都沈犂汶山地】
　　滑稽传赞【愚曰直载其事谈言防中之验也】
　　淳于髠仰天大笑齐威王横行优孟摇头而歌负薪者以封优旃临槛疾呼陛楯得以半更岂不亦伟哉
　　项羽传赞【愚曰观此赞成败之分智力之不如名义决矣】
　　吾闻之周生曰【周生汉人也】舜目盖重瞳子又闻项羽亦重瞳子羽岂其苗裔邪何兴之暴也夫秦失其政陈涉首难豪杰蜂起相与并争不可胜数然羽非有尺寸乘势起陇亩之中三年遂将五诸侯灭秦【此时山东六国而齐赵韩魏燕五国并起从伐秦故云五诸侯】分裂天下而封王侯政由羽出号为霸王位虽不终近古以来未尝有也及羽背关怀楚放逐义帝而自立怨王侯叛已难矣自矜功伐奋其私智而不师古谓霸王之业欲以力征经营天下五年卒亡其国身死东城尚不觉寤而不自责过矣乃引天亡我非用兵之罪也岂不谬哉
