<!-- { "loadSidebar": true } -->
蔡伯喈伐鲜卑议《书》戒“猾夏”，《易》“伐鬼方”，周宣王命南仲、吉甫，攘猃狁，威蛮荆，汉有卫、霍阗颜、瀚海，窦宪燕然之事。征讨之作，所由尚矣。然而时有同异，势有可否，故谋有得失，事有成败，不可齐也。自汉兴以来，匈奴常为边害，而未闻鲜卑之事。昔谋臣竭精，武夫戮力，而所见常异。其设不战之计，守御之固者，皆社稷之臣，永久之策也。孝武皇帝因文、景之畜，用度饶衍，南代越，北伐胡，西征大宛，东并朝鲜。兵出数十年，帑藏空竭，官民俱匮。乃兴盐铁酤榷之利，设告缗重税之令，民不堪命。及盗贼群起，关东纷然，道路不通，绣衣直指之使，奋铁钺而并出，然后仅得宁息。既而觉悟，乃息兵罢役，封丞相为富民侯。故主父偃曰：“夫务战胜，穷武事，未有不悔者也。”夫以世宗神武，将卒良猛，财赋充实，所拓广远，而犹有悔，况无彼时地利人财之备，而欲轻动，此其不可一也。鲜卑种众新盛，自匈奴北遁以来，据其故地，称兵十万，弥地千里，意智益生，才力劲健。加以禁网漏泄，善金良铁，出者莫察，皆为贼有，汉人逋逃，为其谋主，兵利马疾，过于匈奴。昔段颎良将，习兵善战，经营西羌，犹十余年。今育、晏欲以三年之期，专胜必克。育晏策虑，未能过颎，鲜卑种众，又不弱于西羌也。乃欲张设近期，诱戏朝廷。三年不成，必迫于害，祸结兵连，不得中休。转运粮饷，不可胜给，天无丰岁，官见殚财。民人移于四方不能还其骸骨。以此时兴议横发，一发不已，必至再三。诸夏之内，弱者伏尸，强者作寇。边邮之患，手足之疥瘙也，中国之困，胸背之凛疽也。其不可二也。育云自春以来，三十余发。方今郡县盗贼劫摽人财，攻犯官民，日月有之。冠带之圻，吏稠政密，犹不能绝，况此丑虏，群类抵冒，心不爱仁，胆不畏威，而可使断无盗窃？昔者高祖乃忍平城之耻，吕后甘弃嫚书之诟，方之于今，何者为甚？是其不可三也。天设山河，秦筑长城，汉起塞坦，所以别内外，异殊俗也。其外则介之夷狄，其内则任之良吏，后嗣遵业，慎奉所遗。苟无蹙国内侮之患，岂与虫螘之虏较往来之数哉。乃欲越幕逾域，度塞出攻。得地不可耕农，得民不可冠带，破之不可殄尽。而本朝必为之旰食，四海必为之焦枯。其不可四也。夫煎尽府帑之蓄，以恣轻人之事，专胜者未必克，挟疑者未必败。众所谓危，圣人不任，朝议有嫌，明主不行。是其不可五也。按育一战所获不如所失。昔淮南王安谏伐越曰：“天子之兵，有征无战。言其莫敢校也。使越人蒙死侥幸以逆执事厮舆之卒，有一不备而归者，虽得越王之首，犹为大汉羞之。”而育以齐民易丑虏，皇威辱外夷，就如其言，犹已危矣，况乎得失不可量邪！昔珠崖郡反，孝元皇帝纳贾捐之言，而下诏曰：“珠崖背叛，今议者或曰可讨，或曰弃之。朕日夜惟思，羞威化不行，则欲伐之，狐疑避难，则守为长，宜通乎时变。且忧万人饥饿与蛮夷之不讨，何者为大？宗庙之祭，凶年不备，况避不逊之辱哉。今关东大困，无以相赡，又议动兵，非但劳民而已，凶年随之，其罢敝有不可胜言者，其罢珠崖郡。”此先帝所以发德音也。夫恤民救患，虽成郡列县，尚犹弃之，况以障塞之外，未尝为民居者乎。臣愚以为宜止征伐之计，令诸营甲士循行塞垣，屯守冲要，以坚牢不动为务。若乃守边之术，李牧开其原，严尤申其要，遗业犹在，文章具存。循二子之策，守先帝之规，臣曰可矣。臣邕愚戆，议不足采。臣邕顿首顿首。

孔文举肉刑议古者敦庞，善否不别，吏端刑清，政无过失，百姓有罪，皆自取之。末世陵迟，风化坏乱，政挠其俗，法害其人。故曰上失其道，民散久矣。而欲绳之以古刑，投之以残弃，非所谓与时消息者也。纣斫朝涉之胫，天下谓为无道。夫九牧之地，千八百君，若各刖一人，是天下常有千八百纣也。求俗休和，弗可得已。且被刑之人，虑不念生，志在思死，类多趋恶，莫复归正。夙沙乱齐，伊戾祸宋，赵高、英布，为世大患。不能止人遂为非也，适足绝人还为善耳。虽忠如鬻拳，信如卞和，智如孙膑，冤如巷伯，才如史迁，达如子政，一离刀锯，没世不齿。是太甲之思庸，穆公之霸秦，南睢之骨立，卫武之初筵，陈汤之都赖，魏尚之守边，无所复施也。汉开改恶之路，凡为此也。故明德之君，远度深惟，弃短就长，不苟革其政者也。

夏侯太初时事议（据本传。此盖经承祚删润，故其辞密切。）

夫官才用人，国之柄也。故铨衡专于台阁，上之分也；孝行存乎闾巷，优劣任之乡人，下之叙也。夫欲清教审选，在明其分叙，不使相涉而已。何者？上过其分，则恐所由之不本，而千势驰骛之路开；下逾其叙，则恐天爵之外通，而机权之门多矣。夫天爵下通，是庶人议柄也；机权多门，是纷乱之原也。自州郡中正品度官才之来，有年载矣，缅缅纷纷，未闻整齐，岂非分叙参错，各失其要之所由哉！若令中正但考行伦辈，伦辈当行均，斯可官矣。何者？夫孝行著于家门，岂不忠恪于在官乎？仁恕称于九族，岂不达于为政乎？义断行于乡党，岂不堪于事任乎？三者之类，取于中正，虽不处其官名，斯任官可知矣。行有大小，比有高下，则所任之流，亦焕然明别矣。奚必使中正干铨衡之机于下，而执机柄者有所委仗于上，上下交侵，以生纷错哉？且台阁临下，考功校否，众职之属，各有官长，旦夕相考，莫究于此，闾阎之议，以意裁处，而使匠宰失位，众人驱骇，欲风俗清静，其可得乎？天台县远，众所绝意，所得至者，更在侧近，孰不修饰以要所求？所求有路，则修己家门者，已不如自达于乡党矣；自达于乡党者，已不如自求之于州邦矣。苟开之有路，而患其饰真离本，虽复严责中正，督以刑罚，犹无益也。岂若使各帅其分，官长则各以其属能否献之台阁；台阁则据官长能否之第，参以乡闾德行之次，拟其伦比，勿使偏颇。中正则唯考其行迹，别其高下，审定辈类，勿使升降。台阁总之，如其所简。或有参错，则其责负自在有司。官长所第，中正辈拟，比随次率而用之。如其不称，责负在外。然则内外相参，得失有所，互相形检，孰能相饰？斯则人心定而事理得，庶可以静风俗而审官才矣。

（又以为）古之建官，所以济育群生，统理民物也。故为之君长以司牧之。司牧之主，欲一而专。一则官任定而上下安，专则职业修而事不烦。夫事简业修，上下相安，而不治者，未之有也。

先王建万国，虽其详未可得而究，然分疆画界，各守土境，则非重累羁绊之体也。下考殷周五等之叙，徒有小大贵贱之差，亦无君官臣民而有二统互相牵制者也。夫官统不一，则职业不修；职业不修，则事何得而简？事之不简，则民何得而静？民之不静，则邪恶并兴，而奸伪滋长矣。先王达其如此，故专其职司而一其统业。始自秦世，不师圣道，私以御职，奸以待下。惧宰官之不修，立监牧以董之；畏督监之容曲，设司察以纠之。宰牧相累，监察相司，人怀异心，上下殊务。汉承其绪，莫能匡改。魏室之隆，日不暇及。五等之典，虽难卒复，可粗立仪准以一治制。今之长吏，皆君吏民，横重以郡守，累以刺史。若郡所摄，唯在大较，则与州同，无为再重。宜省郡守，但任刺史。刺史职存，则监察不废。郡吏万数，还亲农业，以省烦费，丰财殖谷，一也。大县之才，皆堪郡守，是非之讼，每生意异。顺从则安，直己则争。夫和羹之美，在于合异，上下之益，在能相济。顺从乃安，此琴瑟一声也。荡而除之，则官省事简，二也。又干郡之吏，职监诸县，营护党亲，乡邑旧故，如有不副，而因公掣顿，民之困弊，咎生于此。若皆并合，则乱原自塞，三也。今承衰弊，民人雕落，贤才鲜少，任事者寡。郡县良吏，往往非一。郡受县成，其剧在下。而吏之上选，郡当先足。此为亲民之吏，专得底下，吏者民命，而常顽鄙。今如并之，吏多选清良者造职，大化宣流，民物获宁，四也。制使万户之县，名之郡守；五千以上，名之都尉；千户以下，令长如故。自长以上，考课迁用，转以能升，所牧亦增，此进才效功之叙也。若经制一定，则官才有次，治功齐明，五也。若省郡守，县皆径达，事不壅隔，官无留滞。三代之风，虽未可必，简一之化，庶几可致。便民省费，在于此矣。

（又以为）文质之更用，犹四时之迭兴也。王者体天理物，必因弊而济通之。时弥质，则文之以礼；时泰侈，则救之以质。今承百王之末，秦汉余流，世俗弥文，宜大改之以易民望。今科制自公、列侯以下，位从大将军以上，皆得服绫锦、罗绮、纨素、金银饰镂之物；自是以下，杂彩之服，通于贱人。虽上下等级，各示有差；然朝臣之制，已得侔至尊矣；玄黄之采，已得通于下矣。

欲使市不鬻华丽之色，商不通难得之货，工不作雕刻之物，不可得也。是故宜大理其本，准度古法。文质之宜，取其中则，以为礼度。车舆服章，皆从质朴，禁除末俗华丽之事。使干朝之家，有位之室，不复有锦绮之饰，无兼采之服，纤巧之物。自上以下，至于朴素之差，示有等级而已，勿使过一二之觉。若夫功德之赐，上思所特加，皆表之有司，然后服用之。夫上之化下，犹风之靡草。朴素之教，兴于本朝。则弥侈之心，自然消于下矣。

