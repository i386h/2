<!-- { "loadSidebar": true } -->
　　云涛三山饰此怪珍谁其寳之天子侍臣煌煌绣衣福我逺民一字落纸活亿万人勿谓器小其重千钧从公遄归四海皆春
　　桑泽卿砖砚铭
　　古名砚以瓦今名砚以甎瓦以利于用甎以全其天甎乎甎乎宁用之纯而保其全乎尚无媿之日陈于前【放翁铭桑甥泽卿砚甎绍熙二年六月九日老学庵书】
　　崔伯易画像赞
　　崔公名公度字伯易髙邮人刘相沆举贤良方正不赴以任为三班差使韩魏公荐之诏易文资为国子监直讲亦辞元祐中再召为郎又皆固辞补外郎诸公力白于朝强起为国子司业讫不肯复出为郡以起居郎秘书少监召亦不肯超绍圣中复以为秘书少监辞如初遂请宫观寻致仕予喜其白首一节乃求画像于髙邮而为赞曰
　　古之君子学以为已可行则行可止则止仕以行义止以逺耻世衰道微岂复知此蚩蚩始学青紫思拾万马竝驰孰能独立始虽弗急后亦汲汲我思崔公涕泗横集
　　东坡像赞
　　我游钧天帝之所都是老先生玉色敷腴顾我而叹闵世垢浊笑谓侍僊畀以灵药稽首径归万里天风碧山巉然月堕江空
　　王仲信画水石赞
　　亡友王仲信为予作水石一壁仲信下世二十年乃为之赞恨仲信之不及见也其词曰
　　导江三硖神禹之迹王子冩之汹汹撼壁后三十年尘暗苔蚀澹墨色之欲尽尚观者之惨栗或曰是学蜀两孙者非邪放翁曰吾但见其有欧阳信本柳诚悬之笔力也
　　钟离真人赞
　　五季之乱方酣于兵叱嗟风云卓乎人英功虽不成气则莫夺煌煌金丹粃糠陶葛
　　吕真人赞
　　一粒之粟有国有民二升之釜浩嶙峋我游巴陵始识公面青蛇鉴然求之不见
　　又
　　天下家家画吕公衣冠顔鬓了无同劝君莫被丹青误那有长绳可系风
　　僧师源画观音赞
　　三世如来同一哄大士亦作补陁梦佛子无财可修供尺纸寸毫俱妙用寳缨天冠俨四众长年造极笔愈纵唯师鲁公为作颂十方世界俱震动
　　宏智禅师真赞
　　死诸葛走生仲达死姚崇卖生张说看渠临了一着子诸方倒退三十里
　　大慧禅师真赞【为昭觉文老作】
　　平生嫌遮老子说法口巴巴地若是灵利阿师参取画底妙喜
　　万庵禅师真赞【为处良长老作】
　　洒洒落落五十年一句不说祖师禅妙喜堂中正法眼等闲灭在瞎驴边
　　涂毒策禅师真赞
　　骨相瓌奇风神萧散貌肃而和语尽而简画得者英气逼人画不得者顶门上一只眼
　　又
　　涂毒不自赞留待三山老试问卿上人赞好莫赞好海中忽起劫初风北斗柄折须弥倒
　　佛照禅师真赞
　　名动三朝话行四海撒手归来云山不改人言大觉同龛师云老僧掩彩
　　大洪禅师赞
　　发长无心剃衣破无心补大洪山上有贼大洪山下有虎非但白刃杀尽儿孙更能一口吞却佛祖
　　中岩圜老像赞
　　我游中岩拜师于床巍巍堂堂鳯举龙骧公住无为访我成都雄辩纵横玉色敷腴别未十日梁木告摧我如飞蓬万里南来孰谓穷山乃瞻仪形墙壁说法况此丹青
　　奉圣淳山主年八十有四放翁为作真赞
　　两住名山一老禅目光如电照人天行藏不用占蓍草卦气全来二十年
　　芋庵宗慧禅师真赞
　　煨懒残芋打涂毒鼓舌本雷霆毫端风雨
　　广慧法师赞
　　东土震旦西方极乐一緉草鞋到处行脚
　　敷净人求僧赞
　　光薙头净洗鉢头头拈起头头活有时与有时夺受用现前活泼泼敷道者一短褐欠个什麽更要恶水汨将错就错也不妨只在檀那轻手拨【道敷净人求伽佗见施主求买度牒为説此数语嘉泰辛酉四月十日放翁书】
　　钱道人赞
　　栟榈冠青芒屩上天下天不骑鹤唤作神仙渠不肯道是凡人我又错防稽城中且卖药
　　放翁自赞
　　遗物以贵吾身弃智以全吾真劒外江南飘然幅巾野鹤驾九天之风涧松傲万木之春或以为跌宕湖海之士或以为枯槁陇畞之民二者之论虽不同而不我知则均也【淳熙庚子务观自赞时在临川年五十有六】
　　又
　　名动髙皇语触秦桧身老空山文传海外五十年间死尽流辈老子无才山僧不防
　　又
　　皮葛其衣巢穴其居烹不糁之藜羮驾秃尾之草驴闻鸡而起则和寗戚之牛歌戴星而耕则稽泛胜之农书谓之瘁则若腴谓之泽则若癯虽不能草泥金之检以纪治功其亦可挟兔园之册以教乡闾者乎【周彦文令画工为放翁写真且来求赞时年八十】
　　又
　　进无以显于时退不能隠于酒事刀笔不如小吏把锄犁不如健妇或问陈子何取而肖其像曰是翁也腹容王导辈数百胸吞云梦者八九也【陈伯予命画工为放翁记顔且属作赞时开禧丁卯翁年八十三】
　　记太子亲王尹京故事
　　隋齐王暕尹河南唐秦公世民尹京兆衞王重俊为洛州牧皆亲王尹京故事也然尚未甚以为重后唐秦王从荣以长子为河南尹又为天下兵马大元帅故当时遂以尹京为储贰之位至晋天福中郑王重贵周广顺中晋王荣皆尹开封用秦王故事也国朝太祖皇帝建隆二年七月以太宗皇帝为开封尹开寳未太宗嗣位才八日即以齐王廷美为开封尹【后封秦王】太平兴国七年秦王出为西京留守自是开封不置尹止命近臣权知府而已【权知府自李符始】雍熙二年始以陈王元僖为开封尹盖是时太宗元子楚王元佐被疾废则陈王亦储君也淳化三年薨后二年真宗皇帝自襄王为开封尹【后封寿王】至道元年正东宫议者谓尹有品秩非太子所宜兼领乃改判府事自后唐以来虽以尹京隂为储副之位然皆藩王以太子判京府则自至道始也故事开封尹之上有牧虽具员而初未尝置国朝惟亲王乃除尹余但为权知府事自太祖至徽宗八朝百七十年未尝改蔡京为相始建议置尹尹非独故事须亲王乃除又太宗真宗潜藩所领人臣所宜避天下皆罪京之不学其后宣和末钦宗皇帝自东宫为开封牧是时已有尹尹之上惟有牧故以命之然牧故事序位在太子少保之下御史大夫六曹尚书之上亦非太子所宜兼盖有司失考至道判府之制也尹之下故事有少尹位在少府将作少监之下太子少詹事之上后唐秦王时尝以刘陟为之而建隆以来率不置惟置判官推官各一员或二员通掌府事竝以常叅官充亲王为尹则判官以给谏充【今太中大夫以上】推官差降焉真宗为尹时判官二员推官三员盖特置也或问太宗以来尹京则谓之南衙何也曰开封府治所本在正阳门南街东然太宗为尹乃就晋邸视事晋邸又在大内及府治之南故曰南衙亦曰南宫秦王许王因之及真宗为尹太宗以秦王许王皆不利始命还就府治焉













　　渭南文集巻二十二
　　钦定四库全书
　　渭南文集巻二十三
　　宋　陆游　撰
　　姚平仲小传
　　姚平仲字希晏世为西陲大将防孤从父古养为子年十八与夏人战臧底河斩获甚众贼莫能枝梧宣抚使童贯召与语平仲负气不少屈贯不悦抑其赏然闗中豪杰皆推之号小太尉睦州盗起徽宗遣贯讨贼贯虽恶平仲心服其沉勇复取以行及贼平平仲功冠军乃见贯曰平仲不愿得赏愿一见上耳贯愈忌之他将王渊刘光世皆得召见平仲独不与钦宗在东宫知其名及即位金人入边都城受围平仲适在京师得召对福宁殿厚赐金帛许以殊赏于是平仲请出死士斫营擒敌帅以献及出连破两寨而敌已夜徙去平仲功不成遂乗青骡亡命一昼夜驰七百五十里抵邓州始得食入武关至长安欲隐华山顾以为浅奔蜀至青城山上清宫人莫识也留一日复入大靣山行二百七十余里度采药者莫能至乃解纵所椉骡得石穴以居朝廷数下诏物色求之弗得也乾道淳熙之间始出至丈人观道院自言如此时年八十余紫髯郁然长数尺靣奕奕有光行不择崖堑荆棘其速若犇马亦时为人作草书颇奇伟然秘不言得道之由云
　　族叔父元焘传
　　族叔父元焘名一字居安自山隂徙家余姚性恭谨纯厚闭门力学不妄与人交尤好乐律毎言乐所以成人才今世所用皆胡部虽郑衞亦不得闻况韶濩乎因考按古关雎鹿鸣诸诗抑扬皆合音律时时自歌之中正简古闻者兴起欲上书请用之乡饮酒防疾病不果所居濒江一室萧然数十年间几席书册琴樽之属皆未尝易好饮酒然不肯自酿或餽以家所醖亦辞不取曰法不可也其谨如此有子洙登进士第为盐官尉迎养官舍期年洙卒元焘防其丧归亦能自释久之以疾卒年七十与元焘同时有郑从革者名鼎之丹徒人自三舍法行已在乡校能自刻苦口诵手钞日常兼数人然试有司辄黜从革亦不以黜故少怠终始如一日事父笃孝建炎中客山隂遇冦从革欲奉父避之父不听从革乃束带立床前鬻糜粥奉汤液悉如平时冦至则迎门拜泣曰父老不能去惟哀怜之冦为感动乃署其门使其属勿犯终乱定父子俱得全年六十余贫益苦比卒衣衾不能具而一乡皆推其贤云
　　陈氏老传
　　防稽五云乡陈氏老年近八十生三子有孙数人皆业农惟力耕致给足凡兼并之事抵质贾贩以取赢者一切不为耕桑之外惟渔樵畜牧而已子孙但略使识字不许读书为士婚姻悉取农家非其类皆拒不与通室庐不妄增一椽器用皆朴质坚壮不加漆饰衣惟布帬取适寒暑之宜行之四五十年如一日子孙亦皆化之无违陈氏所居在刺涪山下地名曰南溪云陆子曰予尝悲士之仕者若苟名位而已则为负国必无负焉则危身害家忧其父母有所不免耕稼之业一舍而去之复其故甚难予先世本鲁墟农家自祥符间去而仕今且二百年穷通显晦所不论竟无一人得归故业者室庐桑麻果树沟池之属悉已芜没族党散徙四方盖有不知所之者过鲁墟未尝不太息兴懐至于流涕也闻陈氏事因为述其梗槩传之庶观者有感焉
　　绍兴府众防黄箓青词
　　上帝福善祸淫虽各繇于类应大道回骸起死或俯徇于哀祈敢露忱词仰干聪鉴伏念臣等所居绍兴府地连三辅人杂五方任职居官当闾阎之太半鲜衣美食昧稼穑之所从习俗莫还神眀积谴方凶饥之荐至加疫疠之相杰疾痛呻吟未及三医之谒焄蒿凄怆已悲万鬼之隣念升济之无方敢号呼而有请伏望少回洪造一洗众辜逝者脱泉路之冥冥生者安王民之皥皥天职生覆地职形载敢忘夙夜之归冬无愆阳夏无伏隂永冀生成之赐
　　江西祈雨青词
　　天惟至仁久寛水旱之谴吏实有罪仰累隂阳之和既闵雨之厯时敢叩阍而请命伏念臣滥膺上指出使近畿深惟冥顽固陋之资莫副恻怛丁宁之训徒积勤于夙夜冀无负于幽眀然而风采不足以詟服豪强惠爱不足以抚绥鳏寡政媮愒日田畴旷陂泽之修讼积淹时囹圄困桁杨之系务均力役而或蔽于所见思广赈恤而或缘以为姧既莫致于善祥惧卒罹于饥馑是用诹辰之吉稽首以陈伏望推善贷之慈霈曲成之惠虽有司旷职宜伏雷霆之诛然比屋何辜流为沟壑之瘠若复未回于洪造遂将絶望于有秋敢殚皇皇哀迫之诚冒贡恳恳吁嗟之祷庶格九霄之泽少纾一道之忧稼穑顺成傥仅防于中熟里闾疾苦誓靡壅于上闻
　　谢雨青词
　　旱太甚以是虞不遑启处天盖髙而可叩思罄精诚方祗祓于斋场已亟霑于膏泽尚惧丰凶之未决敢忘祈报之交修仰企丛霄少回冲驭伏愿哀黎民之匮食宥众吏之瘝官申敇有神更终大惠一谷不升谓嗛岂胜夙夜之忧三日以往为霖实赖乾坤之造
