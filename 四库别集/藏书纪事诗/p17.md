<!-- { "loadSidebar": true } -->
《上海县志》：“黄标字良玉，藏书甚富，繙阅无间寒暑。陆深临文有疑义，必属标考核。辑《古今说海》一百四十二卷，著《书学异同》二十二卷。”又：“万历间，郡中藏书之富者，王洪州圻、施石屏大经、宋幼清懋澄、俞仲济汝楫四家为最，幼清尤多秘本及名人手钞。石屏殁后，子沛然复购益之。其书目四册，高五寸许，石屏有收藏印章，曰‘施氏获阁藏书’、‘古人以借鬻为不孝’、‘手泽犹存’、‘子孙其永宝之’。”又：“春凤楼嘉楫手钞书甚多。尝见《吴冢志》三卷，楷法学赵吴兴。宋幼清题其后曰：‘此秦侍御手书。’盖先辈之惓惓于文献者。”昌炽案：大经字天卿，万历十三年举人，仕至惠州通判。“获阁”疑有夺字。

 

一一五、孙道静景瞻　孙桢仲墙

孙育思和　贺烺　贺裳黄公

蜀水京山天下秀，沧江虹月本来多。

东游若欲寻鸡次，且挂轻帆过曲阿。

《好古堂书画记》：“嘉靖时，孙桢字仲墙，号石云，丹阳人。收藏书画古物最富，考据甚精。”又云：“丹阳孙氏收藏书画最富。严嵩得丹阳孙育画二册，重题秘藏之，见《直庐稿》。”

《楹书隅录》：“宋本《史记》，广汉张杅守桐川时，用蜀小字本重雕。有‘孙育私印’、‘曲阿孙育’、‘南徐孙育思和印章’、‘孙思和图籍篆’、‘京山孙育’、‘七峰道人’、‘开皇山下人家’、‘碧山草堂’、‘北固山第一峰’诸印。”

又：“宋本《元丰类稿》有‘曲阿孙氏禹见珍玩’、‘照庵’、‘曲水山房’、‘蜀山草堂’、‘拙讷隐者’诸印。”昌炽案：《皕宋楼藏书志》：“湖北提举茶盐司新刊《前汉书》一百二十卷，有题字云：正德二年三月吉旦装，景瞻。又一跋云：‘余见宋板《汉史》不下五六部，未有若此之全囗者。子孙其永保之。正德二年三月丹阳孙道静重装。’卷中有‘飞云阁’圆印，‘景瞻’方印。”二跋同年同月，又皆云“重装”，道静、景瞻定当为一人名字。其人中正德中，则前于仲墙、思和，诸孙先于此矣。禹见不可考。①《皕宋志》又有《芦浦笔记》十卷，谢兆申录于丹阳贺进士家。即《池北偶谈》所称“丹阳贺氏本”也。

《天禄琳琅》：“《诗缉》，明赵府刊本。有‘贺黄公藏书印’。《载酒园诗话》：‘贺裳字黄公，丹阳人。有《少贱斋集》。’”

注：据王欣夫《补正》：孙云翼字禹见，明丹阳人，万历十九年（1591）举人，知广东龙川府。致仕后博览群籍，著述颇丰。事迹见《丹阳县志》、陈仁锡《孙公传》等。

 

一一六、文壁征明　子彭寿承　嘉休承

孙元发子悱　曾孙文肃震孟　从鼎定之

从简彦可

书法欧虞画右丞，停云突过赵吴兴。

辛夷翠竹孙枝秀，继体先闻有二承。

《乾隆苏州府志》：“文林字宗儒，成化壬辰进士。温州知府。”

杨循吉《温州知府文公墓志铭》：“子男三人，奎、壁、室。”

《明史》：“文征明，初名壁，以字行，更字微仲，别号衡山。父林为温州知府。正德末，巡抚李充嗣荐授翰林院待诏，乞归。嘉靖三十八年卒，年九十矣。长子彭，字寿承；次子嘉，字休承。”

王世贞《吴中往哲传》：“彭号三桥，善书。以贡授秀水训导，擢南京国子助教。卒年七十六。嘉画得待诏一体。以贡授乌程训导，擢知州学正，乞归。卒年八十三。”

《式古堂书画考》：“彭号雁门，嘉号文水。文伯仲字德承，号五峰，又号葆生、摄山老农，征明侄。”昌炽案：雁门乃文氏郡望，非彭号也。

《读书敏求记》：“项墨林每遇宋刻，即邀文氏二承鉴别之。故藏书皆精妙绝伦。”文嘉有《严氏书画记》。

《鸥陂渔话》：“相传衡山初名璧，因文信国子璧仕元，不欲与同名，故以字行。然证以其兄名奎，及征明之字，俱与壁宿义近，作壁为是。叶晋卿栐藏衡山作《海月图》，署‘正德丁丑九月文壁’，其字从土不从玉。凌子与曰：‘黄佐《衡山墓志》：“公孙五人，元肇、元发，彭出；元辅、元弼，台出；元善，嘉出。”台先卒，元发字子悱。’”

《明史》：“文震孟字文起，征明曾孙。父卫辉同知元发。震孟天启二年殿试第一，授编修。历官东阁大学士，谥文肃。弟震亨，字启美，中书舍人。国亡，发病死。国朝通谥节愍。”

《天禄琳琅续编》：“《战国策》元板，长洲文氏藏本。书中墨迹三处，凡例后楷书‘万历戊子七月望日手装于愿贤堂，定之笔。’卷五后八分书‘戊子八月一日阅于心远阁。’钤印二，‘文从鼎’、‘定之’；卷十后八分书‘戊子十月惜阴斋漫阅。’钤印一‘文从鼎’。又楷书‘庚戌三月十八日悟言室阅过。’从鼎字定之，万历甲午举人。嘉之孙也。”

《乾隆苏州府志》：“文从简字彦可，嘉孙，元善子。郡诸生，隐于寒山之麓。子柟，字端文。”又：“文掞字宾日，柟子，志尚高洁，居停云旧馆，终岁不出。”

朱彝尊《文与也墓志》：“文点字与也，震孟孙，晚自号南云山樵。子赤，字周舃。”

昌炽案：文氏自明中叶迄于国初，文采风流，照映江左，今雕埙尽矣。文肃公墓在石湖旁。犹忆十余年前，钦韵珊地师为余言，湖畔有前明兆域，规模宏敞，乡人将谋鬻之。他姓不知为谁氏之陇，意其为文肃墓。郡中文氏子弟无应试者。当是乔木世臣，故国故君之感，垂为彝训。然门祚则自此衰矣。所见待诏藏书，引首皆用‘江左’二字长方印，或用‘竺坞’印，或用‘停云’圆印。其余藏印曰‘玉兰堂’、曰‘辛夷馆’、曰‘翠竹斋’、曰‘梅华屋’、曰‘梅溪精舍’。又有‘烟条馆’一印，见《天禄琳琅》明刻《文选》。又有‘悟言室’一印、‘惟唐寅吾以降’一印，临池用之，藏书不常见也。又曰‘渔阳子’、曰‘清白堂’，寿承印也。曰‘归来堂’、曰‘文水衜人’、曰‘肇锡余以嘉名’，休承印也。曰‘元珠室’、曰‘五峰山人’，或曰‘五峰樵客’，德承印也。德承又有‘双玉兰堂’一印，亦见《天禄琳琅》宋刻《昌黎集》后。以征明有‘玉兰堂’，故仿为之。曰‘三楚精神’，子悱印也。曰‘石经堂’、曰‘两月平章’，文肃印也。文肃故宅在郡城宝林寺东，有世纶堂，圃曰‘药圃’，中有青瑶屿，公读书处。见《郡志》。”

又案：钱仪吉跋《遗山诗集》云：“前后有‘文嘉休承’、‘文彭’、‘文掞宾日’诸印，又有‘玉兰堂图书记’，第四册前页有‘十二研斋’及‘东吴文献衡山世家’印。”

又案：《铁琴铜剑楼书目》：“《资治通鉴》文氏藏本，有题字云：‘丁亥年九月玉磬山房阁。’又曰：‘万历丁酉十二月廿三日看毕，清凉居士记。’又曰：‘家中书籍散亡，此书幸存。万历辛丑，湘南老人记。’又曰：‘此书祖父手泽，藏于石经堂。震孟谨记’。”考钱谦益《列朝诗传》：“待诏筑室于舍东，曰玉磬山房。”则第一跋为衡山笔。文肃父为子悱，则清凉居士、湘南老人皆其号也。昌炽案：文文肃墓在竺坞，石湖非其兆域也。昌炽自陇归，为亡儿恭彝卜新阡于天池之麓，其前即为竺坞。村人云：去一牛鸣地有古墓，不知几何年矣。即往视之，石阙尚斜立草田中，题“故大学士湘南文公之墓”。墓前一短碣，则题曰“明大学士父文肃公墓”。亡儿地下得侍先贤，悲痛之余。窃以私幸。始知前所闻于钦韵翁者，实非文肃葬地。湘南为文肃之号，亦非子悱。今重刊此集，不复追改，但识其误于此。宣统纪元四月二十一日。

 

一一七、钱同爱孔周

靓室含醺坐碧梧，弹棋握槊并呼庐。

即非左马班扬业，亦作囊中记事珠。

文征明《钱孔周墓志铭》：“君家本温厚。室庐靓深，嘉木秀野，足以游适。肆陈图籍，时时招集奇胜。满座中，酒壶列前，棋局旁临；握槊呼庐，凭陵翔掷；含醺赋诗，邈然高寄；不知古人何如也。”又云：“性喜蓄书，每饼金悬购，所积甚富。诸经子史之外，山经地志、稗官小说，无所不有，而亦无所不窥。尤喜《左氏》、司马、班、扬。至所不喜，虽世指以为切要，而君未始一注目也。”又云：“君自弘治辛酉至正德丙子，凡六试应天不售。奇穷肮脏，迄于不偶。”又云：“君讳同爱，字孔周，别号野亭。其先江都人。五世祖益避乱来吴，遂为长洲人。君子二人，鹤征、竹征。生成化乙未，卒嘉靖己酉，年七十五。”昌炽案：衡山嘉靖三十八年卒，年九十，是生于成化庚寅。同爱生乙未，又在其后五年。

《眉公笔记》：“钱孔周喜蓄书。遇有所得，随手札记，积数巨帙。文先生极重之，写赠《碧梧高士图》。”

又《妮古录》：“《文选》祝京兆跋云：‘余向蓄三五种，亦皆旧刻。此钱秀才本，尤佳。’又杨君谦跋：‘孔周得此，纸墨印刻精好，倍余所藏，岂非天缘耶？’”

 

一一八、朱良育叔英　元郑希圣

草堂寂寞面湖开，林界山窝老此才。

俯仰古今同一慨，郑俞姓字亦蒿莱。

《苏州府志选举类》：“吴县贡生，正德年有朱良育叔英。”又《艺文类》：“朱良育，《草堂诗集》十卷。”

《百宋一廛赋注》：“残本迂斋标注《崇古文诀》，有一印文曰‘吴郡西崦尗荣书画印’，又有‘叔荣’、‘西崦’各一印，吾郡明初之藏书者也。予尝欲搜访藏书家，起元明之交，终于所闻见，各撰小传，合编一集。然后如叔荣者不致有名氏翳如之叹，此好古者之责也。”

《天一阁书目》：“《释氏古诗》一册，卷面一长图书，刻‘吴郡西崦朱淑英书画印’。一方图书刻‘册窝林界’四字。”昌炽案：淑英之淑，疑叔误。

《楹书隅录》：“宋本《诚斋易传》有郑希圣题云：‘鬻书客潘生所售，置诸巴焦林中读书处。时至大二年龙在己酉端阳日。’又朱叔英跋云：‘希圣题字在至大己酉，距今二百八年矣。予得之祝希哲，希哲得之朱性甫，性甫得之南园俞氏，知其为俞石涧先生家藏也。追慕古人，感慨系之。正德十一年丙子。’有‘希圣印’、‘三家村芭蕉林中散人’、‘吴郡朱尗英’、‘西崦草堂印’各朱记。”昌炽案：张刻《封氏闻见记》有朱良育跋云：“昔友人唐子畏见借，特以不全为恨。近又于柳大中借钞前五卷，庶几为全书。古书之难得如此，富室子弟积书万卷而不读，亦独何心哉。”观此，则先生惜书之癖，不减安愚，且于唐、祝诸公皆有苔岑之契也。

 

一一九、徐霖子仁　黄琳美之　罗凤印冈

豹房昨降五云笺，敕取新声付管弦。

但恨生逢杨得意，不禁老作李延年。

