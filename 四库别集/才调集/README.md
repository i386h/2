<!-- { "loadSidebar": true } -->
  《四库全书才调集》　　（后蜀）韦縠 编
　　钦定四库全书

　　集部八

　　才调集

　　总集类

　　提要

　　臣等谨案才调集十巻蜀监察御史韦縠撰每巻录诗一百首共一千首自序称观李杜集元白诗而集中无杜诗冯舒谓崇重老杜不欲芟择然寔以杜诗髙古与其书体例不同故不采录舒所说非也其中颇有舛误如李白录愁阳春赋是赋非诗王建录宫中调笑词是词非诗皆乖体例贺知章録栁枝词其曲起于中唐知章时未有其词乃刘采春女所歌亦非知章作刘禹锡录别宕子怨乃隋薛道衡昔昔盐王之涣录惆怅词所咏乃崔莺莺霍小玉事之涣不及见寔王奂作皆姓名讹异然颇有诸家遗篇如白居易江南赠萧十九诗贾岛赠杜驸马诗皆本集所无乂沈佺期古意髙■〈禾秉〉窜改成律诗王维渭城曲客舍青青杨栁春句俗本改为栁色新贾岛赠劔客诗谁为不平事俗本改为谁有如斯之类此书皆独存其旧亦足资考证也縠生于五代文敝之际故所选取法晩唐以秾丽宏敞为宗救粗踈浅漏之习未为无见至冯舒冯班意欲排斥宋诗遂引其书于昆体推为正宗不知李商隠等唐书但有三十六体之目所谓西昆体者寔始于宋之杨亿等唐人无此名也

　　乾隆四十一年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●才调集原序

　　余少博羣言常取得志虽秋萤之照不逺而雕虫之见自佳古人云自听之谓聪内视之谓明也又安可受诮于愚卤取讥于书厨者哉暇日因阅李杜集元白诗其间大海混茫风流挺特遂采摭奥妙并诸贤逹章句不可备录各有编次或闲窗展卷或月榭行吟韵高而桂魄争光词丽而春色鬬美但贵自乐所好岂敢垂诸后昆今纂诸家歌诗共一千首毎一百首成卷分之为十目曰才调集庶几来者不谓多言他代有人无嗤薄鉴云尔

　　●钦定四库全书

　　才调集巻一

　　（唐）韦縠 撰

　　○白居易【十九首】

　　代书诗一百韵寄微之

　　忆在贞元岁初登典校司身名同日授心事一言知肺腑都无隔形骸两不羁疎狂属年少闲散为官卑分定金兰契言通药石规交贤方汲汲友直每偲偲有月多同赏无杯不共持秋风拂琴匣夜雪卷书帷高上慈恩塔幽寻皇子陂唐昌玉蘂会崇敬牡丹期笑劝迂辛酒闲吟短李诗儒风爱敦质佛理尚玄师度日曾无闷通宵靡不为双声联律句八面对宫棋往往游三省腾腾出九逵寒消直城路春到曲江池树■〈日耎〉枝条弱山晴彩翠竒峰攒石緑点柳惹曲尘丝岸草烟铺地园花雪压枝蚤光红照曜新溜碧逶迤幄幙侵堤布盘筵占地施征伶皆絶艺选妓悉名姬铅黛凝春艳金钿耀水嬉风流夸堕髻时世鬬啼睂密坐随欢促华尊逐胜移香飘歌袂动翠落舞钗遗筹插红螺椀觥飞白玉巵打嫌调笑易饮讶卷波迟残席諠哗散归鞍酩酊骑酡颜乌帽侧醉袖玉鞭垂紫陌传钟鼔红尘塞路岐几时曽蹔别何处不相随荏苒星霜换廽环节候推两衙多请假三考欲成资运启千年圣天成万物宜皆当少壮日同惜盛明时光景嗟虚掷云霄窃暗窥攻文朝矻矻讲学夜孜孜策目穿如札锋毫锐若锥繁张获鸟网坚守钓鱼坻并受夔龙荐齐陈晁董词万言经济畧三策太平基中第争无敌专场战不疲辅车排胜阵掎角搴降旗双阙分容卫千僚俨等衰恩随紫泥降名向白麻披既在高科选还从好爵縻东垣君谏诤西邑我驱驰再喜登乌府多惭侍赤墀官班分内外游处遂叅差毎列鹓鸾序偏瞻獬豸姿简威霜凛冽衣彩绣葳蕤正色摧强御刚肠嫉喔咿常憎持禄位不拟保妻儿养勇当除恶输忠在灭私下鞴惊燕雀当道慑狐狸南国人无怨东台吏不欺理寃多定国切谏甚辛毘造次行于是平生志在兹道将心共直言与行兼危水暗波翻覆山藏路险巇未为明主识已被幸臣疑木秀遭风折兰芳遇霰萎千钧势易压一柱力难搘腾口因成痏吹毛遂得疵忧来吟贝锦谪去咏江蓠邂逅尘中遇殷勤马上辞贾生离魏阙王粲向荆夷水度清源寺山经绮季祠心摇汉皋佩泪堕岘亭碑驿路縁云际城楼枕水湄思乡多绕泽望阙独登陴林晩青萧索江平绿渺弥野秋鸣蟋蟀沙冷聚鸬鹚官舍黄茅屋人家苦竹篱白醪充夜酌红粟备晨炊寡鹄摧风翮鳏鱼失水鬐闇雏啼渴旦凉叶坠相思一点寒灯灭三声晓角吹蓝衫经雨故騘马卧霜羸念涸谁濡沫嫌醒自啜醨耳垂无伯乐舌在有张仪负气冲星剑倾心向日葵金言自销铄玉性肯磷缁伸屈须看蠖穷通莫问龟定知身是患应用道为医想子今如彼嗟余独在斯无憀当岁杪有梦到天涯坐阻连襟带行乖接履綦润消衣上雾香散室中芝念逺縁迁贬惊时为别离素书三往复明月七盈亏旧里非难到余欢不易追树依兴善老草傍静安衰前事思如昨中怀写向谁北村寻古柏南宅访辛夷此日空搔首何人共解颐病多知夜永年长觉秋悲不饮长如醉加餐亦似饥狂吟一千字因使寄微之

　　东南行一百韵寄通州元九侍御澧州李十一舍人果州崔二十二使君开州韦大员外庾三十二补阙杜十四拾遗李二十助教员外窦七校书

　　南去经三楚东来过五湖山头看候馆水面问征途地逺穷江界天低极海隅飘零同落叶浩荡似椉桴渐觉乡原异深知土产殊夷音语嘲■〈口哲〉蛮态笑睢盱水市通阛阓烟村混舳舻吏征渔戸税人纳火田租亥日饶虾蠏寅年足虎貙成人男作丱事鬼女为巫楼暗攒娼妇堤喧簇贩夫夜船论铺赁春酒断瓶沽见果皆卢橘闻禽悉鹧鸪山歌猿独呌野哭鸟相呼岭徼云成栈江郊水当郛月移翘柱鹤风泛飐樯乌鳌碍潮无信蛟惊浪不虞鼍鸣泉窟室蜃结气浮图树裂山魈穴沙含水弩枢喘牛犁紫芋羸马放青菰绣面谁家婢鸦头几岁奴泥中采菱芡烧后拾樵蘓鼎腻愁烹鳖盘腥厌鲙鲈锺仪徒恋楚张翰浪思呉气序凉还热光阴旦复晡身方逐萍梗年欲近桑榆渭北田园废江西岁月徂忆归恒惨淡怀旧忽踟蹰自念咸秦客常为邹鲁儒藴藏经国术轻弃度关繻赋力凌鹦鹉词锋敌辘轳战文重掉鞅射策一弯弧崔杜鞭齐下元韦辔并驱名声逼扬马交分过萧朱世务经磨揣周行窃觊觎风云皆会合雨露各沾濡共遇升平代偏惭固陋躯承明连夜直建礼拂晨趋美服颁王府珍馐降御厨议高通白虎谏切伏青蒲柏殿行陪宴花楼走看酺神旗张鸟兽天籁动笙竽戈剑星芒耀鱼龙电策驱定场排汉旅促座进呉歈缥缈疑仙乐婵娟胜画图歌鬟低翠羽舞汗坠红珠别选闲游伴潜招小饮徒一杯愁已破三盏气弥麄软美仇家酒幽闲葛氏姝十千方得■〈豆斗〉二八正当垆论笑杓胡律谈怜巩嗫嚅李酣尤短窦庾醉更蔫迂鞍马呼教住骰盘喝遣输长驱波卷白连掷彩成卢筹并频逃席觥严列置盂满巵■〈冉阝〉可灌頺玉不胜扶入视中枢草归椉内廐驹醉曾冲宰相骄不揖金吾日近恩虽重云高势却孤翻身落霄汉失脚倒埿涂博望移门籍浔阳佐郡符时情变寒暑世利算锱铢即日辞双阙明朝别九衢播迁分郡国次第出京都秦岭驰三驿商山上二邘岘阳亭寂寞夏口路﨑岖大道全生棘中丁尽执殳江关未彻警淮冦尚稽诛林对东西寺山分大小姑庐峰莲刻削湓浦带萦纡九派吞青草孤城覆绿芜黄昏钟寂寂清晓角呜呜春色辞门柳秋声到井梧残芳悲鶗鴂莫节感茱萸蕊折金英菊花飘雪片芦波红日斜没沙白月平铺几见林抽笋频惊燕引雏岁华何倐忽年少不须臾眇黙思千古苍茫想八区孔穷縁底事颜夭有何辜龙智犹经醢龟灵未免刳穷通应已定圣哲不能踰况我身谋拙逢他厄运拘漂流从大海锤锻任洪炉险阻尝之矣栖迟命也夫沈冥消意气穷饿耗肌肤防障和残药迎寒补旧襦书床鸣蟋蟀琴匣网蜘蛛贫室如悬磬端忧剧守株时遭人指点数被鬼揶揄兀兀都疑梦昏昏半似愚女惊朝不起妻怪夜长吁万里抛朋侣三年隔友于自然悲聚散不是恨荣枯去夏微之疟今春席八殂天涯书达否泉下哭知无谩写诗盈卷空盛酒满壶只添新怅望岂复旧欢娯壮志因愁减衰容与病俱相逢应不识满颔白髭须

　　四不如酒【集作啄木曲】

　　莫买宝剪刀徒费千金直我有心中愁知君剪不得莫磨解结锥徒劳人气力我有肠中结知君解不得莫染红丝线徒夸好颜色我有双泪珠知君穿不得莫近红炉火炎气徒相逼我有两鬓雪知君销不得刀不能解心愁锥不能解肠结丝不能穿涙珠火不能销鬓雪不如饮此神圣杯万恨千愁一时歇

　　江南喜逢萧九彻因话长安旧游戏赠五十韵

　　忆昔嬉游伴多陪欢宴场寓居同永乐幽会共平康师子寻前曲声儿出内坊花深态奴宅竹错得怜堂庭晩开红药门闲荫绿杨经过悉同巷居处尽连墙时世高梳髻风流澹作妆戴花红石竹帔晕紫槟榔鬓动悬蝉翼钗垂小凤行拂胸轻粉絮暖手小香囊选胜移银烛邀欢举玉觞炉烟凝麝气酒色注鹅黄急管停还奏繁弦慢更张雪飞回舞袖尘起绕歌梁旧曲翻调笑新声打义扬名情推阿轨巧语许秋娘风暖春将暮星回夜未央宴余添粉黛坐乆换衣裳结伴归深院分头入洞房彩帷开翡翠罗荐拂鸳鸯留宿争牵袖贪眠各占床绿窗笼水影红壁背灯光索镜收花钿邀人解袷裆暗娇妆靥笑私语口脂香怕晓听钟坐羞明暎缦藏睂残蛾翠浅鬟解绿云长聚散知无定忧欢事不常离筵开夕宴别骑促晨装去住青门外留连浐水旁车行遥寄语马驻共相望云雨分何处山川各异方野行初寂寞店宿乍恓惶别后嫌宵永愁来厌岁芳几看花结子频见露为霜岁月何超忽音容坐渺茫徃还书断絶来去梦游扬自我辞秦地逢君客楚乡常嗟异岐路忽喜共舟航话旧堪垂泪思乡数断肠愁云接巫峡泪竹近潇湘月落江湖阔天高节候凉浦深烟漠漠沙冷月苍苍红叶江枫老青芜驿路荒野风吹蟋蟀湖水浸菰蒋帝路何由见心期不可忘旧游千里外往事十年强春昼提壶饮秋林摘橘尝强歌还自感纵酒不成狂永夜长相忆逢君各共伤殷勤万里意并写赠萧郎

　　杨柳枝二十韵

　　小妓携桃叶新歌蹋柳枝妆成剪烛后醉起拂衫时绣履娇行缓花筵笑上迟身轻委回雪罗薄透凝脂笙引簧频暖筝摧柱数移乐童翻怨调才子与妍词便想人如树先将髪比丝风条摇两带烟叶贴双眉口动樱桃破鬟低翡翠垂枝柔腰袅娜荑嫩手葳蕤唳鹤晴呼伴哀猿夜叫儿玉敲音歴歴珠贯字絫絫袖为收声点钗因赴节遗重重徧头别一一拍心知塞北愁攀折江南苦别离黄遮金谷岸绿暎杏园池春惜芳华好秋怜翠色衰取来歌里唱胜向笛中吹曲罢■〈冉阝〉能别情多不自持缠头无别物一首断肠诗

　　初与元九别后忽梦见之及寤而书适至兼寄桐花诗怅然感怀因以此寄【元九初谪江陵】

　　永寿寺中语新昌坊北分归来数行泪悲事不悲君悠悠蓝田路自去无消息计君食宿程已过商山北昨夜云四散千里同月色晓来梦见君应是君相忆梦中握君手问君意何如君言苦相忆无人可寄书觉来未及说扣门声冬冬言是商州使送君书一封枕上忽惊起颠倒着衣裳开缄见手札一纸十三行上论迁谪心下说离别肠心肠都未尽不暇叙炎凉云作此书夜夜宿商州东独对孤灯坐阳城山馆中夜深作书毕山月向西斜月前何所有一树紫桐花桐花半落时复道正相思殷勤书背后兼寄桐花诗桐花诗八韵思绪一何深以我今朝意忆君此夜心一章三遍读一句十回吟珍重八十字字字化为金

