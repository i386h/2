<!-- { "loadSidebar": true } -->
　　右隋郎茂碑李百药撰其弟頴亦有碑在今镇府北大墓林中余为都转运使时得之隋书列传言茂卒于京师此碑云从幸江都而卒史氏之缪当以碑为正【右集本】
　　又
　　碑在大墓林中余为都运使时得之殆今葢二十年矣嘉祐八年三月二十二日上御延和放进士许将等及第明日歇泊假闲阅遂书隋书列传言茂卒于京师此碑云从幸江都而卒史氏之谬当以碑为正焉【右真迹】
　　唐郎頴碑【贞观五年】
　　右唐郎頴碑李百药撰宋才书字画甚伟頴父名基字世业而李百药书颖世次但云父世业又书颖兄茂碑亦然考其碑文有皇基缔构之言则基字当时公私无所讳避而于书世次【四字集本作百药书颖父】字而不名不详其义也是以君子贵乎博学【集本有颖事唐为大理卿隋唐之时屡定律令葢法吏也一十九字】嘉祐八年九月二十四日书【右真迹】
　　唐郎頴碑隂题名【嵗月未详】
　　右郎颖碑隂题名柱国府僚佐三十二人常山公府国官一百七人合一百三十九人为一巻柱国府长史司马掾属各一人谘议记室司仓司功司户司兵司铠司法司田司士防军事各一人又有防军事五人行参军十人典籖三人常山国官国令大农各一人常侍侍郎国尉各二人典卫六人舍人四人城局庙长学官各一人食官廏牧各四人典府长一人典府丞二人亲事七十五人颖以贞观四年卒此葢唐制也【右集本】
　　唐九成宫醴泉铭【贞观六年】
　　右九成宫醴泉铭唐秘书监魏征撰欧阳率更书九成宫即隋仁夀宫也太宗避暑于宫中而乏水以杖卓地得水而甘因名醴泉焉【右集本】
　　唐欧阳率更临帖【嵗月未详同是率更书附此】
　　右率更临帖吾家率更兰台世有清徳其笔法精妙乃其余事岂止士人模楷虽海外夷狄皆知为贵而后裔所宜勉旃庶几不殒其美也【右真迹】
　　唐岑文本三龛记【贞观十五年】
　　右三龛记唐兼中书侍郎岑文本撰起居郎禇遂良书字画尤奇伟在河南龙门山山夹伊水东西可爱俗谓其东曰香山其西曰龙门龙门山壁间凿石为佛像大小数百多后魏及唐时所造惟此三龛像最大乃魏王泰为长孙皇后造也【右集本】
　　唐孟法师碑【贞观十六年】
　　右孟法师碑唐岑文本撰褚遂良书法师名静素江夏安陆人也少而好道志不嫁隋文帝居之京师至徳宫至唐太宗十二年卒年九十七【右集本】
　　唐皇甫忠碑【贞观十四年】
　　右皇甫忠碑著作佐郎李俨撰忠为泰州龙门令嵗满县民前左勲卫裴公隠等一千三百人申省请留八座报云公等请来迟晚县令今已替讫好人堪用县国共须岂一县士庶独怀悕【或作惋】惜所请不允忠以唐太宗时为令当时台省文字如此可爱泰州者义宁元年以河中之汾隂龙门置治汾隂武徳二年徙治龙门太宗十七年州废今碑后列县人姓名有録事乡长乡老里正县博士助教佐史等今之县吏惟録事里正其名在尔【右集本】
　　唐辨法师碑【显庆三年当载于后同是李俨撰附此】
　　右辨法师碑李俨撰薛纯陀书纯陀唐太宗时人【集本有也字】其书有笔法其遒劲精悍不减吾家兰台意其当时必为知名士而今世人无知者然其所书亦不传于后世余家集录可谓博矣所得纯陀书秪此而已知其所书必不止此而已也葢其不幸湮沉冺灭非余偶录得之则遂不见于世矣乃知士有负絶学髙世之名而不幸不传于后者可胜数哉可胜叹哉治平元年闰五月晦日书【右真迹】
　　唐孔颖逹碑【贞观二十二年】
　　右孔頴逹碑于志寜撰其文磨灭然尚可读今以其可见者质于唐书列传传所阙者不载頴逹卒时年夀其与魏郑公奉勅共修隋书亦不着又其字不同传云字仲达碑云字冲逺碑字多残缺惟其名字特完可以正传之不疑以冲逺为仲达以此知文字转易失其真者何可胜数幸而因余集録所得以正其讹舛者亦不为少也乃知余家所蔵非徒玩好而巳其益岂不博哉【集本无此六字】治平元年端午日书【右真迹】
　　唐薛稷书【贞观永徽之间】
　　薛稷书刻石者余家集録颇多与墨迹互有不同唐世顔柳诸家刻石者字体时时不类谓由摹刻人有工拙昨日见杨褒家所蔵薛稷书君谟以为不类信矣凡世人于事不可一槩有知而好者有好而不知者有不好而不知者有不好而能知者褒于书画好而不知者也画之为物尤难识其精粗真伪非一言可达得者各以其意披图所赏未必是秉笔之意也昔梅圣俞作诗独以吾为知音吾亦自谓举世之人知梅诗者莫吾若也吾尝问渠最得意处渠诵数句皆非吾赏者以此知披图所赏未必得秉笔之人本意也【右集本】
　　唐益州学馆庙堂记【永徽元年顔有意书】
　　髙朕之名于义不安颇疑有意得于古碑之讹缺尔存之以俟博学者【右集本】
　　唐徐王元礼碑【咸亨三年】
　　右徐王元礼碑崔行功撰赵仙客书元礼唐髙祖子也以碑考传年夀官阀悉同而碑云使持节徐谯泗三州诸军事徐州刺史又云赠太尉使持节大都督冀相沧徳棣魏博等八州诸军事冀州刺史传云为徐州都督又云赠冀州大都督传既简略又都无法而碑之所书亦失也葢刺史非兼州之官都督非一州之号碑云持节徐谯泗三州诸军而传独为徐一州刺史此其失也当如前史持节秦凉州诸军事秦凉二州刺史乃为得尔其书赠官则如碑之书是矣葢为一州刺史而兼督八州军【集本有州字】事尔都者有所兼总之名也此特小故而余区区辨之者前史失之久矣又国朝自削方镇之权而节度使都督无复兼州而旧名不除是节度都督自施于巳此不可不正其失也治平甲辰中元日书【右真迹】
　　唐龙兴宫碧落碑【咸亨元年】
　　右碧落碑在绛州龙兴宫宫有碧落尊像篆文刻其背故世传为碧落碑据李璿之以为陈惟玉书李汉以为黄公譔书莫知孰是洛中纪异云碑文成而未刻有二道士来【集本无此字】请刻之闭户三日不闻人声人怪而破户有二白鸽飞去而篆刻宛然此説尤怪世多不信也碑文言有唐五十三祀龙集敦防乃髙宗总章三年嵗在庚午也又云哀子李训谊譔谌为妣妃造石像按唐书韩王元嘉有子训谊譔而无谌又有幼子讷元嘉以则天垂拱四年见杀在总章三年【集本有立碑二字】后十八年【集木有史字】有子讷不足怪而不应无谌葢史官之阙也嘉祐八年十月四日书【右真迹】
　　唐智乗寺碑【咸亨四年】
　　右智乗寺禅院【集本有碑字】者唐郑惠王所作也惠王名元懿髙祖第十三子也有子十人列于碑后而第五子乐陵公阙其名按唐书宗室世系表【集本作谱】乐陵公名球不知【集本有碑字】何为独阙也今唐书元表以嗣王敬为璥乐平公珪为乐安公新平公璲为遂三者皆史家之失当以碑为正世系谱牒嵗乆传失尤难考正而碑碣皆当时所刻理不得差故集古所録于前人世次是正颇多也治平元年清明前一日书【右真迹】
　　唐吴广碑【总章二年】
　　右吴广碑不著书撰人名氏而字画精劲可喜广字黒闼唐初与程知节秦叔宝等俱从太宗征伐后与杀建成有功至髙宗时为洪州都督以卒然唐书不见其名氏惟防要列陪昭陵人有洪州刺史吴黑闼亦不知其名广也其名字事迹幸见于后世者以有斯碑也碑字稍磨灭世亦罕见独余集录得之遂以传者以其笔画之工也故余尝为蔡君谟言书虽学者之余事而有助于金石之传者以此也治平元年八月八日书【右真迹】
　　唐九门县西浮图碑【上元三年】
　　右九门县西浮图碑唐应诏四科举董行思文清河傅徳节书题云九门县合乡城人等为国建浮图之碑浮图在智矩寺中寺今亦废碑上元三年建按唐有两上元此碑云嵗在丙子乃髙宗上元三年也肃宗上元三年嵗在壬寅尔【右集本】
　　唐陶云徳政碑【永淳三年】
　　右唐中州録事张义感撰云字夫举河南伊阙人也髙宗时为恒州刺史碑永淳三年立予为河北转运使至真定府见碑仆在府门外半埋地中命工掘出立于庑下字为行书笔迹遒丽而不著书者姓名惜哉【右真迹】
　　隋泛爱寺碑【大业五年　误置此】
　　李百药【集本作乐下同】字仅存其下磨灭而书字犹可辨疑此碑百药自书字画老劲可喜秋暑郁然览之可以忘勌治平丙午孟飨摄事斋宫书南谯醉翁六一居士【右真迹】















　　文忠集巻一百三十八
　　钦定四库全书
　　文忠集巻一百三十九
　　宋　欧阳修　撰
　　集古録跋尾六
　　唐八都坛实録【嵗月见本文】
　　右八都坛实録撰人名元质不见其姓又不著书人名氏其字画亦可爱碑首题云大唐八都坛神君之实録其文云都望八山之始坛也此地名山封龙之类有八因坛立庙遂为号焉封龙山在今镇州其八七山不见其名又云汉光和中有碑而今亡此碑垂拱三年立【右集本】
　　唐魏载墓志铭【嵗月见本文】
　　右魏载墓志铭其序云祖征諡曰文贞父叔玉光禄卿载以文生对防髙甲授太常寺奉礼郎以疾谢职寻调怀州司兵防军属惟【集本作维下同】扬诡道不戢斯焚谴及宗姻旋加此累以垂拱三年终于岭外春秋三十有二所谓惟杨诡道者乃徐敬业起兵于扬州诛武后不克也时敬业以前屋尉魏思温为军师【集本作帅】所谓谴及宗姻者疑敬业败载坐思温窜死岭南耳今据新唐书宰相世系表郑公诸房都无思温及载而叔玉但着一子膺为秘书丞岂载以官卑贬死无后而殁不见耶载死不幸而家谱不录史官不书【八字集本作家谱史官不録】非事载斯志而志録于余其遂泯灭于无闻乎治平元年四月廿三日书【右真迹】
　　唐乙速孤神庆碑【载初元年】
　　右乙速孤神庆碑文馆学士苗神客撰神庆唐初仕三卫髙宗时为太子右虞副率以卒乙速孤氏在唐无显人惟以其姓见于当时者神庆一人而巳元和姓纂但云代人随魏南徙而巳其叙神庆世次又多阙谬而此碑所载颇详云其先王氏太原人【有阙文】代祖显为后魏骠骑大将军赐姓乙速孤氏遂为京兆醴泉人曾祖贵隋河州刺史和仁郡公祖安隋益州都督父晟唐骠骑将军乙速孤氏世无可称而其姓出夷狄莫究其详惟见于此碑者以补姓纂之畧以备考求故特録之【右集本】
　　唐薛仁贵碑【天寳二年】
　　右薛仁贵碑苗神客撰云公讳礼字仁贵河东汾隂人也唐书列传云仁贵绛州龙门人又不云名礼余家集録薛氏碑尤多据仁贵子楚玉碑亦云父仁贵尔仁贵为唐名将当时甚显著往往见于他书未尝有云薛礼者仁贵本田家子奋身行阵其仅知姓名尔其曰名礼字仁贵者疑后世文士或其子孙为增之也列传又载仁贵降九姓事云军中为之歌曰将军三箭定天山战士长歌入汉关仁贵卒于永淳中碑以天宝中建不载汉关之歌不应遗略疑时未有此歌【五字集本作当时无此歌】亦为后人所增尔治平元年端午日书【右真迹】
　　唐尹氏阙文【嵗月见本文】
　　右尹氏阙文在襄州题云唐孝子尹仁恕阙万嵗通天二年旌表万嵗通天则天之年号也可谓昏乱之世矣然尹氏犹见旌表孔子以为忠信可行于蛮貊信矣孝悌见尊于昏乱也
　　唐尹孝子旌表文【嵗月阙】
