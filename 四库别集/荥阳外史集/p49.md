<!-- { "loadSidebar": true } -->
　　孙孝子名让字义甫世家汴梁元初有讳某者官至安抚阶镇国上将军守御临濠府遂占籍焉安抚勲名事业不概见然濠之长老犹称为孙安抚家云阅三世讳允武者为安抚曾孙以功充千户阶明威将军守御安庆府生二子长继祖袭武爵次绍祖孝子大父也绍祖生二子长徳忠次徳逺孝子父也元至正壬辰汝颍兵起绍祖携二子避兵淮安昔淮安已为毛氏所据毛氏袭青州驱孙氏一家北去使冒矢石与元兵相拒徳逺死焉孝子始生三岁侍其大父及伯父母史氏家于曹州兵至逃遁不相顾遂失其母史氏孝子哀号不自胜大父怜之展转济水间抚视益谨岁在癸卯孝子年十余矣思见其母不啻渴饥泣谓所亲曰吾不得终事其父末如之何也已母之存亡未可知吾不得见吾母何以生为逾年丁未为吴元年天兵下山东孝子侍其大父及伯父转至曹州得其母于李氏恋恋弗忍舍既复业临淮授学郡庠告之太守给告以往徒步七百余里其母抚之而哭孝子再拜伏地呜咽邻人皆为欷歔欲迎归以养以李氏故未遑也既而有为之言者曰兵难之交勇夫烈士不能保其节多矣况女妇乎史氏之失节于李迫于势不能已若孝子于母克致其情如此不谓之孝可乎于是咸称为孙孝子云 
　　荥阳外史曰真尝与修凤阳九郡图史古昔孝行若寿阳之董邵南李兴下邳之江革匡国政浮光之丁兰滁之茍与龄王彦成皆备书之及辑中都访古记复得彭城华光刘审礼思贞孙棘刘平亳之夏侯佩等遗事再书不一书也独泗州天长朱寿昌求母事与孙孝子类寿昌为名太守又得苏轼巨笔为之发扬遂传诸天下后世孙孝子生于帝乡又在俊选之列异日名爵之重安知其不与寿昌等乎 

　　蒋节妇传 

　　女妇之道以不失节为贞节至于苦则其贞亦不可恒矣贞而恒恒而久久而安于其道斯亦常情之所甚难者哉真观史传汉烈女八人唐烈女六人而独皇甫规妻房元龄妻郑廉妻为最着史家叙述之公如此哉夫秉彝好徳人人所同也千载之下闻家令姓女妇之节不有克如汉唐者乎作蒋氏郑节妇传 
　　节妇名某字申中姓蒋氏四明郡人蒋号金紫家讳舍之字子才之女性端严幼失所恃恪恭姆教年二十归于同郡陆某（阙）之子士元系宋太师山阴楚国公佃之后寳谟阁待制渭南游七世孙也家室雍睦生子二人长名公庆次名公建士元以勤学致目疾节妇鬻资妆延名医疗之稍愈复治简册目遂以瞽节妇扶持调护几十年一日士元以隆暑患滞下而逝节妇执丧尽礼亲戚有哀其蚤寡者微意讽之节妇泣曰水不逆流理势然也为人妇而容再醮耶吾未亡人得奉老慈幼不媿吾夫子于地下斯庶几矣以死自誓亲戚乃不复言时其舅及姑某氏年已老事之甚谨未几姑亦卒节妇年甫三十二雏在襁抱中婴时多难不常厥居值舅疾复甚节妇彷徨无措而黾勉从事饮食汤药之供未尝少缺舅疾既革而襄事未终复尽鬻家资以备塟而节妇口体不给弗之恤也尝抚其子公庆等流涕言曰汝父以勤学丧明而殒命之不淑非学之过也汝等如之何哉继若父志思自树立可矣遣就外傅旦暮覆考所业躬纺绩给事师之礼际圣运肇开公庆以鄞学俊还入成均奉廷命出使未几得请而归与其弟公建致养今节妇年逾五十而其舅亦康宁寿考云 
　　荥阳外史曰予观节妇蒋氏何其不幸之甚耶既嫁而患难殷忧殆犹君子之亡也既寡而坚持自力则犹其君子之存也星霜洊移而其心氷檗有如一日正所谓苦节而贞久而安于其道者欤蒋氏为真母家节妇在表外弟行故为着之如此呜呼若节妇者岂不可为天下之为人妇者劝哉 

　　陈本辉传 

　　予读史传两汉循吏共十有八人唐循吏十人夫自三代以后享国之长者无如汉唐而循吏仅止此岂世运之降而人才之难也抑上之人务于苛急乐于暴戾不有以作成之耶噫何其寥阔也哉然尝夷考其人初无竒勲异行惊骇观聴而史册传之至今太史公所谓奉法循理不求名而名自随者若乃任司州县为民兴利如汉任延修理沟渠王景修浚仪芍陂唐常丹筑堤捍江薛大鼎开渠属海贾敦熙立堰庸水绩用章章与国无穷其不谓吏之循者乎作本辉传 
　　陈本辉讳本以字行其先汴人名汝锡者宋建炎间扈从南渡授知越州思陵移跸于越升州为府就以汝锡知府事子孙遂家山阴之葛洪岩四传入元名某字宗珍开拓基业其族益大时人目其里曰陈村又再传而名某字士信者儒术自持睦族二百余口朝廷尝征辟不就侍臣奏赠节义处士生四子本辉其长也次本固次本徳次本荣本辉慷慨有志操种学绩文手不释巻少从舅氏朱兴乂逰既长名声籍籍值世运中微慨然欲以勲名自见见诸诗咏流传缙绅间至正丙申江南行台御史大夫纳琳岳卿奉旨徙治于越御史安居仁求得之辟典吏曹案牍以能勤称越二载考满调江西宪史考满勅授将仕郎广东都元帅府照磨调静江知事所至以治状闻未几内附入觐南京中书奏为江淮行省掾洪武初元徙省治山东入朝授雷州海康知县郡城东阡陌犬牙相错号万顷田去海咫尺每■〈风贝〉风作潮汐辄至禾苗渰没农民失业宋咸淳间有堤崩塌已久本辉建议合雷之属县循海筑堤开河置闸时其启闭而蓄泄焉本辉昼夜督工弥月而成父老咸曰此百世之利也微陈令其至此乎县之政大小毕举学校公廨以次兴修丹碧焕然郡志遗缺与其乡老讨论订证志以复完暇日延见诸生讲习经史邑政教并行平生不惮权要事弗合理者正言无忌尤廉谨自持海康有徳公者馈巨鱼一仆者私受之本辉数日而觉召馈者赏其直立斥去其仆人以羊续拟之方期大用以东还道病卒年四十有七娶同邑宋宗室赵氏君玉女妙观有贤行居家尽妇道生二子长焕次某在官常以自随本辉既殁焕侍母携弟以归依其舅赵氏以居焕读书克承先志云 
　　荥阳外史曰陈以国姓其世系着矣若汝锡之为守本辉之为令祖孙相望二百余年间可谓源逺流长也已夫守令系国家重轻宋遭阳九之阨而天不冺其社稷汝锡再守陪都赞治中兴亦为逢时矣本辉律身修行迪光前哲由胜国入仕新朝所宜登跻庙堂赞辅雍熙之盛而绂绶所临仅止一县惜哉然以循吏之政足系其民之思庶几不没矣况有焕以为之子故家文献之传其有艾乎左氏载陈敬仲之占曰八世之后莫之与京吾于陈氏深有望焉 

　　宣节妇传赞 

　　女妇从一而终古何有节妇之名乎世道既降人心不古有失身改事者则全节守义斯为贵矣乃合卺方新外患狎至骨肉乖暌而欲死不死其视雠敌不容两立矣创巨痛深终天罔极而能报雠戮罪使生者死者两得伸焉吾不知孰为主持而彰显之耶作宣节妇传 
　　节妇名孟先姓宣氏系出鲁宣伯之后世家上饶县白芒里父仲良读书明律执事于公节妇幼育闺门奉家训通孝经女诫小学书年二十有三归同邑魏子温子温有贤行而节妇为之配室家雍睦内无间言及两月草窃蜂起子温与节妇奉其父谷章母胡氏及弟妹入灵山隐居子温日以盗冦为虞节妇曰妾誓以一死不负君也既而强冦周率羣不逞之徒乘夜燃火炬帕首抹额执白刃突入子温及父母与其弟子恭皆遇害节妇恐不免急引刀自刺踣地流血被体冦谓其已死不为意胠箧取财物执其夫之妹以去岁戊戌十二月二十一日也节妇气息奄奄有以勺饮调侍者逾一日乃苏顾夫家荼毒殆尽哭不能作声舆疾归母家既愈乃曰吾志欲殄此贼念舅姑及夫暨叔暴露山谷间幸获归藏伸我情事则请剑司刑庶可图也制衣具棺如死者数而剩其一人以问之则曰吾设复遇贼必死殡塟以祔吾夫可谓同穴矣以逾年己亥二月某日窀穸如礼遂列词控诉郡府郡府以冦姓名下县逮捕欵鞠具狱斩首以狥得夫之妹以归多难之余家无留赀析其田业为三二以给衣食一以供祭祀今其夫之妹既笄而嫁节妇亦年五十余矣钦惟圣朝崇尚节义乡进士礼部尚书徐贯道传其事父老将上送官以旌表其门节妇流涕辞曰吾未亡人焉用此为人以是益贤之歌诗赞咏称为宣氏节妇云 
　　荥阳外史曰女妇柔婉之姿于患难死生若惴惴然不暇者今以宣节妇观之刚足以自固勇足以不辱固烈丈夫之所难哉当是时使节妇不幸毙于贼手彷徨四顾无伯叔近亲则死者孰塟寃者孰雪陷者孰归魏氏昭穆之主（阙）死而生以报雠复耻推亡固存为心而情无不至义无不尽岂非天有以黙相之耶然念百年之俊无有继者节妇亦末如之何也已昔汉皇甫规妻以骂董卓而死卓大盗剧贼非寻常暴客比威行天下不能使一妇人为之屈也斯不以见天理人心之正乎若宣节妇不死于贼而复能报贼视古节妇何逺哉赞曰 
　　好生恶死繄人至情我节我义不系死生患难孔殷誓以身毙不死而生有一无二泚颡谷崖有胔有骸我具我棺以塟以埋请讨复雠气愤词激肆诸市朝吾志既毕朅归奉祀苹蘩载修既歆既享求安宴游娈彼小姑言旋言复以养以慈慰尔茕独天性民彝往古来今不有君子孰明其心岁月如流力云孔瘁始终周旋庶曰无媿涕涙泛澜形只影单照镜凄其翩翩悲鸾节苦徳贞矢言皦日申以赞词用贻壸则 

　　荥阳外史集巻四十六 

　　●钦定四库全书 

　　荥阳外史集巻四十七 

　　（明）郑真 撰 

　　○传 

　　瀼东耕者传 

　　耕所以求食也伊尹之耕有莘诸葛之耕南阳岂专求食哉夫出处隐显殊途同归穷而耕达而仕有道焉尔因小以明大即古以验今取人于山林隐微间史氏之所宜用心也作瀼东耕者传 
　　瀼东耕者姓黄氏名黼字成章淞江上海人也家于淞之东五十里溩泥泾去泾东南二里皆广野沃壤构屋其上潴水为池塘环列杞栁是为耕者别业别业东二里曰黄浦通江海潮汐浦之后曰黄家渡自耕者上世居此故其地皆号黄姓云浦上有田百亩耕者之先以农起家致巨富祖某以善厚称父某号双清翁好学笃行克意教子耕者遂业儒为善士其外家名仕儒学官尤奬励成就之淞介居淛右哲人髙士若龟蒙先生及诸陆氏相接踵耕者尚志前烈不乐仕进尝读杜甫蜀中诸诗有曰遗穂及众多我仓戒滋蔓慨然叹曰杜陵其有道者耶因号瀼东耕者瀼盖蜀方言谓江水横通山谷处瀼东在夔州赤甲白盐间耕者相望万里如亲歴其地东作既兴耒耜钱镈躬亲先之瓯窭污邪之祝致谨将事秋风■〈禾罢〉稏黄云覆陇场圃斯筑我稼既同播而揄舂以揉红鲜玉粒熟饱数岁伏腊作苦炮羔烹羊招邀邻社豆笾有秩劝酬交错歌呼呜呜神交梦寐俨然古人之在左右前后也天下入今职方耕者随众徙居颍上颍上为中都属邑人物辐辏耕者受廛为氓勤苦自给尝从容谓人曰是岂不如瀼东也耶达人大观物无不可士生斯时无所往而不得所乐何间彼此哉邑长车诚则名淛左名家以兴学为己任尤喜荐士语耕者曰子岂乆居■〈亩犬〉亩者耶天下文明可以出而仕矣率县博士三衢徐景颜奉币聘为颍上学训导弟子员耕者勉为一出犹以颍阳之田可耕不肯食禄云赞曰昔长沮桀溺耦而耕孔子以为天下有道丘不与易也夫圣人未尝有一日忘天下之心岂若辟世之士长往不返者哉耕者以世家子当天下有道进退出处审择所从安义命之正其志学圣门者欤 

　　安定郡梁安人传 

