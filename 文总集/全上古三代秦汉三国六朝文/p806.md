<!-- { "loadSidebar": true } -->
　　禅法者，向道之初门，泥洹之津径也。此土先出修行大《小十二门》、大小《安般》，虽是其事，既不根悉，又无受法，学者之戒，盖阙如也。鸠摩罗法师以辛丑之年十二月二十日自姑臧至长安，予即以其月二十六日从受禅法，既蒙启授，乃知学准法有成修。《首楞严经》云：“人在山中学道，无师道终不成”是其事也。寻蒙钞撰众家禅要，得此三卷，初四十三偈，是鸠摩罗罗陀法师所造；后二十偈，是马鸣菩萨之所造也。其中五门，是婆须蜜僧伽罗叉沤波崛僧伽斯那勒比丘马鸣罗陀禅要之中，钞集之所出也。六觉中偈，是马鸣菩萨修习之以释六觉也。初观淫恚痴相及，其三门皆僧伽罗义之所撰也。息门六事，诸论师说也。菩萨习禅法中，后更依持世经，益《十二因缘》一卷，《要解》二卷，别时撰出。夫驰心纵想，则情愈滞而惑愈深；系意念明，则澄鉴朗照而造极弥密。心如水火，拥之聚之，则其用弥全；决之散之，则其势弥薄。故论云：质微则势重，质重则势微。如地质重，故势不如水；水性重，故力不如火，火不如风，风不如心。心无形，故力无上，神通变化，入不思议，心之力也。心力既全，乃能转昏入明，明虽愈于不明，而明未全也。明全在于忘照，照忘然后无明非明。无明非明，尔乃几乎息矣。几乎息矣，慧之功也。故经云：无禅不智，无知不禅。”然则禅非智不照，智非禅不成。大哉禅智之业，可不务乎？出此经后，至弘始九年闰月五日，重求检校，惧初受之不审，差之一豪，将有千里之降。详而定之，辄复多有，所正既备，无间然矣。（《释藏迹》九。）

　　○大智度论序（一作大智释论序。）

　　夫万有本于生生，而生生者无生；变化兆于物始，而始始者无始，然则无生无始，物之性也，生始不动于性，而万有陈于外，悔吝生于内者，其唯邪思乎？正觉有以见邪思之自起，故阿含为之作；智滞有之由惑，故般若为之照。然而照本希夷，津涯浩汗，理超文表，趣绝思境。以言求之，则乖其深；以智测之，则失其旨，二乘所以颠沛于三藏，新学所以曝鳞于龙门者，不其然乎？是以马鸣起于正法之余，龙树生于像法之末。正余易弘，故直振其遗风莹拂而已。像末多端，故乃寄迹凡夫，示悟物以渐。又假照龙宫，以朗搜玄之慧，托闻幽秘，以穷微言之妙，尔乃宪章智典，作兹释论。其开夷路也，则令大乘之驾，方轨而直入；其辩实相也，则使妄见之惑，不过而自复。其为论也，初辞拟之，必标众异以尽美；卒成之终，则举无执以尽善。释所不尽，则立论以明之；论其未辩，则寄折中以定之，使灵篇无难喻之章，千载悟作者之旨，信若人之功矣。有鸠摩罗耆婆法师者，少播聪明之闻，长集奇拔之誉，才举则亢标万里，言发则英辩荣枯，常杖兹论焉渊镜，凭高致以明宗。以秦弘始三年岁次星纪十二月二十日自姑臧至长安，秦王虚襟，既已蕴在昔见之心，岂徒则悦而已？晤言相对，则淹留终日；研微造尽，则穷年忘倦。又以晤言之功虽深，而恨独得之心不旷；造尽之要虽玄，而惜津梁之势未普。遂以莫逆之怀，相与弘兼忘之惠，乃集京师义业沙门，命公卿赏之士五百余人，集于渭滨逍遥园堂，鸾舆停驾于洪，禁御息警于林间。躬览玄章，考正名于梵本；谘通津要，坦夷路于来践。经本既定，乃出此释论，论之略本有十万偈，偈有三十二字，并三百二十万言，梵夏既乖，又有烦简之异，三分除二，得此百卷，于大智三十万言，玄章婉旨，朗然可见，归途直达，无复惑趣之疑，以文求之，无间然矣。故天竺传云：“像正之末，微马鸣龙树道学之门，其沦胥溺丧矣。”其故何？实由二未微，邪法用盛，虚言与实教并兴，险径与夷路争辙，始进者化之而流离，向道者惑之而播越，非二匠其孰与正之？是以天竺诸国，为之立庙，宗之若佛，又称而咏之曰：“智慧日以，斯人令再曜。世昏寝已久，斯人悟令觉。”若然者，真可谓功格十地，道侔补处者矣。传而称之，不亦宜乎！幸哉此中鄙之外，忽得全有此论，梵文委曲，皆如初品。法师以秦人好简，故裁而略之。若备译其文，将近千有余卷。法师于秦语大格，唯译一往，方言殊好，犹隔而未通。苟言不相喻，则情无由比。不比之情，则不可以托悟怀于文表；不喻之言，亦何得委殊涂于一致？理固然矣。进欲停笔争是，则交竞终日，卒无所成；退欲简而便之，则负伤于（一作伤手。）穿凿之讥。以二三唯案译，而书都不备饰，幸冀明悟之贤，略其文而挹其玄也。（《释藏友》一，又《迹》十。）

　　○中论序

　　《中论》有五百偈，龙树菩萨之所造也。以中为名者，照其实也；以论为称者，尽其言也。实非名不悟，故寄中以宣之；言非释不尽，故假论以明之。其实既宣，其言既明，于菩萨之行，道场之照，朗然悬解矣。夫滞惑生于倒见，三界以之而沦溺；偏悟起于厌智，耿介以之而致乖。故知大觉在乎旷照，小智缠乎隘心，照之不旷，则不足以夷有无，一道俗；知之不尽，则未可以涉中途，泯二际。道俗之不夷，二际之不泯，菩萨之忧也。是以龙树大士折之以中道，使惑趣之徒，望玄指而一变；括之（一作恬之。）以即化，令玄悟之宾，丧谘询于朝彻，荡荡焉！真可谓理夷路于冲阶，敝玄门于宇内，扇慧风于陈枚，流甘露于枯悴者矣。夫百梁之构兴，则鄙茅茨之仄陋；睹斯论之宏旷，则知偏悟之鄙倍。幸哉此区之赤县，忽得移灵鹫以作镇，险陂之边情，乃蒙流光之余惠。而今而后，谈道之贤，始可与论实矣。云天竺诸国，敢豫学者之流，无不习味斯论，以为喉衿，其染翰申释者，甚亦不少。所出者是天竺梵志，名宾罗伽，秦言青目之所释也。其人虽信解深法，而辞不雅中，其中乖阙烦重者，法师皆裁而裨之，于经通之理尽矣。文或左右未尽善也。百论治外以闲邪，斯文祛内以流滞，大智释论之渊博，十二门观之精诣，寻斯四者，真若日月入怀，无不朗然鉴彻矣。予习之味之，不能释手，遂复忘其鄙拙，托悟怀于一序，并目品义，题之于首，岂期能释邪？盖是欣自同之怀耳。（《释藏神》七，又百一。）

　　○十二门论序

　　《十二门论》者，盖是实相之折中，道场之要轨也。十二者，总众枝之大数也；门者，开通无滞之称也；论之者，欲以穷其源，尽其理也。若一理之不尽，则众异纷然，有惑趣之乖；一源之不穷，则众涂扶疏，有殊致之迹。殊致之不夷，乖趣之不泯，大士之忧也。是以龙树菩萨开出者之由路，作十二门以正之。正之以十二，则有无兼畅，事无不尽。事尽于有无，则忘功于造化；理极于虚位，则丧我于二际。然则丧我在乎落筌，筌忘存乎遗寄，筌我兼忘，始可以几乎实矣。几乎实矣，则虚实两冥，得失无际，冥而无际，则能忘造次于两玄，泯颠沛于一致，整归驾于道场，毕趣心于佛地，恢恢焉真可谓运虚刃于无间，奏希声于宇内，济济丧于玄津，出有无于域外者矣。遇哉！后之学者，夷路既坦，幽关既开，真得振和鸾于北溟，驰白牛以南回，悟大觉于梦境，即百化以安归。夫如是者，恶复知曜灵之方盛，玄陆之未也哉？睿以鄙倍之浅识，犹敢明诚虚关，忄希怀宗极，庶日用之有宜，冀岁计之能植，况才之美者乎？不胜景仰之至，敢以钝辞短思，序而申之，并目品义，题之于首，岂期能益邪？庶以此心开自进（一作庶以此微开疾进。）之路耳。（《释藏守》六，又百一。）

　　○出曜经序

　　《出曜经》者，婆须蜜舅法救菩萨之所撰也。集此一千章，立为三十三品，名曰法句。录其本起，系而为释，名曰出曜。出曜之言，旧名譬喻，即十二部经第六部也。有宾沙门僧伽跋澄，以前秦建元十九年陟葱岭，涉流沙，不远万里，来至长安。其所阁识，富博绝伦，先师器之既重，其人吐诚亦深，数四年中，上闻异要，奇杂盈耳。俄而三秦覆坠，避地东周。后秦皇初四年，还辕伊洛，将返旧乡，伫驾京师，望路致慨，恨法句之不全，出曜之未具，缅邈长怀，蕴情盈抱。太尉姚，笃诚深乐，闻不俟驾，五年秋请令出之，六年春讫。澄执梵本，佛念宣译，道嶷笔受，和二师师法括而正之，时有不怙，从本而已。旧有四卷，所益已多，得此具解，览之画然矣。予自武当轩衿华领谘询观化，预参检校，聊复序之，弘始元年八月十二日写讫，僧睿造首。（《释藏定》一。）
卷一百六十一
释氏（五）
释慧远（一）
慧远俗姓贾，雁门楼烦人。慕容隽时师事道安，后随道安奔襄阳。孝武初，襄阳陷，移居庐山，江州刺史桓伊为起东林寺，至义熙十二年卒，年八十三。有集十二卷。

　　○答秦主姚兴书

　　欲令作《大智论》序，以伸作者之意。贫道闻怀大非小堵所容，汲深非短绠所测。披省之日，有愧高命。又体羸多疾，触事有废，不复属意以来，其日亦久。来告之重，辄粗辍所怀。至于研究之美，当复寄诸明德。（《释藏辇》九，又百五。）

　　○答王谧书

　　古人不爱尺璧而重寸阴，观其所存，似不在长年耳。檀越既履顺而游性，乘佛理以御心，因此而推，复何羡于遐龄邪？聊想斯理，久已得之，为复酬来讯耳。（《释藏辇》九，又百五，又世说。）

　　○答戴处士书

　　释慧远顿首。省君别示，以为慨然。先虽未善相悉，人物来往，亦未始暂忘。分明穷达，非常智所测，然依傍大宗，似有定检。去秋与诸人共读君论，并亦有同异。观周郎所作答，意谓世典与佛教粗是其中。今封呈，想暇日能力寻省。（《广弘明集》二十。）

　　○又与戴处士书

　　见君与周处士往复，足为宾主。然佛教精微，难以事诘。至于理玄数表，义隐于经者，不可服言，但恨君作佛弟子，未能留心圣典耳。顷得书论，亦未始暂忘，年衰多疾，不暇有答。脱因讲席之余，粗缀所怀，今寄往，试与同疑者共寻。若见其族，则比干、商臣之流，可不思而得。释慧远顿首。（《广弘明集》二十。）

　　○与隐士刘遗民等书

　　每寻畴昔游心世典，以为当年之华苑也。及见老、庄，便悟名教，是应变之虚谈耳。以今而观，则知沈冥之趣，岂得不以佛理为先？苟会之有宗，则百家同致。君诸人并为如来贤弟子也，策名神府，为日已久，徒积怀远之兴，而乏因籍之资，以此永年，岂所以励其宿心哉？意谓六斋日宜简绝常务，专心空门，然后津寄之情笃，来生之计深矣。若染翰缀文，可托兴于此，虽言生于不足，然非言无以畅一诣之感，因骥之喻，亦何必远寄古人！（《广弘明集》三十二。）

