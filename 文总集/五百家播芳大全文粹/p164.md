<!-- { "loadSidebar": true } -->
　　拜违风仪三换嵗律而久不上记葢无因而前惟乃心驰仰之勤耳中春气和伏惟镇抚多闲尊禔福数年均佚应道气増茂上方注意以待康济尤愿为时自爱不宣
　　与张安道尚书帖　　　　　蔡君谟
　　违去门防之日滋久近得还都以旧疾未平加之人事故疎驰问瞻跂风采不胜倾系气寒凛伏惟镇抚藩圉神体休泰某叨此计局通流之术本非所能超据要地第负兢陈日所柄用比芘末游区区下诚莫由敷叙不宣
　　与陶讲书帖　　　　　　　　胡武平
　　自抵治下私门多故重迫曺事胸中无竒亲友书音俱成缅黙日者亲驭临贶鄙州喜见时髦甚乏主礼暌遏之后聮获二牍纳之巾匦犹诸隋和英文粲然难于裁答逋慢之罪实因于此仁者尚恕应不相索于竿牍之间也早景已暄孝履何似惟愿顺纳真粹慰其区区谨奉手启述谢不宣
　　反臂相失歘然十旬既留家居宻迩疆相望文绎杳不可得宗人节推至首词宴起且承襟味恬适得所贶手笔情辞周洽履尚谦挹奉戢来睠相期晏嵗未谐清集勉旃居易不宣
　　不敏无侣向者承人之乏假守湖上足下不屑僻陋翻然赐临乐与诸生传经驾説相従文社弥年于兹此奉更书违去清集留恋时哲秖搅心曲去霅之日时劳访别忽尔相失怆然久之便道过家烦暑移疾书牍并废行李见过首蒙惠声远寻前好情谊之厚奉戢敢忘会面未阶求志无闷少需善价自爱良璞不宣
　　中间公皂至特辱手笔防问甚厚感戴无量素性鄙朴多简略矧在烦寃益以逋慢脩答良晚寓慙靡所窃惟讲习无废纳忠贡部之情朝夕当报言念明哲蔵器已久策取高第先鸣诸子在此时也乃望乃望温绎之余良重不次
　　近霅人至此尝窃诇动静乃知有三衢之行介至辱书承已还讲舍朅来道路起居无恙兼聆堂上万福嵗贡之诏旦夕且下不唯贤者当疏高爵则摅发素蕴进结明主在此行也君其努力不次
　　与张侍讲帖　　　　　　　宋　祁
　　自汳湜之别不数月亦抵罪于忧愧中诚不暇奉书讯以承下执事然每一望风舞羽飞肉俄闻敦服旧职改领巨藩屖舟泛江必已署政羣论虽未大惬始得谤箧空而荣路辟矣仆沾余波亦还侍读续得诏书须代许归人事倚伏相纠愚不能料不知今之人可贺耶吊耶吾弟之在远偶耶不偶耶万事以身为本惟慎防寝味乃情之至他恳临纸不能尽不宣
　　与呉学士帖　　　　　　　韩稚圭
　　比以忧责至重殊少暇隙虽不能时具短幅以通记室之问而企仰徳谊唯日饥渴近郭固来特辱教笔且审寝兴百顺不胜慰刻兼承去冬服药多日寻庆康裕少便有失上问甚以为愧气防烦更冀顺时将重
　　与程修撰帖　　　　　　　蔡君谟
　　向观除目承有江西之行适奉手牍暂还姑苏水流数日无缘接杯酒通殷勤甚怅然也涉秋浮江景气澄爽发人清思循行之外吟咏为适仕宦岂寻常之所泊随寓自如乃是了逹也南都食物可以奉亲但胡公来缓当阻汳流暑毒甚道中多爱不宣
　　前日忽忽为别悁悒滋甚比闻汴流尚阻行舟高懐岂不少兴滞流之叹耶送行诗卷暂借一观方敢抒思也日夕为文字繁冗未果再谊倾渴倾渴
　　防书知小疾未康更须挕防拙诗今附本通呈希赓属为幸得法醖輙寄献左右漫试防如何胜之但夸诱之闲静非钱【阙】　若无病真蓬莱主人久雨稍霁清人愿葆爱
　　防茶数品皆清竒适防君倚庶子泉来辍烹试之恨不同啜也西湖寒食清明州人游従众为盛集数日为之达暮或闻呉下风俗亦如此然越中舟舫鲜明殊为冠絶执事能为之出游否衰病作少年事亦难胜矣违别未防复见嵗遒每懐辨论驰情南国承书副以佳果珍荷向得双井四两其时人还未试叙谢不息寻烹治之香色气味皆极精好是为茗芽之冠非日铸寳云可比也雪寒省中颇増清兴
　　端午气防热想君执事安否殊为倾素及卧龙珍茗犹在日铸之上顷年曽得日铸其品甚高今之造茶者不及曩时卧龙前无此等非精意不能至此也春三月湖上闲游时有篇什今録数首要知隆老尚管风物乎
　　与呉副枢帖　　　　　　　蔡君谟
　　违别台座今已累月瞻望之素不忘朝夕伏惟涉秋以来起居万福某留邸中仅两月今方东迈益逺声采惟冀视政之外顺时自重行归大用以慰瞻望下情无任区区之至
　　谢张学士帖　　　　　　　　王介甫
　　不肖学不得尽意于文章仕不得行其所学苟居窃食动辄愧心而世之同好恶者已云少矣遇足下于此最为相尽义不得讳其不腆之文过蒙推襃非所望也朋友道丧为日久矣以某之不肖行于前而悔于后自己为多矣况足下之明耶每望教督而终未蒙惟足下不遗于朋友之义见存不胜幸甚更数日遂东去千万自爱不胜思懐也





　　五百家播芳大全文粹卷六十三
　　钦定四库全书
　　五百家播芳大全文粹卷六十四
　　宋　魏齐贤
　　叶　棻同辑
　　尺牍
　　与孟秘书帖　　　　　　　　王介甫
　　到邑忽忽欲一诣邑得奉见尚未果伏惟动止万福嵗饥如此幸得贤令相与为治宜不至有失所者然闻富屋之蔵尚有所润而未发者窃以谓方今之急阁下宜勉数日之劳躬往隠括而发之裁其价以予民损有余以补不足天之道也悠悠之议恐不足防在力行之而已不知鄙见果可行否希一教有以教幸甚幸甚自京师奉别于今已八九年事物之役无少休息时不得驰问但増勤企忽得书乃知尚滞下邑幸得会合欢慰无量顾惟忝一日之雅而以公函见赐慙怍不知所谓也拜见在迩千万自爱
　　幸以一日之雅而每辱以公礼见加非所望也蒙谕具晓盛意举监若行辞不难也至于阁下治行自谓诸公所不知不患无知己也惟以道自释余留面究也蚕麦之入今嵗如何邑中幸得贤令仁佐政治之所及窃以为慰
　　辱手笔感慰跋涉溪山之远亦老矣然足以慰严邑元元之望唯寛中自爱也人来还急脩答不谨幸见亮有不逮见教
　　与钱待制帖　　　　　　　　苏子曕
　　两日不奉接思仰不可言既无缘往见空致手启以为无益而烦还答故不复讲日闻府中僚佐知小疾渐复常又得手教有作诗兴甚慰喜也诗纳去如蒙和何幸如之诸公诗无他本即乞封示旦夕朝会必遂欵话不一
　　朝会疎濶遂不获际见企渴可量嵗律就尽殊无以为乐甚惘惘也比日起居何如中前云今日当见过若果尔人回畧谕当不出也或未暇亦不敢固屈匆匆不宣两日不果诣见倾仰不可言乍凉台胜常承已拜命正得所欲相惬雅懐但朋友懐公之去不能无惘惘然侣闻明主知照极深其他想不复计较也明日后日皆休务可以往谒而魏邸将出不可远去过此虽非假日亦可以因访僧郊外得邂逅也想公行李亦不即办当少留耶冗中奉启不一
　　会稽平日欲乞岂易得哉小生奉羡之意殆不可言然亦行当继公也舍弟差阙下试官不及奉启计其出公未行也余非面莫罄
　　倩仲蒙仲昆仲不克一别意甚不足侍奉外千万珍爱蒙仲更砺赋笔遂取魁甲至望旦夕入文字乞郡江湖之东行亦得之但恨会稽为君家所夺耳呵呵
　　令子至出答教感慰良极乍冷且喜台康胜此行知适所愿但有一事当在意者梅月宜颇居高燥郡中当所偃息处皆宜易新甃也余具令子口白某意在沿流扬楚不可得潭洪亦所乐也西川公服一段茶两团酒二壶蜀纸三百幅聊将区区恕其凟凂
　　子由试院来日出或能一见子容诸公欲二十日出饯公已出城莫须少留否
　　别后书问简废到官百冗未遑上状先辱教墨得闻起居佳胜感慰兼集闻坐啸竟日孟公绰岂可屈在滕薛而衰病坐苦烦剧当易地而后安又天官司徒皆阙人当令公厌事矣大热不可出初到畧须锄治纷纷湖山咫尺尚未见也思企谈笑起望西兴蔼蔼若闻謦欬尚冀珍衞少慰区区不宣
　　路中见三郎甚安渠道过爪州复来相见江口恨不欵曲然亦被捉住冩数纸东来絶不作诗公必富作何不寄示闻公今年造茶竒甚愿分絶品少许子由遂作北扉甚不遑方辞免也两小儿迨过此迈此月当替非久亦此来承问及感感四郎及诸季各安未及书也久不奉书忽辱教字并次公具道盛意并増感怍比日起居佳胜两邦相望衰拙自知当有絶尘之叹惟腰脚蹒跚畧不相让可发一笑也近亦渐平复惟用温补药颇觉宜人闻公每用朴硝大黄昼夜洞下乃愈此其衞生之计哉愿于不发时常进一温平药令不发为佳然已发想亦非下不愈也无由面尽临纸
　　専人来辱书具审比日起居清胜知暂在告想无苦恙聊欲闭阁宴坐耳求紫雪纳云五两去尚有数两不欲多驰去中年岂宜数进此药乎相望虽咫尺所欲言者非笔舌可究时登中和东庑望西兴屋瓦可数相思何穷子由本欲请外觊得公处今又北扉此亦谬悠矣公简上心岂能久外耶余热千万为国自重不宣
　　日望来音此怀可知嵗暮寒惨起居何似递筒得失必降劄子嵗前可得迎见否末间伏惟为国自重冗中不一
　　某在杭虽少劳而意思自得此来极安逸然多忧愧想识此心也只在兴国浴室独居大暑中殊清也蒙仲在公翊所见之公翊今得符离不知当同往否承辟召小儿感戴不可言得否犹未可知也浙西水灾殊甚已差岑杨二君朝论甚留意救防也知之邉上秋熟可庆可庆
　　数日不接奉渴仰之至苦寒起居佳胜欲见近嵗天下戸口数告为録示早得为佳不知防日与颍叔仲至见临匆匆不宣
　　久别倾企辱书乃知舟御在此起居佳胜甚欲少留以须一见而舟人以潮平风正当速过遂且渡承意当复来会岂当重烦従者匆匆不宣
　　尊丈台计安闻甚乐会稽不知有书见赐否某又上轻大江重相别谁如君者此意岂可忘耶然迫夜涉险悔不坚留君一宿也轴谩冩数字付来乍远千万保爱不一
　　前日作米元章山研铭此研甚竒得之于湖口石钟山之侧有盗不御探竒发瑰攘于彭蠡斵钟取追有米楚狂即盗之隠因山作研其理如云过杨且伸意元章求此砚一观也
　　与文玉帖　　　　　　　　　苏子瞻
　　榜下一别遂至今矣辱书感叹且喜尊体佳胜到岸即上岸可数卒否余当面既不宣
　　昨辱教不即答悚息悚息经宿尊体佳胜见召敢不如命然疮疖大作殆难久坐告作一肉饭竟且移舟池口矣山妇更烦致名剂感戴不可言谨奉启布谢不宣久留治下以道旧为乐而烦乱为愧数日尊体如何漕车即至不少劳乎永日如年念公盛徳不去心所要作事为疮肿大作坐卧楚痛容前路续寄也不罪郑令清苦无援非公谁复成就之某造次造次疮病无聊不尽意惟万万以时自重
　　昨辱惠书伏承别后起居佳胜某到金陵疮毒不解今日复下痢药羸乏殊甚又不敢久留来人极愧草畧余热万万为时自重
　　书已领跋尾剪去极不妨然何足取也愧愧通判大夫甚欲冩一书乏力不果乞道区区
　　去嵗人还奉状必达尔后行役无定遂阙驰问比日不审起处何似某忝过优非许予之素何以及此无縁面谢重増反侧酷暑更祈顺时为国自重谨奉手启不宣
　　寓白沙须接人而行会合未可期临书惘惘见张公翊出清溪圗甚佳谢生殊可想赏亦由公指示也曽与公翊作清溪词热甚文多未暇录去后信寄呈也睿达化去极可哀虽末路蹭蹬使人耿耿然永此才韵岂易得哉云巢遂成茂草言之辛酸后事想公必一一照管也匆匆挥汗不复尽意耳
