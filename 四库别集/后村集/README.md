<!-- { "loadSidebar": true } -->
　　钦定四库全书　　　　　集部四
　　后村集　　　　　　　　别集类三【宋】
　　提要
　　【臣】等谨案后村集五十巻宋刘克庄撰克庄字潜夫莆田人以防入仕官终龙图阁直学士諡文定克庄受业于真徳秀而晚节不终颇为当时所讥诗派近杨万里大抵词病质俚而意伤浅露故方回作瀛奎律髓极不满之然其清新独到之处要亦有未可尽废者律髓载其十老诗最为俗格今南岳第二稿惟存三首而删其七则此集亦尝经订定矣文章古洁较胜其诗坊本所刻诗十六巻诗话诗余各二巻毛晋津逮秘书又刻其题防二巻而文集三十巻并阙焉此为抄传足本第四十三四十四两巻载玉牒初草纪宁宗嘉定十一十二年事盖用韩愈集编顺宗实录例也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　后村居士集原序
　　作者不祈人之知知之者常在数十年之后自古诸名人皆然葢未有其人之好恶未齐而其文之声价已定者摘其小疵而指为大谬悠悠穹壤异喙同词昔之人固有愤恨于时而弃掷其平生所作者或瘗以塜或泛以瓢岂非痛识真之难耶独我祖宗盛时儒学明而士具眼文章家之品目未尝以穷逹为髙下若欧曽苏之名以文梅黄陈之名以诗虽其身困踬寂寥诮者詈者附和同声而片文只字人人赏重其传则自若也中兴百年以文字行于今者其最大亦十数家大半手自编次一时或遇或否互为升沉于文何加损焉此我朝人物议论之公有非前代所可及者后村先生刘公得文名最蚤排觝于时亦最甚仆才少公七嵗而畴昔受学乐轩时已尝诵公南岳稿盖吾师一日得之喜甚呼而语仆曰子于时喜义山禹锡二氏是编犹有刘李所未到者余受而味之曰此世所称二刘诸孙者耶此章泉涧泉诸老之所畏者耶此水心所谓可建大将旗鼓者耶两乡相望虽未能数舍而其人则未之识也既而仆走江淮后村以谗废十年矣身虽诎而文日传时从数千里外有能道其名而诵其诗语以为今人率不信亦知公之诗名久而传者逺矣端平初余留太学偶谒计幕汤公巾后村时以西府掾对晦静语余曰子得潜夫对疏乎言所难言非特词章为妙西山之门此为巨擘余于是知公于诗之外尤有过人者然犹未及登门也余成进士南归后村旋亦去国始克见于其居挟策过从凡一再嵗颇常闻所未闻中间暌携时防寄以新稿闻者必争求之丙午余待罪校讐府公自江左召甫见上即赐第长蓬山専史事未几日又入经幄直纶省仆于公为列属遂得时见讲巻词草诸篇每每精妙絶出无何乃以留黄不奉诏去而掖垣诸稿脍炙于人好文者至传冩以相遗是公之连蹇不得志虽甚于诸贤而文字之传亦非意见不同嗜好相背者所可得而抑遏也昔者李定之于东坡且以竒才见予况他人乎然世犹以全集不尽见为恨去秋余补外此来间得语从容屡以此请而公谦避再三不之许余曰莆名郡也前辈诸闻人文字散落不少夹祭著书最多可名者七百种今之存无一二艾轩没五十年遗文始裒集仅得二十巻放失知几何他如次云之诗西轩之赋与先正二刘所作则世无复见者矣前之守于斯者能无愧乎仆将逃此媿于后公独何所靳于今此非为仆赐为国人赐也公于是不得已而出之余既尽得公所藏刋之郡斋且连月讽咏不去手乃敛衽而叹曰夫文章非一体能者互有短长王粲他文不如赋子美无韵者难读温公不习四六南丰文过其诗此皆前辈评论也以余观于后村自非天禀逈殊学力深到何其多能哉诗虽防众作而自为一宗文不主一家而兼备众体摹冩之笔工妙援据之论精详其错综也严其兴寄也逺或舂容而多态或峭拔以为奇融贯古今自入炉鞲有谷梁之洁而寓离骚之幽有相如之丽而得退之之正霜明玉莹虎跃龙骧闳肆瑰竒超迈特立千载而下必与欧梅六子并行当为中兴一大家数也公名克庄字潜夫莆阳人后村者因其居以自号也淳祐九年龙集已酉中春既望竹溪林希逸书










　　钦定四库全书
　　后村集巻一　　　　　　宋　刘克庄　撰诗【南岳旧稿】
　　郭璞墓
　　先生精数学卜穴未应防因捋虎须死还寻鱼腹居如何师谷却去友灵胥此理凭谁诘人方寳书
　　魏太武庙
　　荒凉瓜步市尚有佛狸祠俚俗传来久行人信复疑乱鸦争祭处万马饮江时意气今安在城笳暮更悲
　　徐孺子墓
　　今晓安坟意梅仙旧傍醢成龙不至罗设凤高翔党锢人俱烬先生骨尚香小诗拈未出何以侑椒浆
　　宿庄家二首
　　初秋风露变偶出憇庄家原稼无全穗陂荷有晩花防钟逾涧响防月转林斜邻媪头如雪灯前自绩麻茅茨迷诘曲度谷复逾陂世上事如许山中人不知牛羊晴卧野鵞鹜晩归池粗识为农意秋输每及时
　　北山作
　　骨法枯闲甚惟堪作隠君山行忘路脉野坐认天文字瘦偏题石诗寒半説云近来仍喜聩闲事不曽闻
　　早行
　　店妪明灯送前村认未真山头云似雪陌上树如人渐觉高星少才分逺烧新何烦看堠子来往暗知津
　　黄蘖山
　　出县半程遥松间认粉标峯排神女峡寺创徳宗朝观老巢高木僧寒晒堕樵早知人世淡来往退居寮
　　第三龙湫
　　絶顶谒龙公森寒石作宫路盘青壁上瀑防白云中僧説闻雷出人疑与海通防时阴晦夜来此看拏空
　　客中作
　　漂泊何须逺离乡即旅人吹薪尝海品书刺谒田隣家寄寒衣少山来晓梦频小儿仍病疟诗句竟无神
　　小寺
　　小寺无蹊迳行时认藓痕犬寒鸣似豹僧老瘦于猿涧水来旋磨山童出闭门城中梅未见已有数株繁
　　晩春
　　花事匆匆了人家割麦初雨多田有鹳潮小市无鱼秃笔回僧简褒衣看古书经年稀见客磬折转生疎
　　哭叶孝锡教授
　　瘴云深处死太息奈君何诗友俱来吊埋铭久未磨箕裘无子继书画落人多旧宅今移主斜阳掩涕过
　　夜过瑞香庵作
　　夜深扪絶顶童子旋开扉问客来何暮云僧去未归山空闻瀑防林黒见萤飞此境惟予爱他人到想稀
　　送薛明府
　　长官三载内屡被督邮嗔镇静笞刑少公清县库贫减租霑野老扫榻待诗人祗恐鳬飞后民间事事新
　　蒜岭
　　到此思家切寒衣半泪痕烧余山顶秃潮至海波浑仆怕昬无店人言近有村吾生输野老笑语掩柴门
　　示观老
　　住山仍黒瘦瓶锡极萧然顶髪千茎雪跏趺一缕烟禅堪拈出众诗亦长于前烧尽西窻烛相看各不眠
　　武步道中
　　一路荒凉极无端过此频官于盐起税俗事蛊为神瞑色初逢驿溪声只隔隣留题空满壁不见有诗人
　　浦城道中
　　才入仙霞路重裘尚不支居人收桕实客子办梅诗地湿然箕坐霜寒隔被知向来真错计不买草堂基
　　幽居寺
　　相传有儒者唐季隠兹峯电已收遗藁云方锁暮钟木碑无世次石洞断人踪此士何曽死林深不可逢
　　大目寺
　　来人云虎出留此到昬钟寺小于诸刹山高似众峯未寒先得雪已夏尚如冬老子曽游浙防防有辨锋
　　哭容倅舅氏二首
　　老赴容州辟移书劝不回客迎萧寺哭丧附海舟来瘴雨铭旌暗空山梵磬哀未知坟上栢此去几时栽尚记陪言笑如今呌不譍儿分身后俸僧上殡前灯宅有遗基在田无一畆増问天何至此在日以亷称
　　呉大帝庙
　　露坐空山里英灵唤不回久无祠祭至曽作帝王来壊壁虫伤画残炉防印灰今人浑忘却江左是谁开
　　铁塔寺
　　细认苔间字方知铸塔时不因兵废壊似有物扶持古殿人开少深窻日上迟僧言明受事相对各攅眉
　　聪老
　　聪老才堪将髠缁意未平僧中能结客禅外又谈兵喜聴诗家话多知邉地情何当长须髪遣戍国西营
　　哭薛子舒二首
　　医自金坛至犹言疾可为濒危人未信闻死世皆疑友共收残藁妻能读殓仪借来旧册子掩泪付孤儿忍死教磨墨留书诀父兄读来堪下泪寄去怕伤情墓要师为志诗于世有名夜防秋枕上犹梦共山行
　　赠川郭
　　川郭颠狂甚平生挟术游老犹携侍女贫不謟公侯用药多投病詶钱或掉头金陵官酒贵应典旧貂裘
　　赠钱道人
　　除了布裘外都无物自随跣能行大雪饥但咽华池説相言多騐嫌钱事更竒一般难晓处装背贵人诗
　　张丽华墓
　　台上栢萧萧空堂闭寂寥芳魂三尺土往事几回潮堕翠寻难见埋红恨未消犹胜江令在白首入隋朝
　　送邹景仁
　　冲寒何处去新戍尚来年客劝休辞幙君言已买船霜清江有蟹叶脱木无蝉若过东林寺携家往问禅
　　二将【石侯韩仔】
　　二将同时死路人闻亦哀力穷鏖转急围厚突难开战骨寻应在残兵间有回伤心邮递里隔日捷书来
　　陈虚一
　　几载皖山耕忽提孤劒行战场中有骨尺籍尚无名马自寻归路身空试贼营却疑兵解去曽説炼丹成
　　扬州作
　　几多精甲没黄沙野哭遥怜战士家渡月明空粉堞芜城烟断只昏鸦似闻禁使传颁醢尚喜邉人获赐羓怊怅两淮蚕织地春风不复长桑芽
　　南浦亭寄所思
　　只是从前瘦病身官卑活计太清贫买来晋帖多成赝吟得唐诗转逼真生拟弃家寻劒客死当移冢近骚人秋风烂漫吹双鬓目送停云欲怆神
　　蒜岭夜行
　　岭头无复一人来渔店收灯戸不开松气满山凉似雨海声中夜近如雷拟披醉髪横箫去只寄乡书与劒回他日有人传肘后尚堪收拾作诗材
　　别敖器之
　　旧説闽人苦节稀先生独抱嵗寒姿老年绛帐聊开讲当日乌台要勘诗东閤不游縁有气草堂未架为无赀轻烟小雪孤山路折防梅花寄一枝
　　哭杨吏部通老
　　白首除郎已晩哉民间桑柘手亲栽盖棺只着深衣去行李空担语録回主祭遗犹未冠著书残藁漫成堆可怜薄命飘蓬客虚事江西莫府来
　　老叹
　　肘后竒书懒更开只今年鬂已相催但闻方士腾空去不见童男入海回无药能留炎帝在有人曽哭老聃来醉乡一路差堪向终拟刘伶冢畔埋
　　荅友生
　　读易参禅事事竒高情已恨挂冠迟清于楚客滋兰日贫似唐人乞米时家为买琴添旧债厨因养鹤减晨炊君看江表英雄传何似山一巻诗
　　赵清献墓
　　南渡先贤迹已稀萧然华表立山陂可曽长吏修祠宇便恐樵人落树枝几度过坟偏下马向来出蜀只携自怜日暮天寒客不到林间读隧碑
　　乌石山
　　客子家山亦此峯可堪投宿聴防钟旋沽村酒开霜柿欲访禅扉隔暮松乡信冩成无便寄寒衣着绽倩谁缝逺来只为营圃不是贪渠万戸封
　　除夕
　　忆昔都城值嵗除高楼张烛戱呼卢久依净社参尊宿难向新丰认酒徒天子未知工草赋邻人或倩冩桃符夜寒别有穷生活防勘离骚拥地炉
　　呈袁秘监
　　近日频闻有峻除人传君相重师儒细旃坐稳方轮讲羣玉峯高未要扶别后曽过东閤否新来亦乞鉴湖无几时供帐都门外真写先生作画图
　　渔梁
　　春泥滑滑雨丝丝一路阴寒少霁时水入陂渠喧似瀑云从山崦上如炊燎衣去傍田家火炙烛来看野店诗落尽梅花心事恶独掻蓬鬂绕残枝
　　小梓人家
　　生来拙性嗜清幽因过山家为小留顶笠儿归行杪提瓶妇去汲溪头参天老竹当门碧尽日寒泉绕舍流我料草堂犹未架规模已被野人偷
　　送拄杖还僧
