<!-- { "loadSidebar": true } -->
    伏以先王制礼，皆有著定之文；后圣沿情，或徇一时之敬。过犹不及，遂至于烦。询于有司，兼酌礼意，若无厘改，有黩旧章，其太庙诸陵日遣使，臣等商量，每岁除太庙时飨及太庙朔望上食诸陵、朔望莫亲陵朝晡奠外，余飨食及忌日告陵等并请停。其果实、甘橘、蒲萄、菱梨等，皆远方进奉，陵邑所无，并请遣使于诸陵荐献。果实之中，甘瓜特异，亦谓至时上荐，其余瓜果及四时杂物，并望委陵令与奉陵县计会，及时供荐，其专遣使亦请停。庶宏圣敬之心，不亏严洁之祀。
    ○请待制官于延英侯对疏
    本置前件官，以备顾问，比来多不奏事，有问虚设。又贞元七年更有次对官，虽议两置，去岁已停。今惟以六品已下清官，前例恐非尽善。伏请自今已后，兼以中书门下省、御史台拾遗、监察御史及尚书省六品诸司四品已上职事官、东宫师傅、宾客、詹事及王府诸傅等，每坐日两人待制。正衙退後，令於延英候对，以为常式。
    ○刘商郎中集序
    天运地转，刚柔生焉；礼辩乐形，文章出焉。天之文莫丽乎日月，地之文莫秀乎山川。圣人观象立言，用稽述作，发乎情性，形於咏歌：大则明天下政途，弥纶王化；小则舒一时幽愤，刺见《国风》。故子夏云：“在心为志，发言为诗。”声成文谓之音也，固可动天地，感鬼神，则正始之道存焉。
    有唐文士彭城刘公讳商字子夏，眷予一先後之辈，睦予两中外之亲。缘情所锺，爱亦加等。顾惟遭幸，秉国枢重，燮赞台衡之务，统临井络之人。其孤乃缄遗文，提捧万里，猥期序引，将佐词林。予感悼故知，恻览华藻，珠玉缀错，清泠自飘，皆素所狎闻也。泫然涕下，不能自收。矧公遐情浩然，酷尚山水，著文之外，妙极丹青。好事君子，或持冰素，越淮湖，求一松一石，片云孤鹤。获者宝之，虽楚璧南金，不之过也。晚岁摆落尘滓，割弃亲爱，梦寐灵仙之境，逍遥元牝之门，又安知不攀附云霓，蜕迹岩壑，超然悬解，与漫汗游乎无间邪？著歌行等篇，皆思入冥，势含飞动，滋液琼瑰之朗润，浚发绮绣之浓华，触境成文，随文变象。是谓折繁音於孤韵。贯清济於洪流者也。今所编录凡二百七十七篇，及早岁著胡笳词十八拍，出入沙塞之勤，崎岖惊畏之患，亦云至矣。有若太原王绪、河东裴茂、茂弟荐、河南豆卢峰冯翊、严绅、绅弟绶，及余伯舅洎於子夏，咸以儒业相资，冠胄群族，雄词丽句，遍在人间。子与司空严公，亲结义深，相与编葺，恨不得继采诗之末，播於乐章，且传诸名士，庶几不朽。忝以宿姻旧好，抚事追书，故言之不让也。
    ○祭李吉甫文
    维元和九年月日，某官谨遣某，以清酌之奠，敬祭於故中书侍郎同中书门下平章事赠司空赵国公李公之灵。
    元精之和，变乎，升为星辰，播为贤哲。当四序迭运，克成岁功，九德咸宜，用彰圣道。惟公锺茂间气，诞灵中和；圭璧镇於岩廊，宫商备於韶；经文纬武，睹奥知微；究理乱之源流，极天人之涯际。洎濯缨清汉，鸣天墀，出入三朝，徘徊二纪，论思禁掖，润色王猷。属元圣御极之初，昊天降休之日，公内参密命，外正戎机，竭心膂以振皇纲，励精诚以辅元化。故得三光离朗，九有澄清；南定句吴，西歼邛；默运宏略，宏宣大猷。
    及公亮采登庸，予忝台阶接武。翊戴元首，弼谐神人，论道罔违，恩波共浃。及公推毂淮海，予亦仗钺坤维。俱荷宠惊，各从藩翰；阴骘庶汇，惠洽颛蒙；化訾窳之人，变浇漓之俗。声应义激，契重情申；信誓之言，期於没齿。隋宫井络，相去万里。山水澄鲜，烟绵错峙。风传丽句，缄开素鲤。金石相投，铿然在耳。再徵黄霸，继入丹墀。启沃同心，岁寒其期。运属休明，道济无为。星霜八变，交态不移。或乘春赏花，或对酒吟诗，音容不间，燕语忘疲。宜保太和，克享期颐。报功於岱岳，侍宴於瑶池。
    庭菊有芳，朝露尚滋。交臂遽失，瞥如飙驰。惜乎时方泰而寿不与。噫！道行而数奇，复淮夷之成算，虽人亡而事遗。轸悼皇情，哀缠册诔。瞻彼洛土，青乌爰止。千里申奠，九原同寄。抚嵇绍而不孤，铭太邱而无愧。呜呼哀哉！尚飨。
    ☆韦贯之
    贯之，名纯，避宪宗讳以字行，举进士。贞元初登贤良科，授校书郎，永贞时累迁尚书右丞，以本官同中书门下平章事，迁中书侍郎，罢为吏部侍郎，穆宗朝为工部尚书。卒年六十二，赠右仆射，谥曰贞，後更谥曰文。
    ○南平郡王高崇文神道碑
    唯圣奉天刑，奋神武，振起隆平之运者，非得臣无以成其业；唯贤抱英略，任艰难，垂鸿不朽之绩者，非偶圣无以展其材：故欲理之主兴，则佐命之臣出。天人之际，厥有明祗，应期感发，若合符契。皇唐十一叶，明天子受位，将惩祸於四方，天锡以忠武之臣，登翊钧衡，赞扬威烈。此圣贤相遇者，以其天人合发之运欤？侯谁膺之？则南平王其从也。
    公讳崇文，其先齐太公之胄，自敬仲得姓，而望於渤海。及容止奔燕，或家於范阳，今则为幽潞人也。奕世以礼义传家法，至公七叶，无分居异财，化行於乡党，开元降制使存慰，及旌表门闾者，咸至於再。曾祖艺，朝散大夫试汴州长史；祖夔，试梁州司马，赠梁州都督；考行晖，正议大夫试怀州别驾，赠户部尚书：咸晦名垂裕，庆不在其身。公锺天之灵，发地之秀，膺时之杰，起圣之期。幼观儒书，不屑章句，雅尚义节，志存功名。遂学兵钤，习骑射，术穷秘要，艺擅国能。
    天宝末，胡夷之难，因投笔砚，事平卢军偏裨，随镇淮右。宝应中，代宗避狄陕服，公从戎师，又赴难行营，扈跸还京，策勋居最。其後智光之称乱阴晋，灵曜之ㄈ扰大梁，崇义之负固襄汉，常率别部为前锋，功冠诸军，累官执金吾太常。贞元初始授陈许节度都候，及领所部随韩全义镇长武城，神策淮南陈许浙右四军同戍。公总其侯奄之任，临下简肃，士众悦而归之。寻加开府仪同三司，始受蒲璧，启封渤海。五年，败犬戎於宁州，军师书勋，授节制之号，公亦迁职而进封为王。及全义还朝，委以留务，四迁至御史中丞。十四年遂为长武城大使，卒伍贯於素隶，纪律明於先令。划壤为寨，风尘不惊；彻田为粮，榛荒尽辟。讫五六载，昆夷不敢东顾，边城晏闭。二十一年就迁御史大夫。
    自至德已还，天下多垒，拥旄守土者，至五十馀镇，每主帅就世，将吏有得，其柄者，多假众怙力，以求代袭。朝廷每不得已，因而命之。是岁也，西蜀戎帅相国韦公，其其佐刘辟，将踵武前事，乃拒诏命，逼胁使臣，围逼梓潼，争据剑门之险。今上深惟宿弊，将一戎衣，以正四方。谋於庙堂，宰臣杜公黄裳赞定其策，因荐公可任大事。元年正月拜工部尚书右神策行营节度，总护诸将，便道南征。公之在镇，缮甲兵，励士卒，常如待敌。及奉诏而至，即日进路，三革五刃，无不完具。前军克剑阁，遂解重围，危城载邑，失地全复。即授东川节制，转兵部尚书左丞。奋师败剑之馀，当芟夷焚之後，拊巡创，怀辑逋离；敷恺悌之仁，起常伤之气。义勇争奋，羸饿者来苏。贼众退保鹿头，我师进至罗江县，相距半舍。自五月至於仲秋，小战则小利，大战则大利。夺其险要，挫其锐气，贼乃坚壁不敢争锋。然而凭高阻深。绵亘十里，我攻彼守，众寡相悬。候便宜，旷岁月，则伤财留费，稽我灵诛，乃表请济师，以图大举。及军继至，则分命勇锐，入其心腹，绝其饣侯粮，介於连垒之中而军焉。且俾申输前诏，开约降之路。其大将仇良辅等，执送辟子方叔及婿苏强，众四万馀人，束手候命。公乃俘二孽以献。释将卒之缚，复授以兵，俾还龙垒，无彼我之虞。军吏咸有献疑，谓非受降之道。公曰：“彼逆以迫凶威，父母妻子为其劫质，今既穷归贳死，夫何惧哉？”遂使降众先驱，连营旅进。辟率馀党奔於西山，公遣大将高霞寓、郦定进以轻骑追捕。及位（疑）於阳灌田，辟弃马投江，二将倒戟而出之，遂擒以至，械送阙下，行献告之礼而戮焉。
    公入成都，申严禁令，无敢侵掠。市不改肆，农不易亩，百姓感悦，如霁重阴而熙爱日也。又以天子恩泽，布於一方，胁从诖误者，咸宥其罪。斩贼将邢Г以徇曰：“莫如此伪效诚款，阴持两端。”三军接，如振尘埃而濯江汉也。粤以十月迁检校司空，领全蜀十有三州，外达诸蛮成泉安武，赐实封三百户，封南平王。侍从之臣，纪功篆石，建碑於鹿头之下，盖今相国裴公之词。斯为不朽矣。
    是役也，师人赀费，皆仰给有司；量估僦直，归於幕府。凡计缗百四十馀万，其用未半，而寇难平。主者请私赢。公曰：“有土实可以奉军，国财非所宜隐。”尽命列上，归之县官。时蜀之府藏竭，无以赏功，佐吏请重税编户。公曰：“恩未及而遽徵敛，人将不堪。”但命阅簿书，籍逋责，得以备用。不益赋，吏无敢欺。
    公常欲斥西戎，复凉陇。自居益部，亟以急病为请，愿守边陲。天子壮其忠，且将付以一面之寄，乃授相印，仗钺於，京西诸军，都受统制。边城动洽威惠，故以不约而信，不令而严。居三岁，戎政允量。
    将朝於京，既而有疾。犹扶强首路，则以展令效驾，而大病至焉。以元和四年九月二十有五日，薨於官，享龄六十有四。军府哀恸，如丧亲戚；皇情震悼，不听朝者三。册赠司徒，以米粟布帛，有加常等。礼官考行，谥曰“威武”。明年正月二十日，葬我司徒南平王於万年县，设奠於国门之外，百官成位，吊哭以送。君臣之义厚矣，哀荣之礼备矣。夫人董姓，汝州长史同珍之女，正位中阃，佐佑仁贤，翟未荣，鹊巢空在。春秋三十有一，以大历十有四年五月一日终。元和三年追封郇国。洎兹启殡淮右，从公於居。嗣子金紫光禄大夫行思王傅上柱国上谷郡开国公食邑二千户士政，次子检校秘书监兼御史中丞士荣，季子左卫率府胄曹参军士明，渐渍义方，事由忠孝，保持门户，克缵家声。君子知南平之业为不忘矣。
