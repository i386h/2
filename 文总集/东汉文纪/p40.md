<!-- { "loadSidebar": true } -->
　　诸从太初者皆无他效验徒以世宗攘夷廓境享国久长为辞或云孝章改四分灾异率甚未有善应臣伏惟圣王兴起各异正朔以通三统汉祖受命因秦之纪十月为年首闰常在嵗后不稽先代违于帝典太宗遵脩三阶以平黄龙以至刑犴以错五者以备哀平之际同承太初而妖孽累仍疴祸非一议者不以成数相参考真求实而泛采妄説归福太初致咎四分太初厯众贤所立是非巳定永平不审复革其望四分有谬不可施行元和凤鸟不当应厯而翔集逺嘉前造则丧其休近讥后改则隠其福漏见曲论未可为是臣輙复重难衡兴以为五纪论推步行度当时比诸术为近然犹未稽于古及向子歆欲以合春秋横断年数损夏益周考之表纪差谬数百两厯相课六千一百五十六嵗而太初多一日冬至日直斗而云在牵牛迃濶不可复用昭然如此史官所共见非独衡兴前以为九道密近今议者以为有阙及甲寅元复多违失皆未可取正昔仲尼假顺马之名以崇君之义况天之厯数不可任疑从虚以非易是
　　张珰
　　陈制虏三策【北虏连与车师入寇河西议者因欲闭玉门阳闗以絶其患延光二年炖煌太守张珰上书陈三策尚书陈忠疏奏和帝乃以班勇为西域长史破平车师】
　　北虏呼衍王常展转蒲类秦海之间专制西域共为冦钞今以酒泉属国吏士二千余人集昆仑塞先击呼衍王絶其根本因发鄯善兵五千人脇车师后部此上计也若不能出兵可置军司马将士五百人四郡供其犂牛谷食出据栁中此中计也如又不能则宜弃交河城收鄯善等悉使入塞此下计也
　　陈忠请置炖煌校尉疏
　　臣闻八蛮之寇莫甚北虏汉兴髙祖窘平城之围太宗屈供奉之耻故孝武愤怒深惟久长之计命遣虎臣浮河絶汉穷破虏庭当斯之役黔首陨于狼望之北财币縻于卢山之壑府库单竭杼柚空虚筭至舟车赀及六畜夫岂不怀虑久故也遂开河西四郡以隔絶南羌收三十六国断匈奴右臂是以单于孤特鼠窜逺藏至干宣元之世遂偹蕃臣闗徼不闭羽檄不行由此察之戎狄可以威服难以化狎西域内附日久区区东望扣闗者数矣此其不乐匈奴慕汉之效也今北虏巳破车师埶必南攻鄯善弃而不救则诸国从矣若然则虏财贿益増胆埶益殖威临南羌与之交连如此河西四郡危矣河西既危不得不救则百倍之役兴不赀之费发矣议者但念西域絶逺防之烦费不见先世苦心勤劳之意也方今邉境守御之具不精内郡武衞之偹不修敦煌孤危逺来告急复不辅助内无以慰劳吏民外无以威示百蛮蹙国减土经有明诫臣以为敦煌宜置校尉案旧増四郡屯兵以西抚诸国庶足以折冲万国震怖匈奴
　　刘恺【字伯豫居巢侯刘般子以让弟爵徴拜议郎歴位太尉】
　　长吏行服议【恺元初二年为司徒旧制公卿二千石刺史不得行三年丧由是丧礼并废元初中邓太后诏长吏以下不为亲行服者不得典城选举时有上言牧守宜同此制议者以为不便恺独议上从之】
　　诏书所以为制服之科者盖崇化厉俗以孝道也今刺史一州之表二千石千里之师职在辩章百姓宣美风俗尤宜尊重典礼以身先之而议者不寻其端至于牧守则云不宜是犹浊其源而望流清曲其形而欲景直不可得也
　　臧吏减罪议【安帝初清河相叔孙光坐臧抵罪増锢二世永寕时居延都尉范邠复犯赃罪诏下三公廷尉议司徒杨震等议依光比恺独议上有诏太尉议是】
　　春秋之义善善及子孙恶恶止其身所以进人于善也尚书曰上刑挟轻下刑挟重如令使臧吏禁锢子孙以轻从重惧及善人非先王详刑之意也
　　班勇【字宜僚超少子有父风为西域长史以攻焉耆兵后期下狱免】
　　置西域副校尉议【永初初勇为军司马出敦煌迎都防还罢都防俊西域絶无汉吏元初六年敦煌太守曺宗遣长史索班屯伊吾车师前王及鄯善王皆来降后数月北单于与车师后部攻没班撃走前王畧有北道鄯善王急求救宗请出兵击匈奴因复取西域邓本后诏勇诣朝堂防议公卿多以为宜闭玉门闗遂弃西域勇上议尚书等又难勇勇对于是从勇议复敦煌郡营兵置西域副校尉】
　　昔孝武皇帝患匈奴彊盛兼总百蛮以逼障塞于是开通西域离其党与论者以为夺匈奴府藏断其右臂遭王莽簒盗征求无厌胡夷忿毒遂以背叛光武中兴未遑外事故匈奴负强驱率诸国及至永平再攻敦煌河西诸郡城门昼闭孝明皇帝深惟庙策乃命虎臣出征西域故匈奴逺遁邉境得安及至永元莫不内属防间者羌乱西域复絶北虏逐谴责诸国备其逋租髙其价直严以期防鄯善车师皆怀愤怨思乐事汉其路无从前所以时有叛者皆由牧养失宜还为其害故也今曺宗徒耻于前负欲报雪匈奴而不寻出兵故事未度当时之宜也夫要功荒外万无一成若兵连祸结悔无及巳况今府藏未充师无后继是示弱于逺夷暴短于海内臣愚以为不可许也旧敦煌郡有营兵三百人今宜复之复置防西域副校尉居于敦煌如永元故事又宜遣西域长史将五百人屯楼兰西当焉耆兹径路南彊鄯善于窴心胆北扞匈奴东近敦煌如此诚便
　　朝议置西域副校尉难对
　　尚书问勇曰今立副校尉何以为便又置长史屯楼兰利害云何勇对曰昔永平之末始通西域初遣中郎将居敦煌后置副校尉于车师既为胡虏节度又禁汉人不得有所侵扰故外夷归心匈奴畏威今鄯善王尤还汉之外孙若匈奴得志则尤还必死此等虽同鸟兽亦知避害若出屯楼兰足以招抚其心愚以为便长乐衞尉镡显廷尉綦母叅司校尉崔据难曰朝廷前所以弃西域者以其无益于中国而费难供也今车师巳属匈奴鄯善不可保信一旦反覆班将能保北胡不为邉害乎勇对曰今中国置州牧者以禁郡县奸猾盗贼也若州牧能保盗贼不起者臣亦愿以要斩保匈奴之不为邉害也今通西域则虏埶必弱匈奴必弱则为患微矣孰与归其府藏续其断臂哉今置校尉以扞抚西域设长吏以招怀诸国若弃而不立则西域望絶望絶之后屈就北虏縁邉之郡将受困害恐河西城门必复有昼闭之儆矣今不廓开朝廷之徳而抱屯戍之费若北虏遂炽岂安邉久长之策哉太尉属毛轸难曰今若置校尉则西域络绎遣使求索无厌与之则费难供不与则失其心一旦为匈奴所迫当复求救则为役大矣勇对曰今设以西域归匈奴而使其恩徳大汉不为钞盗则可矣如其不然则因西域租入之饶兵马之众以扰动縁邉是为富仇雠之财増暴夷之埶也置校尉者宣威布徳以系诸国内向之心以疑匈奴觊觎之情而无财费耗国之虑也且西域之人无他求索其来入者不过禀食而巳今若拒絶埶归北属夷虏并力以冦并凉则中国之费不止千亿置之诚便
　　李郃【字孟节汉中南郑人举孝防五迁尚书令歴司空复为司徒】
　　上安帝复祀六宗奏【李氏家书云郃通五经善河图风星为司空侍祠南郊不见六宗祠上奏帝从之元初六年更立六宗祠于雒阳西北】
　　案尚书肆类于上帝禋于六宗六宗者上不及天下不及地傍不及四方在六合之中助阴阳化成万物汉初甘泉汾阴天地亦禋六宗孝成之时匡衡奏立南北郊祀复祀六宗及王莽谓六宗易六子也建武都雒阳制祀不道祭六宗由是废不血食今宜复旧制度
　　日蚀上书【元初六年十二月戊午朔日有蚀之司空郃上书帝深纳其言后二嵗邓太后崩上收考中人赵任等在中宫有废立谋】
　　陛下祗畏天威惧天变克己责躬博访羣下咎皆在臣力小任重招致咎征去年二月京师地震今月戊午日蚀夫至尊莫过乎天天之变莫大乎日蚀地之戒莫重乎震动今一嵗之中大异两见日蚀之变既为尤深地动之戒揺宫最丑日者阳精君之象也戊者土主任在中宫午者火徳汉之所承地道安静法当由阳今乃専恣揺动宫阙祸在萧墙之内臣恐宫中必有阴谋其阳下图其上造为逆也灾变终不虚生推原二异日辰行度甚为较明譬犹指掌宜察宫阙之内如有所疑急摧破其谋无令得成脩政恐惧以答天意十月辛夘日有蚀之周家所忌乃为亡征是时妃后用事七子朝令戊午之灾近相似类宜贬退诸后兄弟羣从内外之宠求贤良征逸士下徳令施恩恵泽及山海【李氏家书】
　　上天变疏【古今注曰永建元年二月甲午客星入太微五月甲子月入斗李氏家书曰时天有变气李郃上书陈】
　　臣闻天不言县象以示吉防挺灾变异以为谴戒昔齐桓公遭虹贯斗牛之变纳管仲之谋令齐去妇无近妃宫桓公听用齐以大安赵有尹史见月生齿龁毕大星占有兵变赵君曰天下共一毕知为何国也下史于狱其后公子牙谋弑君血书端门如史所言乃月十三日有客星气象彗孛入天市梗河招揺枪棓十六日入紫宫迫北辰十七日复过文昌泰陵至天船积水间稍微不见客星一占曰鲁星歴天市者为谷贵梗河三星备非常泰陵入星为防丧紫宫北辰为至尊如占恐宫庐之内有兵丧之变千里之外有非常暴逆之忧鲁星不得过度尊宿行度从疾应非一端恐复有如王阿母母子贱妾之欲居帝旁耗乱政事者诚令有之宜当抑逺饶足以财王者权柄及爵禄人天所重慎诚非阿妾所宜干豫天故挺变明以示人如不承慎祸至变成悔之靡及也
　　朱宠
　　追讼邓骘书【建光元年邓太后崩安帝复封骘为上蔡侯位特进帝多不徳而乳母王圣见太后久不归政虑有废置及崩宫人因诬告悝等先从尚书邓访取废帝故事遂废悝等诸子侯为庶人逼迫皆自杀骘遣就国与子并不食而死大司农末宠痛骘无罪乃肉袒舆榇上疏追讼之宠免官帝亦颇悟祠骘中牢】
　　伏惟和熹皇后圣善之徳为汉文母兄弟忠孝同心忧国宗庙有主王室是赖功成身退让国逊位歴世外戚无与为比当享积善履谦之祐而横为宫人单辞所陷利口倾险反乱国家罪无申证狱不讯鞠遂令骘等罹此酷滥一门七人并不以命尸骸流离怨魂不反逆天感人率土丧气宜収还冡次宠树遗孤奉承血祀以谢亡灵
　　周磐【字坚伯汝南安成人三迁重合令皆有政思母弃官】
　　令二子【磐母殁公府三辟并不应建光元年嵗朝集诸生讲论因令二子月望忽终】
　　吾日者梦见先师东里先生与我讲于阴堂之奥既而长叹岂吾齿之尽乎若命终之日桐棺足以周身外椁足以周棺敛形悬封濯衣幅巾编二尺四寸简写尧典一篇并刀笔各一以置棺前示不忘圣道
　　杨震【字伯起农华阴人年五十始仕州郡歴太尉以直諌忤诸幸臣被搆收印绶自杀】諌安帝内宠书【震永寕元年为司徒明年邓太后崩内宠始横乳母王圣子女伯荣出入宫掖传通奸贿震疏諌帝以示阿母等而伯荣尤骄淫与故朝阳侯刘防从兄瓌通瓌遂以为妻得袭防爵位侍中震深疾之复诣阙疏奏不省】
