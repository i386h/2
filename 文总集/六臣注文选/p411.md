<!-- { "loadSidebar": true } -->
　　夫璿玉致美不为池隍之寳【善曰山海经曰升山黄酸之水出焉其中多琁玉説文曰琁亦璿字】桂椒信芳而非园林之实【善曰春秋运斗枢曰椒佳连名士起宋均曰桂椒芬香美物也山海经曰招瑶之山多桂又曰琴鼓之山多椒】岂期深而好逺哉盖云殊性而已故无足而至者物之借也随踵而立者人之薄也【善曰言物以希为贵也借资借也韩诗外传曰晋平公游于河而乐曰安得贤士与之乐此也船人盖胥跪而对曰夫珠出于江海玉出于昆山无足而至者由主君之好也士有足而不至者盖君主无好士之意耳何患无士乎人以众为贱也薄贱薄也战国防齐宣王曰百代一圣若随踵而生也此亦不以文而害意　向曰璿美玉也隍城池也　翰曰言人以难得为贵易致为贱也淳于髠一日献七士于齐宣王王曰百世一圣若随踵而至今何士之多乎借资踵迹薄轻也】若乃巢髙之抗行夷皓之峻节【善曰皇甫谧逸士传曰巢父者尧时隠人也荘子曰尧治天下伯成子髙立为诸侯尧授舜舜授禹伯成子髙辞为诸侯而耕史记曰伯夷叔齐孤竹君之子也隠于首阳山三辅三代旧事曰四皓秦时为博士辟于上洛熊耳山西祢衡书曰训夷皓之风　良曰巢父尧时隠者伯成子髙禹时隠者伯夷周时隠者四皓汉时隠者】故已父老尧禹锱铢周汉【善曰范晔后汉书曰郅恽谓郑敬曰子从我为伊吕乎将为巢许乎而父老尧舜也礼记孔子曰儒有上不臣天子下不事诸侯虽分国如锱铢有如此者郑曰虽分国以禄之视之轻如锱铢矣　济曰言此数人秉行守节以其身轻细尧禹周汉如平民之父老锱铢犹轻细也】而緜世浸逺光灵不属【善曰东观汉记曰上赐东平王苍书曰歳月骛过山陵浸逺今鲁国孔氏尚有仲尼车舆冠履明徳盛者光灵逺也　良曰緜歴浸渐也言歴代渐逺此人光景神灵不相连属也】至使菁华隐没芳流歇絶不其惜乎【铣曰菁英也】惟今之作者人自为量而首【五臣作道】路同尘辍涂殊轨者多矣岂所以昭【五臣作照】末景泛余波【善曰论语子曰作者七人老子曰和其光而同其尘陆机侠邪行曰将遂殊涂轨要子同归津陆机诗曰惆怅懐平素恺乐于兹同堂宴栖末景游豫蹑余踪尚书曰余波入于流沙　向曰言今之作为此道者人人自以为大量观其道路可与古人同其清尘及其中涂辍止使其迹殊变者多矣岂所以照明古人末景泛浮余波也】有晋徴士寻阳陶渊明南岳之幽居者也【善曰礼记曰儒有幽居而不淫翰曰寻阳郡名也渊明潜字也】弱不好弄长实素心【善曰左氏传郤芮对秦伯曰夷吾弱不好弄长亦不改礼记曰有哀素之心郑曰凡物无饰曰素　济曰弱少也素无饰也】学非称师文取指达【良曰学虽可为人师终不称其徳文章但取指适为达不以浮华为务也】在众不失其寡处言逾见其黙【铣曰迹在于事心出于物故虽同于人而不失清寡静黙之道也逾益也】少而贫病居无仆妾【善曰范后汉书曰黄香家贫内无仆妾】井臼不任藜菽不给【善曰烈女传曰周南大夫之妻谓其夫曰亲操井臼不择妻而娶　向曰汲井舂臼不任其劳采藜取菽不给其食藜草菽豆皆贫之食也】母老子幼就养勤匮【善曰礼记曰事亲左右就养无方翰曰勤苦匮乏也】逺惟田生致亲之议追悟毛子捧檄之懐【善曰韩诗外传曰齐宣王谓田过曰吾闻儒者亲丧三年君之与父孰重田过对曰殆不如父重王忿曰则遏为去亲而事君田对曰非君之土地无以处吾亲非君之禄无以养吾亲非君之爵无以尊显吾亲受之于君致之于亲凡事君者以为亲也宣王悒然无以应之范后汉书曰庐江毛义字少卿家贫以孝称南阳人张奉慕其名往候之坐定而府檄适到以义守令义捧檄而入喜动顔色奉者志尚之士心贱之自恨来固辞而去及义母死去官行服数辟公府为县令进退必以礼后举贤良公车徴遂不至张奉叹曰贤者固不可测往日之喜为亲屈也　济曰惟思也同善注】初辞州府三命后为彭泽令道不偶物弃官从好【善曰孙盛晋阳秋曰嵇康性不偶俗论语子曰从吾所好　良曰偶谐也】遂乃解体世纷结志区外【五臣作外区】定迹深栖于是乎逺【善曰左氏传季文子曰四方诸侯其谁不觧体嵇康幽愤诗曰世务纷纭蔡伯喈郭林宗碑曰翔区外以舒翼　铣曰不与俗谐也】灌畦鬻蔬为供鱼菽之祭【善曰闲居赋曰灌园鬻蔬供朝夕之膳　向曰畦园鬻卖也齐大天陈乞曰常之母有鱼菽之祭祭用鱼豆示俭也菽豆也】织絇【衢】纬萧以充粮粒之费【善曰谷梁传曰甯喜出奔晋织絇邯郸终身不言卫郑仪礼注曰絇状如刀衣履头也音劬荘子曰河上有家贫恃纬萧而食者司马彪曰萧蒿也织蒿为薄　翰曰卫侯之弟鱄织絇于邯郸终身不言卫事纬织也絇履也余同善注】心好异书性乐酒徳【善曰刘劭集有酒徳颂也】简弃烦促【五臣本作礼】就成省旷【善曰张茂先荅何劭诗曰恬旷苦不足烦促毎有余】殆所谓国爵屏贵家人忘贫者欤【善曰荘子曰夫孝悌仁义忠信贞廉此皆自勉以役其徳者也不足多也故曰至贵国爵屏焉至富国财屏焉是以道不渝郭象曰屏者除弃之谓也夫贵在其身犹忘之况国爵乎斯贵之至也荘子曰故圣人其穷也使家人忘贫其逹也使王公忘爵禄而化卑郭象曰淡然无欲家人不识贫可苦　济同善注】有诏徴著作郎称疾不到春秋若干元嘉四年月日卒于寻阳县之某里近识悲悼逺士伤情防黙福应呜呼淑贞【善曰张衡灵宪图注曰寂寞防黙不可为象　良曰言虽防黙无象固应神也呜呼叹词淑善贞正也】夫实以诔华名由諡髙苟允徳义贵贱何筭焉【铣曰苟且允信筭数也】若其寛乐令终之美好亷克已之操有合諡典无愆前志故询诸友好宜諡曰靖节徴士【善曰諡法曰寛乐令终曰靖好亷自克曰节　向曰愆违也前志前书记也】其词曰物尚特生【善本作孤生】人固介立【善曰汉书音义臣瓉曰介特也　济曰特独也】岂伊时遘曷云世及【铣曰言非遇时而为此行亦非世世相及继作其事矣伊惟也遘遇也曷何也】嗟乎若士望古遥集【向曰若士谓潜也望古逸人遥与相集也】韬此洪族蔑彼名级【善曰葛龚遂初赋曰承豢龙之洪族贶髙阳之休基史记曰赐爵一级説文曰级次第也翰曰韬藏洪大也大族谓大司马蔑轻也名级防名阶级也】睦亲之行至自非敦【善曰】
　　【周礼二曰六行孝友睦姻任恤郑曰睦亲于九族济曰睦敬敦勉也言敬亲之行至自天生非勉励为之也】然诺之信重于布言【善曰汉书曰季布楚人也谚曰得黄金百两不如得季布一诺良曰此人重之也余同善注】亷深简絜贞夷粹温【铣曰絜清贞正夷平也粹不杂也】
