<!-- { "loadSidebar": true } -->
　　自足下离东都，（公时在徐州幕。）凡两度枉问，寻承已达宣州，主人仁贤，同列皆君子，（贞元十二年八月以崔衍为宣歙观察使，群与李博俱在幕府。公《送杨仪之序》亦云：“当今藩翰之宾客，惟宣州多贤。与之游者二人焉，陇西李博，清河崔群。”）虽抱羁旅之念，亦且可以度日，无入而不自得。乐天知命者，固前修之所以御外物者也，况足下度越此等百千辈，（或无百千辈三字。今按诸本及详文势，皆当有此三字，但不知指何人而言耳。）岂以出处近远累其灵台邪！（灵台字见《庄子》。）宣州虽称清凉高爽，然皆大江之南，风土不并以北，将息之道，当先理其心，心闲无事，然后外患不入。（或无无事二字。患或作达。或无不入二字。皆非是。）风气所宜，可以审备，小小者亦当自不至矣。足下之贤，虽在穷约，犹能不改其乐，况地至近，官荣禄厚，亲爱尽在左右者邪！所以如此云云者，以为足下贤者，宜在上位，托于幕府，则不为得其所，是以及之，乃相亲重之道耳，非所以待足下者也。（也上或无者字。）   
　　仆自少至今，从事于往还朋友间，一十七年矣。日月不为不久，所与交往相识者千百人，非不多，（或无所与二字。）其相与如骨肉兄弟者，亦且不少。或以事同，或以艺取，或慕其一善，或以其久故，或初不甚知，而与之已密，其后无大恶，因不复决舍，或其人虽不皆入于善，而于己已厚，虽欲悔之不可。（悔之下或有亦字。不可或作可乎。）凡诸浅者，固不足道，深者止如此。（诸或作此，或无诸字。）至于心所仰服，考之言行，而无瑕尤；（服或作伏，言或作百，又无尤字，皆非是。）窥之阃奥，而不见畛域；明白淳粹，辉光日新者，惟吾崔君一人。仆愚陋无所知晓，然圣人之书，无所不读，其精粗巨细，出入明晦，虽不尽识，抑不可谓不涉其流者也。以此而推之，以此而度之，诚知足下出群拔萃，无谓仆何从而得之也。与足下情义，宁须言而后自明邪？（自明或作明白，非是。）所以言者，惧足下以为吾所与深者，多不置白黑于胸中耳。（为上或无以字。）既谓能粗知足下，而复惧足下之不我知，亦过也。   
　　比亦有人说足下诚尽善尽美，抑犹有可疑者。仆谓之曰：“何疑？”疑者曰：“君子当有所好恶，好恶不可不明。（上好恶字或作法，非是。然本字亦未安。）如清河者，人无贤愚，无不说其善，伏其为人，以是而疑之耳。”（伏或作服，或无耳字。）仆应之曰：“凤皇芝草，贤愚皆以为美瑞；青天白日，奴隶亦知其清明。譬之食物，（食上或有于字。）至于遐方异味，则有嗜者，有不嗜者；至于稻也，粱也，脍也，炙也，（炙音蔗。）岂闻有不嗜者哉？”疑者乃解。解不解，于吾崔君无所损益也。（于吾或作吾于，非是。或无所字。）   
　　自古贤者少，不肖者多。自省事已来，又见贤才恒不遇，不贤者比肩青紫；贤者恒无以自存，不贤者志满气得；贤者虽得卑位，则旋而死，（旋或作旅，非是。）不贤者或至眉寿。不知造物者意竟如何，（或无意字，非是。）无乃所好恶与人异心哉？又不知无乃都不省记，任其死生寿夭邪？未可知也。人固有薄卿相之官，千乘之位，而甘陋巷菜羹者。同是人也，犹有好恶如此之异者，况天之与人，当必异其所好恶无疑也。合于天而乖于人何害？况又时有兼得者邪？崔君，崔君，无怠，无怠！（或作“崔君无怠，崔君无怠。”）   
　　仆无以自全活者，从一官于此，转困穷甚，思自放于伊颍之上，当亦终得之。（伊、颍，二水名。颍之或作颍水。）近者尤衰惫，（蒲拜切。）左车第二牙，无故动摇脱去；（《左氏》僖公五年：“辅车相依，唇亡齿寒。”注云：车，谓车牙。车，尺奢切。）目视昏花，寻常间便不分人颜色；两鬓半白，头发五分亦白其一，须亦有一茎两茎白者。（亦白或作已白。其一或无一字。须或作鬓。）仆家不幸，诸父诸兄皆康强早世，如仆者又可以图于久长哉？以此忽忽，思与足下相见，一道其怀。小儿女满前，能不顾念？（或无小字，或无女字。满下或有眼字。能不或作不能。非是。）足下何由得归北来？仆不乐江南，官满便终老嵩下，足下可相就，仆不可去矣。珍重自爱，慎饮食，少思虑，惟此之望。愈再拜。）   
　　【与陈给事书】   
　　（京，字庆复，大历元年中进士第。贞元十九年将，京奏祭必尊太祖，正昭穆，帝嘉之，自考功员外迁给事中。公于十九年冬贬阳山。此书当在京迁给事后作。）   
　　愈再拜：愈之获见于阁下有年矣，始者亦尝辱一言之誉。贫贱也，衣食于奔走，不得朝夕继见。其后阁下位益尊，伺候于门墙者日益进。（候下或无于字。）夫位益尊，则贱者日隔；（或无益字，或无日字。）伺候于门墙者日益进，则爱博而情不专。愈也道不加修，而文日益有名。夫道不加修，则贤者不与；文日益有名，则同进者忌。始之以日隔之疏，加之以不专之望，以不与者之心，而听忌者之说，由是阁下之庭，无愈之迹矣。（专上杭本有辱字。忌者或作忌始生，之迹上或有也字，皆非是。）   
　　去年春，亦尝一进谒于左右矣，温乎其容，若加其新也；（若上或有其字，也下或有矣字，下句亦然，皆非是。或又疑加当作嘉，乃与下文闵字为对。）属乎其言，若闵其穷也。（属或作厉，或从《文苑》云。属犹附属、连属之属，决非厉字也。）退而喜也，以告于人。其后如东京取妻子，又不得朝夕继见。及其还也，亦尝一进谒于左右矣，邈乎其容，若不察其愚也；悄乎其言，若不接其情也。（若上或并有其字。愚或作言。其情或作于情。）退而惧也，不敢复进。今则释然悟、翻然悔曰：其邈也，乃所以怒其来之不继也；其悄也，乃所以示其意也。（示或作不尽。）不敏之诛，无所逃避。不敢遂进，辄自疏其所以，并献近所为《复志赋》已下十首为一卷，卷有标轴。（所为下或有文字。下下或有赋字，非是。）《送孟郊序》一首，生纸写，（《邵氏闻见录》云：“唐人有生纸，有熟纸。所谓妍妙辉光者，其法不一。生纸非有丧故不用。退之云：‘《送孟郊序》用生纸，急于自解，不暇择耳。’今人少有知者。”）不加装饰，皆有揩字注字处，（揩下或无字字。）急于自解而谢，不能俟更写。阁下取其意，而略其礼可也。（意或作言。）愈恐惧再拜。   
　　【答冯宿书】   
　　（宿，字拱之。婺州东阳人。公同年进士，分教东都时作。）   
　　垂示仆所阙，非情之至，仆安得闻此言？（或无得字。）朋友道缺绝久，（诸本久下有矣字。方从阁、杭本云：“《汉武纪》：‘夷狄无义，所从来久。’语自此也。”今按：矣字有无，无利害，姑从方本，但未有以见其必用《汉纪》中语而决无此字耳。）无有相箴规磨切之道，仆何幸乃得吾子。仆常闵时俗人，有耳不自闻其过，懔懔然惟恐己之不自闻也。（懔音凛。）而今而后有望于吾子矣。   
　　然足下与仆交久，仆之所守，足下之所熟知。在京城时，嚣嚣之徒，（嚣音枵。）相訾百倍。（訾音紫。足下时与仆居，（仆居或作并居，或无仆字，或无居字。）朝夕同出入起居，亦见仆有不善乎？然仆退而思之，虽无以获罪于人，亦有以获罪于人者。（思下或无之字。下获字或作服。今按：二句皆云“获罪于人”，恐有误字，作服亦无理，疑上句人字或是天字，更详之。）仆在京城一年，不一至贵人之门，人之所趋，仆之所傲；与己合者，则从之游；不合者，虽造吾庐，未尝与之坐。（造或作居。）此岂徒足致谤而已，不戮于人，则幸也。追思之可为战栗寒心。故至此已来，（已或作以。）克己自下，虽不肖人至，未尝敢以貌慢之。况时所尚者邪？以此自谓庶几无时患，不知犹复云云也。闻流言不信其行，（《礼记·儒行》：“久不相见，闻流言不信其行。”行，下孟切。）呜呼，不复有斯人也！君子不为小人之汹汹而易其行，（或无而字，汹，许勇切。）仆何能尔？委曲从顺，向风承意，（向或作望。）汲汲恐不得合，犹且不免云云，命也。可如何。（且下或有惧字，或无可字。）然子路闻其过则喜，禹闻昌言则下车拜。（此本《孟子》之说，车下或有而字。）古人有言曰：“告我以吾过，吾之师也。”（过上或无吾字。）愿足下不惮烦，苟有所闻，必以相告。吾亦有以报子，不敢虚也，不敢忘也。（下或有“愈再拜”字，《与卫中行书》同。或作顿首。）   
　　【与卫中行书】   
　　（中行，字大受，御史中丞晏之子，贞元九年进士。公始从董晋汴州，张建封徐州，二公甫卒而军皆乱，大受喜公脱祸，以书遗公。公后寓东都，作此书与之，故言其穷居之状云。   
　　大受足下：辱书，为赐甚大，然所称道过盛，岂所谓诱之而欲其至于是欤？不敢当，不敢当！其中择其一二近似者而窃取之，（一下或无二字。）则于交友忠而不反于背面者，少似近焉。亦其心之所好耳。行之不倦，则未敢自谓能尔也。不敢当，不敢当！（或无此六字。）   
　　至于汲汲于富贵，以救世为事者，皆圣贤之事业，知其智能谋力能任者也。（谋上或无能字，谋下或有与字，而属下句。）如愈者，又焉能之？始相识时，方甚贫，衣食于人。其后相见于汴、徐二州，仆皆为之从事，日月有所入，比之前时，丰约百倍，足下视吾饮食衣服，亦有异乎？然则仆之心或不为此汲汲也，其所不忘于仕进者，亦将小行乎其志耳。此未易遽言也。   
　　凡祸福吉凶之来，似不在我。惟君子得祸为不幸，而小人得祸为恒；君子得福为恒，而小人得福为幸。（为幸或作为不幸，非是。）以其所为似有以取之也。必曰“君子则吉，小人则凶”者不可也。（吉下或有而字。）贤、不肖存乎己，贵与贱、祸与福存乎天，（石大任曰：“韩愈谓贵与贱、祸与福存乎天，以予观之，贵与贱存乎天可也，祸与福存乎天，则不可也。盖祸与福在己而已，《孟子》曰：‘祸福无不自己求之者’，是祸与福皆存乎己欤？”）名声之善恶存乎人。存乎己者，吾将勉之；存乎天，存乎人者，吾将任彼而不用吾力焉。其所守者，岂不约而易行哉！足下曰：“命之穷通，自我为之”，吾恐未合于道。足下征前世而言之，则知矣。若曰以道德为己任，穷通之来，不接吾心，则可也。   
