<!-- { "loadSidebar": true } -->
    大中十年夏六月，公命迁社於州坤。筑四坛，坛社稷，其广倍丈有五尺，其高倍尺有五寸，主以石。坛风师，其广丈有五尺，其高尺有五寸。坛雨师，广丈而高尺。自初献迄终献，专一室有厦，横附二室，皆南乡，备牺帛。西乡之楹凡二室，龟砖脊道凡十有三条，其萦折则三百九十有七尺，缭垣凡百堵，其高逾寻。苞巨榕凡二十本，南北行延。崇甍展阶，揭双扉於东乡，具扃钥焉。其外北东辟二室，有厦。其南立双表。及建，功以十七日戊子起，冬十一月庚子毕。谨按闽故坛坫，南邪西隙，蚌蟹污辏，负蒲苇之豪，家禽野牧，触践无禁。至祈报时，率戒闽侯官责辨，与胥哗庀权事。其晴也虽重菅不免於濡舄；其雨也，必撑篷以护。渎神劳人，未尝有寤者。元侯关西公既莅闽，其春由郡仪即社，喟然顾曰：“吾理苏，厥坛惟更，仍岁穰穰，苏人宜之。今闽饶化，期将丕革，首在兹乎！”由是择谨事者行故坛西，躬取其地受之，节饩严帑靡隐者，除鸠工以掉畚，斫材以陶坯，肩有欢谣，杵无怨筑。故擘钱垂十万，不徭一丁，不敛一户，而爽洁开拓，四坛镂焉。夫迁社於州坤，右位也。不书稷风雨，尊社也。礼称诸侯为百姓立社曰国社，而厉山氏之农弃配祀焉，共工氏之后土勾龙兼飨焉。风秩雨班，光昭旧典。盖先圣王尊以示本，均以行政，未之改也。惟我元侯敬恭乎上，抚临於下。戢苟慢，显晦咸宁，繁条阴森，如肃其飨。自然克灵克序，德致元侯，而施於一方也。是月牙将翁行全牍其绩归成於公，公曰：“坛倚浮屠祠，争出眉睫。吾患将来有醉浮屠，或易於迁徙焉。苟非镌琢，则本末无所彰。”遂以记徵下寮宁。宁不得辞，且拜命之辱，谨用二十九日戊辰献记云。
    ☆薛询
    询，河东人，官县尉。
    ○侯真人降生台后记
    余尝作尉甸服，闻侯真人升仙之说，而未熟其事。洎辛巳岁，宰於斯邑，与渤海高公为交代，方睹其文。及诘诸耆耋，皆与前文符验。噫！神仙之术，虽贤哲犹疑，而道华登高松，蹑□路，系衣松杪，炉香尚烟，杳然升天，孰能致诘？高公博学好古，欲旌其迹，俾蹈道之士，励志精勤，故授受於子，克成其事。岂子晋吹笙来缑山，令威化鹤憩华表，独留名於前代，而不还故乡。是刻石旧居，以期於绛节。
    ☆周遇
    遇，大中时守彭王府谘议参军。
    ○刘氏太原县君霍夫人墓志铭（并序）
    天地之大德曰生，刚柔之毓质曰性。盛衰相攻，存亡凌替。理达希夷之旨，竟归终极之原。至若生有令淑而显茂，则纪述而铭焉。有唐故银青光禄大夫行内侍省内侍伯致仕彭城郡开国刘公夫人霍氏，世系，文之昭也。当周之兴，封建子弟，因而氏焉。其后代变时移，今为京兆居人也。皇父晟，将仕郎守家令寺藏署丞。公孝履资身，恪勤莅事。历官秩而益著勤瘁之名，奉春储而出纳之功无吝。幸以庆锺德门，是生爱女。夫人即公之长女也。
    夫人幼闻诗礼，早肃端姿。斋洁持心，温柔饰性。霜松比操，寒竹孤贞。闺门悦怿之仪，晨昏问安之礼，皆主之矣。榛栗告修，将移他族。遂适彭城公。百两之后，一与之齐。严奉舅姑，敬恭戚族。服浣濯之衣，俭而达礼；遵婉娩之教，妇道日新。饰其德而不饰其容，严其家而不严其身。名同夫贵，德与家崇。宠锡降封，太原华邑。昔公谓曰：“我以代传钟鼎，门荫蝉联，先开府秉左广之权，吾令弟统右ん之帅。朱紫赫奕，棣萼鳞敷者四人，而悉忠於国，孝於家。学《大戴礼》，讽《毛氏诗》。坚白自持，秋毫无隐。功备史册，铭在景彝。戒满盈而慕冲谦，弃轩冕而好疏逸。功与名皆全矣，而思内则雍穆，吾心至矣。”夫人结作配，三十三年，履正居中，其道益彰。洎浙右归阙，累移星岁。颐摄乖宜，浸成沈痼。夫人侍执汤药，饣盍奉饮膳，所举者无不亲尝。不顾寒暄，不离座隅。日月迭居，近於二载。夫人自此忧患，亦已成疾。先常侍奄从薨逝，祭祀蒸尝，不失如在之敬。至於卜远之日，疾将就枕，诸孤曰：“违裕若是，岂在力任。”夫人曰：“吾逝生死同尘，何爱身命。一闭泉壤，永为终天。但无亏於节义，岂望苟自偷安。”踊哭而往，毕遂其志。尔来日遘绵忄，针医不减，遽至弥留。以大中九年十一月十八日，终於来庭里之私第，享年五十七。
    呜呼！人之所贵者福与寿，积善既昧於徵应，隙光难驻其檐楹。青春鹭遥，白日将谢。妆楼俨设，玉匣渐见其尘封；轻影忽飞，夜台已知其息处。有子三人。嗣曰复礼，威远军监军使行内侍省内仆局丞赐绯鱼袋。仲曰全礼，内侍省内府局丞充内养。季曰伸礼。皆才闻五美，学赡三冬，孝敬承家，忠贞蕴志。总戎而理遵约法，专对而辩注悬河。自锺艰疚，茹毒衔哀，泣血绝浆，罔顾晨夕。因心之孝，冀报其劬劳；思养之情，徒悲於风树。以明年正月二十九日，葬於万年县龙首乡先常侍茔西，礼也。遇奉命述，敬为铭曰：
    夫人懿德，蕴其明识。端姿洁朗，惠质柔直。工修内范，容无外饰。玉镜孤光，珉瑶润色。问名成礼，作合君子。四德道隆，九族称美。门崇鼎列，功高岳峙。泽及华封，辉光青史。□路碧落，霜折琼枝。其往如慕，其返如疑。龙首之冈，川之湄。魂游九原，与公同归。
    ☆卢恕
    恕，大中时官苏州府掾。
    ○楚州新修吴太宰伍相神庙记
    舍人事而介福，专人事而薄神，皆君子不为也。苟不以仁惠爱民，而止以堕怠理道，持甘酌芳饣喜以交神，神在聪明正直，岂许之乎？若忧勤焦思，访接无怠，於贤人且不遗，况贤神乎！所以大德君子，以厚人故不薄神。
    楚州淮Й太宰伍相庙，置在吴时。临邗沟当伐越时，为馈运所开，太宰经画。及因谗而没，其神凭大波，雄愤无所泄，蓄为猛飙骇众。吴人恐之，故相与立祠邗沟上。历代皆崇其祠，椎牛酾酒，小民有至破产者。比齐清河王励刺此州，申教部民，不宜荒渎非神之意，其风稍革。国朝龙朔中，为狂人郭行真所焚。乾封初准敕重建。
    大中十岁四月十八日，上以山阳荐灾，当宁忧轸曰：“非朝之显德清望有材者，不可分吾忧子众姓。”於是诏兵部郎中荣阳公守郡，立政行道，得民之心。每两小差期，晴少失候，公一至请之，灵贶立答。连岁丰穰，岂非神之阴赞耶！旧庙隘浅迫，前横岸道，尘坌玷亵。公默图将显大之，且俟诚化更广，即增张神宇。俄有州人蒋容者启公，请合财葺之，殆天启乎？何冥契如是耶，於是开其前，伸其后，重肖神像及仪从等毕。新庙之成也，面河距淮，岩然崇堂，蜿然修廊。像设新而英姿益明，旗︾新而灵卫愈严。庭可以长布武，阶可以劳拾级。管箫朝奏，一何和神也；风月夕清，一何宜神也。祭法曰：夫日月星辰，民所瞻仰也；山陵林谷川泽，民所财用也。今太宰之高，不啻星辰；太宰之利，不啻山谷。彼青骨而邀食於民者，岂得同日而语。
    洎诏徵公为左谏议大夫，释符之日，恕蒙公付以留务。行及祠前，顾谓恕曰：“有事或诚存太宰，其应也如响。今去，能无惑焉！君为我编其修建之由。”恕谨奉教，一无伪饰。公之始至也，承之后，庐井残矣，廪藏空矣，道既僵殍，牢亦充塞。及公之布德也，四时洽畅，千里醉歌，帑皆溢，庭无讼人。乡县郭邑，致十倍之繁富；廓宇亭肆，兴万堵之宏丽。休祥表见，仁声流扬，传车云归，耆少遮道，竟夕不得前。虽古之良二千石，实有惭色。素负谦损不先之道，至於理功，皆不欲人言。恕亲吏也，其可隐而不书。巨唐大中十二年七月十一日记。
    ☆褚符
    符，大中时河南人。
    ○唐故下邳郡林氏夫人墓志（并序）
    夫人林氏，其先下邳郡人也。曾祖（阙一字）皇任广州参军。祖景（阙二字）任潮州长史。父（阙十七字）乡里咸谓（阙一字）高（阙六字）夫人则府君之仲女也。未笄而柔和冰洁，既鬟惟（阙二字）兰馥。由亲族（阙二字）党（阙二字）以（阙二字）也（阙三字）而闽中（阙一字）族富春孙氏子以（阙四字）作（阙二字）妇（阙二字）媒（阙八字）夫人（阙一字）得以（阙三字）得（阙一字）配（阙）而（阙）慈（阙一字）仁（阙一字）绳（阙）也（阙）冀（阙）三人长曰（阙二字）娘（阙）以（阙）
    （阙一字）坟峨峨，（阙一字）山之旁。懿德美行，不随（阙二字）高山有（阙一字）雕琢无妨。（阙五字）之（阙六字）陵谷改张。此石若出，斯文（阙一字）昌。
    ●卷七百九十二
    ☆路岩
    岩字鲁瞻，阳平冠氏人。大中中登第。累迁中书舍人户部侍郎。咸通三年以本官同平章事。进左仆射，罢为剑南西川节度使兼中书令。封魏国公。贬新州刺史。至江陵免官。流儋州，赐死。
    ○义昌军节度使浑公神道碑
    叙曰：天业光昭，宝臣间出，□台重沓，常纷纶，吾巨唐乎！镇宁社稷，缵扬忠烈，勋居第一，代代不绝，其浑氏乎！能遵祖法，不失家声，立朝守土，所居可纪，其康公乎！
    公讳侃，字复贵。其先姜姓之后，汉郡浑邪王之裔。始居於崤北，后迁於河南，今为代人，为山西右族。七代祖潭，仕隋玉钤卫大将军。生回贵，以兵从我高祖神尧皇帝，佐平暴乱，拜豹韬卫大将军。生元庆，为右玉钤将军灵邱伯。生大寿，为太子仆，赠广府大都督。生释之，为开府仪同三司太常卿宁朔郡王，广德中拒西戎，身殁王事，赠司空。公大父讳，朔方副元帅河中节度检校司空中书令咸宁王，赠太师。有大勋绩，其秩录封赏，埒汾阳、西平，皇家中兴，此三人力也。父讳镐，义武军节度易定观察使检校工部尚书，赠太子少保。取陇西李氏女，实生公。
    公为儿时则柔敬敦厚，笃志於学。九岁由宏文生擢孝廉第，释褐参同州军事。既冠，益以通敏密静称於人。因从先少师於藩方，不忍去庭闱，诸侯有以币以马取者，一无所就。元和十二年，先少师奉诏以中山兵伐叛，而卒与寇遇，以数千当数万，力战而归，坐黜循州。公忧蹙内结，晨夜在侧，从容道否泰之理以解，发於至诚，少师为之洒然。少师薨，屏勺饮，坏容貌，几不全者数矣。严护逾大江，长号动神明。亲友见者，莫不凄恻，忧其困绝，往往罢吊。既而外除，大戚不衰，遂退不肯仕。居处饮食，若执丧者。
