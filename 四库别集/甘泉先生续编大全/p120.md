<!-- { "loadSidebar": true } -->
子贡曰：「得其门而入者寡矣。」然则入道至圣，其必有门乎！曰：孰谓门？曰：勿忘勿助之间，千圣之门也。锡命曰：「勿忘勿助之间，则中中正正，千圣入道所必由之门也。发明至此，大有功於后学矣。」○民准曰：「能识勿忘勿助之极功，则圣可学矣。」○学心曰：「易曰：『成性存存，道义之门。』勿忘勿助，存存之谓也。」○邮曰：「学而得其门●[则自]将寻向上去，升堂而入室。」○肇乾曰：「[勿忘勿助之]间，知行并进，入道之门。」○天润曰：「不徒曰勿[忘勿]助，而必曰勿忘勿助之间，则本[体]昭然呈露，入圣之门洞开矣。」得其门而不至圣者，未之有也；不得其门而能至圣者，未之有也。锡命曰：「断言舍此门则不能以入道，有志於学者，其可不知所从事也哉？」○民准曰：「俗云：『不入虎穴，安得虎子？』不由入圣之门，焉得圣人之道？须认勿忘勿助之功。」○学心曰：「执仁智之见，自以为同出一门，望至圣者难矣。」○景星曰：「此言千古圣人心法之妙也。予尝谓吾师此等处太漏泄天机。」○肇乾曰：「千古格言。」○景星十九赞曰：「得门，得此者也。天下无二道，入圣无二门，勿忘勿助之间，大中之矩，其入圣之门也。吾师屡屡发此以示人，其亦良工心独苦乎！」

二礼第十九

或问礼。曰：礼，二而已矣。曰曲礼，曰仪礼。子思子曰：「优优大哉，礼仪三百，威仪三千。夫威仪者，其曲礼乎！礼仪者，其仪礼乎！故曰：礼二而已。孔子曰：「经礼三百，曲礼三千。」其致一也。是故礼一而已，礼也者，体也，与道为体也。」锡命曰：「三千三百，莫非道体之流行也。」○民准曰：「语曰：『不学礼，无以立。』能体圣人之道者即立也。」○邮曰：「道本有当然之则，礼也者，道之则也。名虽有二，其实一也。」○肇乾曰：「二礼、三千、三百皆天理也，分毫不得增减。」○天润曰：「散於万焉则为礼，合於二焉则为心，一贯之学也。」故善求道者求之礼焉，思过半矣。锡命曰：「指其体，欲人知所求而尽之也。」○学心曰：「自其散於事物者言之，则谓之礼，有三千三百之多；自其本於性命者言之，则无一而非道也。」○邮曰：「欲正人心而敦风化者，舍此无以为也。」○景星曰：「礼也者，天理也，三千三百皆吾心天理之发见也，内外合一之道也。」○肇乾曰：「求之礼而得其天理，其几矣。」○天润曰：「[不]求礼於礼而求礼於心，道斯至矣。」○景星二十赞曰：「礼者，体此者也。礼也者，天理之秩然者也。虽曰三千三百，其实皆一理之流通妙用也。孔子曰『经礼三百』，举其大纲者言也；『曲礼三千』，举其条目者言也；故曰二礼。吴草庐又谓之三礼，何哉？」

射礼第二十

射礼废而天下无成贤矣，燕礼缺而天下无善射矣。故燕也者，将以致夫射也；射也者，所以相射於礼乐，成其德者也，礼乐皆得，谓之成德。故射有迎宾献宾以及众宾，所以致射宾也。燕有迎遵，所以致射遵也。燕有献士，所以致遵耦也。燕有献酬交酢，所以致宾主二射之欢也。射也者，离道也，争道也，不合则离，离则争矣，非所以成德而致贤也；是故有燕酬以合其欢，有揖让以致其敬，有乐宾以宣其和，有司正以节其流，有拾取矢以崇其让，有鼓乐以尽其神，有释获以纪其贤，有升饮以明其不则，有彻俎坐燕以弛其张，渐近自然，卒归之中正。故始以燕，终以燕，而射行乎其间。夫然后礼乐兼备矣。锡命曰：「礼乐兼备，德之成也。世之徒射而缺其燕礼者，可以取法矣。」○民准曰：「古者射以观德也。必须礼乐兼备，射之仪节兼全，斯可谓之成德矣。」○学心曰：「古之明王之修射礼也，所以寓武於文，以明备也。然而射礼行乎燕酬，揖让恭敬，钟鼓和乐之中，所以化其武之心，以明让德於天下也。」○天润曰：「礼乐皆得，得诸心也，得诸心而流行於燕射礼乐之间，莫非一贯也。」○景星二十一赞曰：「成德，成此者也。射也者，所以考德以度衷也，故一会之间而众美具焉。故曰：射以观德。」

礼乐第二十一

礼乐，一道也，深於乐而后知礼。锡命曰：「乐由中出，然后序作，故必深於乐然后知礼。」○民准曰：「礼之节由於外，乐之和由於内。内之和也不由，则礼之节失宜，故曰：深於乐者然后知礼。」○肇乾曰：「心和则乐和，乐和由有序者，以礼乐一道。」○天润曰：「礼知於方深之心，此礼乐所以为一道也。乐必养明后深。」礼乐合一而后内外和顺，盛德之至也。锡命曰：「礼乐皆得，谓之有德。」○民准曰：「人之有德，本於达礼乐也。能和而节，德之盛也。」○邮曰：「乐由於心，礼见於行，必和诸心，而后可以正其行，故曰：深於乐而后知礼。」○景星曰：「礼乐者，心之全德也。」○肇乾曰：「礼乐一则德成。」○天润曰：「自其由内出者谓之乐，自其由外作者谓之礼。出，出乎此也；作，作乎此也。所以合一而为盛德之至也。」礼主禁，乐主发；礼主敛，乐主舒。锡命曰：「禁发敛舒，礼乐自然之则，不容人力，不容分析。」○民准曰：「礼乐有自然之定规，学者不可不法。」○邮曰：「礼以节之，故主禁主敛；乐以和之，故主发主舒。」○景星曰：「谢说得之矣。」○肇乾曰：「礼乐，性情之德。」○天润曰：「有礼之禁敛，必有乐之发舒；有乐之发舒，必有礼之禁敛。自然互相为用而得其中正焉，此礼乐所以为一道也。」乐发而舒之，其内德不可掩矣；礼禁而敛之，其外邪不能乾矣。礼乐之教，其大矣哉。锡命曰：「言礼乐之系於人不小。」○民准曰：「礼乐之用，有益於人也至矣，学者当体之。」○学心曰：「和顺积中，深於乐者也，有和德斯有顺序。」○邮曰：「有乐以彰内德，有礼以防外邪，内外交相培，变化气质其为教也孰大哉！」○肇乾曰：「礼乐，天地正气，其功效之大如此。」○景星二十二赞曰：「一道，一此者也。礼乐者，中和之德也。曰禁、曰发、曰敛、曰舒，合内外之道也。古之先王教人，自洒扫应对至於精义入神，无非此道，故曰：礼乐於人大矣。」

声音第二十二

乐生於音，音生於人心之感，感动於中，故有声以尽其心，有音以尽其声，有乐以尽其音，有鼓舞以尽其神。乐则生，生则恶可已，以形於手足之舞蹈，舞蹈也者，乐之所以尽神也。故乐者，由中生者也。锡命曰：「乐由中生者，又申言乐虽至於尽神之地，亦莫不由中而生也，故乐以养中为贵。」○民准曰：「凡声音之播於外者，皆吾心德之发也。由此而至於神妙焉，则生生不已，其乐当何如哉！」○邮曰：「乐由中生故可以和人心，动天地。」○学心曰：「心闻之师曰：『乐也者，本诸人心，以神感应。』夫本人心至和之气，以达於天地神祗鸟兽，同一和气也，是故一气相动，彼感此应，有不得已焉者，神之所为也。」○肇乾曰：「乐消人心之邪秽，致乐治心如此。」○天润曰：「乐由中生者也。中也者，中也，中心也。发乎中心，协乎中气，和乎中律，而鼓乎天地之中声，此乐之所以神也。」○景星二十三赞曰：「尽神，尽此者也。乐也者，乐也，中心和乐之德也。故鼓之舞之以尽神，可以格天地和，神人皆和，乐之德充塞流行也，故曰：乐由中生。」

变化第二十三

气质变化然后见学焉。士可贤，贤可圣，以其能变化耳。锡命曰：「虽至於圣，亦其元来之本体，非有所加也，人自失之耳。」○民准曰：「学能变化气质，由此而希贤希圣希天，学之有益於人也大矣。」○邮曰：「观昆虫之变化可知。」○肇乾曰：「学得其道，则愚变明，柔变强。」○天润曰：「有意变化，不变化也；变而化之，无容力也；是故学贵自然。」如瓜脱蒂，蝉蜕壳，然后能变化而不反。锡命曰：「变化必如瓜之脱蒂，蝉之蜕壳，无迹可寻，躯壳尔汝，各尽消除，浑是一团天理，然后能复其元来之本体，不如是不足以言变化。」○民准曰：「人之变化气质，无一毫沾滞方可，如瓜之脱蒂，蝉之蜕壳，然后能不反其旧，为学之功尽矣。」○学心曰：「学求变化气质以至於道而已矣。学而未变焉，犹未学也。变而未化焉，变犹未至也。气质如脱壳焉，斯为变化矣。」○肇乾曰：「非岁月可必也。」○天润曰：「如瓜脱蒂，蝉蜕壳，无意之变化也，真变化也。」○景星二十四赞曰：「变化，变此者也。夫学以天理为的为变为至。天理也者，变化之●也，不察见天理，虽终身从事於学而不能变化也。昆虫之能变化，以其有灵胎也，然则天理也者，其学者之灵胎乎！师曰『随处体认天理』，其亦示之以养灵胎者乎！」

学一第二十四

古之学者出乎一，今之学者出乎二。存中以应外，制外以养中，锡命曰：「又存中又制外，便不归一。」○民准曰：「古之学者心事合一，今之学者岐而二之，非所以为学矣。」○邮曰：「古之学者精一之学也，故出於一。今之学者支离之学也，故出於二。」○肇乾曰：「察见本体乃一。」中外判焉，分崩离析之患至矣。锡命曰：「言失其一贯之真。」○民准曰：「外之所行，不由中之所存，内外分析，非为学矣。」○邮曰：「判中外於两途，正所谓支离之学也，患斯大焉。」○景星曰：「孔门之学只是一贯。」○肇乾曰：「不识本体乃离。」○天润曰：「曰存曰应曰制曰养，不特判中外而二之，且有安排布置之患，而非自然合一之妙也。」予为此惧，推程氏之意以达孔颜之旨，而四勿总箴作焉。锡命曰：「所以救分析之患也。」○民准曰：「为学能体四勿总箴，则为学之功切矣。」○邮曰：「於(曰)[四]勿总箴苟深玩而细绎之，一了百了。」○肇乾曰：「翁救世之志，良工心苦。」使人知合内外之道，以不贰乎一贯之教。锡命曰：「一贯之教，无内无外，浑作一片。」○民准曰：「道无内外之分，则一贯之行可悟矣。」○邮曰：「人能於四勿总箴用功，则(如)[知]内外合一之道，而一贯之旨因可识矣。」○肇乾曰：「体认天理便一。」○景星二十五赞曰：「一者，一此者也。理无内外，故心无内外；心无内外，故学无内外。古人为学，即事即心，故论语一书，何事非心也？何心非事也？后之学者始岐而二之，吾师有忧焉，此总箴之所由作也。」

知几第二十五

