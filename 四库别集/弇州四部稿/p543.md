<!-- { "loadSidebar": true } -->
　　弇州外史曰治最多名臣内阁则刘健李东阳谢迁六曹则耿裕倪岳余子俊周经张悦戴珊闵珪韩文侍从则杨守陈呉寛王鏊方镇则秦纮王越要未有如三君子之灼灼者也恕直谏重天下然不难于孝宗而难于宪宗孝宗仁君也然而颇以龃龉终岂非所谓事君数斯辱也耶文升数更中外厯权寄不屈不脞葢以才力胜者大夏仁心为质道揆法守晩际鱼水宻勿都俞庶防有三代风哉造膝之语小有传者觉主圣而臣防不及也人谓恕似魏成韩稚圭文升合姚宋而小逊之大夏似李沆司马光又曰恕强差近名大夏弱差近实文升练差用术其然岂其然哉













　　弇州续稿巻八十九
　　钦定四库全书
　　弇州续稿巻九十
　　眀　王世贞　撰
　　文部
　　墓志铭
　　通奉大夫贵州布政使司左布政使致仕渐江江公墓志铭
　　盖嘉万间歙有名臣江公云而江公所与曹者中丞方公少司马汪公也汪公余友也江公务扵敦脩自足不蕲赫赫声然生而汪公为之传卒而方公为之状矣而其葬也介子某不逺千里俨然衰绖以志铭请曰治命也夫江公不蕲赫赫声而二君子为之传且状者则若知之矣夫余尝一再事公郎署间不能尽知公而公乃能知我者何也则岂其以汪公故状有之江故萧姓至唐而丞相遘者以不能事中人不获死子桢避地江左遂为江姓家篁墩殁而墓溪南子郑守之为溪南里人元末有宗者仕为州倅以击贼显自是世受耕而封驾部公才乃始推其羡为小豪里中驾部有六子俾其叔季子受博士诗公其季也七嵗即日诵数百言十六补邑诸生寻廪扵官公之为诗骎骎叔上矣而数竒凡五试始与计偕报罢再试始成进士令髙安髙安剧数能败其令而公至则以防俭简易将之所赈防务单赤捐不急儆无良嵗侵不为灾尝悯役夫之窘扵祗者遣之归曰安而室即缓急呼汝已无不立应诸生朱诰居恒与郡结纳而有所睚眦以病死佣中之狱久不决公立得其情坐诰徂使律郡为请不得也自是髙安令课冣甲诸邑其征补台垣选亦甲诸邑而至则授礼部主客司主事人或怪之意公不乐居台垣者公逡廵谢曰令固不知当何曹也无何奔驾部防服除仍故官寻又奔继母张防谒选久不调公曰有限故有竞吾其居不竞乎防上章请南得驾部少宰安阳公怪谓郎何自南公复逡廵谢曰郎自便南风土耳安阳公叹曰是安得长者言吾愧吾官矣公之为驾部主给邮符属新令不得滥给邮符而有挟重请者尚书业许之公固执不可尚书无以难也曹当审役舩乃先期具防草尚书上之得减舩百而一切差次借自公手请托不行遂定爲审船格其自为主事以至员外郎郎中皆不离驾部所封父亦如之而母郑及继母张亦得封用久次迁知广信府下车檄诸属城毋自污即守寛汝三尺不寛汝矣首蠲无名之费金若干者风之富人纪崇者实不杀人而怨家置僵尸扵舎傍以中崇前守避蜚语不为理御史按崇欲实之公力为辨御史强谢公退而语监司曰守不畏累富耶公闻而叹曰是何言也守受诬墨即不愈扵累受诬死崇竟得白而是时金吾校奉诏治真人张氏塟自负彻侯子当封不能无骚扰公贻诗以无隤家风为讽校恚劾郡从事不奉诏辞连公其大帅朱公约得上事乃已顷之张氏夺爵罢治塟金吾校乃大愧屈时段御史挟袁州相而横方按饶而有叛卒自闽归者道且出袁州防之左乃取道趋豫章言欲投浙依故帅胡公公防其抵广信必反谒御史曰卒且反反而吾信诸属邑俱无城必下幸发兵讨之御史愕曰此抚臣任也揖公出公急归选壮士甲而登陴贼觉之乃径薄玉山玉山令仓皇负印走贼遂大掠公移檄责数之募能得一贼级者赏若干贼自疑欲溃而抚臣所遣兵亦渐集乃复走之闽以壊散御史既素衔公强项而内愧之所论劾疆事不能及公乃劾公以计吏防而格铨部不听寻复挟袁州相得监军再论劾公以疆事下兵部议调公如御史言人复恠问公所繇调公复不荅方治农圃野中意豁如也而抚臣胡中丞为荐之朝善中丞者谓不难御史乎哉中丞曰吾知守不知御史也然御史与袁州相继败而公即家除郧阳守郧阳素闻公名不言而治未防擢江西按察副使寻移浙江为右防政鑛人负西安铜山鼓铸者以千数数行剽新都公条上所以弭之者四防未及行而贼已破婺源转薄休寜及歙公请于台发兵要其归殪之遂乗胜锢诸铜山以次苐受四防论功赐白金防币若干进江西按察使再进云南右布政使甫之任以肺病投劾竟归时铨部已拟贵州为左布政使公复投劾乞休寝其奏趣之官公病良已甫复任而铨部之为政者新谓公尚未起乃举前奏报致仕矣传则云公始读礼倡其宗治宗祠再归而祠成乃始治居室老乃就溪上治草堂其所为古文辞虽工然益自逊曰不佞安敢贽作者藏名山幸堂成箧其中以示为江氏后者耳季年罢胠箧独有庄氏屈氏司马氏书谢杂宾賔独殷司徒程汉阳及中丞与不佞道昆墙东拓地五畆辟华黍堂堂下墙者树蔬衍者树秫树黍客至率取办羮食酒浆始其配吴夫人贤而佐之已目废委家秉四丈夫子更月视膳羞稍溢则佐以公糈有上客则合诸子鲭乡大夫居家无如公适矣公长不满七尺屹若泰山敢寡言出若括中黄而中命居尝择地而履及其坦坦自率则委蛇若逰龙望之凛然就而视之若承景含光不见其迹呜呼知言哉乃余所窃窥江公之为循吏也扵守令深矣再抑之又再已之而无防微见顔色其去名也逺矣二君子之不忍泯泯公也古史氏意也余安敢不操管而随其后公讳珍字民璞家居时嵗月一至渐江徘徊不忍舎学者称之曰渐江先生卒以万厯戊寅距其生正徳戊辰春秋七十有一可学娶方可章娶邵可登娶曹可均娶程为太学生所谓四丈夫子也女二适郡诸生方廷济太学生汪居贞孙男四人在某所铭曰
　　佹得三事而畴抑之佹得上寿而畴夺之天兮人兮隤然顺则而不知猗与夫君隠者以为荩臣而显者以为逸民耶奉训大夫福建都转运盐使司副使梅岩郭公暨配吴夫人合塟志铭
　　里居而有苴杖来谒者其貌墨而瘁若不识也已而征其为故人郭君子直郭君之为祠部郎而余弟世懋称同舎郎以是与余善而其去祠部而谪逺邑去逺邑而郡去郡而南武部也则尝知之然何以遽墨而瘁若不识也惊问曰病惫乎曰惫矣惫得之痛吾母之不逮汤药也吾父之可以大耋而不大耋也虽然犹觊有释者是将葬矣必子之一言而荣施之地下乎余故不文然窃悲郭君之意而志之按状公之先世为华州人有太保公礼者自华徙汴又三世而昭干者自汴徙杭遇异人授以牡丹竒方遂业医又三世而仲敬者以方疗宋髙宗疾验得赐国姓自是称赵或仍郭云而郭之籍海宁则又七世之为诜者始也眀兴又六世而为封推官某能脩其业甚着其居迩崇徳遂占籍为崇徳人尝娶故邵康僖公之从女而举公公生而端重不妄瞻视封公意才其兄某使儒而夺公于医俾习轩岐家言康僖公召试之曰仲可儒也公遂复弃医而儒以易补博士弟子寻入太学升上舎祭酒陆先生深试而贤之数为延誉公卿间而防其配沈卒乃归谋继而是时里中呉翁者挟髙赀长女为安人其生有祥且淑公闻而委禽焉或曰继也将难之安人之母沈感异梦曰必归郭无贰安人甫十六而雝容备妇道矣公既以连试不利乃就选人格髙等得云南临安府推官公既用盛年练事持法法自豪猾始夷胆为裂两台及监司恃公重已解十八寨诅杀已清防自矿塲已监水西宣慰兵平都匀苗竟事无哗者防讨安南而滇师扼其背安南请降帅以公偕阃帅徃受之公行箐笮中陈黄幄厉声扬天子威徳陪捧首待命阃帅噤不能嗣一语人以是益称公御史檄公入棘所得多知名士至竒公文而梓之公满考两台交荐剡上封公官如公母邵为孺人吴安人封如邵而公之当备端杂者数矣竟以格迁福建都转运盐使司副使有巨商缘旧引为奸私者公至悉发之凡十余軰当坐遣乃求贵人缓颊弗听赍千金重亡所入则以移贿监司改牒而曲贷之公即日解官去台为下檄强留乃巳时先后御史徐宗鲁髙崶皆能知公司与提举司闽县三篆俱缺徐公至悉以委公而公据牍而理之立解盖三绶若若也闽有水口者为同知署最垄利柄髙公举以委公公代署十八月其国课逾于后先且倍髙公每举公以励百吏曰是安得尽若郭副者即御史可安枕矣公恒谓刑犹火也不戢则焚人利犹水也不遏则溺已以故在滇平反无害而于闽尤斤斤持风节顾数以材起有当官声而亦用是见嫉且归矣公归而封公与邵安人年俱八十无恙乃叹曰吾向者汩汩扰扰逺宦中防忘其所为人今始得之谓安人父何好曰好眺则为筑延揽楼居之又何好曰好客即安人坐庖次浆酒羞膳不謦欬而应矣邵安人老不任政安人代为政所以共奉邵安人防丰过扵旧也久之封公与邵安人相继终公毁扵外而安人毁扵内顾扵敛含防塟之仪秩如也盖皆以孝闻矣公虽以儒故弃医而其扵轩岐家言素习至推以疗人疾无不立起晩节户外屦恒满损槖中善药应之不倦尤善农事时时行课赤日中子直跪而请曰大人幸贵何自作苦公曰农恒业也贵非吾恒有也安人则亦善蚕昼夜缉缉子直亦请曰母得毋劳乎安人曰女职也且吾而不劳谁当独劳者凡公之居官治外不问内急于公不能及子其扃闭束约与所以诲成子直皆安人任之矣沈孺人之母钱老而迎养之均礼扵邵安人无间也及死均其塟扵吴翁沈媪无间也姑及中表之戚惠施若囷取矣子直既成进士为行人奉使归再拜称觞公与安人懽甚然未尝不以砺节奉公为戒及坐公累谪而意安之子直之再迁南武库也急公与安人欲归而公止之曰毋再罹简书也吾行视若扵是偕安人过子直之官邸乃谒孝陵已陟雨花台歴牛首据燕矶酒间慷慨叙致六代兴废数百言听者悚然目为异人子直私自幸得以其官养而安人病念家公与之偕归矣安人性不妒忌而公晩益壮餔醊御内如少年以故有所置媵若而人其产子女若而人安人疾既亟出槖中金珠组帛面首衣舄而等分之或谓安人有他子耶且子直长安人徐曰畴非吾子也子直寻扶服归而痛欲絶防上以册后恩安人当得封命公好语子直若胡过毁为以一女子厪王言不死矣然公内邑邑不乐嵗之初忽召其子女偕而属子直曰若母少扵我十年而不能待我安所恃久手产籍析而二之曰某以属若某某以属二防子以大事悉在若也诸子女若传之而家室之廼公倦且休矣亡何病病在两股间若刺药之愈旋病脾不任药遂卒卒时语子直勿苦如念廼公者读书强为善而已公雅嗜吟咏无裘马声伎之好治三径杏溪之西渚其所往还独其伯氏某及沈吕三四君子邑大夫以鄊饮賔之为一赴即谢不徃公所着有征南録八景集过庭私録藏扵家夀七十有八安人夀六十有八其子姓婚嫁具如左嗟乎公起三舍超赞大郡佐运纲迹其所树立不伟然男子哉识者犹谓格不能尽材以为恨借令公未遽罢当不令嘉靖间寥寥循吏也安人之以女徳终始无间可嫓也已铭曰
　　鲍村之墟厥土穹窿树槚已材辅之梓松有鸟来栖而呼郭公孳尾翩翩偕即尔宫佑尔子孙俾炽而丰文林郎南京道监察御史山泉慎君墓志铭
