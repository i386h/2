<!-- { "loadSidebar": true } -->
　　钦定四库全书　　　　　集部五
　　雪楼集目録　　　　　　别集类四【元】
　　卷一　　　玉堂类藁一
　　制诏　　谕　　　册文　　祭文
　　斋意　　青词　　祝文
　　卷二　　　玉堂类藁二
　　制词
　　卷三　　　玉堂类藁三
　　制词
　　卷四　　　玉堂类藁四
　　制词　　表　　　牋　　致语
　　卷五　　　玉堂类藁五
　　敕赐碑
　　卷六　　　玉堂类藁六
　　敕赐碑
　　卷七　　　玉堂类藁七
　　敇赐碑
　　卷八　　　玉堂类藁八
　　敕赐碑
　　卷九　　　玉堂类藁九
　　敕赐碑　记　　　应制诗　赞
　　卷十
　　奏议存藁
　　卷十一
　　记
　　卷十二
　　记
　　卷十三
　　记
　　卷十四
　　序　　　引
　　卷十五
　　序　　　引
　　卷十六
　　碑铭
　　卷十七
　　碑铭
　　卷十八
　　碑铭
　　卷十九
　　碑铭
　　卷二十
　　碑铭
　　卷二十一
　　碑铭
　　卷二十二
　　碑铭
　　卷二十三
　　铭　　　箴　　赞　　説
　　祭文　　祝文　　书　　　啓
　　卷二十四
　　题跋
　　卷二十五
　　题跋　　杂著
　　卷二十六
　　诗
　　卷二十七
　　诗
　　卷二十八
　　诗
　　卷二十九
　　诗
　　卷三十
　　诗　　乐府
　　臣等谨案雪楼集三十卷元程钜夫楼钜夫初名文海以字行建昌人雪楼者郢州有白雪楼钜夫尝以名其寓故世即以是称之钜夫少与吴澄同学宋末从季父飞卿入元遂留宿卫世祖竒其才改授应奉翰林文字累官翰林学士承防追封楚国公諡文宪事迹具元史本传钜夫宏才博学被遇四朝忠亮鲠直为时名臣虞集尝称宋季士习卑陋以时文相尚病其陈腐则以竒险相髙江西尤甚钜夫始以平易正大之学振文风作士气元代古文之盛实自钜夫创之苏天爵元文类亦録钜夫古文十余篇大抵皆制诰碑版纪功铭徳之作而不及其诗盖生平所注力者在此其顺宗諡册诸篇元史亦有取焉诚以庙堂制作温厚典雅有合于训诰遗风足为欧阳修王安石等嗣音固非南宋以来雕镂藻缋者所可及也钜夫所撰如玉堂类稿奏议存稿及诗文集杂著本各自为部其子大本合辑为四十五卷门人掲傒斯校正之此本并作三十卷乃至正癸夘其曽孙溍所重编刋校未竟至明洪武甲戌诏取其书入秘阁越明年始刋成之云乾隆四十五年五月恭校上
　　总纂官臣纪昀臣陆锡熊臣孙士毅
　　总　校官【臣】陆费墀







　　雪楼集原序
　　声音与政通文章与时髙下原其始则理与气合道与时合要其归则亦泯然而无间三代而上醇乎醇者也汉犹近古其文则雄伟浑厚由其气质未漓故其发为声音者似之魏晋以降剥剖分裂作者厖乎不醇岂风气乖而习弗善与至唐韩栁氏出起弊扶弱刬垢易新遂为后世作者之宗匠宋盛于前而靡于后金则无以议为也我国家以泰初混厐之气开辟宇宙世祖皇帝合南北为一家于斯之时人物之生辟犹春阳始达生意奋发甲者毕坼勾者毕出挺英扬防骈荣竞秀条逹畅茂滋息雨露而收其实者也公生于宋淳祐巳酉当我宪宗嗣服前之二岁至至元丙子江南始平遂以侍子入见寻命入翰林年方壮也自始识学至于有立其所以储精畜思藏器待时郁而未施者固天所以遗圣明之世膺作兴之运以恢宏大业黼黻太平者也公之文悉本于仁义辅之以六经陈之为轨范措之为事业滔滔汨汨如有源之水流而不穷曲折变化合自然之度愈出愈伟诚可谓一代之作者矣初世皇之在潜邸也已喜儒士凡天下之鸿才硕徳靡不延访招致左右爰暨即位乃考文章明制度兴礼制乐为天下法一时名士彚征并进文采炳蔚度越前代如王文康公鹗王文忠公磐李文正公冶太常徐公世隆内翰图克坦公履之俦多前金遗逸皆为我用惟公南来际遇隆渥逮事四朝四十余年虽出入显要而居侍从之列者有半仕履之乆一人而已故其谟谋献纳输忠尽职一寓之文古所谓立徳立言而不朽者公其有马今其存者内外制词及诸襍文若干篇诗若干首乐府若干首摠四十五卷仲子大本之所録也呜呼盛哉公讳文海字钜夫后避武宗御名以字行雪楼其号云至正十有四年歳在甲午四月生明前一日后学李好文谨序


　　钦定四库全书
　　雪楼集卷一　　　　　　元　程文海　撰玉堂类藁
　　制诏　　谕　册文
　　命中书省从新整治制
　　朕自即位以来累降诏防图治惟勤绩效未着盖司民政者抚字乖方居风宪者弹劾失当不能副朕爱恤元元之意今命右丞相达尔罕左丞相阿固台中书省官从新整治其布告天下凡在官守自今以始洗心易虑各尽乃职贪污败政者责罚黜降亷勤公正治有成效者特加陞擢期于政化流行黎民安业共享和平之治合行事理条列于后
　　命左右相诏【至大元年七月】
　　中书政本也军国之务大小由之朕自即位以来厉精求治爰立辅相以总中书而期年于兹大效未着岂选用之不当欤何万几之犹紊而羣生之寡遂也今特命左丞相塔斯布哈为中书右丞相太保竒塔特布济克为中书左丞相统百官平庶政便者举行弊者革去一新综理诸内外合行大小事务并听中书省区处闻奏违越者论罪于戯设官分职慎毋紊于条纲持盈守成务先安于黎庶
　　皇庆改元诏【至大四年九月】
　　朕赖天地祖宗之灵纂承圣绪永惟治古之隆羣生咸遂国以乂宁朕夙兴夜寐不敢怠遑任贤使能兴滞补敝庶其臻兹敛时五福用敷锡厥庻民朕之志也逾年改元厥有彞典其以至大五年为皇庆元年
　　延祐改元诏【正月丁未】
　　惟天惟祖宗眷佑有国朕自即位于今四年比者隂阳失和星芒示儆岂朕躬脩徳之未至欤抑官吏之未选而政令之或乖欤思以回天心召和气侧身脩行实切余衷庸勅攸司各共廼职爰布惟新之令诞敷济众之仁可改皇庆三年为延祐元年于戯以实应天爰聿新于庶政用孚有众同保合于太和
　　谕立鲁斋书院
　　谕陜西行省行台大小诸衙门官吏人等中书省奏御史台言故中书左丞许衡首明理学尊为儒师世祖皇帝在潜邸尝以礼徴至六盘山提举陜右学校文风大行西台侍御史赵世延请依他郡先贤过化之地为立书院前齐哩克琨总管王某献地宅以成之延请前国子司业某同主领教生徒乞降防拨田养士将王某量加旌劝准奏可赐额曰鲁斋书院仰所在官司量拨系官田土入学奉朔望春秋之祀修缮祠宇廪饩师生务在作养人材讲习道义以备擢用从本路正官主领敦劝行省行台常加勉励其王某令有司别加旌表仍禁治过徃使臣官员人等毋得在内停止防渎饮宴聚理词讼造作工役应赡学产业书院公事毋得诸人侵扰彼或恃此为过作非宁不知惧
　　顺宗皇帝上尊諡册文
　　臣闻显亲所以为子追逺所以厚民矧必百世祀而位弗隆为天子父而养弗逮流光积庆爰集眇躬亦既践阼而缵先猷是宜称秩而跻庙祏以循彞典以逹纯诚钦惟皇考皇帝渊穆有容神明莫测文孙文子钟至爱于两宫宜君宜王膺具瞻于四海当璧之祥未卜弃屣之迹已遥兴言欲报之恩昊天罔极对越有成之命夙夜惟寅昭哉徳之升圣矣生知之异衍莫衍于昌后嗣而有天下孝莫孝于配前烈而茂本支念兹继体之初实切终身之慕谨遣摄太尉某奉册寳上尊諡曰昭圣衍孝皇帝庙号顺宗伏惟明明降监序于祖宗攸跻攸宁永锡祚谨言
　　皇后玉册文【皇庆二年二月】
　　皇帝若曰朕荷天地祖宗之佑皇太后之训嗣大歴服思底于治必树元配表正六宫咨尔翁吉喇特氏是我家世戚嫡嗣所自出积徳流庆肆啓尔来嫔于朕淑慎孝恭令誉昭闻承命慈闱爰正尔位今遣摄太尉右丞相图固勒授尔玉册玉寳命尔为皇后惟天地定位万物以生日月并照万国以明君后合徳万化以成上以事上帝承宗庙下以亲九族正万邦为朕内助惟尔之贤其永念厥徳履中体顺俾圣母暨予一人以宁匪惟尔嘉天亦永相念尔共享我有国钦哉
　　皇太后加上尊号玉册文
　　维延祐三年岁次乙卯三月巳酉朔越二十有二日庚午皇帝臣【御名】谨稽首再拜言臣闻正始之道王化之基尚矣况母仪天下徳厚功隆者哉钦惟仪天兴圣慈仁昭懿夀元皇太后陛下开两朝之帝业绍祖宗之正传旷古所稀于斯为盛以臣凉菲鞠育教诲底于有成定神器而措诸安遏乱略而反之正不动声色天下归仁惟我圣母全徳之致也自登大位八方谧清华夏蛮貊罔不率俾亦惟我圣母泰宁之应也日月星辰循其轨天地祖考降之祜九族既睦品物咸亨持盈守成臣何力焉亦惟我圣母福庆之积也然而治效方隆徽称未备宜益崇髙之号允合天人之心是用参稽典礼惓惓恳恳谨奉玉册玉寳加上尊号曰仪天兴圣慈仁昭懿夀元全徳泰宁福庆皇太后钦惟陛下得一以宁至静而方慈俭为寳茀禄是康永锡祚俾炽俾昌受兹显号万夀无疆臣钜夫诚懽诚抃稽首再拜谨言
　　祭文斋意　青词
　　皇太后遣使祭诸神文一十九首
　　后土【平阳路】
　　坤灵承天子育万有丕基攸托元造以成念兹长乐之安居实自无疆之厚徳爰伸信指少逹纯诚以报以祈永扶昌运
　　东岳泰山【泰安州】
　　山岳之重尊岱为宗配天芘民国頼禔福端居长乐宻借洪休礼具报祈益昌祚
　　南岳衡山【潭州路】
　　祝融紫盖屛蔽天南清淑之灵无逺弗届【同上】
　　西岳华山【华州】
　　太华峙秀上司金天灵贶所加年丰物富【同上】
　　北岳恒山【保定路曲阳县】
　　奠兹朔野仰止恒山凛然风威降佑作善【同上】
　　中岳嵩山【河南】府路
　　嵩神峻极天地之中兆祉发祥均于四表【同上】
　　江渎【成都府】
　　川渎共尊维江之永滔滔南纪泽及迩遐长乐安居实永洪润报祈兼举流祚无疆
　　河渎【河中府】
　　啓沠自天界于中土睠言福泽端共灵长【同上】
　　淮渎【唐州】
　　桐栢之源实参名渎格于幽显惟神是司【同上】
　　济渎【怀孟路】
　　导沇发祥源清行逺利泽之性潜显无殊【同上】
　　东海【莱州】
　　三神出没百川朝宗朝阳既升景贶斯至安居长乐敢昧所原因报有祈永绵丕祚
　　南海【广州】
　　扶胥黄木厥有典文匪今斯今邦国徼福【同上】
　　西海【河渎附祭】
　　虞渊泛滥水环神州涵佑蓄祥流光景命【同上】
　　北海【济渎附祭】
　　防之壑鲲化之池是为灵渊皇图式固【同上】
　　东镇沂山【登州】
　　琅琊穹隆作镇东夏蓄泄云雨集于休祥长乐静深敢忘鸿佑报祈备举益巩丕基
　　南镇防稽山【绍兴路】
　　夏后登封玉帛万国灵光永祚今古攸同【同上】
　　西镇呉山【陇州】
　　汧岐之间古称呉岳金方巨镇平秩西成【同上】
　　北镇医巫闾山【高州】
　　奕奕龙山有周已显仰高锡厚永奠皇图【同上】
　　中镇霍山【霍州】
　　隂阳之交必有崇镇蟠深锡钜奠于土中【同上】
　　翁郭察图建宫殿祭文四首
　　太岁
