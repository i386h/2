<!-- { "loadSidebar": true } -->
　　敕孙固：省所三上札子奏乞致仕事，具悉。卿以疾辞位，义也，而朕以事留卿，亦义也。既皆为义，则卿之所执，虽未为过，而朕之所设，亦岂遽非乎？尚何力辞，以废成命。今者西方无虞，庙堂之上非有艰难之虑、缓急之政也。卿疾虽未复，而势已有间，日虽稍久，而事则无损。诚能得告以养疾，疾愈而造朝，宜若于体无害也，治疾以安身，身强而图报，宜若于国有补也。卿何所疑而辞之不已乎？勉循前命，无复烦请。所请宜不允。故兹诏示，想宜知悉。

　　○赵君锡免刑部侍郎不允诏

　　敕君锡：省所奏辞免恩命事，具悉。朕以卿仁恕不苛，必能哀矜有罪，宽平尽下，可以详究微文。矧在东台，逮兹累岁，观封驳之无避，知廉直之有余。众言既孚，朕志亦定。往祗成命，罔复固辞。所请宜不允。故兹诏示，想宜知悉。

　　○吕公孺免户部尚书不允诏

　　敕公孺：省所奏辞免恩命事，具悉。方今赋有常供，无暴敛之入，用循故事，有不给之虞。朕眷求长材，委以足用，虚位以俟，累月于兹。卿家本世臣，早更事任，顷莅京邑，亦既久劳。辞而不居，谁使任事。所请宜不允。故兹诏示，想宜知悉。

　　○太皇太后明堂礼成罢贺赐门下手诏

　　敕门下：皇帝临御，海内晏安。五经季秋，再讲宗祀。克有君德，以享天心。顾吾何功，获被斯福。今有司因天圣之故事，修会庆之盛礼，将俾文武，称庆于廷。吾自临决万机，日怀祗畏，岂以菲薄之德，自比章献之明？矧复皇帝致贺于禁中，群臣奉表于闱左，礼文既具，夫又何求？前朝旧仪，吾不敢受。将来明堂礼毕，更不受贺，百官并内东门拜表。故兹诏示，想宜知悉。

　　○太师文彦博乞致仕不许不允诏二首

　　敕彦博：览所札子奏陈乞致仕事，具悉。吾之用卿，本以公义，卿之事人，亦非私意。起于既谢，凡以为民。矧于陟降之间，未觉筋力之惫。苟诚在爱民，则愈老而民不厌，诚在许国，则愈久而若益亲。卿既以道深结于朝，而欲以私自便而去，义有未可，非吾所知。所请宜不许。故兹诏示，想宜知悉。敕彦博：省所札子奏陈乞致仕事，具悉。去就之分，厉廉耻之风，此新进之士，立名于世者之所为也。以朝廷为家，以社稷为悦，此老成之臣，竭忠于国者之所志也。卿昔以八十之年，不恤小廉，出循朝命，既得之矣。岁月未几，体力犹康，遽欲告归，朕所未喻。岂以老成之望，而蹈新进之为。谓宜少安，卒辅予治。所请宜不允。故兹诏示，想宜知悉。

　　○文彦博致仕再免两镇不许不允诏二首

　　敕彦博：览所再上札子奏“辞免恩命，乞只以河东一镇致仕贴麻处分”事，具悉。朝廷数以两镇命卿，而卿率以固辞获免，抑有由也。或特恩之横被，或谢事而得休，历考前后所加，犹是公相常礼。今者老而复起，起而复归，率自帝师之隆，未见前人之比。兼持旄节，夫岂过哉？已却封章，姑止可也。所请宜不许。故兹诏示，想宜知悉。敕彦博：省所再上札子“奏辞免恩命，乞只以河东一镇致仕贴麻处分”事，具悉。命由君出，礼以义起，岂必皆有故事，然后得以奉行。卿有德有年，在朝不见其比，或出或处，自昔未闻其人。矧复两镇之异恩，既有先朝之成命，盖昔日之勋，未叵今日之盛，则今日之受，岂必前日之非。勉听朕言，祗受册礼。所请宜不允。故兹诏示，想宜知悉。

　　○文彦博三免两镇不许不允诏二首

　　敕彦博：览所三上札子奏“辞免两镇恩命，止授河东一镇致仕”事，具悉。卿股肱四朝而为二帝师，求之古今，未见伦拟。得谢而去，在礼宜殊。佩相印，持将钺，以为未足，故并付以蒲中、汉中之众，所以华国，非特以为卿宠也。今辞之不已，深所未喻。吾志先定，卿其勿辞。所请宜不许。故兹诏示，想宜知悉。

　　敕彦博：省所三上札子奏“辞免两镇命，止授河东一镇致仕”事，具悉。朝廷之命，审而后发，非力辞之所得免也。卿亲对便坐，继三上章，词已竭矣，而朕之素心，终不可易。且卿两以师臣归第，前无其比而后无其继，虽兼拥二节，孰以为非者哉！所请宜不允。故兹诏示，想宜知悉。

　　○文彦博免两镇许允诏二首

　　敕彦博：览所累上札子奏“辞免两镇恩命，乞只带河东一镇致仕”事，具悉。恩之不胜义旧矣，卿既告老，而吾以至恩授卿二镇。朝有成命，而卿以大义执节固辞，虽欲不听，其如义何。况卿所陈，关国之体，以谓宗室之故，不当施于群臣，而非法所加，亦难行于治世。辞之以礼，众实谓宜。吾岂以一时之恩，而废天下之义哉！勉从所请，还卿旧节。再惟诚悃，不忘嘉叹。特依所请，换授依旧领河东节度使致仕。故兹诏示，想宜知悉。敕彦博：省所累上札子奏“辞免两镇恩命，乞只带河东一镇致仕”事，具悉。朕惟先朝尝以两镇宠绥大臣者，惟魏国忠献韩公与卿为二，忠献既已一辞于前，而卿亦尝再辞于后。先帝亮其至意，为改册书。天下既颂先帝之明，复嘉二臣之义。今朕嗣守成宪，率而行之，以卿累章，稽之故事，实无违者。古之君子，爱人以德，朕岂忘斯义，而废卿言。特依所请，换授依旧领河东节度使致仕。故兹诏示，想宜知悉。

　　○河东官吏军民示喻敕书

　　敕河东官吏、军人、僧道、百姓等：朕以文彦博四朝旧臣，一时耆德。起于既老之后，辅予缵服之初。奏章屡陈，归意莫夺。师臣之贵，爵无复加，将钺之崇，恩俾还旧。矧尔故乡之父老，安于前尹之威怀，比闻册书，想多欢慰。今特授文彦博太师、开府仪同三司、太原尹、充河东节度管内观察处置等使致仕，加食邑一千户、食实封四百户，勋封如故。故兹示谕，想宜知悉。将士等各得平安好，参佐官吏、僧道、耆寿百姓等，并存问之，遣书指不多及。

　　○孙固乞致仕不允诏

　　敕孙固：省所札子奏“自去年正月未涉夏，两次重病，蒙圣恩宽假，得遂生全。然臣一年饮食减少，气力羸乏，仰干天听，以祈矜悯，许臣休致”事，具悉。朕属任耆老，本非旅力之求，卿被遇股肱，岂可一朝而去。虽自以羸瘠为苦，朝谒多艰，然而遇事不废思虑之明，进对每有谘谋之益，何损于政，遽当告归。矧今边防无异域之虞，而宥府有同寮之助。勉亲药饵，仰循邦家，神之听之，介以寿考。所请宜不允。故兹诏示，想宜知悉。

　　○韩忠彦免同知枢密院不允诏

　　敕忠彦：省所札子奏“伏睹除同知枢密院，伏望追改新命”事，具悉。朕以西枢总领兵要，绥御边防，事有失于须臾，患或贻于久远。是用辍卿左辖之要，付卿右武之权。分职虽殊，柄用则一。易地而已，力辞谓何。矧复亲党之微嫌，岂为腹心之深累。勉起视事，尚体眷怀。所请宜不允。故兹诏示，想宜知悉。

　　○苏颂免尚书左丞不许不允诏二首

　　敕苏颂：览所札子奏辞免恩命事，具悉。卿家世名臣，少小笃学，在昔图史，包括无遗，本朝典章，指陈可数。中以直道，废于一时。终守金石之姿，不为燥湿所变。白首在列，丹心甚明，进辖中台，断自吾意。勉服休命，勿为固辞。所请宜不许。故兹诏示，想宜知悉。敕苏颂：省所札子奏辞免恩命事，具悉。卿日奉宝训，进读金华，词气裕然，进退以礼。朕既已熟闻讲解之益，抑又究观业履之详。台中纪纲，责在丞辖。卿其以平昔旧闻，施于政事，朕亦所参庶政，验卿前言。毋为固辞，当壬效。所请宜不允。故兹诏示，想宜知悉。

　　○苏颂再免左丞不许不允诏二首

　　敕苏颂：览所再上札子奏辞免恩命事，具悉。卿昔在仁祖之朝，已预石渠之选。一时同列，于今几人。结发翰墨之场，白首忠信之节。议论如此，志意不衰。擢任柄臣，盖旌耆德。辞至于再，殊匪吾怀。所请宜不许。故兹诏示，想宜知悉。

　　敕苏颂：省所再上札子奏辞免恩命事，具悉。二辖之司，万几所萃。不时故事，政或失于纷更，不达当今，用或病于胶固。朕以卿诵习典章而不厌，更阅义礼者尤多。擢置左右之联，实求咨访之益。虽力辞之不已，顾成命之难回。所请宜不允。故兹诏示，想宜知悉。

　　○知枢密院孙固乞避亲不允诏

　　敕孙固：省所札子奏“伏睹除韩忠彦同知枢密院事，缘臣有女嫁忠彦之弟纯彦，有此亲嫌，理合回避。伏望罢臣知枢密院事，获遂休退”事，具悉。朕惟先朝同秉枢机之臣，有以近亲不许避免之比，是以并建长贰之懿，岂以纤芥之故，遽为退老之谋。再阅谦词，徒用嘉叹。所请宜不允。故兹诏示，想宜知悉。

　　○周尹进兴龙节无量寿佛敕书

　　敕周尹：省所进奉兴龙节无量寿佛一轴事，具悉。佛心无为，佛寿无量。有能绘其真相，俾来献于诞辰，勉我以清净之风，祝我以期颐之福。忠勤深至，嘉叹不忘。故兹示谕，想宜知悉。夏热，汝比好否，遣书指不多及。

　　○范百禄免侍读不允诏

　　敕百禄：省所上表“蒙恩除兼侍读，伏望特寝误恩”事，具悉。卿秉心直谅，临事庄栗。顷贰宪部，持法宽平，不屈于权要。及领选曹，驭吏详察，不挠于烦剧。其达于吏治，朕既知之矣。至于通经博古，慨然正论，昔由此进，今以是老，朕寤寐格言，而独未闻焉。挟策进读，其勿复避。所请宜不允。故兹诏示，想宜知悉。

　　○赵君锡免吏部侍郎不允诏

　　敕君锡：省所奏辞免恩命事，具悉。卿孝友慈祥，可以施于有政，宽栗柔立，可以命之有家。适从议谳之劳，迁领铨综之重。盖因已试之效，非有躐等之嫌。选剧务繁，不可久旷。勉力思报，贤于固辞。所请宜不允。故兹诏示，想宜知悉。

　　○文彦博免孙男康世章服不允诏

　　敕彦博：省所札子奏“辞免孙男康世章服”事，具悉。卿以耆老给扶，子孙以进见授服，前后既异，岂以重复为疑。奏牍上闻，何其畏慎之过。已颁成命，罔复重辞。所请宜不允。故兹诏示，想宜知悉。

　　○孙固乞致仕不允诏

　　敕孙固：省所札子奏“以老病情迫，累乞休致，未赐开可。缘年齿晚暮，疾病侵陵，今日筋骸困惫至此，无复安全之理。伏望哀怜，早降俞旨”事，具悉。卿逮事圣考于潜宫，与闻先朝之大政。贵老求旧，属任之意方隆，引疾告归，退避之言已甚。君臣同德，夫岂当然。体力虽衰，姑复目勉。所请宜不允。故兹诏示，想宜知悉。

　　○宰相吕大防等为时乞退不允诏

