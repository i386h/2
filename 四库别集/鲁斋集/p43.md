<!-- { "loadSidebar": true } -->
　　嘉庆图传世所稀夫何佛子遽西归平生施予心无为时事艰难众有依徳谊百年犹积累诗书五世渐光辉儿童父老倾山谷洒泪追随丹旐飞
　　右二
　　陟屺虽频莫慰心见公犹幸母如存东山何事遽陈迹西路如今又断魂栁翣忽临新冢道林花空满旧时园一衿和气归何处化作功名遗子孙
　　右二
　　挽徐郎中
　　郎潜不复坦衿期留得清名举世知老矣空还新虎节归来只是旧鸿禧危言宁免班行忌已死犹闻海内推病里仅能成大厦当时燕雀不胜悲
　　挽赵龙泉
　　【阙】








　　【阙】水苍烟迹己尘
　　右一
　　少公禀气后三年易箦翻居三日先学数弟兄犹间有夀随父母独谁全悲哉易感精神往造化难凭祸福迁应恨南山人逺去从今独卧北山阡
　　右二
　　篱落纵横一迳分平生杖履几登临某山某水机椷露彼室彼庐情分深检校旧规心欲折摩挲新志泪难禁素车白马人归后鹤唳猿啼总此音
　　右三
　　林省吾挽辞
　　羌若人兮大带而深衣张拱徐趍兮俨乎其若思动有则兮神定澹无欲兮心夷便儇嵚之纷吾前兮醯鸡起灭忠信传习之省吾躬兮圣贤我师伊春阳之冉冉兮生意方懋何雪霜之不仁兮荃兰遽萎搴三后之纯英兮时不得而荣悴抱太极而永归兮哀与我之其谁云沈沈兮凄巘风棱棱兮断凘长田长田兮寂寂永夜畅防独立兮千古名垂
　　滕勾斋内杨氏挽词
　　东风卷地兮摧千红松柏青葱兮啓幽宫龙防广栁兮辞帘栊埋香掩玉兮甘长终芳草萋萋兮春又空东君寂寞兮谁与同
　　右一
　　吴门山少兮烟水寛一锸千金兮尚云悭夫人勤俭兮同艰难子荆茍美兮营元闗平生首丘兮志应寒双溪渺渺兮何时还
　　右二
　　忆昔登堂兮拜淑仪小子丱角兮勤将携夫君念我兮力不遗嵗月滔迈兮鬓成丝西望紫翣兮清魂飞椷哀千里兮空涟洏
　　右三
　　陈卿内邵氏挽词
　　羣山峨峨兮屏下环钟为人英兮司贤闗风雅解颐兮簮佩有女颖悟兮拱听帷间识性情之正兮妇徳闲鸡鸣戒旦兮夜漫漫氷清玉润兮卿月相传夫君骑鲸兮今几年纲纪绳绳兮闺门肃然乐山堂兮花木正妍蕙槁兰萎兮弃钗钿凄凄东坞兮藏风烟画翣流云兮去翩翩飞絮寂寞兮随珠軿忍看双璧兮沈黄泉趺螭首兮何时镌山灵呵防兮祚绵绵
　　郑寺正挽辞
　　北山崚嶒兮配井络之勲名子孙绳绳兮聿彰厥声一麾不顾兮番禺君甘领祠官兮挂长缨操存益固兮涵养益深临行一念兮之清明
　　右一
　　坦溪渺弥兮配流庆之深长园林带宅兮风月无疆鸥鹭受盟兮举清觞胡不百年兮长徜徉澡身更服兮神气安详遗颂洒然兮墨耿光
　　右二
　　北山寂寞兮号东风坦溪呜咽兮绕元宫晓露滴滴兮泣苍松芳草萋萋兮劵台窿窿体魄永藏兮魂游太空一声蒿里兮春无容
　　右三
　　马华父母叶氏挽词
　　苕溪猩鬼兮呼啸幽篁綉衣一出兮血膏斧铓笳鼔归来兮拜舞北堂潢池夷靖兮母训是将慈顔开喜兮家国之祥薫风自南兮草木正长胡不百年兮俾夀而康庭萱夜殒兮奁玉昼藏使者菲屦兮桐杖皇皇一道生灵兮悲如我伤
　　右一
　　瑶岩嵯峨兮龙翔凤飞元庐肃啓兮松楸露晞东望宰陇兮劵台依依灵辰不留兮夷牀晓移紫萸黄菊兮奠祖一巵熏炉经巻兮俨如生时灵幄香销兮犹有嫔衣音容寂寂兮万古永归龙防黼翣兮骖神魌一声蒿里兮风号谷悲
　　右二
　　李三朝奉哀词
　　羌与公别兮几二十年思渺渺兮路漫漫棹剡溪兮乗兴访故迹兮怆然下晋齐之拜兮如梦挑灯道旧兮犹平生欢我少公兮六嵗悼彼此兮华顚解予佩兮授予馆言未终兮嵗已防会公疾兮孔炽怛毉穷兮技殚闻易箦兮数语意穆穆兮词严湛神爽兮不变验学力兮罙坚自磐川与玉局兮交一世之名贤宜公之好修兮羞芳蕙而糗荃兰退静处而莫我知兮老冉冉其流连厌尘世之轇轇兮倐昭明而遂仙幸与公兮永诀抚往事兮自怜言告言归兮迈迈有懐渭水兮渊渊栖迟故隠兮全纯愚而孤处当嵗莫之急景兮闻公窀穸之有端皎皎兮懿行卓卓兮瑶镌涵泳以适意兮凤冈樵隠之遗稿纂记以广业兮春秋族系之巨编岂待是而不朽掩既往之孤搴兰风之臯兮望不极歌薤露兮有泪悬泉
　　蒋叔行挽辞
　　万山蟠兮有宅一区吁嗟吉士兮心古而色愉平生激烈兮谈忠义之事求师教子兮必有道之儒流徳谊兮鼎鼎浸防定兮功名之途引壶觞兮自适玩日月之双车有淑兮尔配丝枲兮劬劬指期颐兮二竖立疾既偕老兮亦相继而长徂望双旌兮有恸酹一束兮生刍
　　右一
　　万山蟠兮新此一丘吁嗟乎吉士兮灵辰不留佳城郁郁兮马局不进前冈隠隠兮牛眠是求竁蜿蜒兮有隧枕臯隰兮沃流东望兮庐舍西望兮松楸白云兮生死同壑黄垆兮杖履昔游孤哀哀兮罔极悼愁愁兮千秋怅素绋兮莫执相尔些兮商謡
　　右二
　　朱昭父挽些
　　春风初开兮别君南浦诔君輁轴兮冬又暮曽嵗律之未改兮生死异路吁嗟乎实斋兮有前修之风度瑟瑟僴僴兮凝然寒素不忮不求兮未尝偭绳墨而改错视万马之奔逸兮敛组辔而独驻安于一实兮岂斯世之足语天何赋之厚兮而夺之遽何旅翣之未返兮合豺虎而哮呼凛世道之兮良士瞿瞿想君一笑于防防兮豁然大悟山靡靡兮旁围水潺潺兮在下付万事兮云空颛一壑兮千古
　　悼蔡修斋
　　羌世运之纬繣兮何故老之不愸遗持寸胶而救千丈浑兮谁与同而共治身一约而蹈遗烈兮不沽直而不徇时西极八桂东连吴会兮贯南纪以周驰以节用爱人兮以静重为威谓直方大之徳才学识之长兮亲结上知方増重乎本朝兮而疾疢以乗之犹癯癯乎笔削之志兮浩浩乎汗青之未期遗稿山积兮孰续而孰维擅一代之钜典兮疑造物之好亏吁嗟乎修斋之典刑兮蹇长歌乎已而余幼好此竒服兮今冉冉而华顚悼窘步之数竒兮安陋巷之瓢箪公独闵其寂落兮擥微芳而遐搴时舒爱而申情兮曽不间夫邮传弭婺节而西来兮拱茂行之渊渊吸松斋之沆瀣兮饱坐啸之兰荃凤髙飞而莫絷兮徒延伫而路漫漫何音问之不淑兮骇骑箕而遂仙睇长江而太息兮涕淫淫而惘然抚巨编之遗则兮神驰乎洋奥之佳阡念嵗律之云莫兮奈狂风之鼓天
　　挽时佥判
　　灵辰不留兮挽者何悲羌茂行之皎皎兮而今已而惟孝友百行之首兮何习俗之日漓惟不亏其降衷兮何足尚乎浮辞灵辰不留兮斯人永归薤露一声兮行人泪垂
　　右一
　　灵辰不留兮挽者徘徊羌若人之秉徳兮佩先训之不回以直道事人兮任当路之疑猜坎防一官兮穷达何有于我哉灵辰不留兮君社塘之夜台薤露再歌兮亦孔之哀
　　右二
　　灵辰不留兮挽者迈迈羌前修之典刑兮何后生之昧昩平乡常人之号兮岂直欲以之而自晦静观世道之日诡兮盖亦恶夫竒竒而怪怪灵辰不留兮路曼曼乎长夜歌薤露之三章兮识者为之永嘅
　　右三
　　徐制参挽歌
　　北风髙兮嵗律将残望东陇兮目断旌丹有美君子兮擥众芳而自饰直哉惟清兮不亢不激郁十五年之朝望兮仅彯缨于列院参幙府以自诡兮乃劬劬而忘倦宜表世而厉俗兮曷止于斯灵辰不留兮祖奠载期薤歌之一章兮孰不孔悲
　　右一
　　嵗律残兮北风正南渡梅花之桥兮龙防镳镳有美君子兮苍梧翠竹善继善述兮恢韦斋之芳躅羌世道之纬繣兮孰识夫异体而同气惟不忘其所由生兮合羣从而一视慨垂絶之吁咛兮欲蜕而理融灵辰不留兮将永閟于幽宫再歌薤露之章兮号万壑之长松
　　右二
　　北风北风兮嵗律告终岂惟嵗律兮嗟世道之益穷有美君子兮非斯世之人物有古人之风兮有无我之徳我亦何知兮托先世之余契两书相劳苦兮蔼然敬爱之意迹虽疎兮此心不忘死生契阔兮怅十二里之髙冈歌薤露之卒章兮有泪滂滂
　　右三
　　挽邵公容春
　　北风猎猎兮申原之幽元扉啓兮灵辰不留苏黄之像兮俨其如在容春之人兮杳不可求一棺兮厚徳万古兮髙丘
　　右一
　　申原幽幽兮北风正髙薤露一声兮山鬼夜号古人考终兮如蜕遗编不朽兮风骚一丘兮安固万古兮滔滔
　　右二
　　北风北风兮丹旐飞飞申原迈迈兮铎声孔悲素韠栾栾兮二子皇皇如有望兮魂其来归地有灵兮人杰表尔隧兮丰碑
　　右三
　　宋史馆检阅所性先生时天彞父挽些
　　大专槃物兮刚柔荡摩五行杂揉兮颛防孔多陶一气之竒佹兮奄宇宙之几何握异采之陆离兮蹇儃佪而逶迤袭正轨之茂则兮耻践迹而循科御长辕而猎太空兮摧九折之峨峨孑不羣而介立兮众嚣嚣而肆呵虬蹶泥兮浸雄虹于頽波陇亷孟娵之莫辨兮世防瞀其层睋神渺渺而上征兮诉纬繣于太和忽修灵之聿皇兮任侏儒之傞傞咎将谁执兮岂天赋之未薖落日下大野兮慨髙风之吟哦羌若人之莫见兮感生意于庭柯卓丰词兮九里亘千秋兮不磨
　　挽蔡文叔
　　南风之薫兮五弦絶可以解愠兮忧心益惙念寓形于溟涬兮藐一沤之起灭前乎数千年之名世兮后方来而未歇往者不我留兮来者不我接何彼顽之弗夭兮而独萎乎此哲非夫人之立极兮凛世路之迫阨惟圣斯恻兮建学校以夀吾道之脉士不可辱兮又焉可杀孰悟我圣明兮几袭秦之乱辙我公之忠愤贯日兮所以疾驱而朅朅一去国兮一隂方猾再去国兮重隂栗烈鄙夫熟视兮壮羣邪之蟠结目断留田兮歌南风之阕
　　右一
　　南风之时兮吹彼棘薪乔木斯壊兮栋梁曷任欂栌椳闑与扂楔兮匠眯眯而弗寻况承天之八柱兮穷嵗月而莫登天岂不生材兮郁牛山之嶙峋雨露之所润兮存日夜之肫肫及大厦之将顚兮无一木之可乗羌小民之怨咨兮谓天不仁非道通乎三极兮孰识天心天既仁爱我民兮笃生伟人一去就兮治乱攸分天亦仁爱我公兮不使见强敌之骇奔危机发兮众寐昏昏秉离明以为烛兮魂营营而上征目断留田兮歌南风之再吟
　　右二
　　南风南风兮莫苏槁质坎离互宅兮已翩翩乎月窟驾朱鸟以启路兮潜元宫而永息终长夜之漫漫兮委人间之正则道所以经世兮名不可以虚得方一去而即悟兮可以淑艾乎士习倘再去而能悟兮庶奸谀之屏迹使长孺居中司马遂相兮狂酋当为之怵惕又何至于闯江逾岭兮喋血上国思魏征而奠九龄兮吁其何及公虽九原兮疑遗忠之尚尽我被公之知兮始终如一不得哭公于堂兮不得执公之绋我何负于神明兮两足如絷歌南风之三叠兮恨无极
　　右三
　　哀倪孟容父词
　　忆昔见公兮季原之堂兄弟怡怡兮清约是将蔼子姓之歌兮头角昂昂来者起敬兮知徳义之日昌造化无情兮慨有季之先亡气象少异兮灯火凄凉幸二子之自奋兮视前有光何禄养之不久兮遽惊风木之伤痛日月之未改兮已变故常以公之刚介兮岂北面于缁黄我知公之心兮萦不足以挽其恨之长东风作恶雪絮正狂黄垆晓啓兮松楸苍苍劳生兮永佚世事兮茫茫交之道兮日落老有泪兮滂滂
　　盛化州挽些
