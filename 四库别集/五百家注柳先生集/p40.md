<!-- { "loadSidebar": true } -->
　　对舜弟眂厥仇【蔡曰眂与视同】毕屠水火夫固优游以圣而孰殆厥祸【蔡曰史记舜纪舜父瞽叟盲而舜母死瞽更娶妻而生象爱后妻子常欲杀舜舜顺事父及后母与弟日以谨笃刘向列女传瞽叟与象谋杀舜使涂廪舜告二女二女曰时惟其戕汝时惟其焚女鹊汝衣裳鸟工往舜既治廪旋阶瞽叟焚廪舜往飞复使浚井舜告二女二女曰时亦惟其戕汝时其掩汝汝去衣裳龙工往舜往浚井格其入出从掩舜潜出】犬龂于徳【蔡曰龂鱼斤切疑当作狺犬鬬声也】终不克以噬昆庸致爱邑鼻以赋富【蔡曰鼻毘至切集韵有庳国名象所封通作鼻前汉邹阳传作有卑并同音孟子万章篇仁人之于弟也亲之欲其贵也爱之欲其富也封之有庳冨贵之也倦游录道州永州之间有地名鼻亭去两州各二百里岸有庙即象祠也】
　　问吴获迄古南岳是止【王逸曰获得也迄至也古谓古公亶父也言吴国得贤君至古公亶父之时而遇太伯阴譲避王季辞之南岳之下求采药于是遂止而不还也】孰期去斯得两男子【王逸曰期防也昔古公有少子曰王季而生圣子文王古公欲立王季令天命至文王长子太伯及弟仲雍去而之吴吴立以为君谁与期防而得两男子两男者谓太伯仲雍二人也○去一作失】
　　对嗟伯之仁逊季旅岳雍同庆厥义以嘉吴国【韩曰谓吴国得贤者如太伯譲王季而居南岳之下仲雍亦去而之吴而文王立二子为可嘉也蔡曰伯谓太伯季谓季歴雍谓仲雍也逊季一作逊弟史记呉世家吴太伯弟仲雍皆古公亶父之子而王季歴之兄也季歴贤而有圣子昌古公欲立季歴以及昌于是太伯仲雍乃犇荆蛮以避季歴自号勾吴荆蛮义之从而归者千余家立为吴太伯卒弟仲雍立】
　　问縁鹄饰玉后帝是飨【王逸曰后帝谓殷汤也言伊尹始仕因縁烹鹄鸟之羮修饰玉鼎以事于汤汤贤之遂以为相也蔡曰飨叶音去声歆也】何承谋夏桀终以灭丧【王逸曰言汤遂用伊尹之谋伐夏桀终以灭亡也蔡曰丧音去声亡也】
　　对空桑鼎殷谄羮厥鹄【蔡曰列子伊尹生于空桑注传记曰伊尹母居伊水之上既孕梦神告曰臼水出而东走无顾明日视臼水出东走十里其邑尽为水身因化为空桑有莘氏女子采桑得婴儿空桑之中故命曰伊尹献其君令庖人养之史记殷纪阿衡欲干汤而无由乃为有莘氏媵臣负鼎俎以滋味说汤致于王道】惟轲知言焉以为不【蔡曰轲孟子名也居苋切又音闲视也与覸同不与否同孟子公孙丑篇敢问夫子恶乎长曰我知言万章篇万章问曰伊尹以割烹要汤有诸孟子曰否不然吾闻以尧舜之道要汤未闻以割烹也洪兴祖曰伊尹负鼎干汤犹太公屠钓之类于传有之孟子不以为然者虑后世贪鄙之徒托此以自进耳若谓初无负鼎之说则古书皆不可信乎】仁易愚危夫曷揆曷谋咸逃丛渊【蔡曰孟子娄篇民之归仁也犹水之就下兽之走圹也故为渊敺鱼者獭也为丛敺爵者鷧也为汤武敺民者桀与纣也】虐后以刘【韩曰谓以仁格愚人将不谋而从如丛雀渊鱼焉蔡曰虐后谓桀也刘说文杀也扬雄方言秦晋宋卫之间谓杀曰刘】
　　问帝乃降观下逢伊摰【王逸曰帝谓汤也摰伊尹名也言汤出观风俗乃忧下民愽选于众而逢伊尹举以为相也○摰音至】何条放致罚而黎伏大说【王逸曰条鸣条也黎众也说喜也言汤行天下之罚以诛于桀放之鸣条之野天下众民大喜说也】
　　对降厥观于下匪摰孰承【韩曰谓相汤以成功者非伊尹孰承之也】条伐巢放【蔡曰书汤誓篇伊尹相汤伐桀遂与桀战于鸣条之野伊训篇造攻自鸣条朕哉自亳仲虺之诰篇成汤放桀于南巢】民用溃厥疣【蔡曰疣于求切赘也】以夷于肤夫曷不谣【韩曰谓呜巢之伐南巢之放如民之瘫疽决而肤革平安无不说者也蔡曰书仲虺之诰篇攸徂之民室家相庆曰徯我后后来其苏孟子滕文公篇诛其君而吊其民若时雨降民大说】
　　问简狄在台喾何宜鸟致贻女何喜【王逸曰简狄帝喾之妃也鸟燕也贻遗也言简狄侍帝喾于台上有飞燕堕遗其卵喜而呑之因生契者也蔡曰喾苦笃切帝喾髙辛氏黄帝曽孙也喜协音去声恱也】
　　对喾狄祷禖【蔡曰禖谋杯切説文祭也古者求子祠于髙禖】契形于胞【蔡曰契私列切说文髙辛氏子字与卨同胞音包又音抛说文儿生襄也】胡乙鷇之食【蔡曰乙通作鳦鸟也鷇居丘二切说文鸟子生哺者按简狄所呑者乙卵即非鷇也字恐当作鷇克角切卵也】而怪焉以嘉【韩曰谓喾狄祷禖得契于乙鷇何有也蔡曰史记殷本纪契母曰简狄有娥氏之女为帝喾次妃行浴见鸟堕其卵简狄吞之因孕生契诗鸟篇天命鸟降而生商注简狄配髙辛氏帝帝与之祈于郊禖而生契】
　　问该秉季徳厥父是臧【王逸曰该包也秉持也父谓契也季末也臧善也言汤能包持先人之末徳脩其祖父之善业故天佑之以为民主也蔡曰子厚之对以该为蓐收然以下文恒秉季徳求之则恒既非人名则该岂人名乎子厚之言亦自相戾也按该兼也言唘能兼大禹之末徳也】
　　对该徳孝【一作考】蓐收于西【元注曰该为蓐收王逸注误也】虎手钺尸刑以司慝【蔡曰左氏传昭公二十九年少皥氏有四叔曰重曰该曰脩曰熙实能金木及水使该为蓐收世不失职遂济穷桑注蓐收金正也该能治其官使不失职济成少皥之功山海经西方蓐收金神也左耳有毒蛇乘两龙面目有毛虎爪执钺国语虢公梦在庙有神人面白毛虎爪执钺立于西阿公觉召史嚚占之史嚚曰如君之言则蓐收也天之刑神也所取者本此】
　　问胡终弊于有扈牧夫牛羊【王逸曰有扈浇国名也浇灭夏后相相遗腹子曰少康后为有仍牧正典主牛羊遂攻杀浇灭有扈复禹旧迹祀夏配天也蔡曰按尚书甘誓序啓与有扈战于甘之野则灭有扈者啓也非少康也又左氏传襄公四年少康灭浇于过则灭浇者少康也非有扈也明矣今逸之注以为少康杀浇灭有扈误矣此盖言禹得天下以揖让而啓用兵以灭有扈氏有扈氏子孙遂为牧竖也】
　　对牧正矜矜浇扈爰踣【蔡曰踣蒲墨切僵也逸注非是子厚之对岂非亦承其误欤】问干协时舞何以懐之【王逸曰干求也舞务也协和也懐来也言夏后相既失天下少康幼小复能求得时务调和百姓使之归己何以懐来者也】
　　对阶干以娯苗革而格不迫以死夫胡狃厥贼【蔡曰狃女久切相狎也尚书大禹谟篇三旬苗民逆命帝乃诞敷文徳舞干羽于两阶七旬有苗格】
　　问平胁曼肤【一作受平曼肤】何以肥之【王逸曰言纣为无道诸侯背畔天下乖离懐忧癯瘦而反形体曼泽独何以能平胁肥盛乎】
　　对辛后騃狂【蔡曰辛谓纣也騃五骇切童昏也】无忧以肥肆荡施厥体而充膏于肌啬宝被躬焚以旗之【蔡曰史记殷本纪武王伐纣纣兵败纣走入登鹿台衣其宝玉之衣赴火而死武王遂以黄钺斩纣头悬之太白之旗】
　　问有扈牧竖云何而逢【王逸曰言有扈氏本牧竖之人耳因何逢遇而得为诸侯乎一作其爰何逢洪兴祖曰言有扈之子孙遂为民庶牧夫牛羊也】击牀先出其命何从【王逸曰言啓攻有扈之时亲于其牀上击而杀之其先入失国之原何所从出之乎】
　　对扈释于牧力使后之【韩曰谓有扈氏释牧竖而为诸侯也】民仇焉防【蔡曰焉于防切安也防一作寓】啓牀以斮【蔡曰斮测畧切斩也韩曰谓有扈氏不安于民故啓击之于牀而杀之也】
　　问恒秉季徳焉得夫朴牛【王逸曰恒常也季末也朴大也言汤常能秉持契之末徳脩而之天嘉其志出田猎得大牛之瑞也】何往营班禄不但还来【王逸曰营得也班徧也言汤往田猎不但驱驰往来也还辄以所获得禽兽徧施恵于百姓也】
　　对殷武踵徳爰获牛之朴【蔡曰朴匹角切説文特牛父也】夫惟陋民是冒而丕号以瑞卒营而班民心是市
　　问昏微循迹有狄不宁【王逸曰昏闇也循遵也言人有循闇微之道为淫泆无耻之行不可以安其身也谓晋大夫解居父也】何繁鸟萃棘负子肆情【王逸曰言解居父聘乎呉过陈之墓门见妇人负其子欲与之淫泆肆其情欲妇人则引诗刺之曰墓门有棘有鸮萃止故曰繁鸟萃棘也墓门有棘虽无人棘上犹有鸮独不愧也】
　　对解父狄淫遭慤以【蔡曰解胡买切父方武切乃板切面愧赤也言解父有无耻淫泆之行也韩曰谓遭愿慤之妇宁有不愧赧也】彼中之不目而徒以色视【蔡曰刘向列女传陈辩女者陈国采桑之女也晋大夫解居使于宋道过陈遇采桑之女止而戏之曰女为我歌吾将舍女乃歌墓门之一章又曰为我歌其二乃歌其二章大夫曰其楳则是其鸮安在女曰陈小国也摄乎大国之间因之以饥馑加之以师旅其人且亡而况鸮乎大夫乃服而释之】
　　问弟并淫危害厥兄【王逸曰惑也厥其也言象为舜弟惑其父母共为淫佚之恶欲其危害舜也蔡曰兄协音去声】何变化以作诈后嗣而逢长【王逸曰言象欲杀舜变化其态内作奸谋使舜治廪从下焚之令舜浚井从上窴之终不能害舜舜为天子封象于鼻而后嗣之子孙长为诸侯】
　　对象不兄龚【蔡曰龚居容切集韵与恭同説文肃也】而奋以谋【奋一作肆】盖圣孰凶怒嗣用绍厥爱【蔡曰刘向列女传瞽瞍与象谋杀舜使舜涂廪瞽瞍焚廪使浚井格其入出从掩舜舜潜出孟子万章篇仁人之于弟也不藏怒焉不宿怨焉亲爱之而已亲之欲其贵也爱之欲其富也封之有庳富贵之也韩曰谓象虽肆害舜之谋而舜不藏怒又封之有庳以绍厥爱也】
　　问成汤东巡有莘爰极【王逸曰有莘国名也爰于也极至也言汤东巡狩至有莘国以为婚姻也】何乞彼小臣而吉妃是得【王逸曰小臣谓伊尹也言汤东巡从有莘氏乞匄伊尹因得吉善之妃以为内辅也】
　　对莘有玉女汤巡爰获既内克厥合而外弼于徳伊知非妃伊之知臣曷以不识【韩曰对之谓汤东巡狩而得有莘氏之女则有之乞彼小臣而吉妃是得为不然也】
　　问水濵之木得彼小子夫何恶之媵有莘之妇【王逸曰小子谓伊尹媵送也言伊尹母妊身梦神女告之曰白灶生鼃急去无反居无防何臼灶中有生鼃母去东走顾视其邑尽为大水母因溺死化为空桑之林水干之后有小儿啼水涯人取养之既长大有殊才有莘恶伊尹从木中出因以送女也】
　　对胡木化于母以蝎厥圣【蔡曰蝎胡葛切木中蠧虫又许竭切】喙鸣不良【蔡曰喙竹救切説文口也】以诡正尽邑以垫【蔡曰垫都念切溺也】孰译彼梦【蔡曰译夷益切传言也事见列子注见前韩曰对之意以为不然谓为是説者是蠧乱厥圣诡说害正未有尽邑以垫而伊尹生也】
　　问汤出重泉夫何辠尤【王逸曰重泉地名也言桀拘汤于重泉而复出之夫何用法之不审也】不胜心伐帝夫谁使挑之【王逸曰帝谓桀也言汤不胜众人之心而以伐桀谁使桀先挑之也蔡曰挑徒了切仓颉篇挑招呼也或音他凋切挠也】
　　对汤行不类重泉是囚【蔡曰重传容切前汉志左冯翊有重泉史记桀不务徳召汤囚之夏台】违虐立辟【蔡曰辟婢亦切法也】实罪徳之由【韩曰谓汤之行与桀异桀故囚之】师凭怒以割癸挑而雠【韩曰谓汤从众欲以割正有夏桀实有以啓之非汤之所忍为】
