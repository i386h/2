<!-- { "loadSidebar": true } -->
    灵芝生天地，朱草被洛滨。荣华相晃耀，光采哗若神。古时有虞舜，父母顽且嚚，尽孝于田拢，烝烝不违仁。伯瑜年七十，彩衣以娱亲。慈母苔不痛，嘘唏涕沾巾。丁兰少失母，自伤早孤茕。刻木当严亲，朝夕致三牲。暴子见陵侮，犯罪以亡形，丈人为泣血，免戾全其名。董永遭家贫，父老财无遗，举假以供养，佣作致甘肥。责家填门至，不知何用归！天灵感至德，神女为秉机。岁月不安居！呜呼我皇考！生我既已晚。，弃我何其早！《蓼莪》谁所兴？念之令人老。退咏南风诗，洒泪满祎袍(抱)。乱曰：圣皇君四海，德教朝夕宣，万国咸礼让，百姓家肃虔。庠序不失仪，孝弟处中田。户有曾闵子，比屋皆仁贤。髫龀无夭齿，黄发尽其年。陛下三万岁，慈母亦复然。
    (《困学纪闻》云：陈思王《灵芝篇》云：伯瑜年七十，彩衣以娱亲。今人但知老莱子之事，而不知伯瑜。)


《大魏篇》 
    大魏应灵符，天禄方甫始。圣德致泰和，神明为驱使。左右为供养，中殿宜皇子。陛下长寿考，群臣拜贺咸悦喜！积善有馀庆，宠禄固天常。众喜填门至，臣子蒙福祥。无患及阳遂，辅翼我圣皇。众吉咸集会，凶邪奸恶并灭亡。黄鹄游殿前，神鼎周四阿。玉马充乘舆，芝盖树九华。白虎戏西除，舍利从辟邪。骐骥蹑足舞，凤皇拊翼歌。丰年大置酒，玉樽列广庭。乐饮过三爵，朱颜暴已形。式宴不违礼，君臣歌《鹿鸣》。乐人舞鼙鼓，百官雷抃赞若惊。储礼如江海，积善若陵山。皇嗣繁且炽，孙子列曾玄。群臣咸称万岁，陛下长寿乐年。御酒停未饮，贵戚跪东厢。侍人承颜色，奉进金玉觞。此酒亦真酒，福禄当圣皇。陛下临轩笑，左右咸欢康。杯来一何迟!群僚以次行。赏赐累千亿，百官并富昌。


《精微篇》 
    精微烂金石，至心动神明：杞妻哭死夫，梁山为之倾。子丹西质秦，乌白马角生。邹衍囚燕市，繁霜为夏零。关东有贤女，自字苏来卿，壮年报父仇，身没垂功名。女休逢赦书，白刃几在颈。俱上列仙籍，去死独就生。太仓令有罪，远征当就拘。自悲居无男，祸至无与俱。缇萦痛父言，荷担西上书，盘桓北阙下；泣泪何涟如！乞得并姊弟，没身赎父躯。汉文感其一女足成居。简子南渡河，津吏废舟船。执法将加刑，女娟拥棹前。妾父闻君来，将涉不测渊，畏惧风波起，祷祝祭名川。备礼飨神祗，为君求福先。不胜釂祀诚，至令犯罚艰。君必欲加诛，乞使知罪諐。妾愿以身代，至诚感苍天。国君高其义，其父用赦原。《河激》奏中流，筒子知其贤；归聘为夫人，荣宠超后先。辩女解父命，何况健少年！黄初发和气，明堂德教施。治道致太平，礼乐风俗移。刑措民无枉，怨女复何为！圣皇长寿考，景福常来仪。
  


《孟冬篇》
    孟冬十月，阴气厉清。武官诫田，讲旅统兵。元龟袭吉，元光著明。蚩尤跸路，风弭雨停。乘舆启行，鸾鸣幽轧。虎贲采骑，飞象珥鹖。钟鼓铿(卫)[锵]，萧管嘈喝。万骑齐镳，千乘等盖。夷山填谷，平林涤薮。张罗万里，尽其飞走。趯趯狡兔，扬白跳翰；猎以青骹，掩以修竿。韩卢宋鹊，呈才聘足。噬不尽緤，牵糜掎鹿。魏氏发机，养基抚弦，都卢寻高，搜索猴猿。庆忌孟贲，蹈谷超峦。张目决眦，发怒穿冠，顿熊扼虎，蹴豹搏貙。气有馀势，负象而趋。获车既盈，日侧乐终。罢役解徒，大飨离宫。乱曰：圣皇临飞轩，论功校猎徒。死禽积如京，流血成沟渠。明诏大劳赐，大官供有无。走马行酒醴，驱车布肉鱼。鸣鼓举觞爵，击钟釂无馀。绝纲纵麟麑，弛罩出凤雏。收功在羽校，威灵振鬼区。陛下长欢乐，永世合天符。（纲一作网。杂曲。)


《桂之树行》 
    桂之树，桂之树，桂生一何丽佳！扬朱华而翠叶，流芳布天涯。上有栖鸾，下有盘螭。桂之树，得道之真人咸来会讲，仙教尔服食日精。要道甚省不烦，淡泊无为自然。乘蹻万里之外，去留随意所欲存。高高上际于众外，下下乃穷极地天。 


《当墙欲高行》 
    龙欲升天须浮云，人之仕进待中人。众口可以铄金，谗言三至，慈母不亲。愦愦俗间，不辩伪真。愿欲披心自说陈，君门以九重，道远河无津。


《当欲游南山行》 
    东海广且深，由卑下百川。五岳虽高大，不逆垢与尘。良木不十围，洪条无所因。长者能博爱，天下寄其身。大匠无弃材，船车用不均。锥刀各异能，何所独却前。嘉善而矜愚，大圣亦同然。仁者各寿（者）〔考〕，四坐咸万年！


《当事君行》 
    人生有所贵尚，出门各异情。朱紫更相夺色，雅郑异音声， 好恶随所爱憎，追举逐声名。百心可事一君，巧诈宁拙诚。



《当车以驾行》
    欢坐玉殿，会诸贵客。侍者行觞，主人离席。顾视东西厢，丝竹与鞞铎。不醉无归来，明灯以继夕。


《妾薄命二首》 
其一 
    携玉手，喜同车，北上云阁飞除。钓台蹇产清虚，池塘观沼可娱。仰泛龙舟绿波，俯擢神草枝柯。想彼宓妃洛河，退咏汉女湘娥，（观一作灵）。
其二
    日月既逝西藏，更会兰室洞房。华灯步障舒光，皎若日出扶桑。促樽合坐行觞，主人起舞□盘，能者穴触别端。腾觚飞爵阑干，同量等色齐颜。任意交属所欢，朱颜发外形兰。袖随礼容极情，妙舞仙仙体轻。（之）〔裳］解履遗绝缨，俯仰笑喧无呈。览持佳人玉颜，齐举金爵翠盘，手形罗袖良难，腕弱不胜珠环。坐者叹息舒颜，御金裛粉君傍，中有霍纳、都梁，鸡舌五味杂香，进者何人齐姜，恩重爱深难忘。召廷亲好宴私，但歌杯来何迟。客赋既醉言归，主人称露未晞。（日月既逝，《艺文》作日既逝矣。华灯步障舒光，《玉台》作花烛步帐辉煌。举，《玉台》作接。）〔辎軿飞毂交轮。〕
〔还行秋殿层楼，御辇□从好仇，□□入侍君王，□□玉闼椒房，丹帷楚组连纲。〕


《名都篇》 
    名都多妖女，京洛出少年。宝剑值千金，被服丽且鲜，斗鸡东郊道，走马长楸间。驰骋未能半，双兔过我前。揽弓捷鸣镝，长驱上南山。左挽因右发，一纵两禽连。馀巧未及展，仰手接飞鸢。观者咸称善，众工归我妍。归来宴平乐，美酒斗十千。脍鲤(月隽)胎鰕，炮鳖炙熊蹯。鸣俦啸匹侣，列坐竟长筵，连翩击鞠（攘）［壤］，巧捷惟万端。白日西南驰，光景不可攀。云散还城邑，清晨复来还。（《复斋漫录》云：曹植诗：斗鸡东郊道，走马长楸间；陈沈炯《边马有归心》诗：弥意长楸道，金鞍背落晖；杜子美《玉宛骝诗》：顿骖飘赤汗，跼蹐顾长楸；《画马图诗》，霜蹄蹴踏长楸间。《苕溪渔隐》云：《文选》注：古人种楸于道，故曰长楸。《野客丛书》云：历阳郭次象多闻，尝与仆论唐酒价，郭谓：前辈引老社诗：速令相就饮一斗，恰有三百青铜钱；以此知当时酒价。然白乐夭《与刘梦得沽酒间饮诗》曰：共把十千沽一斗，相看七十欠三年。当刘、白之时，酒价何大不廉哉！仆谓不然。十千一斗，乃诗人寓言；此曹子建乐府中话耳。唐人引此甚多，如李白诗曰：金鐏沽酒斗十千；王维诗曰；新丰美酒斗十千；崔辅国诗云：与沽一斗酒，恰用十千钱；许浑诗云：十千酒沽留君醉；权德舆诗云：十千斗酒不知贵；陆龟蒙诗云：若得奉君欢，十千沽一斗。唐人言十千一斗类，然一斗三百钱，独见子美所云，故引以定当时之价。然诗人所言，出于一时，又未知果否。一斗三百，别无可据，唐《食货志》云，德宗建平三年，禁民酤，以佐军费，置四酿，酒斛收直三千，此可验乎？又观杨松玠《谈薮》：北齐卢思道尝云：长安酒贱，斗价三百；杜诗引此，亦未可知。仆因谓郭曰：曾知汉酒价否？郭无以应，仆谓汉酒价每斗一千，郭谓出于何书？仆曰：此见《典论》云：考灵帝未年，百司湎酒一斗，值千文，此可证也。《丹铅馀录》云：古书不可妄改，聊举一端：如曹子建《名都篇》：脍鲤(月隽)胎鰕，寒鳖炙熊蹯。此旧本也。五臣妄改作炰鳖；《文选》李善注云：今之时饷谓之寒，盖韩国馔用此法。《盐铁论》：羊淹鸡寒。《崔骃传》亦有鸡寒。曹植文：寒鸧蒸麑。刘煦《释名》：韩鸡为正，古字韩与寒通也。按《丹铅》此论，诚为有据，然诗有云炰鳖脍鲤，炰亦通。


《美女篇》 
    美女妖且闲，采桑歧路间。柔条纷冉冉，落叶何翩翩。攘袖见素手，皓腕约金环。头上金爵钗，腰佩翠琅玕。明珠交玉体，珊瑚间木难。罗衣何飘飘，轻车随风还。顾盼遗光采，长啸气若兰。行徒用息驾，休者以忘餐。借问女安居？乃在城南端。青楼临大路，高门结重关。容华耀朝日，谁不希令颜。媒氏何所营，玉帛不时安。佳人慕高义，求贤良独难。众人徒嗷嗷，安知彼所观。盛年处房室，中夜起长叹。


《白马篇》 
    白马饰金羁，连翩西北驰。借问谁家子，幽并游侠儿。少小去乡邑，扬声沙漠垂。宿昔秉良弓，楛矢何参差。控弦破左的，右发摧月支。仰手接飞猱，俯身散马蹄。狡捷过猴猿，勇剽若豹螭。边城多警急，胡虏数迁移。羽檄从北来，厉马登高堤。长驱蹈匈奴，左顾陵鲜卑。弃身锋刃端，性命安可怀！父母且不顾，何言子与妻。名编壮士籍，不得中顾私。捐躯赴国难，视死忽如归。
  



《苦息行》
    绿萝缘玉树，光曜桀相晖。下有两真人，举翅翻高飞。我心何踊跃，思欲攀云追。郁郁西岳颠；石室青忽与天连，中有耆年一隐士，须发皆皓然，策杖从吾游，教我要忘言。


《升天行二首》 
其一
    乘蹻追术士，远之蓬莱山。灵液飞素波，兰桂上参天。玄豹游其下，翔鹍戏其颠。乘风忽登举，仿佛见众仙。

其二
    扶桑之所出，乃在朝阳溪。中心陵苍昊，布叶盖天涯。日出登东干，既夕没西枝。愿得纡阳辔，回日使东驰。


《五游篇》 
    九州不足步，愿得凌云翔。逍遥八纮外，游目历遐荒。披我丹霞衣，袭我素霓裳。华盖纷暗蔼，六龙仰天骧。曜灵未移景，倏忽造昊苍。阊阖启丹扉，双阙曜朱光。徘徊文昌殿，登陟太微堂。上帝休西棂，群后集东厢。带我琼瑶佩，漱我沆瀣浆。蜘蹶玩灵芝。徙倚弄华芳。王子奉仙药，羡门进奇方。服食享遐纪，延寿保无疆。


《远游篇》 
