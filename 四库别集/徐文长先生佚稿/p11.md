<!-- { "loadSidebar": true } -->
　　獦獠一束岭南柴五叶传花自此开顾我久无倾盖语多君剩有法轮推邻园笋色班如泪客瓮梨春醉未裁尽道高阳担曲蘗谁怜有托付深杯

　　○赋得云渠篇赠亲交冯君

　　年来懒向红尘地喜与冯君结社游数片寒云迷野屐几条秋水挂高楼分为池沼摇明月获郄鱼苗打白鸥闻道十洲元不远要通一派接扁舟

　　○刘伶锸

　　片锸县车鍜者谁定知叔夜为侬锤柳边几受寒泉淬 【音翠】 花底长陪醉客嬉四大还家何用尔一时夺彼亦嗔伊古来兢诧苌弘血化碧当年若个知

　　○仲春有客登西兴镇海楼观潮寄诗答此

　　尔眺西陵展妙裁我依南郭■〈口答〉如灰徐娘洵老多情去枚叔观涛七发来片锸任埋偿酒业双鱼长跽正花开比莱庄上 【是其庄名】 门如水碧草茸抱鹿孩

　　○吴子明际访蛟门访沈嘉则诸名公

　　吴郎少小解声诗月露风云薄不为孔雀东南 【古乐府诗题】 将许偶关睢窈窕是其师忽思海畔推诸沈欲拗榴花寄一枝 【时五月三日】 不若买舟亲访郄深谈正是日长时

　　○十四日饮张子荩太史宅留别 【久系初出明日游天目诸山】 

　　斗酒那能话不延此行无事不堪怜弓藏夜夜思弯日剑出时时忆掘年老泪高梧双欲堕孤心缺月两难圆明朝总使清光满其奈扁舟隔海天

　　○五十生辰吴景长携诸子弟饷予圜中

　　回头四十九年差兀兀将身伴肺嘉 【石名太古以石为狱】 齿数真惭虚犬马枝干犹记浑龙蛇纵令百岁能余几况复孤舟未有涯多谢诸君留醉久棘墙新月上梅花

　　○雪中市楼灾 【时有新闻】 

　　千门六出枉滕翁一烬飞翚了祝融正讶琼台穿电急 【琼赤玉相沿误用耳】 忽惊海灶煮盐空余花落座凉焦额泮溜随人泣断风插汉氷心知几座昨宵新烁两高峰

　　○送周县公量判南康府 【职捕盗】 

　　鸣琴卧治正相安忽作监侯水国弹司马江州行击楫少年湖上正探丸青牛谷秘遗经在白鹿山空讲席寒余力不难兴绝学预为吾道一弹冠

　　○鸡声 【闻鸡起舞左传宾孟见雄自拔其尾问之侍者鸡自怜为牺也李白诗有何日金鸡放赦回盖以鸡竿衔赦书唐制也】 

　　夜郎词客绝羁栖江左微输饵牧羝无事着鞭谁起舞不烦衔诏正堪啼雄吭莫殉青天晓利嘴留防绣瓦齐自古擅名危不细每因吚喔首为低

　　其二

　　自许圆吭全令悳未输丹顶擅鸣皋香消几唤山牕午漏断频呼海日高杜曲尽教催鬓老秦关曾放窃狐逃翰音也是登天物肯向梧桐羡凤毛

　　○蛙声 【塪井之蛙盛谈其井中之乐以矜东海之鳖出庄子公冶长被缧再得鸟言而始雪晋书佛图澄闻塔铃自言国有大丧亡而石勒果死此诗谓乌能言则蛙鸣必是言矣且铃无情与虫鸟异尚能言今蛙有言可忽之而若聋若瞶耶但无佛图澄之聪听耳戏咏也】 

　　绿蒲池畔浑蛮语明月楼中搅客眠东海剧谭当此夜华林一问几经年鸟言雪后人应老音味清迥铃杵风吹话自悬况是含灵苦饶舌不应聋聩付茫然

　　其二

　　微虫亦藉语言通细雨黄梅处处同近水人家喧鼓吹隔牕灯火课儿童为侬作计无如哑纵我能听亦似聋寸艹尺蛇须仔细莫教花落怨东风

　　○蝇声 【后秦符坚将赦自艹诏甚秘忽大蝇集笔端巳而化为人呼长安街市泄其事又蝇能乱黑白败壁然畏蜴又能乱鸡声见齐风又小雅曰营营青蝇止于棘谗人罔极交乱四国盖以比人之谗也夜朝之朝音潮正指齐侯事四灵谓麟凤龟龙蕲州产绿龟俗云能辟蝇】 

　　报赦先来呼外市含煤欲去败连城竟窥赵壁穿廷入公向秦王遶笔鸣午曲故繁欺蜴睡夜朝直误与鸡兴何人巳堕营营穴?开枉拟蕲州买四灵

　　其二

　　时呼绿祫过关内更挟朱唇乞醉乡遶座吚嘤羣止棘乘风宛转共吹簧翻嘶晏麈香徒辟一乱辰鸡夜正长愁杀满城簪艾客兢将双耳抹雄黄

　　○蚊声

　　南熏吹涨绿胎虫插喙如芒响不穷饱嘬巳冯喧夏月哀吟翻苦怨秋风深致沁人一城市客朝摊外百瓮酰鸡晚沥中施与皮囊枯亦得只愁无计作家公

　　其二

　　秋唇应候自应花夏帐谁能障尔哗万马迎风飞箭镞片潮随雨上江沙笼巾较可蒙头睡傍耳难教借鬓遮闻道灵符能绝响欲从勾漏觅丹砂

　　○送某公迁南户部

　　马上尚书白面郎居十新喜旧周邦齐梁花月谈双燕淮海风烟隔一江积水游鱼中库板白粮红粟里人艭西台御史生祠在专待君侯与作双

　　○雪中红梅次史叔考韵

　　雪中最妙是红梅糁糁团团并作堆几点粉胭娇入座数枝浓淡巧涂腮繁华种里仍氷雪蜂蝶业中任去来醉后移灯玉阑畔嫦娥扶影上瑶台

　　○史叔考荷汀号篇

　　若耶溪水积长汀中有荷花出藻萍叶底娇歌莲女乱晚涞眉黛远山横红衣倒护双栖鸟绿濲时波一片氷结社此中应绝胜欲从何处觅兰亭

　　○潘子以落花红满地为题令赋

　　自古有新终有故从来无故亦无新风雨不禁三夜摆乾坤别换一番春醒怜灭烛逃红粉醉卧沿堤烂锦裀若使黄金能铸蔕至今桃李属安仁

　　○张封君挽诗 【杭人也种茶竹五亩于一片云所一片云南山奇石也】 

　　五亩茶园万竹纷艹堂何岁去征君紫苔漫蚀千金剑苍藓愁枯一片云级予郎官从日下人称长者隔江闻细询湖上藏舟处倘并孤山处士坟

　　○某平湖诗应索 【泗州人号筑野姓傅时知平湖县】 

　　有客携我青丝壶半侧儒冠说宦途泗上风云犹圣祖江南桑柘数平湖歌讴一国谁能借美剌邻疆亦岂徒两点传星明出宰君王连夜梦双凫

　　○予奇梅领之松客有夸予以滇者

　　客行犹记五更钟万树梅关东复东忽作波涛初雨后蔚如烟雾远看中近闻万里归人说更讶千盘薄汉雄物产绝奇安有极高昌虎珀照天红

　　○红叶

　　朱颜晚作镜中姿红叶秋娇野外枝愁绪几宵催鬓发林霜一夜老胭脂寒村半映乌栖处破屋偏堆杮烂时蓬底一稍尤妙绝渔舟绝胜蓼花维

　　○酌张氏山亭时病疟归后复自酌至醉柬此

　　隔林携榼近庭闱旧业新祥兆不违竹下彤云芝一本松间彩线雉双飞媚筵小洞迎苔出挂嶂凉絺带翠归醉后可容逃疟鬼夜深重调酒兵围

　　○风木篇应索 【凤阳人旧为南户部郎曾定控粮叛卒兹参闽】 

　　建业风烟宦邸身曾收叛卒荡京尘镐丰宅水龙飞地剑佩趋庭凤起人早岁弄雏欢不少夜风摇木涕何频近闻佐伯留闽海蜊蛤菰蒲并是春

　　○送某君之京

　　春宵灯后雪初晴抱剑封书事远行廿载酒尊皆北海一朝才子独西京棘墙付与啼边泪柳岸应愁别□莺若顾蹇驴寻好景有人说我旧游程

　　○季子宾五十 【谓贺生子第二事○有一副室】 

　　纔见青衿绀领圆五旬头白一何便通家忽巳经三世问齿真惭大九年谁见买兰秋不子从来称骥老能先两般赌胜看高手急敞茅斋备客筵

　　○长至呼大儿饮

　　冯将坐息凖归阳道吸禅呼鼻钥长双壁再回圆箧赤片葮初破卵泥黄糟醨难自曛长日豚犊能忘舐大杨百命今朝生意始一门灰槁断人肠

　　○送某君暨其伯氏还松江

　　燕市相逢巳莫春弟兄倾盖往来频海天一日归双雁柳色长亭怅几人等是苦辛尤日莫渐逢莲藕始乡津不知黄浦秋来月醉后同谁网细鳞

　　○送子肃赴三团营 【时子肃病喘人谓其行也不宜熿坑故赋此慰之戚总其旧主也】 

　　万里从戎赴朔屯新秋骑服杂凉温南人煤火满京国东道高牙壁苏门貂贱不妨吹季子剑长久巳识王孙客中如此良堪住枉说风沙昼夜昏

　　○寿王龙石二府

　　使君称寿紫虹缠舆颂台歌美盛贤铜章曾佩二千石玄发新晞六八年 【此公正四十八岁】 高誉白云留省署岁星金马旧盘旋兹辰正值称觞侯剩得蟠桃出　帝筵

　　其二

　　海国纷纷艳菊枝和风偏荐小阳时惭为桃李蒙春色喜借松筠什庆词兟?车下文章黄甲第江南财赋白云司莫言佐郡淹明府玉佩行看集凤池

　　○代某往寿

　　椿叶萱条本并芳授经和胆亦同行如何此夜瞻南极独伴长春映北堂舞彩翻嫌非具庆霞章行看出明光抽亮作颂期他日百岁流霞满玉觞

　　○送府学某师推处州 【时方摄余姚而衙多妙侍处州盛以露酿四方多来贩名金盘露郡衙对万山】 

　　扶风帐底旧吴娃把烛今番照削瓜秋露满城醅酒郡春云数片对山衙禹峤舜川题正急岭猿滩雪去何赊莫言桃李俱回首烂艹孤心一夜芽

　　○乐闲园诗 【神虎即神武也六朝以来以虎当武或因国讳耶其人司幕布政】 

　　卜筑名园别有村秪凭鱼鸟送芳尊一冠神虎悬薇幕五树鸣蝉种柳门世上督邮应不少里中亲戚岂无存归来一话何妨却抛掷晨光直到昏

　　○冯伯子新居是三月望 【居在飞来山下邻学官浮屠始居紫金街】 

　　新居明月满天街夜踏春阴若个陪一自紫金辞旧伴嬴将苍翠遶飞来红芹笑指宫墙傍白塔闲看鹳寉回未必三迁专为此却因得此恣新裁

　　○魏文靖公卮贮以梓匣辄赋 【魏公名骥萧山人吏部尚书谥文靖余觞特海螺而巳故有红螺白豨之句　杯得之水澄刘氏之先世以石米买而制如一小荷　梓木有纹曰鸳鸯锦】 

　　璆台鎏盏妙京畿若个豪家不打归旧买红螺俱粤翠新收白颡总辽豨不辞梓检鸳鸯锦那取兰陵琥珀飞莫问鲰生办不得即令办得惹翁口??

　　○俞母节诗 【无锡俞翁与母诀书氷心雪操四字母遵之教其子成进士时同知绍兴俞大夫汝成工诗故永其母者饶有雅构】 

　　藁砧一别泪阑干氷雪遗书墨未干每执寒灯看不尽独居罗帐岁将残红妆久歇孤鸾镜白发仍簪五凤冠地下相逢应有问丈夫犹自立孤难

　　○侠者

　　县门一见不通名入肆开尊侠气生却说吴中姓梅者曾过燕市吊荆卿路逢知巳身先许事遇难平剑欲鸣自古英雄成济处也应君等为横行

　　○与季长沙老师及诸同辈侍宴太平叶刑部先生于禹庙 【时老师值生日叶自太平远来亦避贺生也叶与老师昔同官南部】 

　　长沙太守西曹吏从在南都数往还旧日为郎俱白首今朝称寿对青山万松夹道将成石一水当阶恰抱环陵寝年年谒春旦偶因嘉客得重攀

　　○吴学师为白贲将军索赋　敕书楼 【楼在南昌以孝行得褒书】 

　　高楼内苑隔尘凡细雨斜通南浦帆秪为承　恩自霄汉不关招隐向丛岩瑞云偏捧啼乌树绣拱端居赐玺函　圣孝由来感麟趾风人因得撰周南

　　○顺昌诸友约陪游武夷后俱不赴道中追忆

　　胜游曾许得相亲独往仍怜旧约频饮马溪边花照水更衣树下雨随人青山尽绕官程曲紫气长留蜕骨神自识仙踪杳难觅归来笑说武陵春

　　○过许君精舍 【岱舆】 

　　高门偏自傍城隅车骑迎宾席每虚西去垂杨临大道东来流水遶清渠牕疏积曙晨摇笔花树栖萤夜映书更喜数为文字饮新秋还得慰侨居

　　○季子守宅观音莲

