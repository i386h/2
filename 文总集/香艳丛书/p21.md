<!-- { "loadSidebar": true } -->
　　判曰：小往大来，本蓄分甘之怨；母以子贵，愈深固宠之忧。不虞君子之征行，巧属红颜之薄命。机乘挂帆鼓棹之时，早定调虎离山之计。牢笼巧计，奚容不抱琵琶？亟拔眼钉，那计珍珠十斛？辱当垆而不惜，虽换马亦欣然。伤情极矣，惨何如之。勘狠毒之元凶，固应远徙；即同谋之协从，勿令网遗。 
　　一、凡妇端坐，令夫跪受刑杖，如不依从，号哭无已。拟坐以威势制缚人律：杖一百，徒三年。 
　　判曰：毒龙飞怒，白日晦而海水扬；脂虎横行，谷风生而狐兔伏。吼声正厉，鼻息敢舒？不惮协以威行，何惜律其势制。 
　　一、凡妇喜多蓄婢，每同夫对饮，不令婢立己后，恐美目之盼，向夫传情。拟坐以诱人犯法律：杖一百，流三千里。 
　　判曰：锦绣成行，勿使肉屏障后；鸳鸯罗列，莫教花陈当前。盖防对面芙蓉，密订上官之约；灯前秋水，暗邀月下之期。不知慢藏之招，实为冶容之诲。既饮人以狂药，复忌已而闭邪？尔故陷之，罪还责尔。 
　　一、凡妇毒打婢女，其夫微言劝解，便谓私婢，愈加鞭笞不已。拟坐以冤屈平民为盗律：杖六十，徒一年。 
　　判曰：毒手老拳，情难坐视；缨冠披发，势涉嫌疑。乃词以情迁，卦因变动。贪非盗璧，浪为窃金。屈法枉赃，故出故入。 
　　一、凡妇不能容妾，反饰嗔作喜，以昭贤德，愿称姊妹。无分大小，及入门非禁即卖。拟坐以欺诈官私取财律：杖八十，徒二年。 
　　判曰：梦中之兰玉未占，被底之鸳鸯难共。琵琶隔院，声己远而莫疑；鹦鹉异笼，语屡调而难觉。顾耳属于垣，趾不旋踵。王丞相之驱车，为凌诸婢；戚少保之肉袒，奚获二雏？尔乃蜜里藏刀，必欲花间逐蝶。情亦甚矣，城旦犹轻。 
　　一、凡妇与夫小有间言，便呼兄唤弟，加之强横，以宣威夫妾。拟坐以假冒官兵律：杖七十，徒一年半。 
　　判曰：日丽云闲，风忽变而成飓；波恬浪静，石偶激而生澜。巧令如虎如狼，哄然吠声吠影。遂闻猛鸷搏鹰，不啻群鸦噪凤。蠢兹丑类，勿令网遗。孰为主谋，讯明并逮。 
　　一、凡妇见夫有恙，便归罪婢妾故，丑言遍告于人众。拟坐以假公营私律；杖六十，徒一年。 
　　判曰：纸帐呻吟，遽称此风之始；竹床偃仰，遂生为厉之阶。不知闺阃之事，甚于画眉；乃以中冓之言，指为墙茨。意欲如将军体敝，因人言而驱姬；恐难同太傅暮年，以老病而放妾。假借衅端，诳诬加等。 
　　一、凡妇举动难堪，因夫稍违，便从妯娌兄弟哭诉，加以听信婢妾之言，漫不省察。拟会以越诉律：如污人名节，杖一百，发附近充军。 
　　判曰：冀握权衡在手，先以论议向人。盖因蛊惑于心，奚计含沙于口？不知盗嫂之事，犹可解也；至若通妹之诬，岂能堪乎？天谴难逃，王章莫贷。 
　　一、凡妇见婢垂髫，颇谙人事，竟不谋之夫主，擅配家奴。拟坐以屏去人服食律：杖八十。 
　　判曰：桃花含蕊，何须便嫁东风？蚌孕犹胎，岂遂扬辉北渚？预作纳履之猜，何其遽也。阴为掩袭之计，不亦泰乎？拟以重杖，抑彼机心。 
　　一、凡妇打骂婢妾，吼声震外，并骂及亲友者。拟坐以辱骂尊长律：无服笞二十，有服笞五十。期亲同胞，杖一百；伯叔师友，各加一等。 
　　判曰：虎牙横噬，岂避贤豪？烈火蔓延，宁分玉石？西楚大呼，铁骑重围辟易；河东一吼，拄杖落手茫然。鱼无耳而深藏，鸟高飞而色举。此盖司晨之牝，非特门内之妖己也。因族党之尊卑，就科条之轻重。量从分别，予以自新。 
　　一、凡侍婢垂髫者，妇恐其夫沾染，悉皆鬻卖，另觅小者供用。拟坐以略卖人口律：杖八十，徒二年。若略卖至三口以上，枷号一个月，发边卫充军，牙保人各减，并追价入官。 
　　判曰：丝柳初垂，遂惊心于黄鸟；夭桃未放，早留意于游蜂。以防微杜渐之心，作革故鼎新之计。刈菉竹以植黄杨，驱修翎而蓄蚱蜢。律以略卖，允蔽厥辜。 
　　一、凡妇知妾有妊，故使劳力，以致堕胎，并令产中饮食失时。拟坐以窝弓杀伤人律：杖一百，徒三年。 
　　判曰：海棠新放，幸有色而无香；豆蔻初含，将渐开而结实。满园春色，谁是宜男？共祝天孙，若为乞巧？甫征兰梦，旋起鸩谋。致使瓜未熟而蒂已离，木向荣而心先蠹。覆巢不令完卵，杀母必更伤儿。岂止暗地害人，是盖明欲绝后。置于徽纆，诚为允宜。 
　　一、凡妇因事与夫反目，遂即驾言宠妾，身投尼室，经宿不回。拟坐以背夫逃走律：杖一百，流三千里。 
　　判曰：久蓄疑猜，苦无半隙。稔怀怨恨，巧驾一言。禅关蓝室，允为解脱之门；妖庙淫祠，故是藏奸之薮。即非红拂之奔，难洗缁流之辱。投之有北，永绝南还。 
　　一、凡妇抓碎丈夫面皮，并啮伤肌肤者，拟坐以妻妾殴夫律：杖一百，徒三年。愿离者听。 
　　判曰：情绪偶乖，笑裂千端锦缯；幽思乍触，怒敲七尺珊瑚。狂飙发而松柏摧，惊涛轰而兰蕙损。金闺虎坐，玉润羊眠。既昧三从，须严七出。 
　　一、凡妇特令腹婢私行窥探，互相论谭，以致妇之面色，忽白忽青，微微冷笑。拟坐以窃盗不得财律：笞五十，免刺。 
　　判曰：纱窗隙底，聆潜蚁斗之声；罗帐房中，化作鸱张之态。百萤惑眼，千祟蛊心。蜀碎芙蓉，吹上桃花之面；南香含笑，如啼汉女之妆。薄笞少惩，姑不深究。 
　　一、凡妇闻妓女送夫扇巾等物，辄搜寻裂碎。拟坐以毁弃器物律，准窃盗已行而不得财律：笞四十。 
　　判曰：采兰赠芍，虽属淫靡；煮鹤焚琴，殊亏大雅。况报桃引趣，原非越水之纱；贻管呈憨，岂是江皋之佩。存之增韵，毁之获愆。 

　　工部 
　　一、凡妇置妾衾襕床第，命作窄小止堪一人独卧者，拟坐以造作不如法律：笞四十。 
　　判曰：棣棠谊重，曾传大被之风；燕雀情深，旧有联床之雅。即眉公之新式，未闻隘彼规模。非楚宫之细腰，何故减其绳尺？既稽古而无征，当按律以示儆。 
　　一、凡妇因夫欲往妾所，乃身先诱敌，及酣战良久，已挫其锋，始令鼓勇出汛。拟坐以虚费工力，采取不堪用律：坐赃论罪，杖一百，徒三年。 
　　判曰：戈矛高揭，原期用力边陲；而根本动摇，遂至奋身内寇。率罢乏之兵，将何充敌？值萧墙之变，实所伤神。罪不止于阻挠，律应坐以虚费。粤稽赃迹，虽城旦而犹轻；究厥奸谋，迅决杖以发遣。 

　　三妇评《牡丹亭》杂记　清　钱塘吴人吴山　撰 

　　吴人初聘黄山陈氏女同，将昏而没，感于梦寐，凡三夕，得《倡和诗》十八篇。人作《灵妃赋》，颇泄其事，梦遂绝。有邵媪者，同之乳母也，来述同没时，泣谓媪必诣姑所，言：“同薄命，不逮事姑。”尝为姑手制履一双，令献之。人私叩同状貌服饰，符所梦，媪又言：“同病中犹好观览书藉，终夜不寝。母忧其■也，悉索箧书烧之，仅遗枕函一册，媪匿去，今尚存也。”人许一金相购，媪忻然携至。是同所评点《牡丹亭还魂记》。上卷密行细字，涂改略多，纸光冏冏，若有泪迹。评语亦痴亦黠，亦元亦禅，即其神解，可自为书，不必作者之意果然也。惜下卷不存，对之便生于邑。 
　　己娶清谈氏女则，雅耽文墨，镜奁之侧，必安书簏。见同所评，爱玩不能释。人试令背诵，都不差一字。暇日。仿同意补评下卷，其杪芒微会，若出一手，弗辨谁同谁则。 
　　尝记人十二岁时，偕众名士集毛文稚黄斋，客偶举临川“恨不得肉儿般团成一片”语为创获。人笑应曰：“此特衍诗义耳。诗不云乎，‘聊与子如一兮’”，遂解众颐。诸子虎男载之《橘苑杂纪》，今视二女评，人语直糟粕矣。则既评竟，抄写成帙，不欲以闺阁名闻于外间，以示其姊之女沈归陈者，谬言是人所评。沈方延老生徐丈野君谭经，徐丈见之，谓果人评也。作序诒人。于时远近闻者，转相传访，皆云《吴吴山评牡丹亭》也。 
　　则又没十余年，人继娶古荡钱氏女宜。初仅识《毛诗》字，不甚晓文义，人令从昆山李氏妹学。妹教以《文选》、《古乐苑》、《汉魏六朝诗乘》、《唐诗品汇》、《草堂诗余》诸书。三年而卒业，启龠得同则评本，怡然解会，如则见同本时，夜分灯炧，尝欹枕把读。一日忽忽不怿，请于人曰：“宜昔闻小青者，有《牡丹亭评跋》，后人不得见，见‘冷雨幽窗’诗，凄其欲绝。今陈姊评已逸其半，谈姊续之，以夫子故，掩其名久矣。苟不表而传之，夜台有知，得无秋水燕泥之感，宜愿典金钗为梨枣资，意甚切也。”人不能拂，因序其事。吴人舒凫书。 
　　坊刻《牡丹亭还魂记》，多标“玉茗堂元本”者，予初见四册，皆有讹字，及曲白互异之句，而评语率多俚陋可笑。又见删本三册，惟山阴王本有序颇隽永，而无评语。又吕臧沈冯改本四册，则临川所讥割蕉加梅。冬则冬矣，非王摩诘冬景也。后从嫂氏赵家得一本，无评点，而字句增损，与俗刻迥殊，斯殆玉茗定本矣。爽然对玩，不能离手。偶有意会，辄濡毫疏注数言。冬釭夏簟，聊遣余闲，非必求合古人也。 
　　《还魂记》宾白，间有集唐诗，其落场诗，则无不集唐者。元本不注诗人姓氏，予记忆所及，辄为注之。至于诗句中，多有更易字者，如“莫遣儿童触琼粉”，作“红粉”；“武陵何处访仙乡”，作“仙郎”。虽于本诗意刺谬，既义取断章，兹亦不复批摘也。 
　　右二段陈姊细书临川序后，空格七行，内自述评注之意，共二百四十字，碎金断玉，对之黯然，谈则书。 
　　向见《牡丹亭》诸刻本，“诘病”一折，无落场诗，独陈姊评本有之。而他折字句，亦多异同。靡不工者，洵属善本。每以下卷阙佚，无从购求为怏怏。适夫子游苕，霅间，携归一本，与陈姊评本出一板所摹。予素不能饮酒，是日喜极，连倾八九瓷杯，不觉大醉。自晡时卧至次日，日射幔钩犹未醒。斗花赌茗，夫子尝举此为笑噱。于时南楼多暇，仿姊意评注一二，悉缀贴小签，勿敢自信。积之累月，纸墨遂多，夫子过泥予，迋许可与姊评等埒，因合抄入苕溪所得本内，重加装潢，循环展览。笑与抃会，率尔题此。谈则又书。 
　　同语二段，则手钞之，复自题二段于后。后以评本示女甥，去此二页，折叠他书中，予弗知也。没后，点检不得，思之辄增怅惘。今七夕晒书，忽从《庾子山集》第三本翻出。楮墨犹新，吷然独笑。又念同孤冢埋香，奄冉十三寒晷，而则戢身女手之卷，亦己三度秋期矣。怅望星河，临风重读，不禁泪潸潸下也。吴人记。 
