<!-- { "loadSidebar": true } -->
　　周子道通卒於唐府，归葬於宜兴，其子有征，以其执友黄门古庵毛先生之状来乞铭。古庵状曰：君讳冲，字道通，姓周氏，号静庵，常州宜兴人。曾祖士原，祖海，考钦，号慎斋，妣徐氏，生君於邑南舍。儿时不好弄，恒侍父兴寝不怠。稍长，从仲兄衢授尚书，补邑庠生。正德庚午，领应天乡荐。明年会试中乙榜，授江西万安训导，身率诸士白当道，建四门社学，萃子弟居业，而升其秀者於泮宫。旌孝子刘静，以惇风教；刻孝经则误、养正群书，以代口授。庚辰，用御史徐赞荐，铨授湖广应城县令，朔望则召耆老询利弊，门设二筩，署一曰疏通民情，一曰愿闻己过。立十家牌以弭盗贼，东建谢上蔡祠以风文学，西创常平仓以备赈恤。酌邑正之宜若乾条白巡抚秦公，公曰：「可以为永式矣！」俾榜堂左。刻遵道录、唐录、上蔡语录、心政启钥，颁训士民。嘉靖壬午，当道疏君耳疾，铨司改邵武教授。其教如万安加密焉，创联属会友，约以资进。修复乡贤游先生祭田，搜集遗书，付厥裔孙景寿。督学端峰邵公锐重之，与之论学及博约知行之说，益叹服。乙酉，进唐府纪善，屡以正学启王。寻上定志修学以防逸豫疏，又上修德裕后十二事，而明圣学、近正人二条尤切，王敬重之。乞移半禄养母，阅岁，念母老，假使符归省。越庚寅，藩府以檄来征，母命之曰：「唐藩恩不可忘也。」屡促行，黾勉复任。举会极约，作希颜日抄议，酌行横渠井田遗制，未遂而止。壬辰，王疏荐曰：「周冲心志通明，操持端谨。」诏加五品俸级，储长史缺。八月得疾，将瘳，闻母讣，号恸转亟，卒，实二十二日也，享年四十有七。王诔之曰：「天夺藩珍。」上下咸哀伤之。配赵氏有贤行，千里扶衬来归，哭临如礼。子一，有征。女四，孟适储官，仲许聘庠生尹志伊，叔未聘，季许聘江阴朱某。将以卒之又明年甲午十二月某日，窆某里新阡。君资禀纯明，心神凝静，始为学，铭其牖曰：「存心为为学之要，知耻为入道之机。」其志趣可知已。在庠，从颐山吴先生学。在万安，闻阳明王先生讲道於虔，亟往受业，闻求心致良知之说，以圣贤为必可学，以存天理去人欲为下手功夫。自应城之京，复受学於甘泉湛先生，闻随处体认天理之要。之邵武，授诸生以二先生之学，信从者众。尝遣门人米子荣辈质疑阳明，问答具传习录中。自唐府归省，复往见甘泉於南雍，益得圣学之实，语同志曰：「湛先生之体认天理，即王先生之致良知也。」因偕同门蒋子信集师说为新泉问辩录，暇则行乡射投壶礼，士皆敛衽推让。泾野吕子、东郭邹子为世通儒，咸相交往，称有淳雅气象。予辱道义切磋甚久，论辩知行、敬义、慎独之训甚悉。来书略云：「学以成身而已，其要只在慎独。博约知行皆慎独功夫内事目也。凡学须先有智识，然后力行以至之，则几矣。」又云：「来讲学须脚踏实地，敬义夹持，此为己规模大略。夫君子之学，终日终身，只此一事，盖理不外乎一中，即吾中正心是已。无事时戒惧，照管吾中正之心而常存；有事时亦只戒惧，凡事循吾中正之心而不杂；是谓敬义夹持。心外无理，理外无事，学者知不可须臾离，又何患脚踏不实乎？」时巡抚陈公延予与君主道达书院教事，辞避再三始就。揭白鹿洞规，而充广之士多兴起，又阐敬一箴为会极约。闻阳明丧，与同门黄子云淡仿先哲作师服议，以正学诲诸子弟有容辈，属望甚切。大率君之学，笃信二先生之道，复谕於诸同志，所谓知行合一、敬义夹持、体认天理，尤为切要。造诸平实，行履纯固，庶几高明矣。使天假之年，则优入道奥，丕显前谟，当大有所就，惜不及五十而卒。悲夫！甘泉子论曰：「昔钟期死，伯牙为之破琴；颜渊死，孔子以为天丧予。师友相知相遇之难，尚矣！予观毛黄门古庵先生所为状其亡友周纪善冲道通之行详焉！是故於游於阳明，订於新泉，知行博约，究其指归，知其学矣。於万安、邵武，联属会友，遵道之刻，唐录之编，知其教矣。尹於应城，设筩求言，立甲弥盗，知其政矣。新泉问辩，会极投壶，横渠井田，知其志矣！启王正学，定志修德，亲近正人，知其用矣！」甘泉子喟然叹曰：「昔孔子告哀公以颜回好学，不幸短命死矣，今也则亡。若吾道通者，四十七而死，世岂有如道通好学而短命者哉？人或以道通聋疾而易之，夫天下之不聋者，不知几万亿，而其心之不聪，老死不复有闻，乃真聋者也。若夫道通聋於耳，不聋於心，古有之者，徐仲车其人耳！」又曰：「道通昔在辛壬之岁，因其兄医士卫见予於金台而问学焉，予为祭酒於南都，道通又舍官归省，从於观光之馆，讲於新泉精舍，师友切磨於嘉会所。至今规条在石，予每视之恻然！道通不敢背其师而忘其言，然其真心听受以求实益，其异於死守门户以相訾而不悟者，远矣！至於体认天理，求大中不踰之矩，入自然之门，立的於勿忘勿助之间，今则已矣，安得起道通而与之究竟斯义哉？」因按状感慨而为之说，系之铭，俾刻於墓。铭曰：於乎！生之难，学之难，成之难。奈何乎天！於乎！道之通，道之穷，穷之，命也！夫奈何乎！道通。甲午十一月初四日 
　　
　　赠文林郎南京河南道监察御吏梁君墓志铭 
　　
　　呜呼！此赠监察御史梁东墅先生以和韶之墓，墓曰「永寿之乡」，厥考乐淡先生曰信之兆右。乐淡为庠生，以毛诗名。厥祖曰道佑，是为判乡。厥曾祖碧溪翁曰马庇。厥五世祖曰溢民，来家於广，皆出五季荆南隐士震之裔。厥配区氏，厥继何氏，有子世骠、世驭。驭游番庠，骠举乡试，登辛巳进士第，擢南京河南道监察御史有声，圣皇御极沛恩，褒东墅如其官。骠应房，与甘泉子游，盖因论其世曰：「先子昔在正德乙亥，不幸五十六而逝，骠之禄弗逮养於先子也。先子之行弗彰於世於后，骠之罪也。先子虽弗肆力於学，而天性寔笃，有懿其行，先生幸能赐之铭乎？」甘泉子曰：「吾虽不文，愿闻其懿。」梁子曰：「骠之有今日也，先子成之。故骠之始学，即日课书史数章，揭之於屏以验勤怠，其教育有如此者。」甘泉子曰：「其慈足称矣！」曰：「先子之事大母郑也，旨甘必备，出返必面告，疾病必侍卧，敬养弗惰。其奉先也，因楼为祠，朔望必拜，祀事惟恪。」曰：「其孝敬足称矣！」曰：「先子伤痛早孤，事二兄视其父，克敬克谐。周长兄之丧，完其婚嫁，以不食言。教次兄之子犹子，俾鳌也有成，以举於乡。」曰：「其友爱足称矣！」曰：「先子刚直豁达，弗事边幅，正色以折人之非，尽心以谋人之事。见忤者服其公，健讼者消其侮。」曰：「其信义足称矣！」曰：「先子周人之贫，虽受欺负而不以悔，闻亲友疾病患难，则中宵往救而不以为难。」甘泉子曰：「其仁足称矣！是亦不足以铭乎？然吾久不铭，吾之铭，以应房之贤也。」铭曰：「凡物之硕，必丰其根，地之不厚，厥生弗蕃；而况於人，有裕於后昆。故天马之胎，堕地超先。或谓神物无种，夫岂其然？夫岂其然？」 
　　
　　明故白龙先生杨公墓志铭 
　　
　　白龙先生，衡山人，姓杨氏，讳时荣，字仁甫。少有奇思，长益隽发，因戎籍居贵州之平越。弱冠以春秋魁云贵，屡试屡屈於春官，乃以归咎於学。居京师，广益於天下之士，凡六年。曰：「学艺精矣！」及试复屈，乃以归咎於命，进取之念遂衰。庚申，父少参公遵卒，哀毁特至。东房灾，逼於正寝，己独抚柩号天，俄而返风，柩得无恙。奉太夫人孟氏甚孝，有疾则日亲汤药，及剧，则焚香祝天，愿以身代；梦神人道之方，乃治药进之，疾遂瘳。人皆曰：「孝诚感格於天矣！」乃居母之丧，哀毁如初，葬则倚庐墓傍以哭，凡六年不忍舍去，终日读书，超然有得。尝祭墓，途遇恶少十余人，其一指谓其党曰：「此积善杨举人也。」时寇盗充斥，方劫邑，家徒奔散，君独扶孟太夫人在堂。贼将拥入，其首指之曰：「此善人之家尔！勿犯。」人皆曰：「其德孚於恶人矣！」张吏部志淳於君同乡榜，致书劝之就选，将处之善地，君固辞之，以已。志常乐幽居，不轻入公府。厌世儒多自标榜，以敬义之学闇然自修，肃恭收敛，亵服不以出，邑人无不敬惮之者，当道大夫之东西过者，无不延问焉。卒於正德辛巳，年六十一。厥配南都马千兵之女，生二子，继为庠生，先卒，续入粟为国子生。三女，皆适士族。续将以某年某月日葬於某之原，其季婿应天府丞唐公凤仪以廖大行珊之状来谒铭。铭曰：「世方奔奔，而独泯泯。诚孚乎天人，而不能以一第而致身。长揖交游，脱蹝缙绅，飘然衡山之云。吁嗟！白龙其谁与驯？」 
　　
　　梁母周氏墓铭 
　　
　　维岁癸未，南海之兰石梁子伯纲既举进士，试政兵部，闻母丧，将归奔，衰绖麻履徒踵，因陈元白以见甘泉子曰：「廷振，周出也，以不德延祸，今闰四月二日倾逝。归葬有期，敢谒先生之铭，以缓不德之罪。」甘泉子既受而退，喟然叹曰：「孝哉！梁子，吾犹及奔丧而致孝者矣。自若人奔丧，而若无玄服而黑围，乘马驰驰谒於东西也，而讣闻之礼坏。自若人及城半里，而违家燕语以终日而后入也，而望家则哭之礼坏。自若人大饮而矧齿易服，以就宴而莫之恤也，而居丧之礼坏。夫礼之坏也久矣，不图梁氏之子独存其礼也。衰绖麻屦徒踵而见，我昔闻西樵方子道其贤，乃今得其孝之始如此，则其归奔而忧居者可知矣。虽然，其子之孝，必其母之贤也，其殆可以铭乎！」元白曰：「吾邻里也，吾知之。周孺人，濂涧处士出也，自景泰之甲戌至嘉靖之癸未，厥生七十年而以正终，孝慈贞静者若一日。及笄而归，克相夫子，以柔济刚，杵臼酒浆，绩纺衣裳，勤俭以昌，其妻道有如此者。孝事姑姚，敬养不怠，粢盛苹蘩，以洁祀事，其妇道有如[此者]。妯娌姒姑，无有言间言，慈恤贫苦，食饮弗吝，其仁睦有[如]此者。廷振、廷抡，教有义方，以内外严，成兹远大。四女有归，各率闺范，其母道有如此者。」甘泉子曰：「如其贤！如其贤！夫坤顺承乎天，以孳万物，若孺人淑质，其有合矣乎！」铭曰：乌乎！其孝，乌乎！其慈，有感其机，匪惟其慈，惟家之宜，以大其基。 
　　
　　明赠文林郎南京云南道御史默斋田先生配俞氏合葬墓志铭 
　　
