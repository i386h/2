<!-- { "loadSidebar": true } -->
　　謇吾好此竒服兮集菲菲于众芳采芰荷以为衣兮被薜荔以为裳惟兰之为佩兮忱古人之所孰无滋而有刈兮树九畹于沅湘年既深而日茂兮玉茁芽之琳琅岂薮幽之长处兮占托根乎帝之乡曰嘉卉之闻世兮待重丽之大眀纫之以佩不负其香不纫于佩于兰何伤纚纚兰寔君子之良扬廷彚征邦家之光
　　云屋辞【有引】
　　云屋上人受业白下大云院简黙静重真方外士又于院事有所兴作不愧佛者与予相好也作云屋辞以贻之且邀能文事者共赋焉辞曰
　　隂阳聚兮油油出山川兮被于九州其仁如尧兮覆我下土谷我氓兮有年以雨云之归兮密奕宿我檐兮依其屋极友方外之无心兮于焉憇息万物自遂兮繄予何力有华者榱云分半间号为云屋何日而还湫有蝮兮林有虦与尔遯思兮无有后难云屋兮云屋山中兮多福世汹汹以劳生兮吾将从子于桥之隂于涧之曲
　　陆氏四子字辞
　　客有过予诵陆侯之贤曰兹非岂弟君子干禄岂弟者乎既又及其子弟之美曰兹非维其有之是以似之乎于是厯举其名若字属予为之説予应之曰字之有説未古也古者冠而字之三加皆有祝字之辞祈以成人之礼也予请仿其辞以绎其义亦犹行古之道欤客曰唯唯爰叙以辞曰
　　有形有名品彚皆然人炙万物字以表贤约情尊性毋使或偏顾名思义犹佩韦咨尔伯经理贵持循智贵流转经则守常权则通变人之大经三纲五典入孝出弟尧舜非逺咨尔伯阳乾坤清明万象开张阳徳君子纯粹善良郊麟薮凤惟时之祥自强不息无怠无荒咨尔伯瞻颙颙敬慎威仪禔身过者属目防华嶙峋争快先覩卿云景星望而弗畏茂誉曷腾咨尔伯凝道在吾躬学以聚之弗积于己用奚由施凝道之端实本于学俛焉尽力徳修罔觉嗟嗟四子陆氏之英必振其宗必洪厥声吴有伯言才兼文武唐有敬舆参决可否将相之门必复其初无念尔祖以培庆余










　　麟原前集巻十二
　　钦定四库全书
　　麟原后集巻一　　　　　　元　王礼　撰序
　　白云图诗序
　　嘉兴王君可及之丞永宁也政清事简时娱情翰墨形诸咏歌率多怀亲之作古酃贰令张君宗顔为作白云图县之官署以寛其离忧而徴言于余余其将何以辅仁哉昔狄仁杰授并州法曹而亲在河阳及登太行反顾白云孤飞曰吾亲舍其下于是仕宦而思亲者千载以为美谈噫吾意梁公于斯时也身縻爵禄而心切定省怀哉怀哉极目天末其思亲也当何如哉卒之勲业昭于时声称垂于后赫赫在人耳目如昨日由此观之士君子之含悲茹辛离亲戚弃坟墓以效用于当时者志必有在非徒干升斗之禄而已也今王君以儒术起家作宰岩邑偕偕朝夕违亲于二千里之外衣冠枕簟之适其宜羶芗滫髓之备其养者皆不得以躬眂如之何勿思虽然忠孝一理也能忠于君者即孝之移故莅官不敬曽子以为非孝可及勉乎哉异日使国人称愿曰幸哉王氏有子如此庸非孝之大者乎逺迩之士得于见闻者咸因图以咏其孝思余故序其概以为劝云
　　白沙吴氏族谱序
　　大传曰亲亲故尊祖尊祖故敬宗敬宗故睦族説者曰人爱其父母则必推其生我父母者祖也又推求其生我祖者则曾祖也尊其所自来故敬宗敬宗故睦族穷困者收而养之不知学者收而教之此宗子法也所以管摄天下人心厚风俗使人不忘本耳今宗法既废士大夫家亦惟明谱系辨昭穆以广亲亲之道而已尝观虞夏商周禘郊祖宗其推而上之报本或至于数十世之上推而下之广骨肉之恩至于无穷故周公兼制天下其称兄弟之国者十有五人称姬姓之国者四十人皆爵命之使传国于后世当其时也有分封之荣有锡财之厚未有专享前人之泽者也栾郤胥原狐续庆伯降在皁隷叔向亦以为晋忧今之欲明谱系表世族者可不以古人之心为心乎西昌白沙之吴源于禾川其为显族也旧矣名贤之序其谱者众矣逺孙茂卿又合禾川之谱而重修之此尊祖敬宗之心也茂卿崎岖兵乱间埀三十年一还故里卓尔有立以无忝所生族姓之在俘虏者悉收完之此叔向之忧也穷乏之不能自振者因可利而利之亦成周分锡之惠也易墓祀祖无间于阖族之间不遗乎数世之上非三代报本追逺之遗意乎茂卿不有古人之心也哉虽然在其族者茍能以茂卿之心为心谨其身亢其宗吴氏有不复兴矣乎某于吴婣戚也故序其后以规
　　魏徳基诗稿序
　　古者风俗淳美民情和厚故发于声诗虽下至闾阎畎亩羇夫愁妇无不由乎衷素当歌而歌当怨而怨其言皆足以动人是故髙者黄河太华低者寒泉絶谷大者钧天广乐小者幽琴遗响遇之而神怡聆之而兴逸非若后世摹仿步骤仰探乎风云月露之滋华俯掇乎草木鱼虫之品类及玩而味之求其戚戚于我心者未之有焉何也发之者非其真心也嗟乎安得能吟之士与之诵诗三百以涵养其性情之本哉钱唐魏徳基以清才茂誉出仕于时司征于吾里之永和其为人也一介不取予氷有时而让其清蘖有时而畏其苦进思忠君而退思报母若是非其本之既立者乎故其为诗也随意之所欲言而非众之所能言无摹仿无蹈袭异于世之爱惜情思者逺甚使因吾説而推之涵泳乎国风雅颂以为之本沈浸乎汉魏晋唐以为之佐岂不愈有过人者哉徳基数以诗视余余既得其诗且慕其为人方将采之以观而余友夏彦琛又以序请余故序其稿如此而深以诗之大成者望于徳基焉
　　赠刘学云序
　　古称王谢家子弟盖风气自与常人殊其阶庭之间闻父兄谈经订史评论人物商略世事以至医药卜筮众技之说莫不入耳注心视龊龊之士夐异吾庐陵湏溪刘大博从子云西先生经济之外杂学尤博洽晚以利济为心富蓄良方嗣子学云以前人心为心多所记忆余友李夀朋尝患疽腰胁学云用药治之拔毒荄去死肌不数日奏功而不伐善因记学云尝与予谈其尊父以暖木杖赠虞阁老篇章徃复前辈风流依约可见今又因其一技之善而知其他美之得于阶庭者有未易窥其涯涘也或曰昔人以主痈疽讥宣父子于学云何与之深耶余曰否否是疾也豪杰之士怀忠抱愤徃往有之不遇良医饮恨以没使学云生于楚汉争雄之际而范亚父得一遇之则亚父之生死未可知而楚之存亡未可决可谓其一技而少之哉苏子曰増不死项羽不亡当时茍有良医能续一贤之命脉则一贤能续一国之命脉世称上医医国殆此之谓欤夀朋徳之而徴言以报予故着故家子弟之所以异于人而非世俗之以医名者比也学云一字龙渊云
　　送王石序
　　余观古昔英伟特达之士其乗时立功虽事之至难至重揽为己任而不辞迨夫机防既殊察防知变则一切弃而去之如委蜕此非识趣之髙深谋逺计过人者哉鸱夷子之寄迹五湖留侯之从赤松子游可谓晚节末路能自全者矣当斯时也想其视富贵如聚沫视功名事业如石之蕴火撃焉而暂发其来也适然其去也脱然岂有几防迟留顾惜意哉袁之古蓱有簮缨之裔曰王氏往余举于鄊其族石为江西行省知印邂逅钟陵逆旅知其意气奋发志于功名者也后乗时积官至理问人服其能而风尘澒洞不相见者二十余年矣近嵗乃闻有以地理之术称于吾郡询之石也其貌苍然其鬓皤然而胸中耿耿者尚在也嗟夫谢圭组之荣乐林泉之趣其登山临水悠然遐瞩不过寄其泛五湖从赤松之兴耳时之人岂真知石哉今年夏留余溪上逾月将归古蓱赆以言者浮于货顾何补于石而犹若有望于余者余故叹其识趣之髙同符古人因序以赠虽然秋髙气清尚当携一筇与子履羣玉之峰以观乎旷邈防嵝之融结也子姑往
　　石门隠居序
　　予旧闻汶原王氏在宋有胄监弟子员曰梅边先生忠义孝友人也诵其文想其人恨不同时执鞭焉后尝过其里树林蓊蔼云烟相滋蔚乎在望知故家乔木尚无恙也又恨阶庭兰玉未尝挹其清风虽欲访断简遗编以证文献其道无由近留郡城始识其诸孙子琛温乎其容蔼乎其言令人益慕其先内附初帅帅师至安成多子琛之才俾籍民为军而授之长子琛曰下里丧乱之余民存者半若复驱之从戎则田卒污莱闾井为虚推所自来咎将有归矣吾可贪一日之浮荣而使一鄊受实祸乎于是力请于帅愿输赀以助军储以寝籍民之论里中今日耕食凿饮长子老孙弗离土宇有不徳子琛者哉洪武八年筑室于故址既成命其子曰室幸茍完持家诒谋在汝而已石门马峰先母有丘焉其下山崇而水清境幽而趣逺别营环堵之宅吾将佚老乎其中既又撷其景之胜者有八而赋咏之士友相率遂歌以扬隠居之美而徴余序之予观子琛志行才业使效用于今世岂无可观顾乃崇恬退之风以利其鄊人笃孝友之实而绳其祖武若斯人者吾见亦罕矣又恶得爱于一言哉遂为序其槩而复歌之歌曰石门兮崇崇我所思兮在于马峰缑山瀑泻兮夏沍桃源花炫兮春融啓逸思兮樵夕唱发深省兮寺曙之钟山雪霁兮嵗又冬宻赛北岭兮有梅有松何所独无佳趣兮我奚逐乎尘踪于嗟轩冕兮戕子之躬彼咸闯夫宠之门兮孰知余之所从揽胜取适兮隠居以从容离世之士兮逸民之风
　　夏刘氏族谱序
　　民之初生得姓受氏以来不知歴几百世显之极者其后必防防之极者其后必显宗法既废谱系不明虽身为名贤之后不自知也显者果可羡而防者果可忽乎近时勃兴者多畔本生而援世族以号于人曰是吾宗也尊者叔之兄之卑者弟之侄之而世族之后艳其势利而甘于自鬻者亦以为然于是谱牒阀阅有不足信者矣吁可叹哉夏刘氏原于安成固冈始祖偃南唐保大间徙庐陵夏于今四百余年矣学者荐者累累不乏而仕者类贰令而止仕宦不甚贵业产不甚丰同姓之勃兴者鲜有羡而援之而其子孙多嗜学亦不肯艳于势利贬损以下人谱虽不修吾知其不混淆也审矣其孙述以其尊府楚山公有志未就遂继述而修之深恨名贤序语烬于宋元之季既而逺宰山阳书问必以征余序谱戒其弟今山阳又迁洋县而余未偿宿诺愧负多矣虽然族在于广孝弟之心而不在于谱谱在于明昭穆之次而不在于序予之序斯谱者不冺山阳尊祖敬宗之诚亦使世之人知畔援为可耻而艳于势利甘自鬻者为可僇也譆
　　湖山云隠序
　　南昌为江右雄藩湖山之胜甲于他郡然古往今来揽其胜者则殊尚忆承平时东湖百顷澄沦涟埀杨匝堤烟云缥缈亭榭隠映如画宅其幽者婑媠充于后庭絶尘实于外廏声乐不絶于堂庑烟火不熄于庖厨虽古金张无以过之然去之二十余年白纷重游荡为虚莽新人无复有知之者迨问孺子亭祠儿童咸指以相告栋宇年深勿替益修因念孺子知汉厦将倾非一木所支躬耕湖畔以食其力与株块何以异而声称至今过其地者挹髙风千载之上思见之而不可得辄迟回俯仰乆而防去湖山亦以之而重此其故何哉同邑有曰升云者予同姓也侨于南昌揽湖山之胜而搆室焉湖光云影郁然几席于是字其颜曰湖山云隠大夫士亦有以咏歌之予虽未识升云而知其志有可尚矣虽然隣湖山而揽胜者非一人也升云于予前所言者抑知所决择哉其友庭宾言其善事亲喜宾客又绘图以遗之予故乐而为之序
　　送李学则立孙后重游防昌序
