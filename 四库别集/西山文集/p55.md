<!-- { "loadSidebar": true } -->
　　赐通奉大夫参知政事兼太子宾客娄机感疾乞许纳禄不允诏
　　勅具悉昔太公既老犹起海濵留侯虽病彊辅太子朝有华髪之良国之福也岂以晦明风雨之不常而轻聼其去哉已诏有司予卿朝谒之告卿其颛精神近医药以自辅归荣之请朕未欲闻所请宜不允仍给假十日赐杨次山辞免新除少保进封永阳郡王加食邑食实封恩命不允诏
　　勅具悉三孤之官贰公化朕未尝轻以授人也而况茅土之封自元丰命曹佾之后施诸后族越不过六七人今朕因青宫册礼之成既擢卿于亚保之位又以累朝待元舅者可谓不世之荣殊常之遇矣非卿老成静重蔚有令德朕敢以天官为私宠乎徃祗朕恩圗所以称此者循墙之避宜畧常文所辞宜不允
　　再赐杨次山辞免恩命不允诏
　　勅具悉昔在东都有贤戚曰隂识以椒房同气之重而能谦冲自处为世祖所嘉尚毎指之以敕戒贵戚激厉左右焉今朕有卿亦犹是也储闱受册推恩外家顾惟亲贤畴出卿右三孤之拜王社之封所以褒表耆德为戚里劝也朕命不易毋庸固辞所辞宜不允
　　赐潭州观察使知閤门事兼客省四方馆事兼提防御前忠佐军头引见司杨谷辞免皇太子受册了毕除承宣使恩命不允诏
　　勅具悉朕尝阅东都之史见明德马后抚育储嗣之功着在简防焜燿来世未尝不深嘉而屡叹也粤予元子蚤正春宫保惠扶持备殚劳悴皆至哉坤元之力其眡汉事尤有光焉典册告成防恩外属惟卿伯仲夙着贤称富贵无自满之心忠孝有兼全之莭若时留务实亚斋旄肆繇察亷并命褒陟书不云乎用德彰厥善朕之宠卿盖庻几乎此卿其何辞所辞宜不允
　　赐朝请郎试尚书吏部侍郎兼修玉牒官兼侍读兼权给事中许奕乞川蜀待阙州郡差遣不允诏
　　勅具悉昔萧望之以谏官补郡吏不忘雅意之在本朝吕元膺繇给事守同州复以谠言而留左右朕惟宣帝忧民之切不如宪宗纳諌之明若时近臣可使轻去卿以有用之学不穷之材冠多士于临轩之初践禁涂于更化之日其侍经幄以正道沃朕心其摄闱以忠规禆朕聼方有赖批鳞之直可遽为叱驭之行其安厥官益励尔操使朕无愧元和之主卿亦有光先汉之臣何必守藩乃为报国所请宜不允
　　赐特进观文殿大学士提举临安府洞霄宫钱象祖上表再辞免特授少保依前观文殿大学士充醴泉观使加食邑食实封恩命不允不得再有陈请诏
　　勅具悉朕建储之始稽用旧典命二三大臣并职辅导于东宫卿以台衡之尊兼师傅之重须眉皓然衣冠甚伟有如绮里之侍宴席訚訚恻恻屡有谏正又如张酺之在经帷朕甚嘉之虽去国之乆未尝忘也肆因显册之成命晋孤卿之秩诗不云乎无言不讐无德不报朕心盖庻几焉毋庸固辞咈我眷意所辞宜不允
　　赐正奉大夫守吏部尚书兼修国史兼实録院修撰兼太子詹事曽防乞令谢事归养沉疴不允诏
　　勅具悉朕惟昔之贤哲轻弃轩冕勇徃不囬其説有二或时君信道弗笃不足与有为或同列甚贤者多不去则有咎故二防享知止之乐香山全退传之名今朕虗已待贤常若弗及众正在列不以小人参之士而无志当世则已茍诚有志可失斯时况卿位冠从臣责任不为不重职居宫尹宠遇不为不优一旦浩然欲去朝廷而傲山壑固足以遂卿考槃之志独不使朕获权舆之讥乎所请宜不允
　　赐起复正议大夫右丞相兼枢宻使兼太子少师史弥逺乞归田庐补还服制不允诏
　　勅具悉在昔昌陵兴帝王之业惟时赵普建社稷之勲夺哀情于艰疚之初蠲起复于祥除之日未闻有请欲许终丧兹故实之甚明在信书而可攷卿为硕辅系国世臣以忠纯不二之心奋刚毅必为之节力陈至计正储闱少海之尊躬蹈危机安宗庙泰山之固粤从人望登拜台司有调娱中外之功有经理乆长之防岂容顷歩轻去朝廷矧礼极哀荣既事亲而无憾则义均休戚在体国以宜先益坚致主之心庸副教忠之望所请宜不允
　　赐焕章阁学士通议大夫知江陵府充京西湖北制置使李大性辞免除寳文阁学士依旧知江陵府充京西湖北制置使不允诏
　　勅具悉朕惟荆襄上游屏蔽南服间者边事之兴被兵为尤甚生齿流散田菜多荒盖尝喟然西顾而叹曰孰能为朕劳徕还定俾复其旧乎卿以法从之英首任阃寄抚柔逺近得江汉之心政声流闻朕意以怿维昭陵圗书之府邃在西清俾卿职其间庸示风劝徃服朕命益绥吾民庻无负褒表之意尚何以辞为所辞宜不允赐起复正议大夫右丞相兼枢宻使兼太子少师史弥逺再上奏劄子乞归田里补还服制依已降指挥不允不得再有陈请诏
　　勅具悉大臣之义与众庻不同多事之时视承平亦异夫既任安危之责则当权轻重之宜卿世秉钧衡望隆柱石以身狥国昔尝捐家族而弗辞移孝而忠今可执亲防而为解矧岁月将临于祥禫而哀荣备极于始终其在卿心夫复奚憾顾今朝廷之上有宵旰之忧朕方喟然思与济此尚念倚毗之切勉恢康人之圗庻允答于民瞻亦有光于慈训所请依已降指挥不允不得再有陈请
　　赐正议大夫参知政事兼太子賔客娄机年齿衰耄疾病易生乞许纳禄不允诏
　　勅具悉朕以卿为天下之老有大臣之风越从众言擢在二府所资从容论道之益非有奔走宣力之劳何为上章欲致厥事昔毕公弼亮四世而克勤小物卫武九十在位而以礼自防卿年虽髙未至于是其思国计之重甚于身谋民瘼之瘳急于已疾勉狥大义勿复有云所请宜不允仍给假半月【来奏云有不堪奔走之言】
　　赐太中大夫守尚书户部侍郎兼详定勅令官兼权工部沈作宾乞效官偏垒不允诏
　　勅具悉夫乗人之车者任人之患食人之禄者分人之忧卿职在论思谊同休戚属兹多事之际当以尽瘁为心云胡上书遽欲自佚昔王事靡盬诗人有不遑将母之叹今卿所遇固异于斯进则启沃朕前退则怡愉膝下茍能报国自足悦亲尚思勉于功名庻兼全于忠孝所请宜不允
　　赐正奉大夫参知政事兼太子宾客楼钥辞免同提举编修勅令恩命不允诏
　　勅具悉朕惟我朝之旧章最得先王之遗意以道揆权法守故能脗合人情之公以儒者议刑名故能深原天讨之用长我王国不在兹乎卿蚤践朝行乆勤属笔晚参政路尝与提纲惟心平可以酌律令之重轻惟学博可以订古今之防革兹焉申命亶谓得人勉终已试之功毋以不能为解所辞宜不允
　　赐华文阁直学士朝请大夫知福州充福建路安抚使叶时乞畀宫观差遣不允诏
　　勅具悉朕惟前日守将屡易之弊至于居官数月輙迁有新故更代之烦而失上下相安之美朕甚厌之故尝深念纵未能复唐虞九载之制独不可因任赐书如神爵五鳯间乎卿性资粹明学问渊博顷劳法从出镇全闽以忠厚及物之心施平易近民之政曽未期年逺近爱之诗曰岂弟君子民之父母卿既庻几乎此矣顾不少留以绥朕赤子可乎勉安厥官毋咈朕指所请宜不允
　　赐保康军承宣使左骁卫上将军镇江都统兼知扬州淮东安抚使毕再遇乞畀在外宫观差遣不允诏
　　勅具悉朕闻立功名易保功名难究观徃昔将帅之臣克自祗畏雍容进退不失令名者曽几人哉盖矜功则志易骄怙宠则身易危其势然也卿防自戎行乆董师律威震夷貊勇闻江淮而能慕古人知止之风察天道亏盈之戒便朝入对亟请奉祠可谓善处功名之间矣然而旅力方刚精神尚强当勉未为之勲业益思无负于恩荣姑徐尔归徃聼朕训所请宜不允
　　赐通议大夫试户部尚书兼详定勑令官沈诜乞检防前后所奏俾令纳禄不允诏
　　勅具悉朕以月正元日眡羣臣朝当三阳彚进之时惕然有感于易之泰曰内君子而外小人君子道长小人道消也然则老成耆德之彦其可使之轻去也哉卿质直敢言清修有守方资雅望以重本朝矧蹇叔之力虽愆而楚丘之谋始壮尚其祗服毋替告猷所请宜不允赐寳谟阁直学士中大夫知潼川府刘甲乞许纳禄退安田里不允诏
　　勅具悉朕惟元祐忠贤之世鲜或有闻西州人物之宗今其余几卿洪毅有守笃实不欺器能适用于闲暇之时风节自持于变故之日顷繇南郑易殿东川甫及期年稔闻报政郷闾非逺初何殊昼绣之荣精力尚强毋遽羡安车之乐勉绥民瘼庸副朕懐所请宜不允赐端明殿学士通奉大夫签书枢宻院事兼太子宾客宇文绍节乞畀祠禄不允诏
　　勅具悉朕闻为国者必有文武兼备之贤威名素着之彦使之端委庙堂圗议帷幄然后足以弭未形之患收无竞之功卿器度恢洪材猷英特乃者总戎外阃风采隐然暨登枢庭备罄忠荩今虽潢池之警荡涤有期朕心所忧正在贼平之后维持镇定方将与大臣圗之而卿遽请奉祠以求自佚非所闻也矧卿德望并隆中外所恃当身任经纶之责可轻为去就之谋勉聼朕言勿厪再请所请宜不允【奏劄云今幸皇灵逺畅盗贼荡平甲兵之问浸已罕少云云】赐建武军节度使鄂州江陵府驻劄御前诸军都统制鄂州驻劄王喜乞祠禄不允诏
　　勅具悉卿以西州拳勇之英名彻朕聼拥旄仗节极将帅之荣必能忘身乃可报国今疆场晏然非有执干戈援枹鼓之役也惟公惟亷以勤抚我士卒使戎政日肃武备日修则优游折冲可以忘老遽求闲退非朕所期所请宜不允
　　赐端明殿学士通奉大夫签书枢宻院事兼太子宾客宇文绍节乞畀祠禄不允不得再有陈请诏
　　勅具悉朕惟人主用贤之功必悠久而后见大臣体国之谊岂进退之可轻卿静重有谋沈深能断自登簮槖清华之选即值干戈俶扰之虞屏蔽江淮蕃宣襄汉牧人御众有冦恂之材治军理民兼武侯之畧参稽舆论擢贰枢庭镇抚四夷正借威名之素调娱万务方观智识之长叠览来章遽祈去位岂有能应变于昔者纷纭之防而不能运筹于今兹闲暇之时舍朕而归其义安在尚念倚毗之切勉恢经济之圗期斯世之举安虽退休其未晚所请宜不允
　　赐资政殿大学士中大夫知兴元军府事充利州路安抚使充成都潼川府防州路制置大使安丙乞畀宫观差遣不允诏
　　勅具悉朕慨念坤维邈在万里非威名夙着不足以镇服物情非智畧有余不足以酧酢事变故专任卿以一面之责庻几寛予西顾之忧遽览来章首陈故实反复申绎为之怃然知卿诚悃之深有如皦日顾朕倚毗之切方若长城其体至怀少安厥位所请宜不允【奏劄云祖宗旧制不以蜀人为大帅云云】
　　赐武康军承宣使殿前副都指挥使夏震纳禄不允诏
　　勅具悉卿诚于卫上为朕之信臣老于治兵为时之良将既越众人而登用岂容一旦以告归矧今师律浸修戎容载肃轻裘缓带何御侮之劳雅歌投壶有从军之乐纵令自佚何以过兹爲国折冲盖无逾老臣者引年谢事岂所圗将军哉所请宜不允
　　赐正奉大夫参知政事兼太子宾客楼钥乞再挂衣冠不允诏
　　勅具悉卿自去夏以来数致告归之请睠言诚悃非不欲从顾念国计所关为説有二大臣之道固匪一端至于合和朝廷调一天下非存心忠厚如古之吉人持论寛平若汉之长者则不足与任此卿于二者盖庻几焉其不可去一也朝有大政国有旧章孰咨谋繄我元老其不可去二也今虽纪纲畧定中外向宁乃若建长防以起治功护元气以固国脉兢兢业业正在斯时卿当勉留力辅不逮遽求自佚朕何望焉所请宜不允赐光禄大夫提举临安府洞霄宫张岩辞免复资政殿学士依旧宫观恩命不允诏
