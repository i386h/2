<!-- { "loadSidebar": true } -->
　　呜呼，宋之季年，东南文习益弊，士气益卑。襄、汉之间，人多朴茂笃行，崇尚经训，观赵公、砚公之所存，岂不益可信欤。其它老死山林而不获用者，又岂少欤。宋执政大臣方以耳目所及吴、越之士而信任之，返视襄、汉为朴学不足取，不思文习之弊，士气之卑，国势削弱，不复能有为矣。然则先生遭遇明时，擢置清贯，庸非天乎！
　　先生之文，质实畅达，不绘不雕。其家多无存稿，曾孙黄陂主簿惟仁始得遗墨藏之。天爵生晚，不及拜先生屦前，少则闻先郡公谈道先生德业之盛，长则与先生之孙宜兴使君游，故于主簿昆弟有世契之好焉。因观遗墨，畧序两先生出处如此，俾多士庶有观省，而况砚氏子孙乎。至正癸未五 【 「五」原作「三」，据元刊本改。】 月壬申，后学苏天爵书。

　　△[跋张] 【 [跋张]，据本书目录补。】 魏公与刘和州手帖

　　张魏公世家西蜀，薨葬衡山之麓。愚官鄂省，访问故家遗俗，则乔木无存，不胜怀贤之感。庐陵刘氏藏魏公与其先世手帖五幅，其忧念民社疆场，隐然着见于辞。向闻诸老言，南轩先生侍魏公督军江淮，忽报边骑且至，魏公以兵少为忧，先生进曰：「当率城中军民，戮力一战，不得已则臣为君死，子为父死。」呜呼，臣子忠孝如是，宋室焉得而不中兴乎。

　　△题昼锦堂诗遗墨 

　　韩魏王初以武康之节来知相州，其后罢相，再镇乡邦，乃建昼锦之堂，作诗以遗相人。其意以岁时存问父老、缮完先垄为喜，以重禄安闲、不称方面为惧，以忠义大节、誓死不变为心，以私任爱恶、快已恩仇为戒，读之令人悚然起敬。王勤于吏职，亲览簿书。或言：「王位重年艾，赐守乡郡，本以养安，无治细事。」王曰：「已惮烦劳，吏民当有受弊者。且俸日万钱，不事事，吾何安于此。」王忠诚爱民，所当法者。夫古之公卿大臣，皆得牧守乡郡，盖习其土风，则为治也易。殆悬车请老，乡人师其德谊，殁则祭于其社。后世仕者既以嫌疑不得典乡邦，及其老也或持吏短长，武断乡曲，皆王之罪人也。读王之诗，宁不有感于衷欤！初堂之成，欧阳文忠公为之记，至今人喜诵之。而王之诗，人知诵之者寡。王子孙多散处江南，武昌儒学教授敬，王十世孙，今居台州，系出丞相文定房。家藏王亲书是诗墨本。愚故表而出之，以为天下后世劝。

　　△[题] 【 [题]　据本书目录补。】 咸淳四年进士题名

　　右宋咸淳四年进士题名石刻一卷，两淮乡会题名附，湖广省掾姬洪甫所藏也。按是榜取士共六百六十五人，其第五甲第七十四人，是为洪甫之考伯阳先生。其年岁次戊辰，皇元至元之五年也。明年，大兵围襄。又七年，宋亡，天下始定于一。呜呼，宋以垂亡之国而犹设科取士若此，则承平文物之盛可知矣。
　　我国家初定中原，岁次丁酉，诏遣断事官朮虎乃、宣差山西东路征收课税所长官刘中遍诣诸路，收金遗士，程试所学，以复其家。至世祖至元十一年，始颁贡举条例。是时贤才众多，治平方臻，故弗果行。及仁皇临御，叹人才之不足，乃出独断行之。既而权臣请罢其事，皇上寻诏复之。而八举取士六百余人，成均试贡弗与也。洪甫又藏登科小录及报榜帖，备见一时科场遗制。昔皇庆初，朝廷讲求贡举旧法，而故宋进士之在者则有姚君登孙、熊君朋来、牟君应龙，惜乎伯阳先生已物故矣。夫天之生材，非学校教养不足以致其美，非有司程试不足以知其能，此汉、唐以来贤良方正、词赋、经义诸科所由设也。不然，士将伥伥然无所依归，羣然杂进，贤不肖混淆，有国家者何以精别能否而用之乎！
　　伯阳释褐为京山簿，寻用荐者迁长寿令。归附后，居荆南，与柳城姚公、洛阳畅公为文字友，隐然一代老成耆宿。洪甫亦清谨，克世其家云。至正三年岁次癸未秋七月戊寅，中奉大夫、湖广等处行中书省参知政事赵郡苏天爵书。

　　△题刘光远文稿后 

　　至顺三年，予忝官六察，奉诏录囚湖北。四月，至汉阳，拜谒儒宫。校官进说经义，引月令孟夏「断薄刑，决小罪，出轻系」之文，反覆盖千余言，敷腴粹正，慈祥哀矜。予恻然为之动，询之，其人浏阳刘光远也。是后历掾洪、鄂两省，佐理问幕凡十二年。持其文稿复见余于鄂省旬宣堂。余读其文，体正而气完，辞洁而义密。夫湖、湘之南，山水峻清，而人之生得其秀丽精英之气者居多，故奇才异人往往间出，若今翰林欧阳公，颖然拔萃者也。光远与翰林同里，又相继应乡贡进士举，独淹留沈滞于小官簿领之中二十余年，无少芥蒂。呜呼，士有抱负异材终老山林弗能振耀于世者多矣，独光远乎！方今朝廷撰述前代遗史，征车四驰，收召文学才识之士，惟恐有遗。若光远者，文华之富，叙述之工，绝出伦辈。惜余远在外藩，弗克荐达也。然而至宝潜乎山川之幽，其光气辉然特见于外者，孰得而掩之哉！至正三年冬十月庚子，赵郡苏天爵题。

　　△题司马温公人物记 

　　宋元佑初，司马温公当国，一时人物咸聚于朝。是编所记二百余人，或一人屡见，若王同老、谢卿材、韩宗道是也。或止记其父兄师友，或盛称其问学才能，曰某人云然，若欲再三询问之者。盖求贤任官，固宰相之职，而听言观行，亦君子之所当慎也。矧温公以诚实之资，方更化之始，人材毁誉，宜详察之。或疑蔡京亦与于是。当是时，温公议复旧制，初改雇役为差役。京知开封府事，五日之内，尽命畿县变之。温公喜曰：「人人如是，何患法之不行。」呜呼，使居相位者皆如温公，则京在下列，其材亦称任使，置之高位，则不可也。是编之中，有龙游令王斐者，投「春秋以王正月为建寅」；有庆州机宜韩川者，王、吕用事，无所向背；有知邕州和斌者，在岭南三十年，丧十八口。观此，则温公之于人材，或解经之着新说，或居官不事请求，或远宦之罹哀苦，皆一一访求而得之。甚矣，用心之至也。闻者孰不有所感而兴起乎！至正癸未冬十有二月丙午，赵郡苏天爵敛袵书。

　　△题孔氏家藏宋勑牒后 

　　宋东都时，孔氏显 【 「显」原作「题」，据元刊本改。】 者则有曲阜道辅父子、临江三仲弟兄，皆圣人之裔也。建炎南渡，衍圣公亦徙三衢，今孔氏居江南者多祖曲阜，然惟临江、三衢文献信而有征。尝闻故老云：宋社既墟，廷议以袭封之爵当归三衢，彼固辞曰：「吾既不能守林庙坟墓，其敢受是封乎！」呜呼，孔氏居江南者，皆当以斯言为念也。因观学文所藏七世祖毅甫郎中元佑五年赴阙勅，感而为之书。

　　△题杜君墓表 

　　盱眙县侯纳璘不花既迁宋佥书宁海军节度判官厅公事杜公墓于庆仙山，请于晋宁张翥为文表之，其用心良厚矣。世之守今大抵多武夫俗吏，于民之生者犹不知恤，况死者乎！侯以进士入官，深知爱民之道，于一士之枯骨尚不忍其暴露，则于民生惠养当何如也。夫江、淮之间，父子兄弟死则弃之中野，棺椁骸骨纵横，见者恬不为异。甚矣，礼俗之坏也。予始至淮宪，即移文谕民瘗之。今观杜君之葬，则县侯之能化民表俗，不亦贤乎。侯之为县，廉以律身，宽以治民，广修学宫，以兴政化。其施为具有本末，诗所谓「岂弟君子，民之父母」者，候庶几焉。

　　△书吴子高诗稿后 

　　吴子高屏居鄂渚，萧然一贫，妻子食或不充，日维哦诗为乐，未尝一事干人，人爱重之。夫江湖之上，士多挟诡谲以事请谒，而子高制行清慎若此，其果异于人乎。故太禧使阿荣存初少与子高游，尝荐为奎章僚属。秩满南归，诗日益工。余知子高非第能诗而已，至于近代公侯大家衣冠族姓之世系、勋劳、门阀之等差，皆能探其源委而详陈之，彼居著作之廷者或有所未及也。夫诗莫盛于唐，莫逾于杜甫氏，其序事核实，风谕深远，后世号称诗史。传曰：「诗可以观」，岂空言云乎哉！子高之诗盖有所本矣。我国家平定中国，士踵金、宋余习，文辞率麤豪衰■〈忝，艹代二〉。涿郡卢公始以清新飘逸为之倡。延佑以来，则有蜀郡虞公、浚仪马公以雅正之音鸣于时，士皆转相效慕，而文章之习今独为盛焉。子高自大德末已以诗名湖、湘间，惜乎沈沦小官而弗克显。呜呼，自古诗人少达而多穷，其信然耶！其信然耶！至正四年正月己酉，赵郡苏天爵题。

　　△书寇隐君传后 

　　长安寇隐君业儒而医，遯世弗仕，诗书教子，孝弟力田，问望冠于一时。中朝诸老若左辖许文正公、姚文献公，太史令杨文康公，悉与之友，岁时书问不绝，今皆藏于家。文正之言，则以「别后所接所闻，无非侥幸。忆昔相从讲说，皆力本务实者也。」文献则以「呜犊田园」为托，及言春秋植桑条桑之法，其利甚博。文康则以救疗其子为感。维昔世庙初受分地于关中，即命文正教载多士，文献劝治农桑，而先王为政之本已基于斯时矣。及其即位，文献由大司农入居相府，文正辞免中书，犹命领成均为冑子师，则世庙之圣谋神算，盖深远矣。夫王者之治天下，其乐育英才，敦厚民生，孰有急于此者乎！故当时公卿皆为有用之学以济斯世，如农圃、医药、卜筮、星历，亦古人所不废者也。其后文康以治历明时受知于朝，独隐君深藏远引，不及召用而终。然古之君子有德而不食其报者，当在其子孙。今隐君之孙靖以明经举进士，为干州判官，是尚能振其家声也哉。隐君讳士谦，字子益。既卒，郭集贤传其行，赵郡苏天爵读之有感，为记其后。至正四年六月旦。

　　△题石珏画 

　　御史张侯家藏石珏千里秋晴图一卷，峯峦浑厚，烟林清旷，台阁古雅，人物幽闲。画者工其一，已称至艺，今欲萃众工人之所长，诚不易也。珏家青社，父、祖并能界画。珏兼画山水，意欲步趋古人。或传是图运思岁久方成。昔宋宣和时，购求古画，置画学，珏亦画学生也。金人取汴，悉辇而北。大定、明昌，文治极盛，一时词人若杨秘监邦基、任盐使询、耶律右丞履、王翰林庭筠，皆欲以绝艺名世，盖用功深者其收名也远，岂特书画然哉。曩余授经禁中，凡秘府所藏关同、范宽、董源奇迹，亦尝获见。及官江南，纵观锺阜、匡庐之高厚，洞庭、彭蠡之幽深，而江乡山馆竹树阴蔚风雨雪月千汇万状，思得良工模写其彷佛，而世无工画者。今览是图，恍如昔时所见，于是留玩月余，题其后而归之。

　　△题诸公寄赠马尚书尺牍后 

