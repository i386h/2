<!-- { "loadSidebar": true } -->
　　公讳自挹字某天水人其先殷王武丁之支【世系表权氏武丁之裔孙】因封命氏楚迁于那处秦徙于汧陇绵代多才继有勲力四代祖袭庆周开府仪同三司相定冀青殷五州诸军事冀州刺史齐郡公曽祖武隋开府仪同三司浙豫柱三州刺史潭州防管始平郡太守右武衞屯衞二大将军天水县开国伯考无悔奉朝请大夫晋州赵城县令公年十四太学明经上第因喟然曰学不足以究古今之变而干禄者非吾志也遂蒙飬于终南紫阁之下穷览载籍号为醇儒非其道不合非其人不自厯南和寳鼎二县尉天寳中河湟之间践更以御冦平籴以馈军皆以御史董之联辟从事既而幽陵兵兴二京震荡缙绅之士多在刼剠中公艰贞终吉盗不能汚尅复之嵗制授醴泉尉寻摄监察御史充河西陇右宣尉使崔中丞伯阳判官轺车所履人诵其惠嵗中崔复命迁左冯翊表为祠曹且佐州师朝廷以公文而无害特拜监察御史谦以自牧换大理寺丞学该今古加集贤院待制识通理典迁尚书仓部员外郎大厯五年春感风疾请告十有二月终于布政里私第享年七十惟公得大易之含章中庸之居易知前古之善败稽六学之义类灵恬然天爵自贵夫如是则通籍书殿起草中台于诸生不为不逹而充公之量则未也与故王右丞维今归尚书从敬为文雅道素之友其余或不践其域故知我者希夫人太原王氏监察御史造之孙也鄠县令侑之女淑行明徳辅于公志丛是福履近于期頥公之防既除二十三年而夫人殁夀九十三时贞元十年十有二月也嗣子某某官次子某某官等皆以旧徳蕃祉参居吏员尽厥诚信贞于筮以十二年十月祔塟于咸阳县洪渎原礼也以徳舆诸孙之列习于旧史郯子之学诚慙古人滕公之室敢识幽壤铭曰
　　周隋之间受封于齐代有武功抑抑仓部徳音不回蔼然儒风考正图书弥纶宪章其道昭融黄裳之吉大雅方直位则未充惟此令徳与彼内则委龢而终咸阳古原祔窆双防淑声无穷
　　金紫光禄大夫司农卿邵州长史李公墓志铭
　　前　人
　　公讳鉊字某不书州里尊宗室也初景皇之支啓封于蔡继别为宗厥后多材皇袭济北郡公孚公之曽祖也陇西郡公津容公之王公也济北仕至国子司业赠太仆卿陇西仕至慈衞汝邢青五州刺史终永王传以至烈考憺厯监察御史殿中侍御史尚书仓部员外郎累赠职方郎中虢州刺史公即虢州府君之第若干子也慿是积厚丛生福祉少以门子入官联调两官环列之佐次补伊阙丞是嵗天寳十四载也虢州捐舘幽陵兵起茹毒违难南浮江淮既除防宣州观察使郑炅之表为广徳令时刘展阻命东方愁扰闾里制于蒲守臣化为寓【集作寓非】公而公之县鄙连亘山洞盗有陈庄陈五奢者是焉囊槖攻剽相因炅之跳在寻阳牒书宻至署为上介俾辑舆师靖绥攘遏人用宁舒后厯州太原二纪纲掾府之损益皆所关决执法殿中佐戎北门防罢使至京师献状居最拜奉天令有命成城绩用居多未逾年迁侍御史充宣武军节度行军司马时师帅以睢阳及谯进律开府韩厥之任朝选为难盖以弥缝左右非公莫可最凡三为尚书郎四兼御史中丞以银印青绶厯官相常伯之重府迁大梁职尊统师【集作帅】公皆以师武从之蓄资力以崇威望宣忠劳以班制居则持重战则有功无细无大繄公谋是頼虽羊舌职之聦敏肃给铎遏冦之恭敬信强无以过也贞元二年徴拜右【集作左】庻子三年复以本官兼御史中丞充入蕃使寻兼御史大夫行次回中察其隂诈奏【集作察】防累陈不可莅盟之状时朝议已行谋塞不用既而戎人衷甲急变上闻乗车东辕独以智免以乆次迁衞尉卿秩至【集作以】金紫乃命大司【集作司字】农为国之泉首公脩职惟直是视无所阿附终用蔽伤左迁郡州长史以十三年十一月疾终于【集作于】所莅之官舎春秋若干唯公开敏毅直信兼仁勇有政事方畧长于理烦逺而不泥文而无害始以通邑行师振其名声交辟元僚翻飞清朝腰金鸣玉法象河海议者谓藩垣京毂公冝居之终以当官有守宁绌不苟不为利疚于回郁堙下国以至大病斯可叹已夫人范阳郡夫人卢氏某官某之孙新安丞某之女华宗淑问光辅闺门无诒离【集作罹】无攸遂内姻外戚仰其徽风先于【集作于】公二年而殁长子元亮以武畧至御史中丞不幸早亡次子元道以吏才为大理司直兼监察御史叅陈许军事次曰元规进士及第盩厔县尉次曰元防前右金吾衞兵曹叅军元简江陵府叅军元举太原府叅军元衡元弼【集作元弼元衡】元辅等皆干蛊知方俨然在疚考于象数先逺得吉以十四年某月日奉公夫人之防祔窆于伊阙县万安南原先公之兆域礼也徳舆王公族之出也先人于公为中表昆弟羁贯获见始四十年元道等泣以墓石见托虽文之鄙朴而不敢辞也铭曰
　　抑抑司农系于蔡兮三珪践宜方大兮心广体胖道将泰兮中立不回官左退兮登书问鵩祸所防兮撰日焞纷祖载兮万安鲜原风雨晦兮镂此贞岷之内兮












　　文苑英华卷九百四十一
　　钦定四库全书
　　文苑英华卷九百四十二　宋　李昉等　编职官四
　　李少卿条墓志一首　　张监察众甫墓志一首王大夫珙墓志一首　　卢賔客正已墓志一首李賛善墓志一首　　　常员外墓志一首朝散大夫守司农少卿赐紫金鱼袋陇西县开
　　国男李公墓志铭　　　　权徳舆
　　公讳条字坚后以字为讳淮安靖王赠司空神通之孙也盐州刺史孝锐司空之昭也农太原守璟盐州之穆也太子太傅赠司徒齐物公之祢也尚书左仆射赠司空复公之兄也代以忠厚而膺爵命勲借吏部皆冠宗室公秉是庆祉生而朗迈毅防逹方亷孝悌学以逊志文而无害始以门廕叅调三命官至廷尉平【集作评】明清阅实适其轻重改宣城令满嵗受代县人以理状乞留亷车上闻诏可其奏且加大理司直从人欲也县鄙之南水泉委汇每暑雨流潦【集作淹】輙伤大田公乃峻为之防恱使其众人就安利稼皆登成大厯中鄜坊节度使表为上介迁监察御史殿中侍御史权防画一以咨之成师足食邉备益固使罢除昭陵台令贵强防贪奸冐法禁公职在充奉露章以闻已【集作已非】为巧言所中坐贬建安尉在途累防词理劘切上览而直之罪人就诛方议率复属太夫人弃敬飬贞元初移蕲州长史寻徴还京师执事者锐意引重公亦啓心献纳防一人有汉宣共理之叹拜泉州刺史泉人冝之入为宗正丞时卿长与其贰不相能告讦之书纷然交倅【集作文防】诏公平之皆得其中自后属籍疑谳颛其听断两造以明九族以和九年授果州刺史先是理下无署官司无令书节用量【集有度字】功经构讲聚百堵乃兴九章粲然政用乐易人皆辑附居部明年有女道士谢氏白昼上升优诏嘉异州闾咏叹十一年以课最陟为司农少卿国泉邦用精力区处利病陈闻靡不纎悉十四年宸心悯雨比屋艰食出其陈陈以活元元又百吏之禄廪以粟易币则轻重相凖而便于人皆自公发之也公稽览故志通綀程品尝献军国便冝五章推理道以及人事其他奏议皆附经术有蹇蹇【周易謇】匪躬之操焉渥泽日加方厚其属任而才命相戾末如之何十五年三月乙已以疾终于胜业里私第享年五十九夫人荥阳郑氏某官某之孙某官某之女姿操柔明先于公若干年而殁乃者以公之勤追封荥阳县君其孤曰昌举进士甲科淑行至性公族称其有后以其年五月甲寅筮袭吉血涕奉防祔塟于万年县某原先公之兆域以徳舆获详践履俾篆斯文其铭曰昔有靖王愍防司空至公父兄亦命三公公族家代车服以庸允矣司农直方懿恭行惟逊悌仕乃亷忠利刄刜钟轻翰翔风时方大来命则不融桞车迟迟棘人充充如履厦屋归全旧封圆石篆铭永识于中
　　监察御史清河张府君墓志铭　前　人
　　君讳众甫字子初清河人曽祖尚皇海州司马祖艺皇兖州曲阜县令考隠皇淄州司户叅军早为诸生能以学行自力寛亷而温朴厚而文易居向晦固穷不变故年过耳顺而方脱章甫冠惠文示不苟也初为转运司所辟觧中太常寺太祝转河南府夀安县尉罢秩厯年侨居云阳时以縁情比兴防导心术志之所之輙诣絶境间以覊旅游京师卿大夫聆其风者方以声韵属和不暇防淮宁军帅之始至也脊防僚佐求仕于朝朝贤多以君为才辟书荐至俄拜监察御史且为从事谠言幕画举无违者徴军实于广陵因渉江省家道病沉痼不克复命以建中三年三月日至家而终享年六十八夫人汝南周氏先于君殁其孤曰实曰宇年并孩齓未胜缞绖嵗以某月日权祔焉呜呼贵仕眉夀或与令徳不并此昔贤所以为叹姑以景行茂实贲于黄泉铭曰
　　洪范之义享用五福展如之人冝荷百禄嘉言婉婉则罔攸伏既铁其冠亦朱其服浮休沄沄归全还真乔木荒坟于嗟乎张君
　　御史大夫王公墓志　　　　常　衮
　　尊主直人则丑正者售祸权侔才忌则害能者构忤况位抗三府势倾一时天下之事悬在掌握而刚肠立朝鸷鹗横秋【一作瞬】匡拂摩切奸邪是惩至使隂谋恊比承间窃发暧昧摧辱加于大臣公讳鉷太原祁人也昔在宗之盛外攘獯戎内立制度混一天下图万世安至于军旅征伐府库赐予声明羽仪礼文宪则莫不懿铄震曜厐鸿精备国用荐费阙于经入固宜有卓立大才统集其事公当此时以御史大夫领京兆尹佩帯使印十数焉黜幽陟明考察风俗地征国赋均输【一作衡】平凖天子六闲上林三官皆緫制之未央前殿离宫下苑亦防作焉公以典训经之文法纬之明察纲之亷平纪之其运也合变隂阳有以鼓其动其宻也至精鬼神不能窥其隙衘防害郡之黠钤键多门之蠧裁兆物计亿事沛有余力矣动一节摇百支无所窜情矣故威检毂下风清关右红粟氷纨露积朽腐星精雪驷外廐填溢广灵囿之百里奉祈年之万春汉家水衡少府钱四十万至是而过之俾我巍巍之朝四海雄冨丕变于太公之力焉入则转移大谋出则平决群议天子垂拱于旒扆宰臣髙抗于庙堂时佐辅陈希烈忌公有宰相噐忧在移夺又杨国忠与公权势相倾事不两立防有凶人邢宰【唐书作幸】隂聚奸党于长安里舎中公以京辅都尉之卒逮捕悉擒诏公与廷尉杂理而希烈洎国忠使法吏以牍背喻风指于凶首引公爱弟焊连坐公具表其状请自拘于司败上以罪不相及犹遣使慰厚之而沉猜罔上者宻白而下其书旧制大臣不对理陈寃天寳十一年四月十三日奉牦缨盘水北面拜跪而自裁妻子移宅于荒服呜呼歴观忧国爱君之臣忠信未逹而左右所鞫按成其无状之罪岂胜言也则王章晁错纳忠汉朝衣冠僇于都【一作东】市家属徙于合浦古人有言曰刑罚出于身实难自他及之又何害也知我者其天乎公始以茂才异行首于防诏凡四佐王官之邑七领宪府之命一至殿省再迁台郎大司空大司徒各一官族徳政燕国公张说已叙于烈祖之碑夫人河东郡夫人薛氏存与其荣殁与其辱南北万里流离十年饮恨余生以存宗祀以大厯三年五月终于某所嗣子称以不天之衅承覆巢之余迁逐炎海幽寃霜露家未悔祸慈亲防归生人之难无称之比永惟先君及难塟故有阙泣血忍死获终哀诚以大厯五年三月二十一日合祔于中书皇考真宅之次相国许昌公尝感府辟缅然懐旧改赠移周于庀防有以见京兆知人之明许昌报徳之厚衮追叙遗烈亦门生表墓之礼铭曰
