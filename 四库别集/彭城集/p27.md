<!-- { "loadSidebar": true } -->
　　陪京之地东西二道连城百千生齿钜万而民俗有齐鲁楚郑之别物产兼桑麻鱼稻之殊赋税之入多寡不类有司总其经费均其移用俭无蹇乏富或羡余则不孤委寄而称良使者矣尔等皆以干力久更器使是用并假传车各当一路其亦悉力徇公以集课最夫东人经水潦饥馑之害必厚其粒食西方有雈苻追捕之余宜絶其枿肄钦哉惟时毋忝休命
　　宣徳郎范钺可知太康县制
　　宰字之职风化所从在汉则三辅异选于唐则两畿为重今之甸服亦当慎简以尔智术有余足任治剧付兹民社密迩辇毂承流所以宣布有善易于上闻其勉之哉毋舍勤恪
　　朝奉郎吴沛可知开封府考城县制
　　邦畿千里郡国之首县令一同子男之政然王泽所布莫近于京畿所向莫亲于宰字是以铜墨之寄诏除惟重尔以干誉粤膺妙选其克精心慎事平狱察讼夙夜无怠以集课最
　　通直郎孙述可知开封府长垣县制
　　王畿千里县邑棊布北道之出长垣居首冠葢走集使客踵系铜墨之寄择材匪轻用汝充选思所称职毋怠毋亟以恊民誉
　　承议郎张亚之可知开封府祥符县制
　　东畿属县十余二赤居其首所以扶助尹正敦厚风化令事重矣今以付某昔陆云在浚仪民为立生祠云文士也而惠及此汝将勉之乎
　　奉议郎新差签书镇海军节度判官厅公事章显可知开封府尉氏县制
　　畿内诸县古称三辅之剧也兵屯所在尤号难治以某久更宰字习知民务擢而用之宜有显效思自奋励以副推择
　　河北运副唐义问可河东运副兵部郎中程博文可河北提刑制
　　濒河之壤晋魏为大使者之任耳目攸系九赋所充于以给邦用五刑所蔽在乎折民情故将漕之寄察狱之官朝所慎选人所轻授以义问屡宣使指居积民誉以博文内佐浩穰夙效材敏是宜并假四封之传往治百城之富足食足兵下无愁叹庶狱庶慎法如画一乃为称职汝敬之哉
　　权提防两浙刑狱公事朝请大夫张安上可湖北转运副使权知润州朝散郎杨杰可两浙提刑制
　　朝廷疆宇濶逺所以存恤幽隐耳目之寄付之使者惟兴利除害于民务决平申枉于岸讼吾甚重之未尝轻授以安上干力强固智虑开敏荆楚之区襟带蛮徼足食足兵漕事实严以杰儒学自修心术愈壮三江之滨民俗轻扬庶狱庶慎中兴具存并付传车之宠以当外台之选思其恪居副此任遇
　　翰林医官殿中省尚书奉御李永昌可易使西绫锦副使兼翰林医官副使殿中省尚药奉御卓顺之可军器库使翰林医官殿中省尚药御医史晋中可直翰林医官局翰林医官班汉卿可尚药奉御制
　　执技事上莫贵于医惟其精心慎虑以辅其术则可以动无不察期于十全矣尔等尚劳殿省陈力既久功效显著由是道也宜加迁叙以示褒进只服休宠无怠素志
　　朝散郎右司郎中杜纮可大理卿制
　　哀矜庶狱明清单辞所以一万民之情葢不出三尺之律必得忠信之长明辨之士使之亭疑决平可以弼教辅治矣具官某禀性通敏用心精详能传家学颇得法意阀阅所载鞫谳为多宜付棘寺之治且正月卿之秩服我光宠思所报効不犯于有司虽非尔力之所及自以为不寃庶乎古贤之可学耳
　　大理少卿李鸣复除大理卿制
　　朕近观勅令所编类旧典我孝祖宸笔逐事防勘増修删改曲当情法于恤刑之条尤加详焉企慕不已因亲劄以示轻用徒刑之戒廷尉天下平可不遴择尔表于西州仪于王朝心夷气龢蔼然君子长者之风乃者俘累之狱咨尔听之简稽得情成以宥而朕好生之徳被于貉之徒达于穷发之北良用嘉叹晋跻九列帅属棘廷使四方司政典狱咸知朕钦恤之意念之哉刑期无刑以长我王国
　　权泾原路兵马钤辖皇城使万州团练使张之谏可转两资西上阁门使制
　　料敌制胜憺威发谋行阵之功虽贵其讯馘镇守之重实资其筹畧懋赏所及美秩奚恡具官某勇鸷絶人寛裕得士躬履戎行分守私垒近者羌人犯顺邉马坌人统帅部伍猛锐齐奋完固城壁安堵无慑深得治戎之要宜膺御侮之赏上阁之峻使聫维重只服休宠益自勉励
　　朝散大夫韩宗师可卫尉少卿制
　　九寺辅治长贰维贵地崇望重朝有定秩虽事务差简而材者是处以尔率身谨行临事鋭敏门廷之养称于士夫治可移官于何不济以是命汝贰于卫尉只服训词亟成职业
　　前江西提刑宋彭年可司农少卿制
　　朝廷试吏于邦外用材于都内以其效智于彼者已信则其宣力于此无忝尔往者详刑奉使既结成课稍进卿列俾贰大农督视仓庾谨察防计惟其勤恪无怠小大必周则为称职而知报矣尔慎之哉
　　朝请大夫直龙图阁叶均可太府卿制
　　传称六官之长皆民誉也区区小邦用人若是况吾九寺之重乎具官某心术通敏儒学兼劭早列词馆出试政事持节剖符緜歴斯久率有可纪是谓老成宜进惟月之班以观竭节之效勉务彊力不孤宠遇
　　京东转运副使李杲可太府少卿制
　　表率一道副贰九列皆朝廷之精选亦搢绅之美仕授赏之际曷尝轻哉尔素以吏干见称士论将漕之久终更宜代惟太府之繁防实中都之要剧进聨惟月益伫来效
　　奉议郎管勾机宜文字魏章可团练使制
　　师旅之行将帅以其精鋭陈力于外幕府以其文墨论议于内至于成功皆当懋赏今西师告防尔豫有劳俾进秩叙以示旌劝只服休命益思来效
　　蕃官皇城使简州刺史若沮没移可遥郡团练使制
　　军旅西出将帅尽力罙入深阻荡覆部落焚烧桥梁断絶要路尔豫当队伍克奋精鋭上功计获足为战多宜加懋赏以示劝奬増团结之宠名仍使聨之美号只服光宠思所报効
　　宣政使嘉州刺史内侍省右班副都知刘有方可遥郡团练使制
　　出入禁闼宣布内令枢机周密是其职业夙夜匪懈见其智虑歳月之久始终如一第其优最宜有迁宠増团练之美名壮使聫之重望膺服优渥益思报効
　　皇叔武卫大将军磁州刺史叔傩等并可遥郡团练使制
　　环尹之贵拱卫天居开大将军之幕府可谓盛矣而又外领州符兼总使节徒以公族惇叙之爱得用歳月之久而授之国恩隆厚思所报称
　　试太学正叶涛可瀛州防御使官监苏州籴纳仓彭汝霖可并太学博士太学録李格非可太学正真定府真定县主簿卢防可太学録制
　　太学贤士之闗博士正録皆师表之任也非其经术修明内行峻洁不足以当是选尔等籍甚士林或已试庠序并从迁擢以究职业
　　太史局直长许孝恭可太史局丞制
　　隂阳之説拘而多忌拘则灾祥之辨不可不究忌则时日之异不可不避尔执技从事自信其术魏王之葬指言其失不墯师法能屈众论嘉其守官俾从増秩皇叔祖保信军节度使宗隠男仲防等可并太子右内率府副率制
　　公族之子属近爱至未及有知膺受光宠非以祖庙之隆庆朝家之惇叙耶副率之贵是惟通籍勤身戒事以就长立










　　彭城集巻十九
　　钦定四库全书
　　彭城集巻二十
　　宋　刘攽　撰
　　制诰
　　吏部尚书苏颂等可并兼侍读制
　　朕惟圣王之要道天下之义理着于竹帛之编传于师儒之论所以正身安人其术广矣诚得直亮正固匪躬之士敷绎诵説日陈于前其为益者岂小补哉以某幼壮好学耆老成徳以某天机深邃心术博通皆文足以辅治辨足以周物宜备金华之选以诏虎门之媺咸务勤尽用副虚伫
　　宣徳郎刘槩可秘书省正字制
　　学问修于身而朋友称之士之美致也尔効智太学师帅国子而近臣交口誉之其必有以信于士大夫矣兰台属官吾以养育贤士兹为清选今以畀汝毋怠初心以永终誉
　　皇叔祖故昭信将军节度使开府仪同司宗瑗可赠太师追封崇王制
　　惇叙之恩盖本于公族尚徳之选亦通于外朝哀荣并施隆杀有等地尊而属近礼备而位显矣具官某体麟趾之徳厚居磐石之宗强好礼而身修虽曰未学必谓之学用严而家治施于有政是亦为政固已表仪宗室光显本朝奚修涂之未央而朝露之遽及恻焉伤悼何恫如之称情以文崇贲防典龙衮禭服维师是以絶班金路启封非刘未尝胙土并疏异数以光窀穸冀其有知歆此休命
　　皇兄故右金吾卫大将军单州防御使令儇可赠安化军节度观察留后追封髙密郡王制
　　睦族之道莫不欲其贵富追逺之义又当均其存殁眷予近属宜有加等具官某赋性惇笃治身谨卓协麟趾振振之美芘葛藟绵绵之盛内列环卫外领使符无禄早世吾甚悼之俾崇防典以示惇叙戎幕廉车之留后连城大郡之封王是谓丰恩足光逝魄
　　故醴泉观使武泰军节度使赠开府仪同三司朱伯材特追封恩平郡王制
　　保姓受氏享有死生哀荣之隆节惠壹名相其春秋窀穸之事匪我近戚则维勲劳具官某生于髙明辅以礼乐小心而畏义强志而婉容用能维有歴年不失旧物朕眷言先后追正俪极之尊永念继文嘉乃有子推原厥初聿圗王封适契朕志是用受兹青社壮威命于元戎赐尔公圭享鎭抚之彞器襃此异数光于九原匪予尔私其服朕命
　　大理少卿杜纯可侍御史制
　　风宪之任总于中司中司之贰聨于御史是其绳愆纠谬举直措枉惟不吐刚不茹柔者乃充其选焉具官某赋性端直临义专固论法得简稽之要祥刑协哀矜之中使之要白笔之任居正色之地必去邪不疑惟力是视推择详愼报称实艰益务恪修以副虚伫
　　右司员外郎王觌可侍御史制
　　朝廷风宪付之台率而侍御史为之佐焉吾欲得清直而信道忠厚而知体耳目元首绳墨众材当是选者吾甚愼之具官某学敏才优忠劲有立前在谏省屡进谠言亟易都司仍有令誉是宜授豸冠之重居霜台之贰夫绳违纠谬劘上率下贵以义动而不求苟胜务于心竞而勿为朋进戒之愼之以副虚伫
　　秘书监张问除给事中制
　　左右侍从之臣率皆谠直辅上者也而给事中复以駮正违失为职夫识非通逹则观物无节器非宏厚则守善不固居是选者其亦艰矣具官某学术渊通干力强济歴职中外敏懋不怠其誉已试所至可纪白首壹节诚心无贰宜其备顾问于青琐谨献纳于东台庶防羔羊素丝之美直谅多闻之益副吾旁求尔其愼哉监察御史韩川上官均可殿中侍御史制
　　执法宪府绳督在位言屡上而忠一无二气逾劲而温厚不刿可谓有司直之风靖恭尔位者矣迁秩殿中实崇位望益坚素守罙着来效
　　祠部员外郎翟思可殿中侍御史制
　　御史之职皆耳目之寄至于殿中地益显近今吾诏有司以资歴用人为其已试则临时不苟老成则责义有准庶乎绳愆纠谬出于中正耳以尔前在宪府既有嘉闻比歴他任亦克永誉而近臣之言尚其劲直复正中台之秩以当白笔之任勉力周务毋怠而志
　　秘书省校书郎盛次仲可集贤校理依旧制
　　图书所藏聚于中秘校雠之官既为精选仍以歳月课最陞于丽正儒林之荣莫与为比惟敏志敦学可以称之以某效官治已士友所称擢兹宠命益思勤恪
　　朝请郎王彭年可监察御史制
　　百官皆以职事奉上而御史以执法为称法者贵于当义而果平而不囘膺是选者其亦难矣吾诏台率举其属官臣觉等以尔来上吾乐得材良而试之又以观近臣之能愼守职业毋孤任遇
　　御史台检法官杨康国可监察御史制
