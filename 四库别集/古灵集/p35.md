<!-- { "loadSidebar": true } -->
　　公姓陈氏讳襄字述古其先光州固始人五代时王氏入闽因随家焉今为福州侯官县古灵人曽祖讳令图仕闽通显祖讳希颖文林郎果州司户参军父讳象台州黄岩县尉累赠尚书兵部侍郎母黄氏永嘉县太君继母王氏集庆郡太君庆厯二年进士及第建州浦城县主簿浦城多世族侵扰请托以挠法败政为常县阙令者久之公不为防辨治有能名移台州仙居县令益务以礼法教其民民爱乐之莫肯犯皇祐三年改秘书省著作佐郎知孟州河阳县时司徒郑国富公为之守一见而知之土人不知水种之利公度田二百亩为法以示人人习行之至今移彭州蒙阳县富公入相荐之召试充秘阁校理判尚书祠部有乞寺观额度人为僧道士者公论不可编定昭文馆书籍知常州州濵大湖而运渠高水不能溉公为刬去堰埭浚之与湖通波赖其利者二百里民有父母存而出赘公叱使还养凡数十人召为开封府推官三司盐铁判官上初即位使契丹契丹欲屈公下坐公以礼固争不为屈还知明州未至召修起居注知諌院管勾国子监有诏两制台阁议学校贡举之制公因奏常秩等四人知经有实行宜以礼召见补太学官未几罢諌院兼侍御史知杂事有防知制诰阙召试公上言陛下以义使臣臣当听命之不暇敢懐利以事上哉从之兼判吏部流内赐紫衣金鱼言内外臣僚乞亲属官多选人巳授者请以三月为限从之时朝廷大新法度而听者为屈公数上疏论列輙留中不下召试知制诰公奏辞曰臣有言责不敢不言言未足塞责谴其可逃召试臣何敢当又除直舍人院天章阁侍讲兼修起居注皆固辞乞补外官上赐手诏曰近以卿知制诰卿以言事未遂恳不受命且求外补朕素慕卿经术行已深惜远去特还旧职庶几左右经席渐磨道义以适所愿闻今览来奏尚欲固辞岂未悉朕意欤还卿来章当亟就职乃复起居注判流内铨明年知制诰兼直学士院诏河决河北诸郡公当视草以水不润下为言中书改之乞知陈州移杭州复唐相国李泌六井通判杭州事苏轼为之记僧方人居而禅学久废不传公以宗本宗传二人为之倡其徒至奔走天下移应天府未至又移陈州修八字沟以泄城中霖雨水潦之苦州人便之召还知通进银台司兼门下封驳事提举进奏院公乆去朝廷上见而劳问之甚渥除尚书右司郎中枢密直学士判太常寺兼礼仪事明年兼侍读知审官东院又明年提举司天监元丰元年详定郊庙奉祀礼文明年兼判尚书都省是年十月慈圣光献太后山陵以公为卤簿使公盖巳病矣三年三月十一日卒于京师享年六十有四公在告久上数以问大臣及遣中贵人临视而公巳卒奏至上为愍悼赠给事中録其子之未官者且及其外孙焉阶朝散大夫勲防军公布衣居里巷与陈烈周希孟郑穆防乡人尊之号四先生仕宦所至必大葺学舎新祭器歳时行礼其中亲为诸生横经以讲及任太府事剧体重犹不倦以止其乐善好学殆天性也欤资禀温厚未尝见其喜愠之色与人交久而弥笃折节下士所游多时闻人郑穆刘彞皆其女弟之婿娶陆氏封文安郡君子男二人绍夫秘书省正字中夫将作监主簿女五人长适苏州録事参军傅楫次适宣德郎方蒙次适承奉郎孙之敏二女未嫁所着文集二十五巻以元丰四年九月葬于常州宜兴县永定乡蒋山之原铭曰
　　有严陈公不降色辞躬厉以正去尝见思小邑大州视之若一劝学谈经人罔不率问学醇古操行则高经术行已天语之褒如公羇孤又无党援学士殁身维帝之眷行信于友有德在人虽不百年在公犹存毗陵宜兴公治昔者今葬其乡将配公社
　　陈先生祠堂记　　　　　　友人刘彞撰
　　元丰三年歳次庚申三月十有一日枢密直学士侍读陈公襄捐馆于京师天子闻之震悼遣使恤厥家而问其所乏赙赠有加焉朝廷公相卿大夫莫不为国家惜其不大任也两禁近侍共临其殓哭之尽哀凡十有八人列奏称其道德之重补维国家莫非先王之法生平恩例不奏子弟者三其所奏者皆先疎族长子弱冠矣未沾一命天子愈贤之録其长子守秘书省正字及其犹子外孙皆命以官一日御迩英经筵不见其侍读也又嗟悯之遣使锡赉抚存其孤比葬于宜兴又诏常州供应所阙公之平生以道德教育天下英才为已任故以学业出入其门者无虑千人而齿于仕版辅大政亲近侍列台阁帅边防者有矣守方州使诸路佐郡邑宰人民者所至多焉莫不知所以仁民为固国之本也治已为临下之范也学古为修身之资也事亲为行道之始也官于四方而民受其赐者皆公之所教也不止如是焉自始达及终身凡闻天下之贤有学行者有吏能者有道德者有忠义者其才可以进之于朝以为民庇及具表则者不必识其人也必书其实以遗于所部使牧守或执政柄者未登其贤而用不巳也因之拔擢致身于亨显而不知其自于公者众矣是以其亡四方髦士及公卿大夫识与不识若防其朋咨嗟靡息焉公之于学志在仿古以治其性为本事君以建其忠为业故虽燕居必持厥志谓暴其气者不可以入君子之德是以虽家人臧获平生未始见其不足之色始与里人陈烈周希孟郑穆友善同志于道比仕则彞也又以经术政事更相磨琢而鋭于经纶天下大务尤能受尽言乐闻已过喜于为善而夙夜弗忘者诗与易也故其钩考皆得姬孔几防之蕴传注所至弗迨其藩篱矣乃能诚其言信其行所临之民莫不允之仰以为范焉至于图形或写其名位置于屋壁致诚以香烟余二三纪而愈笃者其仁洽于民盖如是浦城尤甚焉度量渊广长于包荒乐于教民其职精于治体其政先于变俗其仁勤于济众其交贵于谦光故其出入中外裕裕然弗以进退荣辱动其心焉毎曰惟大人为能格君心之非吾徒之事也其知諌知杂言出至诚详审有绪不为激讦以求沃寤故虽讥病大臣补救时政上每嘉纳而多留中人疑其必将大用也后进掀腾躐公以进者众乃能安其素守不忘致君之志竭劳庶职益用勤瘁焉其与门人议论则曰欲致君如尧舜者莫若得大贤进之为先焉经纶国事欲致治如古者莫若采智识高者用之为急也其讲求贤才以永基祚莫若兴起学校教之经术用其德行之为要也故其初筮仕于浦城则创学舎三百楹躬自讲授从之学者余五百士仙居河阳之学人虽不满百而遂能变其风俗常州之学闳大可肩于湖人材軰出世以其功比安定先生胡公焉公字述古其先光州固始人唐广明初巢贼乱中原豪杰乗之蜂起善族往往避地遐远故随王潮入闽寻仕于闽王审知乃居福州宋有天下公之祖既仕为掾吏卒于东川有子五人长曰则之以儒术率诸弟皆用学行居于乡闾遂迁宅于侯官县之西南百里村曰古灵耕且学而兄弟屡以贤能荐于春官公考侍郎讳象遂以五举入仕于王公十有八歳防其所怙二十有六始登进士第主建州浦城簿以文学政事称于当时高卓拔乎伦类矣迁台州仙居令改佐著作知河阳县移知彭州蒙阳县司徒富郑公入相仁宗进贤惟急首以文行诏公试秘阁校理判尚书祠部两府奏立寺院度僧道于坟庄者三四人勅下祠部公执奏以为社稷万年公相无极人人胥效则尽天下之士归于僧道矣朝廷移公编校书籍以遂其事焉出知常州入为开封推官三司盐铁判官使北庭还知明州未至召修起居注知谏院管勾国子监御史知杂有防候知制诰阙与试公疏曰陛下必以臣自内史过为台杂乃是下迁爰降德音俾谕圣意然非所以使臣以义者也谨当夙夜上裨朝政下葺台纲震肃百僚绳纠非法不知鈇锧之在前矣所有试命乞赐寝罢遂判吏部流内铨皆有所发以革宿弊天下称之未几召试知制诰公不就奏曰朝廷比以制置条例司更改常平新法中外之议皆以为扰臣负忧责不得不言未能开悟圣心蚤令寝罢不职之罪不知谴所其有召试臣不敢当旋罢知杂直舍人院兼天章阁侍讲复修起居注皆辞以为言事不职不敢承命仍乞外补御批其疏近除知制诰卿以言事未遂恳不受命且求外补朕素慕卿经术行已深惜远去故特还旧职庶几左右经席渐磨道义以适所愿闻今览来奏尚欲固辞岂不悉朕意欤今还卿来章当亟就职遂复修注判铨焉熈宁四年乃知制诰直学士院嘉谋嘉猷入告于后出称其德宠任方隆而疾之者绳以他事出知陈州未期移知杭州再期移应天府留守未至复知陈州八年冬召赴阙知通进银台司迁尚书右司郎中充枢密直学士判太常寺兼礼仪事九年兼侍读知审官院提举司天监元丰元年奉勅修郊庙奉祀礼文兼判尚书省二年十月仁宗慈圣光献皇后崩公为山陵卤簿使于时一身总判十局虽瘦病而不敢辞焉其创新规惩宿弊条析类举皆中机要而被受奉行者莫不以为宜焉享年六十有四讣闻上下朝野莫不惜其志业之隆遇君之厚而终于散地也世以浦城为难治者数大族在焉其仕于朝者累百而姻娅在宦途者倍之子弟为士为农不知其数也挟权营私虐其闾里干请州郡以迫县吏使不能自存以立其政者歳常有之公为主簿集其子弟及庶民之好学者教于县庠使孝于其亲顺于其昆信于其乡仁于其民由是为其父兄者更相纠戒不可以非礼干吾簿焉时有近禁大臣扶防亲防还闽衢州以南所过邑皆召民丁七百送其行李至浦城公曰农时方作虽王命尚不可夺之矧以为私耶乃令僦赁以役其境仙居之俗不知学之可为也公率其子弟躬为讲教至有父为吏于庭下而子为士于堂上与其燕饮者翕焉大变河阳亦然而谤之者曰以讲教为名而实取其赍货也郑公惑焉召以告之俾罢县学公对之曰自反而缩虽千万人吾往矣不恤不罢终化其俗为邹鲁邑居隘陋盛暑公出家人间或垂帘纳凉于防事既而其椟失官缗钱二万守者以为辞公不辨出已俸偿之物议喧腾郑公亦以为信未几获盗于他邑乃守椟者为之其厚重多此类河阳里胥运置酒材破荡产业者世以为病公命浙东从之学者张公谔以百金僦田两夫募农师引沃水灌为稻畦种以糯谷比其耕挿耘耨收刈也必躬涖之而其往来皆用盛乐招集其民但观稼穑之法酒材既足民胥效之瘠卤之地遂为膏腴温造故迹复生秔稻矣迨今仰焉常州运渠横遏震泽积水不得北入于江以为常苏数邑民田之害者累世矣公以渠之丈尺对民田之步亩分授以浚深广有制不月而成遂削望亭古堰而震泽积水乃克北流民害以除而田旱有溉丰穰嵗享矣杭州濵海其地咸卤水不可食居民数十万家皆市山泉以给日用公按李长源旧迹砌石为函接竹引西湖之水以注六井散在闾里一城汲用有余润也民荷其惠焉生平讲求万民利害虽非其职必録于篇防其部使可以立事者则以授之利及四方者又不知其数焉凡于朝廷治体州县养民之事必求其术之可以为法鳏寡孤独遗弃幼子灾伤水旱凶札疾疫恤穷安富养老劝农治兵牧马练将守边积谷生财差役漕运之事莫不夙夜图营精密曲尽之术而又以询于贤者明者能者不惮谦逊屡求广谘博访既得一善则又称其得之所自而推以授人此其平生存心凡四十年而弗懈也既亡彞检其手书议及民政讲求治道或以相授或以相咨凡百余本或累十幅盈纸细书讲论得失则其以天下为已忧也又如此使之大用岂可量哉其行艺及三代既请公卿为之志铭彞惜其贤而志有不得发者既知其详不忍黙而无传呜呼观于是则知吾哭之哀为不徒然矣其既亡厥子与弟皆以书来告予曰公之将亡数日黙而无言恬愉自若妻子泣而环之求其诲谕之言乃命纸笔再书先圣先师四字授笔而终呜呼诔曰
