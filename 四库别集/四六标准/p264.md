<!-- { "loadSidebar": true } -->
　　鲁云书至实呈纷郁之祥【史记若烟非烟若云非云郁郁纷纷萧索轮囷是谓卿云】赵日御冬益显光华之远【左传赵衰冬日之日也赵盾夏日之日也】锡公纯嘏【诗天锡公纯嘏眉夀保鲁笺纯大也受福曰嘏】乂我烝民【尚书烝民乃粒万邦作乂】恭惟某官徳配阳休气排冬凛旧游天禄饱看芸草之芳【汉书天禄石渠顔师古曰三辅故事天禄石渠并在未央大殿北以藏秘书汉宫阁疏天禄麒麟萧何造以藏秘书处贤才西都赋天禄石渠典籍之府西京赋天禄石渠校文之处东京赋内有天禄宣明扬雄传校书天禄阁上灵帝纪注天禄兽也今邓州南阳县北有宗资碑旁有二兽镌其防一曰天禄一曰辟邪据此则并兽名也汉有天禄阁亦因兽立名月令仲冬之月芸始生注芸香草也着于衣书可以辟蠧汉种之于兰台石室藏书之府故秘书省谓之芸局陈子昻集持三寸笔入芸香之阁尔雅翼云老子云夫物芸芸各归其根芸当一阳初起复卦之时于是而生此则归根复命取之于芸洛阳宫殿簿云显阳徽音含章殿前各植芸晋宫阁名曰太极殿前芸香四畦式干殿前芸香八畦乃知九畹百畮非虚语也】今使江南尚作梅花之寄【见前】验刺绣五纹之永【杜诗刺绣五纹添弱线】知衮衣九罭之归【诗九罭之鱼鳟鲂我觏之子衮衣绣裳鸿飞遵渚公归无所于女信处】某材乏线长心尤灰冷负暄炙背讵敢输畆之忠【嵇康与山涛絶交书野人有快炙背而美芹子者欲献之至尊虽有区区之意亦已疏矣余见上条】安性掩身尚或备轩輶之访【月令仲冬之月君子斋戒处必掩身身欲宁去声色禁嗜欲安形性事欲静以待隂阳之所定风俗通周秦常以歳八月遣轩輶之使采异代方言还奏之西京杂记扬子云好事常怀铅提椠从诸计吏访殊方絶域四方之语以为裨补轩輶所载亦洪意也】
　　贺林提举
　　清台课厯肇新三统之元【説文课试也増韵计也程也律厯志杂上林清台课厯疎宻】绣节观风顺应一阳之动【王莽传遣使者分行天下览观风俗】恭惟某官刚大养气岂弟近民【诗岂弟君子史记鲁世家平易近民民必归之】敛散得宜粟若源泉之混【食货志民有余则轻之故人君敛之以轻民不足则重之故人君散之以重凡轻重敛散之以时则准平宋职官志提举常平司操常平敛散之法申严兑役之政令治荒修废赈民艰阨职源提举常平司掌常平义仓免役市易坊塲河渡水利之法因民之有无歳之丰凶而敛散赈济之周益公诗敛散新陈倚绣衣荀子财货浑浑如泉源汸汸如河海暴暴如丘山】中和诞布黍回寒谷之温【王褎传使褎作中和乐职宣布诗师古曰中和者言政治和平也宣布者风化普洽无所不被】谅对休辰益裒纯嘏某适拘分阃良阻造门视履考祥愿观不远之复【并见前】仁民爱物无忘自养之頥【易观頥观其所养也自求口实观其自养也】
　　贺赵提举【汝谠】
　　按缇候气律已兆于六雄【后汉律厯志气之法为室三重户闭涂衅必周宻布缇缦室中以木为案加律其上案厯而之气至者灰去余详见前】衣绣观风功益高于四牡道随刚长徳与福崇恭惟某官清湛氷壶和钟玉琯【琯或作管説文古者琯以玉舜时西王母来献白玉之琯零陵文学姓奚于泠道舜祠下得笙玉琯以玉作音故神人以和凤凰来仪】赵日可爱既开南岳之云【左传酆舒问于贾季曰赵衰赵盾孰贤对曰赵衰冬日之日也赵盾夏日之日也注冬日可爱夏日可畏】豳雨其蒙更激西江之水【诗我来自东零雨其蒙庄子激西江之水而迎子可乎详见前】慨然揽辔行矣赐环【栁诗赐环留逸响】某滥长十连【礼记十国为连连有帅】又逄亚歳江湖两地幸再同君子之僚【韩文留守无事多君子僚】原隰五章请重拜使臣之善【左传四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜】
　　贺王提举【与权】
　　身为国史自当书辛日之云【杜氏左传序身为国史躬览载籍必广记而备言之左传僖公五年正月辛亥朔日南至公登台以望而书礼也凡分至启闭必书云物为备故也】君遣使臣顾使餐丁年之雪【诗序皇皇者华君遣使臣也李陵答苏武书丁年奉使皓首而归梁书王僧孺传丁年蓄积与此销亡卢照隣诗丁年游蜀道斑鬓向长安王荆公诗丁年结客盛游从宛洛氊车处处逄苏武传幽武置大窖中絶不饮食天雨雪武卧齧雪与氊毛并咽之】有功则説【诗序有功而见知则悦矣】何福不臻恭惟某官致孝卧氷【董仲舒传舜业业日致其孝王祥传性至孝继母朱氏常欲生鱼时天寒氷冻祥解衣将剖氷求之氷忽自解双鱼跃出】移忠叱驭【孝经君子之事亲孝故忠可移于君叱驭王尊事屡见】生芸挺荔厌夜直于承明【严助传厌承明之庐注承明庐在石渠阁外直宿所止曰庐】舒栁放梅甘晓行于湘水【见前】花甲方周于六十【吕氏春秋大挠作甲子唐李淳风有六十花甲子歌】椿龄正衍于八千【见前】某雌伏负丞【后汉赵温字子柔为京兆郡丞叹曰丈夫当雄飞安能雌伏遂弃官去】凤鸣倚岳【杜诗伫鸣南岳凤欲化北溟鲲】绣衣持斧傥怜同三防之鹓行【见前】黄钟为宫尚或收一声之牛铎【律厯志五声之本生于黄钟之律九寸为宫或损或益以定商角徴羽晋书荀朂传初朂于路逄赵贾人牛铎识其声及掌乐音韵未调乃曰得赵之牛铎则谐矣遂下郡国悉送牛铎果得谐者山谷诗牛铎调与黄钟同】
　　代回浙西王提举【棐】
　　和叔正冬【尚书申命和叔宅朔方曰幽都平在朔易日短星昴以正仲冬】伯赵司至仪图道长之庆允属阳休之贤伏惟某官清彻氷壶和钟玉琯送之礼乐不离尺五之天任以公卿即近丈三之日【俱见前】某无由面贺例辱手笺烹鱼得书莫报五云之体【韦陟传所书陟字若五朶云时人慕之号郇公五云体周礼保章氏以五云之物辨吉凶水旱降丰荒之祲象云有五色以分至之日眡之】拂端策但占七日之爻【见前】
　　代回福建陈提举【铸】
　　日官气书严鲁观之登【前律厯志春秋冬十月朔日有食之传曰不书日官失之也天子有日官诸侯有日御日官居卿以底日礼也日御不失日以授百官于朝言告朔也又云主厯使者鲜于妄人请与治厯大司农麻光等杂日月晦朔望八节二十四气】星使观风福等闽山之厚【闽山一名乌石山形如在福州西南一里】恭惟某官器姿凝远业履端宏平籴有方粟若源泉之混亷车所部黍回寒谷之温宜对亨辰茂绥纯嘏某赘员簮笔辱赐函牋视履考祥愿观不远之复裕民足国无忘自养之頥【俱见前】
　　代回周马帅【虎】
　　星转璇玑一阳既复【见前】霜华玉帐百福交升【隋炀帝冬至受朝诗霜华净朱庭皎日光缨佩诗是生后稷降之百福又神嗜饮食卜尔百福隋音乐志百福四象初万夀三元始又百福具膺嘉祥允洎灵威以降百福来绥又卜伦以具百福斯滋乂上灵钟百福羣臣归万年余见前】恭惟某官肃振戎昭【左传戎昭果毅以听之之谓礼】恪共武服【诗有严有翼共武之服共武之服以定王国】马腾士饱方夸洪鼎之扛【韩文士饱而歌马腾于槽王充论衡力能扛鸿鼎揭华旗】凤应律谐气恊黄钟之动伫宁边钥入总中权【见前】某莫庆践长先勤委重【韩文若以义请而强委重焉】仰观云祲既符登观之书【登观之观去声】归扈日营即见筑坛之拜【晋明帝纪王敦将举兵内向帝宻知之乃乘巴滇骏马防行至于湖隂察敦营垒而出有军士疑帝非常人又敦正昼寝梦日环其城惊曰此必黄须鲜卑奴来也使五骑物色追帝帝已驰去刘梦得诗望夫人化石梦帝日环营】
　　贺薛太守【师旦○甲申○是为宁宗嘉定十七年梅亭时年五十一】
　　歳籥在申验乞浆之逾愿【説文籥本作龠乐之竹管三孔以和众声也律厯志龠者黄钟律之实也跃防动气而生物也释名籥跃也气跃而出古者取卯地之竹以为籥春分之音万物振跃而出也苏文屡更歳籥袁子正论太歳在酉乞浆得酒】斗柄挿子盍挹酒以迎年【韩诗元和庚寅斗挿子月十四日三更中诗维北有斗不可以挹酒浆封禅书黄帝时为五城十二楼以神人于执期命曰迎年】时维二千石之良【循吏传与我共此者其唯良二千石乎】敷锡十万户之福【尚书皇建其有极敛时五福用敷锡厥庶民新唐书陈子昻传一州得才刺史十万户頼其福得不才刺史十万户受其困国家兴衰在此职也】恭惟某官功参隂隲徳配阳休襦袴温然适应重缇之暖丝纶近只遹随一线之添谅经伯赵司至之余【并见前】即有薛侯来朝之命【春秋隠公十有一年春滕侯薛侯来朝】某身栖棠防心委葭灰【见前】陪五更三防之鹓行敢论交于结绶【萧育传少与陈咸朱愽为友着闻当世往者有王阳贡禹故长安语曰萧朱结绶王贡弹冠言其相荐达也】依一寸四分之牛晷或委照于受廛【尚书考灵曜冬至日月五纬俱起牵牛初刘向洪范传冬至景一丈三尺一寸四分】
　　贺全州赵守【必愿○按本传必愿差充两浙运使主管文字再考特差充提举安边所主管文字差知全州陛辞奏乞下道江二州访周惇頥之后余见前】
　　鲁云必书暮映衡山之月赵日可爱晓行湘水之春【全州有湘春楼在郡治西】特惟大雅之英【景十三王传賛夫唯大雅卓尔不羣叙传礼乐是修为汉宗英】茂对细书之札恭惟某官道随刚长徳配阳休字民之仁温若重缇之律嘘物以气暖然五袴之歌谅观荔挺而芸生益庆竹苞而松茂某袜材线短【并见前】泥轼氷寒【黄覇传别驾主簿车缇油屏泥于轼前以章有徳】三夀作朋请效鲁颂万千之祝【诗三夀作朋如冈如陵万有千歳眉夀无有害注三夀三卿也国之三夀考之卿与作朋友】七日来复幸观羲爻六二之辞【易复六二休复吉象曰休复之吉以下仁也】
　　贺宝庆赵守【善湛○宝庆已见】
