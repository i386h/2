<!-- { "loadSidebar": true } -->
　　奉天承运皇帝制曰国家于直言敢諌之臣常不吝貤赠追封之典所以磨世且用褒忠尔原任山东道监察御史赠奉议大夫光禄寺少卿杨爵志虑坚贞行操清鲠爰从廷擢拔寘宪台尔能正色陈规犯颜明诤激谭危论偶触雷霆劲气直声增光日月囹圄益明其志献亩不忘乎君天监纯忠人称孤介第副卿涣宠差足慰此幽贞而名号靳扬似尚羁乎舆望兹特谥尔曰忠介锡之诰命夫危身奉上实副乎忠执一不迁允符乎介足称不朽真可以风祗服命词永光来世万厯二十年十月十八日 

　　○奏疏 

　　乞宥言官疏 

　　周天佐（号碛山晋江人户部广东司主事疏载本传下） 
　　浦鋐（字汝竒登州人陜西道廵按疏载本传下） 

　　请恤典疏 

　　杨博（字阙　蒲州人厯官太子太保吏部尚书） 
　　题为开读事验封清吏司案呈伏睹大行皇帝遗诏内开建言得罪诸臣存者召用殁者恤録见监者即先释放复职钦此又覩诏书内开正徳十六年四月以后至嘉靖四十五年十二月以前建言得罪诸臣遵奉遗诏存者召用殁者恤録吏礼兵部作速查开职名议拟具奏钦此臣看得建言得罪诸臣蒙先帝恤録之恩遗诏开载甚明际圣主亨嘉之会新诏申谕更切虽身先朝露不幸殒殁九原有知均当结草但其死不同大畧有三典刑者上也合当复其原职特赠一官厚加谕祭仍荫一子廷杖而死者次也合当复其原职特赠一官荫一子或久系囹圄或逺戍边野漂没孤魂不得死于牖下者又其次也合当复其原职特赠一官内尚书熊法正言正色古道古心諌止仙亭侃侃得大臣之体优游林壑扬扬有逹士之风御史杨爵敷陈一疏义胆忠肝前后奏议自当称首系狱十年困心衡虑始终气节原无与双以上二臣又应与杖死者一体恤録以示优异通乞圣明俯赐裁定勅下遵行此外如有遗漏聴两京科道官并各处抚按官查理明白各另议奏縁系节奉开读事理臣等未敢擅便开坐谨题请旨 

　　请谥典疏 

　　髙仪（字子象钱塘人歴官翰林院学士礼部尚书谥文端） 
　　题为大臣晩节不终易名舆论未协恳乞圣明追回成命特録遗贤以光恤典以励世风事祠祭清吏司案呈奉本部送准都察院咨据陜西廵按孙珫呈奉本部勘札准礼部咨该本部员外郎于孔谦奏论已故都御史（阙）晩节不终乞要追夺谥号并议先朝御史杨爵补谥等奉圣旨既有疵议着将谥号追夺杨爵准补谥以后大臣有奉命与谥的你部里还备查素履博采公评详议可否请旨裁定毋得狥私滥给致乱名实有累盛典钦此合咨贵院烦为通行各该廵按御史一体钦遵仍行陜西廵按御史转行先任山东道御史杨爵原籍官司备查本官存日乡评宦迹有无疵议逐一采访的确作速开报本部以凭覆请施行等因备札前来依奉转行陜西布政司行查去后今据该司呈据西安府申据儒学查得已故乡官原任山东道御史杨爵存日乡行言动不苟圣贤自期尝曰人皆可以为尧舜麄衣恶食不以为耻周人之急不吝所有遇贫生尝脱衣以济人有所与一介不受以致穷乏之极家人告煑粥无米而诵读欣欣若罔闻知居亲丧庐墓三年时玉兎徃来庐中冬月竹笋丛生人以为诚孝所感怃诸侄逾于所生事兄长有若严父教生徒无异己子足迹不入城市请谒不至州县葢自儒生以至通显安贫乐道君子谓其不愧屋漏云筮仕行人奉使不受馈遗差回请赈饥民拜官御史即上疏陈言上怒重责乆系囹圄诵读不辍再释再系忠诚动天完名全节狱中辨易君子谓其效羑里之为放归以来却扫尘俗惟是教授生徒并无子孙室家之念自做秀才以至殁年一贫如洗志无所憾迄今不惟学士大夫称为闗西夫子即儿童走卒亦皆目为当代正人而学识纯正力行无愧古人忠肝义胆精诚可贯天日乡评乆已论定县学府学正学与列爼豆之间乡人窃有私议为圣为贤为仙尚闻未死之謡即此没世已乆人犹思慕不忘亦可概其生平允为纯全无玷申详到府看得本官行谊既真于乡评而宦情益定于没世当时独推其完名髙节至今更仰之若景星庆云名节始终无玷公论翕然共称访采眞确毫无疵议相应补谥以光忠魂备申到司为照御史杨爵生前学识纯正动履端方耿耿精忠可贯天日亭亭髙节足师乡邦既经府学县学查勘有据相应呈请合无转逹题请赠谥等因呈详到职看得冨平县已故乡官原任山东道御史杨爵棱棱大节耿耿孤忠有圣贤可学之心有尧舜吾君之志立朝之谠言百折不替居乡之徳望歴世弥彰查无疵议补谥允冝等因咨部送司案查本年二月内该本部员外郎于孔谦奏论已故都御史（阙）晚节不终乞要追夺谥号并及先任山东道御史杨爵补谥等因该本部覆奉钦依已经移咨都察院转行本官原籍官司查看去后今该前因查呈到部看得御史杨爵精忠可贯天日徳行不愧古人乡评与朝议咸孚易名当操定拟廵按御史核实前来相应题请伏候圣裁 

　　○杨御史传 

　　孙丕扬 
　　斛山杨先生余富平人也名爵字伯修官御史时以直諌显世之人毋论识与不识咸称为斛山先生云当先生之生火光起自室中观者咸惊异之长而伉傸自立不苟为同异则崭然头角矣家世清修先生又颕悟絶伦以故不具束脯从授经每耕之垄上輙挟册以从且读且田欣然无厌而其意则谓人当以圣贤为师取予去就不禀古昔何所称宇宙间时苑洛韩大司马方以理学倡明闗陜先生独师事之韩观其貌行朴如也已而叩其衷避席敛栣同时学者皆自以为不及云伯兄靖故以掾中法无赦先生徒歩百里外为伸其寃械系狱中吏卒苦之甚先生从狱中上书邑令见而竒之出与语甚恭推之食辞解之衣被则又辞亡何以弟子员举省试第三人明年成进士授行人司行人出使藩国馈遗一无所受其亷洁不污葢天性然已而授监察御史时权臣擅柄义所不可乃移疾归会其母老且病侍汤药不解衣带母卒毁瘠踰礼庐于墓者三年有冬笋驯兎之瑞服阕复起为御史棱棱气节诸贵近莫敢于以私者而所覩时事不胜愤抗疏言天下大计有五其要谓方今灾沴频仍歳恶不稔辅近侍从之臣争为软语以媚上勲戚若郭翊侯軰又鱼肉小民以取大利土木之工十年不息司衡钱岁费不止亿万计朝仪间阔大小臣工无有奉颜色聆天语者缁黄末流至滥充保傅之选其余言事诸臣若杨最罗洪先軰非死即斥去人人以言为讳国家所以隆盛治荅天意者似不冝此疏入上大怒即命镇抚司穷治其词拷讯备至定死矣竟不死户部主事周天佐御史浦鋐俱以救先生棰死狱中而先生身幽囹圄者凡五年适上以受厘故放先生归里间宻旨命司隶踵其后甫至家而逮系者又至先生无几微见颜面即日从容赴北镇司狱又三年而始还上之圣明保全谏臣如此教授里中贵人莫得见其面疏粥敝履怡然自适五十七岁而卒卒之前有大鸟集于庭公指以语人此其杨震鸟乎兆且在我援笔自志又惓惓以作一等事做一等人教其子孙无他辞葢先生死若干年庄皇帝以世庙遗诏赠先生光禄寺少卿并録其后生称大忠没有遗荣矣先生为人硁直不阿意而内实忠淳一切所行务合道理故身履危地遇每坦途当先生被逮之日天乃风晦冥不辨色都士人惊相告语以为杨御史风及火灾玄坛闻空中言冝释先生上乃忆先生疏释之得归里比再逮出闗濵危甚矣晋义士匾寿亭侯祝先生老牖下仇上者负匾持士竟匾遭回禄而邻屋宛然夫精诚通天地而忠信格九重此与区区口舌费皁囊中薄蹏者可同日语乎 
　　孙氏曰自余先大夫与余言及余所覩杨先生行事之概其孤忠劲节烂然耳目无容论己方先生系北司而所著周易録及中庸解俱的然可传世诸所吟咏无愤惋■〈忄宅〉瘵语即汉所称黄霸何以逺过读狱中疏草陈壅蔽劝寛容虽被万死心无悔余爽然自失矣 

　　吴时来（字阙　仙居人歴官都察院左都御史） 
　　斛山杨先生讳爵字伯修陜之富平人家故贫母诞先生于婣家婣邻以火起羣赴之则悬弧室也长美姿容身满七尺年二十始发箧读书无灯尝以薪代夙夜攻苦有时之陇上耕即挟书而读意欣欣也兄靖少叅邑掾与前段令相恶为直指使所捕先生徒歩百里外申厥寃遂并被逮狱中上书辞意激烮后尹见之曰竒士也胡累至是耶立出之给油薪费督之学年二十八闻朝邑韩先生讲性理学躬辇米徃拜其门韩先生睇词气行行壮也欲却之父莲峯老人谓曰意若非凡人数日叩其学诧曰几失之既省语言践履铮铮多古人节叹曰畏友也督学使唐公校萟首拔之嘉靖戊子秋应试长安就食馆中客有遗金者先生守之客至持馆人急先生诘其实还其金客谢弗取请至其家舍焉以书经举第三名己丑登第授行人司行人奉使之肃府伊府吉府贽赠俱譲不受世宗肃皇帝议礼多制作荐绅谴斥者甚众先生上疏臣奉使湖广地方眼睹百姓多菜色挈筐操刀割莩肉鬻啖道傍假今周公礼文尽行抑何补于老羸饥馑之艰上之司舍待罪得旨下民部发赈全活以万计壬辰秋授山东道监察御史见枋臣弄威福草奉将劾之为乡人亲昵以有垂白母在于是浩然请告归居母丧一遵家礼庐墓三年冬月竹笋生兎驯绕人咸以为纯孝所感云服阕坚卧不起行部使者交章荐之庚子秋诏起其家幡然戒行曰曩以母故不得舒吾志此一时也何为区区策驽■〈马屯〉为复补河南道监察御史辛丑春二月初四日上封事娓娓数千言大约天下大事内而腹心外而百骸皆受病足以失人心而致危乱者五一则辅政者谀郭翊国虣为巨蠧二则冻馁民闵不忧恤而为方士修雷坛三则大小臣工弗覩朝仪宜慰其望四则名器滥及道流出入禁内五则挫折谏臣辞具载疏中上震怒命锦衣使逮北镇抚司推究考掠备至先生一无诎被创■〈木匣〉鎻中尻肉绽若悬珠手割之血淋漓下气息奄奄眯惑不自省守者以为死矣被覆之半夜汗如雨复苏东厂日更伺言动以上有蘓校尉宣来心恻苦楚状拾重瓦间合处寻被笞禠办事役矣时有张子者同室职纳槖饘得缓死部郎周天佐侍御浦鋐以申救棰死狱中守益严踰年工部郎刘魁再踰年吏科给事中周怡咸以抗疏下狱驩焉降心相与劘摩修诣绎四子诸经百家研精于易着周易辨録及中庸解若干巻诗文赓歌如是者五年乙巳秋八月十四日上虔修万灵明庭之仪祝厘得仙箕释此三人者遂与周刘由潞水逾临清别而归上虽放此三人者其时熊太宰以谏仙箕忤旨终未释然复诏逮之抵家甫十日也十月二十四日下诏狱与三人俱系复三年丁未冬十一月五日先生筹易与周刘饮谓曰今须尽此杯明日出矣是夕大髙玄殿火四发不可向迩火围中恍闻呼三人名氏者次日释归为民先生两系诏狱寒暑八易其初苦楚若不耐久之而鼎镬汤火饴如食饮抵家以教授生徒为事解冻而耕暴背而耨与农人同甘苦虽乏儋石之储而潇然无忧葢圜扉中研心学问磨礲精光展拓胸次真有渺人寰空宇宙者而世上傥来富贵曾足以芥蒂其目睫乎己酉冬十月九日猝大鸟集居处先生不乐曰汉杨伯起之鸟至矣兆在我乎十四日午时而殁年五十有七隆庆元年穆宗庄皇帝肇极复其官追赠光禄寺少卿荫其孙恒官左监丞 

　　冯从吾（字少墟长安人歴官工部尚书谥恭定见关学编） 
