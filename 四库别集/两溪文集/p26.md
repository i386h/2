<!-- { "loadSidebar": true } -->
　　宣徳中朝廷屡诏举贤当时大臣以初严举主之令不可犯率连数人共举一人以塞责独都御史熊公扵南京一疏举十人上皆用为郡守寜海李君文定由进士起为工部主事进刑部郎中皆有能声以故在十人之列擢守永平今秩满六年当上课京师卢龙指挥使李君本正与之姓同而意气相得遣人诣予请曰永平界在畿甸而邉临朔漠之域内廷将命之臣外蕃献琛之使无日不徃来道路其送迎常不暇而供亿为甚烦非通才敏识练于事而勤于职者为之守欲望理效盛臻民心悦服不可得矣帷今郡守下车以来公不废于事私不縦于奸政令得其平刑罚无不中虽吾武卫之士亦皆蒙其恵而安其土况其所莅之民孰不懐徳畏威以相安扵抚字之下欤有贤郡守若此则于课绩之际不可无文以彰其美故敢以请幸勿有所辞予信其言而知郡守奏课必为天下最矣又服熊公有知人之明足以验荐举之法有益于世不可废也虽然大林之木垂荫愈广则柯叶愈茂广渊之水流泽愈逺则波涛愈深君子能成事业于逺大垂声名于悠乆者必其志不满于既得之后功克勤于垂成之余非若小丈夫然愿遂而量已盈也今郡守之绩着于徃者已茂矣使其政不怠于初立心制行益励于后则贤名愈着必有人能眀于知人如熊公以跻而置诸廊庙之上岂但乆利于一郡而已哉因序以待之
　　钱塘陈氏族谱序
　　谱为族而作族有谱然后本支可究昭穆可眀戚疏可别亲亲之意于斯乎存岂以世代不得逺叙而废于作谱耶此监察御史陈君志浩所以拳拳于此而弗置也陈本中州士族宋时従髙宗南渡占籍钱塘之丰寜里世以官爵尊里中遭乱宗族散尽谱随以亡自高祖以上世次竟不可究御史心尝悯焉乃悉曾祖以下宗派而谱之且携以示予曰自吾之身上泝髙祖为世仅四旁达吾三从兄弟为服犹未尽扵五然已不得其名而书之矣今复不书其名之可得者以传子孙安知后人有欲求其名而书之亦将如吾今日有不可得者耶此吾谱所以作也然谱者谱其寔也敢有一毫夸附于其间哉先生吾同榜中职为文者愿一序之庶几覧者知吾谱意焉以予观于斯谱岂惟亲亲之意至而足以系其族人之心哉盖寔近乎淳古之风而可矫夫流俗之伪焉何也寜缺髙祖以上世次而不可有所増益以诬其先则世有追名汉太公上世于唐时比者视此能不悔其妄哉寜自再従之亲而録之不敢扳附名宗右族以欺其后则世有因贵盛求与赵郡诸李叙昭穆比者视此能不愧其谬哉其于世教为有补不独有功其族人而已也况御史席其父龙溪监税彦良遗庆由进士尹零陵能恵其民用超今职其平昔自树以贻其子孙谋者多扵是谱陈氏殆将为钱塘蕃盛之宗欤后之人其力于徳以承之
　　送桂嵒先生南还诗序
　　君子之进而仕者岂恶穷居耻卑服求其身之利达而已哉盖欲立有为之地发抱负之竒以达乎其志也及其退而休者岂薄荣名轻富禄求其身之闲安而己哉盖欲顾止足之义励亷耻之风以眀乎其节也志行于强仕之余节全于赐老之日如桂嵒杨先生惟效其进退岂不合乎君子之道哉先生始以进士蒙恩特授河南按察副使以风厉失官用荐擢监察御史按事云南福建乆之调松江推官虽迹有升降而势不能无崇卑逺近之殊然所至必欲勤职务严禁令以张国法而兴民利不欲随俗上下以取容而希誉夫岂世之夸毗而涊淟者所可伦哉今年力未衰而决意求去期与乡邦倦逰退处之士穷山水之趣寻烟霞泉石之盟于文江之上以乐其余年其欲退之速亦足使当时患得患失懐禄而固位者颜忸怩而心愧怍予故谓其进退合于君子之道焉先生戒行修撰邵君徳昭以士大夫赠别诗来索予序惟杨氏之先多闻人而文节公于吾家孝节贡君为同门谦亨録事于吾家太史公为同年二贤之退休于家也与吾先世数有文词徃复以笃绸缪之好虽予出晩然幸接先生清歩于朝于其归也固不能嘿先生即田里亦能有作为予寄否茍彼此不弃则于先好其有继云
　　送刘断事赴福建都司序
　　皇朝法古建制于方州置都帅之府以当一面之寄而所任皆武功之臣不可无文吏以辅之此经厯断事之司所由致也有二司以掌其吏牍理其刑名故武臣不必劳心于会计竭智于讯谳而所部之内事不至于愆期狱不至于淹抑政务自得其理帅府所资于二司不轻而重益明矣为二司者岂可不率其职以分任夫帅府之事哉宜阳刘君制宜由国学生筮仕为浙江都司经厯踰年以家艰去官至是免丧改受福建都司断事夫二司虽皆帅府之所不可无然经厯所司之地又非断事比也盖断事理官狱情之枉直刑罚之重轻人命之生死莫不系之尤为帅府所重之司夫岂可以忽而不慎哉昔欧阳崇公为郡理官尝夜烛灯治死狱文状而屡废以叹家人问之则曰我求其生而不得尔求其生而不得则死者与我皆无恨也矧求而有得耶以其求而有得则知不求而死者有恨也古人之用刑也如此其慎后其子文忠公以藐焉遗孤起为宋之辅臣而文章道徳卓为百世师得非慎刑之报欤制宜于听讼决狱之际能如古人之加慎焉使刑必中而人不至于冤则忠恕之意存于刑罚之中矣岂但足以増重于帅府収名于当朝而已哉殆见庆流后胤徳光昭于无穷也予与制宜素雅又重以海北塩课提举张君洪范为之请故特为文而举崇公慎刑之意以期望之
　　送海北塩课提举张君赴任序
　　予家居时闻张畴洪范以习书翘然自拔于分宜诸生中徃徃于两邑世族家见其所作大字颇雄壮而心爱之意其它日必能成书名后官京师遇洪范膺贡而来询而知其书法有所宗益加重焉及其中礼部考将赴南监待次以出身也从而谓之曰今天下善书者悉萃辇毂下子若自陈其所习乞就能者以卒业可北留矣洪范如其语作数百字随疏以进果得留北监未几且预写诰之选由是书法益进而四方踵门来求者无虚日岁满当受职予谓其必入中书以掌丝纶之出然后不枉其所能已而乃有北海塩课提举之擢提塩之秩固优于中书然所理者泉货所司者簿书未若中书宻迩阙廷得优游翰墨之域有足尽吾洪范之能也虽然君子抱有竒器能不以自外至者间而毁之则无仕而不可无徃而不自得矣故西溪塩税不足贬范文正之盛徳衡州塩仓乃足起刘忠肃之清誉盖素心髙眀者虽居污地而道愈光也以洪范之学力至而志识髙海北塩课岂得掩其书法之精哉况古六书之法皆出心画心画得其正则岂直书法出于正而已哉施诸天下无不出于正而下可著称于簿书之末髙可致大用成伟烈于燮调弼亮之余精可赞至理于枢宻之地心画之为用也愽哉故自古名能书者未尝不优于政事而擅乎休名也洪范因其能以求诸心而发于政则其所至岂有极哉故因乡故之请序以为其逺大张本云
　　两溪文集巻十
　　●钦定四库全书
　　两溪文集巻十一
　　（眀）刘球 撰
　　○序
　　送佥宪王先生还诸暨序
　　在易艮之彖曰动静不失其时其道光明王先生孟坚之出处其有合乎斯义欤先生尝以翰林修撰谢病退居诸暨山水间恬然不复有意于世用及朝廷欲布维新之化用大臣荐擢为江西按察佥事俾奉勑徃督十三郡六十九邑儒学之政乃幡然就征不复为田里顾按诸学三年徳与政行俗由化改来京上其绩又脱然请老以归畧不为名位系其出其处无适不与时宜其道岂不光乎然其贤名之为世望也重丽泽之入人心也深故中外之人尚有不乐其去而欲其留者其在翰林诸君则曰先生徳行文章髙与古期年未甚耄才力犹足有为既不欲乆暴道途任廵按之劳则可复留于翰林以备上顾问为士大夫典型何故求去之速使人无従观仪而咨善道耶在江西子弟则曰吾■〈尚阝〉之士被公之教服公之令方思勤于进学励于修业幸其作育之乆薫陶之至则所造就不患不倍于初何不少留以终所恵使吾侪得有所成耶惟先生决出处之分于心也有素终不可狥舆情而或移于是翰林诸君赋诗赠其行也连篇相属以道其别懐致其不忍释之意既详且尽俾球序之球江西人也因并述其子弟感徳愿留之情如此或者先生优游物外事著述之余展是巻读之因忆翰林尚不忘吾江西焉
　　送礼部左侍郎吴公致仕南还序
　　仁宗皇帝御极初吏部循资升给事中三人为按察司佥事陛辞之日诏以三人可大用不宜置诸疎逺即日命下俱拜在京三品官今礼部左侍郎政和吴公三人中尤贤者特拜刑部右侍郎公由进士给事内廷十余年眀敏之才清慎之行素为仁庙所知故有是拜在刑部益茂厥徳皇上嗣大寳遂升礼部丁家艰去官终丧入觐以年逾七十抗疏请老上特允之行在礼部尚书毘陵胡公侍郎武城王公将率厥属徃送之以球尝吏于礼部俾序其事夫仕宦而得引年谢去固君子知足之道亦国家优老之礼也然忠臣念国不以去位而或忘明君信贤不以赐休而遂已故祁奚老矣为社稷虑即乘驿入言董仲舒赐归矣国有大议则遣使就而问之君臣相与之情岂以进退逺近而有间哉今时清寜士大夫方荣于进用公年虽至而精神未衰乃脱然谢髙官辞厚禄乞退身田野以卒余齿朝廷加重老成人不欲使之劬躬夙夜忧耻而虑殆故狥所请以成其恬退之节所谓知足而优老者两尽之矣然宇内之士以公受先朝拔擢恩出非常効报之心必不以老而少息咸欲其为今之祁氏而愿朝廷以仲舒待之球因序以为公告冀公之迹虽南而心常北也
　　送孙侍读归省诗序
　　自上御经筵侍讲之臣欲省其亲者皆严于奉职不敢请请亦必至再三而后得命独吾丰城孙君曰恭念二亲衰暮而兄方伯莅政西广弟郡愽掌教京学俱不在侧奉朝夕之欢疏乞归省辞恳切而意深至上特悯之不复询于有司即命之行人皆快焉且谓孙君其亦善荣于亲者乎及第为编修时荷恩封其尊府国子先生以其官母为孺人矣及进修撰尝得请归为二亲寿矣今转侍读复得膺是命以归在官十余年三迁其秩而得三称其庆于家非善于荣亲者能之乎君子则曰此特世俗所荣耳在于孙君必不以此为至而将取其大者焉君明于儒者之道行义髙于今人文章追乎前古其志固欲有为于今而期至于古也使世不大用儒则已用则君必与之况已列侍従之职乎一推而进之必将举儒道以康济天下光泽朝廷恢宏其事业矣资是以荣其亲不有大于其所尝得者乎虽然未有致大不自小也盖尝观易之渐矣其象鸿之进自干以至于逵然后有羽仪之用者必以其升之有渐也然则荣之小者其亦大之渐乎故知孙君将致大荣扵其亲亦必兆扵今日之归幸益其道以竢之寮友重君行者皆赠以诗俾予为序予因抑其荣于众人者而申其荣于君子者以期君进且悦其亲扵无穷焉
　　华林胡氏族谱序
