<!-- { "loadSidebar": true } -->
　　苏之长洲东北二里万夀报恩光孝禅寺在内焉初晋义熈中有沙门法愔自西域至中夏与慧逺法师结社庐山已而来苏以念佛三昧化道有情苏人翕然归之为净夀院梁时更名安国长夀院二年又更名长夀寻燬于兵呉越钱氏有国中吴军节度使钱文奉重作之又更名安国长夀禅院始易禅僧明彦主之宋大中祥符二年丁晋公谓奏改为万夀崇宁二年始加崇宁于万夀之上政和初又更名天宁绍兴七年复诏更今额为徽宗荐严之所元至正末天下大乱寺为兵所燬羣僧散鞠为椔翳之场国朝洪武癸丑蒲圻魏观来吴为郡周视废基蹙额而言曰是刹之废不得名浮图不足以起之行中禅师仁公乃寂照和尚世嫡今住虎丘徳涵道融堪为天人师且兼通儒家经史发为文章严简而有法内外之学并至中兴之责其在是乎遣使者致书币凡三往而后应之视其寝室则牀笫蔑如也稽其谷粟则盎无斗储也讯其执役则仆无有也泊然独居若坐享万钟之禄者曽不防何僧之散者复还逺近清修之士鱼贯而来有餽食者有供三衣者有施黄白金者禅师曰可矣戒左右重构大雄殿五楹间凿石于山市材于江陶瓦于郊工者奏技壮者献力鞠明究曛不督而集四阿有严若翚斯飞丹雘绚烂炫人心目僝工于甲寅春二月至乙卯冬十月厥事告成禅师太息曰寺之创惟殿为钜殿既成门庑堂室当易为耳吾耄矣宜选春秋强盛者继之禅师乃退居松林兰若集合旧侣议延莹中瓛公莹中甞请业禅师不复固辞乃走呉江水月废刹辇致三世如来像妥奉殿中观者起敬瓛公昼夜孶孶将次第成禅师之志复来请文以示后之人诚可谓贤也已呜呼大千界中不离一念建治销毁随感而形者也兹刹付之虐焰化楼观而为灰烬果谁使之哉此一念也翦翳剔荒变瓦砾而成梵宫又孰为之哉亦一念也善恶之所系其悬隔有如此者可不慎与禅师起废之功无让开基瓛公善继之力必渐复于旧观皆肇于一念之善者也法社缁衣之士来居于此尚当扩而充之为声闻为縁觉为菩提埵虽曰等妙是觉亦可拾级而升无有出于此念之外者毋徒诿为有漏因果而忽之哉昔有唐僧贯休所画十六罗汉像颇着灵异呉越时邵思寳等共建二石幢今犹存诗曰牵牛南斗姑胥墟义熈神僧建梵居相传正受起凡夫以法笼络为周阹汚泥欲现金芙蕖盛衰相循云卷舒嵗防及千道如初飞楼涌殿薄太虚郁攸毒焰翻赤乌化为灰烬无复余上遮丛棘下夫须白烟斜日寒隼呼虎丘尊者名浮屠见性炯若摩尼珠胷中蔵书比石渠应聘而起三嗟吁食无糗粮衣无襦赤立何以兴吾庐萧然双榻结双趺风声沨沨撼州闾四方闻者鱼贯趋布帛盈槖粟满车捆载有若神鬼输成此寳构只须防龙础承楹列碔砆榱题攅星涂以朱日月回薄气扶舆慑悭破执道力驱空中楼阁齐毘卢法筵谁嗣乃其徒利如干将温六瑚呉江有刹委平芜尚留像变金作肤妙庄严相慧且都辇致中座青莲敷直揭红日升天衢大纲既挈万目摅三门夹序暨堂涂势可驯致当不孤祗今胜槩夐然殊黑白骈首施拜膜镗鞳如获闻钟鱼有情弱质同巴且暮枯宁复论朝腴一念揺曵风中□大雄慈悯犹巳痡乃假塔庙作世模由外修内垢净除事为不落有与无空空色色皆真如作铭者谁列仙儒镌之青瑶字萦纡后千百载期不渝国史兼太子賛善大夫金华宋濂撰并书
　　万夀禅寺重修记　　　　　　吴寛
　　佛寺之盛多创于前代自后汉流入中国由三国至萧梁赤乌天监以来缁流法社几徧天下习其教者固鋭意剏修而人亦乐为之助至国朝始着于律不得擅有兴建况洪武初厌其烦襍且有归并之令尚何敢于兴建乎百余年来寺复就弊而能修葺者少盖前代寺多腴田略无限制今则悉入于官凡赋税之徴无可蠲免大率与农民相等则人人谋衣食之不赡何暇于脩葺乎呉城东有万夀禅寺相传晋义熈年间有愔法师自西域来始居之梁唐时更名屡易至宋诏改万夀禅寺厯年既久而寺盖尝废矣南渡以来江南有十刹之号而万夀居其一则其盛非特为吴中禅寺称首而已由元入国朝歴嵗既久而寺益废虽行中禅师起废之功未全周制宣徳间都纲兼本寺住持梦庵南公亦有起废之意众服其道行咸出财相助遂建法堂三间廊五十间久之又得白庵金公其道行愈髙众服而助者愈多建天王殿三间已而其徒僧録司觉义戒瑮请藏经自京师至建阁五间寺之既备至治初嵗复久矣渐就倾圯而住持定乗俄尔化去始请大觉英公继之其为人苦行强干修补涂塈必尽其劳逾年寺讫一新于是白庵金公年八十余矣退居后院以予家居徒步造门余老不预寺事独善守之完也惟兹寺甲于呉中然无所攷幸宋学士之记存虽然直遗初迹耳往往兴毁不能悉彰复乞一言以示将来予感其言窃有抚叹夫萧梁氏至今防年矣而区区一寺岿然独存完美之观尤加于昔岂佛力之不能防持耶盖其人存则其寺存否则鞠为草莽固有不知其处者吾见亦多矣盖物系于人人独此而巳防白庵之裔孙方静上礼部请檄归住持以振兴遗教扶植清修为巳任恳恳申其祖之意来请乃书前寺之所以盛与创守之艰以示其后人俾刻之石通议大夫吏部左侍郎前詹事府少詹事兼翰林院侍讲学士郡人吴寛记
　　登万夀寺佛阁　　　　　　　王鏊
　　吴城第一好山川半醉来登意豁然天际云开双塔影城头日出万家烟宋朝故老空遗宅吴下丛林不记年今日双鳬同眺望分明身现宰官前
　　万夀禅寺在府治东北晋义熈中西域僧法愔建名净夀院梁改安国唐改长夀宋大中祥符二年丁谓奏改万夀禅院崇宁中改崇宁寻改天宁绍兴中改万夀报恩光孝禅寺为徽宗荐严之地唐僧贯休甞居此号禅月大师寺有禅月阁寺前周广顺中所立尊胜石幢犹存上有呉越军节度上柱国邵思寳周存礼题名元末兵燬国朝洪武中重建宋濓记嘉靖二十年御史舒汀知府王廷长洲县知县吴世良改为长洲县学
　　师子林菩提正宗寺记　　　　欧阳
　　姑苏城中有林曰师子有寺曰菩提正宗天如维则之门人为其师创造者也林有竹万个竹下多怪石有状如狻猊者故名师子林且师得法普应国师中峰夲公中峰倡道天目山之师子岩又以识其授受原也寺名菩提正宗者帝师法防与以是额也按其地本前代贵家别业至正二年壬午师之门人相率出赀买地结屋以居其师而择胜于斯焉因地之隆阜者命之曰山因山有石而崛起者命之曰峰曰含晖曰吐月曰立玉曰昻霄者皆峰也其中最髙状如狻猊是所谓师子峰其膺有文以识其名也立玉峰之前有旧屋遗址容石磴可坐六七人即其地作栖鳯亭昻霄峰之前因地下洼濬为涧作石梁跨之曰小飞虹他石或跂或蹲状狻猊者不一林之名亦以其多也寺左右前后竹与石居地大半故作屋不多然而崇佛之祠止僧之舍延賔之馆香积之厨出纳之所悉如丛林规制外门扁曰菩提兰若安禅之室曰卧云传法之堂曰立雪庭旧有柏者曰腾蛟今曰指柏之轩有梅者曰卧龙今曰问梅之阁竹间结茅曰禅窝即方丈也上肖七佛下施禅坐间列八境光相互摄期以普利见闻者也大概林之占胜其位置虽出乎天成其经营寔由乎智巧究其所以然亦师之愿力所成就也师每説法防问多至数百随其悟解开导诱掖有所质疑剖析至当莫不虚往寔归至于安众必择法器不泛然以容檀施与赀视师意向亦不强委师取共具财足即止诸行省平章若河南之图噜江浙之多通江西之敏珠行宣政院使若岳叔夲肃政使者若布达实哩稽颡问道执弟子礼弥恭旁观异之师法施平等官资崇庳若防知也寺成之十三年宜春之比丘之嗣谈以临川比丘克立所撰事状来京师谒余为记余闻师之名起敬日久既摭其事状述寺之胜概而记之其师子名义则必有以复于其师与友也古有师子音佛有师子武佛言佛之威徳能制诸魔也又曰师子乳一滴可迸驴乳百斛言佛法之真实能破诸妄也又若文殊之学得于智普贤之学得于行智之勇猛精进莫师子若故文殊之好乐在师子行之谨审静重莫象若故普贤之好乐在象后之肖菩萨以之莫诘所从也今天目之所谓嵓姑苏之所谓林其取义居一于是矣而岂独以山石肖貌言之乎虽然佛有禁格而后有伏降有比儗而后有真赝孰若物我两忘形势俱冺以师子还师子以石还石以林还林然后佛自还佛法自还法菩萨自还菩萨哉论至于是师必有以警策其徒矣予闻师所説法不设厓险不轻榆扬不自陈衒悟解縁由以启学人防出蹊径其为学平寔缜密鞭辟近里一时诸方之乍见乍闻而张磔旁午未证未得而棒喝生风者闻师所言皆噤故自中峰以来临济一宗化机局叚为之一变焉师旧多论建有楞严防解若干卷有语録别録剰语若干卷行于世近乃一扫空言不尚文字于谈之请立之状余之记能无赘于兹乎师俗姓谭氏吉之永新人江浙诸名山屡请主席坚却不受遁迹松江之九峰间十有二年道价日振帝师与以佛心普济文恵大辩禅师之号兼与金阑僧袈裟衣至正十四年甲午五月癸未翰林学士承防光禄大夫知制诰兼修国史庐陵欧阳撰奉训大夫兵部贠外郎临川危素书宣文阁授经郎兼经筵译文官王余庆篆
　　立雪堂记　　　　　　　　　郑元祐
　　荣禄大夫前江西等处行中书省平章政事髙昌简斋公悬车吴下休心空寂一日语其门客遂昌郑元祐曰昔普应国师倡道天目时予之先人秦国公方平章江浙行省以其素所学参叩于国师时国师之门人髙弟东殚三韩南极六诏西抵身毒北弥龙沙则其近地概可知巳今中呉师子林主人天如和尚在国师之门尤为得法上首颖异而秀出者也余也今兹所寓与师子林相宻迩时时扣门瞻礼请益其为室不满二十楹而挺然修竹则防数万个师与其徒休止其中蒲团禅板如大丛林勘辨根研以发明国师之道名公贵人向师道风防拜跪跽获闻一言如饮甘露然师机用险峻倾企莫及至乎杜门却扫经嵗不出余虽不敏窃尝谛观师方以太虚空含纳沙界王公庶士贵贱虽殊若夫生死泡沬起灭须防则未尝少异自非师随方诱掖以倡明心宗则国师之道几乎其熄矣余胄出髙昌依佛为命覩兹僧寳敢同寒蝉第以学非房裴艰于賛颂辍为师手书二扁牓名其説法之堂曰立雪禅燕之室曰卧云仍命工刻诸梓而揭之以寓余防承之意子其为我记之元祐曰世习下趋岂但人情而己要虽出世间者亦罕不为名闻利养之所动若天如师者殆所谓香象渡河金翅擘海为砥柱于波颓澜倒之日振清风于炎埃腥腐之中也欤夫禅自少林立雪传心垂八百余载至普应国师而其化益隆今天如师上继普应直截众流倡大法使真防实悟之士永有依归是则简斋公立雪名堂之意良有以哉至正七年嵗次丁亥秋七月甲子元祐记
　　师子林诗序　　　　　　　　李祁
