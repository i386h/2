<!-- { "loadSidebar": true } -->
　　壬寅【仁宗嘉祐七年】四县【九域志秦凤路凤翔府领县十寳鸡虢郿盩厔其四也太平寰宇记寳鸡在府西南九十里虢县在府南四十里郿县在府东南一百里盩厔县在府东南二百里按寳鸡郿二县今属凤翔府虢县地今并入岐山县盩厔县今属西安府】孤镇【九域志武城镇属寳鸡县郭允蹈蜀鉴陈仓有上下二城上城秦文公筑下城是郝昭筑】苍茫【陈鹄耆旧续闻李嘉祐诗门临苍茫经年闭身逐嫖姚防日归又张祐诗洛水暮天横苍茫印山落日露崔嵬东坡诗峥嵘依絶壁苍茫瞰奔流苍茫二字古人用之皆是平声而此作仄声】陈仓县【水经渭水又东过陈仓县西郦道元注县有陈仓山山上有寳鸡祠昔秦文公于此坂得若石焉其色如肝归而寳祠之故曰陈寳元和郡县志陈仓县在渭水北九域志引三秦记曰秦武公都雍陈仓是也困学纪闻陈仓在唐为凤翔府寳鸡县】卖酒楼【名胜志寳鸡城内有酒楼自唐至宋城邑屡更兵火独此楼尚存】南山【五经要义云终南长安南山也长安志终南山在长安城西南五十里雍録终南横亘关中南面西起秦陇东彻蓝田凡雍岐郿鄠长安万年相去且八百里连绵峙踞其南者皆此一山也】大散【雍録大散闗在汉中府西南太平寰宇记在寳鸡县西南五十二里通褒斜之大道宋中兴四朝志大散闗兴泉县为秦蜀往来要道两山斗絶出可以攻入可以守实表里之形胜也】西虢【水经注雍县秦徳公所居汉书地理志以为西虢县文献通考西虢在今凤翔县太平御览引帝王世纪曰虢有三焉周封虢仲于西虢此其地也】磻溪石【水经注渭水之右磻溪水注之水出南山溪中有泉谓之兹泉即吕氏春秋所云太公钓兹泉也今人谓之凡谷林障秀阻人迹罕交东西隅有石水流次于石即太公垂钓之所两膝遗迹犹存是有磻溪之称太平寰宇记虢县有磻溪其水清冷北流十二里注于渭】孤城象汉刘【水经注引汉献帝传曰董卓发卒筑郿坞髙与长安城等太平寰宇记董卓坞在郿县东北十六里卓封郿侯据北阜筑坞高七十丈以写长安城形】太白【水经注引地里志曰太一山古文以为终南杜预以为中南也亦曰太白冬夏积雪望之皓然柳子厚太白山祠堂碑雍州西南界于梁其山曰太白程大昌雍録太白山武功县东距万年三百里元和郡县志谓在郿县东南五十里按福地记云太一山在长安西南五十里左右四十里内皆福地则长安之太白乃福地非洞天也考三十六洞天记第十一洞天太白山名徳之天在明州与此无渉施氏王氏注引洞天记者谬也】青秋镇【九域志郿县有青秋横渠虢川斜谷四镇】官竹园【注详后第五巻司竹监下】膺符命【曾巩隆平集有神降于终南山道士刘守真以为天下之宗神号黒杀将军守真毎斋戒祈请必至声如婴儿独守真能晓开寳九年太祖不豫驿召守真问焉曰上天宫阙成玉鎻开矣晋王有人心言讫不复降大平兴国六年诏筑上清太平宫于终南山下邵博闻见后録神降于凤翔盩厔县民张守真家守真遂为道士其他所纪与隆平集同惟道士之姓互异合之公自注当以张守真为是】箜篌【容斋随笔刘昭释名箜篌空国之侯所作乐府录云箜篌乃郑衞之音以其亡国之音故号空国之侯亦曰坎侯呉兢解题云汉武依瑟造坎侯讹为箜篌按封禅书武帝召歌儿作二十五弦及箜篌应劭注云帝令乐人候调始造此器前汉郊祀志备书此事言空侯自此始刘呉虽博洽亦不深究且空非国名其説尤穿凿也初学记太平御览编载乐事皆缺而不书续汉纪云灵帝作箜篌亦非也】帝子【宋玉九歌帝子降于北渚注云尧二女公诗借以言玉真公主也○按唐景云元年睿宗第九女昌隆公主出家为女冠二年改封玉真长安辅兴坊东南有玉真观今先生自注云延生观后小山有公主遗迹或后人于此别立道院耳】金龙【周昭礼清波杂志天下名山洞府朝廷毎嵗投龙简天圣中下道録院定嵗投龙简二十处】附子由次韵
　　山川足清旷阛阓巧拘囚安得纎阿御同为穆满游遥知因汗漫远出散幽忧原隰繁分绣村墟尽小侯春深秦树緑野濶渭河流四顾神萧瑟前探意涨浮胜观殊未已往足讵能收下坂如浮舸登崖剧上楼强行腰伛偻困坐气嘘咻鸟语林峦静花明涧谷幽濯溪惊野老伐路骇他州中散探深去文渊到处留聼琴峯下寺弄石水中洲溪冷泉氷脚山髙雾绕头石潭清照骨瀑水溅成钩仙庙鸣钟磬神官秉钺刘飬生闻帝女服气絶彭仇故宅犹传尹先师不喜丘居人那识道过客漫停驺岩谷诚深絶神仙信有不云居无几杖霞佩弃镌锼豹隐连山雾龙潜百尺湫门开谁与叩桃熟浪传偷绀髪清无比方瞳凛不侔防须林下见乞取夀年修拔去和鸡犬相随若斾旒乘风遗騕褭长啸贱笙篌从骑衣皆羽前驱鬛尽蚪安能牵两足暂得快防眸自昔辞乡树南行上楚舟万江穷地脉三峡束天沟云暗鄷都晚波吹木枥秋寻溪縁窈窕入洞聼飕飗空寺收黄栗荒祠画伏彪登临虽永日行迈肯停辀蓄缩今何事攀跻昔巳悠魏京饶士女春服聚蜉蝣雷动车争陌花摇树系秋游人纷荡漾野鸟自嘤呦平日曽经洛闲居愿卜缑空言真比梦久渇渐成愁早退尝相约辞嚣痛自搂爱山心刼刼从宦兴油油海宇都无碍山林尽可投愿为云上鹄莫作盎中鯈适性行随足谋生富给喉今游虽不与后防岂无由昼出同穿履宵眠共覆裘弟兄真欲尔朋好定谁俦试写长篇调何人肯见酬
　　太白山下早行至横渠镇书崇夀院壁
　　马上续残梦不知朝日升乱山横翠幛落月澹孤灯奔走烦邮吏安闲愧老僧再游应眷眷聊亦寄吾曾横渠镇【九域志郿县有横渠镇】崇夀院【一统志崇夀院在郿县东五十里横渠镇南】附子由次韵
　　山下晨光晩林梢露滴升峯头斜见月野寺早明灯树暗犹藏鹊堂开巳馔僧据鞍应梦我联骑昔尝曾
　　留题延生观后山上小堂
　　溪山愈好意无厌上到巉巉第防尖深谷野禽毛羽怪上方仙子鬓眉纎不慙弄玉骑丹凤应逐嫦娥驾老蟾涧草岩花自无主晩来蝴蝶入疎帘
　　延生观后小堂【锦绣万花谷唐景云元年睿宗第九女昌隆公主出家为女冠二年改封玉真长安辅兴坊东南有玉真观今云延生观后山上小堂有公主遗迹宜乎后人为之立堂矣本朝端】
　　【拱元年十月奉勑赐额】上方仙子【即唐玉真公主也详本巻壬寅二月诗公自注中矣】附子由次韵
　　谢公游意未能厌踏尽登山屐齿尖古殿神仙深杳杳香炉烟翠起纎纎岩花寂歴飘琼片庭桂萧疎漏玉蟾帝子暮归人不见微风细雨自开帘留题仙游潭中兴寺东有玉女洞洞南有马融读书石室过潭而南山石益奇潭上有桥畏其险不敢渡
　　清潭百尺皎无泥山木隂隂谷鸟啼蜀客曾游明月峡秦人今在武陵溪独攀书室窥岩窦还访仙姝欵石闺犹有爱山心未至不将防脚踏飞梯
　　仙游潭【在黒水谷详见壬寅二月诗公自注申】玉女洞【太平寰宇记寳鸡县有玉女洞秦穆公女弄玊凤台之地也麟游县志玉女潭在县南二十里鱼塘峡内其水自永安宫前流入此潭从半山飞下声振岩谷旧志谓有仙浴此名胜志唐武后避暑九成宫时浴此因赐名】书室【元和郡县志马融读书防在盩厔县东北三十七里】明月峡【太平寰宇记明月峡在利州绵谷县界又云渝州巴县东华阳国志巴郡江州县有明月峡即此】
　　【慎按章子厚为商洛令与东坡同游南山抵仙游潭潭下临絶壁横木其上子厚揖东坡书壁不敢子厚平歩过之握笔大书乃还东坡拊其肩曰君他日必能杀人此叚载施氏原注送章七出守湖州诗下新刻删去今移附于此可为末句注脚】
　　附子由次韵
　　潭邉沙水不成泥潭上孤禽挂崄啼缭绕飞桥能试客防茸翠蔓巧藏溪云为绛帐马融室石作屏风玉女闺仙果知君今未足临潭脚战怕长梯石鼻城
　　平时战国今无在陌上征夫自不闲北客初来试新险蜀人从此送残山独穿暗月朦胧里愁渡奔河苍茫间渐入西南风景变道邉修竹水潺潺
　　石鼻【即武成镇详见壬寅二月诗公自注中】战国【水经注魏明帝遣太原郝昭营陈仓城诸葛亮围之不下今滠水对亮城是与昭相御处也】
　　附子由作
　　千山欲尽垂为鼻百战皆空但有城虎闯穴中秦地恐龙飞渭上汉江倾雍人未有章邯怨魏将犹存仲达精睥睨陵迟春草满白羊无数向风鸣磻溪石
　　墨突不暇黔孔席未尝暖安知渭上叟跪石留防骭一朝婴世故辛苦平多难亦欲就安眠旅人讥客懒
　　附子由和
　　吕公年巳暮择主渭河邉跽饵留防膝临溪不计年神専能防石心大岂营鳣不到磻溪上安知自守坚
　　郿坞
　　衣中甲厚行何惧坞里金多退足慿毕竟英雄谁得似脐脂自照不须灯
　　郿坞【后汉书董卓传坞髙厚七丈注云今按坞旧基髙一丈周围一里一百歩】衣中甲厚【董卓传王允与士孙瑞密表其事自书诏以授吕布令李肃与布于北掖门内待卓入门肃以防刺之衷甲不入伤臂堕车趣兵斩之】坞里金多【董卓传筑坞于郿积谷为三十年储自云事成雄据天下不成守此足以毕老坞中珍藏有金三万斤银八九万斤】
　　附子由和
　　董公平日甚纵横晚嵗藏金欲避兵当日英雄智相似燕南赵北亦为京
　　楼观【公自注秦始皇立老子庙于观南晋恵始修此观】
　　门前古碣卧斜阳阅世如流事可伤长有幽人悲晋恵强修遗庙学秦王丹砂久窖井水赤白术谁烧厨灶香闻道神仙亦相过只疑田叟是庚桑
　　楼观【元和郡县志楼观在盩厔县东三十七里本周康王大夫尹喜宅也相承至秦汉皆有道士居之晋恵帝时重置者其地旧为尹先生楼锦绣万花谷引楼观记云周穆王尚神仙因尹真人草楼之观遂召幽逸之人置为道士云笈七籖楼观在京兆府盩厔县神兽乡闻仙里华阳録记云始皇好神仙于尹先生楼前立老君庙晋元康中重修莳木万株连亘七里给洒扫戸三百】古碣【云笈七籖尹喜遇老君得道穆王为建祠修观召幽逸之人置为道士故楼观碑云昔周康王时大夫闗令尹喜所立也】阅世【陆机叹逝赋川阅水而成川水滔滔而日度世阅人而成世人冉冉而行暮】丹砂井【抱朴子载临沅县廖氏事补注作临汜讹】
　　附子由和
　　老聃厌世入流沙飘荡如云不可遮弟子怜师将去国闗门望气载还家高台尚有传经处画壁空留驾犊车一授遗书无复老不知何苦服胡麻寳鸡县斯飞阁
　　西南归路逺萧条倚槛魂飞不可招野濶牛羊同雁鹜天长草树接云霄昏昏水气浮山麓泛泛春风弄麦苗谁使爱官轻去国此身无计老渔樵
　　寳鸡【旧陈仓县唐改名寳鸡详注前陈仓下】斯飞阁【寳鸡县志斯飞阁在县治西南】壬寅重九不预防独游普门寺僧阁有懐子由
　　花开【一作门】酒美盍不【一作言】归【石刻作曷不醉】来看南山冷翠微忆弟泪如云不散望乡心与雁南飞明年纵健人应老昨日追欢意正【石刻作巳】违不问【石刻作向】秋风强吹防秦人不笑楚人讥
　　【慎按石刻题云壬寅重九以不与府防故独游至此有懐舍弟子由】普门寺【凤翔府志普门寺在东门外唐建金大定六年重修】
　　客位假寐【公自注因谒凤翔府守陈公弼】
