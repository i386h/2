<!-- { "loadSidebar": true } -->
　　第一回　兴宫室剪彩为花隋炀帝姓杨名广，小字阿摩，弘农华阴人也。汉太尉杨震之裔，文帝坚之子。为人资辨敏捷，贪虐荒淫。初封晋王之时，贪心不足，欲夺其兄杨勇太子之位。无计可施，乃谋于安州总管宇文述曰　：“吾兄懦弱，素无令德。父皇立为家嗣，有失人望，不足以承大统。吾观满朝将相，皆非统驭之才；细推英雄，惟有公耳　。”宇文述惊曰　：“殿下何出此言耶？某有甚德，奖誉太过　。”广曰　：“吾有一事，特来告汝，勿得漏泄　。”宇文述曰　：“愿闻其详　。”广曰　：“公抱勇敢之资，当国家之重任，吾欲夺兄权位，未有良策，盍与我图之？”述慨然许曰　：“殿下欲谋东宫，何难之有。必须得一人相为辅翊，此事即成耳。”广曰　：“遍观文武，皆土木之人，无可与谋者，愿指教之。”述曰　：“吾见仆射杨素，帝之近侍宠臣也。此人见利忘义，多将金帛，以结其心，使于帝前日夜用意，事必谐矣　。”广即探杨素诞日，以千金为寿。杨素大喜，受之，乃教广行孝，曲尽子情，承事父意。于是述、素二人协心共谋废立，旦夕于文帝之前，称羡晋王仁孝，恭而好礼，谦己下士，足有人君之度。谮毁太子懦弱贪淫，不足以当大位。文帝听之，遂自心疑，于是渐失爱于勇。勇不知是计，荒淫愈甚。帝大怒，遂废为庶人，而立广为皇太子。未及数日，广又谋勇而杀之。至仁寿四年，弑父文帝于太宝殿而自立，号为炀帝，改元大业元年。封杨素为尚书令，宇文述为许国公，加封开府仪同三司。炀帝自即位后，纵心为乐，欲穷耳目之观，乃命舍人封德彝、宇文恺二人，奉诏营造洛阳显仁宫。南接皂涧，北跨洛滨。起发大江以南、五岭以北奇材异石，俱令送纳洛阳。又求海内丽花佳卉，珍禽怪兽，以实苑囿之中。自长安以至江都，离宫四十余所。乃遣黄门侍郎王弘径往江南，造龙船数万艘，以备游幸之用。又开永济之渠，南达黄河，北通涿郡。又穿江南之河，起自京口，直至余杭，八百余里。置洛口仓于巩城，周围二十里，内穿三千窖。置兴洛仓于洛阳北城，周围十里，内穿三百窖，每窖内可容粟八百石。又筑西苑，周围二百里。其内为海，周围十里，造成方丈、蓬莱诸山，高百余尺，无数台观宫殿，罗列其上。外有龙鳞渠，旋流之水，注于海内。渠畔建造一十六院，首尾相接，每一院以四品女官主之。堂殿楼观，刻龙凤之像，绘五彩之纹，极其华丽。旁筑御道，栽植松柏杂树。至于秋冬凋落之时，则剪彩为花，缀于枝条之上，常如春景。又于沼内剪彩为荷，帝每游幸，即去水而布之。时十六院之妃，争以肴馔美丽相高，以媚于帝。每于月夜，放宫女数千骑，游于西苑，作清夜游曲，令宫女善歌舞者，于马上奏之。自是之后，或游于渠，或玩于苑，俱以女乐相随，荒淫宴乐，无时休息。凡有所欲，不计其费，务令如意。日与美女沉醉于显仁宫内，笙歌盈耳，声闻数里之外。如此心犹不足，欲事远游。是时萧皇后者，扬州之妓女也。先事太子勇为妻，后帝杀太子，取立为皇后。后极有美色，甚得帝所宠爱。一日奏曰：“陛下此乐，不足为奇。欲穷耳目之观，必往扬州可矣　。”帝曰　：“汝乃女流，居深宫内室，何以识其景乎？”后曰　：“妾乃生长于彼，何所不识。虽未能遍览，亦每听闻是天下最乐之地，名贤隐迹之乡。四时有不谢之花，八节如长春之景，南北往来之人，无不停骖瞻仰。今江都又有离宫，游玩于彼，岂不美乎？”帝闻奏大喜，即下诏，准备车驾前行。是时，群臣闻帝欲远游，无不惊骇。次日会朝，忽有一臣，峨冠博带，皓首浓眉，进朝上谏。众视之，乃京兆万年人也，姓高名炯，字昭玄，官封尚书仆射之职。敬具谏表呈上，帝于御案览之。表曰：臣闻自古人君以政治为先，声色为戒。奢者祸之基，淫者祸之本。昔周穆巡游而有胶舟之失；始皇远行遂致沙丘之亡。今陛下不务修德，外纵强越，内兴土木，殚费财力，资益寇仇，大为不可。处于瑶室琼宫，宴乐至矣，尚犹不足，而欲远游乎？且千金之子，坐不垂堂，况以万乘之尊，累欲轻出，倘有敌人乘虚而入，内生不测，陛下将安所适？乞以二君为戒，罢巡游，远谗佞，黜美人，理国政，则社稷生民无疆之福。臣今披肝露胆，伏惟圣德，照臣愚悃，万死不辞。帝览罢，勃然怒曰　：“今承平之世，朕仿古为治，筹策已定，汝何出逆耳之言，以忤朕意耶？”言未绝，只见内史舍人虞世基出奏曰　：“仆射所奏非矣，陛下圣鉴不错。古者天子有巡狩之理，诸侯有述职之事。譬之田舍翁，多收十斛麦，即自朝歌暮唱，东乐西游，何况陛下贵为天子，富有天下乎！且人生如白驹过隙，与百姓同乐，有何不可？昔穆王、始皇之游，皆因用人不当，朝廷之上，朽木为官，以致贻祸。今则四海升平，兵强国富，监国之严，护卫之谨，虽有万里之行，有何虞哉？”帝曰　：“卿所见甚明，大合道理。高炯之表，情实违忤，本欲加诛，系是先朝老臣，权罢其职，免为庶人　。”遂命越王侗、与光禄大夫段达、大府卿元文都、民部尚书韦津、右武卫将军皇甫无逸、右司郎卢楚等总留后事。帝作诗留别宫人曰：“我梦江都好，征辽亦偶然　。”于是遂发文官武将五百余人，带领雄兵二十五万离了显仁宫，安排香车宝马，玉辂神驹，径望江都进发。但见船骑并往，水陆双行。帝坐龙舟之上，其舟楼阁殿甍宫院之式，一如长安所造。内藏宫娥彩女，鼓乐骈阗；更杂以百戏，歌舞于前。随行大小之船五百余只，首尾相接三百余里。两岸挽船之夫八万余人。夜则秉烛，照耀如同白日。骑兵辅翊两岸而行，旌旗蔽野，剑戟森严。所过州县，官吏于五百里内皆令供献酒食，以飨军士。丽泉有诗云：大业之年九十秋，长驱百万离神州。
　　只因昏主江都乐，致使英雄血泪流。
　　总批：炀帝以逆谋而坐承大统，已不可君临天下；况奢纵不已，又欲车驾远游，以穷耳目之观。虽有高仆射之正谏，其如虞世基之从谀何也？亡道若此，而能保其不身弑国亡乎！

　　第二回　隋炀帝游幸江都人马前进，行了数月，哨马报来：近前已是江都地界。帝览其山川胜概；果是天仙之国，繁华之地，欣然大悦。居于行宫，顾谓近臣曰　：“萧后每与联称扬州好景，今日顾眄，信是人间之三岛，现世之蓬莱也。长安虽号神京，大是不同。不知此外，更有可乐处否？”虞世南曰　：“天下佳丽之地，万不及江都；然以臣观之，宫殿虽多，皆非美饰，不足以当圣驭。帝欲称其游览，莫若重建台榭，使匠人绘饰五色龙纹，务使层峦耸翠，上出云霄，飞阁流丹，下临无地。如此壮丽，陛下娱游，始可乐矣　。”帝闻奏大喜，即令封德彝部引工匠二百余人建修台榭。德彝领命，即使匠人经之营之。果然不日成之，建一台，号望云台。台上高可望三百里，台下可容数千人。所建御苑，周回一百余里，前后花榭，罗列相接，尽植奇花异卉，蓄养怪兽珍禽。又引太湖之水圜绕花榭之前，通船往来。左有香来溪，右有百花洲，须三秋九夏，花香不绝。又令宇文恺领工匠建有书会楼、迎宾轩、临水阁、八仙洞、步云桥、玩月台、木樨亭、荼蘼圃、临溪馆十余处，所费巨万。但有谏者，即斩以示众，群臣恐惧，不敢复言。日与萧后游于望云台上，选美人善歌舞者数十，列于坐侧。至是溺于酒色，不理政事，惟以游乐为先。每逢春日融和，则赏于燕游堂，令数十嫔妃左右扶拥相随，盘桓于牡丹亭、芍药圃。五步一亭，十步一榭，逢亭即宴，遇榭而歌，丝竹之音不绝。帝回顾百花妍媚，亲折数枝，插于萧后之鬓曰“子如日夜立于万花丛下，朕不知花貌类子，而子貌类于花耶？”内竖进曰　：“以臣观之，后之于花，媚又有甚焉　。”帝大悦，取酒内竖，以其善观花貌也。丽泉诗云：春铺上苑百花丛，景物鲜妍绿间红。
　　往日欢娱今不见，教人赋罢怨东风。
　　夏则驾一叶轻舟，载以箫鼓，赏莲于临水阁。令嫔妃裸衣采莲于池内，使其自相戏舞，唱和采莲之曲，醉以碧筒之劝，帝与萧后抚掌大笑。遇盛暑，则至八仙洞内，就向冰山雪槛清凉之处宴乐无度。既而酒酣，遂与后妃相狎，无所不为，淫戏终日而罢。丽泉诗云：数十嫔妃去采莲，裸衣戏舞帝王前。
　　起来闲处从容立，信是蟾宫谪降仙。
　　秋则处于叠翠宫，赏于玩月楼，朝歌夜弦，宴赏不息；或于木樨亭顾盼黄菊迎霜之景。帝好驰射，每令宫人持弓箭以俟，忽见榭前群雁飞翔，帝谓后曰　：“汝看朕射第二雁下来　。”即向宫人手中取弓，单射一箭。言讫，弓弦响处，雁早落地。众侍称贺，始知帝有百步穿杨手段。丽泉诗云：迎霜黄菊绽三秋，玩月登楼乐未休。
　　忆昔欢娱如一梦，落花满地为谁愁。
　　冬则隐于藏春阁，与后拥炉而坐。宫娥围绕于侧，歌童唱女戏舞于前。每遇霜朝雪夜，帝自着狐裘，令数十嫔御引车寻梅。若遇崎岖险道，车迹不通之处，然后方返。丽泉诗云：梅雪争春腊正浓，隋皇车出馆娥宫。
　　美人不惜芙容面，曾向崎岖冒朔风。
　　是时，帝乐而忘返，不理国政，五日不治宫室苑囿。乐地虽多，久而益厌，每于游幸之际，左右顾盼，无可意之处，不知所往。乃问于群臣曰　：“朕于盛夏，每苦其酷烈，欲择胜地，盖造行宫避暑，不知何地而可？卿等有可意者，为朕奏之　。”时宇文恺笔力尤精，遂将天下山川景致，高下形势，尽作一图献上，指引帝曰　：“臣观天下，分布九州，地舆不一。论其胜境，无如汾州。汾州地势坦平，盖造宫殿，务令高大。若得东西台阁，复道相接，使其四面玲珑，八风自入，陛下避暑，何所不乐　。”帝然之。遂差宇文恺遍告天下，索取材木，俱令纳送汾州。复使封德彝带领良匠二百，盖造离宫。比及经营一年之力，方能有成。其周围二百里，前殿东西五百步，南北二十丈。五步一楼，十步一阁，自殿下直抵汾阳之北，平遥之南。其阁道周驰，堪容走马；琼楼宝阁，极其华彩，一如始皇阿房之式。比及宫成，虽云避暑，每遇秋冬，帝亦游乐于其宫耳。史官有诗云：始皇荒乱建阿房，炀帝离宫立远方。
　　自是二君皆一体，相传不久致身亡。
