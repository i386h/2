<!-- { "loadSidebar": true } -->
　　臣闻皇、羲以来，君臣道著，张礼以导人，设刑以禁暴。今车骑将军袁绍，托承先轨，爵任崇厚，而性本淫乱，情行浮薄。昔为司隶，值国多难，太后承摄，何氏辅朝。绍不能举直错枉，而专为邪媚，招来不轨，疑误社稷，至令丁原焚烧孟津，董卓造为乱始。绍罪一也。卓既无礼，帝主见质。绍不能开设权谋，以济君父，而弃置节传，迸窜逃亡。忝辱爵命，背违人主，绍罪二也。绍为勃海，当攻董卓，而默选戎马，不告父兄，至使太傅一门，累然同毙。不仁不孝，绍罪三也。绍既兴兵，涉历二载，不恤国难，广自封植。乃多引资粮，专为不急，割刻无方，考责百姓，其为痛怨，莫不吁嗟，绍罪四也。逼迫韩馥，窃夺其州，矫刻金玉，以为印玺，每有所下，辄皂囊施检，文称诏书。昔亡新僭侈，渐以即真。观绍所拟，将必阶乱。绍罪五也。绍令星工伺望祥妖，赂遗财货，与共饮食，克会期日，攻钞郡县。此岂大臣所当施慰绍罪六也。绍与故虎牙都尉刘勋，首共造兵，勋降服张杨，累有功效，而以小忿枉加酷害。信用谗慝，济礤无道，绍罪七也。故上谷太守高焉，故甘陵相姚贡，绍以贪忄林，横责其钱，钱不备毕，二人并命。绍罪八也。《春秋》之义，子以母贵。绍母亲为傅婢，地实微贱，据职高重，享福丰隆。有苟进之志，无虚退之心，绍罪九也。又长沙太守孙坚，前领豫州刺史，遂能驱走董卓，扫除陵庙，忠勤王室，其功莫大。绍遣小将盗居其位，断绝坚粮，不得深入，使董卓久不服诛。绍罪十也。昔姬周政弱，王道陵迟，天子迁徙，诸侯背畔，故齐桓立柯亭之盟，晋文为践土之会，伐荆楚以致菁茅，诛曹、卫以彰无礼。臣虽茸，名非先贤，蒙被朝恩，负荷重任，职在钺，奉辞伐罪，辄与诸将州郡共讨绍等。若大事克捷，罪人斯得，庶续桓、文忠诚之效。（《后汉·公孙瓒传》「瓒乃上疏」。）
　　◇与袁绍书
　　赵太仆以周、召之德，衔命来征，宣扬朝恩，示以和睦，旷若开云见日，何喜如之？昔贾复、寇恂亦争士卒，欲相危害，遇光之宽，亲俱陛见，同舆共出，时人以为荣。自省边鄙，得与将军共同此福，此诚将军之眷，而瓒之幸也。（《魏志·袁绍传》注引《英雄记》，「天子命太仆赵岐住绍营，移书告瓒。瓒遣使具与绍书」。）
　　赵太仆以周、邵之德，衔命来征，宣扬朝恩，示以和睦，旷若开云见日，何喜如之！昔贾复、寇恂，争相危害，遇世祖解纷，遂同舆并出。衅难既释，时人美之。自惟边鄙，得与将军共同斯好，此诚将军之眷，而瓒之愿也。（《后汉·袁绍传》，「瓒因此以书譬绍」，与《英雄记》小异，今并录之。）
　　◇遗行人文则赍书告子续
　　袁氏之攻，似若神鬼，鼓甲鸣于地中，梯冲舞吾楼上。日穷月蹴，无所聊赖。汝当碎首于张燕，速致轻骑，到者当起烽火于北，吾当从内出。不然，吾亡之后，天下虽广，汝欲求安足之地，其可得乎！（《魏志·公孙瓒传》注引《典略》，又引《献帝春秋》：绍使陈琳更其书曰：「盖闻在昔衰周之世，僵尸流血，以为不然，岂意今日身当其冲！」其馀语与《典略》所载同。）
　　昔周末丧乱，僵尸蔽地，以意而推，犹为否也。不图今日亲当其锋。袁氏之攻，状若鬼神，梯冲舞吾楼上，鼓角鸣于地中，日穷月急，不遑启处。鸟厄归人，氵畜水陵高，汝当碎首于张燕，驰骤以告急。父子天性，不言而动。且厉五千铁骑于北隰之中，起火为应，吾当自内出，奋扬威武，决命于斯。不然，吾亡之后，天下虽广，不容汝足矣。（《后汉·公孙瓒传》，「瓒密使行人赍书告续「云云，注引《献帝春秋》：候者得书，绍使陈琳易其词」，即此书。）
　　◎乾馥
　　馥，字文节，颍川人。为御史中丞尚书，出为冀州刺史。初平元年到官，起兵讨董卓。后退军安平，为公孙瓒所败，以州让袁绍，去依张邈，寻自杀。
　　◇与袁术书议立刘虞为帝
　　帝非孝灵子，欲依绛、灌诛废少主，迎立代王故事。
　　虞功德治行，华夏少二，当今公室枝属，皆莫能及。
　　昔光武去定王五世，以大司马领河北，耿、冯异劝即尊号，卒代更始。今刘公自恭王枝别，其数亦五，以大司马领幽州牧，此其与光武同。
　　谶云神人将在燕分。
　　济阴男子王定得玉印，文曰「虞为天子」。又见两日出于代郡，谓虞当代立。（并见《魏志·公孙瓒传》注引《吴书》。）
　　◎桥瑁
　　瑁，字元伟，梁国雎阳人，太尉桥玄族子。灵帝末，为兖州刺史，迁东郡太守。初平中，为刘岱所杀。
　　◇诈作京师三公移书州郡陈董卓罪恶
　　见逼迫无以自救，企望义兵，解国患难。（《魏志·武纪》注引《英雄记》。）
　　◎吕布
　　布，字奉先，五原九原人。事丁原为骑都尉，迁主簿。寻杀原，去事董卓，复为骑都尉，迁中郎将，封都亭侯。初平三年，以诛卓功进奋威将军，封温侯。寻为李亻等所败，出关。兴平初，陈宫等迎为兖州牧，兵败奔于刘备。建安初，据下邳，自称徐州刺史，拜平东将军，封平陶侯。三年，为曹操所杀，传首许都。
　　◇上书献帝
　　臣本当迎大驾，知曹操忠孝，奉迎都许。臣前与操交兵，今操保傅陛下，臣为外将，欲以兵自随，恐有嫌疑。是以待罪徐州，进退未敢自宁。（《魏志·吕布传》注引《英雄记》。）
　　◇答曹公
　　布获罪之人，分为诛首，手命慰劳，厚见褒奖，重见购捕袁术等诏书，布当以命为效。（《魏志·吕布传》注引《英雄记》。）
　　◇与韩暹杨奉书
　　二将军拔大驾来东，有元功于国，当书勋竹帛，万世不朽。今袁术造逆，当共诛讨，奈何与贼臣还供伐布？布有杀董卓之功，与二将军俱为功臣，可因今共击破术，建功于天下，此时不可失也。（《魏志·吕布传》注引《九州春秋》）
　　二将军亲拔大驾，而布手杀董卓，俱立功名，当垂竹帛。今袁术造逆，宜共诛讨，奈何与贼还来伐布？可因今者同力破术，为国除害，建功天下，此时不可失也。（《后汉·吕布传》。）
　　◇留书与袁术
　　足下恃军强盛，常言猛将武士，欲相吞灭，每抑止之耳！布虽无勇，虎步淮南，一时之闲，足下鼠窜寿春，无出头者。猛将武士，为悉何在？足下喜为大言，以诬天下，天下之人，安可尽诬？古者兵交，使在其间，造策者非布先唱也。相去不远，可复相闻。（《魏志·吕布传》注引《英雄记》。）
　　◇与琅邪相萧建书
　　天下举兵，本以诛董卓，耳。布杀卓来诣关东，欲求兵西迎大驾，光复洛京，诸将自还相攻，莫肯念国。布，五原人也，去徐州五千馀里，乃在天西北角，今不来共争天东南之地。莒与下邳，相去不远，宜当共通。君如自遂，以为郡郡作帝，县县自王也！昔乐毅攻齐，呼吸下齐七十馀城，唯莒、即墨二城不下，所以然者，中有田单故也。布虽非乐毅，君亦非田单，可取布书，与智者详共议之。（《魏志·吕布传》注引《英雄记》。）
　　◎李亻
　　亻，字稚然，北地人。初平中以校尉从董卓婿牛辅屯陕。卓诛，求赦不得，攻破长安，自为扬武将军，迁车骑将军开府，领司隶校尉，假节封列侯。兴平中，自为大司马。建安三年，伏诛，传首许市。
　　◇表劾裴茂之
　　茂之擅出囚徒，疑有奸，故宜置于理。（袁宏《后汉纪》二十七，又《后汉·董卓传》末句作「请收之」。）
　　◎田丰
　　丰，字元皓，钜鹿人。或云勃海人。初辟太尉府，举茂才，迁侍御史，以阉宦擅朝，弃官归里。袁绍领冀州，引为别驾，以谏忤指系狱。及官渡败还见杀。
　　◇说袁绍袭许
　　与公争天下者，曹操也。操今东击刘备，兵连未可卒解。今举军而袭其后，可一往而定。兵以机动，斯其时也。（《后汉·袁绍传》。）
　　◇谏攻许
　　曹操既破刘备，则许下非复空虚。且操善用兵，变化无方，众虽少，未可轻也。今不如久持之。将军据山河之固，拥四州之众，外结英雄，内修农战，然后简其精锐，分为奇兵，乘虚迭出，以扰河南，救右则击其左，救左则击其右，使敌疲于奔命，人不得安业，我未劳而彼已困，不及三年，可坐克也。今释庙胜之策，而决成败于一战，若不如志，悔无及也。（《后汉·袁绍传》，又见《魏志·袁绍传》，少首二语。）
　　◎沮授
　　授，广平人。仕州别驾，举茂才，历二县令。初平初，韩馥引为别驾，进骑都尉。袁绍领冀州，复为别驾，表拜奋武将军，监护诸将，官渡之败，为曹操所擒，见杀。
　　◇说袁绍
　　将军弱冠登朝，播名海内。值废立之际，则忠义奋发，卓虽凶暴，弗能加兵。昔相如叱秦，晏婴哭庄，方之将军，曷足以喻。单骑出奔，则卓怀怖惧，济河而北，则勃海稽首。拥一郡之卒，撮冀州之众，威震河朔，名重天下。虽黄巾猾乱，黑山跋扈，举军东向，则青州可定；还讨黑山，则张燕可灭；回师北首，则旬虞必丧；震胁戎狄，则匈奴顺从。横大河之北，合四州之地，收英雄之用，拥百里之众，迎大驾于长安，复宗庙于洛邑。号令天下，以讨未服。以此争锋，谁敢御之！比及数年，此功不难。（袁宏《后汉纪》》二十六，又见《后汉·袁绍传》，《魏志·袁绍传》，皆有删节。）
　　◇说袁绍迎天子都邺
　　将军累叶辅弼，世济忠义。今朝廷播越，宗庙毁坏，观诸州郡，外托义兵，内图相灭，未有存主血阝民者。且今州城粗定，宜迎大驾，安宫邺都，挟天子而令诸侯，畜士马以讨不庭，谁能御之！（《魏志·袁绍传》注引《献帝传，又见《后汉·袁绍传》，又袁宏《后汉纪》二十八。）
　　◇谏袁绍出长子谭为青州
　　世称「一兔走衢，万人逐之，一人获之，贪者悉止」，分定故也。且年均以贤，德均则卜，古之制也。愿上惟先代成败之戒，下思逐兔分定之义。（《魏志·袁绍传》注引《九州春秋》，又见《后汉·袁绍传》，又袁宏《后汉纪》二十九。）
　　◇谏南师
　　师出历年，百姓疲弊，仓廪无积，赋役方殷，此国之深忧也。宜先遣使献捷天子，务农逸民。若不得通，乃表曹氏隔我王路。然后进屯黎阳，渐营河南，益作舟船，缮治器械，分遣精骑，钞其边鄙，令彼不得安，我取其逸。三年之中，事可坐定也。（《魏志·袁绍传》注引《献帝传》，「绍将南师，沮授、田丰谏」。又见《后汉·袁绍传》，袁宏《后汉纪》二十九。）
