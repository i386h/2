<!-- { "loadSidebar": true } -->
　　呜呼贯之止于斯耶晦庵先生以孔孟周程之道诲后进见而知者固有之矣闻而知者非吾贯之耶贯之目不识先生之面耳不闻先生之言顾以为闻而知者亦何自而知耶贯之性资粹美襟懐坦夷凝静有常坚刚自持则其质固已近于道矣而其志则勇于求道若决江河而东注若轻车骏马就熟路而疾驰自蜀而来人谓贯之有志乎功名事业而贯之则曰吾将歴东南而求师纵往者之不作有遗风之可追闻晦庵之门人则虚心屈已而与之友得晦庵之遗书则手抄口诵而讲其疑昔之门人虽同堂合席然往来不常或得其一而失其二贯之虽殊方异世旁搜博采乃反总其凡而防其归而又笃信力行切问近思毫厘必辨精粗不遗故其动容周旋莫不有则出处进退莫得而疵立于朝廷则不知权利之可慕仕于州县则亦舍民瘼其孰咨至其感慨发愤抗章极论则有犯无隠竭肝胆而歴披向非见道明用心刚而无一毫物欲之累孰肯试身于不测之祸虽百谪而不辞使其在抠衣之列及门之士皆当敛衽而推服则闻其风而兴起淑诸人而有得非贯之其谁耶贯之之行也以书来曰吾犹少驻康山湓浦之侧以待水涸而泝峡子能一来庶以慰吾拳拳之念榦亦以书相挽曰子未可以亟行也朝廷清明行将起子以扶斯世东南之士亦皆望子以振斯道之微呜呼贯之乃止于斯耶贯之之殁也有识之士莫不为之嗟惜视贯之之病者则以贯之病亟尚与朋友讲柝理义而不少衰呜呼此其所以为吾贯之也朝闻道夕死可矣有得于道则祸福荣辱死生之变若太空浮云之过目此何足以为贯之之累顾为斯世惜为斯文惜安得不情郁结而涕涟洏
　　祭林存斋文
　　居大山长谷之中无耳濡目染之素独能慨慕乎圣贤沈酣乎典训追逐乎师友磨礲乎身心为弟而事兄如父也为季父而抚其从子犹子也族人观之乡人敬之栗山之阳无百室之聚家诵而人缝掖又皆知理义之训君之教也吾乡之士游晦庵之门岁晚能自守者不过三数人如君之醇厚质直乐善不倦则又朋友之所敬爱者也君与予交最善又尝致予于其里以教其族子弟故其情为尤亲宦游江湖不见君者十年矣奉祠来归君年已七十视其貌犹矍铄而嗜学之志不少衰予复以王命守淮邦相期以一年之别尚可以白首相从而卒所志也孰谓相别未数月而哀讣遽至耶君既殁而予亦老矣乞骸骨归田里凡君之所见属者不敢不勉行当拜君遗像于存斋而吊宿草于南山之原也呜呼哀哉
　　祭李守约文
　　自先生讲道武夷学者纷然迨今观之非俊伟卓荦方严正直亦何足以费夫子之雕防彼顽钝龌龊脂韦软美虽曰闻善知慕未有不见害则避见利则迁者也求之师门如吾守约兄者是岂流辈之所可并肩也耶早以俊誉蜚声塲屋出其小技所向无前迨其闻道超然黙防且钻且仰孰髙孰坚而一第之微独低回于壮岁簿领之卑又复驰逐于蛮烟鞠躬尽力输忠纳善台府交荐敛衽称贤至于十室之聚鸟言面尤不足以展布抚摩经理不遗余力向之忧疑反侧者安生乐业驩淫沸传政声贤誉亦既转而上闻矣庶几收功于桑榆之后不惟障斯世之横流亦以煽斯道于复燃孰谓造物既啬于其始而于其将振也而复夺之年呜呼梁木之已壊者不可复作矣宿草之可吊者又不胜其悲矣当齿髪衰頽交游凋落之际乃复失我良友则箴规警诲将谁是望此所以既为吾兄恸而又以私自怜也
　　祭陈监塲文
　　天道无亲常与善人是耶否耶今则不然善人何夭不善何夀顷子来访以书见扣读之亹亹如获琼瑶徐而察之夙有良友尚期他年微言细剖一疾而终伊谁之咎谓天有常祸福纷纠谓天无常如在左右观子南归不前不后不殁于道路而殁于馆人之家不敛于诸仆而敛于贤者之手则天于善人盖亦未尝不厚也诸郎诜诜先训是守邻有明师是诲是诱他日有成子则不朽莫写我哀寓此杯酒
　　祭潘立之文
　　昔我兄弟与君父子俱以诸生抠趋林李伟哉大儒倡道武夷悉屏旧习幡然从之空谷春融虚堂夜静有善相勉有过相警四十余年岂无他人与君兄弟神交意亲昔我宦游君以病止今以倦归君病不起追想音容如在目前志气雄豪化为新阡道则常存因人显晦师友寂寥兴言永慨岂期晚年乃复哭君莫写我哀酧以斯文
　　祭赵壻文
　　维两桥之天昔固知其多贤迨结交于诸父伟声望之卓然故一语之契合缔二姓之姻防及吾子之受室俨诸老而齐肩幸季女之有托庶旧学之可传览别后之贻书觉向道之弥坚方得子之足喜胡一疾而沈绵执讣书而长号洒老泪而涟涟想庭闱之爱恋与孀幼之哀怜愿一伸于吊唁病支离而拘牵遣长子以代行情哽噎而莫宣
　　晦庵朱先生行状成告家庙文
　　榦窃惟先生之道髙明广大非后学所可摹写榦之鄙陋愚暗尤不足以仰窥万一固不当冒昧执笔以为先生之玷伏念先生资禀学问道徳行业学焉而知之者盖少知而能尽其蕴者又加少老成前辈凋零殆尽既无所考订而岁月浸久传讹袭舛则上无以明先生之道下反以啓后学之疑此其获罪又岂但不揣分量而已哉于是追思平日闻见定为草藁以求正于四方之朋友如是者十有余年一言之善则必从一字之非则必改迁就曲从者间或有之褊愎自任者则不敢也盖合朋友之见止于如此则亦稍足以自信至其甚不可从者隠之于心而不安质之于理而或悖则尤足以见知徳者鲜而行状之作不容以自巳也行状成于丁丑之夏然犹藏之箧笥以为未死之前或有可以更定者如是者又四年今气血愈衰疾病愈甚度不能有所增损矣谨缮冩一通遣男辂白之家庙而并布其僭妄不得已之愚抚巻兴悲涕泪如雨
　　辞晦庵先生墓文
　　榦至愚极陋之人先生不鄙而收教之涵淹卵育于困穷惸独之余父兄之于子弟不是过也先生不以是为有徳于榦榦亦不敢以是而归徳焉理义之渊微问学之精密顔曾之于洙泗尹谢之于伊洛皆一世大贤也而后有闻焉榦独何人而在抠趋之列耶公平正大者先生之心刚毅勇决者先生之气严威俨恪者先生之容精深广博者先生之学耳濡目染朝薰夕炙者三十年榦独何人而获亲道徳之粹耶既示之以精微复开之以博大既广之以闻见复约之以践行扶而掖之惟恐不进培而植之惟恐不立榦独何人而受此生成之赐耶空谷春游虚堂夜坐一行之孚一言之契未尝不欣然以喜至于末年之付嘱将殁之叮咛则戚戚然大义之乖微言之絶也榦独何人而当此期望之厚耶先生弃诸生二十有一年榦也不能安贫自守而仰禄于州县黾勉王事固不敢违先生之训然讲习之功废于朱墨持守之志夺于应酬岁月蹉跎而老及之矣朝廷悯其衰病畀之祠廪而予之归杜门省过翻阅旧学而神识昬眊疾病支离追念初心涕零如雨何先生爱遇之厚而榦之负先生乃至此耶师儒难于并世岁月不可再得惟有抱终身之恨而已矣自今未死之日尚当勉防疲驽不敢自怠居敬集义致知力行体之于身以勉同志庶几收桑榆涓埃之益尚可见先生于九泉之下耳榦深愿一拜先生之墓然后退而待尽数月以来痰作于上气痞于下恐一旦遂溘先朝露谨遣男辂告于墓下惟先生其鉴之
　　祭某人文
　　难明者道难遇者师从师问道难得者资志坚行笃道奚逺而自我夫子讲道武彞岂无他士踵门抠衣嗟君之来妇啼子悲交游怪讶闾里笑讥君独毅然如救渇饥问君之年二毛鬓垂何见何闻果毅不疑上堂请业切问谨思下堂取友片善不遗如榦之愚尤君所推君之为人实惟我知性资谦和襟懐坦夷持身若法触事敢为义动乡闾恩抚穷盗不过门人谁忍欺求之古人庶或似之胡不永年而止于斯师友相顾赍咨涕洟自君之亡吊不及帷葬不哭墓衔哀坐驰君尝语予吾力已衰惟我二子他日可期而与之游切磨箴规尚期他年无愧此词
　　代祭林黄中侍郎文
　　嗟往哲之垂训曰刚毅其近仁苟缉熙以学问庶徳业其日新相彼頽俗与波俱沦不为丈夫伟特之节而脂韦软媚以效儿女子之态不观圣贤作经之意而剽窃摹拟徒欲以媒其身若夫刚正不惧仕优而学求之斯世如公几人嗟哉我公受天劲气为时直臣玩羲经之文象究笔削于获麟忘齿尊而爵贵常矹矹以谆谆至其立朝正色苟咈吾意虽当世大儒或见排斥著书立言苟异吾趣虽前贤笃论亦不乐于因循观公之过而公之近仁者抑可见矣论者固不可以一而掩其大醇也其试吏长沙低回下陈辱公见知相待如賔虽公事之屡忤然既久而益亲何一老之不遗泪琅琅而沾巾承乏仁里有社有民小智大谋危辱旋臻所望以问政于公者今不可复得矣隂相而黙防之者尚有赖于在天之神
　　祭章翼之运使文
　　榦也筮仕二十年所歴六七郡窃观当世人物于百里而求一贤令于千里而求一贤守于一道而求一贤使者呜呼何其难也其吾某官章公乎盖天下之人物洁廉忠信者未必通于世务通于世务者未必洁廉而忠信者也徒洁廉忠信者而不通于世务谓之贤可也民有不被其害者乎通于世务而廉洁忠信之不足则所谓世务者岂能尽出于公且正乎若公者洁廉忠信而通世务者也













　　勉斋集巻三十九
　　钦定四库全书
　　勉斋集巻四十　　　　　　宋　黄榦　撰诗
　　答曾伯玉借长编二首
　　白露下百草迅商薄脩林幽人起长懐感此节物深揽衣自徘徊抚劎还悲吟丈夫各有志莫作儿曹心涉逺当疾趋畏景须就隂愿言理轻车去上南山岑
　　其二
　　祥麟踣鲁郊孔袂何涟涟伤哉经济心付与文字传马公述孔志托意为编年是非一以判纤悉不复捐闻君卧丘壑茧手磨丹铅愿言得其解努力希圣贤
　　绍熙庚戌十月偕赵仲宗舜和潘谦之曾鲁仲游九峯芺蓉夀山纪行十首
　　九日早登桃枝岭
　　登山岂不乐属此风露清排檐夜雨滴诘旦天空明欢然金石交要我林泉盟支笻趂汗漫勇往不计程一水何萦纡千峯郁峥嵘仰视流云驰俯听幽壑鸣班荆得所适斗酒聊共倾人生防有累聚散如浮萍今辰谐胜游异日难忘情意惬各赋诗庶以纪此行
　　道间观瀑布
　　行行益以逺惬此心期幽一径险复夷千林密相樛回首天际山矗面悬飞流银潢倚石壁玉龙下山湫光揺日璀璨势激水飕飗可望不可亲神往形独留眷言桃枝山久矣卜筑谋岂无一日闲努力穷冥搜
　　夜宿九峯寺
　　冥逐归云入逺山九峯环立似人闲摩娑石刻元和体矍铄僧谭宣政间往古来今浑昨梦只鸡斗酒强开顔明朝酌取龙湫水直上层霄不复还
　　十日值雨
　　催粥华鲸彻翠微觉来屋瓦白差差初疑淡月霜天晓忽失前山云幙垂田父腰鎌禾欲耳行人防杖足如锥老僧莫笑芒鞋苦破釡生尘侬更悲
　　早观龙湫
　　夜宿羣峰里朝游大石湫寒潭飞薄雾叠障防洪流侧径苍苔滑丛祠古木幽神龙好髙卧云雨不胜愁
　　宿芙蓉寺
　　万叠云山踏雨来白云依旧冒山隈尊罍罄尽客懐恶衣屦沾濡僧意猜黙坐香炉烟起伏喜闻灵洞石崔嵬五更清磬丁东响参斗横空天四开
　　十一日早登灵洞岩
　　寒岩突兀山之阿足履危磴攀藤萝岩下清泉响环佩岩前古木交枝柯当中洞门忽开豁上有石屋髙嵯峨乾坤开辟已呈露鬼神守防频挥呵重门黯淡不可入以火来照所见多出门小洞亦奇絶神龙奋怒吞蛟鼍胜景如此难重过手倚石壁频摩娑安得雄思如悬河长吟大咏仍髙歌
