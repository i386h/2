<!-- { "loadSidebar": true } -->
　　惟皇天崇称大道，夏始行揖让。迄於有晋，虽聿前绪，而迹沦言废，蔑记於竹素者，焉可单书。绍乾维，建徽号，流风声，被丝管，自无怀以来，可传而不可朽者，七十有四君。罔仁厚而道灭，鲜义浇而德宣，锺律之先，旷世绵绝，难得而闻。《丘》、《索》著明者，尚有遗炳。故《易》称「先天弗违」，「後天奉时」。盖陶唐姚姒商姬之主，莫不由斯道也。是以风化大洽，光熙於後。炎汉二帝，亦踵曩则，因百姓之心，听舆人之颂，龙驾帝服，镂玉梁甫，昌言明称，告成上灵。况大宋表祥唐虞，受终素德，山龙启符，金玉显瑞，异采腾於轸墟，紫烟蔼於邦甸，锡冕兆九五之征，文豹赴天历之会。诚二祖之幽庆，圣后之冥休。道冠轩、尧，惠深亭毒；而独执冲约，未言封禅之事，四海窃以恧焉。臣闻惟皇配极，惟帝祀天，故能上稽乾式，照临黔首，协和穹昊，膺兹多福。高祖武皇帝明并日月，光振八区，拯已溺之晋，济横流之世，拨乱宁民，应天受命，鸿徽洽於海表，威棱震乎沙外。太祖文皇帝体圣履仁，述业兴礼，正乐历，作象历，明达通於神，玄泽被乎上下。仁孝命世，睿武英挺，遭运屯否，三才湮灭，乃龙飞五洲，凤翔九江，身先八百之期，断出人鬼之表，庆烟应高牙之建，风耀符发迹之辰，亲翦凶逆，躬清昏，天地革始，夫妇更造，岂与彼承业继绪，拓复禹迹，车一其轨，书罔异文者，同年而议哉！今龙麟已至，凤皇已仪，比李已实，灵茅已茂，雕气降雾於宫榭，珍露呈味於禁林，嘉禾积穗於殿甍，连理合於园，皆耀质离宫，植根兰囿。至夫霜毫玄文，素翮羽，泉河山岳之瑞，草木金石之祥，方畿憬途之谒，抗驿绝祖之奏，彪炳杂沓，粤不可胜言。太平之应，兹焉富矣。宜其从天人之诚，遵先王之则，备万乘，整法驾，封泰山，瘗玉岱趾，延乔、松於东序，诏韩、岐於西厢，麾天阍，使启关，谒紫宫、朝太一，奏《钧天》，咏《云门》，赞扬幽奥，超声前古，岂不盛哉！伏愿时命宗伯，具兹典度。（《宋书·礼志》三，大明元年十一月，太宰江夏王义恭奏，又略见《初学记》十三。）
　　◇劾蔡兴宗表
　　臣闻慎节言语，《大易》有规，铨序九流，无取裁□。若乃结党连群，讥诉互起，街谈巷议，罔顾听闻，乃撤实宪制所宜禁经之巨蠹。侍中秘书监臣自表父疾，必求侍养，圣旨矜体，特顺所陈，改授臣府元僚，兼带军郡。虽臣驽劣，府任非轻，准之前人，不为屈後。京郡本以为禄，不计户之少多，遇缺便用，无关高下。抚军长史庄，滞府累朝，每陈危苦，内职外守，称未堪依。唯王球昔比，赐以优养，恩慈之厚，不近於薄。前新除吴郡太守兴宗，前居选曹，多不平允，鸿渥含宥，恕其不闲，改任大都，宠均阿辅，仍苦请益州，雅违成命，伏寻扬州刺史子尚，吴兴太守休若，并国之茂戚，鲁、卫攸在，犹牧守东山，竭诚抚莅，而辞择适情，起自庶族，逮佐北藩，尤无欣荷。御史中丞永，昔岁馀愆，从恩今授。光禄勋臣淹，虽曰代臣，累经降黜，後效未申，以何取进。司徒左长史孔觊，前除右卫，寻徙今职，回换之宜，不为乃少。窃外谈谓等咸为失分，又闻兴宗躬自怨怼，与尚书右仆射师伯疏，辞旨甚苦，臣虽不见，所闻不虚。臣以凡才，不应机务，谬自幸会，受任三朝，进无古人举贤之美，退无在下献替之绩，致兹纷纭，伏增惭悚。然此源不塞，此风弗变，将亏正道，尘秽盛猷。伏愿圣听，赐垂览察。（《宋书·蔡兴宗传》。）
　　◇请赦义康妻息表
　　臣闻忝祖远支，犹或虑亲，降霍省序，义重令戚。故严道疾终，嗣启方宇，阜陵愆屏，身《辶Ф》晚恩。窃惟故庶人刘义康，昔昧奸回，自贻非命，沈魂漏籍，垂诫来典。运革三朝，岁盈三纪，天地改朔，日月再升，陶形赋气，咸蒙更始。义康妻息漂没，早违盛化，众女孤弱，永沦黔首。即情原衅，本非已招，感事哀茕，俯增伤咽。敢缘陛下圣化融泰，春泽覃被，慈育群生，仁被泉草。实希洗宥，还齿帝宗，则施及陈ぼ，荣施朽壤。臣特凭国私，冒以诚表，尘触灵威，伏纸悲悸。（《宋书·彭城王义康传》，前废帝永光元年，太宰江夏王义恭表。）
　　◇奏徙彭城王义康
　　投异之言，义著《雅》篇，流殛之教，事在《书》典。庶人义康，负衅深重，罪不容戮。圣仁不忍，屡加迟回，宥其大辟，赐迁近甸，斯乃至爱发天，超邈终古。曾不遇愆甘引，而谗言同众，亻艮悖徼幸，每形辞色，内宣家人，外动民听，不逞之族，因以生心。胡诞世假窃名号，构成凶逆，杜渐除微，古今所务，况祸机骤发，庸可忽乎。臣等参议，宜徙广州远郡，放之边表，庶有防绝。（《宋书·彭城王义康传》，元嘉二十四年，太尉录尚书江夏王义恭等奏。）
　　◇奏请严章服
　　臣闻佾悬有数，等级异仪，佩笏有制，卑高殊序。斯盖上哲之洪谟，范世之明训。而时至弥流，物无不敝，僭侈由俗，轨度非古。晋代东徙，旧法沦落，侯牧典章，稍与事广，名实一差，难以卒变，章服崇滥，多历年所。今枢机更造，皇风载新，耗敝未充，百用思约，宜备品式之律，以定损厌之条。臣等地居枝昵，位参台辅，遵正之首，请以爵先，致贬之端，宜从戚始。辄因暇日，共参愚怀，应加省易，谨陈九事。虽惧匪衷，庶竭微款。伏愿陛下听览之馀，薄垂昭纳，则上下相安，表里和穆矣。（《宋书·江夏王义恭传》，与骠骑大将军竟陵王诞奏，诏付外详。）
　　◇奏斩臧质事
　　臧质底弃下才，而藉遇深重，穷愚悖常，构扇凶逆，变至滔天，志图泯夏，违恩叛德，罪过恒科，枭首之宪，有国《通典》，惩戾思永，去恶宜深。臣等参议，须辜日限意，使依汉王莽事例，漆其头首，藏於武库，庶为鉴戒，昭示将来。（《宋书·臧质传》，斩质首，传京师，江夏王义恭左仆射宏等奏，诏可。）
　　◇章太后毁庙议
　　经籍残伪，训传异门，谅言之者罔一，故求之者鲜究。是以六宗之辩，舛於兼儒，迭毁之论，乱於群学。章皇太后，诞神启圣，礼备中兴，庆流胙胤，德光义远。宜长代崇芬，奕叶垂则。岂得降侔通伦，反遵常典。夫议者成疑，实旁纪传，知一爽二，莫穷书旨。案《礼记》不代祭，爰及慈母、置辞令有所施。梁》於孙止别主立祭。则亲执虔祀，事异前志。将由大君之宜，其职弥重，人极之贵，其数特中。且汉代鸿风，遂登配，晋氏明规，咸留荐祀。远考史策，近因暗见，未应毁之，於义为长。所据《公羊》，祗足坚秉。安可以贵等王，祭从士庶，缘情访制，颠越滋甚。谓应同七庙，六代乃毁。（《宋书·礼志》四，孝建元年，有司奏章皇太后庙毁置之礼，义恭以为云云，诏可。）
　　◇铸四铢钱议
　　伏见沈庆之议，「听民私铸，乐铸之室，皆入署居。平其准式，去其杂伪。」愚谓百姓不乐与官相关，由来甚久，又多是人士，盖不愿入署。凡盗铸为利，利在伪杂，伪杂既禁，乐入必寡。云「敛取轮郭，藏为永宝」，愚谓上之所贵，不必从之，百姓闻官敛输郭，轮郭之价百倍，大小对易，谁肯为之。强制使换，则状似逼夺。又「去春所禁新品，一时施用」。愚谓此条在可开许。又云「今铸宜依此格，万税三千」。又云「严检盗铸，不得更造」。愚谓禁制之设，非惟一旦，昧利犯宪，群庶常情，不患制轻，患在冒犯。今入署必万输三千，私铸无十三之税，逐利犯禁，居然不断。又云「铜尽事息，奸伪自禁」。愚谓赤县内铜，非可卒尽，比及铜尽，奸伪已积，又云，「禁铸则铜转成器，开铸则器化为财。」然顷所患，患於形式不均，加以翦凿，又铅锡杂止於盗铸铜者，亦无须苦禁。（《宋书·颜竣传》，孝建三年。）
　　◇垦起湖出议
　　夫训农修本，有国所同，土著之民，习玩日久，如京师无田，不闻从居他县。寻山阴豪族富室，顷亩不少，贫者肆力，非为无处，耕起空荒，无救灾歉。又缘湖居民，鱼鸭为业，及有居肆，理无乐徙。（《宋书·孔靖传》。）

卷十二
◎江夏王义恭（二）
　　◇答诏愍雷次宗（元嘉二十五年）
　　雷次宗不救所疾，甚可痛念，其幽栖穷薮，自宾圣朝，克己复礼，始终若一。伏惟天慈弘被，亦垂矜愍。（《宋书·雷次宗传》。）
　　◇答诫勒
　　臣虽未能临瀚海，济居延，庶免刘仲奔逃之耻。（《宋书·江夏王义恭传》。初，虏深入，上虑义恭不能固彭城，备加诫勒，义恭答。又见《南史》十三。）
　　◇答诏问何尚之致仕事（元嘉二十九年）
　　尚之清忠贞固，历事唯允，虽年在县车，而体尚充壮，未相申许，下情所同。（《宋书·何尚之传》。）
　　◇荐沈邵启
　　盱眙太守刘显真，求自解说。劭往莅任，有政绩，彰於民听。若重授盱眙，足为良二千石。（《宋书自序》。）
　　◇谢赐金梁鞍启
　　赐臣供御金梁桥鞍，制作精巧，宜副龙驷。圣慈下逮，猥垂光锡。（《初学记》二十二，《御览》三百五十八。）
　　◇谢敕赐华林园樱桃启
　　手敕，猥赐华林樱桃，为树则多阴，为果则先孰，故种之於听事之前，有蝉鸣焉，顾命黏取以弄。（《艺文类聚》八十六，《初学记》二十八。）
　　◇谢敕赉华林园柿启
　　敕旨，垂赉华林园柿，出自神苑，滋味殊绝。（《艺文类聚》八十六，御览九百七十一。）
　　◇谢赐交州槟榔启
　　奉赐交州所献槟榔，味殊常品，途远酱。（《御览》九百七十一。）
　　◇启事
　　恩旨赐臣犀镂竹节如意，目所未睹。（北堂书钞一百三十四。）
　　垂赐金镂虎魄茱萸囊，七宝校装绢里副之，七宝校装玉眼明囊。（北堂书钞一百三十六，《御览》七百四。）
　　圣恩优重，猥赐华缨玉笏，珍冠饰首，琛板耀握，非臣朽薄，所宜服受。（《初学记》二十六，《御览》六百四十五，又六百九十二。）
　　诏旨以赦日所制绫纹锦布袍，放生古具袍，垂重赐。（《御览》六百九十三。）
　　恩旨以犀镂金错酒杯盘垂赐。（《御览》七百五十八。）
　　圣恩赐金银针，七色缕，并格一。犀栋刷匣，副绵布兆珍服宝玩，以协嘉辰。（《御览》八百三十。）
　　◇赐臣金兽袍，珍制巧饰。
　　洪恩覃被，赐臣息伯禽柽屋二间。（《御览》一百八十一。）
　　◇与朱修之书
