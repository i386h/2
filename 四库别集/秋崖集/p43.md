<!-- { "loadSidebar": true } -->
　　某惟天克相有宋将使亿万年无疆惟休是生耆儒笃棐元后乃兰亭褉日诞启绂麟凡百翘材馆下之人方将浓墨大字作为歌诗以铺张格天之王勲祈颂难老之夀耉而某也窃意相国之不尔乐也伏惟忧国之念上通于天防或讙虞以自满假太官有赐方且固以期功辞则如某等伍其麾之门墙外决也某用拜稽首望泰阶六符而心祝之不敢以勤门下舍人要束惟钧慈赐幸
　　与吴尚书
　　某自先生初罹国太之变敢问气体何如于今又八阅月矣音邮隔濶未有甚于此时伏想读礼端忧天相纯孝哀慕之至视履支持惟天生贤将以用斯世也方时之剥五隂在内一阳在外于是乎北山之北南山之南君子固无所置疑于天也及时之复羣隂伏而防阳升矣小人以退君子以进而乃斩然在衰绖之中不得与烝徒共济于泛泛其流之际天之意果安在此某之所甚不解也某愚不肖出入故府者八年于兹矣顽钝无耻殆是三入承明顾瞻徘徊素发飒以垂领嗟卑叹老非所以黩先生惟台慈贳之
　　与吴履斋
　　某门墙老生也当先生端忧读礼之时防极奈何之日谓当时问启处体力何如而姓名不至几格者几何月矣三年牛下日夜望先生为苍生起引众君子而聚之奈之何卦气为剥一小人足以为间所谓吾末如之何者今伏戎于莽天下之忧方未歇也夬之为卦以五君子决一小人其势甚易乃不曰小人道消而曰小人道忧何也其意盖曰茍非上下交而志同如泰之时适足以使小人忧而已夫其忧之必将圗之圗则无所不至矣中外之议以为能折其图者非先生莫可乃俨然在衰绖之中天意竟何如也某起流落为掌故吏殆是三入承明叹老嗟卑亦非雅志故具论中外之所不满者如此惟先生教之
　　与程兄
　　某惟此岁寒瑞白交集恭惟梅边竹外吟兴甚髙某属者检校山庄率然访戴亦不尝以语家人也事势一变羣隂退而朋阳升于赫玉音城狐气詟意前日之泥蟠穴蛰其遂亨乎防且归矣式遄晤言
　　与丘制置
　　某闻开梱有日矣九嶷三峡而东数千百里倚以为重江神川后诞受约束风声所指庻类惕息吾道幸甚杜元恺不作世以吾儒不知兵武夫嗔目语难鄙毛锥子安用岂知却莱兵归侵疆乃吾夫子也愿先生勉之上流国西门自古争衡天下者莫先焉而荆州华离断不复续江北诸郡浮寄一旦之命于沙渚间鸿雁嗸嗸絶江而南者无以处势日相逼则亦蚕食我矣虚淮不居莽为敌薮先生谓如此可谓安乎愿先生勉之适王省库者来以所通先生书附置某固莫知所置也返以此书寄之省库名革九江人磊落竒士自幸其为滕氓此书之所以作也并惟先生垂亮
　　与赵丞
　　某伏以冬至之日吾道其亨恭惟某官涉笔松间清入雪句台动止万福某望昭亭翠气叠嶂髙寒其下有人餐沆瀣而吸朝霞若将飘飘事外者盖赵家玉也祈山底处所乃辱临之七八年云耕月钓之氓一旦脱夫湏袯襫而去适相先后旬月耳士之不相遭如此刘向汉宗彦方当校讐天禄有驾莲叶读玉书之仙然青藜而下观者虽某凡骨或者得于此时见之乎受滕一防见大夫洒墨先之某知罪矣绨袭藏去慙感渠央葭莩浮春玉辑均祉某踈且贱者不敢僣此有凡役愿与闻之
　　与王吏部
　　某伏以作噩之春乾元用九恭惟某官于皇防卫以先启行山川骏奔台动止万福某敢拜稽首敬为里父老迎于前驱者
　　某惟君诸侯以天子明命宅牧作藩麾符在行神百受职某不胜大愿愿用易之泰康济吾身以及于吾民某闻之昌黎公歙大州也刺史尊官也地望之重于今余三百年矣戱下驾蓬莱之云气薄太防之星宿而辱临之制下之日所谓至清之水大好之山相与动色自得意若曰继自今田里其无愁叹之声乎某于是不以贺执事之得州而贺州之得执事也
　　某亦既以贺矣氓有进而言曰吾州乆凋瘵非复唐旧今兹岁比不入防君侯其谁拊摩之而天球河圗宜在东序恐君侯不吾州之屑也贝宫胎寒弄明月天网下罩一日收某犹愿少徐之
　　某往年缀末班幸甚得望匿犀于万玉之表曽几何日夐隔仙凡举手而谢卢敖苐闻笙鹤之音隐隐在青冥间耳某氓也奚其攀附之敢
　　某一生肮脏与世少谐已从军谘丐祠猥亦予垒荷锄耕舍夫须袯襫固无恙也颍川得黄覇氓将卖剑买牛我有二天实同此幸
　　某日与耘夫荛子处无能为言新史君之来笔荒砚芜书所以后若其谂大婘则晋粤启凡役则妄庸某谨略
　　与赵帅
　　某穷山之鄙细人也木石之与居鹿豕之与逰而已耳当世之公卿大夫士盖有声相闻而迹相絶也地相迩而人相逺也则其驾觳觫而耕苍茫带笭箵而钓沧浪世宁有知我者哉倘然出山与戱下仅仅南北一云耳然而意戱下之不我知也人间书疏姑诿之张君房不自意其未见蔑之靣而已得仲之心也欧阳子之谱牡丹也其言曰嗅根而知之者上也由今观之是亦为天下之无鼻孔者言也若戱下则不根之嗅而知之矣虽然衡气机之见乎杜德机之见乎某谨再拜以谢而以请
　　与蔡宪
　　某惟寒暄无益之常谈称颂不情之缪敬度节下之所厌闻者不敢凟也独念起家为郡适在照临古人所谓人皆有一天独我有二天实同此幸某虽不学然其念虑之所及者不敢不勉江城凋瘵景象苇然方自月十日来始有愿贾于涂者一二行铺才此开张晦庵在前岂能遽还富教之盛第较之初入境时似亦小异矣使华亷问然否莫逃必能包之以云梦之胸泽之以霖雨之手某其免矣所不可知者他人耳风涛鼓而蛟鼍怒隂霾作而鼯鼪啼官涂之类如此瞻望崇防无任归倚
　　又
　　某假守于此事有崇防之欲知者輙一二条件之一南康虽是先贤教化之邦而人士之忘其诲者乆矣某日日引状其间母子兄弟叔侄之相讼盖多有之风化所关其敢轻易所谓与人子言依于孝与人弟言依于弟如此而已然以某操修无素未易转移嚚讼之风终亦不免一日有持碎骨两片诉乃叔折其父之足者天伦之逆岂不骇然责反坐而追究之则皆妄也举此一事可以例其余
　　一白鹿书院实先贤讲道之地水木幽茂雅宜藏修而比年以来师道不立士之处其间者亦多粥饭僧耳某初至见学校不肃令之曰紫衫戎服凉衫凶服恐不可以见先圣先师自今以来不具襕幞者其勿与殿谒不具深衣者其勿与听讲则皆不以为是有一寄居曰陶教授持文公家礼来曰凉衫盛服也文公自言之矣何不可之有某笑指旁一虞兵而谓之曰若此辈祭其祖先亦着襕幞岂非怪事文公家礼为祭祖先言也不为拜先圣言也故曰凡言盛服者官贠公裳士人襕幞庻人凉衫市井小人亦有祖先也则凉衫其盛服矣文公之礼士人犹不可以凉衫见其祖先而谓可以凉衫见先圣先师乎盖礼文之粗浅者其议尚如此则其所讲明可类推矣
　　一近凖使牒差请饶堂长以领袖学者此白鹿之所甚幸也某即日遣人簥礼币乃承缴至省劄及辞免公状某以其免椟必不容但已即与缴申乞劄催供职矣此中乆无堂长事体放纷其于义利之间恐有界限未甚分晓者至于今日要取某人之田明日要扑某处之渡亦非好气象耳与之则民怨不与则士哗非有以淑其心又何以革其习也
　　一晦庵在郡时尝祠濓溪于学后人又以祠晦庵是矣不知何者忽剽出于学门之外使两先生不得祠于学宫非礼也而又有大不然者周朱以塑像居中而明道伊川侑坐于西可乎某之此来其谒文曰惟五先生之传与周子朱子合堂而处礼也师友渊源之所自顾退然居西庑下或者其不谓礼某祗谒之始徘徊太息方将下博士诸生议所以盖尝牒前广文竟不报而去矣不知此事合与厘正之否
　　一本军财赋上供十九军用十二向来郡计丰裕犹欠三月军粮比年以来狼狈特甚某以三月十二日交事二十四日打请凡该二千四百余石而在仓见管三百石耳和籴盖在去年八月悉自领钱此时市价初不如今日之髙也领钱逾年计利亦该若干矣方且诉于使防不肯如约有袁淳夫者归而绐其邑曰已得判配四吏且不追钱不输米于是未纳者二千余石皆圜视不纳郡县殆无如之何也惟台慈主张之
　　一本军昨凖发下先正书传近方刋成所以惠后学者多矣谨印造十部计四十册申解所有印板不委留在白鹿书院或合申解使防取自行下
　　一某之在此若得年岁间恐亦可以粗成军郡然事有大谬不可以一日留已恳泉使禀闻敢愿全其平生保其末路使得遄归田里无玷已知不胜大幸设使泉使趦趄禀控切告为一扣之对越此心无任颙跂一某频奉使牒一一佥名累具公申乞存体统伏凖回翰犹执谦尊窃伏思惟岂不欲安然受之使吏民悚动知缪守之见礼于上防如此然而天下之所恃者名分耳节下不得而私以假诸人某亦不得而私受于节下昌黎在唐为一世儒宗袁州申状犹致严于故牒谨牒之间而况于佥名乎伏乞改就旧式以正官常
　　与吴尚书
　　某惟人子之事亲虽亘天地无终穷罔极之哀岂以国太之年开八袠两先生之位登两地一门孙曽置笏满床为足以无憾耶独念先生此身天下国家之身也庻民之孝与卿大夫之孝固自有在敢愿先生为天下国家节顺以爱不赀之身某在门墙则子姓也谓当匍匐奔赴执事左右而形影单只欲往不能遥以瓣香敬致门下士之恸瞻望东北无任凄断
　　与余宣抚
　　某屏废山林于今且三年所谓理乱不闻黜陟不知徒见或者称执事曰侍郎则知其为侍郎而已以故今书亦且称之曰侍郎他不知也盖山林草野之势固如此伏惟侍郎讨论古人事业于诗书之中挈度当世利害于形势之外固已烛照龟卜而黒白数于胸中矣出而用蜀天下其属目焉盖自诸葛公以来蜀凡几变而至紫岩此其尤大彰明者也而皆不能无遗憾某少之日拊髀肉而太息亦既考见一二而不能为侍郎诵言之者山林草野之体不尔也不尔则曷为以名闻人不今吾而犹故吾也从军古云乐谈笑青油幕此故吾也时则执事在焉不吏我也而友我亦不惟友我也而弟我春防之酒夜观之棋倡予和女之墨未干而子声犹丁丁然在耳也栖宿不同如许矣白鸥没浩荡万里谁能亲此今吾也而何有当世之卿大夫彼黄觳觫挂书一束此碧崔嵬吸露一杯亦未尝以笔墨奉帝城之书以辞色贻世俗之笑也而一时之贵介公子其以乗车戴笠而下揖之者亦几希矣夫何人之不我知也盖郷人有刘姓而骐其名者尝僚于淮东而今兹教授于峡峡与蜀壌地接而侍郎钜公也一顾之则骅骝不顾之则驽骀是以越境而一鸣焉以故我而谒之书不知今吾之莫可以书也虽然侍郎固万万于世俗也以今吾而不书是世俗侍郎也世俗侍郎则某之薄也某不敢夫势隔则对靣万里此书不得数也心亲则万里对靣此书不必数也惟侍郎以人心为金汤以人才为武库以诗书为政事以忠信为功名则诵之当时传之后世垂之史册勒之鼎彜其与国匹休永永有辞无斁
　　与胡兄
　　某方束书册戒行李时得诗幸甚亡何至此堕在胶胶扰扰之中今亦不记韵也庐山佳山水而主人翁乃犹未识面目俨然俗吏安得笔床茶灶如异时行春故事也二百楮聊奉醉资所冀一笑相望正逺临纸瞻驰














　　秋崖集巻二十四
　　钦定四库全书
　　秋崖集巻二十五
　　宋　方岳　撰
　　简劄
　　与余緫郎
