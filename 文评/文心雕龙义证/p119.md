<!-- { "loadSidebar": true } -->
　　　　　　《注订》：「命喻自天，皇帝又称天之子，故曰『自天』也。授官锡允，授官分职，率由天子之命也。」按《诗既醉》篇说：「君子万年，永锡祚胤。其胤维何？天被尔禄。」毛传：「胤，嗣也。」朱注：「言将使尔有子孙者，先当使尔被天禄，而为天命之所附属。」也未必是赐姓。郭注：「锡胤，谓以所受之官传之后嗣也。」
〔五〕　《训故》：「《易》：天下有风，姤，后以施命诰四方。」按此《姤卦》象辞。范注：「《姤卦》巽下干上。《正义》曰：『风行天下，则无物不遇，故为遇象。』（《彖》曰：「姤，遇也，柔遇刚也。」故为遇之象。）后以施命诰四方者，风行草偃，天之威令，故人君法此以施教命，诰于四方也。」
　　　　　　程子《易传》：「风行地上与天下有风，皆为周遍庶物之象。而行于地上，遍触万物，则为观，经历观省之象也。行于天下，周遍四方，则为姤，施发命令之象也。称后者，后王之所为也。」
〔六〕　《注订》：「『《易》之《姤》象』以下，至『天下之有风矣』，为命之释义。」
　　　　　　周注：「天下有风，草遇风倒，象人君颁布命令告戒四方，人民望风顺服。」
〔七〕　按此二「命」字，元刻本、弘治本、冯舒校本皆上字作「令」，下字作「命」。黄注本均作「令」。《校注》：「两『令』字，宋本《御览》五九三引并作『命』（喜多本同）。按作『命』与下『改命曰制』句符。梅本、凌本、合刻本、何本、崇文本亦并作『命』，不误。」
　　　　　　范注：「《说文》：『命，使也。』『令，发号也。』《汉书东方朔传》：『令者，命也。』《贾子礼容语》下：『命者，制令也。』戴侗《六书故》曰：『命者，令之物也。令出于口，成而不可易之谓命。秦始皇改令曰诏，命曰制，即诏与制，可以见命令之分。』朱骏声《通训定声》云：『按在事为令，在言为命，散文则通，对文则别。』」
　　　　　　《周礼春官》大祝：「作六辞以通上下亲疏远近，二曰命。」注：「项氏曰：上出之为命，下禀之为令。」
　　　　　　蔡邕《独断》：「天子命令之别名，一曰命（出君下臣名曰命），二曰令（奉而行之名曰令），三曰政（着之竹帛名曰政）。」
　　　　　　《文体明辨序说》「命」类：「按朱子云：『命犹令也。』《字书》：『大曰命，小曰令。』此命、令之别也。上古王言同称为命；或以命官，如《书说命》《冏命》是也；或以封爵，如《书微子之命》《蔡仲之命》是也；或以饬职，如《书毕命》是也；或以锡赉，如《书文侯之命》是也；或传遗诏，如《书顾命》是也。秦并天下，改名曰制。」
〔八〕　范注：「《史记秦始皇本纪》二十六年：『丞相绾等议上尊号，王为泰皇，命为制，令为诏。』《独断》曰：『诏，犹诰也。三代无其文，秦汉有焉。』」
汉初定仪则，则命有四品〔一〕：一曰策书，二曰制书，三曰诏书，四曰戒敕〔二〕。敕戒州部，诏诰百官〔三〕，制施赦命〔四〕，策封王侯〔五〕。策者，简也。制者，裁也。诏者，告也。敕者，正也〔六〕。
〔一〕　范注：「上『则』字疑当作『法』。《史记叔孙通列传》：『定宗庙仪法，及稍定汉诸仪法，皆叔孙通为太常所论著也。』本书《章表篇》：『汉定礼仪，则有四品。』本篇则五字为句。」《注订》：「『则』与『法』同义，下『则』字似衍。」「仪」，法度。《校注》：「黄注云：『疑衍一则字，以定仪为读。』纪评云：『上则字作法程解，非衍文。』《御览》引『则』字不重，『命』字无。按《御览》所引是也。《章表》篇：『汉定礼仪，则有四品。』与此可互发明。纪氏故尔立异，非是。」
〔二〕　蔡邕《独断》：「汉天子正号曰皇帝……其言曰制诏，……其命令一曰策书，二曰制书，三曰诏书，四曰戒书。」
〔三〕　《独断》：「诏书者，诏，诰也。有三品：其文曰：『告某官，官如故事。』是为诏书。群臣有所奏请，尚书令奏之。下有『制曰：天子答之曰可』（《史记始皇本纪》集解引蔡邕曰：「群臣有所奏请，尚书令奏之，下有司，曰制。天子答之曰可。」），若下某官云云，亦曰诏书。群臣有所奏请，无尚书令奏『制』字，则答曰：『已奏如书』。本官下所当至，亦曰诏。
　　　　　　「戒书，戒敕刺史太守及三边营官，被敕文曰『有诏敕某官』，是为戒敕也。世皆名此为策书，失之远矣。」
　　　　　　《校注》：「『部』，宋本、钞本、活字本、喜多本、鲍本《御览》作『郡』。倪刻《御览》作『邦』；元本、弘治本、……文津本同。按『郡』字是。『部』『邦』皆非也。秦立郡县后，通称地方为州郡，见于《史记》《汉书》《后汉书》及《隶释》中者，多至不可胜举。本书《檄移》篇亦有『州郡征吏』语。」又：「『诰』，《御览》引作『告』。按以下文『诏者，告也』证之，『告』字是。胡广《汉制度》：『诏书者，诏，告也。』（《后汉书光武帝纪》李注引）」
〔四〕　《独断》：「制书，帝者制度之命也。其文曰『制诏』，三公赦令、赎令之属是也。刺史太守相劾奏申，下上迁书，文亦如之。其征为九卿，若迁京师近臣则言官，具言姓名；其免若得罪，无姓。凡制书有印，使符下，远近皆玺封；尚书令印重封；惟赦令、赎令，召三公诣朝堂受制书，司徒印封，露布下州郡。」
　　　　　　《校注》：「『命』御览引作『令』。按《独断》上：『制书，帝者制度之命也。……三公赦令、赎令之属是也。』则此当以作『令』为是。」
〔五〕　《独断》：「策书，策者，简也。《礼》曰：『不满百丈，不书于策。』其制长二尺，短者半之，其次一长一短。两编，下附篆书，起年月日，称『皇帝曰』，以命诸侯王三公。其诸侯王三公之薨于位者，亦以策书诔谥其行而赐之，如诸侯之策。三公以罪免，亦赐策，文体如上策而隶书，以尺一木两行，唯此为异者也。」
〔六〕　范注：「《说文》：『策，马棰也。』……经传多假策为册。《书金縢》：『史乃册祝。』郑注：『册，谓简书也。』《仪礼聘礼》正义：『简者，未编之称，策是众简相连之名。』《左氏春秋序》正义：『单执一札谓之简；连编诸简，乃名为策。』……
　　　　　　「《说文》：『制，裁也。从刀从未。未，物成有滋味，可裁断。』……
　　　　　　「《说文》：『诏，告也，从言从召，召亦声。』《通训定声》曰：『按《周礼》诸职，凡言诏者，皆下告上之辞。《周礼》职各注皆以告训诏。』……
　　　　　　「《说文》：『敕，戒也。』《小尔雅广言》：『敕，正也。』《虞书》：『敕天之命。』传：『正也。』此彦和所本。」
　　　　　　《玉海》卷六十四：「《独断》：制者，王者之言，必为法制也。诏犹告也，三代无其文，秦汉有也（秦称皇帝命为制，令为诏）。」
　　　　　　《释名释典艺》：「诏，照也，人闇不见事则有所犯，以此示之，使昭然知所由也。」
　　　　　　本书《书记》篇：「制者，裁也，上行于下，如匠之制器也。」
　　　　　　《御览》五九三：「《汉制度》曰：帝之下书有四：一曰策书，二曰制书，三曰诏书，四曰诫敕。策书者，编简也，其制书二尺，短者半之。……制书者，帝者制度之命，其文曰制诏，三公皆玺封，尚书令即重封。露布州郡者，诏书也。其文曰召某官云如故事。诫敕者谓敕某官，他皆类此。」
　　　　　　《文体明辨序说》「诏」类：「按刘勰云：古者王言，若轩辕、唐、虞同称为命。至三代始兼诏誓而称之，今见于《书》者是也。秦并天下，改命曰制，令曰诏，于是诏兴焉。汉初，定命四品，其三曰诏，后世因之。夫诏者，昭也，告也。古之诏词，皆用散文，故能深厚尔雅，感动乎人。」
《诗》云：「畏此简书。」〔一〕《易》称：「君子以制数度。」〔
二〕《礼》称：「明神之诏。」〔三〕《书》称：「敕天之命。」〔
四〕并本经典以立名目。远诏近命〔五〕，习秦制也〔六〕。
〔一〕　《训故》：「《诗出车》：『岂不怀归，畏此简书。』」毛传：「简书，戒命也。」正义：「古者无纸，有事书于简，谓之简书。」朱注：「简书，册命临遣之词也。」
〔二〕　「数度」原作「度数」。《校注》：「『度数』，元本、弘治本、汪本、畲本、张本、两京本、胡本、四库本并作『数度』。按作『数度』与《易节》象辞合，当据乙。」
　　　　　　《训故》：「《易》：泽上有水，节，君子以制数度，议德行。」按此《节卦》象辞。数度，谓礼数，法度。
〔三〕　「神」原作「君」。范注引陈（汉章）先生曰：「明君之诏，明君当是明神之误。《周礼（秋官）》司盟『北而诏明神』是也。」郑注：「神之明察者，谓日月山川也。」
　　　　　　《诗大雅云汉》：「敬恭明神，宜无悔怒。」
〔四〕　《训故》：「《书》：帝庸作歌曰：敕天之命，惟时惟几。」按此见《益稷》篇。孔传：「敕，正也。奉正天命以临民，惟在顺时，惟在慎微。」
　　　　　　赵翼《陔余丛考》卷二十二《敕》：「诏敕为君上之词，本汉制。《文心雕龙》曰：『汉初定仪，命有四品。……三曰诏书，四曰戒敕。』盖本《尚书》『敕天之命』也。又云：『戒敕为文，实诏之切者。』然汉以后，敕字犹通用。凡官长之谕其僚属，尊长之谕其子弟，皆曰敕。」
〔五〕　范注：「远诏，谓书于简策者，近命，则面谕也。」
　　　　　　《礼记祭统》：「古者明君爵有德而禄有功，必赐爵禄于太庙，示不敢专也。故祭之日一献，君降立于阼阶之南，南乡，所命北面，史由君右，执策命之。」
〔六〕　《文体明辨序说》「诏」类：「秦并天下，改命曰制，令曰诏，于是诏兴焉。」
　　　　　　以上为第一段，讲诏策的起源，诏敕名目的流变及其基本含义。
《记》称丝纶〔一〕，所以应接群后〔二〕。虞重纳言，周贵喉舌。〔三〕故两汉诏诰，职在尚书〔四〕。王言之大〔五〕，动入史策，其出如綍，不反若汗〔六〕。
〔一〕　范注：「《礼记缁衣》：『王言如丝，其出如纶；王言如纶，其出如綍。』注：『言言出弥大也。綍，引棺索也。』纶粗于丝，綍又大于纶。」陈皓注：「纶，绶也。疏云：如宛转绳。綍，引棺大索也。音弗。」
