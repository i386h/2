<!-- { "loadSidebar": true } -->
　　或问冯怀曰：“甲之母，乙之姑；乙之母，甲之姑也。代称姑子为外兄弟，舅子为内兄弟，此亦郑君所言。然甲乙之母俱姑也，父俱舅也，内外既同，亲疏无异。若甲以姑子称乙，乙以舅子称甲，则事同名异，于理不通。若相称之辞同，则名例为乖。”怀封曰：“《礼》，公子之外兄弟者，外祖父母也。《左氏传》曰：‘声伯以其外弟为大夫。’所谓外弟，盖管于奚之子，声伯同母异父之弟也。声伯谓之外弟，复谓声伯为外兄，然则异姓之亲，通谓之外，不必谓吾外者，吾谓之内也。今称舅子为内兄弟，末俗所云，非典言也。郑玄还举俗言以喻俗人，故称焉，亦非正名矣。依《礼》据《传》，甲乙相称，宜通曰外。”（《通典》六十八）

　　○答或问从舅是族外弟相称

　　或问冯怀曰：“景之母，丁之从祖姊也；丁之母，景之族姑也。丙年长于丁。若从父族为亲，则景以丁为族外弟，而丁以景为从甥；若从母族，则景以丁为从舅，而丁以景为族内兄，名体乖谬，尊卑无序。若景以父族称丁，丁以母族称景，则例不通。将若之何？”怀答曰：“闻诸前训，名者人之纲，故‘夫属于父道，其妻为母；夫属于子道，其妻为妇。’今则舅是母班，而兄弟是己列，故不敢以己之列，废母之班矣。谓景宜执从舅之礼。”（《通典》六十八）
翟铿
铿，咸康中为庾翼安西掾。

　　○甘露启

　　甘露降学堂柳树，与吏共尝，味极甜，宜表贺。（《艺文类聚》九十八）
谢诠
诠，咸康中太学博士。

　　○刘昙父与府主同名求解职议

　　案礼，诸侯讳祖与父，大夫士井讳伯父母及姑。又父，子之所天，尊无以比，宜听解职。（《通典》一百四，右将军王遐司马刘昙，父名遐求解职事，博士谢诠议。）

　　○答东海国臣刺问为皇后服

　　恭皇后崩，时东海国臣弘据刺问礼官。太学博士谢诠案：“《仪礼》，诸侯之大夫为周王む衰，至葬除，有正文。《传》曰：‘诸侯之大夫，时接见于天子也。’至于周王后崩，无丧服之制。周王天下父，周后天下母，诸侯大夫宜服む衰，称情为得。”（《通典》八一）

　　又刺问云：“昔元、明二帝崩时，朝臣皆服斩衰，诸国臣む衰七月。今朝臣既为皇后齐周，则国臣宜有差降，不得亦む衰也。”谢诠答曰：“む衰止于七月，故无降，错综记例，亦谓应有服，正疑于无降耳。案伯叔母与伯叔父，恩义有深浅，而服亦同齐。曾祖与宗子母、妻，服无差降。推此，则何必皆降乎，将以取节于既葬，故无等邪？”（《通典》同上）
许乾
乾（一作），咸康中太学博士。

　　○刘昙父与府主同名求解职议

　　案礼，君子不夺人亲。故孝经云，资父以事君，而敬同。是以为尊者讳，为亲者讳。昙自别父与将军同名，圣朝垂恩，不许昙解，可使换官。（《通典》一百四）
卷一百三十一
顾臻
臻，咸康中为散骑侍郎。

　　○请除杂伎乐表

　　臣闻圣王制乐，赞扬政道，养以仁义，防其淫佚，上享宗庙，下训黎无；体五行之正音，协八风以陶物。宫声正方而好义，角声坚齐而率礼，弦歌钟鼓金石之作备矣。故通神至化，有率舞之感，移风易俗，致和乐之极。末世之伎，设礼（《旧唐志》作“方”）外之观，逆行连倒，头足入笞之属，皮肤外剥，肝心内摧，敦彼行苇，犹谓勿践，矧伊生灵，而不恻怆。加以四海朝觐，言观帝庭，耳聆《雅》、《颂》之声，目睹威仪之序，而足以蹋天，头以履地，反天地之至顺，伤彝伦之大方。今夷狄对岸，外御为急，兵食七升，忘身赴难，过泰之戏，日禀五斗。方扫神州，经略中甸，若此之事，不可示远。宜下太常，纂备雅乐，箫《韶》九成，惟新于盛运，功德颂声，永著于来叶，此乃所以“燕及皇天，克昌厥後”者也。诸伎而伤人者，皆宜除之。流简俭之德，迈康哉之咏，清风既行，下应如草，此之谓也。愚管之诚，惟垂采察！（《晋书·乐志》下，《宋书·乐志》一，《旧唐书·乐志》二，《御览》五百六十九。）
谢沈
沈字行思，会稽山阴人，成帝时，郡召主簿功曹，察孝廉，太尉郗鉴辟，皆不就，会稽内史何充引为参军，以母老去职，康帝初徵为太学博士，除尚书祠部郎，徙度支郎，迁著作郎，有《尚书注》十五卷，录一卷，《毛诗注》二十卷，《後汉书》一百二十二卷，集十卷。

　　○祥礻覃议

　　杜元凯注《春秋左传》云：“天子诸侯虽卒哭除丧，至于当其练祥之日，必设位而哭，明不复礻覃也。”且先朝故事，无有礻覃仪。盖君子行礼，不求变俗。而博士徐禅，意欲以来六月二十二三大祥，二十五六而礻覃，三日之中，衣服无异，而立二节，皆背先仪，又非简易之法也。忌日举哀，如昔成制。《礼》云：“除丧者卜其远日，避不怀也。”谓当择月末以还大祥，除四起缟冠，受以白舀，徙月复吉，不宜立异屡改也。仲尼曰：“三年之丧，二十五月而毕。哀痛未尽，思慕未忘，然服以是断者，岂不送死有已，复生有节也哉！”又云“天地已易，四时已变，是以象之”，而欲二十二三日除缟弁，二十五六日礻覃哭。《礼·玉藻》曰：“缟冠素纰，既祥之冠也。”所谓大祥而素缟麻衣也。释礻覃之礼云，礻覃祭则黄衣玄冠矣，既祭乃服礻覃，朝服笞冠，逾月玄端以居，复平常焉。如士礼之条，又无礻覃哭也。且日时未改，忌月未过，便复常节，恐非天王情礼，大晋之典也。今无受礻覃之服，又无改易之祭，三日之间，哀乐未变，而立无名之哭，近背先帝画一之美，远违仲尼殊月之说。”

　　议曰：详案前仪，则《礼经》云“三年之丧，自天子达”。虽有其说，无闻服制。所引武王崩，既葬，成王冠；襄王崩，嗣王未再周，赐齐侯胙：皆可为明徵。当以万机至繁，百度须理，如同臣庶丧制，唯祀与戎多阙。汉文弥留之际，不详前代旧规，深虑大政之废，遂施易月之令。若俟同轨毕至，嗣君然後免丧，俗薄风浇，或生衅难。执古道者，则云齐斩三年；适权宜者，遂称以日易月。《礼经》虽云七月而葬，汉魏以降，多一两月内，山陵礼终。窀穸之期，不必七月；除服之制，止于反虞。鲁史足徵，可无致惑。庶情理两得，政教无亏矣。（《通典》八十，博士谢沈议，本又作谢况官本作谢玩疑皆误。）

　　○答张祖高问

　　张祖高问谢沈曰：“诸侯祭五庙，先诹日，卜吉而行事，为祭五庙诸毕邪？案仪，视杀、延尸，厥明行事，晏朝乃阕。五庙尽尔，将终日不了；若异日，未见其义。”沈答曰：“五庙同时，助祭者多，晏朝乃阕。季氏逮暗，继之以烛，虽有强力之容，肃敬之心，皆倦怠也。子路为宰，与祭，室事交乎户，堂事交乎阶，晏朝而退。孔子闻之曰：‘谁谓由不知礼。’”（《通典》四十八）

　　张祖高问：“士服天王云何？《要记》唯道大夫服君及家臣服大夫耳，不说士，恐有脱误。郑云‘士服君亦斩衰’，无明文。而《杂记》云‘士居垩室’，此则士制周邪？士下吏服士，恐亦应同。”谢沈答曰：“朝廷之士服天王斩衰，礼之明文也。邑宰外任之士居垩室，制周。《要记》非脱误，是简略耳。”（《通典》八十一）

　　○答王氏问

　　王氏问谢沈云：“祖父特进、卫将军海陵亭恭侯应立五庙不？”沈答：“亭侯虽小，然特进位高，似诸侯也。”又问：“曾祖父侍御史，得入特进恭侯庙不？”答：“父为士，子为诸侯，尸以士服，祭以诸侯之礼。御史虽为士，应自入恭侯庙也。”（《通典》四十八）
史糜遗
糜遗为河南从事。

　　○为出继母不服议

　　夫礼缘人情而为之制，虽以义督亲，然实以恩断。案继母如母，谓其在父之室，事之犹母，见育犹子，故同之所生。《齐服下章》云“父卒，继母嫁，从为之服，报。”此明父在继母出则不服矣。继母出自他族，与己无名，徒以配父，有母之尊，亲抚养己，故亦丧之如母。及其出也，既不终养育之恩，又弃为母之名，若不从而见育，则不服亦其宜矣。（《通典》九十四）
张虞
虞，咸康中东阳太守，累迁为卫尉卿，有集十卷。

　　○请旌孝子许孜疏

　　臣闻圣贤明训存乎举善，褒贬所兴，不远千载。谨案所领吴宁县物故人许孜，至性孝友，立节清峻，与物恭让，言行不贰。当其奉师，则在三之义尽；及其丧亲，实古今之所难，咸称殊类致感，猛兽弭害。虽臣不及见，然备闻斯语，窃谓蔡顺、董黯无以过之。孜没积年，其子尚在，性行纯悫，今亦家于墓侧。臣以为孜之履操，世所希逮，宜标其令迹，甄其後嗣，以酬既往，以奖方来。《阳秋传》曰：“善善及其子孙。”臣不达大体，请台量议。（《晋书·孝友许孜传》）
罗含
含字君章，桂阳耒阳人，为州主簿郡功曹，刺史庾亮以为部江夏从事，後为桓温征西参军，转州别驾，又转征西户曹参军，迁宜都太守，温封南郡公，引为郎中令，寻徵正员郎，累迁散骑常侍侍中，转廷尉长沙相，致仕，加中散大夫，卒年七十七，有集三卷。

　　○答孙安国书（孙盛字安国）

　　获书，文略旨辞，理亦兼情，虽欣清酬，未喻乃怀，区区不已，请寻前本，本亦不谓物都不化，但化者各自得其所化，颓者亦不失其旧体，孰主陶是？载混载判，言□然之至分，而不可乱也。如此，岂徒一更而已哉？将与无穷，而长更矣。终而复始，其数历然，未能知今，安能知更？盖积悲忘言，谘求所通，岂云唯慰，聊以寄散而已矣。（《宏明集》五）

　　○更生论

