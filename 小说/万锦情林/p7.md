<!-- { "loadSidebar": true } -->
　　明日，生往访于园侧，果有宋宫人卫芳华之墓。墓左，一小丘，即翘翘墓也。生感叹逾时。至墓，又赴西轩，则美人已见在矣。谓生曰："日间感君相访，然而妾止卜其夜，未卜其昼，故不敢奉见。数日之间当得无间矣。"是后，生无夕而不往。一旬之后，白昼亦见。生遂携归所寓安焉。已而，生下第东归，美人愿随之去。生问："翘翘何以不从？"曰："妾既奉侍君子，旧宅无人留之看守耳。"生遂与之回乡里，见亲党诒之曰："娶于杭郡之良家。"众见其举止温柔，言词慧利，信且悦之。美人处生之室，奉长上以礼，待婢仆以恩，左右邻里，俱得其欢心。且又勤于治家，洁于守己，虽中门之外，未尝轻出。众咸贺生得内助。
　　荏苒三载，当丁巳岁之仲秋，又治装赴外省乡试。行有日矣，美人请于生曰："临安，妾乡也。从君至此已得三秋今而君往，愿得一归，以访翘翘也。"生许诺，遂买舟同载，直抵钱塘，僦屋居焉。至之明日，适值七月之望，美人谓生曰："三年前曾于今夕与君相会，今而适当其期，欲与君一往聚景园，再续旧游可乎？"生如其言，载酒而往。
　　至晚，东城月上南浦，荷香露柳，烟篁动摇，堤岸宛若昔时之景。行至园前，则见翘翘迎拜于路左曰："娘子陪侍郎君，遨游郡邑，首尾三车，已极人间之乐，独不念旧居乎？"三人入园，同至西轩而坐。美人忽涕泪俱下，而告生曰："感君不弃，侍奉许时，未遂深欢又当永别。"生曰："何故？"对曰："妾本幽阴之质，久践阳明之世，甚非所宜。特以与君有夙世之缘，故冒犯条律以相从耳。今而缘尽，自当奉辞。"生惊问曰："然则何时？"对曰："正在今夕矣。"生凄惶不忍。美人曰："妾非不欲终事君子，永奉频繁。然而程命有限，不可违越。若更迟留，须当获咎。非止有损于妾，亦当不利于君。岂不见越娘之事乎？"生意稍悟，然亦悲怨凄切，彻晓不眠。及山寺钟鸣，水村鸡唱，急起与生相抚为别，解所御玉指环系生衣带曰："异日见此，勿忘旧情。"遂分袂而去，然犹频频而倾，良从始灭。生恸而返。
　　翌日具肴，焚纸钱于墓下，作文以吊祭之曰：
　　惟灵生而寂美，出类超群夫。奇姿于宇宙，钟秀气于乾坤。烂然如花之丽，粹然如玉之温。达则天上之金屋，穷则路左之孤坟。托松柏而共处，对狐兔之群奔。落花流水，断雨残云，中原多事，故国无君。抚光阴之过隙，视日月之奔轮。然而，三灵不泯，一性长存。不必仗少翁之奇术，自能现倩女之芳魂。玉匣骖鸾之扇，金泥扑蝶之裙。声冷冷兮瑶佩，香蔼蔼兮兰荪。方欲同欢而共老，奈何说合而复分。步洛妃凌波之袜，赴王母瑶池之樽。即之而无所睹，叩之而不复闻。怅后会之莫续，痛前事之谁论。锁杨柳春风之院，闭梨花夜雨之门。恩情断兮情漠漠，哀怨结兮云昏昏。音容杳而莫接，心绪乱而纷纭。谨含哀而奉吊，庶有感于斯文。呜呼，哀哉尚飨。


卷之一 下层
　　钟情丽集
　　时，海宇奠安，黎民乐业。百年间，耳不闻金戈铁马之声，目不视烽火狼烟之警。诚至治之期，太平之日也。呜呼，人生值此，既乏南山之寿，须闲北海之樽。可信是轻尘弱草，休辜负美景良辰。百年秋露与春花，展放眉头莫自嗟。吟几首诗消世虑，酌三杯酒度韵华。闲敲棋子心情乐，慢拨瑶琴心趣赊。分外不须多着意，且将风月作生涯。尝有辜生者，辂其名。本贯广东琼州人氏。丰姿冠玉，标格魁梧，涉猎经史，吞吐云烟，真士林中之翘楚者也。一日，父母呼而命之曰："尔有祖姑，适临高之黎氏。乃子奉朝廷命而为土官。经今数载，音问杳然。皆尔亲之薄幸，以致暌违之久，疏阔之甚也。孔子云：'新者毋失其为亲，故者毋失其为故。此人道之当然。'即辰春风和畅，景物熙明，今备微贽，代我探访一度，以将情意。"生唯唯听命，收拾琴书，命仆童佑哥随行。生即至，入谒表叔，见之尽礼。乃引赴中堂，进拜祖姑暨婶，并诸兄弟。皆相见毕，询及故旧，生一一答之，尽恭且详。乃馆生于西庑清桂西轩之下。
　　明日侵晨仲春晖堂揖祖姑，适瑜侍焉。将趋屏后避生，祖姑止之曰："瑜儿出拜四哥。（生行第四也）都是一家人，何避嫌之有。"瑜得命，即下阶与生叙礼。生窃视之，颜色绝世，光彩动人。真所谓入眼平生未曾有者也。
　　厥后，祖姑甚钟爱生。几晨昏，命生与瑜侍食左右。
　　一日谓生曰："诸生久失训诲，汝叔屡求西宾无可意者。幸子之来，可姑舍此以发其蒙，一二年间回家不晚矣。"复顾瑜曰："四哥寒暑早晚，但有所求，汝一切与之，勿以吝啬。"女唯唯听命，生亦拜谢。然生虽慕瑜娘之容色，及察其动静有常，言词简约，知其决不敢犯。又以亲情之故不敢少肆也。
　　表叔择日设帐，生徒日至。虽用意于书翰之间，而眷恋瑜娘之心则不能遏也。累累行诸吟咏，不下二三十首。不克尽述，特摘其尤者，以传诸好事者焉，以见他作亦皆称是也。其夜，作舒怀二律，诗曰：
　　连城韫匮已多时，耻效荆人抱璞悲。
　　白璧几双几地种，灵台一点有天知。
　　青灯挑尽难成梦，红叶飘来不见诗。
　　寂寂小窗无个事，娟娟斜月射书帏。
　　多愁多病不胜情，怅味萧然似野僧。
　　绿绮有心知者寡，白简无字梦难凭。
　　带宽顿觉诗腰减，身重应知别恨增。
　　独坐小窗春寂寂，感怀伤遇思匆匆。
　　生自得祖姑言之后，凡有所需，无不得之。一日，生命侍童佑哥问瑜娘取槟榔，遂以蜡纸封密酿者十颗馈生，并标书于其上曰："进御之余，敬以五双奉兄，伏乞垂纳。"生但谓其有容色，不意其亦识字也。见之，大喜曰："西厢之事，可得而谐矣。"乃制《西江月》词，命佑哥持以谢云：
　　蜡纸重重包裹，彩毫一一题封。谓言已进大明宫，特取余甜相奉。　　口嚼槟榔味美，心怀玉友情浓。物虽有尽意无穷，感德海深山重。
　　女见之，微微而哂，就以云笺裁成小简书数字以复云：
　　感承佳作，负荷良多。第以白雪阳春，难为和耳。
　　生得此简，欢喜欲狂，不觉经史之心顿释，花月之思愈兴，他无所愿也，惟属意瑜娘而已。朝夕求间寻便，欲以感动于瑜。然瑜训谨稳实，生挑之，不答，问之，不应，莫得而图之。
　　一夕，月初出，叔婶会饮于漱玉亭上，命使女召生。生以手挥之，使先行。生徐徐后赴。至兰房东轩之隅，海棠树下，遇瑜独归。生曰："五姐何归之速耶？"瑜曰："倦矣，故归。"生曰："久怀一事，欲以相闻，不识可乎？"女以他辞拒之，曰："昨承佳作，健羡，健羡！"生曰："不为是也。"女不答而去。生大惭，悒悒而赴宴，半酣而回。自是棠下之遇，不果所怀，遂制平韵《忆秦娥》以泄悒怏之意云：
　　忆秦蛾，忆秦娥，无意奈渠何！奈渠何，一场好事，从此蹉跎。　　茫茫日月如梭，悠悠光景逐流波。花天月地，毕竟闲过。
　　一日，生就外馆。女窃入其所居之轩，发其书笥，见所作之诗词，知生之意有在也，默记归，感叹移时。及察见生之容色变常，饮食减少，颇怜之焉。
　　一夕，女晚绣绿纱窗下。生行过窗外，偶念周美成词"些小事，恼人肠"之句，瑜隔窗问曰："四哥何事恼愁肠也？盍为我言之？"生曰："子自思之。"女曰："兄欲归乎？"生曰："不然。"女又曰："兄思兄之情人乎？"生又曰："非也。"女又曰："春寒逼兄耶？"生曰："非寒也，愁也。"女曰："何不拨之乎？"生曰："谁肯与我拨之？"女笑而不答。生欲进而与之语，自度不可，于是退居轩间，思向者窗前之言，乃作词以识其事，名曰《花心动》：
　　万绪千端，恼人肠肚事，有谁共说？多丽多娇，有意有情，特地为人撩拨。绿纱窗晚珠帘卷，绣床貌如花模月。如簧语，一声才歇，千愁顿雪。　　惟恨衷肠未竭。空惆怅，归亲又成间绝。一片乍灭，千种仍生，拥就心头成结。琴心未必君知，何日也？山盟同设。休猜讶，不是狂蜂浪蝶。生浓墨楷书，命侍童持以示女。
       女览之，掷地曰："我本无此意，四哥何诬人也！"童归以告。生殆无以为怀，乃于轩之西壁画一莺，后题一绝于其上云：
　　迁乔公子汇金衣，独自飞来独自啼。
　　可惜上林如许树，何缘借得一枝栖？
　　见者谓其题莺，殊不知觉其托意于其中也。
　　一日，瑜之侍妾碧桃偶过生轩，归谓瑜娘曰："向来见西边轩里琼州官人画一鸟于壁上，甚是可爱。"瑜因伺生出，遂抵生轩，玩索良久，知其意也，乃作一词，书于片纸之上，置于几间而归。诗曰：
　　金衣今已换人衣，开口如啼却不啼。
　　自是傍墙飞不起，休悲无树借君栖。
　　生归，见瑜所和之诗，正想象间，忽见绛桃持一简至。生启之，鱼笺烂然绚目，乃是《喜迁莺》词也。
　　娇痴倦极，正柳困花柔，东风无力。桃锦才舒，杏花又褪，种种恼人春色。不恨佳期难遇，惟恨芳年易掷。堪据处，有东逝流水，西沉斜月。记得此去意，早筑盟坛，共定风流策。也不须愁，更休烦恼，务要身亲经历。欲使情如胶漆，先使心同金石。相期也，在西厢待月，蓝田种璧。生得此词，大喜过望，愿得之心，逾于平昔，每寻间便，思与女一致款曲，终不可得也。
　　过数日，表叔赴县，婶又宁归，女乃潜出，直抵生轩。生偶辍讲而归，适瑜在焉，揖而谢曰："往日之词，直中阿堵中，诚能践之，虽死无憾。"瑜曰："前词聊以宽兄之意耳，岂有他哉？"生曰："所谓'身亲经历'者，果历何事耶？"女不答，遂欲引去。生掩窗扉而阻之，因谓瑜曰："辂自二月来抵仙乡，今则謣荚已三更矣。自从见卿之后，顿觉魂飞魄散，废寝忘餐，奈何无间可乘。今蒙下顾寒窗，而辂偶出适归，抑且不先不后，岂非天意乎？而卿又欲见拒，此辂之所深不识也。"瑜曰："兄言良是，妾岂不知而为是沽娇哉？抑以人之耳目长也。"生曰："为之奈何？"瑜曰："俗语云，心坚石也穿，但迟之岁月而已。"生曰："青春易掷，若迟之以岁月，岂不错过了时节哉！"瑜曰："妾，女子也，局量褊浅，无有深谋远虑，在兄之图之则善矣。"言未已，忽闻众声喧哗，遂遁去，不得再语。生乃制《浣溪沙》以记其事云。
　　云淡风轻午漏迟，昼余乘兴乍归时，忽惊仙子下瑶池。　　有意鹧鸪窗下语，无端百舌树梢啼，教人如梦又如痴。
