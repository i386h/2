<!-- { "loadSidebar": true } -->
　　十年一别两相过前想悲欢慷慨歌穷去始知风俗薄静来犹厌事机多相期鼻目倾肝胆谁伴溪山避网罗万里辛勤君旧识重江应亦畏风波【犹言手足之捍头目势必相须杜牧之文君子犹鼻目并列○言虽逺矰缴之患而重江亦有风涛之恐】
　　送福建张比部
　　画船箫鼓出都时万里惊鸥去不追却望尘沙应驻节防逢山水即吟诗长鱼俎上通三印新茗斋中试一旗只恐逺方难久滞莫愁风物不相宜【王得臣少卿尘史闽中鲜食最珍者子鱼长七八寸阔三二寸剖之子满腹冬月正其佳时莆田迎仙镇乃其出处予按部过之驿左有祠谓之通应侯祠有水曰通应溪潮汐上下土人以咸淡水不相入处鱼最美俗乃误传通应为通印荆公博学多闻诗言三印岂自有所稽耶○唐人茶诗枪旗不染匈奴血留与人间战睡魔茶有一枪两旗之号茶芽初出为枪展则为旗】
　　送致政朱郎中东归
　　平生不省问田园白首忘怀道更尊巳上印书通北阙稍留冠葢饯东门【二疏传公卿大夫故人邑子设祖道供帐东都门外注长安东郭门外】冯唐老有为郎恋疏广终无任子恩今日荣归人所羡两儿腰绶拥髙轩【冯唐以孝着为郎中署长史事文帝辇过问唐曰父老何自为郎家安在师古曰言年巳老矣何自乃为郎也○广受乞骸上以笃老皆许之上加赐黄金二十斤太子赠以五十斤不闻任子若孙也○龚胜邴汉致仕诏书令上子若孙若同产子一人为郎二疏顾无此】
　　别雷国辅
　　侍郎忧国最贤劳【雷徳骧闰州人尝斥宰相赵普不法事得谪太宗时普再入相徳骧乞归田里以避仇怨上召见慰安之迁工部侍郎赐白金二千两终保全之诗称侍郎即此人也】太尉西州第一豪【雷有终徳骧子也父任为莱芜尉太宗闻其名召为大理丞累加工部侍郎王均乱除庐州观察使知益州贼平为保信军留后契丹入冦有终赴援威声甚振契丹修好命还屯所寻召拜宣徽北院检校太保景徳二年卒景祐二年赠侍中疑太尉字当为太保】家庙比来闻泽厚公孙今果见才髙【蔡邕见王粲惊曰此王公孙有异才吾不如也畅尝为司空】明时尚使龙蛇蛰壮志空虎豹韬【易龙蛇之蛰以存身也○六韬有虎韬豹韬皆篇名也】莫厌皖山穷絶处不妨云水助风骚【皖山即舒州皖公山】
　　垂虹亭【在呉江长桥之上】
　　坐觉尘襟一夕空人间似得羽翰通暮天窈窈山衔日爽气骎骎客御风【苏子美洞庭山水月禅院记平生病闷鬱塞至此嚗然破散无复余矣返复身世惘然莫知但如蜕解俗骨傅之羽翰飞出乎八荒之外吁其快哉○沈休文诗都令人径絶惟使云路通】草木韵沉髙下外星河影落有无中【万籁皆寂水天如一不复知髙下有无之辨也】飘然更待乗桴伴一到扶桑兴未穷
　　题正觉相上人箨龙轩【抚州有正觉寺在水东】
　　风玉萧萧数畞秋箨龙名为道人留【小杜诗风玉尚敲秋】不须乞米供髙士【韩公寄卢仝诗至今隣僧乞米送顔鲁公有乞米帖】但与开轩作胜游此地七贤谁笑傲何时六逸自赓酬【嵇康传所与神交者惟陈留阮籍河内山涛预其流者河内向秀沛国刘伶籍兄子咸琅琊王戎遂为竹林之游世所谓竹林七贤○李白与孔巢父韩凖裴政张叔明陶沔居徂徕山日沉饮号竹溪六逸】侵寻衰境心无着【公自注云上人请予命名不见主人即无着也】尚有家风似子猷【罗邺传篱外清隂接药栏晩风交戞碧琅玕子猷没后知音少粉节霜筠谩嵗寒】
　　题友人壁
　　茆檐前后欠松萝百里乗闲向此过涧水绕田山影转野林留日鸟声和【唐人诗山明鸟声乐日气生岩壑】萧条鸡犬逢人少想象乾坤发兴多世事不如闲静处知君出处意如何【韩诗商顔暮雪逢人少邓鄙春泥见驿赊○杜诗发兴自江天○邵尧夫先生年益老徳益邵玩心髙明观于天地之运化隂阳之消长以通乎万物之变此公诗意也】
　　清明辇下怀金陵
　　春隂天气草如烟时有飞花舞道边【唐薛宜僚诗阿母桃花方似锦王孙草色正如烟又杜牧诗暖云如粉草如茵】院落日长人寂寂池塘风慢鸟翩翩【杜诗小院回廊春寂寂○王维诗栁塘春水慢】故园回首三千里新火伤心六七年青葢皁衫无复禁可能乗兴酒家眠【书无逸或五六年或四三年因怀故园而伤新火不得展先墓也○子美饮中八仙歌长安市上酒家眠】
　　杭州呈胜之【公尝从王胜之招见上注】
　　游观须知此地佳纷纷人物敌京华林峦腊雪千家水城郭春风二月花彩舫笙箫吹落日画楼灯烛映残霞如君援笔宜摹冩寄与尘埃北客夸
　　闻和甫补池掾【和甫嘉祐六年登第为萃县簿魏国丧除调池州司户防军】
　　遭时何必问功名自古难将力命争万户侯多归世胄五车书独负家声【南史人仕宦非惟须才能亦还须命力命力字见列子○李广传惜广不逢时使当髙帝时万户侯岂足道哉○左太冲咏史诗世胄蹑髙位英俊沉下僚】才华汝尚为丞掾【马援传诸曹时白外事援辄曰此丞掾之任何足相烦】老懒吾今合钓耕外物悠悠无得丧春郊终日待相迎
　　寳应二三进士见送乞诗
　　少喜功名尽坦途那知干世最﨑岖草庐有客歌梁甫狗监无人荐子虚【司马相如传蜀人杨得意为狗监侍上上读子虚赋而美之曰朕独不得与此人同时哉得意曰臣邑人司马相如自言为此赋上惊乃召问相如相如对曰有是请为天子防猎之赋】解玩山川消积愤静忘嵗月赖羣书惭君枉葢如平昔不笑谋生万事疎【纪唐夫送温庭筠诗且饮醁消积愤莫辞黄绶拂行尘○江揔诗聊以著书情暂遣他乡日】
　　谢郏亶秘校见访于钟山之庐
　　误有声名只自慙烦君跋马过茅檐【跋马见金明池注】巳知原宪贫非病【张登诗道在贫非病时来丑亦妍】更许庄周知养恬【庄周缮性篇古之治道者以恬养知注恬静而后知不荡知不荡而性不失又生而无以知为也以知养恬知与恬交相养而和理出其性】世事何时逢坦荡人情随分值猜嫌谁能胷臆无尘滓使我相从久未厌【末句言俗人多城府不足近思得豁达之士与游也】
　　同长安君钟山望【长安君公之女弟也】
　　解装相值得留连一望江南万里天残雪离披山韫玉新阳杳霭草含烟【文赋云石韫玉以山辉水怀珠而川媚】余生不足偿多病乐事应须委少年【杜诗可惜欢娯地都非少壮时】惟有爱诗心未巳东归与续棣华篇【棠棣之华言兄弟也】
　　奉招吉甫
　　经纶无地委蓬蒿胷怀且自韬谁奋长谋平岭海犹将余力寄风骚【前有道中寄黄吉甫诗云庙筭未闻收策士此又云谁奋长谋平岭海当是广南侬冦作时所赋吉甫必知兵有筭略而未见用于时者】名慙随俗贫中役恨未收身物外髙永夜西堂霜月冷邀君相伴有松醪【老杜寄杜员外诗松醪酒熟傍看醉】
　　闲居遣兴
　　惨惨秋隂緑树昏荒城髙处闭柴门【此必未去临川时作公年尚少也公故居在一城之最髙处与余峩峯书堂相近】愁消日月忘身世静对溪山忆酒樽南去干戈何日解【抚当闽广冲时用师南方】东来驲骑此时奔谁将天下安危事一把诗书子细论【此足见公所存早便规模三代意非不美公尝为人作志铭谓蛮夷率服乃在于难壬人】
　　到家
　　五年羁旅倦风埃旧里依然似梦回猿鸟不须怀怅望溪山应亦笑归来身闲自觉贫无累命在谁论进有材【言道胜不以贫为累且言财之能为人累也○唐诗喟余独兴叹才命不同谋】秋晚吾庐更潇洒沙边烟树緑洄洄
　　西帅
　　吾君英睿超光武良将西征捍隗嚣【隗嚣事见本传】誓斩郅支聊出塞生禽颉利始归朝【陈汤斩郅支○唐太宗生擒颉利】一丸岂虑封圅谷千骑无由饮渭桥好立功名标竹素莫教空説霍嫖姚【息夫躬传如使狂夫嘄謼于东崖匈奴饮马于渭水○此诗恐谓王韶可见公意切于开边也岂虑者言帅之威畧必不使如王元之徒欲以一丸泥封圅谷关也○按北史韦孝寛賛东人怙恃其众将欲饮马清渭而新唐史突厥賛亦言虏薄渭桥骑防京师然一丸泥既是后汉书全文则亦疑千骑或别有出处公方以为对○秦汉唐架渭桥者凡三桥在咸阳西十里者名便桥武帝造在咸阳东二十里为中渭桥始皇造在万年东四十里为东渭桥不知始于何世唐书太宗出武门以万骑径诣渭水上隔水与颉利语时虏进至渭水便桥之北或云此是王元之诗○杜子美后出塞诗借问大将谁恐是霍嫖姚陪桓中丞观宴将士诗汉朝频选将应拜霍票姚按汉史霍去病再从大将军受诏予壮士为票姚校尉服防音飘揺师古曰票频妙反揺羊召反票姚劲疾之貎荀悦汉纪作票鹞字去病后为票骑将军尚取票姚之字耳子美以平声用葢从服防音公亦以平声用必承袭子美】
　　松江
　　宛宛虹霓堕半空银河直与此相通五更缥缈千山月万里凄凉一笛风【杜诗三年笛里关山月万国兵前草木风介父用此句法○欧公诗夜凉吹笛千山月又唐诗落日楼台一笛风】鸥鹭稍回青霭外汀洲时起緑芜中骚人自欲留佳句忽忆君诗思巳穷













　　王荆公诗注巻三十七
　　钦定四库全书
　　王荆公诗注卷三十八
　　宋　李壁　撰
　　律诗
　　钟山西庵白莲亭【白莲见上注亭今废】
　　山亭新破一方苔白帝留花满四隈野艳轻明非傅粉秋光清浅不凭杯【小杜诗凿破青苔地○郑壁白菊诗白艳轻明带露痕○傅粉何晏事○诸本杯作材全无义理退之诗曲江汀莹水平杯凭只是平字】乡穷自作幽人伴嵗晩谁为静女媒【诗静女其姝静真也】可笑逺公池上客却因松菊赋归来【逺公有白莲池客指陶公谓不应弃白莲而思松菊】
　　赠长宁僧首
　　秀骨厖眉倦往还自然清誉落人间闲中用意归诗笔静外安身比太山欲倩野云朝送客更邀江月夜临关【杜诗不夜月临关】嗟予踪迹飘尘土一对孤峯防厚顔
　　次韵舍弟赏心亭即事二首【建康志赏心亭在下水门之城上下临秦淮尽观览之胜丁晋公建尝以家藏周昉画卧雪图张于其屏后太守辄易去故王琪密学有昔人巳化辽天鹤旧画难存卧雪图之句】
　　槛折檐倾野水傍台城佳气巳消亡【佳气用舂陵事犹言王气陈后主言王气在此】难披榛莽寻千古独倚青防望八荒【白诗眇黙思千古苍茫想八区○杜诗倚剑望八荒】坐觉尘沙昏逺眼忽看风雨破骄阳扁舟此日东南兴欲尽江流万里长【太白诗请君试问东流水别意与之谁短长】
　　其二
　　霸气消磨不复存【杜诗霸气西南歇】旧朝台殿秪空村孤城倚薄青天近细雨侵凌白日昏稍觉野云乗晚霁却疑山月是朝暾此时江海无穷兴醒客忘言醉客喧【陶诗此中有真趣欲辩巳忘言】
　　次韵陈绎学士小园即事
　　墙屋虽无好鸟鸣池塘亦未有蛙声树含宿雨红初入草倚朝阳緑更生万物天机何得丧百年心事不将迎【庄子应帝王篇至人之用心若镜不将不迎应而不藏】与君杖策聊观化搔首东风眼尚明【绎时为金陵尝过公第又公同年故厚之也东坡西斋诗杖藜观物化亦以观我生】
　　寄友人
