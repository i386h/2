<!-- { "loadSidebar": true } -->
　　四月廿又四日为黄洲先生初度诸乡大夫谋所以为先生寿者则来谒予文文易耳然寿夫人易而寿贤士君子难葢其识见异而志趣卓必求称其人者而凡谀辞腐说一无用之昔李委作鹤南飞曲寿坡翁谱笛吹之声缥缈入云汉遂为后世美谈先生坡翁俦也如是寿先生始称而委辞无传诸大夫有见者乎无以则有一焉惟先生治松且二载厚泽深仁覃被二邑至以道义与士士饮其徳尤深夫古诗三百篇多出里巷田野之夫圣人笔以为经今环千余里内山童野叟喜遇兹辰欣欣然相告举手加额曰愿我公千百岁寿有歌有謡意其言皆真切可取而诸大夫又皆能言必有超然遗俗之趣是合诸大夫之作与野人之言可以寿先生矣而予又何媿言之无以与规规求古人乎吾将采而缉之与诸大夫携酒升先生之堂歌以侑觞致再四祝固区区邦人之义也虽然先生今甫四十六耳其绵逺之筭浩乎如方至之川不俟言者而吾辈乃欲効仆仆之勤于其侧无巳太豫见先生夙夜勤民虽其旷懐髙兴不以政治废然不宜屑屑为是溷也予意先生自是位与寿日増天下当有寿先生者至功成身退从容暇豫福履康寕某亦倦仕归老林下每岁与诸大夫扁舟渡大江从先生于黄洲之上尽出异时诸作择其可谱于笛如南飞曲者吹之一曲一觞既醉且舞倒冠落佩放懐自得靡有拘系濯清猗弄明月遗世独立飘然如在阆风之岑一洗千古俗气岂不快哉诸大夫其许我乎

　　陆壑生春诗叙

　　陆壑生春诗者吾松乡进士诸君子颂祷吾郡侯吴公者也公勤劳相民谓松数被水患顷大事疏浚厥既底绩诸君子谓当有声诗以播其美而又适值公初度托物连类并以致寿考之祝者夫六义之旨渊乎微矣说诗者咏叹淫泆辨析于几微以择夫当弗敢易也诸君子陈义则富创号则美矣无乃淆六义之旨欤间尝请而读焉则秩乎其伦之析也昭乎其义之着也其可谓善言矣于是诸君子复欲得予叙诸首既不获辞则推其意而言曰夫春者天之所以生物而人之所得以为心不可顷刻之间者也顷刻间之则疵厉得以奸之矣是故其扩而被之物也薫蒸酝醸滋液渗漉凡幽阴邪沴举消释荡涤于祥风淑气间其敛而萃之身也充塞浑融晬面盎背元气沕穆洋溢凝固被之物者仁之着萃之身者寿之源是人心之所以能通乎造化而孰非吾之所自致哉刺史职抚育民生使环千余里悉吾之春浃洽之地至其含淳茹和充积盈溢是则合人与已一气流行而疵厉莫或奸之则民之沐浴吾仁而吾之眉寿难老亦固其自然者诸君子颂祷之意无乃出于此耶某不佞尝习闻儒先绪言而得夫春之说如此即未敢谓公能然而推其理则固然者故敢述以叙诸君子之作

　　赠郡伯吴黄洲谢政叙

　　黄洲吴先生守松之四载迩以受不韪名将委其政以去承恩与吴子道义交方讶其何以致是吴子雅负志节必不为龌龊闇黯不韪知吴子无之而今时所谓公论者率视铨司则吴子亦何以自解也吴子性伉直自信不肯伈伈低下人其获戾将以是谅然则罔为吴子歉而又卒不得以一人意废时论然求其实卒莫显然有也窃重为吴子惜莫或为一雪之而郡邑庠诸士子以其师之命来属曰愿一言以白吴夫子之耿耿也承恩乃喟然曰噫嘻吴子不得以是自解乎哉论人者不可以一说定也且吴子亦何以耿耿也是非臧否之辨纷糅轇轕也乆矣爱憎障所见而毁誉生由是臧否是非竞持角立君子之自处既不徳色于誉亦不戚戚于毁而惟求无怍于其心心者吾之所自知而迹或不能以尽合者也反之心而无怍则可以明对天地幽质鬼神虽或诎于此而卒得伸于彼虽或蔑于暂而卒得白于乆此君子所恃以无惧者而他则曷顾焉然则吴子亦惟求之此而已矣吴子之为人其行与事有少过差与否诸士子不为吴子讳至于其中之所存则固得之深矣诸士子肯私吴子哉葢学校亦公论也吴子持是亦可自慰矣而何耿耿为也専任已者多祸害镆鎁固器之利用弗慎斯缺折矣吴子以之智则能虑微巽则能逺害返往不虞以迄自损斯则吴子之过其过此而巳然君子不之过也吴子又何以耿耿哉吴子行矣吴子素有志道徳之士视利禄固甚藐也尝欲谢尘俗累即黄洲之胜退而修焉以讲求圣贤治心之学而出其余力驰骛于古作者事兹行亦且遂矣吴子不既乐矣乎卒不能无少介然者吴子自信犹未至也而二三子秉公论以张之益以壮吴子之气其为我谢曰是耿耿者亦既可以释然矣

　　怡菊诗序

　　嘉定童君逊之挟风鉴术交诸大夫士乆矣其言人休咎多验顷特扁舟访予于九峯之下过有期许予方养痾自废甚媿其言也既乃出其所藏怡菊巻乞叙予因戏诘之曰子之所以怡菊者必有以取耳夫菊花之幽贞隠逸者也吾闻子之为人冲黙恬澹而又操藻鉴之术则于菊也其亦择而后从欤然吾闻子之植菊妙得移接之法至有一本具五色者菊固幽贞隠逸而子乃欲其炫耀变其竒丽以悦世非菊之性也术者多为富贵好语惑人则髙人介士可以利禄动必子之言失然子既以幽贞隠逸取菊而又欲其变炫以自见则富贵利达之言子之所以语人者要乃游戏世故欤虽然菊固有本性所谓傲歴风霜者子终不得而变之也则吾人有不幸为子言所中者可不是思乎吾且语子为我求诸四方如希夷之称若水其静退之操真有似乎菊者有其人乎吾抑有所惧矣物性一成不变者也且居然易知而子犹得有术变易之其大节之不渝幸无几则士之不为子言举其本真而尽沦丧者几希岂无不尽然者而亦不易知矣子之术果能如希夷矣乎其尚有以审辨也哉童君笑不答因次第録而归之

　　方复常字叙

　　浙之平湖有方生者赋质粹敏而早岁事浮图氏之说然暇则时取吾儒之书读之而悔其误也今年春来游京师日接诸搢绅先生饫闻道徳仁义之美而悔益甚则鋭然弃去之间就予以其名继恩者请字予既字之曰复常又进而告之曰子亦知乎天下有不可废之常道人心有不容冺之天性断断乎无以易也夫人之生也天地赋与之父母形体之君上抚治之所得为人者三焉耳否则无以为人而若之何其可絶哉是故配偶焉而生育父子焉而相承君臣焉而相临此固天下之常道也浮屠氏逞幻妄怪僻之说离俗避世废婚偶灭伦理絶天地生化之机忘父子嗣续之仁废君臣事使之义于天下之常道必不可废者而废之则是人之所以为人之理无余矣而岂可哉然而天性之在人自有不容冺灭者子尝习其说矣以子之敏固非无所得而中复悔弃之此心曷从生耶子自今恩者继常者复幸哉昔迷而今悟悲夫迷之之乆而悟之之晩也吾观子贤而多艺才诗字槩兼善可取是葢足以自表见于世而又岂彼怪僻之教之可拘也夫古人固有逃墨归儒卒以名位显闻者出处穷达命也命悬于天吾不敢为子必子既得所以为人之理矣尚修厥身为善士以求不媿于此生哉而余则又何庸计之遂録以为方复常字叙

　　赠张吉甫诗序

　　吾松故多医鹤溪张吉甫氏能以其业显名吉甫间用峻剂起人瞑眩疾其显名以是然其朋侪之非吉甫者亦往往指议曰彼固偶试而幸中者其以是致败某某可验弗用或且愈故人于吉甫疑信每半焉呜呼吉甫岂偶试幸中者哉吉甫所起率多危殆甚者凡危殆甚者必召吉甫当是时诸人束手无策而吉甫独决已见以七剂起垂絶闻者骇叹自失有卒弗起者则命用不用等死非吉甫故也而可为吉甫病耶夫吉甫亦人耳非能执造物者之柄可以必生死人也且其于卒弗起者未尝不豫言之非傲然攘臂以必效自许其犹一试者以为犹贤夫坐视其死或有万一之望耳而嫉之者乃以是媒蘖其短乌得为公论哉彼其当坐视无策时莫不揺手吐舌卷嚢疾去恳之而莫留也而既则复曰或且愈将谁欺乎譬之处天下事者彼固循袭固陋以抵大坏坐视颓败付莫可奈何于是有一人焉独奋然有以挽而起之非才杰之士不能也其卒败者则积渐致然所由来逺矣议者弗追咎则已顾独以为斯人罪至并其异时之功亦以幸目之深非力诋以为大戒是何任事者之不幸也然则予因吉甫而有感者宁独医也哉虽然予亦有以告吉甫也古之君子于天下之事讲之既无不豫究之既无不精矣洎其出也又必慎重祗惧必周悉乆逺而不为一时浅近计者则其于消息盈虚之间必有道矣是故赵括以易言兵取败商君之法非不能致一时富强而卒以促秦之元气此皆往事可取以为喻者也吉甫之术诚良矣然吾犹恐其少有弗慎以易心处之其弊之所至将必师心自贤忽逺害而急近效遂成议者之言而并自丧其美也吉甫其慎之哉则彼哓哓者之口且自息矣吉甫性明敏喜读书予间尝与论医而微得其意故因其求叙诸君子赠言既盛道其医而复以是箴之

　　送聂君文蔚赴召之京叙

　　天下无不可为之事而亦有不尽然者无不可为者理也不尽然者势也古之君子挟有为之才奋有为之志固将举一世而整顿之然而上龃下龉左掣右制往往不得尽如其意吾观聂君文蔚之尹吾华亭也公正而严肃精明而详审治绩为吴下最然而君之自负则大矣诚使极其欲为奚啻如今之所就者殆将复见古循吏之风然而势之所不得行徒付之长叹息者多矣登髙而望者见必逺顺风而呼者声必扬乘其势也君惟乆遏于势之所不得行其才与志无以尽见兹赴召入王朝固将日侍天子左右庶几其得行矣哉抑吾闻任愈重则志意愈广讵知不复有徒付之长叹息者乎吾未敢以必行为君贺也虽然明天子在上贤百执事布列方将共图治理以成正大光明之业言焉而无所忌行焉而无所讳其可以展尽底藴无疑也君其勉乎哉君之行也予方以宅忧念辱与君厚谊不得嘿也乃述此以为临别赠

　　送石梁王先生校文江右序

　　石梁王子律生校文江右其门下士率诣予求所以为言赠王子者予何以赠王子哉夫王子兹行不为是科重矣乎予闻之也鉴以明故妍媸别绳以直故正斜辨校文非其人不可也今夫国家以文取士者岂徒以文乎哉葢即文以求其人耳文也者类其为人者也予尝窃观古今天下之文而因以考其人焉凡瑰竒磊落敦龎直谅之士率与文称而其细琐萎靡怪僻浮薄之文终非巨人杰士者之所屑也论文者当以是为权度而况执去取荣辱之柄者则夫鍳别之下乌可易易也哉夫不有瑰竒磊落敦龎直谅之士则又何以取士为也是故怪险以为体名出伦辈者卒坐废黜而所取者乃苏曽其人今考之二子终身之所至固皆卓立挺出而其所谓险怪者卒未闻其大有所就欧阳氏之识见伟矣王子以文学登名进士雅负气节清介孤崚昔欧阳氏以风节重一世故其取士必如苏曽者其气味之投志趣之合固尔也王子行矣江右大藩也人才之薮泽焉瑰竒磊落敦龎直谅之士岂无如苏曽者乎固将于兹脱颕吾且拭目以得人为江右贺也王子慎乎哉若夫大观逺览名山巨川浩荡盘薄与古贤人烈士之流风遗迹益以昌其文词如司马子长之游者王子其必充然有得矣

　　赠大行冯南江叙

