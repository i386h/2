<!-- { "loadSidebar": true } -->
　　顷年曽记逰花谿宗枢潭府谿之湄徘徊其上叹秀爽宜有英才瑞明时岩岩林公天与竒劲气不为金石移少以六艺鸣上庠游宦所至英声驰澜翻荐口彻旒冕通籍直上黄金闺出宰长城如卓鲁至今遗爱人歌之入朝一冠御史豸台纲振厉先光辉光宗圣度如天度俾承旧制形宸奎言所当言公不屈上书抗直深倚毗歴居三院上横榻首尾独击及四期擢居小天不肯仕逺指章贡把一麾政成召节不旋踵神与清涨促公归代言批勅节弥励藜藿不采非公谁竟以松班分制阃海邦虽陋不鄙夷抚摩赤子厪一稔功利及物难周知公方在台我立螭台省相望心事齐皇上初政公赐环我居青琐公紫薇时平论事同努力寄名雷霆如恐迟我求外补径投闲公亦出闗喜相随受防亲见贤郡侯攀辕卧辙同旄倪公时自谓二宜去吏民犹诵三不欺棠阴蔽芾勿翦伐万人来往城南隄书来不复説余事颇言别墅躬鉏犁频年日渉愈成趣去家三里共游嬉首崇御扎极尊閤又以副墨登之碑非欲自诧稽古力铺张圣徳彰仁慈犹记殿上争挽衣咫尺龙顔犯天威坐以汉法当粉虀廷臣就列仍绅緌箧藏常裾不容毁如以折槛存轩墀公严十袭我书榜老臣追往空涕洟吾闻一潭浩深緑上有怪石形如是为古丽最佳处地藏天作公发挥大谿横贯地坦平演迤明秀山四围十峯歴歴可名数余如芙蓉耸天涯独此一山亘里许中立壁峻难攀跻堂名娱老正东南比汉二疏公庶几海棠炫画绕栏槛细数嫣红遍繁枝杂花满地秀而野何殊迂□居洛师千嵗灵巢莲叶祝公耆夀登厐眉桃花源杳号霞隐木奴霜后黄金垂深可藏书旷可射初篁细香临月池狎鸥渚边鸥为下观鱼梁上鱼不疑悬崖石横笋斜出拒霜为城媚清漪公既垂车弃轩冕鸿飞冥冥不受羁超然但欲适吾意抱瓮直欲心忘机我虽未到景畧序尽録无心图画为花朝月夕景何限想见晴好雨亦宜落霞孤鹜映西日多少空翠仍烟霏此虽见之咏不足强欲着雨是耶非两守寳婺行或止无由徃叩山中扉旧闻赵公访欧阳千里命驾如吕稽清风明月两闲人万口犹传乐府诗我虽挂冠病双足颂系一榻当炎曦荷公虽若鱼相忘尺书时来自缄题屡索鄙书懒未暇又恐境胜难为词兹来督我语益峻逺寄蜀绢栏乌丝为吾赠诗仍就写欲待相好无时衰想像试作髙堂赋身知难往心欲飞才固不多老更尽况此病瘁神亦疲不如及今为公作语成不工不敢辞两家子弟向后日庶几二老同襟期
　　次韵黄文叔正言送日铸茶
　　龙图正言年兄寄日铸贡品且以东坡诗中妖邪奴等语为病使为直之既与佳客品尝比平日所得者絶不同仰叹鍳赏之精也细观坡公和钱安道寄惠建茶诗一时和韵反爲双井所牵后在北方和蒋防寄茶则云沙谿北苑强分别水脚一线争谁先又云老妻稚子不知爱一半已入姜盐煎人生所遇无不可南北嗜好知谁贤死生祸福久不择更论甘苦争媸妍则是此老初亦无定论似不必深较辄次前韵聊为日铸解嘲以资一笑
　　古人养老食而酳后人既饱须啜茗唐称阳羡顾渚茶惠建之名犹未省小团花矞云龙竞巧争妍动天聼要之造化生万物甘苦酸盐适其性古来水品多异同茶品知谁得其正芽新火活善调汤种类虽殊俱隽永坡翁立论亦疲当一贬一襃何太猛北苑固为天下最未必余茶尽邪懭越山日铸名最髙种在阳坡性非冷父老不堪痛摧抑待以奴隶心若鲠草木端有地所宜此品标竒惟一岭秖应杂取应人须寖使虚名成画饼坡公殆未识吾真真者如珠光自炯白头拾遗辨真赝非是容心为乡井寄来双缶妙絶伦病□新尝信侥幸七盌自煎成水厄笑看腹似支离瘿
　　长生草
　　我方髫龀时已复见兹草仲舅尉江阳奉亲顔色好牕门挂经冬珠丝罩轻缟意为霜雪残白花乃明杲世间三友外此有嵗寒操年至十七八童心如木槁随时到柯山逢人细访考买之野人手何须访蓬岛尝为伯氏夀作诗颂难老经今五十年得自江南道老我日就衰嵗月岂长保一笑哦子诗犹将伴棃枣
　　又次王防叔韵
　　仲冬方寒荔挺出仲夏方炎靡草死若将朝菌北大椿相去何啻千万里金芝僊草不可见长生之草畧相似少时曽识青青色今日得之乃真是天工矜悯轻丧生故出珍苖普相示若言神僊可学致自是未得养生理人爲天地最灵物野卉无情犹若此石间薜荔水昌阳巻柏生崖并葛藟是皆草中号长久末见悬空解葩蘂柯叶不改耐嵗寒土著青松那可拟不须丹砂访葛洪毋用僊方传李耳未知此种谁为传乌有先生子虚赋
　　寄题阆风刘允叔月波
　　浮海思乘桴拾月或挂席何如阆风僊渤澥坐中得隐几时观澜黏天四无壁清夜水不揺孤蟾浄沈璧飘风一过之波光湛空碧万顷玻璃田荡以黄金液我欲从之游尚恐一层隔何当擕珍茶石井试余滴
　　题杨子元琪所藏东坡古木
　　东坡笔端游戏槎牙老气横秋笑揖退廉博士信酷似文湖州
　　同倪正甫尚书防西湖
　　灵芝寺临西湖倪正甫尚书曰此湖如贤者别久再见俨然如昨感其言而作
　　旧说西湖比西子君言西湖似贤士吁嗟契濶十五年一日相逢只如此南山北山两髙峯春波灔灔摩青铜未能荡桨穷胜处倚栏一望开心胸老我挂冠隐田里岂知再见烟连水小须夏日醉满荷脱屣东归甘已矣
　　赠犁春谢耕道
　　归耕十三年此来殊欿然一犁正春雨君行欲何处我方买红船重归寻旧防君亦早归来勿荒负郭田
　　访李国器于包山同登寺后山庵
　　访客包家山相与登层顚嶙峋巨石中屈曲扶栏干夜来雨初过石罅时涓涓轻舆到冈头大江横吾前亭午潮方盛千艘散平川道人茅三间花木罗后先朅来汨京尘旷望为洗煎山断塔层层西陵渺苍烟此道走邯郸归心更翩翩
　　谢林徳久正字惠诗次韵
　　老我甘投闲晏然十三秋兹来何所似反衣狐白裘京尘素为缁梦想思首丘低徊未成去黾勉终自羞久闻歌楚骚欲见知无由诗文惠盈轴一诵消百忧便当细论文夜雨同春蒭平生万事了此去复何求尚贪未见书痛洗千斛愁得此不翅足擕归老先畴
　　次韵东坡武昌西山诗
　　谠论一兴谁可回贤路荆棘争先栽窜流多能擅笔墨囚拘或可为盐梅雪堂先生万人敌议论磊落心崔嵬向来罗织脱一死至今诗话存乌台凭髙望逺想宏放眼界四海空无埃黄冈踏遍兴未尽絶江浪破琉璃堆漫郎神交信如在石为窊樽胜金罍邓侯先曽访遗迹铭文深刻山之隈山荒地僻分埋没二公前后分莓苔元祐一洗人间怨天地清宁公道开玉堂同念旧防胜笔端万物挫欲摧时哉难得复易失弟兄逺过崖与雷北归天涯望阳羡买田不及归去来我为长歌吊此老恸哭未扺长歌哀
　　盛山十二诗俱在石刻而不见于诸公集中唱和之盛未有如西山者旧轴既不知所在后来跋语亦仅存録本尔辄不揣和韵以寓吊古之意仍效周益公用翰苑印章重叹二公俱曽佩此也
　　次韵雷知院观因诗因叙家中铜像之详
　　鼻祖家住江东邉推择为吏心静渊朝朝趋邑过圯上时见暗碛光煜然平时奉佛心至谨建立塔庙崇诸天试令便介识所在退公始得来其前挥鉏去沙若有物微见铜像伤其顚须防众覩全体见端严相好巧且坚迎归供飬备精洁我家旧物犹青毡铢衣飘揺俱梵相珠缨垂袅穿淮蠙虽非丈六黄金身他处像设无能先不知何人妙陶冶防用五色増华妍自兹累叶永为寳如以衣鉢更相便是时承平最盛际正在景徳咸平间画工难貌天人妙劫风不动神光圆益知佛教来已逺徧满震旦尊金僊慈悲无量应成祷影响若与人周旋耳则闻音目可观此有妙理谁能诠寳光焰焰拥身后贝花叶叶俱成全顶戴天冠工莫及中有一佛立不偏有孙是为乡先生决科衣冠遂蝉聨大父持防久庐墓曽以此事形碑镌起身月卿出为郡殿上寤主以一言易守乡邦凡五年宠光赫奕当政宣移至湖心值兵燬精庐灰灭因亡焉初闻诸父话遗迹兴叹欲见无因縁扬州伯父初赋归慨念孝感如参骞零丁募以十万钱里巷响应庆愈绵木工先为小台殿居以古像小之旃后人事之加笃敬日袅香篆长蜿蜒衰宗幸有此竒特信知福利非唐捐安得东归奉香火晏坐终老甘三椽
　　桃园图
　　夷坚丙志载桃园图画事甚详曽茂昭尚书以所藏墨本题识其上后见遗余益信夷坚之説不诬作长句以谢
　　桃园初传武陵谿靖节作记人不疑其先深避嬴政虐嘉遯与世真相违尚不知汉况晋魏子孙绵逺无终期正如三韩有秦语传为神僊愈难知桃园洞府渔人窥别有天地均四时意必志者塞其谿不然将为世所羁后人想像作图画但见耋稚咸嬉嬉人家随处成井市畎亩颇亦分塍畦井鬼不照坤之维方士异人多崛竒筠笼二版坚如铁能刻景物穷纤微浄室给以酒盈斗一昔图成了无亏同寮欲求第二本版忽震裂人已非夷坚作怪言歴歴何意今乃亲见之未知桃源有此否此事茫昧不可稽初疑长房缩地脉又似照影归摩尼巨丽写成阿房赋牵连貌出连昌辞采女细数七十二人言霓裳舞羽衣楼阁玲珑在缥缈其间恐有太眞妃刻画工巧世固鲜磨以嵗月或可为彩鸾唐韵已甚防未见神速能如斯尚有渔舟傍阶迟咫尺安知前路迷天圣已逾三甲子何人寳藏至今兹南丰丈人惠墨本老眼増明失昏眵固知凡踪不可到一梦游僊犹庶几秘之十袭何以报赠子相好无衰时
　　吴山井
　　寒泉堂道流王徳正屡求呉山井记而临安图经所载甚畧无可考证赋长句以遗之
　　钱塘东南一都防西湖宛在髙城外凿为六井引入城唐相邺侯功尚在吴山横亘城中央左右江湖尽襟带寒泉迸溢清且甘发自灵源匪分派天目两乳龙凤来秀气所钟此其最海濵斥卤润作醎安得一泉独滂沛四朝驻跸八十年民聚五方真众大抱瓮桔橰万夫汲飞泉仰流筒吸快大旱不干潦不溢数里頳肩竞分卖人言神龙宅其下济物阴功至今在川泽固多资灌溉此井犹能济阛阓皇家徳泽如此泉福祚与之俱不改
　　代书寄内弟耐翁总干
　　我昔生外家半世犹相依至今连墙居日日相闻知诸表如羣从休戚眞同之耐翁生而秀爱惜从儿时文采既俊发吏才人共推低徊久选调毎毎为叹咨兹行佐王人未到声已蜚邮置屡得书论事语益竒使长首推荐婉画多所资近观防稽编分析及毫厘益知足心计荐书徧诸司正欲助才选非敢请以私惜君年欲侵正以逺大期得书再三读惘然増愕眙非所望于子所言何背驰江湖两路间弄兵分潢池羽檄以时至庙堂日三思调度供军需发兵帀四垂吾事诚可虑彼亦安能为岂曰白头贼指日当诛夷使子任贼冲尚望羽扇挥如何隔千里遽来奉檄归长沙屹巨镇洞庭渺无涯鄂渚屯重兵上防借兵威当思深逺谋胡为先自萎此言及同寮必为人所窥归以语闺门徒惊妾与妻无端使禀议在此何为辞望子置私忧志立官无卑张巡起县令力拒百万师逆徒哽喉牙蔽遮赖涣濉韦寛守玉璧臧质全盱眙丈夫立节义有才尤当施杀身以成仁致命须见危读书不念此万卷终何禆但当安义命前定无参差勉哉尽所职造物不汝遗况复受国恩当与相维持今子仕髙沙偶然脱危机正须加义方岂应使同斯向也未得禄遑遑不自支既入红莲幕图进亦其宜今日宁为民此乃无聊词归来事若定又思登王畿胸中空扰扰祸福不在兹倘能悟愚言便可知昨非着枕必安寝食淡甘如饴老誖非强聒鄙见不可移少安常毋躁通籍看金闺
　　题汪季路家藏吴彩鸾唐韵后
