<!-- { "loadSidebar": true } -->
　　臣近日窃闻李淑已有圣防令与夀州却知中书不肯便行须得淑自上章求【一作乞】出方敢差除臣谓李淑奸邪之迹陛下旣已尽知若得断自宸则使天下之人皆知陛下聪明神圣辨别忠邪黜去小人自出圣断如此则今后奸邪险恶之人可使知惧而不敢为害今若如中书之意须待其自求退则是赏罚之柄不由明主自行去住之谋一任臣下取便如此则今后小人皆知虽为奸邪险恶天子欲力去而中书必未【一作未必】肯行若不自退则【一作别】无人敢差臣恐自此小人转为得计不肯悛心进贒退不肖者宰相之职也今大臣旣自避怨不肯为陛下除去奸邪頼陛下圣明洞分邪正又不能便依圣防直与差除更须曲収人情优假羣小三四日来外邉闻陛下欲除李淑夀州人人鼓舞皆贺圣德葢淑二三十年出入朝廷奸险倾邪害人不少一旦见人主斥去左右莫不欣抃却闻中书如此迂回自相顾避可惜圣明之断不尽施行臣欲望更不须候其请郡因两府奏事之时特出圣防处分直除一外郡使天下皆知此奸邪秽恶之人是人主力自除去以彰圣明之德取进止
　　论慎出诏令劄子【同前】
　　臣伏以朝廷每出诏令必须合于物议下悦民情真宗皇帝初置谏官诏书内条列六事首言诏令不便者许谏官论列葢朝廷慎于出令之意也近见诏书褒美陜西转运使卞咸风闻咸在陜西为买百姓青苖及转般大麦此两事大与西人为【一作大为西人】患逃移却人户【一无此三字】极多至今西人怨谤不已頼呉遵路减得转般一事人获稍寜今所防诏书两人一时【一作例】褒美善恶不分无所激劝使陜西人见者必谓朝廷咫尺絶不防念西人不知西事误下诏书美此与民为害之人必转生怨谤臣窃料朝廷必因邉臣奏举咸等能积粮储故赐【一作此】奬谕葢失于采访不知咸处置乖方之事致西民流移怨访之因欲乞今后戒此失误慎出诏令及戒励羣臣今后荐举人不得妄有称美其已出之诏旣不可追臣又恐朝廷因此遂待卞咸为材【一作能】吏别有任用却致败事臣职在谏诤不可不言














　　文忠集巻一百
　　钦定四库全书
　　文忠集巻一百一
　　宋　欧阳修　撰
　　奏议第五
　　谏院
　　论李昭亮不可将兵劄子【庆厯三年】
　　臣伏见朝廷近自河东移李昭亮为镇定髙阳三路都部署窃以契丹险诈必与国家为患北面之事常须有备此一事陛下圣心乆自忧之执政大臣非不知而忧之天下之人共为朝廷忧之李昭亮不才不堪为将帅不可委兵柄此一人陛下圣心乆自知之执政大臣非不知之天下之人亦共知之不审因何遽有此命大凡朝廷行事不当者或为小事而忽略容有不知致误施行而至乖错者有矣未有以天下大可忧患而上下共知之事公然乖缪任以非人如此者臣料两府之议必因施昌言等近奏三路阙都部署而目下无人以昭亮塞请而欲徐别选择不过如此而已然臣窃见朝廷作事常患因循应急则草草且行才过便不复留意只如今秋用郭承祐于镇定防以非才罢之当时应急且以常【一作康】德舆为铃辖阙却部署一职李待徐择其人臣初喜朝廷必能自此精于选任经今数月何曽用意求人一旦昌言奏来又遣昭亮且去今平时无事之际尚如此不能选人任用若一旦仓皇事动更于何处求人故臣谓朝议欲徐择人而代昭亮者乃虚语尔方今天下至广不可谓之无人但朝廷无术以得之耳寜用不材以败事不肯劳心而择材事至忧危可为恸哭臣思朝廷所以乏人任用之弊葢为依常守例须用依资厯级之人不肯非次防擢所以无人可用古人谓劳于择贒而逸于任使今人旣难得求之又不勤待其自来何复可得臣累曽上言练兵选将之法未赐施行又曽言乞于沿邉十数州且选州将亦不防听纳寜可公选不材之人委以大兵之柄一旦误事悔何及之伏望圣慈出于睿断其李昭亮早令两府择人替换仍早讲求选将之法若大将能卒然而得即乞于沿邉州军选择州将近下资浅人中庻乎易得昨北使姓名稍迟数日中外之士已共忧疑幸其未动之间宜作先时之备兵法曰无恃其不来恃吾有以待之惟陛下为社稷之计深思而行之则天下幸甚取进止
　　论御贼四事劄子【同前】
　　臣昨自军贼王伦败后寻曽极言论列恐相次盗贼渐多乞朝廷早为御备凡为国家忧盗贼者非独臣一人前后献言者甚众皆为大臣忽弃都不施行而为大臣者又无擘画果致近日诸处盗贼纵横自淮海已南新遭王伦之后今自京以西州县又遭张海郭貎山等刼掠焚烧桂阳监昨奏蛮贼数百人防峡荆湖各奏蛮贼皆数百人觧州又奏见有未获贼十余火滑州又闻强贼三十余人烧却【一作刼】沙弥镇许州又闻有贼三四十人刼却椹涧镇此臣所闻目下盗起之处如此纵横也此外京东今岁自秋不至今麦种未得江淮伦贼之后继以饥蝗陜西灾旱道路流亡日夜不絶似此等处将来盗贼必起是见在者未灭续来者愈【一作更】多而乾象变差谴告不一于古占法多云天下大兵尽起今兵端已动于下天象又告于上而朝廷安恬舒缓无异常时此臣前状所谓古之智者能虑未形之机今之谋臣不识已形之祸者也臣闻两汉之法凡盗贼并起人民流亡天文灾异如此等事皆责三公或被诛戮或行黜放今幸陛下仁圣寛慈大臣偶免重责而尤忘忽祸患偷习因循此臣所谓大臣不肯峻国法以绳官吏葢由陛下不以威刑责大臣者也今见在贼已如此后来贼必更多若不早图恐难后悔臣计方今御盗者不过四事一曰州郡置兵为备二曰选捕盗之官三曰明赏罚之法四曰去冗官用良吏以抚疲民使不起为盗此四者大臣所忽以为常谈者也然臣视今朝廷于此四者未有一事合宜伏望圣慈严勅两府大臣问其舍此四事别有何术可为苟无他术则此四事宜早施行臣窃闻州郡置兵冨弼已有条奏其余三事前后言事者议论甚多伏乞合聚羣议择其善者而行其御盗四事方今措置乖失极多容臣续具一二【一作一】条奏取进止论乞主张范仲淹冨弼等行事劄子【同前】
　　臣伏闻范仲淹冨弼等自被手诏之后已有条陈事件必须裁择施行臣闻自古帝王致治须待同心叶力之人【二字一作者】而君臣相得【五字一作相与维持】谓之千载一遇之难今仲淹等遇陛下圣明可谓难逄之会陛下有仲淹等亦可谓难得之臣陛下旣已倾心待之仲淹等亦又各尽心思报上下如此臣谓事无不济但顾行之如何伏况仲淹弼是陛下特出圣意自选之人初用之时天下已皆相贺然犹窃谓陛下旣能选之未知用之如何耳及见近日特开天章从容访问亲冩手诏督责丁寜然后中外喧然旣惊且喜此二盛事固已【一作以】朝报京师暮传四海皆谓自来未曽如此责任大臣天下之人延首拭目以看陛下欲作何事【一作用此二人果有何能】此二人所报陛下果有何能【一作欲作何事】是陛下得失在此一举生民休戚系此一时以此而言则仲淹等不可不尽心展効陛下不宜不力主而行使上不玷知人之明下不失四海之望臣非不知陛下专心鋭志必不自怠而中外大臣且忧国同心必不相忌而沮难然臣所虑者仲淹等所言必须先絶侥幸因循姑息之事方能救数【一作今】世之积弊如此等事皆外招小人之怨怒不免浮议之纷纭而奸邪未去之人亦须时有防沮若稍听之则事不成矣臣谓当此事初尤须上下叶力凡小人怨怒仲淹等自以身当浮议奸防陛下亦须力拒待其乆而渐定自可日见成功伏望圣慈留意始终成之则社稷之福天下之幸也取进止
　　论防官不当限资考劄子【同前】
　　臣伏见御史台阙官近制令两制并中丞轮次举人遂致所举多非其才罕能称职如昨来苏绅举马端却烦朝廷别有行遣臣谓今两制之中奸邪者未能尽去若不更近制则轮次所及须令举人近闻梁适举王砺燕度充台官其人以适在奸邪之目各懐愧丑惧其汚染风闻皆欲不就以此言之举官当先择举主臣欲乞今后只令中丞举人或特选举主仍见官【一作朝】班中虽有好人多以资考未及遂至所举非人者皆为且就资例可入仍乞不限资考惟择才堪者为之况台中自有里行之职以待资浅之人仍乞重定举官之法有不称职【一有者字】连坐举主重为约束以防伪滥庻防称职可振纲纪取进止
　　再论台官不可限资考劄子【同前】
　　臣近曽上言为台官阙人乞不依资限选举仍乞添置里行所贵得材可以称职窃闻近诏宋祁举人依前只用资【一作旧】例又未见议复里行臣窃叹方今【一有大臣二字】事无大小皆知其弊不肯更改凡防官举人须得三丞已上成资通判此例起自近年然近年台官无一人可称者近日台官至有弹教坊倭【一作弟】子郑州来者朝中传以为笑其台宪非才近岁尤甚是此例不可用明矣然而寜用不材以旷职不肯变例以求人今限以资例则取人之路狭不限资例则取人之路广广之【一作广其路】犹恐无人何况专守其狭若使资例及者入三院未及者为里行又于差除都不妨碍况今四方多事之际扬威出使正要得人臣今欲乞特降指挥令举官自京官以上不问差遣次第惟材是举使资浅者为里行资深者入三院臣见前后举台官者多狥亲戚【一作旧】举旣非材人或问之则曰朝廷用资限致别无人可举今若革此缪例责其惟才是举则不敢不举好人所冀渐振台纲免取非笑取进止
　　论京西官吏非人乞黜按察使陈洎等劄子【同前】
　　臣窃见去年五月诏勅节文诸路转运并兼按察使或贪残老昧委事不治者逐处具状闻奏若因循不切按察致官吏贪残刑狱枉滥民庻无告朝廷察访得知并当勘罪重【一作严】行黜降窃见近日贼人张海等入金州刼却军资用仗库葢为知州王茂先年老昬昩所以放贼入城及张海等到邓州顺阳县令李正已用鼓乐迎贼入县饮宴留贼宿于县防【一作】恣其刼掠其李正已亦是年老昬昩之人京西按察使陈洎张升自五月受却朝廷诏书后半年内并不按察一人如王茂先李正已并顕然容芘不早移换致使一旦贼至不能捍御及光化军韩纲在任残酷致兵士作乱亦不能早行觉察其陈洎等故违诏书致兴盗贼并合依元降诏勅重行黜降中书又不举行使国家号令弃作空文天下祸乱贻忧君父葢由上下互相防庇之罪也其陈洎张升伏乞依诏勅施行重与黜降若明降诏勅显有违者并不举行则今后朝廷号令徒烦虚出伏望出于圣断以警后来取进止
　　再论陈洎等劄子【同前】
