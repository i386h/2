<!-- { "loadSidebar": true } -->
　　若夫公之文德，则尤近古以来，名臣宿将所未易彷佛一、二者，世远窃读公之疏而知之也。公诸疏，凡条上便宜，着着皆符庙算、着着各奏成效；而一念悱恻，曲体皇上好生之仁，遂使穷岛万灵，重苏于笔下。盖其揆之心者明，故其抒之笔也达；是固非记室、参军操翰幛幄者所能赞其一词也。昔武侯弱冠驰驱，躬在行间。斗钤之下，亲校簿书，而前、后出师二表探喉而出，遂为古今奏疏第一；忠肝智胆，照耀史策。千载下读者，至为感激流涕。是皆至性之余，溢为文章；故无人巧安排之迹，而有天工自然之妙。以视公疏，真堪颉颃矣。公军旅稍暇，辄磨盾赋诗，不废文事；谓公独以武功着乎哉？
　　语曰：『天下危，注意将；天下安，注意相』。今海内升平，方敷文德之化；以公文事、武备两者兼优，为将、为相无往不宜，又何安与危之可分？则出为舟楫、入为盐梅，天子之注意于公，常有加无已也；而受福者，不独吾闽矣！
　　○张恃御「瀛壖百咏」跋台湾道刘良璧（衡阳人）
　　昔贤称东坡赋物诗，为不可方物；即至难摩之状与甚难显之情，兴剧挥毫，无不随形立肖。岂其得力于海外游耶？抑其本领大有过人者而地以人传耶？
　　侍御柳渔张公，以武林名进士登玉堂、历谏垣，奉天子命巡视台湾，兼司学政。下车之后，目睹海外情形，所与僚属持筹者防微杜渐，保障天南，惓惓以地方为念；而加意作人，手集先正大家名文三百篇置海东书院，为诸生楷模。其校士也，冰壶朗监，厘顶冒、拔真才，得课艺数十篇付之开雕，颜曰「珊枝集」；固已脍炙人口，纸贵台阳矣。未几，检点奚囊，得绝句百首，加以诂释；皆其自厦而澎、而台、而南北两路所赋也。溯版图入我中国上下六十余年，山川景物历历如绘；令观者如阅「山海经」、如读「水经注」，光焰陆离、千态万状，皆于斯集见之。夫以公之淹贯经术，通达治体，不日返虎观、抵龙门，召伯卷阿之音、吉甫清风之颂，将珥笔以鸣国家之盛，固大有在也；斯集特其绪余耳。顾海外山川景物，藉公诗而益着；则「瀛壖」一编，即为坡老海外之文也可。
　　璧亲炙公之德教，因拜手而跋于后。
　　○「婆娑洋集」跋庄年
　　海于天地间为至大，于万物无所不容纳；未历乎其境，则眼界尚未尽廓，而胸次亦尚芥蒂柴棘也。昌黎入潮、东坡入惠以后，发为文章，波澜浩瀚、光怪陆离，不可方物。由其所见者大，故足以发其胸中之奇。
　　侍御范公奉命巡视台海，下车以来饬网陈纪，具得大体之所存；而风流令行，盖已德洋恩溥矣。一日，出其近所作「婆娑洋集」示余。余开卷盥诵，自燕都抵闽，凡农田水利之所关、山川厄塞之所重，皆赋其大者；至若台土之风俗、气候以及草木、禽鱼，悉绘形传响，苞荟于尺幅之中。其怪谲瑰异、典丽清新如「山经」、「水注」，络绎奔赴，渊然以深、复窅然以远，殆成子所谓「先生将移我情」乎？
　　余尝以诗之为道，非雕虫小技也。昔人有言：『上下数千年、纵横数万里，始可以读杜诗』。盖惟知杜诗之所以作，始知杜诗之所以读。夫诗书酝酿，特以取其精华耳。不观泰山之高，无以知层峦叠嶂之胜也；不观黄河之大且深，无以知惊涛骇浪之奇也。古今数巨人，其毕生精神，直与扶舆磅礴之气相薄。若杜、韩、苏三公，其诗具在；沈雄古宕，无不言语妙天下。今读「婆娑洋集」，宜使余踯躅望洋，而茫然莫测其涯涘已！
　　○五妃墓碑跋
　　志载：前明宁靖王姬妾曰袁氏、王氏、秀姑、梅姐、荷姐，大兵之克澎湖也，语宁靖曰：『王生俱生，王死俱死』。遂冠笄被服，同缢于堂；葬魁斗山，去宁靖墓三十里，时称五烈墓。乾隆丙寅，巡使六、范二公轺车过墓下，目击荒颓，命方司马缮葺其茔庙，并吊之以诗。盖阐贞表幽，以为海外之顽懦劝，固宣圣化者之急务也。余忝任观察，猥与型方训俗之末，乐得而道之；遂跋其后。
　　○「重修台湾府志」跋褚禄
　　昔郑夹漈曰：『江淹有言：修史莫难于志』。尝考三国、梁、陈、北齐、后周、南北史，皆无志。其有志者，自「班史」首列地理；而晋、隋、唐以下，皆仍之。后汉曰「郡国」，前宋、南齐曰「州郡」，魏曰「地形」，五代曰「职方考」，然于各列传中，又皆有外裔。爰暨挚虞「畿服经」、陆澄「地理书」、顾野王「舆地」、梁载「十道」、王存「九域」、王希先「方域」诸志，凡皆备载其各方风俗。故后之修地志者，率沿其例。
　　台自洪荒以前，无可考；明周婴「远游编」有「东番记」，盖东番地也。天启间，颜思齐踞之，始有民人。继则荷兰居之、郑氏窃之，非咮■〈口离〉即逋逃。熟番纚髻黝齿，衣卉麫木，各构社聚处；前后错布悉民寮。本无土着，浮槎泛梗而至，漳、泉、潮、惠为多。番与民、闽与粤，性习又各岐。且连冈叠巘，上干霄、下插海。生番树栖穴处其间，溪陷崿削，难径足而盘旋捷走；蜂屯螫探，手毒矢、腰芒刃以俟。好则人、恶则兽，剽悍犷野，莫可制御。然则台地今虽为州郡也，昔实外裔；则其风俗，自不能不与中土迥别。自康熙二十有二年归我一统，历荷列圣訏谟宏远，绥辑招徕，以养以教，遂其乐生而化其獧鸷弇鄙，俾安于四业以适平直；番黎亦相率向化，供赋役、服冠履、习诗书，蒸蒸然一道同风矣。
　　伏逢圣天子厪念遐方，特简巡方六、范二公来台监察。凡绥猷布政，随地制宜、因时顺化，以潜孚默迪，使悉底于均一。因本其为治者厘为纪乘，爰有修志之举。窃惟「王制」有云：异俗、异齐、异和、异制、异宜之不同，而总归于修教不易俗，齐政不易宜；驭民者苟不正本清源，求其要而握其枢，而徒于气象、文貌间拘牵之、徽缠之，使不得适其些之本，然则必挺而走险，复肆其桀骜之所自有，而放轶横奔而不可止，此亦在为上者之利导之而勿矫揉之已矣。今按「郡志」所载，岁时、风土之岐尚，官方、武备、土田、赋役之殊制，山川、草木、鸟兽、虫鱼之异名，以及番黎服食、居处、话言之各别，胥皆荟稡条列，详而核、简而该，何莫非修教不易俗、齐政不易宜之大旨乎？吾见非徒托之空言，实见之行事矣。先之修礼以节性，继以七政八教、兴德防淫，道德既一、风俗自同，以恬以熙，返朴还淳，则谓兹志为制治之蓍蔡也可。
　　台之观察，前有「高志」、后有「刘志」；兹复纂而订之，可谓集其成矣。禄忝叨从事，谨摛旨嬴末，以志其盛焉。
　　○梦蝶处记（李茂春别墅）陈永华
　　昔庄周为漆园吏，梦而化为蝴蝶，栩栩然蝶也。人皆谓庄生善寐，余独谓不然。夫心闲则意适，达生可以观化；故处山林而不寂、入朝市而不棼，醒何必不梦、何必不蝶哉？
　　吾友正青善寐，而喜庄氏书。晚年能自解脱，择地于州治之东，伐茅辟圃，临流而坐；日与二、三小童植蔬种竹、滋药弄卉，卜筑其中，而求名于余。夫正青，旷者也；其胸怀，潇洒无物者也。无物则无不物，故虽郊邑烟火之所比邻、游女樵夫之所阗咽，而翛然自远。竹篱茅舍若在世外，闲花野草时供枕席；则君真栩栩然蝶矣，不梦、梦也，梦、尤梦也。余慕其景而未能自脱，且羡君之先至，因名其室曰「梦蝶处」，而为文记之。
　　○海东书院记杨二酉
　　圣天子临雍讲学，文教遐敷；岁拨帑金如干，于直省各立书院以造天下士，彬彬乎霞蔚云蒸，称极盛焉。台阳海峤，隶闽之东南郡，相去榕城约千余里；诸生一仰止鳌峰，且不免望洋而叹也。郡学西侧，旧有海东书院，为校士之所；前给谏渔庄单公请别置考棚，遂成闲廨。岁己未，予衔命巡方，视学来兹，凡一至、再至焉。中多轩楹，可读可栖；明堂列前可以讲、矮屋通后可以爨。意选内郡通经宿儒充教授、为良师，允堪作育多士，与鳌峰并峙。谋之观察刘公，亦然予言。第以薪水诸费无出，奈何；邑明经施子士安慨然身任之，先请输稻千斛，仍置水田千亩为久远计。予曰：『是可以入告矣』。逾数月议行，刘公捐俸倡修。一时轩窗爽洁，什器周备，焕如也。郡守钱公亦能如意振作，选诸生中文艺有可观者得数十人，以实其中；延教授薛仲黄为师，致敬尽礼。观二公所编规约数条，详慎之意，历历可见。
　　夫兴文劝士，采风者之责也；敬事图成，良有司之谊也。抒一家之力，供多士之需，义不泯于乡也；取一人之善，成天下之材，恩必出自上也。尔师生各宜锐志精心，无怠学、无倦教，言语文字之中，申以修己治人之道，渐摩既久，当必有明体致用者出，以膺公辅而扬休明，上慰圣天子棫朴作人之至意，宁云岛屿生色、乡里增荣已哉。予于尔师生有厚期焉！
　　○秀峰塔记
　　辛酉春，予以及瓜，馆于郡学斋署。西邻泮宫，再西为海东书院。左山、右海，据郡胜概。面迎魁阁，平冈数叠，远近环映。台绅士且以巽位未甚秀拔，议请建浮屠为笔峰。予曰：『然』；谋之同事诸公，咸曰『可』。遂各捐俸，卜吉以兴。甫阅月，而讫功。深基固垒，六出五重，下广丈有九尺，递削至端；高七寻有奇。通中引节，上开洞窗有四，干面颜石额曰「秀峰」。糜金钱八百余两。职其事，邑生龚帝臣等凡六十有六人；输力任劳，俱能踊跃从事。
　　竣之日，相与集饮而落之。而桐阴竹翠中，峭圆锋，摩云插汉，跃然在芹水间矣。后有兴者，得谓秀丰有灵；其然，其不然耶？
　　○凤山县重建明伦堂记范咸
　　「礼」称『大学始教，皮弁祭菜』；所以致敬于先师，以尊道也。盖古人因学而有庙，自天子之元子、众子以至公卿大夫士之适子与凡民之俊秀，莫不造于学；虞庠上下、夏序东西、殷胶左右，无非学舍也。后世重庙而轻学，戟门、頖宫专崇庙貌，而春秋体乐、冬夏诗书无复教之之地。盖古意之存焉者，寡矣！我国家令典：自大成殿外必有明伦堂，以为敷教之地；通郡邑皆举为法，所以养士之制甚备。独台湾一隅僻在海外，前此郡学明伦堂未建；陈清端公璸至，始奋起而经营之。迄今两庑有六艺斋，为诸生肄业之所；庙与学乃以无缺。盖兴学文教，类非俗吏之所能为也。
