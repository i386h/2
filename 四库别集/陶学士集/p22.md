<!-- { "loadSidebar": true } -->
　　何处飞来臂有翰，峰头毛发照波寒。不知元是那咤石，误作巫山十二看。

　　

　　李杨河

　　顺风帆过李杨河，河北平矶没浅波。快拨轻舟絶江去，大龙山逺小如螺。

　　

　　拦江矶

　　朝来东北好风生，吹得云帆似叶轻。稳向拦江矶觜过，怒涛喷薄不须惊。

　　

　　赵老洲

　　杯茶未了过黄湓，赵老洲平不见村。舟子指西微笑说，不消一会到城门。

　　

　　浊酒

　　浊醪杯面涨桃花，雪后阳春满一槎。醉里若逢年少日，更攀北斗酌流霞。

　　

　　至安庆闻廖玉溪宪副等东下

　　李郭仙舟不可攀，我来惆怅夕阳间。料得对床篷底话，顺流一夜到龙湾。

　　

　　发安庆二首

　　城头云重月色黑，唯见空江如镜明。舟子笑谈谙熟路，扬帆夜半趂风行。

　　细浪声喧画浆闲，游龙载梦过淮山。觉来忘却江行稳，疑在松风万壑间。

　　

　　竹枝词四首

　　昨夜床头灯结花，朝来浣女立江沙。洗得纻衣（阙）

　　

　　望东流

　　千嶂浮空翠入舟，乱云堆里指东流。无縁结得烟霞伴，架屋松风最上头。

　　

　　即景二首

　　滩头偃木似人睡，波面小船如鸭浮。何况浔阳尤在上，两潮欲不过舒州。

　　白沙如雪撒平地，黑树带烟明逺鸥。岸峻江低人去速，山头一尺走随舟。

　　

　　蛾眉洲梦觉

　　清梦回时短髪搔，百年身世寄轻舠。夜深浪静鱼龙蛰，天地无声一枕髙。

　　

　　晨起

　　水国无鸡报五更，霜鹅笼里戞然鸣。一声惊破篙师梦，樯上踈星挂晓晴。

　　

　　晓望

　　水气昏冥凝白烟，恍如混沌未开天。腾腾冷雾笼初日，冻作轻氷一朶圎。

　　

　　烽火矶二首

　　万章松桧百年霜，石笋穿波翠有铓。愿得边烽从此息，桑麻緑满战争场。

　　撑破苍霄顶额雄，通身峭石挂玲珑。草木不知危险处，直于絶壁长髙丛。

　　

　　彭郎矶

　　巨灵运起霹雳斧，斫去巉岩当面平。想为小孤无伴侣，夹江对立一般清。

　　

　　补陀岩

　　峭壁飞亭起十层，螺弯石路小如绳。老僧独坐云深处，山鬼冲寒夜剔灯。

　　

　　写情四首【本性情存美刺】

　　海船如山风力轻，十朝难得一朝行。少妇颦眉两相语，几时到得豫章城。

　　豫章城边江水清，城中新屋起军营。人人盼望妻儿到，日日走从江岸迎。

　　新人颜色美如花，旧妇携儿今到家。闺中同骂郎轻薄，何不当初等候些。

　　年少儿郎乆不归，营中长夜守孤帏。余粮买得绫丝绢，留待妻来裁作衣。

　　

　　杂謡

　　东南风起水流东，折转双帆横使风。莫言不及顺风速，还胜撑篙急浪中。

　　船住堤边同采薪，船行炊饭日初晨。众喜涌沙船得脱，烹鹅酾酒赛江神。

　　新觅篙师两少年，黙然无语静行船。同来黄帽欠谙练，每日喧争聒耳边。

　　两个渔舟烟水中，见我相违如燕鸿。生怕军来觅鱼蟹，不知船里载诗翁。

　　来往船儿都起篷，天公那有两家风。上流不及下流速，安得人心喜一同。

　　雨淘沙碛炫银色，浪打石根如斧痕。近日船军少登岸，松山窝处已成村。

　　

　　径江

　　水落江心露碧沙，铁戈西向揷如麻。重来战卒寻遗迹，拾得花镔甲到家。

　　石压楼船阁浅流，至今画板没沙头。寒鸦不管兴亡事，飞下霜芜啄髑髅。

　　敌国兵残失战船，石头王气晓连天。当时一战雌雄决，絶似周郎赤壁烟。

　　

　　金钗谷

　　何人钗堕緑沙傍，彷佛镂金两股长。环护那容风浪到，特来系缆挹余香。

　　

　　柘矶

　　柘矶诸山如马驰，矶畔轻烟飞鹭鸶。匡庐隠隠望题品，应怪诗翁到得迟。

　　

　　湖口二首

　　大湖诸水合江流，直下沧溟不暂休。到此谁能分界限，茫茫宇宙一轻舟。

　　武昌船来湖内停，下流兵据上流争。楚歌声断风烟息，依旧玻璃一碧平。

　　

　　渔问

　　我在江湖子在山，山中斤斧几时闲。何如吹笛沧浪上，浩荡烟波任往还。

　　

　　樵荅

　　举网江心得锦鳞，新鲜滋味胜担薪。却欣身与风涛逺，榾柮烹茶雪屋春。

　　

　　棹歌三首

　　虽是澄江镜面平，急流如箭去无声。泝江不遇东风便，十日都无一日程。

　　万里风吹上水船，锦帆腹饱去飘翩。不知犹是长江面，只道乗槎直上天。

　　偶得好风行未遥，风微帆慢浆还揺。云际飞仙在何处，欲凭青鸟寄书招。

　　

　　渔歌三首

　　泊在沧江万顷天，短衣赤脚踏空船。盘涡水里鱼儿聚，网得新肥一尺鳊。

　　鬂底揷枝红蓼花，归来星月挂枯槎。老妻问得有鲈鳜，不怪夜深才到家。

　　篷上潇潇风雨寒，篷底煮鱼供晚餐。清波好与凤池似，我掌丝纶在一竿。

　　

　　石牌矶

　　山头坠土立如石，水底伏矶穹似龟。西望江州十余里，断烟斜日鸟归时。

　　

　　宿老鸦港

　　狭港寒流数尺余，停舟一宿即蘧庐。晚来饭饱人无事，脚踏青泥冷捕鱼。

　　

　　早过江州

　　楼废犹思庾亮床，山边庙是九江王。近年割据人何在，一片烟莎晓色苍。

　　

　　浔阳道中二首

　　百丈牵船未得闲，苍烟白雾渺茫间。寒芦无际人行乆，髙岸迢遥不见山。

　　水急船迟荡桨勤，微风不动又斜曛。可怜行子心如箭，不及西飞一片云。

　　

　　梦兴云山

　　脱迹阎浮㈠三十年，梦中彷佛类生前。正縁理有无生妙，只此能叅过去禅。

　　旁批：㈠阎浮，亦称阎浮提，为须弥山四方的四洲之一，后泛指人间世界。

　　

　　先祖生日

　　儿时拜舞祖庭前，白髪乌纱一老仙。四十四年踪迹逺，幼孙涉世亦华颠。

　　

　　读贞观政要

　　自古开基立战功，无如仁义起英雄。造成社稷年三百，全在亲贤纳諌中。

　　

　　官牌夹夜宿二首

　　昼短偏知驿路长，黄昏又泊水云乡。此身强卧篷牎下。心逐飞鸿到武昌。

　　汀鸿集侣呼夜静，野火照云如月明。虽是冬阴星未现，波光剪剪自澄清。

　　

　　过城子头

　　赤壤黄莎城子头，经霜老柏秀林丘。无人猎射空山里，飞鸟舒徐百不忧。

　　

　　过马头

　　暖日轻风过马头，石矶重迭锁江流。两朝不见青山面，惊喜层峰迓客舟。

　　

　　偶成

　　可怪人心常不足，岂知稳处是安寜。连日江行虽是缓，却无狂吹阻扬舲。

　　

　　富池㈠遇顺风

　　顷刻天风起自东，棹郎踊跃挂双篷。富池相对盘塘近，笑语蕲山翠色中。

　　旁批：㈠富池，今阳新县富池镇，与蕲春县隔江相望。

　　

　　夜泊蕲州城下

　　黄昏灯火聚江船，来泊蕲城古岸边。诗客携壶忽相访，开元乐府聴新篇。

　　

　　过黄州

　　云窍日光红散缕，山根雾气白浮烟。黄州地暖如春半，不道今朝腊月天。

　　

　　泊新生洲

　　中流突起新生洲，南岸犹称下矮刘。熟睡不须愁夜雨，晓看黄鹤立云头。

　　

　　遣意

　　急雨打篷还易过，薄云笼树未全开。天公今岁阳和早，先有春风拂面来。

　　

　　晚行

　　斜阳未暮息风波，雨后山娇刷翠蛾。江夏相看无两舎，少行数里胜蹉跎。

　　

　　夜梦作诗二句觉后续之

　　晏坐山中二十年，一朝披雾覩青天。出山还似山中物，岁晚霜松铁干坚。

　　

　　腊月四日

　　昨日飘来几雪花，晓云飞出一金鸦。迤南腊月东风暖，吹得柔青绽柳芽。

　　

　　望武昌

　　水面逺山浮数点，地中老石献孤根。汉阳树色微茫里，一寸心飞到壁门。

　　

　　追述

　　羽檄星流逺度闗，列曺案牍事如山。除非夜卧寒牎月，梦里题诗亦不闲。

　　　已上《知新近稿》

　　

　　信步

　　断碑读罢度蒿莱，行傍人家取路回。野叟不知郡太守，茅檐留坐供青梅。

　　

　　马

　　一匹乌骓一紫骝，逺冲风雨出西州。乆谙驱策能无弃，不惜长途汗血流。

　　

　　闻鹱

　　单鹱呌晴双鹱雨，不论朝暮报非虚。羽毛亦解天公意，傥不知机愧不如。

　　

　　新晴

　　石径新晴步屧迟，半因访友半寻诗。东风虽老春还好，开到荼蘼第一枝

　　

　　欲晴仍晦

　　山市初看霁色新，痴云四野妬余春。蝶蜂自动闲愁怨，欲逐莺花意未伸。

　　

　　桑柘

　　绕庭桑柘雨余肥，郊外人来采得归。太守爱民何吝此，正期蚕熟早成衣。

　　

　　方晴又雨

　　一夜星明朝复雨，近来晴意转艰难。青天白日寻常事，此际当为异様看。

　　

　　三月晦日

　　三月二十有九日，雨声萧瑟送春归。蔷薇愁损红妆面，留恋东风未可违。

　　

　　四月十六日夜月

　　四月既望夜望月，云起天东如涌波。坐乆云间明月出，或占水旱果如何。

　　

　　九月甲子晴

　　今年甲子皆阴雨，九月初旬甲子晴。若道占书皆可验，何縁寳穑已秋成。

　　　已上《黄冈寓稿》

　　

　　望庐山

　　峯峦万叶舞空苍，烟起香炉暮色凉。五老慿云齐见笑，白苹风急棹舟忙。

　　

　　次安庆

　　城楼三面碧回环，掠过烟波棹不闲。认得客涂曾到处，乱云堆里大龙山。

　　

　　次枞阳

　　白波红日柘家湾，西望枞阳数朶山。惆怅归人辞我去，想过秋浦暮云间。

　　【是日妻弟喻子皋分路东归】

　　

　　遥夜

　　紫云轻袂拂云霄，冒冷朱颜亦易凋。洞府玉箫声又隔，满山蟋蟀沸秋宵。

　　

　　十六夜月

　　冰奁照彻碧琉璃，此夜重看尽未迟。风露满庭人影瘦，清光元不减毫厘。

　　

　　遣役

　　裹粮荷臿阵桓桓，凿堑营城往六安。老子凝情不成寐，挑灯愁聴雨声寒。

　　

　　访梅

　　山市凌寒特为梅，霜清緑萼未春开。莫愁独立无人见，勾引诗翁两度来。

　　　已上《鹤沙小纪》

　　

　　●钦定四库全书陶学士集巻十（明）陶安 撰

　　

　　○歌

　　大明铙歌鼔吹曲

