<!-- { "loadSidebar": true } -->
　　内苑御舟思匝，上尊法酒赐逡巡。
　　按图付问卢龙塞，万里山河博易频○
　　鼓妖鸡祸史频书，孛入杓中自埽除。
　　人讶九头能互啖，天教一首解横嘘。
　　钟沉禁漏纱灯杳，水洌寒泉露井虚。
　　闲向四游论近远，高空寥廓转愁余○
　　羊肠九折不堪书，箭直刀横血肉余。
　　牢落技穷修月斧，颠狂心痒掉雷车。
　　伶仃怖影依枝鸽，吸呷呼人贯柳鱼。
　　捕贴残骸推老病，折枝摩腹梦回初○
　　犴狴重围四浃旬，奴郎并命付灰尘。
　　三人缠索同三木，六足钩牵有六身。
　　伏鼠盘头遗宿溺，饥蝇攒口嘬余津。
　　频年风雨鸡鸣候，循省颠毛荷鬼神○
　　讼系金陵忆判年，乳山道士日周旋。
　　过从漫指龙门在，束缚真愁虎穴连。
　　桃叶春流亡国恨，槐花秋踏故宫烟。
　　于今敢下新亭泪，且为交游一惘然○
　　忠驱义感国恩赊，板荡凭将赤手遮。
　　星散诸侯屯渤海，飙回子弟走长沙。
　　神愁玉玺归新室，天哭铜人别汉家。
　　迟暮自怜长塌翼，垂杨古道数昏鸦○
　　萧疏寒雨打窗迟，愕梦惊回黯黯思。
　　箕斗每遭三尺喙，摄提犹列两行眉。
　　抛残短发身方老，著尽枯棋局始知。
　　顾影有谁同此夕？焚枯拨芋夜谈时○
　　呼鹰台畔草蒙茸，扶杖登临指断篷。
　　倚伏我应占北叟，兴亡君莫问南公。
　　药栏迸坼疏篱外，鸡栅欹斜细雨中。
　　种罢芜菁还失笑，莫将老圃算英雄○
　　龙屿鸡笼错小洲，秦皇缆系刹江头。
　　烟消贝阙常开市，风引蓬莱且放舟。
　　鱼鳖星微沉后浪，鼋鼍梁阔驾中流。
　　天涯地少云多处，纵步期为汗漫游○
　　推篷剪烛梦悠悠，旧雨依稀记昔游。
　　南国枭卢谁剧孟，北平鸡酒有田畴。
　　霜前啼鸟皆朱蜀，月下飞乌尽白头。
　　病树枝颠天一握，为君吹笛上高楼○
　　中年招隐共丹黄，括柏犹余翰墨香。
　　画里夜山秋水阁，镜中春瀑耦耕堂。
　　客来荡桨闻朝咏，僧到支筇话夕阳。
　　留却中州青简恨，尧年鹤语正悲凉○
　　至后京华淑景催，紫宸朝散夜传杯。
　　绿窗银烛消寒去，朱邸金盘送雪来。
　　板簇歌心迟漏转，花漂酒面逗春回。
　　残灯欲话升平乐，腰鼓勾阑不尽哀○
　　望崖人远送孤藤，粟散金轮总不应。
　　三世版图归脱屣，千年宗镜护传灯。
　　聚沙塔涌幡幢影，堕泪碑磨棱。
　　莫叹曾孙憔悴尽，大梁仍是布衣僧○
　　石语无凭响卜虚，强留春梦慰萧疏。
　　亻辰僮背索催年去，王母传筹报岁除。
　　耳却欣听妄语，眼昏犹解摸残书。
　　莫嗟杖晚如彭老，两脚随身且闭庐○
　　由来造物忌安排，遮莫残生事事乖。
　　无药堪能除老病，有钱不合买痴呆。
　　未论我法如何是？且道卿言亦自佳。
　　漫说赵州行脚事，云门犹未办青鞋○
　　寒炉竟日画残灰，情绪禁持未破梅。
　　躲避病魔无复壁，逋逃文债少高台。
　　生成穷骨难抛得，自锁愁肠且放开。
　　惭愧西堂分卫毕，旋倾斋钵送参来○
　　儿童逼岁趁喧阗，岳庙星坛言子阡。
　　梦里挨肩争爆竹，忙来饭看秋千。
　　气蒸篱落辞年酒，焰罨星河祭灶烟。
　　老大荒凉余井邑，半龛残火一翁禅○
　　衰残未省似今年，穷鬼揶揄病鬼缠。
　　典库替支赊药券，债家折算卖书钱。
　　陆机去国三间屋，伍员躬耕二田。
　　叹息古人曾似我，破窗风雨拥书眠○
　　雀罗门巷隘荆薪，上相传呼访隐沦。
　　岂敢低回迟伏谒，即看扶服出城。
　　霜风压顶寒欺骨，冰雪生肤卧浃旬。
　　多谢台星犹照户，烧船病鬼去逡巡。○
　　高枕匡床白日眠，闲看世态转颓然。
　　湛河不信多为石，卖鬼还愁少得钱。
　　凿空旧能雕混沌，舞文新拟案丁零。
　　睡余偶忆柴桑集，画扇萧疏仰昔贤○
　　老病何当赋《子虚》，形容休讶列仙如。
　　黄衣牒授刘中垒，琼笈图归董仲舒。
　　篱桂冬荣疑月地，瓶梅夜落想云居。
　　笑他脉望空干死，绛帕蒙头读道书○
　　老大聊为秉烛游，青春浑似在红楼。
　　买回世上千金笑，送尽平生百岁忧。
　　留客笙歌围酒尾，看场神鬼坐人头。
　　蒲团历历前尘事，好梦何曾逐水流○
　　一剪金刀绣佛前，裹将红泪洒诸天。
　　三条裁制莲花服，数亩诛锄罢亚田。
　　朝日妆铅眉正妩，高楼点粉额犹鲜。
　　横陈嚼蜡君能晓，已过三冬枯木禅○
　　鹦鹉疏窗昼语长，又教双燕语雕梁。
　　雨交澧浦何曾湿，风认巫山别有香。
　　斫却银轮蟾寂寞，捣残玉杵兔凄凉。
　　萦烟飞絮三眠柳，尽春来未断肠○
　　夜静钟残换夕灰，冬缸秋帐替君哀。
　　汉宫玉斧香犹在，吴殿金钗葬几回。
　　旧曲风凄邀笛步，新愁月冷拂云堆。
　　梦魂约略归巫峡，不奈琵琶马上催○
　　秦淮池馆御沟通，长养妖娆香界中。
　　十指琴心传漏月，千行响从翔风。
　　柳矜青眼舒隋苑，桃惜红颜坠汉宫。
　　垂老师师度湘水，缕衣檀板未为穷○
　　编蒲曾记昔因缘，蒲室蒲庵一样便。
　　宽比鹅笼能缩地，温如蚕室省装绵。
　　灯明龙蛰含珠睡，风暖鸡栖伏卵眠。
　　针孔藕丝浑未定，于今真学鸟窠禅○
　　信笔涂鸦字不齐，丛残篇什少诗题。
　　心情痒痒如中酒，手腕腾腾欲降乩。
　　搜索句穷翻壁蠹，喔吟苦伴邻鸡。
　　才华自分龙褒并，未敢囊诗付小奚○
　　落木萧萧吹竹风，纸窗木榻与君同。
　　白头聋无三老，青镜须眉似一翁。
　　行乐每于参礼后，安禅只在墓田中。
　　永明百卷丹铅约，少待春灯烂熳红○
　　丈室挑灯饯岁除，披衣步さ有相於。
　　诗铨丽藻金壶墨，史覆神逵玉洞书。
　　穷以文章为苑囿，老将知契托虫鱼。
　　无终路阻重华远，自合南村订卜居○
　　翻经点勘判年工，头白书生砚削同。
　　岂有钩深能模象，却愁攻苦类雕虫。
　　牢笼世界莲花里，磨耗生涯贝叶中。
　　岁酒酌残儿女闹，犍椎声殷一灯红○
　　满堂欢笑解寒冰，红烛青烟暖气凝。
　　妇子报开新冻饮，儿童催放隔年灯。
　　旧朝左个凭宵梦，蚤拜东皇戒夙兴。
　　银榜南山烦远祝，长筵朋酒为君增○
　　新年八十又加三，老耄于今始觉憨。
　　入眼欢娱应拾取，随身烦恼好辞担。
　　山催柳绿先含翠，水待桃红欲放蓝。
　　看取护花幡旋动，东风数日到江潭○
　　排日春光不暂停，凭将笑口破沉冥。
　　苔边鹤迹寻孤衲，花底莺歌拉小伶。
　　天曳酒旗招绿醑，星中参宿试红灯。
　　条风未到先开冻，闲杀凌人问斩冰。

　　●有学集卷十四
　　○序
　　【列朝诗集序】
　　毛子子晋刻《列朝诗集》成，予抚之忾然而叹。
　　毛子问曰：“夫子何叹？”予曰：“有叹乎！予之叹盖叹孟阳也。”曰：“夫子何叹乎孟阳也？”曰：“录诗何始乎？自孟阳之读《中州集》始也。孟阳之言曰：‘元氏之集诗也，以诗系人，以人系传。中州之诗，亦金源之史也。吾将仿而为之。吾以采诗，子以庀史，不亦可乎？’山居多暇，撰次《国朝诗集》几三十家，未几罢去。此天启初年事也。越二十余年，而丁阳九之难。海宇板荡，载籍放失，濒死讼系，复有事于斯集。托始于丙戌，彻简于己丑，乃以其间论次昭代之文章，讨朝家之史乘，州次部居，发凡起例，头白汗青，庶几有日。庚寅阳月，融风为灾，插架盈箱，荡为煨烬。此集先付杀青，幸免于秦火汉灰之余。於乎！怖矣。追惟始事，宛如积劫。奇文共赏，疑义相析。哲人其萎，流风迢然。惜孟阳之草创斯集，而不能丹铅甲乙，奋笔以溃于成也。翟泉鹅，出天津，鹃啼海录，谷音咎征先告，恨余之不前死，从孟阳于九京，而猥以残魂余气，应野史亭之遗忏也。哭泣之，不可叹于何有？故曰：予之叹叹孟阳也！”曰：“元氏之集，自甲迄癸，今止于丁者。何居？”曰：“癸，归也，于卦为归，藏时为冬，令月在癸曰极丁，丁壮成实也。岁曰︹圉，万物盛于丙、成于丁、茂于戊，于时为离明，四十强盛之时也。金镜未坠，珠囊重理，鸿朗庄严，富有日新天地之心声，文之运也。”“然则何以言集而不言选？”曰：“备典故、采风谣、汰冗长、访幽仄，铺陈明朝，发挥才调，愚窃有志焉。讨论风雅，别裁伪体，有孟阳之绪言在，非吾所敢任也。请以俟世之作者。”孟阳名嘉，燧新安程氏侨居嘉定。其诗录于丁集。余虞山蒙叟钱谦益也。
　　【汲古阁毛氏新刻《十七史》序】
　　崇祯庚辰之岁，毛氏重镌《十三经》，余为其序。越十有七年，岁在丙申，《十七史》告成，子晋复请余序。
