<!-- { "loadSidebar": true } -->
　　平湖雨后镜光寒短棹凌风破淼漫倒屣欢顔新勿药归田生计賸遗安闲情最是春郊好遁迹何妨世路难共拟寻芳须强起逺山如黛雪初残
　　风动踈帘透晓寒云归逺树昼微漫客舟有约来何晩病榻无营卧亦安十里平湖迷望逺一春苦雨赏心难乍晴更觉青山好携手登临兴未残
　　雪湖以予长儿正新构仲儿【丕】得子有诗来贺次韵各一首奉答
　　新构粗营愧菲材榱题何敢竞崴嵬两山如对门前立三径仍从竹下开墙堵及肩聊自蔽堂基盈趾漫加培亷泉让水依然在愿与知心共一杯
　　旧业惟应老碧山新欢何意出人间山凝嘉气充闾巷夜望祥星烛宇寰今日且须汤饼防他年望夺锦标还春风满面含饴笑那用青精驻好顔
　　姻兄宋允恭二尹八十夀诗
　　华阀元来重广平云孙风采蚤知名蓝田公事松间兴香社闲情海上盟八十夀眉才半白七弦雅调转双清我来试问长生诀正喜灵丹防銕成
　　酬李承裕宪副见访【守贞司马之子自都宪左迁来督吾浙海道邉备也】
　　炎熇郊坰苦避人清风宪节忽来旬都台敭历威名旧委巷过临道谊真臣似西平宜有子地偏东海乆无尘江湖迂老重忧国思见元戎号令新
　　夀许世美七秩初度
　　华构新营向越城开元诗礼旧家声闲居蚤遂田园乐高致都归月旦评诞节喜闻添夀筭賔筵想见集耆英江东云树南飞鹤聊遣儿曹寄此情
　　晏起
　　日满东睡起初秋风鸟雀上阶除衰顔借酒犹堪镜短鬓经霜不受梳医俗自夸轩有竹具餐谁谓海无鱼交游怪底多疏絶病笔年来懒报书
　　次韵答舘賔朱东谷留别
　　旧游零落叹晨星賔舘相看眼倍青交谊故应追管鲍文章何必让孙丁一声爆竹阳回地三唱骊驹雪满坰湖上寻春仍有约呼儿日日扫门庭
　　哭雪湖四首
　　烟霞归去恨公先八十年来骨已仙清白宪台真世美渊源礼乐胜家传遗安蚤计辞官禄思孝临终泣墓田【公临终以墓碑未立饮泣不已】白髪旧游零落尽望门号恸泪如泉恻恻吞声叹白头两湖何处覔同游高山流水凭谁赏细栁新蒲总是愁箕帚未闲悲倚玉烟波如旧负盟鸥邮筒残简俱陈迹一度哀吟一泪流
　　西江桃李满门墙香社归来鬓未霜雅志可能随俗改闲情祗为作诗忙苦吟身与春光去【公以春尽卒】惇德门延世泽长也欲招魂歌楚些临风呜咽不成章
　　衰年行乐更谁同夜鹤声高繐帐空云树望穷双泪眼湖山恨满几诗筒断肠生怕山阳笛乘兴犹懐剡水蓬兀坐书斋正愁絶落花飞絮乱随风
　　乡同年武林郭敬之通判七十夀诗
　　莼鲈兴动蚤归田阛阓逍遥讶地仙鹤筭正逄开夀域鹿鸣犹记共賔筵长生宴近端阳节遗爱歌闻别驾贤路隔江闗空企渴短章聊复寄勤惓
　　赠朱彦明
　　归途邂逅忆同舟转盻俄惊十五秋春树寻常劳我眼霜华容易上君头翻云覆雨何须问剩水残山且自由珍重故情来逺棹海乡粗粝漫淹留
　　晩歩
　　过险方知世路艰闲中邱壑任盘桓鱼饭饱腹频鼓山竹居幽身易安兴在溪流长独往行逄野老庆交欢晩来云尽天如洗倚杖逍遥眼界寛
　　夀张古愚七十
　　南薫入座昼生凉南极当空夜倍光圣治肇开仁夀域诞辰欢庆古愚堂承家蚤擅通儒业活防兼传郤老方怅望賔筵负虚席短章聊复代称觞
　　赠何方伯道亨擢都宪廵抚河南
　　林下殷勤念旧知平生端不负相期藩垣坐啸心如水道路歌谣口似碑栢府荐膺天上宠棠隂真慰召南思【公常为河南郡守】激扬伫聴新风采圣化于今大转移
　　次韵答王守谿二首
　　多稼秋成庆大田更张乍喜解繁弦八荒黎庻苏疲瘵九庙神灵享吉蠲夏俊克知三有宅华封遥祝万斯年林泉幸遂容衰老愿效王褒颂得贤
　　老去成都有薄田优防残喘頼苍天江湖万里云霄逈草木经春雨露偏肘后方传丹药剂闲中兴在白鸥篇力田已荷蠲租诏但愿频书大有年
　　壬午新正次南山韵
　　逝水年光不解愁芒鞵竹杖称嬉游湖山许我成三益海屋凭谁下一筹棋局坐观长袖手诗坛端拜合低头新年谢郤门前客怪见儿童蹴戯毬
　　靳二守昆仲文武聨科
　　季方韬畧懋家传伯氏文塲得隽先宦路齐驱如异辙贤科相望亦同年二难济美成金玉一代流芳炤简编圣主求才真侧席防勲拟共上凌烟
　　送陈子新会试南宫
　　南都夺得锦标归秋桂香生戯彩衣丹穴旧巢雏鳯起太邱华阀德星辉十年灯火心良苦万里云霄愿不违礼乐专门吾邑盛防音伫聴冠春闱
　　癸未新正写懐二首
　　百年虚度四之三往事悠悠祗自惭林下身轻犹健歩口中舌在足清谈浮生漫讶星霜改大造真承雨露覃苦忆旧时行乐伴舞雩何处试春衫
　　荒陬残腊暖如春共道春来万象新入夜刚风仍作雪崇朝寒气苦侵人六花如兆丰年瑞四海犹怜蔀屋贫安得重隂都散尽仰瞻旭日丽苍旻
　　和冯炯之灯夕感懐用前韵
　　儿童两两复三三奔走如狂也不惭街火巷灯迎淑气山歌野曲间乡谈太平有象春光蚤荒歉无虞圣化覃老我闭门高卧穏夜游仍恐露霑衫
　　万方民物正同春元夕灯辉又一新未许少年欺老者须知古月炤今人欢腾里巷时开泰业在灯道济贫犹子防防须寄语好将苦志答穹旻
　　又和炯之哭母之作仍前韵
　　流年三十又加三【先母夫人弃背三十又三年矣】禄养心违痛负惭风木夜添乌鸟恨门墙人废蓼莪谈孝思渐觉余龄短封诰重孤沛泽覃旧感为君増百倍不知清泪湿衣衫背萱憔悴乍逄春旧恨知君与歳新时序倐更鑚燧火阳和如慰寝苫人显扬志逺终移孝菑获功深不患贫况是德门流庆泽未须号泣上呼旻
　　王指挥驱逐妖僧冯炯之有诗美之因次其韵
　　海内于今圣治崇遐陬将领亦承风妖魔逺出郊闗外正气全归号令中保障不孤千里托戡除宁论一时功牙旗风飐辕门静坐对葵心向日红
　　桐湖逸墅为邵文实方伯作
　　何事薇垣蚤乞身﨑岖世路觉劳神野花幽草新门径曲水崇山旧主賔卧看闲云归洞口歩随驯鹤绕湖濵扁舟许我时来往林下相望两逸人
　　梁掌教被旌奨吾从弟进过索诗为和因赋一律
　　桂籍登名逺绍芳黉宫驰誉称明扬士林清论真无忝吾邑斯文倍有光泮水正逄春浩荡云霄伫见鳯翺翔呉兴榱桷今方盛次第先应取栋梁
　　松石为詹司训作
　　苍松偃蹇石嶙峋石壁松隂接四邻云外采苓随处足夜深待月坐来频空林猿鹤盟如旧晩歳氷霜意更真只恐明堂需大用未容归老着闲身
　　次韵寄林见素司冦
　　领防真宜压缙绅旌旄忽讶逺枫宸悬车门旧归耆德借剑名高慑佞臣未老见几仍及蚤先忧抗防不嫌频云庄穏卧加餐饭珍重平生抱道身
　　一激頺波大有功滔滔皆是古来同心悬魏阙猷仍壮兴在孤山句倍工宦路金兰懐夙昔乡闗云树怅南东白头晤语知无地短札因风托便鸿
　　送陈甥章之任四川盐课副提举
　　乡里高门重太邱簮缨新喜绍前修汉鹾出井真良法蜀道登天亦壮游昼锦亲庭归便驿秋江客棹趂安流守官愿尔清如水伫聴嘉声慰白头
　　次韵答守谿见懐
　　懐人心渴类相如转盻光隂又一初栗里归休嗟别路承明宿直记同庐昌期幸际千年防优礼均沾五色书欢晤何时偿旧约暮云春树立踌躇
　　夀同年范以贞太守八十
　　天台深处集羣仙重庆堂高啓夀筵洞口蟠桃春烂熳庭前舞鹤昼蹁跹闲情都付耆英防遗爱犹歌太守贤怅望云山寄遥祝故情谁似老同年
　　次韵答宪副弟二首
　　自惭衰朽负明时三径闲情酒一巵棣蕚依稀真念别鴈声嘹呖强裁诗忠贞为国年犹壮清白传家夙所期翘首云衢千万里要看竹帛令名垂
　　杜郤衡门幸茍安不烦临镜叹衰顔好懐都属耆英社往事真过梦觉闗乘兴有时行伴鹤支頥长日卧看山光前业付吾难弟广厦仍须庇万间
　　哭王守谿少傅
　　白头交谊几人全莫逆襟期五十年海内乆知人仰德天顔曽喜我推贤【某常因乞休举公及匏庵自代甚见嘉纳】呉门望断春天树剡水懐孤雪夜船一束生刍两行泪长歌楚些益凄然
　　郑氏双节堂【有序】
　　宗祊如线泣遗孤苦志相承妇与姑千仞雪松依石壁一轮秋月浸氷壶庆源已萃贤孙子风节真胜大丈夫鸾诰推封行有日潜光终见耀寰区
　　吾浙左方伯郑公示予双节堂集葢皆一时缙绅颂其曽祖母祝祖母刘贞节之作也予读之三叹不能已夫自世教衰笃行全节求之簮缨圭组之流不可多得况闺门弱质乎又况一门两世増光嫓美以贻庆于后者乎方伯公志节凝峻为时所推重其来固有自乎表厥宅里以旌淑德朝廷令典也而当时缺焉向非斯集之作将遂泯然无传矣有司者亦安所逃其责乎今方伯公骎骎大用推封上及指日可待则夫幽潜之发匪直斯集而已宁复有余憾乎予衰耄笔砚乆荒覩兹盛美又素心所乐道者故勉赘一诗且为题其后
　　永感【为山隂吴大尹瀛作与其兄御史瀚同甲科】
　　椿萱凋谢不胜悲棣蕚相看两泪垂昭代聨芳丹桂籍终天恨抱蓼莪诗栢台花县承先志鳯诏龙光慰永思信道德门流庆逺义方端不负当时
　　何提学粹夫见访
　　独掩衡门正养疴秋郊宪节忽来过多君古雅情如旧愧我迂踈鬓已皤是处英才霑化雨平生直道任风波一宵清话又成别握手临岐可奈何
　　赠何提学粹夫陞南京太常少卿之任
　　邸报传闻喜不胜于今公道尚分明云衢逸足嗟淹滞礼寺清班属老成故旧多情光敝里衰残无路送行旌遐陬良晤知难再一曲骊驹百感并
　　粹夫自翰林左迁久淹外服兹方以江浙提学擢南京太常少卿粹夫之过吾姚也辱顾予海濵蔼然斯文故旧之情别去才数日闻有超擢之命予既喜公道之乍明而又慨良晤之难再也作此赠之聊致区区惜别之意
　　次韵许尧弼观海一首
　　渺渺鲸波漾海云弱流三万古来闻天连逺屿防龙屈潮卷平沙起鴈羣蓬岛路深思独往紫霞餐足许谁分相逄忽动观澜兴一曲沧浪漫和君
　　东湖书院次刘东山大司马韵为呉都宪廷举作
　　溪桥石磴往来通胜景依稀緑野同门对竹梧凝晩色山连亭榭领春风尘容驾断重栏外玉屑谈霏四座中试向源头寻活水湖光溔瀁窅难穷
　　絶涧萦廻万壑通草堂真趣许谁同天开梧野空尘宇地接桃源尚古风弦诵虚闻月下渔樵路逈出云中主人漫动思归兴宪节方当惠困穷
　　严梅谷八十夀诗
　　夀筵欢笑蔼庭帏昨夜祥光动少微梅谷含芳娱晩景兰阶毓秀驻春辉宠承天上新封诰兴在江边旧钓矶桑梓故交今有几为君聊赋鹤南飞
　　稽山小隠为许世美作【有序】
　　为耽山水逺移家遁迹稽山镜水涯萝径屡更新歳月麻衣长伴旧烟霞一瓢饮足何当弃驷马车高任自夸况得仙翁传秘诀漫添宿火养丹砂
　　乡友许君世美移家稽山之隂有年矣因自号稽山小隠志欲避逺尘俗今其年逾七望八而翛然歩履强徤不衰真得隠逸之趣可嘉也故为作此以美之邓宪副挽诗【名名辅】
　　急流蚤计赋归来梦入华胥竟不回尘没可怜无价寳云骧空羡出羣材年光冷落新香社门望巍峩旧宪台我为故情歌楚些悲风萧瑟动蒿莱
　　忆松为崇德叶银作
