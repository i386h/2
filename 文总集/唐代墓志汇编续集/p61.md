<!-- { "loadSidebar": true } -->
大唐故太子洗马杨府君及夫人宗氏墓志铭并序君讳上，字善。其先弘农华阴人，後代从官，遂家於燕州之辽西县，故今为县人也。若夫洪源析胤，泛稷泽之波澜；曾构分华，肇歧山之峻嶷。赤泉疏祉，即西汉之羽仪；白环贻贶，实东京之绂冕。并以详诸史牒，可略言焉。祖明，後魏沧州刺史；祖相，北齐朔州刺史，并褰帷布政，人知礼义之方；案部班条，俗有忠贞之节。父晖，隋并州大都督。郊通虏鄣，地接宝符，细侯竹马之乡，唐帝遗风之国，戎商混杂，必伫高才。以公剖符，绰有余裕，雨洒传车之米，仁生别扇之前。惟公景宿ゼ灵，贤云集贶，凤毛驰誉，早映於髫辰；羊车表德，先奇乎廿岁。志尚弘远，心识贞明，慕巢、许之为人，烟霞缀想，企尚、禽之为事，风月缠怀。年十有一，虚襟远岫，玩王孙之芳草，对隐士之长松。於是博综奇文，多该异说，紫台丹箧之记，三清八会之书，莫不得自天然，非由学至。又复留情彼岸，翘首净居，玩众经，不离朝暮，天亲天著之旨，睹奥义若冰销；龙宫鹿野之文，辩妙理如河泻。俄而翘弓远骛，贲帛遐徵，丘壑不足自令，松桂由其＊色。遂乃天兹林躅，赴彼金门，爰降丝纶，式旌嘉秩，解褐除弘文馆学士，词庭振藻，缛潘锦以飞华；名苑章，绚张池而动色。寮き钦瞩，是曰得人，又除沛府文学。绿车动轫，朱邸开扉，必伫高明，用充良选，以公而处，佥议攸归。累迁左威卫长史、太子文学及洗马等，赞务兵钤，票彡缨银榜。摇山之下，听风乐之余音，过水之前，奉体物之洪作。既而岁浸蒲柳，景迫崦嵫，言访田园，或符知止，不谓三芝，宜术龟鹤之岁；无期干月，奄终石火之悲。俄及以永隆二年八月十三日终於里第，春秋九十有三。惟君仁义忠信，是曰平生之资；温良恭俭，实作立身之德。学包四彻，识综九流，题目冠於子将，风景凌於叔夜。仙鹤未，门蚁延灾，曲池忽平，大暮难曙。夫人南阳宗氏，隋清池县令之女也。虔诚苹藻，中馈之礼无亏，锐想组钏，内则之仪允备。昔年昼哭，切凤梧之半死；今日归泉，睹龙匣之双掩。以永淳元年九月卅日终於长寿里第。粤以今垂拱元年八月十七日迁窆於长安县承平乡龙首原，礼也。傍分石柱，即为三辅之郊；近通璜渭，是曰八川之壤。佳城郁郁，松柏苍苍，丹亻素而愁云飞，白骥鸣而斜日落。嗣子神机等，情深屺岵，痛结穹苍，既营马鬣之坟，思树龙文之碣，林宗有道，伯喈无鬼。其词曰：
分源稷泽，命氏诸杨，赤帛标祉，白环表祥。乃父乃祖，为龙为光，褰帷作训，露冕垂芳。高情云耸，逸韵琼锵，惟君诞秀，大昴垂芒。幼而歧嶷，长自璋，孤标艺府，独擅文房。琴台凤集，笔抄鸾翔，娱情涧户，朗啸山庄。爰逢贲帛，乃应明＊，升簪词苑，奉笏春坊。谋猷献替，令问昭彰，隙前逝马，水上迁サ。池台霜落，风月凄凉，龟谋袭吉，马鬣开场。双棺是掩，二齐扬，仙禽来吊，服马悲伤，宿草将列，新松未行。百年兮已尽，万古兮茫茫。
（西安阿房宫附近农家藏石张懋录之）
№垂拱００８
【盖】
失。
【志文】
唐故处士王府君墓志之铭君讳敬，字君钦，潞州壶关人也。原夫冰翼开祥，启东秦之大业；嵩山降迹，翼西汉之危机。昭备油缃，固可辞略。祖虎，隋任扬州司户；父贵，皇朝骑都尉；并蓝田孕质，丹穴呈姿，对圣明以扬清，望霜筠而挺节。君良弓嗣美，凌冻驰芳，推下泽以ゼ文，洞骊泉而写耀。辞荣不仕，志逸丘园；五柳陶神，消声三迳。亭亭秀气，远出烟霞；肃肃清风，近流松柏。实谓人伦准的，月旦雌黄者焉。悲夫！三乐当歌，始慰循陔之慕；九原驰思，俄闻陟岵之悲。去贞观年中，寝疾於馆舍，春秋。夫人阎氏，同郡人也。桂轮疏耀，花分华，举案之礼方修，鼓盆之化俄及。男彦基，南陔相训，凯风之乐未终；东箭不流，蓼莪之痛行及。夫人郭氏、夫人宋氏，并温恭内□，淑范外融，齐班女之文章，共柏舟而成则。亦同府君之茔，礼也。孝子哀缠风树，痛结寒泉，擗厚地而崩心，扣黄垆而感溃。即以垂拱元年岁次乙酉十月癸酉朔十三日乙酉合葬於州城东南六里之平原，礼也。恐藏山匪固，夜壑腾迁，庶清猷之不朽，勒翠石於斯镌。其词曰：
东秦启业，西汉滋华，长源括地，峻趾凌霞。深仁盛德，开国承家，藏山有润，照庑无瑕。其一。伟哉令族，实人之镇，嵩岱分华，沧溟等。夫君载诞，荣名夙引，如何不淑，哲人斯殡。愁挽霄哀，灵需发轫。繁霜积兮白杨古，悲风惨兮青松振。刊金石於泉门，播君子之清慎。
（录自《隋唐五代墓志汇编》山西卷第一册）
№垂拱００９
【盖】
失。
【志文】
大唐郭府君墓铭君讳海，字山师，并州太原人也。其先帝周后稷之苗裔，或栖神方外，折一角以威仪；畅志环中，契七童而容预，燕照为之筑馆，汉宪鬼以烧冠。铿锵於五帝之中，焕烂於三王之内。船飞赤雀，乃先祖之嘉祥；地出黄金，远尊之善瑞。
并德派云黄，散清波於陆海；遥分地岳，折琛石於天台。故得逍遥於干禄之乡，摇拽临□之境，子孙相继，无任不升，玉帛连衿，何官不历，焕乎缃简，可略言也。高诅是，齐任长史；器宇恢弘，标置清远，有齐全盛，河朔会昌，衣绣而处宪台，掘兰而居礼阁。祖贵，隋任功曹；器宇淹凝，机鉴弘远，谦恭相守，忠孝竭诚。君资灵像纬，分耀隋和，陶思文房，含□宋□风律，兼恶名利，好悦田家，琴＊自怡，不求荣禄。忽□疏广，气入□□□之销。春秋六十有七，鳞德二年十月，卒於家馆。夫人王氏，行云合彩，回雪分姿，垂拱元年三月十七日，卒於家寝，春秋六十有八。垂拱元年岁次乙酉十月癸酉朔廿五日景申，合葬於村东平原，礼也。孤子德远，哀深裂魄，悲结屠魂，纪贞石於泉门，其词曰：
其一。后稷开□，伊隆袭庆，崇基五彩，璋遑映。汉帝光晖，燕君□□，□□威仪，太原始祖。叶散枝分，派流此土，既逐川移，永归□□。
（录自《隋唐五代墓志汇编》山西卷第一册）
№垂拱０１０
【盖】
周君之铭
【志文】
大唐故周府君墓志之铭并序君讳宝，字造，汝南人也。宗基肇建，飞七百於群□；得姓开□，□二於诸子。既而遁承轩冕，在袭簪缨，遂使门绪靡陵，箕裘不坠。祖讳愿，周任怀州司马；位副六条，必陪心於千里。父宝，隋任贝州司马；地偕毗赞，实留意於藩维。
君识□仁明，文德声於遐迩；性该廉谨，体制洽於乡闾。隋任宣州参军，江表称华，参军之位攸显。又迁阳湖镇兵曹，诏授汝州司马。湖津务切，兵曹之职是殷，虽不望美高官，抑亦将怡本性。优游自若，匹巢许而非俦，赏□为娱，比王嵇而□喻。年越期颐之岁，摧壮志於颓龄；命锺□谢之秋，沦高仪於暮齿。粤以大唐调露元年七月廿二日卒於私第，春秋八十有九。夫人王□，女仪温柔，妇容淑穆，舒泉弱熊，流美誉於缣缃；婺景微精，□芳姿於闺阃。以永淳元年五月十四日因患□□，春秋八十有六。当机织者，闻哀响而罢机；临舂相人，听悲音而辍相。
但以合葬非古，先贤格言；宅兆□宜，攸尔安措。以垂拱元年岁次乙酉十月癸酉朔廿五日丁酉，葬於伊阙县之东北，礼也。长子畅通，第二子畅琦等，忉松风之萧瑟，伤薤露之曦珠，攀号之慕难追，卜龟之期斯及。雕□石而为□，庶有纪於勋庸。冥幽埏而在兹，实无忘於凄断。不胜悲怨，故作铭云：
粤我宗基，肇於绵代，堂构无亏，子孙攸赖。惟祖惟父，如如璋，□声克茂，雅誉腾芳。君兮暮齿，得性林泉，岂图窀穸，永□□园。於穆夫人，长之华室，作嫔君子，凝姿挺质。晷建流□，爱逮□□，飞飞於广陌，车进进於平田。
□松风之惨结，悲薤露之□怨，□天地兮□久，惟光价兮无捐。
（录自《隋唐五代墓志汇编》洛阳卷第六册）
№垂拱０１１
【盖】
失。
【志文】
君讳礼元，字同节，博陵安平人也。高祖护，魏中书□郎、赠镇军将军、平州刺史。曾祖融，员外散骑侍郎、定州别驾。祖，南台侍御史。父遐，同州澄城县令。宪纳三台，折冲万里，威仪式序，材冠琳琅，邦国□空，化行期月，临霜台而肃物，简天心以期谋。惠化渐於一同，芳声播於三异。蝉联史谍，照灼绋缃。落落烟霞，望之弥远；滔滔江汉，揖之不穷。君上达其行，中庸其德，且儒且吏，惟孝惟忠。解褐齐州历城县尉，坐除名。晚起宣州泾县主簿、郑州管城县丞。纡梁栋之资，远劳州县；屈骐骥之足，局步寻常。以垂拱二年岁次景戍六月廿五日癸巳寝疾，卒於私第，春秋七十有九。夫人陇西李氏，德恭之女也。年逮有行，作嫔君子，齐眉偕老，白首同归。以其年七月一日己亥，合葬於伊阙敏村堡之里，礼也。孤子行等，叹风树之感，痛乌鸟之诚，敬撰远日，恭承大礼，魂兮焉往，毕代何追？虔纪余芳，式刊遗范。铭曰：
淼淼长源，巍巍峻趾。灵基授药，霸图封履。舄弈家声，蝉联国史。降神者岳，克构者堂。养德西序，出佐南昌。材高位下，身没名扬。龙剑□归，乌茔共处。寂寞原野，萧森贾楚。纪遗烈於幽扃，度流芳（原石刻至此）
（录自《洛阳出土历代墓志辑绳》）
№垂拱０１２
【盖】
失。
【志文】
唐故一品曾孙于墓志铭并序君讳贤，字淑献，河南人也。洪源远系□详国史。曾祖志宁，唐尚书左仆射、太子太师、上柱国、燕国定公。祖慎□，转玺郎。父安贞，吴县令、兰陵公。君即公之等五子也。以垂拱二年九月廿三日遘疾，亡於永崇里第，春秋廿三。即以其年十月三日岁次景戌窆於龙首原，礼也。伤兹运短，叹此摧梁，呜呼哀哉！乃为铭曰：
庆系遥遥，高门奕奕，载诞英伟，如如璧。有材无命，遘疾逼斥，比终逝往，如颜夭昔。享年不永，呜呼悲隔。
（西安碑林藏石）
№垂拱０２３
【盖】
失。
【志文】
