<!-- { "loadSidebar": true } -->
　　比亢序愆度留熏燿晷有伤秋稼方贻民瘼朕以眇疚未政道囹圄尚繁枉滞犹积晨兢夕厉每恻于懐尚书令可与执法以下就讯众狱使寃讼洗遂瘐弊昭苏颁下州郡咸令无壅
　　赠刘勔诏【勔元徽中拒桂阳王休范战死事平后废帝下诏】
　　夫义实天经忠惟人则篆素流采金石宣煇自非识洞情灵理感生极岂有捐躯衞主舍命匡朝者哉故持节镇军将军守尚书右仆射中领军鄱阳县开国侯勔思懐亮粹体业淹明勲树绩誉洽华野绸缪顾托契濶屯夷方倚谋猷翌康帝道逆蕃扇祸逼扰京甸援桴誓旅奉御行师身与事防名随操逺朕用伤悼震恸于厥心昔王允秉诚卞壸峻节均风往徳归茂先轨泉途就永寃逝无追思崇徽防式光惇史可赠散骑常侍司空本官侯如故諡曰忠昭公
　　别敕李安民【安民见齐】
　　【安民元徽初除司州刺史领义阳太守别敕】
　　九江须防邉备宜重今有此授以增鄢郢之势无所致辞也【南齐书】
　　顺帝【讳凖字仲谋小字智观明帝第三子初封安成王萧道成殒废帝迎立在位三年禅于齐】罢省御府二署工作诏【元徽五年七月即位改元升明】
　　露台息构义光汉徳雉裘焚制事隆晋道故以检奢轨化敦俭驭俗顷甸服未静师旅连年委蓄屡空劳蔽莫偃而丹雘之饰糜耗难訾寳赂之费徴赋靡计今车服仪制寔宜约损使徽章有序勿得侈滥可罢省御府二署凡工丽雕镌伤风毁治一皆禁断庶永昭宪则兹始政
　　州郡举才诏【升明元年九月】
　　昔圣王既殁淳风已衰书永湮龙图长秘故三代之末徳刑相扰世沦物竞道诐人谀然犹正士比毂竒才接轸朕袭运金枢纂灵瑶极负扆廵政日晏忘疲永言兴替望古盈虑姬夏典载犹传缃帙汉魏余文布在方册故元封兴茂才之制地节剏独行之品振维务本存乎得人今可宣下州郡搜扬幽仄摽采乡邑随名荐上朕将亲览甄其茂异庶野无遗彦永激遐芳
　　追諡王敬文贞公诏【升明二年】
　　夫涂秘兰幽贞芳载越徽猷沉逺懋礼弥昭故侍中左光禄大夫开府仪同三司敬神韵冲简识防标峻徳敷象魏道蔼丘园髙挹荣冕凝心尘外清光粹范振俗淳风兼以累朝延赏声华在咏而嘉篆阙文猷防韬里尚想遥芬兴懐寝寤便可详定辉諡式旌追典
　　武都王杨文度兄弟授爵诏【僧嗣卒文度复自立为武都王遣弟文伐仇池破戍兵于兰臯升明元年诏】
　　茂赏有章寔昭国度畴庸斯炳载宣史册督北秦州诸军事宁朔将军平校尉北秦州刺史武都王文度门乗辉宠世荣邉邑忠果既亮才劲兼彰龙骧将军杨文肃协成规躬提桴鼔申棱百顷席巻兰臯功烈之美并足嘉叹宜膺爵授以酬勲绩文度可使持节都督北秦雍二州诸军事征西将军刺史校尉悉如故文辅国将军畧阳太守




　　宋文纪巻四
　　钦定四库全书
　　宋文纪巻五　　　　　　明　梅鼎祚　编孝懿萧皇后【讳文夀兰陵人孝皇继室累遵为太皇太后】
　　遗令【髙祖母孝穆赵皇后以产疾殂事继母萧太后甚谨少帝即位加崇太皇太后景平元年殂初髙祖贫微孝皇葬礼多阙遗命太后不必祔葬故至是托后遗令】
　　孝皇背世五十余年古不祔葬且汉世帝后陵皆异处今可于茔域之内别为一圹孝皇陵坟本用素门之礼与王者制度奢俭不同妇人礼有所从可一遵往式皇太后张氏【不知何郡县人义熙初得幸武帝生少帝初封夫人尊为皇太后】废少帝立宜都王令【少帝即位二年多过失司空徐羡之等谋废立称太后令少帝废拜营阳王太妃】
　　王室不造天祸未悔先帝创业弗永弃世登遐义符长嗣属当天位不谓穷凶极悖一至于此大行在殡宇内哀惶幸灾肆于悖词喜容表于在慼至乃徴召乐府鸠集伶官优倡管弦靡不备奏珍羞甘饍有加平日采择媵御产子就宫腼然无怍丑声四达及懿后崩背重加天罚亲与左右执绋歌呼推排梓宫抃掌笑谑殿省备闻加复日夜媟狎羣小慢戏兴造千计费用万端帑藏空虚人力殚尽刑罚苛虐幽囚日增居帝王之位好皂隶之役处万乗之尊悦厮养之事亲执鞭扑殴击无辜以为笑乐穿池筑观朝成暮毁徴发工匠疲极兆民逺近叹嗟人神怨怒社稷将坠岂可复嗣守洪业君临万邦令废为营阳王一依汉昌邑晋海西故事奉迎镇西将军宜都王义隆入纂皇统
　　太皇太后路氏【讳恵男丹阳建康人为文帝淑媛生孝武帝前废帝即位尊为太皇太后】
　　立湘东王彧令【前废帝凶悖明帝时为湘东王谋废帝使寿寂之等殒帝华林园称太皇太后令奉湘东即位】
　　司徒领防军八座子业虽曰嫡长少禀凶毒不仁不孝着自髫齓孝武弃世属当辰歴自梓宫在殡喜容腼然天罚重罹欢恣滋甚逼以内外维持忍虐未露而凶惨难抑一旦肆祸遂纵戮上宰殄害辅臣子鸾兄弟先帝钟爱含怨既往枉加屠酷昶茂亲作扞横相徴讨新蔡公主逼离夫族幽置深宫诡云薨殒襄事甫尔丧礼顿释昬酣长夜庶事倾遗朝贤旧勲弃若遗土管弦不辍珍羞备膳詈辱祖考以为戏谑行游莫止淫纵无度肆宴园陵规图发掘诛剪无辜籍略妇女建树僞竖莫知谁息拜嫔立后庆过恒典宗室宻戚遇若婢仆鞭捶陵曳无复尊卑南平一门特钟其酷反天灭理显暴万端苛罚酷令终无纪极夏桀殷辛未足以譬阖朝业业人不自保百姓遑遑手足靡厝行秽禽兽罪盈三千髙祖之业将冺七庙之享几絶吾老疾沉笃每规祸鸩忧煎漏刻气命无几开辟以降所未尝闻逺近思奋十室而九衞将军湘东王体自太祖天纵英圣文皇钟爱宠冠列藩吾早识神睿特兼常礼潜运宏规义士投袂独夫既殒悬首白旗社稷再兴宗祀永固人鬼属心大命允集且勲徳髙邈大业攸归宜遵汉晋纂承皇极主者详旧典以时奉行未亡人余年不幸婴此百艰永寻情事虽存若殒当复柰何当复柰何
　　赐豫章王子尚山隂公主楚玉死令【太宗殒废帝称太后令子尚楚玉并孝武帝王皇后生】
　　子尚顽凶极悖行乖天理楚玉婬乱纵慝义絶人经并可于第赐尽
　　皇太后王氏【讳贞风琅邪临沂人为明帝后后废帝即位尊为皇太后齐建元元年薨】废立令【明帝子昱立为后废帝狂慝失徳萧道成弑之称太后令迎立安成王是为顺帝禅位道成】
　　衞将军领军中书监八座昱以冢嫡嗣登皇统庶其体识日社稷有寄岂意穷凶极悖自幼而长善无细而不违恶有大而必蹈前后引诱常加隐蔽险戾难移日月滋甚弃冠毁冕长袭戎衣犬马是狎鹰隼是爱皁枥轩殿之中韝緤宸扆之侧至乃单骑逺郊独宿深野手挥矛鋋躬行刳斮白刃为弄器斩害为恒务舍交防之衞委天毕之仪趋歩阛阓酣歌罏肆宵游忘返宴寝营舍夺人子女掠人财物方策所不书振古所未闻沈勃儒士孙超功臣幼文兄弟并豫勲効四人无罪一朝同戮飞镞鼓劒孩稚无遗屠裂肝肠以为戯谑投骸江流以为懽笑又淫费无度帑藏空竭横赋闗河专充别蓄黔庶嗷嗷厝生无所吾与其所生每厉以义方遂谋酖毒将骋凶忿沈忧假日虑不终朝自昔辛癸爰及幽厉方之于此未譬万分民怨既深神怒已积七庙阽危四海褫气废昏立明前代令范况乃灭义反道天人所弃舋深牧野理絶桐宫故宻令萧领军潜运明略幽显协规普天同泰骠骑大将军安成王体自太宗天挺淹叡风神凝逺徳映在田地隆亲茂皇歴攸归亿兆系心含生属望宜光奉祖宗临享万国便依旧典以时奉行未亡人追往伤怀永言感絶
　　追封后废帝令
　　昱穷凶极暴自取灰灭虽曰罪招能无伤悼弃同品庶顾所不忍可特追封苍梧郡王
　　谢昭容
　　请东平王子嗣还本属表【子嗣孝武帝第二十七子继东平冲王休倩休倩母严酷子嗣所生母景宁园昭容谢上表太宗许之】
　　故东平冲王休倩托荄璿极岐嶷夙表降年弗永遗莫传孝武皇帝敕妾子臣子嗣岀继为后既承国祀方奉烝荐庶覃遐庆式延于逺而妾顔训养非恩抚导乖理情阙引进义违负螟昔世祖平日诡申慈爱崩背未几真性便发犹逼畏崇宪少欲藏奄自兹以后专纵严酷寔显布宗戚宣灼宫闱用伤人伦爰恻行路妾天属冥至感切实深伏愿干渥广临曲垂照赐复改命还依本属则妾母子虽陨之辰犹生之愿
　　有司奏上萧太后尊号【髙祖继母为宋王加太妃之号及践阼有司奏尊为皇太后　以下并有司后号奏附】
　　臣闻道积者庆流徳洽者礼备故祗敬表于崇髙嘉号彰于盛典伏惟太妃母仪之徳化穆不言保翼之训光被洪业虽幽明同庆而称谓未穷稽之前代礼有恒准宜式遵旧章允副羣望
　　有司上张太后尊号奏【少帝母有司奏为皇太后及少帝废为营阳王拜太妃】
　　臣闻严亲敬始所因者本充孝之道由中被外伏惟夫人徳并坤元徽音光劭发祥兆庆诞唘圣明宜崇极徽号允备盛则从春秋母以子贵之义遵汉晋推庆之典谨上尊号为皇太后宫曰永乐
　　有司追尊胡太后奏【后讳道女淮南人髙祖纳之生文帝后被谴死宋初赠婕妤太祖即位有司奏尊为章皇太后】
　　臣闻徳厚者礼尊庆深者位极故閟宫既构咏歌先妣园陵崇衞聿追来孝伏惟先婕妤柔明塞渊光被六列徳昭巛范训洽母仪用能唘祚圣明奄宅四海严亲莫逮天禄永违臣等逺准春秋近稽汉晋谨上尊号曰章皇太后陵曰熙宁
　　有司奉尊路太后奏【文帝路淑媛生孝武帝及入讨元凶即位有司奏尊为皇太后】
　　臣闻厯集周邦徽音充嗣气淳汉国沙麓发祥昔在上代业隆祚逺未有不敷隂教以阐洪基膺淑庆以载圣哲者也伏惟淑媛柔明内昭徽仪外范合灵初迪则庶姬仰燿引训蕃阃则家邦被徳民应惟和神属惟祉故能诞钟叡躬用集大命固灵根于既殒融盛烈乎中兴载厚化深声咏允缉宜式谐旧典恭享极号奉尊号曰皇太后宫曰崇宪
　　有司追尊沈太后奏【文帝沈婕妤生明帝元嘉三十年卒赠湘东国太妃明帝即位有司奏追尊为皇太后諡曰宣】
　　昔豳都追逺正已纒哀缅慕徳义敬奉园陵先太妃徳履端华徽景明峻风光宸掖训流国闱鞠圣诞灵蚤捐鸿祚臣等逺模汉册近仪晋典谨上尊号为皇太后有司尊陈太妃奏【妃讳妙登丹阳建康人明帝纳之生后废帝拜贵妃及后废帝践阼有司奏尊为皇太妃因改诸王国太妃曰大妃妃音怡】
　　臣闻河龙唘圣理浃民神郊电基皇庆烁天地故资敬之道粹古铭风沿贵之谊眇代凝则伏惟贵妃含和日晷表淑星枢徽音峻古柔光照世声华帝掖轨秀天嫔景发皇明祚昌睿命而偹物之章未换彛防逺酌前王允陟鸿典臣等参议谨上尊号曰皇太妃
　　长沙王义欣【父道怜髙祖中弟嗣位歴豫州刺史进号镇军将军薨于任】陈长吏奏【义兴为豫州刺史随宜经理遂称彊镇时淮西江北长吏悉叙劳人武夫多无政术义欣陈之】
　　江淮左右土塉民疎顷年以来荐饥相袭百城雕弊于今为甚绥牧之宜必俟良吏劳人武士不经政术统内官长多非才授东南殷实犹或简能况賔接荒垂而可辑粲顿阙愿敕选部必使任得其人庶得不劳而治举郡守申季歴表【元嘉九年义欣为豫州刺史上言进号宁朔将军】
