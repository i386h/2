<!-- { "loadSidebar": true } -->
    夫道无形无为，有情有性。故曰“人能思道，道亦思人。道不负人，人无负道。”渊哉言乎！世情谓道体元虚，则贵无而贱有；人资器质，则取有而遗无。庸讵知有自无而生，无因有而明！有无混同，然後为至。故空寂元寥，大道无象之象也；两仪三辰，大道有象之象也。若但以虚极为妙，不应以吐纳元气，流阴阳，生天地，运日月也。故有以无为用，无以为有资。是以覆载长存，仙圣不灭，故谓生者，天地之大德也。所以见宇宙之广，万物之殷，为吾存也。若烟散灰灭，何异於天倾地沦？彼自昭昭，非我所有。故曰死者，天人荼毒之尤也！孰能袖大德，黜荼毒，拂衣绝尘，独与道邻？道岂远乎哉？行斯至矣！夫至虚韫寂，待感而灵，犹金石含响，待击而鸣。故豁方寸以契虚，虚则静。凭凭静以精感，感则通。通则宇宙泰定，天光发明，形性相资，未始有极。且人之禀形，模范天地。五脏六腑，百关四肢，皆神明所居，各有所主守，存之则有，废之则无，有则生，无则死。故去其死，取其生。若乃讽太帝之金书，研洞真之玉章，集帝一於绛宫，列三光於紫房，翕二曜之华景，登七元之灵纲，道备功全，则不必琅大还而高举矣！此皆自凡而为仙，自仙而入真，真与道合，谓之神人，神人能存能亡，能晦能光，出化机之表，入大漠之乡，无心而元鉴，无翼而翱翔，嬉明霞之馆，宴羽景之堂，欢齐浩劫，而福无疆，寿同太虚，而不可量。此道布在金简，安可轻宣其奥密乎？受学之士，宜启玉检，以探其秘焉。
    又儒墨所崇，忠孝慈仁。仙家所尚，则庆及王侯，福荐祖考，祚流子孙。其三者孰与为大？呜呼！古初不可得而详之。羲轩以来，广成、赤松、令威、安期之徒，何代不有？远则载於竹帛，近则接於见闻。古今得之者，皎皎如彼。神仙可学，炳炳如此，凡百君子，胡不勉哉！
    ○金丹
    金丹大药，文字纵载，互有隐显，看文不如口诀，口诀不如眼见，眼见不如手传。然修身未合其真，且须宗元一气。其药也，金土配乾坤，龙虎生骨髓。魂魄为夫妇，龟蛇二女子。午神本四位，三气还守二。法象得成龙，姹女因留止。为得铅中金，兼得石中水。节序奉行，日月合轨。贤者待行道，北方水金是。赫然还丹成元黄，焕烂翕，煌炜煜。日月五星，不足比其光泽也。生阴长阳，变化无伦，翱翔碧落，纵旷元漠，飘飘大素，归虚反真。体造化之所成，以刀圭入口，共天地齐寿，可与鸡犬同飞，室宅拔上，谓之灵圣真人感应也。
    ○养形
    夫人未有其兆，则天地清宁。剖道之一气，承父母馀孕，因虚而生，立有身也。有一附之，有神居之，有气存之。此三者递相成，可齐天地之寿，共日月而齐明。何者？为修身慎行，助育元气，胎息藏府，存神想思，含虚守无，宗皇之一。《西经》曰：“知一万事毕，则神形也。”《抱朴子》曰：“人不知养生，焉能有为生，人不曾夜行，焉知有夜行？”故知养神修身者寿老，弃神爱欲者中夭也，莫逆理而为事，败长久之佳珍。阴阳之道，以有此身，身含形，神全一，心动则形神荡。欲不可纵，纵之必亡；神不可辱，辱之必伤。伤者无返期，朽者无生理，但能止嗜欲，戒荒淫，则百骸理，则万化安。若人遗行，不可为之年。或恐力不可致。何者？若铸顽冰以为宝镜，驾石舟以泛波澜，非鬼神能助之，非天地能运之。况人受道气，则剖得神，分得一。有此形骸，而不能守养之，但拟取馀长之财，设斋铸佛，行道吟咏，祈祷鬼神，以固形骸，还同止沸加薪，绢纱为缕，岂有得之者乎？形之与神，常思养之，自以色声香味，以快其情，以惑其志，以乱其心。此三者，败身逆道，亡形沈骨，丧身之所由生者也。
    ○服气
    夫元气之术，上古已来，文墨不载。须得至人，歃血立盟，方传口诀。只如上清禁诀，玉函隐书，百家诸子，诰传词文，乃至老君秘旨，内外黄庭，灼然不显不露。五千真文略述，只言元牝门，谓天地根，似显枝叶，本蒂深密。每寻诸家气术，及见服气之人，不逾十年五年，身已亡矣！余生好道术，志在元和，每见道流，皆问无事，千说万别，互有多般。或食从子至午，或饮五牙之津，或吐故纳新，仰眠伸足，或餐日月，或闭所通，又加绝粒。以此寻之，死而最疾。何者？为攻内受外，故速死也。
    《抱朴子》曰：“两半同升合成一，大如弹丸黄如橘，就中佳味甜如蜜，尔牢持之谨勿失，子若得之万事毕。”是以气之为功，如人之量器，如水之运流。堤坏则水下流矣！闭通则气不居矣！但莫止出入自然之息，胎炼精神，固其太和，含其大道，若明胎息，则晓元气，胎息与元气同也。《道德经》曰：“可以却走马以粪，如婴儿之未孩。”故《龟甲经》曰：“我命在我不在天。”不在天者，谓知元气也。人与天地，各分一气。天地长存，人多夭逝，何也？谓役气也。气者神也。人者，神之车也，神之室也，神之主人也！心人安静，神则居之；躁动，神则去之。神去则身死者矣！
    ○守道
    夫道者，无为之理体，玄妙之本宗，自然之母，虚无之祖。高乎盖天，深乎包地，与天地为元，与万物为本。将欲比并，无物能等，意欲测量，无处而思。於混成之中，为先不见其前；毫之内，为末不见其後。一人存之，不闻有馀；天地存之，不闻不足。旷旷荡荡，渺渺漭漭，人能守之，天地如掌。故岐伯曰：“上古之人知道者，法则阴阳，和於术数。饮食有节，起居有度，为而不为，事而无事，即可柔制刚，阴制阳，浊制清，弱制强。如不退骨髓，方守大道。大道者，多损而少益，多失而少得。益之得之，至真之士也。益者益形，得者窈冥，得此窈冥，感通神明。《说苑》曰：“山之高，□雨起。水之深，鱼鳖归。人守道，福自至。”
    ○心目论
    人之所生者神，所者形。方寸之中，实曰灵府。静则神生而形和，躁则神劳而形毙。深根宁极，可以修其性情哉！然动神者心，乱心者目，失真离本，莫甚於兹。故假心目而发论，庶几於遣滞清神而已。且曰：“心希无为，而目乱之。”乃让目曰：“予欲忘情而隐逸，率性而希夷。偃乎太和之宇，行乎四达之逵。出乎生死之域，入乎神明之极，乘混沌以遐逝，与汗漫而无际。何为吾方止，若且视，吾方清，若且营，览万象以汨予之正，悦美色以沦予之精。底我邈邈於无见，熙熙於流眄，摇荡於春台，悲凉於秋甸。凝燕壤以情竦，望吴门而变，瞻楚国以永怀，俯齐郊而泣恋。系庶念之为感，皆寸眸之所眩。虽身耽美饰，口欲厚昧，耳欢好音，鼻悦芳气，动予之甚，皆尔之谓。故为我之尢，职尔之由。非尔之怼，而谁之仇乎？”
    目乃忿然而应之曰：“子不闻一人御域，九有承式，理由上正，乱非下忒，故尧俗可封，桀众可殛。彼殊方而异类，犹咸顺乎帝则，统形之主，心为灵府，逆则予舍，顺则予取，嘉祥以之招，悔吝以之聚。故君人者制理於未乱，存道者克念於未散，安有四海分崩，而後伐叛，五情播越，而能贞观者乎？曷不息尔之机，全尔之微？而乃辨之以物我，照之以是非，欣其荣，其辱，畅於有馀，悲於不足，风举□逝，星奔电倏，纷纶鼓舞，以激所欲。既汨其真而混其神，乖天心而悖天均，焉得不溺於造物之景，迷於自然之律哉！故俾予于役，应尔之，既婴斯垢，反以我为咎。嗟乎嗟乎！何弊之有？”
    心乃愀然久焉。复谓目曰：“顾予与尔，谁明其旨？何隐见之隔，而元同若此？既庶物之为患，今将择其所履，相与超尘烦之疆，陟清寂之乡，餐颢气，吸晨光，咀瑶华，漱琼浆。斯将期灵化於羽翼，出□霞而翱翔，上三清，下绝八荒，松乔以结友，偕天地以为常。何毁誉之能及？何取舍之足忘？谅予图以若兹，其告尔以否臧。”
    目曰：“近之矣！犹未为至。若然者，所谓欲静而躁随，辞埃而滓袭，ウ乎反本之用，方邈然而独立。夫希夷之体也，卷之无内，舒之无外，寥廓无涯，杳冥无对。独捐兹而取彼，故得小而遣大，忘息阴以灭影，亦何逃於利害？伊虚室之生白，方道德之所载，绝人谋於未兆，乃天理之自会。故元元挫锐以观妙，文宣废心而用形，轩帝得之於罔象，广成契之於杳冥，颜回坐忘以大通，庄生相天而能精，历众圣以稽德，非智谋之是营，盖水息澜而映澈，尘不止而鉴明，未违世以高举，亦方寸之所宁。故能泊然而常处，感通而斯出，不光而曜，不秘而密。冥始终而谁异？与万物其为一，因而靡得，是以罔失，诚踵武於坦涂，可常保於元吉。若弃中而务表，乃微往而不窒，其故何哉？水积而龙蟠，林丰而兽居，神栖於空洞，道集於元虚，苟不刳其所有，焉能契其所无。非夫忘形静寂，瑕滓镜涤。元关自朗，幽键已辟，曷可度於无累焉？不然，安得驾八景，九霄，睹金阙之煌煌，步紫庭之寥寥，同浩劫之罔极，以万椿为一朝。”予心於是释然於众虑，凝澹於前豫，澄之而徐清，用之而不遽，致谢於目曰：“幸我以善道，宏我以至言，觉我以大梦，启我以重元。我以真阶，纳我以妙门，纵我於广漠之野，游我於无穷之源。既匪群而匪独，亦奚静而奚喧，协至乐之恒，抱真精而永存，遣之而无遣，深之而又深，通乎造化之祖，达乎乾坤之心。使我空欲视於目盲之外，塞将见於元黄之林，睹有而如见空寂，闻韶而若听谷音，与自然而作侣，将无欲以为朋。免驱驰於帝主，保後天之所能，窒欲於未兆，解纷於未扰。忘天壤之为大，忽秋毫之为小。处寂寞而闻和，潜混溟而见晓，应物於循环，含光而闭关，飘风震海，迅雷破山。滔天焚泽，而我自，彼行止与语默，曾何庸思於其间哉！”
    ○守神
