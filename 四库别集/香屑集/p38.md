<!-- { "loadSidebar": true } -->
　　楼上炎天冰雪生山头落日半轮明青袍白马有何意湖水林风相与清语尽还成开口笑谁家巧作断肠声此心炯炯君应识巫峡泠泠非世情
　　楼上【江陵节度新楼成】山头【越王楼歌】青袍【至后】湖水【书堂饮既夜复邀李尚书下马月下】语尽【醉为马坠诸公携酒相看】谁家【吹笛】此心【偪仄行赠毕曜】巫峡【愁】
　　指防银缾索酒尝玉盘锦席高云凉烟绵碧草萋萋长雨裛红蕖冉冉香密叶曾经宿鸾鳯秋风此日洒衣裳百年未见欢娱毕暂醉佳人锦瑟傍
　　指防【少年行】玉盘【章梓州橘亭饯成都窦少尹】烟绵【乐游园歌】雨裛【狂夫】密叶【古柏行】秋风【七月一日题终明府水楼】百年【相逢歌赠严别驾】暂醉【曲江对雨】
　　朱栱浮云细细轻不劳钟鼓报新晴水光风力俱相怯落絮游丝亦有情纵酒欲谋良夜醉系帆何惜片时程合欢却笑千年事遮莫邻鸡下五更
　　朱栱【江陵节度新楼成】不劳【院中晩晴怀西郭茅舍】水光【风雨看舟前落花】落絮【白丝行】纵酒【腊日】系帆【酬郭十五受判官】合欢【陪李七司马皁江上观造竹桥】遮莫【书堂饮既夜复邀李尚书下马】
　　却教江汉客魂消漏泄春光有柳条着处繁华矜是日天涯霜雪霁寒宵至今梦想仍犹在忆昨欢娱常见招心折此时无一寸始知嬴女善吹箫
　　却教【承闻河北诸道节度入朝】漏泄【腊日】着处【清明】天涯【阁夜】至今【忆昔行】忆昨【春日戏题恼郝使君兄】心折【冬至】始知【玉台观】
　　愿吹野水注金杯恐失佳期后命催返照入江翻石壁行云几处傍琴台无边落木萧萧下但见羣鸥日日来不有小舟能荡浆一生襟抱为谁开
　　愿吹【苏端薛复筵简薛华醉歌】恐失【送李八秘书赴杜相公幕】返照【返照】行云【野老】无边【登高】但见【客至】不有【城西陂泛舟】一生【奉侍严大夫】
　　楚女腰肢亦可怜封书寄与泪潺湲萦窻素月垂文练糁径杨花铺白氊碧瓦朱甍照城郭青蛾皓齿在楼船更为后会知何地唤取佳人舞绣筵
　　楚女【清明】封书【因许八寄江宁旻上人】萦牕【湖城东遇孟云卿】糁径【絶句漫兴】碧瓦【越王楼歌】青蛾【城西陂泛舟】更为【送路六侍御还朝】唤取【江畔独步寻花】
　　莫厌伤多酒入唇才倾一盏即醺人明眸皓齿竟何在白水青山空复春磵道余寒歴冰雪柴门空闭锁松筠蜜蜂蝴蝶生情性何异飘飘托此身
　　莫厌【曲江】才倾【拨闷】明眸【哀江头】白水【寄常征居】磵道【题张氏隐居】柴门【崔氏东山草堂】蜜蜂【风雨看舟前落花】何异【燕子来舟中作】











　　香屑集巻十八
　　自题香屑集巻末【十二首】
　　小碎诗篇取次书吟看句句是琼琚王杨卢骆当时体管领春风总不如
　　小碎【元稹小碎】吟看【白居易见尹公亮新诗偶赠絶句】王杨【杜甫戏为六絶句】管领【王建赠薛涛】
　　未媿金銮李谪仙裁霞曵绣一篇篇莫嫌无事闲消日更把前题改数联
　　未媿【徐夤咏冩真】裁霞【方干宋从事】莫嫌【来鹄洞庭隐】更把【郑谷中年】
　　自书自勘不辞劳心路玲珑格调高知叹有唐三百载劣于汉魏近风骚
　　自书【白居易题诗屏风絶句】心路【方干赠美人】知叹【李洞赠徐山人】劣于【杜甫戏为六絶句】
　　甘得贫闲味甚长书家院里徧抄将可怜馔玉烧兰者却笑雕花刻叶忙
　　甘得【韩偓秋深闲兴】书家【花蕋夫人宫词】可怜【释齐已荆门病中】却笑【司空图力疾山下吴邨看杏花】
　　日日成篇字字金酒浓花暖且闲吟诗中得意应千首颇学阴何苦用心
　　日日【方干越中逢孙百篇】酒浓【罗隐寄前户部陆郎中】诗中【姚合寄东都分司白賔客】颇学【杜甫解闷】
　　五色毫端弄逸才绮罗长拥乱书堆比于黄绢词尤妙明媚谁人不看来
　　五色【方干再题路支使南亭】绮罗【鱼机夏日山居】比于【陆龟蒙顾道士弟子乞铭于袭美】明媚【周朴桃花】
　　多少鱼笺冩得成直应天授与诗情阳春唱后应无曲尽是人间第一声
　　多少【刘兼到郡后有寄】直应【陆龟蒙送孙发百篇游天台】阳春【黄滔酬杨学士】尽是【崔涂声】
　　天生旧物不如新裁剪烟花笔下春谁许风流添兴咏酒垆犹记姓黄人
　　天生【温庭筠添声杨柳枝词】裁剪【张乔赠河南诗友】谁许【韩溉竹】酒垆【胡宿感旧】
　　家在松江白浪头黄昏独坐海风秋蜀牋冩出篇篇好减得愁人一夕愁
　　家在【吴融坤维军前寄江南弟兄】黄昏【王昌龄从军行】蜀牋【白居易答李六使君见和忆吴中旧游】减得【殷文圭八月十五夜】
　　黄昏哭向野田春三十功名志未伸采得百花成蜜后不知辛苦为何人
　　黄昏【王建自伤】三十【司空图牓下】采得【罗隐蜂】不知【高骈太公庙】
　　捣麝成尘香不灭蟾光一百度曾圆此生只是偿诗债留与工师播筦弦
　　捣麝【温庭筠达摩支曲】蟾光【刘兼送文英大师】此生【司空图白菊杂书】留与【汤悦奉和送邓王牧宣城】
　　总向红牋冩自随嘲花咏水赠蛾眉春风犹自疑联句未有侬家一首诗
　　总向【元稹寄旧诗与薛涛】嘲花【白居易仙亭同诸客醉作】春风【李商隐过招国李家南园】未有【薛能柳枝词】
　　香屑集巻末
