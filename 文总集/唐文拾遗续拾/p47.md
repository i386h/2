<!-- { "loadSidebar": true } -->
    江外唯湖州最卑下。今年诸州水，并凑此州入太湖，田苗非常没溺。赖刘尚书与拯，以此人心差安。不然，仅不可安耳。真卿白。（同上）
    ○草篆帖
    真卿自南朝来，上祖多以草隶篆籀为当代所称，及至小子，斯道大丧。但曾见张旭长史，颇示少糟粕，自恨无分，遂不能佳耳。真卿白。（同上）

    ●卷二十
    ☆颜真卿（二）
    ○元陵仪注
    ◎初丧复
    将复於太极殿内，高品五人皆常服，以大行皇帝衮冕服左荷之，升自前东溜；当屋履危，北面西上，三呼而止，以衣投於前，承之以箧，自阼阶入，以覆大行皇帝之上。复者彻殿西北扉，降自後西ニ。其复衣不以袭敛，浴则去之。既复，乃设御床於殿内楹间，去脚，舒单簟，置枕。迁大行皇帝於床，南首，以衣覆体，去死衣。楔齿用角四，缀足以燕几，校在南。其殿内东西哭位，嗣皇帝以下舒草荐焉。奠用酒脯醢，器用吉器，如常仪。
    其告丧之礼：使至所在，集州县官及僧道、将吏、百姓等於州府门外，并素服，各以其方向京师重行序立。百姓在左，僧道在右；男子居前，妇人居後。立讫，使者立於官长之右，告云：“上天降祸，大行皇帝今月某日奄弃万国。”刺史以下抚膺哭踊，尽哀。止哭，使者又告云：“大行皇帝有遗诏。”遂宣诏，讫，刺史以下又哭，十五举声。使者又告：“皇帝伏准遗诏，以今月某日即位。”刺史以下再拜称万岁者三。百姓及州县佐史朝夕巷哭，各十五举声。三日释服。节度、观察团练使、刺史并斩缞绖杖，诸文武官吏服斩缞，无绖杖。大小祥、释服，并准遗诏。其有敕书，使者宣告如常礼。（《通典》八十三）
    ◎沐浴
    将沐浴，内有司为殳於殿西廊下，累块为灶，东面，以俟煮。沐浴新盆盘瓶鬲皆濯之，陈於西阶下。掘坎於西阶之西，陈明衣裳於其侧。帛巾一，方尺八寸；沐巾二，浴巾四，皆用帛练。栉及浴衣各实於箧。将沐浴，内掌事者奉米潘及汤，各盛以瓮，并沐盘升自西阶，授沐者以入。嗣皇帝、妃、公主等悉出帷外。嗣皇帝以下在殿束楹间，北面西上；内命妇以下在殿西间，北面东上；俱立哭。既沐而栉。将浴，内执事者六人抗衾，御者四人浴拭以巾，扌臣用浴衣。设床於大行东，衽下莞，席上簟。浴者举大行，易床设枕，理其须发，断爪，盛於小囊，大敛即内於棺中也。著明衣裳，以方巾覆面，以大敛之衾覆之。内外入，就位哭。
    ◎含
    内有司奉盘水升堂，嗣皇帝出，盥手於帷外，洗玉若贝，实笄，执以入，西向坐，发巾彻枕，奠玉贝於□之右，大臣一人亲纳粱饭，次含玉。既含讫，嗣皇帝复位。执服者陈袭衣十二称，实以箱筐，承以席。去巾加面衣讫，设充耳，著握手及手衣，纳舄，乃袭。既袭，覆以大敛之衾。乃开帷，内外俱入，复位哭。
    ◎小敛
    将小敛，内外各随职备办，尚食先具太牢之馔。厥明而小敛。於敛前三刻，侍中版奏请中严，御府令设小敛床於大行西，南首，枕席备焉，加以幄帷，周以素帷。主衣先率所司陈小敛之衣十九称，及绞衾於殿中间之东席上，南领西上。小敛前二刻，开宫殿诸门，诸卫各勒所部，仗卫如常式。设百官位次，及二王後、三恪等位。又设内外命妇等拜哭位。小敛前一刻，侍中奏外办，礼仪使引嗣皇帝及皇子等，扶引各即位次，从临者哭。内谒者引诸王等进就位，百官亦入就位。执礼者称哭，在位者皆哭。侍御小臣升殿，先布衣於绞上，乃迁於衣上，举衾而敛，以次加衣十九称毕，乃结绞而衾焉。近侍扶嗣皇帝哭，进，跪冯大行，兴，哭踊无数，扶引还次。（以上《通典》八十四）
    ◎小敛奠
    尚食奉馔入，列於殿东。太常博士引司徒省馔，省讫，奉馔升设於大行东。斋郎取爵於篚，受酒爵，跪奠，兴。嗣皇帝以下哭踊如初。诸行事者应退者降退，奉礼郎称止，谒者引诸王还内省。礼仪使奏嗣皇帝哭止，近侍扶引退便次。内外侍临者，代哭不绝声。百官退位如常式。
    ◎大敛
    其日大敛前三刻，侍中版奏请中严，内外皆哭。御府先设大敛床於大行皇帝西，南首，枕席帏帐如初。所司先陈大敛之衣百二十称，及绞纟今衾，并六玉於殿两楹之东席上，南领西上。衣必朝祭及五时正服。前二刻，开宫殿诸门，诸卫各勒所部，陈设如常仪。设皇帝位於殿东间，西向。前一刻，引诸王以下就位，皇弟於皇帝位东稍北，西向南上；皇子於皇弟之东，亦南上；皇叔在皇帝位北稍西，南向西上；皇叔祖次皇叔之东；皇从父兄弟在皇子北稍东，南上；诸公主、大长公主、长公主以下，并於西间北牖下，西上。通事舍人引百寮并入，依班序立。侍中版奏外办，内高品扶皇帝就位立定，典仪曰再拜，礼仪使奏请再拜，皇帝哭踊再拜，在位者皆哭踊再拜，十五举声。礼仪使奏请止哭。内外皆止哭。内高品扶皇帝就次，诸王公主以下百寮各就次。中官内官掌事者皆盥讫，升敛，如小敛次加衣毕，乃以组连珪、璋、璧、琮、琥、璜六玉而加焉。所司以梓宫龙輴绋等人陈於殿西阶下。至时司空引梓宫升自西阶，置於大行皇帝西，南首。加七星版於梓宫内，其合施於版下者，并先置之，乃加席褥於版上。以黄帛裹施仰甍，画日月星辰龙龟之属，施於盖。陈衣及六玉敛讫，中官掌事者奉大行皇帝即梓宫内。所由先以白素版书应入梓宫内，一物以上称名进入梓宫，然後加盖。事毕，覆以夷衾。
    ◎大敛奠
    皇帝至位哭，内外皆就位哭。太祝酌酒进授，皇帝执爵进奠於馔前，少退。礼仪使奏请止哭，内外皆止哭。大祝跪读祝文曰：“维某年月日，子哀子嗣皇帝臣某，敢昭告於考大行皇帝，日月遄速，奄及大敛，攀号擗踊，五内屠裂。谨以一元大武，柔毛刚鬣，明粢芗合，芗萁嘉蔬，嘉荐醴齐，尚飨！”读讫，皇帝再拜哭踊，在位者皆再拜哭踊，十五举声，礼仪使奏止哭，左右高品扶皇帝还次，诸王公主以下各还次，百寮序出。（以上《通典》八十五）
    ◎设铭旌悬重
    大敛讫，所司设太常，画日月，十有二斿，杠九仞，斿委地。大敛之後，分置殿庭之两阶。又设铭旌，以绛，广充幅，长二丈九尺，题曰：“某尊号皇帝之柩。”立於殿下。
    设重於殿庭近西南。其制，先刊凿木长丈二尺，横者半之。取沐之米为粥，盛以八鬲，幂以疏布，悬於重内横木上。以苇席北向屈两端交於上，缀以竹篾。（《通典》八十四）
    ◎殡
    既大敛，内所由执龙辐右左綍，引梓宫就西间。将监引所由并柏等升自西阶。所由设熬黍稷，盛以八筐，加鱼腊等，於龙輴侧南北各一筐，东西各三筐。设讫，於西面垒之。先以绣黼覆梓宫，又张帟三重，更以柏木，方尺，长六尺，题奏为四阿屋，以白泥四面涂之。赞事讫，所司设灵幄於赞宫东，东向，施几案服御如常仪。侍臣捧衰裳冠绖杖，盛以箱，就次进。皇帝服讫，诸王、公主以下及百寮亦各服其服。光禄卿率斋郎捧馔入，礼仪使引升。陈设讫，礼仪使就位，奉引皇帝至位哭，内外皆就位哭。
    ◎将葬筮宅
    既定陵地，择地，使就其所卜筮之。将卜，使者吉服。掌事者先设使以下次於陵地东南。使者至陵地，待於次。太常卿莅卜，服祭服。祝及卜师、筮师，凡行事者皆吉服。掌事者布筮席於元宫位南，北向西上。赞者引莅卜者及太祝立於筮席西南，东向南上。卜师立於太祝南，东面北上。赞者引使者诣卜筮席南十五步许，当元宫位北向立，赞者立於使者之左，少南，俱北向立定。赞者少进，东面称事具，退复位。莅卜者进，立於使者东北，西面。卜师抱龟，筮师开<韦卖>出策，兼执之，执<韦卖>以击策，进立於莅卜者前，东面南上。莅卜者命曰：“维某年月朔日，子哀子嗣皇帝某，谨遣某官某乙，奉为考大行皇帝度兹陵兆，无有後艰？”卜师筮师俱曰：“诺。”遂述命於右旋就席北坐。命龟曰：“假尔泰龟有常。”命筮曰：“假尔泰筮有常。”遂卜筮，讫，兴，各以龟筮东面占曰从，还本位。赞者进使者之左，东面称礼毕。赞者遂引使者退，立於东南隅，西面。若不从，又择地卜筮如初仪。
    ◎启殡朝庙
    启前十日，皇帝不坐以过山陵。前启一日，门下省奏：“某日某时，启太极殿赞宫。”启日之晨，奉礼郎设御位於太极殿之东间，当帷门，西向。诸王位在後，以南为上。典仪设酅公、介公、皇亲、诸亲、文武九品以上及前资常参官、都督、刺史版位於太极殿东庭。又设蕃客，酋长位於承天门外之西，僧道位於承天门外之东，并以北为上。左右金吾与诸军计会，量抽队仗，随便设禁。
    其日质明，皇帝服初衰绖杖，入就位，晨哭。诸王具缞绖去杖，入就位，晨哭。酅公、介公、皇亲、诸亲等及文武九品以上，各服初丧服，去杖，入就位哭。大长公主、长公主、公主、郡县主等，亦缞服入就内位哭。中官皆布巾丧服，侍卫晨哭，并再拜，退位。通事舍人引蕃客、酋长及僧道分立於承天门外之位。启前二刻内，所由设奠席及香烛於帷门之外。奉礼郎设垒洗於东阶下西南，北向，垒水在洗东，篚在洗西，南肆。设太尉版位於东南，西向。设司空位於太尉位之南，少退；礼生一人执拂梓宫之巾，陪其後。设礼仪使位於太尉之北，少退，礼官等陪後。设监祭使位於礼仪使之下。光禄卿具太牢之馔，俟於东阶下。又於馔上设樽坫位於奠席东南，北向，加酌幂。礼仪使立於樽坫东，御史立於樽坫西，太祝、奉礼郎立於樽坫南为位。礼官在礼仪使後。
