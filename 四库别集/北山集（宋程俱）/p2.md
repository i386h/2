<!-- { "loadSidebar": true } -->
　　老乌作巢一何拙柳条垂丝今秃缺衔枝复堕苦饶舌编条作巢枝错节老乌柳好汝勿伤藏乌待得春叶长安巢令汝着哺母宻叶更能庇风雨【斋前数柳树为老乌取新条作巢几尽】
　　黄雀黄雀飞相逐相呼门前啄遗粟啄粟饱即休有人挟箒扫泥待作粥【数日门外输苗遗粒狼戾黄雀喧集贫家小儿争扫去谓之扫泥米】鹤唳固有似云何啄泥取蚯蚓蚯蚓食泉曾不恶防防蜿蜒尤不忍何如忍饥向芝田腥涎溷尔不得飞上天【畜一鹤颇食腥秽可厌】
　　乌啼未必恶麾去恨不早鹊噪两耳聋主人亦言好安知一喙鸣喜戚自颠倒朝来羣鹊噪不巳童稚无知助吾喜羣鹊自与乌争巢慎勿喜欢真误尔【斋前羣鹊时噪】
　　谢人惠砚
　　帝鸿墨海世不见近爱端溪青紫砚溪流见底寒且清光凝浅绀渊之精斧柯千古遗仙局云暗半山含紫玉割云镵玉巧如神龙尾铜台可奴仆君来自南数十里不载珠玑似薏苡芊芊溪草裹石砚文字之祥直送喜明牕大几墨花春炉山吐兰千穗云虚中含黙静相对那复草惊世人【刘禹锡有端溪石砚人间重赠我应知正草之句】
　　穹窿葬事囘邑有感
　　生别万里余防面终有期死别不转眸一朝千古非白日光在天阴閟泉扉盈盈闺中秀土化成枯骴冠笄共甘苦谓见素髪垂那知死生变不待桑荫移室有病时菌箧有嫁时衣了了眼中事闲妆静容仪垂杨手曾折为我当春稀迅流无回波落英无还枝空房閴无迹新坟草离离伤心北门道同来不同归
　　游华藏此君亭
　　山空木叶脱霜露日巳寒萧萧岁寒子劲气不可干下庇秋草根上栖众鸟安烟掠梢云汉过者仰首观云何九衢罅有此五亩寛况当秪洹舍永谢翦伐叹髙人名此君千载莫敢刋岂同渭川封肯污秦氏官鹓鶵未来食螟螣或见残【今年江淮飞蝗至食竹叶一空】终然保常撡特立良独难我疑卞忠贞铁石肺肝遗骸寄此地藏碧留余丹精诚入毛髪化此千琅玕见之发三叹临风肃衣冠
　　独游保宁凤凰台
　　饥鸮吓腐鼠鸣鸟久不闻一登凤凰台目送苍梧云山川丽晚日氲氲发余薰览此万里辉振我衣上尘前瞻翠囘环极望天无垠低昻石盘踞佳气或未湮山防指楼观青骨今尚神驰烟谢逋客三径久巳榛长松眇如荠下有髙世人斯人不可作此道日以新囘睇白鹭洲长江泻沄沄遥岑出澹碧不辨楚与秦【淮西在江左时苻秦地也】我行适淮西出处难重陈岂无覉旅叹乃有山水因兹游颇幽独作伴影与身宁辞足力尽聊使眉头伸凭虚黙自计逝将祈孔賔寄声华阳老异日期相亲
　　过刘姓园居【甲申】
　　负郭三顷稻并田五亩园人生如此足安用华其轩亲戚居南陌交游在东村有酒辄共醉倾输见情言三径杂桃李九畦莳兰荪黄柑百头奴碧梧万支孙山供景无尽石映溪不浑桑麻中馈任布刈隣翁论下以活妻孥上以奉清温时从赤松子亦访吴市门嗟我抱此志十年若朝昏家山眇天末松菊岂复存兹园临官道坐笑车马奔前山复场圃疏筑随防墩我来适春秾乱眼红青纷怳然动乡思梦寄东飞云
　　宿海防寺
　　万杉堆青没山骨云埋七峯时出没飞泉拂石防哀湍下有万古蛟龙窟藏头睡熟呼不起地坼三年蝗蝻出千山脉理渍清甘一罅涓涓流石液同游况与惠询辈【许主簿逺首座】纳屐振衣何勃窣大门当前新筑道跨水曲栏欹突兀舂鸣轣辘趂朝炊水甽悬流机械发搘笻对此自三叹抱瓮老人长搰搰却坐幽堂忽浩歌囘首已失西山日
　　山谷寺【初梁白虎先生请以为观志公飞锡先之遂为僧寺今有飞锡泉今灵仙白鹿所基也常苦无水而山谷独有余寺有太宗真宗仁宗三圣御书岁度僧七人】
　　竺法暨华土止传骨与书金仙屹不动坐使四海趋山川第一胜尽为佛者居葱葱灊之谷蛟鸾盘纡一为飞锡先方士囘云车顾盼榛楚地翚檐涌层虚英灵防泉脉饮此白足徒当年盖国众莫挽碧眼奴传衣到三叶此地滋焦枯异气生杰阁宸奎动天枢神龙尽倾向寳此明月珠三圣陟帝所云章久宁渝余霑及婆塞岁复六七夫堂中老沙门古态几皇胥定知黄龙窟不着防额鱼【长老嗣黄龙南】门开两山峡萃然七浮图沙步对石麓溪流清且徐危甍隐深樾间见碧与朱【寺前隔溪山上有亭林间】朝来雨脚断云气尚巻舒悬知磴道滑一水不复逾州家有造诣上马及未晡
　　石牛洞【山上有左慈丹井洞有荆公题】
　　阳城山头遽如许金华山中呼不去痴牛赤脚堕天河共向空山饱烟雾阿瞒安知眇道士丹井至今存故处琤淙万古穿石断峡束奔流閙山坞嵬峩上郁千仭势洞下坡陁无块土文公古句惊旧观拂拭苍莓増媚妩亦欲磨崖放楚狂归迹正恐山神怒
　　望九华【舩发大云仓五十里许顾江南诸山廻环掩映嶂复峦重中有数峯竒爽特异一见即知其为九华峯也问蒿人果然因知褚季野于广坐中识孟万年正应如此作诗一首】
　　巻帘坐对江南山掠眼送青来亹亹云泉肺肠乆厌饫挂颊悠然聊复尔竒峯逺澹忽四五爽秀骎骎逼牕几峦重嶂复饶云烟望中掩冉凝青紫平生九华盛名下一见定知真是矣非闗目力覩天奥正觉羣山如聚米好人好人有髙韵不独江州孟公子直縁佳处无仕迳落莫道边同苦李大是忘年耐乆交藜杖青鞵结终始
　　谿行叹
　　潾潾石间流落落滩下石相因成悍崄日夜更拒激化为百雷车转入千丈碧推舟上磊砢尽日不寻尺我行三伏中正自澁如棘于时乆不雨阳炎【去】剧炊炙谿流仅如线但见沙渚赤逶迤呼虵港百步涉重碛迢迢神亭濑奡荡无遗力此身诚不赀此日良足惜胡为弃分阴尽室寄囏阨长謡飞仙章忼慨三叹息
　　山中对酒【乙酉】
　　秋容澹青山爽秀雨皆足清溪照千仭空翠疑可掬何年顾兎窟桂子堕山腹老香散深林屑玉缀黄粟朝来客衣动一叶下空谷客心如棼丝日月共烦促胸中尚磊块陶冩赖新渌要当酒千钟浇我愁万斛顾有独醒人翛然倚枯木
　　二月二日富阳城东
　　闭门三日坐听雨不知春光巳如许桃李弄晴成艳笑秾李怯风犹半吐当年赤白桃李花恨无佳人絶代歌无事对花岂易得有酒不饮将如何
　　一春何许最佳处柳色初匀思杀人风揉雨练不可触明绿映空顔色新旧雨来时花未齐今雨一过花团枝明朝试踏城西路巳复可怜枝上稀
　　桐庐道中书事
　　一星熠熠初尚微俄顷满天如灼溪流黯黮四山黑怒芒当空唯太白举头仰书天漫漫飞星纵横絶河汉新月未髙不可见终夜起坐发三叹
　　题张大丞明园亭
　　京华真陆海声利之所阛向来山林士往往去不还濡足未肯巳没身何足叹张侯翰林客金着朝班生平用一指谈笑起废残纷纷多卢子名誉莫敢攀五十未云老幡然归故山归来谢奔走治此五亩园养树如养生斤斧不浪干医花如医疾察标见其源【花谱有医花法】上有十围木蓊然午阴寛下有百步荷红鲜映清澜爽气日多佳西山挂檐端安能九衢内髀肉磨鞯鞍我今坐奇穷进退坎井间违已恨纡辔长饥思抱闗当时彭泽令四壁唯瓢箪折腰未为辱径去曾无难而我亦何者栖栖犹强顔
　　送崔闲归庐山四首
　　白露下脩竹当牕作秋声冷然拂商客子中夜惊振衣一长啸下濑如飞星昔者去草堂新松荫轩荣别来今十年霜华着青青想见溜雨姿森苍舞蛟鲸归与当及健羇栖亦何营
　　琅琊山中水韵入三尺桐琅然醉翁撡发自玉涧翁流泉不成音冩寄十二宫醉翁不可见妙语聊形容尝闻三峡泉上与天汉通请君记余响相彼玉佩风此声倘可继那复有此公
　　论世得师友陶公乃其人清游入梦寐庐山真夙因迩来二十年浪染衣上尘陶公已去久歘如空中云庐山如髙士可望不可亲坐想虎溪路闻钟动防颦永懐炉峯顶飞烟发朝曛羡子归故隐兹焉毕其身吾意久规往当从君问津
　　吾友胡少汲结庐皖公城灊山有小隐背负紫翠屏前临一溪水可以濯我缨欲分青山半留我谷口耕信美非吾鄊翩然遂宵征闻君草堂处亦复占地灵虚檐倚苍崖下有玉涧鸣乐哉不可到因君懐友生
　　黄鲁直有食甘念慈母衣绽懐孟光之句用为韵作五作以寄旅懐
　　据梧不必席裹趼不必舄饥来太仓陈饱胜列鼎食愿言伏嵁岩保此稼穑甘正使能巳百宁当笼暮三凋林如白色变不可染招提据木末清澟絶浮念俯窥羣啄鸡仰见乌哺儿敛手不敢吓无为伤彼慈吴山视诸山耸秀若诸母上有一段云使我屡囘首瀫水向浙水凉飊生逺漪中有一双鲤为传我所思髙堂有华髪游子行当归归欤不可缓霜露沾人衣
　　棼丝不可经百结不可绽吾今成放浪岂复事编简羁游无好懐坐看西日頺壮心正不已亦复何为哉伯鸾未山栖俯首愧贤孟一朝相告语矫首谢三聘谢公卧东山故有经纶兴夫人劝之仕拥鼻作伧咏终然为时须起揽晋国柄古人重行藏二士聿有光吾志属有在姑安此糟糠
　　有美一人
　　有美一人在昭君藕丝为衣兰作裙君初顾言淑且真直欲载以黄金轮人心变化如浮云明妆觉暗笑作颦何当还之承华茵令君宴寝凝清芬
　　有美一人在烟汀朱顔朝涤玉壶冰素手暮理朱丝绳语言窕丹凤鸣坐持纨扇睇秋萤何当还之翡翠屏为君把镜整衿缨
　　有美一人在南浦月明采珠光照渚瑶衣被体金索缕独抱幽寒沬烟雨何当置之白玉宇为君歌阳春激楚【有美一人在南国以下四首亡时邹志完在昭州曾子开在汀州陈莹中在合浦】
　　辨师鼓琴
　　上人芒屦麻为衣常脩如幻三摩提但依三业作供养坐见八徳金沙池是中寳网间行树防妙音出难思惟师从定观【去】起奋迅写之三尺桐与丝枯桐然若空谷人倚绳床支槁木枯桐枯木静相向中有世间无尽曲曲中有曲非宫商及门但觉声琅琅罢琴一笑各挥手庭树防风清夜凉
　　山中秋夜【丙戌】
　　夜气挟秋至飔然出户庭空山荅清漏客梦忽以醒林梢月未堕流光委疎冷露湿山桂寒蕤动幽馨整衣坐蒲团破屋呈稀星我生本无涯寒暑饱所经以彼泡电境劳此草木形吾犹昔人耳不与寒暑并蘧然返初枕人境已两冥
　　赋长兴钱圃翁诗
　　学书要不成学圃苦不早向来执防郎何似于陵老我无拏云意所念在一饱闭门种芜菁抱瓮泽枯槁荒畦裁一席啮嚼到春草颇闻长兴翁八十顔色好城西有寛闲终岁常却扫安得五亩园如翁一生了
　　秀州沈珪漆烟最善持叶翰林诗来求余诗为作一首
　　白头柱史寥阳居浮提龙检封金壶千金寳液出方外洒作三元云篆书至今道徳五千字一一破闇如明珠安知此老天地祖聊遣二化为诙娱华亭老工入吴市戏以淳漆滋松腴壁中蝌斗何足道勒崇正欲遵河图故令墨客从毛颖玉堂伴直隣清都如椽之笔吐光焰赓歌纪瑞无时无却分圭璧到蓬户寂漠著书怜腐儒【汉光武览河图议封禅初欲以漆书玉牒云】
　　吴下去冬不寒春不雨人以为病城中火灾相仍自十二月至今凡八九发雍熙佛寺灾势尤甚闾里讹言相惊往往徙货泉载家具日为避火计二月乙巳郡守以承天佛寺慧感神像供府第为佛事禳祷是日雨明日雪丁未又大雪农事有初火怪庶或熄人心稍安作诗记其事
