<!-- { "loadSidebar": true } -->
　　开巻数行疑以为文徴仲正德间书以后结法稍不类然不敢断为鲜于伯机笔也伯机行草颇纵而有骨然不能尽除河朔气此书极有风度结字似疎而实密波拂之际姿媚横生比之他笔犹更楚楚跋尾困学翁为去矜书去矜字必仁伯机子也盖用右军与子敬例伯机卒时年四十六其称困学翁亦以去矜故云
　　赵吴兴诗迹
　　赵吴兴诗落句云梅花心似铁此老恐未渠能尔然阅其句法之遒徤与结笔之劲挺恐不如也陈生强我题真佛头抛粪赧然久之
　　吴兴擘窠行草遒逸飞动似米颠而骨胜之然不可更过过则班彦功矣落句云白鸟忽飞来青天一片云殊称是
　　元名人墨迹
　　右元名人墨迹余后先所遴凡二十五纸拟以配宋贤者其人稍不敌其书法不啻如之聊为叙次如左赵孟頫字子昂吴兴人以荐累官翰林学士承防赠江浙行省平章魏国公諡文敏公于八法无所不精诣而尺牍尤举举得二王三昧此书虽造次亦自有风度不可及也书辞谓年已耳顺又云有召命使臣在门当是皇庆癸丑以集贤讲学上冢归召为翰林讲学耳雪庵者僧也溥光其名元晖其字李其俗姓累拜昭文馆大学士赐号悟大师善擘窠正书元时宫殿榜署皆其笔此纸乃与门雏者故草草耳然亦自有诚悬骨内所云太后临冩五台碑文名额此亦一证鲜于西溪者名枢字伯机西溪其号也又号困学氏渔阳人以太常典簿终此一词藁耳而陈枢者藏之二十年而又记之书法遒美不可言正与余藏髙亭岩记诗同一结搆邓文原字善之锦州人徙家钱唐累官翰林侍讲学士出为湖南亷访使赠浙江行省参政諡文肃公书名雁行吴兴而不及也此一札乃报人志墓者独遒逸可爱胡长孺字汲仲婺人博学而贫耿介自命赵文敏极重之仕不显以长山盐司丞卒戴表元字帅初庆元人以文行称为信州教授归两用翰林修撰集贤博士召不起二君不忝文学隐逸者流所题皆范文正伯夷颂诗语平平正得伯平而已库库字子山喀尔氏累官学士承旨提调宣文阁崇文馆后以江浙平章召天子且倚以相而遽卒然仅赐银五镒以葬而赠諡皆不及不可晓也史称其得晋人笔意单牍片纸人争宝之书家者流至引以抗衡吴兴而此跋殊草草不称虞集字伯生蜀人以荐累官奎章阁侍书学士赠江西行省参政仁寿郡公諡文靖此诗乃贻白云闲公者自称无住庵主计其时目且矣而老笔纷披可念掲傒斯字曼硕富州人累官奎章阁供奉学士以侍讲学士总三史卒年七十二赠豫章郡公諡文安史称其文严整简当诗尤清丽善正行书今此送逺上人序于书法文体见一斑而浮屠语则未也顾安字定之仕为泉州路总管府判官善墨竹有与可风此札与天啓僧者行笔亦圆熟吾衍字子行太末人游寓钱塘好古博学负气尤精篆籀理自谓出李阳氷徐骑省上偶以微絓自恨沈死宋承旨濂尝传之此五诗仅去俗以书法拥尰不称令人兴索乔篑成字仲山攷元史皆不载仅见之右军干呕帖朱巨川告跋书法不能佳而攷据颇精洽据此诗尾谓早嵗苦吏事丛脞不为诗当亦是一州邑官也张伯淳字师道杭之崇德人举童子科再举进士累迁翰林侍讲学士其书所谓序乃送一校官者结法美而圆亦名笔也杜本字伯原清江人博学工文能缮性人主徴之不起数赐金币上尊最后以翰林待制召竟不起学者皆称清碧先生余尝见其一碑书极清丽似吴兴第少弱耳致此札乃不甚离俗李简字士廉庐陵人移居吾昆山不仕能工诗尤精于堪舆家言此诗虽不佳而小涉禅理后有和韵名植者不知何许人也张天雨即伯雨也师吴闲闲度为道士自号贞居又号句曲外史善诗及书书尤遒劲有风骨重虞掲诸公间此札多言雅事楚楚可念汪泽民字叔志婺源人累官礼部尚书致仕贼破宣州不屈死之赠浙江行省左丞谯郡公諡文节台哈布哈字兼善巴约特氏举其榜第一人以翰林侍读学士出为江东道宣慰使都元帅台州路逹噜噶齐死庆元方氏难赠浙江行省平章魏国公諡忠节以工篆隶名二公所题亦伯夷颂读其辞其能仗节死义不偶也郑元祐字明德浙之遂昌人仕至浙江儒学提举此君以右手脱骱任左第书法润而有度无左一笔伯温者周伯琦字饶人也以崇文太监出为陜西行台廉访使晋江南行省左丞治吴见縻张士诚不能死髙皇帝薄其罪得老牖下幸也伯温精篆籕古其所书九日诗似是流寓笔杨维祯字廉夫防稽人号铁史又号铁篴道人博学豪诗歌自谓不减晋氏风流仕元为浙江儒学提举髙帝召修胜朝史不受官归以老死此赠冩真陈伯玉歌歌与诗豪纵之气可掬二君声实不相下晩而薫莸故不必盖棺也郳瓉即倪瓉字元镇无锡人别号云林居士又自称懒瓉至国朝始卒君以画名世而书亦得大令法此诗颇能去俗饶介字介之番阳人号华盖山樵自翰林应奉佥江浙廉访张氏承制以为淮南行省参政颇用事诸文士趣之入明以不良死此札清丽流放览之洒然王防字叔明号黄鹤山樵赵吴兴甥所谓承平公子有故态文敏外孙多异书者是也洪武初起家泰安州守坐法死叔明以画重胜朝号四大家而书亦遒骏此尺牍家人语故佳其外又有陆绪者不得其人以词翰故留之元自赵文敏倡临池一时士大夫慕习其学是二十五人即不以书名者书靡不合作即强半以诗文名诗文多不成语真足忾叹嗟夫安得令文敏伯机子山辈不必书已作而尽冩马致逺王实夫郑德辉关汉卿搊语虽雅郑不伦亦足表氊裘之盛为一时快哉
　　虞伯生赐碑賛
　　道园先生正书八分俱入能品此巻为柯九思博士作赐碑賛用笔若草草而中自遒劲有古挑截法其文辞尤雅净可诵虽然令舜华一经意亦自到也【王舜华求跋似是其笔故云】
　　虞道园诗
　　道园先生书法可甲乙库库赵此书笔虽遒而结法小疎诗语亦不任经意独结尾使事押韵皆狙骏可喜耳
　　虞贯二学士诗迹
　　右奎章阁侍书学士虞集伯生翰林侍讲学士贯云石海涯墨迹合一巻云石西域人其文不能如伯生而材器磊落志行卓诡亦一代竒品也伯生诗起语颔聨殊不类生平唯一结稍疎俊耳书亦称是云石四时宫词差温丽可咏纵书渇笔苍然而皆不免幽燕气所谓康昆仑琵琶手也须叚师印证之乃得一净洗
　　柯敬仲十九首
　　柯丹丘敬仲于四体八法俱能起雅去俗此以古书古选宜其合作也十九首中多叹荣华之不久人命之难期敬仲始受知人主司书画考功晩途肮脏流落江左盖于篇中有深慨焉是以波拂虽古雅而不无圉圉意昔人谓右军书告誓则情怫郁柯生殆近之矣
　　张伯雨书诸公赠言
　　昔怀素师有自叙帖与梦英石刻皆诸名士大夫诗今句曲外史复手録松雪道园海粟诸公尺牍岂方袍鹤氅人例不能忘一切有为迹耶第此稿纸不经意而结法极遒俊得晋诸贤意留之后人作山家清翫乃佳耳
　　赵吴兴真草千文后
　　永禅师书真草千文后先散施江左僧寺盖千余年而余于防稽董文玉侍郎家覩八百本中之一本自恨此生如值阿閦国一见不再见今年在敬美弟处获覩赵吴兴此纸所谓焕如神明顿还旧观者非耶其结法遒圆润工力悉敌而波磔之际往往锋铩中发异趣酸馅之气为之一洗跋尾皆国初名士如宋承防父子王待制胡山长苏太史吴殿学名腕中有眼者然不肯作仆此狂语仆老矣后必有以为知言者
　　俞和张伯雨真迹
　　紫芝生俞和书法秀润圆熟真得吴兴三昩不敢谓之出蓝要亦在堂室之间若句曲外史张伯雨不拘拘八法而遒挺有生气要不可以方内目之此巻紫芝所临乐毅论当令楚王大惊其抵掌故不至婢作夫人也句曲游天平山记及八絶句皆吴中胜事尤可披赏此书本作深山道士观或进以散僧入圣纯甫谓为何如
　　杨铁崖真迹
　　杨廉夫作湘竹龙吟辞赠老伶杜清清盖出所藏鹧鸪文箫寿杨而侑以其伎又命小娃歌杨所作铁龙引倚而和之故赋此为赠题云老铁醉笔末又有冯以黙七言律邵思文长歌不知名竹西者絶句其结法小异而墨色正同疑皆即席之和也余谓老銕心肠如銕腕如防正为小娃一歌软却耳彼老伶手三尺竹何能动之然味其调要须铜将军銕拍板乃称耳又岂区区小娃所能按也
　　明唐宋二子墨迹
　　唐应奉文笔在金华二太史雁行而不以书名今所书山隂樵者叙极端劲有顔平原朱巨川告体宋南宫今及章草三纸皆古论书三昧语其结法从力命表出师颂来入眼若疎野而实秀密筋骨横溢要不可以蹊迳求之嘉则跌宕墨池四十年不离豫章一步今得此当轶尘而奔矣其善有之勿谓齐中少年所掩也
　　宋克书张良史笔意
　　宋仲温作今多间以章草然未有如此巻者结法极精而波法又甚秀逸令人有溢目趣吴文定王文恪二公跋尤更朗朗特以余家藏张长史笔意善本校之中间大有漏误如使知是道落一是字岂得任感戴衍一得字从行误作促行其谓误作谓其书之未能误作求能末以成画误作成书及后巧谓布置称谓大小二条总论一篇皆不録盖胜国时此书行世甚少仲温似未见全本故漏误因之以吴王二公之博雅而不能辨何也友人俞仲蔚于书法尤妙因托令补之而为拈出所以不然后有董黄伯思纷纷置喙矣
　　吴中诸帖
　　右吴文定公寛一纸歌行古选各一纸仿眉山太欹斜当令长公见之攅睂耳祝京兆允明文待诏徴明各二纸王徴士宠一纸皆尺牍京兆最草草而最有致陈太学道复二纸其后一纸楷书行题名不辨为道复也乃知此君晩退耳今辍以赠张长舆而题其后长舆日临池不知小可得力否
　　损本三君法书
　　前一纸为天全先生送景寅参政聨句三十韵行体遒美杂有褚米法跋尾始自放天真烂然而至后一纸水龙吟慢则筋骨姿态种种横逸或锋利若错刀或虬健如铁丝最合作书也又范庵先生钱塘三律纵笔自喜神采奕奕射人此翁极诮人奴书而亦不免有豫章吴兴意然至曩时所谓院体一扫尽之又西涯先生杨子洞庭二律为陆水村公书未及毕而以酒至解是时陆尚为御史未几先生大拜陆遂不敢请而跋其事跋今在名贤遗墨中余后先四得之合为一巻以便批览盖天全西涯二公名位相敌而范庵以风节翺翔其间不肯下一当合也天全书固自有飞动势二公尚法而此特纵遂皆为生平极意笔二当合也为诗三为词一而首皆缺有二字者有二韵者有小半阕者三当合也夜光之璧不以损而减朗况予所得皆照乘者哉因题之曰损本三君法书
　　李西涯诗
　　李西涯先生最得意此岳阳楼二律故辄为人书之而书笔亦遒逸横放可喜虽然谁能为防悔此二障也
　　诸贤杂墨
　　此巻乃李范庵先生家藏物内有李文正公吴文定公各二纸张东海沈石田各一纸皆尺牍之与先生者祝枝山一纸尺牍文衡山二纸一诗一尺牍都南濠二纸俱诗则与先生之子元复者又先生与子家书一纸按文定后二纸皆及亡友周原已身后事详恳隐恻至不忍读范庵先生与子所谓诸事便当如我死一贫正不要人知读之令人悚然前辈风格往往如此吾每得吴中诸名迹好以归其后人尝归汗漫游巻于许太仆初归祝京兆贻欵鹤书于王吏部谷祥归李文正都事节义序于其外孙陆秀才圉独李氏后无可归者记而俟之
　　三吴诸名士笔札
