<!-- { "loadSidebar": true } -->
　　朝来新火起新烟【洙曰周礼司烜氏仲春以木铎修火禁于国中赵曰唐制清明日赐百官新火贾岛诗曰晴风吹栁絮新火起厨烟】湖色春光净客船绣羽冲花他自得【射雉赋有绮翼缡头衮背】补注【希曰冲花一本作衔花自又作白然冲胜衔自胜白今本为是】红顔骑竹我无縁【洙曰郭伋传小儿骑竹马】胡童结束还难有楚女腰肢亦可怜不见定王城旧处【洙曰长沙定王郑曰寰宇记潭州长沙县定王庙在县东一里庙连冈高七丈俗谓之定王冈】长懐贾傅井依然【洙曰今长沙贾太傅谊庙有井存焉韩愈井诗亦云贾谊宅中今始见葛洪墓上亦曾窥修可曰盛之荆州记曰湘州南寺之东贾谊宅有井小而深上敛下大状如壶即谊所穿井谊宅今为陶侃庙种栢犹有存者郑曰寰宇记谊庙在长沙县南六十里庙即谊宅中有井上圆下方】虚霑周举为寒食【洙曰事见桓谭新论后汉周举博学迁并州刺史太原一郡旧俗以介子推焚骸有龙忌之禁至其亡月咸言神灵禁举火由是士民毎冬中彻一月寒食莫敢烟爨老小不堪岁多死者举既到州乃作吊书以置子推之庙言盛冬去火残损民命非贤者之意以宣示愚民使还预温食由是众惑稍解风俗颇革新序曰晋文公反国介子推无爵遂去而之绵上文公求之不得乃焚其山推遂不出而死】实借君平卖卜钱【洙曰见上凭传百钱卜注】钟鼎山林各天性浊醪麤饭任吾年【梦符曰按酒经曰醪汁滓酒也世本曰仪狄始作酒醪变五味苏曰梁勰告友人曰五斗粟非所欲也洛中有薄田桑柘蔬园老夫率儿女辈操耒耜絍织与隣里徃来浊醪麄饭任此天年庶免风波岐路易飜覆耳赵曰撃钟而食列鼎而烹富贵人之事也山林则隠逸之人处贫贱而甘之与好富贵者各天性耳既无盛馔姑且浊醪麄饭而巳】
　　此身飘泊苦西东右臂偏枯半耳聋【赵曰出素问黄帝言风曰或为偏枯】寂寂系舟双下泪【洙曰贾谊传不系之舟】悠悠伏枕左书空【洙曰见稽留伏枕及咄咄正书空注师曰右臂既偏枯书空者唯左而巳】十年蹴踘将雏逺【洙曰刘向别录蹴踘黄帝所造本兵势也或云起于战国按踘与毬同古人踘蹴以为戱赵曰成公绥啸赋似鸿雁之将雏师曰十年蹴踘言军兴也将雏逺谓挈子逺游】补注【希曰汉艺文志蹴踘二十五篇师古曰鞠以韦为之实以物蹵蹋之以为戱也】万里秋千习俗同【洙曰古今艺术曰秋千北方戯以习轻矫】旅鴈上云归紫塞【孝祥曰崔豹古今注秦所筑长城土皆紫色汉塞亦然故称紫塞子美宫池春雁诗又有青春欲尽急还鄊紫塞宁论上有霜之句】家人钻火用青枫【洙曰钻燧改火春取榆栁之火以顺阳行火气】秦城楼阁烟【洙曰一作莺】花里汉主山河锦绣中补注【希曰旧本注云荆州刘备所自起故子美言汉主山河今本不载然详诗意此盖指长安而云公思故乡也所以接云风水春来洞庭阔白苹愁杀白头翁】风水春来洞庭阔白苹愁杀白头翁【洙曰风水一作春去赵曰四句懐长安而叹其在湘潭也】
　　赠韦七赞善【大厯五年作】
　　补注【鹤曰唐东宫官有左右赞善大夫各五人掌传令讽过失赞礼仪韦赞善必韦见素之后见素位至宰相赠司空故诗云尔家最近魁三象见素与公皆京兆人故又云乡里衣冠不乏贤若韦思谦父子乃郑州人诗又云洞庭春色悲公子当是在潭州作大厯五年】
　　乡里衣冠不乏贤杜陵韦曲未央前【洙曰未央殿基在长安杜陵韦曲地名也苏曰袁粲幼孤祖哀之名之曰愍孙少好学有清才叔父淑雅重之语子弟曰我门不乏贤愍孙必当复三公古雍曲引云杜陵茂树韦曲紫花照未央之宫前当昆明之池左风物富秀】尔家最近魁三象【注曰公自注云斗魁下两两相比曰三台】时论同归【洙曰一作因侵】尺五天【洙曰公自注俚语曰城南韦杜去天尺五】北走关山【洙曰一作河】开雨雪【洙曰芜城赋南驰苍梧涨海北走紫塞雁门】南游花栁塞云烟【塞悉则切洙曰云一作风】洞庭春色悲公子鰕菜忘归范蠡船【洙曰句践既灭吴范蠡乗扁舟泛五湖苏曰郭林宗虾菜菰米足以度歳使人忘归】
　　奉酬防十侍御锡见寄四韵复寄防【大厯五年作】补注【鹤曰诗云故泊洞庭船又云春深把臂前当是大厯五年潭州去年春深公入衡矣】
　　徃别郇瑕地【洙曰见上凄怆郇瑕邑注】于今四十年来簪御史笔【洙曰魏略曰殿中侍御史簮白笔侧阶而直上问曰此何官也辛毗对曰御史簮笔书过以记不依法】补注【希曰御史所居之署汉谓之御史府】故泊洞庭船诗忆伤心处【洙曰楚词目极千里伤心处】春深把臂前【洙曰广絶交论自昔把臂之英金兰之友赵曰言在郇瑕相别之时】南瞻按百越黄帽待君偏【赵曰前汉邓通以櫂船为黄头郎顔师古注曰櫂船能授櫂行船也土胜水其色黄故刺船之郎皆着黄帽因号曰黄头郎也今冦君既按百越则所在处常舣舟以待故其帽偏也师曰郇瑕晋地子美与冦别于晋地迨今凡四十年头簮御史笔来客荆衡间故云泊洞庭船此子美自述也公为拾遗故簮白笔黄帽乃竹箨为冠按百越言冦按察楚越之郡】
　　酬郭十五判官【大厯四年作】
　　补注【鹤曰郭诗云衡阳纸价顿能高而此诗云乔口橘洲风浪促系帆何惜片时程当是公在衡郭在潭大厯四年也乔口橘洲并在潭州详见上注】
　　才微岁老尚虚名卧病江湖春复生药裹关心诗总废花枝照眼句还成只同燕石能星陨【洙曰左传陨石于宋五陨星也又星陨如雨】自得隋珠觉夜明【洙曰隋侯之珠夜光之璧】乔口橘洲风浪促惊帆何惜片时程【洙曰橘洲见橘洲田土仍膏腴注师曰宋之愚人得燕石于梧台之侧藏之以为大寳周客闻而观焉主人斋七日端冕服以发寳革柜十重客见俛而掩口胡卢而笑曰此燕石也其与瓦甓不殊主人大怒曰肓瞽之言藏愈固守愈谨药裹关心言治病也无暇于诗篇隋珠喻郭判官诗乔口橘洲乃荆衡之地惊帆何惜片时程欲郭来访已也】
　　衡州送李大夫七丈勉赴广州【大厯四年作】
　　补注【鹤曰按史勉自江西观察使入为京兆尹兼御史大夫今隆兴有石幢载牧守名爵勉在张镐之后魏少游之前而少游以大厯二年代去镐以广徳二年九月死则勉为江西观察使当是其年九月后其为京兆尹当在大厯元年又四年十二月广州人冯崇道反桂州人朱济时反残乱十余州勉遣将李观率容州刺史王翃讨平之则勉是四年秋冬之交赴广州故此诗有北风随爽气之句公是年在衡以畏热归潭终岁舟居明年又自潭之衡今题曰衡州盖误也当作潭州】
　　斧钺下青冥【洙曰礼赐斧钺然后杀苏曰何敬祖将军新持斧钺总握虎符自青冥来镇岷陇】楼船过洞庭【洙曰汉武征南越作楼船】北风随爽气【洙曰登楼赋向北风而开襟王子猷西山致有爽气】南斗避文星日月笼中鸟【洙曰潘安池鱼笼鸟】乾坤水上萍王孙丈人行【洙曰匈奴云汉天子我丈人行】垂老见飘零【师曰诸侯赐斧钺然后诛杀青冥天也言天子赐李以节钺楼船船上有楼橹过洞庭迤之广州北风随爽气言自北而南带爽气而来南斗避文星北斗以南公一人而巳笼中鸟局促不得骋子美客居局促如笼鸟飘泛如水萍岂意垂老之年尚见飘零失所乎行音项俦也】
　　过洞庭湖【鲍曰洪玉甫云有人得之江中石刻直方诗话亦云　大厯五年作】补注【鹤曰诗云破浪南风正回樯畏日斜既曰回樯又曰南风畏日则非大厯四年春自岳之潭经洞庭时作当是大厯五年自湖南归襄阳时之作】
　　鲛室围青草龙堆隠【本中曰一作拥】白沙防堤【本中曰一作江】盘古木迎棹舞神鵶破浪南风正回樯【本中曰一作归舟】畏日斜湖光与天逺直欲泛仙槎【本中曰一作云山千万叠底处上星槎】
　　闻惠子过东溪【新添苏曰右一篇刘斯立得于管城人家　大厯二年作】补注【鹤曰诗云崖蜜松花熟山杯竹叶春非湖南作意东溪指瀼东而言也大厯二年作洪驹甫诗话云刘路左车为余言尝收得唐人杂编时人诗册有老杜送惠二归故居诗即此也】
　　惠子白驴瘦归溪唯病身补注【希曰白驴一本作白驹】皇天无老眼空谷滞斯人崖【一作岩】蜜松花熟【一作古定功曰本草蜜一名白蜜一名崖蜜在高山岩石之间图经云近宣州有黄连蜜色味黄小苦雍洛间有棃花蜜如凝脂亳州太清宫有桧花蜜色小赤并以蜂采其花作之而性之温良亦相近崖蜜松花熟亦蜂采松花而成蜜也】山杯【本中曰一作村醪】竹叶春【修可曰吴地志曰吴兴乌程酒有名张华轻薄篇曰苍梧竹叶青宜城九醖酒故张景阳七命云弗南乌程豫北竹叶田曰陈隂铿竹诗叶醖宜城酒】柴门了生事黄【本中曰一作园】绮未称臣
　　补注杜诗巻三十六
