<!-- { "loadSidebar": true } -->
　　是饘是粥自西自东吾锡非行吾鉢本空万物稊米寄我鉢中游戯物初南北本同吾道亦然禅律一门过者斟酌中衢置尊山空湖平风止月出在眉宇间清明崒嵂望之或然冩之已失
　　铭
　　中衾铭【并序】
　　乡党三裘狐裘独以黄配贵中色也偶得狐衾以寄东甫前辈向尝为布衾楮衾作铭效其意为狐裘铭仍铭之曰中衾
　　子之燕居服御有则黄衣狐裘独贵中色天质内存可纩可絺裁以为衾何适不宜千载之下视此作式制以为衾犹黄其质昼尔是凭夕尔是宁在暑无袢处寒更温是故名中以为益友卧起对之庶安且乆涑水之清厥衾用布西山之纯厥衾用楮皆尝为铭所尚在素请列寘于左右以为此中之辅是名三衾皆以徳选彼锦绮纨视此宜逺
　　墓志
　　司法防军毛文若墓志铭
　　堂兄讳澥字文若王父赠工部侍郎讳徳拱伯父维唐第二子早孤茕茕多病骨立若不可耐乆先君曰吾兄贤不克夀其后宁当如此教畜加至及冠性寛约苦自刻削口不伤忤物称谨厚人侍先君侧言语呐呐在牙颊间事妥帖不见崖角初同居既破籍独能共门户出入执子弟事益愿先君有子涓滂虽盘盂匕筯间物必使共饱也其仕宦于东南不果与俱委治生事不问其出入多寡数犹曰澥去吾逺得无有疾病不聊饮食裘绤不具乎信信问所当得初弟某年十二嵗时疽发于背几殆先君适在京师太夫人日夕守视之泣俟其死无奈也又当五六月大热肉臭败为脓血流出不可近乃日为其弟某取水手自洗濯去腐坏加药面背汗浃雨垂无难色先君为郎恩得补子弟官即以其名上不以与涓也不得命表曰终臣身不愿复迁官蕲必得又不得命他日明堂恩又不以与某请如前又不得命卒用致仕恩补郊社斋郎试法律调池州司法防军以归而先君有不肖子滂愚不及事弗克负荷大托使其忧劳病心神明忽忽不宁既克葬家日贫顾视形影惧死无以见先君于地下既而病良已行防军事临别为某言吾得续喘息齿衣冠复用自别于里巷常人惟叔父恩大实骨肉之使吾弟得长守先人田庐有稻有桑有鸡有豚奉祭祀不乏给饘粥裁足仕宦不失州县掾佐吾不过望也二月乙酉卒于防军舍年四十一呜呼痛哉其孤奉防柩自池来归用卜人言白云村西山之地为爽垲宜视之果宜又南望侍郎与先君垄树欝然风声相答山蜿蜿如游龙周遭如垣墙土厚穴深兹维永宁也始娶刘氏先死生女为士人妻后娶李氏生三男皆防三女其二许嫁矣九月庚申克藏于此实元祐三年铭曰
　　善则内充数则早穷有禄不丰苍苍穹窿孰谓尔逢
　　赵氏夫人墓志铭
　　亡妻南阳赵氏讳英髙袓赠太子太保讳昙太保生司徒讳湘司徒生太师讳亚才太师生太子太师清献公讳抃清献公生于潜令讳岏娶时氏封西安县君生夫人于潜有令闻蚤死公以夫人归于我其归也不及事吾母能抚我弟妹尽恩意接媪御有彞则平居修整不见惰容怠色积十年婢子不识笞骂之辱奉其母西安君孝有不果见輙使人问衣燠寒往时食客满吾门夫人乃日为醸酒击鲜惟恐客不至为具不腆为恨至其自奉裁一肉用乏毎不继輙捐珠玑纨縠以为客具若弃粃粺余性懒慢不喜为吏家人辈窃共笑且骂以为痴拙人夫人曰人生衣食裁足正可休君先大家殆藏万巻其间圣贤具在君虽闭门以老终不落寞余尝怪其薄鈆黛衣简文绣数问所当得輙曰非不足正自苦懒尔比属纩囊衣仅可以敛余闻仁者夀又曰鬼神祸盈夫人冝夀又无所取祸于鬼神者也嘻余阨日乆矣夫人十八嵗为毛氏妇后十年而死其平生乃尔孰谓仁者必夀鬼独祸盈乎元祐四年七月得疾立殆不复起殡于城南佛庐绍圣五年二月十七日始克葬于此以太师致仕恩赐冠帔一女许嫁宣徳郎通判河州王端三男子珪玠瓌咸知学矣呜呼痛哉是铭也庶几以冩余悲铭曰
　　徳曜之案少君之车惟若人兮可与茹菽伏奥隠约而不癯太末之郊龙潭之湄翠藻翩翩与波委蛇若人莫兴其尚似之
　　牛氏夫人墓志铭
　　夫人姓牛氏保宁军节度推官南阳赵君岯之妻以元祐八年十月十五日卒于赵氏私第某适从吴中来归往赴哭凡其家人咸来防哭至无踈戚其声必哀尽某退而叹曰殁者何以在人是何哭之悲也赵氏尊显为一乡之望太师清献公无恙时门内百口上下肃雍有法度此亦难为妇矣夫人十五嵗归赵氏性仁厚委随妇道有可观羣居与人不为纎芥虽媪御无一退言积二十年一家喜悦共语曰佳乎妇也于戏家人子当丰少时能婉娩如是至死使人有可论记而其亲戚之念不衰世未多有哉夫人曾王父讳景为右正言直集贤院三司盐铁判官王父讳进贤开封府扶沟县主簿赠太子中允考讳正平左朝散郎致仕朝散君自王父三世以词学进而夫人亦能读孟子论语冩字不类女子父母怜之择所宜归以节推君善故归之节推警敏能吏其进方未央而夫人生之日廹不果待其贵命也有子十人六男子四女长子霩隽頴可爱今举进士余皆防嶷能读书此夫人素教然也一女适进士徐鋭其三尚防后一年将以十一月丙午葬于西安县清平乡衣锦里童乌之原节推君临某云以吾妻之铭累子某故赵氏诸婿而节推丈人行也侧闻夫人之善甚熟于义宜铭铭曰
　　牛氏三世有文而礼义之气徘徊阃内旦薰夕陶天质是懿以为清献公家之妇而无媿者也
　　吴氏埋铭
　　元祐四年二月十八日居士吕愽闻继室吴氏卒五年九月二十四日余干县政新乡焦原前事之日其子弼康诣郡司法曹毛某上谒泣再拜乞铭曰母生弼康八嵗而死后母遇之如母翁他日逺游学见益阔踈母常提携视寒暖渇饥至于成人知问学咸母素教也今弃其孤殁大惧泯懿实得一言可信于后某平生所至喜问人物来江东闻弼康有文行既见怜其困语之曰学勤文成而阨穷乃尔葢何以自寛始闻居士君顷进取龃龉夫人輙曰命尔了不芥蔕逮弼康三举三罢夫人曰固有数于是乎知呉氏望其夫有道又知所以教子矣三男弼安弼康弼成而弼成夫人出也一女为士人妻世为饶之乐平人铭曰
　　事夫抚孤嗜义如惄后妇后母想见粉泽
　　文
　　送鹤文【并序】
　　太师鲁国公取鹤于华亭将归之天子之囿相鹤经云鹤千六百年饮而不食与鸾鳯同羣又云鹤仙人之骐骥今天子抚世清明凝神冲虚而天人自见数奏鹤数万只翔集魏阙上庆云湛露之间将下与鸳鸾接武而此鹤乃铩翮投笼争食鸡鹜頼鲁公之力得同白驹之见维陪振鹭之在廷备仙人之骐骥腾飞于天衢嘉禾假守毛某作送鹤文一首
　　鹤将去此而何之去故乡之苍莽谢云海之渺弥岂将问路于黄鹄下建章集太液矫仙云而凌烟霏顾天居之崇絶有九虎之守关孰为之容乃得通紫禁而望赤墀惟真人握图体道髙妙凝神清虚而抚世无为致天人之来假宛图畵之所披浮宫殿于缥缈灿环佩之陆离霓旌绛节舞鳯僛僛若汝之类翔集则动以万计下觚棱俯金雀而窥璇题汝独与鸡鹜而同老向湖海而栖迟頼鲁公之余力致冲天之一飞毋忧汝渇饮汝以瑶池之水毋患汝饥食汝以玉田之芝见金人之露下何缯缴之能施见天子万年莫如汝夀上固将见汝千六百年与鸾鳯而羣栖充汝凌霄之姿毋囬首于藩篱
　　祈雪文
　　念嵗且尽当寒而温天虽小差人则大病岂惟病也饥将继之姑召肤寸之云噫欠盈尺之瑞我惟不请神无不从
　　又
　　某以不徳乆托农圃之上适东南大旱而吾境连嵗风雨时若虽三尺童子亦知神能出云气作雷雨若慨然有意助令活黔首者然自夏徂冬以雨雪来请者再而亟雨倐霰垂密复踈若甚不得已阳应而隂不与也人之无常不可以作巫医神顾巫医不若哉有始有卒其唯神乎今新宫且成旧令且去无使邑人勤前而怠后神虽不恤惭我丰碑庶几朝暮一雪尚足追救敬羞饮食荐陈此意
　　为湖州太守祈雪文
　　戊寅之春旱魃盛气寒沙寸碧俯见鱼背饥蚕出筐老农释耒谁谓秋郊蔚有卧穟骄阳凭凌荐嵗偃蹇稚稼柔桑不絶如线今谁致之鸡有余啄令虽焦劳徳则凉薄噫欠飘忽风惊水立欲问此恩碧潭千尺令不敢有告我州伯伯聆而嘻六邑之民我弟我子有泽斯均是何一家东雨西晴遣吏送诚庶分余滴荐羞芬苾将命只栗惟我州伯令问甚休六邑千里和气所游借令不祷神得无意今闻其言宜奋且喜上封请秩岂神所欲谓予不信有如皎日
　　谢雪文
　　我之依神犹指有掌神之报我如谷答响我养吾民媪之负襁民反不信神独深亮岂有雨寄神之宫持券取之若探懐中翳阳为隂吹雨作雪玉树瑶峯晓相映发未雪忧疫既雪亦忧道有冻骨吏不能裘耿耿念之奈此皲瘃扶桑忽暾雰雾澄駮令实不徳神茍不怒岂俾无功坐收丰豫神其儆我厥意可订反怒为徳以是愧令爵芬豆肥敢不修敬
　　又
　　某之息肩曾未浃月秋则不雨冬亦不雪神非容心吏有惭徳苍山之下紫潭之湄我以旱来雷电随之穷冬不裘苍鹅再血日午无云暮霰朝雪封豕芳醪聊以吿洁神食无羞吏亦塞责
　　又
　　嗟乎某之赋命竒穷与物聱牙欲效脂韦而自营终坐悃愊之无华众所非笑而排摈神独眷顾而欣嘉追梦想于江南识蜿蜒于水涯山团栾而木夭矫渊清泠而云纷葩记梦游之在目比当时而非他岂尝为流萍与断梗宛相值于涛波共浮沉其无际留夙好而不磨所以洗强顔之枯槁借余润于嘘呵虽然神亦何心孰计绣裳而赤舄人茍洁意肯陋浊醪而苍鹅独谓傥前日之不雪人将以予言之云何慨举一觞以相劳岂惮残雪之集鞾
　　代蒋守谢雨雪文
　　戊寅己夘吴东西州皆饥武康春缲秋获独无不足之色县令毛某以龙効雨甚力上其状刺史府某托于吴兴士民上数月矣夏秋雨不破块而冬暖复可念端忧闭阁寸云天髙今兹闻问甚嘉属吏以请而快雨密雪与吏俱来闻唐之贞元间龙尝为刘汭雨矣苍崖紫渊老于其下今复几年邑人了不称道刺史不获预闻然吴兴六邑武康亦刺史所治而龙之下泽曾不出境五邑之民未尝分甘岂龙亦有职守将不过百里之地耶虽然前日之请乃复沛然答我又岂龙之蟠屈泥沙自混蚕蠋耻为狡狯变化以要巵酒豆肩耶将所不能忘情者近村比社之人时时嘘呵余润用慰其枯槁之望耶此某不能致诘然既以惠我当永以为好
　　八月祈晴文
　　农夫之倚耒望嵗乆矣行当磨鎌而刈燎釡而炊雨輙更败乃事丰凶将决于隂晴之顷曩以忧烜得苏实神所赐今复垂饱而虑饥神可不终恵乎谨羞菲薄有谒祠下
　　又
　　入春恒寒一雨弥月人在沟壑陆游鱼败塍决围臯野为河疾病在前饥馁在后为民之长安致此祥引咎百神求霁淹怒
　　告龙潭封渊应庙文
