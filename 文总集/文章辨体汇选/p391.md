<!-- { "loadSidebar": true } -->
　　别彛仲三年而会于娄江又相将入练水舟中快谈上下数千年虽间有异同度其同者圣人复起不我易也度其异者彛仲将来终与我同目前所异自彛仲之过不患彛仲不我从也使我接兄教三复思之首尾结意皆在修辞二字而其究竟一说则要归于献吉于鳞元美三子以为三子皆能修辞未可非而末后言辞之究竟则曰句字崇饰而已矣嗟乎吾兄何其视古人太轻视今人太重耶夫以司马子长刘向昌黎永叔之文兄舎其根本六经与其法度章脉变化生动雄深古徤之大者不论而曰止于辞则视古人太轻也且又取易诗书春秋三传而亦曰是皆古圣人饰字而为之则视古圣人又太轻也因而及于浮华补缀涂东抹西左剽右窃取史汉句字割裂而饾饤之如今之王李者皆得附于圣人修辞之旨是又视今人太重也兄以句字崇饰尽修辞之义则请为兄先言辞之原而又以刬尽辞华归之平淡者为非则又请与兄言古文之辨可乎子曰修辞立其诚未闻以浮华为诚也又曰辞达而已矣未闻以臃肿骈丽为达也书之言曰辞尚体要有体有要则今日章旨结撰之谓而非以饾饤剽窃句字为体要也盖古人之所谓辞命辞章者指其通篇首尾开阖而言非以一黄一白一朱一黒俪字骈音而为之辞如此则今古文章何必司马迁刘向何必昌黎永叔只一六朝人可谓辞华之极矣则兄且铢铢而法之乎即如太史公弟与兄所首推者然每读其文譬之神龙行天雷电惚恍而风雨骤至百昌万物承其汪濊皆各有生动妍泽之意此岂可以句字求之今试取史记去其所载尚书左国及屈原长卿骚赋之文而独取太史公所自为赞论序畧者读之其句字可谓悃质无华矣太史公岂不能效易效书效诗效三传而为之乎无他时代各有所至效昔人而赘其句字未有不相率归于浮华者若兄之所为俚雅则有分矣每见六朝及近代王李崇饰句字者辄觉其俚读史记及昌黎永叔古质典重之文则辄觉其雅然后知浮华与古质则俚雅之辨也百物朝夕所见者人不注视也则今日献吉于鳞元美剽窃成风之谓也用功深者收名也远不为当时所共怪则必无后世之传则韩欧大家与今日有志斯道力排陈言不为浮华补缀之谓也盖所谓陈言所谓浮华者韩则指晋魏齐梁而言欧则指唐季五代而言今日之君子则指王李而言其为戛戛乎陈言之务去一也其为用功深为当世所共怪一也其推尊司马迁刘向贾谊董仲舒者得其雄深浑徤古质而幽远非若王李之推司马迁刘向得其皮毛剽窃涂抹使十岁竖子皆能赘其词窃其字而遂谓之修辞也然则兄之所示乃弟之所以尊韩欧卑王李耳弟之所谓陈言兄以为修辞可乎弟以古质尊史汉兄以浮华尊史汉可乎若夫篇不择句句不选字饾饤而出之则王李是已古之人未有也即学韩欧者亦未之有也至于以平淡为非则兄悞矣夫平淡古质不为烦华者古文之别称也兄知古文之所以名乎今之时以碑铭序记传为古文对八股时萟而言耳古人未有八股时文所称古文者安在如以碑铭序记为古则韩欧有之王杨卢骆辈皆有之欧阳公得旧本韩文乃始知为古文其序苏子美曰子美之齿少于予而予学古文乃在其后盖昔人以东汉末至唐初偶排摘裂填事粉泽宣丽整齐之文为时文而反是者为古文譬之古物器其艶质必不如今此古文之所以为名也若以辞华为古则韩之先为六朝欧公之先有五代皆称古文矣今之王李其文无法其句甚鲜其究也甚腐吾尝取其稿观之掩巻而观其题辄能测其中所用官名所用地志所起所收若何什不爽一后生小子不必读书不必作文但架上有前后四部稿每遇应酬顷刻裁割便可成篇骤读之无不鲜华浓丽韩欧复生戛戛乎陈言之套耳兄以为时文乎古文乎绚烂夺目细按之一腐务去必自王李两人始世间聪明学问不多得兄高视阔步柰何一以挽近自安如斯也至于以山水平远衢术坦直为文之极者弟何尝有此语得无见拙刻中有平远堂社序而举其一说以相难乎此因题发义且为近日作时文诡僻者论耳非论古人也然即就兄论究之则山之巉险壁立絙而度栈而行水之怒涛飞沬此惟一气为万物母者能之盖元气磅礴随物赋形东坡所谓非平淡也绚烂之极也此岂崇饰句字所能得又况乎古所谓辞者非崇饰句字之所尽乎元美晩而自伤其文稍进而兄与人中必言其不然恐元美有灵亦不以二兄为知已也此不必细辨独人中为兄所爱兄且教之诲之裁之抑之使其气静而心细无徒如泛交者一呼百诺也舟次草草惟照亮不宣

　　答陈人中论文书【艾南英】

