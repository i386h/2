<!-- { "loadSidebar": true } -->
夫自天观象，昏旦之刻未分；治历明时，盈缩之度无准。挈壶命氏，远哉义用。揆景测辰，徼宫戒井，守以水火，分兹日夜。而司历亡官，畴人废业，孟陬殄灭，摄提无纪。卫宏载传呼之节，较而未详；霍融叙分至之差，详而不密。陆机之赋，虚握灵珠；孙绰之铭，空擅昆玉。弘度遗篇，承天垂旨，布在方册，无彰器用。譬彼春华，同夫海枣，宁可以轨物治民，作范垂训者乎？且今之官漏，出自会稽。积水违方，导流乖则，六日无辨，五夜不分。岁躔阉茂，月次姑洗，皇帝有天下之五载也。乐迁夏谚，礼变商俗，业类补天，功均柱地，河海夷晏，风云律吕。坐朝晏罢，每旦晨兴，属传漏之音，听鸡人之响。以为星火谬中，金水违用，时乖启闭，箭异锱铢。爰命日官，草创新器。于是俯察旁罗，登台升库，则于地四，参以天一，建武遗蠹，咸和余舛，金筒方员之制，飞流吐纳之规，变律改经，一皆惩革。天监六年，太岁丁亥十月，丁亥朔十六日壬寅，漏成进御。以考辰正晷，测表候阴，不谬圭撮，无乖黍累。又可以校运算之睽合，辨分天之邪正，察四气之盈虚，课六历之疏密。永世贻则，传之无穷。赫矣焕乎！无得而称也。昔嘉量微物，盘盂小器，犹且昭德记功，载在铭典。况入神之制，与造化合符，成物之能，与坤元等契，勋倍楹席，事百巾机，宁可使多谢曾水，有陋昆吾，金字不传，银书未勒者哉？乃诏小臣为其铭曰：

一暑一寒，有明有晦。神道无迹，天工罕代。乃置挈壶，是惟熙载。气均衡石，晷正权概。世道交丧，礼术销亡。遽迁水火，争倒衣裳。击刁舛次，聚木乖方。爰究爰度，时惟我皇。方壶外次，圆流内袭。洪杀殊等，高卑异级。灵虬承注，阴虫吐噏。倏往忽来，鬼出神入。微若抽茧，逝如激电。耳不辍音，眼无留眄。铜史司刻，金徒抱箭。履薄非兢，临渊罔战。授受靡愆，登降弗爽。惟精惟一，可法可象。月不遁来，日无藏往。分以符契，至犹影响。合昏暮卷，蓂荚晨生。尚辨天意，犹测地情。况我神造，通幽洞灵。配皇等极，为世作程。

陆佐公石阙铭

（以典章法度之所系，而绝无尊严闳巨之思，词靡裁疏，不及《刻漏铭》远矣。录而论之，以示轨辙。）

昔在舜格文祖，禹至神宗，周变商俗，汤黜夏政，虽革命殊乎因袭，揖让异于干戈；而晷纬冥合，天人启惎，克明峻德，大庇生民，其揆一也。在齐之季，昏虐君临，威侮五行，怠弃三正，刑酷然炭，暴逾膏柱，民怨神怒，众叛亲离，蹐地无归，瞻乌摩托。于是我皇帝拯之，乃操斗极，把钩陈，翼百神，禔万福。龙飞黑水，虎步西河，雷动风驱，天行地止。命旅致屯云之应，登坛有降火之祥，龟筮协从，人祗响附。穿胸露顶之豪，箕坐椎髻之长，莫不援旗请奋，执锐争先。夏首凭固，庸岷负阻，协彼离心，抗兹同德。帝赫斯怒，秣马训兵，严鼓未通，凶渠泥首。宏舸连轴，巨舰接舻，铁马千群，朱旗万里，折简而禽庐九，传檄以下湘罗。兵不血刃，士无遗镞，而樊、邓威怀，巴、黔厎定。于是流汤之党，握炭之徒，守以藩篱，战同枯朽。革车近次，师营商牧，华夷士女，冠盖相望。扶老携幼，一旦云集，壶浆塞野，箪食盈涂。似夏民之附成汤，殷士之窥周武。安老怀少，伐罪吊民，农不迁业，市无易贾。八方入计，四隩奉图，羽檄交驰，军书狎至，一日二日，非止万机。而尊严之度，不愆于师旅；渊默之容，无改于行阵。计如投水，思若转规，策定帷幄，谋成几案。曾未浃辰，独夫授首。乃焚其绮席，弃彼宝衣，归璇台之珠，反诸侯之玉。指麾而四海隆平，下车而天下大定，拯兹涂炭，救此横流，功均天地，明并日月。于是仰叶三灵，俯从亿兆，受昭华之玉，纳龙叙之图，类帝禋宗，光有神器。升中以祀群望，摄袂而朝诸夏，布教都畿，班政方外。谋协上策，刑从中典，南服缓耳，西羁反舌。剑骑穹庐之国，同舟共穴之人，莫不屈膝交臂，厥角稽颡。凿空万里，攘地千都，幕南罢鄣，河西无警。于是治定功成，迩安远肃，忘兹鹿骇，息此狼顾。乃至六乐，治五礼，改章程，创法律。置博士之职，而著录之生若云；开集雅之馆，而款关之学如市。兴建庠序，启设郊丘，一介之才必记，无文之典咸秩。于是天下学士，靡然向风，人识廉隅，家知礼让，教臻侍子，化洽期门，区宇乂安，方面静息，役休务简，岁阜民和。

历代规模，前王典故，莫不芟夷剪截，允执厥中。以为象阙之制，其来已远。《春秋》设旧章之教，经礼垂布宪之文，《戴记》显游观之言，周史书树阙之梦。北荒明月，西极流精，海岳黄金，河庭紫贝，苍龙玄武之制，铜雀铁凤之工，或以听穷省冤，或以布化悬法，或以表正王居，或以光崇帝里。晋氏浸弱，宋历威夷，礼经旧典，寂寥无记，鸿规盛烈，湮没罕称。乃假天阙于牛头，托远图于博望，有欺耳目，无补宪章。乃命审曲之官，选明中之士，陈圭置臬，瞻星揆地，兴复表门，草创华阙。于是岁次天纪，月旅太簇，皇帝御天下之七载也，构兹盛则，兴此崇丽。方且趋以表敬，观而知法，物睹双碣之容，人识百重之典。作范垂训，赫矣壮乎！爰命下臣，式铭盘石。其辞曰：

惟帝建国，正位辨方。周营洛涘，汉启岐梁。居因业盛，文以化光。爰有象阙，是惟旧章。青盖南洎，黄旗东指。悬法无闻，藏书弗纪。大人造物，龙德休否。建此百常，兴兹双起。伟哉偃蹇，壮矣巍巍。旁映重叠，上连翠微。布教方显，浃日初辉。悬书有附，委箧知归。郁崛重轩，穹隆反宇。形耸飞栋，势超浮柱。色法上圆，制模下矩。周望原隰，俛临烟雨。前宾四会，却背九房。北通二辙，南凑五方。暑来寒往，地久天长。神哉华观，永配无疆！

温鹏举寒陵山寺碑

（此亦纪功碑也。托之佛寺，已为失体。文亦委薾不振。以其为唐初《等慈》《昭仁》诸文嚆矢，故仍录也。）

昔晋文尊周，绩宣于践土；齐桓霸世，威著于邵陵。并道冠诸侯，勋高天下。衣裳会同之所，兵车交合之处，寂寞消沉，荒凉磨灭。言谈者空知其名，遥遇者不识其地。然则树铜表迹，刊石记功，有道存焉，可不尚欤！

永安之季，数钟百六，天灾流行，人伦交丧。尔朱氏既绝彼天纲，断兹地纽，禄去王室，政出私门。铜马竞弛，金虎乱噬，九婴暴起，十日并出。破璧毁珪，人物既尽，头会箕敛，杼轴其空。

大丞相渤海王，命世作宰，惟几成务，标格千仞，崖岸万里。运鼎阿于襟抱，纳出岳于胸怀，拥元云以上腾，负青天而高引。钟鼓嘈囋，上闻于天；旌旗缤纷，下盘于地。壮士凛以争先，义夫愤而竞起。兵接刃于斯场，车错毂于此地。轰轰隐隐，若转石之坠高崖；硠々礚々，如激水之投深谷。

俄而雾卷云除，冰离叶散，靡旗蔽日，乱辙满野。楚师之败于柏举，新兵之退自昆阳，以此方之，未可同日。

既考兹沃壤，建此精庐，砥石砺金，莹珠琢玉，经始等于佛功，制作同于造化。息心是归，净行攸处。神异毕臻，灵仙总萃。鸣玉鸾以来游，带霓裳而至止。翔凤纷以相嚾，飞龙蜿而俱跃。虽复高天销于猛炭，大地沦于积水，固以传之不朽，终亦记此无忘。

王子渊上庸公陆腾勒功碑

（方之齐、梁，浮响尚少。）

在昔洞庭、彭蠡，三苗有远窜之君；太室、阳城，九州无同姓之国。是知周卫设险，所务非山川；河岳作固，所宝惟休德。至于三峡蹇产，九折峥嵘，高峰寻云，深谷无景。秦开汉闭，虽阻荷戟之虞；魏塞晋通，终因束马之利。我大周开辟宇宙，混同文轨，御六气于天枢，顿八纮于地络。

彭濮未恭，邛笮不讨，外凭剑道之难，内负铜梁之厄。大将军上庸公仗国威灵，奉辞伐罪，长戟万队，巨舰千舳。板楯酋豪，斯榆君长，历稔逋寇，累代稽诛。廓清江源，荡涤巴濮。若夫荆门千里，蜀置永安之宫；巴水三回，吴阻夷陵之县。巫峡使君之滩，沦波洽没；建平督邮之道，栈径威纡。路阻蛮陬，途横夷落，擅强专险，轻法侮吏。天子爰诏有司，公奉天讨，星言载涂，指日遄迈。册授公大将军、信州刺史。韩信召拜，军中致设坛之礼；卫青出征，临河闻后距之令。夫仲鼎大礼器，昭德必书；金石不朽之质，庸勋斯树。某等乃建碑于某地，敢作颂云：

遐观命氏，眇求世禄。龙图纪河，鸿渐于陆。霸楚传姓，命吴启族。君子笃生，降灵惟岳。朝阳擢彩，荆山曜璞。巴庸自擅，彭濮称王。南泊僰道，西通夜郎。内凭玉垒，外阻铜梁。介视荒服，斗绝边疆。赫赫南仲，堂堂方叔。天子命我，遐征越逐。窦氏车骑，去病冠军。封山刊石，携铭刻勋。远隔年代，悬感风云。盛德必祀，千载斯文。

薛元卿老氏碑

（文字因题而异，亦因所施而异。意存扬颂，遂泛滥而忘其所归，是忘题也。为老氏立碑，不详立碑之意，而详立碑之人，是忘其所施也。自梁以下，其蔽皆然。骈体之遂为分途，皆自此等为之厉也。此唐初四杰之先声。其小异者，尚有疏朴之致。）

自太极权舆，上元开辟，举天维而悬日月，横地角而载山河。一消一息之精灵，上生下生之气候，固以财成庶类，亭毒群品，有人民焉，有君长焉。至若上皇邃古，夏巢冬穴，静神息智，鹑居鷇饮。大礼与天地同节，非析疑于俎豆；大乐与天地同和，岂考击于钟鼓？逮乎失道后德，失德后仁，皇王有步骤之殊，民俗有淳醨之变。于是儒墨争鹜，名法并驰。礼经三百，不能检其情性；刑典三千，未足息其奸宄。故知洁其流者澄其源，直其末者正其本，源源本本，其唯大道乎！

老君感星载诞，莫测受气之由；指树为姓，未详吹律之本。含灵在孕，七十余年。生而白首，因以老子为号。其状也：三门双柱，表耳鼻之奇；蹈五把十，影手足之异。爰自伏羲，至于周氏，绵祀历代，见质变名。在文王、武王之时，居藏史、柱史之职。市朝屡易，容貌不改。宣尼一睹，叹龙德之难知；关尹四望，识真人之将隐。乃发挥众妙，著书二篇，率性归道，以无为用。其辞简而要，其旨深而远。飞龙成卦，未足比其精微；获麟笔削，不能方其显晦。用之治身，则神清志静；用之治国，则反朴还淳。既而炼形物表，卷迹方外，霓裳鹤驾，往来紫府，金浆玉酒，宴衎清都，参日月之光华，与天地而终始。涉其流者，则摈落嚣尘；得其门者，则腾骧云雾。大椿凋茂，非蜉蝣之所知；溟渤浅深，岂冯夷之能测。盛矣哉，固无德而称也。庄周云：老聃死，秦佚吊之，三号而出，是谓遁天之刑。虽复傲吏之寓言，抑亦蝉蜕之微旨。

