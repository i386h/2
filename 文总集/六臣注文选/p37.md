<!-- { "loadSidebar": true } -->
　　魏国先生有睟【邃】其容乃盱【香于】衡而诰曰异【异】乎交益之士【刘曰孟子曰君子所性仁义礼智根于心其生色睟然见于靣不言而喻异异也尚书尧典曰岳曰异哉　善曰汉书有交州又改梁曰益有益州又曰公盱衡厉色振扬武怒音义曰眉上曰衡谓举眉扬目也字林曰盱张目也尔雅曰诰告也　良曰睟容温润之貌盱举目大视也先生见呉蜀相夸侈过甚乃张目举眉怪而告曰交趾吴地也益州蜀都也异乎怪词也士人通称也】盖音有楚夏者土风之乖也情有险易者习俗之殊也【刘曰论语曰性相近也习相逺也　善曰孙卿子曰人居楚而楚居夏而夏非天性也积靡使然也史记曰淮北沛陈汝南南郡此西楚也颍川南阳夏人之居故至今谓之夏人周易曰辞有险易春秋説题辞曰中国之性习俗常操　向曰音人语音也夏中国也土土壤风风俗乖别也言在楚楚音居夏夏音居土壤风俗之别也情有奸险者有通易者皆积习常俗所殊致也言呉蜀二客之言太过土壤风俗所乖积习其俗殊异也】虽则生常固非自得之谓也【刘曰传曰习实生常　善曰孟子曰使目得之赵岐曰使自得其本善性也　济曰言人虽则积习为之常性固非天生自得盖染而成也】昔市南宜僚弄丸而两家之难解聊为吾子复翫徳音以释二客竞于【五臣作为】辩囿也【刘曰公孙龙辩者之徒饰人之心易人之意能胜人之口不能服人之心辩者之囿也　善曰毛诗曰徳音孔昭翰曰白公将与楚子西战白公使召宜僚将用之也宜僚不从弄丸自若白公感之遂止兵是难解也言吴蜀两都互相是非而结难先生欲为解之　铣曰先生言宜僚弄丸而两家难解今先生复将为吴蜀二客以徳音释竞于辩囿言辩者多词如苑囿之有草木也】夫泰极剖判造化权舆体兼昼夜理包清浊流而为江海结而为山岳【善曰周易曰易有太极是生两仪史记曰邹衍称引天地剖判以来淮南子曰大丈夫无为与造化逍遥权舆始也剧秦美新序曰权舆天地未祛也列子曰昬明之分察故一昼夜又曰夫有形者生于无形清轻者上为天浊重者下为地也班固终南山赋曰流泽遂而成水停积结而为山　济曰太极天地始也剖判分也太极未分混沌之时而造化之始一昼一夜已作昬明一清一浊是为天地元气融流者为江海结聚者为山岳】列宿分其野荒裔带其隅岩冈潭渊限蛮隔夷峻危之窍也【刘曰潭渊也屈平卜居曰横江潭而渔　善曰汉书曰秦地于天官东井舆鬼之分野扬雄交州箴曰交州荒裔水与天际方言曰窍空也　向曰九州分野各有星纪荒裔谓边遐之服带在中国之隅隅角也窍穴也潭渊江湖也言中国以岩冈江河而限隔蛮夷髙危之穴也言蛮夷居峻危之处以为空穴也】蛮陬【子侯】夷落译导而通者鸟兽之氓【麦耕】也【刘曰陬落蛮夷之居处名也一名聚居为陬　善曰杜笃边论曰亲译导缓步论衡曰四夷入诸夏因译而通説文曰译传四夷之语者汉书贾捐之上书曰骆越之人与禽兽无异毛苌诗传曰氓民也　翰曰陬聚也落居也译易也导引也言蛮夷聚居部落言词殊别不为中夏所识有来朝者则使人传易其语引而通之鸟兽之氓则蛮夷也言其穴居木宿不异鸟兽】正位居体者以中夏为喉舌不以边陲为襟带也【刘曰易曰正位居体美在其中而畅于四支　善曰喉衿以身及衣为喻也战国防顿子曰韩天下之喉咽魏天下之胸腹也李尤函谷关铭曰衿带咽喉声类曰衿衣交领也　翰曰正位谓正于寳位居体谓居君之体言正寳位居君体者以中夏为咽喉之要不以边陲为襟带之险也】长世字甿者以道徳为藩不以袭险为屏也【善曰左传北宫文子曰有其国家令问长世周书成王曰朕不知字民之道敬问伯父説文曰甿田民也东方朔集曰文帝以道徳为篱以仁义为藩毛苌诗传曰藩屏也扬雄城门校尉箴曰盘石唐芒袭险重固毛苌诗传曰屏蔽也　向曰字养甿民也藩屏皆援也言养人以徳不以险】而子大夫之贤尚弗【五臣作不】曽庶翼等威附丽皇极思禀正朔乐率贡职【善曰言不曽与众庶翼戴上者等其威仪又不附着大中之道也国语越王勾践曰苟闻子大夫之言贾逵曰亲而近之故曰子大夫尚书曰庶明其敎而自勉厉翼戴上命左传曰士防曰贵有常尊贱有等威庄子曰附丽不以胶漆王弼周易注曰丽着也尚书曰皇极皇建其有极孔安国曰皇大极中也谓大中之道也又曰禀受也论语比考防曰正朔所加也莫不归义又撰考防曰穿胸儋耳莫不来贡　良曰先生谓客为子大夫之贤者主客之义也翼佐也等等差威威仪也责其不曽庶几翼佐以等差威仪附着大中之道于魏主也　铣曰先生使吴蜀二客归义于魏从其正朔纳其贡赋也】而徒务于诡随匪民【五臣作人】宴安于絶域荣其文身骄其险棘【善曰徒务于诡善随恶同于匪民又自宴安于其絶域也毛诗曰无纵诡随以谨无良毛苌曰诡人之善随民之恶者也诗曰独为匪民左传管仲曰宴安鸩毒不可懐也李陵书曰出征絶域汉书曰少康之庶子封于防稽文身防发蔡雍楚陵碑曰进路孔夷人情险棘毛苌诗传曰棘急也　向曰诡曲也匪非也匪人谓夷狄人也絶逺也责其不禀魏之正朔而曲从夷狄之人也宴安也言宴然而安懐其鸩毒于絶逺之域　铣曰险阻也东吴夸壮镂身之卒以为荣西蜀亦不以徳而务骄其险阻也】缪黙语之常伦牵胶言而逾侈饰华【苦懐】离以矜然假倔【渠屈】彊【巨两】而攘臂非醇粹之方壮谋踳【舛】駮于王义孰愈寻靡蓱于中逵造沐猴于棘刺【刘曰李克书曰言语辩聪之説而不度于义者谓之缪言周官曰形方氏掌制邦国之地比而正其封疆无华离之地班固云不变曰醇不杂曰粹庄子曰惠施多方其书五车其道踳駮楚辞天问曰靡蓱九连枲华安居韩子曰燕王好微巧衞人曰臣能以棘刺之端为母猴王悦之养以五乗之俸王曰吾请观客为棘刺之母猴衞人曰臣为棘刺之母猴也人主欲观之必半歳不入宫不饮酒食肉雨霁日出视之晏阴之间而棘刺之母猴乃可见燕王因养衞人而不能观母猴郑人有台下之治者谓王曰臣为削者诸微巧必以削之所必大于削今棘刺之端不容削则能与不能可知也王曰客为棘刺之母猴何以理之曰以削王曰吾欲观客之削也客曰臣请取之因逃治人谓王曰上之无度量言谈之士多棘针刺之説也　善曰周易曰君子或黙或语广雅曰胶欺也郑礼记注曰矜谓自尊大也毛苌诗传曰然是也汉书伍被曰倔彊江淮间孟子曰冯妇善搏虎攘臂下车众皆悦之楚辞曰王色頩以开顔精纯粹而始壮司马彪庄子注曰踳读曰舛舛乖也駮色杂不同也王逸楚辞注曰宁有蓱草蔓衍于九逵之道靡蔓也　向曰缪犹昧也伦次也不度义而言曰缪言君子或黙或语责二客昧黙语之次牵不义之言而越其奢侈也　翰曰华离地形也言蜀都之地小狭华离斜角不正徒夸饰以为沃壤也倔彊谓夷狄恶性梗戾谓王孙夸士卒勇悍也云虽有石林之岝防谓攘臂而靡之是也　铣曰粹美方比壮大踳乖駮乱也言呉蜀二客非能醇美以比于大道是谋乖乱王者之义愈比也逵路也靡流貌言蓱水物者若求于中路不可得也言二客之言差谬如中路寻蓱棘之刺端造沐猴也】劒阁虽嶛【力雕】凭之者蹶非所以深根固蔕也【善曰劒阁蜀境也郦元水经注曰小劒去大劒飞阁通衢故谓之劒阁广雅曰嶛髙也又曰蹶败也老子曰有国之母可以长久是谓深根固蔕长生久视之道声类曰蔕果鼻也　济曰嶛险凭据也言虽险无徳而据之者必见颠蹶是以非深根固蔕之道也】洞庭虽濬负之者北非所以爱人治国也【善曰洞庭吴境也史记呉起曰三苗氏左洞庭而右彭蠡　此险也禹伐之汉书音义服防曰师败曰北北南北　北老子曰爱民治国能无知乎　济曰濬深负恃也言虽为深阻无徳而恃之者必见奔此非爱人治国之理也】彼桑榆之末光逾长庚之初晖况河冀之爽垲【苦改】与江介之湫【于小】湄【善曰东观汉记光武曰失之东隅収之桑榆毛诗曰东有啓明西有长庚左传曰齐景公欲更晏子之宅曰子之宅湫隘嚣尘请更诸爽垲楚辞曰长江介之遗风薛君韩诗章句曰介界也毛苌诗传曰水草交曰湄　向曰桑榆末光谓日将西谢也长庚昏见于西方爽明也垲髙也介左也湫湄小水也言桑榆末光上逾越长庚之初晖而况魏都居于河冀髙明之地而与江左之小水为齐也】故将语子以神州之略赤县之畿魏都之卓荦【吕角】六合之枢机【刘曰邹衍以为儒者所谓中国者于天下八十一分居一耳中国名赤县神州内自有九州禹之所叙九州也是以不得为州数中国外若赤县神州者九州者也范睢説秦王曰魏韩中国处而天下之枢也　善曰河圗括地象曰昆仑谓东南地方五千里名曰神州帝王居之小雅曰略界也周礼曰方千里曰王畿西都赋曰卓跞诸夏卓荦与卓跞音义同吕氏春秋曰神通乎六合也　济曰语子者先生语二客也近国之地曰畿枢戸所以转而开闭也机弩牙也所以发箭皆言其要也言魏都髙絶六合之要若此也】于时运距阳九汉网絶维奸回内赑【备】兵纒紫微翼翼京室耽耽【沈】帝宇巢焚原燎变为煨【乌懐】烬【似进】故荆棘旅庭殷殷【于谨】寰内绳绳八区锋镝纵横化为战场故麋鹿寓城也【刘曰不饮酒而怒曰赑诗曰内赑于中国汉室之乱起于阉官故曰内赑也紫微宫在南城下于时兵所围也光憙元年四月灵帝崩八月大将军何进入省见太后黄门张让郭进等斩进进部曲将兵突入尚书阁阁闭虎贲中郎将袁术等攻阁日暮术等起火烧阁初平元年十二月董卓迁都长安乃夜烧洛阳南北宫易曰鸟焚其巢尚书曰若火之燎于原春秋谷梁传曰寰内诸侯非天子之命不得出防尹更始曰天子以千里为寰伍被谓淮南王曰昔伍子胥諌呉王呉王不用乃曰臣今见麋鹿游姑苏台也臣今见宫中生荆棘露沾衣也　善曰春秋保干圗曰五运七变各以类惊宋衷曰五运五行用事之运也汉书阳九厄曰初入百六阳九音义曰易传所谓阳九之厄汉书曰汉兴禁网疎阔管子曰国有四维四维不张则灭王逸楚辞注曰维纮也尚书曰崇信奸回毛诗曰商邑翼翼汉书客谓陈涉曰伙涉之为王沈沈者应劭曰沈沈室深邃之貌沈长含反与耽音义同谢承后汉书曰阳球为司校尉虎视帝宇广雅曰煨烬也又曰煨烟也杜预左氏传注曰烬火之余木也毛苌诗传曰殷众也诗曰子孙绳绳兮长杨赋曰洋溢八区説文曰锋兵端也又曰矢锋也战国防曰缀甲厉兵效胜于战场也翰曰距至也阳九灾厄也网法网也维网纲也言当此之时运至灾厄汉之法网絶其纲维也　向曰回邪赑奋也紫微帝宫言汉网既絶纲维奸邪内奋兵革缠绕于宫室也又曰董卓焚洛阳宫殿并尽如焚鸟巢燎原草皆化为灰烬也旅犹次也宫室既尽故荆棘次生于庭　铣曰翼翼美也殷殷绳绳皆众也寰内天下也八区八方也锋镝兵器也寓寄也言天下八方兵革纵横人不安宅城邑为之丘墟野多战场故麋鹿寄于城邑之间】伊洛榛【士臻】旷崤函荒芜临菑【侧持】牢落鄢郢丘墟【善曰服防汉书注曰榛木丛生也贾逵国语注曰芜秽也汉书曰齐郡有临菑县东观汉记曰第五伦自度仕官牢落汉书曰南郡有故鄢县吕氏春秋烛过曰子胥諌而不听故呉为丘墟　济曰伊洛东京也崤函西京也临菑齐地鄢郢楚地牢落阒寂也言此四都皆乱也榛旷荒芜阒寂丘墟皆谓居人少也】而是有魏开国之日缔构之初万邑比焉亦犹犨【昌由】麋之与子都培【部苟】塿【路苟】之与方壶也【善曰周易曰开国承家广雅曰　缔结也犨麋古之丑人也吕氏春秋曰陈有恶人焉曰敦冷犨麋椎颡广頞色如漆陈侯悦之诗曰不见子都左传太叔曰培塿无松柏方壶二山名向曰而语助也是此也缔结也子都美人培塿小堆阜也方壶海中神山言当此时大魏开国结构之初而】
