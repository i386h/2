<!-- { "loadSidebar": true } -->
　　心兮本虚应物无迹操之有要视为之【一作之为】则蔽交于前其中则迁制之于外以安其内克已复礼久而诚矣
　　聴箴
　　人有秉彝本乎天性知诱物化遂亡其正卓彼先觉知止有定闲邪存诚非礼勿聴
　　言箴
　　人心之动因言以宣发禁躁妄内斯静专矧是枢机兴戎出好吉防荣辱惟其所召伤易则诞伤烦则支已肆物忤出悖来违非法不道钦哉训辞
　　动箴
　　哲人知防诚之于思志士厉行守之于为顺理则裕从欲惟【一作为】危造次克念战兢自持习与性成圣贤同归
　　印铭
　　我祖裔伯始封于程及其后世以国为姓惟我皇考卜居近程复爵为伯子孙是称程伯之后崇宁癸未嵗二月丁卯頥铭
　　褉饮诗序
　　上已褉饮风流逺矣而兰亭之防最为后人所称慕者何哉盖其游多豪逸之才而右军之书复为好事者所重尔事之显晦未尝不在人也颍川陈公廙始治洛居则引流回环为泛觞之所元丰乙未首修褉事公廙好古重道所命皆儒学之士既乐嘉賔形于咏歌有不媿山隂之句诸君属而和者皆有髙致野人程頥不能赋诗因论今昔之异而为之评曰以我好贤方逐乐之心礼义为疎旷之比道艺当笔札之工诚不媿矣安知后日之视今日不若今人之慕昔人也哉
　　遗金闲志
　　元丰庚申嵗予行至雍华间闗西学者相从者六七人予以千钱挂马鞍比就舎则亡矣仆夫曰非晨而亡之则涉水而坠之矣予不觉叹曰千钱可惜坐中二人应声曰千钱失去甚可惜也次一人曰千钱微物何足为意后一人曰水中囊中可以一视人亡人得又何叹乎予曰人得之乃非亡也吾叹夫有用之物若沉水中则不复为用矣至雍以语与叔曰人之器识固不同自上圣至于下愚不知有防等同行者数人耳其不同如此也与叔曰夫数子者之言如何予曰最后者善与叔曰诚善矣然观先生之言则见其有体而无用也予因书而志之后十五年绍圣乙亥秋九月因阅故编偶见之思与叔之不幸早死为之涕下
　　蜀守记
　　成都人称近时镇蜀之善者莫如田元均文潞公语不善者必曰蒋堂程戡故謡言曰彦博亏【亏犹言不如也】田况程戡胜蒋堂言最善之中田更优不善之中程犹差胜也予尝访之士大夫以至闾里间察其善不善之迹所谓善者得民心之悦固有可善焉所谓最不善者乃可谓至善者也至今人言及蒋公时事必有不乐之言问其所不乐者众口所同惟三事而已减损遨乐毁后土庙及诸滛祠伐江渎庙木修府舎也其尤失人心者节遨乐也前蒋者数十年为政【阙】
　　养鱼记【时年二十二】
　　书斋之前有石盆池家人买鱼子食猫见其煦沫也不忍因择可生者得百余养其中大者如指细者如箸支頥而观之者竟日始舎之洋洋然鱼之得其所也终观之戚戚焉吾之感于中也吾读古圣人书观古圣人之政禁数罟不得入洿池鱼尾不盈尺不中取市不得鬻人不得食圣人之仁养物而不伤也如是物获如是则吾人之乐其生遂其性宜何如哉思是【一无此二十字】鱼之【一无之字】于是时宁有是困耶推是鱼孰不可见耶鱼乎鱼乎细钩宻网吾不得禁之于彼炮燔咀嚼吾得免尔于此吾知江海之大足使尔遂其性思置汝于彼而未得其路徒能以斗斛之水生汝之命生汝诚吾心汝得生已多万类天地中吾心将奈何鱼乎鱼乎感吾心之戚戚者岂止鱼而已乎因作养鱼记【一无此上十一字有尔乎二字】至和甲午季夏记
　　书养鱼记后
　　吾昔作养鱼记于兹几三十年矣故藳中偶见之窃自叹少而有志不忍毁去观昔日之所知循今日之所至愧负初心不防于自弃者乎示诸小子当以吾为戒元丰己未正月戊戌西斋南牕下书
　　为太中书家藏宝字后
　　先臣少师以府僚事太宗皇帝于开封被眷特异前后所赐亲笔多矣天圣中遭家难诸父继亡臣时未冠复在逺方京师赐第外姻守之宝藏之物既于盗手于今在者乃其遗也故太宗遗书惟存十二字其六乃开封文移皆縁祭祀及贡举事臣恭思太宗皇帝以介弟之贵晋王之重尹正天府而常事之小者皆亲书之【自来大臣领州小事多不亲书】圣心可见矣盖于祀事之严取士之重虽细故必亲诚孝恭防之心也急贤好士之心也呜呼成万世无穷之基岂不由是心乎愚臣窃谓是心也宜为后圣法元祐四年己巳十一月癸未大中大夫致仕上柱国永年县开国伯食邑九百户臣程珦题
　　诗
　　闻侯舅应辟南征诗【时年十八】
　　辞华奔竞至道离茫茫学者争驱驰先生独奋孟轲舌扶持圣教増光辉志期周礼制区夏人称孔子生闗西当途闻声交荐牍苍生无福徒尔为道大不为当世用著书将期来者知今朝有客闗内至闻从大幕征南垂南垂防防陷州郡久张螳臂抗天威圣皇赫怒防书缓虎侯秉钺驱熊罴宏才未得天下宰良谋且作军中师蕞尔小蛮何足殄庶防聊吐胸中竒
　　游嵩山
　　鞭羸百里逺来游岩谷隂云暝不收遮断好山教不见如何天意异人谋
　　谢王佺期寄药
　　至诚通圣【一作化】药通神逺寄衰翁济病身我亦有丹君信否用时还觧夀斯民
　　杂説
　　三首
　　父母之于子爱之至也子不孝则爱心弛焉圣人之于民虽穷凶极恶而陷于刑戮哀矜之心无有异也情有替也诚无息也
　　言命所以安义从义不复语命以命安义非循理者也仲尼之徒岂皆圣人其见岂能尽同于仲尼惟其不敢信已而信其师故常舎已以求合圣人之教是以卒归于不异也及夫子没则渐异也








　　二程文集巻九
　　钦定四库全书
　　二程文集巻十
　　伊川文集　　　　　　　宋　程颐　撰
　　书啓
　　为家君上宰相书
　　珦闻古之君子相其君而能致天下于大治者无他术善恶明而劝惩之道至焉尔劝得其道而天下乐为善惩得其道而天下惧为恶二者为政之大权也然行之必始于朝廷而至要莫先于諡法何则刑罚虽严可警于一时爵赏虽重不及于后世帷美恶之諡一定则荣辱之名不朽矣故厯代圣君贤相莫不持此以励世风【一作也】伏惟阁下以上贤之资为圣主之辅深功厚徳卓出前古所以致今日之治者盖由尽心劝惩之道而天下之善恶明也今若有善人于此而不得彰显以至于冺没则于阁下岂不甚惜而欲闻之乎珦是以敢忘其僣易之罪而布其诚恳于左右伏念珦之曽祖当五代之乱弃官避世以俟真主之兴我朝受命首赴阙庭一言遭遇受圣祖非常之知及太宗皇帝之在晋藩亲自选擢俾之辅佑于时真宗皇帝亲受经训太宗纂绪顾遇益隆凡所献替无不开纳称其忠厚待以腹心前后两欲相之而奸臣卢多逊恶其方正皆因四方之事荐之使行暨于还朝复将大用而先祖自以衰老沥恳辞避乃特为改置文明殿学士之职俾处庶僚之右制辞丁寜复示终用为相之防至于没身不许告老厯事两朝受恩三圣终始一节存没异遇考于諡法宜得美名而当时有司失于举行门生故吏不能论请以至于今未有易其名者珦大惧年祀浸逺遂至湮晦近三请于朝廷而有司引条例以既葬为限夫圣人作諡之意本以彰善瘅恶若以请之后时遂废其礼则是为善者未必见褒而为恶者得以自隐也况国家推恩率循旧例窃见近日王嗣宗辈亦是已葬朝廷恩防特许追赐独珦之曽祖以条例为限某窃惑焉若以官言之则三品以上皆应令文以徳言之则先祖清俭之节淳厚之徳寛大之量周通之才比于嗣宗诚亦无媿何嗣宗得请于无例之前而先祖见抑于有例之后若以先祖非两府而异之耶则太宗皇帝眷遇如此累将柄用至于老疾圣意未已制词具在遗防如存继圣之朝得不念之哉古之圣贤生非其时身无其位不得主惩劝于天下尚犹论古之人观其言考其世以分别其贤愚善恶何哉有至仁之心而自任之重也故人有一善晦而不显其心媿耻若已揜之今阁下当明盛之时居宰执之任褒贤劝善是所职也若使本朝贤士名迹湮晦以为朝廷之阙阁下得不惜之乎矧主上以至孝御天下祖宗之朝一政一令靡所更易一器一玩弗忍遗弃而恩旧之臣岂不存念伏望阁下体圣祖选擢之意感神宗恩遇之厚念真皇受经之旧副主上继志之心力赐主张许循近例如此则恩满泉防光生后昆则珦阖门粉骨不足以报厚徳矣
　　谢吕晦叔待制相见书
　　窃以古之时公卿大夫求于士故士虽自守穷阎名必闻才必用今之时士求于公卿大夫故干进者显荣守道者沉晦頥处乎今之世才微学寡不敢枉道妄动虽亲戚乡闾间鲜克知其所存者矧敢期知于公卿大夫乎伏承阁下屈近侍之尊下顾愚陋仰荷厚礼媿不足以当之噫公卿不下士久矣頥晦于贱贫世莫之顾而公独降礼以就之非好贤乐善之深孰能如是乎幸甚幸甚愿阁下持是好贤之心广求之之方尽待之之道异日登庙堂翊明天子治以之自辅以福天下岂不厚与鄙朴之人不善文词姑竭其区区少致谢恳
　　为家君请宇文中允典汉州学书
　　中允明公执事窃以生民之道以教为本故古者自家党遂至于国皆有教之之地民生八年则入于小学是天下无不教之民也既天下之人莫不从教小人修身君子明道故贤能羣聚于朝良善成风于下礼义大行习俗粹美刑罚虽设而不犯此三代盛治由教而致也后世不知为教之本不善其心而驱之以力法令严于上而教不明于下民放僻而入于罪然后从而刑之噫是可以美风俗而成善治乎徃者朝廷深念其然究思治本诏京师至于郡县皆立学虽未能如古之时比屋人人而教之可以教为士者矣诚能教之由士始使为士者明伦理而安徳义知治乱之道政化之本处足以为乡里法出可以备朝廷用如是则虽未能详备如古之教亦得其大端近古而有渐矣是朝廷为教之意非不正也顾州县之吏奉承之何如尔珦庸琐之质叨恩领郡虽才不足以有为然少承父师之训久从士大夫之后涉闻学古为政之道不敢龂龂俗吏之为专以簿书期防为事勉思所以副朝廷明教化育贤才之意以学校为先务然念教道之职非得豪杰之士学术足以待问行义足以率人则何以为众人之矜式窃闻执事懿文髙行为时所推仕不合则奉身而退不为荣利屈其志归安田闾道义为乡里重岂特今人之难能古人所难能也愚谓执事非甘于退处而乐于自善也盖道既不偶去就之义不得不然在执事之心谅无一日忘天下不以行道济物为意也盖闻贤人君子未得其位无所发施其素蕴则推其道以淑诸人讲明圣人之学开导后进使其教益明其传益广故身虽隠而道光迹虽处而教行出处虽异推已及人之心则一也此乡人所望于执事而执事所以自任也珦是以敢布其区区之意愿执事从乡人之望枉屈轩驭来憇郡庠俾后进子弟得所依归不独一郡学者渐被善教四方之士闻风慕义亦将奔走门下是执事之道虽未用于时而所及人者固已博矣孟子所谓天下之乐也执事岂无意乎或赐允从不胜幸甚
　　再书
