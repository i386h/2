<!-- { "loadSidebar": true } -->
　　元化交流之冯翼兮孰翕而孰施春秋旦暮之荏苒兮彼逝者其如斯波涛被于宇内兮何一物而无之钜者为澎湃兮细者为涟漪岂特江与河兮日浩浩而东驰合羣动而皆然兮试比类而旁推羣鸿飞而蔽空兮万马逸而无覊云雾滃而上蒸兮冈峦逦迤而厜防长林撼风起伏而号呼兮禾黍秋熟极目之纷披蚊蜹蠓蠛队分而陈合兮蚁坌集于阶墀蛮触氏之鏖战兮螳臂奋以相持长杨羽猎车骑之弥山兮昆阳钜鹿设万壑之旌旂盖无往不寓夫懐襄之势兮信物情之险涣崩奔而汹涌兮莽旷荡而无涯讵天命之难谌兮亦人心之惟危彼六凿之相攘兮判水火之坎离或深谷而为陵兮或平陆而成池或行险而幸全兮或居安而倾欹或吕梁县水之可蹈兮或濡裳于涔澬况乎世变愈降兮民伪日滋籧篨与戚施兮竞风靡而相随瞪防目而无见兮悲众人之蚩蚩何夫君之不凡兮独幽览而深窥洞机之灵扄兮彻秋毫而靡遗始者吾将要其终兮盈者吾将究其亏孰徃矣而不复兮孰成焉而不隳坚胡为乎易觖兮芳胡为乎易萎惟纲常之为大兮实吾职之攸司吾既有此夸节兮鲠特立之权竒茍横逆之触吾目兮吾安能忍而嚅唲固将挫其锐而解其纷兮岂但恤纬而忧葵操巨舟以宏济兮屹砥柱而不移投寸胶于溷浊兮扬醇酎于浇漓追邃古之往躅兮还炎帝之希夷既彰善而瘅恶兮亦起废而兴衰上以纡宵旰之忧劳兮下以洗赤子之疮痍睨华勋之未逺兮奚凯元之不可为嗟此志之耿耿兮穷日夜以遐思患精诚之未白兮恐效妍而成媸世盖有披肝胆而不信兮矢金石而犹疑使交浅而言深兮徒速累而招疵将钳吾舌而括吾囊兮非吾心之所期欲超然髙举而莫之顾兮又酧恩之无时故吾将观其会以制变兮庶顺动之攸宜奋果毅而勇进兮夫皇恤乎吾私愿悃欵以自效兮岂坚白而磷缁图寤言之可复兮及吾髪之未丝乱曰八荒滔滔一弥漫兮孰澄其源杀其湍兮惟彼达人得大观兮旁烛无疆神之完兮仰辅圣明沥丹兮魑魅魍魉莫敢干兮海不扬波永清安兮
　　白岳赋【钱府】
　　原夫扶舆磅礴凝结为山尊为五岳名山副焉大江之南天日岩岩黄山九华凤翥龙骞潭洞岩壑冈阜陵岳伏而忽起断而复连嵚崟盘欝踔跃蜿蜒其山累百其名数千界乎徽岭白岳雄峙翠巘腾空紫霄特起矗如展如若城若垒水帘珠落石池氷齿怒类渇猊奔拟走兕纛影翻翻罏烟纚纚摩挲老人娟纎美女皓雪不融赤日停晷松偃柏茂藤牵葛藟云霞变化不可向迩此其山之大凡也若乃灵区有待殊域天开藏神秘歴尽劫廽鸟道上附鸾旂下来北驻黑帝之辇中起君之台构珠宫而璀璨涌贝阙而崔嵬歩虚奏兮霏雪钧天阕兮停雷翩跹白鹤似昆丘之瑶圃青葱玉树类瀛海之蓬莱云车兮恍惚日驭兮徘徊神蛇兮天矫灵兮唐頽既福民而寿国亦弭乱而消灾北对武上应斗魁岂白防之瑞华皇在御防海无波前星未着爰发珪璋専命清署脩灵寳之科仪邀九霄之真驭奏青词之恳切感帝之鉴注震宫发祥青旂轩翥帝心用嘉骈繁敕谕遂三公乎升秩视五常乎支庶盖有感而遂通诚旦暮而斯遇者也繇是播神威于宇宙振肸蠁于寰中蹩躠士民奔命黄童自南自北自西自东轮蹄不絶四方来同累朝增饰歴圣褒崇神光彷佛旭日瞳蒙非山岳降神于参岭虚危分秀于穹者乎慨夫霾名山邑蔽秀僻壤迹类洪荒事出苍莽渐入人文始获昭朗超五岳而六之越四镇而上焉碉房架于层岩玉梅寄于仙榔王褒张载之词刋琬琰于苍厓元常仲将之笔悬径丈于金榜使负济胜之具者既不升昆仑而扳若木擅凌云之赋者岂徒侈太华而窥仙掌乎哉固知地有逺近山有崇卑东南奥区胜实在兹宿臼而往吾不为疲披览图籍神逰帝祠爰命墨公缀以芜辞贻笑大方绘天莫知惟有孤心凝神帝师千秋万岁为君祝厘
　　鼓山赋【徐】
　　繄石鼓之崔巍作海邦之巨镇周围百里壁立千仞地轴盘峙乎坤山势障屏乎震并华顶之穹窿齐嵩髙之极峻下临沧海逺望扶桑遐哉渺渺鬰乎苍苍盻瀛涯而防缀眺岛屿之微茫盱琉球之国而隠见瞩天吴之首以昂骧隘羣峰于下界空万顷于八荒观曜灵于昧谷接羲驭于东阳若乃防岈防窱岝防幽邃萃川岳之嘉祥钟岩壑之灵秘寒云际晓而锁青古木当春而积翠灵水澄源甘泉涌地缁衲聚僧精蓝剏寺开山则祖师神晏檀施则闽王忠懿标佛土以庄严表禅宫以壮丽只园寳殿绀宇珠林台铺碧瓦地布黄金驯鸽纷飞现半空之影频伽觧语送静夜之音栴檀有香而馥馞薝卜有气而萧森至于国师登坛髙座説法涧底泉声奔流防防襍梵呗以喧豗混摩诃而活泼立运神通放声一喝回别窦而倒流涸空潭而停歇望石壁兮徒存聴涧澌兮永絶洞门峭蒨磴道岧尧石封苔而棱渐损藤抱树而叶微凋亭跨丹凤之尾桥蹵巨鳌之腰摩古贤之篆刻辨名姓于前朝法嗣曾兹以卓锡髙人昔此而挂瓢懐古迹而心悸感往事而魂消尔其异草竒花珍禽怪兽妖艳防茸髙飞逺走弥布于叠嶂嵁岩吟啸于穷崖广岫涧旋别径路转人家错村落其如绣开塲圃以种茶植先春之粟粒采未雨之灵芽老翁负筥而向火稚子持筐而踏霞笑北苑龙团之莫匹阳羡紫笋以难夸极林峦幽翳之足赏何陵谷变幻之堪嗟樵火夜遗琳宫瓦砾佛国榛芜禅房荆棘风吹蔓草兮芊绵水漾寒花兮寂厯山魈哭雨以啼霜行客抚今而追昔痛頽废兮六十余秋悟残灰兮百千万刼寳销佛面已多年金舍给孤于何日登临自美吊古徒劳歌以咏志赋以凭髙等沧溟于一勺睇天风之海涛蹑应贞而飞渡挟子乔以逰遨身陟云山兮渺渺眼空尘海兮滔滔优哉逰兮以翔以翺




　　明文海巻十二
　　钦定四库全书
　　明文海巻十三　　　　　　余姚黄宗羲编赋十三
　　山川五
　　浣花溪赋【郭棐】
　　昔杜少陵成都之防在唐天寳板荡之季俯临浣水爰构草堂因申房相国以栖迟乃依严仆射而肥遯大节峥嵘于剑北鸿名照耀于岷西余入蜀川缅懐髙躅濯浣花之寒碧仰玉树之清标聊缀俚言用抒素臆词曰
　　入岷峨之锦里兮懐拾遗之精忠掬浣花之溪水兮濯汶川之秋蓉猗先生之慨慷兮纉太古之流风探四始之奥兮窥二雅之鸿蒙献三赋以明礼兮殚一心以奏功忸臣纪之澌冺兮障万派而必东悲妖雏之飞兮挺劲特之精衷乃艰闗于庸蜀兮矢直节于崆峒朝拜命于彤廷兮夕申捄于房公出青琐以幽栖兮歌白驹而髙翀依仆射于成都兮声轰轰而摩空既卜筑于浣西兮载偃蹇于蟠龙抒七歌之哽咽兮叹大厦之帡幪身弥隠而道显兮志弥穷而诗工树百家之标帜兮协一代之笙镛虽当时之流离兮廓万防之昭融嗟余生之相后兮仰髙山以为宗昔守防之暇豫兮结草堂于巃嵸兹入蜀之伊始兮访浣花之遗踪洒潭水之清冷兮披卉树之防茸婉风景之如在兮挹道范之无从但见细石清泉之潇洒兮人闻黄鹂白鸟之琤琮诵藻赋之琅琅兮洵大雅之沨沨虽世防之寥廓兮谅精神之流通吁嗟乎先生之徳兮玉洁春融先生之风兮山髙水溶望灵爽兮飒飞鸿酾桂醑兮奠华钟白羽翩翩兮閟宫思不见兮愁忡忡
　　蟇頥津赋【郭棐】
　　唐拾遗孟昭图者正色立朝直言匡国方嗣音于鸣阳之鸾凤竟见忤于当道之豺狼挤兹冠裳投彼津水自古貂气焰莫酷于斯而簮组流离亦莫惨于斯唐社安得不屋哉予以春暮鼓棹蟇津讯诸榜人指所汩处澘然洒涕怃然陈词聊冩悲思弗筹工拙云
　　际涒滩之暮春兮予鼓檝于蟇頥吊拾遗之孤贞兮掩袂而歔欷维先生之姱脩兮揽琼玦以自持纫芳馥之澧兰兮佩芬馨之江篱燃太乙之青藜兮立当轩之文螭侍黄枢而捧简兮直青琐而簮珥言必闗于民社兮虑每谨于渊防愤貂之煽熖兮爰昌言以排之借上方之雄剑兮斵长乐之封狶翊皇路于清明兮扫霄汉之昏霾何干刚之弗断兮反酷焰之横罹投簮绂于清流兮望天阙而涕洟同三闾之鱼腹兮类伍胥之鸱夷自古皆有死兮先生独殉国而捐糜俯流澌之回澜兮沉文光之陆离览沧波之东注兮缅浩气之嵚怅彼昏之无知兮悼末路之陵夷瞻铜驼以浩叹兮掷白马而同悲噫嘻乎先生不可作兮徒令人千秋万禩临渊水而涟洏彼视人目睫以干宠而偷生兮宁无愧丈夫之须眉荡木兰兮遡江湄濯津波兮漾朱曦奠絮酒兮荐霞巵望翠羽兮驻旂悲风萧飒兮孤鸿飞云黯淡兮烟雨霏霏邈岷山之嵲屼兮浥蟇水之涟漪嘉忠贞之不偶兮尚万防而流辉
　　磨崖赋【郭棐】
　　浯溪以元子磨崖文而重崖文以顔鲁公书而益重物之相须而不朽于天地间者良不偶哉后之吟卿赋客类喋喋焉杨防夫作赋亦云至攷颂以论体兮垢磨石之小疵絜大唐之罪案兮异琼琚之赏词致后来之墨客兮纷石刻之是非嗟夫阿荦煽祸于渔阳上皇间闗于巴蜀谁一戎衣而大物如故谁全宗社而区宇以宁功出非常谈何容易虽太阿之柄见窃椒房西内之迁贻讥舆论然未可以瑕而掩瑜也昔周宣中兴常武江汉诸篇列于风雅晚年不籍千畆败绩戎史臣识之乃吉甫之颂祭公之谏并垂金石矧顔元二子唯知颂徳扬功讵能逆覩其后也则崖文奚容喙訾哉窃因篮舆之暇广防夫意而赋之
　　猗峿崖之矗矗兮干层霄而嶙撑砥柱于两间兮摩青苍于万仞俯石鼓而拉岣嵝兮应星纒而分翼轸郊东南之半壁伟衡湘之巨镇谁从磨其崚嶒兮当李唐之中兴有忠谠之老臣兮振雅颂之元声发金薤于聱叟兮烂银钩于顔卿翔虎豹而腾蛟螭兮与诸崖并峙而峥嵘嗟六叶之仙李兮悼三郎之耄荒嬖玉兰于绷儿兮动鼙鼔于渔阳纷潼闗之虐焰兮痛马嵬之郎当舞骏跃以悲愤兮青骡驾而傍徨羣生劻勷以弗宁兮百僚首防而奔窜咸称臣以纡绅兮俦置身而廵逺唯不识面之平原兮连棣蕚而忠謇亦有倚圩之漫郎兮歌楚骚而愤惋天不厌于皇唐兮起匹马于朔方据灵武以一呼兮扫横霄之欃枪冕泌运筹以制胜兮仪弼仗义而于襄爰授玺以践阼兮又谁咎其仓皇羌三月之徂征兮暐两京之恢复美钟簴之不移兮欣庙社之未屋诞旋干以转坤兮乃濡沐而膺福追甲乙以齐轨兮嫓宣光而同躅奠唐鼎于再安兮迎上皇于庆宫乃旌烈而酬勲兮亦布惠而蠲庸臣结作颂兮敬铺张乎骏功臣真濡毫兮载掞扬乎丹衷掲日月于重光兮信肃皇之为勋也章盛徳而标丰功兮允纯臣之义也虽未禩之瑕纇兮庸何伤乎前美也彼江汉常武之风兮固不以耄惓而弛也繄兹文与兹石兮逈同峙乎天地也乱曰君臣父子艰危共兮羯鼓喧豗社稷动兮太上播迁遐迩恐兮肃皇劻勷再垂拱兮廓清妖氛嗣帝统兮迎养庆宫心曷恫兮丰功大烈今古重兮元文顔书忠义供兮铿鍧陆离配雅颂兮乔崖穹碑万世式诵兮
　　滟滪堆赋【郭棐】
