<!-- { "loadSidebar": true } -->
　　《宜兴县志》（何年何人所修未考）：“隆兴元年，奉旨安娘夫高祚特与承信郎，银瓶女封‘至一正烈节女清源妙行仙官通灵显圣银瓶小姐’。” 
　　按：封号不足据。 
　　曲园居士曰：银瓶之名，自宋以迄于今，历有纪载，则固不得以为无其人也。然诸书但言其以幼女死孝，无一语谓其为张宪妻。而张宪本传，亦止云“飞爱将也”，不言为其婿。乃以数百年后强为作合，使偶坐于张侯之旁，不亦傎乎！考岳云为王长子，而死时止二十三，则银瓶幼女，必未及笄。张宪在绍兴二年，已从王讨曹成；而银瓶娘子，据嘉兴志，死年十三，则生于建炎三年，至绍兴二年，止四龄也。年齿悬殊，岂可以为配乎？翟氏灏《湖山便览》载：“张烈文侯祠，在仙姑山下。侯名宪，蜀人，岳鄂王部将，或曰其婿也。”此流俗沿讹之所自起，考古者宜辞而辟之也。 

　　附：致杨石泉中丞书 
　　杭城有张烈文侯祠，即岳忠武之将张宪也。不知何时，强以忠武幼女银瓶为之配，塑像其旁，并题名氏焉。考《宋史》张宪传，但云“飞爱将也”，不言为其婿。嘉泰中忠武之孙名珂者，着忠武《行实》二卷，末言“先臣女安娘适高祚”，亦不及宪。然则宪非王婿明矣。银瓶之名，《行实》不载，据杭州志书及诸书所载，皆言是王幼女。而绍兴二年张宪已从王讨曹成，据《行实》王是年三十岁，距王之薨尚十年，则银瓶此时当在襁褓也。与宪年齿悬殊，岂可以为配乎？杭人多知此事非实，而流俗相沿，竟难厘正。群思得公一言以发聋振瞆，庶不至诬古而读神。辄布陈之，惟裁察焉。 
 

　　吴绛雪年谱　清　德清俞樾曲园　编 

　　吴绛雪以国色天才，从容赴义，以全永康一邑民命，亦昭代一奇女子也。而事越百五十六年，志乘无考。道光二十三年，桐城吴康甫大令廷康，为永康丞，始谘访故老，得其本末。属海宁许辛木农部楣为之传，兼属海盐黄君宪清韵珊制《桃溪雪传奇》以行于世，于是绛雪始不泯矣。传奇中事实，多以意为之，盖院本体裁固如是。农部之传，颇足征信，而其年则弗详。海盐陈君其泰又考之绛雪遗诗，论定其年。表章之意，亦云至矣。然亦有不能无误者。如谓绛雪卒于康熙十三年甲寅，年二十有四，则当生于顺治八年辛卯，而顾谓生于顺治九年壬辰，其误一矣。其在秀水和《春闺》诗为壬寅四月，有诗序可考。其从秀水至嵊县渡钱唐江在三月，有诗句可证，而谓和《春闺》诗之岁，即移剡之岁，其误二矣。其归永康诗云：“六年浪迹浙西东”，自注云：“寓居秀水凡三载，居剡邑又二年。”则是五年而非六年，与诗不合。陈君云：“注纪其积实之岁月，诗举其历年也。”然则何必作此参差之笔乎？余疑注中“三载”，是“四载”之误，盖其居秀水甚久，故曰“凡四载”。其居嵊县则不久，故曰“又二年”。合成六年，正与诗合。依此推排，则绛雪死年，实二十有五。嗟乎！百年寿者之大齐，绛雪仅得其四之一，天既促之，人不宜更夺之也。故作《吴绛雪年谱》。 

　　顺治七年（庚戌）吴绛雪生 
　　许农部传云：“名宗爱，永康人教谕士骐之女。” 
　　黄韵珊《桃溪雪传奇》云：“父骥良公。” 
　　吴康甫云：“绛雪之父娶于应氏。” 
　　按：集中《招素闻》诗自注：“余姊妹三人。”又《归家有感》诗自注：“时二姊已适人。”则绛雪行第三也。然诗中屡及翠香二姊，而不及伯姊，疑远嫁，或前死矣。 
　　又按：集中《同心歌》云：“妾身少坎■⑴，襁褓失家慈。”不详殁于何岁。然其《送次姊》诗，自注云：“先慈辞世已二十年。”而其诗首云：“定省思姑舅，艰难别老亲。”老亲谓其父，则其父犹在。至《闻琵琶》诗云：“忆九岁从先君之秀水。”又云：“今十二年矣。”十二加九，为二十一。是绛雪二十一岁，父殁矣。《送次姊》诗，盖作于二十岁。然则母殁，即绛雪生年也。 
　　八年（辛卯）年二岁 
　　九年（壬辰）年三岁 
　　十年（癸巳）年四岁 
　　十一年（甲午）年五岁 
　　十二年（乙未）年六岁 
　　十三年（丙申）年七岁 
　　十四年（丁酉）年八岁 
　　十五年（戊戌）年九岁 
　　传云：“九岁通音律。” 
　　集中《闻琵琶》诗，自注云：“九岁从先君之秀水，于江上闻此曲。” 
　　又按：集中多与素闻唱和之作。有《将从秀水至嵊县别素闻》诗。则素闻乃秀水人矣。其与订交，当即在是年。素闻者，其族妹也。其《招素闻，以诗代柬》云：“族有文姬重绮琴”，知是同族。又《报素闻书》称贤妹，知是妹矣。 
　　十六年（己亥）年十岁 
　　集中有《题家严课女图》诗。自注云：“家严作图时，宗爱年尚十龄。”按：绛雪从父学诗，当自此年始。 
　　十七年（庚子）年十一岁 
　　按：集中诗当从此年始。今开卷第一首《题晴湖春泛图》，疑即此年春也。 
　　十八年（辛丑）年十二岁 
　　集中《提雪意图》诗序云：“辛丑雪夜与素闻围炉，偶举古今人咏雪句可记诵者，凡十余首。次日因取其诗句可入画者，各写其意，以呈潘夫人。有不惬意者，辄命改作。数日成此册。”按：潘夫人，当是素闻之母。 
　　康熙元年（壬寅）年十三岁 
　　集中《寄和祁修嫣女史春闺诗》序云：“唐时有光、威、裦姊妹三人联句，成七排十二韵。女冠鱼玄机和之。山阴祁修嫣女史，偕其二妹，依唐人体韵，共成《春闺》一首。遥寄素闻。夏初无事，与素闻依韵和之。时康熙壬寅四月己酉日。” 
　　二年（癸卯）年十四岁 
　　是岁至嵊县。集中有《将从秀水至嵊县别素闻》诗。又有《渡江诗》云：“春江三月浪浮天”，又有《越州途中》诗云：“暮春天气束轻装”，知其去秀水，在是年三月也。其《渡江》诗云：“只惜西湖违咫尺，清流偏阻雨缠绵。”是所渡即钱唐江。故与西湖咫尺，而惜其以雨阻未游。又有《答西泠女史周琼》诗云：“记得三春正落花，凤山门外唤轻艖。可怜咫尺西湖路，不见仙人萼绿华。”虽非此时诗，然所云“凤山门外唤轻艖”，则正此年渡江事。首云“三春”，与“春江三月”相符。陈君谓“至嵊县，即和春闺诗之年”，则三月已渡钱唐至越州矣。安得四月己酉，尚在秀水与素闻共赋诗也。集中《送外兄》诗题云：“先君秉铎剡邑，时外兄曾从学彼地。”《桃溪雪传奇》云：“骥良公历任仙居、嘉善、嵊县校官。”则其至嵊，疑是宦游。然集中《代家大人送戴文学》诗，自注云：“家严侨居剡溪，地主三人，其一文学。”若果秉铎是邦，则自有官舍，云何“侨居”？又何以屡易居停？疑作校官尚在其前。兹则以宦游，旧地重来，作寓公也。 
　　三年（甲辰）年十五岁 
　　集中有《剡溪雪夜》诗，自注云：“家严满拟今岁归永，迁延不果，竟至岁暮。”当是此年诗也。 
　　四年（乙巳）年十六岁 
　　是岁归永康。集中《别剡邑》诗云：“秋色留人无限好”，《舟泊兰溪》诗云：“归家刚值黄花节”，则知归永康在九月也。《归家有感》云：“六年浪迹浙西东”，自注云：“从家严寓居秀水，凡三载。居剡邑，又二年。”夫注，所以注明诗意，断无诗言“六年”注只五年之理。注中“三载”必“四载”之误。寓秀水四载者，己亥、庚子、辛丑、壬寅也。居剡邑二年者，癸卯、甲辰也。绛雪以九岁从父之秀水，十六岁始归永康。而云“六年浪迹”者，实举其在外之年耳。 
　　又按《同心歌》，即次《归家有感》之后。则其归徐君孟华为室，疑即在此年冬。或明年春也。 
　　五年（丙午）年十七岁 
　　六年（丁未）年十八岁 
　　按《报素闻书》在壬子年三月，而云“一别五载”，则是年复与素闻相见。然于诗无征也。 
　　七年（戊申）年十九岁 
　　八年（己酉）年二十岁 
　　有《送次姊》诗，说见前。 
　　九年（庚戌）二十一岁 
　　父骥良公，当卒于是年，说见前。然己酉《送次姊》诗“孤坟草自春”，则尚是春日。骥良之殁，或即在己酉夏秋以后，亦未可知也。 
　　十年（辛亥）年二十二岁 
　　是岁婢庆云生一女。按：集中《抱二姊子为嗣》诗，自注云：“前年小婢庆云生一女。”其抱子为嗣，当在癸丑年之秋。则庆云生女在是年矣。 
　　十一年（壬子）年二十三岁 
　　是岁有《报素闻书》，并以《同心栀子图》寄赠。自署年月云：“康熙壬子年辰月己酉日。” 
　　十二年（癸丑）年二十四岁 
　　按：徐君之卒，当在是年之春。据壬子年《报素闻书》，止言结缡以后，靡室焦劳。不言抱未亡之痛，则其夫犹在也。故知殁于是年矣。其《翠香二姊，将以次子为余嗣，诗以志感》云：“汤饼清欢会九秋”，则是九月也。而末云：“添丁欲向先夫告，好慰苍凉土一抔。”则夫死已葬，距徐君之卒，少亦数月。故知在此年春矣。又按：集中有《忆外诗》云：“妯娌同居犹寂寞”，是徐君未始无兄弟，不知何以抱翠香之子为嗣，岂徐君兄弟皆无子耶。《桃溪雪传奇》云：“与族中妯娌，乞得一子，立为夫嗣。”不知别有所本，抑或姑以理言之。 
　　十三年（甲寅）年二十五岁 
　　是岁耿精忠叛于闽中，伪总兵徐尚朝寇浙东，六月至永康。宣言曰：“以绛雪献者免。”邑人聚谋，欲以绛雪纾难。绛雪遂行。至三十里坑，投崖死。盖捐一身以全一邑。非寻常节烈比也。事详农部所为传。 
　　又按：集中《悼杏花》诗，即作于是年春，盖绝笔也。 


　　〖注：■⑴，扌＋禀。（无读音）〗 


　　对山馀墨　清　上海毛祥麟对山　撰 　　 

　　石珻 
