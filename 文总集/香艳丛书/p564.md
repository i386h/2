<!-- { "loadSidebar": true } -->
　　怀桐荪　　梦畹生 
　　同是情天小谪身，东劳西燕亦何因？ 
　　明明旧约愁牵茝，渺渺微波怨采苹。 
　　黄叶离亭秋似锦，碧芜小院月如银。 
　　相思海样深无极，一寸眉峰尽日颦。 

　　除却愁中只梦中，相逢草草别匆匆。 
　　新题霞帊贻欢子，细掏檀槽唱恼公。 
　　争不魂消堤柳绿，秪应泪溅海棠红。 
　　凭君莫恨蓬山远，隔着屏山便不通。 

　　闲宵翠阁记流连，锦瑟华灯两少年。 
　　秋梦淡寻蝴蝶影，殢愁浓春鹧鸪天。 
　　金迷纸醉欢无极，竹脆丝清月正圆。 
　　今日云萍重会合，不堪播令已华颠。 

　　行遍雕廊又画阑，路迢迢更夜漫漫。 
　　樱桃写影风怀薄，芍药题笺泪点残。 
　　修到上清遭劫易，叠成方胜寄情难。 
　　明知小别寻常事，只奈离愁满绣鞍。 

　　甲申岁杪过沪，宴于桐荪词友之修篁别墅，率成二律　　味馨室主人 
　　天涯饯岁又今宵，伴我尊前慰寂寥。 
　　春色一枝梅早吐，离愁万斛酒难消。 
　　雪鸿重印游踪在，风鹤频惊客鬓凋。 
　　此夕相逢拼醉饮，乡云遥望路迢迢。 

　　楼台箫管任喧阗，却爱清闲共此筵。 
　　我愧交游多落落，汝能晤对独翩翩。 
　　醉颜分照瓶花艳，别绪先教岸柳牵。 
　　愿盼狼氛清海娇，客中欢会自年年。 

　　天仙园访桐荪词客　　庐山旧隐 
　　闲携玉笛访良俦，同拂金鞭作绮游。 
　　羡煞风流黄叔度，清才浓福几生修。（戏梦畹） 
　　歌衫舞扇最翩翩，花月春江正少年。 
　　问字偶来花下立，片时侥幸倚香肩。 

　　酬一粟庵主人　　桐荪词客 
　　记同绮陌作芳游，弹指光阴似水流。 
　　莫问开元旧年曲，江南风景已残秋。 

　　酬意琴室主　　桐荪词客 
　　花间握手太匆匆，辱赠新词字字工。 
　　不敢当筵轻按拍，耍裁纱向壁间笼。 

　　歌园雏伶中有名想九霄者，每一登场，万人倾靡，予仅与一面，喜其略通奕理，诗以族之。　　　　　　　　　　　　　　　　　　　　　　　　　　　　　　　　二爱仙人 
　　梨园今有魏长生，珠媚花娇万目惊。 
　　鲁酒难期同日醉，胡弦急送遏云声。 
　　九天缥缈真人想，一往潆洄子野情。 
　　看近画楼闲对奕，搔头散髻最轻盈。 

　　赠想九霄　　历阳海上钓客 
　　柳想腰支花想容，九华灯下唱吴侬。 
　　高唐神女知何处，云雨迷离十二峰。 

　　赠想九霄集唐人句　　吉祥文字庐主 
　　雪作精神玉作姿，天教分付与男儿。 
　　管弦楼上春如许，南国东邻各一时。 

　　垂肩亸袖太憨生，湘瑟秦箫自有情。 
　　斜倚画栏看舞态，楚腰纤细掌中轻。 

　　娉婷仙子曳霓裳，一曲新声绕翠梁。 
　　仔细寻思底模样，脸红眉黛入时妆。 

　　明媚鲜妍总绝伦，采兰山上绮罗身。 
　　阳春唱后应无曲，端胜青娥镜里人。 

　　赠想九霄　　掇芳室主 
　　丁歌甲舞艳吴天，一曲霓裳压众仙。 
　　香国漫夸春富贵，芳姿合比月婵娟。 
　　早娴绛树双声曲，刚堕红尘二十年。 
　　学画蛾眉临玉镜，江南莲叶正田田。 

　　香风飐袖乍登场，徐整梅花七宝妆。 
　　飘拂舞衣惊蛱蝶，留连绣被妒鸳鸯。 
　　瓖姿讵入参军队，芳姓差同协律郎。 
　　扑朔迷离犹忆否？红儿相约在兰房。 

　　赠想九胃用寿墨阁主人韵　　经香阁主 
　　丰姿原拟海棠香，花外新歌听绕梁。 
　　不信男儿容绝世，生前毕竟是红妆。 

　　略转星眸百媚生，最含羞处最多情。 
　　笑侬三载听歌惯，小字何曾一问卿。 

　　赠想九甘集句　　石竹馆主 
　　心有灵犀一点通，此生何处不相逢。 
　　管弦楼上春如许，云想衣裳花想容 

　　只是相思秋复春，回文机上暗生尘。 
　　画图省识春风面，任是无情也动人。 

　　赠小桂林　　梦畹生 
　　严妆初罢绣帘开，仿佛天仙谪降来。 
　　笑我持裙无气力，痴心要筑避风台。 

　　赠桂林　　小蓝田侍者 
　　春风桃李喜新栽，雏凤声清独占魁。 
　　略记霓裳三叠罢，广寒仙子下瑶台。 

　　蹭桂林词友　惜红生 
　　曾住蓬莱最上头，前身金粟证清修。 
　　如何也向红尘谪，仙乐霓裳尚忆不？ 

　　惨绿愁红绝世姿，倩谁谱入玉台词。 
　　一枝秀茁桐阶畔，寄语春风好护持（挂林出桐荪门下）。 

　　和忏情侍者赠雏伶小桂林原韵　　日本浮植海客 
　　桂枝新向月中栽，管领群芳独占魁。 
　　一种天香须护惜，是谁为筑避风台？ 

　　病愈重晤金菊花，悲喜交集，倚此赠之　　西河石桥生 
　　梦阻文鸳，香残瘦蝶，半生幽恨谁知？记乍逢时节，意最依依。登场爱煞翩翩度，怎遭磨好事全非。相如渴甚，茂陵秋雨，隔断花枝。　　相思谁信重相见，啼痕乍破，喜极翻悲。只一声《河满》，珠泪齐挥。花丛身世频相慕，问柔条可受霜欺？怜香念切，怕伊声价，转误芳姿。 

　　菩萨蛮　　太痴生 
　　〖咏霓部歌儿金菊花。娇喉进玉，憨态嗔花，余剧爱之，拈此为赠，暇当再作金菊花歌贻之。〗　 
　　淡妆浓抹都相称，芙蓉照水凌清镜。恰似养闺中，见人羞脸红。　　袜尘侵赵瑟，泪雨啼妆湿。拼怨促哀弦，春歌零晓烟。 

　　喜儿词调倚浣溪纱　　梦畹生 
　　盝曲屏开凤胫明，红氍扶上态盈盈。乍闻花底一声莺。　　眼角暗飞波一瞥，眉棱横锁恨千层。绝无情处也撩情 
　　可是江皋解佩仙，闲来花下弄秋千。问年刚好月初圆。　　未惯浓妆微腆腼，偶因薄病自淹煎。不成欢笑只堪怜。 
　　袅袅婷婷下玉墀，上头斜插碧霞笄。偶拢蝉翼露柔荑。　　煮茗因缘嗔阿母，偷桃意绪骂书奚。闲中点缀小唐鸡。 
　　惨绿丰裁妙绝伦，散花偶现女郎身。搴帘一笑亦前因。　　翠缕戏填新水令，青琴间谱望湘人。画楼昨夜感星辰。 
　　银烛当筵乍目成，怕人嘲谑故含情。暗中低唤一声卿。　　为哭落花添懊恼，偶吟飞絮感飘零。相逢只合惜惺惺。 
　　萧瑟兰成鬓已斑，空将词赋动江关。得卿乍可破愁颜。　　不分熏香留翠被，只应入梦认金环。早年绮思已全删。 

　　　　　　　　　　　　梦畹生 
〖义锦部青衫日日红，年才二八，哀艳动人，玉洲云本姓朱，以良家子误入梨园，故一曲登场，不自觉商声激楚也。〗 
　　曾从林下想风期，浅笑轻颦意总宜。 
　　终剩大家标格在，十香羞唱冶春词。 

　　缠头低按小凉州，烛冷银屏月过楼， 
　　莫漫当筵伤往事，种瓜人亦旧封侯。 

　　买破塘?题纫秋馆主人吴兰仙小影　　仓山旧主 
　　乍相逢，惊人眉宇，座中谁弗延颈。当他空谷幽香佩，恰与彩鸾同姓。吾何幸，幸接席清谈，吹气曾亲领。闲情悉屏。却最喜偷闲，裁笺染翰，绘写象芳影。　　披图认，羡杀裳荷带荇，更傍腮桃靥杏。阑干凭处人如玉，仿佛神仙清境。浑不省，认取是馆署纫秋，偏作嬉春景。冰绡雪净。准备着骚人、甜吟密咏，竞把妙才逞。 

　　题纫秋馆主玉照　　麋绿楼词客 
　　丁东莲漏午晴天，树影亭亭翠盖圆。 
　　妒杀狸奴饶艳福，偎红生受玉人怜。 

　　花外阑干亚字横，画中爱宠我怜卿。 
　　红茵馆主疏慵甚，特破工夫与写成。 

　　万人如海品歌喉，回首瑶京忆旧游。 
　　犹记春台题柱句，大千春色在眉头。 

　　兰仙别三年矣，近得师那书，言其时向人诵予艳体诗，叹为才人之笔。风尘知己，诚足感焉。为赋二诗，以答芳意，兼遥呈师那岭南　　梦畹生 
　　漫将风月寄牢骚，赌酒评花未敢豪。 
　　不信廿年尘海里，怜才偏得郑樱桃。 

　　儿女多情信有之，感卿抬举为卿痴。 
　　私心要爇心香奉，怕有烟痕损玉姿。 

　　柳梢青?赠吴兰仙　　梦畹生 
　　蛎壳窗明，梦痕留蝶，睡味憎莺。搁下琴心，围将带眼，一味凄清。　　红心枉自盈盈，更谁惜烟飘露零。空谷苔深，荒江月冷，等是伤情。 

　　和梦畹生赠兰仙韵　　严紫漫 
　　风月平章托畔骚，长公一世独称豪。 
　　天涯芳草消魂久，犹有新诗付茜桃。 
　　 
　　一点灵犀两会之，爇香颂艳总情痴。 
　　缕丝勾起怜才绪，转怕啼痕上粉姿。 

　　赠吴兰仙　　历阳海上钓客 
　　旖旎丰神绰约姿，个中谁复辨雄雌？ 
　　泥人更作含颦笑，娇过桃花着雨时。 

　　题吴兰仙照　　云林后人 
　　冰雪聪明水月神，散花偶现女郎身。 
　　凭他添个婵娟侍，未必金钗赛璧人。 

　　书生老眼未模糊，细展丹青看子都。 
　　回首少年歌舞地，替花曾写冶春图。（谓洪郎事） 

　　雏伶昊兰仙，介瘦鹤词人以“小阑花韵午晴初”小影乞题，率成二绝。词人与兰仙交极密，第二首盖戏之也。 
　　一角红阑午荫清，柳眠花亸足怡情。 
　　国香也要春阴护，何事东风又放晴？ 

　　戏捧乌雪映雪肤，盈盈浅笑下铜铺。 
　　似闻一笑花闲问，青翰舟中事有无？ 

　　客言，予贻兰仙诗录登日报后，一时菊部群英，传诵殆遍，狂喜欲绝，振笔成此　　梦畹生 
　　素衣化尽有谁知？檀口遍传七字诗。 
　　梨雪薄添词客鬓，兰烟清护美人姿。 
　　难消艳福樱桃小，生受狂欢蛱蝶痴。 
　　乳燕满帘莺满地，齐将白玉琢相思。 

　　酬味沤　　梦畹生 
　　莫效杨朱泣路歧，且凭歌管遣愁思。 
　　鹍鹏力弱飞无术，莺燕情深醉不辞。 
　　岂有奇香熏翠被，偏劳妙格写乌丝。 
　　得君同调欢无极，愿倩名花晋一卮。 

　　赠小桂凤　　梦畹生 
　　绮游如梦复如云，小阁呼灯夜乍分。 
　　桂府群仙乘月访，凤城旧曲隔花闻。 
　　秋边擪笛调琼尺，醉后题诗写练裙。 
　　我亦苏州狂刺史，愁肠恼乱半因君。 

　　翠儿曲　　梦畹生 
　　银箭丁丁月如昼，枣花帘卷花呈秀。 
　　不信西山开白桃，竟令南国吟红豆。 
　　儿家家住古燕城，翡翠兰苕品望清。 
　　花市偶然留艳影，梨园久已占歌名。 
　　因愁北地燕支贱，南游携得桃枝扇。 
　　现出惊鸿绝世姿，等闲便许花前见。 
　　镜中双照玉天仙，云髻梳成分外妍。 
