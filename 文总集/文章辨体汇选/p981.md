<!-- { "loadSidebar": true } -->
　　金华宋濂赋质甚弱十日九疾生产作业之事皆力有所不任唯日学操觚造为文章精思弗得罢极就寝夣一老父白髪■〈髟上崩下〉鬙与云斗洁身被黄服手支青藜杖徐徐而前招濂谓曰若何疲思之甚邪吾乃太乙之精在皇汉时曾降天禄阁以洪范五行授刘向若今意有何图第言之吾当有以处若也濂再拜曰下土虮■〈蠢，虱代春〉臣不自料得接休光以沐浴神化亦既幸矣复不以臣之微贱使吐其情愫臣虽无知敢不精白一心以承灵贶臣受气于天孱弱而微庚戌之岁律中应钟日在于氐地寒以风母姙七月臣体即降生未五龄百疾交攻热火郁木邪沴制阳肝气动揺手牵目瞠谒医视之谓为瘛瘲毒艾焮肤其苦莫膺虽脱于虎口筋骸弗强有牛负轭有鏄在场力既弗任田卒薉荒幸有书一束尘啮螙戕振拂驱剔以佩以蔵以嘬以尝以求其方疲精竭思攻为文章穷年矻矻恒不知更变太乙曰吾闻心有所溺者必有所甚乐也若之所嗜如是将乐之邪抑弗获已也濂曰臣为文之时独潜阖庐五官内守形若橜株凡虑既澄运思希夷上升层霄下入重垆絪缊庶彚弥布大区自形自色匪可数知一一摄之若禽在笯若兽在周阹纵健距捷羽曾不得离其范围及夫意畅气熙与神合机岳荡河翻雷椎霆驱倐尔阴合歘然阳施鬼出电入载正载竒万紾千变莫穷端倪虽身执台枢腰悬金鱼饍羞熊蹯居饰璇题入则丽姝吹竹弹丝出则戎士负弩曵旗亦不足以踰其适臣实乐之初非有弗获已也太乙曰若乐则乐矣古之人亦有业是者乎濂曰有之虽更仆不可尽也请陈其略昔有巨儒曰太史迁豪气孤骞阔视无前执笔著书动数万言秘之金匮及蔵名山至今文光上烛九天董生三策扬雄太玄相如大人退之五原若修若轼若巩之贤各有论著焜耀后先虎鳯腾跃韶钧相宣污澜卓踔盘纡蝉连业之既専厥功乃全其功何居时磨研之耔之获之湘之瀹之炊之酌之使心乐之一日不治若芒刺肌六气昏昏精神不来由是观之古之人所业其亦有以哉太乙曰嘻若言陋矣知冠角■〈冉页〉胡之为象而不知弁冕缨緌之制知糗饭藜羮之为美而不知淳熬肝膋之味知呉歈楚艶之为曲而不知夏濩武勺之音若言陋矣濂于是怃然自失膝行而前俯首至地且拜且祈曰臣不佞窃受教于先生长者学文二十余年自意已造其极不知犹未也夫井鱼固不足以语大夏虫固不足以语寒幸察臣之诚怜臣之愚授臣以要道使臣闻之虽即死无憾太乙愀然不答濂复殷勤致辞俯伏俟命歴一时之久太乙三叹而后言曰上堪下舆惟人中居厥初芒芠瞢未有知埜鹿标枝蚩蚩狉狉圣人者出扶弼教基揭我日月烛我冥馗所谓建生民极立天地心者是不有其道欤道虽亡形揆文可知典谟浑淳卦画闳竒雅颂恢张礼乐威仪春秋谨严衮褒钺诛不由于此去道逺而舍其根荄玩其葩叶而何以史迁诸子为且非文不行非文不章天子非文曷风四方诸侯非文莫守其邦卿大夫非文身郁不扬士庶人非文卒遏于乡故云文者乾坤之精粹也阴阳之灵和也四时之衡石也百物之錧辖也中国之采章也四夷之仪法也可不务乎彼辨愽驰骋以邪夺正是诬世也卑辞甘言藉威取宠是媚权也佞墓受金是非舛缪是罔利也气亡魄丧恹恹不振是萎薾也抽青嫓白眩人耳目是聋瞽也若此者弗可枚举其文乎哉其文乎哉吾前之所谓文则异于是矣充于一身和顺内积英华外发逹于四国民物阜康政教鬯洽笔之于书则可为天下后世法传曰有徳者必有言若之志勤矣其亦慎所学哉言讫四方晦冥颷风上行仰视天门如有火光反而顾之太乙已亡濂惊而寤不知其为何祥也乃召日者占之日者端椟出蓍左右揲之挂而扐之遇复之离曰是谓后得而先迷百折旁岐伥伥安归虽车坚马肥终九颠而一隮或道之于崇朝载旌以驱歴国过都膳宰致饩司里授庐不亟不徐直抵夫玄圣之所居盖复者不逺复也而重离又文明之象也此殆示子学文玄微乎濂于是惕然悟悉燔毁笔砚取六艺燖温之未几学果进

　　文章辨体彚选卷六百三十八

　　●钦定四库全书

　　文章辨体彚选卷六百三十九

　　（明）贺复征 编

　　○日记一

　　复征曰日记者逐日所书随意命笔正以琐屑毕备为妙始于欧公于役志陆放翁入蜀记至萧伯玉诸録而玄心逺韵大似晋人各録数段以备一体

　　于役志【宋欧阳修】

　　景佑三年丙子岁五月九日丙戌希文出知饶州
　　戊子送希文饮于祥源之东园
　　壬辰安道贬筠州
　　甲午师鲁贬郢州
　　乙未安道东行不及送余与君贶追之不克还过君谟家遂召移之公期道滋景纯夜饮
　　丁酉与损之送师鲁于固子桥西兴教寺余留宿明日道卿损之公期君贶君谟武平源叔仲辉皆来会饮晚乃归余贬夷陵
　　已亥夜过邃卿家话别邃卿病也
　　庚子夜饮君贶家会者公期君谟武平秀才范镇道滋饮妇家不来
　　辛丑舟次宋门夜至公期家饮会者君谟君贶景纯穆之道滋饮妇家不来
　　壬寅出东水门泊舟不得岸水激舟横于河几败家人惊走登岸而避遂泊亭子下损之来奕棋饮酒暮乃归
　　癸卯君贶公期道滋先来登祥源东园之亭公期烹茶道滋鼓琴余与君贶奕已而君谟来景纯穆之武平源叔仲辉损之寿昌天休道卿皆来会饮君谟景纯穆之寿昌遂留宿明日子野始来君贶公期道滋复来子野还家余皆留宿君谟作诗道滋击方响穆之弹琴秀才韩杰居河上亦来会宿
　　乙已晨兴与宿者别舟既行武平来追及至下鏁见之少顷乃去午次陈留登庾庙
　　丁已次洪泽与刘春卿同年王孝恭相遇始识大理寺丞李惇裕洪泽巡检颜懐玉者钱思公在洛时故吏遂与四人者夜饮五鼓罢明日食毕解舟与饮者别春卿复相送以前晚入沙河乗月夜行向山阳与春卿聮句二鼓宿闸下黎明元均来遂至楚州泊舟西仓始见安道于舟中安道会饮于仓亭始食瓜出仓北门看雨与安道奕
　　庚申小饮舟中会者元均春卿安道余始饮酒移舟■〈扌义〉城西门门闭泛月以归
　　甲戌知州陈亚小饮魏公亭看荷花与者隠甫朱公绰晚移舟楚望亭陈从益来自京师见余于舟中始闻君谟动静秀才陈策来自京师夜见余于楚望亭作常州书自泊西仓至于楚望凡十有七日
　　甲申与懐玉饮寿寕寺寺本徐知诰故第李氏建国以为孝先寺太平兴国改今名寺甚宏壮画壁尤妙问老僧云周世宗入扬州时以为行宫尽杇漫之惟经蔵院画玄奘取经一壁独存尤为絶笔叹息久之
　　辛卯饮僧于资福寺移舟溶溶亭处士谢去华援琴待凉以入客舟
　　癸亥次新冶祷江神得大鱼
　　庚午至于鄂州始与令狐修已相识
　　辛未遣人之黄陂召家兄大风雨不克渡江而还
　　壬申小饮修已家遂留宿明日家兄来见余于修已家始中酒睡兄家
　　丙戌次塔子口观鱼望五鹅尘角望夫诸山

　　入蜀记【陆游】

　　五月二十八日同仲髙出闇门买小舟泛西湖至长桥寺予不至临安八年矣湖上园苑竹树皆老苍髙栁造天僧寺益葺而旧交多已散去或贵不复相通为之絶叹
　　六月十六日早发云阳汲玉乳井水井在道旁观音寺名列水品色类牛乳甘冷熨齿井额陈文忠公所作堆玉八分也寺前又有练光亭下阚练湖亦佳境距官道甚近然过客罕至是日见夜合花方开故山开过已月余气候不齐如此过夹冈有二石人植立冈上俗谓之石翁石媪其实亦古陵墓前物自京口抵钱塘梁陈以前不通漕至隋炀帝始凿渠八百里皆阔十丈夹冈如连山盖当时所积之土朝廷所以能驻跸钱塘以有此渠耳汴与此渠皆假手隋氏而为吾宋之利岂亦有数邪过新丰小憇李太白诗云南国新丰酒东山小妓歌又唐人诗云再入新丰市犹闻旧酒香皆谓此非长安之新丰也然长安之新丰亦有名酒见王摩诘诗至今居民市肆颇盛夜抵镇江城外是日立秋
　　七月十六日羣集于道院歴游城上亭榭有坐啸亭颇宜登览城渟皆植荷花是夜月白如昼影入溪中揺荡如玉墖始知东坡玉墖卧微澜之句为妙也
　　二十八日过东流县不入自雷江口行大江江南羣山苍翠万迭如列屏障凡数十里不絶自金陵以西所未有也是日便风张颿舟行甚速然江面浩渺白浪如山所椉二千斛舟揺兀掀舞纔如一叶过狮子矶一名佛指矶藓壁百尺青林緑莜倒生壁间图画有所不及犹恨舟行北岸不得过其下旁有数矶亦竒峭然皆非狮子比也至马当所谓下元水府山势尤秀拔正面山脚直挿大江庙依峭崖架空为阁登降者皆自阁西崖腹小石径扪萝侧足而上宛若登梯飞甍曲槛丹碧缥缈江上神祠惟此最佳
　　八月一日过烽火矶南朝自武昌至京口列置烽燧此山当是其一也自舟中望山突兀而已及抛江过其下嵌岩窦穴怪竒万状色泽莹润亦与他石迥异又有一石不附山杰然特起髙百余尺丹藤翠蔓罗络其上如寳装屏风是日风静舟行颇迟又秋深潦缩故得尽见杜老所谓幸有舟楫迟得尽所歴妙也过澎浪矶小孤山二山东西相望小孤属舒州宿松县有戍兵凡江中独山如金山焦山落星之类皆名天下然峭拔秀丽皆不可与小孤比自数十里外望之碧峰巉然孤起上干云霄已非他山可拟愈近愈秀冬夏晴雨姿态万变信造化之尤物也但祠宇极于荒残若稍饰以楼观亭榭与江山相发挥自当髙出金山之上矣庙在山之西麓额曰恵济神曰安济夫人绍兴初张魏公自湖湘还尝加营葺有碑载其事又有别祠在澎浪矶属江州彭泽县三面临江倒影水中亦占一山之胜舟过矶虽无风亦浪涌盖以此得名也昔人诗有舟中估客莫漫狂小姑前年嫁彭郎之句传者因谓小孤庙有彭郎像澎浪庙有小姑像实不然也晩泊沙夹距小孤一里微雨复以小■〈舟定〉游庙中南望彭泽都昌诸山烟雨空蒙鸥鹭灭没极登临之胜徙倚久之而归方立庙门有俊鹘抟水禽掠江东南去甚可壮也庙祝云山有栖鹘甚多
　　十一日解州呉发干约待夔州书因小留江口望庐山自到江州至是凡十日皆晴秋髙气清长空无纎云甚宜登览亦客中可喜事也泊赤沙湖口东北望犹见庐山老杜潭州道林诗云殿脚挿入赤沙湖此湖当在湖南然岳州华容县及此皆有赤沙湖盖江湖间地名多同犹赤壁也
　　十六日过新野夹有石濑茂林始闻秋莺沙际水牛至多往往数十为羣呉中所无也地属兴国军大治县当是土产所宜尔晚过道士矶石壁数百尺色正青了无窍穴而竹树迸根交络其上苍翠可爱自过小孤临江峰嶂无出其右矶一名西塞山即玄真子渔父辞所谓西塞山前白鹭飞者李太白送弟之江东云西塞当中路南风欲进船必在荆楚作故有中路之句张文潜云危机挿江生石色擘青玉殆为此山冩真又云已逄妩媚散花峡不泊囏危道士矶盖江行惟马当及西塞最为湍险难上抛江泊散花洲洲与西塞相直前一夕月犹未极圆盖望正在是夕空江万顷月如紫金盘自水中涌出平生无此中秋也
