<!-- { "loadSidebar": true } -->
　　五言七言正儿戏三行两【一作五】行亦偶尔我性不饮只解醉正如春风弄羣卉四十年来同幻事老去何须别愚智古人不住亦不灭我今不作亦不止寄语悠悠世上人浪生浪死亦埃尘洗墨无池笔无象【象字讹当作冢】聊尔作戏悦我神
　　慎按厐公一篇施氏原本不载新刻载续补上巻旧疑此诗当分两章自襄阳厐公少检束至为道明灯照华屋止为一首自五言七言正儿戏至末与前半语意判然自应另作一首而诸刻相承未有辨之者今阅外集第八巻前一首题云厐公后一首题云戏书据此改正移入守杭巻中向来疑讹顿释矣
　　次韵刘景文西湖席上
　　二老长身屹两峰常撞大吕应黄钟将辞邺下刘公干却见云间陆士龙白发怜君略相似靑山许我定相从我今官已六百石慙愧当年邴曼容
　　次韵答马忠玉
　　坡陀巨麓起连峰积累当年庆自钟灵运子孙俱得鳯慈明兄弟孰非龙河梁防作看云别诗社何妨载酒从祗有西湖似西子故应宛转为君容
　　马忠玉【咸淳临安志元祐五年八月宣德郎马珹自提防淮南西路刑狱改两浙路提刑黄山谷年谱马珹茌平人】
　　三蕚牡丹
　　风雨何年别留眞向此邦至今遗恨在巧过不成双慎按此诗施氏原本不载新刻载续补下巻外集编第八巻守杭时作今据此移编
　　予去杭十六年而复来留二年而去平生自觉出处老少麤似乐天虽才名相逺而安分寡求亦庻几焉三月六日来别南北山诸道人而下天竺惠浄师以丑石赠行作三絶句
　　当年双【一作衫】鬓两青青强説重临慰别情衰发秪今无可白故应相对话来【一作前】生
　　重临【刘禹锡诗重临事异黄丞相】
　　出处依稀似乐天敢将衰老【一作朽】较前贤便从洛社休官去犹有闲居二十年
　　闲居二十年【白居易洛下诗水畔竹林边闲居二十年】
　　在郡依前六百日山中不记几囬来还将天竺一峰去欲把云根到处栽
　　在郡【白居易留题灵隠寺诗在郡六百日入山十二回】
　　和林子中待制
　　两翁留滞各皤然人笑迂疎老更坚共把鸱夷【外集作鹅儿】一尊酒相逢栁【一作】色五湖天江边遗爱啼斑白海上先声入管弦早晚渊明赋归去浩歌长啸【一作笑】老斜川林子中【东都事略林希字子中元祐初为秘书少监改集贤修撰知苏州乆之以天章阁待制知杭州按年谱先生守杭实代子中先生罢杭守子中复来替故本集与子中二啓初云既寻少壮之旧逰复继老成之前躅后云旧政已孚于千里先声坐振于七州与此诗五六聫意正合】
　　慎按咸淳临安志元祐六年二月召轼为翰林承旨是月癸巳天章阁待制林希自润州移知杭州此诗之作正交代时也用韵与后荅黄安中同确是此时作施氏原本失载今从续补下巻移编
　　次韵荅黄安中兼简林子中
　　老去心灰不复然一麾江海意方坚那堪黄散付子度空羡苏杭养乐天病肺一春难白酒别肠三夜绕朱羣仙正欲吾归去共把淸风借玉川
　　留别蹇道士拱辰
　　黑月在浊水何曾不淸明寸【一本作一】田满荆棘梨枣无从生何时返吾真歳月今峥嵘屡接方外士早知俗缘轻庚桑托【一作记讹】鸡鹄未肯化南荣晚识此【一作道】师似有宿世情笑指北山云诃我不归耕仙人汉阴马防服方地行咫尺不往见烦子通姓名愿持空手去独控横江鲸蹇拱辰【名序庐山道士注见前】黑月【佛书谓十五以前为白月十五以后为黒月愼按施氏补注本此诗至微服方地行止脱去末四句今据别本补入】
　　次韵子由书王晋卿画山水一首而晋卿和二首
　　误防故敎同子敬杂篇眞欲拟汤休陇云寄我山中信雪月追君溪上舟防看飞仙虎头箧却来顚倒拾遗裘【公自注子羙诗云天吴及紫鳯顚倒左裋褐】王孙办作眞子细雨斜风不湿鸥
　　此境眼前聊妄想几人林下是眞休我今心似一潭月君已身如万斛舟看画题诗双鹤鬓归田送老一羊裘明年兼与子龙去万顷苍【一作沧】波没两鸥
　　附子由原作一首
　　还君横巻空长叹问我何年便退休欲借岩阿着茅屋还当溪口泊渔舟经心蜀道云生足上马胡天雪满裘万里还朝径归去江湖浩荡一轻鸥慎按施氏原注先生自钱塘召归为晋卿题画凡七首在本巻今考本巻乃有九首又按子由后半首当是使契丹时所作公还朝始和之耳
　　次韵子由书王晋卿画山水二首
　　老去君空见画梦中我亦曾逰桃花纵落谁见水到人间伏【一作洑】流
　　山人昔与云俱出俗驾今随水不囘赖我胸中有佳处一尊时对画圗开
　　【按栾城集中缺原作】
　　又书王晋卿画四首
　　山阴陈迹
　　当年不识此清眞强把先生拟季伦等是人间一陈迹聚蚊金谷本何人
　　陈迹【王右军兰亭叙俛仰之间已为陈迹】
　　附子由次韵
　　卧对郗公气已真晚依丘壑更无伦不须复预清言侣自是江东第一人
　　雪溪乗兴
　　溪山雪月两佳哉賔主谈锋夜转雷犹言不见戴安道为问适从何处来
　　附子由次韵
　　亟往遄归眞旷哉聋人不信不惊雷虽云不必见安道已误扁舟犯雪来
　　四明狂客
　　毫端偶集一微尘何处溪山非此身狂客思归便归去更求勅赐枉天眞
　　附子由次韵
　　失脚来逰九陌尘故溪何日得抽身便同贺老扁舟去已笑西山郑子眞
　　西塞风雨
　　斜风细雨到来时我本无家何处归仰看云天眞箬笠旋收江海入蓑衣
　　西塞【吴兴志引经锄堂志云西塞郡城南一带逺山是也唐张志和防钓于此有西塞山渔父词山名遂着其词云西塞山前白鹭飞桃花流水鳜鱼肥青蒻笠绿蓑衣斜风细雨不须归】
　　附子由次韵
　　雨细风斜欲暝时凌波一叶欲安归遥知夜宿鲛人室浪卷波分不着衣
　　破琴诗【并引】
　　旧説房琯开元中尝宰卢氏与道士邢和璞出逰过夏口村入废佛寺坐古松下和璞使人凿地得瓮中所藏娄师徳与永禅师画笑谓琯曰颇忆此耶琯因怅然悟前生之为永师也【房琯事出郑处诲明皇杂録见髙道传】故人栁子玉宝此画云是唐本宋复古所临者元祐六年三月十九日予自杭州还朝宿吴淞江梦长老仲殊挟琴过余弹之有异声就视琴颇损而有十三弦予方叹息不已殊曰虽损尚可修曰奈十三弦何殊不荅诵诗云度数形名本偶然破琴今有十三弦此生若遇邢和璞方信秦筝是响泉予梦中了然识其所谓既觉而防之明日昼寝复梦殊来理前语再诵其诗方惊觉而殊适至意其非梦也问之殊葢不知是歳六月见子玉之子子文京师求得其画乃作诗并书所梦其上子玉名瑾善作诗及行草书复古名廸画山川草木盖妙絶一时仲殊本书生弃家学佛通脱无所着皆奇士也
　　破琴虽未修中有琴意足谁云十三弦音节如佩玉新琴【一作弦】空髙张弦【一作丝】声不附木宛然七弦筝动与世好逐陋矣房次律因循堕流俗悬知董庭兰不识无弦曲
　　唐本画【广川画防唐人画邢和璞房琯前世事深观其隠而能得其趣非常工所能知】响泉【渑水燕谈秀州祥符院僧智和蓄一古琴瑟瑟徽碧文细石为轸音韵清越中刻李阳氷篆三十九字朱长文琴谱亦着此琴即李勉所制响泉也】
　　书破琴诗后【并引】
　　余作破琴诗求得宋复古画邢和璞于栁仲逺仲逺以此本托王晋卿临写为短轴名为邢房悟前生圗作诗题其上
　　此身何处不堪为逆旅浮云自不知偶见一张闲故纸便疑身是永禅师
　　栁仲逺【字子文栁子玉之子见前诗引中】
　　愼按此诗施氏原本不载今从新刻续补下巻中采出因题附编
　　题王晋卿画后
　　丑石半蹲山下虎长松倒卧水【一作木】中龙试君眼力看多少数到云峰第几重
　　赠【一作聴】武道士弹贺若
　　淸风终日自开帘凉月今宵肯挂檐琴里若能知贺若诗中定合爱陶潜
　　贺若【诗话总龟世传琴曲宫声十小调皆隋贺若弼制一不博金二不换玉三泛峡吟四越溪吟五越江吟六孤愤吟七淸夜吟八叶下闻蝉九三淸十亡其名琴家名贺若而已太宗改不博金曰楚泽涵秋不换玉曰塞门秋雪朱翌猗觉寮杂记东坡诗琴里若能知贺若云云以贺若比陶潜必髙人非谓贺若弼也弼之为人一无状小人予考之葢贺若夷也夷善鼔琴王维居别墅长使鼔琴娱賔见唐书王维传中文莹湘山野録不加深考遂以为弼而世因是遂传讹也东坡序武道士弹琴云贺若宣宗时待诏不知何所据据序则是姓贺名若】
　　元祐六年六月自杭州召还汶公馆我于东堂阅旧诗巻次诸公韵三首
　　半熟黄粱日未斜玉堂阴合手栽花却思【一作寻】三十年前味未饭钟时【一作声】已饭【一作饮】茶
　　汶公【兴国浴室院僧慧汶号法眞见本集观音赞引中先生又有六祖画赞叙云予嘉祐初举进士舘于兴国寺浴室老僧徳香之院浴室之南有古屋东西壁画六祖像予去三十一年而中书舎人彭器资亦舘于是予往见之则院中无复识余者独主僧惠汶盖当时堂上侍者然亦老矣○按汴京遗迹志引宋防要云兴国寺乃唐龙兴寺开寳二年重修太平兴国元年赐今额在马军桥东北】东堂【兴国寺浴室之东堂也见本集】栽花【元祐三年先生为翰林学士有玉堂栽花诗见二十八巻】附黄鲁直原作【山谷集题云同谢公定携书浴室院汶师置饭作此】
　　竹林风与日俱斜细草犹开一两花天上归来对书客愧勤僧饭更煎茶
　　梦觉还惊响屧廊故人来炷影前香鬓须白尽成何事一帖空存老遂良【公自注法帖中有褚遂良书云即日遂良须发尽白】
　　附秦少防原作【淮海集题云元祐三年予被召至京师从翰林苏先生过兴国浴室院始识汶师后二年复来阅诸公诗因次韵】
　　聊擕小榻阅风廊卧乆衣巾带佛香白髪道人还省记前年引去病贤良
　　尺一东来唤我归衰年已迫故山期文章曹植今堪笑却巻波澜入小诗
　　尺一【后汉书陈蕃传尺一选举委尚书三公注谓板长尺一以写诏书也蔡邕独断策者简也其制长二尺短者半之其次一长一短两编下附篆书起年月日以命诸侯王三公三公策免亦赐防文体如上防而隶书以尺一木两行书苑菁华韦续五十六种书体第三十七为鹤头书乃诏版所用汉家尺一之简是也】
　　【愼按第一首次山谷韵第二首次少防韵第三首未详原唱何人俟再考】
　　感旧诗【并引】
　　嘉祐中予与子由同举制防寓居懐逺驿时年二十六而子由二十三耳一日秋风起雨作中夜翛然始有感慨离合之意自尔宦逰四方不相见者十尝七八每夏秋之交风雨作木落草衰凄然有此感盖三十年矣元丰中谪居黄冈而子由亦贬筠州尝作诗以记其事元祐六年予自杭州召还寓居子由东府数月复出领汝阴时予年五十六矣乃作诗留别子由而去
　　牀头枕驰道双阙夜未央车毂鸣枕中客梦安得长新秋入梧叶风雨惊洞房独行残月影怅焉感初凉筮仕记懐逺谪居念黄冈一往【一作住讹】三十年此懐未始防扣门呼阿同【公自注子由一字同叔】安寝已太康靑山暎华发归计三月粮我欲自汝阴径上潼江章想见氷盘中石蜜与杮霜【公自注予欲请东川而归二物皆东川所出】怜子遇明主忧患已再尝报国何时毕我心久已降
