<!-- { "loadSidebar": true } -->
　　臣言今月七日帅羣臣再上牋恭请上尊号曰夀成皇后未防俞允者伏以荐陈封奏请勒鸿名愚诚虽切于恳祈慈听未闻于动寤徊徨无措进退莫安臣【中谢】臣闻有徳必有名乃古今之通谊事母犹事父岂人子之异情恭惟皇后殿下廓仁爱恭俭之心体静专柔顺之道上之承事长乐极其孝下之保佑眇躬尽其恩内之辅助夀皇见于夙夜之警戒外之风化天下着于朝夕之忧勤景铄鸿徽流风懿行虽殚笔舌莫罄形容徒以继承之始初欲伸归报之万一因已行之盛典固非创为寓善颂之忱辞初无溢美而殿下执谦弥甚固拒弗俞袭中宫之旧号则何以表慈帏之尊拒众心之屡请则无以慰人子之愿神只觖望中外失懐伏望察臣廹切之词谅臣勤拳之意则坤仪光大永同太极之高孝治兴行丕显我家之盛谨三奉牋陈请以闻
　　贺表
　　登极
　　贺皇帝登极表　　　　　　　许仲啓
　　夀皇发号自托倦勤睿主膺图兹诚善继事光今古庆溢华夷【中贺】恭惟皇帝陛下仁孝禀乎天资忠厚循乎家法象符出震仰元良者二十年运偶重离兼刚柔之六三徳汉承尧而传归于子舜授禹而允执厥中别殿问安永具威仪于凤辇灵台偃伯必加正朔于龙庭臣逖奉教条阻趋班列一道而圣相授仍际太平旧邦而命维新请赓大雅
　　贺皇帝登极表　　　　　　　晁之道
　　祗绍天明钦承圣统神只宗社永有依归草木昆虫咸知爱戴恭惟皇帝陛下徳先慈俭道格圣神渊黙雷声有作而万物覩天覆地载不言而四时行席七圣之重熙荷三灵之孚佑惟新大命风四海以承休克绍永图冠百王而立极臣逺使川陜不获躬诣阙庭随班称庆
　　贺皇帝登极表　　　　　　　赵徳庄
　　天心乃眷丕集命以无疆火徳延洪廓大明而继照神灵底豫夷夏讴歌恭惟皇帝陛下渊懿在躬缉熙既圣龙姿日表亶眞人之自然海润星晖流率土之隂赐仰体倦勤之训赫临传序之光中国之有至仁无思不服王者之大一统咸与维新肆颁作解之恩普慰乐推之望臣逺将徳意获际休明遐想风云莫簉攀鳞之列尚殚雨露少绥扶杖之氓
　　贺皇帝登极表　　　　　　　汪彦章
　　天启昌期御萝图而出震人瞻粹表负黼扆以当阳既三灵宗社之有归将万世人民之有赖【中贺】窃考帝王之受命殆将今古以同符必国歩艰难始天地出非常之主及治功宏济乃子孙承罔极之休恭惟皇帝陛下勇智自天英明冠古躬返朴还淳之俭奋兴衰拨乱之刚方率土之讴吟共思刘氏宜昊穹之厯数专在舜躬仰登髙邑之坛俯应大横之兆取炎精用事之月即艺祖兴王之邦有三千同徳之臣共扶鸿业用七百卜年之数重立丕基方图政事之修独运神明之断岂止两河之复即观二圣之还臣等幸备周行获逢嘉会接千岁之统交侵行殄于四夷盛九宾之仪率舞但同于百兽
　　贺皇帝登极表　　　　　　　曾文肃
　　臣某言伏奉月日赦书恭承皇帝陛下祗膺先志绍履庆基凡在覆临举深欣抃【中贺】伏以皇帝陛下睿智天纵聪明日跻廸灵源之休祥抱上圣之仁孝昊穹眷命主祀鬯以承祧正统传归大帝华而协徳离重明而继炤干六龙以御天七政光华三灵泰定舜尽循于尧道武能广于文声宅后膺符协讴歌之所载守成保极与天地以无穷
　　贺皇帝登极表　　　　　　　王禹偁
　　臣某言伏奉四月一日赦书皇帝陛下防膺顾命嗣守鸿图人神有依华夏同庆【中贺】伏惟皇帝陛下奉先思孝克己归仁承列圣之诒谋作兆民之司牧重轮继大明之照光被遐陬少海升百谷之王泽流品彚肆赦涣汗万邦底寜臣逮事先朝尝叨内署荐逢圣日擢守外藩不获蹈舞玉阶无任抃跃屏营之至
　　贺皇帝登极表
　　臣某言伏覩赦书皇帝陛下今月五日登宝位者郊庙祌灵永有宗依华夏蛮夷永有归赖【中谢】恭惟皇帝陛下光御厯服大承统绪以圣继圣纯祐无疆臣遭遇先朝久叨荣禄不获奔走瞻望清光无任欢呼抃蹈激切之至
　　贺皇帝登极表
　　臣某言伏奉三月五日诏书恭承皇帝陛下防奉宝图践登宸极震雷一发声赫四方大明继生光被万国生灵鼔舞动植昭苏凡在抚临无不兴戴【中贺】臣闻盛徳之后世有天下有道之国笃生圣人恭惟陛下席六帝之洪休对三灵之丕眷仁孝纯乎天至聪明茂于日跻岐嶷之间已能动悟先帝号令之始足以慰悦众心社稷有所凭依神灵以之安乐皇天右序复开命武之符率土祗欢行见绍尧之化臣限拘符守阻造阙庭无任抃蹈踊跃之至
　　贺皇帝登极表　　　　　　　赵徳庄
　　乾坤助顺将臻六合之同神圣膺期适契千龄之会民风闿怿星纬清华恭惟皇帝陛下精粹自天英明不世时行山立聿增九鼎之崇渊黙雷声脗协六龙之序摠朕师而有命家天下以非私述者谓明孝方申于养志建其有极福自应于丕平臣假守外藩欣闻殊庆霑雷雨之作解已荷厐鸿想日月之末光所嗟迟暮
　　贺皇帝登极表　　　　　　　邵公济
　　钦承慈训继御皇图事絶古今庆均中外【中贺】恭惟皇帝陛下徳维恭俭日就圣神正位青宫仁孝已闻于四海升尊黄屋功业宜冠乎百王已求当代之直言将复本朝之故事无怨之邻自应効顺有志之士益望太平臣逺喻蜀民谬持汉节与万物而共覩叹千载之亲逢喜颂尧戴舜之同时念报国忘家之有日
　　贺皇帝登极表　　　　　　　李成季
　　龙徳时升绍一王之休运天恩下霈鼓万国之欢心凡在葢容一归抚御【中贺】窃以可托天下必先属于眞人克享帝心实有懐于明徳恭惟皇帝陛下聪明齐圣厯数在躬孝弟感于人神言行动乎天地奉两宫而无间就外傅而弗烦道学生知徳行日迈宜先王之眷命付大器以受民二圣嗣兴益隆乎世祚一道相授葢笃于天心讴歌朝觐之有归礼乐政刑之具在享七世崇高之业应万年熈洽之期继体元丰均是吾君之子承华绍圣载安百姓之心永孚四海之休咸赖一人之庆臣限拘官守阻造阙庭【云云】
　　贺皇帝登极表　　　　　　　晁无咎
　　钦承顾命嗣履宝图讴歌有归华夏均庆【中贺】恭惟皇帝陛下挺生圣徳夙有仁心问寝彰纯孝之诚主鬯着克恭之美大明继照至健体元邦之荣懐人所归往不显亦世是开上帝之符无疆惟休咸曰吾君之子天地日月廓然太清山川鬼神罔不顺序鸿基兹固景命方绵凡在羣伦举知庆蹈臣等恪居外部亲觏重熙
　　贺皇帝登极表　　　　　　　冯当可
　　大宝正位重离继明廓天下以光昭重勲华而授受庆流海宇恩浃华夷【中】贺臣闻大业不难一时之成而难万世之传天子不贵一己之尊而贵万方之托丕图再造上圣笃生人望所归天意有在恭惟今上皇帝智勇天锡诚明生知以帝王之英资躬曾闵之至行方真龙之潜养繄神器以奠安厯数在躬应灵图而受瑞冕旒御极传正统以当阳初更始于万方将一新于庶政举允恭揖逊之美当凶残篡逆之余晛见雪消风行草偃大号初颁于呉蜀先声已播于幽燕一日归仁千载难遇臣方縻郡职莫缀朝端徒望阙以倾驰阻趋庭而抃舞
　　贺皇帝登极表　　　　　　　孙仲益
　　御六龙而乘干君临大宝敛五福而作辟庆浃寰区拜命维新天心底豫【中贺】恭惟皇帝陛下重华协帝下武继文上汉玺而三辞为天王当楚璧而再拜作神主讴歌攸属厯数自归结皇防于千龄嗣无疆之服抚帝图于四大包有截之区顾疲驽弗洎于骏奔而率舞自同于爵跃戴盆而望天表虽莫窥十日并照之光扶杖而听诏书犹能罄万岁三呼之祝
　　逊位
　　贺光尧皇帝逊位表　　　　　赵徳庄
　　元圣宪天诞保成功之退重离垂象灼知大器之安庆浃寰区事光载籍恭惟太上皇帝陛下寅恭享帝勤俭兴邦脩文于神武戡难之余推仁于圣孝亊亲之日五帝其臣不及久厌于烦机三王有道之长用开于永世抵龟而断脱屣如忘防于物初御化人之六气养以天下开夀域之万年臣久侍清班最防简照望云伊阻益驰魏阙之心簪笔欲前莫厠崆峒之御
　　贺光尧皇帝逊位表　　　　　冯当可
　　为天下得人睿谋素定与万方更始皇统亲传意合祖宗道同尧舜【中贺】恭惟太上皇帝英明独运慈俭躬行励精三纪之余恭已万民之上启昌运于中兴之日朝诸侯于复防之时已安神器于覆盂真视天下如敝屣委无伦之富贵与造物防极太上之崇高为天子父成功不有道大难名臣谬领州麾欣承诏防考百王而未见叹美斯勤祝万夀之无疆倾输至切
　　贺光尧皇帝逊位表　　　　　孙仲益
　　圣谟独运决大防于一言神器有归垂鸿名于千载高视百王之表永臻万夀之期【中贺】恭惟太上皇帝陛下秉清静无为之宗守慈俭不争之宝希夷体道渊黙凝神冠帝号之尊为太上皇极人伦之贵为天子父奉巵前殿问寝南楼访崆峒而得圣人清筑新丰而享天下养臣退安畎畆莫预鳬趋遥望阙庭雅深燕贺大兴孝治方躬曾闵之难坐格泰寜复睹羲农之盛
　　贺光尧皇帝逊位表　　　　　赵徳庄
　　拨乱兴王劳法宫之亲亊成功与子庆天下之得人诏语声闻羣情感动【中贺】恭惟太上皇帝陛下兼资勇智独用俭慈泽及函生披舆图而坐复馨闻上帝致强敌以自焚方疑晏粲之期遽起希夷之想干刚立断离照重明释三纪之忧勤夀臧攸介形万邦之揖逊道徳弥尊臣昔奉清光误承睿奬轺车逺驾莫瞻汾水之逰踦履自怜徒发钧天之梦
　　贺夀皇圣帝逊位表　　　　　史丞相
　　伏覩诏书今月二日至尊夀皇圣帝御重华宫者接千岁之统亲畀储皇受五日之朝尊居太极规图宏逺典礼光华【中贺】闻一日万几之繁不特忧勤于当代四海九州之大葢将付托于无穷虽猷为已示于躬行而传授必严于面命保民道备为国虑周恭惟至尊夀皇圣帝陛下威徳兼隆英明独断怡顔顺色全至养于始终饬已厉精措中兴于宵旰枢机宻而品式具风雨节而寒暑时社稷敉寜戎夷賔服委治于绪余土苴非心于富贵崇高以仁得仁既广尧帝如天之覆以圣继圣益昭夏王与子之公超轶两仪之先傲睨万物之表成功不有妙用难窥臣属屏乡闾钦闻诏防望郁郁葱葱之所莫簉庭班诵穰穰简简之诗切祈睿算臣【云云】
　　贺夀皇圣帝逊位表　　　　　许仲启
　　绍尧之治防于无为授禹之谋得于先定事光三圣庆溢八纮【中贺】恭惟至尊夀皇圣帝陛下道大难名心静能应由建元以下既腾茂实而蜚英声稽受嬗之初仍铺洪藻而申景铄合殿别开于阊阖嗣皇亲侍于冕旒承所为正所为得人付托尊之至养之至阅岁绵长臣逖与庶邦再逢盛典鸢飞鱼跃尚思霑柬序之恩鹭序鹓行莫获旅北宫之谒
　　上尊号
　　贺光尧夀圣太上皇帝册尊号表
　　阙　名
　　茂揖上仪仰崇光号昭哉嗣服之孝巍乎成功之荣福燕无疆欢腾有截【中贺】臣闻道之大者虽逺而必著名之实者欲辞而自归故乾坤之象或得以形容而勲华之传终流于载籍恭惟光尧夀圣太上皇帝陛下配天其徳既圣而神轻万乘以弗居夫何能报接千龄而善继抑有所尊稽厥典章晋兹寳玉退然揖逊六五帝而独高介以夀祺亿万年而惟永天人契合宗社奠安臣昔佩紫荷久承清燕遐方留滞志徒切于恋轩盛事传闻心但同于率舞
　　贺光尧夀圣太上皇帝册尊号表
　　阙　名
