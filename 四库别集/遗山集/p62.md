<!-- { "loadSidebar": true } -->
　　维金朝入仕之路，在近代为最广，而出于任子者十之四。国初，监州县酒税亦以文资参之，故任子多至大官；其不达者犹得俎豆于大夫士之列。大定以后，杂用辽制，罢文资之注，酒使副者纯用任子，且增内廷供奉台儤直之目。凡历监当久，及课最者得他迁，谓之出职，如唐人入流之比。是后榷酤日增，风俗随坏，六七十年之闲，遂有愚贤同滞之叹。论者以为此诚选曹泥法之弊。至于廉耻道丧，自同商贩，亦为任子者有以来之。然且以国家旧人观之，使人人有士君子之操，清慎自守、不为利惑，有如吾辅国康公者，其敢以今日任子法待之乎？公讳某，字德璋。康氏世为辽阳人。曾祖某，辽澄州刺史；祖斌，天会中进士，仕为咸平路转运副使；考道安，不慕荣利，优游乡里，以读书讲道为业，临终敕诸子言：“凡人在仕籍，岂有忧饥冻者？事当从正，货利不得关诸心。”后用公贵，累赠辅国上将军、京兆郡侯。公即侯之长子也。大定中，以咸平君荫历邯郸、沂州酒官。明昌五年，积迁乐安盐使司管句。资廉介，动以绳墨自检，佩服遗训，无敢失坠。及莅是职，至家所食亦就市买之。盐司所辖灶户，旧出分例钱以资司官管句，历三周岁，乃成考，所得不下万缗。公皆让之同官黄思忠，不毫末取也。诸管句分办岁课，额外久有积贮者，谓之附余，管句私用之。有司视之以为例而不禁也。及公当受代，悉籍所余上之，官使范文渊大为惊异，叹曰：“康君奉公乃至此邪！”用课最当迁。且本道提刑司荐公材可临民，七年，得升陈留令。时旱已久，公下车而雨。明年复旱，民大艰食，而无从赈贷之。公出俸粟为之倡，县豪杰共赞之，所得至万斛。全活不可胜计，虽旁县亦有受其赐者。承安二年冬，朝旨更定户籍，异时郡县通检，名为聚讼，豪民猾吏，囊橐为奸。若新增、若旧乏，往往不得其实，徒长告讦而已。公精敏有干局，县人之肥瘠先已默识之，差次高下，一出其手。籍既定，无一人有言不平者。秩满，赴常调吏工部，连辟为曹甸河防都提举、都水使者，言于朝：“马蹄埽河从东北流，害田为多，闭之则由徐州东南入海，所经皆葭菼荒秽之地，河壖腴田，可利东明诸县。”乃檄公董其役。而河水湍驶，土木不能胜，水面高出堤上，危欲奔溃，已报都水而督之愈急。公具香火祷河伯，一昔水落丈余。时人以正直感通许之。寻被按察司荐，泰和三年迁河北东路转运司户籍判官。五年，选授襄陵令。平阳县属此为难治。公发奸击强，尤更致力，旬月之顷，治效卓然。明年秋，在所蝗害稼，已及县境。公率士庶斋沐致祷，其日蝗径过，无留者。复为按察司所保，八年授京兆府推官。公仁心为质，加更事之久，故决狱之际，多所平反。京兆大府，公使库例有所给，官属月酒常费之余，率卖之民闲。公独以为不可。尝谓所亲言：“酒果有定额，吾属侵县官而益私藏，非害公乎？”三白渠业户，每以争水为讼，或至杀人浚渠。京兆檄幕官行视，幕官奉故事，往不加意。公受檄，为亲至渠上，求致讼之故；果得石刻，记渠以青石为之地。盖渠路岁久为泥滓填塞，受水才半，分溉不能给，因哄起而争之。公率役夫浚渠，以石地为限，渠深常岁丈余，自是无致讼者。俄致仕，爱林虑山水，有终焉之志。以贞祐二年五月之五日，遘疾终于私第之正寝。累官辅国上将军、护军京兆郡侯，食邑千户，食实封一百户。两娶高氏，俱封京兆郡侯夫人。子男一人：瑭，兴定五年擢词赋进士第，官正奉大夫、钧州刺史，权沁南军节度使、兼怀州招抚使。孙男二人：天英、世英，孙女三人，曾孙女一人，俱尚幼。瑭以癸卯十月十有二日，奉公之柩，葬于林虑县三阳里东南原，礼也。既卒事，以公事状来谓某言：“刘内翰极之志先府君墓，已纳之圹中矣。神道有碑，碑当有铭，敢质之以为请。”某于塘为同年生，义不得辞，乃为之铭，并叙其平生如此。其铭曰：

　　秩侯其腴，山泽其癯；身处脂膏，不以自濡。执法与游，御史与居；退食自公，饮水饭蔬。清白所遗，吾以观发源之水初。士不于材，相彼洁污；百艺不足，一节有余。赵、张三王之治声，非不蔼如，使九征至焉，而有所愧，君子盗诸。贪夫我愚，曲士我迂；我愚我迂，不与义俱。无碑有铭，大书特书。是维古廉吏之墓，可勿表欤？

　　奉国上将军武庙署令耶律公墓志铭

　　公讳辨才，辽太祖长子东丹王之八世孙。曾祖讳内剌，赠定远大将军。祖讳聿鲁。考讳履，章宗明昌初，拜尚书右丞，谥文献公。生三子，公其长也。资倜傥，躯干雄伟，每以志节自负，不甘落人后。年十八，以门资试护卫；校射者余七百人，皆天下之选，而公中第三。俄以公事免。泰和中，从军南征，攻取三关，以十一骑轻身入光州。时宋已复三关，复夺而出，身被十三创。以功授冀州录事判官，转曹州司候。中夏受兵，山东西路行台檄公戍东平。寻诣北军议和事，遂为所劫。行及居庸关，潜谋归国，夺老幼数万入都城。宣宗嘉其功，授顺天军节度副使，赏赐钜万。扈从南渡，奏充孟津提控。兴定中，选授京兆府兵马使、静难军节度副使，左降河中府判官，复次同知睢州军州事、兼归德府推官，历中京兵马副都指挥使。召见，问以军政利害，公慷慨为之言：“将相多非其材。”遂忤权贵，出为许州兵马钤辖，召授武庙署令。壬辰正月，公之季弟，今中书令楚才，奉命理索公昆季北归。二月朔，谕旨于隆德殿。公涕泣请留死汴京，哀宗幸和事可成，赐金币固遣之。公归，留寓真定。以丁酉岁十一月十有一日，春秋六十有七，遘疾终。夫人靖氏，前公卒。子男一人，曰镛。男孙二人，曰志公奴、谢家奴，皆尚幼。镛以癸卯秋九月，奉公之柩，葬于义州宏政县东南乡之先茔。镛弱冠而有老成之风，以尝从予学，来请铭，故略为次第之。其铭曰：

　　以射则绝传，以战则无当前；虎视鹰扬，而风义凛然。材则人，耦奇则天。赍志一棺，埋辞九渊。千年而见白日，尚有望于攓蓬之贤。

　　漆水郡侯耶律公墓志铭从元文类补

　　金天兴初元三月廿七日，金昌府陷，静难军节度使致仕、漆水郡侯贞死之。公辽族，河闲人。初以护卫事章宗，累迁左将军。贞祐丙子，奉旨分领关陕军。朔方兵猝破潼关，主帅讹可力不支，失利于干石壕之闲，将卒多被俘执。公义不受辱，引佩刀自刺，且投大涧中。刺不殊，下涧数丈，碍大树而止。明日朔方兵退，左右求公，得之，扶舁归洛阳。事闻，朝廷驰遣尚医救之。即拜同知河南府事。未几，改孟州经略使、历归德知府、西安军节度使、昌武军节度使、知河州，再任昌武。入为殿前右副都点检，换左副，转武卫军都指挥使。河南改金昌府、升中京，以公权留守，行帅府事。俄拜静难军节度使。明年请老，闲居洛阳。至是城陷，公族属有在朔庭秉大权者，得公兵乱中，将由孟津渡北行。公叹曰：“吾家世受国恩。吾由侍卫起身，至秉旄节。向在干石壕已分一死，今北行，欲何求耶？”乃不食七日而死，时年六十七。夫人纳合氏，负遗骨蒿葬聊城。后二年夫人殁，乃合葬焉。夫人在时，尝求予铭公墓；其殁也，其弟重以临终之言为托。故略为次第之。呜呼！世无史氏久矣。辽人主盟将二百年，至如南衙不主兵，北司不理民，县长官专用文吏，其闲可记之事多矣。泰和中，诏修《辽史》。书成，寻有南迁之变。简册散失，世复不见。今人语辽事，至不知起灭凡几，至下者不论也。《通鉴长编》所附见，及《亡辽录》、《北顾备问》等书，多敌国诽谤之辞，可尽信耶？正大初，予为史院编修官。当时九朝《实录》已具，正书藏秘阁，副在史院。壬辰喋血之后，又复与《辽书》等矣，可不惜哉！故二三年以来，死而可书如承旨子正、中郎将良佐、御史仲宁、尚书仲平、大理德辉、点检阿散、郎中道远、右司元吉、省讲议仁卿、西帅杨沃衍、奉御忙哥、宰相子伯详，节妇、参知政事伯阳之夫人、长乐妻明秀，孝女舜英，予皆为志其墓。夫文章天地之元气，无终绝之理。他日有以史学自任者出，诸公之事，未必不自予发之。故不敢以文不足起其事为之辞。呜呼，可惜哉！铭曰：

　　谓辱也、而不屈焉；谓丧也、而不失焉。颓波方东，有物屹焉。天夺于人，我独也天；孰为为之？乐我所然。国殇累累，骨肉弃捐。维公之藏，土厚木坚。殆天以后死者，为金石无穷之传。铭以表之，慰彼下泉。

　　尚书右丞耶律公神道碑从元文类补。

