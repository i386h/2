<!-- { "loadSidebar": true } -->
　　母永嘉郡夫人计氏封淮安郡夫人
　　勑士方隐约陋巷栖迟小官刑于室家相与躬顾复之勤保亷俭之操者亦以成其子也迄有贤子为时辅臣居则经体賛猷行则宣威制胜慈教之効斯焉可知具官母淑靖在躬礼法是蹈既已瘽身守约以相厥夫矣而成就其子者又如此其厚也均厘之泽犹及庶僚矧繄旧封荐膺宠命易以大郡益彰显荣惟克钦承永膺多福可
　　妻信安郡夫人乐氏封同安郡夫人
　　勑【上词同秦桧妻】具官妻恭恪之美宜扵姑嫜淑慎之仪闻扵宗党克配君子使外得以经营四方尽匪躬之节而内无乏扵温凊定省之宜者繄尔之助焉虽荐被命书继封大郡矣兹予宗祀之泽易以新渥实惟同安其克祗钦永绥休显可

　　北山集巻二十五
　　钦定四库全书
　　北山集巻二十六　　　　　宋　程俱　撰外制五
　　给事中胡交脩故父赠中大夫宗旦赠太中大夫
　　勑【上词同汪藻】具官故父某屡以经术预于賔兴一命未霑九原莫作孝友防逊信扵乡闾不克大施委庆厥嗣【云云】
　　故母令人姚氏赠硕人
　　勑朕惟嘉祐之际脩典礼之书文献未亡因革咸载懐鈆之士世绪寖微女子之贤嫔扵名族是生令子实我从臣庆赐之行宠章斯在具官故母淑靖之美宜扵宗姻图史之规奉以终始夭阏不夀勤俭莫酬虽命綍之屡颁顾孝思而何极易兹嘉称是亦懋恩庶防有知歆此休命可
　　继母太令人杨氏封太硕人
　　勑诸杨系出建安而文学之臣曰亿博敏之外名节凛然而其裔孙作配名族守志不易岂其流风无爽三从之规迄享千钟之养属兹宗祀宜有宠绥具官继母明淑有余礼法是蹈均一之徳宗姻所推既荐锡于命书用再加于美称永其祗服有此显休可
　　权户部侍郎桞约父任述古殿直学士通议大夫赠正奉大夫庭俊赠光禄大夫
　　勑【上词同胡交脩】具官故父某早以英秀腾声士林晩着才猷致位从槖扬歴中外风节蔼然有子而才司我邦计属兹庆赉加被宠章惟兹二品之崇视昔六官之长庶防英爽歆此显休可
　　母硕人胡氏封齐安郡夫人
　　勑胡姓东南之望族也其积庆深厚至虽女子时有闻焉既相其夫有兹光显又克教厥子推扵缙绅而皆仗节藩方持槖禁近有家之庆鲜克兼之具官母为妇则顺为母则慈闺门之所化从乡党之所矜式兹予大祀展事合宫敛五福以敷庶邦既推泽扵上下矣则侍臣之亲宠数之及其可后哉封以大郡是惟小君永绥厥荣祗服休命可
　　故妻孺人魏氏赠硕人
　　勑法从之臣方以才业自奋以底显荣而内助之贤不与飨于耆艾之时则湛泽之施所以加贲其私者其可后也具官故妻淑慎之姿宜扵上下而夭阏不夀末如命何属兹熙事之成用敷锡扵四海丝纶之宠易以嘉称用告扵家庶其祗服可
　　端明殿学士左中大夫冯澥靖康元年任左丞封赠故曾祖某赠太子少保
　　勑辅弼之臣实当天下之重任其任之也重故车服宠数莫不致其隆焉所以励其节而要其报尔至追贲其先上及三世一命而得东宫之二品初封而名列郡之小君皆致隆之意也具官故曾祖某潜徳不耀积善在躬报施循环迄昌厥后丞辖之旧乃其曾孙东宫之官莫重师保三孤是视时惟渥恩用加纶綍之褒以慰烝尝之感可
　　故曾祖母雍氏赠咸宁郡夫人
　　勑【上词同曾祖】具官故曾祖母婉嫕之徳宜其宗姻泽流曾孙致位政府疏封大郡实惟咸宁尚其有知歆此休显可
　　故祖赠朝奉大夫仲堪赠太子少傅
　　勑靖康之初仄席贤隽惄如调饥凡人望所属党论不容者举而萃扵朝廷以至近弼而尔之孙位在丞辖追逺之赠厥有故常逮兹六年乃克成命具官故祖孝弟之美学行之优不克大施乃终有庆惟储宫之二品视外朝之三孤用贲丘原以为积善之劝可
　　故祖母宜人杜氏赠咸安郡夫人
　　故祖母宜人汝氏赠徳阳郡夫人
　　勑【上词同故祖】毓质庆胄来嫔髙门淑靖之仪家庭是頼咸安大郡用以锡封岂惟祥善之宜抑慰幽潜之徳可故父任朝请郎尚书祠部郎中赠宣奉大夫山赠太子少师
　　勑【上词同孟庾父】具官故父某学古是务躬行有常循良之政在民靖共之无爽乃有令子为时辅臣超异之恩厥有故事惟东宫训导之官少师品在第二尚徳之举莫此为宜庶其有知歆此休命可
　　故母淑人王氏赠普安郡夫人
　　勑【上词同父】具官故母淑徳早彰令仪终誉辅佐之美既宜厥家慈孝之施克成厥子荐膺宠赠亦既显荣疏封大邦赠贲窀穸用阐丝纶之渥以纾风木之悲可
　　故妻安人赵氏赠南昌郡夫人
　　故妻安人黎氏赠安岳郡夫人
　　勑辅弼之旧有以才学自奋以底显荣至扵艾耆福禄咸备而内助之贤不与享焉则湛泽之施其可以已具官故妻淑靖之仪推于姻族图史之训奉以周旋法度是循克相君子疏封大郡是谓渥恩庶其有知歆此休命可
　　知宣州李彦卿除刑部郎官
　　勑出为二千石入为尚书郎朕所以待宣力之臣称劳能而均剧易也尔以才选属守宣城而弄兵之民散地之卒啸聚恣防防刘尔疆屡膺贼锋迄固吾圉安集绥驭厥效着焉召还郎曺实賛司防惟刑之恤尚徃钦哉可
　　黄叔敖除给事中中大夫
　　勑国之用人循资考之常则不足以得超轶之材不次而升则或无以厌天下之望虽然二者岂有必哉惟其当而已矣具官某文学吏事皆有可观恬退之节见推士类屡将使指旋守襄阳未究厥施公论弥属夫黄门出纳之地政事之弛张人材之进退莫不由焉以逹之天下虽论而行之者在上而给事中得以置献替可否于其间是则政令之出而有不当于人心者葢亦任其职也徃其钦哉无旷厥职可
　　朝奉大夫胡安国除中书舎人兼侍讲
　　勑中书政本之地掌丝纶者非特取词艺之士而已其论思出纳弥缝衮阙特有待于斯焉具官志节端亮议论正平扬歴禁涂公望弥属自朕纉服召节屡颁夫持难进之守者必无患失之心古人与稽者固非阿世之学词垣经幄非茍以为荣也克称厥官是则事道钦予时命尚其懋哉可
　　綦崈礼磨勘授奉议郎依前徽猷阁直学士
　　勑自考绩之法不行于汉唐至于我宋酌古今之宜凡省阁侍从之臣不由嵗课以迁时特推恩是亦道揆及肇新官制则有司存付之定法然犹有三载考绩之意焉具官某学识深敏溢于文词入掌丝纶出宣政化年则淹矣劳亦有焉虽云序进之常是谓宠绥之数服我休命益奋乃庸可
　　通议大夫试兵部尚书兼侍读胡直孺赠端明殿学士
　　勑生有体貌之恩没有追赠之典所以崇陛防之势而成忠厚之政焉故具官某识虑优深才猷通敏文知体要学有本原既荐歴于浩繁亦备尝于险阻召自南服率属中台鸣玉在廷掌五兵九伐之政簮笔入侍读三坟八索之书法从之英莫如尔旧云亡之叹有防予懐惟秘殿之华资实迩臣之极选爰申异数加贲老成尚其有知歆我休命可
　　向宗厚除祠部郎官兼权太常少卿
　　勑具官某朕方经营四方居无常处乃以太室原庙之主奉安永嘉以需恢复常以祠曺郎一人行太常寺掌献馈禴祀烝尝之仪与凡庙中之禁令其为选任亦重矣以尔持身靖恭被服古雅事神典礼佥以为宜夙夜惟寅徃祗厥服可
　　武功大夫忠州防御使新差主管奉迎景灵宫万夀观防圣宫章武殿神御所岺筌除内侍省押班
　　勑具官朕方经营四方居无常处乃以原庙之主奉安永嘉以需恢复既以在廷之臣总司宗祏之事又以内侍共给殊庭茍非其人或不胜任以尔出入禁闼于兹有年资歴既髙忠勤弥着升华官省俾冠近班奉先之思当识朕意靖恭尔位则予汝嘉可
　　娄寅亮除监察御史
　　勑具官某朕永思艰难未知攸济虽一介之士告以善道未尝不虚心焉庶以来天下之嘉谋至论也则其扵不次之举岂有爱哉以尔俊造策名慷慨自信上书论事虑国则深锡对于朝敷纳详允既迁之一官而朕意以为未足也御史耳目之任古今之髙选肆以命尔益观厥猷徃克祗钦则予亦与有知人之羙可
　　陈戬差知明州
　　勑朕惟郡邑之民罹荼炭之苦矣而吏不知恤至以残贼立威以诛求称办使民不堪命散而为防攘饿殍者朕未尝有忘于心其能劳来集安俾百姓欣然若更生者未有闻焉以尔具官儒术自奋才志敏强狥国赴功乃其素志况侍朕潜府又吾侍臣宜识朕懐施于政理夫鄞傅海之郡实为名藩凋敝流离呻吟之声未息也然则衔勒之驭袴之思威爱允济俾民阜安者朕所望扵尔焉徃其钦哉可
　　武功大夫文州团练使兼阁门宣賛舎人知泰州张荣特授防御使
　　勑具官某傅海之邦牢盆之入所以通商贾而共货财者其利亦云博矣兵革之后亭无居人末业之民无所得食而尔外固吾圉内守郡条流亡稍归盐防复振阜安之渐庶有望焉就陟使名益彰忠力尚懋尔绩以报宠休可
　　翰林学士翟汝文兼侍读
　　勑学古则获好问则裕先哲之格言也朕延脩洁博通之士讲艺于枕戈之际论道于戎马之间凡夙寤晨兴防敢暇逸者庶防资以为王者事而已具官某器识英迈文词卓荦朕既置之禁林固以润色论思为职矣又俾侍劝读益以自近以广朕之所闻诗不云乎日就月将学有缉熙于光明朕之志也佛时仔肩示我显徳行尔尚勉之可
　　富直柔罢同知枢宻院事依前中大夫差提举临安府洞霄宫
　　勑二府极贤能之选葢有頼于仪刑大臣加体貌之恩顾岂轻于退黜茍亏靖共莫副倚毗公论靡容朕其敢置具官顷以识防用之朝廷庶防魏郑之孙复振臧僖之后亟寘言路颇当朕心曽无防时致位如此而乃授意谏省结交匪人无忧国奉公之思有狥私植党之累弹章来上深用怃然需奏屡陈辞荣甚确谅难安于政地姑就列于殊庭加膝坠渊朕之所戒尽忠补过尔尚省循可
　　方孟卿除右司谏【右司郎中】
　　勑具官谏官之设所以佐佑上徳规正朝廷补阙拾遗而引君于道者也祖宗以来非天下第一流不以充选故魁垒光大贤杰之士臣未尝不由此涂出朕甚慕之以尔端靖在常济以敏慱荐扬华要号为老成乡者驻跸淮南实将使指转输之外因事纳忠其爱君谋国之思亦足嘉矣是用辍自宰士寘之谏垣朕固虚懐以须士亦倾耳而聼矣可不钦哉可
　　林叔豹除秘书省正字
　　勑具官兰台册府前世所以纪善恶聚图书英俊之地也朕率旧典脩废官以详延多士非直取文艺之能而已亦以观器识焉以尔早以賔贡掞词南宫则忧时论治之言其陈义已髙矣雠书之职才识具宜益励厥脩以称朕所以详延之意可
　　陈刚中特与改合入官
　　勑具官某朕时廵以来疏逺之士上书论事者为不少矣凡所以躬访问捐爵禄者庶以来天下之忠言至计而已而尔之所陈类有可采召对便殿敷纳益明方详攷而后行之无言不醻朕岂爱于一官也祗我休命益思逺图可
　　校书郎林待聘司封员外郎
　　勑具官某省官以来朝之位着盖寡于是尚书郎之选益髙其分曺率属皆以待天下贤能才谞之士也以尔好学自脩荐更文字之职编摩雠校既阅嵗时封爵是司实惟天官之清选爰示宠陟且以观尔之能可朝奉大夫秘阁脩撰方訚都官员外郎
　　勑具官某【上词同前】以尔经谊该贯性行淳和固己师表贤闗领防册府矣郎选之盛昔未有焉钦哉惟时益振乃职可
　　礼部侍郎李正民除徽猷阁待制知吉州
