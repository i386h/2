<!-- { "loadSidebar": true } -->
　　自顾贱微倍深兢惕【案此篇起处原本有阙文无可校补】伏以臣子事上之谊无贰尔心君父恤下之情丕从厥志已备殚于忱请乃尚閟于俞音理实未安辞宁洊渎伏念某素乏涵养动招悔尤以阁职而领真祠犹难轻受分藩符而升秘殿奚可冒承矧圣明求治之益勤惟牧御得人之为急睠言星婺密拱日畿高大父之遗芳依然犹在不肖孙之弱植藐尔何堪得非所防荣秖为惧傥茍贪于光宠是自速于颠隮伏望钧慈更赐敷奏收回成涣改畀时髦义利两途难兼取鱼熊之美行藏一致乞仍寻鸥鹭之盟
　　辞免中书舎人状
　　去国经年方愧召纶之锡朝天有日骤叨词掖之除新渥辉煌危衷震惕伏念某性资介僻学殖荒疎惟知公以灭私岂虞动而得谤既奉身而退靡贪赫赫之声名不俟驾而行仅有惓惓之忠爱敢图出綍复俾代言昔已试之罔功今若何而胜任循黙保位将素履之有惭矫抗当官必危机之再蹈矧惟衰朽曷免旷瘝伏望朝廷特赐敷奏亟收成涣改畀真儒岂徒严帝制之司亦以重王朝之选陈力不能者止毋令贻攘臂之羞投闲乃分之宜终许遂保身之哲
　　再辞免中书舍人状
　　掌书命于西垣曷昭王度腾巽章于北阙惟徯帝俞既未察于愚衷讵可忘于防请伏念某初无薄技第有孤忠蒲栁之质早衰已难藏老鸥鹭之羣方狎匪敢养高惊一札之下颁望脩门而甫入便蕃锡宠严近升班既惭演润之非长更虑缴还之未易直道则动成忤物徇时则或至违心难以兼全其将安决皆我所欲也奚若取熊为士者笑之殆几搏虎频复之厉后悔莫追伏望朝廷特赐敷奏察某之忱辞非伪怜某之素业久荒别简时髦作凤阁舍人之様庶全晩节从鹿门处士之游辞免兼权吏部侍郎状【案本传嘉熙元年迁中书舍人论史嵩之轻脱难信疏留不行翼日权吏部侍郎引疾至八疏赐告一月遂归从臣复合奏留之寻命兼修玉牒官兼国子祭酒皆辞不拜此辞免兼权吏部侍郎两状与辞免召命乞祠诸状永乐大典散见各卷不辨先后今并参合本传序载】
　　右史记言更叨劝讲西铨典选复冒摄承揣分非宜抚躬知媿伏念某未深学古粗守教忠幸逢更化之熙明获厠旧人而收召清都太微之上密近天光细旃广厦之间仰裨帝学其为际遇已极宠荣矧天官小宰之联实禁路从官之贵胷无水镜难求裁鉴之长量溢缾罂且重满盈之惧可堪超躐必速颠隮伏望朝廷特赐敷奏毋嫌反汗别务抡材使一出于至公庶少安于微分
　　再辞免权吏部侍郎状
　　昨腾巽牍祈寝涣恩天聴未俞愚衷増惕伏念某猥以朴学幸逢明时才无演撰之长职以封还为重非他官之可比务竭孤忠有前疏之尚存敢违初意所冀宸心之感悟庶几舆论之允谐若乃恕其狂瞽之愆擢以华要之任虽身谋之甚便于国事以何裨茍贪冒于宠光恐难逃于讥议况某衰龄迟暮病体支离欲望公朝特赐敷奏收回成命改畀真材蒲栁之姿已难胜于榱桷麋鹿之性期早退于山林
　　辞免召命乞祠状
　　某自顾么微无足比数公朝曲徇私情仰戴生成之造但某贱躯致疾之由只因劳役过度心气太损津液枯燥荣衞不和所以酿成疮欬之证今大体虽已向愈而余证犹未尽除医者谓须清心省事方得痊安某黙思医家之言诚为有理若非寛闲自适恐难遽收功效兹者朝假已满深虑有违君命不遑宁处欲望朝廷特赐敷奏畀以祠廪使得优游田里服药调治早遂痊安异时或有驱使罔敢辞难
　　乞宫祠状
　　某初无长技粗守朴忠叨窃逾涯抚躬知惧一从孟夏痼疾大作沥忱谒告至于再三得请来归屏居山樊自夏涉秋申请者屡矣上恩寛大未赐谴诛但某揆之私心班列法从所当朝夕论思此何等官职而乃养疴于家绳以旷瘝何所逃罪某心非木石宁不自知实缘贱躯所苦非但瘘疾作梗腰痛増剧近又别有一证左腿连足瘇毒焮其热如火所起白泡以千百计医者按方书名为瘝毒乃因湿热交攻故生此证目今用药淋洗敷贴兼进活血等剂但受病既深猝未见效须得寛心将理庶几有安全之望区区欲望朝廷特赐敷奏畀以祠庙差遣俾得日亲药饵保固孱躯自此沉疴去体复获安康则异时凡有驱策惟所命之决不敢妄有辞避上辜圣朝隆寛待下之意
　　再乞祠状
　　圣明恤下恩德如天自揣么微若何称塞惟是纒绵一病几及半年变证屡増略无痊减瘘疡未愈继以肾经受湿腰疼方剧加以足疾瘇痛外用草药敷贴内服汤剂调治课效茫然医家谓药力不及必借艾火之功所灸穴道不一然亦未获良验奉父母遗体不善保护至使疾病交攻衰态具见已自局蹐不安若更嗜进贪荣其为颠踣决矣载惟公朝设官分职正欲各共乃事岂有屏伏岩谷身抱沈疴而乃职闗铨综号称法从乞闲既未从欲只得仍前书衔每一操笔为之慙悸尚难自恕公议谓何区区欲望朝廷特赐敷奏念某之情至为恳切察某之辞无一伪妄早畀祠廪使得专意医药庶几得觊再生实戴天地父母成全之造
　　辞免兼修玉牒状
　　国有钜典职重瑶编载笔严于十条特书大事提纲专于一相次列从聮宜得宿儒协成信史如某者防无他技素乏三长属有负薪幸防恩而予告未臻勿药方沥悃以展期念息偃于家山久旷瘝于铨部若加修纂愈速颠隮伏望朝廷即赐敷奏俾仍旧着少须疾疢之痊亟寝新荣勿致宠光之溢庶安愚分允穆师言
　　辞免兼祭酒状
　　窃惟成均教养之地非他有司比也盖隆师儒所以重经学专职掌所以正化源岂可以他有司兼领哉近年以来典教者以课试为务而无师友相规之益为士者以进取为急而无义理切磋之功若更以他官兼领则愈无以隆师儒而专职掌矣某所以不敢茍就者非为一身辞荣避事计也盖具见司成之官其职不可不专是以力控悃忱期于从欲而训词温厚不容引避退自揣已愈重凌兢区区欲望朝廷更赐敷奏收回成涣别选德望学问可为师表者俾专厥职始足以重经学而正化源其于培植斯道之气脉诚非小补
　　辞免集英殿修撰知嘉兴府状
　　谒告而归家山叠祈闲退疏恩而典畿郡敢冒宠光辄不避于严诛用备殚于忱悃伏念某初无他技仅有小忠西掖词头每愧封还之不力右铨职掌尤慙澄汰之未能而况蒲栁之衰踪欲保桑榆之暮景屡章亟上一语不欺奈讫閟于俞音反过叨于异数被嘉禾之新渥寄重藩宣仍秘殿之旧除班高论譔一犹难称二其曷堪本图结香火之缘觊少遂林泉之志且访医而问药可愈疾以延年若乃以既耗之精神膺方来之事任虽稍需于近次终自背于初心欲乞朝廷特赐敷奏洞鉴由衷之悃别求共理之良华职收还庶器名之无滥丛词改畀亦义命之可安
　　辞免依旧宝章阁待制知福州状【案福州之除本传不载攷甫迁中书舍人后权吏部侍郎修玉牒兼祭酒皆辞不拜继有嘉兴婺州之命皆辞此状引以为辞则在前两命后无疑也】
　　有命自天拊躬増惧某窃伏思念嵗首叨恩假守嘉禾方具免牍复拜星婺之除实以贱躯抱病精神筋力委难勉强屡控忱请冀得休闲旋防朝廷畀以祠廪仰戴生全之大造兹者滥膺宸渥分阃七闽地望既崇责任尤重自惟一介么麽何以当此隆委况某数月以来专心医药生意略回而所苦瘘疾已成沈痼未有治疗之方正此忧窘虽曰分符尚尔需次然内揆诸已岂敢冒承欲望特赐敷奏收还成涣容某只领祠官庶使愚分少安卑情不胜大愿
　　辞免兼给事中状
　　某蕞尔嵬琐滥叨误渥已尝敷露忱悃力上免牍乃閟俞音良深震惕窃惟古者命官各专一职故下之任责得以竭其力而上之用才将以观厥成后世以一人而兼数官但以叠组为荣而专任责成则未也圣天子躬亲庶政两丞相率励羣工正当复古风以救时夫何循袭旧例而未能为官择人乎况如某者学本不优材有所拘记注劝讲已逾分愿铨曹兼领尤为非长今若更使之掌丝纶司封駮人以为荣已则甚惧盖责以演润则思艰辞拙无以华国绳以缴奏则识闇气麤或致伤体蚤夜以思无一而可是用不避再牍披沥肝胆区区欲望敷奏毋嫌反汗别畀名流岂惟臣职之获安抑使王言之増重
　　再辞免兼给事中状
　　封駮之任命令所闗典故精通执奏始不乖于国体风节劲直论事乃允契于众心傥非真儒曷称严选如某自揆无一可堪方惭紫槖之宠荣更冒黄扉之书读若昩循墙之避必贻负乗之讥比控忱辞初非饰伪邈尔未回于渊聴凛然深激于危衷伏望朝廷特赐敷奏毋嫌反汗别畀时髦使皇家有得人之休庶小臣无逾分之愧
　　辞免吏部侍郎状【案本传甫先以中书舍人命权吏部侍郎已有辞状后复由兵部侍郎迁吏部侍郎此三状标题无权兼字且有西曹七兵等语知系由兵部迁职时所上与前兼权辞状非出一时】
　　演凤掖之纶拜恩逾月典鹖冠之选锡命自天宠数骈蕃懦衷危惕伏念臣材非适用学不通方亲逢愿治之朝冒处代言之地振居易之职宁顾已私【案此下阙五字】欲扶国论自分莫逃于铁钺敢期擢贰于铨衡有益于君则为初无觊望不得其职则去难冒宠荣伏望陛下怜臣老病之侵寻察臣衷忱之恳恻亟收误渥改畀时髦毋令得罪于舆言庶可少安于愚分
　　再辞免吏部侍郎状
　　宸恩下逮惊印绶之何多渊听未回拜丝纶而多愧不嫌再渎敬白微忱伏念臣炯炯孤忠区区朴学虽彊纡于笔槖常恐坠于箕裘躐贰铨衡亟腾巽牍伏佩训词之温厚乃及家世之遭逢谓先臣立节之坚有不同时之恨期微臣遗风之似至形累日之嗟爰撰阳刚之辰俾持人物之柄而臣精神耗于多病筋力为之早衰虽常读夫父书了不通于世务奚以革除幸必将辜负恩私清议谓何丹心自媿伏望特垂睿照曲鉴愚衷即改畀于时髦庶克全于晩节
　　三辞免吏部侍郎状
　　窃以恩宠逾涯洊陈免牍悃忱未白讫閟俞音揣已终虑其弗堪吁天遂忘其屡渎自怜皓首空抱丹心常虞有限之精神莫胜方来之酬应西曹七兵之务特奉行有司之故常东铨羣吏之权乃差别人材之流品纵令殚其念虑犹恐堕于奸欺自顾积衰岂能称职力控循墙之避凛如渊谷之危伏望朝廷更赐敷奏曲鉴由衷之请毋拘反汗之嫌别畀儒英用清吏道庶公议之允协亦愚分之可安
　　辞免国子祭酒状【案本传甫前后两命兼祭酒此状有尚系吏铨之衔求脱未遂等语当是迁吏部侍郎后申命也】
　　闻命震惊拊躬惭悚伏念某因衰得病累疏丐闲未沐允俞方深局蹐而便蕃之宠从天而下俾领成均之职大非晩学所堪且以从臣而兼监长乃先父旧官也先父问学操履士类推服久在学省谙知本末犹自谓此职不比他官究心诲诱惟日不足况某视先父万万不侔加以苶然之躯疾疢交作经涉半载医药靡瘳形骸骨立血气顿消尚系吏铨之衔求脱未遂正此无地自容讵可更令供二乎夫以太学贤士之闗必得大匠诲人之矩某之壮也犹乖物望今老且病矣决不足仰承圣朝新美多士之意伏望朝廷特赐敷奏收回成涣别畀真儒以重首善之地某下情不胜大愿
　　再辞免祭酒状
　　某自揣么微叠拜宠渥恳辞弗获益重凌兢窃念某之赤心实非有他只缘今春所苦瘘疮腰疼证状屡变幸收艾火之功自谓可以勉强支持又防朝廷俾兼司成之职此乃先父旧官微臣深愿克绍其奈疾患纒绵左腿又生疮毒一嵗之间日日从事药裹精神气血耗损极多岂可复更劳动只得控露真忱欲望朝廷特赐敷奏收还成命畀以祠庙差遣俾得养疴以毕余生
