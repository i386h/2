<!-- { "loadSidebar": true } -->
　　王敦还武昌，深恨甘卓。阴使人持书，命襄阳太守周虑攻卓，虑承敦旨，乃点军三万，来袭甘卓。卓无备，措手不及，被袭杀之。使人传首于敦，敦大喜，重赏来使，以从事代卓镇江中。敦既得志，暴奸滋甚，四方贡献，多入其府，将帅州牧，皆出其门。以沈充、钱凤为谋主，二人所谮，无不死者。
　　却说郗鉴在邹山二年，有众数万，战争不息，百姓饥馑，为后赵王勒不时遣将率兵所逼，于是引众退屯合肥。仆射纪瞻以鉴雅相清德，宜从容台阁，上疏请帝征之，于是元帝遣使征鉴，拜为尚书。鉴始入朝时，徐兖间诸坞多降于后赵王，赵王置守宰而辅之。
　　十月，却说祖逖既卒，后赵屡遣支雄、桃豹寇河南，拔襄城，城拔，又率众围谯城，祖约不能御，退屯寿春，雄、豹等遂取陈留。梁、郑之间，复骚然矣。初，戴洋以风角占十月当有寇至，至是果然。约始信洋占，遂以礼待戴洋矣。
第一四八回　元帝崩太子即位
　　元帝因王敦作逆，忧愤成病，将笃，乃召司空王导入内，受遗诏辅政。王导入内，嘱曰：“朕自琅玡王得遇卿至此，不幸病笃，谅已难逃天命。朕闻神尧以一旅取天下，吾以天下不能讨五胡，而雪三帝之耻，朕所恨在此，愧见先帝于九泉之下耳。”言讫而昏，徐徐又醒，谓王导曰：“太子笃厚恭谨，可任大事，汝等宜辅佐之，各尽忠义之心，以图灭胡之计，勿少忘焉。”言讫而崩。帝年四十七岁，在位十六年而崩。
　　帝性简俭冲素，容纳直言。初镇江东，颇以酒废事，王导深以为言，帝命酌，引觞覆之，于是遂绝不饮。有司尝奏太极殿广室，宜施绛帐，帝曰：“汉文集上书皂囊为幔”遂令冬施青布，夏施青练帷帐。将拜贵人，有司请市雀钗，帝以烦费不许；所幸郑夫人，衣无文彩耳。始先秦时有望气者云：五百年后，金陵有王者气。故始皇东游以厌之，改其地曰秣陵，堑其山以绝其势。及孙权之称号，自谓当之。孙盛以为始皇逮于孙氏，四百三十七载，考其替数，犹为未及。元帝之渡江也，乃五百二十六年，真人正应在于此矣。天意人事，又符中兴之兆。太安之际，童谣：“五马浮渡江，一马化为龙”，识者以为吴越当兴王者，是岁元帝与四王司马氏共渡江，帝竟登大位焉。
　　初，《玄石图》有“牛继马后”之说，故宣帝深忌牛氏，遂以二榼共一口以贮酒。帝先食佳者，而以毒酒鸩其将牛金，而恭王妃夏侯氏，竟通小吏牛氏而生元帝，亦有符云矣。
　　元帝既崩，司空王导与百官举哀发丧，葬于建平。丧事毕，乃扶太子司马绍登基于太极殿，百官山呼万岁。礼毕，分列两班。改年号为太宁，百官上尊号肃宗明皇帝。群臣皆上贺，帝命光禄寺排宴。宴毕群臣，加封王导为郡公，进位太保，剑佩上殿，入朝不趋，赞拜不辞。导受职谢恩，尽忠王室，竭力辅政。太子即位，尊所生母荀氏为建安君。
　　史说明帝讳绍，字道几，乃元帝长子，在位三年，寿二十七岁。幼而聪哲，为元帝所异。年幼时，帝坐置膝上，适长安有使来，元帝因问之曰：“汝谓日与长安孰远？”对曰：“长安近，不闻人从日边来！居然可知也！”元帝异之。明日宴群臣，又问之，明帝对曰：“日近！”元帝失色曰：“何乃异前问之言？”明帝又对曰：“举目则见日，不见长安！”由是益奇之。元帝为晋王，立为王太子，及即帝位，立为皇太子。帝性至孝，有文武才。时王敦欲诬以不孝而废之，大会百官而问中庶子温峤曰：“皇太子以何德称？”声色俱厉，必欲使有言，峤对曰：“钩深致远，盖非浅局所量！以礼观之，可称为孝矣！”敦谋逆遂止。今元帝崩，乃即帝位。
第一四九回　郭璞葬致天子问
　　却说尚书郎郭璞，因母死居忧，去职在家，将母柩榇下葬于暨阳，近河漫水百余步，当友人王用谓璞曰：“君何葬母地近河，他日洪水漂荡，则母骸将为鱼矣！”璞曰：“卿不必忧，不久当即为陆矣！”用不信，后因洪水走推，别处反沙涨，去墓十里皆为田。
　　于是用深敬之。因父棺未埋，亦请郭璞代他择吉安葬。璞与择地，葬其父后郭外东陵龙耳上。埋讫，私谓王用曰：“其地甚吉，不出三年，当致天子相问也！”时明帝闻知郭璞尝与人择葬，吉效如神，尚未深信，乃自微服装作庶人，引从者私出宫门，来观其所葬之地如何。恰好来至东陵，遇王用扫坟，帝问曰：“此坟谁替你择葬？”用曰：“乃是郭璞。”帝佯吓之曰：“何以葬于龙角？此法当夷族！既是璞葬，有何吉应？”
　　用曰：“郭璞道此葬龙耳，不出三年，当致天子也。”帝曰：“出天子耶？”用曰：“当致天子问耳！”帝异其效，乃归宫。
　　次日，诏郭璞起复，以为尚书郎，凡事皆与议之。
　　璞素与桓彝友善，彝常造之，或璞在厕间，便入相见。时值岁除，璞穰灯知来年有大难。至正月，欲行掩法，怕人窥见，正在厕间请祝，彝又至，璞曰：“卿来他处自可，但不可厕上相寻耳。若相寻，必客主有殃。”彝笑辞归。旦，璞在厕行掩法，彝饮得大醉，诣璞家，数寻不见。至厕果遇璞正在厕行掩法。彝窃而观之，见璞裸体披发，口衔刀，设醊回首，忽见彝在，抚心大惊，出曰：“此天命不可逃也！吾每嘱卿勿来厕间，反更如是，岂但祸吾，卿亦有殃不能免！”彝听言被吓，酒已半醒，因曰：“我被酒误矣！”二人歔欷一回，各别去。是岁璞因王敦反被害，后彝因苏峻反死。
　　史说璞撰前后筮验六十余事，名为《洞林》，又抄京、费诸家要撮，更撰《新林》一篇，《韵》一篇，注释《尔雅》，又注《三苍》万言、《穆天子传》、《山海经》、《楚辞》，并所作诗赋诔颂，亦数万言，皆传于后世。
　　却说后赵右长史张宾卒，后赵王勒哭之恸曰：“天不欲成吾事耶？何夺吾右侯之早也？”因谓文武曰：“张宾阔达大节，谋无不中，算无余策，成吾业者，宾之勋也。虽子房、萧何，不过其才耳。卿辈年齿与朕等辈，惟有侯年少，吾欲托以后事，不期如此天灭，使朕心腹崩裂矣！”言讫，又泪如雨，亲往吊祭，哭之而归，以程通代为右长史。勒每与遐谋议，有所不合，辄叹曰：“右侯舍我去，岂非酷乎？”因是流涕弥日矣。
　　肃宗明皇帝太宁甲申元年三月，后赵王勒使桃豹、孔长等寇彭城、下邳等，徐州刺史卞敦退保盱眙，王敦欲谋篡，使人讽朝廷征己，明帝举手诏征之。敦遂徐移镇姑孰，屯芜湖，以王导为司徒，自领扬州牧。敦欲为逆，弟王彬谏之甚苦，敦变色，目左右将杀之。彬正色曰：“君昔岁杀兄，今又杀弟耶？”
　　敦乃止之。
第一五○回　王逊怒甚冠裂卒
　　却说成王李雄，使李骧率兵五万，来攻宁州。刺史王逊已知，遣将军姚岳领军三万拒战。
　　次日，二军相遇，交战不十合，成军败走。岳催军追至泸水而还。回见王逊，逊以岳不穷追李骧，乃大怒鞭岳，怒甚，冠裂而卒。
　　逊在州十四年，威行殊俗，士民得安。于是朝廷已知其卒，诏以其子王坚为宁州刺史，代领其众。
第一五一回　平先以众击陈安
　　十月，赵王刘曜占据陇城，遣将军平先率劲骑十万，前来陇右讨陈安。赵军至陇右，陈安引兵迎。其时，安身骑高头骏马，左手提七尺钢刀，右手执丈八蛇矛出阵。平先亦身骑黄骠马，手持点钢长枪，出与陈安搏战。三合，胜负未分。次日，二人又战，当平先与陈安一来一往，无有胜败，三番四复，没有输赢，看看战了五十合，陈安以丈八矛用力刺着平先左胁，被平先用手一接，夺住一扯，把陈安扯落下马，平先见安落马，便执其矛来刺，安弃马步走，走至涧曲，被平先拍马追着斩之。
　　杀散余兵，方令鸣金收军，回长安去讫。
　　其时赵王曜不抚士众，专与嬖臣饮博，而陈安在陇右，爱惜士卒，法令严明，今战死，故陇上作歌痛之曰：陇上将士有陈安，躯干虽小腹中宽；爱养士卒同心肝，蹑骢交马铁锻鞍。七尺钢刀奋如湍，丈八蛇矛左右盘；十荡十决无敢前，战始三合失蛇矛。弃我蹑骢窜岩幽，为我外征而悬头；西流之水东流河，一去不还争奈何？
　　平先既斩陈安，回见赵王曜，以陇上之人作歌言奏知，曜闻之而哀伤，因命乐府歌之。安既死，羌氐之众皆归降于晋，晋明帝以赤亭羌酋姚弋仲为平西将军，封平襄公，使其领之。
　　八月，明帝畏王敦之逼，以郗鉴领兵为外援，使镇合肥。
　　王敦忌之，乃使人上表，表鉴为尚书令。明帝不得已而从之，诏鉴还台。郗鉴既还，过姑孰，人见王敦，敦待之，饮罢，与论西朝人土。敦曰：“乐彦辅短才耳，考其实，岂胜蒲武秋耶！”鉴曰：“彦辅道韵平淡，愍怀之废，柔而能正；武秋失节之士，安能拟之？”敦曰：“当时危机交迫。”鉴曰：“丈夫当死生以之。”敦恶其言，遂入内不复出见，鉴亦辞而归。归时，敦手下将士登劝敦杀鉴，敦不从曰：“若杀鉴，则失朝士心。”鉴始得还台。次日入朝，遂与明帝道王敦谋逆，欲宜图先之，帝默然。
　　却说后赵王勒遣石虎率骑步四万击青州，郡县多降，遂进兵围广固。广固粮尽，曹嶷出降，被虎杀之，得其众三万。虎欲尽杀其众，刺史刘征曰：“今留征，使牧民也，无民焉牧，征将归耳！”于是虎乃留男女七百口配征，使镇广固。
第一五二回　赵击凉州张茂降
　　却说赵王曜自陇西得胜，乃以其众西攻凉州，戎卒二十八万，号为五十万，是日启行。
　　凉州士卒大震，参军马岌劝张茂亲出阵战，长史纪纬请斩岌出降。岌请茂曰：“纪公糟粕书生，不思大计；明公父子，欲为朝廷诛曜有年矣！今曜自至，远近观公此举，当立信勇之体，以副秦陇之望；力虽不敌，势不可以不出！”茂曰：“善！”乃率众出屯石头，乃问计于参军陈珍，陈珍曰：“曜兵虽多，乃氐羌乌合之众，恩信未结，且有山东之危，安能旷日持久与我争河西耶？若二旬不退，珍请敝卒数千，为明公擒之。”
　　茂沉吟时，曜众至河西，诸将争欲济河。曜曰：“吾军疲困，其实难用，今但按甲勿动，以威声振之，若出中旬，茂表不至者，吾为负卿矣！”至是，茂果疑寡不敌众，密使人上表称藩于曜，曜大悦，遣使拜茂为太师，封凉王，加九锡。茂使人贡财物劳军，曜始振旅还军。
