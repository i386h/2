<!-- { "loadSidebar": true } -->
　　君不见乌生子坐巢秦氏桂树端黄鹄摩天离哉翻二物纷纭遭射弹又不见嵇康遗荣志偓佺魏武鼎业期千年一身四海俱难全人生以天地为钧隂阳为陶吉凶祸福随变迁秦项虽雷威那能奸其权放勲之帝仁如天胡为浡潏洪涛震荡于九埏鲸鲵食人喷蛟涎自非金书苍水使沐日浸月知防年汤徳及鱼鸟四海成干枯顔生抱瓢有余乐弱龄白髪摧黄垆威凤祥麟三千年一间覩防鸮防貐无地无大者坱圠不可测何论鱼目混灵珠切玉利铅刀盐车驾騊駼自昔孔孟已皆然何用怵迫生烦纡我今落魄若丧狗君亦胡为局促如辕驹君乎何不为神龙之变化用则甘霖霈四国不用还归包山湖愚子藏舟深山壑达者藏天下于天下放心与化而俱徂忠信可以蹈吕梁太行未必摧辀軥扬雄美新诚淟涊屈原沈湘何太荼柱下首阳无工拙方朔依隠翻自拘与君今日相逢且为乐防须一倒三百壶安能白首长睢盱闻君蹑屩寻五岳我当搴衣叩元幄太公老作帝王师磻水当年卧寥邈云龙风虎自有期翺翔大道长踔荦行矣山中路不难回首卞和羞献璞
　　圣人出
　　圣人出黄星明天庭朗耀泰阶清冠日月佩五云骖驾飞龙扬霓旌恢帝网惠天心疎斥蝘蜓进麟济六合奠八殥四灵咸集九夷賔流雅颂绵休祯亿千万禩地天宁
　　结客少年场行
　　赭汗溢金落骕骦若游龙手掣红莲剑腰插寳月弓左弯连双鹘右挽殪熊探丸渭桥北鬭鸡平陵东作使秦罗敷调笑汉叔通走马揖司停车接上公从者五陵豪双控鐡花骢借问谁氏子云是古侠雄生小特魁烈长欲尽西戎然诺五岳重意气万夫宗坐待扫欃枪宁数贰师功飞檄传烽火照灼甘泉宫天子征六郡姓字达宸聪裂眦闪岩电怒髪指苍穹慷慨生赤霓叱咤起刚风排阵龙队踊开营虎翼从饮马瀚海黑摇纛天山红既夺休屠祭复作狼居封转战阗顔破移兵昆莫空震响播八区英声蜚九重自非盖世勋那辨许国忠凯归报明主雄名勒景钟
　　将进酒
　　将进酒开华堂主人敬客黼衣黄周旋虎步磬折龙翔寒温各竟意气恢张时哉惠风百卉菲芳旁唐为殷斚码瑙为周觥罗列水陆陈椒浆鸣鸟暂歇云和倡八音肉好和者一何喤喤主人前致辞上客莫停觞人生熻若隙光聚散靡常君胡为乎对酒不御捋髯吐气而慨慷为君属之不醉不可归房客跪谢主人人各有思肠结髪揽桑弧长大不得将沈吟日夜命各有当墨突孔车胡为皇皇幸当盛明之世朝野恱康防龙满清庙谏鼓在堂皇龙游沼凤鸟辉煌灵芝嵗三秀嘉禾献四方才者宜征拙者宜退藏主人家殷富时吏不呵室家洋洋今我不乐焉能回戈于鲁阳愿言秉烛洗盏更汤人生贵适志何必绾金章鹏鹪匪大小鳬鹤何短长但愿皇帝陛下圣夀无疆客请吸东海主为倒银潢携手昆丘巅醉卧王母旁睨观当时焉知名物之不为桁杨将进酒乐未央
　　古行路难
　　丁未冬颇有子云悔少之嗟作此篇
　　郢人夸白雪后世珍其声本非清庙徒为巴国倾不闻神人畅肃雝奏唐庭一鼓百兽舞再鼓凤鸟鸣洋洋三鼔乱天地咸清宁嗤彼恵施台胡然恱晋平暴风堕廊瓦三年宜惊奔谁能为此曲钦哉古放勋
　　君子有所思行
　　黄茂信嘉谷焉用杂稂莠稂莠何足言蟊贼竟长亩所以九苞羽翺翔千仞霄岂与鹳雀辈争路鸣嘐嘐我愿裁锦字寄声于清飚为我语神禽无然困山椒孤竹归西伯尼父无停镳轩皇本神圣阿阁当来巢但恐良媒隔寂寂谁相招
　　门有万里客
　　门有万里客鬓髭结冰霜入闻南土音讯知来故乡果得旧里闾共井复同裳戒庖烹伏雌延客叙温凉借问邦族间今昔防存亡客起诉主人闾里非故常吴越盛兵戈征输剧吾疆畴日富旧谷今者但空箱空箱仍水盗屋庐半荆荒辞端未即竟揽衣涕淋浪收涕且劝客强饮豁中肠
　　二
　　门有万里客车马俨成行问客何方去驾言返旧乡主人挽客泣去思何劻勷早晩宁乡井为予语髙堂身虽游上国梦寐懐本疆出入承明庐恩光讵可扬我家南山下田园成久荒兄弟共亲邻防载不同觞不如复里闾输黍故山阳嵗宴列林麓酌醴脍元鲂尼父称大圣讵知沮溺良临岐莫重叹与君别非长君行慎夙夜强饭戒风霜
　　逺如期【有引】
　　张伯端太史奉使而南也因览乐府鼓吹曲有逺如期篇遂变其调犁为三章歌以赠之
　　我欲登阆风之层巅兮我欲登阆风之层巅兮卢敖充我使丰隆驾我轩经歴县圃俯睇九埏手擥日月出入天闗灼灼灵华献于帝前帝令三光风雨靡愆匪佳人兮谁为先
　　二
　　我欲凌沧海之漭泱兮我欲凌沧海之漭泱兮天吴为仆御苍虬服我箱东过王公西王母房员峤双阙六着相羊呼咤灵鼇堙杀波浪臛彼鲸鲵艺我稻梁匪佳人兮予谁望
　　三
　　夫何佳人之违此兮夫何佳人之违此兮照我灵珠贻我璠璵我何赠之采兰及芷又何酌之桂英为醑瞻彼白鸠徒洁其羽翩翩神鸟不与予处停杯不言罢筯一语弹南风之琴奏清角之音我不如鼔咙胡击土鼔河梁之区爱慎尔躯祝融之巅谁者容与瞻望弗及兮思如缕
　　临髙台
　　临髙台髙台上极于穹窿紫垣天市雕阑绮疏曲曲而相通昆仑县圃瞠乎其下讵知三观之与祝融灵光章华岂足崇台中之人丹顔素髪称老翁从台谒帝翔天宫帝亲挈之神符斥飞亷而鞭丰隆回羲和之飞御日吼雨而掣风六合摇摇若颠舟台亦岌岌不可以久从况乎下有瀺灂万仞之洪淙沧桑变幻兮人莫之穷嗟尔非柱下之老龙又非广成子讲道于崆峒胡为凌苍昊驾汗漫将欲与天地乎长终
　　猛虎行【有序】
　　予既有感作临髙台然未尽也乃又作猛虎行以谂于龙徳君子三致其意谨藏而不敢出
　　山下有龙山上有虎龙藏囦穴虎卧天府虎非独燀威亦有灵心口衔帝符命令百神虎踞地长咆大块荡摇睥天短嘘星晨纷拏虎虽耋矣有雏孔防阚而八翼吐舌九州轩牙四极啗兹下土曷其有息呜乎下土亟矣无为语龙潜不辞奫无奋尔鳞遵养纯熈乃登于天津我欲伐虎手无斧柯尔不潜深虎将囓噬尔如下土何如下土何
　　战城南【有引】
　　余邑朱贰守佐扬州倭冦临城独出鬭死作此伤之
　　海水荡山摇南斗天吴轩鬛回九首官家戈矛如云攅蹲蹲不敢出城口大夫腰有赤文之寳刀生平欲伐北潭蛟一日不杀气长吼宁当开门格鬭死那能局蹐婴城守防貐四面重围列十荡不前蛇矛絶欲移碣石填沧海沧海茫茫臣力竭城中炮鼔声如雷不捄城南战骨折天地为我惨澹壮士为我饮血义气高横狼岛孤英魂暗作潮头烈潮头怒气如山来人今战死不复回人今战死可奈何江东日夜愁洪波安得戈船将军豪烈如大夫斩鲸尽种玉山禾战城南君莫歌
　　出塞曲
　　月壮动边声良家七校营横戈穿虎落絶幕取龙城骑踏天山碎鞭摇瀚海倾不断楼兰颈韬中剑欲鸣
　　二
　　身将六将军专征击塞氛神兵动天地元甲起风云战夺休屠祭谋空遫濮羣平西报天子非取耀竒勲



　　衡庐精舎藏稿巻二
　　钦定四库全书
　　衡庐精舎藏稿巻三
　　明　胡直　撰
　　五言古诗
　　杂诗
　　悲风响庭树白露凝清霜踯躅不能寐怨此秋夜长揽衣三四起鸣鸟惊且翔屣履歩前除明月鉴我裳明月忽西沈仰见心与房理瑟成商曲抚剑涕纵横丈夫七尺躯志欲揽八方鸡鸣苦不早引领观扶桑
　　二
　　捉衿不厌短曳履不辞穿所嗟白日驰当我盛壮年盛年不可再忧思起缠绵精卫何防眇衔石填沧渊大人志亨屯匪为识玉怜策我千里骥膏我文木轩朝游漱渤澥暮宿层城巅
　　三
　　早欲巢衡霍匪为欣其名上有金简峯犹存神禹文又欲歴泰山不辞路险艰日观凌苍苍可以抚朝暾朝暾旋赫赫洗耀出咸池流光荡八表穹谷无不辉绵歴亿万禩云无蔽亏人欲天不违胡为长盱睢
　　四
　　沈湎事诗书回回起忧叹忧叹何嗟及缅思古姬旦吐食意已殷执贽何缱绻山髙不谢壤海深纳澌漫澌漫既无遗何况江与汉千秋长已矣梦寐见顔面
　　五
　　汉家奕叶盛弼亮建豪英魏其一引疾武安扬嘉声悲哉声利子得气何骄盈巍甍迫象纬曲旃罗前楹除吏倾人主襜褕入宫庭恨恨杯酒间两贤一朝倾剉蘖方染黄须臾变丹青对面扬洪波千载讵能平董生求仁义谁为钦其名
　　六
　　巢父傲帝尧季札轻其国胡为世俗人刀锥动顔色辟如羣狙公朝三不自得斯人之相逺何啻千与亿不自临嵩少安能小陵丘蜥蜴舞行潦鼓舌讥潜虬彼此殊趋舎是非不相谋斗筲自营为焉用反谤尤
　　七
　　薄游写烦襟驱驾欲焉之朝登千仞冈延瞩颍水湄颍水不可游改马莘野驰路逢一老叟秉耒适东菑我见问津途拱立于路岐頫首但耘薅鸣鸟相追随却略再拜问逌尔指中逵咄咄浊世子谁能测其防我马何虺隤泪下不能追
　　八
　　总辔首北极反登防州黑蜧舞我前梼杌啸我后回车歴太行诘屈摧我辀辀摧马已瘏狨防向我留转顾阻山河欲济无轻舟九域不能骋不如事逺游逺游何所之飞驾凌昆丘晔晔若木枝遥观青云浮
　　九
　　昆丘不足步我欲庐太虚丰隆摇云旛羲和驾日舆上仙郁华翁偓佺弟子隅先过东父宅复息西母居西母何嬿婉揖上上清居上清十二层歴歴见白榆鞭虬从空举倚鸟戏虚无纵览六合表放心而夷与俯观岳与海何异杯与盂人生苦郁纡无乃成籧篨予将汗漫游与天同欢娱
　　十
　　幽幽山上兰郁郁园中葵葵生欣有托零露滋黄蕤朝葩迎扶桑夕艳倾崦嵫幽兰秘隂谷而无朝日晞山鬼日经践荆棘相蔽亏二物殊显晦贞心如一揆北风终不痿严霜有余姿岂若桃李辈一朝失所持志士存本性天命永为期
　　十一
　　骐骥行千里捕鼠不如狸太阿能剸象不为脍臛资神遭网罟腾蛇殆即且松栢云汉髙乃复守门闾君子既大受焉用讥小知寄言匠石子栋桷有良宜
　　十二
　　至人握瑾瑜鹑结蔽璀璨飞鸢矜腐鼠黄鹄岂相羡嗤彼卞和氏荆玉求自三献而不得愤恨起哀怨寗戚胡自悲挽衣不至骭唯有荣期子可为达士愿
　　游仙三首调笑丁戊山人
　　昆仑乗左驰日月从右没人生居其间猋熻若行客荣华成朝电骄奢翻自堲生时斳一髪奄后肝胆隔秦项荡飘风尧舜亦荒忽今古貌荣名枯骨何所获我闻丁令威乗鹤独超越千秋复归来举手谢旧国乃知好道人匪为托髙洁
　　二
　　王子参白鹿游戏紫云台老君乗青牛西去还复回歴数逾宇宙神行遍九垓回观商与周短世安在哉世儒阻闻见难为语其该不见栖真士遗世养丹胎日精足朝食朱芝亦间栽手把轩皇书不与洛诵偕抱一载营魄牝自闭开曰此山泽癯未果陟蓬莱宁知神内王孰与毙嚣埃应龙未天飞羞比凡骨骀整驾吾将逝愿言处不材
　　三
　　大道虽可受虚无为之先当其产大物嘘噏成地天二仪既以剖灵气于中旋壮哉广成子出入握浑元一朝启天扃授道羲与轩落落千嵗间传者有周耼周耼既隠矣灵均发其诠纵读逺游词托意何濬渊寓言沈湘曲千秋徒愤悁宁知骖玉驷晞髪九阳门嵇生何倜傥结志纉冲元赭衣适东市顾日弹素弦兵解无惊怖俗士焉能原人生测有形焉得契空金石徒区区畴能获大还虞恐众士笑为君陈篇端
　　咏懐
