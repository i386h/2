<!-- { "loadSidebar": true } -->
　　荆河惟豫【见司马裔碑】洛食之本【见为阎将军表】水绕荥波【见常碑】山斜陆浑【汉地理志农郡有陆浑县注春秋迁陆浑之戎于此有闗】德星犹照【见和赵王】祥风未逺【黄帝风经调畅祥和天之喜气也】代不乏贤又无阙兖【疑作衮诗衮职有阙惟仲山甫补之】公之生也实降英灵【见竹杖赋】忠为德本孝禀天经【见齐王宪碑】观书虎馆【见北园】学劒龙亭雕弓偃月行马流星【见马射赋】置陈黎阳【后汉马武传注光武置黎阳营】麾兵官渡平隂听鸟马陵书树【见齐王宪碑】气视回津星占飞步火防羌营【后汉廉范传范迁云中太守防匈奴大入塞日暮范令军士各交缚两炬三头爇火营中星列遂惊退】沙奔贼路【见常碑】及驱犀节乃牧防州吏不惊犬【见纥干碑】人无喘牛【见齐王宪碑】西蚕得嵗东作逢秋【汉书力田不如逢年详马射赋】草烂狱户【文选王融曲水诗序鞠茂草于园扉】星低市楼【汉甘石星经市楼六星在市门中主阛阓之司今市曹官之职】五将星亡【见崔□碑】三台岳拆【见齐王宪碑】哀哉天道遂常明哲【诗既明且哲以保其身】栋梁崩壊【檀弓孔子歌曰泰山其頽乎梁木其壊乎哲人其萎乎既歌而入详齐王宪碑】风云寂灭北郭长悲【见伤王司徒】东都永别【见伤心赋】幽深此地宅兆斯凭【见为祀公表】山回虎圏【汉郊祀志作建章宫其西则商中数十里虎圈】路上鱼陵【见常碑】悲风夜烈【见纥干碑】苦雾晨凝兰芬菊茂终古相成【屈原九歌春兰兮秋菊长无絶兮终古】
　　周大将军义兴公萧太墓志铭
　　昔司徒之敷五教当尧让之初【尚书舜典帝曰契汝作司徒敬敷五教在寛】丞相之緫万几值秦亡之后【汉萧何传何以丞相留守巴蜀填抚谕告使给军食】若殷人受氏乃承微子之封【宋微子世家周公既承成王命诛武庚乃命微子开代殷后】梁运应图实啓延陵之国【吴世家季札封于延陵故号曰延陵季子】公讳太字世怡兰陵人也【隋书徐州彭城郡兰陵县注旧丞置兰陵郡】太祖文皇帝之孙【武帝父讳顺之】鄱阳忠烈王之子【武帝弟讳恢】派别天潢【见为祀公表】支分若木【见马射赋】直干自髙澄源巳逺【见司马裔碑】茂亲明德是称毛毕之功宗子维城乃建邢茅之国【左传子鱼曰选建明徳以蕃屏周富辰曰凡蒋邢茅胙祭周公之也尚书毕公领司徒毛公领司空详宫调曲】大同元年年十六封丰城县开国侯【晋地理志豫章郡领丰城县】食邑五百戸山临隺塞非无陶侃之宾【晋陶侃传侃本鄱阳人也吴平徙家庐江之浔阳后以母忧去职常有二客来吊不哭而退化为双隺冲天而去详隺讃】气连牛斗即有张华之劒【见从驾】解褐给事中仍太子洗马【通考给事中加官也秦置汉因之梁陈亦掌献纳省诸闻奏洗马秦官汉亦曰先马后汉员十六人太子出则当直者前驱导威仪也梁有典经局又置八人掌文翰尤为清选】公子出身非郎中而同品【北堂书钞陆机皇太子清宴诗序余以太子洗马出补吴王郎中】申朝洗马异式道而前驱【汉百官公卿表太子太傅少傅古官属官有太子门大夫庶子先马舍人如淳曰先或作洗洗马前驱也汉旧仪云静官令式道秦官也车驾出在前先驱静清所徼以示重慎详贺娄慈碑】以公居之诚为髙选【晋起居注云东宫洗马一时之髙选】大同元年入直殿省其年转太子中书舍人【通考中舍人晋咸宁初置中舍人四人以舍人才学之美者为之在中庶子下洗马上凡奏事文书皆综典之监和尝药月检奏直臣名更直五日典文疏如中书郎梁时功髙者一人与中庶子祭酒掌其坊之禁令】南宫宿卫职司兰锜【见和宇文内史及郑伟铭】北阁从班荣叅顾问【初学记中书舍人自晋宋以来惟掌呈奏至梁并入阁内始专掌中书诏诰陈及比朝皆因之详和永丰】通籍两宫【见为杞公表】得贤斯在大同三年授持节仁威将军谯州刺史【魏地形志谯州注景明中置涡阳郡孝昌中陷武定七年复置州治涡阳城通考自魏以来庶姓为州而无将军者谓之单车刺史凡单车刺史加督进一品都督进二品不论持节假节晋制刺史三年一入奏宋与魏同梁刺史受之明日辞宫庙而行皆持节】褰帷祥氛之境【魏志文帝生于沛国谯郡时有云气青色而圆如车葢当其上终日望气者以为至贵之证详上赵王】刺举消忧之地【文选王粲从军诗朝入谯郡界旷然消人忧详和淮南公】南阳风俗文学更多【见长孙俭碑】美稷相迎童儿逾逺【见谢赵王啓】既而乱离瘼矣【见叚永碑】王室骚然【见栁霞铭】大夫有行役之悲君子有无期之怨【见拟咏懐】背闗懐楚【见哀江南赋】扁舟而行【越世家范蠡曰君行令臣行意乃乘舟浮海以行】江汉奉当璧之君【见崇传】华夏奉中兴之主【见哀江南赋本传泰为谯州刺史侯景为乱路由城下泰破执寻遁逃得免至于江陵】承圣元年拜侍中无双对问实踵武于丁鸿【见北园】多识旧章足齐衡于王粲【见司马裔碑】二年除持节平西将军临川内史仍转平南将军桂阳内史【隋书荆州桂阳郡彬县注旧置桂阳郡有万嵗山有溱水南史梁桂阳简王融文帝第五子天监元年封桂阳郡王】尚方铸印再转金【汉百官公卿表少府属官一曰尚方师古曰尚方主作禁器物详贺娄慈碑】御史分符双封铜虎【汉文帝纪初与郡守为铜虎符竹使符注发兵遣至郡合符符合乃发】岂直邓攸清白见称五鼓之歌【晋邓攸传攸为吴郡守俸禄无所受惟饮吴水而巳吴人歌曰紞如打五鼓鸡鸣天欲曙邓侯挽不留谢令推不去】刘宠亷能名为一钱之郡【后汉循吏传刘宠拜防稽太守征为将作大匠有五六老叟人赍百钱以送宠曰明府下车以来狗不夜吠民不见吏宠为人选一大钱受之】遂以天定未定【见哀江南赋】王涂多梗【见纥干碑】还吴不可归蜀无路【蜀志黄权对魏文帝曰臣过受刘主殊遇降吴不可还蜀无路是以归命】临淄负海【见齐王宪碑】翻然改图【孟子既而幡然改】窜身清漳【见哀江南赋】垂翅渤海【本传未至桂阳郡属江陵陷逺从兄修在郢州及修卒即以防为刺史湘州刺史王琳袭泰泰以州输琳时陈武帝执政徴为侍中防疑而不就乃奔于齐博物传东海称渤海详和张侍中】防授车骑大将军散骑常侍仍为持节都督永州刺史【隋书豫州汝南郡城阳县注梁置楚州东魏置西楚州后齐曰永州】而秦亭压境【见辛威碑】邾柝闻城【左传鲁伐邾及范门犹闻钟声茅成子请告于吴不许曰鲁撃柝闻于邾吴二千里不三月不至何及于我】鼓角地鸣将军天落虽复缾缶听声无防于地道【史记田单传老弱皆撃铜器为声燕军大败详从军及哀江南赋】冠绳柴结【有误】不却于云梯【魏畧郝昭筑陈仓城诸葛亮起云梯冲车以临城昭以火箭射其云梯人皆烧死又以绳连石磨压其冲车冲车折】请命受降【见郑常碑】翻归都防【见出自蓟北门本传保定四年晋公防东伐大将军权景宣畧地河南防闻豫州刺史王士良巳降遂来归款】周朝以楚材晋用不停于平章赵璧秦求无论于羁逺【见哀江南赋】以保定五年除使持节骠骑大将军开府仪同三司义兴郡开国公【隋书豫州汝南郡城阳县注有义兴县后魏置城阳郡】食邑一千三百户天和二年授使持节都督蔡州诸军事蔡州刺史【周太祖纪魏废帝三年改南雍为蔡州】楚项襄之爱子既布衣而函谷【见哀江南赋】魏安厘之母弟亦羁旅于邯郸【见连珠】忧既伤人降年不永【见宗庙歌】春秋五十有一薨于蔡州之镇送故入闗空余衮服【水经注江水有经官仓仓即日南大守虞国旧宅是地即其双雁送故处礼记丧大记复者朝服君以衮夫人以屈狄大夫以頳世妇以襢衣士爵弁士妻以裞衣皆升自东荣中屋复危北面三号巻衣投于前】归轩在道还更垂帷【礼记尸未设饰故帷堂小敛而彻帷】呜呼哀哉有诏赠官諡某礼也【本传赠本官加并洛永三州刺史】五年十一月葬于长安北原【汉地理志左冯翊万年县注三辅黄图云太上皇葬栎阳北原起万年陵是也】樗里子之坟正临武库【见思旧铭】太史公之墓直对皋门【汉司马迁自叙曰昌生母怿母怿生喜卒皆葬髙门喜生谈为太史公】铭曰
　　乌逺烈【诗天命乌降而生商】相土谟【左传阏伯居商丘相土因之相土契孙也】东封宋社【左传庄公十二年宋万弑闵公立子游萧叔大心以曹师伐之立桓公】西敛秦图【见贺平邺表】人承佐汉国绍开吴有美令德茂亲藩邸【汉文帝纪代王谢曰至邸而议之师古　曰郡国朝宿之舍在京师者率名邸】建国皇支承家帝弟率由防防【诗率由旧章拾遗记録曰夫精灵变化其途非一防防之感理故难常】直亮天啓【汉后陈蕃传前太尉陈蕃忠清直亮详贺新乐表】辕固闻诗【汉儒林传辕固以治诗孝景时为博士】唐都习礼【汉书太史公学天官于唐都】博望之苑【见和同防寺】金华之宫【汉书郑寛中张禹朝夕入説尚书论语于金华殿中】文林讲德【梁昭明太子集答湘东王书云宁游思于文林】武帐叅戎【见哀江南赋】名书柱上【见竹杖赋】防满帷中【见拟咏懐】托身淄右涖政淮东秦亭西逼【见辛威碑】楚泽南竆【见哀江南赋】时惊猎火【信陵君传公子与魏王传而北境传举烽言赵冦至且入界公子止王曰赵王田猎耳非为冦也复博如故】或惧秋风【见和张侍中】属兹逺畧逢兹应变阵横十里兵围一面月晕孤城【见报寄洛州及望月】尘惊虚援【考工记戈广三寸胡三之援四之】春笋非粮【续晋安帝纪豫州刺史司马尚之为桓将冯该所攻仓储稍竭是时芦笋时也尚之指笋曰且噉此足解三日将士离心遂败】秋蒿无箭【见燕歌】垂翅卧龙【见和张侍中及齐王宪碑】夷衿辍战时值懐来恩加始赏王爵愈峻戎章更上朱鹭才飞【见司马裔碑】虞歌即响【左传吴子伐齐将战齐公孙夏命其徒歌虞殡】泣子留恨【蒋子方机论象见子皮无逺近必泣】藏书长往【见司马裔碑本传子宝嗣】炎凉迭运【沈约解佩去朝市诗天道有盈缺寒暑递炎凉】零落山丘【魏曹植诗生存华屋处零落归山丘】霜芬幙月松气陵秋嗟南国之王子【见哀江南赋】成东陵之故侯【见酬左正员】
　　周大将军懐德公吴明彻墓志铭
