<!-- { "loadSidebar": true } -->
　　奏为恳求准放事臣疾病沈痼耳目昏瞶筋骨萎薾精神瞀惘心志散乱巳为废弃无用之人自古以七十为稀年臣年六十有九正当其数自前岁乞休预治后事衣贮于笥木蓄于家今但愿生还故乡一上先臣之丘陇而后待尽少延一日即臣一日之幸即　圣主一日之恩也夫人气倦意阑虽有绮筵所思者枕簟而巳矣然必辞谢而去而后不愆于仪臣今所处实类乎是伏望　皇上鉴怜之成就之臣不胜云云万历三十八年四月十三日奏 

　　○乞放疏（五十二） 

　　奏为恳乞放归事臣以衰病之躯孤栖荒庙繇冬及夏巳历三时日长正似少年寂寞真似空谷而久旱酷热尤苦不堪自腹背胁肋以至胯股之间筋骸脉络不知何故而如掣如抽痛楚经旬膏药遍体臣自顾摧残之巳甚切忧岁月之难延倘天心尚未慨然则首丘终无复望矣伏乞　皇上大开慈念亟放臣归臣不胜云云万历三十八年四月二十日奏 

　　○乞放疏（五十三） 

　　奏为恳乞放归事伏念人臣去就如臣所处自古以来未有之艰难亦自古以来未见之变异盖圣主之　恩宠至厚但臣之赋受至薄故迍邅至此莫非命也臣病极矣困极矣一日在此则一日之苦一刻在此则一刻之苦今四日而夏至又四日而端阳日月如流犬马余生有几伏乞　皇上即放臣归臣不胜云云万历三十八年四月二十六日疏 

　　六卷终 

　　●李文节集卷之七 

　　晋江　九我李廷机着 

　　奏疏（七） 

　　◆奏疏（七） 

　　捐俸助赈疏 
　　乞放疏（一） 
　　乞放疏（二） 
　　乞放疏（三） 
　　亲赉乞放疏 
　　谢恩并乞放疏 
　　乞放疏（一） 
　　乞放疏（二） 
　　乞放疏（三） 
　　乞放疏（四） 
　　乞放疏（五） 
　　乞谴黜疏 
　　再乞谴黜疏 
　　比例给假疏 
　　乞放疏（一） 
　　乞放疏（二） 
　　乞放疏（三） 
　　奏辞考满并乞放疏 
　　再辞考满疏 
　　乞放疏（一） 
　　乞放疏（二） 
　　亲赉乞去疏（一） 
　　亲赉乞去疏（二） 
　　亲赉求去疏（三） 
　　乞放疏（一） 
　　乞放疏（二） 
　　乞放以弭灾变疏 
　　乞放疏 
　　乞放以重国体疏 
　　乞放并请推补疏 
　　乞放疏 
　　乞免署名并乞放疏 
　　乞放疏（一） 
　　乞放疏（二） 
　　乞放疏（三） 
　　乞放疏（四） 
　　乞放疏（五） 
　　乞放疏（六） 
　　乞放疏（七） 
　　乞放疏（八） 
　　乞放疏（九） 
　　乞放疏（十） 
　　乞放疏（十一） 
　　乞放疏（十二） 
　　乞放疏（十三） 
　　乞放疏（十四） 
　　恳恩给假疏 
　　再恳给假疏 
　　乞旦勘藩封疏 
　　乞放疏畧 
　　乞放疏 
　　谢恩疏 
　　乞放疏（一） 
　　乞放疏（二） 

　　○捐俸助赈疏 

　　礼部尚书兼东阁大学士臣李　奏为捐俸助赈事臣久在告昨者伏覩　圣母　皇上恻隐饥民发帑赈济暨中宫以下并有捐助臣虽即去义当为国分忧而臣向以辞俸不蒙准许迟留既久冐昧实多今谨将昨岁领过一年俸金缴送户部虽不足比于涓尘亦臣区区一念也谨具奏知 

　　○乞放疏（一） 

　　奏为病臣三度端阳恳求准放事臣自前年端阳即以病乞休其时臣居邸舍家小相随至去年端阳而臣孑然独居至今端阳则居荒庙半年矣时序流易情景屡迁理数巳穷宁耐巳极日来胸胁作痛喉舌皆疮膏药几遍乎身汤药不离乎日盖臣每闻有物故者问其年岁多是六十内外而臣年巳六十有九似难过此古稀一关但得生出国门归正首丘则　圣主之大恩臣之大幸也伏望皇上惟恤民赈饥德意以及老病之臣恻然矜怜慨然赐放臣不胜云云万历三十八年五月初三日奏 

　　○乞放疏（二） 

　　奏为三年百疏穷极无聊沥血吁　天哀求准放事臣惟天至辽邈也乃顷者旱既太甚众庶呼号而甘霖应焉即如内帑之金　皇上所爱惜不轻用也惟不忍民之饥饿遂慨然发以赈之今臣穷极无聊何啻旱望雨饿望赈哉臣常念天地覆载臣者父母生育臣者然臣赤身而出父母之腹寓天地之间乃今臣身所被上而父则下而兄弟妻子以及亲族孰非　皇上之赐者即自臣乞休伏蒙宣谕慰留至三十次此自来臣子所希遘之隆恩臣非木石讵不感恋而苦苦迫迫如此者缘臣疾病事势万万不容不去亦不容再迟也万历三十八年五月十五日奏 

　　○乞放疏（三） 

　　奏为恳乞准放事臣赋命本迟因学耐性平生遇事多以耐处之虽迟而竟得焉自前年乞休待命稍久臣语人曰秪合宁耐岂有耐之一年而不得者乎及至去年待命益久臣语人曰秪合宁耐岂有耐之二年而不得者乎今二年又两月矣臣之耐性至此而尽矣　皇上穆清之上讵知臣居处是何室屋朝夕是何侣伴炎日雨夜是何风景沈奇痼疾是何症候茹荼忍诟是何情怀邈乎不得而知也几日一疏一月几疏一疏辄娓娓数百言秪为赘为渎不能动　圣心也夫以名为阁臣身在辇毂下而隔绝若此又何怪乎穷蔀细民伏在遐陬幽在覆盆者何繇覩日月而伸其淹抑乎太平所以不臻雨旸所以不时灾祲所以不销嚣呶所以不静未必不繇此矣臣久不敢忧天下之忧惟犬马余生蝼蚁微命是急伏望　皇上俯垂怜念赐臣骸骨臣不胜云云万历三十八年五月二十四日奏 

　　○亲赉乞放疏 

　　奏为久病更加痢疾势难苟延谨冐死赉疏赴朝恳乞　圣慈哀怜急放事臣七十老人抱病日久杜门谢事犹冀残喘可延而居处既失其常寝兴皆违其节乃于二十九日午时忽觉畏寒急急上床呕逆不巳是晚遂作痢疾忽一日夜二十余次欲用推荡之剂则老人久病恐伤其真元仍依温补之方则积滞不通恐滋其缠结此之医道我皇上素所旁通者也医家无计调停补泻之间而病愈淹缠殊无起色臣犹记先年阁臣马自强入阁半年以痢卒于都下而自强年六十有六臣年过之得无惧乎要之臣病总缘郁生但得一出都城挟医携药舟行调理亦可渐望平痊若再迁延必无幸矣为此力疾造朝过恃恩私先于思善门外叩头口求仍赴文华门上疏臣病真否朝内人众所知伏乞　皇上慨发慈心即放臣归臣不胜云云万历三十八年六月初三日奏初六日奉圣旨览奏知卿病尚未瘳又无入暑失调扶掖具本亲奏情词愈恳朕心恻然岂不体念卿为辅弼股肱但天气暄热宜慎加保爱特遣太医院堂上官前去诊视卿还善加调摄以慰朕至意该部知道 

　　○谢恩并乞放疏 

　　奏为恭谢　天恩事臣乞休抱病巳越二年比因再加痢疾不得巳冐死即阍呜咽流涕求　皇上矜怜一放而巳仍于本月初六日伏奉　圣旨览奏知卿病尚未瘳又兼入暑失调扶掖具本亲奏情词愈邈朕心恻然岂不体念卿为辅弼股肱但天气暄热宜慎加保爱特遣太医院堂上官前去诊视卿还善加调摄以慰朕至意该部知道钦此臣谨设香案力疾望阙叩头谢　恩太医院官徐文元等随奉钦遣到臣床前臣复就床叩头诊视讫伏念臣年衰病久不善摄调转致新痾上厪圣念膏盲沈痼更微　天语之温草木焦枯重烦御医之遣　圣恩隆重如天罔极岂臣捐糜所能酬答岂臣笔名所能名言者臣形容悴甚血脉虗甚病根深甚调治难甚则文元等一入门知之一下指知之无待臣重陈也伏望　皇上即放臣去臣但出城则心宽登舟则心又宽河水新添舟行风动且立秋近在十日臣家远不过七千里臣得归正首丘臣之报恩不在今生而在来世矣臣不胜云云万历三十八年六月初六日奏 

　　○乞放疏（一） 

　　奏为残喘终难久延即日立秋恳求准放事比臣以旧痾新疾冐死叩阍伏蒙　皇上恻然特霈温纶念天气暄热勉臣调摄更遣太医诊视臣感恩过激遵　旨静调数日以来痢幸少止然而衰老尫羸之人重经此一番剥削真元愈涸脾土益虗饮食不消四肢绵弱奄奄喘息仅如一丝而兼以居处失常僮奴皆病寂寥无侣郁悒不堪　皇上但知天气暄热至其间情景　皇上宁尽知而臣亦讵能尽言之伏诵前　旨以臣为辅弼股肱之臣然则恩礼始终惟此一放而即日立秋凉风将至起死回生亦惟其时矣不然侍郎王汝训犹得死于邸舍而臣乃死于荒庙之中　圣慈宁忍乎哉伏乞　皇上慨然赐骸臣不胜云云万历三十八年六月十八日奏 

　　○乞放疏（二） 

　　奏为擅去之罚既严未去之臣可悯恳祈　赐放以示特恩事切惟官无崇卑一谓之臣子皆当听命君父故虽甚急迫必得　旨而后行此万古之纲常一王之典则岂有读圣贤书通古今谈道义动称高品而及其去就乃不顾君臣大节任情使气如鸟飞鱼逝一人作俑羣然尤而效之如今日者盖驭委其辔马骀其衔纪纲法度陵夷极矣 
　　皇上特勑吏部分别处治更有罢职不治之念惩巳往而防将来无亦见四牡横犇不得不谨操衔勒以救之也然而王道本乎人情凡人以疾痛惨怛呼号君父而漠然不加体悉至于久而不得请穷而无所归不能守死则有逃而去耳臣待命三年所受顽钝观望之讪不知几多人之交口呵斥驱逐与讽臣从权勇决者又不知几多臣生平执拗此时却以得力不然臣阁臣也而与孙善继等同科不知吏部当作何处分他日史官当作何书法作何断案耶夫臣子擅去罪奚所辞而絷之使不得去以至于死恐于九经体臣之道亦为未尽诚以降罢之罚惩悻悻□情之士一振其纲维而以赐玦之恩待老疾守法之臣曲全其终始岂非义之尽仁之至哉万历三十八年六月某日奏 

　　○乞放疏（三） 

　　奏为天气渐凉恳求　允放事臣前月扶病叩阍伏荷温纶以天气暄热勉臣调慑臣感　圣主曲体之深仁视臣如子又窃幸病臣首丘之有望秋以为期今自六月十九日立秋二十七日末伏秋来伏尽热退凉生加以霖雨之后百川灌河臣之羸弱陆行则难于驰驱舟行庶便于调理　皇上放臣此正其时伏乞慨发慈心允臣所请放之久留之后与之垂尽之生即覆载仅足拟其恩即环草未足効其报也臣不胜云云万历三十八年七月初一日奏 

　　○乞放疏（四） 

　　奏为天气巳凉恳求即放事臣伏念臣杜门巳三年矣犬马之疾万不能出矣匹夫之志坚不可夺矣　皇上察臣真情亦久不能臣以所不能而将听之去矣春初奉　旨曰春寒到臣计日望暖而暖过矣夏间奉　旨曰天气暄热则臣又计日望凉而今凉又至矣臣七十之年奄奄一息更经得几度暑寒　皇上春秋□盛如冈如陵夫岂知臣桑榆之景之甚迫促也　皇上九重之上深宫之中夫岂知臣栖宿之处是何室屋是谁伴侣也皇上万几日不暇给夫岂知臣之寂寞萧索度日如年也夫擅去者必处而不怜久候之臣非所以为辨也物故者巳矣而其后者复羁留之以俟其物故非所以为仁也以　皇上至仁至明至断而所以处臣子去留之际独有所未尽臣诚不得其觧也臣记得先年二辅臣并放正在七月其间阁中亦惟朱赓一人耳伏乞　皇上慨然及时放生毋再踌躇臣不胜云云七月十四日奏 

　　○乞放疏（五） 

