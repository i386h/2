<!-- { "loadSidebar": true } -->
志铭兵科给事中东公华州人也以弘治戊午十月十三日卒于使所故吏部尚书端毅王公尝铭其墓石其事为履历槩可见伏嘉靖乙酉五月二十日公继室姜孺人卒子实将以是年十二月某日之吉并举先孺人薛氏之柩合之公窆以状来武功谓海与有姻契乞以铭其墓石状按薛孺人者亦华州世族父处士彪与东公先人有厚交因以孺人□□公有妇德 【甚宜】于公姑郭太宜人性严重难事孺人能事之其贞淑恭孝可知矣成化丙午同公在太学卒业以病卒邸舍时三月初九日讵生景泰乙亥八月十三日享年三十二尔生男子一人即实癸酉举人娶侍郎咸宁张公女殁继醴泉王氏女子二人郡士王钦知县李杰其壻也是时实方二岁二女亦俱幼孺人以厚德不享盛年而殁乃其后克自昌大如此实方蓄学待用将来显颀不但海一人之私望而已姜孺人山东掖人大父某为南京光禄卿父富愽学有德成化末孺人被选至京俄有诏赐币从聘值东公有薛孺人之戚因求为继室东公自太学挈归华州郭太宜人方以薛孺人之卒为忧乃见姜孺人喜曰是奚愧薛新妇者又见其抚实与二女甚有母道则又喜曰虽薛新妇在其亦若是而巳姜天性柔淑警慧德若其貌精女红善织饪东公赖之弘治癸丑东公举进士高第二女嫁凡妆奁修纫皆姜孺人自治之甲寅公授兵科给事中有公事顺归将迎太宜人于京师太宜人以老弗欲去孺人终日跪恳不得巳至华阴以病止孺人顾公涕下沾襟曰幸有官矣乃不能致飬如此柰何后公以言事系狱孺人去铅饬却衾褥寝地垂泣出而后已洎受孺人之封乃益恭俭屏玩同志于公公有云南勘事之命遂求同归事太宜人于家若将终身焉云南之讣至孺人痛哭几绝至以首触柱曰我何以生为也诸娉劝之数次始饮清汤枕块卧藁历寒暑不少易里闬日闻哭声无不泣下者终丧三年远荤断味日飧一粥而巳巳而复值太宜人之丧其哀痛愁苦一如公亡由是遂屏迹不出曰太宜人巳矣吾复何出所以不死者以实未成立尔通二十八年之间虽至亲无能得见其面者是虽烈丈夫且何以加哉今按察副使桑公知华州时累欲请旌于朝以例难命妇守节之旌乃且币执礼躬诣其门慰之既而谓实曰守节妇人之常何以为异如此独汝能力学继志斯吾死瞑目矣孺人卒后有御史杨公某过华嘉其节檄州之白金一镒助丧曰令人知以节义自励也于乎吾观端毅公所撰东公志铭既伤公之素履抱隽不永所事乃其配先后贞淑如此非厥克刑于家有若是邪兹重慕公之余休弗能忘焉实能昭宣潜德后先靡间则其意义纯笃永思长孝力可诵述矣□孺人生成化丙戌九月二十九日至是享年六十其由是以往虽千万世益当知姜孺人之节矣铭曰　吉人之配虽??厄于其生乃获于其死千载瞬息同自兹始亿万斯年其何以纪艾汝孙子 

明故通议大夫四川按察司按察使马君墓志铭 

君讳应龙字公济其先凤阳人也不知自几世祖移居河州今其子孙世为河州人高祖曰英曾祖曰志祖曰文考曰全俱称长者娶王氏生三子长应夔早殁次某君其季也生君时考巳七十余君生七岁即好读书手不释卷考甚爱之又恐其劳母曰儿欲读书是心诚悦于学也乃复靳之邪河州人至今传云君之成王安人之训也王安人者君为主事时有勑并其考封如其官故乡人因称之也发蒙之明年即习尚书日记数千言不踰年而旁通易诗礼乐春秋下笔成文虽老师宿儒咸自以为不及十七入州学诸提学皆以为佳士而邃庵先生独奇之曰此子所就不止科目也虎谷继邃庵取君缉正学书院予时巳领乡举或过长安虎谷辄语予曰马应龙书院诸生未能或之先也弘治乙酉果中乡举第二正德辛未登进士高等除户部江西司主事值流贼刘七等寇河南上命文武大臣讨之君督饷焉贼平赐银十两纻丝一表里以劳之又踰年蜀盗尚未平于是命都御史彭公泽代尚书洪公锺总制西征军务仍以兵部员外郎张君嘉谟与君参军督饷未几彭公举君与张君皆生长边方熟知兵事宜令赞画军务必有后勋乃以延绥临巩洮岷兵马付君自为一支君遂有中江之捷斩首盖数百人兵势渐盛后至汉州提督军务都督时公源与陈副总兵官阎游击计事间报贼至城下诸公方犹豫君奋然提所部兵往剿之大战于三渡水亲斩剧贼一人令士卒皆奋击所向而靡斩获几四百余级而中多渠魁于是军中皆以文武全才目君捷上 上赐君银二十两纻丝二表里升俸一级班师后又督粮宣大乙亥八月升本部山东司署员外郎明年升郎中寻奉勑总理辽东粮储收支皆有法正巳格物积弊若洗君一年军民胥悦信畏若神寻以病乞归调理 上许之居乡三季所学益进比辛巳复除本部福建司郎中行取北上道过武功与予语奇君可以大受因赋诗赠君君至京乃数上言边事上悉允行之嘉靖元年壬午升山东按察司副使整饬霸州等处兵备距京师但百余里正德以后浸为盗贼渊薮地又多中贵洎勋戚庄宅士无完器仓无积粟豪家兼并侮法吏不敢捕桀民猗??厄肆掠逻不能获君至肃贞宪度振扬威武创修城池建置营堡大易旧观聿新往勚于是民有畏志而吏渐捕逻渐获矣于是汰冗惫选精壮得勇敢千人给以利器厚以糗粻训以坐作飬其锐锋又积粟万二千余石以备缓急不数月间石日?永房景玉陈奎梁臣等大盗七百余人洎窝主卢进胥锐二十余家先后俱获而奸豪白钺白景方等处以重法不通请谒由是民志惟熙吏守不盭可谓承平之希覩矣其它明冤狱摘隐昧不可胜纪地方之民皆设位祠祀于家则君之所以获乎其心者岂声音笑貌能邪廵抚都御史孟公春以君治状上闻上以为难赏银二十两纻丝二表里君宿有疢疾在霸州五年加以公事旁午乃间作间瘳逮丙戌章九上乞归上皆荅以优旨竟不许归冬十二月疾方剧忽有四川按察使之命拜命又二月为嘉靖丁亥二月五日而君卒矣于乎惜哉君生成化甲午八月二十四日至是享年五十有四先娶王氏河州卫人王海女有妇德宜于君君飬病时卒生子一人汝良州学生娶陈氏指挥陈淳仲女生孙女一曰膺瑞女子二人长淑清适千户韩通次淑英适百户杜江皆相继娶胡氏卫致仕指揇故俊女生女一曰豊英王与胡皆封安仌侧室钱氏无出汝良奉柩归葬北原新阡过武功衰经及予门以状请铭云君临终时语胡安人曰吾平生心事惟武功康子知之果死当今汝良求铭吾墓于乎痛哉吾尝私语予曰丈夫当磊磊落落自见于世一涉顾吝便安诎身之霸人来送丧者君卒之日筐箧惟有俸金若干余无一钱此可谓趋不渝志者矣岂非所谓丈夫乎哉铭曰　吾巳见其文乃复闻其芳显不异操履无愧云名德振振光我雍秦承休萃祥允在子孙贞珉弗磷万年永存 



【祭文】
 祭栗文 
 告太白神文 
 再告太白神文 
 祭栗与妇文 
 祭侯良弼文 
 祭常侍御文 
 祭东原先生文 
 祭康可久文 
 祭张镐文 
 祭北山文 
 代南皋祭北山文 

祭文 

祭栗文 

维嘉靖八年己丑十一月二十七日己未父浒西老人以牲醴庶羞祭于儿栗暨新妇贞烈杨氏曰恩莫重乎父子事莫大于死生吾昔以有尔而乐今尔死矣吾将孰乐形影自顾行道心悲况老且病邪即后有疾如去冬则谁将汲汲奔走如尔者于乎吾心裂矣尚何言矣人有微小疾病尚百方拯救惟恐害事新妇则视死如归若茹脍食蔗岂故自轻其生不念父母飬育之恩邪然纲常所系尤有大于是者故新妇乐然就死以鸿毛视生非尔父母家教与吾儿履方迪义之效何以有是于乎痛哉明日吉辰往痊尔柩于前王新妇之圹肠断心裂不能汝留惟尔有灵其歆承之 

告太白神文 

维嘉靖十年辛卯五月六日己丑前翰林院修撰康某谨因乡老某等告于大神太白之灵曰昔我武功尝隶神籍世代虽易称颂不殊神之丕功灵贶志传所载炳如一日肆我 国初若耿都督忠随祷辄应海深感焉今夏场不登百姓已惧秋谷未播民命焉托推神聪明必监兹苦倘惠然锡我爰降甘雨滂沛优渥沾溉下土保我秋穑俾民有年海当备述神庥刻诸坚石并葺行祠以昭灵贶惟神眷之海心罔再谨告 

再告太白神文 

维嘉靖十年辛卯夏五月八日辛卯前翰林院修撰康某洎弟户部郎中浩等又因乡老某等诸山谨再拜稽首用告于我丕显大神太白之灵曰海心罔再神监岂他灵贶奄临万民有望嗟叫湫子其来又三肃肃厥诚神其歆只灵气既布甘雨必来悠悠我思惟神孔惠因安群黎送徒出门再拜稽首用迎溢思谨告 

祭栗与妇文 

维嘉靖八年己丑十一月九日辛丑父浒西老人以柔毛庶品祭于儿栗与妇贞烈杨氏曰儿死吾甚痛也今妇又饮毒死节吾痛益甚也夫死生亦大矣妇从容就义视死如归烈丈夫亦或难之妇独易易如是虽尔父见山先生家教有素吾儿生前敦义尚行方正不挠故天特与相之使有此羙二者是邪非邪抑妇之所禀纯粹坚固贞淑自然有不待习而能者邪乡县官师与士大夫耆旧俱以状疏上达为妇奏请旌表永励风俗二姓之光炳耀如日则我两适灵宝匍匐万状不为无功也夫死生常理修短有数妇能如此吾何尤焉昨以儿稿百九十篇托渼陂先生序而传之方谓儿可不死乃其妇又英英如是当益大厥声同传不朽世固有位极三公而无闻于后者儿与妇似可亦自慰于九泉之下矣吾痛虽深吾志不忝吾今而后将休休自裕巳矣命于天也祭以贺成儿与妇其欣承之 

祭侯良弼文 

维正德八年岁次癸酉十月十八日壬子友生康某与弟某谨以柔毛庶品祭于故文林郎汤阴侯君之灵曰惟君负器抱隽早掇乡科贫无厚业盛年忽过资禄河中稍未轗轲汤阴作宰声称番番予谓君起于兹有那乃执乃固卒逢世罗君归克欢徜徉田墅予于朝夕惟君是语君才甚明君气靡茹益屈益休君子所语以此百年夫复何讵婴病不还使予失侣君鉴烈烈灼物有赫予往未达独君是杰卞楚之试奚有弗别君穷罔申君齿不老至官微名幽仕浅行塞皇天瞢物好每缺君虽靡兴君嗣孔孝克勤厥□□君斯效扬幽焕冥罔有弗到苟不自画终臻所造古人似君亦多蹶踔君灵倘存于君巳耀明日巳丑其辰孔吉君轝不留长归窀穸薄陈斯奠我泪沾臆怀风想音永无见日惟灵孔昭是歆是即 

祭常侍御文 【此文马刻未收】 

于乎古称英特之士生也有自出也有为吾信其然也君之身曷乃反邪君为御史滞弊之政莫有不振而冗杂罢废之吏莫有不兴起也使君能久而与为之则事续当此邪凡人有清苦之节皆可以动鬼神而享寿考君寡妻孽子茕茕无适岂所以子良善邪明日君柩归里某等忝同郡人哀痛弗巳因陈薄奠于君惟君享之 

祭东原先生文 

昔先君子尝谓先生履正而固行纯而则不但当时之所少见方之古人盖程张之徒也以是令海从游于门或可以寡过淑善其身今先生卒矣彝伦大义学者易而弗怿此斯文之大患也九原不作义刑焉往明日大迁永诀终天爰陈薄奠以罄海私敢致两楹与尊婶夫人并荐伏惟尚享 

祭康可久文 

