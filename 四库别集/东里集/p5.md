<!-- { "loadSidebar": true } -->
　　孟子曰我知言我善养吾浩然之气知言者尽心知性而有以究极天下之理浩然之气即天地之正气具于吾身至大而不可屈挠者知之至养之充而后足以任天下之大事天下之事莫大于君父文丞相甫冠奉廷对即极口论国家大计未防元兵渡江又上书乞斩嬖近之主迁幸议者以一人心安社稷固巳气盖天下矣自是而断断焉殚力竭谋扶防持危以兴复为己任虽险阻艰难百挫千折有进而无退不幸国亡身执而大义愈明盖公志正而才广识逺而器闳浩然之气以为之主而卒之其志弗遂者盖以天命去宋也虽天命去宋而天理在公必不可已故宋亡其臣之杀身成仁者不少论者必以公为称首公事具宋史而公乡人刘岳申抚公所着目録吟啸集指南録集杜二百首及宋礼部郎官邓光荐所述督府忠义传以作公传视史加详实焉北京之有公祠洪武九年前北平按察副使刘崧始建于教忠坊今顺天府学之右而作塑像焉永乐六年太常博士刘履节奉命正祀典始有春秋之祭于有司嵗以顺天府尹行事宣徳四年府尹李庸始至谒公祠下顾瞻祠宇陋弗称遵用诏防葺而新之而凡祀神之器靡不备具又求刘传刻石将使人人皆知世之为臣者光明震动焜焜烈烈有公也于乎忠孝人道之大节治化所先而崇礼先贤表励后人尤守令之急务庸其达为政之本欤庸字执中保定唐县人寛厚明敏自太学生授工科给事中上亲擢为顺天府尹爱人之心剸繁之才上下皆称之而尽心学校敬贤尚徳如饬昌平之狄梁公刘谏议祠而严其祀事之类皆其知本之务皆可书也因并书之以示来者
　　杨氏祠堂复建记
　　士竒一嵗而孤上赖祖考之佑母夫人之保育教训用克成立然素窭既壮而仕积其防入始稍理田庐盖先庐悉燬于元季之兵而故址在邑之学宫之北者诸父兄以窭而售之人矣仁宗皇帝临御进士竒官秩防赐加厚始克以五十余年寝食不忘之心五倍元售之直而复故址乃命稷治居焉居之右故有祠堂亦燬于兵遗弊室数楹则族父之窭者假息其中厯三世矣族父之先有故址在邑西为横民所据巳久力不能复至是代厚赀内据者为复之而使其孙归治居焉遂命稷循故复作祠堂古知礼君子营宫室必先祠堂士竒之不能盖复之于人者有先后也吾髙祖以前居邑东清溪之上暨曽祖始徙学宫之北居与祠并作焉作四十年而燬于兵又二十年而沦于异姓又五十有余年而余始克复之既失而得既燬而完虽辛勤积累而非祖宗仁厚之泽何以能致哉祠成祀四代嵗时行事悉遵朱氏礼杨氏繇吉水徙泰和清徳正学代有绍续逮吾曽祖发而益有惠及民有传在史祖考以来或仕或处履道执行清白之节靡有间焉覆被及余夙夜懔乎荒坠之惧而今春秋七十矣顾吾之子若孙其可一曰忽忘先徳而不图惟敬承之哉承先之道仁与义其要也学以明之诚以行之而持不息之功若是者岂惟无沗祭将受福焉盖明徳者格神之道也父子祖孙本同一气幽明相通不相违也惠之则神歆而福降悖之则否而皆隂鉴潜察于平居曰用之际矣匪直奠荐灌献之顷也凡后之有事于斯堂者不俛思而笃行可乎故书所以复建祠堂之故而又书所以感格神明之道以示吾后人堂不易旧规经始于宣徳八年正月成于是年八月明年正月壬午谨记

　　东里文集巻二
　　钦定四库全书
　　东里文集巻三　　　　　明　杨士竒　撰序
　　赠医士陈名道序
　　江汉间其俗尚巫有疾不事医唯走巫求祷焉徼幸以治载醪牲实篚造谢巫之庭唯恐后即不治不咎巫必自反曰我之弗防不敢懐纎毫怨憝且虑复有求也间有知巫之妄而从事于医又罕遭乎良焉素不明隂阳表里脉治之説而称医之师医之师其治或投数十剂不效而又増剧者故虽什伯中复有一二精其术人弗信之矣江夏宋惟宪其弟病且殆凡与惟宪闗忻戚者皆强之祷巫惟宪不应方博求为医之良者有进陈名道既至诊而药之旬浃遂瘳惟宪谒之谢焉夫医圣人之教也圣人忧民伤于寒暑饥饱劳欲有至乎夭死故为医之教使得保终乎天年者也巫者古以事神非有盗神之号以欺人也今盗神之号以欺人人亦安其欺虽百死不悔于乎先王之治天下有假于鬼神时日卜筮以疑众者一拘杀于司冦巫所为疑不既甚矣乎故巫不诛医不行民得保终乎天年者幸也然使今之信医者皆惟宪为医者皆名道巫不足诛也而一惟宪一名道巫其可胜矣乎吾喜名道有成又重叹乎圣人之教也于是乎言洪武廿二年冬十有二月既望庐陵杨士竒序
　　赠蒋医士序
　　凡至剧之患欲薙而去之必积渐而功立何者其剧也非一日之致故去之亦非一日之力流水之盈繇尺寸以进乎寻仭决而涸之一举手之力哉必若闲之于始萌防之于始达斯力省而效速吾见今之人婴乎疾疢也触寒暑风雨肆嗜欲食饮劳膂力筋骨虑思其始漠然若无所与乎已及嵗积月累既痼且亟方委诸医疗而药一进弗效即诟为庸浅屏去虽十数易医皆然底死无悟者江夏陈希逺病三阅嵗谒数医皆无近效最后谒蒋添祥氏曰非六十日弗瘳砭以伐其坚焫以决其防药以窒其虚及期而瘳今之医去古逺矣始则试中则审终以致其力者盖通术也求之者诚不计久近而一委之成功宜鲜不有效惟夫名是而实非者不可久任而不速易也若添祥者其可以久任而不可以速易哉希逺徳之求余文为报并着久徴之説云
　　送梅清隐游武当序
　　江夏梅清隐温厚明敏而废于盲不得効用当世既壮弃其家去郡城之东长春山之下从学道人简中阳居以习长生久视之诀固门崇垣閟足迹不出人亦罕至其处或时提青嚢卖药行西市中人见其肤肉肥腴双颊渥渥有色虽目不及视轻袂飘飖不可追逐皆疑其有所得者而清隠弗是也居无何中阳以为学非游不充闻武当之山与人境辽絶其中多异人链士而拂衣徃游矣又无何清隠慕其师之为将由大别泝洞庭道荆门望方城岘首而去吾闻昔列御防好游壷丘子曰外逰者求备于物内观者取足于身又曰取足于身游之至也列子信之而不疑清隠能信其説如列子之不疑乎不然斯行也将不遇壷丘其人者为子倾倒哉遇壷丘其人而为子倾倒则反而舍也吾知有与子争席者矣士有为诗以道行者求余首序云
　　赠曽士荣序
　　古者论士先徳行而后文艺后世重文艺故士有敦行寡文者或屏弃不录士荣游邑庠其孝友行于家忠信重于乡问学信于师友今年部使者行郡县励新学校考诸生经义不治者罢黜为吏以惩而士荣与在遣中知士荣者莫不枉其去曰此非世所称敦行士耶非以尺枉遂舍其寻直耶抑固其有命耶士荣且行来告别吾与士荣皆陈之出也属卧病山中不得徃饯嗟乎子往哉吏何足以辱子三代之时诗书法律同一理也其后始由诗书曰儒由法律曰吏夫吏不根儒或盭于道儒不达吏或滞于用子根儒以治吏理覈而务通功立而誉显将不由吏以探重禄跻髙爵乎徃哉士荣方今圣明更化率古论士以子之行将必有能知必有能言者矣吏果不足以辱子也遂书以壮其行
　　送钟用之还苍溪序
　　吾友钟潜用之以乡贡进士授保寜府苍溪县学训导明年谒告归省逾月复行吾一邑之士皆咨嗟叹息曰当国家熙洽时儒术柄用士通一艺名一善者无不登荣跻要遂展其所蕴用之以闳通之学迈徃之识忠贞仁厚之节竒伟博赡之文而不阶显庸乃弊弊然以一校官走八千里荒落之区而不得施其所抱负用之固当如是耶用之方觅觅然治行李就道无几微穷慼之意见于色余曰君子之于道不择事而行不卜地而处用一乡则道徴于一乡用一国则道徴于一国用天下则道徴于天下曷徃不得哉昔夫子欲居九夷犹宜于委吏乘田之职今苍溪虽逺王邑也校官虽卑儒官也吾居王邑守儒官谈周公仲尼之道以淑其人正其俗吾之道行矣吾何穷慼哉或曰用之笃孝人也二亲俱七十垂白乃去此即彼不获朝夕在侍其谁不戚戚于中耶余曰夫贤父母之志固有乐其子之行道者用之以是乐其志可以为孝朝夕云乎哉于是众皆知用之能躬夫孝之大者其不穷于下位也必矣相率为诗送其行而余为序云
　　赠谢敬常刘彦达彭永新赴京序
　　万安于泰和宻迩同乡也余与谢敬常刘彦达彭永新皆逢掖诵法周孔同道也繇吉至舒一千里两舻并载联行比止时时互过从取醪茗解覊寂相讲论吟咏为娯同好也敬常彦达选进士当赴春官永新以业成上游太学连茹而升而余方疲于奔走将弛担南还于是乎出处之不同也万安虽小邑士生其间多敦厚明秀沐教育之泽歌鹿鸣而起者内而词林颂防之任外而郡守县令之寄于时多有誉名今三子者积学执德志笃而识逺才优而务通相继以出又际国家求贤若不及之时将不皆有誉名于时者乎若是者吾虽处犹将与被光荣于蓬藋之下岂以有所不同者为歉哉故书以赠别
　　送刘仲珩诗序
　　吾友刘仲珩盛年雅操博学笃志徃年授重庆郡学训导嵗中丁内艰去今服阕调巴县巴重庆附城之邑视其装萧然而怡怡然买舟载其妻孥书册道万里之险以就斗石之禄而无所不怿之意吾闻蜀中山川瑰伟竒壮甲于天下班孟坚称其土地肥媺有江水沃野山林竹木蔬食果实之饶且其扶舆清淑之气钟于人文章有司马相如扬雄陈子昻苏明允父子操行有严君平辅相事业有范蜀公张魏公虞彬甫明于圣贤道学有南轩先生而四方闻人钜卿游宦于此树政绩扬声誉者加多也士得一命而道乎此能用志于内即山川之胜览昔贤之迹必将油然有得于中矣是行吾为仲珩贺然愿有所寓焉始蜀人未知学文翁诱进之而艰得师乃选小吏十余亲饬厉之遣诣京师受业博士减省少府用度买刀布蜀物赍计吏以遗博士可谓劳矣数嵗蜀生成就归用次察举官有至郡守刺史者时以为荣今幸遭圣朝文明之运蜀子弟为学不出其乡师资廪养皆出于朝廷无所劳费学成而官之自郡守至于藩翰于六卿蜀之士往徃与齐鲁并其为荣如此国家之厚赐也夫受厚赐而不知勉焉树立图报称非君子之心愿因仲珩以寓告巴之学者士友有为诗赠仲珩者余因叙其首简焉
　　送杨仲宜诗序
　　皇上以文教治天下特宠厚儒者简徳义文学之士置之翰林任以稽古纂述之事而隆其礼遇凡翰林职务任之五人者礼遇尤隆既荣极于其身暨其家之父子兄弟与被其荣者亦至矣五人者左春坊左庶子兼翰林院侍读永嘉黄淮右春坊右庶子兼翰林院侍读吾郡胡广右春坊右谕德兼翰林院侍讲建安杨荣翰林院侍讲清江金防孜士奇之不肖亦辱与数焉五人者恒相与感激陛下圣徳千万嵗一遇岂可茍焉以昧报称盖以为勤于务者必慎于身愼于身者必端于心端于心而后发于思惟言动常在乎善不在乎不善五人者皆能胥视一体交相警发无所拂逆又非独相警发于已而已于其家之兄弟子姓无不皆然其相益之意忠且周如此庻几古人益友之义今年杨君之弟仲宜来省兄京师得胥晤焉其为人恂恂谦愼无几将归请于余曰幸有以见教因举余五人所以相益者告之告之固望其不沗与被宠荣以光辅于吾杨君也于是黄君胡君金君继余作诗赠之与杨君交好而名能诗者又继作焉
　　寿尹先生七十诗序
