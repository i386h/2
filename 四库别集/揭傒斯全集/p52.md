<!-- { "loadSidebar": true } -->
　　公讳廷，字瑞卿。其先粤之漳南镇人，今家京师。公早孤，母绩以教，子樵以养，惸惸潞水之上。柴好礼先生闻之曰：「母贞而子孝，不兴何待。」以其子妻之。
　　年二十，起家京尹曹，历左司、吏部府正掾。太子詹事完泽数言之东宫，得召见，用为南昌尹，善政闻于朝。复入掾詹事及中书，以劳调泉府司知事，进经历，遂为司丞行泉府，罢，受诏核江南赋。赋平，以能同知河南府事。诸王及使客不绝于道，修传邸，备供馈，以纾民忧。祠二程、张、邵、司马以教民学。迁陕西行省员外郎，出良民为奴婢者三百余人，朝廷以为忠，进甘肃行省郎中，复召为户部郎中。赋法均出，赋不窳滥，益以为贤，赐三品秩，以为江州总管。天久不雨，施德化，理寃滞，去士民所疾苦而便利之，乃雨。发廪劝分活民于饥者三万余家，命医载药起民于疾者三百五十余人。改两淮屯盐总管。田之没于民者为顷余二十户，之入于他籍者千二百五十有三，逃于他郡者九十有六，皆复之。粮之重于民者为石六千四百有六十，皆除之。岁省公帑十七八，而上供无不备，上数遣使赐酒劳问，始给各官公田，政成，召为兵部尚书，迁刑部尚书。权臣铁木迭儿阴纵其子八思吉思以宣政使主司徒刘夔献吴中民田，罔赐钱六千二百五十万缗，子唆南复以治书侍御佐大夫帖失为大逆，悉奏诛之，重赂不能易其守。拜淮东宣慰司，以服居几月，引年谢归。越五年而薨。阶由将仕郎十迁为中奉大夫。
　　公每念自大父以下，间关丧乱，累德累行，以有今日，故善无不为。夫人柴氏又贤，克相以道。从父一门三世贫，无以为家，与之同出处、衣食、婚嫁、丧塟者五十余年。及公没，夫人又为屋以居之，割田百亩，买牛及农器使耕以生之，不足，又从而给之。夫人身不衣华采，口不餍膏粱，僦民居十有七年，邻人未尝闻其声。旁有果林，非地主所分赐，不敢取。子孙未仕，不得乘车马，衣裘帛。虽片丝不轻弃，惟所以厚宗族、笃婣亲，一以公为心。故公与夫人之没，人莫不尽伤。
　　公得年七十三，夫人七十二。有子男若而人。铭曰：
　　翼翼李公，为国之良。克齐于家，克勤于邦。进必以道，退不失常。弗规而圆，弗矩而方。有功弗知，有德弗忘。孰不为臣，惟公之臧。温温夫人，为家之则。克俭于身，克丰于戚。谋不及外，中馈是责。言不及内，警戒是益。殚妇之道，尽母之德。孰不为妇，惟夫人之式。茫茫淮楚，逖逖河关。公惠如水，公名如山。山川不改，公去不还。有邑曰潞，其里南台。公藏于兹，永閟不开。匪惟公哀，惟时之哀。
　　【（录自畿辅通志卷一六六古迹十三通州，系节略之文。通志云：「元李忠靖廷墓在旧城南关南台坡，天启初水潦岸崩，墓石尽露，乃监丞揭傒斯所撰，土人录其文，仍取土掩之。」文又见日下旧闻考卷一百九，节略更甚。）】 

　　△王顺神道碑记 【按：此碑记末题至正十一年撰，记中又多涉至正间事。然揭傒斯至正四年已卒，则此碑记恐非其作，姑录以备考。】 
　　盖闻人生两间，圣愚贤凡，类万不齐，间有孝弟忠信之士，则天必厚其佑，衍其庆，昌大其子孙，富贵而荣显之，所谓积善降祥，是乃天道者，谅有征矣。尝即井陉王氏河间公实行观之，为益信。
　　谨按公讳顺，世居井陉下良里。曾大考琪，祖考智，皆业农，晦彩弗耀。东平公讳进 【「东平公」上，当脱「考」字。】 ，能世其业，产益完阜。娶马氏、齐氏，一子，即公也。
　　公性淳谨宽厚，光绍祖基，正身齐家，言动有则，教子有方，德誉隆甚，乡友咸敬畏焉。或有忿鬬争讼而质之者，则以理辩析，皆服其平。部使者行县，率过门访劳，欲表硕德上闻以旌之，公力辞焉。延佑庚申春正月二十有九日，卒于正寝，享年九十，葬下良原之先茔。夫人杨氏，乡之名士族，贞静勤俭，相内睦族，动辄循礼，宗姻交誉。生四子三女，长曰天佑，次天祥、天禄，次端，女适侯氏、赵氏、甄氏。次室陈氏，一子，天庆。
　　天佑娶赵氏，一女，适魏氏。天祥娶赵氏、陈氏，四男一女，长曰■〈王巳〉，次曰仲德、仲寿、仲和，女适张氏。天禄娶张氏，生男二女三，长曰仲宽，次曰仲实，女适魏氏、赵氏。
　　端字章甫，幼颖悟聪慧，公教子严甚，通经史，习吏牍，弱冠俾观光京国，从省部大人游。大德庚子冬，用荐充奏差中书断事府。大德癸卯，转甘肃行省宣使。至大辛亥夏，勅授忠翊校尉。延佑戊午，升昭信，判晋宁路河中府。泰定乙丑秋，制加奉议大夫秦州知州。至元丙子，进秩朝散，知凤翔府。至正癸未秋，擢中宪，知德安府。政治宽平，爱民重士，兴学劝农，举有成效。至正五年致仕通议大夫济南路总管。娶周氏、蒙古秃忽鲁氏、杨氏，二男一女，长曰海，次曰谦，女适杨氏。夫人周氏，至正己丑追封太原郡夫人。
　　天庆娶赵氏、崔氏，一男二女，长曰贲，女适贾氏。
　　孙■〈王巳〉妇李氏，四子二女，长曰崇德，次从善、从智、从义，女适李氏、郝氏。仲德妇马氏、邢氏，女二人，适李氏、侯氏。仲寿妇杜氏，子三女一，长曰懿，次曰徽、逊。仲和妇马氏，四子三女，长曰勤，次曰俭、恭、恕，女适刘氏。仲宽妇张氏，一子，曰立。仲实妇吴氏，子一人，曰达。海妇马氏，子一，曰从正，娶李氏，至正乙酉入粟补官，祗授勅牒顺德路邢台县王村镇巡检。贲未娶。谦至正庚寅告荫，未授，娶蒙古氏子，一曰权夫人。
　　杨氏以皇庆癸酉夏五月九日卒，寿年八十有五，祔公葬。后至正己丑秋八月，公以子端贵，赠通议大夫河间路总管，上轻车都尉，追封太原侯。夫人杨氏追封太原郡夫人。公之考进赠亚中大夫、东平路总管、轻车都尉，追封太原郡侯。妣齐氏追封太原郡夫人。恩宠优渥，皆公教子有方之所致也。
　　噫！王氏一门，祖孙奕世荣艳封荫，非上世积德之深，阴骘之隆，得如是乎！为子若孙者，维继维述，克继祖武，以忠以孝，勉而不怠，庶家世兴隆有加而未艾，可不勖哉！是宜铭。至正十一年。

　　△王顺神道碑记 


　　●附录一 
　　传纪

　　○传纪
　　元翰林侍讲学士中奉大夫知制诰同修国史同知经筵事豫章揭公墓志铭 
　　翰林侍讲学士中奉大夫知制诰同修国史同知经筵事追封豫章郡公谥文安揭公神道碑 
　　元史揭傒斯传 
　　丰城县志揭傒斯传 

　　△元翰林侍讲学士中奉大夫知制诰同修国史同知经筵事豫章揭公墓志铭 
　　欧阳玄
　　至正四年七月壬辰，翰林侍讲学士揭公曼硕以总裁宿史馆得寒疾，归寓舍，戊戌薨。时京师大雨弥月，朝缙大夫闻者不避泥潦驰往哭之，人人尽哀。明日，中书出公用钞二千五百缗率先为赙，于是枢密院、御史台、六部以下咸致赙仪有差。车驾在上京，适遣使赐诸总裁及史官燕劳，以公故，咸援礼辞，中书为改燕之日。使者归上京，白宰相，宰相以闻，有旨赐中统万缗给丧事。有司议以驿舟送其榇归江南。孤汯奉史官刘闻所状行诣玄，谒公墓铭。玄与公三为同寅，相知为深，公死为之哀痛踰月不能忘。故不铭有所不忍，铭有所不忍。九月，汯将扶护登舟，乃勉叙而铭。
　　曼硕讳傒斯，姓揭氏。生而颖悟，年十二三，读书属文，即知古人蹊径。家贫不能具束修从学，惟早暮刻苦，父子兄弟自为师友。稍长，豁然贯通，日有增益。未弱冠，里大家延之授业，诸生年或相等，皆以师道严惮之。二十余，负儁誉，游江、汉间，司徒程楚公为湖北宪使，奇其才，妻以从妹。
　　皇庆初，程公入朝，公馆其门。时国初诸老尚存，闻程公有佳客，咸愿识之。及与之言，荐恐后。延佑元年，用荐为翰林国史院编修官。三年，升应奉翰林文字同知制诰。四年，迁国子助教，学士承旨复奏留之。五年，谒告归。泰定元年，复授应奉翰林文字，丁内艰，去职。
　　天历二年秋，文宗开奎章阁，置授经郎，教勋旧大臣子孙于宫中，公首被选。至顺元年，预修经世大典。三年，书成，超授艺文监丞，参检校书籍事。元统，迁翰林待制。后至元四年，擢集贤直学士。五年，奉旨代祀北岳、北海、济渎、南镇，竣事，引疾便道由浙左归豫章。六年，以奎章供奉学士召，未至，改授翰林直学士、知制诰同修国史。至正改元，兼经筵官。二年，升翰林侍讲学士，且命同知经筵事。三年，年及七十，请致仕，归。上闻，亟遣使追及漷南，拜表力辞。再遣使奉上尊谕旨，还撰明宗皇帝神御殿碑。文成求去，不听。夏四月，诏修辽、金、宋三史，命右丞相为都总裁，中书平章政事铁睦尔达以下凡六人为总裁官，公预其选，遂不得辞。明年，辽史既进，金史垂成，公薨。寿七十有一。
　　揭姓相传出楚司（马）[揭]氏，世远姓稀，谱逸。或云出汉功臣阳信侯，或云出安道侯。汉以后，揭氏居高平、居汝、居郢。唐干宁中，有讳镇者，以左仆射持节袁州刺史。揭氏仕东南者，昉见于此。今江右诸揭居豫章、居旴广昌，皆大族。豫章族始祖稹，旴广昌始祖（填）[瑱]推其训名，盖稹、（填）[瑱]伯仲。
　　曼硕居豫章丰城，今为富州。曾祖光朝，妣黄氏。祖性聪，累赠嘉议大夫礼部尚书、上轻车都尉，追封豫章郡侯；妣黄氏，继何氏，并追封豫章郡夫人。父来成，以邃学笃行见推前辈，先赐谥贞文先生，赠中奉大夫江西等处行中书省参知政事、护军，追封豫章郡公；妣黄氏，追封豫章郡夫人。皆以公贵推恩。初娶李氏；继程氏，荆湖北道宣慰同知岩卿之女，先公卒；并追封豫章郡夫人。子男二，长汯，国学上舍生，克世父业，李氏出也；幼广阳，生始四岁。女一人，适秀才杨湘。孙男一，敬祖；孙女一。
　　公职子弟未尝有纤芥贻其亲忧，昆弟有无相通，始终无间言。少自处约立身，洎有禄入，服食稍踰于前，辄愀然思其亲曰：「吾亲未尝享此。」故平生清苦俭素，老而不渝。在京师三纪，官至五品，出入始乘马。为授经郎，诸贵游子弟见其徒步，每早作，宫门辨色，辄先诸侍臣至，谋为之贳马。公闻之，自置一骑，寻复鬻之，示非所欲。
　　初游湖南，见前宣慰文惠公赵琪。赵素号知人，谓公曰：「君他日翰苑名流。」宪使涿郡卢公挚见辄称许，其归朝竟以翰属荐之。荐牍今在掌故。
