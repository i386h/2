<!-- { "loadSidebar": true } -->
　　莫辞更坐弹一曲，妙曲泥人心不足。 
　　竟教北海再开樽，无碍楚庭方灭烛。 
　　为君翻作琵琶行，胡笳十八拍还成。 
　　浔阳后有游人过，商妇能歌或著名。 
　　感我此言良久立，由来知已下车揖。 
　　粉黛看看末路难，不独伤心背乡邑。 
　　却坐促弦弦更急，一弹再鼓难收拾。 
　　未是弦催手腕疲，新知旧好怀忧悒。 
　　凄凄不似向前声，木落风寒水一泓。 
　　惹恨难回肠九折，歌喉顺处逆人情。 
　　满座重闻皆掩泣，欣慨胡然遽交集。 
　　怜渠不早立身名，中流壶击判呼吸。 
　　座中泣下谁最多，乐极悲来泣当歌。 
　　怀土思乡全不耐，镜中发白影婆娑。 
　　江州司马青衫湿，半世豪雄付歌什。 
　　酒阑归散客亦行，商妇回向客船泣。 

　　跋 
　　浔阳江头，商妇琵琶，自有白傅一诗，遂成双绝。今更得地山夫子引而伸之，千秋韵事，鼎足而三矣。癸卯仲夏震泽门人杨复吉识。 


　　〖注：■⑴，氵+寽+虎，guó，激水也，水声。■⑵，氵+孴，nǐ，潗■⑵，水沸腾声。〗 

　　西湖小史　明　山阴李鼎和仲　着  

　　一时 
　　袁石公曰：西湖，宋画也，最足赏鉴。惟遇雪，则水空山没，云低树断，俨似元人手笔。余论湖景，当以雪为第一，次新柳，馀寒初浅，半染轻黄，绝样风流，致堪肠断。其次月，皎蟾当空，波光生艳，众山静绕，如百千美人，临镜梳鬟，四季皆妙，不独秋也。又其次红叶，南山一带，秋老愈妍，错如锦绣，岂减二月花哉？今游湖者，春时最盛，然半属看忙，领幽味，赏清韵者有几？吴人嘲杭人为怕月，信非虚也。如西溪之梅，满陇之桂，翁山之李，六桥之桃，尽人知之，何烦予笔？ 

　　二地 
　　向时所传十景，已沧桑不复可识。湖滨丽瞩，莫逾南屏。试登慧日，芳翠盈袖，若紫阳饶石而嫌于市，天竺有泉而嫌于嚣。杖履所及，每为惋惜。予所赏者，于胜果寺则取其僻，于莲花峰则取其隽，于放生池则取其空，于西冷桥则取其澹。千木岩危逾鸟道，演福庵巧夺鬼工，灵鹫惟韬光差寂，金莲池可枕漱。较冷泉为深。龙井惟片云足尝，风篁岭堪袍笏，比烟霞为杳。两高峰峻矣，恨无康乐之屐。十八涧曲矣，惜少苏州之啸。永兴则绿萼最着，云居则枫林独佳。古荡不减桃原，云楼居然净土。御教场奇石插天，月轮塔怒涛卷雪。游踪到此，别是一观。乃至六一之泉，叔明之屋，穷儿惫经之台，抱朴沉丹之并，遗迹虽存，荆榛莫辨。安得好事者，一为表出，为湖山吐气哉？ 　
　　三墅 
　　凡为园者，先水石，次古木，次结构。西湖秀冶，自具剪裁，无须垒山凿石。林木无不森蔚，到处会心，所难独结构耳。雅则易寒，华则易俗。山林廊庙，故难兼胜。姑就迩年所筑，稍为次第。涌金惟寄园颇敝，而取径不迂。南山惟寓林最秀，而结屋不称。孤山称快雪堂，而更置少韵。裹湖推呜鸥墅，而廓落无致。包园在灵峰者，人巧天工俱错，而斧痕太露。冯园在西溪者，老梅修竹俱古，而山骨不灵。予友江邦玉筑室横山，林岫深迥，足称最胜。远则土桥金园，白荡懒园，水木幽茂，亦堪游憩。柴园独称丽甚，惜秘不为人见。他园尚伙，不能悉载。无论宋时诸园，不能仿佛，即如太仓弇园、惠山邹园、永嘉王园、云间顾园，皆脍灸一时。数墅一邱一壑，恐不能敌。差足豪者，西湖一大园耳。 

　　四舫 
　　湖中之舟，鳞鳞如鲫，曷啻数百？其稍洁者，辄为有力人所据，半杂以市儿官役，又否则高髻广额涂脂抹粉之嫫母，见之欲呕。予尝论湖中舟居，大胜园居，既远尘嚣，亦鲜剥啄。当月则濯魄冰壶，当暑则披襟荷畔，当雨则泼墨欲狂，当晓则轻霞未散。沉湎濡首，领略方尽。然舟有二，其一红妆成队，士女堵立，玉箫象管，一饮百钟，此豪士之快举也。其一则雅姬焚香，俊童捧钓，笔床茶灶，临流赋诗，此韵士之风流也。所好各异，用舫亦别。如随喜庵、水上园等，则宜雅士，水一方、临春楼等，则宜豪士。舍此二者，反不如扁舟一叶，晨夕夷犹于烟波间耳。何可同俗子日午登舟、未暮即返哉！ 　　

　　五产 
　　湖上耳目奉，无不极天下之娱。独于樽俎间，概所愦愦。一经庖人手，更无鲜口者，如读中原紫气等诗，入目可厌。又如读老生帖括语，出口已臭。董思白先生尝曰：“湖中厨子，功胜大黄。”的非戏语。然有所产，足以夺四方之嗜而易所好。品有嗜味者，西来之栗也，龙泓之茶也。有仙馔者，花下之藕也，湖中之莼也。杨梅则玉泉最胜，樱桃则亭皋最佳，芡实则横里最富，密桥则栖上独异。至于春初之笋，秋半之茭，葛园之青李，三桥之红菱，皆属杭产，不得独遗。其余土■、水凫、红暇、青鲫，非不称珍，以非甭韵，故不载。独虎跑泉名喧宇内，与慧山可伯仲，即以甲湖产何愧哉！ 

　　六献 
　　阅旧志，风雅辈出，足以领袖天下，嗣响寥寥，每徒申嘅，聊述一二，私仰止焉。冯开之醉心宗乘，兼负东山之癖。虞德园搜目奇僻，不让子云之玄。徐茂英博雅共推，黄贞父澹宕自喜。论书，则汤尧文不失正锋，许灵长别具逸腕。论画，则张白云颇无作气，沈青门别饶隽才。王云莱寿逾百岁，疑有方术。邵虎庵石陷半生，无惭栖逸。数先生虽逝，遗徽剩墨，尚足照映湖山。嗟乎！孤山非君复不着，冷泉非乐天不名。谁谓地不以人重哉？近四贤祠，增入王元美，此公为一代文章冠，俎豆无忝。独进东粤周公，不知何意？余谓周有周祀，似不以此重也。孙太初畜鹤南屏，诗最清劲，可并和靖。入以太初，诸贤定当抱臂。（周即府城隍是） 　　

　　七僧 
　　友之有僧，如花中之竹，羽中之鹤，气韵别是一种。箨冠椶履，最宜净侣同行。西湖梵宫甲天下，僧称好事，但趋鹜势利，有自命骚雅，而居积不异俗人；有高唱禅宗，而乞墦直同市井，急宜远去，弗复与交。不若种茶艺竹之野衲，尚觉椎朴可喜。若昭庆，一贾肆也，天竺，一屠门也，法相，一钱埒也。净慈差冷，灵隐独贫，种种名刹，不可胜纪。静室林布，岂乏名缁？第求如清顺、可久辈，亦无其人。独莲持大师，单持念佛，远传永明之衣，近拍中峰之板。西湖佳丽薮，游者如狂，一入云坞，恍入莲邦，即鸟鸣松唱，皆有禅意，不必礼大师之塔，而心已冷然矣。 　 

　　八艳 
　　湖中不可无美人，犹须无关于神明，而失之不佳。苏小同心，至今芬颊。琴操参悟，犹属铮铮。佳人难再，孰踵其芳徽者？据余目所见，杜天素画擅一时，风鬟雾鬓而多高韵。王修微诗惊四座，读书谈道而多胜情。惜哉！林既还闽，王亦他适。近有王云友精于六法，足参管姬之座，风流不坠，赖有此君。昔人有云：无此不成京师，予亦曰：无美人不成西湖。要岂论于俗妓辈哉？未暇语貌，一种有气恶甚，反不如独对西子，雨颦晴笑，自堪倾国，弗以此辈唐突之耳。 

　　跋 
　　西湖佳丽甲天下，名人题识，每不能名言其妙，兹不过得其一壑一邱，而览之者，已不禁悠然神往。正犹吴仲圭画山水缩本，虽绢素无多，而烟云糺缦，神味全别矣。惜作者命笔时，适当胜国末年，否则后日湖山全盛之际，应大有勾留清梦者，足供记载耳。丙申夏日震泽杨复吉识 。



　　〖注：■，鱼+欠，黑盍切，魶■，鱼名。〗

　　十国宫词　清　秀水孟彬赋鱼　撰  

　　唐室鼎迁，正五季代兴之日；中原云扰，亦群雄竞奋之秋。地拥江淮，杨花共李花并茂；天开巴蜀，兔子与球子同谣。彭城则岭海称雄，典午复湖湘坐大。又况跨吴越而朝称尚父，据瓯闽而人号三郎。江陵当四战之冲，太原守一隅之固。居然衮冕，同封异姓之王；到处楼台，争列后庭之宠。三千粉黛，绣幕珠帘，二八妖娆，舞裾歌扇。漫袭承平之旧，浑忘缔造之艰。然而兴废靡常，繁华易逝。宫阒寂，■有荒烟。辇道苍凉，鞠为茂草。恣一时之游宴，供千载之流连。爰搜十国遗闻，用赋百篇宫体，匪敢补史之佚，窃附识小之私云尔。 
　　十围燃烛击球工，兵谏何来跋扈雄。绕柱白龙曾入梦，袖中一纸出西宫。
　　〖按：杨行密唐天复二年，赐爵吴王，建国扬州。传渥、隆演、溥三主，后徐浩称帝，奉吴主为让皇。《通鉴》：杨渥燃十围之烛以击球，一烛费钱数万。又：渥晨视事，张颢、徐温帅牙兵二百，露刃直入庭中，谓之兵谏。《五国故事注》：徐温梦入宫中，见白龙绕其殿柱，明日入，果见渥弟渭，衣白衣抱殿柱而立，乃嗣位。《通鉴》：张颢遣纪祥弑渥，图自立。严可求急书一纸，乃西宫太夫人史氏教也，大要言嗣王不幸早世，隆演次当立告，诸将无负杨氏。〗 
　　小楼欢饮酒初醺，傅粉君臣礼不分。一笑鹑衣苍鹘健，三郎反自作参军。
　　〖《五代史》：徐氏专政，隆演幼懦，而知训尤凌侮之，无君臣礼。尝饮酒楼上，命优人高贵卿侍酒。知训为参军，隆演鹑衣髯髻为苍鹘。《十国春秋》：宋齐邱密言于知诰曰：“三郎骄纵，败在朝夕。”〗 
　　楼上焚香诵佛频，丹阳宫里羽衣新。杨花飘落浑如雪，怎奈团枝玉树春。
　　〖《五国故事》：让皇帝方诵佛书于楼上，使者趋前，帝以香罅掷之，俄而见弑。《十国春秋》：升元二年，徙让皇居丹阳宫。《通鉴》：让皇帝服羽衣，习辟谷术。《十国春秋》：武义元年，有谣云：“江北杨花作雪飞，江南李树玉团枝。李花结子可怜在，不似杨花无了期。”按：徐知诰本性李后，遂应此谣。〗 
　　江南江北已无家，台榭荒芜冷钿车。三十年来同一梦，枯杨何事复生花？
　　〖《江表志》：让皇帝赋诗：
　　江南江北旧家乡，三十年来梦一场。
　　吴苑宫闱今冷落，广陵台榭亦荒凉。
又：让皇既还，数年未卒，每有枯杨生枝叶。〗 
　　玉叶金枝绝世姿，双双白雁系红丝。妆台鸾镜春何在，鸣咽人呼公主时。
　　〖《玉壶清话》：琏，让皇长子也。初，先主第四女，琏纳之为妃，容范绝世。及禅代，封永康公主，闻人呼公主，则鸣咽流涕，辞不愿称，宫中为之惨戚。〗
　　缟素长斋毕此生，延和人静月空明。佛香一炷还私誓，愿作无情莫有情。
　　〖《玉壶清话》：琏卒，永康公主终身缟素，不茹荤血，朝夕焚香，对佛自誓曰：“愿儿生生世世，莫为有情之物。”居延和宫，年二十四，无疾而亡。〗 
　　让皇百日海陵迁，扃却朱门不计年。楚岫吴江空怅望，永宁宫里草如烟。
