<!-- { "loadSidebar": true } -->
　　窃见呉郡杜京产洁静为心谦虚成性通和发于天挺敏逹表于自然学遍儒博通史子流连文艺沉吟道奥奉初朝请挂冠辞世遯舍家业隠于太平葺宇穷檐采芝幽涧耦耕自足薪歌有余确尔不羣淡然寡欲麻衣藿食二十余载虽古之志士何以加之谓宜释巾幽谷结组登朝则岩谷含欢薜萝起抃矣
　　杜京产郡人少恬静无意名利郡召主簿州辟从事皆称疾去除奉朝请亦不就永明十年孔稚珪等表荐云云不报建武初征为员外散骑郎京产曰荘生持钩岂为白璧所回辞疾不就
　　诏史德义　　　　　　　　　　武　后
　　苏州隠士史德义志尚虚素履真确谦冲彰于闾闬孝友表于闺庭固辞徴辟长徃严陵之瀬多谢簮裾髙蹈愚公之谷风操可知启沃攸伫特宜优奨委以諌曹史德义昆山人咸宁初隠居虎丘山以琴书自适或骑牛帯瓢出入郊郭东市号为逸人髙宗闻其名召赴洛阳寻称疾归公卿皆赋诗饯别德义亦以诗留赠其文甚美天授初江南道宣劳使周兴表荐则天徴赴都诏曰云云授諌议大夫后放归丘壑
　　翰林盛事
　　白日依山尽黄河入海流欲穷千里目更上一层楼朱佐日郡人两登制科三为御史子承庆年十六登秀才科代济其美天后尝吟诗云云问是谁作李侨对曰御史朱佐日诗也赐防百尺转侍御史承庆尝为昭陵挽辞入髙等由是父子齐名
　　挽章　　　　　　　　　　　　方子通
　　呉郡声名顾与张龙门当日共升堂青衫始见登华省丹旐俄闻入故乡含涙孤儿生面垢断肠慈母满头霜可怜十载人间事不及南柯一梦长
　　张仅字几道顾荣字叔思皆客于王荆公公作三经义二人与焉仅至著作佐郎卒子通作挽极哀楚诵者为出涕呉人因目方挽诗云
　　温公诗话　　　　　　　　　　丁　偃
　　白虎前芳掩金华旧事轻天心非不寤垂意在苍生偃苏州进士试迩英延讲艺诗云云有古诗讽諌之体偃是嵗奏名甚髙御前下第自是二十年始及第
　　絶句　　　　　　　　　　　　蒋　堂
　　归来身隠太湖濵天与扶持百嵗人虽是浮云隔双阙丹心爱戴在君亲
　　蒋堂字希鲁本宜兴人徙于苏祥符五年进士任侍御史论禁中火宜责躬修德不必归咎宫人郭后废堂极论不可出为淮南发运使荐部吏二百员累迁枢宻直学士歴知应天河中府洪杭益苏州后十二年再守苏遂谢事以礼部侍郎致仕家于灵芝坊堂为人修洁遇事不少屈好学工文词延誉晩进至老不倦卒年七十五有呉门集二十卷其絶笔诗云云忠厚之气始终如此
　　范文正公真赞　　　　　　　　阎　灏
　　英英如神屹屹如山仁义道德溢于顔间大忠臯防元功方召以赞中枢以尊清庙佑我仁祖格于皇天是肃是虔不倾不蹇维庆有祠邦民瞻思庆山可夷兹堂巍巍
　　范仲淹字希文事具欧阳文忠公所撰神道碑及国史传其畧云皇祐四年五月甲子资政殿学士尚书户部侍郎汝南文正公薨于徐州五代之际世家苏州生二嵗而孤母再适长山朱氏仍其姓始名説既长知其世家感泣去之南都入学五年大通六经为文章论説必本仁义举进士礼部选第一中乙科始归迎其母以养少有大节其于富贵贫贱毁誉欢戚不一动其心而慨然有志于天下尝自诵曰士当先天下之忧而忧后天下之乐而乐也其事上遇人一以自信不择利害为趋舍天圣中为秘阁校理以言事忤章献太后防通判河中府召拜左司諌上防请还政天子及郭皇后废率諌官御史伏阁諌又揖宰相留百官廷争不能得贬知睦州徙苏州州地濵震泽田多水募防手防五河导积水入海兴作未就徙明州转运使言仲淹治水有绩愿留以毕其役诏复知苏州召还拜天章阁待制益论时政得失知开封府治有声取古今治乱安危为上开説又为百官图以献宰相吕夷简怒交论上前落职知饶州徙润越州赵元昊反河西为陜西经畧安抚招讨副使又为怀庆路经畧安抚招讨使兵马都部署为将务治正持重不急近功小利待将吏必使畏法而爱己所得赐赉皆以上意分赐诸将诸蕃质子纵其出入无一人逝者蕃酋来见召之卧内屏人彻衞与语不疑居二嵗士勇边实恩信大洽廼决策谋取横山复灵武而元昊数遣使称臣请和上亦召之归庆厯三年为枢宻副使月为叅知政事每进见必以太平责之再赐手诏趣使条天下事又开天章阁召见赐坐授以纸笔使防于前退而条列时所宜先者十数事上之侥幸之人皆不便因相与腾口而嫉之者亦幸外有言喜为之左右防边奏有警即请行乃以为河东陜西宣抚使即拜资政殿学士知邠州兼陜西四路安抚使其知政事才六嵗而罢有司悉奏罢前所施行而复其故言者遂以危事中之頼上察其忠不聼是时夏人已称臣因以疾请邓州守邓州三嵗求知杭州又徙青州公益病又求知颍州肩舁至徐遂不起年六十有四赠兵部尚书谥文正御篆其碑曰褒贤之碑为人外和内刚乐善泛爱防其母时尚贫终身非賔客食不重肉临财好施意豁如也及退而视其私妻子仅给衣食其为政所至民多立祠畵像其行已临事自山林处士闾邑田里之人外至夷狄莫不知其名字而乐道其事焉长子纯祐少有大志早卒纯仁纯礼纯粹皆名世
　　延賔佳话唐宋遗文　　　　　　范　纑
　　扫叶随风便浇花趂日隂
　　间云生不雨病叶落非秋
　　范纑唐未人呉处士有子七嵗能咏诗赠隠者云云处士方干闻之曰此儿他日必垂名又吟夏日诗云云干曰惜哉不享夀果十嵗而卒
　　咏怀　　　　　　　　　　　　范　周
　　一瓢有道防山重五鼎不义鸿毛轻
　　范周字无外文正公侄孙赞善纯古之子负才不覊工诗词无意荣逹安贫自乐未尝折屈于人所居号范家园所赋诗甚多时出杰句如咏怀云云其气概肆兀类如此
　　送李璋　　　　　　　　　　　王安石
　　湖海声名二十年尚随乡试已华颠
　　学如吾子何忧失命在天公不可猜
　　李璋呉人居盘门有不羁之才荆公甚爱之尝有诗送璋应举云云及下第又云云璋后改名玖以累举补官孙益亦登科绍兴间任监察御史
　　晋张林妻徐氏者按张林碑
　　夫人姓徐呉郡人柔惠清慎中和圣善妇德既偹母道亦践志厉氷玉厥德丕显靡靡其操翼翼其仁明景内映朗节外新共媺风迈淑谨其身
　　太湖石赋并序　　　　　　　　陈　洙
　　客有嗜太湖石者啚其形示余命为赋其词曰
　　江之东直走数百里有太湖兮澄其清湖之浪相击几千年有顽石兮丑其形徒观夫风撼根折波流势横神助尔怪天分尔英骇立惊犀低开畵屏素烟防而复聚苍苔死兮又生譬夫枯槎浮天黒龙饮水鬼蹲无状云飞乍起稚戯携手兽眠盘尾大若防风之骨窍如比干之心蜜房万穿秋山半寻子都之防前其韩棱之剑利于鐞若廼湖水无邉湖天一色露气晓蒸蟾津夜滴伊尔坚姿峭兮寒碧千怪万状盖难得而剖悉吾将吊范蠡于泽畔问伍员于波际原君厥初何縁而异公侯求之如张华之求珠众人献之如卞和之献玉植于庭囿视之不足噫尔形拥肿兮难琢明堂之础尔形中虚兮难刻鸿都之经用汝作砺兮汝顽厥姿攻汝为磬兮汝浊其声亡所用之而时人是寳余独掩口卢胡而笑子之丑
　　太湖采石赋　　　　　　　　　程　俱
　　建中靖国元年以修奉景灵西室下呉兴呉郡采太湖石四千六百枚而呉郡实采于包山某获目瑰竒之产谨为赋云呉吏采石于包山也洞庭乡三老趋而进揖而言曰惟古浑浑物全其天金藏于穴珠安于渊机械既发剖蚌椎矿不翼而飞无胫而骋刳山探海皆世之竞廼若富媪赘瘤则为山岳茂草木于毛肤包崭岩于骨骼与瓦甓其无间何于焉而是索今使者窥复穴荡沉沙搜竒礓于洞脚【或作劂】巧势于丘阿呼灵匠以运斤指阳侯使息波竪江山之防防续剑阁之峩峩莫能剔山骨防云根真女矻立伏虎昼奔督邮攘袂以相睨令史临江而抗尊虽不遗于醯沃岂有恨于苔痕嗟主人之不见侣羊牧之犹存何一拳之足取笑九仭之徒勤既而山户蛾集篙师云屯输万金之重载走千里于通津使山以为骨则土将圯使玉以为璞则山将贫煮粮之客叹终年之无饱谈之老持一法其谁论尝闻不为无益则用之所以足惟土物爱则民之所以淳怪斯取之安用非野夫之乐闻敢请使者吏呼而语曰醯鸡不可以语天蟪蛅不可与论年矧齐侯之读书岂轮人之得言三老曰极治之世樵夫笑而谈王道至圣之门鄙夫问而竭两端野人固愿知之对曰土德光大孝通神明阐原庙之制妥在天之灵以谓物不盛则礼不偹意不尽则享不精故金瑰琛琲天不秘其寳樟楠楩梓地不爱其生而青州之竒怪犹未足于充庭故于此乎取之且凿太行之石英采谷城之文石以起景阳于芳林者魏明之侈陋也菲衣恶食卑宫室以致美乎祭祀者夏禹之勤俭也上方戒后苑之作缓文思之程示敦扑以正始尽情文而事神此固上悳之难名者矣抑尝闻之西有未夷之羌北有久骄之子顾蹀血之未艾乍防魂而送死方将不顿一戈不驰一羽殄丑类于烟埃瞰幽荒于掌股庶黄石之斯在倘素书之可遇抑又闻之三德虽修不遗指佞之草万国虽和犹豢触邪之兽盖邪佞之蛊心犹膏肓之自腠惟属镂之无知顾尚方之奚捄故将铸采石以为剑凛竪毛于佞首若是则在邉无汗马之劳在廷无履霜之咎也抑又闻之尧不能无九年之灾汤不能无七年之旱虽隂阳之或盩岂闭纵之可缓故将放鞭石于宜都囬雨旸于咳眄抑又闻之扶耒之子有土不毛抱甓之老有茅不薅富者侈而贫者惰防者逸而居者劳虽齐导之有素奈狡而是逃故将取嘉石以列坐平罢民于外郊抑又闻之日不蔽则明川不淤则清聼之广者视必远基之固者室不倾方披旒而出黈俾伐鼓而扬旌盖萧墙之戒坐远于千里朽索之驭益危于薄氷矧四者之无告尤圣人之所矜故将尽九山之赤石逹万防之穷民三老悚然而起曰圣化盖至此乎吏曰此犹未也若其造化掌中宇宙胸次弥纶两仪而执天衡燮理二气而袭炁母此包羲之媍所以引日星之针缕方将炼五色以补天育万物于一府既无谢于襄城之师又何惊于藐姑之处吾亦与汝饮隂阳之和而防万物之祖矣又何帝力之有哉三老稽首再拜曰鄙朴之人聋瞽其知鹿豕其逰窃亿妄议廼命知之
　　太湖石记　　　　　　　　　　白居易
