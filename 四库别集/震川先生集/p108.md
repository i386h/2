<!-- { "loadSidebar": true } -->
　　论曰：自厘降之典废，而肃雍之风冺。宋兴，沿习降等之制，倒行坐立之礼。太宗之命鲁国，独私于柴禹锡耳。至神祖始下诏劝使率循妇道，徽宗定盥馈之礼，其意美矣。然乘势骄恣，其处位固然，盖文至而实不行也。予采宋史，得其尤贤者三人。其它如叩城夜诉，玉管希恩，又何足数哉？靖康之祸，帝姬之北迁者，盖二十人。 

　　范质　王溥　魏仁浦 

　　论曰：范质早为桑维翰所器，至令周祖雪夜解衣，明于机务，有宰相之材。宋兴，稍稍建白，缘饰固陋，盖有助焉。王溥解河中之疑，赞泽潞之策，汲以人材，惟恐不及。魏仁浦以黄谦之激，起为小吏，而能口说手疏，筭无遗策。其才技皆见于周太祖之世。然质以文学自媚于禅代之间，而仁浦倒印激怒，何其危哉！所谓江湖之人习风涛而不惴者，奈何其责以死也！ 

　　石守信 

　　论曰：自唐末至于五季，方镇之祸，纠连盘固。每一动摇，环顾而起。擅易军帅，至移于阙庭，天下以为不可除之痼疾矣。然小人好乱之心，亦必无所顾忌而然。太祖神武盖世，素为守信之徒所翊戴，龙潜之时，固已俛首帖耳而为之用。及名号已定，黜拜繇己，因而取之，其势易也。盖宋之方镇，有五季因袭之弊，而无五季难去之患。英雄成事，非有奇策，能抚其机而不失之耳。 

　　侯益　赵赞 

　　论曰：二人皆有将帅之才，方其陷身契丹，徘徊蜀、汉，几失所措，所谓智勇遇穷而困也。悲夫！及其归命汉祖，功名显著，世犹以降辱罪之；独不思人材之在天下，亦难得也哉！ 

　　王全斌 

　　论曰：赏罚之道，繇好恶生。盖诚心出于自然也。全斌黩货恣暴，太祖责之，是矣。乃曰：「非以为戮，江左未平，而姑为之立法耳。」则是太祖无罪全斌之心，而有取江左之志。设使江左已平，则成都十万众之鱼肉，不足悯也。孟轲之恶言利，有以哉。 

　　赵　普 

　　论曰：赵普佐宋，收藩镇之权，解苛暴之令，立三百年忠厚之基；号为元臣，列于大烝，斯无忝矣。然古所谓大臣者，富贵不能入其心，故能立乎庙廊，天下被其化。若普者，郁悒河阳，遂至呜咽出涕。太宗亦自以为哀怜其旧而收之。君臣之间，两无所惮。虽北征之疏再上，而徒以长文过之辞，而跪拾补缀之风，吾知其不能行于太宗之世矣。 

　　卢多逊 

　　论曰：予读多逊狱牍，言赵、白交通事，云「愿宫车晏驾」，其组织疏谬，尤为可笑。多逊挟邪之迹，不甚可见。而赵普亦未有以胜之。二人者，徒以势利相倾，邪正之实，予未知所定也。 

　　张齐贤 

　　论曰：齐贤慷慨任事，论边防则以治内为先，施于政则以爱民为本。予观其献策天子，以手抟饭，真磊落不拘人也。晚有薛、寇之累，其略于简细，固亦宜然。然异夫龌龊保位者矣。 

-------------------------------------------------------------------------------- 

震川先生别集卷之六　　纪　行 

己未会试杂记 

　　腊月二十四日，风日暄和，行丹阳道中。余垂老有此远役，意中忽忽不乐。欲慕古人之高致而不可得；有欲言者，而口不能道。忽思马季长客凉州，关西饥乱，因叹息曰：「古人有言，左手据天下之图，右手刎其喉，愚夫不为；所以然者，生贵于天下也。今以世俗咫尺之羞，灭无赀之躯，非老、庄所谓也。」遂往应邓隲之命。嗟夫！此予今日之意也。因讽其言，感慨者久之。 

　　常熟瞿谕德景淳为博士弟子时，予常识之白下。及登第，两为礼闱同考，在内帘，对诸学士未尝不极口推奖。一日过访，道及平生，以予不第，诸公尝以为恨，为吾江南未了之事。因言，为考官亦有难者。盖内中有一榜，外间亦有一榜，必内榜与外榜合，始无悔恨。方在内时，惓惓未尝不在公也。又为予同年义兴杨准道予少时之梦。予少梦吴文定公授以文字一卷，予岁贡乡举皆与之同，故瞿每对人言之，实以文定公见待云。 

　　诸考官命下之日，相约必欲得予。及在内帘，共往白两主考，常熟严学士讷因言，天下久屈此人，虽文字不入格，亦须置之第一，人必无异议。金坛曹编修大章尤踊跃，至与诸内翰决赌，以为摸索可得。然尽阅落卷中，无有也。揭晓后，曹使人来，具道如此。而人有后来言予卷为乡人所忌，不送誊录所，盖外帘同官言之。然此乃命也，「臧氏之子，焉能使予不遇哉?」 

　　予自石佛闸与铅山费楙文步行至济州城外。遇泉州举子数人，共憩市肆中。数人者问知予姓名，皆悚然环揖，言：「吾等少诵公文，以为异世人，不意今日得见！」往往相目私语。比在京，吾乡有托泉州举子之语以相诋，不知予已在济州先识之。设果有言，亦不当传道之，而乃假托其语，其谬如此。所谓外帘官者，亦对人毁予。予时方出国门，亟书数语寄其同官徐学谟。盖一时有不能平，亦予之褊也。 

　　己未礼闱易题，节六四爻象，予讲安字之意，大略云：使圣人之制礼不出乎其心，而欲驱率天下以从我，则必龃龉而不合；天下之由礼不出乎其心，而欲勉强以从圣人，则必劳苦而不堪。龃龉不合，劳苦不堪，秦、汉间语，眉山苏氏文多有之。今某人摘此八字，极加丑诋，以数万言中用此八字为罪诟，亦太苛矣。前浙省元姜良翰久不第，高时为给事中，每论其文，切齿。姜后亦登第。予老矣，能望姜君乎？惜乎，某之以高时自处也。嘉定金乔送予出国门，偶道此。乔自徐祠部所来，祠部与予旧相知，因书寄之，然勿与他人道也。先是，丁未，予试卷中庸「天地位万物育」讲语，用「山川鬼神莫不乂安，鸟兽鱼鳖莫不咸若」，房考大札批一粗字，有轻薄子每诵以为嬉笑，事亦类此。盖今举子剽窃坊间熟烂之语，而五经、二十一史，不知为何物矣非屈子所谓「邑犬羣吠，吠所怪也」欤？今次将北上，梦多奇者，当别记之。二月，得儿子家书，言梦予获隽，易题乃离卦「乃化成天下」，而里人梦见龙起宅中，发屋拔木。时易题果出离卦，颇以为异，对坐中言之。传至瞿侍读，亦为予喜。 

　　又张宪臣梦余在殿陛间，走度一木，跨其肩上，谓予名必在张前。榜出，张中礼卷第二，而予不得，有不尽验者。家人任慎，少随余，每梦辄应。今岁随在京，数有奇梦，类非其能自为者，然亦不验。独余二十六夜梦报中会元，谓今年二十九揭晓，何得先三日有报，其人云，预报会元耳。梦中因念甲午岁有人来报乡举第二，此预报之邆也。颇自疑之。 

　　又梦在大内，严学士送予下阶，予辞，以公为吾座主，不宜降屈，仍与瞿侍读相携而出。初得此梦，以严为座主必中，而又不验。岂瞿后主考，乃得举也。然予无望此矣。又二十七日，梦一卷书乃为狗所吞，人言书为狗吞，乃狗儿年。非羊儿年也。 

　　李元礼、郭有道生此世，必在尘埃中，无人知贵之者。杜子美诗云：「温温士君子，令我怀抱尽。兼芝冠众芳，安得阙亲近？」子美此意暧然，甚可爱也。人无此，安得谓之能亲贤？吾苟且与之，岂不自贱？荀子「度己以绳，接人则用绁」 【绁　荀子非相：「故君子度己则以绳，接人则以枻(或作抴)。」「绁」疑误。】 

　　庄周「达之入于无疵」，其亦枉其性矣。孔子，七十子服之，谓之圣人，则无一人之服之者，可以为贤乎？孔子则自言「遯世不见知而不悔，唯圣者能之」；孔子之言，乃所谓知性命之理者也。 

　　予每北上，常翛然独往来。一与人同，未免屈意以狥之，殊非其性。杜子美诗：「眼前无俗物，多病也身轻。」子美真可语也。昨自瓜州渡江，四顾无人，独览江山之胜，殊为快适。过浒墅，风雨萧飒如高秋。西山屏列，远近掩映；凭阑眺望，亦是奇游。山不必陟乃佳也。 

　　四月初五日，夜泊浒墅。梦魏孺人别居一所，予往见之，孺人亦来就余所，寻复去。相见时甚欢，以为世间未有之事，约与相迎为夫妇如故；孺人意亦允谐。方踌躇间，岸上鼓冬冬，梦觉矣。自孺人殁，几及三纪，未尝梦。俗以为泪着殓时衣，不梦也。今始一梦，惨然。甚感！王孺人亦无梦，壬子冬北上，雪夜宿句苗道中，梦孺人来。二君德容，常在吾目中。今自数千里还，去家益近，怆然有隔世之悲。 

　　初六日，发浒墅。自丹阳无一日不遇风，是日冒风雨仅至娄门，宿跨塘桥下。中夜，风雨势益恶。予惺然不寐，念此行得失有命，略无芥蒂于心。独以三四千里至此，又阻风雨，不得亟见老亲。思昔丙辰南还，见吾祖，云：「不第，不足言；汝还，慰吾怀矣。」今吾祖长逝，还更不可见，更不复闻此语，悲痛胡可言也！明日，过沙河，风雨微止，得到家矣。命童子索笔砚，联事记之。人之毁誉，不足为之有余不足。顾独以庙堂诸公誉之爱之者无所用其力，而乡里知识毁之嫉之者必中其计，信乎，予之穷也！梦兆本不足道，具存一时之事，故并书焉。 

　　嘉靖三十八年四月书，时过陆市。 

　　壬戌纪行 【上】 

　　廿四日，行。夜，泊平乐。明日，午，至阊门。廿七日，行。二子还。夜，至新安。明日，晨，至无锡。是日，至白家桥。雨。晚穿城，宿毗陵驿下。廿九日，夜，泊丹阳。三十日，午，过丹徒。得叶子寅江船，与周孺亨待潮。因三人步观留侯庙，游海会寺，还饮舟中。夜，潮来，夺港以出。是夕，宿于江中。元旦，登焦山。微风渡江，得小船即行。夜，至江都。明日，与孺亨联舟行，宿孟城。初三日，宝应湖大风。夜，至平河桥，宿。去淮四十里。明日，雨。宿里河。明日，入淮船。船尤小。夜卧，长淮风浪之声达旦。初六日，至桃源。夜，雨。初七日，雪。西北风急，仅至崔镇。明日，过宿迁。夜二鼓，至直河。时独与孺亨两舟行。岸上有骑者，挟弓矢，叱挽人令之下，皆踉跄入舟。寻见有人聚立，颇疑其盗，然竟无他。初九日，至新安。自是始有闽、广人同行。初十日，午，过吕梁。夜宿，未至彭城二十里。十一日，巳，过洪。舟几落洪去，力挽以出。彭城大雪，舟停一日。 

