<!-- { "loadSidebar": true } -->
　　休澣约过从宁论隘与恭溪光染醽渌山色秀芙蓉【最秀者曰芙蓉峯】乍霁千丝雨齐张万盖松岫孤如欲遁迳曲似相逢共快云霞志更寻麋鹿踪氅披吴国纻杖拄蜀郊笻奕布东西刹鳞差逺近峯禽喧五色聚钟逈六时桩兴废虽留目荣枯莫荡胷忽惊雷出地未省雪经冬隂谷鸣归鹤灵湫起应龙跳梁窥菓缥缈入花蜂磴滑并萝蹑岩幽半藓封竹间泉缭绕烟外草防茸民乐讴謡洽春和气象浓吟多资雅兴望极动离悰有语嫌双鷰无虞羡大槦【横防数亩斤斧不加】归来却囬睇暮蔼已重重
　　送岳师归贑川
　　千里起归思翛然物外身海山经处雾梅岭到时春药更开新楮庭应长旧筠年衰重方术聊此送行人
　　谢伯恭篆屏蟾砚
　　古砚蟾蜍滴文屏薤叶书世间多倚伏休叹橐中虚【来诗云橐中竒物为棊输】
　　享庙诗【庆歴四年进】
　　祼献遵彛典时思展圣谟猗那百世祀孝爱万邦孚礼盛郊丘配感因霜露濡承祧光徳劭进册报仁劬想见光猷逺恢洪介福俱明灵钦至治纯嘏被欢呼
　　禋郊诗
　　函夏恢文治禋燔讲礼隆物兼明徳荐天以至诚通制度亲祠盛威仪陟配崇戎容俨仙仗霁色照郊宫国典书昭事神禧报屡丰端闱宣大号王泽浸无穷
　　仁宗皇帝挽诗二首
　　丕承三后绩盛烈古难陪纳諌书嚢集谈经殿阁开御弧圆月满宸翰舞鸾回冠劔虽归葬英风万祀恢四十载居尊勤劳涤化源精禋敦舜孝至治布尧言武尚包戈节刑寛解网恩遗弓初奉讳雨泪徧乾坤
　　古诗
　　逰韶石
　　世务常喧嚣物外有真赏结友探胜槩放情谐素想韶山南国镇灵踪传自曩双阙倚天秀一迳寻云上长江逺萦带众峦疑负襁千里平视万形罗恠象日影避昆仑鼇头冠方丈青螺佛髻髙群玉仙都敞霞城晴煜爚桃溪春浩荡仰攀霄汉近俯瞰神魂怳涧深溜如织岩虚动成响造化与真质妙畵胡能仿贱子生海隅逢辰辱朝奨靡成彛鼎勲甘从邱壑往惊禽恋故林困骥畏覊鞅兹逰得幽深同懐乐清旷世言帝有虞朔南声教广丹防卜廵幸翠华临苍莽箫韶曽此奏钟石无遗像但觉薫风存翛然天籁爽姬公着治典歴代所遵仗九野奠山川万灵通肸蠁医闾与吴岳半列戎夷壤四时迎气祠犹烦礼官掌况乃祝融区羣物资含养来仪威凤居乐育菁莪长肤寸起成霖崇髙一方仰跻之佐衡霍无慙公侯享
　　南斋新植牡丹初冬忽开数朶爱玩不巳因而感咏呈知郡中舎
　　峤南足暄候秋叶不凋霜孤根自北来绣蘂忽葩张嗟尔本国艶秀色含天香淑气入春蕚园苑生辉光豪家走钿车珠翠妍新妆贵门陈广宴金碧开华堂惟恐风雨至不羞歌舞狂意态占韶景众媚曷能妨今兹植荒圃空斋围短墙节物寒蝉后林木野梅傍胡为吐竒卉特此昧温凉秪知逢日暖岂测非春阳蜂蝶不尔采壊栏啼夜螀伊予久杜门荆榛三径荒独酌难成醉徙倚徒徬徨怜尔守常性幽丛不改芳
　　逰山五题
　　题白莲庵【长老琳公旧隠之地】
　　掩室昔宴居防心遗万化菡萏本无染纷华共髙谢夜禅杉月落晨斋庭鸟下栋间云气浮地靣秋香诧演法辞故栖幽踪贲寒野蜡屐此同逰愿结宗雷社
　　题憇贤亭
　　虚亭迟嘉客登临日相继松篁夏吹寒烟霞暮江霁髙兴山光逺急影波声细区区荣利途扁舟暂时憇
　　赠青林庵主
　　佛性深如海中边见各异道在有无间语论皆儿戱几多名利僧妄习诸家气贪嗔尚纒牵生灭何由离三世古今佛岂离根本智舍此覔菩提谁证菩提位吾师识自心有为皆委弃宴坐不知年了了忘言意
　　逰大峒山诗【并序】
　　予尝恨游观山川皆前贤所称图籍所著者耳未能索幽访异舆音马迹之外得古人所遗絶境一寓其目状其名物与好事者传之无穷也韶之境富于山水而佛刹占胜相望于野其名声洽于四方者无几因闲居里舍与上饶从事子元王君撷其遗槩得大峒焉始自州治水行七十里得月华山舍舟楫肩篮轝道樵径又十五里乃至是山观其磅礴耸峭秀倚天际絶顶之上千里在目日浮月沉雷惊虹断随方下睨晦明异壑则虽邱垤众山蚊虻聚落不足谕其髙也相与拂幽石翳脩林涧声泠泠清入毛骨真可遗世而絶俗岂独摅忧赏异而巳耶各为诗以志之自汉武帝元鼎六年庚午嵗始平越为郡县凡一千七十年至皇朝建隆元年庚申嵗始有僧建刹而居之又七十九年始为什方院又二祀康定元年庚辰嵗始有衣冠逰者岂天作地藏有所待哉王君暨同防本郡布衣李访月华山罗浮达二禅师咸书名于长老习公方丈壁云
　　十里松桧风万仭斗峭壁阳崖雷自奔隂壑雪犹积势争衡霍雄地控楚越阨胡为千载间名未光图籍物乃因人彰闻人于在昔不逢巢许髙箕山亦顽碧我今共逰覧逍遥非俗格论穷古今谈叩虚寂攀萝蹑孤峯和云坐幽石濯缨清泠泉留为不朽迹
　　留题龙潭
　　峭岭盘逺郊幽泉生石罅沮洳成深潭神龙隐其下气昏云雾朝光寒风雨夜絶境隣梵宫余波沃农稼秋态月色澄晴蛟虹影射势非蛟室卑名将凤池亚存身此蟠蛰得时扶造化何当嵗大旱移湫救函夏
　　送陈京廷评
　　曲江居岭阨楚越封壃间【去声】异时置冶官嵗入不盈万将漕择材能招徕委成筭扇槖大野烘凿矿重崖断闽吴荆广人奔走通昏旦千夫即山铸毕给未酬半三监居江湄僦辇日充羡地官奏计最遂为天下冠尝闻卜大夫名声传史汉素履骋脩程逸足何由绊
　　酬黄都官舟次近坰见寄次韵
　　南州苦炎酷薄宦淹翘隽恬然贤者心五稔若一瞬归程江海遥永日风波进屡经溪壑险且乐防樯顺忽传邮驿音雅什浑金振披襟许见过握兰欣入觐衡门久索居黄陂渇余润觏止君子容玉光窥千仭髙谈尽今古不独期廉蔺相逢勿惜醉别去生防吝
　　和王子元过大庾岭
　　秦皇戍五岭兹为楚越隘尉陀去黄屋舟车通海外峭巘倚云汉推轮日倾害贤哉张令君镌凿济行迈地失千仭险途开九野防安得时人心尽夷隂险阂
　　湖鄊检旱回入南路夜宿江寺对望郛郭
　　髙城鏁夕霭逺水浮秋空此时行役心展转如飞蓬路入浅沙断堪恸车辙穷岂无舟楫利枉道非所从虽有泉石趣暂到徒怱怱儿啼不入门敢辞身狥公梦归身未归薄宦真池笼披衣复起坐惊鸿鸣西风
　　送林秀才南归
　　红尘倦客逰防衣归故山凛凛朔风劲携手江之干江声万雷震防影孤鸿翻脩途南尽海氷雪凄人肝不但川陆险所思在承顔亲膳足甘滑家居富林泉懐安实败名无为乐邱园好爵縻英贤早奋冲天翰
　　松门守风
　　彭蠡古来险汤汤贯侯卫源长云共浮望极天无际传闻五月交兹时一隂至风生海隅余力千里曀万窍争怒号惊涛得狂势涌恐楚山防声疑夏鼎沸妖蜃吐浓烟层台夸北丽奔雷鸣大车连皷声粗厉岂诚隂阳争长忧天地闭孤舟一叶轻飘如斿在缀所以泝防人未尝贪既济逆犹上坂丸顺比飞鸿翅直待浮云收乾坤廓然霁湖光百里平波色连天翠然后榜兰桡以避蛟龙害进退甘迟留克保无祗悔我愿脩身者体此操舟态动静惟时防畏慎存纎芥跬足虽平易尽心防暧昧长如履险时终身不危殆
　　夏日江行
　　解组趋宸阙扁舟泛江练健艣鴈齐鸣轻防云一片水濶烟难收雨昏风易转曲浦逗留多脩程梦魂倦舟子怯风波终朝股交战预忧雷电惊先喜虹蜺断安知农夫望只顾行人便愚儒有所思自愧心如面追惟亡异才承恩得为县盘错非所长耕桑当勉劝十日愆一雨灾恐延农畔靡爱币与牲群望走之徧山川未应诚兼晨不敢饭霈然得嘉澍荷天知免谴何以迅流间遽逐庸夫变江淮民荐饥糟糠未充膳粢盛苟无害岂将风雨怨玉烛长均调寸进真君愿
　　过大孤山
　　有形天地分设险山河壮孤山镇南服峩峩楚之望中立亡所倚屹然恠其状石防入春空翠柱榰秋浪片时起雪痕万顷排霜仗噫气专吸呼横流以溟涨行人多躁进那解明得丧不顾风涛险半就江鱼葬挂席经其旁往往乞灵贶遂因孤独名塑立轻盈像绰约姑射姿梦魂巫峡想如何方面祠终古承其妄五岳视三公降杀不过两不然为子男何以通祀享四气均分风条融各有掌避其吼怒势亦可利攸往亭育天地心凭险恣荡漾正直鬼神徳非名奚独飨不使悔吝侵庶几忠信仗在人不在神勿为虚稽颡
　　观钓
　　趋尘寒浦波桂子秋空月烟湿钓纶轻雨溅苔矶滑徤鲤吞香钩锦文红鱍鱍将为沸鼎游势穷犹喣沬榰頥闲怅望江湖晴荡漾奋鬛就其深族类能相忘胡为贪一饵委身刀机上寄言洗耳翁逃名真可尚
　　读车千秋传
　　汉武好迂诞江充专险贼引对大台宫君臣自相得世乱谗人胜奸谋多造饰元良天下本掘蛊遭荧惑春坊一动揺前星冷无色忍为扶苏诛掘节储君侧屈亡庙谋转战同昬蚀臣心无以明野死不容息千秋初奏疏翩翩举其直一言能寤主破怒成凄恻归来及望思层台起东域徒歩取卿相分茅非旧徳因思壶关老先此陈竒策嘉言若时用生归当有益徙薪不防赏焦头为上客汉道用人轻取笑羞夷狄
　　送希昱上人永嘉觐亲
　　阊阖西风髙振锡吴门去三江碧浸天惟持一杯渡败叶梧桐秋云中永嘉树借问何言归亲齿桑榆暮再懐生育仁聊为馨洁具聆师金石词郑重加钦慕陆梁原上兽羣居先识母嗷嗷林中鸟敛翼受子哺云何蚩蚩辈胜衣复能语口腹徒自丰骨肉如行路师本谈空人浮云无去住未出轮回身归心应有悟临岐索赠言愧乏雕章句愿达采诗官当令不孝惧
　　山寺独宿
　　柴车走县封穷途秋耿耿急雨带溪声残灯背牕影驱驰下士身凄凉旅人景山寒梦不成愁多知夜永
　　咏史
　　王氏席世宠垂组驰朱轮五侯同日拜四塞黄雾昏妖气徒勃勃爵王各终身富贵若在天祸滛真谬云
　　寄韶石长老求栢栽
　　森然桃李隂当春皆手植更求青青枝要见嵗寒色
　　寄邓秀才求桃枝接头
　　自惭闲索居岂贪顔色盛爱渠真不言可以通三径
　　和王子元中秋防饮
　　混元皷橐四气平西商之气爽且轻望舒按辔出东海孤轮斵氷碾太清碧落坦夷轮不停银河浩荡波无声千家万家调管唯恐游氛翳至明秋深夜永景澄霁老兎不死穴青防世间荣谢易反掌得意难与良晨并我谪闲官归故里君承新渥来江城相逢并座叙离濶把酒共见圆蟾生嫦娥耐间不肯嫁破鉴再合光荧荧白露乍零羣动息浮云一开万目倾但知吟罇前乐勿问区区时世情髙人洗耳让天下下士紾臂争杯羮贤愚相逺九牛毛宠辱去就何足惊醉鄊无关好逰处劳生万虑徒营营
　　代赠
　　幽房寂寞时香散轻袿衣可怜夜永不成寐苦恨春残犹未归归来一见伸脩眉寳柱新声逐调移多少相思说不尽泪满玉壶只自知
　　送温陵荘君崇班赴长乐都尉
　　新命升鹓序办严辞浚都去乗关吏传归握戍兵符云濶逢乡树风和见海桴南枝羡君乐遣我忆莼鲈






　　武溪集巻一
　　钦定四库全书
　　武溪集巻二　　　　　　　宋　余靖　撰律诗【七言】
　　留题许国博申申堂
　　宴居潇洒一斋寛每到髙谈暮忍还境胜自容巢鷰托时清谁顾卧龙闲桥前水石纷华外窓下琴书寂寞间兼济未成归有地羡君因此转思山
　　送淩屯田知和州
