<!-- { "loadSidebar": true } -->
　　〖《五代史》：升元六年，李升迁杨氏子孙于海陵，号永宁宫，严兵守之，绝不通人。《五国故事》：让皇帝溥既渡江，赋诗略曰：
　　烟凝楚岫愁千点，雨滴吴江泪万行。
　　兄弟四人三百口，不堪端坐细思量。〗 
　　一夕秋霜上鬓须，清光渐渐入天衢。金奴乌舅黄门唤，照夜何须大宝珠。
　　〖按：吴徐诰，唐天福二年，僭称帝，复姓李氏，更名升，是为南唐传，璟、煜二主为宋所灭。《南唐近事》：烈祖辅吴之初，以为非老成无以弹厌，遂服药变其髭鬓。一夕成霜。《江南野史》：初，先主有受禅意，忽夜半寺僧撞钟，逮旦召问，云：“夜来偶得月诗”。先主令白，乃曰：“徐徐出东海，渐渐入天衢。此夕一轮满，清光何处无。”先主私喜，而释之。《清异录》：江南烈祖素俭，寝殿烛不用脂蜡，灌以鸟桕子油，但呼“鸟舅”。案上捧烛铁人高尺五。一日黄昏，急须烛，唤小黄门：“掇过我金怒来”。左右窃相谓曰：“乌舅、金奴正好作对。”《默记》：小说载江南大将获李后主宠姬者，见灯辄闭目，云烟气，易以蜡烛，亦闭目，云烟气愈甚。曰：“然则宫中未尝点烛耶？”云：“宫中本阁每至夜，则悬大宝珠，光照一室，如日中也。”〗 
　　琼英片片洒金铺，清暇君臣乐事俱。旋进和章陪曲宴，更传名手写新图。
　　〖《清异录》：保大五年元日，大雪，李主展宴赋诗，命李建勋继和。建勋即时和进，乃召同宴，仍集名手图画，真容高冲古主之，侍臣、法部丝竹周文矩主之，楼阁宫殿朱澄主之，雪竹寒林董源主之，池沼禽鱼徐崇嗣主之。图成，皆绝笔也。〗 
　　茱房菊蕊绣花糕，佳节重阳散郁陶。望断鸰原数行泪，宫中愁赋却登高。
　　〖《南唐书》：从善，后主同母弟也。遣朝京师，因留质不归。后主悲思，每凭高北望泣下沾衿。由是岁时游宴皆罢，尝制《却登高文》，有“原有鸰兮相从飞，嗟予季兮不来归。无一欢之可作，有万绪以缠悲”之句。〗 
　　茶油花饼镂金黄，雅淡新翻北苑妆。宫样更夸天水碧，薄绡争染露珠凉。
　　〖《南唐拾遗》记：南唐时建阳进茶油花子，大小形制各别，宫嫔镂金于面，皆淡妆，以此花饼施额上，时号“北苑妆”。《宋史》：李煜会妾常染碧，经夕未收，会露下，色愈鲜明，煜爱之。自是宫中竞收露水，染碧以衣之，谓之“天水碧”。〗 
　　锦洞天开近御床，金铺玉户丽花房。移风才报蓬莱紫，又赏崇兰燕饮香。
　　〖《清异录》：后主每春盛时，梁栋、总壁、柱模、阶砌并作隔筒，密插杂花，榜曰“锦洞天”。又：庐山僧舍有麝囊花一聚，色正紫，号“紫风流”。后主诏取数十根，植于移风殿，赐名“蓬莱紫”。《十国春秋》：保大二年八月，幸饮香亭观兰。〗 
　　雅度何须粉黛施，珊珊玉骨擅仙姿。吼声如虎金环震，不改从容进膳时。
　　〖《十国春秋》：种氏，名时光，态度闲雅，宛若神仙。烈祖常大怒，声如乳虎，殿陛金环为震动，左右皆丧胆褫魄。种氏左手持食，右手进匕，从容如平时。〗 
　　纤裳高髻淡蛾眉，暖殿开筵夜雪时。制得新声催按拍，破传醉舞曲来迟。
　　〖《南唐书》：周后创为高髻织裳及首翘鬓朵之妆，尝雪夜酣宴，举杯请后主起舞。后主曰：“汝能创为新声，则可矣”。后即命笺缀谱，喉无滞音，笔无停思，俄顷谱成，所谓“邀醉舞破”也。又有“恨来迟破”，亦后所制。《十国春秋注》：后主诔周后词，有“曲演来迟，破传醉舞”等句。〗 
　　霓裳法曲谱开元，利拨檀槽雅制存。一自玉环留别后，空将金屑殉芳魂。
　　〖《南唐书》：故唐盛时，《霓裳》、《羽衣》最为大曲，后不复传。周后得残谱，以琵琶奏之，于是开元天宝之遗音复传于世。《十国春秋注》：后主诔周后词，有“利拨迅手，重新雅制”等句。《南唐书》：后卧疾已革，犹不乱。亲取元宗所赐檀槽琵琶，及平时约臂玉环，为后主别。卒于瑶光殿，后主哀甚，以后所爱檀槽琵琶同葬。〗 
　　衩袜还提金缕鞋，画堂南畔早情谐。待年此日重亲迎，彩雁衔书过御街。
　　〖《词综》：后主《子夜词》：“花明月暗笼轻雾，今宵好向郎边去。衩袜步香阶，手提金缕鞋。画堂南畔见，一晌偎人颤。奴为出来难，教君恣意怜。”《十国春秋》：继国后周氏，周后女弟也。周后没，后未胜礼服，待年宫中。开宝元年，始议立后为继室。将纳采，后主命以鹅代白雁，被以文绣，使衔书，特举亲迎之礼。〗 
　　柔仪殿内碧窗纱，侍女添香金凤斜。更筑红罗亭子小，花深深处醉流霞。
　　〖《清异录》：李煜长秋周氏居柔仪殿，有主香宫女，其焚香之器有玉太古容华鼎、金凤口罂诸种。《南唐书》：后主于群花中作亭，幂以红罗雕镂，华丽而极迫小，仅容二人。每与后酣饮其中。〗 
　　巧笑明眸态绝殊，保仪新选有谁如。月明不复羊车过，闲掌深宫万卷书。
　　〖马令《南唐书》：保仪黄氏，容态华丽，冠绝当世。后主虽属意，会小周后专房，由是进御稀，而品秩不加，第以掌墨宝而已。初，元宗、后主皆妙于笔札，博收古书。宫中图籍万卷，皆保仪所掌。〗 
　　椒寝香埋又几春，琵琶声咽旧宫嫔。钿蝉金雁都零落，犹按当年一曲新。
　　〖《南唐书》：宫人流珠者，性聪慧，工琵琶。昭惠后所作“邀醉舞”、“恨来迟”二破，久而忘之。后主追念昭惠，问左右，无知者。流珠独能追忆，无所忘失，后主大喜。〗 
　　凌波素袜独翩翩，掌上轻盈宛若仙。学得织织新月样，春趺裹就舞金莲。
　　〖《道山新闻》：李后主宫嫔窅娘，纤丽善舞。后主作金莲，高六尺，饰以宝物，令窅娘以帛缠足，纤小屈上如新月状，着素袜，舞金莲上，体势回旋，有凌波之态。〗 
　　御苑依依柳几株，风情烟态映春芜。临池爱仿元和脚，手写黄罗付庆奴。
　　〖《墨庄漫录》；江南李后主，尝于黄罗扇上书以赐宫人庆奴云：
　　风情渐老见春羞，到处销魂感旧游。
　　多谢长条似相识，强随烟态拂人头。
想见其风流也。《南唐书》：无宗、后主俱善书法。元宗学羊欣，后主学柳公权。柳宗元诗：“柳家新样元和脚，且尽姜牙敛手徒。”〗 
　　异卉奇葩绕院开，侍儿春晓折花回。风流输与双飞蝶，恣傍玉人云鬓来。
　　〖《十国春秋》：宫人秋水喜簪异花，芳香拂鬓，常有蝶绕其上，扑之不去。〗 
　　绣佛深宫户自扃，承恩淡埽黛眉青。伤心弥勒花空献，剩有金书一卷经。
　　〖《默记》：李后主手书金字《心经》一卷，赐其宫人乔氏。乔氏后入太宗禁中，闻后主薨，自内廷出其经，舍在相国寺西塔，以资荐，且自书于后曰：“故李氏国主宫人乔氏，伏遇国主百日，谨舍昔时赐妾所书《般若心经》一卷，在相国寺西塔院。伏愿弥勒尊前，持一花而见佛”云云。〗 
　　薄命如云粉黛羞，梧桐叶落故宫秋。劝君休唱芳仪曲，塞北江南一样愁。
　　〖《默记》：辽圣宗芳仪李氏，江南李景女。初嫁供奉官孙某，为武疆都监，妻女皆为圣宗所获。芳仪生公主一人，晁补之为作《芳仪曲》，有：“秦淮潮水锺山树，塞北江南易怀土。国亡家破一身存，薄命如云信流转。芳仪加我名字新，教歌遣舞不由人”等之句。〗 
　　霞帔长披玉貌温，雅通仙术独承恩。麦珠圆处盈银釜，雪铤镕成带爪痕。
　　〖《江淮异人录》：耿先生者，江表将校耿谦之女也。少而明慧，颇明于道术。保大中召之入宫，处之别院，号曰“先生”。先生常被碧霞帔，手如鸟爪。《十国春秋》：元宗常购真珠数升，欲得圆珠。耿曰：“易致也。”就取小麦，以银釜焰之，皆成圆珠，光彩夺目。《江淮异人录》：尝大雪，上戏之曰：“先生能以雪为银乎？”先生曰：“亦可。”乃取雪实之，握为银铤，投于炽炭中，过食顷，曰：“可矣。”乃持以出，赫然洞赤。及冷，烂然为银铤，而指痕具在。〗 
　　云冠羽氅道家妆，慷慨身投烈焰亡。无限江山容易别，白衣纱帽愧君王。
　　〖《十国春秋》：净德院尼乃八十馀人，皆宫人入道者。都城将陷，亦积薪于庭院，后主与约曰：“如有不虞，宫中举火为应，吾与汝辈俱焚死。”及保仪黄氏，燔积书于宫，净德院望见烟焰，遂爇积薪赴火死，无一人肯脱者。《十国春秋注》：后主作长短句云：“无限江山，别时容易见时难”，故臣闻之有泣下者。《宋史》：曹彬俘李煜还汴，帝御明德门，以煜常奉正朔，命勿宣露布，止令煜君臣白衣纱帽至楼下待罪，诏并释之。〗 
　　手为佛印颡成疣，精舍香林处处修。开善夫妻方普度，王师已报下池州。
　　〖《十国春秋》：开宝二年，普度诸郡僧，祟修佛寺，改宝公院为开善道场。国主与后诵佛经，拜跪顿颡，至为瘤赘，手常屈指作佛印。《南唐书》：有北僧立石塔于采石矶，施予皆拒不取。及王师下池州，系浮桥于石塔，然后知其为闲也。〗 
　　谶成兔子上金床，山色青城绕苑墙。阿姊昭阳新擅宠，旋看花蕊又专房。
　　〖按：王建唐天复三年，为蜀王，僭称帝，是为前蜀，传子宗衍，为后唐所灭。《十国春秋》：帝以卯年生，至是，丁卯即位，左右献兔子上金床之谶，帝命饰金为坐。又：徐耕有二女，皆国色。相工曰：“青城山王气撤天，不十年，有真人承运，此女当作后妃。”长女即太后，事高祖为贤妃，与妹淑妃皆以色进，专房用事，淑妃，宫中称为花蕊夫人。〗 
　　金甲珠冠耀素秋，升仙桥畔饯宸游。汉嘉一路宫人队，水调声声下阆州。
　　〖《十国春秋》：干德二年，下诏北巡，秋八月，帝发成都，被金甲，冠珠帽，执戈矢而行。后妃饯于升仙桥，遂以宫女二十人从行，至汉州，浮江而下。壬申至，阆州舟子皆衣锦绣，帝自制水调银汉之曲命乐歌之。〗 
　　土木繁兴姿宴娱，飞鸾瑞兽俨蓬壶。宣华十里楼台敞，枉献南朝三阁图。
　　〖《十国春秋》：帝命宣华苑内延袤十里，构重光、太清、延昌、会真之殿，清和、迎仙之宫，降真、蓬莱、丹霞、怡神之亭，飞鸾之阁，瑞兽之门，土木之功最极奢巧。嘉州司马刘赞献《陈后主三阁图》，并作歌以讽。〗 
　　霓裳唱罢后庭酬，履舄交欢醉未休。怪道江边珠翠绕，浣花溪上看龙州。
　　〖《十国春秋》：帝以上已节，宴怡神亭，自执板，唱《霓裳羽衣》。内臣严凝月等，竞歌《后庭花》，妇女杂坐，履舄交错，酣歌达旦。夏四月，幸浣花溪。龙舟彩舫，十里绵亘，自百花潭至万里桥，游人士女珠翠夹岸。〗 
