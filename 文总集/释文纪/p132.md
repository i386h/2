<!-- { "loadSidebar": true } -->
　　佛以正法付嘱国王朕是人尊受佛付嘱自今巳后讫朕一世每月常请二十僧随番上下转经经师四人大徳三人于大兴善殿读一切经【并唐法琳辩正论】
　　度僧勅【开皇十年用僧昙迁之言也】
　　自十年四月巳前诸有僧尼私度者并听出家【续高僧传】
　　营建功徳制【开皇十一年】
　　门下如来设教义存平等菩提用心本无差别故能津梁庶品济度羣生朕位在人王绍隆三宝永言至理阐大乘诸法豁然体无彼我况于福业乃有公私自今巳后凡是营建功徳普天之内混同施造随其意愿勿生分别庶一切法门同归不二十方世界俱至菩提【厯代三宝记】
　　禁毁佛道像及岳渎神形诏【开皇二十年】
　　佛法深妙道教虚融咸降大慈济度羣品凡在含识皆防覆护所以雕铸灵相图写眞形率土瞻仰用申诚敬其五岳四鎭节宣云雨江河淮海浸润区域并生养万物利益兆人故建庙立祀以时恭敬敢有毁坏偷盗佛及天尊像岳鎭海渎神形者以不道论沙门坏佛像道士坏天尊者以恶逆论
　　生日断屠诏【仁寿三年】
　　哀哀父母生我劬劳欲报之徳昊天罔极但风树不静严敬莫追霜露既降感思空切六月十三日是朕生日宜令海内爲武元皇帝元明皇后断屠【并隋书】
　　立舍利塔诏
　　门下仰惟正觉大慈大悲救护羣生津梁庶品朕归依三宝重兴圣教思与四海之内一切人民俱发菩提共修福业使当今见在爰及来世永作善因同登妙果宜请沙门三十人谙解法相兼堪宣导者各将侍者二人并散官各给一人薰陆香一百二十斤马五疋分道送舍利徃前件诸州起塔其未注寺者就有山水寺所起塔依前山旧无寺者于当州内清净寺处建立其塔所司造様送徃当州僧多者三百六十人其次二百四十人其次一百二十人若僧少者尽见在僧爲朕皇后太子广诸王子孙等及内外官人一切民庶幽显生灵各七日行道并懴悔起行道日打刹莫问同州异州任人布施钱限止十文已下不得过十文所施之钱以供营塔若少不充役正丁及用库物率土诸州僧尼普爲舍利设斋限十月十五日午时同下入石函总管刺史巳下县尉巳上自非军机停常务七日专检校行道及打刹等事务尽诚敬副朕意焉主者施行仁寿元年六月十三日内史令豫章王臣暕宣【金陵梵刹志分道送舍利下云先徃蒋州栖霞寺洎三十州次五十三州等寺起塔】
　　王劭舍利感应记
　　皇帝昔在濳龙有婆罗门沙门来诣宅上出舍利一裹曰檀越好心故留与供养沙门既去求之不知所在其后皇帝与沙门昙迁各置舍利于掌而数之或少或多并不能定昙迁曰曽闻婆罗门説法身过于数量非世间所测于是始作七宝箱以置之神尼智仙言曰佛法将灭一切神明今巳西去儿当爲普天慈父重兴佛法一切神明还来其后周氏果灭佛法隋室受命乃兴复之皇帝每以神尼爲言云我兴由佛故于天下舍利塔内各作神尼之像焉皇帝皇后于京师法界尼寺造连基浮图以报旧愿其下安置舍利开皇十五年季秋之夜有神光自基而上右绕露槃赫若冶罏之焰其一旬内四度如之皇帝以仁寿元年六月十三日御仁寿宫之仁寿殿本降生之日也岁岁于此日深心永念修营福善追报父母之恩故延诸大徳沙门与论至道将于海内诸州选高爽清净三十处各起舍利塔皇帝于是亲以七宝箱奉三十舍利自内而出置于御坐之案与诸沙门烧香礼拜愿弟子常以正法护持三宝救度一切众生乃取金瓶琉璃瓶各三十以琉璃瓶盛金瓶置舍利于其内薰陆香爲泥涂其葢而印之三十州同刻十月十五日正午入于铜函石函一时起塔诸沙门等各以精舍奉舍利而行初入州境先令家家洒扫覆诸秽恶道俗士女倾城逺迎总管刺史诸官人夹路步引四部大众容仪齐肃共以宝葢旛幢华台像辇佛帐佛舆香山香鉢种种音乐尽来供养各执香华或烧或散围绕赞呗梵音和雅依阿含经舍利入拘尸那城法逺近翕然云蒸雾防虽盲躄老病莫不匍匐而至焉沙门对四部大众作是唱言至尊以菩萨大慈无边无际哀愍众生切于骨髓是故分布舍利共天下同作善因又引经文种种方便诃责之教导之深至恳恻涕零如雨大众一心合掌右膝着地沙门乃宣读懴悔文曰菩萨戒佛弟子皇帝某敬白十方三世一切诸佛一切诸法一切贤圣僧弟子蒙三宝福祐爲苍生君父思与一切民庶共建菩提今欲分布舍利诸州起塔欲使普修善业同登妙果爲弟子及皇后皇太子广诸王子孙等内外官人一切法界幽显生灵三涂八难懴悔行道奉请十方常住诸佛十二部经甚深法藏诸尊菩萨一切贤圣愿起慈悲受弟子等请降赴道场证明弟子爲一切众生发露懴悔于是如法礼拜悉受三归沙门又称菩萨戒佛弟子皇帝某普爲一切众生发露无始巳来所作十种恶业自作教他见作随喜是罪因缘堕于地狱畜生饿鬼若生人间短寿多病卑贱贫穷邪见谄曲烦恼妄想未能自寤今防如来慈光照及于彼众罪方始觉知深心慙愧怖畏无已于三宝前发露懴悔承佛慧日愿悉消除自从今身乃至成佛愿不更作此等诸罪大众既闻是言甚悲甚喜甚愧甚惧铭其心刻其骨投财贿衣物及截髪以施者不可胜计日日共设大斋礼懴受戒请从今已徃修善断恶生生世世常得作大隋臣子无问长幼华夷咸发此誓虽屠猎残贼之人亦躬念善舍利将入函大众围绕塡沙门高捧宝瓶廵示四部人人拭目谛视共睹光明哀恋号泣声响如雷天地爲之变动凡是安置处悉皆如之眞身已应灵塔常存天下瞻仰归依福田益而无穷矣皇帝以起塔之旦在大兴宫之大兴殿庭西面执珪而立延请佛像及沙门三百六十七人旛葢香华赞呗音乐自大兴善寺来居殿堂皇帝烧香礼拜降御东廊亲率文武百僚素食斋戒是时内宫东宫逮于京邑茫茫万宇舟车所通一切眷属人民莫不奉行圣法众僧初入勅使左右密夹数之自显阳门及升阶凡数三遍常剩一人皇帝见一异僧曷槃覆髆以语左右曰莫惊动他置之尔去已重数之曷槃覆髆者果不复现舍利之将行也皇帝曰今佛法重兴必有感应其后处处表奏皆如所言【曷槃一作被曷色】雍州于仙游寺起塔天时阴雪舍利将下日便朗照始入函云复合
　　岐州于凤泉寺起塔将造函寺东北二十里忽见文石四段光润如玉小大平整因取之以作重函于是大函南壁异色分炳爲双树之形高三尺三寸茎如雪白叶如玛瑙北壁东壁有鸟兽龙象之状四壁皆有华形左旋右转其后基石渐变尽如水精沙门道璨图此双树之象置于许州叶尽变爲青色明年岐州大宝昌寺写得陜州瑞相图置于佛堂以供养当戸大像三吐赤光流出户外于是户外十佛像及观世音菩萨亦频放光半旬之内天华再落
　　泾州于大兴国寺起塔将造函三家各献旧磨好石非界内所有因而用之恰然相称
　　秦州于静念寺起塔先是寺僧梦羣仙降集以赤绳量地铁橛钉记之及定塔基正当其所再有瑞云来覆舍利是时十月雪下而近寺草木悉皆开华舍利将入函神光逺照空内又有赞叹之声
　　华州于思觉寺起塔天时阴雪舍利将下日便朗照有五色光气去地数丈状若相轮正覆塔上数十里外遥望之则正赤上属天舍利下讫云雾复起瑞雪飞散如天华着人衣久之而不湿
　　同州于大兴国寺起塔舍利宿于近驿天夜雨明旦舆行云日迎之开朗入自南门而城北雨如故既至寺又阴雨临入函日乃出众色光相绕日如轮先是寺僧慧眞梦见圣人项有圆光明照天地来自西方入门而立及舍利舆至无故止于其所因定塔基焉十二月八日夜有五色圆光从基而上遍照城内明如画日五十里咸见之明年四月白光起于塔西流照塔东良久乃灭蒲州于栖岩寺起塔九月二十六日舍利在治下仁夀寺其夜堂内光明如昼二十八日定基明日地大震山大吼岩上有钟鼓之声十月七日舍利将之栖岩地又动八日舆登山从者千数大风从下而上因风力俄顷至于佛堂其夜浮图上有光长数尺乍隐乍显至于十余瓶内亦有光五道散出还敛入瓶又有二光并大如鉢出于西壁合爲一道流入塔基食顷乃灭俄而复出流入于堂山顶亦有大光照二百里逺望者皆言烧山九日夜又有二光绕浮图其一流照西谷其一流照南谷十二日堂内又有光状如香罏流至浮图露盘移时乃灭其夜露盘上又有光或散或聚皆似莲华移更乃灭十三日夜浮图上又有光如三佛像并高尺停住者久之十四日夜有光三道从堂而出其一直上天其一流于东北其一状如楼阙赫照州城自朔至望寺及城内常闻异香桃李杏柰多华人采之以供养舍利入函之夜又有光再从塔出圆如大镜诸光多紫赤而见者色状不必同或云如大电或云如燎火其都无所见者十二三有妇人抱新死小儿来乞救护至夜便苏遇光照以愈疾者非一诸州皆有感应而栖岩寺最多葢由太祖武元皇帝之所建也
　　并州于旧无量寿寺起塔舍利初在道塲大众礼拜重患者便得除起塔之旦云雾昼昬至于已后日乃朗照五色云来覆舍利舍利将入函放光或一尺或五寸有无量天神各持香华幢旛宝葢遍覆州城
　　定州于恒岳寺起塔有一异翁来礼拜施布一疋负土数笼人问其姓字而不答忽然失之此地旧无水开皇三年初营寺其西八里白龙渊忽东流而过作役罢水便絶及将起新塔水复大流
　　相州于大慈寺起塔天时阴雪舍利将下日便朗照始入函云复合建塔之明年八月光天尼寺僧写得陜州瑞相图置于佛堂神光屡发如电又有五色云葢正临堂上一日四见焉又有白云状如林木雰雨金华其花之状形如大蝶色似青琉璃翺翔而下乃腾虚而去明年正月寺内又雨天华
　　郑州于定觉寺起塔舍利将至寺东有光如大流星入至佛堂前而没舆到此处无故自止既而定塔基于西岸其东岸旧舍利塔有三光西流入于基所寺僧设二千人斋供然而万余人食之不尽一瓮饭出八十盆余食供寺众二百人数日乃尽舍利将入函四面悬旛无风而一时内向
　　嵩州于闲居寺起塔人众从舍利者万余有兔逆坂走来厯舆下而去天时阴云舍利将下日便朗照始入函云复合
　　亳州于开寂寺起塔界内无石舍利至便于三处各得一成磨方石一似函而无底乃合而用之不须改凿掘塔基至槃石有二浪井夹之天时阴雪舍利将下日便朗照始入函云复合
　　汝州于兴世寺起塔天时阴雪舍利将下日便朗照始入函云复合
　　泰州于岱岳寺起塔舍利至州其夜岳庙内有鼓声天将晓三重门皆自辟或见三十骑从庙而出葢岳神也舍利自州之寺未至数里云葢出于山顶五色而三重白气如虹来覆舍利散成大雾沾湿人衣其状如埀珠其味如甘露自旦至午雾气乃敛而归山分爲三段乍来乍徃如军行然葢亦岳神之来迎也于是瓶内有声放光高丈余食顷乃灭人审视之见琉璃内金瓶葢自开瓶口有寸光如箸炯然西指虽急转终不廻如此经八日将入函光遂散出还入金瓶云雾复起有童子能诵法华经来礼舍利遂烧身于野以供养焉明年二月六日泰山神鼓竟夜鸣北听则声南南听则声北东西亦如之
　　青州于胜福寺起塔掘基深五尺遇磐石自然成大函因而用之及舍利将入瓶内有光乍上乍下
　　牟州于巨神山寺起塔舍利初至二大紫芝欻现于道天时阴雪舍利将下日便朗照始入函云复合
