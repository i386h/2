<!-- { "loadSidebar": true } -->
　　书隐者邢用理遗文后
　　用理吴之狷士也隐居葑门之东以医卜自给足迹不出闾里葑门人有不识其靣者故佥闽宪事陈公永锡与用理同里居素刚介少容独加敬重旦则挟册就质疑难往往至昏莫乃返然用理终嵗不一至其庐也有翁董二帅作镇于吴以用理名册籍欲邀致为子弟师輙辞谢其后郡守丘侯知其名请预乡饮亦不赴人益髙之所居陋巷中敝屋三四间青苔满壁而折铛败席萧然贫家长日不举火客至相与清坐而已用理体清瘦如削既壮不娶家止一僮淡泊如野僧室多藏书手自校定至前説譌谬多能是正其学自经史外凡释老方技之说无所不通平生嬾述作故其文止数首亦不留稿朱存理性甫与为东西邻少从问学为收访而录之用理讳量号蠢斋卒时年六十二葬所居北原糜字围预自志墓畧见其家世矣若其为人固所谓狷士也予与用理交乆往予出东郭过周氏女兄次必扣其门访之与论甚合归未尝不叹其清苦防介类古隐者尝欲传其平生不果适性甫以其遗文示予聊附书其后呜呼用理已矣惜予笔力弱且言不足信后安得如欧阳子者置之独行传之列使其名永存耶虽然此非用理之所计也
　　题懐素自叙真迹
　　素师自叙初为南唐李氏物歴苏邵吕三氏流传转徙又不知防家今为荆门守徐君得之寛闻昔黄山谷作字苏长公从旁称赞钱穆父云惜不见懐素自叙二公不以为然后山谷获见之始深叹服今巻后云藏于蜀中石扬休家以鱼牋临数本者是也颍濵题字时尚恨其兄不及见此顾寛何人乃得预此奇观赏玩之际岂胜欣幸及观序内担笈杖锡西游上国等语知书虽学之一节欲造微处其精勤若此则学之大于此者可以小得而自足乎然则予之欣幸又不独在此惊蛇走虺骤雨旋风间而已也



　　家藏集巻四十八
　　钦定四库全书
　　家藏集巻四十九
　　明　吴寛　撰
　　题跋三十一首
　　跋宋理宗御书赐郑丞相诗后
　　右宋御书律诗一首小序曰朕诞节载临集英锡燕其后题曰赐郑丞相识以二玺其一文曰庚戌庚戌淳祐十年也然宋自南迁后凡三厯庚戌此何以知之葢建炎四年绍熈元年皆无郑丞相有之者淳祐也按宋史郑清之以端平乙未拜右丞相丙申享明堂以灾异免淳祐甲辰为少保奉朝请丁未复右丞相已酉转左赐诗在明年春又明年封齐国公致仕越六日而卒此其证也或者不考指为徽宗诗夫当时虽有郑居中为省长然不名丞相至孝宗朝始改尚书左右仆射同中书门下平章事为左右丞相况诗有青阳闿动之语徽宗则以十月生且在位二十五年亦无庚戌嵗此又易辨者若夫宋君多能书其字画识者自能鉴之又不暇论也故此诗知为理宗赐清之无疑夫清之以旧学故致位宰辅既免倐起眷遇益加翰墨之赐史家尝载其显德谟明阁扁至于诗篇微末不胜纪录此特流落人间者耳然片纸挥洒官而不名即此足以见当时宠异之恩矣世之览者必将慨然于斯
　　跋解学士笔舫铭
　　笔之用于世乆矣自韩文公作毛颖传其名始起文字间吴兴张文寳在国初业擅制造固名其舟当时士大夫多为诗文遗之而学士解公缙大绅特为作铭葢公之书妙固资其用而赏之也文宝之孙士行侨居吴中能传其业持公铭文求予题识予以文字为职而亦资其用者惜书不若解莫能赏其妙而文不若韩可以增重其名然念毛颖之功不可负而士行之意不可拂也聊题数语归之
　　题宋大慧禅师手帖
　　当宋被金人之难一日金忽议和刑部侍郎张九成谓金实厌兵特张虚声以撼我耳因陈十事云彼能从吾言则许之必使权在朝廷时秦桧力主和议以言诱九成终不能夺遂深恶之顾九成素好佛学他日问法于径山杲公适方议神臂弓御敌杲遂借以为喻桧闻之即指为谤讪贬九成南安军至窜杲衡州乆之移梅州防反初服主阿育王寺帖中云罪废十七载及续防再赐为僧又出作粥饭主人等语是也吴城东独闲上人乆藏此帖今传其徒志勤予观之窃有可慨者夫当桧在相位屈已和戎甘心事讐凡异已者一切屏去如九成固不能逃矣而杲缁流也亦波及之则当时志士贤人遭其毒手者可胜计哉杲在宋南渡后为禅宗称首孝宗朝赐号大慧然晦庵朱子谓其作事少防检喜怒不中节观帖中憾藏谷家发誓愿等语葢亦可见而姚荣公广孝特以忠孝许之谓其嬉笑怒骂无非佛事荣公佛者岂亦党同之论耶
　　跋虞氏遗墨
　　吴江虞堪胜伯一字克用宋相忠肃公之八世孙也贫而好古藏书甚富所与往还皆四方名士一时以诗文简牍相赠遗者动盈箧笥胜伯既以云南府学敎授没于官其子镛且能读父书授徒里中至其孙湜始去儒业先世故物时卖以供衣食费湜有子权家益贫物益卖不已昆山叶文庄公尝作书止之力加提挈竟得一官未防而卒自是家愈落初虞氏所藏词翰无虑数箧权卒后妻子仅以一鱼罾裹置屋梁今则倂其罾亡矣予每见其家遗墨未尝不把玩兴叹葢物聚而散此其常理无足怪然未有不聚于贤而散于愚者此可以叹虞氏之世也友人陈玉汝之子镃得此数幅乞予题之虞与陈婣家也且居隔一水镃之藏此其为鉴亦何逺之有此则盈丈之纸出于蠧伤防啮之余所以助吾之徳者固在不然玩物丧志适足为徳之累吾何取于镃耶
　　题沈云鸿藏其父所写古木慈乌图
　　石田作此葢偶写其西庄景物耳其子云鸿遂藏防谨甚以子父之执也奉以乞言夫其哑哑而鸣翩翩而集相覆以羽相哺以食者云鸿固有感于乌之孝矣若夫扶疎纠结轮囷离奇上耸旁撑其大数围者非木耶世之故家莫不有此木子孙不能保其先业伐而薪之而乌止于他人之屋者多有之云鸿视此而有感焉讵非孝之深者乎
　　题伊尹耕莘图
　　古图画多圣贤与贞妃烈妇事迹可以补世道者后世始流为山水禽鱼草木之类而古意荡然然此数者人所尝见虽乏图画何损于世乃疲精极思必欲得其肖似如古人事迹足以益人人既不得而见宜表着之反弃不省吾不知其故也此为伊尹耕莘图图之工拙予不能辨若其工于造意有不待辨者尚贤蓄此想其人论其世志其志而乐其乐以尚友于三代之间其为助不既多乎
　　跋鲜于困学草书后赤壁赋
　　鲜于困学书名在当时与赵吴兴邓巴西各雄长一方困学多为草书其书从真行来故落笔不茍而防画所至皆有意态使人观之不厌不若今人未识欧虞径造颠素其散漫连延之势终为飞蓬蔓草而已锡山邹永章蓄此后赤壁赋观之数行后益可把玩然自愧非书家不能深知其妙处耳
　　跋陈秘书遗墨
　　宋朝奉大夫秘书监知台州四明陈公着题松江图古笺诗一首藏于吾乡古敬脩氏古笺之妙一工人所能耳不足论独公写此诗时年八十矣观其用笔沈着端劲而行复匀整不茍足以占知其为有徳君子也葢公登宝祐丙辰科文信公榜进士初歴州县时宰欲致之门下弗附及国亡遂隐不仕其为人已无媿于信公故其方刚之气溢而为书如此凡公事行家世之详已见其子泌外孙胡世佐与今陈味芝先生跋语矣泌之子桱仕国初死于起居注有史才卽尝着通鉴续编者
　　跋赵吴兴临王右军十七帖
　　学书者师晋王氏乃为善学若近代吴兴赵公又其髙第弟子也公于右军书尤喜临十七帖此则马抑之刑曹所藏一日持示适客有自锡山来者亦出一本观之笔画肥瘦稍异然皆出公手无疑客又言吾族人尚藏其一亦真迹也于一日之间所闻见者已得三本乃知此帖葢为公平日书课所谓精疲力以学书为事业用此终老而穷年不免如欧阳子之所讥者然欧阳子又谓古人作书初非用意逸笔余兴淋漓挥洒使人骤见惊絶徐而察之愈无穷尽夫其书之妙如此岂一举笔而遂能哉葢其功已用于平日乆矣故世传右军临池学书池水尽黒因有墨池之名事之有无固不足辨然果欲其书法之妙虽由天资人品而学力所至亦不可诬观于吴兴公足以验之矣
　　跋米南宫龙井记石本
　　天水尹希賔尝蓄米老所书秦太虚龙井记石本字画雄放但其文惜多缺处其子寛因录全文于前以便读者托吾友史明古求予题之尹君之意虽为故物重然亦重乎米书而又不无不重乎太虚之文也君如重其文则太虚又尝有龙井题名记及东坡跋语更录以附于后则不独全龙井之文且倂龙井之事全矣予方与明古约同游杭预期日月而龙井杭之胜处也至则当按记文所载次第登览亦将为数语以续古人归其为君再书以附之
　　题袁静春寄鲜于太常诗后
　　予少喜考论吴中前辈尝阅元黄文献公文集袁静春先生墓志知其为吴人而尤以不得见其子孙为恨他日社学师袁以昭氏过予谈及其家世则静春乃其五世祖也又明日挟静春所寄鲜于太常游钱塘杂诗来示于是静春之子孙既得见之又得见其手迹而诗有懐吴中钱德钧以下诸友之作又因得见前辈数人于一日间为欣幸乆之
　　跋元诸名公所书静春堂诗集序等作后
　　元儒袁通甫先生着静春堂诗集诸名公若龚子敬陆文圭杨仲汤师言陈绎曽之有序虞邵庵郭祥卿之有跋钱仲鼎之有诗所以交赞而互评之者殆无遗意诗既刻板后燬于兵火此巻为当时诸公手书幸哉独存而黄晋卿为作墓志亦在巻中葢尝论及其诗因附之也然借此篇则通甫之学行可以考见而不徒为能言之士矣静春与子敬祥卿尤善赵文敏公称为吴中三君子又尝图汉司徒安卧雪事遗之以拟其髙节其见重如此是图数年前予在南都实见之今不知流落何处惜乎不得与此巻竝藏袁氏也海虞吴都宪旧为通甫五世孙都察院检挍以宁题此巻以宁卒无子今归其从弟以昭以昭敎授社学不坠儒业保防故物他尚数种通甫于是乎有后矣
　　题袁养福所书郭有道碑文
　　前莗下笔便有典刑虽行草不茍况正书乎此吾徒所当媿者袁君养福元石洞山长静春先生之孙也而郡学教授仲长之子所书郭有道碑文端劲清峭深得欧阳率更笔意以其字画之妙如此宜有书名于时然吴人固不知有袁养福也使予不见此幅亦防失之乃知前辈能书者尚多而失之者不少矣其曾孙防字以昭者持示予请题一言以昭之意在乎先世手迹耳初不计其书之何如也养福字能伯仕国初为福建宪史髙太史季廸有诗赠行而陈检讨嗣初称其行洁负才气有诗声葢不特能书而已其书碑文外又有九歌藏于家
　　题东坡遗张平阳诗真迹
　　东坡遗张平阳村醪诗真迹旧藏光福徐良夫家据东阳黄晋卿题识诗凡六首今耕学翁得之已亡其半可惜也然吾闻良夫所藏髙编大册甚富今则一字不存矣则此巻虽脱落为幸已甚且徐皆出偃王春秋时徐子章羽被执子孙散处扬徐间今耕学与良夫同姓同里此巻之在耕学犹在良夫也为幸益甚呜呼楚人得失孔子鄙之吾恐故家子孙得以借口也故拘拘于徐云若夫坡老声画之妙前辈论之详矣区区末学何足以知此
　　题重刻缶鸣集后
