<!-- { "loadSidebar": true } -->
　　窃照淮安扬州二府属清河桃源高邮江都宝应五州县今岁春夏淮泗泛滥渰没民田经【臣】会疏题报钦奉特旨命【臣】前往淮扬驻劄秋成以前设法赈恤等因钦此【臣】即自苏起行一靣飞檄江苏等属将见在捐贮米谷尽数协解淮扬应用先经具疏题明在案惟念淮扬地方疉被灾荒频年发赈本处之仓稾久已空虚邻郡之积储拨协殆尽即江苏等属续捐米谷为数有限且舟载盘剥挽运需时灾民难以嗷待计惟劝捐一法可以立济应用【臣】随倡捐米二千石再于【臣】原籍河南运捐小麦秋粮三千石幷移行院司道府共为捐助随准署总督臣陶岱咨覆捐米一千石又准两淮盐臣卓琳移称捐米三千石又据扬州关监督阿尔赛捐米一千石江苏布政使刘殿衡捐米三千石两淮盐运使石佳彛捐米三千石苏松粮道叅政刘徳芳捐米二千石扬州府知府傅泽洪捐米二千石扬州府江防以知府管同知事张琳捐米一千石【臣】又会同两淮盐臣督同运使劝谕各盐商一体捐济随据两淮盐商项鼎玉程公益申世徳陈恒升江日起王旣庶吴嘉泰程建茂等具呈愿捐米五万石助拯救饥荒之用【臣】查今岁原报夏灾之清桃高江宝五州县内如清河桃源二县吴城陆城二鄕灾田就一隅而论虽被灾十分若以通县额田计算被灾田地止有十分之一二为数无多已就近酌拨积贮麦石委员查明眞正乏食饥民散赈外惟高邮宝应与江都县之邵伯鄕一带厯年以来俱被十分重灾而泰州兴化县二处同系下河地方节年皆遭渰没今又以秋禾被渰具报已将被灾情形及应一幷赈济縁由另疏题报此五州县者饥民众多目下见奉
　　恩旨将截留漕粮减价平粜以济民食【臣】又接阅邸抄钦奉
　　上谕谕江西抚臣马如龙将捐输米十万石运赴淮扬仰见
　　皇上饥溺为怀酌盈济虚从此淮扬百万生灵可无饥馁之虞矣兹【臣】先就各官幷盐商见在所捐米麦秋粮七万一千石分委府厅等官运赴高泰江兴宝五州县查明眞正乏食饥民先行发赈其余仍院司道府未捐各官陆续报捐幷催江苏等属运送积贮米谷接济再疏具题此【臣】接准部文以后会同督臣盐臣劝捐及在塲分拨米石委员散赈之情由也【臣】分拨已定即自扬由邵伯前往高邮寳应等处督赈途次但见饥民扶老携幼感颂
　　皇仁欢声雷动【臣】又宣布
　　圣恩谆切告谕令其静拯恤其有年力强壮者仍令前赴河工力作谋食务使糊口有资不致流离失所总俟放赈完日将赈过饥民口粮数目造册报部外所有见在发赈幷饥民感颂情形合先题报再查淮徐等处亦报秋禾被水然与下河疉被灾荒地方有间见在委员确勘应俟勘覆之日分别被灾轻重酌将江西运到捐输米石另请分发给赈俾灾黎均霑
　　圣泽合幷声明【臣】谨具题伏乞
　　皇上睿鉴施行
　　三十六年赈济题报疏【三十六年八月初三日上】
　　该【臣】看得淮扬徐三属康熙三十六年又被水灾饥民乏食经【臣】节次会疏题请捐输俸工银两幷截留鎭扬二属漕粮仍借京口省凤等仓曁邻郡捐収米谷赈济俟开例补还俱荷
　　圣恩俞允续据江苏布政司将赈过各州县卫军民贫生数目动用银米麦谷欵项造册取结详【臣】题报部覆行令将姓名细数造册具题随行该司遵照去后今据布政使刘殿衡详称海邳等二十三州县卫大小饥民饥军贫生九十五万一千八百五十九名口先后赈济五个月该给米麦三十三万一千七百三十二石六升零已将捐输俸工银两幷截留漕米及京口省凤等仓与邻郡捐积米麦豆谷等项按数放给灾黎均霑实惠仰戴
　　皇仁所有赈过花戸姓名细数业经陆续造册送部应请题覆其动用各项米麦谷石统于常平仓事例案内捐还等情前来【臣】覆核无异相应具题听部核销除赈过各州县卫军民贫生花名细册已经另行咨送部臣查核外【臣】谨防同署理总督印务吏部侍郎臣陶岱总漕臣桑格合词具题伏乞
　　皇上睿鉴勅部议覆施行
　　淮扬徐三属秋灾情形疏【三十八年八月三十日上】
　　该【臣】看得淮扬徐三属地方居湖河之濵连年疉遭水患荷防
　　皇上如天之仁屡赐破格蠲赈去冬钦奉
　　上谕将海山等九州县幷被灾卫所康熙三十八年应征地丁漕粮全予蠲除今岁复防
　　恩纶截留漕米先后减价平粜穷民得以重安袵席不谓清河桃源高邮江都宝应五州县先因淮泗水发二麦被渰经【臣】会题又防
　　特旨命【臣】设法赈恤【臣】即自苏起行倡捐发赈续据高邮泰州江都兴化四州县具报湖河水溢堤岸涨坍田庐渰没俱经节次题报在案兹据江苏布政使刘殿衡江南都司章秉法详称淮属之海州邳州山阳清河桃源宿迁睢宁沭阳安东盐城扬属之宝应徐属之徐州沛县萧县砀山等十五州县幷大河扬州徐州三卫入秋以来连遭霪雨湖河泛溢山水骤发兼之高邮邵伯以及安东杨家马头睢宁王家堂等处堤岸漫缺狂澜奔泻军民田禾庐舎俱沉水底等情前来除批各该司分委贤能官员前往查勘被灾分数取具册结另报外所有据报被水情形相应据详具题至宝应县西鄕田地先报夏灾奉
　　旨赈济而东鄕地方实与高邮接壤厯被重灾今岁秋禾庐舎又皆渰没灾民困苦与别属不同见在动支各官捐米一幷发赈以免失所其余海邳徐沛等州县卫据报秋禾被渰但较之高兴宝等处疉被重灾者有间至盐城县虽系下河地方然今歳被渰者止系晩稻其早禾已登目下小民尚可糊口均应俟委员勘明被灾轻重分数至日另行酌议赈恤以副我
　　皇上爱养斯民至意理合一幷题明统听部覆臣谨会同署理总督印务吏部侍郎臣陶岱总漕【臣】桑格合词具题伏乞
　　皇上睿鉴勅部议覆施行
　　亟请赈济疏【三十八年九月二十六日上】
　　该【臣】看得淮扬等属迩年以来疉遭水患防我
　　皇上如天之仁屡赐破格蠲赈截留漕米减价平粜灾黎得以安全不意今岁清河桃源高邮宝应江都五州县先被夏灾经【臣】题报奉
　　旨命【臣】驻劄淮扬秋成以前设法赈恤【臣】钦遵星赴淮扬倡捐发赈比因泰州兴化县疉罹重灾今秋田庐又被渰没与高宝等处困苦相同复经会疏题明一幷赈恤业将倡捐米石及各属积贮米麦分运清桃高泰江兴寳等七州县查明被灾饥民拨三个月口粮【臣】往来督察支放俱已糊口有资不致失所目覩被灾男妇扶老携幼莫不感颂
　　皇恩欢声雷动今海州邳州山阳宿迁睢宁沭阳安东盐城徐州沛县萧县砀山等十二州县幷大河扬州徐州三卫秋禾亦遭渰没被灾军民转瞬严冬饥寒交廹相应题请一体赈济三个月至高邮泰州江都兴化宝应五州县虽已给过三个月口粮入冬之后尚虞乏食再清河桃源二县前止就夏灾之呉城陆城两乡发赈今二县各鄕田地皆被水渰亦须拯恤仰请
　　皇上浩荡洪恩再赐给赈三个月庶被灾军民可无冻馁之虞至所需赈粮江西抚臣马如龙钦遵
　　上谕将捐输米十万石已委员陆续运到再【臣】倡捐幷先后劝输银米麦粮共八万九千有零除前此给赈之外尚有余賸合幷动用如再不敷仍通查江苏等属续收捐积米谷一幷凑济除见在分委各官前赴海邳等州县卫被灾处所确查眞正乏食饥民据实造册报核外兹值江南武闱轮【臣】监临主试应暂赴省以襄大典俟撤棘之日仍往淮扬再行督赈务俾灾黎均霑实惠以仰副我
　　皇上爱养元元至意其赈过饥氏动用银粮各数俟事毕造册报部核销【臣】谨会同署理总督印务吏部侍郎臣陶岱总漕臣桑格合词具题伏乞
　　皇上睿鉴勅部议覆施行
　　请蠲学田钱粮疏【三十八年九月二十九日上】
　　该【臣】看得淮扬徐三属海邳等州县卫今岁秋被水灾情形经【臣】会疏具题一靣饬行江苏布政司曁江南都使司委员确勘去后今据布政使刘殿衡都司章秉法将勘过各州县卫灾田分数造册取结呈详前来【臣】查海州山阳安东盐城宝应五州县幷大河卫共被水灾民屯田地五万三千三百七十五顷一十五畆一分零该州县卫康熙三十八年应徴钱粮先奉
　　特恩尽行蠲免外至邳州清河桃源宿迁睢宁沭阳徐州沛县萧县砀山十州县幷扬州徐州二卫共被水灾五六七八九十分田地一十万二千六百八十顷五畆五分零照例应蠲银三万六千八百六十一两八钱二分零又清河桃源二县吴城陆城两鄕原报夏灾今复被秋灾幷山阳盐城二县水渰学田共二千三百八十三顷八十八畆六分零俱被灾十分应征地丁漕项等银四千八百七十五两四钱一分零内除清桃二县先于夏灾案内蠲免银一千六十二两一钱零外今山盐二县秋灾学田照例应蠲银一十一两七钱七分零尚该银三千八百一两五钱三分零米麦一千四百七十五石二斗一升零据该司详称清桃二县吴城陆城两乡夏麦秋禾两被灾伤通年颗粒无収而山盐二县频罹灾荒本年地丁漕粮已奉
　　圣恩全蠲惟因学田租银系杂办钱粮部覆不允并免今前项学田当疉灾之后又被十分重灾穷黎方借赈延生安能输租办赋均请循照康熙三十五六七年灾田钱粮全蠲之例仍赐照额蠲免等情相应据详具题浩荡洪恩出自
　　皇上圣裁非【臣】等所敢擅议也除册结分送部科外臣谨会同署理总督印务吏部侍郎臣陶岱总漕臣桑格合词具题伏乞
　　皇上睿鉴勅部议覆施行
　　赈毕谢
　　恩疏【三十八年十二月初六日上】
　　该【臣】看得淮扬徐三属海州邳州山阳宿迁睢宁沭阳安东盐城徐州沛县萧县砀山等十二州县幷大河扬州徐州三卫今岁秋禾渰没被灾军民经【臣】题请赈济三月至高邮泰州江都兴化宝应五州县本年已给过三个月口粮尚虞乏食又清河桃源二县前次止就夏灾地方发赈今二县各鄕田地皆被水渰应请再赐给赈三个月部覆动支江西送到米石及【臣】等劝捐米谷赈济奉有依议之
　　旨又钦奉
　　上谕将海州山阳安东盐城大河卫高邮泰州江都兴化宝应等州县卫康熙三十九年地丁银米等项及漕粮漕项银两尽行蠲免其余各属灾田钱粮皆照例准蠲【臣】准到部咨即通行各属遵照幷刋刻告示徧行晓谕去后所有各属饥民所需赈粮【臣】于具疏请赈之时即分委各官前往被灾地方鄕村市鎭将眞正乏食戸口逐一清查据实册报幷将江西省钦奉
　　上谕运到捐米及【臣】等前捐赈存米麦等项逐一预行分拨今接准部文即耑委淮徐道副使施世纶扬州府知府傅泽洪松江府同知董天锡常州府同知张学周淮安府署印扬州府同知马骧苏州府通判张廷选松江府通判魏锡曾常州府通判何振卢兆骥淮安府通判郑振徐州知州孔毓珣等分往被灾各州县卫督同印官将在先运到米麦照依查报各庄村大小乏食军民口数速行放给【臣】往来淮扬督察宣布
　　圣恩但见被灾男妇扶老携幼向【臣】舟次环跪呼吁咸称淮扬等属饥荒屡蒙
　　皇仁破格蠲赈留漕平粜灾黎得安袵席今又蒙特谕在江西运米十万石分贮淮扬动支发赈被灾孑遗际此严冬旣免饥馁之患来春力作亦无乏食之虞且海安等处来年正供今岁先奉全蠲军民俱免催呼万姓咸霑
　　恺泽此皆
　　圣主念切如伤预为筹画
　　洪恩更渥感颂倍殷惟有顶祝
