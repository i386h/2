<!-- { "loadSidebar": true } -->
　　产于慈娟之姊。玉面丰嫭，为三五月。眼缬一丝若睡，初起微笑，则两颐生旋涡。意婉度闲，流逸中能得隽永之味。至款辞疏瀹，目不紊纲，尤足于麈角香心，引为谭友。正不数赵连城有雅尚也。 

　　第二十二品花之缘　调莺别院许福 
　　佳侠含光，佩嚣纫茝。玉水双流，相思之海。宜舞剑。 
　　杜鹃　“争如傅粉伴何郎”（赵成德）。春鹃名山踯躅，极丰敷頳靡、娇曼烟绵之致。仿佛鹤林九月，看殷七七泼雨成脂。为腻品。 
　　花缘，如壮士醉啸，帏灯焰低，起立苍茫，惟见北斗阑干，雕隼欲下。 
　　字月舫，许秋生女。秋生有女三，次蕊珠，次月舲，而月舫居长。或称为许家三秀，谓蕊珠如玉树临风，月舲如珠屏积雪，姬则如银潢泛月也。发意善遁，举体若狂，云卷猋流，百出騃冶，亦蛊人之尤者。阑妆艳饰，浓淡悉宜。笼袖娇氏，竟不必在苏公堤上耳。 

　　第二十三品花之侍　玉瑽琤馆钱桂卿 
　　仙府华蜺，佛坛妙云。辉乎凤缬，郁兮龙熏。宜整衣。 
　　玫瑰　“天染璚珧日照开”（徐夤）。离娘草取裵回之义。娇艳芬馥，气离脑麝。洪亭夜悄，岂真能刺人耶。为甜品。 
　　花侍，如官厨大肉，佐以椒馨，脆腻之中，微带辣气。 
　　卿和而能节，爽而能沈，员润而能融，疏宕而能缜。昵之者，如酰鸡之游酒海，胡蜂之入花埃，罔不迷眩而返。当灯残月堕，酒罢歌阑，颊醉心熏，风语横溢，瑟瑟眉动，皓腕横舒，或疑为陈女几之流亚。 

　　第二十四品花之媵　斗雪堂王小疏 
　　兰苕翡翠，鳷鹊金波。我非子野，亦嗔奈何。宜灌花。 
　　月季　“一年常占四时春”（张新）。读苏玉局“长春如稚女，飘摇倚轻风”之句，想见红花翠蔓，不易冬春。令人酹酒维摩，为之祝朱颜长好。为纤品。 
　　花媵，如城头袍鼓，花军对鏖，画戟绸扛，绣云飐日。似有天吴紫风，五色迷离。 
　　玉立龛主王四娘之妹，字日素卿。庸妆亦华，静态皆活。矜持百意，勉效姊风。其一种佚荡冶靡之致，若影之附形。眼角眉梢，终不能代为藏拙。与之交好者，皆题名绣检中。会合偶疏，辄浼鲤传书，倩鸿寄意。碧云天末，曲道相思，殆亦探于情者。 

　　 第二十五品花之倩　栉雨楼王兰芳 
　　八屏晨启，九灯夕光。旧楼鹦鹉，新社鸳鸯。宜理衾。 
　　罂粟　“含烟带雨呈娇态”（吴细培）。一名“象谷”。其色善变，加意灌植，妍好千态。虽有泥楼钵罗，尸利酒树，不夺其狎云昵月风情。为妖品。 
　　花倩，如蝴蝶御九华裙，结影翩跹。以含露嗅风为活，不管粉香易褪，玉笛将阑。 
　　折腰步，龋齿笑，梁家之孙寿也。年已逾笄，而逼睇清光，汛肤浮艳，犹姣好如少时。或疑其通元素术者。豪于饮，凿落飞传，不辞百罚。迨玉山倾倒，弛衿露袜，倚烛横陈，对之者皆涎流神■⑺。 

　　 第二十六品花之雏　疏筠馆楼凝香 
　　荣而兼绮，亦复无端。例诸萎谢，作平等观。宜侍睡。 
　　秋海棠　“薄罗初试怯风凄”（俞琬纶）。《闲情偶寄》云：“春海棠，肖美人之已嫁者；秋海棠，肖美人之待年者。”幽质独妍，柔情欲绝，娇然有酸态。或比之郑康成、崔秀才之侍儿。为稚品。 
　　花雏，如姚玉京家剩燕，不离庭户。秋风起，独啾啾翔集。 
　　犹记其发如濯烟，目瀜瀜如滴露，两■⑶常作小桃红色，吹息有古麝香。潜盼以约，浅笑以避；佯嗔以送，薄羞以迎；痴想疑沉，柔言若润。盖月其神，云其态，水其性，而慧其心者。酒半香初，投怀宛转，令人愁缘爱引，惜与怜并，为之反复纡回，作桓子野闻歌之嗔。近不知所终。 

　　味榄生云：读二石生《品艳》一卷，因取张镃《梅品》“花宜称”二十六条，戏评于后：花侬，气味闲悄，宜淡阴。花史，腾辉澄绚，宜晓日。花眷，禀体怯弱，宜薄寒。花鬟，动容琐屑，宜细雨。花隽，风度绵远，宜轻烟。花婵，神皎无滓，宜佳月。花侍，沈华未敛，宜夕阳。花隐，积气幽冷，宜微雪。花娱，流神掩冉，宜晚霞。花雏，姿态么媚，宜珍禽。花娟，形貌峻洁，宜孤鹤。花娴，抱影波俏，宜清溪。花俪，置扃闲野，宜小桥。花蕤，吐纳疏秀，宜竹边。花媵，顾视依倚，宜松下。花缘，酬对洞达，宜明窗。花逸，风情懒散，宜疏篱。花佐，神峭而旧，宜苍崖。花卿，气润而幽，宜绿苔。花昙，质华性古，宜铜瓶。花痴，意密度闲，宜纸帐。花姝，举止浏亮，宜林间吹笛。花契，流韵谐适，宜膝上横琴。花倩，匿意灵敏，宜石枰下棋。花憨，操心清苦，宜扫雪煎茶。花士，点缀自工，宜美人淡妆簪戴。 
　　灵蕤馆主云：曹雪芹《石头记》为痴人说梦书，知眼底群花，犹是幻境中薄命人也。例以琐事，用辅绮谈。对华品，如以鲛绡帛包勺药花，睡红香圃石磴上。对幽品，如滴翠亭边展湘纨，扑五色蝴蝶。对远品，如在寿昌公主含章殿卧榻，展西子浣过纱衾。对殊品，如以王恺■⑻瓠斝，斟蟠香寺梅花雪水茶。对雅品，如潇湘馆静夜，制“秋窗风雨夕”词。对荣品，如披凫靥裘踏琉璃世界，仿佛仇十洲艳云图。对淡品，如稻香村篝火绚丝，听疏篱蟋蟀。对俊品，如蕉下客抚秋海棠，吟“倩影三更”之句。对秀品，如向蓼溆阑干，以苇片钩钩鲫爪儿。对净品，如鬓云松挽，倚红烛，界孔雀线补裘。对静品，如背影蘼芜，含笑解石榴裙子。对闲品，如暖香坞薄睡初醒，揭纱论画。对朗品，如倩绣橘掩攒珠累金凤事。对韵品，如柳叶渚边撷翠丝，编玲珑过梁蓝子。对娇品，如掷槟榔荷包，赚汉玉九龙佩。对妍品，如妆宣窑盒紫抹丽花粉，即以并蒂秋蕙插鬟。对媚品，如菱洲羁女，苦失棉衣，掩颦自泣。对浓品，如拥弹墨绫薄棉衣，坐回廊，理针线。对靓品，如宴客缀锦阁下，携十锦珐琅杯，宜牙牌令。对绮品，如绮白犀麈，绣红莲绿叶五色鸳鸯。对缛品，如蹲蔷薇花底，携金绾头簪，画“蔷”字。对腻品，如午倦后噙香雪润肺丹，喃喃絮语。对甜品，如傍琐子锦靠背，携小铜火箸，拨手炉灰。对纤品，如挽黑鸦鸦鬓儿，过翠烟桥，取喷花壶时节。对妖品，如穿锦片琵琶襟，靸红绣鞋，看小郎晓起。对稚品，如夜半披桃红小袄，晕两颊春潮，背蜡花，怯人调笑。 

　　附录　淡盟生《十二帖楼本事诗话》十则 
　　王素卿，鄞县人。光容鉴物，艳丽惊人。见之者恍疑为秦台舞凤，鼓翼腾辉，故时有“凤凰”之目。本姓朱，家鄮山桃源乡。贫甚不自给，遂为王素芳假妹。素芳，姚江人，居甬上，方负时誉。得姬，名益着。四方才士，争一登门为幸。余之初识姬也，时庚子春夜漏下已五鼓。海棠睡起，银烛高烧。注视久之，为吟余怀“月中仙子花中王，第一嫦娥第一香”句，姬会其意，遂邂逅目成焉。既而慕悦甚，若葵心倾，若蕉心缚，几不可一日离。余尝倩友写吹箫引凤画册以寄。忆余与姬往来事，多且秘。桃源主人曾嘱武陵渔子毋轻言于外，故略叙之以见其概。 
　　王秀芸，镇海人。妍姿艳态，玉靓花明。喜豪饮，善歌词。妹曰秾，亦工度曲。每当蜡影摇红，蚁光浮碧，彼歌金缕，此按琼箫，仿佛听天上萦云回也。初姬与余善。旋为某生所眷，矢愿嫁之，与姬同起居，不翅伉俪。客至强出应，数语寒温，翻身而退。阿母恐门前冷落，屡劝之，不能夺其意。余思蛟川为商舶款关之所，不少馆娃，要以姬为翘楚。昔有妓请落籍，东坡书其牒曰：“空冀北之群，所请不允。”今姬意属于某，是将空其群矣，为之唤奈何者屡屡。（按：姬为蛟川后起之秀，与王韵珊、朱佐媚齐名一时。余有《车中花朝杂忆》诗云： 
　　银鲫羹鲜薤甲粗，何来纤鸟唤提壶。 
　　嫩鹅大蛤青糍饼，梦落城湾小秀□。 
盖谓姬也。因东流寓十洲，故不入品。） 
　　邱眉卿，鄞县人。容貌娟妍，性情豪爽，在粉黛丛中独饶须眉之气，故署曰眉卿。交与善，几呕出心妍示之；苟非所好，虽千金买笑弗顾也。已亥春初，余与定情，有携归之约。忽为有力者所夺，招置勾章城，匿不出户。桂生某，侠士也，为余密致之，相偕赴甬江。即夕滨海飓风作，孤舟掀舞波浪中，万灯不明，翠黛含颦。姬知其非兆，拥余背，默为流涕，后果事阻不谐。而人面桃花，亦经年不相问矣。往岁夏间，遇于定妓杨兰家，相对无言，各自掩袂。甫及旧事，同人不忍卒听，强余行。今执笔记此，犹不觉暗呼负负也。（按：姬旧与玉峥瑽馆主同住，尝一再觌面，余未得其详。故品艳中逸之。） 
　　孙玉卿，鄞县人。貌清癯，善修饰，细骨轻躯，堪作掌上舞。先是归一伧父，居恒拥姬妾四五人，纵酒狂娱，如项羽巨鹿鏖战，诸将皆从壁上观。少不悦，辄叱咤随之，备施挞楚。姬鬻钗珥，得二百金以赎身。暂离烦恼，遂抱枇杷，吁可慨也。既而心厌尘喧，欲觅一如意郎为终事之计。阿母以钱树子望，常勒高价。姬曰：“儿不知贱质值几金钱，将以奇货居之，使儿一误再误。回首前尘，终入苦海，则悔不如冯家小青，作霜中兰，不作风中絮矣。”言已泣下。友人悲其遇，倩余作《懊侬歌》十章，辞载《剪红刻翠阁诗钞》。 
　　邱宛君，鄞县人。歌笑态度，举止皆媚，殆非人世所有。本良家女，字陈生某。会有贾女事觉，误落风尘。陈生潇洒士，耳姬名，愿见之，姬亦心慕于生，遂阑入迷乐洞。而他客过之者，悉付为闭门羹也。已亥秋，生赴省试，姬措金助其装。无何，为博徒诱，倒箧倾筐，载病而返。姬无几微怨色，为之检药裹，祷莲座，愿以身代死。乃不旬日间，竟鸾胶无再赎期矣。是岂姬之夙孽未偿耶？抑陈生之薄幸至此耶？噫！（(按：姬余未之见。读其传，想亦风尘中之矫矫者，因附录之。） 
　　张绣凤，鄞县人。体态温存，丰神娟秀，望之如碧水芙蓉，纤尘不染。又如秋凤海棠，幽意堪怜。惜系出乐户，虽一时名噪平康，户外履满，以期帷幕之征，则未也。性静且廉，或有炫以金帛，姬笑昵之不为动。尝畜侍婢二，长瑞芸，次瑞兰，教以歌舞，尽态极妍。客至遣出迎，己则不甚酬对。人弗之怪，且爱之。姬可谓高自位置矣。（按：姬出身乐户，故未入品艳中。或曰姬姓林。） 
