<!-- { "loadSidebar": true } -->
    制曰：朕镇抚疆圉，规图辽海。控三方而建节钺，地利惟均；当一面而制咽喉，天津尤要。克厌疆埸之难，有安社稷之臣。伫尔肤公，听余休命。具官李邦华，谋猷肤敏，器纯明。早以循良，擢居台谏。正绳纠驳，柱国论于纷呶；持斧巡行，肃官常之颓也。遭逢钩党，淹抑家居。志九折以不回，才百炼而愈老。惟兹重遣，实允师言。当干戈填塞之时，单车就道；受方隅倥偬之寄，夙夜视师。推心束伍行陈之间，比于家人父子；置身岛屿风涛之内，有如舟子长年。凡其草昧以经营，靡不拮据而荼捋。节镇伊始，劳有闻。乃以覃恩授具阶。於戏！天津上应天文，拱垣墙为内屏，下临溟渤。控碣石为外藩。远扼渝水鲸鲵之区，近通直沽刍粟之路。以要害莫强之地，付缓急有用之才。能释朕东顾之忧，斯为我北门之管。嗣有崇叙，须尔告成。钦哉！ 

    △妻周氏加封恭人 
    制曰：人臣﹃力疆埸，岂暇顾其室家；而妇人治业寝门，恒有资于军旅。肆我节镇，粤有劳臣。相助有人，朕所深念。具官某妻封孺人某氏，德成柔顺，礼含文嘉，勤旨蓄以相夫，宦成不替；服布荆而屏贵，偕隐弥坚。居然女士之规，雅有丈夫之概。今尔夫既分劳节钺，而尔益黾勉机丝。铃索萧然，尚想向屏之托；织薄作苦，犹余辟绩之风。兹加封为恭人。益勉阃内之劳，用佐师中之锡。 

    △父廷谏原任南京刑部浙江清吏司署郎中事主事封中宪大夫巡抚天津备兵海防赞理征东兼理粮饷都察院右佥都御史 
    制曰：人才之生，多本家世。堂构，自古记之。若乃家庭之间，节目累，名行茂著，志义蔚然，则丰芑之遗休，而式谷之盛事也，朕深叹焉。原任具官某，乃具官某之父，孝友天性，仁厚少成。衾影无惭，教人必本于律己；脂膏不润，服官无异于食贫。白首为郎，皆随牒以平进；青毡旧物，终解组以言归。盖尔子既有抗节之名，而尔遂罹钩党之祸。丹铅一室，有父子之自为相知；风雨中宵，笑谮人之亦已太甚。流言已息，蹈道弥高。移孝教忠，诰诫昭回于节钺；束修励节，风猷炳著于箕裘。惟此象贤，用嘉燕翼。是用封具阶官。於戏！建牙设，尔方属目于壮猷；安车薄轮，余尚兴怀于耆旧。尚其强饭，迟我乞言。蔚矣令名，著于策命。 

    △母周氏赠恭人 
    制曰：《书》不云乎：若生子，罔不在厥初生。盖胎教若有使然，而娠贤本之天性。古之母师，所以善成其子，岂独以辟耳提诲为能事与？赠孺人某氏，乃具官某之母，德比珩璜，训闲图史。嫔繇华胄，奉井臼以如饴；事彼严姑，凛冫青温而式度。寝门寂若，笑言不闻于邻；环佩穆然，愠怒不形于色。是生贤子，似其母仪。蔼然《麟趾》之风，本其仁厚；肃矣《羔羊》之节，似彼安贞。宜其没身，休有华问。兹加赠为恭人。抱文驷雕轩之感，极彼穷尘；慰白华朱萼之思，服兹宠命。 

    △继母万氏加封恭人 
    制曰：朕逖观汉事，至翟母之育方进，而知《礼》之所谓继母如母也。矧相夫勖子，并有令名，女士之徽慈，可无褒与？封孺人某氏，乃具官某之继母，敬德不愆，令仪有淑。维筐及，恪修藻之诚；曳缟与綦，力赞素丝之德。至于辛勤而鬻子，盖尤笃挚于所生。视无间于一心，祝有同于类我。深慈茂著，仪范滋章。兹加封为恭人。尚齐织屦之名。终迓雕轩之福。 

    （巡抚保定等府提督紫荆等关兼理海防军务都察院右佥都御史张凤翔授中宪大夫） 
    制曰：乃者狡夷稽诛，郊关多垒。朕既闻鼓鼙而思将帅，士争释礼乐而称干戈。眷维畿甸之间，兼控边关之重。烽火易达，锁钥须人。我有贤臣，受兹重寄。具官某，器资恢杰，风力肃明。筮仕理官，晋登选部。扌耆柱流俗，如止水之不波；澄汰官邪，若操刀而能割。蔚有体望，著于清卿；出抚近畿，屹为重镇。内连三辅，据河朔为北门；外控三关，捍燕、赵之右臂。以边腹交并之地，付缓急有用之材。仗钺受，副此临轩之特遣；建设，分吾戎阃之深忧。旋观节镇之勋，敢后便蕃之锡。乃以覃恩授具阶。於戏！扼吭拊背，无徒问故事于前朝；倒马、飞狐，尤当警胡尘于近代。相视衿要，缮西关以辖东隅；慑服民夷，壮近畿而威远徼。尚有资于挞伐，岂无系于安危。勉思令猷，答此休命。 

    △父道情先赠中宪大夫太常寺卿加赠巡抚保定等府提督紫荆等关兼理海防军务都察院右佥都御史阶仍前 
    制曰：先王崇奖孝义，表厥宅里。迄于后世，犹有崇台绰楔之褒。今吾荩臣，追命先世，潜德弗耀，而卒以发闻，亦以佐吾崇奖之未逮也。赠具官某，乃具官某之父，礼充物简，言炳身文，孝弟力田，躬亲德行之教；敬敏任恤，家传保受之风。建塾以合乡之子弟，本六俗之联师儒，捐租以救岁之凶灾，由五家而及闾族。是生令子，教以义方。羽可用以为仪，光自远而有耀。是用赠具阶官。於戏！诚心质行，生而为德于乡；揭德振华，殁而可祭于社。是可征史《壹行》之传，不独膺治朝三命之荣。 

    △母冯氏仍前赠 
    制曰：今吾臣子，推恩必始于前母。盖泽必流于自叶，而祭必重于先河。礼有本而典有彝，亦所以著教也。累赠恭人某氏，乃具官某之嫡母，贽虔枣栗，仪茂蕙兰。濯扌既盛，克尽女宫之教；Ρ羹氵，无忘内则之勤。胡不永年，克昌厥后。无子而有子，邈矣杯卷手泽之思；因亲以及亲，依然奁粉口脂之慕。兹仍赠为恭人。於戏！德无不报，教必有初。闵予长乐之思，及尔漏泉之泽。 

    △继母吴氏仍前赠 
    制曰：序称公子仁厚之德，必本后妃逮下之贤。本立而后道生，自家可以刑国。肆余愍册，视彼漆书。累赠恭人某氏，乃具官某之继嫡母，婉娩宜家，顺柔媲德。代姑减，纯孝质于神明；助施倾囊，为德遍于里党。恩勤鬻子，爱有逾于所生；辟耳为师，食不替于能教。顺能逮下，和以致祥。惟此织屦之深慈，增华于图史；益知鼓琴之静好，叶德于闺房。宜有令人，钟其馀庆。兹仍赠为恭人。於戏！美哉《蓼萧》之什，取其攸同；展矣《つ木》之诗，可为风始。 

    △生母赵氏仍前赠 
    制曰：天有法象，恒垂须女之占；《易》于妹归，尤著其娣之吉。故家茂娠贤之德，则国崇追命之文。虽出旷仪，亦应彝典。累赠恭人某氏，乃具官某之生母，兰仪式备，蕙问□□。身谢丹华，协素风于阃闼；动循环佩，应和气于房帏。肆征大国之详，允叶小星之德。载沾宠命，用恤恩私，追长乐之鼓钟，怆矣缠悲于下地；考孝慈之典册，殷然动念于终天。殁者有知，存者不匮。兹仍赠为恭人。於戏！母以子贵，已征《礼经》之文；无忝所生，尚念诗人之义。 

    （巡抚广西等处地方军务都察院右佥都御史何士晋授通议大夫） 
    制曰：朕临遣节钺，错置方隅。盖将极选一时之材，用以张皇九牧之寄。矧粤西一道，僻在西南，镇抚之艰，得人惟允。具官某，性资恢杰，风力肃明。擢在琐闱，绰有休誉。当先帝之在潜邸，值春宫之有震惊。发愤扣阍，奋谠言以奠安储位；孤忠去国，在外藩而雅意本朝。迨我初元，召居卿寺。以风猷之茂著，遂节镇于遐方。盖尔既宏才，而粤又旧治。吏民服习，抚乌蛮、黄洞以长子孙；地利熟谙，列三江八寨而为门屏。矧中朝授钺之始，正鬼方告急之时。观其慷慨以治行，知能谭笑而戡乱。乃以覃恩授具阶。於戏！往代邕管之迹，具在荒陬；先臣藤峡之勋，纪于国史。至乃剿苗之近事，多从西粤以会师，竭尔忠诚，著为方略。伫彼牙之日，纾余拊髀之忧。尔往钦哉！无荒朕命。 

    △妻吴氏加封淑人 
    制曰：为吾才节之臣，必有贤明之配。勤劳既著，荣爵惟均。国有常经，亦以示教也。具官某妻累封恭人某氏，出自甲族，归于名儒。门户伶仃，则茹荼偕苦；服官黾勉，而粗粝戒廉。迨夕垣抗疏之时，正阖门惶恐之日。一朝放逐，念门屏之萧然；数载栖迟，喜室家之宛尔。幸哉牵复，及此宠光。以我御穷，永言旨畜于家食；与子偕隐，岂知翟以来朝。国既昭从爵之荣，天亦厚劳人之报。兹加封为淑人。予之石，盖有待焉；昭于管彤，斯亦可矣。 

    △父其孝先赠中宪大夫太仆寺少卿加赠通议大夫巡抚广西等处地方军务都察院右佥都御史 
    制曰：人之有福祉，如有基而厚墉也，基既浚矣，墉亦如之。故士有文明柔顺，蒙难于身而发闻于后者，天道虽远，固可以量测也。累赠具官某，乃具官某之父，宽然长者，温温恭人。孝友性纯，若璋之浑合；中和气备，类桃李之不言。遘闵孔多，遭家不造。事久而论始定，身没而志乃伸。天不吾欺，白日贲临于幽室；人谁无死？丹书昭雪于下泉。矧兹牙纛之炜煌，兼以丝纶之重叠。种冥冥之德，终能获报于人间；视梦梦之天，诚亦何憾于造物？盖十年而必复，信百世其可知。是用赠具阶官。於戏！惟我有臣，惟尔有子。求忠于孝，蔚然青史之光；资父事君，邈矣先河之泽。尔灵不昧，尚服享之。 

    △前母黄氏加赠淑人 
    制曰：士以拮据起家为能，妇以黾勉相夫为德。其或年德不配，劳有闻，不赢其躬，以昌其后，朕尤焉伤之。累赠恭人某氏，乃具官某之前母，秉是彝，作其内治。度身量腹，躬操作以穷年；宿火篝灯，与齑盐而并日。命之不淑，惜矣无年。用启右尔后人，遂发闻于再世。自古开国承家之事，惟草昧为艰难；而先王先河后海之文，在典祀为殷重。惟予愍册，念彼劳人。兹加赠为淑人。匪徒为泉壤之光，亦以著闺门之劝。 

    △母钱氏加赠淑人 
    制曰：古称母师，必云胎教。非独辟耳之相诏，抑亦风气之有传。为我娠贤，可无扬美？累赠恭人某氏，乃具官某之母，生柔而笄礼，下肃而上慈。当家门不造之时，正相助惟艰之日。漂摇风雨，进鸡鸣如晦之箴；黾勉晨昏，为卵翼自全之计。高朗有丈夫之德，严恪修女士之仪。惟尔藐孤，率繇慈训。夕垣奋笔，缅然画荻之遗规；辰告宣猷，宛尔机丝之余教。虽风徽已沫于当日，而仪法具存于后贤。兹加赠为淑人。有命在天，旋观《泷冈》之表；其则不远，永为彤史之光。 

    △继母吴氏加赠淑人 
