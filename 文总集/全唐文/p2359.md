<!-- { "loadSidebar": true } -->
    奉敕重定三京、诸道州府地望次第者。据《十道图》旧制，以王者所都之地为上；本朝都长安，遂以关内道为上。今宗庙宫阙现都洛阳，请以河南道为上，关内道第二，河东道第三，馀依旧制。又本朝都长安，以京兆府为上；今都洛阳，请以河南府为上。其五府按《十道图》以关内道为上。遂以凤翔府为首，河中、成都、江陵、兴元为次。中兴初升魏博为兴唐府，镇州为真定府，皆是创业兴王之地，不与诸府雷同。今望以兴唐真定二府升在五府之上，合为七府，馀依旧制。
    ○请更定诸州贡人朝拜仪制奏（长兴三年十二月礼部贡院）
    准《会要》：长寿二年七月十日，左拾遗刘承庆上疏曰：“伏见比年以来，天下诸州所贡方物，至元日皆陈在御前，惟贡人独於朝堂列拜。伏请贡人至元日列在方物之前，以备充庭之礼。”制曰：“可。”近年直至临锁院前，赴应天门外朝见。今後请令举人复赴正仗，仍缘今岁已晚，贡士未齐，欲且据见到人点引，牒送四方馆。至元日请令通事舍人一员，引押朝贺，列在贡物之前。或以人数不少，即请令诸科解头一人就列。其馀续到者，候齐日别令朝见。如蒙允许，当司即於都省点别习仪。
    ○请下两浙荆湖购募野史奏（长兴三年十二月史馆）
    当馆昨为大中以来迄於天，四朝实录，尚未纂。寻具奏闻，谨行购募。敕命虽颁於数月，图书未贡於一编。盖以北土州城，久罹兵火，遂成灭绝，难可访求。窃恐岁月渐深，耳目不接，长为阙典，过在攸司。伏念江表列藩，湖南奥壤，至於闽、越，方属勋贤。戈自扰於中原，屏翰悉全於外府，固多奇士，富有群书。其两浙、福建、湖广，伏乞诏旨委各於本道采访宣宗、懿宗、僖宗、昭宗以上四朝野史，及逐朝日历、银台事宜、内外制词、百司沿革簿籍，不限卷数，据有者抄录上进。若民间收得，或隐士撰成，即令各列姓名，请议爵赏。
    ○新立条件奏（长兴四年二月礼部贡院）
    一、九经、五经，明经呈帖经之时，试官书通不後。有不及格者，唱落後请置笔砚，将所纳由分明却令自看。或是试官错书通不，当与改正。如怀疑者，使许请本经书面前检对。如实是错误，即更於帖上书名而退。
    一、五科常年驳榜出，多称屈塞。今年并明书所对经书墨义，云第几道不，第几道粗，第几道通，任将本经书疏照证。如考试官错书不粗，请别将状陈诉，当再加考较。如实错误，妄陈文状，当行严断。
    一、今年举人有抱屈落第者，许将状披诉贡院，当与重试。如贡院不理，即诣御史台论诉。请自试举人日，令御史台差人受举人诉屈文状，并引本身勘问所论事件。或知贡举官及考试官已下，取受货赂，升擢亲情，屈塞艺能，应副嘱托，及不依格去留，一事有违，请行朝典。
    一、怀挟书策，旧例禁止。请自今年後，入省门搜得文书者，不计多少，准例扶出，殿将来一举。上铺後搜得文书者，准例扶出，殿将来两举。
    一、遥口授人，回授试处，及抄义题帖，书时诸般相救，准例扶出，请殿将来三举。
    一、自是艺业未精，准格落下出外，及见驳榜後，羞见同人，妄扇屈声，拟为将来基址，及别人帖对过场数多者，便生诬玷坠陷，或罗织殴骂者，并当收禁，榜送御史台，请赐勘穷。如知贡举官及考试官事涉徇私，屈塞艺士，请行朝典。若虚妄者，请痛行科断，牒送本道重处色役，仍永不得入举场，同保人亦请连坐。各殿三举。
    ○请量减选数奏（长兴四年一月中书门下）
    诸道州府官甚有阙员，前资官皆拘选限。其间有朝廷选择，侯伯荐扬，得者无多，馀难骤进，或病ㄣ於陋巷，或老谢於穷途，宜开振滞之门，雅合推恩之道。今等第减选者，一选者无选可减，亲公事得资考者宜优与处分，不得资考者准格施行。两选、三选者减一选，四选、五选者减两选，六选、七选者减三选，八选、九选者减四选，十选、十一选者减五选，十二选者减六选。千牛、进马、童子、斋郎、挽郎，宜准元和处分。
    ○详断卢嵩等奏（长兴四年五月大理寺）
    既关威力之条，合处杀人之罪。但以情非巨蠹，事准格文，爰该免死之科，式表好生之德。卢嵩准格配流天德，曳扑人王光祚配流登州。
    ○定私盐科罪奏（长兴四年五月盐铁使）
    应食课盐，州府省司，各置榷粜折博场院，应是乡村，并通私商兴贩。所有折博并每年人户蚕盐，并不许将带一斤一两入城，侵夺榷粜课利。如违犯者，一两已上至一斤，买卖人各决臀杖一十三放。一斤已上至三斤，买卖人各决臀杖十五放。三斤已上至五斤，买卖人各决脊杖十三放。五斤已上至十斤，买卖人各决脊杖十七放。十斤已上不计多少，买卖人各决脊杖二十处死。有犯盐人随行钱物驴畜等，并纳入官。所有元本家业田庄，如是全家逃走者，即行典纳。仍许般载脚户经过店主人脚下人力等纠告，等第支与优给。如知情不告，与买卖人同罪。其犯盐人经过处地分门司厢界巡检节级所繇并诸色关连人等，不专觉察，即据所犯盐数，委本州临，时科断讫报省。如是门司关津口铺捉获私盐，即依下项等第支给一半赏钱。一斤已上至十斤，支赏钱二十贯文，五十斤已上至一百斤，支赏钱三十贯文。一百斤已上，支赏钱五十贯文。应食末盐地界州府县分，并有榷粜场院。久来内外禁法，即未有一概条流，应刮硷煎盐，不计多少斤两，并处极法。兼许四邻及诸色人等陈告，等第支与赏钱。欲指挥此後，犯一两已上至一斤，买卖人各决臀杖十三放。一斤已上至二斤，买卖人各决臀杖十五放。二斤已上至三斤，买卖人各决脊杖十六放。三斤已上至五斤，买卖人各决脊杖十七放。五斤已上，买卖人各决脊杖二十处死。如是收到硷土盐水，即委本处煎炼盐数，准条流科断。或有已曾违犯，不至死刑，经断後公然不惧条流再犯者，不计斤两多少，所犯人并处极法。其有榷粜场院员寮，节级人力，煎盐池各灶户，般盐船纲押纲将军衙官稍工等，具知盐法。如有公然偷盗官盐，或将货卖，其买卖人及窝般主人，知情不告，并依前项刮硷例，五斤已上处死者。其诸色关连人等，并各支赏钱。即准雒京、邢、镇州条流事例指挥。颗末青黄等盐，元不许界分参杂，其颗盐先许通商之时指挥，不得将带入末盐地界，如有违犯，一斤一两，并处极法。所有随行色物，除盐外一半纳官，一半与捉事人充优赏。其馀盐色，未有画一条流。其雒京并镇、定、邢州管内，多有北京末盐入界捉获，并依雒京条流科断。欲指挥此後，但是颗末青白诸色盐，侵界参杂捉获，并准雒京条例施行。庆州青白榷税，元有透税条流。所有随行驴畜物色，一半支与捉事人充优赏，其馀一半并盐并纳入官。欲并且依旧，一斗已上至三斗，决臀杖十五放。三斗已上至五斗，决脊杖十三放。五斗已上处死。安邑、解县两池榷盐院，河府节度使兼判之时，申到画一事件条流等，准敕牒。两池所出盐，旧日若无榜文，如擅将一斤一两，准元制条，并处极法。其犯盐人应有钱物，并与捉事人充优赏者。切以两池禁棘峻阻，不通人行，四面各置场门弓射，分擘盐池地分居住，并在棘围内更不别有遣差，令巡护盐法。如此後有人偷盗官盐一斤一两出池，其犯盐人并准元敕条流处分，应有随行钱物，并纳入官。其捉事人依下项定支优给，若是巡检弓射池场门子，自不专切巡察，致有透漏到棘围外，被别人捉获，及有纠告，兼同行反告，官中更不坐罪，陈告人亦以捉事人支赏。应知情偷盗官盐之人，亦依犯盐人一例处断。其不知情关连人，临时酌情定罪。所有透漏地分弓射及池场门子，如是透漏出盐十斤已下，决脊杖十五放。一十斤已上，与犯盐人同罪科断。一斤已上至十斤，支赏钱一十贯文。十斤已上至五十斤，支赏钱二十贯文。五十斤已上至一百斤，支赏钱三十贯文。一百斤已上，支赏钱五十贯文。前项所定夺到盐法条流，其应属州府捉获抵犯之人，便委本州府检条流科断讫申奏，别报省司。其属省院捉到犯盐之人，干死刑者即勘情申上，候省司指挥。不至极刑者，便委务司准条流决放讫申报奏。
    ○核定雪冤超资条例奏（长兴四年五月中书门下）
    准长兴元年二月二十一日南郊赦书节文，州县官在任日雪得冤狱，许非时参选，超资注官，仍赐章服。今详敕命，凡云冤狱者，所司推鞫，定罪不平，回曲作直，已成案牍；或经长吏虑问，或是家人诉冤，重结推讯，始见情实，回死为生，始名雪冤。仍须元推官典，招伏情罪。本处检案牍事节，给与公凭，更於考牒内署出，候本官满日，便准近敕非时参选。若活得一人，超一资注官，二人已上加章服。已有章服加检较官，如在任除雪冤狱外，限内徵科了绝。减得一选已上，或招添户口至一分已上，并许酬奖，如加官至五品已上，许奏听敕旨。如虽雪得冤狱，徵科违限不了，合殿选者，亦待殿选满日，与叙雪冤之赏。或逃却户口，亦据降等叙官。如本司小小刑狱，未经别司，纵能处断，不得援例。
    ●卷九百七十二
    ☆阙名（十三）
    ○请优经学出身选任奏（应顺元年闰正月中书门下）
    准天成二年十二月诏曰：“长定格应文学出身人，一任三考，许入下县令、下州县录事参军，亦入中下州录事参军。两任四考，许入中下县令、中州录事参军。两任五考，许入中县令、上州录事参军。两任六考，许入上县令及繁州录事参军。”凡为进取，皆有因依，或少年便授好官，或暮齿不离卑任。况孤贫举士，才年四十，始得经学及第，八年合选，方受一官。於初任之中，多不成三考，第二选渐向蹉跎，有一生终不至令录者。若无改革，何以发扬？自此经学出身，请一任两考，许入中下县令、下州录事参军。
    ○准敕修凌烟阁奏（应顺元年闰正月集贤院）
    准敕书修创凌烟阁，寻奉诏问阁高下等级。谨按凌烟阁，都长安时，在西内三清殿侧，画像皆北面。阁有中隔，隔内北面写功高宰辅，南面写功高诸侯王，隔外面次第图画功臣题赞。自西京板荡，四十馀年，旧日主掌宫吏及书像工人，并已沦丧。集贤院所管写真官、画真官，人数不少，都洛後废职。今将起阁，望先定佐命功臣人数，请下翰林院豫令写真本，及下将作监兴功，次序间架修建。
    ○谏亲送葬奏（应顺元年二月山陵使）
