<!-- { "loadSidebar": true } -->
　　伏以慿几之言未逺涤场之更新摧慕安穷攀号靡及旁招浄众归诚甘露之门仰祝灵游取证法云之地中元节福宁殿水陆道场资荐英宗皇帝道场斋文
　　伏以正等上縁含生永頼荐龙施之浄供助宿植于神游仰冀灵明俯昭哀恳
　　万夀观广爱殿资荐章惠皇太后忌辰道场斋文
　　伏以讳日俯临祠庭外閟遴柬黄冠之众宗祈紫极之神按用前科追营后福庶超升之莫御繄庇贶之有加天章阁延昌殿开启权奉安英宗皇帝御容道场斋文
　　伏以翠旄所御玉色如存将改涖于清闲少即安于秘近旁招净众仰助胜缘慿妙觉之揔持冀皇灵之升济温成皇后陵献殿内开启冬节道场斋文
　　伏以光灵所宅崇奉有仪因令节以熏修冀贝乘之祈助仰希锡福俯逮含生
　　金明池上开启祈雨粉坛道场斋文
　　伏以肃设祠坛宗祈解泽膏润之祥甫兆【阙】炎之惧更深实恃灵明厚矜黎庶遂令沾足用格丰穰
　　金明池上开启谢雨道场斋文
　　伏以常旸告罚将害粢盛夙设灵场载祈膏泽神休既格昭报有仪尚惟孚佑之仁终保嘉生之享
　　龙图天章寳文阁接续开启祈雪道场斋文
　　伏以歳序就穷尚愆嘉雪能仁应世闵此含生冀佑上灵锡之休证式陈浄供以告斋诚
　　泗州塔谢晴斋文
　　天菑于民滛雨不止祓除斋戒并走以祈实防等慈俯应诚悃永惟庇贶其敢弭忘
　　后苑天王殿坼修了毕斋文
　　伏以拟辰居之奥宻饬祆像之严威缮治告功祓斋祈福庶慿至善永保多盘













　　临川文集巻四十六
　　钦定四库全书
　　临川文集巻四十七　　　宋　王安石　撰内制【诏书】
　　勑牓交趾
　　提转考课勑词
　　韩琦加恩制
　　李璋加恩制
　　皇伯祖承亮加恩制
　　李日尊加恩制
　　冯翊郡君连氏等贺南郊礼毕表
　　徳妃苖氏上贺南郊礼毕表
　　赐梁适张昪特赴阙南郊陪位诏
　　赐允梁适陈乞不赴南郊陪位诏
　　赐允张昪不赴南郊陪位诏
　　赐王拱辰乞南郊赴阙不允诏
　　赐允韩琦乞相州诏三道
　　赐韩琦依所乞诏
　　赐韩琦乞相州不允诏三道
　　赐韩琦乞致仕不允诏
　　赐韩琦汤药诏
　　赐富弼乞判汝州诏
　　赐富弼上表乞致仕不允诏
　　赐允富弼乞假养疾诏
　　赐允富弼乞赴安州避灾养疾诏
　　赐富弼赴阙诏二道
　　赐富弼赴阙并茶药诏
　　赐富弼辞免南郊礼毕支赐诏
　　赐宰臣曾公亮巳下辞南郊赐赉不允诏赐陈升之辞免恩命不允诏
　　赐陈升之赴阙朝见茶药诏
　　赐欧阳修上表乞致仕不允诏三道
　　赐欧阳修辞知青州不允诏二道
　　赐答曽公亮诏
　　赐张方平免特支请俸诏
　　赐邵亢乞郡诏
　　赐皇伯从式乞免新命不允诏
　　赐蔡挺茶药诏
　　赐蔡挺奨谕诏
　　赐高赋奨谕诏
　　勑牓交趾
　　勑交州管内溪峒军民官吏等眷惟安南世受王爵抚纳之厚实自先朝含容厥愆以至今日而乃攻犯城邑杀伤吏民干国之纪刑兹无赦致天之讨师则有名巳差吏部贠外郎充天章阁待制赵卨充安南道行营马歩军都总管经略安抚招讨使兼广南安抚使昭宣使嘉州防御使入内内侍省都押班李宪充副使龙卫四厢都总管指挥使忠州刺史燕逹充副都总管顺时兴师水陆兼进天示助顺巳兆布新之祥人知侮亡咸懐敌忾之气然王师所至弗迓克奔咨尔士庶久沦涂炭如能谕王内附率众自归爵禄赏赐当倍常科旧恶宿负一皆原涤干徳防稚政非巳出造廷之日待遇如初朕言不渝众聴无惑比闻编戸极困诛求巳戒使人具宣恩防暴征横赋到即蠲除冀我一方永为乐土
　　提转考课勑词
　　先王考绩之次序虽见于经而其详不传于后世朕若稽古以脩众功而诸路刺举之官未有以考其贤否比勑有司详议厥制条奏来上询谋悉同其使布宣以励能者而择左右可信之良使典治之古人有言徒善不足以为政徒法不能以自行今朕有念功乐善之志焉而又继之黜陟幽明之法以待天下之大吏矣然非夫任事之臣躬率以正而考慎其实与士大夫宣力于外者皆安于礼义而不以便文徼幸为奸则朕之志岂能独信于天下而法亦何恃以行哉咨尔在位其各悉力一心务祗新书以称朕至诚恻怛之意
　　韩琦加恩制
　　门下朕祗率旧章肇称吉礼对天地具获灵明之歆相维公卿并膺休显之赐其孚大号以宠元勲推诚保徳崇仁守正协防賛治亮节翊戴功臣淮南节度扬州管内观察处置营田等使开府仪同三司守司徒检校太师兼侍中行扬州大都督府长史上柱国魏国公食邑一万三千七百戸食实封五千戸韩琦躬受伟材出陪熈运保兹天子进无浮实之名正是国人退有顾言之行间朝廷之两社揉方域之万邦辰猷具臧器寳加重中辞机轴之要外即蕃屏之安衡紞纮綖备三公服饰之盛櫜兠防纛兼大将威仪之多序绩既崇修方弥谨协成宗祈之礼与有显助之劳肆衍本封申加美称于戏恩典徽数所以旌帝臣明徳茂功所以奨王室徃惟励翼服此褒嘉可特授依前守司徒检校太师兼侍中行扬州大都督府长史魏国公充淮南节度扬州管内观察处置营田等使加食邑七百戸食实封四百戸仍赐推诚保徳崇仁守正协防賛治亮节佐运翊戴功臣散官勲如故主者施行
　　李璋加恩制
　　门下朕若昔大猷绍天明命必有献享之礼作民防先必有襃嘉之恩自国贵始翊卫功臣奉寕军节度郑州管内观察处置河堤等使光禄大夫检校司空使持节郑州诸军事郑州刺史兼御史大夫一柱国平原郡开国公食邑四千三百戸食实封一千戸李璋世载忠善躬服俭勤以后家之洪支为帝室之隆栋入摠营衞则兵师无哗出乘蕃维则吏属不怠近付京都之籥外更方镇之旄贡职惟修祀仪获考进加功号申衍邑封以醻服采之勤其协劝劳之典于戏贵富有危溢之可戒禄位匪侈骄之与期图惟庆誉之终尚协龙光之施可特授依前检校司空使持节郑州诸军事郑州刺史兼御史大夫充奉寕军节度郑州管内观察处置等使加食邑七百戸仍赐翊衞忠果功臣散官勲封如故主者施行
　　皇伯祖威徳军节度使荣国公承亮加恩制
　　门下朕祼献庙室燎禋郊丘内防祖考之居歆外获神祗之顾飨嘉我近属与有陪辅之劳扬于大庭使膺褒显之福具官某徳义自表爵齿兼尊魁然肃艾之材尚矣神灵之胄世承厥庆有跗蕚之芬华朝頼以寕若翰蕃之严宻乃相肆祀实绥思成进加奠食之封申锡诏功之号于戏孝防可以仪宗室信厚可以化邦人匪时亲贤孰朕承翼徃肩宠奨尚协荣懐可
　　李日尊加恩制
　　门下朕绍膺骏命稽用上仪祗事郊宫并受三神之福推恩方夏外交四表之欢告于有司锡是在服推诚保节同徳守正顺化翊戴功臣静海军节度观察处置等使同中书门下平章事李日尊躬懐徳善世济忠勤奠兹南邦居有扞城之效衞我中国使无疆埸之虞赐之大将之旄胙之眞王之爵徃践厥位知欣戴于宠章来献其琛用协成于熈事陪敦采邑褒进文阶载加眞食之封式允懋功之典于戏人之所助惟怙冐于王灵国以永存顾循守于侯度率时新命保乃旧邦可
　　冯翊郡君连氏等贺皇帝南郊礼毕表
　　伏以庙饎蠲烝郊柴昭报仰格神灵之飨俯均夷夏之欢【中贺】伏惟皇帝陛下道协钦明徳兼神武揽御今之皇策考严上之帝仪祲威盛容茂实存乎六世恩典徽数赉并及于万方妾备数先朝叨荣中禁亲逢累洽窃用交欣妾无任
　　徳妃苖氏上贺皇帝南郊礼毕表
　　伏以灵承庙祏祗载郊丘既来万国之欢遂格三灵之祐【中贺】防惟皇帝陛下徇齐成性睿广膺期神罔时恫方绍休于大业圣为能飨乃获考于上仪妾逮侍先朝亲逢盛事观瞻有炜欣頼实多妾无任
　　赐太子太傅致仕梁适太子太师致仕张昪特赴阙南郊陪位诏
　　朕肈称圭币只见郊宫嘉得万国之欢心以承配天之大事永念元老着勲先朝当与辟公序于祠位兾能显相绥我休成可发来赴阙南郊陪位故兹诏示想冝知悉
　　赐允太子太傅致仕梁适陈乞不赴南郊陪位诏
　　勑梁适省所上表递到诏书一道令臣赴阙陪位者臣以久病不获奔走前去事具悉朕肃将圭币只见郊丘嘉与旧臣协承熈事乃闻疢疾旅力尚愆优老宠贤义诚难强
　　赐允太子太师致仕张昪不赴南郊陪位诏
　　勑张昪郊丘大事群辟具来旧老元勲所冝显相乃以疾苦恻于朕心尚慎兴居以膺康福
　　赐宣徽北院使判大名府王拱辰乞南郊赴阙不允诏
　　勑拱辰朕嗣命典神肈称吉礼稽循故事不敢愆忘卿既率贡职以来助祭又求入觐陪侍郊宫缅彼都畿方须镇抚永惟重寄难徇至懐
　　赐允守司徒兼检校太师兼侍中韩琦乞相州诏
　　勑韩琦卿以公师之官将相之位统临四路屏扞一方寄重任隆群臣莫比虽罹疢疾冀即有瘳而章书频频来以病告宗工元老视遇有加恩礼之间然何敢薄重违恳恻姑即便安
　　赐守司徒兼检校太师兼侍中判永兴军韩琦再乞相州诏
　　卿当国家之多难任社稷之至忧实能忠勤以济勲绩方均逸豫适此外虞烦我元功良非得巳亦惟体国义不辞劳今虽尚谋经武之时非有搜兵伐罪之事坐临诸帅固可优游何必旧邦乃能休养勉绥居息以副倚毗
　　赐守司徒检校太师兼侍中韩琦诏
　　便道之镇朝廷故常来朝京师朕意所欲使事曲折既当闻知忠言嘉谟又所饥渇虽知勤勚可不勉哉
　　赐韩琦依所乞诏
　　勑韩琦奏乞由河隂本路赴相州安泊骨肉行李讫径乘递马赴阙朝见奏事讫还赴本任稍从私便事具悉旧徳元功久于方靣嘉言谠论所欲亟闻其来造朝然后之镇义当黾勉无或告劳
　　赐守司徒检校太师兼侍中判永兴军韩琦乞相州旧任不允诏三道
　　勑韩琦卿明徳茂勲具书帝籍祖考所付以屏毗朕躬比辞国均巳会边隙故烦元老属此忧勤今羗虽来柔疆事多弛经营科治改命为难幕府坐筹制其大略虽闻稍惫冀可少安义有固然朕言无戏
　　二
　　勑韩琦羗夷变态未易究知边塞缮完所宜申饬以卿望实分朕顾忧当屏群防以有为遂措一方于无事乃来告疾冀得燕闲主尔忘身忠贤之义勉膺重寄务体至懐
　　三
　　勑韩琦卿茂徳儁功朝廷所頼方觧政几之剧重分疆事之忧种落绥和酋渠向顺永惟边镇犹恃老成所湏经武之远谋及此暇时而备豫当思体国无却告劳赐守司徒检校太师兼侍中判永兴军韩琦乞致仕不允诏
　　勑韩琦朕初嗣位不敢暇逸惟畏天命亦惟闵民蠢兹一方尚戒羌夷制变备豫扞菑御侮庶几元老克协朕心若其惮勤谁与谋此勉祗厥服用副至怀
　　赐判承兴军韩琦汤药诏
　　勑韩琦任隆三事寄重一方比闻经制之劳或爽节宣之序特驰使传徃喻朕怀宜有分颁以资卫养
　　赐允观文殿学士尚书左仆射新除集禧观使富弼辞免乞判汝州诏
　　卿翊朕祖考功施于时徳善在躬终始如一祠庭置使实近阙门邦有大疑庶防求助忠贤体国义乃可留而引喻再三便于出守重违恳恻姑即所安故兹诏示想宜知悉
　　赐判汝州富弼乞致仕不允诏
　　勑富弼卿忠纯亮直为国元老朕所恃頼急于典刑优游小邦足以养疾冀绥福履来副询谋何必言归以孤眷瞩
