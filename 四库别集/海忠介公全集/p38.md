<!-- { "loadSidebar": true } -->
　　一田地山塘如一方有八九个号第不能尽写者止写两头号为界至如在东写东之南至某号东之北至某号中有几号不必尽写西南北仿此
　　一产业争论者极多今日丈量止以见今管业人佥为业主不论前事
　　一救荒旧有东西南北四仓坐落在乡都图今巳圯坏无存然远在各图谷既无几计济饥之功不足以偿防守之费诚不若仍贮县仓止此均徭斗级守之临时运至各都图给散之为便也
　　查得会典洪武五年令男妇乞觅者本里里长及上中人户量为资给不行资给者官验其所有粮食除存留足用外余没入官以济贫乏况在荒年更当怜恤资给矣劝赈贷告示见后令谓旱涝饥荒人民流移者不在此限谓流徙之多不能尽资给不可以没入官例行之非谓不可行资给也
　　淳安县虗税极多百姓每因不能陪纳轻则迯流甚则被苦而死若丈量成事则税与亩敌无陪与代矣今事停止原代陪虗税银今复计处增益其陪代虽多而图分稍殷实者本图里逓人户自计处陪纳其一人虽有一二号产业全无管而他号有管亦将有盖无不开在本县代陪之数其十二都上一图经丈量数次果系虗税太多决非欺隐一号全无管者准与开报不以有盖无止是一号内得管一半无管一半者以有盖无不开报
　　优免本县原将各?各甲乡官生员吏农造册印钤工房收每有一甲已免别有户籍在别甲者至均徭等事又冐免可即工房册查之别县寄庄户原县已免至本县又告重免可移关原县查之胡建德谓节制其优免一丁之数则贫民受一丁之惠节制其优免十丁之数则贫民受十丁之惠与其滥免以滋富民之奸孰若节制以苏贫民之困权衡最当当事者切不可谓多与优免为无害于义而听其求请不据则例为之节制也
　　军门钱粮苦无所出是以盗矿取利以应差役据言亦可哀悯但小人趍利彼势寡则恬静彼势众或缺油粮或矿利微小不免啸呼行刼嘉靖三十九年假道刼六都一图徐副使徐提举家财焚屋杀人先后打掳人村取油粮砍伐竹木亦时有之彼等禀状不可轻信哀悯遂忘防守驱逐也按矿乃天地自然之利官开以应　朝廷诸用军门不得巳之费减省吾民一二利之所在人必趍之且免盗掘接济之害不亦可乎说者谓官开则必立官设衙门取掘矿夫役种种费用十倍矿利矿利尽日且必并其赋于吾民宁受盗开之害不可受官开无穷之苦瑞琼人也遡思采珠之苦诚若议者之言年年戍守珠池防盗采临采照丁照亩起珠夫起供给官府诸费大约民间每珠银一两可买者计采珠并进珠交珠之费有二十余两之数官开诚不可也宝产于地反不得取之以济　国用少纾吾民天地自然之利反生刼夺接济重为民害私开为盗盗开为害官开为正正开亦为害　廊庙上当事诸公不知何一无所建明一无所处置至弃此天地自然之利使民不蒙其利反受其害也
　　一县中一应修理并各衙有事做工如担土石杠木锄草打扫等项止用皂隶工多兼用民壮再多兼用犯人决不用火夫盖火夫数少守宿轮班勤如有不知此意照旧例误用总小甲执此禀告
　　建德县除修理本府上下七衙府学五衙并朔望行香纸笔四季考供给赏分派五县外下程酒席心红纸札摆司修理等项使用尽是见年里役每丁用银大约少则四两多则六两其河下夫役则通县轮当不论见年计自正月初壹起至十月尽轮一周每四年轮流五次大约每一年每一丁用夫银三钱五分每一年三钱五分计十年则有三两五钱以此轮流夫役筭入见年里役则民间每十年一次里役大约每丁用银九两有奇矣淳安县路通徽饶比遂寿分三县僻处不同夫役亦是见年出办每丁大约多则四两少则三两比之建德所费不止减去一半本县自到任以来每一丁只收二钱五分支应百凡用度尽出于是是建德之苦比淳安倍蓰十百矣恭王谓楚人遗弓楚人得之待物洪矣君子犹以狭小病之有去其刑而可矣之论建淳均为严州属邑视其冲繁困苦而不为之恊济也于心安乎古昔公道大同用力不必为已用财不必藏于已是以其时礼让成风民德归厚若事在不可以已本县当举淳民而分役之矣但建德之苦皆由近日兵部札付滥出上司应付夫船牌票长夫水手贺礼牌票滥作人情以与诸人酒席下程比前倍蓰然前人未尝称饥饿于严州也百凡官用豊羙倍前然前人未尝谓严州为鄙陋不足观也是亦不可以已乎宋臣谓屠杀牛羊刳脔鱼肉以为膳羞食者甚羙死者甚苦使见其号呼于挺刄之下宛转于刀几之间虽八珍之羙必将投筯而不忍食人皆有不忍人之心上之申请求免下之纵不得请自我义裁无不可者胡建德所议额编长夫于便用之中寓阴损折干之计诚良策也独四县恊济一议则论今日不追求前日论下一节不论上一节所谓徒欲以已所受害而分害于人未得为可矣推究其极则胡建德所议未为至当若只就今日论遂寿分不待言矣本县亦当在恊济之列也时士民有只当顾我县之说若以为本县所议不当更为建德县处分者非正论也本县如前所云非迂说非墨子兼爱之意今日风俗浇漓日甚民情不可挽而之善者皆私已一念横于其中私已一念甚之则为盗贼为杀人无所不至若在一县私一县之民推而究之则一膜之外便为胡越无往非容私之地矣本县自莅任以来见一图每私其一图之人在一甲每私其一甲之人父私其子而为之伯叔之子者则多欺且骗之人私其身为之弟若侄者则多欺且骗之狱讼繁兴苦不能定每中夜浩叹痛恨于私巳之炽盗贼奸宄由此而生公道大同不可复见也乃复以私县之念作之也可乎士民之言殊失吾意故再识此用以广其万物一体之公而剖破其尔我之妄也

　　海忠介公全集卷之八

　　●海忠介公全集卷之九

　　淳安政事二

　　筑城申文 
　　量田申文 
　　均徭申文 
　　均徭禀帖 
　　佥大户申文 
　　均猺禀帖 
　　陆行禀帖 
　　禀鄢军门揭帖 
　　恊济夫役民壮申文 
　　交印申文 
　　兵备道军政条约 
　　徐继人命参语 
　　方淙争谷参语 
　　吴吉祥人命参语 
　　吴万人命参语 
　　胡胜荣人命参语 
　　邵守愚人命参语 
　　何耀宗争坟地参语 
　　保甲告示 
　　保甲法再示 
　　招抚迯民告示 
　　定耗银告示 
　　加二分耗钱粮 
　　无耗钱粮 
　　谕里老告示 
　　劝赈贷告示 
　　淳安县禁约三十一条 

　　○筑城申文

　　淳安月为查理筑城御患事案奉　廵按御史王批呈仰县应筑墙垣将分定里逓土筑等因及蒙钦差总督军门胡　批申前事奉此今该本县海知县屡次拘集里逓人等欲兴工筑各称与其为墙亘不若即为城池一劳永逸卑职随到各方相视果系地土疏恶县西北贰方依山时有水气浸渍县东一带地势洿下筑土为墙势必不能坚久县南一带居民临溪溪深地高筑石平岸即可为城用石筑墙与用石筑城所费仅多十分之一若为墙垣三五年间必复修筑诚不若凿池筑城一劳而可永逸也况县治去矿山三十里而近时有警报三十五年倭贼五十余人各方掳掠道经县后过徽州府时在县居民惊散县治止存县官学官吏数人自杭州府至徽州府水行陆行淳安皆必由之道古人设险守国必其上可以树干橹集士卒设有不虞居高临下胜筭在我土墙藩蔽内外于御侮或无大利也卑职带同里逓人等再行丈视周围计九百丈筑砌高一丈七尺垛高五尺共二丈二尺下阔一丈三尺上阔九尺南临溪一丈七尺全用石砌止垛子五尺用砖东西北下三尺用石砌上一丈四尺全用砖计将八百丈分八百个逓年一百丈付居民之有店房在县治者领筑县东北二处其全帮山者止外面砌筑之功原系消乏称三分里分领筑帮山少者五分甲分领筑又少者七分甲分领筑县东一带洿下砌筑功力北平地多十分之三则以殷实甲分筑之其等第亦视帮山者分三等县南一带临溪筑基之力虽多然筑平岸址即便是城与不洿下不临山功力无异则付之中平甲分有舗店之家扛担土石并冲筑功照丁亩数起夫雇倩砖工石工灰砌舟运之费照丁亩数起科银两选家道殷实立心公直能干耆民何一仁等一十六人分方督筑其有创筑不如灋不坚久者督筑之人自行复修此合通县里逓士民日久计议如此为便土墙日前之功不可经久具由申详本府蒙批该县先议筑土墙行催一年之上未见完报今始改议筑城何也且筑城大事未知民情财力若何仰县再审通县粮里果愿筑城还须区画周当通详　上司具批词由缴今蒙前因清审粮耆里老黄叔亮等众称原议筑城各情允服为此具申
　　尝谓县无城守亦若人之治家内有堂寝器具藏谷粟货财而不为之限以藩墙蔽以门户万一祸出不虞后悔何及镇之丹阳不得巳筑一小城以卫县治后又重复续为一城以卫民居近事可鉴人情惮于出财小民不知远虑固不必区区问是乐从否也但近日钱粮繁迭催征苦难更加城筑则古称封人虑事分财用平板干称畚筑程土物畧基址具糇粮诸事计所费过万金苦难何如鄙意欲八十里中好甲分计费出银五两丑甲分计费出银三两二两淳民喜讼本县于词讼中酌处帮助通以二年中为之似或可以使民不觉劳费而今已矣后之当事者非诚别有区处筭计优裕不可轻举轻议也

　　○量田申文

　　淳安县为乞清经界均赋役以极民疲以息民争事据槩县里老方惟德等连名呈称本县洪武额定流水田土规设丁户钱粮自彼迄今业移籍改缘淳安僻居穷谷屡遭水泻山崩多致地推田涨贫户不堪差税迯徙他方产业间有存者里逓占耕可开垦者富家修砌因而据为巳业及诡寄飞洒那移界址改换册籍有力大户山地开垦成田厚收薄赋积及今日有田者无税无田者反当重差迯户钱粮洒泒存户苦乐不均民穷为甚呈乞转达通照杭绍等府均平丈量立规定业庶使赋役均平民得安生迯流归复一邑幸甚等情据此案照先据十二都里逓何富宗等亦因亏折田亩虗供差税告蒙　廵按浙江监察御史周　处批行分守道查报行府转委本县查勘本图原额官民田共七千九伯四亩零复查得荒熟等山地成田补数外尚欠七百余亩不敷额数难以完报据呈有田无税无田差重及执佃寄洒那移山地开垦成田未经升税等情事同槩县正宜通行查理柰世远人亡册籍不完契号改易无凭查定且山崩水决去处原系消乏称三分五分里分者本里无从处补若欲存抚疲民招回迯流均平赋役诚莫若槩县丈量通融补筭一劳而可永定也缘干税赋合无容令卑县亲诣各里佥督管保书筭量手照依见管田地山塘坵?从实丈量吊查原号佥定今业勘视原被冲涨可开垦者督令开垦山地成田者报升田赋以禆不足果系虗税无管者即与除豁凑成原额县总更正流水号册鱼鳞形图清立各户实该钱粮永为赋税如此则经界正苦乐均而争讼息矣卑县未敢擅便拟合通详

　　○均徭申文

