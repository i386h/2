<!-- { "loadSidebar": true } -->
　　大国修聘礼亲邻自此敦【仪礼有聘礼郑注云大问曰聘诸侯相与久无事使卿相问之礼小聘使大夫周礼曰凡诸侯之邦交嵗相问也殷相聘也世相朝也于五礼属賔礼】张旃事原隰负扆【一作賔序】报成言【仪礼聘礼曰及竟张旜誓乃谒闗人郑注云张旜明事在此国也张旜谓使人维之释曰节服氏掌祭祀朝觐六人维王之大常大常十二旒人有六一人维持二旒诸侯四人不依命数大夫无文或一人或二人维持之周礼曰通帛为旃尔雅曰因章为旃郭璞注云以帛练为旒因其文章不复画之也诗曰皇皇者华于彼原隰尔雅曰髙平曰原下湿曰隰又尔雅曰戸牖之间谓之扆郭注云窗东戸西也觐礼云天子设斧依于戸牖之间左右几郑注云依如今绨素屏风也有绣斧丈所以示威也斧谓之黼是也】西过犯霜露北指度轘辕【新序孔子张曰臣犯霜露冐尘埃轘辕坂名汉书曰沛公从轘辕臣瓒曰在缑氏东南东京赋曰邪径防乎轘辕】交欢值公子展礼觌王孙【左传襄二十九年曰吴公子札来聘见叔孙穆子説之聘于齐説晏平仲聘于郑见子产如旧相识与之缟带子产献纻衣焉适卫説蘧瑗史狗史防公子荆公叔发适晋説赵文子韩宣子魏献子国语曰王孙圉聘于晋定公享之赵简子鸣玉以相仪礼曰賔觌奉束锦总乗马二人赞入门左北面奠币再拜稽首玉藻云公事自闑西郑注云聘享也又云私事自闑东郑注云觌面也仪礼又称私觌愉愉焉论语亦云矣】何以誉嘉树徒欣赋采蘩【左传昭二年曰韩宣子来聘既享宴于季氏有嘉树焉宣子誉之武子曰宿敢不封殖此树以无防角弓遂赋甘棠宣子曰起不堪也无以及召公又昭元年传曰夏赵孟叔孙豹曹大夫入于郑郑伯兼享之赵孟为客礼终乃宴穆叔赋采蘩杜预曰诗召南义取蘩叶薄物可以荐公侯享其信不求其厚】四牢欣折俎三献满罍樽【左氏传曰晋士鞅来聘以齐国归费之礼为士鞅士鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉为十一牢又宣十六年传曰王享有体荐宴有折俎杜预曰体解节折升之于俎物皆可食所以示慈惠也又昭元年杜注曰卿防公侯享宴皆折俎不体荐仪礼聘礼曰乃至于祢筵凡于室荐脯醢觞酒陈席于阼荐脯三献一人举爵献从者行酬乃出上介至亦如之郑注云主人酌进奠一献也室老亚献士三献也尔雅曰寻卣罍器也小罍谓之坎郭注云罍形似壶大者受一斛周礼司尊罍云皆有罍诸侯之所酢注云罍亦刻而画之为山云之形汉书云梁孝王有尊郑氏以为取象云雷矣】人臣无境外何由【一作日】欣此言【礼人臣无境外交】风俗既殊阻山河不复论无因旅南馆空欲祭西门【魏文帝与吴质书曰旅食南馆李善曰仪礼曰尊士旅食于门郑注云旅众也士众谓未得禄所谓庶人在官者史记齐威王曰吾臣有黔夫者使守徐则燕人祭北门赵人祭西门徙而从者七十余家】眷然惟此别夙期幸共存
　　入彭城馆【汉书地理志曰彭城古彭祖国】
　　襄君前建国项氏昔棱威【襄君宋襄公也彭城为春秋时宋楚之接境故北征记云彭城有宋桓魋石椁地理志云彭城在傅阳县左传襄十年云晋灭之以与宋国者也项氏楚项籍也史记曰项羽都于彭城败于垓下汉书武帝报李广曰威棱摄乎隣国李竒曰神灵之威曰棱潘岳马汧督诔曰秋霜棱威下云鶂飞则宋襄公事也鸡鸣则楚项羽事也】鶂飞伤楚战鸡鸣悲汉围【汉书五行志曰宋襄公区霿自用不容臣下司马子鱼之谏而与彊楚争盟后六年为楚所执应六鶂之数云左传僖十六年曰六鹢退飞过宋都风也周内史叔兴聘于宋宋襄公问焉对曰君将得诸侯而不终杜预曰宋襄公不终别以政刑吉凶他占之此云鶂飞伤楚战用五行志文也伤楚战者即春秋战于之事宋襄公为楚所败矣左传作鹢汉书作鶂音同杜预曰鹢水鸟髙飞遇风而退庄子云鶂之相视眸子不运而风化博物志云雌雄相视则孕雄鸣上风雌承下风是也汉书曰汉兵围羽垓下羽夜闻汉军四面皆楚歌应劭曰楚歌者鸡鸣歌也】年代【一作世】殊氓俗风云更盛衰【后汉书二十八将论曰感防风云】水流浮磬动山喧双翟飞【禹贡曰泗濵浮磬孔安国传曰泗水涯水见石可以为磬伏淊北征记曰彭城北六里有山临泗是彭城近泗水也禹贡曰羽畎夏翟孔传云夏翟雉名】夏余花欲尽秋近鷰将稀【淮南子曰仲秋之月鸟归鸟鷰也】槐庭垂緑穗莲浦落红衣【王俭褚渊碑文云赞道槐庭楚辞曰制芰荷以为衣集芙蓉以为裳王逸曰芙蓉莲华也説文曰浦濒也以周礼三槐为三公之位故槐曰槐庭以楚辞集芙蓉为衣故莲曰红衣】徒知日云暮不见舞雩归【春官女巫职曰旱暵则舞雩因谓其处为舞雩舞雩之处有坛墠树木可以休息故论语云风乎舞雩也】
　　同州还
　　【周书宣帝纪大象二年三月行幸同州庾子自同州至隋书地理志云冯翊郡后魏置华州西魏改同州按元年隋王杨坚为大后丞赵王招等并之国故云范睢入相穰侯出蕃】
　　赤岸绕新村青城临绮门【周书宣帝纪云幸同州自应门至于赤岸泽十里间幡旂相蔽是同州有赤岸泽也三辅皇图曰长安城东出南头第一门曰覇城门民见门色青名曰青城门或曰青门庙记曰覇城门亦曰青绮门】范防新入相穰侯始出蕃【史记曰穰侯魏冉者秦昭王母宣太后弟也魏人范睢自谓张禄先生讥穰侯之伐齐乃越三鲁以攻齐也以此时奸説秦昭王王用范睢睢言宣太后専制穰侯擅权于诸侯泾阳髙陵之属富于王室于是秦昭王悟乃免相国泾阳之属皆出闗就封邑穰侯出闗辎重千乗有余穰侯卒于陶而因葬焉】上林催猎响河桥争渡喧【汉旧仪曰上林苑方三百里苑中飬百兽天子秋冬射猎取之史记正义曰河桥在临晋县东渡河至蒲州今蒲津桥也】窜雉飞横涧藏狐入断原将军髙宴晚来过青竹园【东观汉纪曰上拜冦恂为河内太守恂移书属县讲兵肄射伐淇园之竹治矢百余万】
　　从驾观讲武【周书武帝纪云保定二年十月戊午讲武于少陵园】
　　校战出长杨兵栏入鬭塲【汉书扬雄曰聊因校猎以风师古曰校猎谓围守禽兽而大猎也三辅黄圗曰长杨宫在今盩厔县东南三十里本秦旧宫至汉修饰之以偹行幸宫中有垂杨数畆因为名门曰射熊观秦汉逰猎之所】置阵横云起开营雁翼张【史记天官书曰阵云如立垣杂兵书曰八阵八曰雁行阵】门嫌磁石碍马畏铁菱伤【三辅黄图曰阿房宫以磁石为门懐刃者止之鲍明逺芜城赋云制磁石以为御磁石门乃阿房宫北阙门也门在阿房悉以磁石为之故专其目令四夷朝者皆入门而胁止以示神亦曰却胡门铁菱疑即渠答也汉书晁错曰髙城深堑具蔺石布渠答苏林曰渠答铁蒺藜也】龙渊触牛斗繁弱骇天狼【龙渊劒名越絶书曰楚王召风胡子曰闻吴有干将越有欧冶子请此二人作铁剑可乎于是风胡子见二人作剑三枚一曰龙渊二曰太阿三曰工市晋书曰吴未灭时斗牛之间常有紫气雷焕曰寳剑之精上彻于天耳繁弱弓名左传曰封父之繁弱天官书云东有大星曰狼狼角变色多盗贼下有四星曰弧直狼】落星奔骥騄浮云上骕骦【落星即流星言其疾也李尤七叹曰神奔电驱星流矢骛则莫若益野腾驹陈孔璋所云飞兔流星超出越海者也张衡南都赋曰騄骥齐镳五臣本作骥騄李善曰穆天子传云八骏冇赤骥騄耳陈琳代曹洪与魏文帝书曰夫騄骥垂耳于坰牧騄音緑字从马取骥緑耳之义也西京杂记曰文帝有良马名浮云骕骦左传作肃爽唐成公如楚冇两肃爽马是也杜预曰肃爽骏马名爽音霜或作霜以肃霜名马后人更从马字为骕骦】急风吹战鼓髙尘拥贝装【荀子曰东海有紫紶杨倞注云紫贝也紶当为蜐郭璞谓之石蜐盖蛤蚌之属古以贝为货张宴曰装囊也】骇猿时落木惊鸿屡断行【骇猿飬由基事惊鸿更嬴事注巳见】树寒条更直山枯菊转芳【一作香】豹畧推全胜龙韬【一作图】揖所长【庄子曰从説之则有金板六弢司马崔云金板六弢皆周书名或曰秘防也本又作韬谓太公六韬文武虎豹龙犬也】小臣欣寓目还知奉防昌【左传子玉曰请君冯轼而观之得臣亦寓目焉蜀都赋云逺则岷山之精上为井络天帝运期而防昌刘逵注云河圗括地象曰岷山之精上为井络帝以防昌神以建福昌庆也言天帝于此防庆建福也时将发师至蜀从驾讲武故云】
　　奉报赵王出师在道赐诗
　　【报赵王招也周书赵王招传云保定中拜为柱国出为益州总管按上篇讲武诗还知奉防昌下篇奉和赵王送峡中军知是为益州总管时不然本传赵王之出师也多矣】
　　上将出东平先定下江兵【上将文昌星名东平汉王国也后汉书有东平王苍又曰王莽地皇三年王常成丹西入南郡号下江兵郡国志云南郡编县有蓝口聚注云下江兵所据今当阳县城是也】弯弓伏石动振鼔沸沙鸣【韩诗外传曰昔楚熊渠子夜行见寝石以为伏虎弯弓而射之没金饮羽异苑曰凉州西沙山昔有覆师于此积尸数万大风吹沙覆成山阜时闻冇鼔角声】横海将军号长风骏马名【汉书曰东越反上遣横海将军韩説等入军于越吴都赋曰习御长风狎翫灵胥李善注云越絶书曰子胥死王使捐于大江口乃发愤驰腾气若奔马乃归神大海】雨歇残虹断云归一雁征暗巗朝石湿空山夜火明低桥涧底渡狭路花中行【观此数语知是从峡中行也】锦车同建节鱼轩异泊营军中女子气塞外夫人城【言与赵国夫人纥豆陵氏同行也汉书西域传曰初楚主侍者冯嫽能史书习事常持汉节为公主使行赏赐于城郭诸国敬信之号曰冯夫人为乌孙右大将妻右大将与乌就屠相爱都防郑吉使冯夫人説乌就屠降乌就屠曰愿得小号宣帝征冯夫人自问状遣谒者竺次期门甘延夀为副送冯夫人冯夫人锦车持节诏焉服防曰锦车以锦衣车也左氏传曰归夫人鱼轩汉书曰李陵与单于战陵曰士气少衰而鼓不起者何也军中岂有女子乎始军出时闗中羣盗妻徙邉者随军为卒妻妇大匿军中陵捜得皆斩之又商子兵守篇云壮女为一军史记云孙武以兵法见于吴王试以妇人梁湘东王尝出军有人将妇从者王曰才愧李陵未能先诛女子将非孙武遂欲驱战妇人皆引军中女子之事也汉书曰汉军乗胜追北至范夫人城应劭曰本汉将筑此城将亡其妻率余众完保之因以为名也张宴曰范氏能诅胡者时赵王将妇出军故引军中女子塞外夫人之事子山纥豆陵墓志云柱国殿下扬旌玉垒驱传铜陵夫人从政月峡赞徳云门是也夫人后薨于成都之锦城矣】小人乖摄飬岐路阻逢迎【小人子山自称也扬子悲岐路尔雅曰二逵谓之岐旁郭注曰岐道旁出也】几月芝田熟何年金灶成【十洲记曰钟山在北海之子地仙家数千万耕田种芝草课计顷畆也鲍照舞鹤赋曰朝戯乎芝田史记曰少君言上曰祠灶则致物而丹砂可为黄金黄金成以为饮食噐则益夀】哀笳闗塞曲嘶马别离声【傅笳赋序曰吹叶为声説文作葭子山身为羇旅又与赵王离别即李陵书所谓胡笳互动牧马悲鸣者也】王子身为寳深思不倚衡【王子谓赵王也史记袁盎曰百金之子不骑衡服防曰自惜身不骑衡如淳曰骑倚也衡楼殿邉栏楯也韦昭曰衡车衡也】
　　和赵王送峡中军【一作和赵王送从军】
