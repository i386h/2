<!-- { "loadSidebar": true } -->
　　东坡书初类李邕中类徐浩晩乃自成一家其用笔侧以取势与栁公权之论殊不同必有能辨之者
　　跋山谷书
　　山谷行书多匾侧此巻独不然殊可爱也梁谿病叟观于都峤山隂
　　跋山谷草书
　　山谷晩年草书之妙追步古人张颠懐素正应此尔
　　跋米元章书
　　米老书深得古人运笔意但不可求于防矩法度间耳书体出于瘗鹤铭多行草少见其真书防所短故耶
　　跋曹马摹本
　　龙眠摹写曹将军马山谷草书少陵丹青引笔迹妙甚可为十轴之冠
　　跋欧公书
　　欧阳文忠公书清劲自成一家公尝言学书如逆风行舟用尽气力不离本处盖不以书自许士夫寳藏其迹非以名节可贵故邪意外得谤无如公者赖韩富诸公辨明之乃得自白于世故陈莹中尝跋其书云使嘉祐前见此书者皆如今日则朋党之论何由而兴东坡亦以梦奠之后履传千祀证之艰危多在于生前而是非常定于身后可胜慨哉
　　跋石曼卿书
　　石曼卿与范文正欧阳文忠蔡君谟苏子美游皆以豪杰许之好事者至称其仙去观诗篇笔迹真一代伟人也
　　跋东坡小草
　　东坡居儋耳三年与士子游墨迹甚多余至海南寻访已皆为好事者取去靡有存者甚哉好恶之移人也方绍圣元符间摈斥元祐学术以坡为魁恶之者必欲置死地而后巳及崇观以来虽阳斥而隂予之残章遗墨流落人间好事者至龛屋壁彻板屏力致而寳藏之惟恐居后故虽鲸海万里裒殆尽此与迹削于生前而履传于身后者亦何以异北归次端溪郡守陈侯出示小草一幅云得于钱塘僧舎盖坡倅杭时所书也士夫所藏真行多而草少此幅尤可寳爱云
　　题唐朝贤将传后
　　梁谿病叟曰为将三世道家所忌岂非隂谋多而以杀戮为事故也惟懐仁辅义公正无私宅心慈恕以杀止杀常出于不得巳者可以无咎而庆流后人唐朝贤将多矣独郭子仪李晟号为后嗣能世其家子仪忠厚长者未尝妄杀而晟克复长安市不易肆逺方信宿而后知王师之入前史谓三王之兵不过如此身享安荣子孙蕃昌且多贤者天之报施讵不信夫善为将者冝鉴于兹
　　题修西方念佛三昧集要
　　庆国夫人鄱阳张氏谨发防心募工缕板印造修西方念佛三昧集要一部普劝发无上菩提心者至心归依西方浄土殷勤恭敬念诵阿弥陁佛尊号如法修行尽此报身随愿往生同成佛道一切有情均霑利益绍兴三年岁次壬子三月中澣日题
　　跋司马温公帖
　　朝廷之上事贵当而不贵茍寛言贵尽而不贵茍合茍寛则姑息茍合则雷同而其弊有不可胜言者熙寜间犯谋杀者聴自首减等非不为寛而廷臣毅然争之反覆论难不巳至有以罪去者惧姑息之为害而展尽底蕴不敢为雷同之説也当是时去嘉祐治平未逺其遗风余泽能使士大夫如此岂不为天下福哉数十年间士风一变以驯致祸乱其源非无所自也观司马温公与杂端刘公帖推许之重乃至是前辈之意逺矣夫绍兴四年三月日昭武李纲跋
　　跋顔鲁公与栁冕帖
　　鲁公草书摹传于世者多矣此帖尤竒虽笔势屈折如盘钢刻玉劲峭之气不少变盖类其为人栁冕唐名士也鲁公名呼之而自称老夫亦可以见当时士契之梗概云
　　跋司马温公赵清献公帖
　　永嘉鲍君仕不过州县而卓然自立不阿世以取容刻意羣经为之训释观其所上论新法书识度有大过人者非茍然也司马温公赵清献公皆贻简尺以奬与之殁虽乆而名益传嗟夫士负所学生不逢时老死山林又无一世钜公为之称道与草木同腐者多矣可胜慨哉
　　跋邹公诗
　　积徳钟庆贻范将来必有贤子孙继其后身享重名膺受福禄必有贤祖考启于先此古今之通理也歴考载籍士大夫家世济其羙浸以光大靡不由此观舍人公丁宁训诲之时郎中都曹勤恳奉承之意为人父为子孙之道尽矣名誉福禄之报在其曾孙侍郎卓然为世伟人子孙又多贤者邹氏之门兴未艾也愿广其传以为士夫之劝绍兴甲寅季秋十有八日昭武李纲谨题
　　庆余长老开堂疏
　　法门差别善财勤南歴之诚祖道流通达磨露西来之防万泒殊流而宗于一海千年暗室而破在一灯虽桃发前村自含真谛而琴逢妙指方畅清音喻之者良马见鞭迷之者痴猿捉月盖饭色之殊寳器所感不齐则藕丝之挂须弥终难信解不有宗匠谁为津梁余师上人物外逍遥法中竒特为巳则心境俱泯应机则杀活临时襌律通融昔契乐天之间云山静逺今离思大之居而况维摩示疾而莫匪为人阿难辞世而重来説法既俯从于舆愿冝遂演于潮音肯令鸡岭昙花不开闽岭必使曹溪法雨重洒建溪至道不烦当仁不让谨疏
　　跋尾
　　右建州大中寺长老庆余师再开堂疏先公太师所作也元祐中先公任松溪尉师住邑之中峯寺语道相契数以手帖往还时参政吕公谪居建安尝询衲僧中可与语者先公以师对吕公谕州郡请住大中寺学者云集凡半年余吕公一日约先公同游武夷山及归则师巳迁化一复时矣方其示寂升堂集众告辞跏趺而逝经一昼夜顔色不变吕公泣涕痛悔恨未尝款叩师之闗键先公谓师平日所得竒特盍归诚祈恳傥能复来吕公焚香再拜亲以小磬就师耳根击之至数十声师忽开眼笑曰已相别何必尔为公当再留七日遂下坐复居方丈吕公咨问道要且请师再开堂以疏文属先公撰述其间有维摩示疾而莫匪为人阿难辞世而重来説法之语盖纪实也既七日再升堂而化吕公为作碑具载本末置寺中宣和元年自左史谪沙阳道建安游大中寺犹及见碑读之一再过私窃叹仰后十四年绍兴壬子岁被命宣抚荆广经由建上屡经兵火寺宇仅有存者问碑所在则已亡矣为之叹息又三年有住持龙山僧元植者师之法眷也间尝访师遗迹恵然见过出先公所与师手帖以相示翰墨如新读之然因留藏于家传示子孙而为亲书四帖及开堂疏以遗之用慰其心且使世之学佛者知道力之固死生一如去来自在有如此者绍兴五年八月五日男具位纲谨书
　　唐子方林夫送行诗章表跋尾
　　窃观唐质肃公论潞公灯毬锦事有以见当时士风何其忠厚之至也夫大臣邀宠进不以正台谏论列乃其职也人主未察震怒窜贬亦理之常而在廷之臣中执法如王举正史官如蔡襄皆抗疏直前以营救之能文如梅尧臣李师中之流又作为歌诗叙述叹赏以激义夫之气天子悔悟卒行其言不旋踵徙内地召还复用呜呼兹非士风忠厚而盛徳之事耶其后谏院公亦论荆公于熙宁间触权臣怒谪官岭海当时名士以诗送行者虽不乏人而营救之风则亡矣一斥不复卒使抱义纳忠之臣流落以死其视嘉祐得无愧乎至元符中道乡邹公以论椒房事逺窜则饯送者悉置典宪中丞安敦弹奏犹以为轻望其据义以争难矣谁复敢以诗章指时事而揄扬其羙哉兹风一扇士气颓靡习熟见闻以钳口结舌为当然任言责者不过抉摘细故以塞责随时俯仰以为进身之资其视朝廷阙失不啻如越人视秦人之肥瘠甚者至颠倒是非变乱白黑以惑人主之聪明其肯长虑却顾为防防杜渐之计邪燕山之役廷臣至无一人言者职此之故驯致祸变至今为梗非无自而然也由是言之祖宗谨择台谏使之敢言以举绳愆纠缪之职涵养士风使之忠厚以尽激浊扬清之义岂非制治保邦之要道欤唐氏父子继论时宰于权宠方隆之日面折廷争无所顾避使名节之美萃于一门可谓贤矣复用与不复用固不论也然二公之殁碑志不立其族子邵阳太守遵惧岁月之緜逺而前徳之堙坠裒集表章及送行诗等合为一巻将刻诸石以垂不朽其意岂独贻训后裔为家世之光哉使士大夫知前辈风莭凛然若此有补天下多矣是可嘉也绍兴五年岁次乙夘八月十八日武阳李纲伯纪书
　　跋张嵇仲枢密遗藁一
　　人材因事而奋节义临难乃显荡阴之役血溅御衣独有一嵇绍安史之乱首唱义兵独有一顔真卿朱泚之变叱三馆之士使不从贼独有一何蕃岂易得哉靖康之季分四道总管以卫王室及金人再侵或拥兵坐视而不进或弃军逺遯以自全独枢密张公摠师西道转战以达都城所谋不从城陷被执犹惓惓抗章欲立赵氏其忠于国家大莭如此虽古人何以加诸某顷执笔螭坳寓直东省公时夕拜琐闼周旋甚欢迨靖康间宣抚两河辟公之子叔献以从尝见所与家问勉以忠义固已叹服其后闻公遂死国事为之流涕自靖康至今十有一年叔献持节江东某帅守豫章相遇于贵溪道中出示遗藁数轴读之不觉涙之承睫也嗟乎士固有一死非死之难处死之为难也如公之死得其所矣彼忘义而偷生者得不少有愧哉
　　跋二
　　士之立名节死国事虽志气有所感激其平时胷次所养必有大过人者遇事而发非偶然也叚太尉以笏击朱泚或谓武人一时奋不顾身栁子厚独为裒集遗事作传以明其非真知言哉枢密张公忠义之节着矣临去国日自期必死以书属其家叙平生所操守真所谓中有所养临大节而不可夺者耶书尾犹欲托不朽于墓表若区区于为名者是不然名固士君子之所贵也圣人以名节砥砺天下故士有舍生取义不求生以害仁者唐顔鲁公知必死李希烈自为祭文墓志常寘坐隅与公用心何异近世名节不立而惟自全之为务冝乎遭国家之大变而伏节死难之臣不能无愧于古人也如公卓然所自立如此吁可畏而仰哉
　　跋赵正之所藏东坡春宴教坊词
　　东坡乐语信笔而成初不停缀改不过数处属对精切皆经史全语不假雕琢自然成章吁可畏而仰哉巻尾章草书渊明诗纸背乃经筵当读寳训艺祖遣潘羙曹彬下江南方略此轴所谓三絶真可寳也
　　醉笔
　　东坡醉中作醒时文章今人醒时作醉中语殆不可晓也
　　草圣
　　东坡晩年草圣之妙如此盖积学所致非特天资轶羣絶伦也
　　行书
　　东坡行书萃于此轴真无愧于古人
　　跋温公帖
　　绍兴七年岁次丁已初夏中澣彭城郑顾道经从豫章出示温公帖观于精忠堂凛然如对盛徳君子瞻其仪形面其语论也使人钦慕不能自巳武阳李伯纪书
　　书陈莹中书简集巻
　　故赠谏议大夫陈公与先公太师同年登科相好之情如兄弟然某为儿童时固已熟知公名政和乙未岁纲自尚书考功郎谒告迎侍先公于霅上时谏议公自通州徙居天台邂逅相遇于吴门得一再见遽沐称赏宣和已亥岁纲自左史以言事谪官沙阳沙阳谏议公乡里也时公在星子因其侄孙渊往省公寓书以通殷勤蒙诲荅良渥直以狄梁公李文靖王文正公事业相期愧不敢当然窃不自意公见知之深也靖康初蒙恩识擢于变故扰攘之际公巳捐馆不及见毎感知已未尝不然流涕迨绍兴丙辰岁被命帅守豫章以渊摄机幕暇日出示公平生往来书简凡若干巻翰墨如新庆吊问劳外多论易象佛书及行已立朝之大节信笔輙千余言理致条畅文不加防信乎道学渊源自其胷襟流出特立独行之操非众人之所能跂及也是可寳藏传之云来以俟后世君子绍兴七年八月望具位李纲书












　　梁谿集巻一百六十三
　　钦定四库全书
　　梁谿集巻一百六十四　　　宋　李纲　撰祭文辞疏一
　　哀辞
　　萧子寛哀辞　　　　朱时发哀辞
　　刘仲偃大资政哀辞【并序】
　　吊祭文
　　吊国殇文　　　　　祭伏波庙文
　　北归祭文　　　　　祭雷庙文
　　祭南岳文　　　　　谒庙文
