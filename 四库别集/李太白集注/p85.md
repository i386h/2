<!-- { "loadSidebar": true } -->
　　【古犁黧字通用胡三省通鉴注幅巾以横幅为之角巾则巾之有角者郭林宗遇雨巾一角垫则角巾也梁简文帝诗枝中水上春并归长杨扫地桃花飞荀子青出于蓝而青于蓝王勃诗银鞍绣毂盛繁华西京赋荡川渎簸林薄李周翰注荡簸谓摇动张恊七命齀林蹶石扣防幽丛李善注蹶动揺之貌谢灵运诗空翠难为名】君不见绿珠潭水流东海绿珠红粉沉光彩【一作白首同归翳光彩】绿珠楼下花满园今日曾无一枝在昨夜秋声阊阖来洞庭木落骚人哀遂将三五少年軰登髙逺望【缪本作送逺】形神开生前一笑轻九鼎魏武何悲铜雀台【洛阳伽蓝记昭仪寺有池京师学徒谓之翟泉后隠士赵逸云此地是晋侍中石崇家池池南有緑珠楼于是学徒始悟经过者想见绿珠之容也太平寰宇记洛阳县石崇宅有緑珠楼今谓之狄泉是也孔頴逹春秋正义易纬通卦騐云秋分阊阖风至王叔斋籁记阊阖风一名盲风又曰飂风亦曰泰风起自成天之阊阖门从西方来楚辞洞庭波兮木叶下髙唐赋登髙望逺使人心悴魏志建安十五年冬作铜雀台陆机吊魏武帝文魏武帝遗令曰吾婕妤妓人皆着铜雀台于台堂上施八尺牀张繐帐朝晡上脯糒之属月朝十五輙向帐作伎汝等时时登铜雀台望吾西陵墓田】我歌白云倚牖【一作大开口】尔闻其声但挥手长风吹月渡海来遥劝仙人一杯酒酒中乐酣宵向分举觞酹尧尧可闻何不令臯繇【一作陶】拥篲横八极直上青天扫【一作挥】浮云髙阳小饮真山公酩酊何如我竹林七子去道赊兰亭雄笔安足夸尧祠笑杀五【一作镜】湖水至今憔悴空荷花尔向西秦我东越暂向瀛洲访金阙蓝田太白若可期为余扫洒石上月【上林赋于是酒中乐酣顔师古注酒中饮酒中半也乐酣奏乐洽也沈约诗月落宵向分紫烟鬰氛氲臯繇即臯陶字异音同本汉书古今人表汉书太公拥篲顔师古注篲者所以扫也水经注襄阳侯习郁依范蠡养鱼法作大陂陂长六十歩广四十歩又作石伏逗引大池水于宅北作小鱼池池长七十歩广十二歩西枕大道东二邉限以髙堤楸竹夹植莲芡覆水是游宴之名处也山季伦之镇襄阳毎临此池未尝不大醉而还恒言此是我髙阳池故时人为之歌曰山公出何去径至髙阳池日暮倒载归酩酊无所知尔雅琐琐小也玉篇酩酊醉甚也羣辅录魏歩兵校尉陈留阮籍字嗣宗中散大夫谯嵇康字叔夜晋司徒河内山涛字巨源建威参军沛刘伶字伯伦始平太守陈留阮咸字仲容散骑常侍河内向秀字子期司徒琅琊王戎字濬冲魏嘉平中并居河南山阳共为竹林之游世号竹林七贤何延之兰亭始末记兰亭者晋右将军防稽内史琅琊王羲之所书之序也右军聮绵美胄萧散名贤雅好山水尤善草以晋穆帝永和九年暮春三月三日宦防山隂与太原山统孙绰广汉王彬之陈郡谢安髙平郄昙太原王蕴释支遁并其子凝之徽之操之等四十有二人修祓禊之礼于山隂之兰亭挥毫制序兴乐而书用蚕茧纸防须笔遒媚劲健絶代更无凡二十八行三百二十四字字有重者皆搆别体就中之字最多乃有二十许个变转悉异遂无同者其时乃有神助及醒后他日更书数十百本终无及者右军亦自珍爱寳重此书留付子孙杨齐贤曰五湖太湖也东越防稽也灜洲金阙事详见四巻登髙丘而望逺海注太平寰宇记蓝田山在蓝田县西三十里一名玉山一名覆车山郭缘生述征记云山形如覆车之象也按后魏风土记云山巅方二里仙圣游集之所刘雄鸣学道于此下有祠甚严灞水之源出于此图书编太白山在郿县东南闗中诸山莫髙于此上有鐡铸山神牌三有湫池虽三伏亦凝氷山巅常有积雪不消盛夏视之犹烂然故以太白名有谷即谷子授苏秦押阖术处　篲音遂】
　　金乡送韦八之西京【按唐书地理志河南道兖州鲁郡有金乡县】
　　客自长安来还归长安去狂【一作秋】风吹我心西挂咸阳树此情不可道【一作论】此别何时遇望望不见君连山起烟雾【鲍照诗连山烟雾长波迥难依】
　　送薛九被谗去鲁
　　宋人不辨玉鲁贱东家丘我笑薛【一作而我笑】夫子胡为两地游黄金消众口白璧竟难投梧桐生蒺藜绿竹乏佳实凤凰宿谁家遂与羣鸡匹田【一作方】家养老马穷士归其门蛾眉笑躄者賔客去平原却斩美人首三千还骏奔毛公一挺剑楚赵两相存孟尝习【一作悦】狡兔三窟頼冯谖信陵夺兵符为用侯生言【一作朱子击晋鄙为感信陵恩】春申一何愚刎首为李园贤哉四公子抚掌黄泉里借问笑何人笑人不好士尔去且无喧【一作论】桃李竟何言沙丘无漂母谁肯饭王孙【宋人得燕石以为玊而藏之详见二巻注沈约辩圣论当仲尼在世之时世人不言为圣人也伐树削迹干七十君而不一値或以为东家丘或以为丧家犬五臣文选注鲁人不识孔子圣人乃曰彼东家丘者吾知之矣言轻孔子也国语众口铄金韦昭注铄消也众口所毁虽金石犹可消之也太平御覧风俗通曰众口铄金俗説有美金于此众人咸共诋訾言其不纯卖金者欲其售因取煆烧以见真此为众口铄金史记明月之珠夜光之璧以暗投人于道路人无不按剑而眄者何则无因而至前也郑康成毛诗笺鳯凰之性非梧桐不栖非竹实不食淮南子田子方见老马于道喟然有志焉以问其御曰此何马也其御曰此故公家畜也老罢而不为用出而鬻之曰少而贪其力老而弃其身仁者弗为也束帛以赎之罢士闻之知所归心矣史记平原君家楼临民家民家有躄者盘散行汲平原君美人居楼上临见大笑之躄者至门请曰臣不幸有罢癃之疾而君之后宫临而笑臣臣愿得笑臣者头平原君笑应曰诺躄者去平原君曰防子乃欲以一笑之故杀吾美人不亦甚乎终不杀居嵗余賔客门下舍人引去者过半平原君怪之曰胜所以待诸君者未尝敢失礼而去者何多也门下一人前对曰以君之不杀笑躄者以君为爱色而贱士士即去耳于是平原君斩笑躄者美人头自造门进躄者因谢焉门下乃复稍稍来诗周颂骏奔走在庙郑笺曰骏大也孔頴逹曰大者多而疾来之意后汉书骏奔郊畤章懐太子注骏疾也史记秦之围邯郸赵使平原君求救合从于楚约与食客门下有勇力文武备具者二十人偕得十九人门下有毛遂者前自赞于平原君曰愿君即以遂备员而行矣平原君至楚与楚合纵日出而言之日中不决毛遂按剑歴阶而上谓平原君曰纵之利害两言而决耳今日出而言纵日中不决何也楚王叱曰胡不下吾乃与而君言汝何为者也毛遂按剑而前曰王之所以叱遂者以楚国之众也今十歩之内王不得恃楚国之众也王之命悬于遂手吾君在前叱者何也楚地方五千里持防百万此霸王之资也以楚之强天下弗能当白起小防子耳率数万之众兴师以与楚战一战而举鄢郢再战而烧彜陵三战而辱王之先人此百世之怨而赵之所羞而王勿知恶焉合从者为楚非为赵也楚王曰唯唯诚若先生之言谨奉社稷以从毛遂谓楚王之左右曰取鸡狗马之血来毛遂奉铜盘而跪进之楚王曰王当防血而定从次者吾君次者遂遂定从于殿上楚使春申君将兵赴救赵战国防冯暖为孟尝君収债于薛矫命以债赐诸民因烧其劵长驱到齐孟尝君见之曰债毕収乎曰収毕矣以何市而反暖曰君云视吾家所寡有者臣窃计君所寡有者以义耳窃以为君市义孟尝君不恱期年孟尝君就国于薛民扶老携防迎君道中孟尝君顾冯暖曰先生所为文市义者乃今日见之冯暖曰狡兔有三窟仅得免其死耳今有一窟未得髙枕而卧也请为君复凿二窟西游梁谓梁王曰齐放其大臣孟尝君诸侯先迎之者国富而兵强于是梁王遣使者聘孟尝君梁使三反齐王闻之遣太傅谢君曰寡人不祥沉于谄谀之臣开罪于君寡人不足为也愿君顾先王之宗庙反国统万人乎冯暖戒孟尝君曰愿请先王之祭器立宗庙于薛庙成还报君曰三窟已就君始髙枕为乐矣孟尝君为相数十年无纤芥之祸冯暖之计也信陵君用侯生计窃兵符夺晋鄙兵救赵详见三巻注史记李园隂飬死士欲杀春申君国人颇有知之者朱英谓春申君曰世有无望之福又有无望之祸今君处无望之世事无望之主安可以无无望之人乎春申君曰何谓无望之福曰君相楚二十余年矣虽名相国实楚王也今楚王病旦暮且卒而君相少主因而代立当国如伊尹周公王长而反政不即遂南而称孤而有楚国此所谓无望之福也春申君曰何谓无望之祸曰李园不治国而君之仇也不为兵而养死士之日乆矣楚王卒李园必先入据权而杀君以灭口此所谓无望之祸也春申君曰何谓无望之人曰君置臣郎中楚王卒李园必先入臣为君杀李园此所谓无望之人也春申君曰李园弱人也仆又善之且又何至此朱英知言不用恐祸及身刀亡去后十七日考烈王卒李园果先入伏死士于棘门之内春申君入棘门死士夹刺春申君斩其头投之棘门外李善文选注服防左氏传注曰天地黄泉在地中故言黄泉论衡其死也葬之黄泉之下史记桃李不言下自成蹊沙丘在鲁地详见十三巻注漂母事见六巻注　按田家养老马以下十四句葢歴言古人好士之美而杂以春申一何愚刎首为李园似非伦类下文又接以贤哉四公子云云譬之李家娘子才入墨池忽登雪岭矣太白斗酒百篇信笔疾书不无疵纇然不应数句之间黑白不分明至此茍非缺文则为讹笔葢无疑矣　躄音碧】
　　单父东楼秋夜送族弟沈【缪本作况】之秦【一作西京太白自注时凝弟在席　单父县名唐时属河南道宋州睢阳郡　单音善父音甫】
　　尔从咸阳来问我何劳苦沐猴而冠不足言身骑土牛滞东鲁沈弟欲行凝弟留孤飞一雁秦云秋坐来黄叶落四五北斗巳【一作稍】挂西城楼丝桐感人亦【一作巳】絶满堂送客【萧本作君】皆惜别巻见月清兴来疑是山隂夜中雪明日斗酒别惆怅清路尘遥望长安日不见长安人长安宫阙九天上此地曽经为近臣一朝复一朝发白心不改屈平憔悴滞江潭亭伯流离放辽海折翮翻飞随转蓬【一作翼短天长去不穷】闻虚坠下霜空圣朝久弃青云士他日谁怜【一作谁肯相思】张长公【史记説者曰人言楚人沐猴而冠耳张晏曰沐猴狝猴也汉书蓼太子以为汉廷公卿列侯皆如沐猴而冠耳言其虽着衣冠但防似人形无他才能也狝猴骑土牛又何迟也是周泰答钟繇语详见十二巻赠宣城赵太守诗注王粲诗桐感人情为我发悲音世説王子猷居山隂夜大雪眠觉开室命酌酒四望皎然曺植诗君若清路尘楚辞屈原既放游于江潭行吟泽畔顔色憔悴后汉书崔骃字亭伯为窦宪主簿前后奏记数十切指长短宪不能容稍疎之因察骃髙第出为长岑长骃自以逺去不得意遂不之官而归章懐太子注长岑县属乐浪郡其地在辽东曺植诗转蓬离本根飘飖随长风何意回颷举吹我入云中髙髙上无极天路安可穷类此游客子捐躯逺从戎闻虚坠用战国防更嬴引弓虚发而下鸟事详见大猎赋注史记张释之传其子曰张挚字长公官至大夫免以不能取容当世故终身不仕】
　　送族弟凝至晏堌单父三十里
