<!-- { "loadSidebar": true } -->
　　臣伏奉勅命就差充东太一宫使许以南京居住者臣昨乞致仕累黩天威今防圣恩更授宫使列在近班处之真馆上承渥眷以感以惧然于愚衷有不安者又须再披诚恳仰冒宸聪臣犹自以为烦然于义不获巳切惟陛下励精庶政惟日孜孜临聴至于中昃程书逮乎乙夜弼臣近司陟降勤恪百工羣吏各有官责臣在朝无补于国何劳自以年齿衰暮气力疲乏故乞残体以避能者天髙聴卑得请为幸今乃以重职而家居享厚禄而闲佚臣窃安此物议谓何伏望陛下正王制名实之体成臣子进退之宜特许致仕是臣本志傥过辱优礼未容谢退乞特还旧秩领一闲曹虽媿备员之冗庶寛浮食之慙上足以昭示恩慈下可以少安分守仰依天日得引嵗华覆照之下实获容处
　　谢东太一宫使表
　　昨者陈乞致仕伏承勅命就差充东太一宫使许于南京居住寻再伸前恳或乞还旧官今奉诏书不允者欲致为臣盖衰龄之所迫恩不得谢尚旧物之未遗止解钥于留宫犹备员于真馆忝冒滋甚兢悸靡遑【中谢】伏念臣本自寒生曾微逺用虽薄闻于大道亦粗守于孤忠其实憃愚误被三朝之所奬至于报効殆无一事之可言惟宠利人情之所懐惟圣明仕者之难遇自念支离之乆且多饕冒之慙亷耻之思岂独畏清议而巳满盈之戒实亦有私意在焉屡剡悃诚决期引谢天慈过厚鄙志莫伸尚聮徽省之班仍玷殊庭之职官责之所不及人事之所至安众共称荣臣实知惧念吁天之屡凟姑就次以为恭俯仰深惟捐糜曷称此盖皇帝陛下道周谟典化格范围取人以身尽物之性九徳以之咸施四维于焉并育臣敢不歌福禄以崇君亲因荣幸以循名节庶完终始无累生成
　　再陈乞致仕表
　　七十致仕礼有常经再三上言情非虚饰【中谢】伏念臣早尘显仕才本空疎荐歴要途事无称纪幸遘寳图之肇啓预闻玉几之道扬首承日月之光先沾河海之润特防褒举迥出等夷虚被宠灵讫微报称乆从外补遂迫頽龄致章绂以上还丐筋骸而归尽陛下矜怜庸朽寛屈典常加使领于祠宫俾便安于乡社臣感恋徳泽难以固辞留连衰迟体此深养坐糜厚禄行复二年诚恐一朝沟壑之虞遂成终身负乘之耻逮兹未耄得以自陈伏惟皇帝陛下天施无私父慈均笃出处之际既曲尽于恩荣进退之间得粗全于名节屏伏闾里咏歌圣时行苇无牛羊之忧蒲栁免风霜之患向用五福式彰皇极之隆国有四维少穆民风之厚
　　诏
　　省所上表陈乞致仕事具悉卿国之耆艾时资典刑内领祠宫外居里闬不婴以事固足养安乃复抗章遂求解组徒欲遗于荣禄良未协于眷懐虽知恳诚难徇来请所乞宜不允故兹诏示想宜知悉夏热卿比平安好遣书指不多及
　　第二表
　　近上表乞致仕防圣恩降诏不允者切以大君保息之慈人之老者疾者得所养治国经常之制士之进者退者惟其宜不堪陈力之劳爰上乞骸之请诏函下降天防未俞【中谢】臣闻委质大方前经明训自古不得谢者在礼虽或有之然皆徳业髙贤功勲夙望邦家倚以为重中外赖之为安加恩所以特优被宠诚为无愧是以义全大体众罔间言如臣徒以空疎早防简擢事猷弗逮报称蔑施遽及衰疲遂求引罢而更滥当渥命遥领真祠位陪执政之班禄倍大夫之秩职优靡预官责不加上紊彞章俯慙私幸敢循旧典谨复自陈伏惟皇帝陛下一气均私大圆丕冒匹夫自尽各伸所志之微万物由庚皆受曲成之赐俯谅防勤之恳特垂开可之恩精骛紫宸犹结望云之恋迹还白社终懐乐圣之心
　　诏
　　省所再上表陈乞致仕事具悉卿逢时特起歴事三朝直谅多闻可谓成徳比縁请外勉徇均劳旋解宫符遥涖祠馆优游乡社几同佚老之归辅养天和何待洁身而去累章来上殊怫予闻姑体眷懐务安厥位所乞宜不允故兹诏示想宜知悉夏热卿比平安好遣书指不多及
　　第三表
　　臣昨再上表乞致仕伏防圣慈降赐诏书不允者章达御前至诚上彻恩加望外再请未从顾惟衰朽之年乆切优安之地只膺异数益不遑宁【中谢】臣闻事君之方本取精神之用行已之义当思名节之存壮而不勉则非忠老而不归则忘耻今臣心力日耗耳目加昏谢事之期已逾三嵗瞻天沥恳盖亦累年且士之立朝古有垂训四十曰强而仕七十曰老而传非异禀之粹灵必同伦于荒耄坐糜重禄虚占近班偃息在床优游卒嵗进退非据俯仰厚颜众将谓何没有遗恨伏惟皇帝陛下金玉百度纪纲四方元首股肱既熙万事奔走先后各効所长在臣去留奚系轻重盖年及而引去人臣谓之令终礼得而许归人君所以加惠仰希慈造濬发俞音国制坦明式遂区区之分王道正直益恢荡荡之风生成亭育之仁始卒保全之赐抚心殒咽之死靡它
　　致仕告词
　　勅凢内外羣工许其谢事而去者咸进秩一等是于优贤佚老之义亦无所缺矣至耆艾大臣有显劳成徳而朕之所礼重则非殊恩异数不足以称朕意又可以常比言乎宣徽南院使光禄大夫检校太傅上柱国清河郡开国公食邑五千八百户食实封一千三百户张某宿有重望歴服近班顷在先朝职守禁从属英考以朕为储副而亲聆徳音实视诏草自解政柄乆从便安而数奏引年恳上印绂乃命旧使于东宫二品就第对此光渥永介寿祺可特授依前检校太傅太子少师充宣徽南院使致仕散官勲封食实封如故仍放朝谢
　　谢致仕表
　　今月二十三日左班殿直郭安仁赍赐勅告各一道伏奉圣防授臣太子少师依旧宣徽南院使致仕者引年谢事锡命自天以徽省之近司加储闱之崇品只承诏检荣观纶綍之辞知自宸衷曲被宠光之渥防恩至厚震魄无容【中谢】伏念臣器虑迂疎材资浅薄践扬通显叨逾四纪之长陟降光明忝覩三朝之盛圣神缵御邦国惟新属当访落之辰滥预其难之举遽罹家衅越去朝班因违户牖之严荐易寰畿之守遂婴犬马之疾寖迫桑榆之期上列奏封盖谨循于礼典俯颁细札爰深示于眷懐特授祠宫俾安乡社又仍嵗律当复自陈只荷天慈获从私志臣子再三之黩顾不容诛君父覆载之恩孰与为大此盖皇帝陛下至慈鞠育大徳生成始终为之保全进退免其咎悔簪履敝物犹矜恻于弃遗名器至公用显章于优异但今嗟于衰暮讫莫报于鸿私共戴一天均在照临之下同居万彚岂离造化之中
　　免宣徽使表
　　今月十五日进奏院逓到告一道伏防圣恩授臣宣徽南院使检校太傅依前太子太保致仕降命自天恍日星之下烛局身无地凛渊谷而若惊恩出殊常义难虚受【中谢】伏念臣器资本薄材用无长时幸遘于昌辰仕早尘于近缀荐扬中外曾罔着于事功孤立朝廷实粗循于分守顷引年而得谢盖倦飞而知还退处田庐遂经嵗籥仰圣神之并化揭日月以合明岂期纶綍之光忽及衡茅之下徊徨自失愧惕交懐此盖皇帝陛下大徳施生至仁丕冒播九功而惟叙致万物于由仪一气发春槁木成于萌蘖大云布雨涸泽接于潢污顾兹耄残亦霑亭育然再念臣名除班籍迹逺阙廷事匪遑宁理当自列慈衷图旧乃圣王之所行小节不逾亦匹夫之为谅曲颁宠渥曷敢钦承伏冀寝停庶安微陋
　　第二表
　　伏防降到诏勅一道以臣辞免恩命不允者天鉴盖高微诚未彻王言作命谆诲如闻夫何疎外之踪亦预佥俞之议数斯上黩但积战兢【中谢】伏以宣徽两院之名厠于执政二府之重职业无实班秩甚崇中间废停盖縁官制今兹复置以待贤劳岂谓龙光遽加散冗惟朝恩之误及岂愚分之所堪此盖皇帝陛下百度允脩九徳咸事大中之福用敷于庶民不宰之功以曲成于万物如臣者忝尘最乆幸防居多及兹大耋之年安然泰宁之世纎埃无补于国一毫罔迨于民敢于草莽之中自称簪履之旧乃今沥恳而有请犹是为身而图全仰冀髙明特垂矜察典刑大法不亏立政之方名器至公免累假人之慎特回宠渥昭示邦彞
　　第三表
　　伏防圣慈以臣辞免恩命再降诏书不允臣闻慎出令者邦国之宪章知守节者士人之义分难避聪明之黩沥陈肝胆之诚【中谢】切以旧置宣猷秩均近辅比还使职盖待材劳诏防经年除书未再而臣顷縁衰耄乆逺朝班退伏田庐寖更嵗歴无功徳于平日徒安乐于圣时退省其私中切自幸深惧满盈之戒粗安止足之懐岂渝率履之常上致假人之义伏望皇帝陛下天光下烛人欲不违察其孤衷矜其微志特颁眷防囘复误恩使臣保犬马之余年全桑榆之頽景考终厥命无愧于心则日月之辉天地之施生成之赐沦骨【阙】
　　免宣徽使劄子
　　臣伏奉诏书以臣三上表辞免恩命不允仍断来章臣切以先王建官分职所以延俊乂崇名重秩所以旌劳能此乃治世之具立国之基干也本朝宣徽使无所任于事为待材用之宅中縁官制而罢既而复还其任盖庙堂之议事存本末臣既退老多年虽曾经此职今则非复任用之人宠渥忽及自度虚受无名屡黩圣听不敢承命三代之盛王未有遗年者歴世明君优恤耆艾以为令典恭惟二圣德义出于此然人臣之节一介之守区区孤陋亦有所志今夫圣王之事陛下既已行一介区区之守臣亦愿终其履践焉敢妄意苟得以干物论伏望天日髙明特垂降鉴庶于朝廷大公之体粗有补于涓埃
　　谢免除宣徽使表
　　伏奉诏书以臣上劄子辞免恩命特防圣慈允所请者切以惟皇建极置器以安恩福以发其光荣宪度以成其严重必使人而知分实为国之大经故得俊民用章百揆时叙【中谢】伏念臣委质四朝之盛及今大耋之年罔着事功靡一毫而报上偶逃罪恶幸无忝于所生退处田庐倐逾嵗纪岂意桑榆之末忽承天日之光命出殊常魂惊失措力陈微恳实内激于肺肝仰冒明威盖自甘于斧钺伏惟皇帝陛下至诚成物大德得人徳义之兴本出民风之厚典刑所载良资王道之平岂惟孤陋之身可当谟训之美
　　授太子太保谢表
　　伏奉今月某日告命授臣太子太保者成命巳行义难辞避无功虚受愧益面顔【中谢】伏念臣早依日月之光退迫桑榆之景杜门屏迹已安灰槁之余送往事居无复分毫之効敢期新宠例及陈人此盖伏遇皇帝陛下哲命初基旧章毕举嘉与羣贤之共治聿追列圣之贻谋虽零雨时风无所拣择于物而枯草腐木难报生成之恩
　　又
　　伏奉今月某日告命授臣太子太保者涣汗所均一新中外逓迁之泽例及衰残【中谢】伏念臣歴事累朝叨尘二府少壮之日已不逮于众人艰难之时又退安于末路有何功绩冒此宠荣此盖伏遇太皇太后陛下美化财成至仁涵育荷宗庙之重托极神人之欢心大覃旷世之恩求助嗣王之徳而臣老病所迫报効无时惟当教忠于子孙庶几无负于天地
　　遗表
　　臣闻生也有涯况叨防之过分死之将至犹感恋于存懐辄鸣临絶之音仰黩盖髙之聴【中谢】伏念臣立身孤介遭世休明早习艺文自托圣人之道粗持为守以近天子之光尘忝髙华践扬中外虽其经国之逺业无称于时至于事君之大方敢愆于义钟漏向尽田庐有安惟大期之既穷念鸿私之难报伏惟皇帝陛下体均洪覆神凝太清尊若北辰乗玑衡而不动安如厚地容河海以成深时万斯年如一之日自惟残迫方永谢于明时独此丹诚岂可埋于幽壤
　　免南郊陪祠表
