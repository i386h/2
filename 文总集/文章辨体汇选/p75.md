<!-- { "loadSidebar": true } -->
　　文章辨体彚选巻七十一

　　●钦定四库全书

　　文章辨体彚选巻七十二

　　（明）贺复征 编

　　○上书七

　　上文帝书【魏曹植】

　　臣闻古者圣君与日月齐其明四时等其信是以戮凶无重赏善无轻怒若惊霆喜若时雨恩不中絶教无二可以此临朝则臣下知所死矣受任在万里之外审主之所以授官必已之所以投命虽有构会之徒泊然不以为惧者盖君臣相信之明效也昔章子为齐将人有告之反者威王曰不然左右曰王何以明之王曰闻章子改葬死母彼尚不欺死父顾当叛生君乎此君之信臣也昔管仲亲射桓公后幽囚从鲁槛车载使少年挽而送齐管仲知桓公之必用已惧鲁之悔谓少年曰吾为汝唱汝为和声和声宜走于是管仲唱之少年走而和之日行数百里宿昔而至至则相齐此臣之信君也臣初受封策书曰植受兹青社封于东土以屏翰皇家为魏藩辅而所得兵百五十人皆年在耳顺或不踰矩虎贲官骑及亲事凡二百余人正复不老皆使年壮备有不虞简校乘城顾不足以自救况皆复耄耋罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复赖此方外不定必当须办者臣愿将部曲倍道奔赴夫妻负襁子弟怀粮蹈锋履刃以狥国难何但习业小儿哉愚诚以挥涕增河鼷鼠饮海于朝万无损益于臣家计甚有废损又臣士息前后三送兼人已竭惟尚有小儿七八岁已上十六七已还三十余人今部曲皆年耆卧在床席非糜不食眼不能视气息裁属者凡三十七人疲瘵风靡疣盲聋瞶者二十三人惟正须此小儿大者可备宿卫虽不足以御冦麤可以警小盗小者未堪大使为可使耘鉏秽草驱策鸟雀休候人则一事废一日猎则众业散不亲自经营则功不摄常自躬亲不委下吏而已陛下仁圣恩诏三至士子给国长不复发明诏之下有若皦日保金石之恩必明神之信画然自固如天如地定习业者并复见送晻若昼晦怅然失图伏以为陛下既爵臣百寮之右居藩国之任为置卿士屋名为宫冢名为陵不使其危居独立无异于凡庶若栢成欣于野耕子仲乐于灌园蓬户茅牖原宪之宅也陋巷箪瓢颜子之居也臣才不见效用常慨然执斯志焉若陛下听臣悉还部曲罢官属省监官使解玺释绂追栢成子仲之业营颜渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯听臣之若是固当覊绊于世绳维系于禄位怀屑屑之小忧执无已之百念安得荡然肆志逍遥于宇宙之外哉此愿未从陛下必欲崇亲亲笃骨肉润白骨而荣枯木者惟遂仁德以副前恩

　　谏明帝书【张茂】

　　臣伏见诏书诸士女嫁非士者一切录夺以配战士斯诚权时之宜然非大化之善者也臣请论之陛下天之子也百姓吏民亦陛下之子也礼赐君子小人不同日所以殊贵贱也吏属君子士为小人今夺彼以与此亦无以异于夺兄之妻妻弟也于父母之恩偏矣又诏书听得以生口年纪颜色与妻相当者自代故富者则倾家尽产贫者举假贷贳贵买生口以赎其妻县官以配士为名而实内之掖庭其丑恶者乃出与士得妇者未必有欢心而失妻者必有忧色或穷或愁皆不得志夫君有天下而不得万姓之欢心者尠不危殆且军师在外数千万人一日之费非徒千金举天下之赋以奉此役犹将不给况复有宫庭非员无录之女椒房母后之家赏赐横兴内外交引其费半军昔汉武帝好神仙信方士掘地为海封土为山赖是时天下为一莫敢与争者耳自衰乱以来四五十载马不舍鞍士不释甲每一交战血流丹野创痍号痛之声于今未已犹强冦在疆图危魏室陛下不兢兢业业念崇节约思所以安天下者而乃奢靡是务尚方纯作玩弄之物炫耀后园建承露之盘斯诚快耳目之观然亦足以骋冦雠之心矣惜乎舍尧舜之节俭而为汉武之侈事臣窃为陛下不取也愿陛下沛然下诏万几之事有无益而有损者悉除去之以所除无益之费厚赐将士父母妻子之饥寒者问民所疾而除其所恶实仓廪缮甲兵恪恭以临天下如是吴贼面縳蜀虏舆榇不待诛而自服太平之路可计日而待也陛下可无劳神思于海表军师高枕战士备员今羣公皆结舌而臣所以不敢不献瞽言者臣昔上要言散骑奏臣书以听谏篇为善诏曰是也擢臣为太子舍人且臣作书讥为人臣不能諌诤今有可谏之事而臣不谏此为作书虚妄而不能言也臣年五十常恐至死无以报国是以投躯没命冐昧以闻唯陛下裁察

　　上六代论书【曹冏】

　　臣闻古之王者必建同姓以明亲亲必树异姓以明贤贤故传曰庸勲亲亲昵近尊贤书曰克明俊德以亲九族诗云怀德维宁宗子维城繇是观之非贤无与兴功非亲无与辅弼夫亲亲之道专用则其渐也微弱贤贤之道偏任则其弊也刼夺先圣知其然也故博求亲疏而并用之近则有宗盟藩卫之固远则有仁贤辅弼之助盛则有与共其治衰则有与守其土安则有与享其福危则有与同其祸夫然故能有其国家保其社稷歴纪长久本支百世也今魏尊尊之法虽明亲亲之道未备诗不云乎鹡鸰在原兄弟急难以斯言之明兄弟相救于丧乱之际同心于忧祸之间虽有阋墙之忿不忘御侮之事何则忧患同也今则不然或任而不重或释而不任一旦疆场称警关门反拒股肱不扶胸心无卫臣窃惟此寝不安席思献丹诚贡策朱阙谨撰合所闻叙论成败

　　理愍怀太子书【晋阎缵】

　　伏见赦文及榜下前太子遹手疏以为惊愕自古以来臣子悖逆未有如此之甚者也幸赖天慈全其首领臣伏念遹生于圣父而至此者由于长养深宫沉沦富贵受饶先帝父母骄之每见选师傅下至羣吏率取膏粱击钟鼎食之家幸有寒门儒素如卫绾周文石奋疏广洗马舍人亦无汲黯郑庄之比遂使不见事父事君之道臣按古典太子居以士礼与国人齿以此明先王欲令知先贱然后乃贵自顷东宫亦微太盛所以致败也非但东宫歴观诸王师友文学皆豪族力能得者率非龚遂王阳能以训道友无亮直三益之节官以文学为名实不读书但共鲜衣好马纵酒高会嬉游博奕岂有切磋能相长益臣尝恐公族迟陵以此叹息今遹可以为戒恐其被斥弃逐远郊始当悔过无所复及昔戾太子无状称兵距命而壶关三老上书有田千秋之言犹曰子弄父兵罪应笞耳汉武感悟之筑思子之台今遹无状言语悖逆受罪之日不敢失道犹为轻于戾太子尚可禁持重选保傅如司空张华道德深远乃心忠诚以为之师光禄大夫刘实寒苦自立终始不衰年同吕望经籍不废以为之保尚书仆射裴頠明允恭肃体道居正以为之友置游谈文学皆选寒门孤宦以学行自立者及取服勤更事渉歴艰难事君事亲名行素闻者使与共处使严御史监护其家絶贵戚子弟轻薄宾客如此左右前后莫非正人师傅文学可令十日一讲使共论议于前勅使但道古今孝子慈亲忠臣事君及思愆改过之义皆闻善道庶几可全昔太甲有罪放之三年思庸克复为殷明王又魏文帝惧于见废夙夜自祗竟能自全及至明帝因母得罪废为平原侯为置家臣庶子师友文学皆取正人共相匡矫兢兢愼罚事父以孝父殁事母以谨闻于天下于今称之汉高皇帝数置酒于庭欲废太子后四皓为师子房为傅竟复成就前事不忘后事之戒孟轲有云孤臣孽子其操心也危虑患也深故多善功李斯云慈母多败子严家无格虏由陛下骄遹使至于此庶其受罪以来足自思改方今天下多虞四夷未宁将伺国隙储副大事不宜空虚且为大计小复停留先加严诲依平原侯故事若不悛改弃之未晚也臣素寒门无力仕宦不经东宫情不私遹念昔楚国处女谏其王曰有龙无尾言年四十未有太子臣尝备近职虽未得自结天日情同阍寺悾悾之诚皆为国计臣老母见臣为表乃为臣卜卦云书御即死妻子守臣涕泣见止臣独以为频见拔擢尝为近职此恩难忘何以报德唯当陈诚以死献忠辄具棺■〈奴上纟下〉伏颁刑诛

　　谏伐晋书【秦后张氏】

　　妾闻天地之生万物圣王之驭天下莫不顺其性而畅之故黄帝服牛乘马因其性也禹凿龙门决洪河因水之势也后稷之播殖百谷因地之气也汤武之灭夏商因人之欲也是以有因成无因败今朝臣上下皆言不可陛卞复何所因也书曰天聪明自我民聪明天犹因民况于人主乎妾闻人君有伐国之志者必上观干象下采众祥天道崇远非妾所知以人事言之未见其可谚言鸡夜鸣者不利行师犬羣噑者宫室必空兵动马惊军败不归秋冬以来每夜羣犬大噑众鸡夜鸣伏闻廐马惊逸武库兵器有声吉凶之理非微此皆非出师之祥也如妾所论愿陛下详而思之

　　劝伐河北书【宋谢灵运】

　　自中原丧乱百有余年流离冦戎湮没殊类先帝聪明神武哀济羣生将欲荡定赵魏大同文轨使久凋反于正化偏俗归于华风运谢事乖理违愿絶仰德抱悲恨存生尽况陵茔未几凶虏伺隙预在有识莫不愤叹而景平执事并非其才且遘纷京师岂虑托付遂使孤城穷陷莫肯极忠烈囚朔漠绵河三千翻为冦有晚遣鎭戍皆先朝之所开拓一旦沦亡此国耻宜雪被于近事者也又北境自染逆虏穷苦备罹征调赋敛靡有止已所求不获辄致诛殒身祸家破阖门北屋此亦仁者所谓伤心者也咸云西虏舍末远师陇外东虏乘虚呼可掩袭西军既反得据关中长围咸阳还路已絶虽遣救援停住河东遂乃远讨大城欲为首尾而西冦深山重阻根本自固徒弃巢窟未足相拯师老于外国虚于内时来之会莫复过此观兵耀威实在兹日若相持未已或生事变忽値新起之众则异于今茍乖其时难为经畧虽兵食倍多则万全无必矣又歴观前代类以兼弱为本古今圣德未之或殊岂不以天时人事理数相得兴亡之度定期居然故古人云既见天殃又见人灾乃可以谋昔魏氏之强平定荆冀乃乘袁刘之弱晋氏之盛拓开吴蜀亦因葛陆之衰此皆前世成事着于史策者也自羌平之后天下亦谓虏当俱灭长驱滑台席巻下城夺气丧魄指日就尽但长安违律潼关失守用缓天诛假延数月日来至今十有二载是谓一纪曩有前言况五胡代数齐世虏期余命尽于来年自相攻伐两取其困卞庄之形验之今役仰望圣泽有若饥渴注心南云为日已久来苏之冀实归圣明此而弗乘后则未兆即日府藏诚无兼储然凡造大事待国富兵强不必乘会于我为易责在得时器械既充众力粗足方于前后乃当有优常议捐益久证冀州口数百万有余田赋之沃着自贡典先才经创基趾犹存澄流引源桑麻蔽野强富之实昭然可知为国长久之计孰若一往之费邪或惩关西之败而谓河北难守二境形势表里不同关西杂居种类不一昔在前汉屯军霸上通火甘泉况乃远戍之军値新故交代之际者乎河北悉是旧户差无杂人连岭判阻三关作隘若游骑长驱则沙漠风靡若严兵守塞则冀方山固昔陇西伤破晁错兴言匈奴慢侮贾谊愤叹方于今日皆为賖矣晋武中主耳値孙皓虐乱天祚其德亦由巨平奉策茍贾折谋故能业崇当年区宇一统况今陛下聪明圣哲天下归仁文德与武功并震霜威共素风俱举恊以宰辅贤明诸王美令岳牧宣烈虎臣盈朝而天威远命亦何敌不灭矧伊顽虏假日而已哉伏惟深机志务久定神谟臣卑贱侧陋窜景岩穴实仰希太平之道倾都岱宗之封虽乏相如之笔庶免史谈之愤以此谢病京师万无恨矣久欲上陈惧在触置蒙赐暂违禁省消渴十年常虑朝露抱此愚志昧死以闻

