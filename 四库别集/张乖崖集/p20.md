<!-- { "loadSidebar": true } -->
　　出知益州，时李顺构乱，王继恩、上官正总兵攻讨，顿师不进。咏以言激正，勉其亲行，仍盛为供帐饯之。酒酣，举爵属军校曰：「尔曹蒙国厚恩，无以塞责，此行当直抵寇垒，平荡丑类。若老师旷日，即此地还为尔死所矣。」正由是决行深入，大致克捷。继恩帐下卒缒城夜遁，吏执以告。咏不欲与继恩失欢，即命絷投眢井，人无知者。时寇略之际，民多胁从，咏移文谕以朝廷恩信，使各归田里。且曰：「前日李顺胁民为贼，今日吾化贼为民，不亦可乎□」时民间讹言，有白头翁午后食人儿女，一郡嚣然。至暮，路无行人，既而得造讹者戮之，民遂帖息。咏曰：「妖讹之兴，沴气乘之，妖则有形，讹则有声，止讹之术，在乎识断，不在乎厌胜也。」

　　初，蜀士知向学，而不乐仕宦。咏察郡人张及、李畋、张逵者皆有学行，为乡里所称；遂敦勉就举，而三人者悉登科，士由是知劝。民有谍诉者，咏灼见情伪，立为判决，人皆厌服。好事者编集其辞，镂板传布。咏尝曰：「询君子得君子，询小人得小人，各就其党询之，则无不审矣。」其为政，恩威并用，蜀民畏而爱之。丁外艰，起复，改兵部郎中。会诏川、陕诸州参用铜铁钱，每铜钱一当铁钱十。咏上言：「昨经利州，以铜钱一换铁钱五，绵州铜钱一换铁钱六，益州铜钱一换铁钱八。若一其法，公私非便。望依旬估折纳铜钱。」

　　真宗即位，加左谏议大夫。咸平初，入拜给事中、户部使，改御史中丞。承天节斋会，承相大僚有酒失者，咏奏弹之。二年，同知贡举。是夏，以工部侍郎出知杭州。属岁歉，民多私鬻盐以自给，捕获犯者数百人，泳悉宽其罚而遣之。官属请曰：「不痛绳之，恐无以禁。」咏曰：「钱塘十万家，饥者八九，苟不以盐自活，一旦蜂聚为盗，则为患深矣。俟秋成，当仍旧法。」有民家子与姊壻讼家财。壻言妻父临终，此子裁三岁，故见命掌赀产；且有遗书，令异日以十之三与子，余七与壻。咏览之，索酒酹地，曰：「汝妻父，智人也，以子幼故托汝。苟以七与子，则子死汝手矣。」亟命以七给其子，余三给壻，人皆服其明断。知永兴军府。

　　五年，马知节自益徙廷州，朝议择可代者。真宗以咏前在蜀治行优异，复命知益州，仍加刑部侍郎、枢密直学士，就迁吏部侍郎。转运使黄观上其治状，有诏褒美。会遣谢涛巡抚西蜀，上因令传谕咏曰：「得卿在蜀，朕无西顾之忧矣。」归朝，复掌三班，领登闻检院。

　　咏中岁疡生脑，颇妨巾栉，求知颍州。真宗以其公直，有时望，再任益部，皆以政绩闻，不当莅小郡。令中书召问，将委以青社或真定，令其自择。咏辞不就，遂命知升州。大中祥符初，加左丞。三年春，州民以咏秩满借留，就转工部尚书，令再任。是秋，以江左旱歉，命充升、宣等十州安抚使，进礼部。上闻咏脑疡甚，悯之，令薛映驰驿代还。以疾未见，恨不得面陈所蕴，乃抗论言：「近年虚国帑藏，竭生民膏血，以奉无用之土木，皆贼臣丁谓、王钦若启上侈心之为也。不诛死，无以谢天下。」章三上，出知陈州。

　　初，咏与青州傅霖少同学。霖隐不仕。咏既显，求霖者三十年不可得，至是来谒。阍吏白傅霖请见，咏责之曰：「傅先生天下贤士，吾尚不得为友，汝何人，敢名之！」霖笑曰：「别子一世尚尔邪，是岂知世间有傅霖者乎□」咏问：「昔何隐，今何出□」霖曰：「子将去矣，来报子尔。」咏曰：「咏亦自知之。」霖曰：「知复何言。」翌日别去。后一月而咏卒，年七十。赠左仆射，谥忠定。

　　咏刚方自任，为治尚严猛，尝有小吏忤咏，咏械其颈。吏恚曰：「非斩某，此枷终不脱。」咏怒其悖，即斩之。少学击劔，慷慨好大言，乐为奇节。有士人游宦远郡，为仆夫所持，且欲得其女为妻，士人者不能制。咏遇于传舍，知其事，即阳假此仆为驭，单骑出近郊，至林麓中，斩之而还。尝谓其友人曰：「张咏幸生明时，读典坟以自律，不尔，则为何人耶？」故其言曰：「事君者廉不言贫，勤不言苦，忠不言己效，公不言己能，斯可以事君矣。」性躁果卞急，病创甚，饮食则痛楚增剧，御下益峻。尤不喜人拜跪，命典客预戒止，有违者，咏即连拜不止，或倨坐骂之。真宗尝称其材任将帅，以疾不尽其用。自号乖崖，以为「乖」则违众，「崖」不利物。有集十卷。弟诜，为虞部员外郎。

　　论曰：传云：「邦有道，危言危行。」三人者[1]，躬骨鲠蹇谔之节，蔚为名臣，所遇之时然也。禹偁制戎之策，厥后果符其言，而醇文奥学，为世宗仰。锡身没之后，特降褒命，以贲直操，与夫容容嘿嘿，以持禄固位者异矣。咏所至以政积闻。天子尝曰：「咏在蜀，吾无西顾之忧。」其被奖与如此。然皆肮脏自信，道不谐偶，故不极于用云。

　　[1]：三人者指田锡、王禹偁、张咏；宋史中，三人同传。

　　

　　

　　

　　张乖崖集附集卷第二

　　

　　序  跋  解题

　　

　　序

　　

　　乖崖先生文集序

　　（宋）龚梦龙

　　

　　乖崖忠定张公，倜傥有大志，为国朝名臣。筮仕崇阳时，其设施已磊砢不凡。迨扬历中外，表表愈伟，政绩铿鍧，载之记传炳如也。而好嗤点者独以文出它手短之。嘻，文以贯道，气其主也。公劲气可沮金石，发为文章，岂必月露以为形，风云以为状，如经生学士，组织纤巧，而后为工□词简而理到，律严而事备，汪洋弘深，脱去翰墨畦町，观者有「二百年来无此作」之叹，则公文之粹可知已。龙箑之锡，以表献文之懿，定陵赏识，岂偶然哉！

　　前令君天台郭公森卿，尝刊寘县斋，己末兵毁，遂为煨烬。今令尹左绵伊公赓，以儒术饰吏，复锓梓以寿其传，幸惠邦人，士德至渥也。抑事尤有可骇者：公遗像旧刻于县之东斋，人多模本以祀，后因毁并不存；士有逃难山谷者，乃得墨本于丛棘中，雨露不濡，移刻元所，大类昔年封像遗僧人之意。岂公之眷恋于崇者，尚欲因像而彰耶□今挹斯像，诵斯文，俾诸大夫国人皆有所矜式，岂曰小补之哉，盖亦无忘令君之德云。咸淳己巳，中春朔，邑子朝散大夫、特差荆湖安抚大使司主管机宜文字、权澧州军州事、赐绯龚梦龙，谨书于前序之下方。

　　

　　张乖崖文行录序

　　（明）张颐

　　

　　有宋名臣张忠定公咏，号乖崖，字复之，濮之鄄城人。其英声骏烈，人人知之，然其诗文功业，散在方策，未有能裒集成书以传于后者。山西左布政使刘公忠与公为同郡，慕公之为人，因仕于蜀，见公有惠于其人甚深，因辑录其行事与其诗文，并后世记颂，通为一帙，名曰《乖崖文行录》。共事迹、诗文，讹者正之，缺者补之，传之所无者增之，共若干卷，寿其梓以传。其意美矣。属余序诸首。余惟刚明正大之气，克塞乎六合。故日月星辰之照耀，天之正气也；山岳河海之流峙，地之正气也；忠义文章之发见，人之正气也。公锺刚明正大之气，受知时君，居位则称其才，立功则行其志，又以其余力，形诸诗文之间。其所作虽不多见，然其忠君爱民之意，蔼然见于言表，是皆刚明正大之气之所发也。呜呼！公之忠义在朝廷，功烈在方隅，德泽在人心，事业在史传，将与宇宙相为悠久，固不待文而后显。然而后人企仰前修，欲趋下风而望余光，又岂不在斯录也哉！此则刘公之志也。于是乎书。弘治三年庚戌秋七月朔，赐进士、嘉议大夫、工部右侍郎、前都察院左佥都御史、翰林院修撰、经筵讲官兼文华殿讲读官致仕维扬张颐序。

　　

　　张乖崖先生文行录序

　　（明）邢表

　　

　　乖崖事文录者，为张公事实而集之也。公讳咏，字复之，谥忠定；乖崖，其自号也。濮州鄄城人。登宋时进士第，令崇阳，两知益州，累官至尚书。其善政善教，着闻天下，固已家传人诵，脍炙人口矣。惜乎纷出众录，恨无完本，阅岁之久，不无湮没。数百载之下，有能乖崖其心，乖崖其行，汇成其集，以裕后来，垂于不朽者，则寥寥焉。同郡刘公筮仕，景仰乡邦先哲；予宣山东政时，恒慕政教之善，亦景仰不已，咸欲完集刻传于世，以贻永久，未遑致详。岁弘治间，予与公以左右布政使于蜀。一日政余，偕公谒乖崖庙，读其石，覩其像，景仰刻传之心沛然矣。时则搜猎羣史，访诸士夫家，所藏编录有关于蜀郡者集之，合众疏披阅之余，遂命成、华二学教谕颜瑞、徐瀚三复雠校，正其差讹，汰其重复，次第篇目，聚为此书，以便记览。集成，遂揖俸锓梓，以永厥传。公与予有同寅之雅，谓予当序诸首。窃惟人有善而扬之，君子光明之心也。扬善而垂于不朽，君子忠厚之至也。乖崖历仕之久，见诸言论，形诸践履，发于诗词。声赋与夫谥议、传赞、词记之属，刊传以扬之，垂于不朽，君子光明之心也，君子忠厚之至也。使乖崖善有未实，公必不誉之，其知之明而见之真，燎然者矣，岂阿私所好而空誉之哉！噫！世远而乖崖之名愈芳，录成而著述之功亦芳，联芳匹美于宇宙间，灿然条陈于篇目。使守一郡，牧一州，潜玩而景慕之，必善政教，阜民物；或膺方岳，操台宪，详味而景慕之，必美风化，振纪纲；或司六卿，位公孤，景慕不违，则弥逢参赞，弘化调燮。罔不各得其道者，乖崖之功也，刊行之功也。若时其迹，乖崖为濮郡之先哲，公为濮郡之后哲。不以时迹拘，则乖崖世虽远而心之神明相接，迹虽异而心之天理相孚，时迹又不必言矣。于戏！乖崖其心，乖崖其行，彼此有之。然则是书刊行，非为一身计，为治国家计，为佐理天下者计，其有裨于国家天下，岂曰小补之哉！弘治庚戌孟春既望，赐进士、中奉大夫、四川等处承宣布政使司左布政使文安邢表书。【以上二序，见《张乖崖事文录》卷首】

　　

　　乖崖先生文行录后序

　　（明）杨光溥

　　

