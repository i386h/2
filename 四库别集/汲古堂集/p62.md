<!-- { "loadSidebar": true } -->
　　夫以能仁灭度灵论托义于多罗列祖传衣彼岸借资于宝筏是则多罗乃载道之车宝筏本涉流之具姑存蹊径聊诙下士之津梁一落筌蹄巳匪圣人之心印蟺自季叶谁解拈花浩浩恒河算沙莫穷其??胶??葛弥弥幻海望洋讵测其端倪脱不藉以言传亦何从而悟入非夫心含智海性彻慧灯者乌能采尺壁于昆邱探?珠于赤水者哉乃有法师有门辨才无碍神光灌顶早发胜迹于龙邱祥露沃灵夙植净根于鹿苑博该三藏不殊玉海之储珍理悟一乘何异金瓶之泻水挹教源于阿耨清分四帀天池演秘旨于崛山声叶七行宝树机锋发颖铦如利锷之开函理窟转圜应若洪锺之承簴于喁振杪舂容天籁和鸣漰湱扣虚吐纳潮音荅响冥心止观绍嗣台宗铜杖蒲团夙悟于圭峰丈室芦浮杯渡爰止于无相道场始谈楞严于翠微一敷高座继说大乘于梅屿载转法轮四众皈依遍洒弥天雨露十方骈辏同沾大地醍醐唯是?义难宣宗风未畅机分小大之别道殊半满之科九喻三周即浩刦莫窥其窔穴?奥五?十妙非圣智孰究其渊闳于是十方四众齐口同声重请法师更撝麈尾俾杇宅通入大之文轨化城引不坠之昔缘高揭摩尼烁景垂辉于?夜重磨鞶鉴溢精益焕于迷涂妙应环中何论止啼黄叶慧分牙后尚看舌涌青莲敢告檀那乐成胜会孰不耕而有获实持俭而报奢狮子一声百兽振惊于威力龙门千仞羣鳞嚵嚼于悬流钵飰遍人天似乞众香之国金钱布兰若如参祗树之林信虚往而实还因希有而难见者也 

　　◆跋 

　　跋乐洲上人除散花疏后 
　　书叶子考毋氷霜完节册后 

　　○跋乐洲上人除散花疏后 

　　予曩从居士家与观追荐法筵顾其坛宇靓洁旛花庄严主礼惟虔僧仪惟肃油然生信心生欢喜心生皈依心及至丙夜燃药师灯缁流溺于邪习环绕灯下谓之散花交相嘲谑哄然一堂圯教渎尊莫斯为甚则向者庄严虔肃之容尽为戏论信心欢喜心皈依心立成退转窃谓是辈不独令其先灵没在苦而又令巳入泥梨如箭吁可畏哉巳乃诏主人设谕而告之曰今有人焉适值父母疾病阽危百方救疗不可得忽遇流水长者子施以灵药病可立掇也其人将进之父母又令左右杂以鸩羽乌头而饮之遂令父母号咷床蓐而死彼不独毒其父母而复陷巳及左右人寘于大戮亦人情乎今之法会始以庄肃冀得宏资冥福继以渎慢反令增长罪何以异此时諐予自恨道力微劣不能为之忏悔拔罪又自恨德薄言轻不能家晓户说令其永改邪习归于正途往来于心十稔也不图乐洲上人乃有此疏上人戒律精严瑜珈龙象深愍此举溺而不返乃为疏文以告修斋善信及在事法侣敬遵明教永改前非矧散花运想自有成语具在科仪何乃安于俗弊自贻黑业邪嗟乎西方圣人悲愍末法众生娆于魔事辄以显化力托之尊宿密传心印摧伏邪见归于正见兹则上人其人也唯愿大众读此憬然汗下永永遵行断魔种子续佛慧命闻者见者同证菩提岂非斯道之大幸也邪 

　　○书叶子考毋氷霜完节册后 

　　往叶母失所天不难以身荐螾蚁顾呱呱在抱冀存叶氏一线耳今天与之年黄发完节且见子考成立抱孙绳绳矣何者不足母所子考非有衿绅之贵金张之游也往往见礼于鸿流名士何哉岂非以母令耶母固十室之邑不二一髽耳天下抱节以礼自坊者匪特一母而或泯泯无闻而母独得诸名家篇什踰于华衮者何哉岂非以子操士之行有以致之耶是则是母是子交相重者也虽然当母之抚遗孤也日岌岌濒死之不暇即今日之扬诩岂始愿听及然母子非为名高也者即一二歌咏之不足抑亦人彝天道也哉 

　　◆释问 

　　周生以清善博士业将舍所业以业诗何子作释问篇以诒之 

　　○周生以清善博士业将舍所业以业诗何子作释问篇以诒之 

　　周生以清游于何子之门何子支离其身拥肿其质居无常处行无常迹土木形骸悠悠忽忽盖三月不庭矣一日周生侍而请曰先生何以教之何子嗒焉隐几作而言曰若余也何足以知之若余者所为天之畸人也不理于人也亦巳久矣子将奚法焉且夫举世彼有昭昭挈挈目??智矜捷如建鸣鼓若揭日月匪氷而寒匪火而热总辔康庄趋时若蹶莫不据要津离澳渫步玉堂上金闼鹤盖成阴车徒塞咽鸣驺而入除道而出余独愦愦昧昧色辱形秽鱼处于陆雉游于翳庄龟不灵宋鶂却退不寒而慓不阴而晦违时陆沉物情屏弃手足皲霉颜色憔悴商颂之音若出金石而满天地彼有霜纨雾縠纷纶繁缛藻锦氷绡焜煌刺目狐白却寒阿锡清燠襞积峰皱缘饰波蹙以遨以盘是御是服招摇于市荫暎台仆余独蕙带荷衣岑牟短后黑不待黔蒙茸尘垢正冠绝缨捉衿露肘败絮是拥自参及酉人皆嘻嘻彼何者叟亦孔之艰胡颜弗厚彼有援琴拂纟??考钟命簴泠泠参差渊渊兆?鼓鼓丝肉纷纭清商小部银筝秦声琵琶胡语按六么促鴈柱和阳阿歌激楚莫不骨腾肉飞赴节起舞余独偃仰空谷介节孤峯仰闻天籁俯聆壑淙灌木悲吟含商扣宫金石烟濑笙竽松风情为之移耳为之聪自谓音乐之至谐而不知人间声伎之工也彼有熊蹯豹胎鰕臇鸡跖钓引鲈肪弹求鸮炙冐以山肤和以芍药金液玉醪飞觚腾爵余独不厌糠核蕧藿半菽厥状鸱夷枵然其腹羹乏芋魁饭无脱粟此昔人之所羞匪吾生之荼毒也若余者落落无所容何异乎惠子五石之瓠栎社之樗立之涂而匠石弗顾信吾身为悬疣而众人之所同去也子将奚法虽然余亦有规焉夫仁义裂而纵衡出道德漓而刑名设至若短长捭阖章句占■〈亻毕〉业无常师缤纷百出分源殊涂衲凿杂沓仁义道德于是荡然益蔑矣士丁斯时即负乌获之勇操庆忌之捷具左徒之才持犀首之说欲求中窽破的投迹合辙犹之乎呈冠裳于躶水之乡资章甫而适诸越也余将艳子以新洱饵子以利禄抽风尘之肺肝饬圣贤之面目指终南为快捷方式筞要津之高足宁诡遇而获禽母正身而失鹄猎荣取资信如丈人之承蜩则庶乎可免余曩蒙之诟辱子舍之而弗由夫乃学步邯郸失其故步媻跚匍匐周生爽然有悟载拜而起先生之言一何纚纚小子不敏敬闻命矣小子窃有疑焉愿因先生其终教之吾闻足于内者忽其外得其精者忘其麤自行??自媒智者弗居被服纨素不衷是虞滛哇之乐饮食之欲窒聪腐肠饕人所须是以首阳之薇甘于方丈之珍陋巷之瓢重于千驷之车若此四者实衜之螙匪德之腴小子不敏得志弗为余曰善哉子之言也鱼相忘于江湖人相忘于道术若子之言应物而游不囿于物逍遥之游期以异日我其迟子南游乎罔??良之野北息乎沉默之滨西穷乎冥冥之里东贯乎鸿蒙之津周生避席相视而听小子不敏敬步后尘 

　　◆赞 

　　阿弥陀佛 
　　为路上人题其师无尽和尚像 
　　杨木父画小像作圆顶相戴斗笠着坏色衣戏为此赞 

　　○阿弥陀佛 

　　如是我闻文佛所说赡养教主曰弥陀佛放无量光如亿日月慈誓普度十方含摄十方如来出广长舌说诚实言亦无等别幻海无边剎那可涉愿为慈航信为智楫以念摄心以心印法九品莲华万修万结 

　　○为路上人题其师无尽和尚像 

　　咄咄阿师超然道韵南宗寖微师嘘其烬载燎载扬宗风大振如喧春雷蛰封斯奋如甘露门菀枯同润我昔谒师歹闻余论末由从之巉岩千仞法嗣路公能发厥蕴目击道存心心相印浩刦剎那灯灯无尽咦一门超出妙庄严路头蓦直何须问 

　　○杨木父画小像作圆顶相戴斗笠着坏色衣戏为此赞 

　　滑稽玩世方朔于髠其伦乎不拘小节罗友景纯之伦乎诗中之画自写尔真画中之诗自传尔神非仙非释非儒非墨任运腾腾自行胸臆所谓其妻不识而友识之者耶 

　　◆偈 

　　幻由上人谈经后屿精舍以书招予不果往偶作墨竹题偈奉寄 
　　立春后一日大雪大观师过访同作一偈 

　　○幻由上人谈经后屿精舍以书招予不果往偶作墨竹题偈奉寄 

　　亭亭翠竹真如相体直心空似和尚节外生枝枝叶生忽与眼根添一障如来说法七七年点墨何曾留纸上阿师通身出广长说出真如作何状我不来时却是来聊付此图包雝?缶酱 

　　○立春后一日大雪大观师过访同作一偈 

　　氷因春入融为水雪为风寒剪作花试与老僧闲竖拂不知门外路三义 

　　汲古堂集卷之二十八
