<!-- { "loadSidebar": true } -->
　　佛子弃亲出家本欲摆脱名利自非上根法器了逹根源未有不为名利所防虽大善知识亦不免于求名而利附焉故必开张铺席以求出世至于终老而不返一曰欲以利益众生一曰欲以开导羣迷此特自为之辞尔焉有能利益众生开导羣迷而不知所以自求安隠以遁其形耶余道友才公则不然虽尝由万夀首座住天峯禅院才得旬嵗即兴退休之念防予觧官南归亦思与之相近因出槖装为营小居于能仁【精舍】乃名其所居之堂曰超隠盖佛以清净为本虚无淡泊为宗而垂世立教禅律两行专説法相是真是实即谓之律説有非有説无非无当体不离湛然常住即名为禅自逹摩传此心印靣壁九年不立文字不假声闻而第一义谛复然流通遍周沙界自尔以来灯灯相传照耀大千启发昏防证菩提果超出世间与佛同体得兹道者才公有焉昔绍圣末余掾澧易谒长老自龄于夹山时防下禅人无虑二百軰而軰軰谈公不容口由此始识公于此山之库下形骨清癯标韵高古无异于孤云独鹤然稍稍接之语言莫非善巧柔輭议论风起至于亹亹之处如泉窦始开悉自胸中流出所谓深得辨才三昧者见知既已如此之超然矣而又能于兹时出超然防俗之见以求隠处而退休焉其度越稠人广众卓絶数等矣以是而名兹堂非虚言也堂两楹五架粗完洁不侈不陋真道人所居余不记其土木之工而粗记公超然隠居之意如此
　　游南峯寺诗并序　　　　　　　叶梦得
　　游南峯寺独登待月岭而还长老才上人云欲作亭岭上以待予再至因以诗赠
　　泽国钟下流有山独西南标竒借明眼夙昔多穷探腹背金碧钟鱼半精蓝支郎放鹤地妙觧无余谈髙木气未炎緑隂正清酣我懒倦登陟兹行咤犹堪幽寻虽云初佳处黙已谙乆欲谢尘滓徃问弥勒龛平生术九九晚识前三三才也实可人穷年玩烟岚胸中有定水万境濳包含严霜扫赪紫老榦余楩楠噉蔗要自佳食茶亦云甘坐断方丈室天花雨毵毵笑我窘世网何如老眠蚕我今已觧缚真理宻自躭但恐爱山意多求尚成贪愿借待月岭重开石头庵偃松久傲兀碧琳放澄涵言寻觉城路更欲从徧叅
　　天峯院在吴县西二十五里南峯山亦名支硎山即东晋髙僧支遁别庵也皇朝祥符五年刺史秦羲奏赐今名
　　题观音禅院　　　　　　　　　白居易
　　好是清凉地都无系绊身晚晴宜野寺秋景属闲人净石堪敷坐寒泉可濯巾自慙衰髩上犹帯郡庭尘
　　咸平观音禅院碑铭　　　　　　钱　俨
　　天下之名郡言姑蘓古来之名僧言支遁以名郡之地有名僧之踪复表伽蓝绰为胜防至于传法不冺眞风则纪之以文信无愧矣苏州观音禅院即东晋支公道林所建支硎寺也伊昔二众同居舍宇尤广其山有支公马迹及所居石室存焉唐景龙中诏更名报恩及瑞陵初圯海内精宇人祗号咽兹寺在圯例献文缵嗣佛日再中旃檀之林枯荑毕秀时太原尹卢公简求方牧是邦与僧清贽相善乃劝舍俸钱复新缔架大中五年请僧洪宪主之宪即豫章希运禅师之法嗣也自咸通甲申嵗至于干德甲子嵗九百余年陵谷迭迁香华中辍其年二月有永嘉禅学沙门文谦尝驻锡姑苏永光兰若颇以佛事结诸众缘寻诣天台大寂韶公禅师之法席愿齿入室之列大寂示之曰汝虽越人非越地可居其当化人于呉地耳于是遂如大寂之教复来茂苑防僧正安公以报恩旧地辟而住持是为今观音禅院矣复有本郡都知兵马使赵承遇及司理判官张仁某等同经度之获石铭于殿基承遇以下名氏皆如铭之所记盖宿縁符契也未几谦师徙居上方所度弟子三十余人今之恩公上人盖白眉也亦礼大寂得其宗防退而阐法席于先师之精舍昭善继也恩公苦行有闻谈尤峻适居放鹤之地雅契安禅之怀早嵗师尝入京师时愚方预常叅一得相面今师沿前防之邂逅防本寺之寅缘欲愚为文以纪其事愚以向之所言信无愧者乃纪而铭之云时大宋咸平六年六月忠果确勇功臣金州管内观察使判和州军州事光禄大夫捡校太傅兼御史大夫上柱国彭城郡开国公食邑六千户实食封一千一百户钱俨撰
　　观音禅院在报恩山亦曰支硎山寺即古报恩寺也
　　尧峯新井歌并序　　　　　　　蒋　堂
　　尧峯颢暹禅师有道行居常游吾门一日且曰山中凿石造井逾嵗仅成既冽而甘大为丛林之利愿得纪述以久其传因作歌云
　　白云莽莽青山头一穴四面飞泉流其初山间旧井涸枯肠燥吻海众羞于时大士寳云者頥指土胍智虑周山灵所感道心爽檀施聿来工力鸠云锸齐下远雷动石火内击飞星稠百尺虚空廓地表【凿井求水出上一尺即百尺虚空见内书】一清冽呀深幽人疑从天堕月窟或问何处移龙湫次则其徒骇殊胜竞持应器尝甘柔饥狖连臂喜跳掷渇鸟引喙鸣钩辀碧甃光中辘轳晓银牀侧畔梧桐秋寳方金地互相映谷鲋坎蛙难此留傍晲江形小衣帯下窥湖面卑浮沤何兹凿饮有功利一掬入口醍醐优热者濯之昏钝决病者沃之沈痼瘳而我时邀墨客去松涧远挈都篮游净瓶汲引试香荈雅具罗列无腥瓯【茶经膻鼎腥瓯非器也】比之玉乳不差别【曲阿有玉乳泉】诮彼链丹多谬悠【俗传天竺有链丹而茶经水记皆不载】今兹泉眼在鲁坞所喜云液邻莵裘【鲁坞乃尧峯地予所居去之一舍】苎翁既徃乏鍳者水记未载予将修此山此井永不废此歌其庶传南州
　　再题半峯亭
　　何名半峯亭尧路之半游客趋层崖斗上多股战寳云搆兹轩接心引不倦所冀冠盖来少休松石畔雄视金仙居巍乎倚云汉自此更攀缘湏臾跻彼岸
　　李弥大
　　云峯何岧嶤去天余几丈其下蔚华林幽禅屹相向我游先朝暾海日射巾杖飞盖不湏持歩歩苍松障山僧知我来罗立鳬雁行提携两行人为我谈实相一种勿琴三叹无声唱开轩面东南千里入俯仰西登妙高防更欲兹旷望土断泽绕山烟涛渺云浪恐是六鼇连蓬壶堕苍莽又疑鲸入海偃脊起青嶂时方老火炽金石流欲炀湏臾变云雨为作雄风壮翻手回凉秋掀舞千林响谁云免水宫自是神龙藏三髙如可作吾欲五湖访洗足巨浸心振衣孤峯上寄语夸夺流得饱但相忘长哦可当歌踏月下空旷
　　山居十咏　　　　　　　　　　僧怀深
　　湛湛平湖浸月明渔歌吹断晓风清坏衣防顶跏趺坐不称诗情称道情【右清辉轩】
　　深静含秋一鉴寛清甘聊酌齿牙寒灵岩自笑穷山骨明月泉悭只欲干【右碧玉沼】
　　聊向苍藤挂六环满莎嘉致伴幽闲防眸净洗防不厌欲结遮头草一间【右多境岩】
　　寳云珠草广禅林凿石穷源意亦深常叹甘泉不当路汪洋空有济人心【右寳云井】
　　古洞深沉莫敢窥森隂草木野云飞白龙何处淹头角天下苍生待汝归【右白龙洞】
　　笑日野花青嶂下歌春幽鸟白云间寳陀大士全身露懊恼游人空防山【右观音岩】
　　寒松门底如张盖接引嘉賔眼倍青方丈老人迎送少未应因汝下幽庭【右偃盖松】
　　下视羣山尽子孙孤髙直与月轮分善财不用别峯觅只此休时见德云【右妙髙峯】
　　禅板蒲团消永日明净几映踈筠一炉香尽六时过转觉山家气味眞【右东斋】
　　匿影长嫌山未深闭门莫放俗尘侵如今满眼事奔走欲向何人话此心【右西隠】
　　尧峯院在呉县横山即唐免水院也院有十景谓清辉轩碧玉沼多境岩寳云井白龙洞观音岩偃盖松妙髙峯东斋西隠也
　　枫桥寺记　　　　　　　　　　孙　觌
　　平江自唐白公为刺史时即事赋诗已有八门六十坊三百桥十万户为东南之冠诗云茂苑太繁雄是也逮干符光启间大盗防出争为强雄而武肃王钱镠以破黄巢诛董昌之功尽有浙东西之地五代分裂诸藩据数州自王独尝顺事中国有宋受命尽籍土地府库帅其属朝京师遂去其国盖自长庆讫宣和更七代三百年呉人老死不见兵革覆露生养至四十三万家而呉太伯庙栋犹有唐昭宗时宁海镇东军节度使钱镠姓名书其上可谓盛矣建炎盗起官寺民居一夕为煨烬而枫桥寺者距州西南六七里枕漕河俯官道南北舟车所从出而岿然独无恙殆有数焉寺无石志按呉郡啚经实妙利普明塔院而不着经始之嵗月唐人张继张祐尝即其处作诗记游吟诵至今而枫桥寺亦遂著名于天下太平兴国初节度使孙承祐重建浮屠七成峻峙盘固人天鬼神所共瞻仰至嘉祐中始改赐普明禅院而雄杰伟丽之观滋起矣属有天幸仅脱于兵火而官军蹂践寺僧逃匿頽檐委地飘瓦中人卧榻之上仰视天日四壁萧然如逃人家绍兴四年长老法迁者防其徒入居之而相其室无不修铢积寸累扶颠补败栋宇一新可支十世寺有水陆院严丽靓深龙象所栖升济幽明屡出灵响尤为殊胜而塔之役最大更三年而后就一日迁老过余言曰愿有纪也余尝怪天下多故县官才匮力屈天子减膳羞大臣辞赐金将吏被介胄以死士大夫毁车杀牛而食而吾民则当输家财助邉率尝睊睊然举首蹙额疾视其上无慨然乐输之意而佛之徒无尺寸之柄无左右介绍之先瓦盂锡杖率尔至门则倒衣吐哺躧履起迎惟恐后已乃捐金币指囷廪舍所甚爱如执左券交手相付无难色此何道也今观迁老积精营作练学苦空敝衣粝食不以一毫私其身日以饬蛊坏起頽仆为急又饬其徒二三軰持鉢扣门或持簿乞民门日有获焉惟资以治寺以故一方道俗皆向慕之凡所欲为无不如志故成就如此今乡县之长人者晨拥百吏坐一堂之上赫然如神明之临又阻声威以怛之而后吏得以投其隙吾欲以柔道理之量其力之所堪任而与之为均无急之以期无使吏廹之上下休戚共为一体人人欢然忻戴如驹犊婴儿之慕以尽夫为民父母之道夫以子弟而事父母其于奉佛固间然矣故着余之所欲言为记使归刻焉绍兴十六年七月日晋陵孙觌记
　　题枫桥寺　　　　　　　　　　张　祐
　　长洲苑外草萧萧却算重防嵗月遥唯有别时今不忘暮烟疎雨过枫桥
　　枫桥夜泊　　　　　　　　　　张　继
　　月落乌啼霜满天江枫渔火对愁眠姑苏城外寒山寺夜半钟声到客船
　　张师中
　　呉门多精蓝此寺名犹古距城七里余冠盖日旁午斜径通采香远岫对栖虎寺扉横野桥塔影落前浦
　　张孝祥
　　朝辞海涌千人石暮宿枫桥半夜钟明月馆娃宫里去洞庭呼起一帆风
　　四年忽忽两经过古岸依然窣堵波借我绳床销午暑乱蝉鸣处竹隂多
　　郭　附
　　师子山云漠漠越来溪水悠悠钟到客船未晓月和渔火俱愁咫尺横塘古塔连绵芳草长洲一老翛然自在时时来系扁舟
　　穹窿山寺记　　　　　　　　　杨　宿
　　穹窿禅院者唐防昌六年之所建也先是萧梁下诏取梅梁于兹地致白马之奠感明神之征所谓白马坞即兹院之址也至唐宣宗改元大中重兴梵宇法眷承绍六世于兹事旷缮完迨今百载飞梁朽以虹天危檐压而翼摧则燥湿之患是生矣大教不冺招来信人今上嗣位之八年粤有当院徒弟奉安发志必葺果得檀那继踵而至自夏侯钟离二氏等一百五十余人咸蠲净缗鼎新大壮殿堂爽垲廊庑轇轕璇题次第以辉鲜金地廻环而严洁于戯阿含所云若能补故寺者是谓二梵之福则安师之兴葺能事有是夫诸檀信之慈悲喜舍有是夫魁兹胜事愿勒贞珉聊奋直笔为记嵗时皇宋景徳四年五月九日记
