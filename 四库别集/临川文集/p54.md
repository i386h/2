<!-- { "loadSidebar": true } -->
　　勑某察行于郷里考言于朝廷而试之以事此自古所以能得士也今汝言行皆见称引姑使佐于大县以观从政之材无曰民寡亦可以有为矣可
　　太庙斋郎黄景先守常州宜兴县主簿制
　　勑某尔考以使事没身于瘴疠故尔得序于有司往践一官其思所以保禄位而无失前人义方之训可
　　李资潍州北海县主簿制
　　勑某尔父以身死制而加尔以一命之荣今又以尔母有言而使得佐于大邑能以忠顺保其禄位而守其祭祀者士之孝也往其祗服可不勉哉可
　　皇侄信州团练使宗懿改郢州防御使制
　　勑原辠眚振滞淹朝廷之庆施及乎逺者矣又况于宗室之近哉具官某于服属为亲于爵列为贵造行不能无情以自困于烦言肆祀之恩与人更始涤其前吝宠以故官往思自修保此荣禄可
　　邢王孙右武卫大将军道州团练使宗望舒州防御使余如故制
　　勑朝廷爵赏与士共之亲爱之欲其富贵亦先王之道也具官某序于近戚服在显官甞坐小何自今乆次能补前吝歴年兹多往以序迁勉绥宠禄可
　　未复旧官人兵部员外郎知池州吕溱吏部郎中制
　　勑某朕初即位原咎眚振废淹尔为先帝近臣以才敏谅直称天下甞坐吏议乆于左迁稍复故官往其祗训可追官人前司封贠外郎萧固司封贠外郎制
　　勑某宗祀之庆外覃四海况于甞任事之臣哉尔备使南方实以才选控于吏议用失厥官锡命示恩往其祗服可追官人前都官贠外郎陈昭素都官贠外郎制
　　勑某尔甞更任使而以才称于世防于吏议失职乆矣再更赦令稍复故官夫士有智能固不可以一眚而终废惟慎厥后以湏选求可
　　陈宪臣屯田贠外郎制
　　勑某尔甞坐法用失厥官宗祀之成推恩博矣复尔禄次往其钦哉可
　　孙夷甫屯田贠外郎制
　　勑某尔甞坐谴何再更赦宥能自节励以补厥愆序进一官往其祗服可
　　安保衡都官贠外郎制
　　先帝有事明堂而大赉于四海尔甞在郎选困于一眚膺此庆施序迁厥官往其慎哉以服休命可
　　未复旧官人殿中丞王起太常博士制
　　勑某尔挂文吏之议以失职乆矣朕方推庆赐以劳天下疏逖幽贱并膺厥服矧尔智谋绩用为世所称而特困于一眚之细哉其还故官以劝能者可
　　追官勒停人国子博士沈扶国子博士制
　　勑某士之可用者朕不以一眚而忘之也又况于以才任使而特以荐士为累哉尔行义智能有闻于家乆于使事绩效可称任非其人以坐废斥宗祈之庆覃及万方甄序厥官往惟祗服可
　　追官人前太常博士王拱已太常博士制
　　勑某尔以举非其人而乆坐斥废宗祈之庆赉及万方复尔故官往其祗服可
　　追官人著作佐郎沈士龙秘书丞制
　　勑某甞弃其官守而坐废于家今宗祀之恩使之免者多复用矣况如尔之得辠特以有志于善乎其就故官以须器使可
　　未复旧官人检校水部贠外郎懐州团练副使任庆之大理寺丞制
　　勑某尔甞谴何比更赦宥序进厥位往其慎哉可未复旧官人光禄寺丞赵仅改大理寺丞制
　　勑某尔造行不谨防于法理比更赦宥复序故官谋惟厥终无重前悔可
　　特勒停人前西京左藏库副使刘起西京左藏库副使制
　　勑某宗祈之庆覃及万方尔甞以才选典领州事不知淑慎以祗厥愆恩复故官往其祗服可
　　特勒停人试将作监主簿郭庆基将作监主簿制
　　勑某宗社之恩外覃四海尔甞坐法用废于家复即故官其知慎矣可
　　特勒停人前守将作监主簿张及孙复旧官制
　　勑某尔甞坐斥免既更赦令其班新命使就故官惟慎以逺辠而敏于赴功则足以补前负矣可
　　追官人徐并太常寺奉礼郎制
　　勑某朕初即位布大号于天下尔比以辠负乆于废斥既更赦宥当序一官夫士之甞有谴尤而后以才复为世用者众矣往其淑慎以待异恩可
　　特勒停人光禄寺丞周延年光禄寺丞制
　　勑某尔坐废于家为日乆矣宗祈之庆复就故官往慎厥修以须器使可
　　建州管内观察使李玮安州管内观察使制
　　勑厘事既成庆流宇内简于朕志当有异恩具官某以元舅之家膺下嫁之选饬身厉行休显有称甞坐谴何外更藩屏付之旧节使得造朝往服宠荣愈其慎毖可检校水部贠外郎充秦州团练副使不签书本州公事萧注依前检校水部贠外郎充奉寕军节度副使不签书本州公事制
　　勑某朕初即位肆大眚以劳天下尔甞为邉将以辠失职稍迁位号徙置大邦夫士之有能固不以瑕衅而终废往其脩省以服异恩可
　　萧注责授团练副使制
　　勑某尔以州县尺寸之功未阅数期而官显禄厚遂専一州之寄当思戮力以称所待遇乃公为奸污不忌邉禁以至擅发丁壮采金蛮夷侵骚邉人废业失职无钩考之检有盗攘之嫌朕惟逺方羁縻之义不欲重为烦扰故寕失尔辠恶而不卒防穷副于团练之军置诸安闲之地其思自讼以服寛宥之恩焉可
　　仪鸾使英州刺史张师正落刺史依旧仪鸾使制
　　勑某人道贵譲而以防为利者武人之正也朕以尔材谞为能治邉故超进使号又择令名之州使尔刺焉而共其旧服当知竭力报称所防而乃望鄙争果于慢上自干邦法以致人言稍褫前恩尚附轻典往其修省思补厥愆可
　　皇城使巴州刺史宋安道落巴州刺史制
　　勑某等班禄所以劝能制罚所以惩事尔等执技备官乆矣一有所试而其效皆无可言窃位素餐之辠法不可以无惩也稍从降绌示有典刑往其深省厥愆以称食功之意可
　　皇城使宋安道责授检校水部贠外郎充卫州团练副使不签书本州公事制
　　勑某尔等以医入侍先帝疾殆至于弗寤而皆莫能知居其官而不能与食焉而怠其事皆法刑之所当施深惟先帝之仁故不忍加诛而宥尔等于外顾省厥辠往其戒哉可
　　追官人文思副使王用内殿承制制
　　勑某尔甞犯礼以失厥官宗祀既成均休宥辠序于廷内其往慎哉可
　　未复旧官人刘舜臣礼賔副使制
　　勑某尔尝为州坐法以免既更新令未即故官宠以命书介于诸侯惟慎厥后以称恩荣可
　　追官人前供备库副使崔懐忠内殿承制制
　　勑某朕闵士大夫或以一眚之故弃而不録故常因赦令使得复序厥官尔乆以才能外更任使虽尝废免有足哀矜列职内朝往其祗服可
　　特勒停人守秘校胡柬之守秘校制
　　勑某尔尝坐小何既更大庆往就禄次以须器使朕于用士固不以一眚而废材惟敏厥修以永终誉可堂后官大理寺丞张庆随右賛善大夫余如故制
　　勑某尔职为宰属名在理官祗慎无疵至于三歳进官一等有籍于朝往其懋哉是亦荣矣可
　　右班殿直彭士方容州别驾制
　　勑某尔为小吏自致廷臣能称厥修至于告老列职州佐以为归荣可
　　摄荆南文学张锐守荆南府叅军制
　　勑某等异时设科以待武力智谋之士而尔等实应令焉尝摄一官既更新令稍即序録其往勉旃可
　　单州文学周大亨宻州司马制
　　勑某尔不勉厥修以取辠废既更赦令复齿官聫善补悔尤尚有终誉可
　　广南东路经略安抚使余靖奏高邮军医博王沂试国子四门助教不理选限制
　　勑某尔以方伎有声淮南今方维按抚之臣以尔自随而请加一命尔宜知夫名之不欲以假人也而能慎行以称焉可
　　蔡防奏医人李端试国子四门助教不理选限制
　　勑某尔从事于医乆矣而吾左右亲信之臣称尔之行能请一命焉厥有故常以为尔宠其思淑慎以称褒嘉可
　　程戡奏延州医助教房用和国子四门助教不理选限制
　　勑某延州镇抚一方而将吏皆吾扞城之用尔共医事幕府所称甄序一官往祗厥服可
　　胡宿奏医人夏日宣试国子四门助教不理选限制
　　勑某夫论思劝讲之臣实吾耳目腹心之赖而尔能执技调防其家请命于朝以为尔宠吾其锡尔往矣勉哉可
　　范镇奏成都府医人王献臣试国子四门助教不理选限制
　　勑某尔有邦人为吾近侍称尔尝学尤良于医序试一官往其祗服可
　　欧阳修奏医人夏日华试国子四门助教不理选限制
　　勑某天下安危治乱其责在乎政事之臣责之如此其深则遇之岂可以不厚故其有求于上吾皆听许而不违今修以尔能医而为之请命吾其加锡以示不违于大臣尔往懋哉当知夫名不可假可
　　赵槩奏医人武世安试国子四门助教不理选限制
　　勑某古者圣人为医药以济民命而又建官制禄考其所治之全失而上下以劝焉其于爱人也深矣尔能执技以济众而见称于大臣使试一官以为尔勤其思勉励以称褒嘉可
　　赠安逺军节度使马懐徳遗表门客吴戞试将作监主簿不理选限制
　　勑某懐徳甞将卫兵而其卒也求官其客观尔所主以知尔材往试一官勉思自称可
　　河东都转运使龙图阁直学士何郯奏梓州医博士谢愈试国子四门助教不理选限制
　　勑某尔以方技自名为迩臣所荐其于行艺必有可称俾试一官以为尔宠可
　　殿中省尚药奉御直医官院仇鼎充翰林医官副使制
　　勑某古者视疾医之全失而上下其食所以明沮劝也尔以技事上乆而有劳迁序厥官往钦无斁可
　　学士院孔目官梓州司户参军周元亨成都府温江县主簿制
　　勑某尔服采禁林有劳可録宗祈之庆外序一官往慎典刑保兹禄仕可
　　昭文馆正名守当官陈旦利州司户参军依前充职制
　　勑某朕初即位大赉四海尔役于书林乆矣序官州掾往慎厥修可
　　朝堂知班引賛官游撃将军守右金吾卫长史魏昭永恩州録事参军制
　　勑某宗祀之成并防禔福尔傧賛朝事有年于此矣出长州掾往其勉哉可
　　朝堂正名知班驱使官杨忠信吴安期何惟庆并特授将仕郎制
　　勑某尔等骏奔于朝以给烦使致勤厥职爰及再期甄序一官往共旧服可
　　都省正名驱使官袁士宗守蓬州蓬山县主簿依前充职制
　　勑某尔以勤服采积有歳年外序一官往共初服守尔禄次厥惟慎哉可
　　中书守当官郓州司户参军卫进之青州司户参军制
　　勑某尔给事相府服勤歳乆因时庆赐求得外迁往掾大州勉共厥服可
　　朝堂知班驱使官张归一李汶并开州开江县主簿依前充职制
　　勑某等尔骏奔走以给朝廷之事乆矣有劳可録序以一官往懋厥勤乃其无罚可
　　三司开折司守闗前行滑州别驾王亨郑州司马制
　　勑某尔实掌书以佐计官之治老而知止予念尔劳司马于州往惟祗服可
　　学士院劝留官遂州司户参军荘诩青州寿光县尉制
　　勑某宗祈成礼覃及万方骏奔之吏迁有常法序尔一尉往其勉哉可
　　中书録事守成都府别驾魏贯游击将军充中书守阙主事中书守阙録事守大名府别驾张世良中书録事制
　　勑某等名中书能自祗饬今吏贠有阙故迁以补之往懋厥勤无瘝于职可
　　客省承受李懐曦秦宗古遂州司戸参军制
　　勑某宗祀之恩覃于小吏尔服勤乆矣宜序一官往励厥修以共旧服可
　　防堂五院副行首左千牛卫长史周成务金吾卫长史制
　　勑某等役于宰属积歳有劳升秩卫官序迁职服往共厥事惟既乃心可
　　防堂五院正名驱使官郑州司戸参军吕昭序常州宜兴县尉制
　　勑某尔以州掾之名而役于宰属豫防庆施当得外迁往惟亷清可以保禄可
