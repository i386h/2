<!-- { "loadSidebar": true } -->
天圣五年月日丁忧人范某谨择日望拜上书于史馆相公集贤相公参政侍郎参政给事某居亲之丧上书言事踰越典礼取笑天下岂欲动圣贤之知为身名之计乎某谓居丧越礼有诛无赦岂足动圣贤之知耶矧亲安之时官小禄薄今亲亡矣纵使异日授一美衣对一盛馔尚当泣感风树忧思无穷岂今几筵之下可为身名之计乎不然何急急于言哉盖闻忠孝者天下之大本也其孝不逮矣忠可忘乎此所以冒哀上书言国家事不以一心之戚而忘天下之忧庶乎四海生灵长见太平况今圣人当天四贤同徳此千百年中言事之秋也然圣贤之朝岂资下士之益补乎盖古之圣贤以刍荛之谈而成大美者多矣岂俟某引而质之况儒者之学非道不谈某敢企仰万一因拟议以言之皆今易行之事其未易行者某所不言也恭惟相府居百辟之首享万锺之厚夙兴夜寐未始不欲安社稷跻富寿答先帝之知致今上之美况圣贤存诚以万灵为心以万物为体思与天下同其安乐然非思之难致之难矣某窃览前书见周汉之兴圣贤共理使天下为富为寿数百年则当时致君者功可知矣周汉之衰奸雄竞起使天下为血为肉数百年则当时致君者罪可知矣李唐之兴也如周汉焉其衰也亦周汉焉自我宋之有天下也经之营之长之育之以至于太平累圣之功岂不大哉然否极者泰泰极者否天下之理如循环焉惟圣人设卦观象穷则变变则通通则久非知变者其能久乎此圣人作易之大旨以授于理天下者也岂徒然哉今朝廷久无忧矣天下久太平矣兵久弗用矣士曽未教矣中外方奢侈矣百姓反困穷矣朝廷无忧则苦言难入天下久平则倚伏可畏兵久弗用则武备不坚士曽未教则贤材不充中外奢侈则国用无度百姓困穷则天下无恩苦言难入则国聴不聪矣倚伏可畏则奸雄或伺其时矣武备不坚则戎狄或乘其隙矣贤材不充则名器或假于人矣国用无度则民力已竭矣天下无恩则邦本不固矣傥相府思变其道与国家盘固基本一旦王道复行使天下为富为寿数百年由今相府致君之功也傥不思变其道而但维持岁月一旦乱阶复作使天下为血为肉数百年亦今相府负天下之过也昔曹参守萧何之规以天下久乱与人息肩而不敢有为者权也今天下久平修理政教制作礼乐以防微杜渐者道也张华是西晋之危而正人无徒故维持纪纲以延岁月而终不免祸以大乱天下今圣人在上老成在右岂取维持之功而忘盘固之道哉某窃谓相府报国致君之功正在乎固邦本厚民力重名器备戎狄杜奸雄明国聴也固邦本者在乎举县令择郡守以救民之弊也厚民力者在乎复游散去冗僭以阜时之财也重名器者在乎慎选举敦教育使代不乏材也备戎狄者在乎育将材实边郡使敌无觊觎也杜奸雄者在乎朝廷无过生灵无怨以絶乱之阶也明国聴者在乎保直臣斥佞人以致君于有道也夫举县令择郡长以救民之弊者何哉某观今之县令循例而授多非清识之士衰老者为子孙之计则志在苞苴动皆徇己少壮者耻州县之职则政多苟且举必近名故一邑之间簿书不精胥吏不畏徭役不均刑罚不中民利不作民害不去鳏寡不恤游墯不禁播蓺不増孝悌不劝以一邑观之则四方县政如此者十有七八焉而望王道之兴不亦难乎某恐来代之书论得失者谓相府有不救其弊之过矣如之何使斯人之徒为民父母以困穷其天下又朝廷久有择县令郡长之议而不遂行者盖思退人以礼不欲动多士之心故务因循而重改作也岂长世之策更张之际不失推恩又何损于仁乎今约天下令录自差京朝官外不过千数百员自来郊天之恩鲜及州县若天下令录自大礼以前满十考者可成资日替与职官七考以上可满日循其资俸除录事参军则县令中昬迈庸常之流可去数百人矣盖职官录事参军不甚亲民为害亦细此谓退人以礼士岂有怨心哉其间课最可尚论荐颇多俟到铨衡别议畴赏前既善退后当精选其判司簿尉不由荐举初入令录之人并可注录事参军如无员阙可授大县簿尉仍赐令录之俸其曽任令录有过该恩合入本资者可依初入之例颁此数条入令者鲜然后委清望官于幕职判司簿尉中歴三考以上具理绩举充其川广福建县令可委转运使等就近于判司簿尉中举移庶从人便若此后诸处县令特有课最可旌尚者宜就迁一官更留三载庶其宣政者可以成俗其侥幸者自从朝典如此行之三五年中天下县政可澄清矣愿相府为天下生灵而行之为国家盘固基本而思之不以聴刍荛为嫌而罢之则天下幸甚幸甚某又观今之郡长鲜克尽心有尚迎送之劳有贪燕射之逸或急急于富贵之援或孜孜于子孙之计志不在政功焉及民以狱讼稍简为政成以教令不行为坐镇以移风易俗为虚语以简贤附势为知几清素之人非缘嘱而不荐贪黩之辈非寒素而不纠纵胥徒之奸克宠风俗之奢僭况国有职制禁民越礼颁行已久莫能举按使国家仁不足以及物义不足以禁非官实素餐民则菜色有恤鳏寡则指为近名有抑权豪则目为掇祸苟且之弊积习成风俾斯人之徒共理天下王道何从而兴乎某恐来代之书论得失者亦谓圣朝有不救其弊之过矣然朝廷以黜陟郡长为难者官有定制不欲动摇惧其招怨谤而速侥幸尔故知县两任例升同判同判两任例升知州奈何在下之时饰身修名邀其清举居上之后志满才乏愆于素持止能偷安未至覆餗故贤愚同等清浊一致此乃朝廷避怨于上移虐于下俟其自败民何以堪故郑荘公伺共叔之自毙而春秋罪焉以其长恶也易曰履霜坚冰至由辨之不早辨也此圣人昭昭之训岂用于先王而废于今日者哉近年诸处郡长以赃致罪者数人皆贯盈之夫久为民患如此之类至终不败者岂止数人而已乎虽转运使提点刑狱职在访察其如位望相亚怨仇可敌非致败露鲜敢发明宜乎论道之间激扬天下古者天子五载一巡皇上凝命于今六载矣以军国重大未可行逺古之道今郊礼之余宜宣大庆可于两制以上密选贤明巡行诸道以兴利除害黜幽陟明舒惨四方岂同常务可命御史严谕百僚与出使之官絶书刺往还之礼仍翌日首涂以禁请托苟利天下大体何伤所出使之官宜以宣庆为名安逺聴也其诸道知州同判耄者懦者贪者虐者轻而无法者堕而无政者皆可奏降以激尸素又四方得以上闻未举巡狩之礼而遣观风之使非不典也然后委清望官于朝臣同判中举诸郡长于朝臣知县中举诸同判今后同判之官非着显效及有殊荐虽或久次止可加恩郡国之符不当轻授其知县之人入同判者宜比此例如此行之天下郡政其滥鲜矣今一司一务犹或举官一郡之间生灵数万反可轻授于人乎愿相府为天下生灵而行之为国家盘固基本而行之不以聴刍荛为嫌而罢之天下幸甚幸甚某前所谓官有定制不欲动揺惧其招怨谤而速侥幸者两宫圣人临轩命使激扬善恶澄清天下何怨谤之有乎自兹以降非举不授举官之责厥典非轻何侥幸之有乎如所举之人果成异政则宜旌尚举主以劝来者圣朝未行此典盖亦阙矣县令长既得其才然后复游散去冗僭以阜时之财者何哉某观天下谷帛厥价翔起议者谓生灵既庶使之然矣某谓生者既庶则作者复众岂既众之为累哉盖古者四民秦汉之下兵及缁黄共六民矣今又六民之中浮其业者不可胜纪此天下之大蠧也士有不稽古而禄农有不竭力而饥工多竒器以败度商多竒货以乱禁兵多冗而不急缁黄荡而不制此则六民之浮不可胜纪而皆衣食于农者也如之何物不贵乎如之何农不困乎某谓榖帛之贵由其播蓺不増而资取者众也金银之贵由其制度不严而器用者众也或谓资四夷之取而使之然则山川之所出与恩信之所给自可较之非某所敢知也今议更张之制繁细非一某敢畧而陈之夫释道之书以真常为性以洁浄为宗神而明之存乎其人智者尚难于言而况于民乎君子弗论者非今理天下之道也其徒繁秽不可不约今后天下童行可于本贯陈牒必结其乡党苟有罪戾或父母在鲜人供养者勿从其请如已受度而父母在别无子孙勿许方游则民之父母鲜转死于沟壑矣斯亦养惸独助孝悌之风也其京师寺观多招四方之人宜给本贯凭由乃许收录斯亦辨奸细复游散之要也其天下寺观每建殿塔蠧民之费动踰数万止可完旧勿许创新斯亦与民阜财之端也又古者兵在于民且耕且战秦汉之下官库为常贵武勇之精备征伐之急也今诸军老弱之兵讵堪征伐旋降等级尚费资储然国家至仁旨在存活若诏诸军年五十已上有资产愿还乡里者一可听之稍省军储复从人欲无所归者自依旧典此去冗之一也又诸道巡检所统之卒皆本城役徒殊非武士使之禁暴十不当一而诸州常患兵少日旋招致榖帛之计其耗万亿以某观之自京四向千里之间或多寇盗盖创置廵检路分颇多而卒伍至羸捕掩无效非要害者宜悉罢之所存之处资以禁军训练旣精寇盗如取况千里之内抽发非难又使少歴星霜不至骄惰彼无用之卒可减万数庶使诸郡节于招致此去冗之次也又京畿三辅五百里内民田多隙农功未广既已开导沟洫复须举择令长使询访父老研求利病数年之间力致富庶不破什一之税继以百万之籴则江淮馈运庶几减半挽舟之卒从而省焉此亦去冗之大也至于工之竒器败先王之度商之竒货乱国家之禁中外因之侈僭上下得以骄华宜乎大变浇漓申严制度使珠玉寡用榖帛为寳此又去僭丰财之本也今盛明之代何事而不可行乎曩者国家禁泥金之饰久未能絶一旦使命妇不服工人不作于今天下无敢衣者使其余奢僭皆如泥金之法亦何患不禁乎又播蓺之家古皆督责今国家有劝农之名无劝农之实每于春首则移文于郡郡移文于县县移文于乡乡矫报于县县矫报于郡郡矫报于使利害不察上下相蒙岂朝廷之意乎若县令郡长一变其人乃可诏书丁宁复游散之流抑工商之侈去士卒之冗劝稼穑之勤以周礼司徒之法约而行之使播者蓻者以时以度勤者惰者有劝有戒然后致天下富之寿之彼不我富不我寿者岂能革之哉此则厚民力固邦本之道也观夫国风之七月小雅之甫田皆以农夫之庆为王化之基岂圣人不思而述者乎故周汉李唐虽有祸乱而能中兴者人未厌徳作乱者不能革天下之心是邦本之固也六朝五代之乱鲜克中兴者人厌其徳吊民者有以革天下之心是邦本之不固也然则厚民力固邦本非举县令择郡长则莫之行焉或谓举择令长久则乏人亦何道以嗣之某谓用而不择贤孰进焉择而不教贤孰继焉宜乎慎选举之方则政无虚授敦教育之道则代不乏人今士材之间患不稽古委先王之典宗叔世之文词多纎秽士惟偷浅言不及道心无存诚暨于入官鲜于致化有出类者岂易得哉中人之流浮沉必矣至于明经之士全暗指归讲议未尝闻威仪未尝学官于民上贻笑不暇责其能政百有一焉诗谓长育人材亦何道也古者庠序列于郡国王风云迈师道不振斯文销散由圣朝之弗救乎当太平之朝不能教育俟何时而教育哉乃于选用之际患其才难亦由不务耕而求获矣今春诏下礼闱凡修词之人许存策论明经之士特与旌别天下之望翕然称是其间所存策论不闻其谁激劝未明人将安信傥使呈试之日先策论以观其大要次诗赋以观其全才以大要定其去留以全才升其等级有讲贯者别加考试人必强学副其精举复当深思治本渐隆古道先于都督之郡复其学校之制约周官之法兴阙里之俗辟文学掾以専其事敦之以诗书礼乐辨之以文行忠信必有良器蔚为邦材况州县之用乎夫庠序之兴由三代之盛王也岂小道哉孟子谓得天下英材而教育之一乐也岂偶言哉行可数年士风丕变斯择材之本致理之基也又李唐之盛常设制科所得大才将相非一使天下竒士学经纶之盛业为邦家之大器亦策之上也先朝偶属多务暂停此科今可每因贡举之时申其坠典必有国士继于唐人岂非邦家之盛选欤勿谓未必得人遂废其道此皆慎选举敦教育之道亦何患乏人哉傥国家行此数事若今刑政之用心则无不成焉前代乱离鲸吞虎噬无卜世卜年之意故斯道久缺反为不急之务既在承平之朝当为长久之道岂如西晋之祸而有何公之叹者乎愿朝廷念祖宗之艰难相府建风化之基本一之日图之二之日行之不以聴刍荛为嫌而罢之则天下幸甚幸甚至于嵓穴草泽之士或节义敦笃或文学髙古宜从聘召之礼以厚浇竞之风国家近年羔鴈弗降或有考盘之举不踰助教之命孝廉之士适以为辱何敦劝之有乎又流外之官澄清未至沿之则百姓受革之则诸司乏人将使羣谤不兴众心知劝不若敦仍旧之制加奬善之方自簿尉两任有举奏者许入录事参军录事参军有举奏者许入职事官或换三班使臣既有进身之阶岂无畏法之志设使流内之人无迁进之望而能尽公者必亦鲜矣今后百司新入之人或采其艺能或出于仕族行藏必审考试必精避役之人无图之类严革其弊髙为之防既激其流复澄其源亦何患流外之冗乎某又谓育将材实边郡使敌无觊觎者何哉盖闻古之善御戎者将不乏人则师战而不衂边不乏廪则城围而不下敌疑且畏罔敢深入此刘汉所以长也不善御戎者将在贵臣边须逺馈故战之则衂围之则下敌无疑畏乘虚深入此石晋之所以亡也今兵久不用未必为福在开元之盛有函谷之败可龟鉴矣何哉昔之战者耄然已老今之壮者嚣而未战闻名之将往往衰落岂无晩辈未闻边功此必庙堂之所思也仍闻沿边诸将不谋方畧不练士卒结援弭谤固禄求宠一旦急用万无成功加以边民未丰边廪未实下武之际兵寡食足如屯大军必烦逺馈则中原益困四夷益矫深入之虞未可量也于时庙堂之上虽有皋陶之谋伯益之赞不亦难乎夫天下祸福如人家道成于覆篑败于疾雷圣朝岂恃其太平而轻其后计王衍之鉴岂曰不明清谈之间坐受其弊盖备之弗预知之弗为许下之兵日血十万岂不痛心哉今西北和好诚为令图安必虑危备则无患昔成周之盛王道如砥及观周礼则大司马阵战之法粲然具存乃知礼乐之朝未尝废武今孙呉之书禁而废学苟有英杰受亦何疑且秦之焚书也将以愚其生人长保天下及其败也陈胜吴广岂读书之人哉况前代名将皆洞达天人嗣续忠孝将门出将史有言焉今将家子弟蔑闻韬钤无所用心骄奢而已文有武备此能备乎今可于忠孝之门搜智勇之器堪将材者密授兵畧歴试边任使其识山川之向背歴星霜之艰难一朝用之不甚颠沛十得三四不云盛乎至于四海九州岛必有壮士宜设武举以収其遗唐郭子仪武举所得者也斯可遗乎又臣僚之中素有才识可赐孙呉之书使知文武之方异日安边多可指任此皆育将才之道也又沿边知同精加举择特授诏命専谋耕桑三五年间丰其军廪此则实边郡之道也将才旣育边郡旣实师战而不衂城围而不下敌疑且畏敢深入乎纵有骚动朝廷可髙枕矣前代御戎其策非一唐陆贽议缘边备守之术请置本土之兵勤营田之利与今事宜相近可约而行也本土之兵者若今之北边有云翼招收之军更可増致作为竒兵至于营田之利宜常兴作而加焉愿相府为国家安危思之五代之乱非逺也为河朔生灵思之景徳之前未久也今相府劳一夕之思絶百代之耻无使中原见新羁之马赤子入无知之俗则天下幸甚幸甚圣人曰微管仲吾其被发左衽又曰民到于今受其赐管仲霸臣也而能攘戎狄保华夏功髙当时赐及来代况朝廷之盛徳乎某又谓朝廷无过生灵无怨以絶乱之阶者何哉盖天下奸雄无代无之或穷为夜舞或起为大盗伺朝廷之过执以为辞幸生灵之怨吊而称义不然亦何名而动哉今明盛之朝岂有大过亦宜辨其毫末杜其坚冰或戚近挠权或土木耗国或禄赏未均或纲纪未修或任使未平斯亦过之渐也某敢小举其失以言之国家戚近之人不可不约拜除之际宜量其才非曰惜恩惧乎致寇若力小任重则挠权乱法増朝廷之过启奸雄之志易曰小人而乘君子之器盗思夺之矣所谓盗者其奸雄之谓乎今道路传闻或缁黄之流或术艺之辈结托戚近邀求进贡或受恩赐或与官爵此挠权之渐矣可不畏乎夫赏罚者天下之衡鉴也衡鉴一私则天下之轻重妍丑从而乱焉此先王之所慎也又土木之兴久为大蠧或谓土木之废出于内帑无伤财害民之弊故为之而弗戒也某谓内帑之物出于生灵太祖皇帝以来深思逺虑聚之积之为军国急难之备非谄神佞佛之资也国家祈天永命之道岂在兹乎如洞真寿宁之宫以延燎之灾一夕逮尽岂非天意警在帝心示土木之所崇非神灵之所据也安可取民人膏血之利辍军国急难之备奉有为之惑冀无状之福岂不误哉一旦有仓卒之忧须给赏之资虽欲重困生灵暴加率敛其可及乎此耗国之大也可不戒哉傥谓内藏丰盈用不可竭则日者黄河之役使数十州之人极力负资奔走道路岂惜府库之余而不用之耶故土木之妖宜其悉罢岂相府之不言乎两宫之不聴乎又文武百官之禄取兵荒五代之制或职轻禄重或职重禄轻重轻之间奔竞者至大亨之世犹患不均岂圣朝之意乎所宜损之益之以建其极又今三司之官差除颇异禄赐弗轻何知弊而不言多养望以自进天下金榖决于羣胥掊克无厌取怨四海使先帝寛财之命弗逮于民和气屡伤丰年寡遇曽不谓之过乎盖由三司之官不制考限不责课最朝受此职夕求他官直云假涂相与匿祸天下受弊职此之由岂圣朝之意乎宜其别制考课重议赏罚激朝端之俊杰救天下之疲瘵其庶几乎又古之勲臣赏延于世今则每举大庆必行此典自两省以上奏荐子弟并为京官比于庶僚亦既优矣而特每岁圣节各序子孙谓之赏延黩乱已甚先王名器私假于人曽不谓之过乎非君危臣僭之朝何其姑息之如是耶遂使荫序之人塞于仕路曽未稽古使以司民国家患之屡有厘革然但革其下而不革其上节于彼而不节于此天下岂以为然哉我相府岂惜一孺之恩不为百辟之表乎又逺恶之官多在寒族权贵之子鲜离上国周旋百司之务懵昧四方之事况百司者朝廷之纲纪风教之户牖咸在童孺曽无激扬使寺省之规剥床至足公卿之嗣怀安败名未尝试难何以致逺非独招搢绅之议实亦玷钧衡之公此则禄赏未均任使未平纲纪未修之类也斯弊巳久何可极乎惟我相府能革其弊能变其极而天下化成不为难矣晋赵王伦石勒之徒心窥天子口责丞相岂非奸雄之人伺朝廷之过乎又今久安之民不经涂炭劳则易怨扰则易惊猛将谋臣威信未着况边民尚困边廪尚乏苟有骚动馈运所艰武备未坚敌志可骋既挠之以征战或加之以饥馑生灵穷匮奸雄奋迅鼓舞羣小血视千里此五代之鉴昭昭焉非止方策之有云抑亦耳目之可接也我太祖皇帝亦尝有事四方劳于馈运而生灵不敢怨奸雄不敢动者何哉一则余民久在涂炭乍覩明盛如子得母纵有劳役未甚曩昔此生灵所以不敢怨也又当乘天开之运震神武之威征伐四方动如山压况躬擐甲胄备尝艰难猛将如云谋臣如雨此奸雄所以不敢动也所谓彼一时此一时尔今朝廷岂谓当时之易而不虑今时之难乎又谓保直臣斥佞人以致君于有道者何哉有若人未之病则苦口之药鲜进焉国未之危则逆耳之言鲜用焉故佞人易进直臣易退其致君于有道也难哉及其既病也药必错杂而进故鲜效焉及其既危也言必错杂而用故鲜功焉盖佞人在矣直臣逺矣其悔之也难哉今朝廷久安苦言而不用者势使之然矣天深戒而不变者祸可畏矣伏闻京师去岁大水今岁大疫四方闻之莫不大忧此天之有以戒也岂徒然乎而京师之灾甚于四方何哉盖京师者政教之所出君相之所居也祸未盈而天未絶故鉴戒形焉不独恐惧其心必使修省其政国家之徳尚可隆天下之道尚可行也傥弗惧于心弗修于政渐盈于祸渐絶于天则国家四海将如何哉或谓国家之灾由厯数之定非政教之出若如所论则夏禹九畴之书果妖言耶岂欲弃而焚之乎苟天下有善则归诸已天下有祸则归诸天岂圣朝之用心愿黜术士之言奉先王之训必不谬矣必无过矣于保直臣斥佞人则两宫二省之心如日星焉孰可蔽其明乎纵有行伪而坚言伪而辩试于行事人焉廋哉往日不极言而今极言者学陋之人思虑未精又亲安之时上惧失禄不幸亲今亡矣朝廷或怒之自顶至踵惟忠也又何忧乎傥相府思变其道与国家作长久之计固其基本一旦王道复行使天下为富为寿数百年则福在国家功在相府得与天下生灵长见太平幸甚幸甚窃以五代以来诸侯暴酷视民如芥生杀由之皇朝龙兴典章一寛真宗皇帝至仁如天尽心于此内则举执法之吏外则创按刑之司徒流之间无敢差者若今于教化之道复如刑名之用心亦何患不至乎今搢绅之间多议按刑之司无益于外亦思之未深耳如得其人纠察四方絶斯民之寃协先帝之志岂无益乎得人而已不可谓川之既平可坏其防也今王刑既清王道可行此天下士人为相府惜其时也或曰天下之事犹指诸掌岂相府弗克行乎亦在两宫之意尔谓人主在上或喜怒生杀或好恶邪正则谏诤之际为臣不易也若乃修四方之政教正百司之纲纪澄清风俗相府之职也岂必两宫之意乎傥相府疑某之言谓欲矫圣贤之知为身名之计岂不能终丧之后为歌为颂润色盛徳以顺美于时亦何必居丧上书踰越典礼进逆耳之说求终身之弃而自置于贫贱之地乎盖所谓不敢以一心之戚而忘天下之忧是不为身名之计明矣观前代国家当其安也士人上言论兴亡之道非圣主贤相则百不一采及其往也则后之史臣收于简策为来代之鉴今日之言愿相府采其一二为国家天下之益不愿后之史臣收于简策为来代之鉴狂斐之人诛赦惟命以庙堂深严恐不得上乃敢相门之下各致此书庶有一达于聪明干犯台严下情无任惶恐激切之至不次某死罪惶恐再拜
