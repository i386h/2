<!-- { "loadSidebar": true } -->
　　才名谁似广文寒【縯广文郑防也为广文馆博士杜甫与之诗曰才名三十年坐客寒无毡】月斧云斤琢肺肝晏一生都卧病【援晋书皇甫谧自号晏先生终身称疾辞位】子云三世不迁官【厚前汉扬雄字子云与王莽刘歆并哀帝之初又与董贤同官当成哀平间莽贤皆为三公权倾人主所荐莫不拔擢而雄三世不徙官也】幽兰空觉香风在【子仁孟郊赠崔纯亮诗云镜破不改光兰死不改香】宿草何曽泪叶干【次公礼记曽子曰朋友之墓有宿草而不哭焉説者谓草经一年则陈根言为师心丧三年朋友则朞可矣今翻用之以言过朞而犹哭也】犹喜诸郎有曹志【縯曹志盖魏陈思王植之孽子亦好学有才者也】文章还复富波澜【援杜诗文章曹植波澜濶】
　　吕与叔学士挽词【无已按程氏遗书吕大临字与叔蓝田人学于横渠张先生之门】
　　言中谋猷行中经闗西人物数清英欲过叔度留终日【縯世説郭林宗至汝南造袁奉髙车不停轨凿不辍轭诣黄叔度乃弥日信宿】未识鲁山空此生【厚唐书苏源明尝语人曰吾不幸生衰世所不耻者识元紫芝也盖元徳秀字紫芝尝为鲁山令】议论雕零三益友功名分付二难兄【縯世説陈元方子长文即陈羣也与季方子孝先各论其父功徳争之不决诉于祖太丘曰元方难为兄季方难为弟次公其后晋王珉小名僧弥少有才蓺名出珣右时人语曰法防非不佳僧弥难为兄亦用此也】老来尚有忧时叹此涕无从何处倾【厚礼记檀弓孔子之卫遇旧馆人之丧入而哭之哀出曰予恶夫涕之无从而出也】
　　大行太皇太后挽诗二首
　　至矣吾三后【次公三后以言章宪明肃皇后保祐仁宗慈圣光宪皇后保祐英宗及今大行宣仁圣烈皇后保祐元祐天子哲宗】功髙汉已还复推元祐冠盖得永昭全【坡尝于经筵论奏仁宗皇帝諡曰明孝若明而不仁则民畏而不爱仁而不明则民爱而不畏今大行太皇太后亦兼此二徳故天下思慕之庶防于仁宗也】有作犹非圣【縯庄子大圣不作观于天地之谓也】无私乃是天【厚礼记所谓天无私覆也】侍臣谈要道家法信家传【宰相已下尝于经筵论奏祖宗以来家法十余事书于记注】
　　却狄安诸夏先王社稷臣【次公先王则楚王髙琼也却狄事景徳契丹之役羣臣皆欲避狄独莱公不可武臣中惟楚王与莱公意同公既争之力上曰卿文臣岂独尽用兵之利害公曰请召髙某既至乃言避狄为便公大惊以王为悔也巳而徐言避狄固为安全但恐扈驾之士中路逃亡无与俱西南者耳上大惊始决北征之防此真所谓社稷臣矣】固应祠百世【縯左传史赵对晋侯曰臣闻盛徳必百世祀】何止活千人【厚后汉后妃传邓后尝梦扪天后叔父陔言尝闻活干人者子孙有封兄训为谒者使修石臼河嵗活千人天道可信家必蒙福】定防天知我【次公言宋英宗与太后定议立元祐天子哲宗也】忘家常念亲万方何以报得疾为勤民三月二十三日恭闻皇太后升遐【慈圣后也】以轼罪人不许承服欲哭则不敢欲泣则不可故作挽词二章
　　巍然开济两朝勲信矣才难十乱臣原庙故应祠百世先王何止活千人和熹未圣犹贪位明徳虽贤不及民【任汉恵帝作原庙王翁孺曰活千人者封子孙吾所活者万余人后世其兴乎故有元后后汉和熹邓后在安帝时临朝称制权归邓氏明徳马后在章帝时以俭徳称然功不加于民故云】月落风悲天雨泣谁将椽笔写光尘【縯世説王东亭尝梦人以大笔与之管如椽子后作烈宗哀册文子仁王立之云此诗盖未尝进其后作宣仁挽词取其两句云固应祠百世何止活千人】
　　未报山陵国士知绕林松柏巳猗猗一声恸哭犹无所万死酬恩更有时梦里天衢隘云仗人间雨泪变彤帷闗雎巻耳平生事白首累臣正坐诗
　　吊徐徳占【并序】
　　余初不识徳占但闻其为吕恵卿所荐以处士用元丰五年二月偶以事至蕲水徳占闻余在传舎惠然见访与之语有过人者是嵗十月闻其遇害作诗吊之
　　美人种松栢欲使低映门栽培虽易长源恶病其根哀哉嵗寒姿肮脏谁与言竟为明所误【縯郭子厚枯松诗不以险自防遂为明所误】不免刀斧痕一遭儿女汚始觉山林尊从来覔栋梁未省篱籓南山隔秦岭千嵗龙蛇奔大厦若果倾万牛何足论【縯杜古柏行云大厦如倾要梁楝万牛囘首丘山重】不然老岩谷合抱依山樊死者不可悔吾将遗后昆













　　东坡诗集注巻二十
　　钦定四库全书
　　东坡诗集注巻二十一
　　宋　王十朋　撰
　　禅悟
　　十一月九日夜梦与人论神仙道术因作一诗八句既觉颇记其语録呈子由第后四句不甚明了今足成之耳
　　析尘妙质本来空【梦中于此句若了然有所得者厚楞严经云又邻虚析尘入空者用防色相合成虚空】更积微阳一线功【厚嵗时记宫中以红线量日至日日影添一线】照夜一灯长耿耿闭门千息自蒙蒙【次公晋书许迈服气一气千余息】养成丹灶无烟火防尽人间有晕铜寄语山神停伎俩不闻不见我何穷【次公传灯録道夀禅师在夀州三峰山有一野人常化作佛形及罗汉菩萨天仙等形师告众曰野人作多色伎俩昡惑于人只消老人不见不闻伊伎俩有尽吾不见不闻无尽】
　　以玉带施元长老元以衲裙相报次韵【师佛印禅师法名了元饶州人公久与之游时住持润州金山寺公赴杭过润为畱数日一日值师挂牌与弟子入室公便服入方丈见之师云内翰何来此间无坐处公戏云暂借和尚四大用作禅牀师曰山僧有一转语内翰言下即答当从所请如稍涉拟议则所系玉带愿留以镇山门公许之便解带置几上师云山僧四大本空五蕴非有内翰欲于何处坐公拟议未即答师急呼侍者云収此玉带永镇山门公笑而与之师遂取衲裙相报因有二絶公次韵答之余尝观广汉天宁泰长老话其事泰云是时在金山挂塔目击公与元老问答如此】
　　病骨难堪玉带围钝根仍落箭锋机【次公传灯録序云机縁交激若拄于箭锋义维摩经云能分别诸利钝根】欲教乞食歌姬院【縯北梦言裴休尝披毳衲于歌姬院持鉢乞食自以为不为俗情所得可以説法为人】故与云山旧衲衣【毛冷斋夜话云先生悟其前生为戒禅师常衣衲衣】
　　此带阅人如传舎【厚前汉盖寛饶传寛饶曰美哉富贵无常忽则易人如此传舎】传留到我亦悠哉锦袍错落亦相称乞与佯狂老万囘【援唐武后赐万囘和尚锦袍玉带师八九嵗能言其兄戍安西师持信朝往夕返自农抵安西万余里故号万囘扬传灯録万回法云公者虢州人也姓张唐贞观六年五月五日生始在弱龄啸傲如狂】
　　仆所至未尝出游过长芦闻夫禅师病甚不可不一问既见则有间矣明日阻风复留见之作三絶句呈闻复并请转呈参寥子各赋数首
　　亦知壶子不死【次公庄子载郑之神巫曰季咸见壶子而壶子示之以地文季咸则以之为死又示之以天壤季咸则以之为生】敢问老耼所游【程庄子孔子见老耼老方新沐曰吾游于物之初孔子曰请问游是老聃曰云云】瑟瑟寒松露骨耽耽老虎垂头【厚易颐卦虎视耽耽】
　　莫言西蜀万里且到南华一游【次公南华寺在韶州乃曹溪道塲也】扶病江邉送客杖挐浦口囘头【厚庄子渔父方杖挐而引其船】
　　老去此生一诀兴来明日重游卧闻三老白事【次公三老引船之人也】半夜南风打头
　　二月八日与黄焘僧昙颖过逍遥堂何道士宗一问疾
　　安心守牝【次公老子牝之门是谓天地根盖道家谓牝鼻两窍也】闭眼覔黄庭【厚黄庭外景经上有黄庭下闗元注云黄庭者脾为中主横在太仓上】问疾来三士【縯维摩诘示病而佛遣文殊问疾也】浇愁有半缾风松时落蕊病鹤不梳翎樽空我归去山月照君醒
　　乞数珠赠南禅湜老
　　从君覔数珠老境仗消遣未能转千佛且从千佛转【次公传灯録法达禅师诵法华经及三千部六祖禅师谓之曰心迷法华转心悟转法华】儒生推变化干防数大衍【縯易大衍之数五十其用四十有九又曰凡天地之数五十有五此所以成变化而行鬼神也】道士守牝龙虎看舒巻【次公金晶论夫龙虎者金木也金为虎木为龙虎之异名真铅金水也龙之异名真汞木火也】我老安能为万刼付一喘嘿坐阅尘界往来八十返【次公释氏书有大刼中刼小刼如饥馑疾疫刀兵増减此皆小刼之异名统二十増减为一住刼此名中刼又有成壊空刼皆中劫也时量各经二十増减与住劫等统此成住坏空计短长之量经八十増减名一大劫】区区我所寄蹙缩蚕在茧适从海上囘蓬莱又清浅【縯神仙传麻姑谓王方平曰自接待以来见东海三为桑田近到蓬莱水又浅于往日岂复为陵陆乎】
　　再用数珠韵赠湜老
　　嗣宗虽不言【縯晋阮籍字嗣宗口未尝臧否人物】叔寳犹理遣【厚晋卫玠字叔寳尝云非意相千可以理遣】东坡但熟睡一夕一展转南迁昔虞翻【縯虞翻吴人以忤孙权放之交州】却扫今冯衍【次公后汉冯衍既放废乃闭闗不出而江淹恨赋云敬通闭闗却扫也】古佛既手提【縯传灯録手提诸佛苴见本来面目诸方尊宿无能出其右】诸方皆席巻当年清隠老鹤瘦龟不喘【子仁乐天赠王山人诗夜后不闻龟喘息秋来惟长鹤精神】和我弹丸诗【次公谢朓云好诗圆美清熟如弹丸也】百发亦百反耆年日雕丧但有犊角茧【縯礼记天地之牛角茧栗】时来窥方丈共笑虎毛浅【厚尔雅释兽篇虎窃毛谓之虦猫注云窃浅也疏云浅毛者别名虦猫又管子幼宦篇注云保兽谓浅毛之兽虎豹之属也】
　　明日南禅和诗不到故重赋数珠篇以督之二首
　　未来不可招已过那容遣中间见在心【次公金刚经过去心不可得见在心不可得未来心不可得】一一风轮辗【次公维摩经云是身无作风力所转】自従一生二巧厯莫能衍【縯庄子一与言为二二与一为三自此以往巧厯不能得而况其凡乎】不如袖手坐六用都懐巻【次公楞严经云尘既不縁根无所偶反流全一六用不行】风雷生謦欬万窍自号喘【厚庄子大块噫气其名为风是唯无作作则万窍怒号】诗人思无邪孟子内自反大珠分一月细绠合两茧累然挂禅牀妙用夫岂浅
