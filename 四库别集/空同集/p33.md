<!-- { "loadSidebar": true } -->
二 春燕不巢屋国祥征至今孤城四战地斜日雨河阴岸坼陈桥断花开宋苑深河船不入渭那慰望乡心 

雨后朝望 

半夜雷驱雨清晨草映空起看南仆树知是北来风宿雾笼初日晴天灭断虹剧心时序晚遮莫傅岩功 

早春繁台 

泯泯春犹早行行赏不违柳黄沙际见草色雪中归积水生云气孤城下夕晖谁禁台寺望北鴈又将飞 

早春南郊 

正月郊南路独行吟早春氷霜犹在眼柳色暗随人直道元通蔡层山故蔽秦浪游今短发凝望欲沾巾 

郊行 

午雪融村溢春沙引骑纡田禽忽自起水鹤会相呼歇马时傍柳逢花自倒壶醉眸横落日寂寞宋京都 

时事 

幸覩三春媚番增两鬓华贼来当白昼风起但黄沙碧飐依墙竹红残拂槛花寄言寇盗者四海尚为家 

被絷国境眺望 

亦知蹋翼鸟岂意罻罗求万里劳明主孤臣泪暗流临京花更苦近苑柳偏愁愧尔云间鴈衔泥向玉楼 

下吏 

弘治辛酉年坐榆河驿仓粮乙丑年坐劾寿宁侯正德戊辰年坐劾刘瑾等封事 

十年三下吏此度更沾衣梁狱书难上秦庭哭未归围墙花自发锁馆燕还飞况属炎蒸积忧来不可挥 

狱夜雷电暴雨 

一雨暮何急孤眠宵未央疾雷翻暗壁落电转空梁势极千山动光还万里长天威终不测魑魅可潜藏 

狱夜 

檐景栖栖落台居黯黯幽鼠缘争果坠萤过隔衣流幸窃余光照那蠲多穴愁亦知广川子局蹐为春秋 

南征 

暑行心日烦孤马背中原地势吞淮泗山形包邓樊沿途官柳接吟叶麦秋繁赤日蒸云梦科头思故园 

野战 

盗贼乾坤满纵横野战悲随城严戍鼓平地有旌旗树燕闲相逐垣花寂自垂诸君大河北捷报几时知 

野泊 

远电明江夜官舟野泊稀山钟天外落林火两中微水立黄龙鬬沙沾白鹭饥平生万里志柰可梦西归 

舟中病感 

寒望舟中远乡心病后多万山通越水孤棹杂吴歌霜巳丹枫甚吾如白发何倦游常药物归思绕关河 

安仁闻夜哭 

缥缈因风诉哀哀何处音声随落月断听入过云深转战增新鬼诛求损众心悬军今更急寨满碧山岑 

得家书 

隔岁纔通此一书真万金时危作宦久家远战场深惨惨屯黄雾纷纷走绿林怒来思击楫时有渡江心 

报生孙 

强仕今为祖家书昨举孙行藏三代具生养九朝恩长但修苹藻愚从唤犬豚见时应解笑先梦绕夷门 

徐汊风阻雨雪四首 

风急江船绝年残野色凝密云寒夜柝流霰洒舟灯四望湖天黑孤吟羁思增旁村有夫妇对人缀鱼罾 

二 南雪竟为雨北风增野寒漏船喧夜语摊湿搅晨餐转苦人烟绝生憎鸥鹭干吾行尚濡滞估舶尔应难 

三 阻舟江柳下信宿五湖中立水偏吞雨飞沙半逆风夜樯扶岸集渔火乱波空信有悲欢异应知易地同 

四 常年遇泛客煞厌说风波雨雪空江夜伊予悲慨多沙人荷伞至滩鸟景舷过幸及投簪会山中有薜萝 

徐汊阻舟七日 

七日北风阻野滩舟不行仆奴增饿色妻子话征情疏霰欺帘入流澌逐浪生独吟江更苦诗罢欲三更 

湖夜泛 

烟湖迥不极摇摇中夜征棹拨鱼龙动人冲鸿鴈鸣雪月物意惨雨天寒色生共有舟航事谁深途路情 

庐山冬至闻雷 

小至匡南雨空江此夜雷仄忧羣蛰震急恐万山摧盗贼时事苦阴阳归思催征鸿莫遽起拟尔北同回 

雪夜庐山翫月 

庐山万古月几度雪边明影傍素林灭层随寒浪生蔽岩疑有缺侵鹊暗须惊转恐羣星妬氷壶独自行 

南康闻还山之报 

傅玄非侮世陶令合辞官客路青阳逼归心白发宽江城消雪送春鴈倚舟看自此茫茫去都门昨挂冠 

江州雨 

浔阳困李白吾寓亦江州地转涛声逆城空山气流二仪风雨积双鬂古今愁去鸟冲烟白偏迎故国眸 

霁 

日霁催江色心攀怍楚氓褰帷二载过归剑五湖情霜换湓溪葛林迁栗里莺忍看复新月庐岳夜猿鸣 

七夕宜城野泊逢立秋 

汉江天上水牛女世间宵自动鼋鼍影谁传乌鹊桥孤城古塞月一叶楚门潮君看西流火分明夺斗杓 

拨闷覃园 

秦客楚山北秋园古堞西野风吟万木禾径卧孤麑江汉归舟迥关河落日低可留吾便醉为爱白铜鞮 

野风 

山鸣野风至汉水白萧萧月滉鱼龙醒云蒸豺虎骄有家惊节物不寐想前朝万古英雄迹江城夜寂寥 

早起 

炳烛摇襄水开门认楚山风云惨淡曙天地有无间露益他乡白秋随老鬂还飞来何处鹘逸翮绕江关 

繁台归集 

万里竟何事三年违此都短墙残菊在别业古台孤冬日低檐塔霜风静野芜但看头尽白莫恡酒重沽 

繁台归兴 

台榭归来地江山战后心城空犹募马树在只栖禽看岳晴偏近俯河寒更深风沙日日起梁父为谁吟 

正月十六日赴吴庄之宴二首 

林卧百无事出城缘底希人初正月会春巳柳条归就日蛛垂户开尊蜂坐衣不知农话久天地一斜晖 

二 为赴吴庄饮因成禹庙游住车惊草绿坐石有云流落日衔春峤饥鸿集暮洲巳扳频载酒展转问花丘 

早春赴鲍相之饮 

怜汝一尊酒要予千古台年从碧草换暖向玉杯来海日连波动江鸿带雪回众宾无遽起吾醉欲徘徊 

初春饮大道观因题 

日月浮生改山河此殿余酒因儒彦至春入洞云虚何药曾袪老求丹尚问书白头风物里烂醉是真如 

宿江氏庄 

黄昏水鹳呌沙头人迹稀天清看月近野阔带星微客语喧庄犬风灯静夜扉持醪忽自哂出郭每忘归 

题壁 

客到惟鸡黍农情爱汝真隔城因下榻圹野合留宾骑苑沙明月鞭桥柳弄春忍能辞一醉天地渐风尘 

春日畲庄感旧二首 

圃胜元因主花繁更属睛醉重今日酒啼变来年莺遇树每共坐寻香时自行晚看风色异天地一含情 

二 名园多感激继至转芳菲节恨清明逼人怜故旧稀暖烟低野凈云日度花微莫澷愁春赏吾今巳拂衣 

雨过【贾谊作旱云赋】 

倚杖河城暮林园雨过清断犹舞燕入叶巳沾莺无惜声连夜何妨坐到明旱云吾欲赋怆恻为苍生 

雷电【丁丑年十月十三日是日立冬】 

雷电交冬夜滂沱彻晓闻老夫偏不寐起立迥看云湿重菊垂槛鸣哀鸿趁羣明朝传太史应有纪祥文 

喜雨客会 

万物今逢雨吾堂晚集宾寒声催电至猛力搅风频坐看水平席归防泥没轮沾濡无自苦悯悯是农人 

晴 

雨好晴亦好洒然诗兴新云分天欲断日晃地如伸湿入红渠重干回菉筱匀趁时楼可上万里不风尘 

晓 

北斗脚下地东星明渐高霜初被山岳霞巳闪波涛塞鴈能羣过邻鸡只乱号不眠聊自待红日上林皋 

早起庄上 

为农起常早每与鸡鸣期露重花偏得林深鸟自迟飞星当面过落月向人随玉佩金门外遥怜待漏时 

庄上晚归 

万动各有息吾亦念吾栖鸦翅昏犹接花蹊曲欲迷草堂烟火外稚子竹林西自笑忙何事还家每宿鸡 

新秋夜兴二首 

微风入枕簟林卧仰看星露气秋元白天光霁益青草虫攒暗壁萤火闪疏棂那解萧森节都从一叶零 

二 犹记初朝岁宁知遽数秋庭梧碧自落畹蕙弱谁留门闭人同夜心西火共流闲眠亦反侧霜露隔松楸 

深秋独夜 

独夕偏闻鴈悠悠寝复兴林堂下微月风色暗疏灯迟暮心难巳悲凉气转增忧来理琴瑟肠断旧朱绳 

郊园省水二首 

莫辨田园路聊遵水国游物情真困雨吾道本沧洲避泞纡寻径逢深屡借舟草玄亭好在坐数自来鸥 

二 斩木聊供钓当流且着阑鸡豚各惆怅鹅鸭尔能宽松菊陶元亮江湖陆务观兼之吾过矣鱼鸟镜中看 

畲园春日 

市居常少出花日复多风万古繁花地三杯感慨中步畦怜小摘攀树惜初红霭霭微云外哀哀何处鸿 

河上秋兴十首 

古有蒹葭客吾今水一方茅斋寒淰淰洲渚郁苍苍猎骑捎河鴈归人竞野航霜高木叶下莫拟是潇湘 

二 坐送登临目睛空鸟路长秋云不近苑官树自成行河洛来天地人烟接渺茫采兰空泽里彼羙在何乡 

三 日上秋林静江清旅思微黄叶雨后积白酒客来稀今古三川地乾坤一布衣独行吟望苦沙鸟背人飞 

四 名城急鼓吹野处散秋烟众草莾零落孤松羞自妍山川乱明水云日媚高天何事杨朱子临岐独泫然 

五 后代自今代今人即古人空传歌舞地不见绮罗春宋岳饶寒草梁台起暮尘苍茫白鹭渚潇洒类闲身 

六 白马瓠子口秋风汾上歌帝乡不可见千载白云多树动江帆至云前塞鴈过沧洲无尽极慷慨有渔蓑 

七 十载宋梁间鸡鸣望四关月来天似水云起树为山朝市今何处流波去不还高秋未归客肠断浊泾湾 

八 一为梁地客忽及授衣天野静寒烟白沙鸣暮雨悬飞龙过绝浦立马看长川望望苹花尽鸥行若个边 

九 积雨催摇落江村菊自秋惊风振大壑失鴈下寒流暗水斜穿竹孤云晚抱楼虞卿足简帙白首傲公侯 

十 不寐伤寒节孤吟绕菊行月沉李家浦雨入宋王城飒沓杨柳落断续寒蛩鸣泛泛中河艇谁知此夜情 

闲居寡营忽忆关塞之游遂成七首 

牢落居庸道苍茫六载还开轩延汉使对酒话燕山鸟道增新戍天梯护上关白城烟火切锁钥未应闲 

二 西崦千家落防秋五百兵山长元入塞涧曲故穿营静夜闻熊鬪黄昏报虎行昔时忺历览三驻白洋城 

三 【沙岭为黄华东路】 

沙岭长园入羊肠宛宛斜石危偏骇马草动数惊蛇古树兼今树岩花杂涧花向来行塞日亲见五陵霞 

四 【是为西路】 

往年趋北路今绕泰陵西昼黑垂萝密山青禁木齐独僧攀杪出怪鸟趁阴啼寂寞黄华堞遥临古塞溪 

五 【黄华牙将张桓】 

孤蓬绝塞口匹马戍程前跨迥烟墩直缘危石栈连飞云下独石逝水入潮川旧对张军帅题诗醉菊天 

六 银山汤岭北铁壁斗门边虎守千年寺人看一线天赤崖崩古塔阴洞坼新泉尚记渔樵侣长歌过马前 

七 【弘治辛酉二月之望宿银山寺观邓隐峯诗刻】 

春游临绝峤月出卧空岑暂逐山中客常关物外心三峯藏净宇百里羡云林崖际劖高隐何时一重寻 

夏夜 

阁幔沾初霁云姿淡夕扃凉蟾辉远树昏堑下流萤久静通幽理沉思损性灵昔人浑未达白首着玄经 

寄书 

驿使残年发家书向夜封当衢惭騕褭涉水忆芙蓉纸短情难尽乡遥恨易重孤灯迟明发寒月下疏钟 

春宴 

白首闻歌异豪心遇酒多酒当花潋灎歌与燕婆娑暝色侵台殿春风换绮罗未须愁薄暮吾借鲁阳戈 

熊子河西使回三首【是时甘军杀都御史许铭】 

偶遇西河使真传塞上情一春常冻雪千里半荒城未断匈奴臂犹勤哈密征重闻帐下变无语对沾缨 

二 绝塞田谁废甘州稻旧畦荒屯惟见兔破屋不闻鸡碛石烽烟北祁连战鼓西平生边务意一一愿封题 

三 旧说穷源使人今出武威蒲萄应啖足沙枣故携归燧火真憔面胡尘尚黯衣问君春塞鴈曾过玉门飞 

汴城东楼夏登二首 

身世吾垂老中原此上楼阴阳真去鸟天地本虚舟王屋千峯伏黄河一线流晴沙暮浩浩羡尔自行鸥 

