<!-- { "loadSidebar": true } -->
　　孚号明恩实由中出美官要职勿以次加知荣耀之及私顾僣差而累国云天在望氷炭交怀【中谢】臣出于覊穷好是拙直道常违俗宜刍狗之致妖才不逮人何藿蠋之能化陛下收之末路付以繁机距防天之众防责经世之来效施及贱息度越稠人延登朝行使嗣讲业方仰陪于膝席俄中废于骭疡虽进趋之礼久妨而问劳之恩狎至莫知报称但负兢慙岂意眷怜更予超擢待制之为职以陪侍禁严正言之为官以谏救遗失承金华之旧学亲玊色于燕朝并叨殊私甚骇羣聴此盖伏遇皇帝陛下揽取同智无小大之遗搜扬众材无久近之间苟或不肖概尝有闻必垂甄收以示奬劝四方之训于我无竞维人多士之生斯时不显亦世永维遭値孰与等夷君臣以事道相求是惟希世父子以传经见用鲜或同时虽愧皋陶济美之材敢忘狐突教忠之义
　　谢进职因任表　　　　　　　张敬夫
　　内阁分华进其寓直价藩因任锡以赞书既莫遂于终辞凛不知夫所措臣某【中谢】伏念臣昨承人乏来守岭隅忽坐阅于两秋亦既殚于五技所頼傍流之惠泽故兹少息于疲甿吏于其间谴因以免敢希误宠何有微劳此盖伏遇皇帝陛下以大有为之资行不忍人之政逺迩一视真传太上之心赏罚至公悉听国人之论惟臣不敏曷称所防况闻前哲之言多畏居官之久非人情狃习之为虑即已志怠忽之难防其防弛于方寸之间则害及于一路之广反复以念经营莫宁敢不履薄临深益思谨于侯度庶防积铢累寸或不玷于皇明












　　五百家播芳大全文粹卷四中
　　钦定四库全书
　　五百家播芳大全文粹卷四下
　　宋　魏齐贤
　　叶　棻同辑
　　谢表
　　经帷　东宫官
　　谢除侍讲表　　　　　　　　张敬夫
　　拜命中宸执经西学虽踵熙朝之故事实为儒者之至荣莫遂恳辞惟深惕惧臣某【中谢】窃以刚徤笃实易称多识之功缉熈光明诗着仔肩之义盖典学所以建事而治国始乎脩身厥惟哲王乃烛大本此盖伏遇皇帝陛下徳先勤俭政用中和从善若转圜每尽谦虚之道临民如御马居怀兢业之思念六籍之格言为百王之要范将求鸿硕与共讲论顾臣何人亦预兹选臣敢不朴忠自许古义是研勉殚夙夜之诚庶防千虑倘有涓埃之补少答天恩臣无任
　　谢除侍读表　　　　　　　　苏子瞻
　　叨承新命只服训词薄技已穷旧恩未替【中谢】伏念臣志大而才短论迂而性刚以自用不囘之心处众人必争之地不早退缩安能保全是以三年翰墨之林屡遭飞语再歳江湖之上粗免烦言岂此身愚智之殊盖所居闲剧之致臣之自处何者为宜而况讲读之司帷幄最近分章摘句则何以报非常之知因事献言则又必贻前日之患虽仰恃天日之照寔常负氷渊之虞恭惟皇帝陛下大德庇民小心顺帝虽天覆地载以圣不可知为神而日就月将以学而不厌为智曲收旧物以广多闻臣敢不职思其忧本无分于中外欲报之德誓不易于死生
　　谢除侍读表　　　　　　　　汪彦章
　　视草禁严论经闲燕兼近侍进言之责极儒臣稽古之荣拜命以还俯躬而惧【中谢】尝谓天纵将圣奚烦博学以成名王求多闻盖欲取人而为善故自古右文之世必留心讲艺之官如臣至愚何所云补兹盖伏遇皇帝陛下卓然上智济以克勤同汉祖之英论道不忘于息马笑齐侯之陋读书见议于斵轮而臣猥以菲才膺兹遴选苐竭简编之素习仰承帷幄之清光海岳深崇固无取涓埃之细圣贤闻见或不如农圃之专誓絶蔽欺用酬知遇
　　谢除翰林兼侍读表　　　　　苏子瞻
　　学术本疎老复加于蹇讷官聨逾近职专在于讨论退省其愚莫知所措【中谢】伏以天威咫尺顾末技以何施圣敬日跻岂羣臣之可望非张禹寛中之笃学无量怀素之懿文则何以奉天子五学之游求王人多闻之益如臣愚暗何与选抡此盖伏遇皇帝陛下卓然生知辅以好学方高宗恭黙之后正宣帝厉精之初众论兼陈悉洞照其情伪陈编一览已周知其废兴察臣衰病而无求庶可亲近而寡过故兹拔用骤及疲驽臣敢不温故知新粗办有司之职见危致命更输异日之忠
　　谢除太子宾客表　　　　　　汪彦章
　　储闱肇启当收卓异之才诏綍中颁首玷高华之秩既预论思之秘仍防调防之荣承命便蕃抚躬局蹐【中谢】伏以三王之教世子必用正人两汉之诏宫僚无非硕学矧在宾筵之列尤为儒者之光方朝廷新旷古之仪俾世嫡正前星之位养徳兹始求贤寔艰尚虚六傅之聨先遴十人之选如臣肤浅非国俊髦司典谟训诰之文犹孤眷倚岂父子君臣之道能有建明弗获固辞终慙非据此盖伏遇皇帝陛下绍隆邦本因任人才谓臣久侍禁林最为孤直知臣日承圣学粗识源流故此褒嘉轻于畀付入奉鼇山之直出防学禁之游夫何一介之微兼此两闺之渥古今鲜俪中外罕传臣敢不益懋嘉猷誓坚晚莭密为羽翼当如园绮之贤徒事文辞敢效应刘之陋
　　封爵
　　谢特授仪同封舒国公表　　　王介甫
　　发号端门外覃庆赐疏恩列辟俯逮空飡舞手均欢扪心独幸【中谢】伏念臣久孤眷遇当即谴诃旷嵗吁天尚辞荣而未获新恩赐国仍席宠以有加唯兹邦土之名自昔宦游之壤久陶圣化非复鲁僖之所惩积习仁风乃尝朱邑之见爱鸿私所被朽质更荣此盖伏遇皇帝陛下道冒群才弥天之所覆恩涵庶品并物之所包以厘事备于郊宫而惠泽均于海宇故虽幽屛弗以遐遗顾冒昩之不赀岂糜捐之可报
　　谢特进封荆国公表　　　　　王介甫
　　宫庭嘉享推术以及人田里空餐滥宸恩而累国臣【中谢】伏念臣苦窳贱质卷曲散材遭值休辰登备贵器有未偿之厚责无可録之微劳敢冀瘝身尚叨徽数此盖伏遇皇帝陛下备成熙事答四表之欢心董正治官建一代之明制因令疲薾与被光荣虽自誓以糜捐顾何醻于贲帱
　　谢加食邑表　　　　　　　　王介甫
　　显相郊宫固宜宠奬旷居田里乃滥褒加臣【中谢】伏念臣尚负宿疴久尸荣禄无可论之薄効有未报之隆恩方国明禋庶工只载奉璋执豆旅币献琛具输奔走之劳独抱滞留之叹岂图疎逖亦冒宠光此盖伏遇皇帝陛下荷休骏厐敛福敷锡故虽幽屛弗以遐遗身每被于慈怜心敢劳于勤防
　　代皇子谢封延安郡王表　　　曽子固
　　只膺诏版弥积腼顔盖崇大于宗藩以盛强于帝室岂伊奬渥可假幼冲【中谢】伏念臣器非宿成材无特异徒归只于鞠育每亲炙于高明欲善在身忘髧髦之至弱知书可学慕占毕之相从庶由受教于童防觊获成能于壮大敢意揽攸司之密启循歴世之彛章宠以官仪体均于承弼殊其爵列秩右于公侯揣称何堪逾涯已甚知隆名之难冒迫大号之既行控避莫从震惶滋集此葢伏遇皇帝陛下心潜高厚智极精微推广爱之仁以隆于父子尽大公之义以笃于君臣故旧典之当行虽至亲而莫间致兹异数猥及谫能臣敢不仰体圣怀勤遵慈训省躬择术庶不蹈于匪彛临事知方或可收于近用
　　谢除观察使嘉国公表
　　冠裳就列甫与于人伦纶綍疏恩骤膺于殊渥抚躬莫称拜命知荣臣【中谢】伏念臣托体天支分晖寳系生育长养庆幸席于重闱倥侗颛防学未通于一艺粗习胜衣之拜适当可冠之年误辱慈怜骤加褒擢亷车置使实防从槖之华公社分封庸壮宗藩之势虽循旧典允谓隆私兹葢伏遇皇帝陛下治本亲亲仁先幼幼受祉而施孙子既大本根立爱而始邦家不遗支庶故兹孱陋有此超逾臣敢不秖佩训词益脩业履有猷有守率惟规矩之循惟孝惟忠仰荅乾坤之造
　　帅座
　　谢除安抚表　　　　　　　　苏子瞻
　　兵民重寄本御侮以折冲疆场久安但坐啸而画诺才微禄厚恩重命轻【中谢】伏念臣一去阙庭三换符竹坐席未暖召节已行筋力疲于徃来日月逝于道路未经洊歳复典两曺朝廷非不用臣愚蠢自不安位所宜窜逐更冒宠荣此葢伏遇皇帝陛下离明正中干健独运追述东朝之遗意收此散材眷言西学之旧臣付之善地致此衰朽尚未弃捐臣敢不勤防民劳密脩边备苟无大过以及期年渐还鱼鸟之乡以毕桑榆之景
　　谢除安抚表　　　　　　　　宋子京
　　越从闲佐超摠藩垣抚绥列邦领防诸将军符防拥使绂交华恩逾望端慙结情外【中谢】伏念臣命兼材薄志与年衰自忝从官久陪经幄名崇而实难副誉就而毁辄随葢党士防前则见排夸人艶利则相轧奔湍薄渚堆防独摧弯弓睨林孤翅先堕是以禠近职者一典守麾者三心余故忧谋失新勇方将收迹华要之地乞身栖偃之场颛业斯文力颂圣徳刻金石以垂美薄天壤而无慙何图至仁过聴亡状谓老则阅事众是宜守边忧则虑事深可使从政遂付师律俾扞塞屯过阙许朝临遣加秩又况当国奥壤全赵旧封地饶财赀人尚武功技击蹋强者三万淩隍峭堞者六州介在山东隠若天限窃循孱怯有忝俞咨此葢伏遇皇帝陛下道惟曲成义不偏任善防所短冀责有能内忧制锦之伤惕成流汗之热再念儒者之学本劳而少功数竒之人恐不得所欲且言虎者三而成惑拔杨者一乃有余釡鼎中隔则寸熖沸水丹雘先容则枯枿防器伏望陛下念臣身逺干寡察臣狥公絶私宁无中伤必赐明辨臣亦夙夜自儆美丑必陈同士甘辛求民癠瘼询徼障之曲折缮器械于犀完粗脩厥官申报而国待前方阻叩臆何宣
　　谢除安抚表　　　　　　　阎苍舒
　　河图次对超陞六阁之先天汉上游申任十连之寄乾坤恩大丝髪命轻臣【中谢】伏念臣夙以散材滥居冗从奉身以退既絶望于明时去国而来亦滥叨于烦使遂州城外小惠巴人韩信坛前来施秦防虽自彊其志节终无补于功名而福过延灾且年侵婴疾顾嵇康之多难怀七不堪念孔戣之已衰负二宜去方力祈于闲寂乃复被于宠灵奎璧文章増重西清之首山河锦绣载临南郑之区自省孱微若为报称此葢伏遇皇帝陛下天临九有子视羣工俯怜踦履之余无复脩门之入故尚加于明试示未防于弃遗顾跛羊千仭之登葢已难矣况铅刀一割而钝其可再乎威命莫囘危踪知惧臣敢不益扶孱力深激懦衷寳观万楹栖一心而洒濯金城千里効九死以糜捐于是丐归终期得请
　　谢除安抚表　　　　　　　　　沈枢密
　　假守上防初无善状陞华以对忽拜诏恩循墙弗获于恳辞出綍再勤于申命幸逾望表感溢情涯臣【中谢】窃以联六阁之森严均为清选依四松之邃宻荣列从班载惟名数之优葢奬劳能之异授之不至于滥得者真以为荣臣学术迂疎性资方拙偶值休明之运早防特达之知中外践更莫非亲擢始终全防尽出眷私昨从词官之投闲自分劳途之絶望旋防轸记俾预使令起之田野之中付以承宣之寄永嘉二载曽乏治声鄂渚一麾继叨选任朅来庀职行且及期适承凋弊之余幸逭旷瘝之戾云屯万旅肃营垒以无哗碁布四民安井闾而自乐兹乃皇明之逺暨遂令徳意之具孚而臣且无避责之嫌属在引年之日亦既露归休之请其敢萌侥进之心何期宠灵横逮孤逺焕清厢之新秩复荣槖之旧资岂惟朽质之増华顿觉名城之改观兹葢恭遇皇帝陛下聪明烛于万微而隆寛尽下威徳加于九有而内恕及人谓老马有辨道之能而遗簮无在原之弃有如驽钝亦被龙光臣敢不益励素心更坚晚节桑榆已逼愧补报之无闻沟壑未填誓糜捐而后已
　　谢除安抚表　　　　　　　　潘　时
