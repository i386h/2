<!-- { "loadSidebar": true } -->
　　王氏其先出太原今为抚州临川人不知始所以徙其后有隐君子某生某以子故赠尚书职方员外郎职方生卫尉寺丞某公考也公讳某始字捐之年十七以文干张公咏张公竒之改字公舜良祥符八年得进士第为建安主簿时尚少县人颇易之既数月皆畏翕然令頼以治甞疾病阖县为祷祠县人不时入税州咎县公曰孔目吏尚不时入税贫民何独为邪即与校至府门取孔目吏以归杖二十与之期三日尽期民之税亦无不入自将已下皆侧目为判官临江军守不法公遇事辄据争之以故事一政吏为文书谩其上至公辄阁军有萧滩号难度以腐船度辄返吏呼公为判官滩云豪吏大姓至相与出钱求转运使下吏出公领新淦县县大治今三十年吏民称説如公在改大理寺丞知庐陵县又大治移知新繁县改殿中丞到县条宿奸数人上府流恶处自余一以恩信治之尝歴歳不笞一人知韶州改太常博士尚书屯田贠外郎夷越无男女之别前守类以为俗然即其得可已皆弗究公曰同是人也不可渎其伦夫所谓因其俗者岂谓是邪凡有萌蘖一切擿矜穷治之时未防男女之行于市者不敢一涂胡先生瑗为政范亦掇公此事部县翁源多虎公教捕之民言虎自毙者五令断虎头舆致州为颂以献公麾舆者出以颂还令其不喜恠不以其道説之不説也如此蜀効忠士屯者五百人代不到谋叛韶小州即有变无所可枝梧佐吏始殊恐公不为动独捕其首五人即日断流之防出之界上劫佐吏固争请付狱既而闻其徒谋若以首赴狱当夜劫之以叛众乃愈服公完营驿仓库建坊道随所施设有条理长老言自岭海服朝廷为吾置州守未有贤公者丁卫尉府君忧服除通判江宁府阅两将一以府倚公办寳元二年二月二十三日以疾弃诸孤官下享年四十六公于忠义孝友非勉也宦游常奉亲行独西川以逺又法不听在新繁未甞剧饮酒歳时思慕哭殊悲其自奉如甚啬者异时悉所有又贷于人治酒食湏以娱其亲无秋毫爱也人乃或以为奢居未尝怒笞子弟毎置酒从容为陈孝悌仁义之本古今存亡治乱之所以然甚适其自任以世之重也虽人望公则亦然卒之官不充其材以夭呜呼其命也母谢氏以公故封永安县君娶某氏封长夀县君子男七人女一人适张氏处两人将以某月日某防子某等谨撰次公事如右以求有道而文者铭焉以取信于后世
　　先大夫集序
　　君子于学其志未始不欲张而行之以致君下膏泽于无穷唯其志之大故或不位于朝不位于朝而埶不足以自効则思慕古之人而作为文辞亦不失其所志也二帝三王羣圣人之时贤俊并用虽穷处岩穴亦扳而在髙位其志莫不得施而文之传于后者少矣后之时非古之时也人之不得志者常多而以文自传者纷如也先大夫少而博学及强年有仕进之望其志欲有以为而遽没其于文所不暇也一日诸子阅橐中乃得旧歌诗百余篇虽此不足尽识其志然讽咏情性其亦有以助于道者不忍弃去也辄序次之呜呼公之诗君子视之当自知矣不敢賛也
　　题王逢原讲孟子后
　　逢原在常江隂时学者有问以孟子而逢原为之论说是以如是其详也未防而逢原卒故其书才终于一篇而考之时不同盖其志犹未就也虽然观其说亦足以槩见之矣若逢原所谓见其进未见其止也其卒时年二十八呜呼惜哉逢原卒于嘉祐巳亥六月后七年讲义方行
　　许氏世谱
　　伯夷神农之后也佐尧舜有大功赐姓曰姜其后见经者四国曰申诗所谓申伯者是也曰吕书所谓吕侯者是也曰齐曰许春秋内书齐侯许男是也周衰许男甞从大侯侵伐防盟竟于春秋及后世复国而子孙以其封姓然世传有许由者尧以天下譲由由不受逃之箕山箕山上葢有许由冢焉其事不见于经学者疑之或曰由亡求于世者耳虽与之天下盖不受也故好事者以云而由与伯夷其生后先所祖同不同莫能知也汉兴许氏侯者六人柏至侯盎宋子侯瘛严侯猜此三侯者其始以将封而史不书其州里平恩侯广汉博望侯舜乐成侯延夀此三侯者同产昆弟也以外戚起于宣元之世昌邑人也盎孙昌甞为丞相延夀及广汉弟子嘉尝为大司马至王莽败许氏始皆失其封云后汉防稽有许荆者循吏也许慎者以经术显许峻者为易林传于世许杨者治鸿隙陂有徳于汝南汝南之民报祭焉许靖者避地交州后入蜀先主以为太傅与从弟劭俱善论人物劭兄防亦知名世称平舆渊有二龙焉慎峻杨靖皆汝南人也许禇者家于谯以忠力事魏封侯牟乡许慈者家南阳入蜀父子为博士司马晋时有许攻者东阳人也徳行高察孝亷不起老于家其子曰生亦有至性焉初许氏爵邑于周子孙播散四方有纪者犹不乏焉至昌邑始大者间兴于汝南其后祖髙阳者为最盛然高阳之族不见其所始有据者仕魏歴校尉郡守生允为镇北将军允三子皆仕司马晋竒司校尉猛幽州刺史竒子遐侍中猛子式平原太守自允至式皆知名允后五世询司马晋尝召官之不起询孙珪为旌阳太守于齐珪生勇慧齐太子家令宂从仆射勇慧生懋笃学以孝闻卒于梁为中庻子懋生亨为陈卫尉卿尝领史官次齐梁时事有子善心为之卒业是时有许绍者善心族父也通守夷陵治有恩流户自归数十万卒有劳于唐爵安陆郡公圉师钦寂钦明其后也圉师绍少子寛博有器干别自封平恩勇与敬宗俱龙朔中宰相钦寂谓绍曾大父也万岁中帅师当契丹为所败执以如安东使説守者降至安东曰贼今且破防公勉守无忘忠也契丹即杀之是歳弟钦明亦遇杀钦明为凉州都督案行卒与突厥遇亦执使降至灵州顾为庾言告守者所以破贼兄弟将兵一旦同以身狥邉鄙贤者荣之敬宗者善心子也始以公开郡于高阳与其孙令伯以文称当世天寳之乱敬宗有孙曰逺与张廵以睢阳抗贼自以不及廵推廵为将而亲为之下乆之食巳尽煑茶纸以食犹坚守贼所以不得南向以睢阳其锋也卒与俱死者皆天下豪杰义士云唐亡逺孙儒不义朱梁自雍州入于江南终身不出焉儒生稠沈毅有信仕江南李氏参徳化王军事稠生规好道家言不以事自慁甞羇宣歙间闻防舍呻呼就之曰我某郡人也察君长者且死愿以骸骨属君因指槖中黄金十斤曰以是交长者规许诺敬负其骨千里并黄金置死者家家大惊愧之因请献金如儿言以为许君夀规不顾竟去于是闻者滋以规为长者卒池州后以子故赠大理评事生遂逖迥三子遂善事母里母励其子辄曰汝独不惭许伯通乎祥符中天子有事于泰山加恩羣臣逖当迁让其兄遂天子以遂试将作监主簿遂子俞字尧言名能文章大臣屡荐之有与不合者官以故不遂尝知兴国军大冶县县人至今称之俞两子均垍为进士逖字景山尝上书江南李氏李氏叹竒之以为崇文馆校书郎岁终拜监察御史后复上书太宗论邉事宰相赵普竒其意以为与已合知兴元府起鄼侯废堰以利民治沣荆扬三州为盗者逃而去其事兄如事父使妻事其长姒如事母故人无后为嫁其女如已子有子五人恂黄州録事叅军恢尚书虞部员外郎怡今为太子中舍签书淮南节度判官防公事元今为江淮荆湖两浙制置发运使平泰州海陵主簿五人者咸孝友如其先人故士大夫论孝友者归许氏元以国子博士发运判官七年遂为其使待制天章阁自天子大臣莫不以为材其劳烈方在史氏记余故不论而着其家行云迥字光逺其事母如伯通之孝事其兄如景山之为弟也慷慨有大志少尝仕李氏后不复仕与其兄俱顔村有子防为进士方壮时亦慨然好议天下事今为太庙斋郎临川王某曰余谱许氏自据以下其绪传始显焉然自许男见于周其后数封而有纪之子孙多焉攷是论之夫伯夷之所以佐其君治民余读书未尝不喟然叹思之也传曰盛徳者必百世祀若伯夷者葢庶防焉彼其后世忠孝之良亦使之遭时沐浴舜禹之间以尽其材而与夫蘷臯罴虎之徒俱出而驰焉其孰能概之耶
　　伤仲永
　　金谿民方仲永世耕仲永生五年未尝识书具忽啼求之父异焉借防近与之即书诗四句并自为其名其诗以飬父母收族为意传一乡秀才观之自是指物作诗立就其文理皆有可观者邑人竒之稍稍賔客其父或以钱币乞之父利其然也日扳仲永环谒于邑人不使学予闻之也乆明道中从先人还家于舅家见之十二三矣令作诗不能称前时之闻又七年还自扬州复到舅家问焉曰冺然众人矣王子曰仲永之通悟受之天也其受之人也贤于材人逺矣卒之为众人则其受于人者不至也彼其受之天也如此其贤也不受之人且为众人今夫不受之天固众人又不受之人得为众人而巳邪
　　同学一首别子固
　　江之南有贤人焉字子固非今所谓贤人者予慕而友之淮之南有贤人焉字正之非今所谓贤人者予慕而友之二贤人者足未尝相过也口未尝相语也辞币未甞相接也其师若友岂尽同哉予考其言行其不相似者何其少也曰学圣人而已矣学圣人则其师若友必学圣人者圣人之言行岂有二哉其相似也适然予在淮南为正之道子固子固不予疑也还江南为子固道正之子固亦以为然予又知所谓贤人者既相似又相信不疑也子固作懐友一首遗予其大略欲相扳以至乎中庸而后已正之葢亦常云尔夫安驱徐行轥中庸之庭而造于其堂舍二贤人者而谁哉予昔非敢自必其有至也亦愿从事于左右焉尔辅而进之其可也噫官有守私有系防合不可以常也作同学一首别子固以相警且相慰云
　　书瑞新道人壁
　　始瑞新道人治其众于天童之景徳予知鄞县爱其材能数与之游后新主此山之四年予自淮南来视蘓州之积水卒事访焉则新既死于某月某日矣人知与不知莫不怆焉而予与之又乆以深宜其悲也夫新之材信竒矣然自放于世外而人悼惜之如此彼公卿大夫操治民之势而能以利泽加焉则其生也荣其死也哀不亦宜乎皇祐五年六月十五日临川王某介甫题
　　读孟尝君传
　　世皆称孟尝君能得士士以故归之而卒頼其力以脱于虎豹之秦嗟乎孟尝君特鸡鸣狗盗之雄耳岂足以言得士不然擅齐之强得一士焉宜可以南靣而制秦尚何取鸡鸣狗盗之力哉夫鸡鸣狗盗之出其门此士之所以不至也
　　读栁宗元传
　　余观八司马皆天下之竒材也一为叔文所诱遂陷于不义至今士大夫欲为君子者皆羞道而喜攻之然此八人者既困矣无所用于世徃徃能自强以求列于后世而其名卒不废焉而所谓欲为君子者吾多见其初而巳要其终能毋与世俯仰以自别于小人者少耳复何议彼哉
　　读江南録
