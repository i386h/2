<!-- { "loadSidebar": true } -->
　　豫章黄庭坚再拜献书致政少师阁下诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可谖兮维古之徳人其髙明有临其靓深有威其润泽在下其光晖在上使人望之而鄙吝之意消亦不容声矣恭惟阁下道尊徳贵而载之从来饭糗桑枢而山立乘轩委佩而超然出入诸公间如砥柱之屹中流也学问文章冰销彼已惟道以为体白首日新夙夜徳人之事庭坚自维浅陋才行不足比数于时辈无以为左右重顾有事贤之心在予自信甚笃尝与深识士大夫咏叹盛徳相讲劝以为归而身贱逺未得有足迹于门墙之下今日扫舍人之门非敢以小人固陋求言论风防拜于庭而承顾盼进几杖而见嚬伸得所以不言而饮人者则淇澳之所歌昔闻其声今见其实操豚蹄以祝维所欲者奢而可笑先至后去以分东壁之光不可谓无意者也防冒清重重足以聴命
　　答晁元忠书
　　庭坚百拜元忠足下未识足下之面因诸昆弟得足下之诗兴托深逺不犯世故之锋永懐喜怨欝然类骚想见足下岂弟于学问故顷追韵冩意于无能之辞虽仰髙尚友发于声音而文章闇昧不敢以过雷门不谓尧民即以奉寄廼辱已未书及诗倾囊竭箧不秘金玉悉以相畀幸甚幸甚惟是盛见称许爱而忘其丑欲爼豆不肖于诸公之间岂不愿盗名恐累足下知言尔往多故不即报度已察南来拘窘吏事虽江山相映发心不在焉如墙壁间作诗文与俗俯仰不足纪録得显臣兄弟时持书册来讲问拨置簿领一解顔耳承去嵗不利秋官居闲当有自娯即日体力胜否昨所喻怨与不怨论事似不当耳茍志于仁矣其余存乎其人不可聴以一律君子阳阳考盘与北门褰裳同为君子之诗夫争名者于朝争利者于市观义理者固于其防怨与不怨去道逺矣庄周所谓九万里则风斯在下矣足下以为何如无阶合并十诗仰报盛意因以当面愿自保重
　　答郭英发书
　　庭坚顿首发春即治僦舍悉谢遣公家人唯两仆夫备使令事事躬亲所以不能嗣音更两日僦舍亦毕工矣然自逺方来督书者凡七人又当作书累日甚觉劳敝也辱书承侍奉吉庆为慰双井有可与同味者乎儿辈烦记忆大者读书小者踉蹡幸无他耳舍弟未来闻正初到渔洞矣纯上座归嘉州将一月唐道人亦且行矣七佛偈谁所作犹问五子之歌谁所作也五观佛语也为士大夫开此观山谷语也东溪老庐山开先长老行瑛歴阳公王安上纯父是时为和州宗叔粲宗少文南史有传陆探微画与顾凯之可并驱争先少文茂深略同时也西台礼部员外郎李建中名士也国初权西京御史台故时号李西台书蛛所谓蟏蛸在戸者煤尾屋尘屋尘合墨医方谓之乌龙尾银钩虿尾晋征西长史索靖妙得崔张笔法自言吾书如银钩虿尾山芥紫栮计是佳蔬但恨为聚蚋之咮所败耳铜丱研少留意幸甚乌豆粥大乌豆一升隔宿洗净用七升水浸明日入油一斤炭火煆至晚当縻烂可煮三升米米极熟下豆入白糖一斤和匀入细生姜棊子四两是谓粥矣纒头事不能记其人姓名未可得信三子名字训作书忙又未能就庭坚再拜
　　答何静翁书
　　庭坚再拜何君足下去年辱惠书过有称述意足下随世毁誉未必自得之耳又多病之余懒慢成性鲜自源归时不能即奉答亦以今世民之师帅不知行道以先觉觉民学校之教不知明道以啓迪后进故学者不知重道而尊师士亦不复论学而取友因以卜足下诚有意于兹事否也専使来继辱书问勤恳不倦爱一世之所弃敬众人之所慢足下真自得之者耶所寄诗醇淡而有句法所论史事不随世许可取明于已者而论古人语约而意深文章之法度葢当如此如足下之所已得者而能充其所未至生乎千载之下可以见千载之人也然江出汶山水力才能泛觞沟渠所并大川三百小川三千然后往而与洞庭彭蠡同波下而与南溟北海同味今足下之学诚汶山有源之水也大川三百足下其求之师小川三千足下其求之友方将观足下之水波能偏与诸生为徳也不肖去戎州或在秋冬之间大槩已具王观复书中矣无阶从容望风懐仰千万强学自重他日拭目观足下颉颃于青云之上也
　　答李几仲书
　　庭坚顿首几仲司户足下昨从东来道出清湘八桂之间毎见壁间题字以其枝叶占其本根以为是必磊落人也问姓名于士大夫与足下一防旧者皆曰是少年而老成有余者也如是已逾年恨未识足下面耳今者乃防赐教称述古今而归重于不肖又以平生得意之文章倾囷倒廪见畀而不吝秋日楼台万事不到胷次吹以木末之风照以海滨之月而咏歌呻吟足下之句实有以衰愞而増髙明也幸甚庭坚少孤窘于衣食又有弟妹婚嫁之事虽蚤知从先生长者学问而偏亲白发不得已而从仕故少之日得学之功十五而从仕之日得学之功十三所以衰愞不进至今落诸公之后也窃观足下天资超迈上有亲以为之依归旁有兄弟以为之佽助春秋未三十耳目聪明若刻意于徳义经术所至当不止此耳非敢谓足下今日所有不足以豪于众贤之间但为未及古人故为足下惜此日力耳天难于生才而才者须学问琢磨以就晚成之器其不能者则不得归怨于天也世实须才而才者未必用君子未尝以世不用而废学问其自废惰欤则不得归怨于世也凡为足下道者皆在中朝时闻天下长者之言也足下以为然常继此有进于左右秋热虽未艾伏惟恃奉之庆龙水风土比湖南更热老人多病奉书草草惟为亲为已自重
　　答王补之书
　　庭坚再拜补之使君阁下治平中在埸屋间尝与李师载兄弟游因熟知阁下才德此时方以见闻寡浅日夜刻意读书未尝接人事故不得望颜色其后从仕东西忧患潦倒毎见师载犹能道补之出处今者不肖得罪简牍弃絶明时万死投荒一身吊影不复齿于士大夫矣所以虽闻阁下近在泸南而不敢通书忽蒙赐教礼盛而使勤词恭而意笃所以奉王公大人者投之御魑魅茍活人之前恐惧而不敢当读之赧然惟是先公全州之政名实相权重以李【阙】


　　上以笃前人之烈且当属之王公大人得意之士而自贬损记名于不肖何哉在今之时能文章有名誉居庭坚之右者甚众阁下不取诸彼而取诸此何好恶酸醎与时异哉平居其言不见信于人况于罪戻有言不信之时阁下何取焉加以忧患之余神明去榦旧所记书昏忘略尽穷乡又无书史可备寻绎提【一作捉】笔临缄茫然不知所云而辱诿托丁宁期于必得勉辄承命书其大畧言语昧陋安能增光辉万一以慰孝子之思以满全人之意遽授来使病于夏畦庭坚再拜
　　答王子飞书
　　陈履常正字天下士也读书如禹之治水知天下之络脉有开有塞而至于九州涤源四海防同者也其作诗渊源得老杜句法今之诗人不能当也至于作文深知古人之闗键其论事救首救尾如常山之蛇时辈未见其比公有意于学者不可不往扫斯人之门古人云读书十年不如一诣习主簿端有此理若见为问讯千万
　　与王庠周彦书
　　东坡先生遂捐馆舍岂独贤士大夫悲痛不能已人之云亡邦国殄瘁者也可惜可惜立朝堂堂危言谠论切于事理岂复有之然有自常州来云东坡病亟时索沐浴改朝衣谈笑而化其胷中固无憾矣所惜子由不得一见又未得一还乡社使后生瞻望此堂堂尔欲作诗文道其意亦未能成秦少防没于藤州传得自作祭文并诗可为陨涕如此竒才今世不复有矣所寄诗文反覆读之如对谈笑也意所主张甚近古人但其波澜枝叶不若古人尔意亦是读建安作者之诗与渊明子美所作未入神尔见东坡书黄子思诗巻后论陶谢诗钟王书极有理尝见之否孙伯逺善论文章之美师严君可畏在笔下公能致此二士馆之当有得耳
　　与王子予书
　　比来不审读书何似想以道义敌纷华之兵战胜乆矣古人有言并敌一向千里杀将要须心地收汗马之功读书乃有味弃书防而防息书味犹在胸中乆之乃见古人用心处如此则尽心于一两书其余如破竹节节迎刃而解也古人尝喻植杨葢杨天下易生之木也竖植之而生横植之而生一人植之一人拔之虽千日之功皆弃此防善喻顾衰老终无益于髙明子予以谓何如
　　与欧阳元老书
　　防书喜比来起居不爽调防开慰无量寄示东坡岭外文字今日方暇徧读使人耳目聪明如清风自外来也亦改正数字今遣观复手抄一通承肩舆与黄冠师冲冒山行又蔬食不把酒乃复胜健良助懽喜大槩世俗之事于道术中择可喜者行之譬如觳觫君闻沧浪之水则藐之见污泥臭浊能生蓬荜则眼眀葢其无明习气使之耳而髙论自抗便谓不可染污但可哀尔髙明之士要须以声为律而身为度也所论仲良刻石敢不敬承如仲良于不肖亲厚无可言者但日太逼未能即成余具季康书中
　　与唐坦之书【履字坦之取履之九二履道坦坦幽人贞吉若不犯家讳请即用之】
　　顷得泸州报承一藤已过赵市复还城中初亦不解然道人行止如云葢多如此遂不复念耳辱书乃知寓史子山家主人恩意不勌遂因循度夏鹭鸶割股何可使疮乆不合耶解夏遂东归耶亦处处乘流则逝得坎则止乎张祖祺便舟可惜失此一快也二亲倚门十年妻儿有攻苦食淡之叹亦能乆伏忍耶乐义堂中与兄弟共观之铭孰大于是乎既要注脚行之而心中自以为宜推之于人而人以为宜则是义也有人亦若是无人亦若是正信调直终不覆蔵则是乐也临财毋茍得临难毋茍免古人之义也君子坦荡荡古人之乐义也古人所谓为治不至多言顾力行何如耳深根固蒂外慕休息空手到家啜菽饮水谁不欣然泸戎间三伏中瘴疠方作更希珍爱
　　与王观复书三首
　　庭坚顿首啓蒲元礼来辱书勤恳千万知在官虽劳勚无日不勤翰墨何慰如之即日初夏便有暑气不审起居何如所送新诗皆兴寄髙远但语生硬不谐律吕或词气不逮初造意时此病亦只是读书未精博耳长袖善舞多钱善贾不虚语也南阳刘勰尝论文章之难云意翻空而易竒文征实而难工此语亦是沈谢辈为儒林宗主时好作奇语故后生立论如此好作奇语自是文章病但当以理为主理得而辞顺文章自然出羣拔萃观杜子美到防州后诗韩退之自潮州还朝后文章皆不烦绳削而自合矣往年尝请问东坡先生作文章之法东坡云但熟读礼记檀弓当得之既而取檀弓二篇读数百过然后知后世作文章不及古人之病如观日月也文章盖自建安以来好作奇语故其气象衰薾其病至今犹在唯陈伯玉韩退之李习之近世欧阳永叔王介甫苏子瞻秦少游乃无此病耳公所论杜子美诗亦未极其趣试更深思之若入蜀下峡年月则诗中自可见其曰九钻巴噀火三蛰楚祠雷则往来两川九年在防府三年可知也恐更须改定乃可入石适多病少安之余宾客妄谓不肖有东归之期日日到门疲于应接蒲元礼来吿行草草具此世俗寒温礼数非公所望于不肖者故皆略之三月二十四日
