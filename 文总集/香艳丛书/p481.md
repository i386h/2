<!-- { "loadSidebar": true } -->
　　宝玉动谓男子为浊物，度一面目黧黑，于思于思者耳；使温润如好女，夫尝不以脂粉蓄之。然未有缠绵如蒋玉函者。岂从来冤家，大抵由欢喜结来耶？巾之持赠也，玉实主之矣，袭人之嫁，玉函之娶，或无憾焉。 
　　绝大见识，绝大议论，不作袭人赞读通，即作袭人赞读快。（梅阁） 

　　彩云赞 
　　人各有一知己，不得谓君子是而小人非，特虑其不终耳。彩云之于贾环，其相与可无究，至甘心为此作贼，亦何淫且贱也！然平儿诘盗，慨然挺身，宝玉认赃，豪无输色，落落乎石乞子风也。而不可以对贾环耶？然而环且贰矣。古今来陷身于贼，而卒为所疑者，岂少人哉？君子是以知小人之必无知己也。 
　　亦悲亦庄，于以痛哭古人，亦以留赠后人。（梅阁） 

　　贾环赞 
　　贾环纯秉母气，蜂目而豺声，忍人也。独赦老赏鉴之，气味有在矣。然政老御之，亦卒较恕于宝玉，岂以公子州吁固嬖人之子也耶？贤如贾政，尚莫知其子之恶，又何怪乎卫庄哉？ 

　　李嬷嬷赞 
　　李嬷嬷龙钟潦倒，度其年纪在贾母之上，不足为宝玉乳也，至其老而不死，尤当叩胫者耳。然袭人一生隐恶，从无发其覆者，独此老借题发挥，一泄无余，比陈琳讨操檄，尤为淋漓痛快，亦愈头风之良剂也。昔苏子美读汉文，至博浪沙一椎，击节叫快，浮一大白，当以此赏之。 

　　赵姨娘赞 
　　食色性也，而亦有不尽然者。鲜于叔明嗜臭虫，刘邕嗜疮痂，贺兰进明嗜狗粪。今将赵姨娘合水火五味而烹炮之，不徒臭虫、疮痂也，直狗粪而巳矣。而贾政且大嚼之有余味焉。岂所赏在德耶？然粪秽卒产灵芝，鸱鸮能卵雏凤。赋诗断章，或不诬焉。 

　　雪雁赞 
　　《春秋》责备贤者，然当君父之际，亦不容以庸愚之故，稍宽悖逆之责者，良以臣子所许在心耳。雪雁与黛玉，有更相为命之形，所谓生死而肉骨者也。即万不容已，宁不可以死辞？而乃腼然人面，舍濒危之故主，伴他人作姑娘，岂复有人心哉！人将不食其余矣。速作之配，绝之也。 

　　黄善保家赞 
　　段秀实之击朱泚也，吾闻其声矣，若拊朽然，其隽不足称也。淮南王之击辟阳侯也，吾闻其声矣，若筑腐然，其快不足称也。若夫积之愈厚，煅之愈坚，炮焉而不能攻，钻焉而莫可入，有佛菩萨焉，运五指之峰，作巨灵之擘，香风盖去，春雷与新笋齐生，翠袖翻来，鸿爪共乌泥并现。嘻，此何声也？其殆博浪椎之嗣响乎？赞曰：“探春之掌，是震是响。老妪之喙，惟腯惟脆。蛾眉吐气，为大白浮者三；老魅煞风，为舞剑起者再。” 
　　黄绢幼妇，外孙虀臼。（梅阁） 

　　贾赦、邢夫人赞 
　　贾赦似刚非刚，乃刚愎之刚；邢夫人似柔非柔，乃柔邪之柔。刚愎之刚，非理之刚也，故有小泥鳅之祸；柔邪之柔，非理之柔也，故有金鸳鸯之羞。窃谓贾赦之刚，有似乎楚子玉；邢夫人之柔，殊类乎鲁哀姜。 

　　贾敬赞 
　　天下岂有神仙？然但能尽我性，怡我情，傀儡场中，何莫非洞天福地也？故有富贵之神仙，有忠孝之神仙，有诗酒花月之神仙，有托钵叫化之神仙，而乘云跨鹤者不与焉，彼炼丹烧汞，导引胎息者，直自讨若吃耳，然伊古以来，轻万乘而速祸败者，史不绝书，竖儒何知焉！ 

　　贾珍赞 
　　十恶之条，一曰内乱，犯此者在家必丧，在国必亡。贾珍席祖父余业，恣其下流，即比房婑媠，列屋柔靡，亦何不可？乃为不鲜不殄之求，作大蛇小蛇之弄，西府中无完人矣。借非狮子介石之坚，其能免乎？然吾闻方山子贤者，生平得狮子力居多，贾珍胡不幸焉！ 

　　贾瑞赞 
　　贾瑞雅负痴情，不以草茅自废，愿观光于上国，亦有志之士也，特未免不自量耳。风姐遽置之死，无乃过甚！虽然，溺粪何物也？而敬以持赠，是欲以曾经妙处之余相饷也，可不谓多情哉？独不识所赠物，果凤姐亲遗否？ 
　　极谐谑，极风调，但见其雅，不觉其亵。（梅阁） 

　　焦大赞 
　　贾家法于乳母，颇厚重于酬庸矣。然而人尽母也，惟其乳而已。焦大以身捍患，似什伯乎乳之劳，即祔贾庙以血食，非幸也；而乃混于舆台，侪于隶仆，致仆妇奴子，皆得牛马走之。宜其无限块垒，借杯酒以浇之也。然而马粪之填，未始非努力劝加餐之意，不可谓不厚者，特恐醉汉，饱不知德耳。 

　　秦钟赞 
　　秦钟者，情钟也。为种情于人之种耶？为人钟情之钟耶？为钟情于人之钟，斯为风流种；为人钟情之种，则为下流种。然为钟情于人，固不得不为人钟情之人，则合风流、下流二种而为种，斯为真情真种。其于智能也，莫为之前，虽美弗彰；其于宝玉也，莫为之后，虽盛不传。然顾前不顾后，其象为夭，故不永厥寿云。 
　　如是我佛说偈曰：“女欢男爱，无挂无碍。一点生机，成此世界。”用为斯文持赠。（梅阁） 

　　薛蟠赞 
　　薛蟠粗枝大叶，风流自喜，而实花柳之门外汉，风月之假斯文，真堪绝倒也。然天真烂慢，纯任自然，伦类中复时时有可歌可泣处，血性中人也。或亦世之所希者欤？晋其爵曰王，假之威曰霸，美以溢曰呆，讥之乎？予之也。 
　　谑而虐，可以下酒，可以喷饭。（梅阁） 

　　北静王赞 
　　北静王表表高标，有天际真人之概，嫦娥思嫁之矣，何论乎谈文章、说经济者也。而林黛玉直以臭男人蓄之。嗟乎！王也而乃臭乎哉？是天下更无不臭者矣。天下而更无不臭者也，舍宝玉其谁与哉？死矣！ 
　　 
　　甄宝玉赞 
　　太上忘情，其次多情，其次任情，其下矫情。矫情不可问矣。甄宝玉不能为太上之忘情，不失为其次之多情也。自经济文章之说中之，而情矫矣。则甄宝玉者，世俗之伟人，而实贾宝玉之罪人也。罪人则黜之而己矣，故终之以甄宝玉云。 
　　情字始，情字终，虽游戏文章，仍是篇法一线。（梅阁） 

　　红楼梦论后 
　　人生一大梦耳，梦无不醒之时，则林黛玉死矣，宝玉出家矣。由黛玉而推之，晴雯、鸳鸯、凤姐、尤二姐、尤三姐、可卿、迎春、司棋、金钏、龄官、元春，以及潘又安、秦锺、贾瑞罔不然。由宝玉而推之，惜春、紫鹃、芳官、藕官、蕊官、荳官、葵官、柳湘莲，以及宝钗、湘云罔不然。其不醒者，独袭人耳。然则何以处探春？曰此其福分最大，好梦正长者也。然则何以处岫烟等？曰此其心思各别，同床异梦者也。然则何以处巧姐？曰此其情思昏昏，方才人梦者也。文至此，不已东方既白舆！何续貂者又欲强人入梦也，岂非天下之怪梦哉？无惑乎牛鬼蛇神，纷纷呓语也，顾安得大棒棒醒之！  


　　红楼百美诗　清　潘容卿孚铭　撰 

　　《百美新咏》创格之后，继者林立。潘容卿孚铭着有《红楼百美诗》一帙，裁对工整，言简事赅，洵佳制也。诗云： 
　　椒殿恩荣渥（元　妃），萱闱福祚昌（贾　母）。 
　　宜家娴静好（王夫人），警世演荒唐（警幻仙姑）。 
　　金玉前缘误（宝　钗），苹蘩内则详（尤　氏）。 
　　承愉鹦舌巧（凤　姐），矢志鹄音伤（李　纨）。 
　　私语销银烛（四　儿），新盟订海棠（探　春）。 
　　琼葩开并蒂（李文绮），彩笔纪千行（彩　明）。 
　　凄恻芙蓉诔（晴　雯），娉婷茉莉妆（平　儿）。 
　　良姻希附凤（传秋芳），雅试笑携蝗（刘姥姥）。 
　　凫靥征仙品（薛宝钗），鹃啼悼婿乡（迎　春）。 
　　魂难招露井（金　钏），梦竟觅兰房（秦可卿）。 
　　慧镜层层障（妙　玉），禅灯蔼蔼光（惜　春）。 
　　旅愁淹淑女（邢岫烟），归信诳痴郎（紫　鹃）。 
　　介寿联双美（喜鸾四姐儿），称名应七襄（巧姐）。 
　　赠硝怀旧侣（药　官），斗草扰离肠（豆　官）。 
　　秋月诗人榻（香　菱），春风仲子墙（司　棋）。 
　　醉颜眠芍药（史湘云），清泪洒潇湘（黛　玉）。 
　　忿积拌争柳（春　燕），情移惯画蔷（龄　官）。 
　　倩容欣一顾（娇　杏），嘉礼侍三商（雪　雁）。 
　　舞趁秋鞑索（佩偕凤鸾），书传傀儡场（葵　官）。 
　　伶官寒食纸（藕　官），梵宇合欢床（鹤仙沁香）。 
　　鼠窃模糊遣（坠　儿），鸾交邂逅臧（万　儿）。 
　　诙谐衔主命（小　螺），妩媚炫戎装（姽婳将军）。 
　　簟拭兰汤腻（碧　痕），衣沾桂萼香（秋　纹）。 
　　添妆脂粉具（素　云），倚立佩环锵（绣凤绣鸾彩凤）。 
　　赏寸浮鸂鶒（宝官玉官），牵丝引凤凰（雏　凤）。 
　　偕行旋白璧（青　儿），留盼羡红裳（红衣女）。 
　　曲度秋宵艳（文　花），神游雪径凉（若　玉）。 
　　陈词楼启钥（丰　儿），宣令座飞觞（鸳　鸯）。 
　　杯茗看争歠（智　能），厨肴瞷秘藏（莲　花）。 
　　投笺来款款（翠　墨），问扇去皇皇（靓　儿）。 
　　枫露空遗憾（茜　雪），苓霜不讳藏（彩　云）。 
　　属垣听隐约（小　鹊），观海咏苍茫（真真国女）。 
　　饮恨金无迹（尤二姐），全贞剑有铓（尤三姐）。 
　　风筝飘蛱蝶（嫣　红），冰练殉鸳鸯（张金哥）。 
　　菊献花盘丽（碧　月），梅编采线长（莺　儿）。 
　　珠期还合浦（彩　霞），云早试巫阳（袭　人）。 
　　笑杂疏棂外（宝　蟾），羞含短榻旁（柳五儿）。 
　　知交嗟赋鹏（可　人），往事鉴亡羊（良　儿）。 
　　缱绻萦绡帕（小　红），憨痴认绣囊（傻大姐）。 
　　藏珍兄陷妹（入　画），感义女悲娘（宝）。 
　　水月涵真性（　芳　），荼蘼殿众芳（麝　月）。 
　　夭桃偏减色（　茄　），丛棘更生芒（秋　桐）。 
　　妙谛颐能解（　翠　），讹传口未防（侍　书）。 
　　飞蚨凭尔赐（佳　蕙），累凤向谁偿（绣　橘）。 
　　荩箧聊分检（翡翠玻璃），缫居镇自忙（二丫头）。 
　　歌喉流绮席（云　儿），忠节吊回廊（瑞　珠）。 
　　花靥娇慵画（绮　霞），莲羹喜共尝（玉　钏）。 
　　霜螯滋戏谑（琥　珀），脂虎逞强梁（夏金桂）。 
　　演剧须眉古（艾　言），撩人意态狂（多如娘）。 
　　抚弦胶幸续（胡　氏），舒帨影徐飏（春　纤）。 
　　构讼夫贻戚（周瑞女），言归母待将（檀　云）。 
　　佳音潜问讯（小　霞），噩梦细论量（彩　屏）。 
　　荐枕情何迫（贵儿媳妇），操戈气易扬（善　姐）。 
