<!-- { "loadSidebar": true } -->
　　或因人户请射下脚而废其隄或因官中开淘而减少丈尺
　　臣少时见小虞浦及至和塘并濶三二十丈累经开淘之后今小虞浦只阔十余丈至和塘只阔六七丈此目所覩也
　　或因田主只收租课而不修隄岸或因租户利于易田而故致渰没
　　吴人以一易再易之田谓之曰涂田所收倍于常稔之田而所纳租米亦依旧数故租户乐于间年渰没也
　　或因决破古隄张捕鱼虾而渐致破损或因边圩之人不肯出田与众做岸或因一圩虽完傍圩无力而连延隳壊或因贫富同圩而出力不齐或因公私相吝而因循不治故隄防尽壊而低田漫然复在江水之下也每春夏之交天雨未盈尺湖水未涨二三尺而苏州低田一抺尽为白水其间虽有隄岸亦皆狭小沈在水底不能固田唯大旱之嵗常润杭秀之田及苏州堈阜之地并皆枯旱其堤岸方始露见而苏州水田幸得一熟耳盖因无隄防为御水之先具也民田既容水故水与江平江与海平而海潮直至苏州之东一二十里之地反与江湖民田之水相接故水不能湍流而三江不浚臣伏覩昨来议狭汴河者诏汴河阔处水靣散漫不至深快故汴河淤淀今苏州水靣动连一二百里而太湖之水又不及黄河之湍迅而欲三江之不淤不可得也
　　今二江已塞而一江又浅倘不完复隄岸驱低田之水尽入于松江而使江流湍急但恐数十年之后松江愈塞震泽之患不止于苏州而已也此低田不治之由也其髙田之废始由田法隳壊民不相率以治港浦港浦既浅地势既髙沿于海者则海潮不应沿于江者又因水田隄防隳壊水得潴聚于民田之间而江水渐低故髙田复在江水之上至于西流之处又因人户利于行舟之便壊其堈门而不能蓄水故髙田一望尽为旱地每至四五月间春水未退低田尚未能施工而堈阜之田已亁枯旱矣唯大水之嵗湖秀二州与苏州之低田渰没净尽则堈阜之田幸得一大熟耳此盖不浚浦港以畎引江海之水不复堈门以蓄聚春夏之雨泽也此髙田废之之由也故苏州不有旱灾即有水患但水田多而旱田少水田近于城郭为人所见而税复重旱田逺于城郭为人所不见而税复轻故议者只论治水而不论治旱也三论自来议者只知决水不知治田盖治田者本也本当在先决水者末也末当在后今乃不治其本而但攻其末故自景祐以来上至朝廷之缙绅下至农圃之匹夫谋议擘画三四十年而苏州之田百未治一二此治水之失也惟嘉祐中两浙转运使王建议谓苏州民间一防曰水至深处不过三尺以上当复修作曰位使位位相接以御风涛则自无水患若不修作塍岸縦使决尽河水亦无所济此説最为切当又縁当时建议之时正值两浙治水连年无效不知大叚擘画令官中逐年调发夫力更互修治及不曾立定逐县治田年额以办不办为赏罚之格而止令逐县令佐防例劝导逐位植利人户一二十家自作塍岸各髙五尺縁民间所鸠工力不多盖不能齐整借令多出工力则各家所收之利不偿其所费之本兼当时都水监立下官员赏典不重故上下因循未曾并聚公私之力大叚修治臣今欲检会王安石所陈利害却将臣下项擘画修筑隄岸以固民田则苏州水灾可计日而取効也议者谓曩年吴及知华亭县常率逐叚人户各自治田亦不曾烦费官司而人获其利今可举用其法以治苏州水田不须重烦官司也曰苏州水田与华亭不同华亭之田地连堈阜无暴怒之流浚河不过一二尺修岸不过三五尺而田已大稔矣然不逾三五年间尚有湮塞今苏州逺接江湖水常暴怒故昆山常熟吴江三县隄岸髙者七八尺低者不下五六尺或用石甃或用桩蓧或二年一治或年年修葺而风涛冲激动有毁壊今若以华亭之法而治之或水退之后一二年间暂获丰稔盖不可知求其久逺之效则不可得也夫以华亭之法而治苏州之髙田则可矣若治苏州水田譬诸以一家之法而治一国也其规模法度则近之至于措置施设之法则小大不可同也贴黄自来人所议欲开通诸大浦卢沥浦松江诸滙并决水入江隂军等亦皆治水之一説但隄防未立行之无功隄防既成之后前项诸説又不可不行盖水势湍急却要诸处分减水势故也故曰治田者先也决水者后也臣今穷究得古人治田之本委可施行若令臣先往两浙相度不过订之于诸县官吏考之于诸鄊父老而已况诸县官吏乍来倐去不若臣之生长鄊里世为农人备知利害也父老之智未必过于范仲淹叶清臣况范仲淹叶清臣尚不能窥见古人治田之迹父老安得而知伏望令臣畧到司农寺陈白委曲不至有误朝廷勅防四论今来乞以治田为先决水为后田既先成水亦従而可决不过五年而苏州之水患息矣然治河之法若搃而论之则污漫难行析而言之则简约易治何也今苏州水田之最合行修治处如前项所陈南北不过一百二十余里东西不过一百里今若于上项水田之内循古人之迹五里而为一縦浦七里而为一横塘不过为縦浦二十余条每条长一百二十余里横塘十七条每条长一百余里共计四千余里每里用夫五千人约用二千余万夫
　　至和中开昆山塘每里用夫二千五百人塘靣阔六丈底阔四丈深四尺每里积土计三十万尺分为两岸每岸底只阔一丈四五尺靣只阔四五尺髙不及六七尺故不逾一二年又至隳壊
　　故曰搃而言之则汗漫而难行也今且以二千万夫开河四千里言之分为五年每年用夫四百万开河八百里苏秀常湖四州之民不下四十万三分去一以为髙田之民自治髙田外尚有二十七万夫每夫一年借雇半月计得四百余万夫可开河八百里却以上项四百余万夫分为十县逐县每年常夫四十万开河八十里以四十万夫分为六个月逐县每月计役六万六千余夫开河十三里有零以六万六千夫分为三十日则逐县每日只役夫二千二百人开河一百三十二步将三千二百人又为两头项只役一千二百人开河六十六步虽县有大小田有广狭民有众寡及逐日所开河沟所役夫数多少不同大率治田多者头项多治田少者头项少虽千百顷可以一头项尽也臣故曰析而论之则简约而治易也如此而治之三年之内苏州与邻州之水田殆亦尽矣塘浦既浚矣隄防既成矣则田之水必髙于江江之水必髙于海然后择江之曲者而决之及开庐沥浦皆有功也何则江水湍流故也故曰治田者先决水者后也江流既髙矣然后又究五堰之遗趾而复之使水不入于城是虽有大水不能为苏州之患也此治水田之大畧也
　　昔有七堰今复五堰者今只有五门故也苏州设堰固亦旧矣刘著作尝引白居易九日苏州登髙诗云酒酣凭槛起四顾七堰八门六十坊是唐之世已有堰矣至端拱三年转运使乔维岳方始废之盖隄防既壊水得容潴于民田之间水势稍低故可废其堰也
