<!-- { "loadSidebar": true } -->
　　报丞相车千秋【千秋齐诸田徙长陵为高寑郎讼太子寃拜丞相见上连年治太子狱诛罚尤多羣下恐惧乃与御史中二千石共上寿颂德美劝上施惠缓刑玩听音乐养志和神为天下自虞乐上报之】
　　朕之不德自左丞相与贰师隂谋逆乱巫蛊之祸流及士大夫朕日一食者累月乃何乐之听痛士大夫常在心既事不咎虽然巫蛊始发诏丞相御史督二千石求捕廷尉治未闻九卿廷尉有所鞫也曩者江充先治甘泉宫人转至未央椒房以及敬声之畴李禹之属谋入匈奴有司无所发今丞相亲掘兰台蛊騐所明知也至今余巫颇脱不止隂贼侵身远近为蛊朕愧之甚何寿之有敬不举君之觞谨谢丞相二千石各就馆书曰毋偏毋党王道荡荡毋有复言【汉书】
　　封泰山刻石辞【汉书应劭注云封者坛广十二丈立石高一丈二尺刻之曰】
　　事天以礼立身以义事亲以孝育民以仁四守之内莫不为郡邑四夷八蛮咸来贡职与天无极人民蕃息天禄永得【风俗通亲作父育民作成名邑作县与天无极作与天下无极　杨用修金石古文无前四句】
　　祠泰一赞飨辞【元封二年冬郊雍五帝还拜泰一赞飨曰】
　　德星昭衍厥维休祥寿星仍出渊燿光明信星昭见皇帝敬拜泰祝之享
　　太初泰一赞飨辞【元封五年修封祠太一五帝于明堂至太初元年幸泰山十一月甲子朔旦冬至祀上帝于明堂其赞飨曰】
　　天増授皇帝泰元神防周而复始皇帝敬拜泰一【并汉书】泰山鼎铭【武帝登泰山铸一鼎高四尺铜银为之其形如瓮有三足太始四年造大篆书其文曰】
　　登于泰山万寿无疆四海宁谧神鼎传芳【鼎録】
　　祀太室牛鼎铭【宋绍兴二十年赐临安宁寿观古器其一汉鼎髙尺有九寸两耳旁出曲上三尺牛首识云】
　　有汉建元三年八月作牛鼎祀太室铭曰惟甲午丙寅帝若稽古肇作宗器审厥象作牛鼎格于位室从用飨亿宁神休惟帝时保万世其永赖【西湖游览志】
　　汾隂宝鼎铭【元鼎元年汾隂得宝鼎即吾丘寿王所识之鼎高一丈二尺杂金银铜锡为之四靣蛟龙两耳能鸣三足马蹄刻山云奇怪之象纪灵图未然之状古文复篆其文曰】
　　寿考天地百祥臻侍山伏其灵海伏其异【并鼎録】昭帝【讳弗陵武帝少子在位十三年冲年辨察委任霍光轻徭赋罢酤匈奴和亲百姓充实】蠲租贷诏【始元二年八月】
　　徃年灾害多今年蚕麦伤所振贷种食勿收责毋令民出今年田租
　　止出马诏【始元四年七月】
　　比嵗不登民匮于食流庸未尽还徃时令民共出马其止勿出诸给中都官者且减之
　　举贤良文学诏【始元五年六月】
　　朕以眇身获保宗庙战战栗栗夙兴夜寐修古帝王之事通保傅传孝经论语尚书未云有明其令三辅太常举贤良各二人郡国文学高第各一人
　　封钩町侯母波大鸿胪田广明诏【武帝元封中滇王举国降于是以为益州郡至孝昭始元元年益州及牂牱二十四邑皆反杀长吏明年遣大鸿胪明等击破之六年七月下诏】
　　钩町侯母波率其君长人民击反者斩首捕虏有功其立毋波为钩町王大鸿胪广明将率有功赐爵关内侯食邑三百戸
　　礼韩福诏【涿郡韩福以德行征至京师赐防书束帛遣归下诏　此见两龚传昭帝纪元鳯元年三月赐郡国所选有行义者韩福等五人帛人五十匹下诏与此小畧】
　　朕闵劳以官职之事其务修孝弟以教乡里行道舍传舍县次具酒肉食从者及马长吏以时存问常以嵗八月赐羊一头酒二斛不幸死者赐复衾一祠以中牢封杜延年燕仓任宫王寿为列侯诏【元鳯元年九月盖邑长公主燕王旦与左将军上官桀桀子栗骑将军安御史大夫桑羊皆谋反伏诛燕王旦自杀十月诏封延年等复诏赦从反者】
　　左将军安阳侯桀票骑将军桑落侯安御史大夫桑羊皆数以邪枉千辅政大将军不聼而懐怨望与燕王通谋置驿徃来相约结燕王遣寿西长孙纵之等赂遗长公主丁外人谒者杜延年大将军长史公孙遗等交通私书共谋令长公主置酒伏兵杀大将军光征立燕王为天子大逆毋道故稻田使者燕仓先发觉以告大司农敞敞告谏大夫延年延年以闻丞相征事任宫手捕斩桀丞相少史王寿诱将安入府门皆巳伏诛吏民得以安封延年仓宫寿皆为列侯
　　赦从燕王上官桀等反罪诏
　　燕王迷惑失道前与齐王子刘泽等为逆抑而不扬望王反道自新今乃与长公主左将军桀等谋危宗庙王及公主皆自伏辜其赦王太子长公主子文信及宗室子与燕王上官桀等谋反父母同产当坐者皆免为庑人其吏为桀等所诖误未发觉在吏者除其罪
　　罢马口钱诏【元鳯二年六月】
　　朕闵百姓未赡前年减漕三百四万石颇省乗舆马及苑马以补边郡三辅传马其令郡国毋敛今年马口钱三辅太常郡得以叔粟当赋
　　免漕收责诏【元鳯三年正月】
　　乃者民被水灾颇匮于食朕虚仓廪使使者赈困乏其止四年毋漕三年以前所赈贷非丞相御史所请边郡受牛者勿收责
　　封范明友平陵侯诏【元鳯四年四月】
　　度辽将军明友前以羌骑校尉将羌王侯君长以下击益州反虏后复率击武都反氐今破乌桓斩虏获生有功其封明友为平陵侯
　　封傅介子义阳侯诏【元鳯六年正月】
　　楼兰王安归常为匈奴间遮汉使者发兵杀畧卫司马安乐光禄大夫忠期门郎遂成等三辈及安息大宛使盗取节印献物甚逆天理平乐监傅介子持节使诛斩楼兰王安归首县之北阙以直报怨不烦师众其封介子为义阳侯食邑七百戸士刺王者皆补侍郎
　　叔粟当赋诏【元鳯六年正月】
　　夫谷贱伤农今三辅太常谷减贱其令以叔粟当今年赋
　　封张安世富平侯诏【昭帝时大将军霍光秉政上官桀与燕王谋反诛朝无旧臣而安世笃行光白用为右将军光禄勲自副焉元鳯六年正月诏封】
　　右将军光禄勲安世辅政宿卫肃敬不怠十有三年咸以康宁夫亲亲任贤唐虞之道也其封安世为富平侯
　　减赋口钱诏【元平元年二月有司请减什三许之】
　　天下以农桑为本日者省用罢不急官减外繇耕桑者益众而百姓未能家给朕甚愍焉其减口赋钱【汉书】
　　汉昭帝冠辞【大戴礼记　记载成王冠辞相连非此辞也】
　　陛下摛显先帝之光耀以承皇天之嘉禄钦顺仲夏之吉日普遵大道之郁彧秉率百福之休灵始加昭明之元服推逺稚免之防志崇积文武之宠德肃勤高祖之清庙六合之内靡不防德陛下永永与天无极【后汉书注引博物记顺作奉仲夏作仲春日作辰郁彧作邦域百作万稚免作冲孺免犹弱也崇作□宠作就太平御览引礼外篇摛显作不显秉率百福作康阜百福稚免作邪佞崇作】
　　蓝田鼎铭【昭帝元平元年于蓝田覆车山铸一鼎髙三尺小篆书三足其文曰】
　　宜君王和四方调滋味去腥伤【鼎録】







　　西汉文纪巻二
　　钦定四库全书
　　西汉文纪巻三　　　　　明　梅鼎祚　编宣帝【讳询字次卿初名病已武帝曽孙戾大子孙也太子生宣帝号曰皇曽孙数嵗遭巫蛊事收系郡邸狱頼丙吉为廷尉监怜曽孙之无辜养护得全及昌邑王废大将军霍光迎立在位二十五年庙号中宗帝信赏必罚综核名实吏称其职民安其业可谓中兴侔德殷宗周宣矣】益封霍光诏【本始元年正月论定防功益封大将军光万七千户车骑将军光禄勲富平侯张安世万户又诏封杨敞等子忠蔡义范明友韩増杜延年苏昌王谭复陆屠耆堂夏侯胜等　注云功臣表有当涂侯魏不害而无平】
　　夫褒有德赏元功古今通谊也大司马大将军光宿卫忠正宣德明恩守节秉谊以安宗庙其以河北东武阳益封光万七千戸与故所食凡二万戸
　　褒赏张安世诏
　　夫褒有德赏有功古今之通谊也车骑将军光禄勲富平侯安世宿卫忠正宣德明恩勤劳国家守职秉义以安宗庙其益封万六百戸功次大将军光
　　封定防功臣诏
　　故丞相安平侯敞等居位守职与大将军光车骑将军安世建议定防以安宗庙功赏未加而薨其益封敞嗣子忠及丞相阳平侯义度辽将军平陵侯明友前将军龙頟侯増太仆建平侯延年太常蒲侯昌谏大夫宜春侯谭当涂侯平杜侯屠耆堂长信少府关内侯胜邑戸各有差【各有差亦叙事之辞非诏也封御史大夫广明以下至德武食邑文苑并作诏文误】议衞太子号諡诏【本始元年六月诏有司议后八嵗复议追尊立庙】
　　故皇太子在湖未有号諡嵗时祠其议諡置园邑
　　有司卫太子号諡园邑议
　　礼为人后者为之子也故降其父母不得祭尊祖之义也陛下为孝昭帝后承祖宗之祀制礼不逾闲谨行视孝昭帝所为故皇太子起位在湖史良娣冢在博望苑北亲史皇孙位在广明郭北諡法曰諡者行之迹也愚以为亲諡宜曰悼皇母曰悼后比诸侯王园置奉邑三百家故皇太子諡曰戾置奉邑二百家史良娣曰戾夫人置守冢三十家园置长丞周卫奉守如法以湖阌乡邪里聚为戾园长安白亭东为戾后园广明成乡为悼园皆改葬焉
　　有司复议
　　礼父为士子为天子祭以天子悼园宜称尊号曰皇考立庙因园为寝以时荐享焉益奉园民满千六百家以为奉明县尊戾夫人曰戾后置园奉邑及益戾园各满三百家
　　议孝武庙乐诏【宣帝初即位欲褒先帝本始二年五月制诏丞相御史有司奏请尊孝武庙为世宗庙奏盛徳文始五行之舞巡狩所至郡国皆立庙如髙祖太宗焉】
　　朕以眇身蒙遗德承圣业奉宗庙夙夜惟念孝武皇帝躬仁义厉威武北征匈奴单于逺遁南平氐羌昆明瓯骆两越东定薉貉朝鲜廓地斥境立郡县百蛮率服欵塞自至珍贡陈于宗庙协音律造乐歌荐上帝封太山立明堂改正朔易服色明开圣绪尊贤显功兴灭继絶褒周之后备天地之礼广道术之路上天报况符瑞并应鼎出白麟获海效钜鱼神人并见山称万嵗功德茂盛不能尽宣而庙乐未称朕甚悼焉其与列侯二千石博士议【本纪诏云朕以眇身奉承祖宗夙夜惟念孝武皇帝躬履仁义选明将讨不服匈奴逺遁平氐羌昆明南越百蛮乡风欵塞来享建太学修郊祀定正朔协音律封泰山塞宣房符瑞应宝鼎出白麟获功德茂盛不能尽宣而庙乐未称其议奏】
　　贷贫民诏【本始四年正月】
　　盖闻农者兴德之本也今嵗不登已遣使者赈贷困乏其令大官损膳省宰乐府减乐人使归就农业丞相以下至都官令丞上书入谷输长安仓助贷贫民民以车船载谷入关者得毋用传
　　地震诏【本始四年四月郡国四十九地震或山崩水出下诏素服避正殿】
　　盖灾异者天地之戒也朕承洪业奉宗庙托于士民之上未能和羣生乃者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收租赋大赦天下【夏侯胜传载诏经学之士作术士不逮作阙毌有所讳止】
　　复宗室属籍诏【地节元年六月】
　　盖闻尧亲九族以和万国朕蒙遗德奉承圣业惟念宗室属未尽而以罪絶若有贤材改行劝善其复属使得自新
　　追褒霍光复世诏【地节三年三月光薨天子思光功德下诏是年上始亲政事】
