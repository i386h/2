<!-- { "loadSidebar": true } -->
至东都之比目。
范注：「《文选》班固《西都赋》曰：『揄文竿，出比目。』李善注曰：『《说文》曰：揄，引也。音头。』『《尔雅》曰：东方有比目鱼焉，不比不行，其名谓之鲽。』此云《东都》，盖误记也。」《校释》：「按『比目』出《西都赋》，此误作《东都》。」按依范说改。
验理则理无不验。
纪评：「『不验』当作『可验』。」范注：「纪说是也。」《校证》：「『可』原作『不』，纪云：『不验当作可验。』案纪说是，今据改。」《义证》引徐复《正字》云：「不验疑当作以验，『不』『以』形近。」《考异》：「按：纪评是。」《补正》：「按纪说是。《诗法萃编》引作『可验』。」按从《校证》改。
又子云校猎。
「校」，黄本作「羽」，黄校：「一作『校』。」《校证》：「『羽』原作『校』，梅云：『当作羽。』何校本、黄注本改作『羽』。」《补正》：「『羽』，黄校云：『一作校』。元本、弘治本、活字本、汪本、畲本、张本、两京本、何本、胡本、王批本、梅本、凌本、合刻本、梁本、秘书本、清谨轩本、尚古本、冈本、四库本、王本、张松孙本、郑藏钞本、崇文本亦并作『校』。汤氏《续文选》二七、胡氏《续文选》十二、《文俪》十三、《四六法海》十、《赋略绪言》引同。梅庆生云：『（校）当作羽。』何焯校同。按以《通变》篇引『出入日月，天与地沓』二句而标为『校猎』证之，此当依诸本作『校』，前后始能一律。黄氏从梅、何两家校径改为『羽』，非是。」《义证》引徐复《正字》云：「按《通变》篇云『扬雄《校猎》』云云，则彦和固作『校』字矣。又作校与下文《羽猎》字不复。校猎者，以木相贯穿，总为阑校，遮止禽兽，而猎取之。」《考异》：「『校猎』见司马长卿《上林赋》：『天子校猎。』又扬子云《羽猎赋序》：『故聊因校猎，赋以风之。』此『校猎』二字所本。且以『羽猎』两见，故此用『校』也，所以别下句张衡《羽猎》也。非如扬校所云，更与『出入日月』二句无关。而校猎区区一辞非羽即校，皆有所本，又何必前后一律乎。王右军《兰亭序》『之』字不同，欧阳永叔《醉翁亭记》，『也』字连篇，前后一律与否皆成妙品，又何拘乎。」按范注：「《文选》扬雄《羽猎赋》：『鞭洛水之宓妃，饷屈原与彭胥。』郑玄曰：『彭，彭咸也。』晋灼曰：『胥，伍子胥也。』严可均辑《全后汉文》有张衡《羽猎赋》残文，无『困玄冥于朔野』语。」此毋须改。
困玄冥于朔野。
「玄」，黄本作「元」。《校证》：「黄注本、王谟本、张松孙本、纪本、四库辑注本，『玄』作『元』，避清讳。」《校注》：「元本、弘治本、汪本、畲本、张本、两京本、王批本、何本、梅本、凌本、合刻本、梁本、秘书本、谢钞本、别解本、尚古本、冈本、崇文本作『玄』；汤氏《续文选》、胡氏《续文选》、《文俪》、《四六法海》、《赋略绪言》、《文通》二二引同。清谨轩本、四库本作『』，缺末笔。按『玄』字是。玄冥，水正也。见《左传》昭公二十九年。」《补正》：「按黄氏例避清讳，改『玄』为『元』。」范注：「《左传》昭公二十九年：水正曰玄冥。」《义证》：「《左传》昭公十八年：『禳火于玄冥回禄。』杜注：『玄冥，水神。』《礼记月令》：『孟冬之月，……其神玄冥。』郑注：『玄冥，少皞氏之子曰修曰熙，为水官。』张衡《思玄赋》：『前长离使拂羽兮，后委水衡乎玄冥。』《文选》李善注：『《家语》：季康子曰：吾闻玄冥为水正。』」按此作「玄」是。
鞭宓妃以饟屈原。 
《校证》：「何允中本、日本活字本、凌本、清谨轩钞本『饟』误『酿』。日本刊本作『饷』。」《义证》：「『饟』，《汉书》《文选》皆作『饷』。『饟』为『饷』之或字，馈食也，有款待意。」
栾彼洛神。
「栾」，黄本作「娈」。《校证》：「冯本、汪本、畲本、张之象本、『娈』作『栾』，徐校作『娈』。」《义证》：「按元刻本亦作栾。」《校注》：「按《诗邶风泉水》：『娈彼诸姬。』毛传：『娈，好貌。』」《考异》：「栾作娈是。《诗曹风》『婉兮娈兮』。」《汇校》：「栾系娈之形近而误。」按《说文》木部：「栾木，似栏。……《礼》：天子树松，诸侯柏，大夫栾。」此作「娈」是。《说文》女部：「娈，慕也。」段注：「娈恋为古今字。……《广韵》二十八……训美好。」从黄本改。
既非魑魅。
「魑魅」，黄本作「罔两」。《校证》：「『魑魅』，旧本皆如是，梅六次本改作『罔两』，而黄注本、王谟本、张松孙本、纪本等从之，误矣。」《考异》：「按：梅本作『罔两』是。因魑魅犯重。」
惟此水怪，
「怪」，黄本作「师」。《校证》：「『师』原作『怪』，梅六次本改作『师』。」《校注》：「『师』，元本、弘治本、活字本、汪本、畲本、张本、两京本、王批本、何本、胡本、训故本、万历梅本、凌本、合刻本、梁本、秘书本、谢钞本、别解本、尚古本、冈本、王本、郑藏钞本、崇文本作『怪』。汤氏《续文选》、胡氏《续文选》、《四六法海》、《赋略绪言》引同。按《国语鲁语下》：『木石之怪，曰夔、蝄蜽；水之怪，曰龙、罔象。』《左传》宣公三年：『魑魅罔两。』杜注：『魅，怪物。』是『怪』字未误。黄本作『师』，盖据天启梅本改也。」《补正》：「天启梅本作『师』。」《考异》：「怪作师非。《说文》：『怪、异也。』妖怪之怪本作傀，傀音同怪，世俗沿用怪而傀　。梅本『师』字旁并墨注『怪』字，当为杨氏之笔，作『怪』是。」《义证》：「按此处『水师』承上文『玄冥』而言，下句又云『亦非魍魉』，可见不应作『水怪』。」按此作「怪」是，与「洛神」之神字对。《论语述尔》：「子不语怪力乱神。」
亦非魑魅。
《校证》：「『魍魉』原作『魑魅』，今从谢徐校改。王惟俭本、《文通》二二正作『魍魉』。」《汇校》：「按作『魍魉』是，不与上重出。」按从《校证》改。
此欲夸其威，而其事义暌剌也。
黄本「而」下有「饰」字，黄校：「（饰）元脱；（其）下有阙字。」《校证》：「『此欲夸饰其威，而忘其事义暌剌也』，原作『此欲夸其威而饰（原脱，梅补）其（何黄并云「下有阙字」）事暌剌也』，今改。」《校注》：「黄校云：『（饰），元脱；此沿梅校。（其）下有阙字。』此袭何焯说。按何本、谢钞本有『饰』字，梅补是也。『事』下加豆，文义自通，非有阙脱也。」《校释》：「按此句当作『此欲夸饰其威，而忘其事义暌剌也』。」《义证》引潘重规《文心雕龙札记》云：「按：『此欲夸其威而其事义暌剌也』，正承上『鞭宓妃』『困玄冥』而言，不增『饰』字，文义本明。」《考异》：「按：梅本补『饰』字是。」徐复《文心雕龙正字》：「按此句不脱，疑『而』字当在下句『义』上，正读为『此欲夸其威，饰其事而义暌剌也』，语自通顺。」按元本、黄本均无「忘」字，《校证》从《校释》径补，非是。且原句自通，读为「此欲夸其威，而其事义暌剌也」，若补「饰」字，从《校注》读作「此欲夸其威而饰其事，义暌剌也」，事义相分，恐非彦和之旨。「义暌剌」失偶，此应作「事义暌剌」，事与义相乖戾也。本书《事类》篇：「事类者，盖文章之外，据事以类义，援古以证今者也。」亦事义并言，此「饰」字实不应有。上文「穷饰则饰犹未穷」者言其「饰」，此「夸其威而其事义暌剌」者论其「夸」，后文「莫不因夸以成状，沿饰而得奇」者，则总而言之矣。诸本不晓彦和立论之旨，妄生歧义，非是。 
莫不因夸以成状。
《校注》：「按『状』疑当作『壮』，与下句之『奇』对。篇首亦言『壮辞』也。」按《补正》无此条。
腾踯而羞局步。
「踯」，黄本作「掷」。《校注》：「『掷』，元本、弘治本、汪本、畲本、张本、两京本、王批本、何本、胡本、凌本、合刻本、梁本、别解本、清谨轩本、尚古本、冈本、四库本、王本、郑藏钞本、崇文本作『踯』；汤氏《续文选》、胡氏《续文选》、《文俪》、《四六法海》、《赋略绪言》引同。何氏《类镕》十五有此文，亦作踯。按『踯』为『蹢』之后起字，『掷』又『踯』之俗体，当据改为『踯』。」《考异》：「按：踯古文作蹄，近作踯。《说文》无踯字，始见于《荀子礼论》篇。《释文》『蹢』又作『踯』。掷踯古通，非俗体，杨氏说误。」按《庄子徐无鬼》：「有一狙焉，委蛇攫抓，见巧乎王。」成玄英疏：「攫抓，腾掷也。」
谈欢则字与笑并，论戚则声共泣偕。
《校证》：「『字与笑并』，徐校『字』作『容』。」《校注》：「『字』，徐校作『容』。『偕』，《经史子集合纂类语》引作『谐』。按徐校冯引皆非。《文赋》：『思涉乐其必笑，方言哀而已叹。』《抱朴子外篇嘉遁》：『言欢则木梗怡颜如巧笑，语戚则偶象嚬嘁而滂沱。』并足与此文相发。」
言可以发蕴而飞滞。
「言」，黄本作「信」。《义证》：「『信』字，元刻本、弘治本均作『言』，『信』字义长。」按从黄本改。
则名贯两乖。
「贯」，黄本作「实」。《汇校》：「按作『实』是，贯乃实残『宀』头而误。」按从黄本改。


  
  
   
  

事类第三十八


　　事类者，盖文章之外，据事以类义，援古以证今者也。昔文王繇《易》，剖判爻位，《既济》九三，远引高宗之伐；《明夷》六五，近书箕子之贞：斯略举人事，以征义者也。至若胤征羲和，陈（正）【政】典之训；盘庚诰民，叙迟任之言；此全引成辞，以明理者也。然则明理引乎成辞，征义举乎人事，乃圣贤之鸿谟，经籍之通矩也。《大畜》之象：「君子以多识前言往行。」亦有包于文矣。
　　观夫屈宋属篇，号依诗人，虽引古事，而莫取旧辞。唯贾谊《鵩（赋）【鸟】》，始用鹖冠之说；相如《上林》，撮引李斯之书；此万分之一会也。及扬雄《（六）【百】官箴》，颇酌于诗书；刘歆《遂初赋》，历叙于纪传；渐渐综采矣。至于崔班张蔡，遂捃摭经史，华实布护，因书立功，皆后人之范式也。
