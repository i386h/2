<!-- { "loadSidebar": true } -->
    ○敕北庭经略使盖嘉运书
    敕盖嘉运：卿久在边镇，庶事用心，又去年出兵，冒远入贼，诸下皆赏，卿岂无功？言念忠勤，不忘褒进。今授卿雄要，仍兼旧官，宜知朕心，当重寄也。突骑施虽请和好，其意不真，近敕彼军与天山计会，当审观事势，远著候人。若有形势，事资先据，如无应会，不可虚劳，势在临时，固难遥断。秋後渐冷，卿及将士已下并平安好，遣书指不多及。
    ○敕瀚海军使盖嘉运书
    敕瀚海军使北庭都护盖嘉运：突骑施凶逆，犯我边陲，自夏以来，围逼疏勒。顷得王斛斯表，见屯边城张羲之等，入据此城，屡与之斗，将士效节，逆虏破伤，已不敢攻围，而顿兵不去。但边城笼毁，或为其所知，持久则难，不可不早为计也。卿可简练骁武，扬声大入，仍有所保据，以防不虞，用解边城之围，以挫逆贼之势。临机适变，委卿裁之，仍与王斛斯审筹形势，取万全也。今故令内谒者监王尚客往，一一口具。冬中甚冷，卿及将士已下并平安好，遣书指不多及。
    ○敕四镇节度王斛斯书
    敕四镇节度副大使安西副大都护王斛斯及将士已下：万里悬军，属此狂寇，屡有攻战，能挫凶威，远闻义勇，孰不增气？卿等激励将士，为国尽诚，决命寇仇，成名当代，奇功壮节，何谢古人？矢石之，见危致命，良深嗟叹，重其忠烈。又闻朱惠中箭，今复何似？善须救疗，使得不殂。前令具奏阵亡将士，欲加褒赠，卿宜识此意，即以实闻。近日与贼交锋，临阵杀敌，事须优赏，亦即奏来。所云贼等请和，仍尚顿兵北岭，此虏奸诈，首尾百端，外示求和，内将诱我，卿所防虑，皆中其心。然则盖嘉运北庭近亦深入，颇有所获，想彼知之。虏庭乍闻，当合惊骇，务须分兵守境，诸处防虞，乌合之胡，岂堪劳役？必将自溃，势亦不久。苏禄傥或觉此，革心请和，亦复量宜，以时开纳。仍与嘉运计会，必取良图。近所加兵，且应支用，临事制变，岂待言之。今将绯、紫袍各二十领，若有殊功应须速赏，并委卿量事赐之。冬中极寒，卿及将士已下并平安好，遣书指不多及。
    ○敕四镇节度王斛斯书
    敕四镇节度副大使安西副大都护王斛斯：苏禄忘我大惠，敢作寇雠，屡犯边城，将肆其恶：虽禽兽是似，而天地不容。卿等义心，固所发愤，朕已敕河西节度使牛仙客，令河西於诸军州及在近诸军简练骁健五千人，并十八年应替兵募五千四百八十人，即相续发遣。卿可与盖嘉运计会，取彼道便，隋事进讨，使此贼救首救尾，形势分离，本既鸟合，劳则自溃。若以计取，可不战而擒，若守而不攻，益为後患。卿彼诸将，皆是旧人，既谙山川，又能料敌，兼与北庭并力，事亦可图，无为端然连年受弊。所缘边镇要切，委卿临事筹之，可与盖嘉运审量，勿为彼此之计也。所缘兵募行赐，则令所由支遣，已别敕牛仙客讫。四镇蕃汉健儿，并委卿随所召募，可得几许，仍具数奏闻。史震袭父可汗，即令彼招辑，兼与卿计会，并临事处置，无失所宜。冬中甚寒，卿及将士已下并平安好，遣书指不多及。
    ○敕安西节度王斛斯书
    敕王斛斯：累得卿表，知贼等肆恶，终冬不去，又闻将士与斗，数有杀伤。诸胡携离，将自此始，朕比为料，亦以为然。卿受寄远方，悉心奉国，抚巡将士，皆得输诚，万夫一心，以少击众，虽有狂寇，固无远忧。朕所悬官爵，惟赏忠义，苟能尽节，亦岂忘功？卿可慰勉将士，知朕此意，若有殊效，即具状以闻。且苏禄凶徒，本是乌合，今其师老，必有怨嗟。至如骨咄王子来投，已是其效；何国胡不受处分，亦是明徵；其下离心，已至於此。可令谍，更诱其馀，此贼败亡，将从内溃。且四镇绝远，皆是孤军，卒欲益兵，颇难救急。近已敕牛仙客且送五千人，其馀骁勇，亦即继发，并敕北庭计会。卿可与盖嘉运相知，张皇国威，诚在此举，俘灭丑虏，今也其时，勉树边勋，以成不朽。冬中甚寒，卿及将士比并如何，遣书指不多及。
    ○敕北庭都护盖嘉运书
    敕北庭都护盖嘉运：近得卿表，知旧疾发动，请入都就医。欲遂来表，虑有边要，万一失便，虽悔何追？且苏禄猖狂，方拟肆恶边城，经冬不去，西州近复烧屯，亦有杀伤，想所闻也。此贼诸头抄掠，虏众已疲，亦无能为，正可取便。至如西州近者有贼，其数无多，烽候若明，密与两军作号，首尾邀击，立可诛翦，何为当军自守信？贼公行来有损伤，去无关键，岂是边镇之意也？且西庭虽无节度，受委固是一家：有贼共除，有患相救，万里之外，何待奏闻？自此之後，必须用意，今遣医人将药往，可善自将疗。春初馀寒，卿及将士并平安好，遣书指不多及。
    ○敕瀚海军使盖嘉运书
    敕瀚海军使北庭都护盖嘉运及将士已下：苏禄爰自今夏，连犯西陲，犬羊之群，屯结不散。诚欲出其不意，乘虚以放，凶党闻此，必自解围，卿识朕心，有符成料。比王尚客至，闻已出师，穷冬绝漠，荷戈冒险，又闻有所擒获，张我国威，言念忠诚，良深赏叹。在此行也，四镇狂虏，必应抽退，彼既有效，应合叙劳，兼云擒获，人当优赏，宜具实状，一一以闻。然此贼为恶，势将未已，若困穷蹙，实则不知，安西近亦加兵，卿彼士马自足，可与王斛斯计议，逐要图之。春初馀寒，卿及将士已下并平安好，遣书指不多及。
    ○敕契丹知兵马中郎李过折书
    敕契丹知兵马中郎李过折等：卿比在蕃中，已知才略，一此行事。十倍所闻，既立殊勋，又成大节，何其壮也！可突于狡算翻覆，人面兽心，事其酋长，不忠不义，处其种落，无信无恩，专持两端，随事向背，而屈烈愚蔽，与之同恶。卿比观变，实为远图，诛元凶而存一蕃，行权宜而合正道，所全者大，所虑实深，今诸部然，皆卿之力也。且顷者携叛，又甚崎岖，羊马不保於孳生，田畴不安於耕种，寄命山，并力戈，总由顽凶，致此劳苦。向若无卿此举，信彼所行，以疲弊之残人，当骁雄之巨众，彼则朝夕奔命，此方岁月攻守，而众寡不敌，歼灭有期。赖卿先见之明，遽为转祸之计，以救万人之命，以成万代之名，岂独大功？真为上智。今将畴其井赋，异姓封王，以旌厥庸，且有後命。在彼初有变故，乍应惊扰，百姓既知，想当安，卿可与张守量事处置，务逐便宜。今既一家，爱同赤子，惟其所欲，随事抚存。春初尚寒，卿及衙官刺史县令并百姓已下并平安好，遣书指不多及。
    ○敕突厥伽可汗书
    敕突厥伽可汗：比数有信，知彼平安，良足慰也。自为父子，情与年深，中往来，亲缘义合，虽云异域，何殊一家？边境之人，更无他虑，甚善甚善！此是儿可汗能为承顺，副朕之所亲厚，人恩好，无以过之，长保此心，终享福禄，子孙万代，岂独在今？比秋气渐冷，卿及平章事首领部落并平安好，遣书指不多及。
    ○敕突厥可汗书
    敕儿登利突厥可汗：天不福善，祸终彼国，伽可汗顷逝，闻以恻然。自二十年，结为父子，及此痛悼，何异所生？又闻可汗继立，蕃落并得宁静，良深悲慰，且知无他。朕与可汗先人，情重骨肉，亦既与朕为子，可汗即合为孙。以孙比儿，似疏少许，今修先父之业，复往时之好，此情更重，只可从亲。若以为孙渐成疏远，故欲可汗今者还且为儿，义结既深，当熟思此意，人情终始，固亦可知。葬事所须，并依来请，即与吊祭使将往，必令及期。言念宿昔，深怀感怆，春初犹冷，可汗及平章事与首领部落并得如宜，遣书指不多及。
    ○敕剑南节度王昱书
    敕剑南节度使益州长史王昱：近得卿表，知蒙归义等效命出力，自讨西蛮彼持两端，宜其残破，苟非生事，定是输忠，亦卿等指麾，更张远略。诸部所请朝贡，及蒙归义等立功，并委卿料，若合行赏，岂有不来？时尚炎蒸。路且修阻，邮传之弊，公私可知，亦云重劳，非是有惜，想卿临事，思其所宜。缘蛮落初宁，当须计议，若欲入奏，亦任来。春晚极暄，卿比如宜，遣书指不多及。
    ○敕突厥登利可汗书
    敕突厥登利可汗：日月流迈，将逼葬期，悲慕之心，何可堪处？朕以父子之义，情与年深，及闻宅兆，良以追悼。前歌利施颉斤至，所请葬料，事事不违，所以然者，将答忠孝。故丧纪之数，礼物有加，道之所存，地亦何远？今又遣从叔金吾大将军持节吊祭，兼营护葬事。宗室之长，信行所推，欲达其情，必重其使，以将厚意，更敦前约。且以为保忠信者可以示子孙，息兵革者可以训疆扬，故遣建碑立庙，贻范纪功。因命史官正辞，朕亦亲为篆写，以固终始，想体至怀。春初尚寒，可汗及平章事部落并平安好，遣书指不多及。
    ○敕突厥可汗书
    敕儿突厥可汗：朕与先可汗结为父子，及儿绍续，情意日深，至於国计，亦欲无别。儿去年东讨，虽有先言，然两蕃既归国家，亦即不合侵伐，朕既与儿无，终不以此为怀。契丹及奚，诸蕃穷者，土地不足以放牧，羊马不足以贪求，远劳师徒，兼冒锋镝，胜不为武，不胜亦危：以此言之，当务其大者。突骑施本非贵种，出自异姓，惟任奸数，诳诱群胡，十数年，又承国家庇荫，因其荒远，遂得苟存。近日以来，敢兹背德，又知儿意亦欲破之，前与先可汗举哀，其使不肯就哭，当时辞拒，彼使具知。儿若总兵西行，朕即出师，相应安西瀚海，近已加兵，欲以灭之，复保难也？傥事捷之日，羊马土地，总以与儿，子女玉帛，别有优赏，信是长策，可孰思之，与儿情亲，故言及此耳。今有少信物，至宜领取，春初尚寒，儿与平章事首领百姓已下并平安好，遣书指不多及。
    ○敕突骑施毗伽可汗书
