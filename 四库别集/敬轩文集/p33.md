<!-- { "loadSidebar": true } -->
　　皇眀方制万里虽逺州下邑穷山深谷之民视之率如辇毂之下凡选用民牧必得其人不以轻授郴州为湖广之属郡在京师西南数千里外介乎荒服之间其地逺矣吕君希召前自尚书户部员外郎往牧其民不知者皆曰郎官显秩郴州僻地易此居彼得无几微扵心乎其识者曰不然圣眀笃一视同仁之徳地虽逺而选授匪轻吕君必能仰体上意而尽心所职矣及今几年吕君果以课最见考天官而俾之还任朝之大夫士与希召交逰者咸嘉其能相率徴文以赠其归尝观韩昌黎送许郢州崔复州序大意谓为郡者租赋不可不均下情不可不通盖租赋不均则民有流逋之患下情不通则人有鬰抑之忧是二者诚长民者之所当知也今吕君牧逺僻之郡而以课最见称得非能尽心扵租赋人情间而均且通乎今之归民戴之愈乆愈亲租赋或均矣吕君益当毋惮烦剧视民皆如赤子不使有偏徇之私情或通矣益当询察疾苦隐伏毋使有一毫之壅汉制治民有劳効者多入补内职吕君出牧逺民即以治状称厥今法古用人吕君入仕之显将渐及扵是哉
　　送通州杨同知还任序
　　吾乡杨文振同知通州今六年矣通为畿甸之地居水陆之冲素号繁剧难治而文振优为之屡考屡最果何以得此哉盖文振之为人恬静不务声誉事至应之而己未尝先事妄有所为以溷民故通虽剧而治之常有余力亦犹庖丁解牛而各因其理也其可谓善扵治剧者矣因是观天下之大好静者民之情使任守倅令长者皆能因其情而静以治之养之而不阏其生教之而不咈其性熈熈然使各终其天年则俗何忧不古若哉奈何俗吏不知此类皆舞智钓声烦其令使民不得息厉其威强人所难从至扵极而盻盻然以轧其长则曰民难治有如是哉亦莫克省诸已也余因文振之治通有所感故并书此以为天下长民者劝云
　　送侯编修序
　　昔杨少尹巨源以国子司业年满七十去归其乡昌黎韩公引汉二防事序其归至今其名赫赫在人耳目更乆愈彰是虽杨侯之贤亦由韩之文髙絶古昔故人得以喜称而乐诵之也今翰林编修侯公初以国子学正陞监丞再陞今軄乃掌前事一朝亦以引年将归太学六馆之士咸嗟其老而惜其去乡人进士石均瑁率先谒余文以赠其行夫以侯之贤固无愧扵杨而余之文则非韩比亦何足以揄扬侯公哉虽然侯公之徳之才见扵敭厯仕途人所耳熟目识而心醉者固已昭晰于时余皆置弗论姑即古今事论之昔二防之去有赠金之恵车马之送而杨司业之去则有无不可知杨司业之去当时丞相白以为其都少尹不絶其禄而二防之去则不闻有是事侯公居太学者数十年官满有陞秩之典有褒封之勅宠渥优厚及其身家诚旷世之难逢不知防杨当时有是事否韩公谓古今人同不同未可知也侯公之归荷累朝之荣遇足以起为善之心属七十之引年足以息躁进之志是其可以为法扵乡闾者又岂特杨少尹不去其乡之一事欤
　　揭氏族谱序
　　古之氏族或以字或以谥或以官族或以封邑皆所以着其世也逮年嵗緜厯之既乆居处变迁之靡常由是族愈逺而愈分愈分而愈踈甚至缌功之亲未絶而相视若途人者有焉此仁人君子不能不慨然扵笃恩重伦之义而谱牒之所由作也监察御史揭君孟哲手其族谱一编示余且曰谱吾所修也吾家故有谱然厯载既乆渐至舛阙今吾因而修之畧扵逺非敢忽也缺所知也详扵近非有偏也偹所及也又曰原吾所自出一也由一以降支分条布虽天秩有防数而流通之脉无异致自三年杀而期期杀而大小功大小功杀缌免絶一之流至此势不同而理同观吾谱者可以慨然于中矣余谓天之生物一本人各亲其亲乃天理也自宗子之法废而踈戚以淆理以之微也世有能卓然自叙其宗以昭其前而垂诸后者可不谓仁人君子乎观孟哲之修是谱也缺所知而详所及一本之传踈戚之序源委森然使其子孙族姓得有所考于以光祖宗悠逺之徳于以衍嗣绪无穷之传其扵笃恩厚伦之助岂浅浅哉余姑书此以复孟哲至其氏族之出官阀之显偹扵首序兹不复赘云
　　送国子生黄勉序
　　农不为艰嵗而怠其藨蓘之功无熟则已一熟则収必倍士不为未达而怠其进修之志无成则已一有所成则就必大自古贤人君子时或未至虽抱负其所为屡进屡抑者有焉如韩退之号为文儒宗主学者仰之如泰山北斗然当其未遇时尚屡挫扵所司况其他乎哉广昌黄均勉其先大夫尝赞政大府有声均既得家庭之教而又逰邑庠从良师友以广其学既而以其所有进试扵乡闱屡进屡不防恒人处是鲜不形诸色辞而非乎人均则曰我之学实未至也非有司之过焉由是益勉厥所为而不怠逮今年春所司以均充贡大廷一举而防例送南京国子监卒业将行其友监察御史陈嘉谟来索文以赠之余尝言农不怠所业而收必倍士不废所学而就必大观均之为学即勤藨蓘矣始虽未利今则骎骎乎有成之秋太学又英贤之渊薮而均翺逰乎其间殆见耳薫目濡心融神得日増所闻知若听九奏扵洞庭之野阅狂澜扵大海之中则他日所获犹大田登而所获无算爵禄之来其可辞邪君其益勉之以需其至
　　送房子新归洛阳序
　　孝友出扵天性之真而人每不能克尽其道者沦扵习俗夺扵物诱也有能卓然尽其道而不为二者所移得不谓之贤矣乎余自为进士时往来洛阳道中尝经今监察御史房君子仪之舘时子仪尚为进士与其兄子新友爱尤笃一门之间孝弟之风雍如也又七八年子仪拜官内台子新由洛东下大河北达沿衞东骛上潞水以抵京师与子仪防扵寓舎昼则道旧故奉觞相酧夜则秉烛相对若不能退寝者怡怡愉愉之情发扵中达扵外既而子仪将西按闗陜而子新又念其母氏倚门之望亦将归洛矣戒装在途余与子仪同官诸公追而送之都门之外且告之曰世有帛堆其庾钱积其蔵号为富室大家而乃沦诱扵物欲习俗防父子兄弟之间悖争鬬防之声日闻扵人其获罪扵名教甚矣是亦何足称道扵士君子齿颊间哉子新在家庭时既已笃扵孝友子仪防宦京师子新又奉其母氏之命浮走水陆来展情好既而复将归慰其母氏不为习移不为物诱扵房氏兄弟见之子新行矣子仪闗陜之行亦将便道拜其母氏扵堂子新其饬子弟酾酒醪具甘旨以需子仪之上夀
　　送张佥宪之任序
　　监察御史张均叔润以进士擢官内台内之振举风纪外之廵厯郡邑以至奉命仗斧督察山薮之奸防妥安里闾之良善率皆秉公直矜恤之心以推行其素所蓄积要使国家仁柔万物之意默寓扵诘奸禁暴之刑由是在职仅逾两考而能声敏行已振耀乎人之耳目今年春藩臬以缺官状上诏廷臣各举所知贤以补其员叔润遂为大臣所推荐授江西佥宪余尝谓官无崇卑惟得行其志乃士君子之所愿况宪佥秩既不卑而又得按劾奸贪扶植善类有秩任之荣而得行其志叔润兼而有之是其荷受不轻而重也较然矣虽然御史按察虽有内外之分其事则一叔润为御史既克尽所当为今之往但当持其心如在内台时加之以恊和使副使意不専而事父惬以至廵厯之方益当如昔人之为提刑虽荒崖絶岛穷山深谷缓视徐按剔去牟蠧保恵良善使单民弱妇咸得伸眉吐气而不为豪横所顿捽遏抑又见叔润之声克满大江之西斯不负国家之所擢用矣叔润其勉之
　　赠司训王秉节之任序
　　莫难扵为人师师者所以觉人之暗正人之邪而后学所取法焉者也故夫子曰温故而知新可以为师矣谓之可则非尽扵此者也况于温故知新有未能乎孟子亦曰人之患在好为人师为师非人所当好以眀为师之不易则视之易而冒为之者又非亚圣之所取矣吾观厥今国家养育人才以需公卿大夫士百司之任用其原则悉本扵学校学校则责在师儒故师儒得人则学子有所取正法式开其识而广其才由科贡之途进而备国家之器使者累累焉师或非其人则为弟子者贸贸然若问道扵盲借听扵聋穷年累月矻矻然虽劳其心力而竟无一得欲求其才之成而备诸司之器使难矣哉先人教鄢陵时诸生固多俊秀而王均秉节则为老成之士又居诸生之首焉厥后秉节贡诸泽宫益増其所未至闻见日益广遂从群士试教职之选扵大廷名出而秉节又为首冠遂授南宫司训余谓以师道之难而秉节以老成之士居之其尚益思其不易谨其言行而为诸生之仪式勤其讲授以啓诸生之蔽惑俾才器之成如金之就范冶木之就防矩他日人才之出于南宫者珠聨璧合彚进扵眀时则秉节扵师道之难者克尽所难殆无愧扵孔子之言而不至如孟氏之所讥矣秉节其勉之
　　送陈庭训归青田序
　　陈庭训少从其先君子宦逰四方及其先君子弃世乃与弟四人奉其母夫人归养扵青田之故乡庭训孝友之名闻里闾间借甚今监察御史陈君庭询则其弟也庭询既以文章取髙第得美官而青田去京师将七八千里庭训与庭询别又五六寒暑矣一日庭训奉其母夫人之命拏舟来自大江之南视庭询扵京师相与论故旧恳恳倾防不能已昼不足则继之以烛或道其先君子之宦迹则因以兴无涯之感或道其母夫人之深爱则因以起望云之思或诵夫鹡鸰之诗则相勉以出处之慎言虽谆复皆出扵友爱真情而卒归扵天理之至正防合曽防何庭训重念母夫人之髙年而归念动矣戒途有日君子扵庭训为子而能孝扵其亲为兄而能友于其弟既孝且友得人心之同然者感扵人宜其名动里闾而见称士大夫间昔张仲以孝友见咏扵诗人流誉扵后世况庭训生逢盛世诗人墨客所在林立庭训之归道途所经舟车所掠吾见咏庭训之美者所至若啓蛰之雷连乎其声有不可遏殆与张仲之名同传之乆逺矣归见母夫人更为道庭询守官之清慎以慰其倚门之望
　　送陈御史归祀序
　　亲在而欲致其养亲没而欲致其祀此人之至情也国家以孝治天下人臣之仕于朝者亲在得归省亲殁得归祀所谓因人之至情而立教者也监察御史陈君廷斌自拜官来扵今八九年矣一旦请扵朝将归修祀事扵其家命下廷斌告别扵内台所往来因相与属余叙以赠之余尝与廷斌奉使湖南同处者累年雅知廷斌之笃扵其亲廷斌尝谓余曰某不幸二亲皆早世今幸借先徳之庇有列扵朝欲以其禄致薄养扵亲固已无及矣此子路所以有负米之叹也又尝谓余曰人之不得生尽其养庶几扵其殁身有所立以其光为父母之光今国家方举推恩之典他日或得荷宠光以归贲二亲扵九原使殁者有知庶有以伸终天之报俯仰今昔六七年余及余起复至内台廷斌已自荷国之光封其亲如其秩今既得请以归修祀事廷斌昔欲报其亲之志遂矣然廷斌得遂所愿者谁之赐乎盖由我国家天覆臣下因人情而立教使人子生事没祭皆获所欲而然也廷斌归见乡人幸皆以此告之使为士者各加修勉以膺国家之宠光以报亲恩之罔极诗曰孝子不匮永锡尔类余扵廷斌有望焉
　　送栁御史守制序
