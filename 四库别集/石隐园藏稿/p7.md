<!-- { "loadSidebar": true } -->
　　司马子长云古来富贵而名湮灭者不可胜纪唯倜傥非常之人称焉葢倜傥非常之人一切世味举非所嗜而独以鄙陋没齿文彩不表见于世为耻九原如可作也吾谁与归其曺君长庚乎长庚意气豪肆才情横逸儒释道诸书无不读与余家枌榆相望瓜葛相萦自为诸生即数与余兄弟周旋余心折长庚才每茗酒追随把臂论文而与家季畏甫尤称莫逆长庚既自负意不可一世乃屡不得志于所试视青衿之于身如桎梏之于手足也傲然曰士子重一艺姑嘬不已不能退不能遂如触藩之羊苦且滋甚吾何恋恋一蓝袍而不获安意肆志为于时年未四十即决意弃去不顾而独縦情曲糵鸟鸣花艳日落云飞及人世可笑可悲可喜可愕之事一发之于诗其为人在儒侠之间趋人之急甚已之私晚而家益落诗益竒独与畏甫唱酬为多方其相与盘礴时一觞一咏殆不复知孰长庚孰畏甫也以故自长庚没垂三十年畏甫每念之不置今且采辑其诗之散轶者将寿诸梓而请余弁其首余谓诗能穷人非诗能穷人也葢人穷而其诗乃益竒耳彼其胸中有无限抑郁无聊块垒不平之气诚不胜英雄失路托足无门之悲而借诗以写之故曰诗三百篇大抵皆贤圣发愤之所为作也向使长庚低回一蓝袍而不能去安能孤行一意放浪于诗酒如今之可传也所谓倜傥非常之人非耶当嘉靖中骚坛竒人首推徐文长然使海内知文长之竒者则余年友袁中郎为表章也余自视不逮中郎百一而长庚之才之狂则真可与文长伯仲者余既窃附长庚交籍且心重畏甫生死交情因援笔为述崖畧俾后之君子庶几因余兄弟得长庚之概焉

　　度支恩遇日纪序

　　古者事使交尽君曰礼臣曰忠礼者元首所为明而忠者股肱所为良也故君眷臣愈隆臣感君愈至即有形迹微嫌君或不无致疑于臣譬之大造亭毒雷动风挠俄而天清日霁则亦安于适然之数而已矣天高地厚之戴曷敢忘也臣严赋性恬退雅意丘壑自司理云间以及分藩河东每投牒乞休辄以不遂所请为恨属天步多艰非臣子优游田里之时值熹庙初承乏津门筦计留都而倦鸟投林之念未尝一日释诸懐也无何权珰煽祸戕虐忠良乃决意解组抗疏归田谬蒙圣明奨以姱节当是时也构泉石以为友与花木而结盟麋鹿之性自分没齿山林已矣不意圣主龙飞南北推毂起草莽中授度支任再疏控吁未蒙弃掷用是供亿军兴筹划生节承召对侍经筵天郊地社日朝月夕宗庙之享祀社稷之祈祷孔庙之释奠或分献或遣代或陪祭无不骏奔従事其间天威咫尺悚惕靡宁且也宫保洊加荫赉稠叠上章乞骸而眷注弥殷数经会推而留用益切尘露何禆于海山日月委照于葵藿厥后虽以诖误贾戾折足覆餗然风霆无竟日之怒未几赐生还矣复官职矣叨叙赉矣是圣主之湛恩渥恵即去国后犹有加无已也里居多暇回思度支一役数年间圣朝蕃锡恩光焜耀歴歴可数因辑而授之梓上纪朝廷知遇之隆下表臣子高厚之戴昭兹来许以志不忘嗟乎即古明良相遇何多譲焉臣耄矣狗马有心惟矢与世世子孙无忘报塞已耳

　　淄西毕氏世谱序

　　善乎栁子之言曰人生果有初乎吾不得而知也然则孰为近曰有初为近夫人欲自今而遡之千百载以前诚若血脉之邈絶无怪乎同室而有吴越之视也以为是亦不可知之人已耳独不有始祖而下谱牒之可稽者乎即以是为生人之初可已使人各不忘其初孝弟之心安得不油然而生乎古者天子建徳因生赐姓或氏于官或氏于国诚欲使后世之不忘其初耳若我毕者肇国于周自公高而后因以为姓世远代湮谱牒莫纪所可考者吾宗一枝自明初従益都之石塘坞迁居淄西之崔家庄粤自始祖石塘翁讳敬贤者蕃衍十代子姓凡数百人先世以来俱乐志稼圃晦迹丘园逮吾曽祖志俨翁始以隠徳闻乡曲争重焉至吾祖廷佐翁益以雄畧为邑里推服辟塾延师以一经授先大夫舜石翁先大夫苦志公交车业虽不获售之身而竟得之不肖兄弟不肖严与弟肃俱以謭劣继登科甲弟寅复登乙榜不肖兄弟扬厯中外黾勉供职颇不得罪于清议其它衿带之士廪黉宫齿监胄及列庠序者尚不下三十人葢皆吾祖廷佐翁之孙曽而吾曽祖志俨翁之嫡派也岂非吾祖徳之流长乎先大夫初修毕氏世谱一编畧记宗派渊源而又建先祠于万村白业堂西详载列祖考妣讳氏朔望率诸子罗拜祠下凡所以训诲之者期于各随分业所至仰不媿于几筵而已毎遇诸子游泮登第展墓如礼必虔必敬必尽族属与偕又立会刲牲每岁以良月朔日大聚族属举祭于列祖诸父之墓祀讫仍设燕会食于是族人大浃少长欢洽蔼然一家骨肉之至谊语曰观于乡而知王道之易易信矣惟是谱多挂漏惧其久而湮也不肖严叨列仕籍浮沈四方见所至之处宗法立而谱牒明者其俗必淳或好徙而轻去其乡者必其俗之嚣陵诟谇而宗法之不明者也因念胜国以前吾宗之散在石塘其姓名湮没者何限即洪永以后其徙处淄西而昭穆失传者又何限今吾始祖之子孙屡困践更自嘉靖中一族析为三甲门戸分而休戚隔逮我曽祖以下尤称繁庶余惧数传而后族属远则渐疎逖子姓伙则易涣散以一体所分者遂化为痛痒不相闗之人安所称礼义文献之家也于是稽之版圗讯之宗老遍缉宗祧尽索孙枝分别世系务蕲详审于以正名分于既徃惇伦序于将来奕世之后无论贤愚披谱一阅世系昭如缘枝求干共为一根遡流穷源同出一派岁时聚会其分可辨其情可聫不至于紊且涣焉族愈远而情愈笃矣列祖在天之灵庶几其少慰乎间有遗忘而未备者严犹愀乎有余恫焉疑则従阙葢其慎也忆自丙辰业已成帙笥蔵数载订证再四今始付之剞劂庶几人授一编家蔵一帙聊以萃涣合暌用识不忘一本之初云尔后世有同志者越十余年即増补而润色之刺于简而寿于梓以永其传则克家之肖子矣

　　贺许绳斋宪副擢符卿序

　　葢闻之君子比徳于玉其义何居解在乎管子之论玉矣曰温润以泽仁也粼以理智也坚而不蹙义也廉而不刿行也鲜而不垢洁也折而不挠勇也茂泽光华并通而不相陵容也比之为义取类此乎古者方寸之玺各服所好即玉不禁焉其天子独称玺而羣下莫敢用玉非古也自秦昉也余不具论独援是以赞今尚玺卿绳斋许公许公余里中人也里中多贤豪类不至阿所好然皆称公为圣人不啻王子明心逊李文靖也者公何以得此声于缙绅间耶公始典州适赋不登谬示以抶之而阴属意督邮以下使为解免其寛仁多此类至其持节河东一意施舍平反春赈贷冬饘糜水旱则倾储倒囷以予民单赤隠恫虑亡不拊摩也所醳寃滞狱甚伙伙也徳至矣余以服其仁晨起坐堂皇朝见吏民令各条白徐次第分疏之咸得请而退已椽吏共撰决事吏议难知者为平处其轻重已又作记或荅教布之下俱如隔垣见五脏也闾里根株窟穴所在及吏受取请求无铢两之奸皆知之余以服其智高都于州称雄云间于郡称望俱沃土云公后先所莅皆垂槖去之及监司体颇隆重矣车门如洗无飱璧之敢干老吏化焉亦灌手抱案行部所过厨传共张一切报罢岁时邮侍所上米盐之资综计岁或仅何曽一饭公悉捐以买田令诸赤贫宗人待举火焉余以服其洁豪右大姓以气力渔食闾里虽有势如山必问车后马通虽在闇室若畏神明而负霜雪亡敢黠取一钱■〈犭回〉贼蠢动民有摇心公慨然灭此朝食従扄棘中虑不旋踵亲持斧督捕之卒得解散鸟兽窜去闾阎按堵余以服其义且勇以和颜接士其尉荐待遇吏殷勤甚备一介之善必与褒纳抽扬非绐为非法奸赃有左验者不务为抉剔诇伺时手自牒书正其细过而词语温润无伤害意尤以诚长者处官雅不欲告宻漓其俗诸武谲纲络张设非其好也余以服其行与容葢公之徽美其彰彰在人耳目者如此矣余即不敢侈谭圣人伤公长者意将以称于天下曰君子其亦孰能间然哉则为之赋小戎之一章曰言念君子温其如玉良足风也采风者亦既上其事矣度上所褒崇即不得如汉宣帝时黄次公辈故事二千石以治行入为九卿亦当令秉钺建牙为疆场重以风示有位而仅以玺卿相畀迂其途以待之何也夫玺卿在汉郎耳今名虽卿而秩实视郎耳岂足君所者旁求而曲解之用人者无亦従公所好默示比徳之义而有古人佩玉之思乎虽然霍子孟手解昌邑玺授之宣帝而不惊乃半夜殿中独不能夺一按剑符玺郎千古而下郎与黄次公辈照映史册且视功名损于治郡者犹若有过焉士固所自树耳名位恶能颉颃之哉况九卿之席又未始不虚左而待公也特以公素澹漠不敢浓郁语相向烦公厌去耳请以质之诸大夫其谓鄙言为然否

　　贺刘母彭太孺人八十序

　　粤稽书侈五福诗颂难老耼以久视为尊周以全生为理上自王侯下迄氓庶人情所甚愿者莫寿若也故盈虚消息维天之经损益盛衰维人之纪贫贱而长年者补其所不足者也富贵而不长年者夺其所有余者也故夫不贫贱而长年者罕矣即不贫贱矣长年矣乃或子姓寥阔不则放荡佚肆以废坠其家声即富贵而长年未尝不咄咄悲也何乐焉故夫不贫贱而长年而又有贤子姓者尤罕矣乃今所睹刘太母其天縦以全福者乎太母诞自名门曰嫔右族家擅素封优游内阃今且八十所矣而目荧荧而齿铮铮而履翩翩颜赤而发玄容泽而神王一何健也且也芝兰玉树森列阶除伯子起家功曺膺章服侍温凊仲子入游太学洊厯光禄日跻华膴诸孙济济登胶庠课铅椠蝉聫鹊起岁时伏腊诸子若孙修瀡涤之共以娱左右岂不欣然愉快而忘老哉故曰若太母者真天縦以全福者也然犹有进焉余前所述是太母之寿也而非其所以寿又非诸子所以寿太母者也太母幽闲婉嫕本自性生以端庄范躬以勤俭操家以慈恵逮奴隶以轸恤周闾里葢古所称女士令母两无媿焉诸子耳濡目染是则是效绳趋尺步抱质履贞无为福先无为祸始淄青万口无不推为谨厚长者是太母能葆太和以自为寿而诸子又能共迓天和以助太母之寿视履考祥介此景福即百龄宜未艾者宁第八袠哉不然彼苍者天至难谌矣奚所取于凉徳之人而畀之寿又奚所取于败类之子而寿厥母也岁在乙巳嘉平之念三日为太母设悦辰以光禄君为余伯父馆甥故诸兄弟谋进巵酒称寿堂下而索言于余余不佞无暇远征敢以太母福履子姓之全与夫徳福相因之本漫书为贺

　　贺东庵伯兄七十序

