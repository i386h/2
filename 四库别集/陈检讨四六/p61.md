<!-- { "loadSidebar": true } -->
　　葢闻玉衡散彩天边竞説李星【春秋运斗枢玉衡星散为桃李】鳬舄升仙世上偏夸叶县【见二斋序】西河女子名已注于银台【杜阳杂编沧洲去中国数万里所居或金阙银台玉楼紫阁庾信步陆孤氏铭岂直西河女子独见银台东海妇人先逢金阙】南岳夫人位自班乎绛阙【陶景真灵图南岳魏夫人西岳将夫人集仙録魏夫人晋司徒魏舒之女名华存嫁刘幼彦生二子性好道有真人授以太上寳等书位为紫虚元君南岳夫人升天而去绛阙见逸斋序】蘐庭日丽【见憺园赋】时开长乐之花【见澹庵序】柘馆风轻【见徐母序】每种恒春之树【见天章序】何必廖家井上始获寻砂【抱朴子临沅有廖氏家世多寿疑其井水殊赤试掘井得丹砂数十斛】讵须郦县泉边才能采菊【见琴怨序】同邑叶母李太夫人者都宪晴原公之孙而编修集虚公之女也蛇蟠笥里代防贵游【见祖德赋】凤吐懐中世徴才子【汉纪扬雄着太作甘泉赋既成梦口中吐白凤】千枝绣防【见看奕赋】文通武达之门【宋史檀珪求禄书曰仆一门虽谢文通乃忝武达而令子侄饥死】二等金釭学士尚书之第【何宴景福殿赋落带金釭此为二等汉书昭阳舎其璧带往往为黄金釭函蓝田璧并见看奕赋】夫人甫离毁齿蚤誉徽柔乍即胜衣旋称淑慎【毁齿胜衣见素伯序书徽柔懿恭诗淑慎尔止】名齐钟郝锵雅韵于珩璜【贤媛传王浑妻钟氏乃钟琰之女太传繇之孙女也王湛少无婚自求郝普女郝门孤陋而女有淑德后钟郝为娣姒雅相亲重钟不以贵陵郝郝不以贱下钟东海家内则郝夫人之法京陵家内范钟夫人之礼晋书浑初袭父爵京陵侯王汝南娶郝氏生东海】族压谭邢扇芳芬于筐筥【诗】乃以陇西之淑女嫔彼南阳之象贤时则奉常香城公九列升华【见贺徐序】奕奕韦平之望【见智修序】国学仑生君六经论秀翩翩应阮之俦【见滕王赋注】夫人爰自齐牢洎乎降阼【见闺秀序】太常斋日洁尔庶羞【见寿阎序】夫子贫时遗其杂佩【诗杂佩以赠之】苕苕中外欲争奉为礼宗【见贞女序注】济济姬姜但愿师其阃范【诗】兹者时逢设帨【见寿阎序】礼属加笾【见逸斋序】星连女之津【汉书越地女之分野呉都赋女寄其曜】海涌麻姑之宅【见舜民序】幸通门能知大概为寿母畧缀俚词铺扬畴昔资皇娥拊瑟之懽【见雪持序】诠次艰难博天姥投壶之笑【见琴怨序】今夫秾矣王姬多陈谱牒烂其韩姞每托篇章【诗】而或者运涉优游时非窞坎刘纲伉俪仅容尽室求仙【列仙传刘纲居四明山及为上虞令慕汉叶令王乔乃受道于白君飘然逺举女仙录樊夫人刘纲妻也须翠如云肌洁如雪同仙去伉俪见牛叟序】鲍靓夫妻祗许阖门学道【汉书鲍靓为南海太守尝遇阴长生授秘诀一日行部入海遇风饥甚取白石煑食之后以女妻葛洪】吹箫栖上【见艺圃序】竹无涙以奚斑【见憺园赋】击缶田间【见看奕赋注】鹃未啼而曷紫【见天章序】假使不遭板荡将忠臣无建节之年【古诗疾风知劲草版荡识忠臣】譬诸勿遇忧危虽孝子鲜扬名之日而夫人则结褵未久【诗亲结其褵】遽罹烽烟合卺无何【礼昏义合巹而酳注以瓠分为两瓢谓之巹壻与妇各执一片以为酳】倐经兵燹苍鹅兆衅【见悬圃序】偏增荡析之悲【书】青犊呈妖【见观槿序】弥切仳离之叹【诗】免田单之老弱实借沈几【见雪持序】全智果之宗支允需明哲【下注】茹茶不少集蓼何多【诗】然而以此言悲犹云未酷慨自斄亭之下【王忳传忳为郿令至斄亭夜闻女子称寃曰妾夫为涪令此亭长杀妾家十余口埋楼下忳问亭长姓名曰即今门下游激也明旦诣问具服同谋者并伏辜】琼树恒埋【详俊三诔】眢井之旁【左传楚子伐萧还无社对申叔展曰目于眢井而拯之注欲其视无水废井而拯已】金刀屡折【详俊三诔】王长史仅登强仕已婴玉碎于前【晋书王蒙字仲祖亦称长史病笃寝卧灯下恃麈尾视之叹曰如此人曾不得四十蒙别传蒙永和初卒年三十九世称王蒙温润恬和谢尚清高令达】羊南城才过立年复蹈兰摧于后【详合肥启庾信为齐王碑王武子以上将开国未满立年玉碎兰摧见翼王序】葢仑生君一中副车【史记张良击秦皇误中副车】屡迷岐路【见竹逸序】乍沈酣而齐物【见琴怨序】终顑颔以伤生【见半茧赋】夫人则髽以当门【见贞女序】孱焉持户【详刘太母序注】剂量旱涝躬收安邑之租【详万栁启注】啬缩钱刀先办耏门之税【左传宋公以门赏耏班使食其征谓之耏门注耏班善御公以关门之征税赏之故即以班之姓名其门】入室则柝铃周匝疑过石庆之闾【唐制禁署严密内夫人宣事亦先引铃西京赋列卒周匝石奋传奋次子庆元鼎中拜相子孙至二千石者十三人朱子小学取石庆家法为明伦善行】居家而婢获精勤咸守王褒之约【古今文集王褒字于渊以事至煎上寡妇杨惠舍有一奴名便了子渊买之乃作僮约按僮约即券文也载文集】懐清筑罢曩时之阀阅依然【史记巴寡妇清得丹穴擅利用财自衞人不敢犯始皇以为贞妇而客之为筑女懐清台】石窌封来旧日之门楣宛若【左传齐侯自徐关入辟女子女子曰君免乎曰免矣鋭司徒免乎曰免矣曰苟君与吾父免矣可若何乃奔既而问辟司徒之妻也齐侯以为有礼与之石窌】佥云有礼众曰惟贤然或伯鸾内助第劝赁舂【见集生序】濬冲夫人徒工碓【见逸斋序】才优封殖惟争齐妾之桑【左传晋重耳及齐将行谋于桑下蚕妾在其上姜氏杀之注齐姜氏育蚕之妾】术擅赢余但问西家之枣【见看奕赋】虽复丰荒鲜匮从容井臼之间【见井叔序】俯仰兼资黾勉有无之际【诗】足称中智之才未预上流之目夫人则器局恢机神练达处世值亨屯之会【易】知废知兴【汉书秦末天下起兵陈婴之母谓婴曰卒富贵不详不如以兵属人项籍取王陵母置军中汉使至陵母曰愿告吾子善事汉王母以妾故持二心遂伏劒死王命论婴母知废陵母知兴】置身在剥复之交【易】不奢不俭固类负羁之妇声彻诸侯【左传晋公子重耳之及于难也及曹僖负羁之妻曰吾观晋公子之从者皆足以相国若以相夫子必反其国反其国必得志于诸侯】还同冀缺之妻名闻列国【见井叔序】若乃引经传义里中倚若长城割宅分田门内尊为家督【见逸斋序】袒分左右持平总赖夫片言【前汉书太尉周勃入北军门令曰为吕氏者右袒为刘氏者左袒军中皆左袒】屋列东西【见祖德赋】断决悉归其一诺【见纳姬序】能持大体不询臧谷之亡羊【庄子骈篇臧与谷二人相与牧羊而俱亡其羊问臧奚事则挟防读书问谷奚事则博簺以游二人者事业不同其于亡羊均也】景薄时荣遑计塞翁之失马【见归田序】一门羣从官方悉禀夫阮姑【见寿阎序】阿大中郎【见寿阎序注】家训俱由于丘嫂【史记高祖与客至丘嫂辍釡注丘空也兄亡独有嫂也又大嫂称也见集生序】以至嵇康阮籍举邀品藻于山妻【世説山涛与嵇阮契若金兰他日二人来山妻韩氏劝公止宿具酒食夜穿墉视之公入妻谓曰君才致不如正当以识度相友耳公曰伊辈亦常以我度为胜】因而荀粲范汪咸俟重轻于刘母【晋列女传刘真长小时诸人比之袁羊母有识鉴谓之曰此非汝比勿受之又有方之范汪者刘复喜母又不听后真长年德转升论者比之荀粲】料其才识纵须眉逊为不如测彼神明尤巾帼传为仅事加以夙嗜丹铅【见尺牍序】尤躭丘索【见天篆序】书籖翡翠翫银鸭之宵移【李贺诗深帏金鸭泠商隐诗睡鸭香罏换夕薫】砚匣琉璃听铜蠡之昼滴【见园次序】成都粉纸【见园次序】双丸荳蔲之香【见海棠赋】河北花笺【见尺牍序】百轴葡萄之锦【见三芝序】共羡茂漪书格【见昭华序】蚤擅簮花【见茹蕙序】相夸道韫诗名偏饶咏絮【见琴怨序】然而每至临文闲多削藁续斑昭之别史无心留以示人【见归田序】斆令之杂文何意出而问世【见闺秀序】恒闺阁价悬吕览之书【见楚鸿序】不艳钗笄名挂萧楼之选【见素伯序】流傅奚益顾未亡何以文为【杜预左传注妇人既寡自称未亡人】讐勘宁疲庶儿辈知吾意耳爰乃德容弥晬遐福逾遒会逢周甲之辰适遘敦牂之嵗【见九日序】贾家彪怒【见祖德序】揄昼锦以帣鞲【昼锦见逸斋序帣鞲见璿玑赋】王氏龙超【晋书王导拜司空桓廷尉作两髻葛裾防杖路边窥之曰人言阿龙超阿龙故自超】戏斑衣而鞠□【斑衣见憺园赋鞠见璿玑赋】鱼轩阮氏佳儿逺过于许竒【左传归夫人鱼轩杜注夫人车以鱼皮为饰魏志许允子二人竒字子太猛字子豹许允为晋景王所诛景王遣钟会视其子若才流及父当收允妇阮氏谓子曰汝等虽佳才具不多率胸懐与语不须极哀儿从之卒免】翟茀大家哲嗣更贤于曹谷【列女传曹大家子谷为陈留长大家随至官作东征赋】羲牀对设【见雪持赋】半鸾坡鹤禁之词臣【见澹庵序】温镜双悬【温峤别传峤姑有女属峤觅婿答曰佳婿难得如峤者何如因下玉镜台一枚聘之世説刘聪为玉镜台温峤为刘越石长史北征得之以聘姑女】多鳯窟龙洲之上客【详银台启】年均绛县地尽丹丘【见寿阎序】矧此华筵偏当淑候千春行乐八公跨紫府之鸾【八公见徐母序紫府见丁香赋跨鸾见贞女序】七日为人百福锡红旛之燕【东方朔占书七日为人八日为谷嵗时记立春日剪防为燕戴之帖宜春字于门并见澹庵序】夫人则回环往劫【见琴怨序】绣佛青鸯【见半茧赋】感慨前尘【见琴怨序】饭僧白雀【珠林梁皇斋僧白雀寺中】从此雍州无量之寺定现双花【白帖梁刘孝仪作雍州金象寺无量寿佛像碑文有铭曰叶产梵童花开释子玉莲交映银河逓起虚空藏经宝手菩萨手中出无量花香璎珞】嗣令石头弥勒之碑还来四鹤【类涵梁刘勰剡县石城寺弥勒石像碑铭有曰梵王四鹤徘徊而不去帝释千马踯躅而忘归】仆也昔与仑生情深谢范【见雪持序】今偕庭玉友在纪羣【见楚鸿序】居叨孟母之邻门接延乡之里【列女传孟母舎近墓孟子少好游为暮间之事孟母曰此非所以居吾子也乃去舎市旁其嬉游乃贾人衒卖之事乂曰此非所以居吾子也复徙舎学宫之旁其嬉游乃设俎豆揖让进退遂居之陈留风俗传高祖与项氏战厄于延乡有翟母者免其难故以延乡为封丘县以封翟母】遂含毫而制序爰洒墨而摛词昔日士行宅畔曽分剉荐之餐【见徐母序】他时公瑾堂前长效承筐之祝【见良辅序呉志周瑜与孙防同年友善瑜推道南大宅舎防升堂拜母有无通共诗承筐是将】附注【国防智果知智伯之将亡乃别族于太史为辅氏】
　　寿刘太母韩恭人九十序
