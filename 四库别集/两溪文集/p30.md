<!-- { "loadSidebar": true } -->
　　予友伍君士元与计偕赴礼闱期试于天子之廷为进士球既次第进士恩荣之盛为十题分邑之贤士夫业为诗者歌以导之又求工画者图其状以华之又请文于侍御胡公以张大之且饮而告曰进士科于今莫重焉凢今之出而仕者有以贤良举有以胥史进有以胄监发身然举于贤良者困于使令之给进以胥史者困于案牍之供发身胄监者困于铨次之待岁月之停率不得即授一官享有禄位预其政与事独进士无是烦焉举于乡而升之部选于部而登之廷亲策以试之异巾服以别之赐宴饮以乐之领登科之録以显扬之官之以其品食之以其禄朝释褐而暮輙与朝之贵士齿此所以重乎进士也而监生材吏人不与是荣焉使能砻其节行发达其所蔵蓄以効劳于国加恵利其民垂芳声昭美烈于其身后诚有光于进士超出监生材吏人之等伦矣茍庸碌以无为昩浊之不齿尸其位以妨乎贤蠧其政而疾扵众顾监生材吏人之不逮岂不为进士玷哉伍君世宦之后气髙而材富学乆而业精今徃而就是科也必将为进士荣不为玷矣球也不敢不告士元扵是辍饮受辞遂书以为十咏后序
　　送山西布政使王公复任序
　　山西布政使王公着贤名士大夫间彰彰矣至是上课京师予始得与叙殷勤接言论因道及夫西鄙之事公为之言昔强敌之侵凌也四境之民苦扵转输三军之士疲扵战守大小文武之臣非劳扵筹划即困于供亿朝廷之命使无一日不奔走于其途吾曹虽欲暂辍职务来赴课绩之期不可得也今幸天祚圣眀边境平复干戈可以不事邉庭无举烽传箭之虞民得力扵田兵得撤其戍文武之臣俱得息其肩朝廷之使至者岁不几人吾曹是以有今日之来也虽然慢政扵闲暇者古人所戒虑患扵未然者君子之所用心讵敢谓敌势衰而弛其邉防忘其守备以贻后来之忧哉故吾曹虽迹京师而心未尝不在白登紫塞之墟焉予闻其言而益重其贤已而有来请文为公还官行李贶者嗟乎公之忧外患之弗靖也岂不欲捐身以勤事耶公之喜外患之中殄也岂不欲与众以相安耶公之虑外患之复至也岂不欲为乆安长治之计耶其心之贤于人也逺矣其归而能推是心以宣徳化以拯人穷则表里山河之民必将厚蒙其恵朝廷亦将倚以为一方之重矣其功烈之成岂在古之贤方伯下哉公名纲字存纪筠之上髙人由进士厯御史叅议用荐升今职其政事之素良者必本于其问学之优也予故敢以古贤之事望之云
　　中秋燕会诗序
　　居京师而乐文酒之会为吾乡故为然会而遇有逺来之客则是会也为尤乐焉辛酉之岁阳朔万县尹季丙以课绩至顺义王广文善广以终丧至适近中秋之期编修与俭谓广文其内兄也县尹其同年友也会不可不主其家至日酒筵盛张众宾毕集编修言扵座曰今日之会得二逺客在列扵乡故中大有光焉饮不可不尽量县尹复曰霁自赴阳朔不得相侍宴会扵今六年然在官遇佳时令节未尝不忆旧游而増感慨今幸得侍兹会敢不饮耶广文继之曰昔元在顺义距京师甚迩数得先生长者宴会之诗诵之輙徤羡而起慕况得亲侍座隅醉亦不敢辞也吾侪扵是更酬迭劝非谈当时之务即讲说诗书论道徳义以导饮而助欢故凢在席者无不醉醉亦不至愆礼而失徳乃循故事分韵赋诗诗成而属余序嗟乎中秋之为节也最佳故昔人之赏之也乐皆至焉观涛于广陵者其思逺登髙扵天柱者其抱豁升坐扵南楼者其兴清羣游旅宴扵华阳之仙宫者其咏雅大合乐扵南都者其情适所向不同而同有其乐同得垂名扵乆逺今是会也逺者至而近者愉尊者倡而卑者和不观广陵之涛而足逺其思不登天柱之髙而足豁其抱不坐南楼而足清其兴不宴游仙宫而足雅其咏不大合乐而足适其情其为乐也亦至矣其名之垂不垂于后也何足较哉特序其事于诸作之首以识其乐云
　　送刘通判赴真定序
　　圣天子虑生民之未遂欲仁泽之溥施既遴选郡守赐玺书而励以致理之效矣至是复扵府州县各増置其佐一员使専抚其民之未安其所未遂其业者扵是咸寜刘君彦宾得以其能考第于天官而有通判真定之擢与彦宾交游在京师者莫不荣之求文扵予赠其行夫民之欲转移流徙而之乎他所者皆非其情必有不得已也使其身不至冻馁家不乏于仰事俯育之需货利土地不为强横之收敓则得其所养之道虽诱之以甘言赍之以厚利使之迁而去其乡吾知其不可得也茍冻馁之不能免仰事俯育之不赡而强横之侵渔又日至而未厌则不得其所养之道虽系之以严刑制之以重法使之安居而不去其乡吾亦知其不可得也盖乐其土而重于迁者凡民之情莫不然也能顺其民之情而养之又岂患其涣散不归扵理哉彦宾以练达之才卓越不凡之志由眀经捧乡书来游胄监其抱蓄乎中也有源则发而出之外也必弘逺而无穷今徃而抚乎真定之民政犹发余波以润乎槁苗未有不克济者然必顺而养之使其民不待其禁令而自不欲去其土然后见其化之流政之美而于皇上求才图理之盛意为不负矣予故因其交游之请为序以勉其治之成焉
　　送抚州太守王君复任序
　　为政莫效扵得民懐而世之良于为政者果皆得民之懐乎彼眀于令之下详扵法之立可以新民听未可以得民懐也发奸伏之如神折讼狱之甚敏可以使民畏未可以得民懐也功以劝之利以动之梗则锄之蠧则剔之可以致民服未可以得民懐也懐其民也有道惟正乎已以率之平其法以约之不烦扵事以挠其生不为竒恠之行以惑其趍向使之安其业兴扵徳让而无冻馁之色愁吟之声恵日及扵民而不自为徳则民必懐之不忘矣昔班孟坚传循吏曰所居民富所去民思殆谓是欤故吾于抚州太守王公日初之来考绩也知其必有以得民之懐焉初公由进士擢令吾邑其政绰有古循吏风其后改令他邑厯官大理去吾邑二十余年昔时濡恵之民丱角者苍然矣苍然者垂白矣犹能谈公之恵徳诵公之遗爱不置况今扵抚奉玺书之重以下恵其民有年矣岂得其懐不如吾邑哉意必有秀麦之謡阳春之喻兴于三市五邑间矣然公之才之徳岂抚一郡能尽所展哉其进而列诸天子左右使恵加扵大众功施扵天下亦且有期吾恐抚之民懐之扵他日将犹吾邑之民懐之扵今日也故其归也士大夫皆为诗予复为文以赠公行以祝公终恵其民以语抚之民未可乆専公之恵
　　送河南叅政王公致仕序
　　河南叅政王公来京师欲谢事而去翰林侍读学士李先生即其馆而留之曰公年甫六十精神筋力未衰竭乆錬之才摅有余之忠为眀天子奠一方恵泽元元乃其时也何急扵置荣禄离交游以求自佚计欤叅政公曰吾自捧乡书升太学擢典郡教为礼部郎叅两藩政事蒙国恩三十余年不为不荣矣今仕乆而志倦茍不去位以待贤岂知止足之谓哉以故决意于投老蒙冈泸水间不能为知己留也眀日遂白吏部不数日而赐老之命下先生乃会同邑之士饯以酒且赋诗以赠之命在会者皆赋之命球序之球惟杨巨源致国子司业孔君严致尚书左丞其去一也昌黎子留君严再而无所赠赠巨源以文而不留今叅政公之去也与二人类先生留之不得则赠以诗兼韩子厚二人之意何哉诚以叅政公之留则上之徳化待以宣下之人穷待以拯犹君严若留而人有所赖也去则乡人之老者得其所与游壮而少者得有所观徳而问学士之客其土者有所主吏其土者有所宾犹巨源去而乡里増重也盖进有益扵国退可法于乡者叅政公有焉亦先生素所望之球因推先生之意以其不可留也为大众惜而以其勇扵去也为吾乡人贺
　　骆氏溪园嘉遯倡和诗序
　　骆氏暨阳世族也有隠君则民守诗书家训不忘子五人又肖其徳隠君园其所居之北作亭其中日徃逰焉憇焉封焉植焉鉏焉灌焉非徒觊其畦蔬之佳林果之硕以资其日之所用而已盖将扵此窥夫天时之所以运地利之所以成物情之所以遂人事之所以安以博其问学之趣适其性情之乐故即其景而为题者十有六咏之以诗者连篇总而名之曰溪园嘉遁传至京师士大夫属而和之盈帙监察御史邵君宏誉其郡人也以序丐予夫欲广园池以适其宴安之懐盘游之乐者不独山溪之幽人处士为然虽王公贵人亦多不能忘情乎此焉然古今称园林之胜未有过扵石崇之金谷李徳裕之平泉庄者而君子或不之取独许子春之南园见称扵欧阳子之文甚至岂南园胜扵金谷平泉哉特以金谷平泉侈富丽扵亭台花木间而徳不足南园笃孝友之道于游观之外而侈丽非所尚以故人皆轻彼而重此也予虽未造隐君以覧溪园之胜然闻其子孙甚盛而家庭甚肃所为诗又皆和平雅重无激诡之音意其必能黜金谷平泉之侈丽而笃南园之孝友矣和者之诗其将与欧阳子之文同垂不泯欤予亦何幸有辞其间哉
　　送梁经厯赴邵武序
　　予后出未及亲炙侍读泊庵梁先生然闻先进长者道其平生羣行笃乎有古尚徳君子风睹其文又浩瀚铿鍧杰然足以追古作而垂世教常慕其贤而思接其后人以观其遗徳距今未二三年始遇叔蒙以贤良举叔车以进士举叔济以才行卓异举三人皆先生子也一时兄弟接迹仕途知名京师于斯信乎贤者之有后也今叔蒙擢邵武经厯交游之士谓予宜赠以言予以守官行已之法叔蒙得于先生身教言命详矣何待予言然予于叔蒙亦不能黙夫承世德之光而起者其发闻也固易亦宜有以自立而后乐道人之善者得有所藉其口春秋虽书公孙会之出以重其为子臧之后然使会无可书之善圣人亦何従而书之哉是以君子不可不自立也叔蒙之于邵武所事有其长所莅有其民所理有其事其可不思所以自立哉盖正身以表乎人使人有以见其徳加学以资乎政使政有以由乎道君子之自立也莫先乎此叔蒙能致力焉则人必谓邵武有贤佐先生有贤子矣何患乎仕不达而功不显哉杞梓之余颕复茂茍培植之不已则其为材也当不减扵初叔蒙幸加培植之功予有待其为栋梁而资廊庙也姑序以祝之
　　送陆汀州序
　　正统二年春礼部尚书胡公以主客陆主事尚寔之行能荐于朝天子用为汀州知府为之寮者欲华其行以文乃以属予昔唐贞元时有陆先生傪者以祠部员外郎为宰臣所荐出刺于歙当时人皆赍咨涕洟谓其不当去尚寔与傪同姓其先必本扵一人也祠部与主客皆司典礼而主事员外又皆郎官之佐也尚书之荐无异扵宰臣之荐也歙与汀皆江南富郡其瓖地邻也知府之与刺史名殊而官一也何尚寔之行独不闻人有赍咨涕洟之声色如傪者耶岂以昔之与今其时与势有所不同耶方唐之衰也方镇拥兵权戎马之迹交于四境国家多故茍有抱竒负器之士则人皆望其在朝廷以扶植国本不愿其有外任所以急内而缓外也今天下惟一四方无烽戍之虞甲兵之扰国家恬安天子公卿惟患有司失人将无以绥吾民使不至扵寒饿愁叹恒汲汲扵得贤以任之士茍被荐举以出而守一郡抚有数十万家之民则人莫不以为荣所以缓内而急外也以故傪之去也大为众所惜而尚寔之蒙拔擢不淹抑扵郎署也尤为众所幸焉虽然傪之为人也能是是而非非以舎已之矜従人之善其入为祠部也京师之人造焉者填门悉拒而不内其贤若此其为歙也必有美治善化以恵泽其民无疑矣尚实至汀能守其家法以字其民则汀之民固有所赖亦何忝乎与傪同姓而同其出处哉尚寔名征松之华亭人其始举进士也与予同年云
　　送镏判官赴定州诗序
