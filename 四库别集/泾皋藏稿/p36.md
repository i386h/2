<!-- { "loadSidebar": true } -->
　　谈之先得姓由郯子至南宋始籍梁溪入　皇朝有寿斋公者起而其族遂大五传而为赠御史绍六传而为封刑部郎复复生纬官承事郎纬生鹏官七品配成氏生丈夫子三人而翁为季翁讳筹字守谟号晴沙生于宏治癸亥正月二十五日卒于万厯己卯正月十一日所著有鸣蛙集五经音释考四书释义娶李氏先翁十二年卒子男二长曰承俸礼部冠带儒士娶王氏继娶吴氏次曰效娶沈氏女三一适李应时一适邑诸生张应贞一适刘闻誉孙男二正议聘江阴县诸生顾言女立未聘俱承俸出孙女九承俸出者五一适陆可立一适俞显祖一适邑诸生陈尔耕盖手状翁者也一字陆汝贤一未至效出者四俱未字翁生弱不嬉长不迁也与十山翁恺兄弟最欢共业博士家业翩翩美文辞见以为一第犹掇之耳而竟弗第也无何而十山翁成进士大喜曰吾鴈行中有人哉休矣无所事吾矣而邑中缙绅先生雅知翁咸目摄翁曰是夫也何可令山林得之辄起迎翁令子弟北面受经当是时补庵华公最负时誉鲜与可顾独心善翁盖宾翁二十三年如一日也翁年二十而馆六十而老三四易帷而巳帷下诸生虚而来实而往多显者云翁孝友淳至年十二翁父秋航公役而有司持之急翁慨然以身代县令尹侯公见而异之乃召翁师授经囹圄中秋航公竟以翁免秋航公家居以严见惮翁事之谨动厌其意处兄弟油油于于内则森如也翁之于人道焕乎备矣翁故博学而尤好开元大厯语时闭门独坐吟咏自适而以其闲肆于山水之闲曰九龙二泉吾西道主人也翁生平操履纯白皭然不淄县大夫修卿饮礼辄延翁为重宾翁谢曰夫饮所以昭德也不昭不如其巳也吾何德以堪之辞忽应强而后可其为长者如此顾宪成曰陈伯子之状翁云尔予不习翁而习陈伯子又因陈伯子而习翁之伯子勉庵君勉庵君恂恂者也陈伯子有口德汗不至阿其所好而其尝从翁游者复称说翁不衰翁之文献具矣不佞于是乎征乃为次第其事而铭之 
　　铭曰其宾于塾也万以为日而千奇其宾于乡也千以为日而百奇孜孜屈乎不足绵绵伸乎有余其宾于国也允以为日而谁为奇呜呼百在兹千在兹万在兹有翁在兹 

　　泾皋藏稿第十六卷终 

　　●泾皋藏稿第十七卷 

　　无锡顾宪成着 

　　墓志二 

　　明故承德郎山东济南府别驾莲岩黄先生暨配许孺人合葬墓志铭 
　　明故处士景南倪公墓志铭 
　　明故礼部仪制司主事钦降南阳府邓州判官文石张君墓志铭 
　　薛母刘太孺人墓志铭 
　　明故贞节钱母卞太孺人墓志铭 

　　○明故承德郎山东济南府别驾莲岩黄先生暨配许孺人合葬墓志铭 

　　万厯二十有四年丙申春二月戊午前通判济南府事莲岩黄先生卒于泉州南安里第越闰八月既生明孤拱化命其弟拱振跣衰绖走水陆千里来讣于顾宪成氏宪成见之骇然而哭也哭相向皆失声既息拱振致遗命属宪成铭其墓宪成又哭曰知予者其先生也夫何忍为先生铭则又哭曰知先生者其予也夫何忍不为先生铭遂顿首受命拱振则又泣而请曰惟是先府君实拜子之赐其黄之子孙世载明德窃不揆敢徼先府君之余再以先母氏累宪成快然起曰宪也不敢死先生其敢死孺人又顿首受命乃视状先生之状曰先生讳一桂字馨甫别号莲岩始祖曰忠勇公忠勇公盖令南安而长子孙其土世世焉忠勇公生五府君五府君生三致政公又五世为无怀公无怀公生笃斋公是先生父也娶于王而先生生甫三岁而孤王节母泣曰天乎孰使吾翁无子而有子吾子无父而有父乎攻苦蚕绩朝夕弗惰以为无怀公养而其余以资先生学先生少本朗悟绝人益皜皜自洗濯从里中师受博士家言率岁所而师称弗能师也年十六遂晋邑诸生曹惮焉嘉靖乙卯试学台最晋廪食厥秋举于乡年二十有三耳无怀公闻之为嚼三觞而王节母喜可知也顾其上春官辄报罢无何无怀公及王节母相继没先生哀痛踰节意郁郁不自禁叹曰吾尚可逐诸少年鬬笔舌之奇乎且休矣隆庆辛未遂谒选天曹得浙之云和令云和瘠而贫人皆难之先生不顾矢心冰糵约己裕民问所欲苦而替兴之削借差汰马役孜孜不遑先时邑中水道久湮没者远或数里近犹二三里暑雨祈寒怨恣盈域先生捐俸入佐以调额募工疏水所源而导焉民乃舒至今赖之近郊故多虎患渐及于邑或食豕官舍先生牒祷城隍神请先去苛政而后大戒政虎旬日有田夫遇虎于涂手搏而毙之蹙后遂息邑人异焉独以清介孤立任怨任谤不为监使所容竟左迁宁波学博先生不色愠也第亟往进诸生日与较艺所短长上下今古奖其勤而作其怠士用翕然若今太史周公应宾王公荁吏部傅公光前南昌王公佐皆先生所赏鉴也乙亥摄慈溪篆治如云和时邑有渔课三百金吏白当如例受先生曰诸公而登诸私何例乎丙子秋用南京兆聘分校士于都举宪成等十四人明年丁丑擢济南府通判主岱宗香税税多羡毫无私焉或劝稍为子孙计先生谢曰吾于一官何有惟父母宠命未沾之为戚戚是以三年淹奈何以子孙故为父母羞乎会中蜚语挂冠去之不终日比至家四壁萧然时时从里父老游茗酒相乐而巳有司高其行宾乡饮者再三先生夷然不屑也其为长者如此孺人之状曰孺人姓许氏讳端勤生而淑惠既嫔于黄上则佐王节母奉无怀公婉而有则无怀公大欢下则奉王节母佐先生读每夕挑镫刺绣达旦不寐巳而无怀公及王节生母终先生皆旅在京孺人后先竭力敛事必诚必信无或憾王节母有侄女孤贫莫养孺人收而字之既长而厚资嫁焉先生曰微吾妻吾几不得称人孙称人子矣先生幼孤鲜兄弟事同产二姊甚恭以爱孺人亦以伯姊礼礼之终其身先生曰微吾妻吾几不得称人兄弟矣先生之云和孺人扶病而后既至病加剧且卒手检一缣谓先生曰以此敛我足矣君庭如水妾安敢以死溷君先生泣而诺之曰吾所以志也孺人可谓知大体矣顾宪成曰信哉丙子之秋予见先生于金陵邸以为古貌古心笃行君子也甲申予请告里居先生杖策而过予朝夕侍者三月戊子冬予徙官括苍遇诸严陵道中遂奉之至官舍朝夕侍者又二月因得益详先生内无城府外无边幅一言一语一步一趋端悫不苟先生亦不以予为陋自家居至于厯官无所不语其于孺人之贤盖缕缕不置也大要状所具略同不诬矣独念予菰芦中孱书生耳无所短长先生俨然以国士遇之所为期且勖耿耿流俗之外厥谊甚高乃予莾莾风尘乍进乍退进则多忤多尤率不免意气用事无能树尺寸以章先生之明退则优游玩愒颓然自废年来益复善病倏忽向呻吟中浪掷日月独行顾影独寝顾衾不胜惭负何以无坠先生命哉惟是先生之所以修诸身刑诸家施诸郡邑者烺烺可纪而孺人同心同德相以无违则其不朽者固自在也予小子何为抚今追昔感怆百端聊以发予愧云尔先生生于嘉靖癸己享年六十有四孺人生于嘉靖辛卯先二十四年卒享年四十有二孺人卒娶林氏曾氏皆先卒子男五拱化娶刘拱治邑庠生娶傅卒拱振邑庠生娶曾钦极邑庠生娶庄卒拱宁郡庠生娶周化治振极皆孺人出宁林出女三一许字王林出一未许曾出一未许蔡出孙男六命哀聘杨化出命绅娶彭命鞶聘朱嗣钦极命绣未聘治出命黻命綖俱未聘振出命缨宁出孙女八一适许余未许字拱化拱振拱宁等择以是年十二月初十日奉先生与孺人合葬于王塘山之原而林氏曾氏附焉礼也 
　　铭曰纷而不可质者遇也固而不可格者年也积而不可佚者德也余而不可竭者福也久而不可忒者理也贞而不可革者石也 

　　○明故处士景南倪公墓志铭 

