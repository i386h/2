<!-- { "loadSidebar": true } -->
涣矣长源，康哉远裔，且贤且哲，或王或帝。扶节汉朝，剖符晋世，异人间出，组相继。卓卓不群，亭亭杰立，色斯高举，翔而後集。博综典坟，尤工篇什，知来藏往，誉流邦邑。兰台莅职，离宫侍奉，百寮成衤失，二君端拱。蕃邸无虞，戎夷不耸，是凭是赖，惟尊惟重。匡贤蕃牧，辅弼维城，拾遗补阙，政富刑清。六条宣畅，四民载宁，兰薰桂馥，玉振金声。阳鸟隐跃，阴菟沉晖，隙驹莫返，波澜不归。哲人长逝，学者何依？攀号靡及，涕泗交挥。む帷虚静，孤坟寂寞，薤露辛酸，松风萧索。上林花陨，崦嵫日落，□于难居，魂兮何托？年随代往，月逐时新，胧剑空挂，鸡奠虚陈。金玉非宝，德音是珍，勒铭泉石，永志深仁。
（录自《隋唐五代墓志汇编》江苏山东卷第一册）
№贞观０１９
【盖】
大唐故赵府君之墓志
【志文】
大唐雍州万年县故赵君墓志铭君讳隆，字世贵，魏郡零昌人也。家承台辅，耸长干於天纲；代袭冠缨，结磐根於地纪。祖节，魏车骑将军、渔阳镇都尉；扬旌玄菟，东夷绝西轼之车；卷旆朔方，北狄息南羁之马。讵彝伦於卫霍，岂等列於韩彭。迈前世之晋卿，越先宗之赵将。父景，齐业县令、淮阳太守；河无妖祀，逾西门之志诚，庭有悬鱼，甚杨续之清慎。属齐朝凌替，周室克昌，询召英儒，徙居三辅。伊君年＊歧嶷，夙遭闵凶。
卓尔不群，仍然独秀。文章郁郁，将霓霞而焕辉；盛德巍巍，与嵩华而崇峻。
去争夺若探汤，履礼让如弗及。严厉类秋霜，温润同春日。九睾之响逾振，三诫之誉远彰。频被上徵，固辞不仕。翱翔乎仁信之圃，驰骛乎礼义之涂。游艺依仁，奋身怡志。岂谓桑榆未照，暮槿遽。二鼠不停，悬藤已绝。春秋五十有四，终於京师常乐里之第。粤以贞观十二年岁次戊戌正月辛巳朔廿六日丙午，窆於义善乡少陵原，礼也。遂使鲸鳞一坠，无游渤之期；鹏翮既摧，罕有陵云之日。呜呼哀哉！乃为铭曰：
将军畅武，作镇宣威，黄山启路，白波解围。东夷送＊，北狄攸归，建功前烈，纂绪承徽。业县茂功，淮阳树德，伊此哲人，闲之唯则。乳虎逃踪，飞蝗戢翼，美绩攸彰，甘棠茂植。英贤载诞，冠缨世挺，显德铭锺，扬功镂鼎。修干千寻，洪波万顷，弗矜弗伐，嘉猷徽，逝川东注，落日西倾，魂随暮景，身逐流萍。泉门书ウ，松风夜清，雕金勒石，传兹令名。
（录自《隋唐五代墓志汇编》陕西卷第三册）
№贞观０２０
【盖】
　无。
【志文】
大唐贞观十三年五月四日，兰陵萧琮妻蔡氏之记，痤於河南县水乡芒山之阳。
（录自《洛阳出土历代墓志辑绳》）
№贞观０２１
【盖】
失。
【志文】
大唐故特进观国公墓志维贞观十三年龙集己亥十二月己巳日，特进、观国公薨於京城安定里第，春秋七十二，丧揭日之明，坠培风之翼，贤哲莫能免，鬼神不之测。呜呼哀哉！公姓杨氏，讳温，字恭仁，弘农华阴人也。汉太尉震十八世孙。玉环门庆，贻兰菊於终古；金铉世功，望台阶以增峻。曾祖绍，魏新兴、雁门太守，光禄大夫；安边训俗，箸循良於南史；大父，大将军、傥城信公；蹈义履仁，擅徽猷於西魏。
显考，隋雍州牧、司徒、观德王；远符台象，必复公门；纬武经文，书勋王府。
铭锺镂鼎，从享清庙。公感华岳之英灵，应昴宿以分星。折街樽俎，极杜镇南之武库；从容廊庙，冠王丞相之仪形。其体国经野之方，安上治人之术，皆详诸典策，昭备管弦，虽扬确而言之，盖言之不能尽也。周大象二年，以功臣子赐爵武阳县开国公，寻授仪同大将军。开皇元年，进封成安郡开国公，後授左宗卫车骑将军。仁寿三年，除甘州刺史。绥边怀远，式清寇虐。其年，徵授宗正少卿。尊祖敬宗，载光朝典。五年，迁工部侍郎。六年，徙吏部侍郎。工役之地，未允具瞻；铨衡之举，用谐物议。公明略川回，灵心镜澈，符冲之简要，得茂曾之清远，近代小选，未之有焉。九年，授谒者大夫。十年，破杨玄感於洛城之北，追至阌乡，以功授正议大夫。十一年，授辽东道行军总管，破高丽军三万人，拜银青光禄大夫。军还，授河南道黜陟大使，仍从炀帝巡幸江都。及逆臣纵毒，遂为宇文化及维絷。寻拔难归朝，仍以魏州反正，拜上柱国，袭爵观国公。武德二年春三月，仍除黄门侍郎，十月，迁纳言。三年，改授侍中。出纳纶诰，典综枢机。
享鲜之要，游刃斯在。王化伊始，西域未宾，授公河西道安抚大使、检校凉州总管，管内刺史以下，皆得便宜从事，随方选补。李轨窃据凉州，不宾王命。黄河之右，尽为鲸敌。公连筹制胜，克平西夏。李轨枭县，远戎纳贡。於是赤水安流，玄珠重译，俯昆阆，远廓神州。又平逆贼贺拔威，朝延将弘赏典，公乃表请回授第六弟威骑都尉。六年四月，拜吏部尚书。式镜九流，悬衡百姓。巨源之盛德不孤，卢毓之清尘未远。寻授右卫大将军、鼓旗军将，领京城以西六十余府。九年，拜雍州牧。帝京务切，神州任重，近代以来，天孙帝子之职，异姓所居，唯德王及公而已。世掌天官，未可连类。仍世作相，裁得拟仪。贞观五年，检校左领军大将军事。公志尚虚简，性履冲邈。功成身退，义叶天道。方启黄阁，言追赤松。固请悬车，抗表天阙。圣旨重违公意，赐以优闲，以列侯奉朝，加位特进。
八年，以公为河北道大使，表贤良、退贪猾，使还闻奏，深合上旨。黜陟之美，为当时第一。寻除使持节、都督洛怀郑汝四州诸军事、洛州刺史。未几，又谢病言归。公精彩标映，性履沉密。其道寂，其神凝。虚而应有，静以居躁。学以昭德，寓景福於灵心；行以顾言，运枢机於神化。尽儒则於礼容，极人文於系表。
其孝悌之方，忠贞之操，足以轨仪当世，模楷缙绅，为代之宗臣，追往古之遗爱。
昆季龙光，亲姻凤举。弟以奇才贵胄，厘降正姬；侄以淑德华宗，怀芳椒掖。声飞帝载，望高天下，冠冕百辟，岂徒然哉。属纩之辰，乘舆临幸。感切神衷，挥涕而别。公辞情恳至，备闻旒肩＊。内安社稷，外抚要荒。尘露之益，有足称美，仍赐帛五百匹。及生崖长住，皇情震悼，赠布一千端，给东园秘器。凶事资须，悉敕所司供给。仍遣将作少匠李道裕监护丧事，使鸿胪卿刘善因策赠开府仪同三司、使持节、潭州等七州都督、潭州刺史，谧曰孝公，礼也。有诏倍葬昭陵。粤以十四年三月戊戌朔十二日己酉，安厝真宅。琴书旧迹，哥吹余声。风月讵几，池台已平。昭昭世范，灼灼修名。终图云阁，空板佳城。叹逝怀音，乃为铭曰：
伟哉世德，赫矣名臣，功书策府，道照彝伦。孔门齐圣，帝室连姻，近隆基构，远嗣声尘。爰始濯缨，上仪台象，藏器待问，成文效响。皎皎华月，亭亭仙掌，切汉昭回，凌云直上。识符先觉，远属兴王，长离宛宛，威凤锵锵。鼎门百世，衮职连章，王畿千里，雍牧重光。方岳镇野，文昌司会，义叶化成，道光时泰。赫赫纶绋，悠悠旌旆，誉满禁中，威荒外。光阴遽促，人世随新，纷纷诏葬，寂寂虚神。材倾大夏，道丧贞臣，遗风余烈，万古今辰。
（西安昭陵博物馆藏石，录自《昭陵碑石》）
№贞观０２２
【盖】
无。
【志文】
　砖。朱书。据闰十月定为贞观十四年。
延寿十六年己亥岁三月十日，左亲。贞观闰十月九□□臣贾永究＊七十七岁。
（新疆考古所藏志，录自侯灿《解放后新出土吐鲁番墓志录》）
№贞观０２３
【盖】
　无。
【志文】
　砖。　朱书墨地。
贞观十四年岁次庚子廿八日辛卯，□张子庆春秋七十有五，於贞观十四年殡葬斯墓表也。
（新疆博物馆藏志，录自侯灿《解放后新出土吐鲁番墓志录》
№贞观０２４
【盖】
无。
【志文】
唯大唐十四年岁次庚子十二月朔十三日己巳，陈君之柩。
君讳感意，宇□□川□□。祖伯仁，陈□□□。父　，皇朝汾州隰城县人。
大唐贞观十四年岁次庚子十二月朔十三日己巳雍州长安县醴泉乡承嗣里汾州隰城县第三子陈感意字□□，葬于万年县之东五□白鹿原北阴。本望颖□（下泐）□孙□。
（录自《考古与文物》一九九二年第五期）
№贞观０２５
【盖】
失。
【志文】
大唐故右勋卫王君墓志君讳灵仙，字神象，太原晋阳人也。自离翦辅秦，吉骏匡汉，文武佐时之略，庇民济世之材，斯固国史之所详，此可得而略也。祖纲，周上仪同司武上士；风神散朗，英勇冠时。父贵，隋奋武尉；器量凝深，清贞拔俗。君禀灵山岳，含和表性，孝友彰於稚年，英明发乎初岁。脱落荣利，心浩然，六经百氏，无不兼综。
嗣清徽於谷□，继逸响於淹中。或春宵媚景，或秋天明月，时研商老庄，留连琴酒。州郡辟命，皆辞焉。□之以宿卫务殷，期门任切。王公子弟，咸为高选。君以父任居之，随班例也。而薤露难留，百年易往。逝川靡舍，奄从风烛。以贞观十五年岁次辛丑三月壬戌朔十日辛未终於长安延寿第，春秋五十有一。粤以其月廿四日窆於长安县龙首原。刊石玄扉，传芳不朽。其辞曰：
峨峨子晋，降生是赞，自兹厥後，隆栋干。离翦匡秦。音商辅汉，崇基峻极，波澜浩汗。其一。世资明哲，笃生君子，惠朗泉淳，英猷岳峙。外表无际，内怀通理，义有轻生，孝无终始。其二。早慕严郑，弃利遗荣，耕耘五德，咀嚼六经。琴前雪起，月下风清，嘉宾满席，樽桂余馨。其三。天道暝昧，福善攸爽，宜享遐龄，奄然长往。身非金石，名同天壤，哲人其萎，後昆焉仰。其四。宅兆有日，言指泉台，荒埏书暗，松风夜哀。芳樽谁飨，陇月徒闻，勒兹玄石，播美将来。其五。
（录自《隋唐五代墓志汇编》陕西卷第三册）
№贞观０２６
【盖】
无。
【志文】
砖。朱书。
惟贞观十六年岁次壬寅正月朔丁未十六日辛酉，故夏白儿春秋七十八，殡葬斯墓。
（新疆博物馆藏志，录自侯灿《解放后新出土吐鲁番墓志录》）
№贞观０２７
【盖】
无。
【志文】
　砖。朱书墨地。
贞观十六年二月廿五日，□□□妻麴□□□表也。
（新疆考古所藏志，录自侯灿《解放后新出土吐鲁番墓志录》）
№贞观０２８
【盖】
无。
【志文】
　　砖。朱书蓝地。
贞观十六年岁次壬寅三月丙辰朔十九日甲戌，春秋七十有五，张虽陀之墓表。
（新疆考古所藏志，录自侯灿《解放后新出土吐鲁番墓志录》）
№贞观０２９
【盖】
无。
【志文】
砖。朱书。
惟贞观十六年岁次壬寅四月乙酉朔六日庚寅，故严怀保妻左氏，春秋卅有五，殡葬斯墓。
