<!-- { "loadSidebar": true } -->
　　保定张君从徳自其先侨居呉中有年矣君以门荫初倅溧阳再转诸暨皆以忧不赴制阅倅湘乡其行也呉士大夫悉知其世徳与其为人先大夫省斋公博极经史励志力行官登三品秩名实布于中外君蚤学不勌晚志操愈高为克绍所基者故皆乐为歌诗以饯之而属余有以序诸颠予闻而喜之曰自昔寓公子弟之居呉者类以驰马走狗击踘博戏为事否则甘色嗜声滛寄豭而亡其归先人之业荡然矣岂复有以学为事志操为先者及其荫仕也鲜克其任而斩其世泽者有矣吾尝亲视张君在贫贱而有休色于富贵则不无慽然者非有学能尔乎夫行洁则可以闻道志一则可以立功道闻而功立岂直倅一州而可哉湘乡古熊湘之属邑也地有三江五湖之壮且险其民往往湍悍难治而其士也则清而文为可善也国初以其戸齿之繁而升州君倅于彼以吾所谓闻道立功者理之吾未见湍悍之难治而且见清文之易为化也况省斋公平日治道之讲者君闻之稔矣岂得悖吾言哉于君之行遂书为叙而吴人士之诗系于后云至正七年秋八月十有八日

　　送钱伯举衢州録頖序

　　国家惩前朝守令颛城之弊止设监长次及副贰并出制命又非异时私辟使有主客势嘻颛弊去矣不知穷州下邑民日贫戸日耗聚羣行吏持之又弗免十羊九牧之挠唯郊闗之内廛处之民领之者曰録司司设官仅三尔官弗冗事亦厘録判者虽秩卑贠末职下旁于游徼而一司之政得彼此持可不议短长録监守行弗率頖所守贞所出直而达遂为民仪向类覆上监守嘻官岂可以崇卑正副计哉呉中钱君伯举以故家台州通守之津屡试仕筦库民休戚情悉矣吏成败事谂矣今登秩为衢州録頖官伯举年益増学益优又以其熟民情吏事者佐理于録吾见衢之民庆其来之莫矣况衢之君子类好文墨而敏于义事市人出郭而娭登前山临背水飘飘然有神仙之思其习嚚奸者寡矣第未知监与守与伯举同志乎不也果同焉吾将庆伯举之佐理益易易也岂曰録頖颛职游徼而止哉伯举勉之以征吾言可也至正七年秋九月初吉

　　送王茂实慈利州同知序

　　谭州县职者以同知比县之丞上监守长焉下通倅季焉同知者得便文自营其中故势权劣訾诟轻黠胥奸民率制之者寡矣其人之侻厓检者往往乐居之嘻此岂国家肇建守佐之意哉守令之选其淆也久矣同知其事者茍能以吾民为念一贞其身而左右前后靡不正未有不行乎顾行而推利下人者也发政施令覆岀监守上固不得以地为限矣昆阳王公茂实签省斋公之孙也初承世泽为下砂令考满转同知慈利州所与游者咸为之庆以其骤加秩三等为优又不居守将责望之地而在其贰焉可以便文自营矣岂不优甚哉余尝交茂实呉中知其志甚逺毎毎悼民穷疾官败则知茂实之材将有为于时而伉其官不以同知为逭责地喜也吾所论同知发政施令覆出监守上者将于茂实焉征之抑吾闻慈利乃赤松隐遁之乡其山多隐君子以词章出仕者有骚人之遗风焉故为慈利者甚易易吾见茂实之得治民蚤而其退之暇又得山水之乐于骚人羽客之俦也是则茂实之优者已于其行也予既与客崇酒以别之酒余赋诗者若干首而遂以余言为叙引云至正七年秋九月序

　　送芦沥廵检范生序

　　友生白子昭为余言栾城范生廉卿之为人栾风坚忍隐厚其人廉节而好礼贞信而少文廉卿本其风之微而习经术于南中儒先生术成无所于试乃俯就门荫官廵检芦沥廉卿雅士廵检引弓民长也以雅士长引弓职大盩若才今佩武器拥逻士领职其所与游者则既为慷慨歌诗相与张饮西津重徼一言以序其去余既闻亷卿雅士而乐之及闻职芦沥则不宁盩才之惧芦沥盐榷之司在焉盐萌依私榷为命虽流死比交迹不以属心在令处榷官一失其觉分其罪罪官不幸再三失小辍禄大贬爵而其失或逺出所逻外波联蔓牵莫之雪白漕府猜祸吏聚椟如牛腰明漕长不曲直即有曲直吏辄以律雌黄其明嗟乎榷之逮不辜法端使然哉故余于廉卿之廵检芦沥不宁盩才之惧也虽然国家于鹾病之剧方议更而新之求天下之善言盐策者是诹是采廉卿试以其得于所学者为采风者言之使法不逮不辜余之惧也庶几其或免矣夫

　　送郭公知事还湖州序

　　杭江以南望郡也在宋为行都今为行垣所郡治领州一县八録事司四其俗具五氏而不一其民习躁争巧偷而不和厚故奸伏易乗狱市滋起吏重应上取下什百于他郡非长以能材佐以良干之属捷应办工发摘者不能得治名乃者总筦某去经歴某又去两知事坐不任废府事麻沸狼籍无与理者惟今湖州知事河中郭公仲敏以佐治令闻彻省府相君简识其人而伤杭治之难无与承乏者乃特移职于兹知事位在经歴下其识赞三尺平以左右二千石者也公至则既鞚辖属曹而裁决予夺实又兼二千石之职时未期月而府事偾者起滞者疏破者补乂牙龃龉者无不妥帖顺易相府而下察宪漕所疾呼急诺又罔不周旋如意于是摄职称治民欢然诵之为良干官今复政而去也杭官吏相与张饮西亭以饯而乞饯言于维祯维祯急民无赖于吏久矣以吏茍于公而急于私而已矣有能移其私于友与亲者鲜矣矧能移其私于官乎能物其官于本位者鲜矣矧又能物其官于他之位乎故维桢开杭吏无治状至于废而去未尝不悲其才之穷及闻杭人谭郭公之政又未尝不叹其才微而无私之治足以及人之广如此也

　　李经歴

　　经歴古郡功曹之官功曹太守所自辟也经歴今出吏部选用七品印章奏三尺平控吏牍进退上以齐二千石长吏之异同而下以内群书佐于成轨此其体益隆而责亦重矣朝廷慎其选与守令同以廉明者有操尚者居之故郡不得良二千石幸而得一良经歴郡可治徽州路经歴李君其代满归庐陵其从子出其郡人士所书治绩求余文叙以送之予惟李君之政班班可书徽人士侈纪载者皆能之抑今之称良经歴者葢未有君之职其职也君之简讼词革滥卒吏未足称良于经歴也平质剂于市明爰书于狱画委输之法而州县之官便安之未足称良于经歴也惟其政有勿正于上必务引其人去弗正以就正如曲木之就绳悍马之就驭吁此真良经歴矣余闻徽之羾金也岁监官取其羡为己有君还羡于民以准他岁羾之数徽之禄廪也田不足而取诸山山不毛则白取诸佃君收实入而蠲白取为久久定则乡之宿豪饵官府为奸也抑之不得行土胥相为根抵持短长于官也格之无所置手足所谓上之异同有所齐而下之成轨有所内经歴至此信可以称良也余阅郡经歴凡若干人往往陷于随而不立未见职职如李君者其能已于言乎故为约其政件言之且视人以吏师非徒纪载也

　　送海盐知州贾公秩满序

　　天下公论不在公府而恒在闾巷之民若甚愚而是非之心则甚白也邦大夫之政其失者议于市谤于道而其善者亦啧啧不容口故欲稽守令善恶不察守令而察闾巷之言得之矣余过海盐田间往往逢伯格长颂其州太守之治问守为谁则宛邱贾公禧也余已心贤之未几州人士张玉集其饯行歌诗凡若干首来请曰自海盐升州置守其得民誉未有若今贾公之最者也曩时廉吏郡形迹仇视吾大姓家讼多不获其平公廉无嫌是避即理直大姓必举即不直虽贫弱诛不少借故狱者积岁不决者部使者多以属公而得其平亭吏罢软者挠寮佐庸阘者蔽吏胥虽令出无私有不能以直遂者公一施令群佐虔若卑弟生之听严傅老胥顺流其风旨又肃然若家老之奉其尊行之以正限之以信故令有司可于上而惠无不逮于下也先是吏卒廵田里如蚁不絶公至立削迹上府闻之因检戒左右无奸州以其非令者又州民与亭族交其习蠭马焉易生事公申以条教悉改心归化无异时剽轻之风此其得誉于民而布之州府士之咏歌实有征焉幸子一言叙诗首余以其言与其伯格长之颂合又以今之为守令者往往课米盐奉期会不复知有伸民情消民隐恳恳然以厚民成俗为事者遂乐为之叙以风告他吏云

　　送监郡观闾公秩满序

　　刘子曰忠孝不修他善无取吁臣子之职无他忠与孝而已耳韩非子曰亲之孝子君之背臣吁忠孝固不能两美也今有人焉于子不为悖而于臣不为背也岂非臣子之全美乎吾于钱唐守将见之者闾公是己公下车以来先问民利害休戚而务去其害与戚者郡有猜祸吏与夫强宗世家不仁于人必痛鉏治之犹之牧羊去其害群而群始蕃犹之理疾劀杀其病本而病始平民之怙法者必刑诖误者必思出之即不出如梗在咽必吐乃己此公理法也红巾贼陷杭凡杆城守土之臣不微遁即卖降尔公独佐监宪某官监兵某官与贼持者十有三日阽危于矢石数四城池破毁而复完者公之雄谋大节作于人者矣时则高堂太夫人屏居密所公犹衷戎衣朝夕觐如平时不贻其亲有一日忧故出不称背臣入不称悖子吁若公之忠之孝吾所谓臣子之美非欤今代而去郡之民如去其父僚吏如去其师去之日民父老若干人走予次舍谒文志去思又持其謡送之巻请序以为郭西门供帐予亲见公之忠孝治状有为世道劝者于是乎书至正十四年六月三日

　　送旌徳县监亦怜真公秩满序

　　国朝监官郡邑达噜噶齐于官属为最长其次有令有丞有簿尉又有案牍官以首领夫六曹之吏凡事会之来吏与令丞得相可否议论然后白之达鲁赤其署事也亦然其职秩为甚尊而职任为甚优朝家近令以六事责守令达噜噶齐任与令等昔之尊而优者今转烦剧矣宣之旌徳县亦怜真公始由省署而典符印累监望县三调至于今职且四载宣上徳以及民而使民无愁叹之声山林草泽咸知向化大府藉之以集事同寅恃之以取则民有所赖而不恐吏有所惮而不肆六事之备固无可议而于学校尤加之意焉延师儒广生徒月书季考凡邑之人士咸囿于教养乐育中弦诵之声相闻是又知所本矣往年淮冦渡江列城残毁延及旌徳而公首奋忠勇克复之百里之命于兹有寄是以兼资文武而才足以有为者也今年夏政成上考余学徒马某职教于县承公勉励作兴之力于其行也求余文以赠马生之言有信于是乎书使他日之史馆传循吏者有所采云至正十三年九月廿有四日

　　王学録秩满序

　　至正八年夏四月平江学録王君达卿书满去自教授而下洎郡之大夫士与君经游者咸诗赋歌以饯而属予为首叙予方游于苏视苏学之废也甚矣提学者非不薄责教也而教无以教钩稽养也而养非所养郡胶庠之大【句】覆不如一齐民之家塾有程有则也幸而官于是事有忧焉忧而有为焉学之録王君是也葢王君有孝有行人也曩之养非材者王君有以去之材失养者王君有以引之养之非其斆斆之非其术者王君又有以纠而正之他人日从其失王君日修其勤故苏学之废而稍正伊王君是赖于是士之议者曰学校不得良校官得一録足以兴教犹之郡不得良二千石得一録亦足以兴治也以王君之克官于録若是则积阶为郡幕官不能佐治于二千石者吾弗信已虽然以王君之学愈修行愈力志愈逺大也又岂藉一文学之掾积为资级而起哉君应进士举余尝视君大易之义矣深微而洁净又尝视其赋也丽而则其代言也温顺而简古连不幸未售主司则主司之未明也一遇明主司君之未售者售矣售则道山壁水其选也尚暇为人司二千石吏牍之劳哉嘻抑之久者伸必逺懐之大者发必洪吾言有俟于君矣

