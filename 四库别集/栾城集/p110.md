<!-- { "loadSidebar": true } -->
　　老罢子卿还属国，功成定远恨阳关。漂流岂必风波际，颠沛何妨枕席间。伏腊便应随俚俗，室庐闻似胜家山。因缘宿世非今日，赖有阴功许旋还。此说见佛书。山连上帝朱明府，心是南宗无尽灯。过此欹危空比梦，年来瘴毒冷如冰。图书一笑宁劳客，音信频来尚有僧。梨枣功夫三岁办，不缘忧患亦何曾。

　　【次迟韵二首】

　　老谪江南岸，万里修尝。三子留二子，嵩少道路长。累以二孀女，辛勤具饣侯粮。谁令南飞鸿，送汝至我旁。饥寒不能病，气纾色亦康。拊背问家事，嗟我久已忘。力耕当及春，无为久南方。还家语诸女，素刚非王章。世事非吾忧，物理有必至。常百川竭，顾亦防雨耳。阴阳相纠缠，反复更自治。幽怀澹不起，默坐识其意。长子念衰老，远行重惭愧。疏慵身似僧，岑寂家近寺。但闻事日新，未觉吾有异。器本自出，藩角徒不遂。得失众共知，穷达佛所记。要令北归日，粗究一大事。

　　【次远韵】

　　万里谪南荒，三子从一幼。谬追春秋余，赖尔牛马走。忧病多所忘，问学非复旧。借书里诸生，疑事谁当叩。吾儿虽懒教，擢颖既冠后。求友卷中人，玩心竹间岫。时令检遗阙，相对忘昏昼。兄来试讴吟，句法渐翘秀。暂时鸿雁飞，迭发埙篪奏。更念宛丘子，颀然何时觏。

　　【次韵子瞻和陶公止酒雷州作。】

　　少年无大过，临老重复止。自言衰病根，恐在酒杯里。今年各南迁，百事付诸子。谁言瘴雾中，乃有相逢喜。连床闻动息，一夜再三起。溯流俯仰得，此病竟何理。平生不尤人，未免亦求己。非酒犹止之，其余真止矣。飘然从孔公，乘桴南海诶。路逢安期生，一笑千万祀。

　　【次韵子瞻过海】

　　我迁海康郡，犹在寰海中，送君渡海南，风帆若张弓。笑揖彼岸人，回首平生空。平生定何有，此去未可穷。惜无好勇夫，从此乘桴翁。幽子疑龙虾，牙须竟谁雄。闭门亦勿见，一嗅同香风。晨朝饱粥饭，洗钵随僧钟。有问何时归，兹焉若将终。居家出家人，岂复怀儿童。老聃真吾师，出入初犹龙。笼樊顾甚密，俯首姑尔容。众人指我笑，缰锁无此工。一瞬千佛土，相期兜率宫。

　　【过侄寄椰冠】

　　衰发秋来半是丝，幅巾缁撮强为仪。垂空旋取海棕子，蜀中海棕，即岭南椰木，但不结子耳。束发装成老法师。变化密移人不悟，坏成相续我心知。茅檐竹屋南溟上，亦似当年廊庙时。

　　【寓居二首·东亭】

　　十口南迁粗有归，一轩临路阅奔驰。市人不惯频回首，坐客相谙便解颐。惭愧天涯善知识，增添城外小茅茨。《华严》未读河沙偈，偃仰明窗手自披。

　　【寓居二首·东楼】

　　月从海上涌金盆，直入东楼照病身。久已无心问南北，时能闭目待仪麟。飓风不作三农喜，是岁，海无飓风。舶客初来百物新，归去有时无定在，漫随俚俗共欣欣。

　　【所寓堂后月季再生与远同赋】

　　客背有芳，开花不遗月。何人纵寻斧，害意肯留。偶乘秋雨滋，冒土见微茁。猗猗抽条颖，颇欲傲寒冽。势穷虽云病，根大未容拔。我行天涯远，幸此城南茇。小堂劣容卧，幽阁粗可蹑。中无一寻空，外有四邻市。窥墙数柚实，隔屋看椰叶。葱独兹苗，愍愍待其活。及春见开敷，三嗅何忍折。

　　【浴罢】

　　逐客例幽忧，多年不洗沐。予发栉无垢，身垢要须浴。颠齐本天运，愤恨当谁复。茅檐容病躯，稻饭饱枵腹。形骸但癯瘁，气血尚丰足。微阳阅九地，浮彩见双目。枯槁如束薪，坚致比温玉。长斋虽云净，阅月聊一沃。石泉浣巾，土釜煮桃竹。南窗日未移，困卧久弥熟。《华严》有余秩，默坐心自读。诸尘忽消尽，法界了无瞩。恍如仰山翁，欲就沩叟卜。犹恐坠声闻，大愿勤自督。

　　【次远韵齿痛】

　　元明散诸根，外与六尘合。流中积缘气，虚妄无可托。敝陋少空明，妇姑相攘夺。日出莫焦牙，风来动危。喜汝因病悟，或免终身著。更须诵《楞严》，从此脱缠缚。

　　【子瞻闻瘦以诗见寄次韵】

　　多生习气未除肉，长夜安眠懒食粥。屈伸久已效熊虎，倒挂渐拟同蝙蝠。众笑忍饥长杜门，自恐莫年还入俗。经旬辄瘦骇邻父，未信脑满添黄玉。海夷旋觉似齐鲁，山蕨仍堪尝菽粟。孤船会复见洲渚，械未用安羊鹿。海南老兄行尤苦。樵爨长须同一仆。此身所至即所安，莫问归期两黄鹄。

　　【次韵子瞻独觉】

　　咄咄书空中有怪，内热搜膏发痈疥。羹藜饭芋如固然，饱食安眠真一快。午鸡鸣屋呼不起，欠伸吉贝重衾里。此身南北付天工，竹杖芒鞋即行李。夜长却对一灯明，上池溢流微有声。幻中非幻人不见，本来日月无阴晴。

　　【次韵子瞻夜坐】

　　月入虚窗疑欲旦，香凝幽室久犹薰。清风巧为吹余瘴，疏雨时来报断云。南海炎凉身已惯，北方毁誉耳谁闻。遥知挂壁瓢无酒，归舶还将一酌分。

　　【次韵子瞻寄贺生日】

　　弟兄本三人，怀抱丧其一。颀然仲与叔，耆老天所骘。师心每独往，可否辄自心。折足非所恨，所恨覆鼎实。上赖吾君仁，议止海滨黜。凄酸念母氏，此恨何时毕。平生贤孟博，苟生不谓吉。归心天若许，定卜老泉室。凄凉百年后，事付何人笔。于今兄独知，言之泣生日。

　　【次韵子瞻寄黄子木杖】

　　老至亦有渐，五十惟杖始。行年日辰匝，幸免乡闾耻。罪重疮难平，余痂未脱<疒只>。登山足犹健，不用扶儿子。我只念辛勤，赠此携且倚。他年赐环日，田舍尤须此。早收藤节杯，旋缀乌皮几。茅檐数间足，不用伐桐杞。

　　【次韵子瞻谪居三适·旦起理发】

　　道人鸡鸣起，趺坐存九宫。灵液流下田，茯苓抱长松。颠毛得余润，冉冉欺霜风。俯就无数栉，九九为一通。洗沐废已久，徐之勿匆匆。气来自涌泉，至此知几重。近闻西边将，袒裼拥马鬃。归来建赤油，不复侪伍同。笑我守寻尺，求与真源逢。人生各有安，未肯易三公。

　　【次韵子瞻谪居三适·午窗坐睡】

　　定中龙眠膝，定起柳生肘。心无出入异，三昧亦何有。睛窗午阴转，坐睡一何久。颓然拥褐身，剥啄叩门手。褰帷顾我笑，疑我困宿酒。不知吾丧我，冰消不遗寿。空虚无一物，彼物自枯朽。梦中得灵药，此药从谁受。侵寻入四支，欲洗自无垢。从今百不欠，只欠归田叟。

　　【次韵子瞻谪居三适·夜卧濯足】

　　海民慢寒备，不畜衾与。虽苦地气泄，亦无徒跣忧。逐客久未安，集舍占鸺留。念昔使胡中，车驰卒不留。貂裘溯北风，十袭犹飕飕。中涂履冰河，马倒身自投。宛足费冯翼，千里烦┮。十年事汤剂，风雨气辄浮。南来足忧虑，此病何时瘳。名身孰亲疏，慎勿求封侯。

　　【同子瞻次过远重字韵】

　　孟子自夸心不动，未试永嘉铁轮重。弟兄六十老病余，万里同遭海隅送。长披羊裘类严子，罢食猪肝同闵仲。大男留处事田亩，幼子随行躬釜瓮。低眉语笑接邻父，弹指吁嗟到蛮洞。茅茨一日敢忘葺，桑柘十年须勉种。来时邂逅得相携，归去逡巡应复从。莫惊忧患尔来同，久知出处平生共。虽令子孙治家学，休炫文章供世用。颍川筑室久未成，夜来忽作西湖梦。

　　【次韵子瞻和渊明拟古九首】

　　客居远林薄，依墙种杨柳。归期未可必，成阴定非久。邑中有佳士，忠信可与友。相逢话禅寂，落日共杯酒。艰难本何求，缓急肯相负。故人在万里，不复为薄厚。米尽鬻衣衾，时劳问无有。闭门不复出，兹焉若将终。萧然环堵间，乃复有为戎。我师柱下史，久以雌守雄。金刀虽云利，未闻能斫风，世人欲困我，我已安长穷。穷甚当辟谷，徐观百年中。萧萧发垂素，晡日迫西隅。道人愍我老，元气时卷舒。岁恶风雨交，何不完子庐。万法灭无余，方寸可久居。将扫道上尘，先拔庭中芜。一净百亦净，我物皆如如。夜梦被发翁，骑ら下大荒。独行无与游，闯然款我堂。高论何峥嵘，微言何渺茫。我徐听其说，未离翰墨场。平生气如虹，宜不葬北邙。少年慕遗文，奇资揖昂昂。衰罢百无用，渐以圜斫方。隐约就所安，老退还自伤。海康杂蛮蜒，礼俗久未完。我居近闾阎，愿先化衣冠。衣冠一有耻，其下胡为颜。东邻有一士，读书寄贤关。归来奉亲友，跬步行必端。慨然顾流俗，叹息未敢弹。提提乌鸢中，见此孤翔鸾。渐能衣裘褐，袒裼知恶寒。佛法行中原，儒者耻论兹。功施冥冥中，亦何负当时。北方旧杂染，浑浑无名缁。治生守家室，坐使斯人疑。未知酒肉非，能与生死辞。炽哉吴闽间，佛事不可思。生子多颖悟，得报岂汝欺。时俾正法眼，一出照曜之。谁为邑中豪，勤诵我此诗。忧来感人心，悒悒久未和。呼儿具浊酒，酒酣起长歌。歌罢还独舞，黍麦力诚多。忧长酒易消，脱去如风花。不悟万法空，子如此心何。杜门人笑我，不知有天游。光明遍十方，咫尺陋九州。此观一日成，衮衮通法流。竿木常自随，何必返故丘。老聃白发年，青牛去西周。不遇关尹喜，履迹谁能求。锄田种紫芝，有根未堪采。逡巡岁月度，太息毛发改。晨朝玉露下，滴沥投沧海。须牙忽长茂，枝叶行可待。夜烧沉水香，持戒勿中悔。

　　【雨中招吴子野先生循州作】

　　柴门不出蓬生径，暑雨无时水及堂。辟谷赖君能作客，暂来煎蜜饷桃康。

　　【答吴和二绝】

　　三间氵利水小茅屋，不比麻田新草堂。问我秋来气如火，此间何事得安康。

　　惯从李叟游都市，久伴蓝翁醉画堂。不似苏门但长啸，一生留恨与嵇康。〈子野昔与李士宁纵游京师，与蓝乔同客曾鲁公家甚久。〉

　　【闰九月重九与父老小饮四绝】

　　九日龙山霜露凝，龙山九日气如。偶逢闰月还重九，酒热风高喜不胜。

　　获罪清时世共憎，龙川父老尚相寻。直须便作乡关看，莫起天涯万里心。

　　客主俱年六十余，紫萸黄菊映霜须，山深瘴重多寒势，老大须将酒自扶。

　　尉佗城下两重阳，白酒黄鸡意自长。卯饮下床虚已散，老年不似少年忙。

　　【求黄家紫竹杖并引】

