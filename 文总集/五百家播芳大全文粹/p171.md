<!-- { "loadSidebar": true } -->
　　久不奉欵思驰饥渇强顔于此形影萧然为鱼之心梦寐去江湖间也顾如吾兄尚屈州县复何言哉大热非人所堪眠食之外百事举废间惟挟防就枕相见千载人物也金丹多谢如此岂实堪驱防以助余勇耶一笑适与客饭来介迫书以故畧甚
　　杜门于此甚废事朋游益落寞愿见公不可致大热非人所堪椽舍一大甑耳奈何杜门阅书时有所作不识畧借以开发芜鄙
　　与葛兴祖秘校帖　　　　　　王　乐
　　病中数辱书相期甚逺深见君子厚意感悦感悦某请郡虽恳宰执不果得黾勉又当扶力朝防美官清仕乃使不才贱蹇之质是处自视岂得安哉诸宫教授举人甚多而诸公偶遗盛徳何愧如之迟之以俟彚征之吉余冀多爱
　　近得书不及附答复防恵问感戢良甚某在告月余羸尚未能复向苦挛痹今寖成缓弱逺行久立力皆不任近时发懑闷乃知决是脚气方书此为剧不无忧怛特淹然之躯迂疎之才尸占近职欲何之乎故毎疾作屡丐闲退岂可以知止养恬自美实以官禄过量欲粗缓他人诛谴之谋耳足下徒以一日之知不深索其真有难堪者漫加进免期于逺大昔所谓责望贤人之大道岂施于我辈者愧畏愧畏行求外补深负良箴承行田良休暂乞县邑惟强寛勉备灾之説文工事覈益见为学之用钦善钦善不宣
　　与唐梦得秘校帖　　　　　　黄户曹
　　贱迹之到金华首闻君子之善相望百里常恐不遂愿见之鄙昔乃邂逅出自夤縁披晤雅风重为钦仰自别日欲上状尘累无穷力或不给过承贤者曲有颁教感荷愧忭岂易殚陈即旦未审动止何似恭惟道腴自足外毎多清福也不肖已归金华未期并合渇慕渇慕余乞保爱不宣
　　与楼谦中秘校书　　　　　　黄户曹
　　讲服徳谊久之邻封数舍无縁展觏方此趋府寅縁一见游从累日而立谈有古风出语无俗忌坦然索我于形骸之外而不啻十年之雅遽尔别去恍若有天但神驰而形留方此悬悬遽辱教墨且感且愧山邑僻左如坐深井书史束之髙阁而笔砚尘埃积有日矣未悉何日得遂晤语有所启发因风无吝恵音鞭所不及余惟眠食自重
　　浦江事简加之明君子相与裁治闻日中则庭无留人终日相与清谈而已钦羡钦羡东阳山水固有之絶无佳处但重岗峻壁防崖鸟道要非人迹之所至时有騐定不免攀藤蔓縁萝径而上乃至絶顶下视万仭之渊令人股栗而背汗当此时乃知五斗米不易得也尘埃奔走惟我为多而趋尚髙洒当君之所独也为一家迫以吏役出入畧无宁息乡下得公书益深感愧跂仰风范惟有驰情余非笔舌之所能寄也
　　与林仲逺秀才帖　　　　　　邹正言
　　违去左右倐忽累年下情仰徳何可云喻即日尊动止伏惟迪吉某抱虚頖宫未遂斥去余芘所逮良以为幸比来讲习甚处所与共者虚谁公学术之优淹回久矣此举当遂奋亨以光下交更冀淬厉正阻前见切希以时自爱不宣
　　与郑武平宣义帖　　　　　　蔡推官
　　伻来辱书见意窃承忙政之暇由阃而内共保康佳逺情深慰蹈老无少立但勉勉自全而已愿无见恤清秋景物登临感慨而人扰扰如川之逝吾何能久皓首髙志是以奚为悲夫劳生竟止此耳某人持觞览咏意思何如辍暇行乐人谁如之无自阻也时引望天末云山相接君子不可见乃心何如万万顺时自重
　　与钱舍人帖　　　　　　　　蒋颖叔
　　舍人以职事得责此固贤人君子立朝之大节可无愧于古人矣名望事业固已素重于天下而由此又益加重在小人以为可唁而君子以君为可贺也士之进退固有义命不计于一日升黜之间则今日之贬安知不为后日光大之渐也世俗慰藉之辞皆非之竒之所当陈左右者惟泛然自豫不问朝廷贬责之轻重随所至而安之以俟进用者此惓惓之所望也
　　近附宗鲁以手状通门下亮尘视览即日舟御伏计已至淮南尊万福舍人以忠正得罪内无所愧者然朝廷之贬责亦太峻矣前未有此乃士大夫之深叹而重惜者在不肖尤为怅然也公议自存滁阳之行旦夕当还愿幸以道自处无以得丧经懐而安于义命乃区区之望尚逺乞为国加重不宣
　　自舍人之贬所论者皆以叹处比承居之安然殊不少动何莫非君子所造之深而有以自得也然台列无一言以为援救而持公议者颇不平之舟御必已还乡里为时径之贬所也千万自爱
　　与钱舍人君倚帖
　　向防赐书未暇脩答忽闻有滁上之行自古君子立世未尝无此有道者恬然无戚不为世俗所窥区区之望也滁虽穷僻然山泉饮食之乐能自处以理固无出处穷达之愧况君倚学深守固必能了此惟慎宻勿以外事切切凡百事自乐但时苦疾病然今颇康矣复何为哉穷而益坚斥而益髙惟君倚勉之
　　与冯待制帖　　　　　　　　吕济叔
　　辱教且审兴居之详冬日不宜疎利切忌动脏腑也连日迎亦以为劳不敢去求见恐妨息偃伯镇之命固知必有谓也然无根之语寻常自明必有知之者世路难附甚矣俟面以罄不宣
　　与王承议帖　　　　　　　　张司农
　　昨日承教还华严适少干不及随答深喜体中寒壅已安元正伏惟多纳福休某罪大废弃固宜朋友所当贬絶而公诲慰者有加苐自感恻然自此遂得息心于此庶防古人真境之游矣雪开俟车马之音慰此牢落不宣
　　与李大博帖　　　　　　　　冯当世
　　素未相知今遂得一见与君相爱懽如平生此以私跂遽尔分别岂胜不足某今且在洛阳粗遣不烦念及回首门墙伤如之何行矣自夀
　　与李龙圗帖　　　　　　　　冯当世
　　承示书深悉庆慰尝一到府廨褊陋但东园差胜耳同年七人皆动介甫何峻而君倚何衰也而君操又皆在极寒日与哙伍何其异耶年来志气消沮葢大忧累年不能堪之耳日夜惟望南归江湖予乐也宠及川牋至愧至愧蒲萄四萝辍附来介余冀遵攀企攀企
　　与李大夫帖　　　　　　　　黄秘书
　　某备吏府下久托大庇如婴稚之慕慈亲鞠育教诲无不朝夕有望仰惟顾遇之隆孰与俦比偶沿漕檄逺有千里之役亟去门墙不胜眷恋中窃料中秋比还贱局时执事已被严召趋赴近班怅然无所依附预深黯结之诚炎暑向盛倍祈精调寝餗别膺大用无任防颂不宣
　　与俞教授帖　　　　　　　　马朝散
　　违离未久感恋良深奉惟自还郡而来所履无他门中皆安也某月三日方渡江今留杭未能亟行防望恐方北去益逺言笑千万自爱不宣
　　与郭祥正太博帖　　　　　　章子平
　　介来辱书并恵杂言及新诗十首启缄伸读感与抃防怳然若掀雷掣电霹雳羣动使人防惊魄悸何气质之壮至于此耶泠然若冰壶雪窦漱涤万物使人骨寒而神潹何词句之清至于此耶而又挥毫落纸洒然如龙蛇之蟠蛰烟云之巻舒使人心开而目明何笔力之精妙至于此耶天下之士其才性如功甫者孰为勍敌哉郑毅夫吾叔表氏及梅圣俞皆谓功甫为李谪仙之后身吾不知谪仙之年如夫子之少时其标格渊敏已能如此老成否惜乎贤士大夫未有以功甫之名为天子道者予既力弱而言轻难取信于当世又不能与之陟虚阁临清流飞大白笑傲万物聴玉声之琅琅慊然于中乌得而已耶春深气暄强饭自爱不宣
　　与苏世美殿丞帖　　　　　　沈叡达
　　近者幸得瞻奉实慰向往比复诣馆毂乃承行矣即日伏惟荣归侍下动止万福不审车马早晚东下防晤无由但有驰想暑甚敢希善爱以对光宠区区所望也近幸欵奉少慰倾向不审还止严邑动止佳否某区区更三五日遂归明方逺言色千万善爱子光居丧无恙尚未出数求见之
　　借小航至杭省亲不知局中有否不然僦一航亦可贱累且束装矣
　　与吕尉帖　　　　　　　　　钱君倚
　　奉违未防殊深驰向使至先防圆封为贶益用钦戢伏喜阳生尊均福慰浣慰浣至节不果前庆唯冀倍迎休祉伫期享此履长防祝万一也
　　与郭功甫太博帖　　　　　　郑毅夫
　　曩者辱示长篇病懒不即为谢前日刘推来又防手谕及佳制巨编读之令人直欲仙去耳钦叹钦叹荆州事简颇有胜境恨无健笔为之挥扫尤所懐想也初夏加飡自夀
　　与曹辅之著作帖　　　　　　舒信道
　　某启侍坚道兄读书于越之防山山枕湖气象颇清絶复僻不即賔客援毫开巻间有倦色则短舟泛酒拾落果钓溪鱼醉倒于湖月影之下无用之身所失如彼所得如此亦故不为世笑也
　　与吕少府帖　　　　　　　　舒信道
　　向以狂妄见黜于朝毁于乡人深自退缩不求闻达也承累索文字某不敢辞拒复承过有誉许此乃见左右包荒溢美之情也余留面目以尽区区
　　与蔡宻学帖　　　　　　　　张安道
　　乍比暌间良剧瞻咏使至承示盛诗辞防精确句窦流畅真作者之言钦服钦服枢宻给事早在谏垣议论切直辉映前后今所规正皆时之急何不可之有不宣
　　与金华宰帖　　　　　　　　陈郎中
　　近者有方台之行而道出大邑承足下越数百里访我于山馆经三四夕为之防聚舒笑相乐甚増方外之意昔有解体世纷浪情物表者兹焉无所愧别后阙于贽问惟瞻企粹表何胜依悒首夏希公外自重
　　与李通直帖　　　　　　　　王正通
　　昨日特承顾遇良深佩仰得简喜起居安适昨晚归后懐佳山水之景非人世所当有欲作一诗未有好句以称之徒为恨耳有暇可以同见仲叟忙中不一
　　与李侍郎帖　　　　　　　　孙巨源
　　伏防寄恵妙墨寻涤砚试之其众美备矣前后为充海太【阙】　　不留意都无以为比诚文房之至寳也仰荷厚意无以为报惟感荷无穷耳
　　与丘道源殿丞帖　　　　　　李仲求
　　无状被逐幸见故人暂闻玉音实慰蓬累辱示手教并佳篇防意髙逺读之感慨不能已已季长相见当为之盘桓况御史在船必无他谤唯湖隂宛陵不得不觉察也呵呵景纯又未及拜状敢烦致恳山野之性乍得脱此辄复放纵临纸不竟所懐惟自重以副驰情景纯下问欲为易地之请此甚无妨愿速投之従否计朝廷也不宣
　　继奉二教又辱佳篇感叹无已冬仲加寒伏惟道气冲胜南谯诗得安问陵阳佳郡景纯贤守楼观歌舞一时之盛道旧故为笑乐甚适无穷使印绶可投夜起待旦东望贤聚恨恨耳二书辄写以为秘蔵更烦见索谨纳行楮闻适外邑得无冒犯之勤日企还车以丐余论惟祝自夀不宣
　　与周朝请帖　　　　　　　　谢师直
　　中秋气萧索不审迩日兴居何似某无状比读书作诗饮酒皆懒不喜唯嘿嘿瞑目燕坐或眠耳然则尚得复为吏乎时得以方士语以解頥耳余光无防且求自便是为尚何暇一一为子孙计乎半夏阳起石防风之类如不贵切寄恵殊所切用也药彼有而此不如者愿勿惜也临书驰结
　　与呉承务帖　　　　　　　　秦太虚
　　穷冬急景佛舍萧然甚无聊赖以此颇深企想不审公外履尚何如西台法帖昨日方寻得谨驰上公家笔法妙絶如此何必更求他日所书乎缪幅更不敢为献情恕幸甚
　　与范尧夫帖
　　秋来雨水频并闻府下民田多苦潦湿又蝗虫为害不审如何劳烦抚绥将下兵皆西行巡逻例阙乂何以为画也此郡地带江湖雨水差不为害田收可得七分又蝗虫自北来正碍泰山不能飞过乃稍循山向西南去以故到此者亦少二事俱为幸旌棨相违咫尺阻奉言笑倾渇倾渇
