<!-- { "loadSidebar": true } -->
　　汪仲淹乞余为其妇作志铭而以观弥勒上生经为币经首有释迦授记慈尊圣会图及兠率陀天内院三图皆瑰丽侈贵之观而经笔亦方整下题有燕山张继者当是宣英时名手也计当复有下生经而不可得按弥勒者梵音本梅■〈口圼〉丽耶此云慈氏也慈氏之初发心在释迦前以一进一退故释迦超六劫而先证菩提考法华经日月灯明佛时文殊以妙光菩萨为上足弟子作七佛师而文殊八百弟子中有求名菩萨贪着利养虽复读诵众经而不通利多所遗失是为弥勒而弥勒亦自称心重世名好游族姓至然灯佛出现于世乃得成无上妙圆识心三昧识性流出无量如来而释迦于是时仅一献花布髪之男子耳此其为前后辈可证也第然灯佛见释迦即授记作佛而弥勒又歴诸无央佛踰七佛至释迦而始授记夫释迦之精进在然灯佛前不应始献花布髪其精进在然灯佛后则不应先弥勒而授记也弥勒紫金身十六丈而释迦仅丈六尺弥勒寿八万四千岁而释迦仅八十岁弥勒行化之地东西长四十万里南北广三十二万里王国鸡头末城周围四百八十里而释迦所化仅五天竺诸胡地周不过十万余里净饭所都与王舍所栖其城不过四十余里而已弥勒之地若琉璃镜平无丘陵坎窞人无夭札病疠战鬬而释迦皆返之所谓五浊恶世也夫以释迦之縁果功德俱若不能如弥勒然法华化城喻品乃谓大通智胜始成佛而释迦与弥勒阿閦十六世尊亲为之子净修梵行智慧明了其事在往过去无量无边不可思议阿僧祗劫前兹时不知弥勒发心与否寿量品则谓释迦成佛以来无量无边百千万亿那由他劫葢示菩萨行于歴劫以显再成耳而徧考大藏弥勒皆无之疑本未成佛至当来世而后成也释迦正报身为千丈毘卢遮那于色究竟天成佛释迦仅亿身之一身耳而弥勒则未闻他有报身也释迦二辅文殊普贤皆古佛现菩萨身以示无两大耳而弥勒之辅无着未登十地天亲甫脱二乗去二大士恐殊有间也初地学人既不能作德光论师径登兠率揖弥勒而叩之又不能尽扫此无益之疑而拘拘于一阶半级宁不为宗门老宿所笑聊识于此以志余陋
　　
　　渡海阿罗汉像
　　
　　摹龙眠居士李伯时渡海阿罗汉像一巻一力士负戈而立若卫法者诸阿罗汉出没烟雾波浪中然各有所持乗笻而虎者横锡而狮者龙而握其角者手香垆而立三足蟾者共一槎者其一操如意一操葫芦吐云气袅袅不絶端坐五色云者卓锡而立背若龟首尾若龙而不角足差短者立一蔡者指端出云云际双鹤盘旋者二少髠无有所践而波没趾者一负笻一捧经而皆矫盼鹤不已者骑大鲤鲤戟髯而哆口者立大蛎若石手一钵飞锡前引者老龎眉眉垂至肩项衲而五水神拥之者肩笻笻挂一羽扇而践巨袱者立于龟者前现小二堵波有白毫相合掌而礼之者立蕉扇手一贝叶者立五色兠罗云者合掌而掌端之气佛刹从中现者侍者小沙弥四皆轻行无碍葢始抵龙藏则两玉女奉几几有香鼎一军持二稍次龙子女各一合掌而迓龙君挺笏继之二玉女捧扇翼之宫官四人复翼之从僚四人复翼之旌幢幡葢舆辇戈戟之属缤纷揺曵庵霭显晦不一大抵卫法之神势甚狞猛而专诸阿罗汉飞行自在游戏三昧波鸣浪激而甚暇龙君伟而肃龙子女娟好而静从官怪傥而恭其纂本之妙若此不知于真迹又当何如也吾闻之尽阎浮提罗皆当充金翅鸟王食能脱其口者独娑竭主而已乡故遇如来踞狮子坐时輙献花顶礼与闻出世大教而如来及诸弟子大菩萨阿罗汉亦时时降其宫说法至末教垂倾悉贝多所书者付之居士此图之为娑竭主无论第不知为曼殊室利与诸法眷度龙女时耶将舍利佛大目捷连讲经时耶抑龙树尊者取华严时耶诸罗汉时在阎浮提中而莫之识是吾曹尚不能如娑竭龙有法眼也其不充鸟王食者几希矣
　　
　　再题白莲社图
　　
　　余尝跋赵松雪图白莲社临本颇亦有所考据而图为陆与绳取去跋今留弇州稿中后游匡庐憇东林寺访遗像断碑于荒烟落照间视虎溪不数十武仅涓涓细流叹忾乆之今者复一觏此图与前位置虽小别而彷佛见大都偶阅僧优昙所著莲宗宝鉴为略辨之按中土释教自永平而后虽日以滋盛而识限因果毋关性心图澄神异志存弘护道林卓荦乃阐老庄远公独能思绍先绪取证罗什删繁绌邪以净信念佛为宗诚开士之要轨也第刘遗民雷仲伦宗少文张莱民张秀硕周道祖诸公虽复神情朗洁而尘迹犹存发愿之后往来室家恐亦未隠至乃汰灵运挽靖节固征裁鉴之精严第必置瓿酒以待征君似亦小为名使非如来本戒又西来本地以法性言之尚不为实而况雁门乃寄生之乡何足多恋至烦诸弟子别创西林以仿新丰毋乃赘乎又优昙谓公以经律未备禅法无闻乃于内更造净室请一禅师率众习禅令弟子逾沙漠求禅经庻江表四辈咸得修习又谓罽宾国■〈马犬〉跋陀罗因请至庐山语远公云西天传法祖师大迦叶直下相承二十七祖有般若密多罗者在南天竺行化慧灯相传至达摩多罗为二十八祖着禅经其略亦云然故远公为序曰达摩多罗者西域之隽禅训之宗宝林集与传法正宗论因之达摩多罗者即菩提达摩愚不敢遽以为信也夫达摩未来性学犹蔽虽露思惟修字而实不及最上一乗比其时中原鼎沸江左偏安西僧避乱越符姚之境而南者犹间有之南僧西迈出秦蜀度葱岭求经请法其人谁也又所谓禅师者其人谁也有禅师何以不焯焯闻也且远公以太元十一年丙戌建东林寺成至义熈十二年丙辰卒相去葢三十年梁普通元年后庚子而达摩至建康距远公卒已一百四年跋陀罗离长安而至东林又前二十年达摩领师戒绍祖席者六十七年而离西土又十余年而西返虽如梁武所云老寿百五十余岁第其时仅三十余耳恐犹在王宫未参师面何由而遽自称祖何由而遽着禅经令诸四众传习何由而抵建康后一语不及旧着一字不追远公然则禅经故非达摩法言经序又非远公遗笔习西方者赝为之引禅而自重习禅者喜得之将引经而证祖要皆非实録也仆此公案似了了第恐远公闻而頳脸谓老书生何强预方外事却无以应之
　　
　　又题十六应真后
　　
　　昔人画十六应真皆以唐梵老少分配以避过庭风草之讥而不知其实有不然者独此不作唐相少年相甚为得之据三藏师于执师子国得佛湼盘后八百年庆友罗汉住记云薄伽梵般湼盘时以无上法秘嘱十六大阿罗汉并眷属等令其护持使不灭没及勅其身与诸施主作真福田令彼施者得大果报第一尊者宾度罗跋啰惰阇与千眷属住西瞿尼洲第二尊者迦诺代蹉与五百眷属住北迦湿弥罗国第三尊者迦诺迦跋厘惰阇与六百眷属住东胜神洲第四尊者苏频陀与七百眷属住北俱卢洲第五尊者诺矩罗与八百眷属住南赡部洲第六尊者跋陀罗与九百眷属居躭没卢洲第七尊者迦理迦与九千眷属住僧迦茶洲第八尊者伐阇罗弗多罗与千一百眷属住钵刺拏洲第九尊者戍博迦与九百眷属住香醉山第十尊者半托迦与千三百眷属住三十三天第十一尊者啰怙啰与千一百眷属住毕利扬瞿洲第十二尊者那伽犀那与千二百眷属住半度波山第十三尊者因掲陀与千三百眷属住广胁山第十四尊者伐那婆斯与千四百眷属住可住山第十五尊者阿氏多与千五百眷属住鹫峰山第十六尊者注茶半托迦与千六百眷属住持轴山若一应天人修供此十六大阿罗汉及诸眷属随应分散往赴隠圣同凡受供舍福今按西土斋衬必供佛及罗汉圣僧而以宾头卢为首宾头卢疑即宾度卢跋罗度阇之讹略也又按经藏中有外道婆罗门谤佛谓无神通者立五丈竿悬钵食于其杪而号之曰吾以食施瞿昙弟子能飞受乎不能者当出吾下葢知佛戒弟子不得受外道供也时舍利弗不忍佛戒之犯故隠而过之宾头卢不忍佛道之屈故飞而受之以是见摈揵椎不获从佛迁化而至今犹在声闻果中然则是十五应真者其犹有小未满故耶抑所谓受无上妙法护持不灭没者耶果地愚所不敢辨特以世之像应真者不得十六之说故志之于此
　　
　　再题梵隆罗汉巻
　　
　　后考得梵隆字茂宗号无住吴兴人思陵极喜其画见輙为品题之其白描人物山水皆师李伯时气韵小不逮耳真吾九友斋中方外佳侣也
　　
　　朱君璧摹劫钵图
　　
　　劫钵图吴中有二本此本为元朱君璧所摹宣和秘藏迹相传鬼子母有五百子在人间食人精血殆尽佛愍之乃摄其所爱最少子置之瑠璃钵中母求佛出其子不得则竭魔力与其魔众举此钵复不得则四百九十九子各以所从鬼兵数万排山倒海掣雷电以击佛枪刅矢石所抵皆化为莲花葢愈恚愈不得技穷而后改意回向誓不食人乃以其子还之与此图合第考之大藏中鬼子母经则谓佛游大兠国时有一女多子而喜盗人子与其子共噉之亡子家亦不知阿谁取里哭巷议如是非一阿难闻而白佛佛言此非凡人故现鬼子母是母有千子半在天上半在世间皆为鬼王一王从数万鬼上娆诸天下娆人民吾当伏之便勅诸沙门竢其夜出掩取十数子闭精舍中母还不见子号哭寻子乃复勅沙门导使见佛佛为委曲开譬示以罪福俾皈依五戒实时得须陀洹果结约千子皆从护法今二十诸天中所貌鬼子母天是也即不闻有劫钵事岂好事者以魔波旬娆佛与佛摄毒龙归钵二事傅会而成耶将法显奘公辈自西域来别有所受耶余皆不敢论独念佛以大慈心行坚忍力化强暴若转圜鬼子母以一念回向脱万劫罪而立证初果可猛省也若其笔力之精劲入神则有顾马湖张银台二跋何容喋喋
　　
　　圆泽三生图
　　
　　圆泽师行径颇类栽松道者其事甚竒宋人所作画更竒虞文靖公以古隶书传尤更竒虽然此师能预审去处已得无漏通其作牧牛儿知来处又能一见呼李洛守得宿命通而三载恋恋不肯入锦裆妪窦乃至不欲行斜谷道中既遇时又与李泣别何也岂道腊逾七十反不如十三岁儿洒落耶此一段未勘破故为拈出之
　　
　　书文征仲补天如狮子林巻
　　
　　胜国时则天如和尚为髙峰嫡孙中峰主鬯行化诸刹作狮子吼已乃挂锡吾郡选地得狮子林郡中诸善智识用幻住庵故事运瓦择木成此兰若遂以幽竒冠一郡丛林天如尝有十六絶句颇纪其胜法嗣善遇辈遂厘十二景而洪武初王先生彛髙太史启谢太史徽张水部适王处士行皆游而有絶句纪之前是朱提举泽民图之矣徐布政贲复图之倪山人瓒今赵善章复图之真迹不知散落何手百五十年而文待诏征仲重貌其胜而书彛启之作系而归之主僧超然者超然没归之竹堂僧福懋不能守归之歙人黄汴几若落异域矣汴殁幸而归之昆山周鳯周殁其家又不能守而吾弟敬美始得之余乃拈天如絶句授敬美伊仿征仲例以小楷系于末闻十余年前狮子林尚在而所谓十二景者亦半可指数今已转授民家陆氏纵织作畜牧其中而佛像峰石老梅奇树之类无一存者嗟夫如来迁化后尚不能长有王舍给孤独竹园而一天如力乌能使狮子林垂二百年而岿然无恙也敬美意似欲尽购三四君子图大较谓书画力更可得数百载将以救兹林之冺冺然总之幻耳天如一幻人狮子林幻地今皆已幻化而乃欲狥此幻迹了幻念耶故不若中峰老人之以幻住名庵也因复赘我幻语
　　
　　△道经画跋
　　
　　题葛仙翁移居图
　　
