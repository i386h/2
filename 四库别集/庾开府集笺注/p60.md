<!-- { "loadSidebar": true } -->
　　道钟屯剥世属云雷地轴左转天闗北开容车周室【见哀江南赋】系马秦台【见园庭】乃齐七政【见哀江南赋】爰答三才【见宫调曲】烈祖燮谐九龚梁栋取才逢猎【太公六韬文王卜田于渭阳将大得非熊非罴天遗汝师王斋三日见吕尚于渭阳】求贤入梦【见武丁赞】匡赞官云谋猷纪鳯【见马射赋】律定公族【见崇传】珪分职贡【见滕王序】乃惟嗣徳实秉英灵【见竹杖赋】身图斗宿【帝王世纪禹胸有玉斗】靣绕枢星【见祀圆丘】青衿敬业童子离经【见谢赵王启五张寺碑】信陵虚左【信陵君传公子从车骑虚左自迎夷门侯生】干木分庭【汉货殖传子贡聘享诸侯所至国君无不分庭与之亢礼详拟连珠】忠孝纯深【见哀江南赋】枢机周密温树无名【见步陆逞碑】曹防勿失【见连珠北史本传俭尝诣阙奏事时大雪雪中待报自旦达暮竟无惰容其谨慤如此】温席扇枕【东观汉记黄香事□暑则扇牀枕寒以身温席】承顔悦膝冻浦鱼惊【见伤王司徒】寒林笋出【见齐王宪碑】肃肃风政沉沉器局直似贞筠【礼记礼器如竹箭之有筠也如松柏之有心也故贯四时而不改柯易叶】温如瑞玉【诗温其如玉】清不置水【见崇传】明非举烛【见对烛赋】马愿如羊金须似粟【见步陆逞碑】上将克升元戎即序夏阳三防【左传晋里克荀息会虞师伐虢灭夏阳诗一月三防】夷陵一举慿轼下齐【汉郦食其传食其凭轼下齐七十余城】江陵入楚【楚世家吴乘胜逐之三战及郢庚辰吴入郢杜预曰国都于郢今南郡江陵县北纪南城是也】鼎反厯室钟归大吕【见赠淮南公】六卿咸事天官是司【见步陆逞碑】二南作伯棠阴实治【见五张寺碑】清风有颂【诗吉甫作颂穆如清风】緑竹闻诗【诗瞻彼淇澳菉竹猗猗】赠行之典超然帝师昔侍兰苑今陪杏林【见步虚词】死生契濶【语见诗】无违一心风云积惨【谢惠连雪赋寒风积愁云繁】山阵连阴陵田野寂松径寒深夏婴之陇桥之墓马见千年车回三步【后汉桥传魏武帝操经过墓祭文云又承从容约誓之言徂役之后路有经由不以斗酒只鸡过相沃酬车过三步腹痛勿怨北望贵土乃心陵墓公其享之详伤心赋】左无长乐前非武库【见思旧铭】直望髙碑增悲行路
　　周柱国大将军纥干神道碑
