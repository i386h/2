<!-- { "loadSidebar": true } -->
　　岭以南邑之最大者莫如南海其最剧者亦莫如南海生齿所聚商族所趋工巧所萃地利所出珍货所居皆他邑所无有者非独岭以南所无有虽吴楚之区亦鲜其俪且又倚郡郭下会府所在使节所驻众道所由诸畨所防百责所委皆他邑所不能供者非独岭以南不能供虽吴楚之区亦所不堪其大且剧如此为令者非有守有为之士不能一朝居也建安吴克明以太学生解褐得令于斯予素知其为人盖有守有为者诚真足以当是任哉盖克明蚤以经术发身贤科不屑小成得校官輙弃去游太学师友天下贤豪以终所业其志盖将大有为也而未克试兹其初试乃得夫大而且剧之邑可以验其守与为矣夫惟有守则物之干也漠然不足以动其心夫惟有为则事之处也犂然各得当其处物不动其心则大而视之以小重而视之以轻有而视之以无硁硁乎不可入矣事各当其处则烦而处之若简剧而处之若易众而处之若寡恢恢乎有余地矣夫志足以有守而才足以有为则四海之广机务之繁且优为之矣况彼区区百里之地尚得为大且剧乎哉虽然有守者又有为之本先正有言人有不为也而后可以有为无所不为者岂能有所为哉予因邑人士之请诵斯言以为克明之官之赠
　　送清江管知县序
　　今制由儒而仕有二途曰科目曰舍法舍法循资以用常才而科目则以待非常之才焉国初定制兼用之布列中外盖均任也近世太学生得内任者十无一二而进士则十而八九矣于是仕者遂至重内而轻外一登甲科则京秩乃其囊中物而视州县之职如草菅然不幸得之匪怒则戚嘻其甚矣惟有志之士则不然其仕也不必于内亦不必于外惟所用之而已固未甞有所轻重于其间譬之金焉用为劔则以割用为鉴则以照用为戈防则以击刺用之而无所不可斯为良器茍金之在冶也跃出而自鸣曰我将为此而不屑于彼岂非不祥之甚哉金台管世隆以进士擢清江县知县命既下人咸谓世隆生长辇毂下必将恋内而厌外而世隆方且治装戒行无毫髪不平意见顔面噫所谓有志之士非耶盖君子之志于学也将以用之用之于内则志于致君用之于外则志于泽民职任有内外之殊而以行吾志则一也虽然泽民易致君难内之致君也非夫阅歴之乆倚任之隆听信之笃未易以致其啓沃之功而引之于当道以成夫治平之效若夫外之泽民也则随吾身所至之远近所为之大小所辖之众寡朝发而夕至矣茍存吾心推所学尽其职以施夫及物之仁皆可以成一时之治安一方之民而不负大君之所命矣不负所命是亦致君而已矣奚必日侍左右近清光而后谓之致君也哉矧民者君所借以为治者也吾能保其民是能分其忧以安其位矣所谓致君也孰大于是方今圣君在上图治若饥渇固未尝昵迩忘逺而掌钧衡者又能体上之心将以均内外为己任士仕斯时得外任者但患不能平其气以立其志焉耳有志于斯民惠泽洽于一方声名流于四逺则自外而之内由小而之大可计日而待矣世隆将之任其同年进士有为之求赠言者于是乎书以俟
　　送容县林知县序
　　羊城林廷辉鳯翔以礼经数至礼部连不偶今以舍选擢广西容县知县戒行有日乡之士夫寓京师者谓予于鳯翔有夙好来求赠言且曰先生明于治体何以教鳯翔予曰莫急于城守有笑予者曰先生何迂哉城守者将领之事也而以责之长吏是庖人不治庖而责尸祝越爼以代之也先生何迂哉予曰不然使鳯翔令容在十数年前予劝之以此诚迂也又使鳯翔得邑在齐晋呉楚之域而予劝之以此诚迂也今夫广右之地峝氓窃发岁无虚月曩时鸡犬相闻之处禾麻接畛之塲今则丘墟矣数十百里之间人烟荡然仅仅存者孤城耳一方之民人幸而不系累于异类汗血于兵刃者咸假息于此与夫倚山结聚以避冦者亦莫不睊睊引领恃此以为声援茍循故常拘职守伈伈伣伣尚袭前人之故迹则身且非我有何有于民哉是故虽有良法善政亦无所于施矣矧容之孤城守以羸卒数百前此亦尝破于贼矣往事之明鉴也可不虑哉昔赵襄子使尹铎为晋阳而请以保障为先君子与之彼全盛无事之秋且然而况此残破之区乎予所以劝吾鳯翔以城守者此也鳯翔诚不迂予言先事而虑不以无事而怠弛不以有事而失错兢兢焉如慈母之鞠其病子抚摩爱惜既恐其旧病之不去体复虑其新有所加也如舟人之操陋舟谨其出入见云而思风未晚而思归泊之地时时视其罅缝恐水之或渗以入也如病者之畏风扄其户塞其窦又必厚其衣衾或坐或卧必择夫温暖之所恐其或有以致之也若然则民得所保障矣夫然后以发其政以施其教尚何往而不可哉笑者闻予言而心醉遂请书以赠鳯翔予载告之曰季路言志于尼父欲因师旅饥馑之后期以三年可使其民之有勇知方鳯翔今得邑于容庻几近之其尚知所勉哉
　　送乡友富川韦知县序
　　乡友韦君忠以太学生释褐为富川知县将之任友人符君文质谓予曰凡吾同郡之士出自学校谒选天官者拜命之官吾子皆有文赠之韦君子同邑又相好其不吝于言也必矣敢以为请窃惟富者赠人以财仁者赠人以言予也业儒而贫仁道之大又非所敢当故惟窃仁人之言以为吾乡故旧朋友临别赠非敢公言于人人也传不云乎能以礼让为国乎何有是为治莫先乎礼让也吾愿君以礼待人史不云乎吏以案牍为师是居官莫先乎守法也予愿君以法持己或曰先王制礼所以治躬非专于人也朝廷立法所以治人非专于己也子言无乃偏乎予尝观夫世之为长吏者知有势位而不知有礼知责人而不知正己仅得一官自视哆然甚尊且大视民如草芥视士如仇隙独不念吾之祖若父亦齐民吾之身亦尝为士吾以人而治人易地则皆然耳吾之待人也不以礼可乎己之身率意肆行举手揺足皆离三尺法中而不知检顾乃从事司空城旦书专恃柱后惠文冠公以责诸人曰某家于某事可案某人于某事可论独不念吾之所行一一皆合法否乎噫斯二者天下为长吏者之通患也是皆予与君在学校时所亲见者也今君荷国家作飬厚恩一登仕即膺七品之秩有百里之地慎毋效尤则予赠言之意亦诸友同赠之盛心也
　　赠乡友冯深之南康大尹序
　　予友冯君深之以乡贡进士卒业太学者乆之谒选铨曹拜命为南康县知县戒行有日过予言别且曰何以赠我予赠之以一言曰畏或者笑予曰冯君质直而寛厚防之以强执操切尤恐其不能以振厥职乃劝之以畏岂对证之药哉予曰不然天下之事何者不成于畏而败于忽哉人惟不知所畏也故谓天理不足恃谓世事不足为谓人言不足卹谓经训不足信谓古人不足法谓官职不难称谓政治不难举谓上官不难事谓下民不难治谓小人不难远谓案牍不难清谓吏弊不难革一有不足之言则于事也轻一有不难之心则于事也易轻与易皆生于不畏也夫以殷之中宗犹曰寅畏周之太王王季亦曰克自抑畏世之人无古圣贤万分之一何所恃而不畏耶畏之一言诚君子存心制事之药石也人莫不然而仕者为甚仕莫不然而长民者为甚夫以一介书生初舍铅椠之习用未试之学以御经事之吏治倥偬之事莅多欲之民不幸而又遇夫褊刻之上司茍非存乎畏心其能有济也鲜矣冯君之任诚能以此一言终身行之事之来不敢以轻心处之畏罪谴之及也物之至不敢以易心待之畏疵议之加也夫如是则虽以之处大事适逺夷无不可者一邑之宰云乎哉或者唯唯而去遂书以为赠冯君之南康知县序









　　重编琼台藁巻十三
　　钦定四库全书
　　重编琼台藁巻十四
　　明　邱濬　撰
　　序
　　送费县丞之奉新序
　　县有丞所以佐令也自秦以来有之唐制丞位虽髙而不可否事故崔斯立有予不负丞丞负予之说国朝之制则一邑之事无非丞所当问者故世之居斯职者有能尽心所事亦足以行其志而施惠泽于民矣如其不能皆然何则是丞不负人而人之负丞也多矣徤为费君以太学生解褐即丞潭之醴陵寻以忧制去改任临江之新喻又以员外置起铨曹今改豫章之奉新君在新喻时职专督赋税令不烦而事告集刑不黩而民自服甚得牧民体新喻去豫章甚近先声闻于邻封也久矣奉新人士寓京者一闲君受命当佐其邑喜动顔色走诣予求文赠行予惟亲民之官莫令若也而丞述六职以佐令葢所以相济而补其所不及焉令曰可而丞曰否不可也令曰否而丞曰可不可也要必正佐皆可而后行之彼其漫不可否事而诿其咎于丞之负已葢有激而云耳丞果负人乎哉若然则是食焉而怠其事与受若直又从而盗若货器者相去几何吾知古之君子所为事君以忠者不如是也况君出自学校读圣贤书平生自期谓何顾肯若是耶若君者予知其不负丞也必矣于是乎序以送之
　　送新喻沈县丞序
　　石康沈环廷珍前侍御公讳福之子也公登永乐乙未进士第擢官内台尝出按陜西交南所至持风裁肃宪度而在交南尤着声称交之遗民有仕中朝者至今犹称道之亹亹不絶口廷珍甫三岁而侍御公捐舘舍鞠于其祖封御史公蚤游邑庠累试有司不如志寻贡入太学需选铨曹今年春释褐拜临江之新喻县丞将之任以予乡先逹也过予求教言予喜其以官家子发轫仕途即得文献之邑佐其长以莅夫醇厚之俗朴茂之民所以承先志阶显仕皆自此权舆之也夫天下之事莫不有所始作衡者始于权作车者始于舆廷珍之为丞于斯其仕宦之权舆欤夫有权斯有衡衡必成然后用以平有舆斯有车车必成然后用以载悬衡以称物至于千万钧之重驾车以运行至于千万里之逺推原所始皆起于方寸之权数尺之舆焉士之仕也始于小而后至于大自夫近而后逹于逺亦何以异于斯哉是以君子将有行也将有为也必先谨之于始始之不谨末将如之何易曰君子作事谋始书曰若生子罔不在厥初廷珍初有官守即得百里之邑而佐之其于临民莅事之初尚当洞洞属属如将不胜孶孶汲汲如有不及端为政之本培进身之基以为他日逺到大施之地所以光复前人以成其所未成之志其在此乎其在此乎于是乎书以赠
　　送琼山胡县丞序
