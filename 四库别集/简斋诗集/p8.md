<!-- { "loadSidebar": true } -->
　　涨水东流满眼黄，泊舟高舍更情伤。一川木叶明秋序，两岸人家共夕阳。乱后江山元历历，世间歧路极茫茫。遥指长沙非谪去，古今出处两凄凉。[先生自注：唐人多有此体，盖书生之便宜也。] 
　　○石城夜赋 
　　初月光满江，断处知急流。沉沉石城夜，漠漠西汉秋。为客寐常晚，临风意难收。三更柂楼底，身世入搔头。 
　　○登岳阳楼二首 
　　洞庭之东江水西，帘旌不动夕阳迟。登临吴蜀横分地，徙倚湖山欲暮时。万里来游还望远，三年多难更凭危。白头吊古风霜里，老木沧波无恨悲。 
　　其二 
　　天入平湖晴不风，夕帆和雁正浮空。楼头客子杪秋后，日落君山元气中。北望可堪回白首，南游聊得看丹枫。翰林物色分留少，诗到巴陵还未工。 
　　○巴丘书事 
　　三分书里识巴丘，临老避胡初一游。晚木声酣洞庭野，晴天影抱岳阳楼。四年风露侵游子，十月江湖吐乱洲。未必上流须鲁萧，腐儒空白九分头。 
　　○晚步湖边 
　　客间无胜日，世故可暂逃。杖藜迎落照，寒彩遍平皋。夕湖光景丽，晴鹳声音豪。天长蒹葭响，水落城堞高。万象各摇动，慰此老不遭。楚累经行地，处处余离骚。幸无大夫责，得伴诸子遨。终然动怀抱，白发风中搔。 
　　○再登岳阳楼感慨赋诗 
　　岳阳壮观天下传，楼阴背日堤绵绵。草木相连南服内，江湖异态栏干前。乾坤万事集双鬓，臣子一谪今五年。欲题文字吊古昔，风壮浪涌心茫然。 
　　○里翁行 
　　里翁无人支缓急，天雨墙坏百忧集。卖衣雇人筑得墙，不虑偷儿披户入。夜寒干陬不经过，偷儿若来知奈何。君不见巴丘古城如培塿，鲁肃当年万人守。 
　　 
　　●简斋诗集卷第二十 
　　○居夷行 
　　遭乱始知承平乐，居夷更觉中原好。巴陵十月江不平，万里北风吹客倒。洞庭叶稀秋声歇，黄帝乐罢川杲杲。君山偃蹇横岁暮，天映湖南白如扫。人世多违壮士悲，干戈未定书生老。扬州云气郁不动，白首频回费私祷。后胜误齐已莫追，范蠡图越当若为。皇天岂无悔祸意，君子慎惜经纶时。愿闻羣公张王室，臣也安眠送余日。 
　　○又登岳阳楼 
　　岳阳楼前丹叶飞，栏干留我不须归。洞庭镜面平千里，却要君山相发挥。 
　　○除夜二首 
　　城中爆竹已残更，朔吹翻江意未平。多事鬓毛随节换，尽情灯火向人明。比量旧岁聊堪喜，流转殊方又可惊。明日岳阳楼上去，岛烟湖雾看春生。 
　　其二 
　　万里江湖憔悴身，冬冬街鼓不饶人。只愁一夜梅花老，看到天明付与春。 
　　○火后问舍至城南有感 
　　魂伤瓦砾旧曾游，尚想奔烟万马遒。遂替胡儿作正月，绝知回禄相巴丘。书生性命惊频试，客子茅茨费屡谋。唯有君山故窈窕，一眉晴绿向人浮。 
　　○晓登燕公楼 
　　栏干纳清晓，拄杖追黄鹄。燕公不相待，使我立于独。雾收天落川，日动春浮木。举手谢时人，微风吹野服。 
　　○火后借居君子亭书事四绝呈粹翁 
　　天公恶剧逐番新，赖是今年有主人。君子亭中眠白昼，燕公楼上眺青春。 
　　其二 
　　祝融回禄意佳哉，挽我梅花树下来。一夜东风不知惜，月明满树十分开。 
　　其三 
　　斫竹和梢编作篱，微风如在竹林时。无人来访庞居士，晚日疎阴光陆离。 
　　其四 
　　入山从此不须深，君子亭中人不寻。青竹短篱围昼静，梅花两树照春阴。 
　　○再赋 
　　西园芳气雨余新，唤起亭中入定人。为报使君从酿酒，梅花落尽不关春。 
　　其二 
　　扬州云气郁佳哉，百虑方横吉语来。却看诗书安隐在，竹篱阴里得时开。 
　　其三 
　　危楼只隔一重篱，谁见扶筇独上时。如许江山懒搜句，燕公应笑我支离。 
　　其四 
　　欲识道人门径深，水仙多处试来寻。青裳素面天应惜，乞与西园十日阴。 
　　○二十一日风甚明日梅花无在者独红萼留枝间甚可爱也 
　　昨日梅花犹可攀，今朝残萼便斓班。群仙已御东风去，总脱绛袂留林间。 
　　○咏水仙花五韵 
　　仙人缃色裘，缟衣以裼之。青帨纷委地，独立东风时。吹香洞庭暖，弄影清昼迟。寂寂篱落阴，亭亭与予期。谁知园中客，能赋会真诗。 
　　○望燕公楼下李花 
　　燕公楼下繁华树，一日遥看一百回。羽盖梦余当昼立，缟衣风急过墙来。洛阳路不容春到，南国花应为客开。今日岂堪簪短发，感时伤旧意难裁。 
　　○陪粹翁举酒于君子亭亭下海棠方开 
　　世故驱人殊未央，聊从地主借绳床。春风浩浩吹游子，暮雨霏霏湿海棠。去国衣冠无态度，隔帘花叶有辉光。使君礼数能宽否，酒味撩人我欲狂。 
　　○春夜感怀寄席大光 
　　管宁白帽且蹁蹮，孤鹤归期难计年。倚杖东南观百变，伤心云雾隔三川。江湖气动春还冷，鸿鴈声回人不眠。苦忆西州老太守，何时相伴一灯前。 
　　○夜赋寄友 
　　卖药韩康伯，谈经管幼安。向来甘寂寞，不是为艰难。微月扶疎树，空园浩荡寒。细题今夕景，持与故人看。 
　　○阴风 
　　阴风三日吹南极，二月巴陵寒裂石。长林巨木受轩轾，洞庭倒流潇湘黑。君不见古庐竹扉声策策，中有竛竮落南客。曾经破胆向炎官，敢不修容待风伯。 
　　○雨 
　　霏霏三日雨，蔼蔼一园青。雾泽含元气，风花过洞庭。地偏寒浩荡，春半客竛竮。多少人间事，天涯醉又醒。 
　　○春寒 
　　二月巴陵日日风，春寒未了怯园公。海棠不惜胭脂色，独立蒙蒙细雨中。[先生自注：借居小园，遂自号园公。] 
　　○次韵傅子文绝句 
　　风雨门前十日泥，荒街相伴只筇枝。从今老子都无事，落尽园花不赋诗。 
　　○周尹潜雪中过门不我顾遂登西楼作诗见寄次韵谢之三首 
　　晓窗飞雪惬幽听，起见新诗自启扃。不觉高轩墙外过，贪看万鹤舞中庭。 
　　其二 
　　堪笑臞仙也耐寒，飞花端合上楼看。深知壮观增诗律，洗尽元和到建安。 
　　其三 
　　敲门俗子令我病，面有三寸康衢埃。风饕雪虐君驰去，蓬户那无酒一杯。 
　　○城上晚思 
　　独凭危堞望苍梧，落日君山如画图。无数柳花飞满岸，晚风吹过洞庭湖。 
　　○雨中对酒庭下海棠经雨不谢 
　　巴陵二月客添衣，草草杯觞恨醉迟。燕子不禁连夜雨，海棠犹待老夫诗。天翻地覆伤春色，齿豁头童祝圣时。白竹篱前湖海阔，茫茫身世两堪悲。 
　　 
　　●简斋诗集卷第二十一 
　　○寻诗两绝句 
　　楚酒困人三日醉，园花经雨百般红。无人画出陈居士，亭角寻诗满袖风。 
　　其二 
　　爱把山瓢莫笑侬，愁时引睡有奇功。醒来推户寻诗去，乔木峥嵘明月中。 
　　○寒食日游百花亭 
　　晴气已复浊，虚馆可淹留。微花耿寒食，始觉在他州。自闻鼙鼓聒，不恨岁月流。乱代有今夕，兹园况堪游。云移树阴失，风定川华收。曳杖新城下，日暮禽语幽。羣行意易分，独赏兴杂周。永啸以自畅，片月生城头。 
　　○王应仲欲附张恭甫舟过湖南久不决今日忽闻遂登舟作诗送之并简恭甫 
　　我身如孤云，随风堕湖边。墙东木阴好，初识避世贤。从来有名士，不用无名钱。披君三径草，分我一味禅。胡为黄鹄举，忽上湖南船。竟随文若去，聊伴元礼仙。洞庭烟发渚，潇湘雨鸣川。三老好看客，天高柂楼前。子鱼独留滞，坐送管邴迁。作诗相棹讴，寄恨余酸然。[先生自注：华歆与管宁、邴原相友善。管、邴同县人也。及迁辽东，而子鱼独不与。应仲、恭甫亦同县人也。] 
　　○周尹潜以仆有郢州之命作诗见赠有横槊之句次韵谢之 
　　一岁忧兵四阅时，偷生不恨隙驹驰。如何南纪持竿手，却把西州破贼旗。傥有青油盛快士，何妨画戟入新诗。因君调我还增气，男子平生政要奇。 
　　○次韵尹潜感怀 
　　胡儿又看绕淮春，叹息犹为国有人。可使翠华周宇县，谁持白羽静风尘。五年天地无穷事，万里江湖见在身。共说金陵龙虎气，放臣迷路感烟津。 
　　○五月二日避贵寇入洞庭湖绝句 
　　鼓发嘉鱼千面雪，乱帆和雨向湖开。何妨南北东西客，一听湘妃瑶瑟来。 
　　○过君山不获登览 
　　我梦君山好，万里来南州。青眉横玉镜，色照城中楼。胜日空倚眺，经年未成游。今朝过山下，贼急不敢留。嵌空浪吞吐，荟蔚风飕飗。龙吟杂虎啸，九夏含三秋。了与遥赏异，况乃行岩幽。蚍蜉何当扫，延伫回我舟。掷去九节筇，褰裳走林丘。会逢湘君降，翠气衣上浮。山椒望苍梧，寄恨舒冥搜。 
　　○细雨 
　　避寇烦三老，那知是胜游。平湖受细雨，远岸送轻舟。天地悲深阻，山川慰久留。参差发邻舫，未觉壮心休。 
　　○泊宋田遇厉风作 
　　逐队避狂寇，湖中可盘嬉。泊舟宋田港，俯仰看云移。造物犹不借，颠风忽横吹。洞庭何其大，浪挟雷车驰。可怜岸上竹，翻倒不自持。老夫元耐事，淹速无无期。会有天风定，见汝亭亭时。五月念貂裘，竟生薄暮悲。萧萧不自畅，耿耿独题诗。 
　　○二十二日自北沙移舟作是日闻贼革面 
　　宛宛转湖滩，遥遥隔城邑。是时雨初霁，众绿带余湿。晓泽澹不波，菰浦觉风入。我生莽未定，世故纷相袭。腼然贺兰面，安视一坐泣。岂知虎与狼，义感功反集。尧俗可尽封，呜呼吾何及。气苏巨浸内，未恨乏供给。日历会有穷，吾行岂须急。近树背人去，远树久凝立。聊以忧世心，寄兹忘怏悒。 
　　○赠傅子文 
　　渔子牧儿谈笑新，先生胜日步湖滣。沙边忽见长身士，头上仍欹折角巾。豺虎不能宽远俗，山川终要识诗人。芦丛如画斜阳里，拄杖相寻无杂宾。 
　　○晚晴野望 
　　洞庭微雨后，凉气入纶巾。水底归云乱，芦藂返照新。遥汀横薄暮，独鸟度长津。兵甲无归日，江湖送老身。悠悠只倚杖，悄悄自伤神。天意苍茫里，村醪亦醉人。 
　　○雨中 
　　雨打船篷声百般，白头当夏不禁寒。五湖七泽经行遍，终忆吾乡八节滩。 
　　 
　　●简斋诗集卷第二十二 
　　○舟抵华容县 
　　篙舟入华容，白水绕城堞。夹津列茂树，倒影青相接。远色分村坞，微凉动芦叶。天地困腐儒，江湖托孤楫。 
　　○夜赋 
　　泊舟华容县，湖水终夜明。凄然不能寐，左右菰蒲声。穷途事多违，胜处亦心惊。三更萤火闹，万里天河横。阿瞒狼狈地，山泽空峥嵘。强弱与兴衰，今古莽难平。腐儒忧平世，况复值甲兵。终然无寸策，白发满头生。 
　　○月夜 
