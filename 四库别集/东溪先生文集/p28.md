<!-- { "loadSidebar": true } -->
　　大明律所载非为如赌愽撒泼恐吓马?匡骗奸盗诈伪抢夺掏摸扛帮词讼挟制官府欺压良善暴横乡里喇唬鬬狠饮酒宿娼强僭产业侵欺钱粮之类皆非为也小则陨身灭姓大则覆宗绝祀其祸惨矣然其端起喜狎羣小之辈不亲德义之朋相导为非日陷于恶而不自知也虽有父母之训朝廷之律蔑然不顾至于身戴枷镣坐监牢狱虽欲追悔竟奚益哉可以为子孙之戒 

　　○叙山斗遐思卷 

　　泰山北斗天下之望也昌黎氏而学者仰之若山斗者岂非道足以济溺文足以起衰而为一时之所尊仰乎我东翁夫子今之昌黎也蚤年受学阳明良知烱发精思力践窥见本真渊源固有自矣晚岁两魁甲科即以道德文章知名海内虽昌黎亦不过是未几入諌垣持风裁进疏陈谟皇皇仁义而直声震天下及督河南学政倡明正学丕变茁轧文章骎骎复古至于藻鉴精明简拔攸当两榜解魁皆其许可至今称为神明岂非良知照彻洞极幽隐而正君作人之功固表表树立如此哉往岁晋参楚政分署吾澧经画规制焕然一新凡属荆岳封域咸帖然服熙然愉且以其暇日进诸生而教之论道讲艺多所开发文最不肖而受知独深鼓铸汲引之思真所谓昊天罔极者未几翁奉简命赴竹臬宪使届行庶官仰其风猷士夫慕其教化遐迩黎献戴其德泽泰山北斗之遐思宜乎文之不能自巳也夫韩之咀嚅道真自比孟轲及为御史极论宫市而成就后进又于国子博士时见之翁之入直諌垣即韩之为御史时也出董学政即韩之为国子时也而分布旬宣教养兼举即韩之为京兆时也信乎同一泰山北斗而登山以小天下酌斗以运元气则又公之所独优者彼韩子其足语于此乎虽然仰韩籍湜而佩服训言蹈以终身则不敢以其人自期待恘翁其何以教之紬绎训谟感叹跂路浅结枯搜漫尔成柬题曰山斗遐思卷志遐思也至于思之所以遐而永世无斁者则岂是编之所能尽也哉 
　　沣州举人门生刘崇文顿首百拜书 

　　东溪先生文集卷之二十终 

