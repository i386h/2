<!-- { "loadSidebar": true } -->
　　乾道之辛夘余送南轩先生于呉兴之碧澜堂雅闻定叟尚书名而未之识也其后尚书公所至治行为天下第一益相向往余守桂阳是歳孝宗内禅故事桂阳守臣贡白金三十两吏率取诸民以应令余惧非圣朝所以惠远民之意具以质言上擅减三分之二且不推赏是时周益公当国疑不能决但批状送版曹防定叟为尚书奏桂阳壤地褊小守臣陈某请不妄得防可其奏而赏典视它郡余以是知魏公与南轩先生之教定叟尚书能守其家法如此吾友沈仲一令余书四益碑后遂着其事且以发明上恩云
　　防朱宰元成所藏宋宣献公王荆公帖
　　宣献明道二年帖先是王文正公出守兖宣献相继请上亲政亦出守亳意此帖为文正发也荆公熈宁五年帖运判中允者杨蟠公济也公济以是年十一月自光禄丞改太子中允权发遣永兴等路转运判官明年司农言近诏天下出钱免役而永兴秦鳯比它路民贫役重于是始立二分寛饶之法以此帖考之当是荆公尝有悔意故农寺敢白上耳余诗帖不能详其歳月良愧该洽
　　防朱宰所藏竹石
　　余苦不识画独尝得东坡先生竹石于司马文正诸孙把玩久之略窥其意今见此图笔势殊逼坡仙爱赏不已于卷末得蔡子俊薛道祖二防皆藏画名家余幸偶合尔
　　防朱宰所藏孙介画
　　孙介不见朱氏画史孙广明中避地入蜀长于天王鬼神笔力狂怪不以傅彩为工此画亦然介岂其家学耶
　　防林伯顺七世祖画像
　　陈子曰自元丰季年至今故家旧物希不失矣而吾友林大备所藏七世祖像见之面如生真家宝也公讳颂字雅文薛寺丞先生铭大备父尝识之序引中公起家累数钜万而不及仕今衣冠盖貌工尊大之云
　　防谢大成所藏曹公显墨迹
　　髙宗中兴一时元从皆将相也公显独善避权势以眉夀终今观所遗谢大成杂语一纸岂偶然哉岂偶然哉大成与余同年生而强健过余薄物细故身亲不倦亦必有得于此矣
　　防姚次韩所藏其祖辟修礼书堂帖后
　　余尝论前朝应制书若窦仪蘓晓同定刑统而世但称可象司马光赵彦若同上百官公卿表而世但称君实蘓洵姚辟同修太常因革礼而世但称明允之类歳月浸久将失其传令人太息今三馆书目言百官表为温公撰是已铅椠尚多湮晦况于事业尤可叹息如研论事物顾据于口耳之传其然岂其然乎因姚公孙次韩出示堂帖遂书其后
　　防黄元章所藏山谷墨迹后
　　以余所见士大夫家山谷墨迹皆可宝独衡州守郑如崈醴陵丞李九龄与今元章所藏乃其家世旧物然后知得之它人与鲁纳郜鼎何异自百余年间故家三世希不失者而元章凛凛有论新法意象又不但家藏如此
　　防呉兴陈籛芝草图
　　顷桂阳廨中柱去础三四尺所出芝一本妇子不以为祥掇视余盖恍然叹芝不遭也明日故枿复吐三叶紫质黄缘饰见之竒甚余虽异之但令妇子辈谨视母掇取逾时色烂然不败今覩陈君绘芝为卷自内相李公宗伯倪公序且颂其所自来不虚得又追叹曩所产芝非特妇子不好事虽余亦不好事也世固有尤物要其名字出不出顾所遭何如人耳芝尝遭叹武宣者如余安足道哉因题陈君卷后以自讼云
　　防楼大防重屏图
　　右重屏图其一图薾然衰疾人也识者以诗知其为自传无疑其一图衣冠容貌皆甚伟必王公大人而莫知之者王君明清浊以所尝见庐山祠堂其夜并图书像谓其二人为李中主韩熈载更二人亦不知为谁也嗟乎名字之着不着如此哉孔子所论伯夷叔齐齐景公万世不可易矣
　　防孟蜀王书后
　　余读汉文赐南粤王赵佗书知西都之所以兴也周世宗一世英主而昶以偏方通上国方哆然自大其语多讽刺不逊其能免乎后而蜀亡诸君子顾以文词取之何哉














　　止斋集卷四十二
　　钦定四库全书
　　止斋集卷四十三　　　　宋　陈傅良　撰
　　防问十四首
　　问以文词取士而病其不以实学应科难矣唐之科目繁宻已甚然兼采誉望不专决于一日之艺犹少近古国朝虽视唐制加详而祖宗盛时盖有自藩邸熟闻其人已乃定为进士第一而大名举子尚以徳行自相推先国子监尝遗进士有司寻复懐赋上殿诏特取试礼部盖有唐之遗风焉贤公卿大夫率于是乎得之粤自一切任法而槩以防尺之文虽有茂材异等语不中程輙弗第録繇是场屋始以缀辑揉熟滛靡之文相师而士气日卑议者病之逮以时务发策以求实学要之不离于文词胡能相逺周汉之制诚不可卒复伊欲寻祖宗之美稍寛学校贡举之法以渐复唐旧宜不甚难施行而难者咸曰世【阙】益薄人益不足信将以私意挠公道不备法而后可夫自乡贡不得以待阙官考试日者铨选又增委保之员而国之贵游子弟将置别头若是亦已察矣于今士风何所损益诸君其各诵所闻焉问议臣以太学补诸生羣试者动以万计故改制以约之以天下间岁举子之数百取三焉谓之待补盖其严如此而迩臣之请乃欲博访勲贤之后沦于编户者皆得附试胄监如国子生夫均之为士也禁其为举子者而开其为国子者何哉且禁其为举子者固曰将以抑竞进也以今闽浙诸郡诚不可不抑然徃岁边郡复言二广之士率二十余年赴春官者累数千人而上第者不能以十数方欲寻汉故事以户口率别路以考之以示优异夫均之为举子也既抑内郡复于外郡加优焉何哉开其为国子者固曰将以劝世族也欲其知学诚不可不劝然近制自在京厘务官不得以缌麻亲附监试甚者虽公卿大臣去国逾月则子弟不得补国子生夫均之为国子也在于昔寛之而今者顾吝啬又何哉上方嘉与防内之士共成治功而有司选举之説不胜异意且均一之政何所彼此茍无旌别必且猥并二者之论未知折衷诸君其切瑳究之庶有合焉
　　问汉兵制皆秦制也自迁固诸史云尔夫渔阳之事秦效亦可覩矣而终汉无骄卒之患何欤将隄防之禁特宻欤田家子至不识尺籍五符而发诸侯兵或有非虎符騐者其隄防果有以过乎秦否也或者繇戍之法简以便欤以淮南地逺徃来中都者甚苦西北边郡五尺以上不得休息吾未见其简且便乃若是然也不然则餽饷足而赏赉之优欤塞卒乏粮战士无禄上功幕府輙见绳于文吏盖当时已病之矣又不然则士安于将素有以抚循之欤观汉诸将大抵临事輙置不闻其兵乆焉者也抑有甚惑焉宰相之子不免戌边而故二千石将军都尉犹给军赋亦甚亡等矣而士大夫不以觖望又何也积是数者非制之得然则果秦制也而成败异变岂独幸然耶不惟士然凡汉置将夺之军可也废之可也累功不封可也甚者诛放而卒莫敢握兵于境负固以要上何因而得此不惟边将自京师南北军诣城门兵屯一时典领位尊宠渥几震主之威而亟拜亟罢无一人愠恚裴囘而吝权者又何道以驭之欤盖闻光武之兴罢都升尉职削功臣之权而省材官骑士不置所以为兵虑详矣东都顾竟以兵毙无乃濶略者善而二者拙耶方今养兵甚厚而屡骄将帅无显功徃徃富贵极矣而意不满上防视汉有加焉而无其报厥咎安在愿与诸君商汉氏之得失而悉数之以推见其明效据古驭今将于是乎取焉
　　问汉理财称萧相国而史佚其事夫巴蜀之饶武帝用之西南夷矣悉租赋不足以更费至以都内钱续之均巴蜀也而相国以饟东郡数年无乏事闗辅流民往往就食其中其计果安出欤然尚有可解者曰武帝逺输耗耳诸葛武侯又用之关陇出师曾不过武功木牛流马之智工矣而转输輙不继夫以相国视武侯未能逺过而武侯乃若此其缺安在方汉初定大启九国居天下大半各擅其赋天子所自有仅十五郡列侯公主颇邑其中自山泽之租各自爲私奉养外才十五税一耳而治宫室建城阙讲朝仪调兵山东无虚歳迄无经费之虑武宣以来诸侯之地亡虑多削入汉一日省酎夺侯者百余国大者至三四万户赋入视曩时絶逺甚而用力益劳征算日益繁亦必有故矣元狩元封之间天下盖多事矣始元以来号称富实宣帝盖英主也一时司农又善为计而西羌之役大司农钱輙不赡于用甚者请籴边糓百万斛不能具何直若是廪廪也方今版图西奄岷冡巴蜀之饶自若也北界淮濵嶓汉之阳东薄于海南亘畨禺所谓九国之略又十有六七恭惟祖宗盛时关河三边宿兵迨五六十万大抵倚办东南为多今戍边之众【阙】与河陕而东南所入视旧増羡计臣顾以日月为忧盖尝推汉之所以嬴缩而不得其故且于今重有惑焉愿悉陈之如欲曰得萧相国者而后可又似迂濶不切于事情者矣
　　问风俗与世污隆其所由来盖非岁月之故矣周汉之季可谓俗弊汉兴经营四方日不暇给其教化未甚明其学校未甚兴其公卿大臣多出戎行而学士经生相与讲明者尚缺如也秦氏余习旷然丕变髙者光明硕大可以任重其次亦笃厚忠实烝烝不至于奸下迨甿庶莫不自爱重于犯法自唐衰及于五闰俗益大壊艺祖龙兴曩时机变倾覆嗜利亡耻之风一旦销磨无复存者文武遗烈可以燕及数世呜呼盛矣以余论汉之泽至于陇西士大夫以李氏爲愧而本朝之在人心者虽镌工不肯附名党锢之碑三代之盛庶几焉夫以三代积累渐磨之功深矣顾成效若彼未闻以大敝积壊之余曾不必世百年而兴起若是易者是则何道欤岂所谓今古之异事半而功倍者欤诚若是圣天子当宁慨叹以善俗为问十余年于兹矣而未覩其变则其咎又安在欤诸君试迹前事以稽当今之故本末源流必有可指陈者矣
　　问以当世之治乱成败考论古今之士畧可覩矣春秋之季晏子在齐叔向在晋蘧伯玉在卫季札在吴皆贤士大夫也然浮沉自爱无所能发明功名者申韩苏张盖战国倾覆之徒耳而富国强兵所试輙効此其故何也汉自元成以来士习偷堕视东都节义有愧焉及观亡新之败寇邓耿贾之伦拳拳于汉卒复旧物三国鼎分则散为曹吴之役者不可胜数其不忍舍汉者诸葛亮数人而已是何节义成俗而识所向者滋寡也唐袭八代之衰歴房杜姚宋不能救也诗至李杜文至韩栁经术至啖赵庶几乎古而唐【阙】衰矣内则朋党外则藩镇皆一时之俊何没没也将所谓文与政通者非此之谓欤宋兴七十余载百度修矣论卑气弱儒士犹病之及乎庆厯始以通经学古爲髙救时行道为贤犯顔纳説爲忠呜呼盛矣然向者丁冦吕范之朋党兴而复熄庆厯以后则朋党遂炽而不可救而世故亦非向者之覩矣岂论卑气弱乃所以为盛时耶有司惑焉愿与诸君订之
