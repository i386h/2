<!-- { "loadSidebar": true } -->
　　仰报恩荣实增震栗窃以挍讐之职是正为难委方册于程文折羣疑于独见脱绚组之三寸简编多前后之乖并盘庚之一篇文章有合离之异以仲尼之博学犹存郭公以示疑非元凯之勤经孰知门王而为闰况乃西昆册府备帝者之来临蓬莱道山非人间之所见自匪识穷元本学渐渊源究百世之放纷总羣言而博达则何以效官天禄对青藜而属书抱简羽陵拂白蟫而辨蠧如脩者器惟庸妄族本覊单虽出逢千载之期而生有百罹之苦入桥门而著录最后诸生闻月旦之坐评敢希一目徒以浸润声名之代优游教育之仁过时之年已捍坚而难入少作可悔终雕刻以无功早滥吹以决科旋释巾而补吏逮亲而得斗禄虽慰于子心敛版以揖上官遂成于俗状学久矣而将落思兀然而欲枯进无取当涂之资退己失故时之步嵗月其忽徒有志于分阴英俊并游方问途而孤进内顾拙艰之若此敢怀荣遇以为心岂期天幸之来特被柄臣之荐敢辱知人之美盖因连茹而陞防曲造之并容俾考言而善择顾芜庸之末学已屡试于有司硕鼯之有五能尽于是矣鈆刀之堪一割其可再乎固无可喜之文过辱太优之等俾从賔席入预书林一进阶而可荣何胜于睿渥三下拜而闻命深服于训辞天阙乍趋迷目睛而转芸台深敞近星象以昭回恣窥金匮之书坐费太官之膳内循忝据有溢情涯此盖伏遇昭文相公奬物均私乐材推美圆方有范大陶冶以埏镕髙下不欺正权衡而轻重闵此庸懦曲以甄收誓坚顶踵之诚永荷丘山之赐
　　谢进士及第启
　　枫宸蠖濩方赞趋而在庭云幄靓深逮胪传而唱第窃顾无庸之品仍跻异等之科祗服宠灵实增震悸窃以思皇之咏多士雅颂播于姬庭间出之有异人文章炳乎汉徳选知言于九变东都下深诏之辞开孝秀之一门唐家有得贤之盛皆所以招徕时彦乐育人材讲求精祲之原润色帝王之美卓为往范垂照来今丕哉文物之华属我神灵之运国家右贤兴治若古敷猷休声塞乎渊泉至徳涌于烽火弥文上化疏璧水以环流储精太寜坐蒿宫而讲道烂乎舜日之晏晏焕乎尧章之巍巍而且优游岩廊梦想豪俊下贤书而旁午谕上意之丁宁复诏策于亷科谨乡能于嵗举驰封一马使者在道而相望翘首羣英天下向风而咸靡逮计车之偕上首方贡以前陈委宻侍之钜贤先春闱而覆较氊笔署乎重棘奏可而后行锦几坐乎中楹亲临而明试森陈奏牍逮两令之不胜精阅书衡几百斤而未止自匪该明治具佩服儒规行实蔼乎徽猷识宇包乎贤业寖明寖昌之毕讲学际乎天人之交至纎至悉而不遗言达于国家之体则何以上当乙览荣中甲科聫俊乂以服官陪英雄而入彀如某者风猷靡立操植素沦树樗甚乎液樠膏枣嗟乎昬钝戴枝冠而竦诮切愧命儒问天咫以不知终然懵学加以素钟舛运生遘百罹自剪髪以交垂已不髦而茹叹逐耕夫而衣袯早去先畴署生版以占名转随侨籍流离末路佁儗后尘借誉羣公之游本无题目接足诸生之后多见排根差盛际之亲逢忍穷途而自窜陪贡防于百郡每与计偕饮试墨之一升尝从罢去退慙踸踔数此只竒抚骨嗟乎沦铺巻迹甘于藏宻然而良裘学冶惜先芬而惧隳母髪垂星感亲闱之思养未及衰于驹齿勉自奋于驽筋乘下泽以去乡弃裂繻而为誓车骑乏甚都之雅风尘有化俗之劳上国连衡仰攀于俊轨桥门掎袂获觇于邦光防泛驾之求才辄应书而充赋以孝亷而射策本无百六之能自衒鬻之上书盖逾千数之众逮汉庭之籍奏咸以名闻同矍圃之去賔仅有存者顾惟庸妄首玷甄陞获召于公车之庭给试乎上方之札致狂言之误择叨署第以开荣若若飞华交垂宛转之绶谆谆其诲载聆郁穆之言浸云泽以芬流沐天光之下烛窃慙鈆钝尝厠翰场屡以下中之才当乎第一之选宜不失于旧物期仰答于知人然其战屡胜而后骄鼓至三而乃竭绠短褚小嗟逺用以奚胜弓拨矢钩惜前功之皆废诚以九阍坐狄百戟森庭就列瞻天骇威临于咫尺争观落笔纷立若于堵墙怳讶钧庭之梦游骤觉干魂之惊去仅成牵课靡中科程渎睿览之至精宜报闻于独罢尚赖黈旒之过听兼求箕斗之虚名谓簸扬之在前常先于羣彦以荐借之良厚重违于大臣猥自下流参聮上列省逢辰之至幸实叨恩之有因此盖某官阐绎帝猷雍容朝首粉泽光华之治表烛荐脩之伦膺上心之柬求主斯文之盟会言皆有味务推毂以弥勤先为之容俾朽株之见用致兹孱琐及此抽扬敢不慎服官箴遵修士则鞭后防足更希逺致之涂镕金钧泥尚依陶者之力誓殚用拙之効少酬再造之恩过此以还未知所措










　　唐宋八大家文钞巻三十七
　　钦定四库全书
　　唐宋八大家文钞巻三十八
　　明　茅坤　撰
　　庐陵文钞十
　　书
　　上范司谏书
　　胜韩公争臣论
　　前月中得进奏吏报云自陈州召至阙拜司谏即欲为一书以贺多事卒卒未能也司谏七品官尔于执事得之不为喜而独区区欲一贺者诚以谏官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之失得生民之利害社稷之大计惟所见闻而不系职司者独宰相可行之谏官可言之尔故士学古懐道者仕于时不得为宰相必为谏官谏官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是谏官曰非天子曰必行谏官曰必不可行立殿阶之前与天子争是非者谏官也宰相尊行其道谏官卑行其言言行道亦行也九卿百司郡县之吏守一职者任一职之责宰相谏官系天下之事亦任天下之责然宰相九卿而下失职者受责于有司谏官之失职也取讥于君子有司之法行乎一时君子之讥着之简册而昭明垂之百世而不泯甚可惧也夫七品之官任天下之责惧百世之讥岂不重邪非材且贤者不能为也近执事始被召于陈州洛之士大夫相与语曰我识范君知其材也其来不为御史必为谏官及命下果然则又相与语曰我识范君知其贤也他日闻有立天子陛下直辞正色面争庭论者非他人必范君也拜命以来翘首企足竚乎有闻而卒未也窃惑之岂洛之士大夫能料于前而不能料于后也将执事有待而为也昔韩退之作争臣论以讥阳城不能极谏卒以谏显人皆谓城之不谏葢有待而然退之不识其意而妄讥修独以谓不然当退之作论时城为谏议大夫已五年后又二年始庭论陆贽及沮裴延龄作相欲裂其麻才两事尔当徳宗时可谓多事矣授受失宜叛将强臣罗列天下又多猜忌进任小人于此之时岂无一事可言而须七年耶当时之事岂无急于沮延龄论陆贽两事也谓宜朝拜官而夕奏疏也幸而城为谏官七年适遇延龄陆贽事一谏而罢以塞其责向使止五年六年而遂迁司业是终无一言而去也何所取哉今之居官者率三嵗而一迁或一二嵗甚者半嵗而迁也此又非一可以待乎七年也今天子躬亲庶政化理清明虽为无事然自千里诏执事而拜是官者岂不欲闻正议而乐谠言乎然今未闻有所言説使天下知朝廷有正士而彰吾君有纳谏之明也夫布衣韦带之士穷居草茅坐诵书史常恨不见用及用也又曰彼非我职不敢言或曰我位犹卑不得言得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且解洛士大夫之惑则幸甚幸甚
　　与髙司谏书
　　欧公恶恶太过处使在今日恐不免国武子之祸也
　　修顿首再拜白司谏足下某年十七时家随州见天圣二年进士及第牓始识足下姓名是时予年少未与人接又居逺方但闻今宋舍人兄弟与叶道卿郑天休数人者以文学大有名号称得人而足下厠其间独无卓卓可道説者予固疑足下不知何如人也其后更十一年予再至京师足下已为御史里行然犹未暇一识足下之面但时时于予友尹师鲁问足下之贤否而师鲁説足下正直有学问君子人也予犹疑之夫正直者不可屈曲有学问者必能辨是非以不可屈之节有能辨是非之明又为言事之官而俯仰黙黙无异众人是果贤者耶此不得使予之不疑也自足下为谏官来始得相识侃然正色论前世事歴歴可听褒贬是非无一谬説噫持此辩以示人孰不爱之虽予亦疑足下真君子也是予自闻足下之名及相识凡十有四年而三疑之今者推其实迹而较之然后决知足下非君子也前日范希文贬官后与足下相见于安道家足下诋诮希文为人予始闻之疑是戏言及见师鲁亦説足下深非希文所为然后其疑遂决希文平生刚正好学通古今其立朝有本末天下所共知今又以言事触宰相得罪足下既不能为辨其非辜又畏有识者之责已遂随而诋之以为当黜是可怪也夫人之性刚果懦软禀之于天不可勉强虽圣人亦不以不能责人之必能今足下家有老母身惜官位惧饥寒而顾利禄不敢一忤宰相以近刑祸此庸人之常情不过作一不才諌官尔虽朝廷君子亦将闵足下之不能而不责以必能也今乃不然反昻然自得了无媿畏便毁其贤以为当黜庶乎饰已不言之过夫力所不敢为乃愚者之不逮以智文其过此君子之贼也且希文果不贤邪自三四年来从大理寺丞至前行员外郎作待制日日备顾问今班行中无与比者是天子骤用不贤之人夫使天子待不贤以为贤是聪明有所未尽足下身为司谏乃耳目之官当其骤用时何不一为天子辨其不贤反黙黙无一语待其自败然后随而非之若果贤邪则今日天子与宰相以忤意逐贤人足下不得不言是则足下以希文为贤亦不免责以为不贤亦不免责大抵罪在黙黙尔昔汉杀萧望之与王章计其当时之议必不肯明言杀贤者也必以石显王鳯为忠臣望之与章为不贤而被罪也今足下视石显王鳯果忠邪望之与章果不贤邪当时亦有谏臣必不肯自言畏祸而不谏亦必曰当诛而不足谏也今足下视之果当诛邪是直可欺当时之人而不可欺后世也今足下又欲欺今人而不惧后世之不可欺邪况今之人未可欺也伏以今皇帝即位已来进用谏臣容纳言论如曹修古刘越虽殁犹被褒称今希文与孔道辅皆自谏诤擢用足下幸生此时遇纳谏之圣主如此犹不敢一言何也前日又闻御史台牓朝堂戒百官不得越职言事是可言者惟谏臣尔若足下又遂不言是天下无得言者也足下在其位而不言便当去之无妨他人之堪其任者也昨日安道贬官师鲁待罪足下犹能以面目见士大夫出入朝中称諌官是足下不复知人间有羞耻事尔所可惜者圣朝有事谏官不言而使他人言之书在史册他日为朝廷羞者足下也春秋之法责贤者备今某区区犹望足下之能一言者不忍便絶足下而不以贤者责也若犹以谓希文不贤而当逐则予今所言如此乃是朋邪之人尔愿足下直携此书于朝使正予罪而诛之使天下皆释然知希文之当逐亦谏臣之一効也前日足下在安道家召予徃论希文之事时坐有他客不能尽所懐故輙布区区伏惟幸察不宣
　　论河北财产上时相书
　　材畧甚大惜所云别纸不得见耳
