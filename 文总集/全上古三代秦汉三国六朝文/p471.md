<!-- { "loadSidebar": true } -->
　　平为大臣，受恩过量，不思忠报，横造无端，危耻不办，迷罔上下，论狱弃科，导人为奸，狭情志狂，若无天地。自度奸露，嫌心遂生，闻军临至而西响，托疾还沮、漳，军临至沮，复还江阳，平参军狐忠勤谏乃止。今篡贼未灭，社稷多难，国事惟和，可以克捷，不可苞含，以危大业。辄与行中军师车骑将军、都乡侯臣刘琰、使持节前军师征西大将军领凉州刺史南郑侯臣魏延、前将军都亭侯臣袁纟林、左将军领荆州刺史高阳乡侯臣吴壹、督前部右将军玄乡侯臣高翔、督后部后将军安乐亭侯臣吴班、领长史绥军将军臣杨仪、督左部行中监军扬武将军臣邓芝、行前监军征南将军臣刘巴、行中护军偏将军臣费、行前护军偏将军汉成亭侯臣许允、行左护军笃信中郎将臣丁咸、行右护军偏将军臣刘敏、行护军征南将军当阳亭侯臣姜维、行中典军讨虏将军臣上官、行中参军昭武中郎将臣胡济、行参军建义将军臣阎晏、行参军偏将军臣爨习、行参军裨将军臣杜义、行参军武略中郎将臣杜祺、行参军绥戎都尉臣盛勃、领从事中郎武略中郎将臣樊岐等议，辄解平任，免官禄节传印绶、符策，削其爵土。（《蜀志·李严传》注）
　　◇笺
　　朝发南郑，暮宿黑水四五十里。（《水经注》二十七《沔水上》）

卷五十九·蜀三
◎诸葛亮（二）
　　◇答关羽书
　　孟起兼资文武，雄烈过人，一世之杰，黥、彭之徒；当与益德并驱争先。犹未及髯之绝伦逸群也。（《蜀志·关羽传》）
　　◇与吴王书
　　（案：《诸葛氏集目录》「与孙权书」第十四）
　　所送白毛薄少，重见辞谢，益以增惭。（《北堂书钞》一百二十一，《御览》三百四十一）
　　◇与兄瑾书
　　（九首。案：《诸葛氏集目录》「与诸葛瑾书」第十五）
　　乔本当还成都，今诸将子弟皆得传运，思惟宜同荣辱。今使乔督五六百兵，与诸子弟传于谷中（《蜀志·诸葛亮传》注）
　　兄嫌白帝兵非精练，到所督则先主帐下白毛，西方上兵也。嫌其少也，当复部分江州兵以广益之。（《御览》三百四十一）
　　前赵子龙退军，烧坏赤崖以北，阁道缘谷一百余里，其阁梁一头入山腹，其一头立柱于水中。今水大而急，不得安柱，此其穷极，不可强也。（《水经·注沔水上》）
　　顷大水暴出，赤崖以南桥阁悉坏，时赵子龙与邓伯苗，一戍赤崖屯田，一戍赤崖口，但得绿崖与伯苗相闻而已。（《水经·注沔水上》）
　　有绥阳小谷，虽山崖绝险，水纵横，难用行军，昔逻候往来要道通入。今使前军斫治此道，以向陈仓，足以攀连贼势，使不得分兵东行者也。（《水经注·渭水上》）
　　殷德嗣秀才，今之侨者也。（《御览》一千引《通语》曰：「诸葛亮见殷礼而叹曰，东吴菰芦中，乃有奇伟如此人，与兄瑾书」云云。案：殷礼字德嗣，见《吴志·顾劭传》注，《御览》误作「往嗣」，今改正；张溥《百三家集》移东吴二语于「侨者也」之下，张采《三国文》亦如此，非。）
　　孝起忠纯之性，老而益笃，及其赞述东西，欢乐和合，有可贵者。（《蜀志·陈震传》）
　　既受东朝厚遇，依依于子弟。又子乔良器，为之恻怆，见其所与亮器物，感用流涕。（《吴志·宗室孙诩传》）
　　瞻今已八岁，聪慧可爱，嫌其早成，恐不为重器耳。（《蜀志·诸葛亮传》）
　　◇答司马懿书
　　使杜子绪宣意于公威也。（《魏志·温恢传》注引《魏略》。案：汝南孟建字公威，为凉州刺史，官至征东将军。）
　　◇与陆逊书
　　家兄年老而恪性疏，今使典主粮谷。粮谷军之要最，仆虽在远，窃用不安，足下特为启至尊转之。（《吴志·诸葛恪传》注引《江表传》）
　　◇坐上与杜微书（建兴二年）
　　服闻德行，饥渴历时，清浊异流，无缘咨觏。王元泰、李伯仁、王文仪、杨季休、丁君干、李永南兄弟、文仲宝等每叹高志，未见如旧。猥以空虚，统领贵州，德薄任重，惨惨忧虑。朝廷主公今年始十八，天姿仁敏，爱德下士。天下之人，思慕汉室，欲与君因天顺民，辅此明主，以隆季兴之力，著勋于竹帛也。以谓贤愚不相为谋，故自割绝守劳而已，不图自屈也。（《蜀志·杜微传》）
　　◇又与杜微书
　　曹丕篡弑，自立为帝，是犹土龙刍狗之有名也。欲与群贤因其邪伪，以正道灭之。怪君未有相诲，便欲求还于山野。丕又大兴劳役，以向吴、楚。今因丕多务，且以闭境勤农，育养民物，并治甲兵，以待其挫，然后伐之，可使兵不战民不劳而天下定也。君但当以德辅时耳，不责君军事，何为汲汲欲求去乎！（《蜀志·杜微传》）
　　◇与孟达书
　　（案：《诸葛氏集目录》「与孟达书」第十六）
　　往年南征，岁未及还，适与李鸿会于汉阳，承知消息，慨然永叹，以存足下平素之志，岂徒空托名荣贵为华离乎？呜呼孟子！斯实刘封侵陵足下，以伤先帝待士之义。又鸿道王冲造作虚语，云足下量度吾心，不受冲说。寻表明之言，追平生之好，依依东望，故遣有书。（《蜀志·费诗传》）
　　嗟乎孟子！度迩者刘封侵陵足下，以伤先帝待士之望，慨然永叹。每陈足下平素之志，岂虚托名载策者哉？（《华阳国志》二。案：此与《费诗传》只是一书。）
　　部分如流，趣舍罔滞，正方性也。（《蜀志·李严传》）
　　◇答李严书（建兴四年）
　　吾与足下相知久矣，可不复相解。足下方诲以光国，戒之以勿拘之道，是以未得默已。吾本东方下士，误用于先帝，位极人臣，禄赐百亿。今讨贼未效，知己未答，而方宠齐、晋，坐自贵大，非其义也。若灭魏斩，帝还故居，与子并升，虽十命可受，况于九邪？（《蜀志·李严传》注引《诸葛亮集》，有严与亮书，劝亮宜受九锡，进爵称王，亮答书。）
　　吾受锡八十万斛，今蓄财无余，妾无副服。（《北堂书钞》三十八）
　　◇与张裔书（建兴五年）
　　君昔在柏下，营坏，吾之用心，食不知味；后流迸南海，相为悲叹，寝不安席，及其来还，委付大任，同奖王室，自以为与君古之石交也。石交之道，举雠以相益，割骨肉以相明，犹不相谢也，况吾但委意于元俭，而君不能忍邪？（《蜀志·杨洪传》）
　　◇与张裔、蒋琬书（建兴六年）
　　姜伯约忠勤时事，思虑精密，考其所有，永南季常诸人不如也，其人凉州上士也。（《蜀志·姜维传》）
　　须先教中虎步兵五六千人。姜伯约甚敏于军事，既有胆义，深解兵意。此人存心汉室，而才兼于人，毕教军事，当遣诣宫，觐见主上。（《姜维传》）
　　令史失赖，掾属丧杨，为朝中损益多矣。（《蜀志·杨戏传》本注）
　　◇与蒋琬、董允书
　　孝起前临至吴，为吾说正方腹中有鳞甲，乡党以为不可近。吾以为鳞甲者，但不当犯之耳，不图复有苏、张之事。出于不意，可使孝起知之。（《蜀志·陈震传》）
　　◇与步骘书
　　仆前军在五丈原。原在武功西十里，马冢在武功东十余里，有高势，攻之不便，是以留耳。（《水经注》十八《渭水中》）
　　◇书
　　吾心如秤，不能为人作轻重。（《北堂书钞》三十七引《诸葛亮书》。又见《御览》三百七十六、四百二十九。）
　　汉嘉金，朱提银，采之不足以自食。（梅鼎祚《文纪》引《南中志》。案今本《华阳国志》卷四汉嘉郡属县全阙，梅氏所见，乃足本也。今无从覆检。）
　　◇远涉帖
　　师徒远涉，道路甚艰。自及褒斜，幸皆无恙。使还驰此，不复具。
　　◇称姚
　　忠义者莫大于进人，进人者各务其所尚。今姚掾并存刚柔，以广文武之用，可谓博雅矣。愿诸掾各希此事，以属其望。（《蜀志·杨戏传》本注）
　　◇戒外生
　　夫志当存高远、慕先贤、绝情欲、弃疑滞，使庶几之志，揭然有所存，恻然有所感。忍屈伸，去细碎，广咨问，除嫌吝，虽有淹留，何损于美趣？何患于不济？若志不强毅，意不慷慨，徒碌碌滞于俗，默默束于情，永窜伏于凡庸，不免于下流矣。（《御览》四百五十九，一本题如此，一本题作《戒子书》）
　　◇戒子
　　夫君子之行，静以修身，俭以养德，非澹泊无以明志，非宁静无以致远。夫学须静也，才须学也；非学无以广才，非志无以成学。忄舀慢则不能励精，险躁则不能治性。年与时驰，意与岁去，遂成枯落，多不接世；悲守穷庐，将复何及？（《艺文类聚》二十三，题作《戒子》，《御览》四百五十九）
　　夫酒之设，合礼致情，适体归性，礼终而退，此和之至也。主意未殚，宾有余倦，可以致醉，无致迷乱。（《御览》四百九十七引《诸葛亮集》）
　　◇交论
　　势力之交，难以经远。士之相知，温不增华，寒不改叶，能贯四时而不衰，历夷险而益固。（《御览》四百三，陆机《要览》引《诸葛亮曰》云云）
　　◇甘戚论
　　（《华阳国志》七，亮常恃魏延勇猛，又惜杨仪筹画，不能偏有所废，常恨恨之，为作《甘戚论》，二子不感。）
　　◇正议（建兴元年）
　　是岁，魏司徒华歆、司空王朗、尚书令陈群、太史令许芝、谒者仆射诸葛璋、各有书与亮，陈天命人事，欲使举国称藩，亮遂不报书，作正议曰：
　　昔在项羽，起不由德，虽处华夏，秉帝者之势，卒就汤镬，为后永戒。魏不审鉴，今次之矣。免身为幸，戒在子孙。而二三子各以耆艾之齿，承伪指而进书，有若崇、竦称莽之功，亦将逼于元祸苟免者邪！昔世祖之创迹旧基，奋羸卒数千，摧莽强旅四十余万于昆阳之郊。夫据道讨淫，不在众寡。及至孟德，以其谲胜之力，举数十万之师，救张于阳平，势穷虑侮，仅能自脱，辱其锋锐之众，遂丧汉中之地，深知神器不可妄获，旋还未至，感毒而死。子桓淫逸，继之以篡。纵使二三子多逞苏、张诡靡之说，奉进欢兜滔天之辞，欲以诬毁唐帝，讽解禹、稷，所谓徒丧文藻、烦劳翰墨者矣。夫大人君子之所不为也。又《军戒》曰：「万人必死，横行天下。」昔轩辕氏整卒数万，制四方，定海内，况以数十万之众，据道而入有罪，可得干拟哉？（《蜀志·诸葛亮传》注引《亮集》）
　　◇算计
　　（案：陈寿撰《诸葛氏集目录》，「计算」第五，诸引皆作「算计」，疑《目录》转写倒也。）
　　荆州非少人也，而著籍者寡，平居发调，则人心不悦。凡有游户者，皆使自实，因录以益众可也。（《通典》一百四十八，《御览》二百九十九。案：《蜀志·诸葛亮传》注引《魏略》，亦有此语。）
