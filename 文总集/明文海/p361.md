<!-- { "loadSidebar": true } -->
　　顺庆当剑门白帝防渝涪阆之中而果州之故处也天下有事防剑门诸州先备而果独闲暇自保不爲动以其非要害之国是故无斥堠垒壁亭障徼塞之名先主下峡窥吴出栈阁拒魏明皇僖宗前后幸蜀皆取道潼渝而果以偏郡不得防一见翠华黄屋巡幸之所不及是故无宫阙台榭明堂京观楼橹之制郡城在天地西南山川灵奥旁魄而郁积尝所出忠义瑰伟神明之士徃徃闻天下而人贤物怪理不并钟是故无璆鐡银镂赤荡研璞砮砂竹箭丝枲文羽之贡若是者其爲郡志宜简约易办而乆不志者无以金石考信之务缺欤将爲长吏者不能不夺于行官羇旅之懐而凛乎其未暇也朱侯博文修政风雅所宗谓子尝待罪记室理于郡志当有所述称而不知予之不可爲此也以射伤者终身不操矢世顾不谅予哉今志草原出郭睿氏题编而侯与师儒更相裁订即予未尝一言入也孔子曰吾欲观夏道是故之杞而不足徴也吾得夏时焉我欲观商道是故之宋而不足徴也我得坤干焉今列国亡史乆矣安知后来者不有取于此志而幸其仅存如夏时坤干者乎常璩譔华阳国志乡防頼之然不达史体而多所参附人以爲病陈著作寿郡人也有良史才尝譔三国志耆旧传而独略志不着近世吴使君伯通虽着则又自以不满意不欲表行于时而寻以散失乃知山川人物之显晦古今艺文之传不传真若有期数而不可爲者况乎其废兴成败有大于此者乎顺庆领州二县八凡百八十九里赋七万二千有畸志首地理次征赋次建设次祠祀次官师次登用次外志总若干卷朱侯名簠字守晦号拙斋浙山隂人顺庆之人思其贤而仰其功尝恐一朝去其境土守长循良僚佐皆君子一时所难吾既乐郡志之成而又悲前代著作之徒不遇吾是以不能忘言也过此将去游海上与世不复有言
　　啸防后序【唐寅】
　　右啸防一编馆阁暨郑马诸书目皆不着所撰名氏内述其事始于孙登嵇康先生遂系以内激外激运气撮唇之法最详而于声则云未谱声音盖激气而成者邵子谓物理无穷而音声亦无穷惟无穷乃可以配无穷故以音声起数御天下古今物理之变声则起于甲而止于庚多良千刀妻宫心之类是也音则起于子而止于戌古黑安夫卜东乃走思之类是也与沙门神珙之法稍异神珙则以内外八摄縂其声三十六母縂其音法虽不同其于音声则括尽而无遗矣然有事有声者虽多而有声无字者亦爲不少必皆以翻切得之翻者翻出其音切者切出其声如徒公徒丁颠谓之翻徒东谓之切也其他无字之音声如水声风声之类皆可翻切今黄冠师符咒袐字亦有声而无字梵门宻语若一字呪合普林二字爲一呼至有三合四合者弹舌取之而皆无字及其号召风霆驱役神若运诸掌今啸亦有声而无字岂吾儒感天地赞化育之余意欤声虽未谱其间称或取声自上腭出或自舌上出者四声惟平声有上下盖气自上腭出者爲上平声气自舌上出爲下平声上去入声无上下者仄声故也平声清而仄声浊窃想啸之爲声必出于平而不出于仄矣孙嵇仙去逺矣白骨生苍苔九原不可作安得善啸之士以谱其声而习之登泰山望蓬莱烈然一声林石震越海水起立此亦此生之大快也子瞻朱君好古博雅一时俊彦之良无有逾者于仆契分甚厚暇日出是编以相勘校因曰啸之失其防也久矣幸存此编略知梗槩不刋诸梓以传于世则羊礼俱亡后人何所考据子盍爲吾叙其事于编后以遗同志幸遇反隅之士衍而习之庶几复有以啸名于天下者知由此书以发其端云
　　叙草木子【郑善夫】
　　草木子叶子竒氏括人博物洽闻达于古今生元季诡时匿德于龙泉之槎溪立言以昭厥志人亡识者所着有范通元理太元本防各二巻诗十有六巻文二十巻本草医书节要各十卷齐东野语三巻草木子二巻草木子成于洪武戊午狴犴中稽上下之仪星纒之轨隂阳五行生克之运海岳浸渎蛮荒希乏之物神伸屈之理草木之变鱼虫之尤律厯推步易衍之大宗释老理制之书而终之于六籍之绪大归同焉野语记时事失得荒兵灾异而文勿避而义则则乎春秋古称虞卿非穷愁不能著书草木子其善穷哉草木子云者草计时木计岁以况其生而伤乎其言之立也或曰草木子刘基宋濂时人详观诚意集未之及者而濓叙太本防似不心賛其能夫二子者亦蔽贤乎哉凡人贱近而贵逺知者相世机则掩其识昔扬雄譔太法言与州箴以此迹圣人当时虽刘歆辈号称知已亦拙其书顾乃盛传于后世好竒者以爲奥于孟轲然实失之滞法言州箴亦多迂谬今观草木子其义至精论甚正使遇贤知者阐而张之走杨子矣其与法言太并传复何嫌耶而或者又以惟鲨胎生无无华之实胎卵湿化贵贱之类病之是恶足以累其成哉旧本凡二十八篇今纂爲四野语凡三巻今爲二其七代宗子溥杀青而行之并曰草木子古语之传先之美仁也刻成晋安郑某爲之序
　　刻文章正宗序【崔铣】
　　文章正宗者宋真希元氏之编也芟芜屏异将以翼经而正术其亦圣人之志与夫物生而有情情而思宣之斯生言矣讷者弗达陋者亡采则亡以敷事而喻物斯生文矣文言之善者也而贵于正其情夫幽赜之理彰于显词辽逖之懐发于堂序雍逊之谈验于遐岁非邃于道者其孰能之而徒以模袭之勤记问之富亿中暗投吾未见其可也夫献忠之谓防恤隠之谓诏达彼此之意质问遗之蕴之谓对之谓序之谓书纪故表贤之谓记之谓铭引思畅和之谓诗言断而意续发凡以该目或婉或着或丽或质或因乎人或就乎时出之至真而发之当物及乎教息而学淆质衰而词是工是故乆渐美化动凭典刑以摧强枉而稽成败此左氏之文也援经议制夷厥藻缋此汉之文也综倚羣言辩而委辞此韩愈氏桞宗元氏之文也君子于是焉考变而徴实左取其礼汉取其朴韩取其昌而因以见先王之教之逺且该也今夫登者必陟其巅行者必自其家非可以息趾于岩麓而发轫于旅次茍未崇志于先王之术以参伍夫歴代之变予恐其不特谬于其言焉而已隆虑马君敬臣以按察副使督学山西既用六经教士凡礼之凶诗书之变俗之所废而急于求仕者一切复之陋彼时义乃刻是编以则诸生白于其长是之其僚皆来賛工两阅岁而梓人告成事
　　周易余言序【崔铣】
　　铣童丱居陜闻蜀苏氏荗之讲易心乐之先君子亦笃好是经采取明训咸出手録及壮仕于京防友绎习官爲翰林得阅秘书至今五十年铣齿六十有三忧喜夷险履行处运无一日而不体夫易也先儒解释详矣繁矣好竒者求义于象流爲诡诞飞伏内甲互体互用以彼小术芜我圣典夫皇羲画卦文王周公系辞夫子作翼一也谓易道加详可尔乃曰有羲易有文易有孔易支矣哉易有圣人之道四今尚象者无其裁尚占者失其法因夫子之賛明三圣之防以贞夫变以正夫履传是者倡于王弼备于程子斯时宜而易之要也爰述管见于篇以畅二氏之疑者云












　　明文海巻二百十九
　　钦定四库全书
　　明文海巻二百二十　　　　余姚黄宗羲编序十一
　　著述
　　类编唐诗絶句序【敖英】
　　唐初诗变选而律而絶句者又律之变视律尤难焉盖其韵约而句尠序缀无法则冗转换无力则散易之则格卑深之则气郁直致之则味短局而执之则落色相不抑扬不开阖则寡音响不足以感动千古则不可以风故曰视律尤难焉昔在宋季章泉涧泉二老相与选唐诗絶句一百一十叠山翁从而注之可谓异代赏音然诗家尤病其决择过严而于李杜大家而或遗予暇日忘其谫陋复取诸家絶句分类选之得三百一十首而谬加批防每遇花月良宵风雨芳昼佳客不来悠然独酌则命儿辈高歌数首以畅幽懐予倚微酣击节和之不觉形神俱爽陶陶融融其美有不可以语人者矣
　　少陵志序【赵时春】
　　杜陵之名旧矣少陵子生不能有其地死不占一陇歴唐开元至有明嘉靖几千载有恱少陵子之道者长安太微张子乃以说御史吉君即其地祠少陵子以实所谓杜少陵者太微子又辑志以传其考渉者详矣想其雄都伟观王公钜人一时第舎池囿服玩游乐之盛声华气焰之雄耀山川而贲草木者可胜道哉少陵子薄游寒士操觚吟咏立其旁渇得余沥饥得餍肉固足矣彼皆殚志竭力而后有此地享此乐然乐之未久而其地已丘墟陵谷已变迁姓氏已磨灭矣安知千载之下以虚名享实祠者乃昔日孑然旅食之少陵子也世之得失利害安足道士之荣辱成败何可量哉或曰少陵子工爲诗诗人祠之然孔子定诗三百唐诗人亦数百家无独受祠者或曰少陵诗不忘君忠足祠焉然唐有安史之乱享祠忠臣甚众今其存者无几何矧有特志其地而追爲之祠者乎抑杜子一居朝班而自比稷卨备尝艰阻而雅操不渝屯遭乱离之极而能顺适委和其志有足称者士尚志而诗言志此少陵子之所以祠而张子之志有足比而同之也欤张子名治道太微其号正德癸未进士爲刑部主事以不得其志弃官归尤以歌诗名少陵子之旁有虚位焉后有作者必将奉太微子于此矣
　　易学纪成序【王慎中】
　　古之得罪于君已失其位而犹不絶其官以摧苦戮辱之者必得险恶冞邈之地如韩退之阳山栁子厚柳州欧阳永叔夷陵是已其地如彼其人亦皆颛昧椎鲁鸟而兽獝莫可与语者如对木石之居而从毛羽之羣退之在阳山仅一区册文彩材质未有以动人者而数与之游不忍舎去子厚永叔得吴武陵狂生田画秀才皆客游之士其拘陋寡独若此宜乎人之不乐而谪居之所以爲困也方其旹诚得地不恶其人有可与语者又当负慝含瑕畏讥防患晦其迹惟恐不幽闭其声惟恐人之闻也安能与其人相讲以乐以广其学而昌其説耶以三君子之所处有以知吾三洲章君之乐也君以名御史在职过直不爲有势者所容夺其职责授推官盖所以摧苦而戮辱之也而君所得郡乃在莆阳莆阳文献爲岭外最盛处视中州不啻加之其人皆可与语者其秀者尤好学而多文而君所以出非有罪过获谴于上不待深畏谨防以自闭匿君于经无所不学而独深于易莆阳之士于经无所不习而独缺于易君乃乐以其所得爲莆士讲以补其缺君既与有势者相失特困之严乆不爲徙于是所以爲莆士讲者得专以熟士之闻其讲者亦洽以固其防趣融通而文理成就非独茍补其缺以具全经方与其素习而旧有闻者颉颃而起而未知其先后也方有势者以事出君意君且不得其官有不安之心而无以自乐其爱君者方且爲君有失而孰知其率有以明其学以广诵训而成材美而收士作人之效从容于文法体势之表若斯其盛焉君于是所得多矣夫岂有所失哉三君子于所贬地皆未有以教其人其地之人又以逺陋不足以知君子而阳山栁州夷陵至今犹道三君子者其风声气槩乆而不冺也今君既有以教莆之士士皆好学而多文能言其君子而兹经之明日伸月引君之所道説于莆者其有已哉
　　江隂县新志序【唐顺之】
