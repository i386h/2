<!-- { "loadSidebar": true } -->
　　猿献果罗汉畵 
　　书刘子臣小像 
　　张鸣教小象赞 
　　白鹿朱蝙蝠灵芝瑞艹为仕人寿图赞（代） 
　　云长公象赞 
　　程君像赞 
　　朱乡人像赞 
　　宗孙像赞 
　　袁生像赞 
　　妇翁妪像赞 
　　王刺史宇和像赞 
　　友人某充秦幕书记出小像索赞 
　　某仕人寿图赞（代） 
　　卧龙畵赞 
　　陈介石小像 
　　丹山公配骆氏硕人赞 
　　柳愚谷先生像赞（代） 
　　题云长像身后有平赞 
　　史氏夫妇象赞 

　　○外兄若野翁真赞

　　其人则今也而学则古其廛则市也而质则鲁其貌则颓然而迂也而其御之于礼也则翩其楚楚似余也舅抑似余也母

　　○祝相士小象赞

　　凖丰以凝目炯而精硕口而癯身可以知人此祝子之貌而吴子摹其神虽然神以目遇不爽其信神以笔遇少亏其真此所以贱有迹而贵无形人知此可以相君于纸子知此可以相人于庭

　　○五鹰图赞

　　桓典张纲李鹰范滂腾者最猛西京张汤

　　○大慈赞五首

　　有一善男偕一信士春此大慈令我述谛我索皮囊空空如也了无谛义适一长老饷白芍药插我瓶翠借供大慈再拜以书四十二字今而数之五十二耳而了无际诨打渴睡善男信士亦为谁耶一笑而巳好春天气士掷剡藤副松煤二令写雪筱我亦忘记是耶非耶亦记得否我则醉矣都不能记懵董懵董令利令利讯诸神本尤智尤慧 【效龙树偈】 

　　其二

　　遵正经易隙打哄难非熟非妙非神着熟着妙着神而撺掇跰??鲜一交跌下鹊竿你问我是谁是打罗的王三 【变相观音】 

　　其三

　　至相无相既有相矣美丑冯延寿状真体何得而状金多者幸于上悔亦晚矣上上上 【丑观音】 

　　其四

　　身太长衣太剩额太广而在面之诸根太倩倘起而立缠倒脚跟蹭蹬蹭蹬如不信吾问诸吴道子始信雅俗且无论呵呵与居士来我还有一哑谜与善男子口?吞真和假笑倒了周军闷你若不知呌一个善打虎的在元宵问 【长衣观音】 

　　其五

　　大慈上方偶为人所污雕去不补空即是色无集道灭苦穿靴吃肉赤脚赶鹿柴也愚参也鲁 【不全观音】 

　　○陈氏三世图赞 【松斋栢轩丹山】 

　　于惟南雄实亢陈宗垒垒羣山公嵬作峰迨及两蓬入粟典饔赞公之绪如芑茂丰今其邈矣瞻之无从令孙绘公聚于一堂无桥不梓无凤不凰金紫六区映此溪枫后昆宝之过客敛容

　　○钱伯升赞 【业医善琴】 

　　肥不隐骨脊不隐肉奇耸在颧秀含在日弹琴铸鼎服沙飡玉炮炙雷公口?父咀抱朴

　　○纶师象 【云门寺僧】 

　　笑语谶拜纶师在寺不动不言纶师在纸笔精之神几夺太始寺耶纸耶等无有二学徒宗之此是影子他年泥塑仗芘刍指

　　○杨本兵像 【尝守绍兴】 

　　向沾于牧桑梓德星今重于朝殿廷履声而焉能尽于丹青向也羔羊大夫委蛇今也麒麟上公威仪又焉能固守其肖于去思之祠彤管庶几敢告史氏

　　○张翰撰弹琴象赞

　　昔年操轸在彼燕京今夕之抚乃在云门操燕京者遥忆其为瀛洲学士之弄抚云门者亲得之为高山流水之听以貌于图■〈口答〉焉无声俨昭文之不鼓忘亏与成

　　○五老观太极圆赞

　　至道难形亦复难说围之则元公之一圈撒之则伏羲之一画两仪四象此其胎之五行万物此其孩之默而识之则浑然无不备也细而察之则各非其非而是其是未见诣其际也诸叟聚观果孰彻其谛也

　　○刘将军赞

　　彼武者武将军则文覩其貌以知其人盖诗书礼乐比于郄谷之伦未昌其祖喜衍于孙

　　○严君像赞

　　颔之髯盛于营颊之頳酒所攻满如月而穆如风可以知其中此巨川严子彷佛之形容也耶

　　○张乡人像赞

　　乡人张子工绘而巧取影镜中自肖厥貌予初出关遇之于道属我赞之值杏花笑

　　○张长治像赞

　　早年束带佐宰长治 【平声】 归有余抱遂发于诗其诗何似既清以越绿水红莲游鲤泼泼人亦有言郊寒岛瘦胡君丰颐而广其咮惟其如此出故不穷日哦以咏如待扣之钟

　　○周鸿胪像赞

　　匪白其衣而皎其姿翩彼振鹭游于凤池载笔以趋锵然其佩手代天书云胡不贵敬恭翼翼不忘其主命此貌图亦侍不去

　　○猿献果罗汉畵

　　为狐为猿予则莫察各具佛性而听说法桃实以献乞师转语不昧因果免堕野狐

　　○书刘子臣小像

　　昔子夏以出入所见交战而癯今吾友刘君未尝有慕于纷华盛丽若子夏所见于出入之时者而貌亦甚癯何耶盖其为人大肆力于文非上古语不道昔太白嘲子美苦吟而瘦余数见君谈诗似短子美思欲出其上其癯宜矣且古谓列仙山泽之癯今君之癯岂其流耶则又去诗人远甚矣尚俟具眼者知之

　　○张鸣教小象赞

　　癯而肥于思于思战胜以肥仙人姿孙吴老佛靡不究早脱晚逃终入彀允哉其为横渠之后

　　○白鹿朱蝙蝠灵芝瑞艹为仕人寿图赞代

　　禄贵其百福贵其洪灵芝玉茁以肇箕嗣之良弓瑞艹翠交以征庭气之欝茐有薹有菜如冈如陵黄发鲐背保其家邦矧在御之琴瑟俨关睢之雌雄召齐龄而一德亮共享以千钟盖其始也既造端之有自及其至也察上下而无穷顾厥词之不斐愧周南之国风

　　○云长公象赞

　　于维壮缪一寸之赤悬于胆肝溢于面颜我闻昙师公颜白晳微酡不丹维此绘事一汰重枣薄绛两颧其貌既肖其神靡灵有祷必应主人之意钦公大义讵于福田人亦有言聪明正直魂陟而神哀公之陟适以直故宜神其魂狡吴贼魏今鬼矣腐鼠孤豚物贵不朽人其可以成败论人

　　○程君像赞 【号海霞】 

　　吾始见君于柳州之筵也高冠修裾俨然学子今君令貌于开府之幕也华巾道披萧然羽士盖早几鹄起终若蝉蜕斯称其为海霞子欤殆无忝于人之称谓

　　○朱乡人像赞

　　彼冠之玉外泽而中空龙门枯桐此貌之古外癯而中充太山乔松是为乡闾表也火珠里之朱翁

　　○宗孙像赞

　　西河种鬣遮颊相子之清髯而不鬣是宜早飞顾犹晚铩古人柔云士贵晚成不见良工不以朴示人

　　○袁生像赞 【号凤竹】 

　　取翁遗金买书以读读罢而箫下凤于竹饷我以橘肉赞是属乡里少年子不俗

　　○妇翁妪像赞 【时伯方讼其季】 

　　为甥于馆翁妪实天今拜于貌能不怆然两女而夫中道弃捐饭翁饭妪实维两男斗粟可春巳哉越关

　　○王刺史宇和像赞

　　双瞳之秀似许灵宝灵宝相公公守以老公须以短风不可摇罄欬笑言亦助萧萧貌公斗册抑而不扬令我作颂窃太史公 【叶光】 公传留侯以为魁伟而状貌乃如好女于乎此其所以为子房

　　○友人某充秦幕书记出小像索赞

　　君将远行托书此图君发尚玄我雪其颅忆在钱塘泛舟西湖岂真发玄且雪其肤君今秋实而敛其华君且强仕我集于枯欲留君象朝夕见君象不可留瞻彼陇云

　　其二

　　月面胆鼻目河海口此外之形也德藏于心书工于肘此内之神也岁月正与今将仕也此合内外而知其有成也

　　○某仕人寿图赞（代）

　　掌故于越皋比登筵别驾于吴用蒲以鞭廉访豫章分道而佥师道则南人北斗是瞻桃李虽无言意存于默然乐只君子邦家之翰百禄绥之胡不百年

　　○卧龙畵赞

　　龙见则田龙跃则渊不渊不田倚此海山神物于人理固有然泥蹯蠖屈仕隐之间求诸古昔其隆中耕稼之年乎

　　○陈介石小像

　　紫金里有高士工五言敲一字短须捻断数茎紫

　　○丹山公配骆氏硕人赞

　　夫子有礼而相楚仪淑人无仪惟酒食是议俭其妆丰其姿是为世之女师

　　○柳愚谷先生像赞（代）

　　以诗胜者多癯以道胜者多不癯也而先生处于癯不癯之间以德胜者多寿以才胜者多不寿也而先生值寿不寿之际此乘除之偶然未可以强其同而归于异而予所可知者当师双溪之门为吾先子之所畏

　　○题云长像身后有平赞

　　孔释以道尸而祝之遍满胡越公尸而祝顾与之同乃独以节道譬大块无物不有用以养人节则孤撑万仞之峰凛人心块孰写此图丹颧紫须鬯弓韣刀嬉于山隅嬉于山隅语顾其雏犹不忘魏与吴

　　○史氏夫妇象赞

　　史氏讳楹字曰仰之椽于幕府湼而不淄一赂百金掷之如土幕府曰楹女洁似我试以文书质而且藻幕府曰楹女似我艹厥配曰潘赘壻饷姑食果而甘亟橐以组次及姑饭必有酒肉每直空囊脱簪以赎孀十五年哭夫教子子既明经女亦良妇生则同室死则同穴象则同缣赞则同德赞者为谁谭公维私名田水月姓无鬼兮

　　徐文长逸稿卷之十七终

　　●徐文长逸稿卷之十八

　　山阴张汝霖肃之父　王思任季重父　评选　张维城宗子父较辑

　　铭

　　端溪砚铭 
　　罗经铭 
　　石磬铭 
　　竹秘阁铭 
　　中砚铭 
　　鼍矶砚铭 
　　碗铭 
　　海螺铭 
　　衣袖铭 
　　钱伯升秋叶池砚 
　　竹秘阁铭 
　　镜 
　　又小研 

　　○端溪砚铭 【先生携入狱中者】 

　　演易治书汝则从予白水苍山我宁不汝俱譬诸小白毋忘带钩仲母忘槛车

　　○罗经铭

　　斗霄悬北姬旦指南道者妙用在股掌间

　　○石磬铭

　　客话余煮茗罢两三声秋月下

　　○竹秘阁铭

　　阁臂以书停毫摹想是故刻王氏父子于上

　　其二

　　王右军书绝伦钱王孙勒臂阁象以浴鹅更洒落

　　○中砚铭

　　大则若举小便于携而易涸于处惟尔纵咫而横半其数 【上声】 是谓得中之制用以为身之矩

　　○鼍矶砚铭 【面有四星似箕其二没于池而底则七俨然北斗列次以其常不见也故戏之用僧张一行事】 

　　箕翕舌领河水斗何之化七豕陨而为石兮归野史

　　○碗铭

　　饭于人何德饭于巳何力

　　○海螺铭

　　唇之便笑而不言或以其哨不言而笑其听人之谑巳而巳则不谑者与

　　○衣袖铭

　　语则举默则止小人轩轩君子几岁

　　其二

　　有口而不语尔取有口而不啜尔节

　　○钱伯升秋叶池砚 【钱业医工书】 

　　叶塘制古石有芒主人工者书与方笺百艹模二王

　　○竹秘阁铭

　　中书大书用肘与腕蝇头蚊脚握中其管阁以擎之墨不涴肘刻竹为阁创惊妙手妙手为谁应尧张叟

　　○镜

　　谷之神内众声其靡盈视之闇然虚而不明镜之茹赋众形其靡渝扪之硁如明而不虚既虚且孰兼其精古人有言目怜心

　　○又小研

　　我从拘累尔伴肺嘉一字而关吉凶独责中书君也耶

　　徐文长逸稿卷之十八终

　　●徐文长逸稿卷之十九

　　山阴张汝霖肃之父　王思任季重父　评选　张维城宗子父较辑

　　记

　　借竹楼记 
　　百昌斋记 
