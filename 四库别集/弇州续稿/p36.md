<!-- { "loadSidebar": true } -->
　　如云五马赴专城朱雀桁西多颂声宁论汉省为郎薄祗觉山公启事轻华盖峯头寛露冕清风阁上好题名见说黄金赐循吏不须惆怅羡班生（君家若水饯班大理事）
　　
　　弇州续稿巻十八
　　
　　●钦定四库全书
　　
　　弇州续稿巻十九
　　
　　（明）王世贞 撰
　　
　　○诗部
　　
　　△七言律
　　
　　己丑元日即事
　　
　　嵩呼初毕卷朝班转入玄宫松柏间北忆青阳开左个南瞻紫气满钟山屠苏却借宫官榼冐絮聊温野客颜卦数已周成底事不如酣卧掩柴关
　　
　　御花园
　　
　　危亭藻井鎻芙蓉鎭日烟云袅自封竒石翳藤疑伏虎古松撑汉欲成龙金盘有露悬孤掌玉辇无时下九重拟向前朝询旧绩白头中贵好从容
　　
　　三迭韵答太仆王翁（从肩舆中得之中一韵顚倒不能正也）
　　
　　三楚骚坛独汝贤五朝流辈让君先名縁洗耳逢人说句自从心以后传荏苒可忘辞印事依稀垂及杖朝年恠来百战难为敌才接前茅已索然
　　
　　赠李太学
　　
　　须鬓犹鬒眉目疎宛然名下果无虚挥毫处处供人赏闭户时时读父书白下阴何看渐少松陵皮陆近何如老夫纵酒犹顽健只是无名可借渠
　　
　　苏侍御汉杰还自按滇舟过龙江余与太宰杨公候之不得却寄一首
　　
　　故人分手惜居诸幸是天南鴈不孤益部使星知久动江头仙艗未堪呼碧鸡金马曾题否洱水昆明可泛无一自飞章通帝坐至今霜色满皇都
　　
　　同乡杨太宰吾宗少廷尉路户部沈比部袁叅军王司训会饮赵中贵园亭分韵得风字
　　
　　贵人楼阁上摩空蹑屐携觞事未穷墙栁似分西禁緑庭花欲比上阳红客从呉苑偏乡语诗自延陵辨国风莫笑老夫豪兴发依依新月凤城东
　　
　　徐九公子园亭即事
　　
　　粉窦斜通宛转廊壶中山水待长房轻云入坐笼朱阁小雨将歌逗畵梁客重不虚公子席花娇欲施令君香已教昼漏迟迟报犹自贪闻子夜长
　　
　　游徐五公子金盘李故园
　　
　　戟门垂塌径微荒犹诧中山异姓王（堂榜壁聮俱録中山王诰语）地逺禽鱼偏得性年深桧栝不成行沉沉隔坞藏朱舫宛宛流杯出粉墙醉捻霜髭还自笑可堪阑入少年场
　　
　　坐徐四公子锦衣东园中楼即事
　　
　　别起层楼踞露台诸峯环列似舆台窻中塔捧金轮出（报恩塔轮当窻）槛外神驱碣石来（庭中一峯秀伟为诸峯冠）菡蓞华灯疑夜日柘枝繁鼓似晴雷主人不作元龙简下客惭非草赋才
　　
　　游徐四公子宅东园山池
　　
　　侯家楼馆胜神仙况尔烟峦四接连平临絶壑疑无地忽蹑危梯别有天虬洞转深能暝昼鱼波竞皱欲頳渊支頥政尔躭幽赏无柰笙歌引画筵
　　
　　送大宗伯姜翁考绩北上
　　
　　津人伐鼓榜人讴为送仙槎犯女牛报政逺追师尚父赐车差次富民侯朱颜色夺宫袍晓华髪神凌海鹤秋倘遇君王问绵蕞可能聊为汉廷留
　　
　　寄荅邢子愿先生子愿有诗似快已之得归而尚有忧谗畏讥之意故云
　　
　　河朔风流邢子才紫衫抛得似黄埃爱他陶令归能赋嗤我何公去复来试看海鸥谁不下但逢秋隼任相猜欲寻后会知何日珍重清洋醉里杯
　　
　　再游鳯台园
　　
　　平台寂寂隠长堤羞听舆歌及鳯兮二水三山那在眼病梧衰竹不成栖芟藤诘曲通新径洗石摩娑见旧题翻恨大言唐李白令人疑杀白门西
　　
　　李临淮竹园
　　
　　李侯髙馆逼云孤翠竹弥空赤日无一自六师烦受赈不妨三径久从芜清商似逗黄金缕上客曾夸碧玉壶唤作长矛三十万紫薇诗调似官麤
　　
　　游徐氏莫愁湖故园
　　
　　翠颦无际压明眸赢得湖名古莫愁过雨欲移花外径斜阳争漏竹西楼蟠松别主无拘束语鸟骄人有唱酬长取断桥三两柱也堪将系采莲舟
　　
　　赠南阳孔炎王孙
　　
　　中垒髙皇七叶孙一时文采冠诸昆时凭汉阁青藜杖不读淮王鸿寳言立壁图书无长物传经父子有专门祗应竒字输扬叟凭仗双鸿海外论
　　
　　戊子秋宣城梅禹金与其从叔季豹相过从颇数今年春禹金之从弟子马来出其诗见示更自斐然于其行得一七言律赠之
　　
　　双颊微頳鬂尚鸦比它羣从更髙华从夸荆地人人玉不及梅家树树花舷底歌声牛渚月袖中诗草敬亭霞惟怜乐府新翻调强半春风傍狭邪
　　
　　寄赠同守王公为族孙泰亨请也
　　
　　为问呉中贤半刺牙绯新着主恩深春风总是长依幰暮夜都无可却金见赠虔刀时出匣亲栽召树已成阴莫疑门下诸生颂强半酬知一片心
　　
　　赠故将军刘忠父
　　
　　刘生慷慨古来闻豹隠深冥鹤在羣乍见灞陵逢醉尉不甘南部弄叅军筹边欲借青油幕倚醉狂书白练裙莫以盐车轻病骨膊间犹长五花文
　　
　　考绩至淮闻有大司冦之命便道抵家即事有感
　　
　　移官赐沐帝恩私展转翻成触绪悲万目畏传鸿鴈句棘心愁听鹡鸰诗空矜昼锦东归日况值宵衣南顾时八座纵荣那足羡秋风不贷鬓边丝
　　
　　其二
　　
　　文犀为带鹤为衣共诧尚书天上归华髪镜中差自狎故人杯底骤成非贤昆玉树枯来久病妇钗荆长亦微最悔靖庐三五歩蒲团恰好让蛜蝛
　　
　　明卿自楚驰信相问云秋后当访我金陵以一诗贺儿骐豋第以六诗苦旱答之
　　
　　楚波如黛泻潺湲美有双鱼尾更殷中散已申秋后驾巨卿从破别时颜乍悲云汉黎民咏忽羡星辰父子班解道起然无物念人间忧乐也相闗
　　
　　送凌金吾护潞王之国便道归觐大司马公还朝
　　
　　躬随朱芾之千乗手捧金符下九霄舞彩眞娱大司马赐冠新揷侍中貂由来礼乐堪元帅别有韬钤卫圣朝倘问同时休汝客为言衰朽爱渔樵
　　
　　过大宗伯徐公留饮山池出所欢明童佐酒
　　
　　轻榕小舫受凉飔正及东山行乐时杨栁腰新宫傅宅芙蓉客满卫军池朱颜不待飡云母白苎亲调付雪儿欢剧翻追少年事射阳帆底对弹棋
　　
　　饮徐公归有园后旋过乃壻张伯隅园小坐有作
　　
　　徐邈飞觞故不悭仍过玉润许舒颜穿池巧博回环水构宇能承向背山客至琴樽欣得所坐深花鸟乐相闗与君试问峯头石若个中丞压载还
　　
　　送邹彦吉学宪移杭嘉兵备使者
　　
　　离得东山三舍无髙牙红斾拥前途津头候吏犹乡语腰下悬鱼是旧符尺檄可能收大海奚囊恰好贮西湖中朝文武如公少莫讶麒麟着竖儒
　　
　　奉赠盛原济国医
　　
　　大似颜家少父狂箕裘籍籍有辉光青囊不博书生篚白帢能分御史床任是医和通国脉可烦臣意对师方生平恠杀儿曹懒拥篲争先礼药王
　　
　　承明卿大叅以诗见贺司冦之迁且订修眞之约而所托似非其人聊以奉酬且示微风
　　
　　秋风忽下楚天翰似为浮荣动古欢任使白门寛吏傲却妨丹灶背人寒新春实买鸱夷檝异日虗留司冦冠莫笑鲰生城旦对由来黄老近申韩
　　
　　其二
　　
　　才名飨尽复谈玄天下英雄让尔先老子也知离世网前身错解悟眞篇马肝时见文成死鸿寳难容子政传曾读汉时方技传北邙髙塜葬神仙
　　
　　秋日发黄浦朱氏三子与张长舆顾仲韩拏舟送别书此纪事
　　
　　倾城冠盖拥沙洲儁少将无厌白头晴日好停黄歇浦秋风追并李膺舟雕盘欲选俱名味玉麈难挥遇胜流不是西州有余恸此行何异五湖游（时吊潘长公归）
　　
　　丹阳道中承宫保大宗伯姜翁出会因赠一律
　　
　　宣髪方瞳氷雪颜才闻报政即投闲久叅白下夔龙席新冠青宫羽翼班荣似二疏辞汉阙髙如四皓返商山莫疑下客多尘思今日叨陪紫气间
　　
　　徐大宗伯同唐张娄三子见饯至新洋江始别
　　
　　新洋江口好停舟淡月笼烟破暝愁君卧可能忘象阙予行终拟问莵裘娇歌易作双青眼别酒难禁两白头摠是秣陵多胜地却惭人唤凤凰游
　　
　　过浒墅闗李启鉴司农要张毛钱呉诸名士饯送分韵得连字
　　
　　枫桥暝色隠楼船文彩风流尽此筵诸友但能河朔饮使君宁惜水衡钱已将归思寻张翰若个逃名似鲁连乗兴偶然成别语相期不必众人传
　　
　　九日家忌掩闗同年兄袁相国履善以三诗见督尊酒聊尔倚答
　　
　　萧条九日散宾俦裁及豋髙泪暗流摠为蓼莪捐令节敢将茰菊破牢愁霜严故国无鸿鴈气肃髙林有鷞鸠惭愧寓公袁相国却縁尊酒费诗邮
　　
　　新乐大王明德懿亲肩美齐献被礼服义趾称河间耳顺已逾国储未立迩者熊梦奕奕麟趾振振凢在同声俱厪称庆敬成七言律以弁巻端
　　
　　阿监传呼银钥开分明玉树主君栽渥洼马出眞龙种东海珠生老蚌胎春暖雪宫添滃郁地尊青社吐崔巍即看同姓诸王表琬琰镌名上帝台
　　
　　请告杜门大司成张公少宗伯赵公学士余公携觞见枉分韵得桑字
　　
　　病起闲门日自长晩云珍树郁苍苍驺呵并枉乌衣巷簮盍聊呼白玉堂此别孤踪各朝野只今何事不沧桑诸贤莫厌飞觞紧万拆声中满路霜
　　
　　送黄季主先辈
　　
　　一时三楚汝称雄拟学张衡赋故宫发箧秣陵余白仆称诗江夏有黄童荷衣间过长千里蒯铗时弹幸舍中后夜便为天际别大江西望吐晴虹
　　
　　送谢太常博士谢曽使琉球
　　
　　金陵握手非初会曽读芙蓉谢监诗鳌背尚悬唐使节螭头重领汉官仪星辰午夜亲尝酎霜露商秋肃侍祠祖道劝君须尽醉祗今犹是不斋时
　　
　　事白后再上疏乞骸承伯玉司马以二诗慰问有感问答
　　
　　紫袖蔫陈白髪稀逄人羞说宦情微羊膓过尽依然险马角生来可不归谷口行厨薇蕨饭江头初服芰荷衣东山司马如相问南北风尘有是非
　　
　　其二
　　
　　飞章万里叩天阍乞得闲身是主恩已荷圣朝寛毁骨可烦词客为招魂行逄车马心先折语到渔樵道便尊依约十年栖隠处软莎新竹护柴门
　　
　　腊雪中承御史中丞石公纳言徐公廷尉张公京兆尹陈公鸿胪艾公过访陈公有作纪胜漫尔奉次
　　
　　城北林深腊意浓诸贤尊酒且从容呉天忽覩黄云合锺岭俄成白玉封欲问狐裘惭晏子（用晏子春秋对齐景公事）宁劳鹤■〈敝上毛下〉羡王恭知君郢里裁髙倡无那登徒老更慵
　　
　　陈京兆玉叔以喜雪诗见投奉和
　　
　　腊雪千门喜共传耐它寒色为丰年谢家玉树诗偏好王氏乌衣屋乍妍僵卧可烦京兆尹促归何异剡溪船恠看儿稚争收扫曾习农书汜胜篇
　　
　　赠谈叅军思重
　　
　　清世何縁有避雠为贪山色秣陵游间从方外称司马懒向田间诧故侯王谢风流杯底出秦淮烟月畵中收官衙不少如渑酒君但来过缓客愁
　　
　　用赠谈思重叅军韵再赠谢少连茂才
　　
　　为厌青藜夜校雠幡然聊作石城游时裁小令调卢女仍草长编傍邺侯六季遗踪斑管在三山秀色锦囊收劳君问我眉端事除却归来不解愁
　　
　　庚寅元日立春祝圣毕始以红锦袍谒陵
　　
