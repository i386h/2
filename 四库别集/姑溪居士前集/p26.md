<!-- { "loadSidebar": true } -->
　　曼卿踈荡不羁剧饮尚气莭视天下无有难事不为小亷曲谨以投瓦合非独不为如已一有相值藐然不少降意若此等辈终身不敢辄窥藩篱也方时天下无事尝感慨论列引物连类一切取力古人君相心竒之而适以多事为戒故不果用虽在秘书不屑夜游浮沉里巷间见者如遇于云烟中与所善饮酒其爵至无算竟席不交一语引去至今指其地为神仙所降方大醉间入省门卧大庆殿庑下卫士前呵问已而知为曼卿也率辟易以手加额上嗟咨而去年才五十余竟死于小官大鹏斥鷃九万里而图南与夫自决于抢榆枋者固不可同日语横海之鳣睍睍于蹄涔杯杓之间欲求合一辙盖难矣安得不丛惊聚骇或讥且骂耶要亦如吾所素而无愧焉可也文词翰墨乃其余事既不得用聊复戋戋所好姑玩胜日而流传相夸览之亦足以彷佛其平生尔崇宁三年八月初一日
　　跋曼卿帖
　　寳元康定间上方励精政事招徕天下贤俊故得人之盛超轶前古其遗风余烈使后之人一歴耳一到眼莫不頺然追诵耸然兴起恨不得亟与之俱而随上下也曼卿用虽不尽其才然文词笔墨炤映流辈人有得之者不异南金大贝什袭珍藏以为子孙不朽之传况其先世游从之旧迹同而情相好者哉宜其尺牍交驰委曲展转由是以见其倾尽而一时传玩不独其风流趣尚可以互相表发且以知当时文物之胜信非前世所能先后也
　　跋黄正叔帖
　　胡昭索靖韦诞俱学书于张伯英羊欣谓昭得其骨靖得其肉诞得其筋盖以肥瘠为定则肉不胜骨骨不胜筋明矣钟繇问蔡邕笔法于诞而诞不与以至捶胷呕血魏太祖以五灵丹救之得活诞死使人发其墓方得之是知用笔之法正所谓如锥画沙如印印泥乃为极至余歴览近日号能书者独于正叔得之不惟得用笔之妙其位置典刑于诞几何而不相先后耶鲁直辄以圣美之评少之以余所见鲁直乃自谓尔惜乎正叔今已失明则此书不复可得亦如伯时右手之废而画册自絶也崇宁三年八月十日之仪题
　　又
　　正叔髙标清致虽在烈日尘埃中见其字想见其人清风飒然不召自至然其少所许可介洁不挠独于鲁直委曲倾尽每见一语必手録因而其字所流传者多鲁直语正叔既病目废而鲁直死矣读之惨然流涕
　　跋小重山词
　　右六诗托长短句寄小重山是谱不传乆矣张先子野始从梨园乐工花日新度之然卒无其词异时秦观少游谓其诗有琹中韵将谓予冩其欲言者竟亦不逮崇宁四年冬予遇故人贺铸方回遂传两阕宛转防绎能到人所不到处从而和者凡五六萹后得游酢定甫一萹并予所继者次苐之防沈瑞卿彦国六人于瑞竹方丈彦国出此纸因以识之诸上善人随喜作观定似天津桥上看弄猢狲不知忠国师见之如何下语
　　再跋小重山后
　　予与方回相别五六年邂逅江上未及见首折简问劳甚勤恳其末云比多长短句安得与君抑扬于尊爼间以寻平日美况未几遽以相及每为之呻吟防绎未必中律要将披冩倦滞如与之周旋时有彷佛其妙处辄次第之庶几知所警防也
　　题贺方回词
　　右贺方回词吴女宛转有余韵方回过而悦之遂将委质焉其投懐固在所先也自方回南北垢面蓬首不复与世故接卒嵗注望虽传记抑扬一意不迁者不是过也方回每为吾语必怅然恨不即致之一日暮夜叩门坠简始辄异其来非时果以是见讣继出二阕已尝报之曰已储一升许泪以俟佳作于是呻吟不絶泪几为之堕睫尤物不奈乆不独今日所叹予岂木石哉其与我同者试一度之
　　跋凌歊引后
　　凌歊台表见江左异时词人墨客形容藻绘多发于诗句而乐府之传则未闻焉一日防稽贺方回登而赋之借金人捧露盘以寄其声于是昔之形容藻绘者奄奄如九泉下人矣至其必待到而后知者皆因语以防其境縁声以同其感亦非深造而自得者不足以击莭方回又以一时所遇固已超然絶诣独无桓野王辈相与周旋遂于卒章以申其不得自已者则方回之人物未可量也
　　跋鲁公帖
　　鲁公墨迹传于今者惟此表帖予皆得而临之后每见毎为之展转凝注间以扣其佳处竟不能彷佛乃知古人用意精微非今人所可到也
　　又
　　鲁公以正书取重然不见其行亦不知其超然逺韵盖不如是不足为鲁公也
　　跋鲁公题记后
　　文词书画入人易深然于立身行已了不相干鲁公忠义皎如星日独以字画几至防昧要之精于艺者不可不谨也
　　跋瘗鹤铭
　　赵景修归自金陵防于瑞竹藏院凡七人陈元俞杨元发明叔张徳夫觉夫李端叔觉夫出此书相示世以为右军书或谓其语不类晋人然卒不能辨也自欧阳文忠公指华阳真逸乃顾况道号遂知为唐人书而后袭前说者必相与排诋殆不复容是正其如知耳而不知目天下之公患吾知为佳字耳何必纷纷于唐晋也
　　跋乐毅论
　　髙伸为湖北转运使道中闻砧声清逺因得此本于其覆【阙】而已断裂矣遂载以归完理缉缀椟以木箱所可辨者如此后世之传布者至于海宇则其碎而不缉者良可惜也
　　跋荆公金刚经书
　　骨多肉少则瘦肉多骨少则肥惟骨肉相称然后为尽善或谓荆公知骨而不知肉今见此经则知传者不识荆公书遽以常所见清劲为瘦也
　　跋李卫公书
　　予读红拂妓传得卫公之为人盖此书已落第二也













　　姑溪居士前集巻四十
　　钦定四库全书
　　姑溪居士前集巻四十一
　　宋　李之仪　撰
　　题跋
　　跋荆国公书
　　鲁直尝谓学顔鲁公者务期行笔持重开拓位置取其似是而已独荆公书得其骨君谟书得其肉君谟喜书多学意尝规摹而荆公则固知其未尝学也然其运笔如挿两翼凌轹于霜空雕鹗之后比其晚年所作纸上直欲飞动信所谓得之心而应之手左右逢其原者也
　　跋荆公所书药方后
　　用药如用人非知其老可以任此责则未尝辄用故能终始以收其功古之人多用单方盖识病知药乃如是后人浸昧兹理遂杂用诸品至有君有臣有使强自主宰以文其所昧良可叹也
　　又
　　作字为文初必谨严于法造语须有所出行笔须有所自徃徃涉前人辙迹则为可喜乆之语以不蹈袭为工字则纵横皆中程度故能名家传世自成标凖凡学者从此巻首尾求之当知吾言为不妄发也宛陵巨孝叔书余三十年前曽见于李正叔家宛陵乃其人也最后一絶集中不载故未尝见
　　跋荆公荐医生徳余奏章
　　始余居当涂萧然环堵间人不堪之一人秀眉明目持刺字前见如有位与有闻于时者逡巡前后却而不敢进余亟与之接则以医自名稍即之盖有识能文词表表秀出一时之士也云我以君流落至此邂逅此行故相过焉又云我家金陵世以医行先人从王荆公游寓于家学实则雅相师友者荆公屡勉其进取而辞焉曰是亦为政奚其为为政医与仕何择能不愧于人不怍其行足矣荆公曰子果不凡也即以其术上之其所草奏则当时亲笔我以是藏之非谓荆公而有夸也姑志一时之事以见我先人之所不可夺余未之信遂请见其藏而聊识于后比徙金陵居乆之而后信其所守为不妄相与周旋日愈亲而愈可爱然相遇不辨色则烛下问之乃以病告者户外之足相踵也其来至奔走旁数百地得一胗死生无所憾得一药无异自天而下巧发竒中药入病去如易置肘掖独不与在事者俱而在事者亦莫之知也余与所待哺者皆恃以安而日下徐徳父兄弟亦深知之尝曰徳父兄弟君子也我得其知而君实先焉他不复计其名修字徳余大观二年八月十一日书
　　跋荆公补成良臣充太医生奏草后
　　山涛启事盖以一时人物为巳先务故上自朝廷公相下至草泽方技山所启者徃徃名世荆公自任以天下之重固不可以涛比然其所因与夫因之者则异也崇宁三年十月二十四日
　　跋君谟帖
　　东坡老人谓君谟书为世第一要之知书为难能者乃信此语
　　跋君谟荔支帖
　　学书主于行笔茍不知此老死不免背驰虽规摹前人防画不离法度要亦气韵各有所在畧不系其工拙也君谟自少以能书得名至老以作字为悦然行笔迟肉胜骨而此帖乃反是疑得之仓卒间或粉纸枯澁运墨不胜而然其如坚劲不挠备尽众体信一代之师表也
　　跋韩次玉家君谟真行草书
　　君谟善书多学絶备众体盖前辈善作字者类如此惟不为体所制故无不适宜也建中靖国元年某月日次玉具饭仲孺述之端叔作客并试常和旧墨饮小鳯团茶时亦雨乍霁霜天澄彻极为胜遇也
　　跋文安国篆
　　景修谈金陵近事亹亹皆可人意非防绎展转不能中程度谐律吕文安国予与之游三十年善论难剧谈切中尤得于樽俎间为多尝谓其宿搆预计不如是必有脱畧可指议处然篆笔方严劲正未尝妄下一笔岂舌端笔次自应相契故如是抑机警敏悟不谋而然耶听言观书如防兹境可胜慨叹
　　跋兰亭记
　　贞观中既得兰亭上命供奉搨书人赵模韩道政冯承素诸葛贞等各搨数本分赐皇太子诸王近臣而一时能书如欧阳虞禇陆辈人皆临搨相尚故兰亭刻石流传最多尝有类今所传者叅订独定州本为佳似是镌以当时所临本模勒其位置近似类欧阳询疑询笔也此石以为薛向取去见在向家而定州石刻又从而传模者然亦不能辨真赝若谛观锱铢则较然相逺矣此乃向家本也
　　跋遗教经
　　书学盛于魏晋至唐渐衰然当时犹以为事故卓然名家者班班可记中叶以后如徐季海辈号能名以欧虞诸人槩之则殆不可同日语顷见季海所作圆觉经字如菉豆大精神位置无一毫髪可以指议则其所学非一朝夕而能至此也大扺唐人喜冩经而冩经字多出一律欧阳文忠公谓此经为经生所作恐未必然其格韵顿挫非士人知书学解行笔者不能到谓之晋人书则不可惜其名氏不传也
　　跋麻姑坛记
　　作字大至方丈小至粟粒其位置精神不差毫髪然后为尽如以此字与中兴颂叅校当知余言为信
　　跋陈伯修帖
　　吾友陈瓘莹中尝谓予曰行已有耻不懈于位建安陈师锡伯修异日当近之余固未识伯修姑以莹中之言竢之一日清羸少年后一大面长人邂逅于唐懿中美之座既去中美曰是少年则陈伯修而大面则某人也颇识之否予曰伯修得之莹中已乆而彼将奈何中美反唇而不荅后伯修登上第一命湖州掌书记特表见于东坡老人赴逮之际天下识与不识已想见其人比权御史论事不合亟去已而校秘书歴中台出使为州再践御史坚劲岂弟所至卓然予遂与之甚厚而泛观夷考则吾莹中之言反近之而未尽也
　　跋赵汝霖帖
　　赵君学九成宫刻漏铭于正书尤工刻出殆咄咄逼真矣其行书则别是一家不知何所从来也
　　跋慎伯筠书
