<!-- { "loadSidebar": true } -->
　　诏选学行修洁之士充咸安宫教习生首预选中遂留京师而生以太翁海鹤先生年益髙定省之思日益切将请假归翁手书亟止之乃弗果今年秋生谒予曰九龄奉家大人教督切祗事夙夜惟谨弗敢言其私惟是家大人览揆之辰九龄弗获洗腆愽堂上欢心切切不能自己家大人生平无所嗜所嗜惟在文字诚得大人先生一言邮归张庭除间晨夕顾之虽九龄日侍膝下弗啻也敢以请予闻君子之事亲也乐其心弗违其志生之恪其厥职而不以私归也弗违太翁之志也翁之心惟文字之好而生丐文以娱之乐其心也抑翁之所乐岂独在文字已哉予闻翁之事母太孺人也朝夕弗忍去左右翁少孤太孺人抚之以有立母子相依倚为命翁每举于乡太孺人輙举手祝曰必无售售则驰驱王事是无老身也翁盖终太孺人身未尝逺去其天性纯笃如此至其教子也所期待之者逺且大方仪封张清恪公开府八闽以正学倡导后进生甫龆龀太翁擕之游其门清恪公顾待之若成人及移节呉下翁以侍太孺人故留弗行而命生从游学紫阳书院故生于儒先之学逺有端绪然则翁之所嗜岂独在文字哉夫以童稚之年顾复依恋恒情所难免而翁不畜以凡近陟峻岭浮曲江不逺千里使从受业于宗工钜人其厚期生何等也矧今成进士隷名天官以徳行道艺训贵游子弟之尤俊异者传餐续食给室庐以居日出入于金铺玉磩之间从容出所有以与国子诸子相辅勉翁之所期于生者不已稍慰矣乎所以乐其心者将不在是乎然则生之思念太翁也与翁之孝养太孺人其根于天性一也孝子不匮永锡尔类生于是乎克类矣生之勤于事而弗忍私也且思以尺寸自显而归其善于亲以慰太母之勤也则翁之素善教也教诲尔子式谷似之非翁之式而奚似之有今翁花甲有朞生年亦行四十而奉翁之教无异童时之游清恪之门也则所以乐其心不违其志者生其心体之而致行之弗徒文字之娱云尔矣予于生忝一日之长因生之言有以知翁之心世俗所称难老之祝显荣烜赫之事盖不足为翁陈也翁其谓之何
　　查西圃先生七十寿序
　　圣天子四十万寿之年元气融盎滋液渗漉瀛寰内外熈然太和嵗八月吾外舅之弟西圃翁寿跻七十羣从族姓以及姻娅亲党咸鞠奉觞堂下由敦系官于朝不获与賔从之列顾以宻戚介大年祝嘏颂徳于情有不能已者由敦之壻于外氏也今四十余年盖自未议婚之前曾一识翁面迨为馆甥则翁已游岭南丁酉以后由敦往来京师通籍入仕非奉使不得为逺游无缘与翁接笑语通殷勤之欢嵗时修问又或以岭海间隔书信不时至然翁笃姻旧其视诸女也犹已女虽相距数千里犹同闾闬由敦之视翁也亦不啻日聆翁之謦欬翁性乐易谆摰周防族党意恳恳恒有余交友朋必全终始粤之士大夫无不称为厚徳长者是以康强矍铄神明如少壮人诸子林立孙枝蔚然咸以谓翁盛徳之所致也自雍正庚戌翁五十寿由敦谒今予告太保相国张公为文以寿阅乾隆庚申寿六十由敦自为文以寿忽忽遂及十年复操觚为侑爵之辞窃以自幸顾自念行且六十其视前十年为何如者昔震川归氏数称寿之文诋其无情实而为曼辞吾家钝翁亦云然由敦则谓有徳者举其徳足以致劝而言情者述亲串之欵曲抚嵗月之峥嵘弥亲切而有味顾其情何如耳抑于兹重有感者古人七十而悬车记曰七十曰老而传盖壮而游老而休造物自然之数而仔肩重者恒不获如古所云虽欲恝然置之而势有所不可松萝白岳云山万里未尝不寤寐以之回忆与翁相晤时俯仰五十余年异日倘得及悬车之期优游故乡登来茹之堂为翁称八十寿翁其倘有意乎前者楚民汤大云寿百有四十擕子走京师
　　天子嘉之命由敦书再阅古稀匾额为之表坊今年扈从
　　巡五台过唐寿民刘永寿年百有五嵗扶杖迎
　　銮赐之金予食复
　　御制诗以纪奉
　　勅属和传称华胥之民多寿盖遭逢　盛世有不期然而然者翁之颐和养徳迎导善气大耋期颐皆意中事诗曰申锡无疆及尔斯所是又岂亲情祝嘏之恒辞所能罄者耶
　　外姑胡太孺人七十寿序
　　传称仁者必寿而母徳莫大于慈慈者仁之实而爱之理所为发现于事者也幼焉而鞠育之顾复之长焉而教诲之因其材而成就之曰以厚吾之所生而天性之不容已则慈之道着焉矣广其慈之道旁皇周浃于家庭之间凡有子之道者莫不被其慈而仁之道于是而益大和气充于庭闱惠爱孚于内外惇厐丰豫眉寿乐恺之象于是而成仁者之寿若是乎其可必也由敦年十七缔婚于查时外舅渐陆先生客游羊城而外姑胡太孺人搘拄家政中外井井条理秩然吾内子为太孺人长女同懐弟禹书时尚幼太孺人教子女朝夕起居饮食具有法度出入防视珍爱逾常意谓慈于己所出固人情耳及遭外舅大故太孺人躬率禹书赴羊城擕二弱子孩提襁褓之中溯江陟岭越数千里以归煦煦抚视一如禹书幼时迨至成立有就授室抱孙于是宗族姻党中外翕然归慈于太孺人由敦嵗时登堂见禹书羣从兄弟长幼数辈周旋家庭间怡怡愉愉和气沦浃一化于太孺人之慈即以由敦之騃戅无似或嗤其贫或訾其傲而太孺人顾视有加二十余年不少减太孺人之慈仁笃厚盖本于天性夫岂有所勉强而然与禹书继外舅之业迎养太孺人于羊城十余年来由敦未获上堂太孺人起居顾于邮筒家问中备悉太孺人神明视聼较曩时益加健含饴弄孙意致愉适今年寿登七十福履日绥永锡难老禹书偕其仲溥公兰陔色笑粲粲晨葩太孺人顾之喜可知也由敦承乏纶扉见直省封疆大臣奏百嵗以上贞寿建坊旌门者殆无虚月
　　圣天子往往　赐金币以示优异太孺人之设帨也由敦虽不得鞠奉觞以介眉寿而领引海南异日当有以徳门寿母被
　　鸾纶而表绰楔者谨为之备徴母徳而推本于慈以为得寿之劵
　　查母徐太孺人七十寿序
　　外舅渐陆公以康熈癸巳捐馆舎时侨居岭南内弟仲君浦公甫再周其季君犹未睟两母皆少外姑胡太君率长君禹书越数千里挈之以归嵗甲午由敦还自浙见溥公才胜衣庚子还自京师再相见则已操翰治诸生业已复闻其婚于吾族之侨呉江者壮而就其伯兄于粤析治鹾业于闽之长汀才充然服其侪辈虽宿老皆为之下交游多长者业日以起葢自雍正甲辰乙巳禹书既迎养外姑胡太君于潮阳邸寓阅数年溥公亦迎所生母徐孺人偕其配侍养于汀甘脆之奉起居之宜家庭聚顺之乐奉觞膝下怡怡一堂而孺人于是年七十矣由敦之为馆甥迨今四十余年外家内政具所熟闻于谊不容以浮辞介寿况孺人之贤实有可称道者当癸巳甲午间骤丁大故弱嫠幼孤岌岌乎非力所可堪而旋复自振盖外姑以整齐慈惠治其家而诸母服训恭谨由敦嵗时登堂履其庭声息不出梱外位置几案匜帨以及箕帚之末井井有条理季君母先没孺人视季君如已子寒暑夙夜疴痒动息相闗外姑既至粤孺人独留故乡者数年率子妇处诸太君间与外姑家居时无以异吾内人归宁或数月相依孺人情理交挚内人深叹誉之夫家庭日用之常气机所感和则致祥乖则召戾阘冗则衰頽而不可以自立观外姑之所以治其家而孺人之善承而安全之者其所系于家道之兴替为何如至今日而洗腆致养含饴弄孙人但知孺人所遇屯于前而泰于后而孰知其所以致此非偶然也艳阳届百卉向荣回忆氷雪之严凝而贞松茂栢之节益着风正潮平长江如练长年髙枕乎中流回忆风波之震荡帆樯之倾折洞心駴目之余未尝不为之举酒相贺则孺人之跻大年而长子孙以衍其庆于未艾者其可乐又何如也溥公喜临池下笔輙有欧褚法度简牍酬答工整不茍为五七言诗名章俊句络绎腕下与往还倡和者无不推服今当寿母之辰诸与溥公游者观溥公之才而知其有是母乃有是子要不若由敦知之之切也爰质言以张之无溢美焉欲知孺人之贤其于是征之
　　族嫂金孺人六十寿序
　　吾宗族亲党侨居武林者甚众予自康熈丁亥戊子往来其间丁酉入都门后问一再至迄今又二十余年以所闻诸宗人荣悴消长之故盖已多矣能守其世业引而勿替者族子岳宗云上干日诸昆季其人也其家自吾伯父别驾渭丝公暨伯兄州司马萃升君以勤俭善治生家日隆隆起伯母戴太安人嫂氏金孺人克佐之以有立伯兄运筹算计赢缩虽太史公所传计然白圭之徒殆弗能过而两世内助尤约啬自励弗惮劳瘁宗党间咸谓伯兄父子非得太安人姑妇贤佐乌能致是予尝谓世俗论列女行率多其畸节以为难至持操身家奉长慈幼综理内政则以为庸行无足道此其弊乃至日用饮食咸不能尽其宜享富贵而不保其家覆壊其子孙者比比也夫人丁困阨区区为一身计引名节以自绳保守旦夕知大义者类能之及夫安常处顺口体得所奉起居适所欲而约已自检忧其可安惧其可恃矻矻乎至老而不懈此难责之中材以下而况闺闼之内乎昔予语家弟凝之妇人处贫家易处富家难持家如理剧邑然非精明强固才周于事者莫能胜凝之抚掌以为然忆予幼时过伯父家坐客恒满饮馔丰洁皆伯母暨嫂孺人所手具也戊申冬予衔恤归主伯母家则伯兄已谢世伯父母且老而嫂孺人抚诸子治家事内外井井十余年来婚嫁多故问遗庆恤无虚嵗岳宗昆季禀受成命诸孙林立男女数百指性质之刚柔强弱与夫劳逸饥饱寒暖之节轻重缓急先后之宜嫂孺人神明运之各得其当予宦游京师仕宦家内助之贤者指歴歴可数益以叹孺人之不可及人诚得贤内助则家之昌可竢也今年夏四月某日嫂孺人寿六十族党之称寿者先期谒予文予闻伯母戴太安人至今八十余康强如昔嫂孺人一堂嫓徳由是逾七望八以跻于期頥受岳宗昆季洗腆之养盖不待言独表其善持家以为亲党宗族劝有心世教者其韪予言也夫





　　松泉集巻十
　　钦定四库全书
　　松泉集巻十一
　　吏部尚书汪由敦撰
　　记一
　　大阅图记
　　幸营第一
　　乾隆四年岁在己未冬十有一月甲辰朔哉生明丙午之辰日加已
　　皇帝大阅八旗将士于南苑先期三日
