<!-- { "loadSidebar": true } -->
　　吉之君子政事文学理同而事异盖仕以行其学之用学以充其仕之资也今之君子学不必优而可以从政仕虽有余力而不必学者亦多矣予读王君竹间集固自有省哉君筮壮最早繇江右扬厯岭海所至政与学俱有令闻者以其退而不自足进而不枉道也夫其钟粹禀温故其诗雅驯而藻洁其中宽而有制故其诗不务而严纡徐而达其临政奉法恒务大体不激不阿故其诗体裁正而榘矱精其议论古今是是而非非笑言雅雅无诎以随故其诗善讽而婉堂有垂白之毋二毛之兄累累辞荣归飬不克遂梦寐以之读其诗知其于孝友冣隆也暇日弦壶棋槊笔床茶灶随寓皆然尤深契参同旨收视反听与天者游其貌泽如也故其诗翛翛其气飘飘读之者又有沧洲紫霞之想呜呼君于文学至矣既老而弥邵不倦而逾密独其见于用者犹未足尽所学之长将时邪抑有待邪予尝慨夫天地之英华散于万物其在人则为文章事业不得于事业则得于文章李杜光焰万丈炳烈千古将非不得于事业然耶彼在天者吾无如之何顾吾所以自立与传后何如斯贤达之高致也集中崔制率慕汉魏盛唐之风而无齐梁绮纨之习其为可传无疑余又因君筮诸易坤必有复复必有泰以其时可矣如君之才其有不鸣国家之盛乎 

　　○吴子齐奉母归宜春序 

　　天下之乐莫乐于奉其亲奉亲之乐莫乐于还其乡夫甘旨常丰而松楸不能时展彩乌日待而桑梓不能敬恭亲之心有不歉然长怀者乎苟有能飬亲之志者得不恐恐然如弗及乎夫弗获已者时也弗可失者机也昔世变方殷人皆流离颠沛皆无如时何若江华负母逃难备经险阻采拾为飬以幸免为万全者岂获已哉故游子悲故乡莫切于事变稍定之日稍定则机可乘若之何失之王仲宣称张仪楚奏庄舄越吟以为人情同于怀土不以穷达有异而况鹤发偏慈日夜念其亲戚坟墓宜何如邪齐之吴君奉母归宜春而章贡交游与流寓贤士莫不喜羡叹其荣于画锦贤于以官为家者俾余序之夫以齐之之贤孝于奉亲先意承志他人称为盛羙者齐之皆常事而还乡亦常事也常事而弗克如齐之者犹多即其善可一二计哉今还其乡昔之书而殳者存十一于千百必皆称顾曰贤哉斯母有子如是慈孝之表也昔之童而丱者若壮若疆必皆叹息曰吾戚懿尊章安在斯人斯母融融然泄泄然天相人福也善果不可为乎为善果不康裕乎陶潜田园荒秽可从而理也王凝□卷果木可方而列也玄晏之书满室子云问字之载狎至而大夫人轻轩板舆潘安仁闲居之赋如画也不尚有增夫天理民彛之重哉 

　　○青阳行乐图序 

　　清江孙碧霄为西昌贰守黄侯允中鴈青阳行乐图仆元年冬归自韶石始获与侯面且观图焉乃序之曰古之君子极轩冕珪裳之贵而不易其山林畎亩之守者其乐无不存也故观豊水之有危可以知数世之仁动高山景行之思可以忘其身之老夫山与水何所独无何人不玩然反诸已而深契省者寡矣彼其考涧盘以自足乐泌洋而忘饥自谓三公不与易者抑岂知穷达一致定应不拔即庙廊与岩谷何远故君子之乐无适而不存焉无适而不存者得丧是非举不足以为累也昔有问乐之故曷以曰以仁仁故乐极天下至羙不足以过之况山与水乎山与水寓也而乐亦无不存也黄侯系出双井生岳州临湘县青阳里长即宦游四方因以青阳为别字不忘本也画史鴈而成图若常对然侯起居节适时而展之先人之桑梓童子所钩游历历然也昔太公封齐五世皆返葬于周狄公望太行白云念亲舍在其下君子移志于君而孝思常不替若此然则观斯图者不独见侯之乐抑足以知其孝矣况夫青阳者春之司也在天为元在人为仁元首善也仁全德也里以为名而侯以别字岂徒然邪凡立身种学归宿于仁莅官行政根本于仁一动静和之以天倪外穷达安之乎素履将风日妍羙吾冲襟也原隰光华吾生意也青阳之景常淑青阳之里常近何阴威惨戚之患何道路阻修之怀亦何适何寓而不乐哉吾故曰仁故乐而非穷达一致定应不拔者其亦孰能与于斯 

　　○赠医士刘彦昭序 

　　医有经有守有変理以为经法以为守而変者权衡乎其间理无変法有変変而常适其中其惟洞于理而精于法者乎天官医师理之原也内外经理之渊也然而简奥玄微未易灵悟故南阳张机病其难明且痛宗族以伤寒毙者数百口遂着为经论以发其隐备为治法而处其方详为问荅以尽其変此东汉以前所未有也至成无已刘河间诸贤又惧南阳之论犹非后学所窥测又从而毛举发擳别嫌阐幽门分类枅殆无余蕴此又晋唐以来所无也凡欲使学者洞其理精其法而妙于変耳呜呼大贤欲公其道于天下也如此而世或有得一方自以为秘施一剂惟恐人知同业而羞讲共事而忌疾者何哉学聚问辨之益不充而谋利计功之私日胜故也友生杨仲叔曰太医彦昭刘君独不然彦昭世业也恒不自足合孔孟岐黄之书而求其统之宗会之元也理有未白法有所窒亲贤返仁常温温乎金之春而玉之应也人有疾不择贵贱而赴之不以为功而功之归者众与之药而不责偿者复不少唯务已人之疾而已余今年病热甚得彦昭良已至今无以谢也彦昭家种杏成林而林中题诗连屋者得诗重于得金也先生幸书前之所言得藉手谢焉余与仲叔别久观其文甞有为陈侯谢彦昭者今其言又若是恳恳信矣哉为贤医士矣夫去其谋利计功之私而广求学聚问辨之益理以为经将无一之或遗法以为守将无施而或戾权衡以通変将出入疾徐无不迎刃而觧周官所云岁考十金为上者其必于彦昭见之且穷而在下存心爱物宜莫如医此南阳着书意也夫读其书安有不广其意者乎 

　　○孙碧霄归新喻序 

　　辛卯壬辰之乱清江贤士君子率从家保上流不数年而上流亦不可保往往逐便利苟昕夕以仅免颠隮为至幸方是时王孙公子求如窭人有不任者矣求为他道有弗智者矣虽贤士君子不失其□者几何人哉而渝上孙君碧霄寓西昌独不失其所守之常十五年如一日在他人坎窞者君履之若夷及豺狼之性稍就帖息向之鼠窜者皆返我羊肆而君所至人爱之敬之殆不忍离君亦安于久客如其乡然呜呼君赋质厚以冲处性谦以周待人和而正学有源本自天时地理方术卜筮等皆所研究而丹青图鴈妙得顾虎头吴道子法则其世业尤为无敌故不求即人而就之者众未尝枉已而处之者裕常义取而无浚怕虽澹交而有深益兹其所以称善于乱世曲全其所天也欤是岂不贤而能之欤余与君冣厚且契然方役役四方不得日从君游乐不亦重可悯咲邪今年留章贡于太守常方壶所观晋陏唐宋名画法书不一其尤著者羲之智永真迹余固识其笔意若阎立本醉道啚许道宁米元章山水黄荃崔白易元吉花木猿鸟等类能观其神气之逸耳至其造诣精绝天然入神处槩不能窥测一二念安得碧霄共观之而指教其肯綮要妙岂非绝无仅有之一快哉适儿子家问至言君行且归渝上得之惘然殆难为怀抑君知天时者也君之行时之泰其有兆乎余远道不得执别独赠以言夫当乱世居他乡不失其常犹若此则其归亦焉往而不得乎所当勉者惟善保以需良晤而已 

　　○为张指挥送钱知府序 

　　逾领而南其州曰雄曰韶控扼番禺襟带衡桂而联络乎临汀即有缓急常呼吸相应又其穷郊绝谷鸟言椎结喜则人怒则兽自承平以为常事况草昧劻勷时邪有国家者之于二州恒慎蕳循良为之父母严设屯戍以惠绥之非兵无以保民非民无以足兵唐以团练刺史并建宋以守宰统制错居其来尚矣余与钱侯朝易生同郡学同志宦同调始余从攻南雄下之仍以兵守而膺遴选为雄刺史者钱侯也暨余攻取韶州建牙于韶而当道从民之欲使牧韶人者又钱侯也凡与侯扬厯二州七年封疆之守民社庂寄相湏之殷而相成之至岂易然哉昔龚遂为渤海太守以海濒遐远不沾圣化故使赤子盗弄兵于潢池乃率以俭约劝以农幸卒能変佩犊带牛之俗为力田殷弄之民并州都督长史李绩令行禁止民夷怀服太宗曰炀帝疲百姓筑长城卒无所益朕惟置李绩于晋阳而边尘不惊其为长城岂不壮哉令侯报政入朝优为渤海之龚遂而余方夙夜备远斥堠练精锐敹甲兵冀效尺寸荅王朝宠休盖窃慕李绩而不及者也于侯之行得无情乎夫同王之敬有加于桑梓之恭五马之辉式登于郎官之署骊驹之歌益致夫远大之望乃授蕳于宾客陈谟使序次之以为赠 

　　○王知事送钱侠诗序 

　　易称君子出处语默虽不必同而同归于正其言曰二人同心其利断金同心之言其臭如兰谓阳莫能间而其言有味也余得简夫王参军饯朝易钱太守五十韵诗往复读数四不能释手呜呼诚所谓同心之言哉朝易兴礼化力农桑核税赋以足国裕兵而兰夫权衡军政辑睦上下以容民畜众皆先国家之大务期于边圉底宁野有襦袴之谣成无烽柝之警则其绩也读其诗者固可槩见矣若夫太守在韶四年其器珪璋特达其姿松栢高凛其辞天葩错综其材经纬変通与夫栋梁扶植之勤桑麻长育之实江山游衍之胜风月嚬咲之真亦皆于诗乎见之自非同心断金物莫能间安取言之有味如兰乃尔邪虽然诗末章慨然及夫越人车笠相逢之约将有规乎抑有顾乎夫王阳在位贡禹弹冠苟心而不面者咸若是顾之斯规之矣吾知朝易趋朝拔茅以汇征其有不然乎其有不然乎 

　　○播种畦桑图序 

　　宪佥洛阳张公虚舟按察至韶仆以属吏见次日公出所著播种畦桑以示且教之曰丙午春奉王命廵厯江康等处正值种桑时居民无法往往走一二百里物色秧条插莳极为艰辛且成长不易固记前代司农司佥事苗好谦农桑辑要其法颇具乃述其旧广而为图区别后先自初年播种次年移植三年行?为十有八条斯亦教民务本之先政也仆谨受之退而谛观之呜呼仁哉公之用心也夫农桑生民之命脉然而稼穑之务南北异宜农家者流各遵其世守皆可以有秋独桑之树蓺偏稔于大河之北而甚劣于大江以南者以其轨度之不知而人事有未至耳得公所图而家喻晓之虽圩岸山坡皆可种植又何地而不蚕乎王朝新受命痛革前代弊政唯务弄衣食之源以足民而裕国公幸乃上斯图焉必将颁示守宰风厉不毛之民岂独五畒之宅树之墙下而已哉虽然孔子为政盖曰三年有成公之法亦成于三年则治桑犹治民矣治民之道节日详于始而蕳于终公之法由播种至烧桑凡六节及一岁一移而科其狂枝焉再岁再移又科其狂枝而事毕矣非所谓始于忧勤终于逸乐乎仆不敏因公之教敢以是质焉公名灏字濡乡世为风宪名家充是以往其经纶事业讵可量哉 

　　○曹玄齐归贑序 

　　曹玄齐挟医术名江湖取重贤士大夫余至贑闻其名而未识也暨余客韶而玄齐应使司之请实来实始见面且相与旅寓卧对连旬所谈皆扬厯南北承平盛致所试用皆累效奇方大药而所造诣则黄庭内外景长生久视之要道也岁将穷使司饯其归戎官舟且具王侯竹间作为诗章以别同赋者数人余则叙其端鸣呼君年六□又四卦气周矣而不能忘情于人间世者夫固有见邪彼浊世也类多白眼而何以青之外盲于目内盲于心而何以凿之凿其盲天下无嚚顽青其白举世无悍暴吾甞顾慕焉而莫之授也子岂习熟者邪龙树王岂过子邪玄齐归且德矣吾故敛以志□且为世道一嘅 

　　○书赵文学所藏马啚后 

