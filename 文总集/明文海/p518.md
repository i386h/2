<!-- { "loadSidebar": true } -->
　　孔子曰斯民也三代之所以直道而行也孔子之居乡自以为无所毁誉于人独其所以是是而非非者不可得而废不惟当世之名公卿大夫至于莒人之妻泰山之妇人亦与其门人私论而志之以为三代之民所以是是非非者如此夫岂独春秋之义为然予少好观古事尝有意于考论其世而废置草野无史官之任然时有慕于古之作者得因事立言以着其是是非非之迹是斯民之所以直道而行者庶几他日有裨于史官顾孺人者太保文康公之女上舍朱君子求之配也上舍早世孺人守节垂四十年今年六十里中士大夫征予文为夀孺人以幼艾兢兢未亡人能保其身至于六十而为夀其亦可称也己自予为童子读书卢兖州家卢氏子弟数称上舍之才俊不幸短折而趾美于其弟少宗伯而予之从祖母实孺人之姊故知文康公夫人之事为详公起诸生官禁近三十余年迨入内阁推封一品夫人未尝见其喜愠之色凝然独处言笑不闻文康公是以敬之如賔而孺人之资性髣髴如其母云由是言之女子以才智自见者要非其德之美若夫沉黙简重居适意之地如夫人之受多祉及所遭之不幸如孺人之葆真全节其于坤道之顺一也当文康在馆阁孺人实依母氏居京师邸第亲见夫人朝两宫佐皇后亲蚕宴锡繁缛备极荣宠宗伯方为黄门家势隆贵而能以纷华盛丽之间独全纯白缟素之质于桃李艶阳之时凛然松栢嵗寒之操视夫寒女窘妇生长淡泊之中无所见而能不乱者为尤难矣岂非予之所欲得而论之者哉孺人之嗣子某以孝谨称能成孺人之志者因并书之
　　吴母陆硕人夀序【归有光】
　　淀山吴先生少与吾祖逰予尝识之先生以易学教授乡里邑中名士多有出其门者望之气貌冲然不问知其为君子晚年生五子甚爱之而进诚君最长从亡友吴秀甫逰予又识之其为人淳笃似其父而翁又髙年君殆不类短折者一旦遘疾时秀甫有园地在邑荐严寺之北偏君养疴其中予又时时之不意遂至大病而遗其孤寡是时硕人年始二十有二诸孤小者二三嵗予始忧其不能以立也君家相去几百里予又日闭门不与世接久之絶不复相闻独予友李亷夫为其子延植娶君之女而硕人又以次女与冯梦龙故登州太守君美之季子也亷夫举进士为大官延植入胄监而梦龙有声县学予尝叹进诚二女子皆与官族其倩又才良亦君父子厚德之报也嵗之十一月梦龙过予云硕人今年五十有一乞为其夀之文问其子皆成立矣其田庐奴仆有増于旧也翁诗书之泽不堕如髪今子壻诜诜进诚可谓不亡矣以田里之女子介然持其门戸至于三十年以遗其子可不谓之贤哉君家淀山湖旁在吴淞江之南田地肥美而民俗朴茂每嵗稻田熟有黄雀紫蠏为吴中美味君又种柑橘诸木秋尽早霜黄金满树而湖水沉浸数百顷真隐居之胜地也予始与君言欲访之不果何意俛仰间而君家己更三世矣能不为之怃然也若夫颂祷之语梦龙自为之予独序其所以云
　　张母周夫人六十再序【归子慕】
　　天下之物其多寡有无之数一也而惟能用物者不为多寡有无所制不为多寡有无所制者非谓其以无为有以寡为多也能尽物之用也能尽物之用可以为有可以为多矣易曰无攸遂在中馈诗曰无非无仪惟酒食是议由其道安其常如是可谓女子之正矣虽有明达髙世之资无所可用而于用物之间亦有以自见者子慕自结髪即与夫人之季子游居闲时时过从季子至则夫人必饮食之酒清馔美使人不醉饱不得自已诸所从季子游者其待之尽然夫其家之窭也几不具饘粥而能使其子必得朋友之懽心夫人之能用物也王阳父子衣裘鲜丽以为吏若此其亷也以衣裘若此其丽也故世传王阳能造黄金王阳非能造黄金也能用物也能用物则陶侃之母剪髪剉荐设精食为其子延誉不能用物则刘季之嫂客至而轑釡其子后贵被以颉名周南后妃辅佐君子求贤审官朝夕思念忧勤之至矣而其诗则曰采采巻耳则后妃之能用物也后妃之能用物巻耳是也召南夫人之能用物采蘩采苹是也夫人以此相其君子则有二南之风以爱其子则有陶母之行也葢夫人之性情勤俭慈惠尊尚天产惟是一蔬一茹之不敢不爱不敢庸越而必以善用之以故于屡空萧然之日而能用其丰美见者不无王阳迨金之疑而不知夫人之设处方畧能变恶草为异味酸咸浓淡百试之而不爽其中賔朋交退掩扉扄戸不忘经营临时而晏如品精凿贮器满少胜多一当十击一鲜佐以蔬三簋而充然四簋而甚设五簋而当大牢方丈之食无以易此賔主皆乐而财不伤故天下之能用物者吾以为莫如夫人夫人之费所以为啬夫人之劳所以为逸夫人处其无而愈有夫人处其寡而愈多得其所以用之者矣今兹夫人年六十季子之友君虞君谟谋所以祝夫人者而私属余曰夫人春秋髙宜自逸不得重以酒浆之事为劳夀之日二三子尽请间规之子慕曰不然户枢不蠧流水不腐是乃夫人之所以夀者也
　　王孟夙母魏孺人六十序【归子慕】
　　礼之行也必本于情情至而文生文生而礼成不本于情驱一世之人以虚文为不得己君子伤之夫人之于子慕表姊也然而子慕之生也三十有五年矣未尝一见姊姊之夫子为先达厯郎署为郡守归于乡里比其谢世也犹未知其须眉状貌之何似然则与行道之人奚以异虽然子慕之得交于夫人之子孟夙则有年矣久而益亲子慕终不以姊为问而孟夙之执甥礼愈恭子慕意常踧踖不自安夫与人为甥舅至欲以舅自处而踧踖不自安知有友不知有姊其于友谊为无失矣而于姊不免薄昆弟也朋友之交也举其一废其一岂所以并行而不悖者哉嵗之丁酉夫人春秋六十子慕始得举觞为夫人夀厯阶逡廵却立者再私念曰今日之为夀也而以姊之故也于情微今日之为夀也而以朋友之母也于情笃从姊乎从朋友之母乎曰从朋友之母又念曰今日之为夀也而徒以朋友之母也夫人未必引而进之今日之为夀也而以姊之故也因得以觌夫人之貌从姊乎从朋友之母乎曰从姊于是以兄弟之礼见君子谓是举也贤贤而亲亲本于情合于礼异乎世之为夀者矣

　　明文海巻三百二十五
　　钦定四库全书
　　明文海巻三百二十六　　　余姚黄宗羲编序一百十七
　　列女
　　夀诰封何太安人序【黄道周】
　　吾乡何于先生兴其家学兼总诸经生值兴时与道俱泰欲以其博通敦説者上佐天子下诱来彦方今搜讨异才绍衣世庙鼔舞通变与天下尽神先生遂从郎署特擢为给事中宣纶之日人以为书呈图见鳞羽所宗不是过也太夫人值览揆之辰乡里长者进黄生而问之曰子观往昔横经之儒有被宠命如此者乎曰有之梁丘贺治田氏易着于地节匡衡治诗礼着于永光皆起郎署为给事中与天子宻迩延问得失使微言大义不絶于天下今士大夫持论错于申韩甚者以为晁贾喜剽説争一时之急未有穷本探要如何先生者也长者曰梁匡章句何敢方先生然汉给事中皆领尚书少府安昌博山皆以侯侍中系印绶盘礴石渠出入温室故能发抒布其蕴借今给事秩下郎中徒以封驳持国是安所得横经帝前进粤若而称之黄生曰然子不观贡禹王良孙寳卢植皆为议郎迁谏大夫朝发一论暮播九室亲不如安昌宻不如博山而令闻施于今日况今先生原古昔谙时务格当宁以应化柄使天下搏心戢志敦庸反经何必偃息虎观之旁栖迟逢掖之下乎方宣徳时始制巡抚一日擢四曹郎为亚卿分命节钺今其传者独于谦周忱耳他以荐举改授得翰林者累累皆不甚着士致用固在覃精非貎为髙尊也孔北海曰隽不疑引经而定北阙之前夏侯胜当车而辨常阴之验与夫巨骨出呉黄熊入梦隼来尺砮亥有六身非洽闻周览者易识其端乎何先生以通敏之才逖稽善断俯收众议遐本载籍任城之世业平陵之家绪于是益昌矣温室石渠何足多也长者又进曰然有宋名贤湛尚道徳如邹志完刘器之皆以母在堂且不任谏官今天下庶政萃于六垣羲照之下不遑啓处先生方以志色兼养而为天下觿杓醯酱日不暂舍何以得晨夕穆色嬉志者黄生曰是则在先生矣曽诞有言君子知道而神立志而清邹志完立志矣未可谓知道也先生声振条贯穿彻要妙六爻所以伸屈显义所以终始先生体备之矣吾侪小人昧于天时不胜人事则又何称焉于是长者奉觞而进曰吾今而知希有之
　　贺旌表卢母节孝序【黄道周】
　　孝子曰天救慈卫何谓也国养于其母家食于其母髙防之门内无慈良其实不让故天下极丰百荣愤张衡宰不慈桥臂自雄瘈狗相伺其辖必亡家道将理厥有士女以似以续以为徽主故为慈以救孝孝以救义救孝则天下归德救义则天下归制为慈以救节节以救俭救节则天下归信救俭则天下归利焉故礼以衞贞则以衞清至衞归慈乃与天所天道之所尚慈者以为露雷风雨皆出于地地皆不任而独自以为牝韧韧然使生者得以养死者得以葬如此而己易曰先迷后得无成有终救迷而衞终生乐以人名而名之于反故曰含章以余所观卢母张孺人天衞之矣所谓天衞之者孺人之嫔于卢甫可逾载祖德不殄而孺人有子蓼荼丛集垂四十年内有丧祭之任外有睥睨之衅天救卢氏则必以慈卫孺人天衞孺人则孺人始得以慈衞卢氏故卢氏之有孺人所谓天救孺人之抚有卢氏所谓慈衞也子产者郑国之相也而国称之曰母夫岂以子产无烈火之焰竹书之劵也乎为人臣子心创而着其忠孝为妇女心创而获其节义各以救人则不获自救以卫人则不获自衞所获其救之衞之者天也孺人之为阃相有十载之姑十五载之翁二十载之凶孽戾宗以孝则牖下之庀莫之敢尸以义则萧墙之慝莫之敢作以节则自甘而安以俭则不过乎物是非一慈也而谓慈领之者犹夫坟衍之生露雷岳渎之起风雨坟衍岳渎不别于地而包举之譬于国侨则慈道含章矣故持人家国不明慈衞之义者以救国则无以衞其家以救家则无以衞其身孺人之翁司徒公方为铨郎时江陵初柄国用威楚束湿海内既濡首不自终制海内章奏道孝义者率格不下司徒公当时心非之也今海内又明法上下逡逡以文貌相羇然小有剧贼熏势力劫士大夫则士大夫俛首污面从之当宁不得己亷诸海内孝义之行用章阐风示之则是天下士夫率自救瞑籍是笄髽者以为发药也堂内即甚慈用筐箧盛其喜怒诸姊授管钥投地锵然则栉纵有剉疽之痛安在严家之无格卤乎士大夫固自严以当宁视之则犹孺子也姚安太守张先生曰吾女幼而知书识道理遇大事有担当不为浮议所动天下固多男子识道理通诗书值大事委担相视道逢佣奴谈祸福吉凶目瞠然不知所谋遇金炭轻重崩角攀昻者不可胜数此其故岂可仅操棰拔作之乎天下无事不讲救卫之术骤有事又不得志操妇人冠绂而前则是使雄貌雌声者相谩为笑也故谓天下失德救以孝天下无制救以义天下寡信救以节天下失利救以俭四方未得吾慈不失以张孺人之慈立于臲四顾之际抽绪如线以至于未被方幅使夫贤俊长者望其子如吉光威凤冀为侪辈恐不可得以是而衞天下犹操井上繘瓶而举之也巾栉而有国侨则是在斯矣于是八月曲周路直指述诸风诵以孺人之行达宸听既有命逺迩翕然姚安诸昆从谓余寔知之余谓是天下之慈衞也故因为解老而又举之以当颂于此
　　吴门范赵两大家集叙【潘之恒】
