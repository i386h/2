<!-- { "loadSidebar": true } -->
　　元佑三年十二月日翰林学士朝奉郎知制诰兼侍读苏轼札子奏臣近上言以所举学官周穜擅议先帝配享欲以尝试朝廷渐进邪说阴倡羣小乞下有司议臣妄举之罪重行责降以警在位至今累日未奉旨指挥以为国之本在于明赏罚辨邪正二者不立乱亡随之易曰大君有命开国承家小人勿用象曰大君有命以正功也小人勿用必乱邦也昔郭公善善恶恶而不免于亡者以善善而不能用恶恶而不能去也臣观二圣嗣位以来斥逐小人如吕惠卿李定蔡确张诚一吴居厚崔台符杨汲王孝先何正臣卢秉蹇周辅王子京陆师闵赵济中官李宪宋用臣之流或首开边隙使兵连祸结或渔利榷财为国敛怨或倡起大狱以倾陷善良其为奸恶未易悉数而王安石实为之首今其人死亡之外虽已退处闲散而其腹心羽翼布在中外怀其私恩冀其复用为之经营游说者甚众皆矫情匿迹有同鬼蜮其党甚坚其心甚一而明主不知臣实忧之夫君子之难致如麟凤色斯举矣翔而后集况可麾而却之乎小人之易进如蛆蝇腥膻所聚瞬息千万况可招而来之乎朝廷日近稍寛此等如李宪乞于近地居往王安礼抗拒恩诏蔡确乞放还其第皆即听许崔台符王孝先之流不旋踵进用杨汲亦渐牵复吕惠卿窥见此意故敢乞居苏州此等皆民之大贼国之巨蠧得全首领以为至幸岂可与寻常一眚之臣计日累月洗雪复用哉今既稍寛之后必渐用之如此不已则惠卿蔡确之流必有时而用青苖市易等法必有时而复何以言之将作监丞李士京者邪佞小人众所嗤鄙而大臣不察稍稍引用以污寺监犹能建开壕之议为修城之渐其策既行遂倡言于众欲次复用臣茶磨之法由此观之惠卿蔡确之流何忧不用青苗市易等法何忧不复哉昔卢杞责降既久经涉累赦德宗欲与一小郡举朝忧恐而宰相李勉给事中袁高谏官赵需裴佶宇文炫卢景亮张荐常侍李泌等皆以死争之勉等非惜一郡也知杞得郡不已必将复用一炬有燎原之忧而滥觞有滔天之祸故也今周穜草芥之微而敢建此议盖有以启之矣昔淮南王谋反所惮独汲黯以谓说公孙丞相若发蒙耳今穜虮虱小臣而敢为大奸愚弄朝廷若无人然不幸而有淮南王当复谁惮乎臣不敢逺引古人但使执政之中有如富弼韩琦台谏之中有如包拯吕诲或司马光尚在此鼠辈敢尔哉昔王安石在仁宗英宗朝矫诈百端妄窃大名或以为可用惟韩琦独识其奸终不肯进使琦不去位安石何由得志以此知辨人物之邪正消祸患于未萌真宰相事也臣数日以来窃闻执政之议多欲薄臣之责而寛穜之罪若果如此则是使今后近臣轻引小人而惠卿之流有以卜朝廷之轻重事闗消长忧及治乱伏望特出宸断深诏有司议臣与穜之罪不可轻恕纵使朝廷察臣本无邪心止是暗缪亦乞借臣以立法则臣上荷知遇虽云得罪实同被赏若蒙寛贷则是私臣之身而废天下之法臣之愧耻若挞于市不胜愤懑忧国之心意切言蠢伏俟诛谴取进止

　　论边将隐匿败亡宪司体量不实札子【苏轼】

　　元佑三年閠十二月四日翰林学士知制诰兼侍读苏轼札子奏臣近以目昏臂痛坚乞一郡盖亦自知受性刚褊黒白太明难以处众伏蒙圣慈降诏不许两遣使者存问慰安天恩深厚沦入骨髓臣谓此恩当以死报不当更计身之安危故复起就职而职事清闲未知死所每因进读之间事有切于今日者辄复尽言庶补万一昨日所读宝训有云淳化二年上谓侍臣诸州牧监马多瘦死盖养饲失时枉致病毙近令取十数槽寘殿庭下视其刍秣教之养疗庶革此弊臣因进言马所以病盖将吏不职致圉人盗减刍粟且不恤其饥饱劳逸故也马不能言无由申诉故太宗至仁深哀怜之寘之殿庭亲加督视民之于马轻重不同若官吏不得其人人虽能言上下隔絶不能自诉无异于马马之饥瘦劳苦则有毙踣奔逸之忧民之困穷无聊则有沟壑盗贼之患然而四海之众非如养马可以寘之殿庭惟当广任忠贤以为耳目若忠贤踈逺谄佞在傍则民之疾苦无由上达秦二世时陈胜吴广已屠三川杀李由而二世不知陈后主时隋兵已渡江而后主不知此皆昏主不足道如唐明皇亲致太平可谓明主而张九龄死李林甫杨国忠用事鲜于仲通以二十万人没于云南不奏一人反更吿捷明皇不问以至上下相蒙禄山之乱兵已过河而明皇不知也今朝廷虽无此事然臣闻去岁夏贼犯镇戎所杀掠不可胜数或云至万余人而边将乃奏云野无所掠其后朝廷访闻委提刑司体量而提刑孙路止奏十余人乞朝廷先赐放罪然后体量实数至今迁延二年终未结絶闻奏凡死事之家官所当恤若隐而不奏则生死衔寃何以使人此岂小事而路为耳目之司既不随事奏闻朝廷既行蒙蔽又乞放罪迁延侮玩一至于此臣谓此风渐不可长驯致其患何所不有此臣之所深忧也臣非不知陛下必已厌臣之多言左右必已厌臣之多事然受恩深重不敢自同众人若以此获罪亦无所憾取进止

　　因擒鬼章论西羗夏人事宜札子【苏轼】

　　元佑二年九月八日翰林学士朝奉郎知制诰兼侍读苏轼札子奏臣窃见近者熈河路奏生擒鬼章百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足怪故臣区区欲乞陈前后致冦之由次论当今待敌之要虽狂愚无取亦臣子之常分昔先帝用兵累年虽中国靡弊然夏人困折亦几于亡横山之地沿边七八百里不敢耕者至二百余里岁赐既罢和市亦絶彼中疋帛至五十余千其余老弱转徙牛羊堕壊所失盖不可胜数饥羸之余乃始欵塞当时执政大臣谋之不深因中国厌兵遂纳其使每一使赐予贸易无虑得绢五万余匹归鬻之其民匹五六千民大恱一使所获率不下二千万缗使五六至而累年所罢岁赐可以坐复既使彼因吾资以德其民且饱而思奋又使其窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因彼之请受其词不纳其使且诏边臣与之往返商议所获新疆取舍在我俟其词意屈服约束坚明然后纳之则彼虽叛恩反复亦不至如今日之速也彼虽有易我意然不得西蕃解仇结好亦未敢动夫阿里骨董毡之贼臣也挟契丹公主以杀其君之二妻董毡死匿丧不发逾年众定乃诈称嗣子伪书鬼章温溪心等名以请于朝当时执政若且令边臣审问鬼章等以阿里骨当立不立若朝廷从汝请遂授节钺阿里骨真汝主矣汝能臣之如董毡乎若此等无词则是诸羗心服既立之后必能统一都部吾又何求若其不服则衅端自彼爵命未下曲不在吾彼既一国三公则吾分其恩礼各以一近上使额命之鬼章等各得所欲宜亦无患当时执政不深虑此专以省事为安因其妄请便授节钺阿里骨自知不当立而忧鬼章之讨也故欲借力于西夏以自重于是始有解仇结好之谋而鬼章亦不平朝廷之以贼臣君我也故怒而盗边夏人知诸羗之叛也故起而和之此臣所谓前后致冦之由明主不可不知者也虽既往不咎然可以为方来之鉴元昊本怀大志长于用兵亮祚天付凶狂轻用其众故其为边患皆厯年而后定今梁氏专国素与人多不恊方内自相圗其能以创残呻吟之余久与中国敌乎料其奸谋盖非元昊亮祚之比矣意谓二圣在位恭黙守成仁恕之心着于逺迩必无用武之意可肆无厌之求兰会诸城鄜延五寨好请不获势胁必从猖狂之后求无不获计不过此耳今者切闻朝廷降诏诸路勑励战守深明逆顺曲直之理此固当今之急务而诏书之中亦许夏人之自新臣切以为开之太急纳之太速曾未一战而厌兵欲和之意已见乎外此复蹈前日之失矣臣甚惜之今欲闻鬼章之捷或渐有欵塞之谋必将为恭狠相半之词而继之以无厌之请若朝廷复纳其使则是欲战欲和权皆在彼有求必获不获必叛虽偷一时之安必起无穷之衅故臣愿明主断之于中深诏大臣密勅诸将若夏人欵塞当受其词而却其使然后明勅边臣以夏人受恩不赀无故犯顺今虽欵塞反复难保若实改心向化当且与边臣商议茍词意未甚屈服约束未甚坚明则且却之以示吾虽不逆其善意亦不汲汲求和也彼若心服而来吾虽未纳其使必不于往返商议之间遽复盗边若非心服则吾虽荡然开怀待之如旧能必其不叛乎今岁泾原之入岂吾待之不至邪但使吾兵练士饱斥候精明彼无大获不过数年必自折困今虽小劳后必坚定此臣所谓当今待敌之要亦明主不可以不知者也在朝廷意在息民不惮屈已而臣献言乃欲艰难其请不急于和似与圣意异者然古之圣贤欲行其意必有以曲成之未尝直情而径行也将欲翕之必固张之将欲取之必固予之夫直情而径行未有获其意者也若权其利害究其所至则臣之愚计于安边息民必久而固与圣意初无小异然臣窃度朝廷之间似欲以畏事为无事者臣窃以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者阿里骨之请人人知其不当予而朝廷与之以求无事然事之起乃至于此不几于有病而不服药乎今又欲遽纳夏人之使则是病未除而药先止其与几何臣于侍从之中受恩至深其于委曲保全与众独异故敢出位先事而言不胜恐悚待罪之至取进止

　　乞诏边吏无进取及论鬼章事宜札子【苏轼】

