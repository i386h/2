<!-- { "loadSidebar": true } -->
第七贴 绍兴五年二月 
第八贴 绍兴五年二月 
第九贴 绍兴六年二月 
第十贴 绍兴五年十二月 
第十一贴 绍兴六年二月 
武穆文集




之诗文题记 奏章信札



 
【 建炎四年 】 
过桃溪赠张完 
无心买酒谒青春 , 对镜空嗟白发新。 
花下少年应笑我 , 垂垂羸马访高人。 
（原载《昆陵志》，录自黄邦宁《岳忠武王文集》卷八） 
增方逢辰 
日月却从闲里过，功名不向懒中求。 
（据黄邦宁《岳忠武王文集》卷八补入）
广德军金沙寺壁题记 
余驻大兵宜兴，沿干王事过此，陪僧僚谒金仙，徘徊暂息。遂拥铁骑千余，长驱而往，然 一作当 俟立奇功，殄丑 虏，复三关，迎二圣，使宋朝再振，中国安强。他时过此，得勒金石，不胜 快哉。 
建炎四年四月十二日河朔岳飞题。 
（《金佗粹编》卷十九《家集》卷十《题记》） 
题宜兴张大年家厅事屏记 
近中原版荡，金贼长驱如入无人之境；将帅无能，不及长城之壮。 
余发愤河朔，起自相台，总发从军，小大历二百余战，虽未及远涉夷荒，讨荡巢穴，亦且快国仇之 万 一。 
今又提一垒孤军，振起宜兴，建康之城，一举而复，贼拥入江，仓皇宵遁，所恨不能 匹马不回耳。 
今且休兵养卒，蓄锐待敌。如或朝廷见念，赐予器甲，使之完备；颁降功赏，使人蒙恩。即当深入虏庭，缚贼主，蹀血马前，尽屠夷种，迎二圣，复还京师；取故地，再上版籍。他时过此，勒功金石，岂不快哉！ 
此心一发，天地知之，知我者知之。建炎四年六月望日河朔岳飞书。 
（据宋赵彦卫《云麓漫钞》卷一补入） 
五岳祠盟一本有题字记 
自中原板（一作版）荡，夷狄交侵，余发愤河朔，起自相台，总发从军，历二百余战，虽未能远入夷荒（一作荒）夷 ，洗荡巢穴，亦且快国仇之万一。今又提一旅孤军，振（一作奋）起宜兴，建康之城（一作战），一鼓败虏，恨未能使匹马不回耳。故且养兵休卒，蓄锐待敌，嗣当激厉士卒，攻期再战，北俞（足旁）沙漠，蹀血虏廷（一作庭），尽屠夷种，迎二圣归京阙，取故地上版图，朝廷无虞，主上奠枕，余之愿也。河朔岳飞题。 
（《金佗粹编》卷十九《家集》卷十《题记》）

【 绍兴元年 】 
题鄱阳龙居寺 
巍（一作嵬）石山前寺，林泉胜景(一作复)更 幽。 
紫金诸佛相，白雪老僧头。 
潭水寒生月，松风夜带秋。 
我来嘱龙语：“为雨济民忧。” 
（载《江西通志》卷五十四《饶州府》） 
题骤马冈 
立马林冈豁战眸，阵云开处一溪流。 
机舂水沚犹传晋，黍秀宫庭孰悯周。 
南服只今歼小丑，北辕何日返神州。 
誓将七尺酬明圣，怒指天涯泪不收。 
（载《江西通志》卷五十《南昌府》） 
题翠岩寺 
秋风江上驻王师，暂向云山 一作中 蹑翠微。 
忠义必期清塞水，功名直欲镇边圻。 
山林啸聚何劳取，沙漠群凶定破机。 
行复三关迎二圣，金酋席卷尽擒归。 
（载《金佗稡编》卷十九）
东松寺题记 
余自江阴军提兵起发，前赴饶郡，与张招讨会合。 崎 一作责（山旁） 岖山路，殆及千里。过祁门西约一舍余，当途有庵一所，问其僧，曰：“东松。”遂邀后军王团练并幕属随喜焉。观其基址，乃凿山开地，创立廊庑，三山环耸，势凌碧落，万木森郁，密掩烟甍，胜景潇洒，实为可爱。所恨不能款曲，进程遄速，俟他日殄灭盗贼，凯旋回归，复得至此，即当聊结善缘，以慰庵僧。 
绍兴改元仲春十有四日，河朔岳飞题 
（《金佗粹编》卷十九《家集》卷十《题记》）

【 绍兴二年 】
永州祁阳县大营驿题记 
权湖南帅岳飞，被旨讨贼 一本无贼字 曹成，自桂岭平荡巢穴，二广湖湘，悉皆安妥。痛念二圣远狩沙漠，天下靡宁。誓竭 一本无竭字 忠孝，赖共稷威灵，君相贤圣，他日扫清胡虏，复归故国，迎两宫还朝，宽天子宵旰之忧，此所志也。顾蜂蚁之群，岂足为功。过此因留于壁。绍兴二年七月初七日。 
（《金佗粹编》卷十九《家集》卷十《公牍下》） 

【 绍兴三年 】 
题新淦萧寺壁 
雄(一作胆)气堂堂贯斗牛，誓将直节报君仇。 
斩除顽恶还车驾，不问登坛万户侯。 
（载南宋赵与时《宾退录》卷一） 
题雩都华岩寺 
手持竹杖访黄龙，旧穴空遗虎子踪。 
云锁断岩无觅处，半山松竹撼秋风。 
（原载《江西通志》，录自黄邦宁《岳忠武王文集》卷八）
满江红 
怒发冲冠，凭栏处，潇潇雨歇。抬望眼 一作眼望、 仰天长啸，壮怀激烈。三十功名尘与土，八千里路云和月。莫等闲、白了少年头，空悲切。 
靖康耻，犹未雪；臣子恨，何时灭。驾长车踏破、贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。 
（见河南汤阴县岳庙明天顺二年《满江红》词碑） 

【 绍兴四年 】 
 
登黄鹤楼有感调寄《满江红》 
　　遥望中原，荒(一作苍)烟外，许多城郭。想当年、花遮柳护，凤楼龙阁。万岁（一作寿）山前珠翠绕，蓬壶殿里笙(一作声）歌作。到而今、铁骑满郊畿，风尘恶。 
兵安在？膏锋锷；民安在？填沟壑。叹江山如故，千村寥落。何日请缨提锐（一作劲）旅，一鞭直渡清河洛！却归来、再续汉阳游，骑黄鹤。 
（《岳武穆遗迹》） 
宝刀歌书赠吴将军南行 ） 
我有一宝刀， 
深藏未出韬。 
今朝持赠南征使， 
紫霓万丈干青霄。 
指海海腾沸， 
指山山动摇。 
蛟鳄潜形百怪伏， 
虎豹战服万鬼号。 
时作龙吟似怀恨， 
未得尽剿诸天骄。 
蠢尔蛮蜑弄竿梃， 
倏聚忽散如群猱。 
使君拜命仗此往 , 
红炉炽炭燎氄毛。 
奏凯归来报天子， 
云台麟阁高焦（山旁）嶢。 
噫嘻 ! 
平蛮易， 
自治劳， 
卒犯市肆， 
马躏禾苗。 
将眈骄侈， 
士狃贪饕。 
虚张囚馘， 
妄邀金貂。 
使君一一试此刀， 
能令四海烽尘消， 
万姓鼓舞歌唐尧。 
绍兴四年二月十日书赠吴将军南行飞 
（录自黄邦宁《岳忠武王文集》卷八） 
【 绍兴五年 】 
池州翠微亭 
经年尘土满征衣，特特寻芳上翠微。 
好水好山看不足，马蹄催趁月明归。 
（据单恂《岳忠武王集》补入） 
翠光亭 
爱此倚栏杆，谁同寓目闲。 
轻阴弄晴（一作晴）弄日，秀色隐空山。 
岛树萧疏外，征帆杳霭间。 
予虽江上老，心羡白云关（一作还）。 
（载《池州府志》卷三） 
【 绍兴六年 】 
从驾游西内（一作内苑）应制 
敕报游西内，春光蔼 一作霭 上林。 
花团 一作围 千朵锦，柳捻万条 一作株 金。 
燕绕龙旗舞，莺随凤辇吟。 
君王即天地雨露 ，化育一仁(一作人)心。 
（据明单恂《岳忠武王集》补入） 
送紫岩张先生北伐 
号令风霆迅，天声动北陬。 
长驱渡河洛，直捣向燕幽。 
马蹀阏氏血，旗枭克汗头。 
归来报明主，恢复旧神州。 
（手书摹刻汤阴庙中，录自明单恂《岳忠武王集》）
寄浮图慧海 
湓浦庐山几度秋，长江万折向东流。 
男儿立志扶王室，圣主专师 一作征 灭虏酋。 
功业要刊燕石上，归休终伴赤松游。 
丁宁寄语（一作与）东林老，莲社从今着力修。 
（载《金佗稡编》卷十九）
【 绍兴八年 】
小重山 
昨夜寒蛩不住鸣，惊回千里梦，已三更。起来独自绕阶行。人悄悄，帘外月笼明。白首为功名。 
旧（一作故）山松竹（一作菊）老，阻归程。欲将心事付瑶琴 一作筝 ，知音少，弦断有谁听？ 
（载《金佗粹编》卷十九） 

【 绍兴九年 】 
诔适斋先生 
南渡巳三纪，衣冠今几存？ 
伤心失故老，回首望中原。 
去国权臣力，全躯圣主恩。 
“致君要尧舜日，衷意托空言。" 
( 据黄邦宁《岳忠武王文集》卷八补入） 
（注：岳飞词创作年代各有说法，此取其一也。）

