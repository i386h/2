<!-- { "loadSidebar": true } -->
　　仆以衰病乞休杜门待命亦心计公当治装而北旦夕且至京口方欲走一介通咫尺之书而使者固先之矣字字肺腑语语金石惜仆鄙陋不足以承下风苐偶有所见不敢隠大抵今日在庙堂自谓一公论于庶僚亦自谓一公论而不能相用高者发意气卑者依势要居山林者欲出而不能遂则成愤激据旃厦者畏其出而苦抑之则成排挤当局者迷真识临岐者背初心闪倐千变莫可控揣执事但中立不倚徐而察之得其所由所安然后鸣之白简着为赤帜不然且勿轻动也仆为故人所误苟出然自分不过一歳间而已不谓荏苒遂至二载尤悔百端决意乞骸了不以萋菲为恨也季春朔之疏闻辇上君子怜而许之旦夕可问故园矣承示六编足征清河文献之盛与贤桥梓金玉至心仆得托名不朽何幸如之归日多暇当勉尔塞白外薄物将意非敢言赆伏祈照亮
　　
　　邹孚如
　　
　　昨者上事人回接手教及致三疏草有味乎言之也首疏初见宰公同九卿上之忤旨而不悉之以为剀切渊粹老臣忠君爱国至意天真流溢葢疑其草者而不可得得之足下了然矣第二疏于事体极明晢审尔仆所叨恩典或可无他不知曾具题否若后疏则详而不杂直而不肆其始若逆耳而终则当悦心贾陆之材略衡向之经术不是过矣雒生封事莾莾激伉似胜公大雅则不及也迩来后生意气树党排击纷纷不已今得无为虞芮之交馁乎雒生乳一滴散百斛乳矣公可且舍章俟时作选郎斥陟贤否一畨胜十疏之上而不用也仆决归矣不归断无出视事理当取公大集细効丹铅焉而后有以复也仆与儿子书絶无小人之忌而君子之疑语公或误闻之乎疏下考功千万相劳一决拔仆于炎海也不一
　　
　　喻邦相
　　
　　仆以仲秋之抄抵留都任更二日而元孚以急足来致公所示诗大骇不知所谓葢偶未见公拂衣之报也次日俞驾部来谒叩之云舟已发矣又次日而从元孚所得信云尚未发也亟归灯下作数行使吏驰之舟所则发矣云雨虚无缥缈倐忽使人怳然若失又爽然称快也神龙不可鞭御麟鳯讵能羁■〈艹奴〉真男子哉归侍太公二簋之奉怡怡如也出而眺匡山俯彭蠡一衿裾间物耳仆守志不坚为人所误苟出应世见讥白简虽荷圣明昭雪然破甑在地寜堪收补所以累疏恳辞迩似蒙见怜已买一舟江口相待矣视公虽落第二义然尘土幸未深或不至为猿鹤憎也有周山人道在者能诗善谈笑意欲谒公于豫章贪与公相闻以数行付之俟作弇园归人细和佳章奉赠也方饵药不一一
　　
　　张冬官
　　
　　仆自暂归休沐冐余暑履金陵任仅一月中流言杜门乞休两阅月始出出不能旬日即闻犹子之变入春三日又复以病请告今尚在医药间忽忽无好懐抱以故于生平故人都不能具竿赤初从邸报得大疏心窃疑之岂其有霜露之恙耶既而知其无恙也乃曹子念极道公杖履游从之乐不减东山且时时见谢公捉鼻语令人神思爽然仆真小草矣今者似不逺之复旦夕得请即老不能追随■〈必〉跋于少年场一觞一咏步武当不逺也子念又言公有迁葬之举且为令先叔备极情文自是厚徳高谊非仆可赞教翰雅贶专使逺存毋乃破公不作洛中书例耶国是纷纷尚在迷局固不敢出仆口亦不当入公耳聊发一慨而已薄侑附椷伏惟鉴纳
　　
　　宗良君侯
　　
　　栁陈父来得老兄笺教如奉颜色比想道履佳胜宗正约束渐寛匡山彭蠡之间不妨轻刀篮笋当尽吐胷中之竒以示不刋仆老矣齿落已尽右目渐昏忽忽笔砚所见窘几无复生趣况以簿书酬应杂之所得几何而掷此桑榆之日以故决意上书乞骸只在旦夕矣昨秋归哭亡者屈指生平交知称兄者于鳞徳甫子与子相公实称弟者肖甫及吾家阿敬今仅明卿伯玉及仆无恙耳洪都朱邸三儁已失贞吉兄与用晦白头昆弟也如闻尚有参差私所不解名者外至之物何容置我方寸耶昨有一僧号达观者与之谈觉得一切都放下唯于回向处尚懒散此味不敢独享敢以荐兄不一一
　　
　　傅金吾养心
　　
　　仆生燥髪而习闻公侯世家列传慨然念傅颍公之功大而报微也既登朝则再上书一报闻一议而竢后命然不知公之后絶与否也今者得执事书世系志乃知执事之曾王父后于季公者季虽后于公友仁而实颍公之子也以颍公之功与傅之多明徳执事又贤而好文能无忘其先而蔡子故人也又为之介绍以请则何敢辞恨荒落不文无以报塞至意耳得蔡子古文数十篇遒劲峻洁仆之畏友也执事高斋中可谓得人矣玉带非病骨所胜且仆例不曾受人润笔谨领二币以见来雅本草发明甚有条理执事刻之其仁逺矣谢谢书刻侑椷不一
　　
　　王都阃
　　
　　移疾杜门两月与春色相负得故人一信盎然自愉况乃重之以珍味乎后信乳柑尤佳絶今年温郡无运艘王大叅失约龙博士迁刘将军死分絶此味久矣剥之则香雾蔼然咀之而甘露溢齿便若与王会稽相对也仆乞休移疾凡四疏矣今晨似有生还消息想所欲闻者有贵司公牍小迟已托之府大帅矣手疮草草不一
　　
　　王松屏
　　
　　当不孝兄弟伏阙时辱先宫保公盼睐如骨肉又辱为先尚书作传葢时时在心腑矣而山川阻修鳞羽阔焉亦尝再奉候书而不蒙报岂令先公保啬天和于一切竿尺皆谢絶耶将无所托之人皆殷洪乔也毎从蜀中士大夫窃闻起居皆云朱颜宣髪气充而神王若有得于玄素之秘者彭佺所不足道也迩覩邸报则已游帝廷矣天不慭遗指南何托苐上厪圣衷于太宰宗伯太常司空之所职司咸举焉而宫保公灼然中兴一代名臣孰得而拟之贞衰病强出处非其据已杜门三请告矣适贵邑之旧吏来告别仓卒中不能具一些而仅以不腆之芗帛徃道逺而其人未可信不敢从腆唯长者亮而存焉以宫保公之高朗令终显融昭明老丈可稍抑性以为天下计矣余不能多及
　　
　　沈箕仲大叅
　　
　　昨春承使者専讯草草裁报计彻记室久矣执事行部多在匡山彭蠡间涵贮方寸发为文辞与斗文争雄胜何快如之前得贤叔氏书叙病状使人酸鼻旋闻已勿药甬东江阁有海王之输杯酒啸歌膝下幼子稚息娟娟如玉何必嗫嚅侯门博冷酒炙耶仆老矣虽忝列常伯而实无深知者亦无以自见虎欲囓人不避豪贤势殊可畏以故前后乞休凡四疏闻辇上君子怜之旦夕可觅莼鲈乡矣朱虞崶学宪凡三四寄问而不值遣信者且涉嫌疑不能作报烦为一致声喻邦相真男子也干旄亦时过从否不可失之适周山人道在便附此不悉
　　
　　倪仁甫
　　
　　仆至都门憇观音阁诸故曹长皆会而独不见执事怪之则知以内艰归矣为执事分哀则不能欲有所效生刍之敬则无繇方在恻恻间而使者至矣出所致教辞读之泫然涕涔涔也执事通家故人也为先慈以不朽请仆虽困笔砚寜忍以不文辞既得卒业大状草则执事之文巨丽极矣中间挥表淑徳及尊公与贤昆季之令行嘉祯所不敢废若贤昆季交游之盛无关内则者窃有所汰矣尊公在法不当称太称太不无触忌也子女嫁娶之详或刻于铭左或执事增入之亦不妨厚币所不敢辞却有不腆之敬惟登之几筵是恳
　　
　　张伯起
　　
　　昨过吴门急欲归哭逝者不能叩求志园精庐为恨归病脾已病右目稍起即为乡人腰项所困忽忽不知作何状念抑之太宰逝矣典刑渐沦知己遒尽仆小于此公十年而长于亡弟亦十年昨哭吾弟今又哭抑之中间何以自存能不悲怖唯吾兄与仆齿在雁行庶足相依共此桑榆之日苐望箕颍高踪当息心而却虽然中秋后必强一相见献歳入春不妨共斜川之纶也不一
　　
　　张幼于
　　
　　前冗次草草作报计己彻记室矣抵家仅月余病与人事各得半而又有上冢及吊海邑潘氏之丧间之忽忽又将治装矣衰与懒会意殊不欲出而又不能不暂出崦嵫之日能复几何而轻以道路掷之且念抑之太宰奄逝使人神沮此公名位禄寿殆无可憾所惜者典刑渐沦知己垂尽耳姜宗伯得请且复加白香山分司之秩足下亦一之否兹遣信相闻为中秋后期念劬丈烦致声亦于彼时当领教也不一
　　
　　王百谷
　　
　　金陵旅中毎辱足下书至满一小箧而来谒者以足下为筌蹄不索报径去故不能尽酬仆腼颜小草报政至淮而返过吴门不入急欲归哭亡者到家仅月余上冡及吊上海潘氏丧忽忽复将治装矣计中秋后两日可专造半偈斋贺老蚌生珠尚可补汤饼之会母爱子抱知当不靳也谋野集盛行市肆间纸为贵而不以见惠者将无不欲不佞尺牍小进耶唯念之
　　
　　答张元春
　　
　　京师逐客如蝇袭腥散而复聚留京客则蚊子■〈口替〉铁牛无血可饱亦无驱者足下何所惩而不来或虑疟病君子所以中沮耳仆考满一事似小有龃龉俟回咨报许乃可成行三千里酷暑长途甚怯不拟以身试之足下乃遣人一看即得何自损嫂机杼中物乎又不忍咈足下意聊受而以他物将酹幸勿怪仆今春颇能食饮气体亦稍腴然桑榆之照能复有几任之而已
　　
　　李允达
　　
　　前者辱长笺数百千言新诗古近体种种皆极输冩尔时为都试诸生所困重以友于之戚忽忽无复生趣不知所裁报仅得一诗塞白亦不解作何语不谓足下之爱而忘其丑若此也缁衣之好陟冈之思葢无处不是亦无念不笃至于后所示一笺八律蔑以加矣顾仆何人而敢当此念金华古多灵仙异人独于文章未数数明兴若宋承旨王待制之流可谓博雅君子至于返古探始尚未之敢许也不图迩来超识有如胡元瑞者元瑞之外乃复覩足下足下于元瑞所著诗薮尚疑其进信阳而退歴下缘元瑞从信阳入门此一瓣香不得不归之耳足下苐从歴下入无害也前书示先青州公状拟不佞志其墓中之石循览状辞私心伟之欲握管而迫它冗未果兹辱再及之敬闻命矣今年六月以考绩北上抵淮而有新拜归扫先垄哭亡弟与邦君大夫宗戚友生酬酢忽忽亡须臾之间而使者走金陵而南粮尽促报甚急故不能详刻诗一册仓皇读之觉其神采趣味俱朗隽唯追琢之功少逊耳律诗押韵尤不宜脱隠侯腔律者三尺律也望后当复之白下然以新正决上书乞骸三山秀色恐不能迟子之驾如何雅贶拜嘉并有薄侑不一
　　
　　吴国贤
　　
　　逺承手教雅贶深感至意独启事太用世法非生平故人施之于同调同志者后勿复尔也辱委为二孺人同表墓古似无之念兄伉俪之笃聊尔命笔苐来状甚古而仆表则今恐不相当且未足灾石耳强识略竒书也梓之必传苐不可不加详核兄出当以何月谒选此地赤邑倘借重为金陵生色何如仆已乞归冀得请矣余有别布不悉
　　
　　答徐孟孺
　　
　　别后时时在懐仆不能自慎以来憎口苐吏部职掌有被劾调用官贠以调官到任之日论俸不得并前一槩通理但仆原系荐起非由调除侍郎非改调之官未尝一日支调官之俸质之铨部铨部却引十三年奏奉钦依有偶遭罣误无玷公评仍准通理许而后成行彼此俱无欺冐也此御史者不知而妄言之欲驳无玷二字遂加苛饰今者部覆甚详明旨甚确仆虽有辩辞一疏或多不允苐仆素薄宦情出非得已且物忌多取人贵知足已决意乞骸必得请而后已兄但识之来春二三月可访我于弇州书室也人情士风败壊已极一见旧阉复用緑林之戎砺刃以待山人鸣寃兄见之否太原公能不立髪也承専使手书见念之情真踰骨肉感甚感甚余不次
