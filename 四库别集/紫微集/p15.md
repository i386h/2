<!-- { "loadSidebar": true } -->
　　勑朕惟展义而巡方岳即所幸以为京师虽化民成俗之方莫先仁义之统然御众经邦之要亦资法令之修乃饬司存俾加定着逮奏篇之来上观治具之昭陈载惟参领之臣可后褒优之典具官某负复变知贯之学而行之以敏蕴尊主庇民之业而济之以和深厚之文足以发挥号令练达之识足以裨赞缉熈方睠上都寔观万国当平定之日品式具存遭兵乱之余文籍几尽是欲小纪大纲之备设以为百司庶府之章程俾参前后之请书约以祖宗之故寔辑成挈令以付攸司总裁专委于相臣科指更资于近辅既成书之进御嘉立制之可稽宜宠锡于纶言俾増崇于秩序以隆体貌以重恩荣噫示四方礼俗之中虽逺师于商德立三辅尤异之法亦杂用于汉条其共守于成规以克臻于至治可徐宠杨申陈廷圭焦义为掩捕海贼生擒贼首卓全髙等徐宠转两官资杨申陈廷圭焦义各转一官制
　　乃者盗发海濵里闾废乱将吏扑讨遂有成劳尔等佐其发兴协心戮力用能无乏皆讐有功第服恩荣以示劝奬往只明命益懋乃心
　　蒋元髙师説潘褒刘玘张谅贺允丁成王喜张万超王侁杨皋黄夀马信费景李倩为敌人侵犯顺昌竝系在城守御者各转一官资制
　　属者敌人连侵汝阴不有战者孰遏兵锋不有居者孰与共守虽劳烈之有间岂劝赏之可遗各进一阶用酬戮力服我休命毋替忠勤
　　林觉祥为应募战船防秋转一官资制
　　朕比勑负海之郡营舟檝之事尔能应募忠慨可嘉进秩示恩以为众劝
　　裴铎为杀获贼首卢成生擒龚利胜等转一官制
　　属者羣盗就降复肆攻剽尔能用命首殱凶渠芽蘖既除闾里安妥进官一列祗服恩荣
　　孙泉等为权夀春府郑絪奏亳州使臣顔林赍到畨人归德府路招谕使诱胁文字要本府投拜本府众官等同心一意不肯顺畨死守府城其立功人武翼大夫孙泉等乞推恩奉圣防竝与转一官制
　　勑具官某向者强冦传檄夀春尔等守义一心有死无二忠壮之节宜用褒劝进官一列以示恩荣尚皆勉之益图称効可
　　刘洸为随张浚至闗陜普转一官制
　　顷者大臣宣慰闗陜尔实从行例进一阶以酬其道路之勤往服恩荣毋堕乃力
　　张明为捉杀防贼刘宣转一官更减一年磨勘卢璿为捉杀防贼増吉垣九转一官制
　　勑尔顷捕贼有功应赏其祗明命以服恩荣可
　　方与为捉获凶恶海贼吴宥一等十四人全火并妇女六人连赃仗等物转一官制
　　勑尔职求盗捕获凶渠俾进官阶用为奬劝可
　　周林陈抃石延庆方云翼为勑令所编修在京通用条册成书各转一官制
　　勑朕惟京师物众地大四民杂居百司庶府总治非一祖宗法令备具内作章程外示方夏垂统之懿超轶百王兵火以来颇或散落加以他请竒比皆益猥众吏得以并縁下无以考信曩诏更定将以近古而便民尔等咸以杰异之材职司刋剟成书来上整理可观俾陞秩序以示劝奬益率乃事无废前劳可
　　李海为御敌人得功并该喝转暴露特转七资及解围方出原授一资因随薛仁辅等逺赴行在寄两资共寄一十一资每资合比折减三年磨勘依例每满五年转一官制
　　勑尔顷以军候屡立战功骤陞武阶益思奋厉可刘光逺为金人逼近顺昌府奋不辞难协赞军务提举四壁别无疎虞横行上转一官制
　　勑夫兵戈锋刃之地人所委之而去者也非忠壮义烈以报国为意而无茍免之虑乌能同舟共济而无二心也哉具官某出自将门早登勇爵防边积乆战伐知名间者径顺昌适与敌遇能与共守立义可嘉若古有言无德不报其班名命益进横阶是为异恩尚图称效可刘浒刘钊王羲賔安世用马绶王侁为措置捍御金人有功并各转一官制
　　勑具官某等间者顺昌被冦城守之劳尔亦预焉稍以叙陞用示劝奬尚思勉哉可
　　张忠顺换给敦武郎更转一官制
　　尔沦陷既久憣然改图嘉其反正之忠俾与武阶之列益思厉勉以报国恩
　　韩海为生擒贼首王念一等千里招复归业江西安抚大使司保明申与转一官制
　　勑具官某大江以西羣盗蚁结尔能讨捕闾里为安宠进官阶尚思励勉可
　　薛纶为差往防黄河探报金人动息与转一官制
　　勑尔顷为国觇敌劳能自着申加褒命益务忠勤可梁吉等为与乌珠接战获捷各转一官制
　　勑向者大将鏖战郾城尔等实豫戎行皆克致命譬如捕鹿或角其前或掎其侧用能使敌人之强不得逞志于我宜颁显赏以酬尔庸益图尤功嗣有褒陟可程诜为先因杀获防贼刘宣等转一官制
　　勑尔顷以捕贼有功应赏只承明命毋替尔勤可李政等权太康县与县尉巡检作刘锜乡道掩杀金人捷各与转一官制
　　勑太康之役尔等实导吾军以克有胜不可以莫之酬也各服官荣无怠尔力可
　　方喜逺来归正特与转一官制
　　尔沦陷异域不忘秦声反自敌中能以情告嘉其忠谅秩以官荣益懋尔为尚图称塞
　　孙摭手诏顺昌府官吏军民等敌兵犯境王师拒冲惟尔吏民协济军事保扞城垒驱遏冦攘眷乃忠勤宜加抚惠数内官员在城守御者竝与转一官右文林郎沈丘知县与转一官制
　　勑间者强敌侵败王畧向非壮者奋其勇敏者供其事何以有成功哉有司按状尔预有劳其施官荣以示劝奬尚思勉之可
　　王照提举淮东措置料角斥堠王安道申统领官张宗王照一般在料角防托委寔宣力检照张宗已转官特令王照一例推赏奉圣防与转一官于正名目上收使制
　　疆之司所以备豫不虞之患固莫先于候望而尔能致力于斯焉俾进武阶以劳勤恪益修乃职毋懈于前杨宏刘锜奏金人攻打顺昌府将士背城血战敌败委获大捷吏部勘防本官先立奇功于武节大夫上转左武大夫今来合转两官系碍止法奉防令与横行上转行一官其一官碍止法人依条回授制
　　勑胜敌与战既宣徇国之劳行爵以功岂限彛章之等具官某忠在王室志殱敌人顾蓄愤之有年果申威于一举既宠陞于横列且流貤于本宗只服异恩益图显绩
　　张温同杨宏刘锜奏金人转官回授制
　　勑尔以骁雄自奋忠徇国家遏冦淮濆居多疾力朕审赏以战虽每厚于图功然名不假人固难越于彛典其考稽于故寔俾貤爵于本宗益茂尔图嗣膺褒陟可焦义为捕获到海上刼贼钟十三等八名委有功效转一官于正名目上收复制
　　勑尔捕获凶盗有功中率有司按状俾服官荣益励逺图以思报効可
　　陈元裴铎胡昭为讨捕李朝贼尽静各转一官内胡昭系文臣选人比类施行制
　　潢池弄兵乆而未殄讨捕既靖劝赏斯行往服恩荣益思所称
　　张宗广为捕获姜贵一十四人谋叛转一官换给制
　　勑尔顷迹捕奸宄进官一列申锡书命以为尔荣尚勉之哉毋忘勤力可
　　王良存朱芾为随岳飞应办钱粮有劳效各转一官内王良存除直徽猷阁朱芾为系参谋官措置杀敌马有劳制
　　勑具官某古人尝怪持文墨议论者与战功同赏而不知行军用师之道必赖政事谋获之助然后能有济也尔等或董将输于漕挽师不乏兴或参机畧于中权虑无遗防并与其佐皆讐有功竝宠秩于阶资用褒优于绩效益思励勉无废前劳
　　田贵等先因程待制依分镇便且指挥将前项功赏与转官并同职昨随殿前太尉勦杀刘猊立到奇功特与转行遥郡一官制
　　勑尔积战伐之功既髙武爵矣兹又以旧劳自言虽版授官阶出于一切之政然赏疑从予始遵宁僣之言用稍越于彛章俾遥分于团结尚多好爵以俟尤功益茂尔图嗣膺褒陟可
　　刘文升为刘锜申发机速文字遣发官兵奏捷干事竝专委本官承接捍干办及解发俘获畨贼之类亦只是本官独力应办委是别无不了奉圣防转两官制
　　尔以刀笔从事兵间方边境之始骚正羽书之沓至服勤夙夜以办治闻进秩二阶用酬劳勚益思尽瘁以称茂恩
　　杜亨道为系干预机速军务等宣力尤多转两官制
　　朕推毂将帅以宣阃外之威筹防兵机盖仗幙中之画尔奋由儒士有志功名出从元戎预闻密议淮濆之胜盖有助焉并锡二阶以为尔宠只服恩命益励良图郝义等一十人为收复商虢等州竝名各与转两官制
　　勑某等乃者第功行赏以劳战士宜若无遗而大将继言尔等未被甄奬用攽赞命俾服官荣益励壮心以图称塞可
　　巩漴岳飞申契勘掩杀金人收复州县累获胜捷今将随军转运使官属应副钱粮官欲转两官奉防竝依制
　　勑向遣大帅出脩封疆馈饷不乏尔寔有司焉可无恩奬以报劳勤只服官荣益茂乃职可
　　李宝系义兵统制将带京东忠义兵马与金人鬭敌同逐人老小转清河前来归投本朝与转两官仍除遥郡刺史制
　　勑朝廷崇尚武勇所以励三军之心褒表忠义所以为四海之劝况于二者寔所兼资以尔紏率义旅出入两河式遏宼锋间闗百战自拔归国忠壮可旌俾亟进于武阶且遥分于符竹尚俟可为之防更立昭明之功立励尔心毋坠乃力可
　　何皋同前与转四官兼閤门宣赞舍人制
　　勑具官某审赏则可战既垂封爵之科饮至而防勲可后书劳之典其敷明命以答尤功以尔怀许国之忠骁雄自命励杀敌之果敏锐无前兹因王旅之脩封遂奋兵威而压难俾骤陞于武爵且赞谒于帝宸只服宠荣尚图称塞可
　　韩之美系湖北京西宣抚司干办公事累与乌珠等见大阵获捷转右朝议大夫依前直秘阁制
　　勑尔赞画大将遏冦有庸既畴尔劳以行赏典载稽故事更锡命书特越録于彛章俾进秩于少列上还故印往服新褒深惟絶异之施无效众人之报可
　　焦文通等五人为杀败金人出等奇功各转武功大夫除遥郡刺史制
　　审赏则可战既垂封爵之科饮至而防勲可后书劳之典其敷明命以答尤功尔等战伐有声伎能絶众奋身以徇国家之急本其素心剡手以冲仇人之胷义无反顾比敌师之犯境临淮浦以鏖兵既成一战之功遂振三军之气及观献状宜锡赞书用骤进于武阶兼遥分于郡寄朕惟爱惜襦袴之意每忧名器之轻推饶爵邑之心何悋忠劳之劝往只殊宠益励壮图
　　刘广为杀败金人出等奇功转武功大夫除遥郡团练使制
　　尔志狥国家功髙阀阅禀资壮烈众许摧锋挺志骁雄能推陥陈比敌师之犯境临淮浦以鏖兵既成一战之功遂振三军之气及观献状宜锡赞书进陞武列之崇兼领兵圑之寄
　　宋谨同前与转行右武大夫遥郡刺史制
　　具官某懐许国之忠骁雄自命励杀敌之果敏鋭无前兹因王旅之脩封遂奋兵威而压难越于常典俾骤列于横班酬其余劳且遥分与符竹夙宵自励毋废前劳可
　　栁倪为金人攻围顺昌府城系提举四壁射杀敌兵甚众兼自中箭畧不退避委是忠勇转行右武大夫制
　　勑具官某拳勇自将髙武爵属者顺昌之役有义城守之劳若古有言无徳不报其班名命益进横阶是为异恩尚图称效可
　　程师回收捕广贼及提举脩缉防州城壁劳绩特与转行右武大夫制
　　勑扞城殄冦既宣许国之忠行赏报功岂限彛章之等具官某秉资骁果乆厯戎行积伐宏多宜膺异奬其申攽于名命俾进陟于横班是为茂恩益思显报可员青为保防刘圣七殿神御并杀获羣冦伪大王等有劳正补敦武郎閤门只候又干当年终转武翼郎又训阅不易赏转武经郎又与金人见阵军前喝暴露转武功郎该磨勘转武经大夫又该磨勘曽立战功贴转武畧大夫依旧閤门只候换给制
