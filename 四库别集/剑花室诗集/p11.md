<!-- { "loadSidebar": true } -->
　　○五妃庙题壁

　　娥江有恨沈贞女，湘水多情哭帝妃。争似斗山青冢在，年年春草绿成围。

　　翠羽明珰想旧颜，玉鱼金碗葬空山。贞魂认得城南路，环佩归来夜月寒。

　　春风竹沪草萋萋，落日桐城杜宇啼。一例同殉家国难，贞忠千古属夫妻。

　　田横岛上有奇人，孤愤延平志未伸。巾帼也知亡国恨，英雄儿女各千春。

　　○题桃花源图

　　大国凄凉劫火余，念家山破恨何如！匹夫亦有兴亡责，忍爱桃花自隐居？

　　桑麻鸡犬自成邻，流水桃花别有春。若使刘项皆遯世，他年何以报强秦？

　　○闽中怀古

　　无诸在何处，犹见钓龙台。荒井碧逾冷，危城青欲开。得时思将略，拨乱负奇才。万古浮云去，三山落日来。

　　○马江夜泛

　　暝色迷天末，清空起棹讴。山随帆影转，月逐浪花浮。横槊苍凉夜，艰危击楫秋。马江呜咽水，何日挽东流？

　　○闽中怀古

　　万里秋风客，罗骚吊古来。天高旗影动，日暮角声哀。沧海沈王气，江山待霸材。茫茫无限感，独上钓龙台。

　　无诸在何处，犹见古蛮风。南越孤云隔，西澎一水通。潮声冲岸猛，山势抱城雄。倚遍阑干望，烧空落日红。

　　秦汉无余地，横天剑气冲。中原方逐鹿，大海且屠龙。羽檄驰三服，雄关锁一重。祗今思用武，几度涨妖烽。

　　○三山旅次寄内

　　赤嵌城泊晚来潮，乌石山童落木凋。一样秋风吹大地，英雄儿女客魂消。

　　○寄内

　　南江水接北江潮，奈此重瀛隔阻遥。卿在吴头侬楚尾，就中打桨也魂消。

　　每劳锦注劝加餐，一枕清凉梦亦安。老母婴儿无恙也，朔风吹到客衣寒。

　　○携眷渡厦，舟泊淡水，偕妻子入台北城竟日，归舟记之

　　淡江潮退好停槎，趁早偕行乘火车。暂洗征尘动游兴，一时看遍稻城花。

　　胭脂北部久闻名，扇影衣香陌上行。行过观音山下路，釆茶队里涌歌声。

　　艋津夜月惯相思，南菜园开待赋诗。六载名山风雨感，匆匆难慰故人期。

　　萧萧官柳拂长堤，马上诗情倚醉题。且向黄公垆下憩，归时忘却日沈西。

　　剑潭夜夜跃龙光，古木参天荫四旁。惜我不能潭上望，停鞭一试水云乡。

　　青畴十顷水田田，野草山花亦可怜。闻说芝林锺秀色，明诗习礼几婵娟？

　　濒年作客滞天涯，差喜妻孥共唱随。携手同游又同返，归舟恰是上灯时。

　　○鹭门旅兴

　　海上何人赋草熏，天涯游子暗伤魂。虎溪夜月凤山雨，手写家书寄细君。

　　客囊犹似昔年贫，尘海琴樽倍怆神。添个新诗三五首，归装端好赠同人。

　　○厦门秋感

　　虎头鹿耳拥屏藩，天险生成界海门。地近南洋通贾舶，秋高北斗驻文轩。半空鸿雁鸣声急，大陆龙蛇战气昏。谁谓弹丸难用武，当年孤岛抗中原。

　　○汕上感怀

　　不向东洋靖蜃楼，却来南海弄渔舟。文能驱鳄丹心郁，剑未屠龙碧血浮。自把昆仑作肝胆，肯为蒙古卖颅头。印波覆辙堪悲痛，黄种何年种自由？

　　韩潮苏海气飞蟠，欲把文坛作战坛。倚马可能成露布，射鵰无力贯霜翰。乾坤生我甘磨折，世界何人策治安？破碎山河轻一战，枯棋今日又输残。

　　○洪山桥夜泊

　　扁舟荡荡水迢迢，双桨风轻趁晚潮。绝好洪山桥畔月，照人清梦可怜宵。

　　○酬瘦云并和南社诸子

　　去去神山远，蓬莱水浅深。烟花萦别梦，文字系同心。沦落江南客，凄凉渚北吟。可知羁旅意，长望旧园林。

　　○游鼓浪屿

　　倚剑来寻小洞天，延平旧迹委荒烟。一拳顽石从空坠，五色蛮旗绝海悬。带水尚存唐版籍，伏波已失汉楼船。日光岩畔钟声急，时有鲸鱼跋浪前。

　　○中秋夜登鼓浪山

　　抛却湖山一笛秋，二分明月在南楼。人间未有埋愁地，独上危峰看斗牛。

　　○鹿泉（在鼓浪屿怡园之内，相传为延平郡王所凿，园主人林景商泐铭记之，余亦有诗）

　　痛饮狂歌试鹿泉，中原何处着先鞭？麾戈且驻乌衣国，倚剑重开赤嵌天。故垒阵图云漠漠，荒台碑碣水涟涟。明朝鼓浪山头望，极目鲲溟几点烟。

　　○万石岩（内有读书台，为延平郡王读书之处）

　　江城落日鼓声哀，东海骑鲸去不回。后起儒生几人杰，吟诗空上读书台。

　　○重过怡园晤林景商

　　片帆又向鹭门来，千里风云郁不开。落叶打头同看剑，对花洒泪忍衔杯。扶余作客留豪气，江左伤时赋大哀。我与林逋曾旧约，振兴亚局仗群材。

　　湖山十笏辟园林，安石风怀又见今。鹿耳礁留云意湿，龙头渡拍浪声淫。每忧割肉分图籍，谁解烹鱼溉釜鬵？同上日光岩畔望，海天何处问升沈。

　　拔剑狂歌试鹿泉（鹿泉在怡园内，相传郑延平手凿，景商有铭泐石其旁），延平霸业委荒烟。挥戈再拓田横岛，击楫齐追祖逖船。眼看群雄张国力，心期吾党振民权。西乡月照风犹昨，天下兴亡任仔肩。

　　○鹭江秋感

　　西风落木鹭门秋，漂泊人如不系舟。家国事多难稳卧，英雄气壮岂长愁？霸才无主伤王粲，奇相伊人识马周。潦倒且倾村店酒，菊花开到故园不？

　　登楼遥望海门东，万派商声失断鸿。漂泊风尘看剑老，浮沈身世笑诗雄。连天雨脚翻涛白，极浦云根射日红。最是悲秋尝作客，伤今吊古恨无穷。

　　延平霸业久销亡，两岛难将一苇航。西北妖氛传露布，东南大局失云章。满城风雨思乡泪，匝地干戈吊国殇。入夜笳声吹到枕，梦魂无定赋归乡。

　　天河万里水横斜，泛海难浮博望槎。边塞征夫弹剑铗，隔江商妇奏琵琶。琴樽寄兴消豪气，松菊惊秋感岁华。咄咄书空题雁字，倚栏信手数归鸦。

　　○在厦柬乡中诸友

　　陈瘦云

　　诗界推君称健将，文坛我欲建奇勋。中原逐鹿归谁手，忙杀胡儿鼎足分（戏调胡南溟）。

　　赵云石

　　能诗何碍作闲人，薄醉尤时见性真。省识此中心乐地，风流道学两相邻（君家在清水寺旁，其比邻一为东洋歌馆、一为西国教堂，君自题门上曰：道学风流，我在其中）。

　　谢石秋

　　东山丝竹正华年，醉月评花结绮缘。惆怅银河千里隔，愿为青鸟系书传（南妓月春有嫁君志，曩曾属余为媒，而余现在厦，尚未缔此良缘也）。

　　陈鞠谱

　　入门一笑忘宾主，四座雄谈辄哄堂。犹有元龙豪气否，狂歌痛饮夜方长（在乡时，夜每就君谈，朋辈满座，夜阑始散。哄堂，君读书处也）。

　　○丙午除夕书感

　　六载混溟握笔权，又从鹭岛筑文坛。漫谈天演论成败，一例人生孰苦欢。君子乘时能豹变，英雄末路且龙蟠。年华如水心如火，弹指风光岁已阑。

　　○作客鹭江，次庄仲渔旅次题壁

　　尘尘世界无公理，民族生存日竞争。孕育文明原善战，脱除奴隶歼柔情。西欧血雨弥天布，东亚思潮匝地生。同是海隅飘泊客，先鞭快逐听鸡声。

　　○留别林景商

　　举杯看剑快论文，旗鼓相当共策勋。如此江山如此恨，不堪回首北遥云。

　　沧海横波幻蜃楼，天风无力送归舟。留将一幅英雄泪，洒向元黄四百州。

　　环球惨淡起腥风，热血滂沱洒地红。到此乾坤无净土，且提长剑倚崆峒。

　　合群作气挽洪钧，保种兴王起劫尘。我辈头颅原不惜，共磨热力事维新。

　　○携眷归乡，留别厦中诸友

　　苏海韩潮涌大观，三年报界起波澜。文能惊世心原壮，力可回天事岂难！地上云深龙战血，空中风劲鹫伤翰。他时卷土重来日，痛饮高歌鼓浪山。

　　○澄台观海

　　深秋独上澄台望，眼底波涛势沸奔。帆影横斜青草渡，渔灯明灭白沙墩。万山北向环瀛岛，一水东来界海门。太息唐衢今已去，有谁冠剑哭天阍！

　　○斐亭

　　万派涛声四壁喧，一庭春雨澹诗魂。我来不见蓬莱客，花落鸟啼日又昏。

　　○欲别

　　欲别不堪别，凄凉泪暗弹。香消钗上燕，花瘦镜中鸾。归梦嫌宵短，当春怯早寒。相思裁尺素，寄与有情看。

　　○秋感

　　伤心昔日田横岛，吊古来登赤嵌楼。万派涛声喧落日，四围老木惨经秋。元龙湖海余豪气，庾信江关又暮愁。功业未成年巳冠，倚栏无赖对吴钩。

　　○三日节

　　衣香扇影林投路，细雨轻风楝子天。最是城南三日节，踏青齐到斗山前（漳人以三月初三日为三日节）。

　　○春日游海会寺

　　草鸡声歇霸图空，一劫风云万象中。梵殿雨浓新柳绿，禅房春老落花红。超超佛法无人相，莽莽诗心问大雄。独立山门感兴废，骑鲸何处水朝东？

　　○曾鹤生过访，忽风雨骤至，口占

　　满庭生意长青苔，桃李当门两扇开。旧雨忽连新雨至，东风偏挟朔风来。半生热血余诗稿，一座清谈对酒杯。道是天公能解意，不教落日送人回。

　　○柬林痴仙，并视台中诸友

　　诗界当初唱革新，文坛鏖战过兼旬。周秦以下无余子，欧美之间见几人！廿纪风潮翻地轴，千秋事业任天民。劫残国粹相谋保，尼父春秋痛获麟。

　　○送林景商归鹭门

　　绿酒红灯水上楼，琵琶声里一天秋。忍闻折柳桓伊笛，暂棹迎桃子敬舟。南国美人金粉艳，西风词客茞兰愁。那堪夜月明如镜，照彻离襟古渡头。

　　○莱园夜宴

　　群龙血战小乾坤，尘垢纰糠讵足论。四海弟兄难久聚，千秋道义此长存。疏狂未忍歌当哭，潦倒何辞酒痛吞。独上高楼望天末，雾峰山月正黄昏。

　　○题吕厚庵遗诗

　　人天分手后，破泪读遗诗。落月怀颜色，秋风惨别离。文章遭鬼妒，道义足吾师。寂寞东塾下，招魂釆菊枝。

　　○题洪逸雅画兰帖

　　美人迟暮怀天末，骚客行吟唤奈何。一卷画兰憔悴甚，伤心忍对旧山河。

　　摇落潇湘九畹根，祗今笔底为招魂。余怀信美谁知识，独向秋风吊屈原。

　　○栋花

　　嫣红细唱桃花曲，飞白闲吟柳絮词。莫遣番风过廿四，寻芳正是晚春时。

　　○宁南门下有五妃墓道，碑上刻范九池侍御之诗，读之凄惋

　　千秋义节桂山祠，吊古苍凉范九池。每过城南频洒泪，斜阳影里读残碑。

　　○哭曾鹤生

　　昨夜文星坠海东，瓣香何处祝南丰？一杯持向城头哭，凄绝青山夕照中。

　　浪社开时乐唱酬，翩翩裙屐自风流。无端忽被多情累，一劫烟花冷十洲。

　　举手招魂望素旗，荒原夜月草迷离。西风一掬词人泪，忍听秋坟鬼唱诗。

　　○哭沈少鹤

