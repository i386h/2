<!-- { "loadSidebar": true } -->
　　分阃偃藩下车开府周以上公分陜外率十连唐以宰相临戎总防诸将某官变通而裁以义刚厚而本乎仁贤业着于三阶膏泽加于四海出处以道逸劳是均金钺专征聊寛于西顾绣裳入署即处于东归益峻具瞻永绥全盛方裁愚讷首枉诲凾感仰之深叙陈莫尽论本朝屏翰之势莫重闗中推元帅统驭之才谁出公右某官厚徳世矩高文国华勲劳昔着于秉均风烈今高于分阃撰辰开府阖境向风虽上无西顾之忧而人有东归之咏方圗修问首沐贶音佩荷之诚布宣难究
　　囬运使赵司业啓
　　辍自成均按临东夏凡居庇赖孰不欣瞻某官风节着于南台名实高于东观虞庠教育乐于得才汉节观风慨然揽辔皇华在望黎庻倾瞻欣忭之私叙陈莫尽
　　贺呉省副啓
　　奉膺恩检荣贰计廷伏惟庆慰某官业蕴端闳风防敏裕唐学士之清选望重士林汉使者之观风才高课等惟时司防之府实制中邦之财调度盈虚聊烦于钩画弼谐侍从行赖于谟明庆颂方深音封首及良荷相先之顾第増不敏之慙
　　问宣州宋少卿啓
　　报政中宸解符大国秉圭入觐趋节还台久叨邻庇之余深极欢诚之附某官民物先觉国家宗工忱明之才素高于吏表清重之徳雅镇于世浮三年小谢之邦双阙子牟之志治有异等既奏于计书入补三公行光于故事某限兹云云
　　开封府迎国信使啓
　　奉将聘节来防庆辰涉春夏之清和勤川涂之跋歴茂惟嘉祉休有善祥圣徳开诚时纪露囊之节寳邻修睦嵗瞻轺传之华首夏在辰修途久御伏承飞葢已次近畿深惟徒御之勤小展饩羞之劳伏审庆礼迄成归辕载御居官有守出祖无从已具菲仪庻伸饯礼
　　上张安道啓
　　过聴庸虚特有论荐襃辞浮实媿汗溢顔某官文武宗工庙朝大老谋犹本正深简于清出处惟时不渝于直道生民所望以惠绥而康保君子所恃以宗主而依归系时安危同上心徳夫人而立于世也其重如此则士之出其门者将谁为宜如某性资滞冥学术浅陋不爲枉尺虽缅慕于古人未可与权故难谐于世用比从谪籍复被恩书俾脱迹于荒遐获备员于左右区区自効愿竭于斗筲泛泛无裨终同于鳬鴈矧以忧患孤危之迹立于得失利害之途非由蔵垢之深安得庇身之久永惟过幸已不自胜敢谓高明而有容忠恕以行道察其所履未至于小人之归疑有可收遽屈以国士之遇欲使孤进辱借一言马骨本驽顾眄以倍其价钟声既哑调审以发其音敢不迪忠清之方慎义理之向退不失志进无尸官
　　上苏子容啓
　　某罪戾之迹沈废已甘误防国恩既还其职任又得门下以爲之依归内自省循曷胜感幸某性学中下材资阔疎早游书林旋备宪府不佞薄闻于大道窃思有补于斯民无益圣辰自投谪籍官趋三楚地近五谿冒险风波几于万里庇身筦库及此四年敢兴去国之嗟但积素餐之愧岂期霈宥不遂弃遗某官道徳深造文章大醇非今儒者寻常之爲有古君子逺大之识周旋独立义无愧于神明出处两忘节不渝于风雨辍承明之近直保留钥之别都泰然忘劳恬以卧治念昔龙门之峻葢尝许登于今燕厦之成敢无自贺
　　上王潭啓
　　一暌门坂几易嵗元奉缄縢之私旷时而礼不讲懐通徳之重愈久而心益勤律中春阳气暄泽国茂惟福履之相休有天祺之繁某官明敏中和渊忱庄厚善政师乎当世高行镇夫末流颍水再来有次公之寛惠南邦是式如申伯之蕃宣久矣佚劳之均隠然中外之望某忝恩中检贰计外台望大国之匪賖冀余光之可托良深幸防尚远参依
　　书
　　谢举荐书
　　伏防知聴之误辱赐慰荐自视愚陋感媿曷已某闻古圣人如尧者以知人爲难当二帝时其民淳以直机僞不作其内外厌然如一以尧之圣哲而其民且若是宜若易知也然其犹曰难者岂尧不以知人自任欤世降三代士尚名誉乃始矫性徇物申僞情立竒节以求闻于天下浸淫习俗靡然以至今今天下教化益不行士生不知礼义荣辱之大分日益惕迫于外物而失其性命之守作于外者或不可求之于其中见于顷者或不可覆之于其久出彼入此以竒合正欲左而右求白问黒伛偻而希合似和拒闭而为我似介黙然而无能似徳皎然而属物似才风俗世变君子日少世之职在进退士者颇不敢以风鉴自任时时援尧以借其口而国家之意亦不以圣人所难者求人于必能故官人保任之法无大赏罚惟受赇者同坐舍是一切不卹呜呼人遂不可知欤夫大人君子能养诸己故有以待于外明吾之性以观人充吾之诚以知类物来而应情至而格以一迎万以虚观动如鉴烛物如机释括守之以至信继之以无吝真僞千百杂然前陈将自我而变化乌有有难知者耶孔子曰聴其言而信其行孟子亦曰吾善于知言某不肖贫无以生勉强而仕其性顽懦不可镌刻顾自知已审矣而无所望于当世明公下车遽收齿于门下之録岂疑其有可取而取之欤是特矜其孤立察其所爲不至爲小人之行遂欲挈而使之有以自振欤推圣人不求备之心故不深责以吏效知易象失前禽之吝故不显比于所应若兹无誉之地或当雅意之取敢不守忠信之大节安性命之大分进无媿于禄穷不失乎义某之所欲无辱于门下以爲报者在此记
　　杨氏乐养轩记
　　巴陵杨君总公元尉江陵之石首治东轩于其廨中以奉二亲而名之曰乐养杨君修身力学爲名进士起而中科选其禄虽约葢无欿然于义者斯固足以爲亲之喜由邑以望其乡闾才百里而远伯仲六人皆服儒其已仕者又皆在夫左州右邑之近安否之问日交至于庭闱而君方以勤毖外服于公家以恬正事其上以和信得其朋友无一可爲亲忧者入于闺门怡声妥节先意以亲之所向而防顺之至妇子侍御化君诚孝相与以给其力故凡以佚气体而逊心志者非有三牲八珍撞钟列鼎之富与夫金玉文绣之丽而后然也隠冠靓服慈顔寿发轩堂之上对几而居俪杖而游其色辞笑貌油然而顺适祺然而夷豫以安飨乎子职之奉呜呼养之道不在乎物惟尽诚以得其亲斯天下之深乐虽富贵遂其欲有不能以致之而君子所自得也人知杨氏之庆而不知君之乐于心知君之乐矣或不知君之所以致其乐君于是以属府从事刘某曰愿有述乃推其心之所以然而序之既又歌之以诗曰孟轲有至乐父母兄弟间曽参称能养岂谓口体然二者在君家寓意名东轩啜菽尽于道防服承慈顔泼泼水中鱼采采江上兰诚至物则腆君子得亲欢
　　南岳御书阁记
　　南岳释文政于其所居胜业寺建大阁置太宗皇帝御书其上来请文爲之记窃尝读国史防惟太宗皇帝以神武圣谋嗣太祖开基拨乱之后薅洗四方残余之孽曽不数年天地清明兵革偃而法度修嘉与天下同休息乎无事文武二者思有以张弛之于是向用儒学尊尚经术观书稽古多所述作于其闲暇则又玩意于翰墨之间凡所谓退朝之乐皆不以易此至真宗始聚其书诏儒臣章别次第着定爲一百二十巻刻之金石副在有司又以分蔵于天下之名山凡道官佛寺往往得被其赐每嵗推恩度其守蔵之学者一人至于今且八十年矣尝得即其书而观之葢其所自论著爲世谟训者固皆原于道徳之意而其余书帖亦多杂取六经诸子之要言正论至或选摘众流异传佛老之説説虽不同要皆有益于修身治心为天下国家者以是私尝推求圣人之意于道徳教化其心葢未尝须臾离也故虽当闲宴犹从容发见于挥毫之际然则又知其所以勤勤于文墨者岂独以爲娯乐而已哉自书之颁布其蔵之者或以旁庑庳室礼事不谨徒知防被其泽而不知尊安振显之甚非所以报盛徳之赐扬万世之休间有知此者矣或未知圣人之爲是书其心之所存葢如此于是既嘉文政能有所建立以致臣子之奉又尝与之论是书之所以然故书其本末俾刻石于阁下熙宁七年二月太子中允监衡州盐仓臣刘某记
　　临湘县阅武亭记
　　秘书丞卫君塾字文叔治岳州临湘之二年以书谓余曰使天下不如古吾知其有人焉谋已而偷者固漫不省利害及夸而高言又曰吾方志逺大彼细务琐琑焉足爲是二人者相与从事积防寖着天下頽政何可胜数吾则不敢吾之邑右带长江东南地大倚山民剽猾轻爲盗既慙古人不能使民不为盗又不能禁其已然尚曰爲政耶县所赖以索盗有所谓弓手者今在吾籍八十人前时聼其便私散居防闾呼调不一难以应猝及去而扰平民今吾能不取官与民作区屋以萃之凡若干统以大亭牓曰阅武以时临视其艺众既团有地稍稍就律其材渐若可用而无里巷哗竞犯法之患此县令小事非以爲功然愿有记告来者使勿废而已呜呼余知君不好小事名也虽然罔忽诸小然后可以任夫大俾天下得县令皆用心如此循而望古有路矣即以其所以谓余者书之亭上
　　寿州学记
　　今上临御四年诏有司始以经义取士増太学郡国学官设三舍既十年闵学者之未大成法虽立而教养之意未尽宣乃慨然更新之自大学始其法损益可论定者着之书曰敇曰令曰式选建官推之其弗可者使輙言上天下之士于是益晓识上指至者辐凑视旧所増葢以千数方是时胶西韩君晋卿守寿州一年矣君材强敏至州阅月视州之学叹其庳隘无以承明诏乃得转运判官废廨请于朝迁焉日与通判州事新昌石君麟之躬自临治经地度材新故相参公无调费人不知力凡为屋百一十楹孔子庙居其中师堂生舍列其旁賔有次射有圃楼庑庖湢罔不具邦人既享学之成皆大説喜君曰未也爲具道天子所以养士意劝掖率厉使及时进于学又请建官爲之师遂以其事属余记之葢吏不得良法而行法立而浅闻弗能究宣皆甚所悼也以上所建立且十年而太学犹以故未就绪郡国尤阔不闻问私尝疑其説今太学更令幸亲睹其始而寿州之请亦适至故乐道其实记二君首能不失职以告凡吏之忽此者尝闻之天下之事有甚盛极利特以施设盭其本而效不著者可以条数而其一学校是也学之论曰置生欲多赋廪欲丰课业欲勤纠禁欲严如是以爲盛此言可尔尚所谓见其末而忘其本也恭惟上之教士始于一好恶明是非向经术俾士知所趋而后申法令以辅焉其法之详又使论者无不厌此所谓末与本称本末具而犹曰效不着则尚谁任其咎是惟吏不奉宣故也抑闻之道可言而不尽可言也故六经而下传载不可尽则古人固以待后世之自得也今士以经进裒然待举闻其言矣卓然有得乎古人之所待者岂尝有人乎而未之见也夫本所求者士士志于道而不加力乎所自得则虽侈庙学严法令坐圣贤而师之犹爲观美而已岂上所望者耶然则咎非特在吏而学者其可以不思是故幷以吿焉元丰三年十月记
　　家庙记
