<!-- { "loadSidebar": true } -->
　　辞免参知政事表　　　　　欧阳永叔
　　职参论道宜极选于一时授匪其人实骇闻于众聴恩荣所被局蹐难安【中谢】伏念臣本乏材能徒縁幸会列于侍从白首无闻置在枢衡素飱已甚虽圣主之恩天地曲示含容而朝廷之事毫厘动关利害岂止旷官之诮每懐误国之忧矧惟政事之臣实代天工之任俾之赞贰宜择材贤伏望皇帝陛下收误奨之恩广佥谐之访悯疲驽之已试备见无庸求俊乂于在庭擢之不次俾获安于旧职冀免速于罪辜报效之诚捐糜后已
　　辞免参知政事表　　　　　　王介甫
　　才薄望轻恩隆责重敢縁聪聴冒进忱辞【中谢】窃以建用宗工与图大政以人贤否为世盛衰矧休运之有开须伟材而为辅岂容虚受以误明扬如臣者承学未优知方犹晚先朝备位每懐窃食之慙故里服丧重因采薪之疾陛下绍膺皇统俯记孤忠付之方面之权还之禁林之地固以人言之可畏岂云国论之敢知忽被宠临滋懐愧恐伏望陛下考慎所与烛知不能许还谬恩以允公议庶少安于鄙分无或累于圣时
　　枢密
　　辞免枢密表　　　　　　　　葛谦白
　　擢预斗枢揆琐材而弗称冒干天聴冀成涣之复回仰勤温诏之颁尚觉俞音之閟敢殚愚悃荐凟聴闻臣【中谢】伏念臣世受国恩身逢圣旦擢第于隆兴之初载入朝于淳熙之二年徧尘清切之班尽出生成之造禁涂入告尚无以効千虑一得之愚宥命所基岂足以赞三军五兵之运当圣神之在御值边境之无虞尤资克壮之猷以压未形之患况宰执之并命耸兵民之具曕岂繄妄庸亦叨柬拔念公言之可畏顾私义之未安班着之峻则有非据之忧家讳之嫌则有冒容之媿进退维谷伛偻循墙倘贪得而弗思殆疾颠之是惧伏望皇帝陛下仁天洪覆智日溥临谓股肱开国体之崇岂宜轻授察斗筲非器量之大必至易盈追还已漫之恩益尽至公之选臣无任
　　辞免枢密表　　　　　　　　　汪彦章
　　入参庙算方俟黜幽进长枢庭更叨图旧仰荷褒扬之过实深盈满之忧敢布腹心仰干旒冕【中谢】窃以圣主之用人也必量其材之所至忠臣之事上也先度其力之所宜故为之上者靡伤知人之明为之下者得逃旷职之累一失此道两乖厥宜如臣者初乏经纶特縁遭遇二纪服周行之末一朝居多士之先昨叨近弼之除已过平生之望岂有方更于晦朔居然躐次于钧衡虽至无知敢忘自揆伏望皇帝陛下以隆施寛物以独断驭臣知愚诚盖出于由衷于成命不嫌于反汗别求贤佐共图宏济之功毋使孤踪益重疾颠之祸
　　辞免枢副表　　　　　　欧阳永叔
　　成命始行骤惊于众聴抚心增惧莫能以自容【中谢】窃以枢要之司朝廷慎选出纳惟允实赞于万几礼遇均隆号称于二府顾任人之得失常系国之重轻苟非其材所损不一伏念臣器能甚薄风力不强少喜文辞殆浮华而少实晚勤古学终迂濶以自愚而自遭逢圣明擢在侍从间尝论天下之事言出而众怨已归思欲报人主之知智短而万分无补徒措危躬于祸咎毎烦圣造之保全既不适于时宜惟可置之闲处故自叨还禁署逮此七年屡乞方州几于十请沥愚诚而恳至被明诏之丁宁虽大度并包猥荷优容之赐而羣贤在列敢懐希进之心兹盖伏遇皇帝陛下急于求人思以济治因柄臣之并选怜旧物以不遗然而致逺之难力不胜者必速其覆量才不可能自知者犹得为明敢冀睿慈詧其迫切俾回涣渥更选隽良如此则器不假人各识贤愚之分物皆知报何胜犬马之心





　　五百家播芳大全文粹卷三上
　　钦定四库全书
　　五百家播芳大全文粹卷三中
　　宋　魏齐贤
　　叶　芬同辑
　　辞免表
　　郡王　　司空　　使相　　昭文相公　大资
　　辞免进封郡王表【代】　　　　曾子固
　　宠逾于徳愧甚于荣辄露危诚仰干睿聴【中谢】窃以衮衣备物礼均上宰之崇土宇分封位列真王之贵非智能足以谋国劳烈足以及人属在休明讵容玷冒若臣者侗然固陋眇尔穉防虽甫逮胜衣习为容于趋拜而方思就傅赖齿学之渐磨庶几识古今之通方知国家之大体施于为已可以持循必也当官觊无违旷已叨分于将钺复误假于公圭虚冒洪私未申薄効敢图奨渥荐及谫微视仪数于三台超爵名于五等既加真食仍益爰田固非録善而量能又异校劳而数最将安称此自顾缺然而况皇帝陛下处父子之间常先义训在君臣之际每徇公言伏望察臣精恳之由中不顾小嫌之反汗许还新命俯遂微情使臣得奉定省于晨昏稍安幼志报生成于天地更待壮年
　　辞免司空表　　　　　　　　王介甫
　　隆施所逮恳辞勿俞辄冒天威更输微欵【中谢】臣事劳无纪操行不修居窃万钟初未知于辞富坐弥九载方有俟于黜幽岂图邦命之新尚眷求人之旧宠灵覃被危厉增加位髙疾颠力少任重实前修之切戒敢小丑之冒膺仰冀睿明顾怜衰朽改兹非服免贻官谤之忧宥以罔功使获里居之佚臣无任
　　辞免使相表　　　　　　　　王介甫
　　恩典有加事劳弗称陈力况难于黾勉输情终冀于矜哀【中谢】伏念臣晚出穷乡首陪兴运恕心量已虽知容膝之易安营职趋时更似絶筋而称力既及眊衰而成疾重遭忧衅以伤生姑欲补完唯当休愒若任州藩之寄仍兼将相之崇是为择地以自营非复吁天之素志伏望皇帝陛下追还涣号俯遂愚衷许守本官退依先垄倘怜积嵗参大议于广朝或赐误恩食旧劳于外观尚繄眷奨非敢干祈臣无任
　　辞免使相表　　　　　　　　王介甫
　　以病自陈庶全于私分防恩幸许尚切于隆名沦肌虽荷于优容省已终难于叨昧辄披情素上冒聪闻【中谢】伏念臣久玷近司迄无明效终防解免实赖保全自顾衰骸已难胜于劳勚数违明诏实仰冀于矜怜号兼将相之崇身就里闾之逸误恩若此前载所无非惟私义之难安固亦公论之弗与伏望皇帝陛下深垂简照俯防防祈特回涣号之已孚许以本官而充使如此则上足以成陛下防名之政下足以免愚臣冒宠之惭
　　辞免使相表
　　愚诚屡凟方负忧兢圣聴未移更加奨励故仰关于国体敢终冒于天威【中谢】伏念臣顷污近司久虚大受晚罹疾疢自当辞禄而里居尚恃眷怜故敢祈恩而家食将相之为重寄朝野之所具曕若免于事任之劳而尸此名器之宠在昔之茂勲明徳尚莫敢居如臣之绵力薄材岂宜非据伏望皇帝陛下俯矜危恳追寝误恩岂惟私义之所安是固物情之众允
　　辞免昭文相公表
　　为君所艰尤谨厥与命相不善将壊于成矧当责实之时敢替知难之义【中谢】臣知不足以及逺学不足以穷深比误国恩尝尸宰事初无薄效称万一之褒扬止有多言烦再三之辨释终逃谴负实赖保全恭惟皇帝陛下若古以尧之钦明御今以禹之勤俭矜修积美山无一篑之亏因任致隆台有九层之累小大只若遐迩允懐畬而不菑虽或许其继事灌以既雨岂不昧于知时况惟疲曳之余过重休明之累且用人而过矣固不免于败材苟改命而当焉亦何嫌于反汗敢期圣哲俯亮愚忠
　　辞免资政殿大学士表　　　　钱参政
　　自天有命无地措躬伏念臣滥厠班行骤膺识擢躐登枢筦参预政机感超异之遭逢思糜捐而称塞嵗时更厯天日照临因造膝之敷陈露乞骸之恳请仰戴慈怜之厚曲彰覆防之深昭示隆私宠颁异数力辞得获微力少安席未暖于里闾诏促临于藩屏南徐効力初靡着于显庸北阙疏恩已复加于美职深惟忝窃倍剧凌兢敢图简记之隆更付保厘之托守籥再经于眷首抚封常励于夙心罄殚朝暮之微劳酬答乾坤之大造十连无事实自庙谟庶政罔功方忧吏责退欲伸于前牍进忽奉于除书名升规殿之新宠命涣帝纶之旧恩遇诚厚矣臣实惧焉伏望皇帝陛下廓渊听以下临鉴愚衷之上达使遂终辞之志不嫌申命之囘得请为期俯躬以俟
　　辞免资政殿大学士表
　　恭驰牍奏已罄臣衷敬拜玺封未防帝可再陈悃愊重犯威尊窃以敞邃宇以崇儒自本朝之建立褒异庸而赐职乃今日之举行与既不轻得而为贵因殿额榜题之差次序臣邻班立之后先既列缀以冒居复阶升而序进疾而恐踬退则能安伏念臣浓受恩知恨无报効重膺委寄思有微劳虽食息之靡遑勤而无补况精神之易竭力则难胜眷东西府境之连萃南北均屯之众兵民杂处农贾萃区贵慈恵以抚循要威名而弹压借九重之覆若幸数载以安然毫厘莫积于事功方寸但思于田里寂尔二邦之绩穹然两殿之华循名既髙责实甚浅必难虚受是敢固辞伏望皇帝陛下照恳避之忱诚赐收还之诏防施于有政既资助之无闻必也正名恐只承而弗副凟烦冒昧战越惊惶
　　门下侍郎　左右丞　　起居舍人　　吏侍
　　史官
　　辞免门下侍郎表　　　　　　刘莘老
　　发政西台无禆于圣治陞班东省忽霈于恩书揣分未安控词自列【中谢】惟先王制爵禄之等以待贤能而君子谨进退之方必循理义臣起于寒晚躐至显严独恃圣明特达之知不縁党友更相之助虚尘近辅更涉累年愚而直者人情之易睽公而固者众怨之所聚每幸曲防于善贷保此孤危岂敢更冒于误恩迁其位秩上乖朝廷黜幽陟明之典下负臣子见得忘义之讥伏望太皇太后陛下谨名器以申大公明劝惩以励百辟收还成命改受有劳臣无任
　　辞免门下侍郎表　　　　　　刘莘老
　　劳能不闻阶品益进俱必投于颠仆敢冒贡于诚情【中谢】臣进徳不强造道甚浅逡巡尺寸之守遭会圣神之知少负丘山莫报之恩初无丝毫可纪之善粤参大政及今骤至于四迁升寘东台所厯遂周于三省益髙股肱之任况备喉舌之司爵视上公邑增真食倘罔功而滥处实累国以起羞伏望皇帝陛下如日烛幽体天成物察臣表里之既尽矜臣器量之已盈特收误恩以允清议
　　辞免门下侍郎表　　　　　　苏子由
　　久尘右辖无补于时进贰东台有慙在列言莫宣于诚意聴未感于髙明【中谢】伏念臣顷以虚名误防收録旋尘近侍非有劳能咀噍文词本腐儒之事业弹治邪枉犯众口之憎嫌及夫进贰文昌日侍轩闼随众出入得失何补于万几奉行文书勉强自慙者期嵗此则圣主之所亲见孤臣之所自知岂待人言难逃天鉴敢谓超升累级复进崇阶杂用负乘行自招于冦盗未尝狩猎食何取于鹑貆伏望太皇太后陛下因功以举贤选众以拔士采其誉者必考其实聴其言者皆原其心如臣空疎自难隠伏特追成命以慰公言使圣朝无失于用人则臣愚若防于厚赐
　　辞免门下侍郎表
　　喉吻之任密侍于禁中纶綍之行风传于海内苟用人之失当于累上以非轻【中谢】伏念臣西南陋儒坟史朴学非有过人之大节惟守事君之小心无其实不敢居其名非其任不敢窃其禄仕厯三世年逾半生奉以周旋未始非坠今者乃欲以寻尺之材居栋梁之任以斗升之量受钟鼎之藏虽欲欺君且非本志矧复躐等超累级之上迁秩非旧比之常靖言以思未见其可伏望皇帝陛下因任庶物照临百官短长各尽其宜大小无失所养必其力有余而后用则其任逾久而常新抑将多士皆赖以安岂惟微臣独被其赐愚衷已竭天聴尚回
　　辞免尚书左丞表　　　　　　刘莘老
