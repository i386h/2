<!-- { "loadSidebar": true } -->
猗欤！日月躔天，流晖鸡驻，高□犹朔，良弓斯折。中年染疾，累岁缠こ。意开成三祀岁在戊午九月十六日，薨於京师禁营之内，时春秋七十有四。以其年十月廿九日，葬於凤城之东，川之右，万年县长乐乡王栅村，厕於先君之茔所，礼也。公体质贞明，机神警悟，包韩白之奥略，怀伊吕之清才，遗二珠於圣朝，继光辉於轨辙。长曰少继，右神策军衙前虞候、左中大夫□嘉王府长史；次曰少达，子虞候游击将军、守左领军卫大将军、试太常卿、上柱国；并善书剑，尤精伎术，生有色难之养，没守不渝之道，惧陵谷之迁变，虑坟珑之湮没，克石勒铭，藏诸玄庐。其词曰：
惟天降精，贤哲挺生，幼怀奥略，早擅英声。义流朋友，德洽乡情，中山一醉，千日方醒。其一。赳赳武臣，惟清惟真，威摧强敌，义逮亲邻。镝穿长兆，弦鸣六钧，宸中斯卫，光辉日新。其二。道全艺深，佩紫腰金，羿弓居臂，乐挽当心。玉除忠奉，金吾政临，流名清史，千载嗣音。其三。
（录自《隋唐五代墓志汇编》陕西卷第四册）
№开成０１９
【盖】
失。
【志文】
故成德军衙前将试太子□□□舍骑都尉□□□□□刘君墓志铭并序开成三祀，龙集戊午七月□□□公遘疾，□世於镇府城□□之私第，年六十一。公讳忠孝，字忠孝，河间人也。炎帝之派裔，其远祖仕赵，因□永居於此，今即常山真定人。皇祖讳浚，识略聪达，风神仪表，方之时人後进者；皇考讳伯川，英姿爽逸而高其行，从我府逾年，功立未三月，位迁，誓一剑死节。葺宾馆弘敞，豪客趋门，金碧过於石家山节。婚之臧氏。公即长子也。风情颖洒，川泽之灵，遇藩缑尘起，扰乱中华，公乃愤激展效，誓期殄虏。挥玉剑以霜落，掉朱旗而火飞，擐甲前锋，斩敌俘职，元戎甄赏，职在爪牙。乃功崇位卑，命也。忽婴疾疠，枕＊淹时，□其除，竟不愈。呜呼！剑没川，玉碎昆岫。夫人李氏，蓬首无饰，缟□悴容。有子三人：长曰本立，仲曰惟庆，季曰幼弘，俱生奉晨昏之之孝，丧泣衣之血。便以其年十一月十二日卜地通吉，安厝镇府北寿阳村西南二里□□之原，礼矣。恐碧峰变溪谷，沧海易桑田，□□□□德。词曰：
雄哉都尉，烈烈武力，一剑前锋，万夫之□。功成□□，□□□□，惨凄寒柏，缭绕青云。□□浩兮□沦，泉□一闭无□，千年别兮已矣，万古化兮埃尘。
（录自《隋唐五代墓志汇编》河北卷第一册）
№开成０２０
【盖】
大唐故荆府君墓志铭
【志文】
唐故朝议郎试左骁卫长史汝南荆府君墓志铭府君讳千载，本望汝南人也。曾祖讳楚长，祖讳思立，父讳抱珍，并青高不仕，遨游自在，智量弘深，难可侧也；州县乡党，无不嗟焉。呜呼府君，将谓春云而不散，如秋月而丛明。何图上天不佑，降於斯祸，以大和九年三月六日寝疾，终於私第，享年九十有二。夫人秦氏，雍容淑质，窈窕天姿，德行早闻，坤仪必备。何花之先坠，以大和三年正月十八日，终於私室，享年七十八。有子三人：
长曰证，朝议郎，任绛州龙门县尉；次曰僧法兴，慕道出家，空门轨范，人天瞻仰，僧徒所依；次曰详，至孝彰名，丞家著美，冬温夏清，色养无难。悲哀擗地，恸哭号天，报劬劳之恩，礼归合，以开成四年七月六日，迁葬於孝义乡香洛墅之东南一里先茔，礼也。恐年代深远，海变桑田，遂刻贞石，以记万年。其词曰：
贤哉荆公，今□事空，想如风烛，双剑无纵。白杨萧萧，松□悲风，泉门夜闭，万事永终。
（录自《隋唐五代墓志汇编》山西卷第一册）
№开成０２１
【盖】
杨氏夫人墓志
【志文】
前大理评事薛元常妻弘农杨氏墓志唐开元四年八月十七日，妻杨氏迁厝於南园之西地。杨氏夫人即故监察御史□之孙，故金吾卫佐裔第四之女，行高识敏，孝爱为心，事亲操有□之风，御下施君子之德。揣力可及，靡爱惜於人情；启言而行，无彼我之事理。况伯仲衰谢，遂无一人，姊妹贫虚，而有三室，门户由此，委蛇悲伤，每自告天。衣冠仕入，闻之叹美。元常与故明州刺史殷彪还旧。殷承外舅分至，因此以姻媾。□长庆四年中暑，元常自东洛赴嘉期。尔来十六年，其仁德令淑，首出衣冠。门户以之光华，闺阁由此荣耀。救恤家族，只奉夫门，一心烦劳，百计资办。於是生疾，医术百端，释教敬恭，希冀保护。既无毫发之验，遂有殃祸之凶，哀哉！上天不与救活，粗陈终始，以表仁贤。铭曰：
性氏□达，□□衣冠，胄胤断绝，名籍衰残。天生贤女，□□其家，才智周厚，中外光华。天道不仁，神理非直。福不与能，祸乃殃识。哀哉慕年，门衰家破，当此齿岁，遭其殃祸。痛切中伤，君乃先亡，余年既衰，别非久长。
（周长源提供拓片）
№开成０２２
【盖】
仇府君志
【志文】
唐故振武节度衙前虞候游击将军试太常安南郡仇府君墓志铭并序府君讳志诚，其宗之苗裔，望在安南郡人也。府君□讳，国朝去贞元中，职宦在徐州，任节度左射生兵马使兼知征马使，身故後，归殡於京师，松柏坟茔永也。府君去大和十二年，受右龙武军押衙，後至长庆三祀，顷因随从节使至单于，受振武军随使衙前虞候。方届於斯，累效辕门，任职经广邦郡，唯任兹邑，岁□颇深。缘以息胤萦绊，固於斯处。府君性怀质厚，言调非常，英爽不群，信行仁义，有始有□，与之朋交结如一。在於公门，事主之道，常以□□□奇耳。
元戎赏之，後伯乐也。辩骥追风，鉴之以驯良，皆有垂缰之性也。奉献於帝都，供待乘驾。何期天降其祸，染疾於斯，寒暑生灾，去开成四年姑洗之月九日，终於单子府德义坊之私第，享年六十五。府君有子五人，长曰再昌，袭父之能，在都护之肘腋，忠节不替，录用及时，常惬贵意，公私双美，忠孝两全，□不及也。
次曰再升，再荣、再用、再兴等供侍霜母，礼节不逾。府君□累重，未及归□秦垅茔室也。即以其年应锺之月一日於振军西北五里之原权厝之，礼也。嗣子再昌已下，气惫柴毁，甚於绝浆之痛哉！丧事周备，□竭矣。兼录其行实，以载斯铭曰：
苦哉府君！蕴慕义之心，有干时之器，荣显忽分。沉堙壮志，非唯府君。自古如是，烽戍坡ヌ。水潺波，阴岭一带，青冢嵯峨，秋云交洁。丘墟太多，归此已矣，其如之何！维开成四年己未之岁十月己酉朔一日己酉刊记。
（录自《隋唐五代墓志汇编》北京卷第二册）
№开成０２３
【盖】
失。
【志文】
唐故朝请大夫行内侍省内府局丞员外置同正员上柱国陇西李府君墓志铭并序　文林郎前行眉州通义县主簿敬逢撰公讳德义，字德义，陇西人，帝有颛顼之胤也。元和十五年授将仕郎掖庭局宫教博土云骑尉，任十六宅奏事廿余年，又转迁当司判官十年。九鼎之仪，常羞尚味；八珍之事，无令＊冒。卅年称王者之意。长庆三年，又迁徵仕郎员外置同正员，寻又迁朝议郎阶勋。大和四年又迁朝散大夫内侍省内府局丞。词云：各怀恭敏，并表干能。劳效早著於官爵，谨恪弥彰於岁序。大和八年，又迁朝请大夫内府局丞。皇考讳瑛琦，元和二年署掖庭局监作。清贞勤俭，弘方益茂。公诚悫端严，仁和表性，外归风雅，内起光荣，寒者衣之，饥者食之。易于之，倏忽流世，开成四年闰正月十九日寒暑生疾，终於长安永昌里私第，享年五十九。绿萝先韫於匮中，白玉後於秋令。夫人彭城刘氏，前汉室之苗裔。四德俱芳，六姻作范。嗣子叔亮，次子叔元，女十五娘，泣血苫庐，悲哀坟珑。气懑痛感，杖而能起。手植松贾，ㄡ思依仁，圣人之礼道备矣，孝子事亲终矣。其年十一月六日卜葬於京兆府万年县川乡郑村之原。恐陵谷变移，纪石之厥臧其於不朽。
铭曰：
出忠入孝得翱翔，家国荣名万古香。卜兆川村有郑，寄青山牛卧岗。三年不见□父面，今日同归松柏行。薤曲风悲垅云送，子孙昌盛吉又良。
（录自《隋唐五代墓志汇编》陕西卷第二册）
№开成０２４
【盖】
大唐故赵府君墓志铭
【志文】
唐故陈州＊水县令赵府君墓志铭并序从弟奉义郎陈州＊水县令遵撰府君讳丕，字岱之，其先天水人也。曾祖知本，江州长史；祖省躬，宣州司马；父承丘，左金吾卫兵曹参军。公即兵曹之第四子也。聪敏好学，慈惠爱人。
早岁以明经擢第，释褐调补渠州大竹令，次任隰州录事参军，次任太原府广阳县丞，自广阳历陈州＊水令，凡所莅官，皆著成绩，有清廉正直之称。不威而人自肃，不教而政自成。可谓人之贤吏之良者也。尤攻武略，又善儒术，岂非文武之兼才也。宜其锡以遐寿，享兹荣禄，孰谓天乎不惠降此鞠凶，呜呼哀哉！以开成三年二月廿四日不幸，终於＊水县之官舍，享年六十。婚弘农杨氏。有子五人，长曰图，次曰团，次曰围，次曰圆，幼曰回；有女一人，适敦煌张贽，仕至泽州高平县主簿。夫人杨氏，哀感未亡，悼深永诀，有孟母敬姜之德。先是旧茔在河中府倚氏县，未克归功名利禄，以开成五年二月十三日，权窆於怀州武德县之东南待贤乡云雾岗，礼也。嗣子图等，泣奉裳帷，痛深创钜，哀厚地之长往，叹昊天之罔极，以余承乏兹地，又忝当宗，见序述，敢不课菲薄，以纪休德。
忄党陵谷迁变，而铭志□存焉。其词曰：
四教克修，六经是顾，九原可赎兮百身为喻。叹逝水兮长注，睹万里兮□慕。
问望方炽兮赫乎当时，音容遽隔兮忽先朝露。
（录自《隋唐五代墓志汇编》河南卷第一册）
№开成０２５
【盖】
大唐故安王墓志之铭
【志文】
大唐故安王墓志铭并序　翰林学士朝议郎守尚书库部郎中知制诰上柱国臣李褒奉敕撰　翰林待诏将仕郎守徐州丰县尉臣安景之奉敕书翰林待诏朝议郎守梁王府司马上柱国赐绯鱼袋臣唐玄度奉敕篆额国家用汉制，封建子弟。虽傅导甚至，尚虑不习政事。率留京师，所以厚宗亲而爱黎人也。开成五年四月廿二日安王薨於第，将窆之前，且上遣奚官局令邬重亮传韶於词臣，俾志诸墓。臣褒适更直禁中，谨执笔而叙曰：王讳溶，穆宗皇帝之第四子。母曰杨太妃。幼而敏悟，长而谨饬。乐於为善，勇於见义。早膺典册，遂开土宇。皇帝以孝慈率下，敦睦之道，有加常等。呜呼！弃茅土之封，享年二十有八。以其年八月廿九日葬於京兆府万年县崇道乡之原。天子震悼，不视朝三日。虑陵谷之变也，俾金石以文。以下臣奉诏，其敢以辞。铭曰：
冕服其尊，鲁卫其亲，文皇之裔，宪皇之孙。枝连茂本，派发灵源，劳谦奉圣，砥砺齐贤。呜呼彼天，不永其年！（录自《隋唐五代墓志汇编》陕西卷第二册）
