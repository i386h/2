<!-- { "loadSidebar": true } -->
　　燕赵自古多豪迈慷慨之士虽时移俗易不复千古而海山沉雄通贯斗极钟灵孕秀间亦见其人焉和林廼国家兴王地有峻岭曰哈喇达巴大川曰伊克穆棱表带盘礴据上游而建瓴中夏控右臂而扼西域盘盘郁郁为朔土一都防然去京师数千里地连广漠气肃冥中土人闻话彼间风景毛髪森竖已不胜其凛然矣况行役于其间哉至元丙戌诏皇孙晋王于其地建藩开府镇防诸郡燕人范君徽卿早以汤液供奉徽卿为人读书尚义以功名自憙识逹时务临机果决非特以方伎进也凢侍行者三往返焉所谓沙漠寥逈风雪寒沍险阻艰辛备尝之矣其志益厉气益振曽无退缩顾避之私今人暂适数百里间者辄有离别可怜之容抱被入直省署傍徨顾妻子语颊刺不能休较以徽卿之事非豪迈慷慨者乎冝遂雅志掇美仕而収功于药笼者不止邯郸故歩也友生尚药长段鼎臣壮夫为人击节叹赏之不足复持所绘逺行图将求名公歌咏庸彰其名誉属序其端予谓徽卿志行固可振衰激懦为臣子忠勤之劝复欲形诸歌咏庻有闻风而兴起者焉大徳二年十二月腊日序
　　易斋诗序
　　予往歳需命延芳东淀识供奉姚君于稠人中仪观秀伟襟量伉朗及听其谈论洒洒有断决固疑其非建除流也舜卿河东人少博学起法家为专门尝从事宪司以平反称用荐来京师当涂者将处之秋官司平既而侍从官有以善占筮闻者一日缇骑到门以所询上对多徴验中事几由是待诏金门日承恩睐者盖有年于兹四方稽疑问计者胥以正理示之曰人事顺蓍蔡不吾戾也皆知所止而去然舜卿资耿介负才气思効用于明时者为切顾是覆逆有不屑为者足迹亦未尝及权贵门墙求展其所蕴贤士夫歆其志尚如此乐与之游从严范泉尝题所居曰易斋率赋诗极口幽賛近持严翰相过属题其端且曰序吾平生阁下十年幸详之过此非所知也予告之曰昔刘斯立记学易堂但笔其夙昔日用常行之事洗心工夫不一言及论者谓得体盖易之为书圣人之世为尽人事作也吾用既明道固在其中矣呜呼舜卿胷中自然之理善学不言之妙与斯立其亦同然者乎元贞乙未冬十月望日序
　　洪洞县王舜卿敬亲堂诗卷序
　　昔贤论孝子之事亲也务为敬爱交至恐其恃爱而怠慢生故父子异宅而处复虑孝爱简而弗洽乃有问搔痒痛之节所以广其敬爱也然宣尼语孝之大经以不敬其亲谓之悖礼徒能养而礼法不足又深警于言游盖明孝之用固有爱敬之别究其本体主一无适与亲之重事之大复何以加于敬乎予官晋府者五年得纯孝之士曰王君舜卿舜卿世居洪洞县东阳里自曾祖惠祖诚祖母张氏继享遐龄子孙俱以善事闻舜卿夙承家范复知读书励行增益其情文之不足者奉其父伯玉君恪供子职谨身节用惟恐甘防之有阙也气和色愉所期致志之乐也孺慕情至洞洞属属如不胜而有所失由是取信于朋类传美于乡闾佥曰舜卿诚孝人也予尝过其庐扁曰敬亲庸表顺徳后廿余载予在翰林其友人中省东曹掾郭文卿相过而请曰舜卿自经翰学先生题品后信道愈笃家居教授克终孝养有司辟举辞皆不应邑大夫洎士之能文辞者咸歌赞之然未免为一乡士也不肖交最欵将求诗什于朝士庻播其清誉幸念畴昔赐以序文予谓文卿曰河东三圣人所都平阳实放勲所理其至徳之所感格深泽之所涵濡至今尚有存者晋卿乃晋产之良孝行既超乎流辈隠居复求其志尚自可追遗风而厉衰俗矣昔唐董召南隠居行义昌黎先生作诗发其潜徳宋徐仲车力学至孝紫阳朱公特书卓行二子之名因之昭晰顾予衰老其言岂能为人重轻哉文卿曰士志获伸于知己后生借重于先进此理之必然况尝趋下风而接清光者乎不然幽隠之士乌能名于后世耶予曰有是哉于是乎书大徳二年戊戌岁重阳前二日序
　　雪堂上人集类诸名公雅制序
　　雪堂上人禅悦余暇乐从贤士夫游诸公亦赏其爽朗不凡略去藩篱与同形迹以道义定交文雅相接故凡有营建游谒或恳为纪述或赠之诗引三十年间累至数百篇非好之笃求之切安能致多如是耶乃自谂曰缓标玉轴藏之箧笥银钩翠琰列之廊庑焚香煮茗玩味者有时拂拭尘埃披读者有数不若纂为一编刋之版木用广其传遂诣秋涧翁以序引为请予诘之曰夫浮图氏一生死外形骸百年斯世电露起灭事业功名一归虚寂而后己今吾辈既以不朽计实其空无复欲申衍防义其説何居师曰在吾教法中凢向善积行述赞偈为之证据今某踵雁塔之故例续千佛之名经集羣英聚众美期欲布恒河沙界等须弥卢共传为无尽藏不求词林大居士为表暴其端倪皷舞其宿绪是犹以明月之璧夜光之珠无因而暗投可乎予曰有是哉昔文畅参寥子爱仰昌黎东坡名徳屡造门墙二公以墨名儒行时与其进至赠之序赞雄深雅健与时俱新脍炙人口由是后世知有二僧之名雪堂其亦文畅参寥子之流与至于行业风义读其文颂其诗自当知之兹不复云
　　乐籍曹氏诗引
　　乐籍曹锦秀缓度清歌一日来为予寿因询之曰汝以故家人物才色靘丽风韵闲雅知名京华为豪贵招致逞妙艺而佐清欢日弗暇及不知何取于予而得此哉曰妾虽不慧请解之无猥以薄技陈述古今兴亡闺门劝戒必探穷所载记传咏诗掇采端倪曲尽意趋乆之颇有感悟欲为效颦愿乞一言为发越俾妾姓名得见于当代名公才士题品之末庻几接大雅之高风一时増价饮灵芝之瑞露七窍生香不同落花飞絮委迹于尘泥间耳先生宁无意乎曰予少有志于时中年多故毎感事兴懐登高作赋以摅其底蕴由是颇以文字知名今老矣百念灰冷有瞑目澄心燕坐焚香而已惟集贤翰林诸名胜擅文雅而足才情念芳魂而余蕴借者肩相摩而踵相接也琢肝肾而制锦绮因咳唾而成珠玑摸冩莺花之状形容月露之情只在挥毫之顷耳彼往求而得之如杜秋娘之善讴金缕薛校书之秀发蛾眉元相国杜樊川皆赠寄诗什语意清新脍炙人口自可因之以传不朽尚何俟粃糠之辞簸掦于前哉曰请即书此语令妾持之以为先容叩蓬莱瀛洲之境而问津焉不亦可乎
　　磁州采芹亭后序
　　采芹亭者前州倅刘汉之所建也予自壮年宦游河朔间毎过滏阳遽必趋拜杨公而去一日先生率予谒州之庙学指其废而未理者曰此郡庠也此頖池也此頖之采芹故址也承平时学校之盛视数州为冠吾虽耄要当修完庻复旧观据当时所存者虽一瓦一石俾保之勿壊既而先生下世壬辰冬予复过滏阳所谓芹亭者巍然如翚飞翼跂宛浮波面荷香藻影晓风凉露士子游息徜徉其上沾濡芬霏歌咏思乐殆有登瀛之快已而翰属曹生因求书其事杨公畴昔之言不觉蹶然于中虽罔及施劳使来者是心不匮实先生有以锡之我其可不念哉先生名威字震享承安人姿刚直有文章议论少尝以蕃兵为儒将有功西夏建元初年中书尝召为详定官已而言事以星变劝大臣宜解机务以避贤路不然且有大咎不听遂拂衣南归教授乡里寿八十终于家迨至元五年防阳破吕文焕出降五月北觐过磁先生赠之诗云连隂六十日平地一尺水今朝与明日淋沥尚未止此者天垂戒其中有至理降将吕太尉饭毕行欲起偶尔得防面舍馆接尔汝自言镇防阳于此今五纪为惜万人命此来非为已圣王锡深恩高爵还故里一饭尚有报尽忠从此始余谓我国家万方同一轨得之无不得东南一隅耳向使君不来宋歴能有几人生苟冨贵直笔一张纸见説李陵生不如张廵死吕为之敛衽而去抚巻懐贤岂胜感叹若能取孟亭例祀先生于学宫俾死而不忘储宫祝香回洒汗而书
　　雪庭裕公和尚语録序
　　至元丙子夏予考试河南由汝抵洛崧前胜槩尽在目中只欠少林一游耳东行拟取道轘辕庻餍宿愿竟以事夺不果耿耿在抱至神游洞閤两花缤纷悦与真遇今年甲午冬万寿主僧圆譲偕少林惠山来谒因及山中物色与向夣不少异相顾一笑乃有是耶遂袖出一编曰先师雪庭语録也仍合爪前请曰公山林清兴虽未称遂幸题辞篇端以为他日张本宁无意乎予以事与心会似非偶然者按所具腾説以应恳求雪庭初参万松秀公万松得法雪岩上人纵横理窟深入佛海至于游戏翰墨与闲闲屏山二居士互相赞叹为方外师友其器业槩可知己师参礼阅十寒暑独能秀防丛林得根据为奥遂出世主奉福精蓝继应少林敦请招提禅刹号中天名胜板荡后増崇起废顿还旧观缁徒具瞻蓊若海防于是欵龙庭而振举宗风敞五林而宏閳家教因縁会合倾动一时以无碍妙辨现当机应身处统堂第一位者盖有年于兹从是而观自非克荷佛乘大异伦类机锋峻整逈出物表者能如是乎今古本己净真如迹空学其法者能钻研故纸即心印所在求向上一着恐不待夜雪横腰而悟面壁西来之意盖有之矣吾未之识也是岁仲冬开局前三日书
　　孝节王氏诗巻序
　　传称夫有再娶之义妇无二适之文盖天地之常经人伦之大纲也然风霜别草木之性衰俗表幽贞之节求之于今王氏其人也父振北渡后尝为州权司年耄无嗣纳州将刘六郎为门倩得一子甫半岁而婿亡既而父以女年甚艾且无母氏议复馆甥于室女闻之跽父前而言曰家贫无嗣世之常事妇人再醮奈名教乎有誓死而已父壮其志遂寝无几异母弟用国俗欲行续嫓王氏出好言置叔于姑前以人伦正理折之曰宁守节而死不失节而生且夫者天也天不可逃行违神明天则罚之即欲自戕頼左右救而免叔亦感义烈而止时刘帅殁已乆世业扶疎诸子分居其姑秦氏亦无子孤影防防空闱索处王氏善组紃以供日需提挈子杰归养秦氏以极孝恭教其子至通习儒吏致卓有所立于是风动乡闾义激行路耆旧士夫交章举保防旌表门闾曰孝节王氏之里呜呼光显哉及秦亡顾刘氏三代浮殡浅土子孙游宦力不暇及遂独营墓田总理塟具凢沟合者十余竁乡人来观无不惊叹曰丈夫儿有不能办者何贤孝如此王氏处寡四十寒暑言笑未尝露齿素髪盈簪气貌幽闲所谓老而益坚者也乡里伟其徽美一日子杰来请文因泚笔而序之庻几备采管彤区明风烈者演柏舟之誓云
　　嘉善録序
　　刑者成也一成而不变民之生死俗之惨舒系焉故君子悉其聪明致其忠爱而尽心焉在唐虞三代之际风俗淳教化备已有轻重适冝矜恤哀敬之感况肺石雪寃棘林夜哭之后哉此疑狱折狱等集所由作也大都路总管府推官李君威卿少习城旦书以儒术饰吏事复取经史子集下逮百家之説凢关于刑宪者撮其机要纂而从类先之以歴代法令轻重沿革着明其体继之以听断节目之详彰施其用凢三十二门名曰嘉善録一日携示秋涧翁恳题其端予虽衰耄胷中耿耿尚在士有好学而兼善者廼喜闻而乐道之自政教陵迟狱辞繁閧事至持难手有未易措者故职任推理众为抵讳然协中辅治之具虽圣人视之为切务者孜孜焉存心而尽意可谓超出于流俗之表矣况有致知之资居可行之职当推鞫审决之际属类比事稽古凖今融防贯通俾时有称平不寃之誉为不难矣昔宋祥符间有狱官张庆者以矜慎自持其囚徒饮食汤药卧具必加精洁其后子孙奕叶登第显宦于朝论者谓庆平昔重防狱事隂徳致然况殚精覃思尽心于五罚五用者哉威卿尚勉行其所学善推其所得而爱物兼善之泽讵可量耶
　　西岩赵君文集序
