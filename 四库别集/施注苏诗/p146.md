<!-- { "loadSidebar": true } -->
　　【楞严经得大自在力无畏施众生妙音观世音梵音海潮音救世悉安宁出世获常住高僧传晋杯渡者不知其姓名常乗大杯渡河因名焉许浑送僧诗杯浮野渡鱼龙逺锡响空山虎豹惊传灯録守清禅师有僧问如何是和尚家风曰一瓶兼一鉢到处是生涯】
　　次韵鲁直戏赠
　　昨夜试微凉汗衾初退红我愿随秋风随身入房栊君王不好事只作好惊鸿细看巻虿尾我家真栗蓬【杨妃外传杨贵妃毎夏月常衣轻绢汗出红腻而多香拭于巾帕其色桃红洛神赋翩若惊鸿矫若游龙诗小雅彼君子女巻髪如虿注虿螫虫尾末犍然似髪之曲上者又国风首如飞蓬栗蓬未详禅宗有栗棘蓬语按之诗意不合宋玉登徒子好色赋其妻蓬头挛耳齞唇歴齿云云栗蓬疑当作歴蓬】
　　寄傲轩【归去来辞倚南以寄傲】
　　先生英妙年一扫千兔秃仕进固有余不肎践场屋通阛何所傲傲名非傲俗安知轩冕中享荣不偿辱岂无自安计得失犹转毂先生独扬扬忧患莫能渎得如虎挟乙失若龟蔵六茅檐聊寄寓俛仰亦自足东坡无邉春方寸尽蔵畜醉哦傍若无独侑一樽醁牀头车马道残月挂疎木朝客纷扰时先生睡方熟
　　【选赋终童山东之英妙杜甫诗词源倒流三峡水笔阵独扫千人军李白诗笔锋杀尽中山兔酉阳杂俎虎威如乙字长寸许在腋两旁皮内尾端亦有之佩之临官则能威众杂阿含经有龟被野干所包蔵六而不出野干怒而舍去佛告诸比丘当如龟蔵六根魔不得便又野干兽名干音犴范石湖诗六用都蔵缩似龟】
　　御史台榆槐竹栢四首
　　榆
　　我行汴堤上厌见榆隂绿千株不盈畆斩伐同一束及居幽囚中亦复见此木蠧皮溜秋雨病叶埋墙曲谁言霜雪苦生意殊未足坐待春风至飞英覆空屋
　　【诗国风隰有榆尔雅榆白枌也管子五沃之上其榆条长淮南子八月榆檽令人不饥春秋元命苞三月榆荚落】
　　槐
　　忆我初来时草木向衰歇高槐虽经秋晚蝉犹抱叶淹留未云几离离见疎防栖鸦寒不去哀呌饥啄雪破巢带空枝疎影挂残月岂无两翅羽伴我此愁絶
　　【周礼烜氏掌火冬取槐檀之火淮南子槐之生也入季春五日而兔目十日而防耳更旬而始规后汉书破巢之下寜有完卵】
　　竹
　　今日南风来吹乱庭前竹低昻中音防甲刃纷相触萧然风雪意可折不可辱风霁竹已【一作亦】回猗猗散青玊故山今何有秋雨荒篱竹此君知健否归扫南轩緑【一作三径緑】
　　【荘子养生主合于桑林之舞乃中经首之防诗国风绿竹猗猗元稹竹诗一一青琅玕唐人郊居诗门外晚晴秋色老万条寒玉一溪烟晋书王徽之字子猷尝暂寄人空宅便命种竹曰何可一日无此君】
　　柏
　　故园多珍木翠柏如蒲苇幽囚无与乐百日看不已时来拾流胶【一作肪】未忍践落子当年谁所种少长与我齿仰视苍苍翰所阅固多矣应见李将军胆落温御史【春秋运斗枢玉衡星精散为栢李徳裕平泉花木记有珠子栢实如珠子生叶又有鴈翅桧叶婆娑如鴈翅也汉书平防侯许伯入第盖寛饶仰屋视而叹曰富贵无常忽则易人此如传舍所阅多矣唐书敬宗初立夏绥节度使李祐进马百五十匹侍御史温造弹祐违敇进奉请论如法诏释之郤其所进祐谓人曰吾夜半入蔡州城取吴元济未尝心动今日胆落于温御史矣桑道茂传茂居有二栢甚盛茂曰人居木盛则土衰土衰则人病乃以铁数十斤自埋其下曰后有发者死太和中温造居之发藏铁而造死】
　　问渊明【公自注或曰东坡此诗与渊明反此非知言也盖亦相引以造意言者未始相非也元祐五年十月日】
　　子知神非形何复异人天岂惟三才中所在靡不然我引而高之则为星斗悬我散而卑之宁非山与川三皇虽云没至今在我前八百要有终彭祖非永年皇皇谋一醉发此露槿妍有酒不辞醉无酒斯饮泉立善求我誉饥人食馋涎委运忧伤生忧【一作运】去生亦还纵浪大化中正为化所纒应尽便须尽寜复事此言
　　朱亥墓【公自注俗谓屠儿墓】
　　昔日朱公子防豪不可追今来游故国大冢屈称儿平日轻公相千金弃若遗梁人不好事名字寄当时鲁史盗齐豹求名谁复知慎无怨世俗犹不遭仲尼
　　【史记信陵君传公子请朱亥朱亥笑曰臣乃市井鼔刀屠者而公子亲数存之所以不报谢者以为小礼无所用今公子有急此乃臣效命之秋也遂与公子俱至晋鄙军晋鄙合符疑之欲无聼朱亥防四十斤铁椎椎杀晋鄙春秋经昭二十年秋盗杀衞侯之兄絷谷梁传盗贱也其曰兄母兄也目卫侯卫侯累也春秋经昭三十一年冬黒肱以滥来奔左传贱而书名重地也或求名而不得或欲盖而名彰是以春秋书齐豹曰盗三叛人名以惩不义】
　　严顔碑
　　先主反刘璋兵意颇不义孔明古豪杰何乃为此事刘璋固庸主谁为死不二严子独何贤谈笑傲碪几国亡君已执嗟子死谁为何人刻山石使我空涕泪吁嗟断头将千古为病悸
　　【蜀书张飞传先主入益州还攻刘璋飞与诸葛亮等泝流而上分定郡县至江州破璋将巴郡太守严顔生获之飞呵顔曰大军至何以不降顔答曰卿等无状侵夺我州我州但有断头将军无降将军也飞怒令左右牵去斫头顔色不变曰斫头便斫头何为怒也飞壮而释之引为賔客汉田延年传大将军曰诚然实勇士也发大议时震动朝廷光因举手自抚心曰使我至今病悸师古注悸心动也音揆】
　　岘山【在襄阳府城南】
　　逺客来自南游尘昏岘首过闗无百歩旷荡吞楚薮登高忽惆怅千载意有偶所忧谁复知嗟我生苦后团团山上桧嵗嵗阅榆栁大材固已殊安得同永乆可怜山前客倐忽星过霤贤愚未及分来者当自剖
　　【晋羊祜传祐乐山水每风景佳必造岘山尝慨然叹息顾谓从事邹湛等曰自有宇宙便有此山由来贤逹胜士登此逺望如我与卿者多矣皆湮灭无闻使人悲伤如百嵗后有知魂魄犹应登此也湛曰公徳冠四海道嗣前哲令闻令望必与此山俱传至若湛辈乃当如公言耳及祐卒襄阳百姓于岘山祜平生防憩之所建碑立庙嵗时飨祭焉望其碑者莫不流涕杜预因名为堕泪碑】
　　骊山
　　君门如天深防重君王如帝坐法宫人生难处是安稳何为来此骊山中复道凌云接金阙楼观隐烟横翠空林深雾暗迷八骏朝东暮西劳六龙六龙西幸峨眉栈悲风便入华清院霓裳萧散羽衣空麋鹿来游猿鹤怨我上朝元春半老满地落花无人扫羯鼔楼高挂夕阳长生殿古生青草可怜吴楚两醯鸡筑台未就已堪悲长杨五柞汉幸免江都楼成隋自迷由来留连多丧国晏安酖毒因奢惑三风十愆古所戒不必骊山可亡国【一綂志骊山在临潼左曰东绣岭右曰西绣岭下有温泉其清彻底不火而热初学记阊阖天门也角亦天门也楚辞天之门兮九重晋志心三星天王正位也中星曰明堂天子位为大辰主天下之赏罚故天子所居曰法宫战国防苏秦曰谒者如鬼主人难得见如天帝明皇杂録天寳六年更温泉宫曰华清宫治井为池环山列宫室李白诗六龙西幸万人懽蛾眉山名在蜀详见下巻望湖亭诗注杜牧华清宫诗行云不下朝元阁一曲淋铃涙万行刘禹锡诗开元天子万事足惟惜当时光景促三乡驿上望仙山归作霓裳羽衣曲史记淮南传伍被曰臣闻子胥谏吴王吴王不用乃曰臣今见麋鹿游姑苏之台也今臣亦见宫中生荆棘露沾衣也南京羯鼔録明皇尝遇二月初宿雨始晴景色明媚小殿亭内栁杏将吐遣高力士取羯鼔上临轩纵击一曲名春光好回顾栁杏皆拆白乐天长恨歌七月七日长生殿夜半无人私语时吴地记吴王阖闾十一年起台于姑苏山因山为名左传楚灵王为章华之台与伍举登焉日台美矣夫醯鸡罋中小虫见荘子三辅黄圗五柞宫在盩厔汉武帝建有五柞树可防数畆长扬宫在盩厔本旧秦宫汉修饰以备行幸有垂杨以名通鉴隋炀帝游江都浙人项升进新宫图营建既成幸之曰使真仙逰此亦当自迷因名迷楼左传晏安酖毒不可懐也尚书伊训惟兹三风十愆卿士有一于身家必丧邦君冇一于身国必亡】
　　和子由除日见寄
　　薄官驱我西逺别不容惜方愁后防逺未遐忧嵗夕强欢虽有酒冷酌不成席秦烹惟羊羮陇馔有熊腊念为儿童嵗屈指已成昔往事今何追忽若箭已释感时嗟事变所得不偿失府卒来驱傩矍铄惊逺客愁来岂有魔烦汝为攘磔寒梅与冻杏嫩萼初似麦攀条为惆怅玉蘂何时拆不忧春艳晚行见弃夏覈人生行乐耳安用声名借胡为独多感不见膏自炙诗来苦相寛子意逺可射依依见其面疑子在咫尺兄今虽小官幸忝佐方伯北池近所凿中有汧水碧临池饮美酒尚可消永日但恐诗力弱鬬健未免馘诗成十日到谁谓千里隔一月寄一篇忧愁何足掷
　　【陶诗饥来驱我去淮南子熊当心有白脂如玉味甚美俗呼熊白国语单襄公曰高位实疾偾厚味实腊毒周礼腊人掌干肉又脯腊注腊小物全干者周礼方相氏黄金四目衣朱裳执戈扬盾率百时难以索室驱疫难通作傩后汉礼仪志季冬先腊一日大傩逐疫选门子弟十歳以上十二嵗以下百二十人为侲子皆赤帻皂衣执大鼗鼓以逐恶鬼于禁中月令季冬之月天子居堂右个命有司大傩旁磔出土牛以送寒气又九门磔攘以毕春气汉杨恽传人生行乐耳须富贵何时汉两龚传龚胜不食死有老父来吊哭甚哀既而曰嗟乎薰以香自烧膏以明自销龚生竟夭天年非吾徒也遂趋而出莫知其谁诗国风且以喜乐且以永日鲁颂在泮献馘记释奠于学以讯馘告荘子槁项黄馘一作或云截耳从聝献首从馘谢荘月赋隔千里兮共明月史记屈原忧愁幽思而作离骚】
　　梦雪
　　残杯失春温破被生夜悄开门千山白俯仰同一照虽时出圭角固已絶瑕窍儿童勿惊怪调汝得一笑
　　送吕行甫司门倅河阳
　　结交不在乆倾盖如平生识子今防日送别亦有情子生公相家高义久峥嵘天才既超诣世故亦屡更譬如追风骥岂免羁与缨念我山中人久与麋鹿并误出挂世网举动俗所惊归田虽未果已觉去就轻河阳岂云逺出处恐异程便当从此别有酒无徒倾
　　观子玊郎中草圣
　　柳侯运笔如电闪子云寒悴羊欣俭百斛明珠便可扛此书非我谁能双
　　【韦续书诀墨薮唐太宗论萧子云书行行如萦春蚓字字如绾秋蛇故曰寒悴法书苑梁武帝评羊欣书如大家婢为夫人虽加位遇而举止羞涩故曰俭也】
　　歌辞
　　竹枝歌【并序】
　　竹枝歌本楚声幽怨恻怛若有所深悲者岂亦往者之所见有足怨者欤夫伤二妃而哀屈原思懐王而怜项羽此亦楚人之意相传而然者且其山川风俗鄙野懃苦之态固已见于前人之作与今子由之诗故特縁楚人畴昔之意为一篇九章以补其所未道者
