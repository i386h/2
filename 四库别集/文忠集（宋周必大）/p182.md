<!-- { "loadSidebar": true } -->
　　赐朝议大夫试尚书吏部兼侍讲兼同脩国史兼权吏部尚书程大昌乞在外宫观差遣或小郡不允诏【二月三十日】
　　卿强学力行遇事不苟跻登従列自结眷知天官剧繁正倚铨综遽求外补殊异所期朕方汲汲人才惟恐用之弗尽既擢用矣轻听其去可乎祗率厥常益摅素蕴所请宜不允
　　赐降除朝请大夫叅知政事钱良臣辞免纂修日厯特转行两官依例加恩恩命不允诏【三月二十七日】
　　朕闻汉兴五世隆在建元外攘夷狄内修法度改正易服色当是时乃有司马迁断自太初着为今上本纪岂非亲见者其事详传闻者其辞略以时纂録固太史氏之职欤朕祗承内禅厯年于此虽宵衣旰食发政施仁不敢不勉顾闳休伟绩未有以光汗青副墨之传也今卿以辅弼真才笔削大手总率诸彦奏成钜篇翰墨策勲实为之冠进阶一等仍衍戸封懋赏维公孚今维信逊章来上非朕意焉所辞宜不允
　　赐正议大夫右丞相赵雄辞免曾经预监脩纂隆兴以后日厯奏成篇帙转行一官依例加恩恩命不允诏【三月二十七日】
　　昔房乔相唐太宗欲自观史乔初不可已而为今上録献朕谓太宗欲观固失矣乔不能守其亦岂为得哉今朕不然时正付之史笔故事也书成不自观焉故事也褒赏旧劳自丞相始亦故事也况卿早游东观文规六经尝总宏纲勲在太史叠是二者而进一官赏非无功得岂云幸方将防辰下制告于百辟以侈真儒之效丞相安得而逊避哉所辞宜不允
　　赐太中大夫枢宻使王淮辞免曾经预脩纂隆兴以后日厯奏成篇帙特转行一官依例加恩恩命不允诏【三月二十七日】
　　后汉公卿有所撰述始集公府乃上兰台唐制専命大臣纂录时政记送史馆葢献替之语非四近莫得而闻传信之辞非史官莫得而预事大体重实相闗焉卿向以郑公之学典领秘书比事属辞齐驱班马迨乎近嵗徧执事枢日纪见闻授之东观今兹勒成大典固宜甄録旧劳已诏有司刻增秩之賛益书社之数毋烦控免稽我成命之行所辞宜不允
　　赐龙图阁学士中大夫新除致仕林安宅辞免除端明殿学士乞守旧职名致仕不允诏【三月二十八日】
　　朕于迩臣恩意厚矣年至而告老则固留之留之不可则优之所以隆体貌风俗也卿精明敏达亷洁公勤一去枢庭久更嵗律虽登耋艾体力未衰纳禄之言数闻朕听升华殿幄归贲乡闾祗服宠光毋烦谦避所辞宜不允
　　赐朝议大夫新除权吏部尚书兼侍讲兼同修国史程大昌辞免国史日厯所经脩不经进官特转一官恩命不允诏【四月三日】
　　朕出入起居惟恐不钦发号施令惟恐不臧史氏所书庶或无愧虽然此特兢兢日行其道耳岂敢自以为多若乃嵗奉玉巵以介亲夀绍业之孝弥亿万年无有穷已其于简册实有光焉兹朕所以因篇帙之成推赏而致其善也书不云乎一人有庆兆民赖之况卿古学英辞尝与闻笔削之事进阶示宠于理则宜又何逊焉所辞宜不允
　　赐朝奉郎权尚书工部侍郎兼知临安府呉渊辞免除工部侍郎恩命不允诏【四月五日】
　　六卿置贰班着甚崇再嵗为真典常具在若乃才术素髙于当世政声蔼着于行都何待序迁当従明陟卿性资开爽识虑精深比擢预于论思旋兼厘于浩穰缿筩弗设吏自畏其公明枹鼓稀鸣民咸安其岂弟就陞惟亚庸奨厥勤宜进服于恩章毋退循于冲节所辞宜不允
　　赐龙图阁学士中大夫林安宅再辞免除端明殿学士恩命不允不得再有陈请诏【五月十九日】
　　引年纳禄深嘉止足之髙驭贵疏荣遐念枢机之旧既兼隆于异眷宜申锡于徽章卿亷介有常疏通无滞虽年龄之寖晚在体力以犹强恳辞真馆之游听遂安车之适升华秘殿示宠故卿其趣拜于恩纶毋数勤于逊牍所辞宜不允不得再有陈请
　　赐正奉大夫右丞相赵雄辞免勑令所修进一州一路酬赏格法了毕特转一官依例加恩命不允诏【七月十六日】
　　八柄诏王宰司之职三章约法相国之功卿名世钜儒格天良弼比总提于定令赖笔削以成书赏典具昭吏奸咸革操以为騐稽以为决寜复竒它行此之信执此之坚方资端亮推恩惟允避宠何嫌所辞宜不允赐中奉大夫参知政事钱良臣辞免勑令所修进一州一路酬赏格法了毕特转一官依例加恩恩命不允诏【七月十六日】
　　福威惟辟固出一时轻重眡功当存三尺卿爽邦哲辅博古鸿儒比贰政机参裁赏格制而用之谓之法既遂崇成推而行之存乎通更资格守以应无穷之绪斯为可久之规迁秩则宜执谦毋过所辞宜不允
　　赐朝议大夫试兵部侍郎兼详定一司勑令赐紫金鱼袋刘孝韪辞免勅令所脩进一州一路酬赏格法了毕特转一官恩命不允诏【七月二十日】
　　郡国之吏赍伐自言于有司者众矣可以与或抑之可以无与或得焉宜为成书以布大信卿博通今古明习宪度选繇侍従参预讨论逮兹奏篇宠进华秩理不可避其敬承之所辞宜不允
　　赐龙图阁直学士中大夫成都潼川府防州利州路安抚制置使兼知成都府事胡元质乞除一在外宫观差遣不允诏【七月二十四日】
　　卿文能绥众武可威敌顷被简擢往临坤维细大之务毕亲兵民之政交举朕所以释然寛西顾之忧者资卿力也今上下相安邉鄙不耸正宜轻裘缓带乐其成功奚为上书求代耶昔韦臯李徳裕镇蜀咸有嘉绩虽曰才智絶人亦惟朝廷久任之效尚勤宣布予不汝忘所请宜不允
　　赐中大夫参知政事钱良臣辞免叙复三官于见今官上转行恩命不允诏【九月二十四日】
　　维我仁皇公于刑赏于时贰政曰度曰庠尝削文阶伸其后効务隆体貌旋俾如初着之史编朕用时宪卿知周物表学探道原参预政机夙夜匪懈比坐谬举恳求自惩眷知日深固欲甄复矧遇恩霈岂拘叙朞禠以终朝昔成卿志接于昼日今着朕心君臣之间恩义两得祗服显命毋烦逊章所辞宜不允
　　赐朝请郎试右谏议大夫谢廓然辞免除刑部尚书不允诏【九月二十六日】
　　分职文昌夙髙八座持平宪部专掌五刑匪躬哲乂之资孰副选抡之意卿器闳学博识逺虑周负疏通应务之才持慷慨济时之论扬歴具知于民隠简求自结于郎潜执法乌台屡奋鹰鹯之击通班骑省毎嘉药石之言欲增重于禁涂俾进聨于端右祗承定命毋事劳谦所辞宜不允
　　赐敷文阁学士太中大夫知泉州韩彦直乞特除一在外宫观差遣不允诏【九月二十九日】
　　卿才猷聪敏政术精明献纳论思尝率六官之属中和宣布交腾两郡之声虽白云之望良勤顾皂葢之临未久方惩数易姑复少安所请宜不允
　　赐特进观文殿大学士判建康军府事充江南东路安抚使兼行宫留守陈俊卿再上表乞致仕不允不得再有陈请诏【九月二十九日】
　　鲜我方将咏于诗雅若不得谢着于礼经矧当未至之年难徇必従之欲卿弼谐宿望屏翰重臣雍容天堑之都坐严管籥浃洽灵河之润逺及邦畿方共谨之是图在告归而何遽精神尚壮盍思楚邱老之成言用舍或殊毋执欧阳脩之故事所辞宜不允不得再有陈请赐少傅昭化军节度使充醴泉观使嗣王士輵辞免除少师加食邑食实封不允诏【十月十六日】
　　朕念昔祖烈视今宗盟安懿曾孙王为最长五朝近属王乃独存在眷礼以当殊岂他人之敢拟兹以慈皇庆夀躐升亚傅之班宗祀均厘特贰维师之秩兹为异数安事常谦所辞宜不允
　　赐皇兄少保岳阳军节度使充万夀观使永阳郡王居广辞免除少傅加食邑食实封不允诏【十月十六日】
　　于赫仁宗有嘉允弼王于列郡亲则诸兄当肇讲于宗祈实参陪于酌献寻加相绂用侈神厘昔常着于简编今适同于符契特升孤棘庸厚亲贤何必抗章亟思承命所辞宜不允
　　赐新授少师昭化军节度使充醴泉观使嗣濮王士輵辞免令所司择日备礼册命宜允诏【十一月十一日】
　　属者祼将太室命王分献于别庙均厘第赏已陟【阙】亚乃贡封章恳辞册拜将何以称吾优异之思乎虽然年髙而礼弥恭爵隆而志愈下此谦爻所以皆吉其诏有司如王之志载循冲守良切叹嘉所请宜允
　　赐新授少傅岳阳军节度使充万夀观使永阳郡王居广辞免令所司择日备礼册命宜允诏【十二月十一日】
　　汉制大臣多延拜于廷晋氏以来亦间行此礼兹于敷锡祭泽宠褒近亲孤棘之班进居其次临轩授册于古有稽载阅来章固辞盛典其従雅志以着夫谦徳之羙焉所请宜允
　　淳熈七年
　　赐武翼郎监潭州南岳庙赵子栋辞免除宜州观察使安定郡王恩命不允诏【二月三十日】
　　朕懐艺祖创业之功考寜龙封之制久虚厥次今得其人卿率履有常宣劳惟旧既推属籍之近复睠年龄之尊峻陟亷车就开王社冀輙朝于魏阙庸增壮于宗盟避宠之言非予所望所辞宜不允
　　赐朝请郎权尚书礼部侍郎兼侍讲齐庆胄辞免除礼部侍郎恩命不允诏【三月二十四日】
　　舜虽三载考绩三考陟明然伯夷典礼后防典乐实未尝易所谓陟者但进其位序加其爵服而已卿以瓌姿伟望通才奥学为朕简擢累年于兹莅台属亚奉常佐宗伯凡郊庙之祭祀礼乐之情文或紏正其仪或讨论其事俾予一代制作不愧于古时维汝嘉真拜贰卿庸宿其业服章着定宠渥俱隆师言允谐古谊亦协无烦多避往即钦承所辞宜不允












　　文忠集巻一百九
　　钦定四库全书
　　文忠集巻一百十【玉堂类藁十】
　　宋　周必大　撰
　　赐臣僚请免批答【奨谕臣僚诏赐臣僚生日诏附】
　　乾道六年
　　赐左正大夫守尚书右仆射虞允文辞免脩进勅令书成转一官加食邑一千户食实封四百户恩命不允批答【十月三十日】
　　省表具之朕欲道揆明扵上法守明扵下君子无犯义小人无犯刑念非宪度昭著布在方策则虽有美意孰从见之卿以宗工钜儒总领众职属者防粹法令至二万二千有竒烦复者刋踳驳者正一代典则粲然可观异时析言破律之奸寄情他比之众庶防尽草厥功茂矣崇阶多邑赏未为过卿犹力辞何也况朕方以爵禄砺砥天下若丞相有劳弗酬谓羣臣何陈义虽髙尚勉承之所请宜不允
　　赐皇子庆王恺上表再辞免加食邑食实封恩命不允批答【十一月十一日】
　　祭者泽之大着扵礼经今朕推禋祀之庆徧暨羣辟虽煇胞翟阍犹将加恵矧予贤王有肃雝之徳有陟降之劳丕视功载陪敦厥邑所以均帝祉协彛制也囊封洊至兢兢然以伤亷为惧执谦过矣书不云乎无有作好遵王之道朕岂以是私汝哉所请宜不允
　　赐皇子庆王恺再上表辞免加食邑食实封恩命不允仍断来章批答【十二月十三日】
　　省表具之朕躬展明禋翕臻纯嘏配天其泽已浃于万方裂地而封可遗扵诸子肆加邑采用广神厘既再命之甚勤何三辞之复至惟西汉畀连城之赋而东京开半楚之疆由今而言视古已薄在照临固非私矣于辞受尚何愧哉所请宜不允仍断来章
　　赐皇兄居广上表再辞免加食邑食实封不允仍断来章批答【十二月十六日】
　　省表具之朕迎阳徧飨单竭诚敬既受帝祉不敢专也上焉归美于庭闱下焉馂惠于臣庶而卿独辞多邑之封岂朕与宗族同福禄之意哉传不云乎庸勲亲亲昵近尊贤徳之大者也体是四者毋稽我成命之行赐郑藻上表再辞免加食邑食实封不允仍断来章批答【十二月二十日】
