<!-- { "loadSidebar": true } -->
　　近时青楼中，娴翰墨，工诗词，足与名流相唱和者，当以陈玉卿为巨擘。玉卿于韵语，若有天授，每对客挥毫，不假思索，其词锋犀利，尤能为客解围，不数谢道蕴施青纱步障也。与缕馨仙史往来尤密，每逢树色侵帘，花香入牖，辄招缕馨仙史至，茶熟香温，泊然相对，每得佳句，密咏低吟，以为此乐神仙不啻也。曾三叠前韵寄怀缕馨仙史云： 
　　画楼春锁怨芳时，烦恼多于十丈丝。 
　　只有鹦哥能解意，口传红豆念新诗。 

　　小院沉沉漏滴莲，一帘香雨湿花田。 
　　比来春恨深如海，悔作鸳鸯不学仙。 
玉卿诗既出，诸名士和者如云。乌戍沈壬林和诗云： 
　　人为春忙有几时，东风吹得鬓如丝。 
　　自知未醒樊川梦，犹咏青楼赠答诗。 

　　记得扁舟唱采莲，秦淮风景竟桑田。 
　　而今歇浦留风月，赢得诗名便是仙。 
鸳湖瘦腰生，卧病兼旬，愁怀莫遣，偶见玉卿诗，雒诵再三，觉一种清隽之气，沁人诗脾，不觉霍然，遂以玉卿诗，比之陈琳一檄。一时词林，传为佳话。 
　　陈玉卿，扬州大家女，标格是莲花出水，美冶绝伦。年十九，椿萱并谢，遭家多故，遂落平康籍。丁丑春间，申江小住，初未知名，一经缕馨仙史品题，声誉渐噪。苕溪花月吟庐主人，偕友人往访，见其习礼明诗，自不可作路柳墙花一例视之，爰填《潇湘夜雨》一阕贻焉。其词云： 
　　竹影当窗，柳枝笼月，杨州依旧风光。名花资格本端庄。姿致嫩，晤言自暖，眉目秀，不媚生香。原来是瑶宫仙子，品异群芳。　咏絮才调，簪花手笔，都属精详。试吟新诗句，更复悠飏。声细细，歌吹玉管，意可可，人说金娘。从今早破青楼梦，莫错过情郎。 
　　朱逸卿，沪上群芳中之矫矫者也。为坐花醉月生所眷，赠之新诗，缀以小序，其序云： 
　　今以缔新缘于条脱，还疑仙子多情；演旧梦于梅花，难禁逢场作戏。而况邮亭破寂，调拨相思；幕府偷闲，郎非薄幸。系两心兮脉脉，隔一水之盈盈。未免有情，谁能遣此？余夙有情缘，最怜花命。挥金买笑，未遇娉婷。倚玉生春，相逢邂逅。使君有妇，思乞梦而微兰；小姑无郎，俨咏诗而赠芍。抛来红豆，顾曲则我愧周郎；弄去青梅，怜才则卿同卓女。毕竟天涯沦落，同病相怜；尚期秋月团国，前因早证。落尽江州之泪，缀成巴里之音，聊寄殷勤，藉申倾慕。 
　　诗云： 
　　邂逅相逢笑语亲，如卿雅谊迥无伦。 
　　绿窗剪烛留清福，红袖添香证夙因。 

　　觌面有缘情易密，相思无计事难真。 
　　甘心落拓风尘里，且把知音托美人。 
　　润宝校书，旧住南湖，今居北里。丰姿绰约，刚逢碧玉之年，心性聪明，惯写红笺之句。祗以生来薄命，苏若兰织锦无缘，谪到尘寰，朱淑真断肠有集。曾作《闺情》十绝，风流旖旎，传诵一时。聚星吟社寄庵主人游沪，与姬相识，未亲芳泽，先诵瑶华。知其空谷徘徊，绝少听琴之侣；春江飘泊，谁为打桨之人。因闲情而触绮思，遂有赠章。流御沟之桐叶，今朝己睹题红；问门巷于枇杷，他日还当访素。其诗云： 
　　萍蓬飘泊欲何依，不爱红衣爱素衣。 
　　花下闭门闲觅句，任他蜂蝶隔墙飞。 

　　苏小风流少嗣音，偶从锦字见芳心。 
　　不知潭水留情处，可与鸳湖一样深。 
　　黛香校书，亦众香国里之妙人也。系出安定，籍隶姑苏，业托管弦，性耽翰墨，游踪所至，沪上居多。侣云内史与之相识既久，两情益亲，花朝月夕，暇辄往访，诗酒流连，有同良友。壬申话别后，姬遥寄以诗，有“仙凡身世隔蓬壶”句，识者知其不祥。是年季秋，决计从良，不图飞絮之肩才卸，落花之劫遽逢。三月沉疴，人随春去，十年旧侣，悲从中来。侣云作诗吊之，今录二绝句： 
　　回忆云英未嫁秋，几经翦烛听新讴。 
　　琵琶一曲歌三叠，绝胜当年菊部头。 

　　卷帘愁对月轮孤，玉碎香消可奈何？ 
　　剩有吊卿诗句在，墨痕搀入泪痕多！ 
　　朱雪卿，姿态绝媚，在虞山时，才名大噪，一时无两。继来沪上，亦复车马盈门，所识皆名下士。鉴湖渔隐，久耳其名，尝以不得觌面为恨。丁丑秋间，薄游申浦，半痴道人招饮于胡宝卿家，与雪卿家仅隔半垣，倚窗凝睇间，适雪卿晚妆初罢，梨腮带晕，风致欲仙，不觉令人心醉。因诵白乐天“墙花拂面”之句，率成四绝，以志思慕： 
　　楼头杨柳认依依，酒半醺时星半稀。 
　　明月多情来隔院，送将倩影入罗帏。 

　　虞山旧是女儿家，碧玉芳年未破瓜。 
　　见客羞将名姓问，低鬟敛袖弄琵琶。 

　　旧地重临感不禁，当年鸿爪费猜寻。 
　　应知一样怜花意，移到君边分外深。 

　　若非石上记前因，底事相逢笑语亲。 
　　弱质临风裙欲绉，悄回星眼暗窥人。 
　　沤钵罗花馆主，与如意校书相眷，别后赠之以诗，其序云： 
　　十年京洛，未忏疏狂，一觉扬州，虚传薄幸。新声小部，大道狭斜，历历销魂，悁悁欲涕矣。如意都知烟视媚行，含睇宜笑，人如花瘦，意比云痴。羞姹女之数钱，不工侧艳；体文园之善病，尤慎风情。嗟乎！望天涯之芳草，秋士心悲；感迟暮于华年，春人命薄。短长离合，去住因缘。尽教北里浮沈，慎勿鸳鸯浪宿。寄语东风抬举，要知凤鸟曾栖。 
诗录二绝句，其一云： 
　　芙蓉脂肉柳丰神，搓絮团花别有春。 
　　万事从来如意好，但呼名字亦宜人。 
其二云： 
　　烟散红楼玉枕凉，衫痕空抱麝兰香。 
　　从今黄浦江头月，夜夜还来照断肠。 
　　碧湘秋梦词人，今之风流教主也。曾游沪北，与桂卿诸校书，素皆相识。谓自申江浦上，丁字帘前，有梦皆香，无宵不醉。抱二分之绮恨，消万种之柔情。种南国相思之豆，都是愁苗，开西天称意之花，未空色相。秋波证佛，春梦呼婆。别后邮筒远递，时至镜台。有《寄怀桂卿校书》六律尤佳。诗云： 
　　樱桃花下叩朱门，小别江南恨莫论。 
　　无可奈何空握手，不曾真个己销魂。 
　　春风杨柳人千里，秋雨蘼芜梦一痕。 
　　犹记画楼西畔月，更无人处与温存。 

　　春云一点护灵犀，人在芙蓉别院西。 
　　翠箔虾须眉月小，碧纱蝉翼鬓云低。 
　　飞龙乐店输金屋，走马兰台感玉溪。 
　　试向莲泾停画舸，鸳鸯卅六未双栖。 

　　碧天如水夜吹箫，恐有真灵跨凤邀。 
　　秋月一丸神女魄，春云三折美人腰。 
　　梅花玉笛声声慢，莲瓣金钱步步娇。 
　　漫把深情传昵语，阿侬肠断可怜宵。 

　　江湖憔悴一青衫，骨傍桃花死亦甘。 
　　碧玉华年刚十五，青溪小妹又行三。 
　　琼枝照艳朱颜晕，翠被迷香绮梦酣。 
　　好向人天寻玉杵，蓝桥烟月许重探。 

　　茜纱如梦雨如尘，窣地湘帘锁绿春。 
　　寸管自修香国史，万花齐现女儿身。 
　　新声乍听歌欢子，故事还看衍秘辛。 
　　吩咐云鬟勤捧砚，红笺小字写真真。 

　　灯前话别意无聊，枨触离情柳万条。 
　　红豆已随名士老，碧云空望美人遥。 
　　眉如天上初三月，家在江南第六桥。 
　　回首可怜秋梦远，昊娘水阁雨潇潇。 
　　《惆怅词》，吟红词馆梦环生乙亥夏仲作也。时共传彭城女史将适人，犹以讹音置之，今则实有其事矣。人去楼空，益增怅惘，爰成《惆怅词》六首，以示同志。按彭城女史，或即朱湘卿校书。特湘卿于戊寅之夏，始嫁浮梁商人，此或传闻之误欤？或曰所咏是朱雪卿也。诗具录如左： 
　　曾记寻欢倚玉鞭，旧时光景太缠绵。 
　　妥娘性格柔偏好，宜主风神秀更妍。 
　　啮臂盟香烧几炷，定情诗句咏千篇。 
　　鸳鸯誓守双飞愿，不羡蓬壶作散仙。 

　　欢场浓处恨缘悭，惆怅春江放棹还。 
　　仙洞花迷三里雾，巫云梦断万重山。 
　　寄来别泪缄罗帕，改就新名忆玉环。 
　　一自韩郎归去后，柳枝重被路人攀。 

　　请待何曾诳季魄，断肠忍见尺书来？ 
　　此身自恨无鸳翼，非偶终须怨鸩媒。 
　　精铁虽镕难铸错，心香未烬岂成灰。 
　　可怜彩凤随鸦去，十斛明珠换不回。 

　　话到分飞一黯然，银河从此隔婵娟。 
　　无筹可证姻缘牒，有石难填离恨天。 
　　蜡烛偷垂三寸泪，瑶琴怨写七条弦。 
　　漫漫愁绪深如海，题遍王家九万笺。 

　　罗敷浪说嫁王仁，赢得尊前百感身。 
　　红豆新歌吟子夜，绿阴恨事记残春。 
　　潘郎颜色愁中老，崔女音容梦里真。 
　　旧日碧栏携手处，一番回首一悲辛。 

　　恶抱千端不自持，甘随莲座忏情痴。 
　　疗愁愿乞姮娥药，惹恨频牵织女丝。 
　　弱絮沾泥空感我，落花堕溷总怜伊。 
　　消魂事业伤心内，正在司勋访旧时。 
　　某姬，北里之尤物，解吟咏，工笔札，色艺俱绝，名噪一时。某公子慕其名访之，适晨妆未竟，有馈肴核者，评来持帖乞覆，姬因倩公子捉刀，作书致谢，公子书曰：“蒙赠肚肺一碗，只收谢谢。”姬阅之续曰：“不知心肝又在何处？岂同叔宝耶？”妙语双关，率尔濡毫，具见灵心慧舌，公子因叹服不置云。 
　　张姓，某洋行之司出纳者也。年已不惑，虽鬑鬑有须，而仪观殊伟。少时橐笔远游，曾为人幕宾，年来弃而学贾，操奇计赢，亿无不中。悦一粤妓巧姑。郎本张星，妾如女宿，神仙眷属，好合良殷。巧已誓以白头，张亦诗题红叶，徒以迎归有日，而脱籍无赀。兼以张平日亦小有亏空，百尺债台，行将独上，筹思乏策，好事多磨，遂仰药死。巧闻噩耗，知张之为己，亦吞阿芙蓉膏，冀以相从地下。鸨母知之，立施救治，得以缺月未沈，而秋花复绽，不至携手于夜台。呜呼！巧既愿以身殉，则兹虽偷息人世，必非素志。韩凭蛱蝶，香冢鸳鸯，复见于今日矣。 
　　小游仙馆女郎，曰金珠，年十五有馀，明眸皓齿，善睐流光，眉目轻盈，腰肢纤亚，居然绝好女子。其母亦半老徐娘，学馀杭仙姥，临歧设肆，供养烟云。姚三，粤无赖子也，过而艳之，以为是虽碧玉小家女，而楚楚娟娟，真玉人也，不觉思问桃源，愿为渔父。癫虾蟆妄想天鹅肉，曲里中人，一时咸传为笑柄。 
