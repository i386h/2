<!-- { "loadSidebar": true } -->
　　惟陈氏其先虞舜之后，封于陈。春秋时陈灭入楚，其子孙以国为氏，世为显姓，见于记录。至公之先，始家南康军之星子。至公，又家江州之德化。曰知〈脱三字〉，某职者，公曾祖考也。曰彦璩，公祖考也。曰累赠礼部尚书俊，公考也。

　　公讳巽，字公顺，祥符八年进士及第，历常州团练推官。盗有弃财走者，公以谓不应死，通判不肯用公言。是时，公起家少年，及遇事坚争，不可夺其守，老吏皆惊，盗卒得不死。以尚书忧去位。服除，补武安军节度推官。侍御史李偕守武安，事倚公决，州赖以治。转运使陈从易以公为材，狱有久不决者，皆属公治之。凡治二十四狱，人皆服其平。以皇妣嘉兴郡太君冯氏忧去位，服除，补岳州军事判官，举监潭州茶米仓。天圣初，潭州茶课视景德亏十之六，公谨于绳吏，而果于去民之所素不便者，茶视旧课岁增九百万斤。用荐者改秘书省著作佐郎，知吉州庐陵县。庐陵人喜斗讼，械系常充县庭。公除其害政者，人心大变，月余，囹圄空虚，而人自得田里之闲。枢密副使姜遵尝为庐陵，民便之，至是，有“前姜后陈”之谚。移知资州资阳县，迁秘书丞。用荐者通判戎州，州将武人，以州任属公，民夷悦附，政以大和。迁太常博士、尚书屯田员外郎，通判潭州。溪洞诸蛮犯约，知州事刘夔、刘沆继出行边。公实总州任，内修民事，外奉师费，凡输粟帛金钱四十有八万，兵械称之，用足于军，而赋役不加于民。沆及荆南王居白、岳州滕宗谅与湖南北部使，凡十有二人，请即用公为转运判官。会转运判官废，故不行。迁都官员外郎，知抚州，恩信行部，奸强扰服，贫细得其职。迁职方员外郎，明堂恩迁屯田郎中，赐服金紫，去。知安州，以宽静顺其俗，教民通沟洫，趋农桑。迁都官郎中，知蜀州，大兴学校。迁职方郎中、太常少卿，知蕲州，居半岁，以目疾请老，迁光禄卿致仕，始家江州。英宗即位，迁秘书监。今上即位，迁太子宾客。

　　公少长闾巷，能自感发，强志力学。为进士，一出遂收其科。为吏明悟敏捷，见义敢为，不少屈以求合。盖从事于州郡，久之不进，而其志弥厉。其治，于恶人无所贷，至其过失，则无所不容，而于善人，惟恐失其所也。遇人豁然，不为畦疃。于其所长，未尝不荐藉成就之。于其急难与贫不能自存者，未尝不赈而助之。公既好学，至于声音星历之伎，无所不知。及退而自休，日使家人诵书，常数千言，危坐听之，未尝有倦色。江于东南为水陆之冲，宾客日凑，公广于招纳，与之酾酒高会，弹琴赋诗，曰：“是足以佚吾老也。”及间而言天下之事，于其是非得失之际，慨然奋励，少者有所不能及，闻其言者，莫不壮其意。少客京师，有欲教公以化黄金者，公辞不受，教公以寡欲，乃受而行之。盖出事天子四十有八年，退老于家又十有五年，年八十余，饮食倍人，仪状甚伟，声音满堂，进拜公于前者，不知其已老也。前终十余年，自为冢于南康军星子县白鹿原，距尚书之兆千有八百步，棺椁阝衣衾，皆豫自制。属疾至终，容止如常。遗言里中亲疏，各尽其意。享年八十有五，殁于熙宁九年五月壬申，葬以是年八月壬寅。累阶至朝散大夫，勋至上柱国，封至颍川郡开国侯，食邑至一千二百户。娶张氏，尚书屯田员外郎诩之女，封清河县君，再娶王氏，尚书都官员外郎告之女，封同安郡君。子男二人，曰耆，太庙室长，有易疾。次即聃也，守江州瑞昌县主簿。女五人，嫁太常博士文劝、进士吴骘、光禄寺丞曾轸、进士陶舜仪、吉州庐陵县主簿薛缝。孙男一人，曰瑰。女三人。聃承德袭教，能世其家者也。铭曰：

　　允穆陈公，学繇自力。收科于少，其髦维特。于陪于贰，懿其壮画。于附于颛，焯其伟绩。驱之磔之，于其蝥贼。膏之妪之，于其黍稷。彼疾而驰。我徐不亟。宁无尔谐，不渝我则。于郎于卿，进皆以序。疾集于微，乃谢而去，乃长书省，乃宾宫朝。宠则日跻，身焉逍遥。世狠而争，公裕有之。世惴而持，公恬处之。公有宾事，鼓瑟吹竽。公退燕私，左《诗》右《书》。年则大耄，气盖坐人。笑谈待终，曾不呻。有岿墓隧，丰碑螭首。勒辞告休，尚慰尔后。

　　【秘书少监赠吏部尚书陈公神道碑铭】

　　祥符九年九月甲辰，秘书少监、知广州陈公卒于位。以闻天子，官其二子，以慰宠其家。天圣中，今天子修先帝功臣，记之于史，而太史考公之谋议劳烈于朝，访公之世族、州里、官次、行治之本末于家，以书于册。已，又有诏次其功，著之令典，布之天下，曰：维所以宠嘉陈氏之子孙者，其世世无绝。嘉三年，公子三人谋曰：吾先人之所既立，记德之史藏于有司，褒功之诏传于天下。维墓有碑，后嗣所以载吾先人之休声美实，而久废不立，惧无以饬其子孙于千万世，以为己羞。则相与来乞铭文，以刻于石。其叙曰：

　　维陈氏，其先远出于舜，至周武王之时，陈为舜后妫满之封国。至春秋之际，楚灭陈，而子孙之散亡者。因为氏族。其后居长葛者，出于汉太丘令之后。唐之晚，长葛之陈氏徙南剑州之沙县。

　　公讳世卿，字光远，南剑州沙县人也。曾太父昶，太父昂，父文余。公贵，赠其父尚书驾部员外郎。公为儿时，书木叶为诗，其父见之大惊，遂使书学，以笃志闻于人。中雍熙二年进士，为衡州军事推官，改静安军节度推官。王小波、李顺盗蜀，州县多不能保，东围静安，公应变，为箭兵械城守之具百余万，约其属分城守之。围既久不解，分城者疑惧意懈，出语动公，公以义谯数勉之。而间谓州长张雍曰：“此属留之则溃人心，纵之使求外兵，则两全。”雍听其言。盗数万人围静安八十日，公奋励距敌，射其裨将一人，应手死。又射至数百人，无不辄死。盗以故不敢迫。而外兵来救，乃卒解静安之围。事闻，即其军，以公为掌书记，父丧不许去官。自宋兴小吏势，盗起往往转掠数百千里，吏辄弃城走。及公之保静安，则若吏力皆可以有为者。然公之于此时，盖亦易无为有，以少胜众，此材智烈丈夫之所为。小拘常见之人，亦安能责其此出哉？公在静安七年，还为秘书郎。真宗即位，召公欲以补御史，而张鉴守广州，乞公自助，乃以公与鉴，累迁尚书度支员外郎，赐绯衣银鱼，历知河南府新安县，通判广州，知建州，改福建路转运使，又改两浙，入判三司勾院，复为荆湖北路转运使。澧州诸蛮夺澧旁地耕守，数纵兵入盗，积十余岁莫能却。公至，诸蛮畏悦，皆还就溪洞，而归故所掠地与人。公因筑武□澧州三塞以备蛮，诏书嘉奖。公去久之，而后吏不能善蛮，蛮亦辄复入盗。天子问公前所以服蛮者何为，而今将治之者何出，公具对而刊其稿，世故莫知其何术也。公在荆湖岁余，擢为秘书少盐，知广州，赐金紫服，至则罢计口鬻盐，人以休息。海外国来献，多人徒以食县官，而往往皆射利于中国也。天子问公所以纲理之者，公以谓以国之小大，裁其使员，授官之多少，通其公献，而征其私货，可以息弊止烦，从之。居南海四年，未及召而得疾卒，享年六十有四，某年某月某甲子葬于沙县之龙山乡崇仁里。

　　母夫人某氏，某县君。继母夫人萧氏，某县君。夫人罗氏，某县君。子五人：曰俨，尚书比部员外郎。曰侃，福州古田县尉。曰佩，卫尉寺丞。曰伟，同学究出身。曰，殿中丞。侃、伟皆早世，而俨、之进于朝，累赠公吏部尚书。

　　公事继母行纯笃，其进膳饮药物必经手，其执丧，人恐其不胜哀也。遗戒诸子，皆人之大节。好振人之穷，乐奖人之善。所荐士后多至大官，宰相张士逊，公所荐也。公常以谓：我之所以自著者在行事，故不必见于文章。所以事上者，不求人知，故其于谋议尤多，而人罕得而知也。噫！其可谓自信特立也已。其铭曰：

　　允淑陈公，生知书学。人就其华，我居以朴。盗惊西土，公在围城。邻有破亡，公守不倾。往视蛮荆，其得孰窥？蛮来受职，若与为期。翼翼蜀州，士全纯白。茫茫楚野，人复耕织。原念累功，进位南伯。内治何为？与人休息。外治何为？宾柔荒国。允淑陈公，文武之特。声戴于人，实告于册。又慰尔后，刻铭墓石。

　　【刑部郎中张府君神道碑】

　　府君讳保雍，字粹之。景德二年举进士，中甲科。授山阴主簿，有能名。提点刑狱皇甫选上其状，拜大理评事，监尉氏酒。逾年，知三泉，用故事，得假五品服专达。既至，叹曰：“吾常所欲为此，几可试也。”县以治闻，就改寺丞。久之，通判齐州。李丞相迪镇永兴，扳府君自赞，遂通判其军府。李公去，寇莱公代之。诏易府君凤翔，莱公雅知其贤，因奏留之。事有利害，未尝不争，听乃止。玺书奖之，迁殿中丞。钱思公惟演、李三司士衡荐任佐益州，避亲嫌不拜。授州，迁太常博士，寻换晋州。今上即位，以屯田员外郎、绯衣银鱼知汉州。夜中四卒叩府，告禁兵两营变。佐吏骇，辈入府，府君徐出，独械四卒掠之，趋作诬状，徇两营以安之。至明鞫得，乃实四卒与伍中谋，幸受己甲，捕两营，因自以为叛，遂弃之市，及谋者九人。因奏言蜀戍兵久合，往往叛，可因使臣去来番代之，行之至今。擢拜都官，还朝，庄献太后面嘉之。联拜职方度支判官、契丹国信使、荆湖北路转运，章服金紫。有冯异以化黄金干太后，得奉职监鄂州税，知州欧阳颖事之曲恭。武昌置场中市民炭，常时吏先署入抄文为足，而实尚留民家不入，比漕发，乃直取载之，以为故。颖暴，又欲资异谋，使按之，坐盗死者十八人，当论，府君自荆南乘单船，六日夜入鄂，直之，笞守吏数人而已，同时，汉阳俚民贩茶，得知军骆与京诬民忤巡检，应首死者二十人，随者百余人，与京暴甚颖，人莫敢相曲直，府君遂乱江往虑之，二十人者得不死，随者皆贳。汉阳距江为城，潦至堤辄毁，岁调薪石，发民完之，工四千人，两县以病，府君身自护作，省工费半，堤完至今。迁祠部郎中，满岁，更两浙转运使，加刑部，行部至婺，刺得其守罪，留治之。未既，疾作，遂不起，明道二年九月五日也，享年五十九岁，以景二年八月壬申葬汝南宣猷乡之先茔。

　　张氏世为显姓，府君先居齐之禹城，及考讳制，官至库部员外郎，赠吏部侍郎，过蔡州，乐之，家焉。府君娶彭城刘氏枢密直学士师道之侄，封本县君。子定、察、彦博，仕有治声。最少彦辅未仕。府君之丧，朝廷以察为鄂州推官。府君甚爱考城刘待制，刘亦厚结之，子娶府君女。

