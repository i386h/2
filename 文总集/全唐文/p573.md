<!-- { "loadSidebar": true } -->
    臣某言：臣谬延殊奖，改牧大藩，由中之诉，已荐於宸；恤下之鉴，未回於霄极。奉还命，启处失图，臣某诚惶诚恐顿首顿首死罪死罪。臣地则葭莩，质惟樗散，实惭淮南好古之意，有谢东平为善之乐。徒以攀光日月，藉应云霄遂得升降玉除，服金玺。四科取士，本异贤良；五等建侯，自缘恩泽。常惧贻累宗室，取笑衣冠，上缺麟趾之风，下招鹈翼之刺。不谓圣慈愈厚，天造弥隆，收其十舍之才，委以六条之任。虽臻荣益观，窃於如丝；而谬职妨贤，顾惭於匪服。况神皋名岳，天府上腴，是殷帝畿，实始王化。东则二南作颂，有周、召之馀风；西则三辅式歌，望赵、张之遗迹。顾循庸昧，本惭政理，将何以肃应殊典，崇藩屏之位；继踵前良，致京师之福？不能者止，窃铭谥夙心；非据必危，敢忘於大诫？伏愿纡圣鉴，俯收愚款，永怀至公之道，特寝曲私之泽，则符竹有寄，长无尸素之讥；薪得才，不失朝廷之序。无任惭惧之至，谨重诣朝堂奉表陈请以闻。
    ○为窦孝谌让润州刺史表
    臣某言：伏奉恩制，以臣为润州刺史。奉宠荣，俯仰惭惕，臣某诚惶诚恐顿首顿首死罪死罪。臣尺泽轻生，斗筲浅品，行非三德，艺乏四科。属□雨曲成，山川广纳，遂得差肩冕笏，羽鸳鹭。自兼司天地，副象河海，空陪九卿之末，讵达三礼之源？柏梁赋诗，徒述锺磬；槐市讲艺，更惭几杖。当曰妨贤获罪，岂以称职为功？而皇矣高临，霈然降泽，为棘寺，还剖竹符，入奉千乘之尊，出当六条之寄，叨恩窃幸，自初洎末。夫以下邑树风，是惟政本；外台驱传，实总人极。薛宣以理剧有才，满岁加授；龚遂以拨繁无效，数月召还。历选前猷，实资共理，安可使赤绂虚忝，素餐高咏？伏愿敦名器之实，绝过谬之私，更简良才，言刈其楚，则山耆老，方怀树李之观；江湖吏人，不起伐檀之刺。无任悚惧之至，谨诣朝堂奉表以闻。臣所让人，具如别状，臣某诚惶诚恐顿首顿首死罪死罪。谨言。
    ○为李景谌让天官尚书表
    臣景谌言：伏奉恩制，以臣为天官尚书。宠命载临，震悸交集，鞠躬自，屏营无措，臣景谌诚惶诚恐顿首顿首死罪死罪。臣闻俊在官，百揆所以时叙；名器妄假，九流於是咸旷：事关隆替，义难忝越。臣才疏行缺，学浅智空，十舍无千里之资，一经乏三冬之敏。徒以遭逢昌运，因藉时来，幸雨露之曲成，遇山川之广纳，遂得差肩冕笏，比迹流品，出入台省，周旋阶闼。锵金呜王，坐荣枯朽，击水抟风，顾惭腹背。自忝司衡镜，亟易星灰，虽智力已穷，而清通未效。朱紫多紊，泾渭莫辩，宜其抵罪触网，稍清官谤，翻假宠增服，更垂天奖，是用荷恩内讼，以荣为忧。且夫八座位隆，五曹望重，典南宫之喉舌，象北斗之枢机，式资藻鉴，奚综宾实。自非孝亮直，彦辅公忠，山涛之简静笃素，顾谭之心精体密，何以对扬夭哲，厌塞人望？顾斯政本，实总国彝，岂臣庸愚，所堪尸忝？伏愿回光寝照，返汗收恩，察臣由衷之请，矜臣陈力之议，则朝端允穆，天下至公，四始辍在梁之讥，六爻无负乘之累矣。无任惭惧之至，谨诣朝堂奉表以闻。其所让人，具如别状，臣景谌诚惶诚恐顿首顿首死罪死罪。谨言。
    ○让地官尚书表
    臣某言：伏奉制旨，以臣为地官尚书。无涯之恩，忽降霄极，非据之惕，坐惊魂宇，臣某诚惶诚恐顿首顿首死罪死罪。臣少无奇志，长乏异能，短步非疾於骅骝，飞自同於燕雀。逢圣神之再造，属天地之兼容，郑璞齐竽，窃混声价；秦冠汉绶，叨践名级。步鸳池之清切，陟鸾渚之便蕃，出入五台，周旋三阁，行膺负玺之任，遂服专车之宠。万机损益，蔽於庸陋之心；百揆谟猷，滞於膏育之疾。爰发皇揆，特留宸眷，假优闲之秩，虽入杏坛；参翊亮之谋，尚和梅鼎。徒延舟楫之举，况微股肱之效，挈瓶之智，患在於空虚；瞰室之灾，惧深於盈满。方陈骸骨之情，遽荷云霄之命，负乘之责，前谤未除；忝越之讥，後恩仍及。还振蜉蝣之羽，欲参龙凤之行，赤绂妨贤，物知不可；素食得位，臣亦胡颜。况八座枢机，五曹要剧，上仪七星之象，旁理万邦之教，自非元凯之明允忠肃，陈韩之敦朴淳深，将何以正版图，扰安邦国？臣之浅狭，诚则贪叨，朝有典章，敢叨（疑）非望？伏乞回乾坤之曲泽，收雨露之殊私，广访︳谟，详求或朴，更引食场之彦，俾临均土之司，则受任得才，无愆振鹭之美；官方有序，不失贯鱼之次。无任惭悚之至，谨诣朝堂奉表陈请以闻。臣所让人，别状封进，臣某诚惶诚恐顿首顿首。谨言。
    ○为欧阳通让夏官尚书表
    臣通言：伏奉恩制，以臣为夏官尚书。非常之恩，忽萃庸朽，顾匪服而增，奉如丝而自失。臣通中谢。臣闻思皇多士，必求於俊；惟帝念功，不寄於庸保。臣识量凡浅，志业空废，乏刀笔之吏能，无俎豆之经术。徒以积劳为忝，久宦成资，承日月之末光，г雨露之宏贷。丈二之组，每惭於假窃；尺一之制，更奖於庸微：俯仰惭惶，屏营反侧。夫以天台峻密，帝猷殷旷，端揆隆於八座，枢衡总於万机，非夫贤才，孰能综理？况周官司马，有甲兵之职；汉服珥貂，兼喉舌之任：历观前载，此选尤难。安可以樗栎散才，瓶筲小器，比德陈剑，差踪郑履，岂无惭於谬宠？实有惧於妨官。今圣历惟新，王化资始。天工其代，帝难所急，伏愿特寝过恩，旁求实用，塞多幸之路，开至公之道，则巨鳞纵壑，朝有得贤之颂；惟鹈在梁，臣无滥官之责。无任惭惧之至，谨诣朝阙奉表陈请以闻。
    ○为杨执柔让夏官尚书表
    臣执柔言：伏奉恩制，以臣为夏官尚书。光宠载临，震悸交集，臣某诚惶诚恐顿首顿首死罪死罪。臣学无所成，志不及远，徒以凭托霄汉，接南阳之近亲；感会风□：附西京之外戚，遂得叨恩藉幸，服冕乘轩，将燕雀而同化，共鸾凤而并翼。自升荣轩闼，接武卿士，徒参河海之象，竟乏涓尘之效。窃位妨贤，自甘屏黜，循涯揣分，敢希超奖？而圣造不赀，天波累洽，仍降非常之泽，更申窬等之命，岂非连芳八座，上比七星？固亦分职五曹，专司九法。昔虞登在癸，命喉舌之官；晋简庶僚，崇元凯之秩：自时厥後，此选尤难。自非宿望通才，高贤旧德，何以别邦国之大典，膺腹心之重寄？臣尸忝无成，实彰於既往；朽劣不逮，难冀於将来。虽输报有心，而勉励无术，宁敢自安时谤，屡玷国猷，陛下综理机衡，搜择才俊，而至公之道，未广於翘薪；则哲之明，近谬於庸菲。恐人物解体，衣冠失望，伏乞回冲鉴，俯绝过恩，更宏尚德之举，不失能官之授，则济济庶寮，自有悦於多士；区区庸鄙，傥无讥於候人。不任惭惧之至，谨诣朝堂奉表以闻。谨言。
    ○为欧阳通让司礼卿第二表
    臣通言：臣受恩怖惧，已荐款诚，而还旨绸缪，未垂矜亮，俯仰，心魂震荡，臣通诚惶诚恐顿首顿首死罪死罪。臣学艺双缺，心迹两芜，顾常接言友朋，而信未盈缶；陈力官守，而智挈瓶。徒以沐道康衢，餐和休历，四方无事，逢圣后之垂衣；百度已贞，得庸夫之高枕。幸承宽大，遂安忝窃，本将荣利求达，不以廉隅自修。厚禄尊官，雅是所溺，陈辞抗疏，岂敢为高？诚以理苟未安，义则不可，何者？器有剂限，物有局量，当其才则事或能济，逾能其分则力所不堪。是以枯木朽株，不荷楝梁之任；讠叟闻曲学，不为廊庙之资。臣妨贤自久，窃位非今，然自承乏具寮，叨荣散职，虽云尸忝，未甚隳废。至於典司邦礼，出纳王言，徒饬躬而自强，终绝膑而无力。汝作霖雨，既非庸妄所堪；臣为股肱，必致阴阳之失。亏名损实，匪顾身疵；蠹政伤风，将辱朝鉴：诚为贪冒，岂敢自安？伏愿回日月之明，收云霄之泽，察臣由衷之请，矜臣知止之分，则周庙之器，无惧於盈满；曹人之衣，或免於讥刺。无任惭惧屏营之至，谨诣朝堂奉表以闻，臣通诚惶诚恐顿首顿首死罪死罪。
    ○为武重规让司礼卿表
    臣重规言：伏奉今月十五日制书，加臣中大夫兼司礼卿。宠命光临，心灵陨越，臣重规中谢。臣闻量能而官，往圣垂范；无德而禄，昔贤有诫。陛下施物之平，不私毫发；知人之鉴，独谬庸虚。但礼秩之职，历选所难，苟非得贤，於何求化？西京置一十二列，首贯金吾；东汉有三十九人，多迁玉铉。妙择时望，将以洽神；博彩列侯，所谓重宗庙。桓荣之经学，始展今恩；孙通之礼仪，方膺此命。在臣无取，远谢古人，将何以载元冕之七旒，驱素车之十乘？臣之慊慊，非欲自保其身；臣之，深虑上尘於国。伏乞圣恩容纳。皇泽г濡，深惟得人，傍授能者，则天官无旷，庶绩其凝。谨封所让人状如前，不任惭惧屏营之至。
    ○为崔神基让司宾卿表
    臣神基言：伏奉恩制，以臣为司宾卿。芝涣曲临，奖饰逾分，蓬心回荡，冰炭交集，臣神基诚惶诚恐顿首顿首死罪死罪。臣才实凡庸，志无远大，徒以命偶时来，餐和饮泽，累叨恩遇，浸成荣显，遂得出拥朱轩，入陪紫盖，被服组，周旋阶闼。自谬司六尚，承乏九宾，星骤移，尘露无纪，每怀忌满之诫，实负旷官之责。宁可以更奉殊徽，重叨非据，当象河之显列，处惟月之崇班？陛下刻象周金，焚山榜道，维驹在咏，异人并出，无容使芳蕙为萏（疑），康瓠成宝。伏乞天哲，改择人望，则尚德之举，无累於翘薪。匪服之讥，不尘於列棘。无任惭悚之至，谨诣朝堂奉表以闻。
    ○为宗楚客让营缮大监第三表
