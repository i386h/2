<!-- { "loadSidebar": true } -->
　　臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙寗鲁有季孟常掌国事世执朝柄终后田氏取齐六卿分晋崔杼弑其君光孙林父寗殖出其君衎弑其君剽季氏八佾舞于庭三家者以雍彻并专国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败录祸福如此类甚众皆隂盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆【臣瓉曰政不由君下及大夫上大夫即卿也】秦昭王舅穰侯及泾阳叶阳君【郑氏曰皆昭王母之弟穰侯魏冉也泾叶皆其弟也】专国擅埶上假太后之威三人者权重于昭王家富于秦国国甚危殆頼寤范睢之言而秦复存二世委任赵高专权自恣壅蔽大臣终有阎乐望夷之祸秦遂以亡近事不逺即汉所代也汉兴诸吕无道擅相尊王吕产吕禄席太后之宠据将相之位【师古曰席犹因也言若人之坐于席】兼南北军之众拥梁赵王之尊骄盈无厌欲危刘氏頼忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行污而寄治身私而托公【师古曰寄托也内为污私之行而外托治公之道】依东宫之尊假甥舅之亲以为威重【东宫太后所居】尚书九卿州牧郡守皆出其门筦执枢机朋党比周称誉者登进忤恨者诛伤防谈者之说执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王盖主以疑上心避讳吕霍而弗肯称【师古曰吕后霍后二家皆坐僣擅诛灭故为王氏讳而不言】内有管蔡之萌外假周公之论兄弟据重宗族磐互歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也【师古曰皇甫周卿士字】物盛必有非常之变先见为其人徴象孝昭帝时冠石立于泰山仆柳起于上林而孝宣帝即位今王氏先祖坟墓在济南者其梓柱生枝叶扶防上出屋根垂地中虽立石起柳无以过此之明也事势不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁纵不为身奈宗庙何妇人内夫家外父母家此亦非皇太后之福也【如淳曰内犹亲也而皇太后反外夫家也】孝宣皇帝不与舅平昌侯权所以全安之也夫明者起福于无形销患于未然宜发明诏吐徳音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明不可不深图不可不蚤虑易曰君不宻则失臣臣不宻则失身几事不宻则害成惟陛下深留圣思审固几宻览徃事之戒以折中取信居万安之实用保宗庙久承皇太后【师古曰言社稷不安则帝身亦不得久事皇太后也】天下幸甚【书奏天子召见向叹息悲伤其意谓曰君且休矣吾将思之以向为中垒校尉后元延中星孛东井向又上奏愿赐清燕之间指图陈状上辄入之然终不能用也向每召见数言公族者国之枝叶枝叶落则本根无所庇廕方今同姓防逺母党专政禄去公室权归外家非所以彊汉宗卑私门保守社稷安固后嗣也向自见得信于上故常显讼宗室讥刺王氏及在位大臣其言多痛切发于至诚上数欲用为九卿辄每为王氏居位者及丞相御史所持故终不迁居列大夫官前后三十余年年七十二卒卒后十三年而王氏代汉】
　　梅福论王氏书【时成帝委任大将军王鳯鳯专埶擅朝京兆尹王章素忠直讥刺鳯为鳯所诛王氏浸盛灾异数见羣下莫敢正言福上书云云时永始三年】
　　臣闻箕子佯狂于殷而为周陈洪范叔孙通遁秦归汉制作仪品夫叔孙通非不忠也箕子非防其家而畔亲也不可为言也昔高祖纳善若不及从谏若转圜听言不求其能举功不考其素陈平起于亡命而为谋主韩信拔于行陈而建上将故天下之士云合归汉争进竒异知者竭其防愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此高祖所以亡敌于天下也孝文皇帝起于代谷非有周召之师伊吕之佐也循高祖之法加以恭俭当此之时天下几平繇是言之循高祖之法则治不循则乱何者秦为亡道削仲尼之迹灭周公之轨壊井田除五等礼废乐崩王道不通故欲行王道者莫能致其功也孝武皇帝好忠谏说至言出爵不待廉茂庆赐不须显功是以天下布衣各厉志竭精以赴阙廷自衒鬻者不可胜数汉家得贤于此为盛使孝武皇帝听用其计升平可致于是积尸暴骨快心胡越故淮南王安縁间而起所以计虑不成而谋议泄者以众贤聚于本朝故其大臣埶陵不敢和从也方今布衣廼窥国家之隙见间而起者蜀郡是也【成帝鸿嘉中广汉男子郑躬等反是也】及山阳亡徒苏令之羣蹈借名都大郡求党与索随和【李竒曰求索与已和及随已者】而亡逃匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁庙堂之议非草茅所当言也臣诚恐身涂野草尸并卒伍故数上书求见辄报罢臣闻齐桓之时有以九九见者桓公不逆欲以致大也【师古曰九九筭术若今九章五曹之辈】今臣所言非特九九也陛下距臣者三矣此天下士所以不至也昔秦武王好力任鄙叩闗自鬻缪公行伯繇余归徳今欲致天下之士民有上书求见者辄使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可睹矣夫以四海之广士民之数能言之类至众多也然其隽杰指世陈政言成文章质之先圣而不缪施之当世合时务若此者亦亡几人故爵禄束帛者天下之底石高祖所以厉世摩钝也孔子曰工欲善其事必先利其器至秦则不然张诽谤之罔以为汉敺除倒持泰阿授楚其柄故诚能勿失其柄天下虽有不顺莫敢触其锋此孝武皇帝所以辟地建功为汉世宗也今不循伯者之道廼欲以三代选举之法取当世之士犹察伯乐之图求骐骥于市而不可得亦已明矣故高祖弃陈平之过而获其谋晋文召天王齐桓用其雠亡益于时不顾逆顺此所谓伯道者也一色成体谓之醇白黑杂合谓之駮欲以承平之法治暴秦之绪犹以郷饮酒之礼理军市也【此一节议论不醇不可以为法】今陛下既不纳天下之言又加戮焉夫防【音縁鸱也】鹊遭害则仁鸟增逝愚者防戮则知士深退间者愚民上防多触不急之法或下廷尉而死者众自阳朔以来天下以言为讳【按阳朔元年王章下狱死】朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢靣引廷争孝元皇帝擢之以厉具臣而矫曲朝【师古曰具臣具位之臣无益者也矫正也】及至陛下戮及妻子且恶恶止其身王章非有反畔之辜而殃及家折直士之节结谏臣之舌羣臣皆知其非然不敢争天下以言为戒最国家之大患也愿陛下循高祖之轨杜亡秦之路数御十月之歌留意亡逸之戒除不急之法下亡讳之诏博览兼听谋及防贱令深者不隐逺者不塞所谓辟四门明四目也且不急之法诽谤之微者也徃者不可及来者犹可追方今君命犯而主威夺【师古曰谓大臣犯君之命也】外戚之权日以益隆陛下不见其形愿察其景建始以来日食地震以率言之三倍春秋水灾亡与比数隂盛阳微金铁为飞此何景也【张晏曰河平二年沛郡铁官铸铁如星飞上去权臣用事之象】汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今廼尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危【按鲁三家晋六卿汉曹氏魏司马氏皆秉权至于再世之后遂以簒国盖埶成而附者众故也福之言信有防哉】书曰毋若火始庸庸【师古曰周书洛诰之辞庸庸微小貎○按今书作焰焰】埶陵于君权隆于主然后防之亦亡及已【上遂不纳至元始中王莽颛政福一朝弃妻子去九江至今传以为仙其后人有见福于防稽者变名姓为呉市门卒云○按成帝初即位以元舅王鳯为大司马大将军领尚书事建始元年正月封舅王崇为安成侯商根立逢时闗内侯未几有黄雾四塞之变谏大夫杨兴等以为隂盛阳微之气而归咎于太后诸弟无功而侯明王氏之权大盛故虽倾邪如杨兴犹能诵言之其后用事既久名儒如杜钦谷永大臣如张禹不惟不敢言且隂附而为之説矣考其始末惟刘向以同姓之卿恳恳言之至于三四而近臣如王章至数鳯之罪触死而不顾向与章固贤然皆职分所当言也福逺方一尉耳乃亦昌言之无所忌至莽颛政乂能超然逺逝以全其身高风峻节千载而下犹使人兴敬其视钦永张禹辈直蛲蚘粪壤尔何足道哉何足道哉】
　　师丹论封拜丁傅书【哀帝即位为左将军领尚书事遂为大司马封高乐侯徙为大司空上少在国见成帝委政外家王氏僣盛常内邑邑即位多欲有所匡正封拜丁传夺王氏权丹自以师傅居三公位得信于上书云云时绥和二年未改元】
　　古者谅闇不言听于冡宰三年无改于父之道前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔郷侯出侍中王邑射声校尉王邯等诏书比下变动政事【师古曰比频也】卒暴无渐【师古曰卒读曰猝】臣纵不能明陈大义复曾不能牢让爵位【师古曰牢坚也】相随空受封侯增益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也臣伏惟人情无子年虽六七十犹博取而广求【师古曰取读曰娶】孝成皇帝深见天命烛知至徳【师古曰烛照也至徳指谓哀帝】以壮年克已立陛下为嗣先帝暴弃天下而陛下继体四海安宁百姓不惧此先帝圣徳当合天人之功也臣闻天威不违顔咫尺【师古曰言帝若在前宜自肃惧也】愿陛下深思先帝所以建立陛下之意且克已躬行以观羣下之从化天下者陛下之家也肺附何患不富贵不宜仓卒先帝不量臣愚以为大傅陛下以臣托师傅故亡功徳而备鼎足封大国加赐黄金位为三公职在左右【师古曰左右助也左读日佐右读曰佑】不能尽忠补过而令庶人窃议灾异数见此臣之大罪也臣不敢言乞骸骨归于海濵恐嫌于伪诚慙负重责义不得不尽死【书数十上多切直之言】
　　刘辅谏立赵皇后【本传河间宗室也举孝廉为襄贲令上书言得失召见上美其材擢为谏大夫会成帝欲立赵倢伃为皇后先下诏封倢伃父临为列侯辅上书云云时永始元年】
