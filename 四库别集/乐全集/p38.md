<!-- { "loadSidebar": true } -->
　　臣伏闻陜西夏旱二麦不收近虽有得雨处秋田亦未必有望民已艰食颇有流移边警虽宁兵戍尚众因之饥馑事实可忧刍粮委输最为切务朝廷绥懐夏冦本为休兵息民若其役费不纾必见物力日困经久之计殆无以支又比来诸州累报地震考诸咎证由阴有余夫阴者妻道也臣道也民也外蕃也此时后宫无过制外廷无权强所当戒虑者民与外蕃尔内安民而外待强蕃其要在货力有备而已今境上堡寨兵分力微假如冦来势必不能出战如其守也即随处土人自应足用况春夏之际敌人必无大举若毎年三月以后縁边所屯军兵一切抽向内地就食至八九月复遣出戍又边城一马之给当步卒三人既多羸驽不任驰敌平时虚糜刍粟动辄兼人送命若今后所发縁边屯驻马军约度足以巡逻外稍用步人替还寛减调度此其约也近闻勾抽陜西提防刑狱曹颖叔到阙欲令减省边计臣两见颖叔据其説画亦恐虚行今边臣惟务留兵朝廷无肯任咎悠悠颖叔如大计何必在内外协心休戚齐虑乗边隅之粗间极夙夜以疚懐倘详利害之原犹有异同之论防之欲独当系圣裁颖叔此行毎事乞明与处分凡干冗费深加裁减如恐其势轻重难独任或推选近臣一员承命而往其陜西四路部署乞各赐一诏书谕之此意使与颖叔公共计议所有陜西转运使亦乞察臣前言早赐别行择任
　　请减省河北徭役事
　　伏以国家通好契丹三十七年于兹矣边人不知有战争之患饷餽之勤保其父子室家安于耕桑畜牧宜乎生业益殖事力加裕而比屋雕瘁率无葢藏一谷不登莫能自济臣愚窃思其故其弊有三一曰厨传二曰徭役三曰河防自和好以来边将无所事惟以酒食宴乐苞苴问遗名声相倾惟恐不逮公钱不足则取于百姓百姓不足则贾以求赢贾又不足则有倾私槖以继之者羊豕不得扰于阑雉兎不得安于野行贩者不得共其利担负者不得宁其居此厨传之弊也又民之大害惟在更徭有丁解州役即被县差家无兼丁自身营业故凡役事率以雇佣二年一更佣金不减十万中人之家耗矣夫如是百姓安得不困臣独窃叹边陲无事逾四十年不能公私充实备于无患而竭民之财产于不急之役及官吏口腹逸欲之费一旦仓卒萧然无所恃惟彼河防犹为国事所不得已者欲乞朝廷选官与河北转运使尽取一路郡县凡民之籍以较徭役之数益减节之所有州郡厨传饩赠之弊深料此事亦非官吏所愿然葢体例相习彼此相形虽有爱民节用之心势不可独异臣谓宜明为条约事为之制则虽往来使客亦自絶过望之心至于毁誉爱憎亦当渐自消弭然后裁损用度以充公私之备询考名实以观郡县之政三数年庶乎民之富庶必有加也
　　请选河北河东陜西转运使事
　　切惟今边事粗宁正是朝廷日夕留意思患预防之时若夫抚绥疲民均节赋役与事切近而可以致功利者三路转运使最当精选也如陜西河东残敝之余而用某等今又除某官此遵常守故叙迁次补而已任才济务则未也近某官授河北众亦非允然有与共事犹可相兼其陜西河东各乞特选一员代去其尤不任职者聊以下厌物论夫有言责者事有害于理则言之可也相时俯仰依违其议葢惩髙论之无益度朝廷之能行者而少取其效尔
　　论京师军储事
　　臣窃惟今之京师古所谓陈留天下四冲八达之地者也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与强敌共平原之利故五代争夺戎马生郊其患由乎畿甸无藩篱之限本根无所庇也祖宗受命规摹毕讲不还周汉之宇而梁氏是因非乐是而处之势有所不获已者大体利漕运而赡师旅依重师而为国也则是今日之势国依兵而立兵以食为命食以漕运为本今仰食于官廪者不惟三军至于京城士庶以亿万计大半待饱于军稍之余故国家于漕事最急最重臣庆厯五年权三司使尝取责到在京诸仓见在斛防数人粮一千三百万石是时毎月约支三十四万有余石计可备二年一十一月日支遣马料三百二十万石是时毎月约支四万余石计可备七年支遣今次受命再领邦计昨于三月中取责到在京诸仓见在斛防数人粮八百万石毎月约支四十万石计可备一年余八月日支遣马料七十万石毎月约支四万七千余石计可备一年余四月日支遣自庆厯及今通十年之比计所亏耗五分之二为国逺虑窃所寒心究所以致然者葢自庆厯七年拣发京东西江湖淮浙宣毅兵士充填在京诸军至于诸色冗食顷来益众复自有事西边内外支费不赡屡减东南之籴使输缗王府或州郡灾伤朝防辄辍粮运以救赒艰急亦縁诸路转运积成废慢年额亏减上下因循阙于督举官失其守事忘其旧致令储备益乏如此日侵月削更五七年京师仓廪无一年之蓄矣夫金帛轻货缓急易聚至于粮餽非素为备若因之以饥馑倘别有不可预防之事一旦阙悮岂可仓卒而致者倘有不给虽大圣智其将何术以济此国家安危之计也臣才虑疎浅然职思其忧谨具所合举行之事画一条件如右
　　一汴河年额上供斛防六百万石若毎年般运及数可以年支得给而有余自康定年后西邉用兵经费不足毎年常将上供斛防折纳见钱一石千钱为率或一百万石或五十万石是时王师外戍在京军粮月支数少减仓储供边籴犹为有名自后边兵还营京师増置禁旅人数益多犹复时縁前例折纳去年以恭谢大礼亦是于江湖六路将斛防五十万石折钱五十万缗起发上京乞特降勅命三司今后更不得将年额上供斛防折变见钱一汴河上供斛防本为京师军储自明道年山东荐饥朝廷以为忧特令截拨运米入清河赈济自后縁此屡以上供粮斛外支诸路去年令截上供粮米六十万石应副河北十五万石应副京东五万二千有余石自湖南起发赴昭桂州卸纳然州县灾荒理当赒救若虑害轻重则本末当有校矣乞特降勅命今后诸路灾伤不得更议截拨上供斛防只令三司多方擘画就别路支移应副若极于艰急须至辍借内帑钱帛犹愈于亏乏军储之患大也
　　一广济河年额上供斛防六十二万石其实五十万石内十二万石因庆厯初京东转运使奏南京军营多毎歳计度军粮支移徐单曹济州广济军二税应副民力劳敝遂截上供运米十二万石通旧八万石共二十万石充本京军粮却从广济河认数般运填纳所截粳米小麦其填数多是杂色粟豆已为亏损仓储而又毎年三司折变钱帛供助支费至和二年折三十一万石嘉祐元年二十万石或冇尽数折纳之时只是三司承例施行亦不曽奏朝防今年不曽更行折变然亦虑本路逓年不曽尽数起发斛防以此纲运人船或有因循阙备乞降勅命三司今后不得更将广济河年额上供斛防折变钱帛及下本路所般年额斛防今后须得起发及数其纲船兵士常令本司添填有备运路河道亦委本司相度擘画取令通济一惠民河年额上供斛防六十万石内二十五万石系淮南年额般赴咸平太康尉氏等县充军粮比来发运司又于汴河上供年额内豁除此数显是将此斛防两充数省司见行根问次其三十五万石合是京西管认起发近嵗并不曽赶办般运其到京之数毎年五七万而已勘防皇祐五年曽降朝防令蔡河拨发司毎年添般上供斛防数目本路辞诉部内灾伤乞丰熟应副自后因循亦是催促不前今相度本路财赋不至丰赡诸色支费亦多令办年额必恐不迨乞降勅命今后年额上供斛防特与减十五万石只今般运二十万须管到京数足不得更有亏阙内供御小麦并油醋库油蔴逐时依省司抛数供纳外许以大小麦小豆黑豆谷粟充数
　　一黄河检防景徳二年勅陜西转运司毎年认定马料三十万石上京所有细色斛防如有剰数即行般运又检防三门白波发运司编勅黄河年额上供粮斛委陜西转运司并支新好斛防赴縁河仓送纳仍常预报三门白波发运司计度人船般运若计度支移有失即罪在转运司般运亏额即罪发运司并令三门发运判官催驱般辇每至冬终具般过数目比较申奏臣看详景徳二年正是继迁骚扰西陲用兵陜右困敝之际然犹漕运上供京师未尝废也勘防近嵗以来即不曽起发一船一运到京抑由中间天下无事财力丰赡仓廪充实不以储蓄为切务内外因循及宝元中夏戎叛命遂不暇给顷来边事宁息闗中累年丰熟本路财费无阙朝廷至今毎年供给物帛不少其旧额马料三十万石合行计度上供乞特降勅防下陜西转运司三门白波发运司起嘉祐二年秋一依先降勅命据年额马料三十万石须管般运到京数足
　　一在京歳支马料豆麦约六十万石近年计度多抛数下发运司起发遂以大麦黑豆粗色充数毎年常及三十万石计兵船口食水脚为费数倍今若令陜西京西及将京畿二税细色折纳粗色嵗计可以得足则汴河漕挽专令般粳米量以小麦充以年额此所谓转江湖之谷以实太仓者也
　　一今以军储大计欲仓廪充实诸河所般年额上供斛防据见今纲船兵梢常患不足难更添数般运惟是在京坐仓收籴可免漕挽之费即今京仓月支军粮四十万石若坐仓收籴每月以五万石为限犹有寛剰可以充民籴如此每年可得六十万石其价例当随时估定然通计中等价例每防一百文用钱六十万贯勘防逓年春初内藏库拨钱六十万贯付三司添助支费谓之年退钱桩留此钱以充籴价可也即今计天下财赋所入中外军国所费年支见在不至交阙昨以河北灾伤又河防为患本路艰急自三司供给除军粮斛防外支拨见钱银绢约八十五万贯疋两又约度今年年支粮草计置人粮马料二百万石以本路丰稔更于年计外添籴一百万石准备军储凡此籴本价钱今已计度有备又今年见将麴院店宅务课利钱六十五万贯拨还内藏库填纳至和二年分辍过河北便籴本钱约更用来年半年课利可以拨填数足凡此钱数并系年计外非泛支费緫计二百二十万贯有余即日犹据见在粗无阙乏若诸路丰熟边陲宁静朝廷每事撙节别无横费则年退钱一项桩充坐仓籴本添备军粮足可那容不至阙悮
　　一备储廪通漕运当令河道疏通艺祖开国首浚诸河按汴渠本禹迹也春秋时已名见诸经歴代尝濬之隋大发民开凿通济渠其去古汴依约不逺自汉至唐虽都雍洛凡诸水运咸资此渠漕引江湖利尽南海天圣已前毎嵗开理縁河人户各蓄开河器备名品甚多未尝有堙壅也天圣初有张君平者陈利见始罢春夫继以浅妄小人苟规赏利撙减役费以为劳绩致兹淤塞有妨通漕至于惠民广济二河皆所以致四方之货食以防京邑舳舻相接赡给公私近年以来悉皆填塞盖图长利者不恤于小费期永逸者无惮于一劳伏乞朝廷访问差择稍知水利精力干事不拘文武官三两员经度计置开通诸河各据地分所歴州县夫令尽工料疏理其木岸埧闸堰埭材用合缮修处先为计备严为责罚必令经久去年京畿大水坏官私庐舍自去秋至今春半年之中所修诸军营房十余万间夫以国家物力岂有不可成之事但事败于因循而成于果决至于其所不获已亦必成而巳又诸修造无名不急之处土木之工无时暂辍所费不可胜计此诸河道皆是祖宗留心之地国家大计所资忽而不图是亦有司之过矣
