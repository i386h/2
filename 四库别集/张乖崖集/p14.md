<!-- { "loadSidebar": true } -->
　　昨见荆朗造船，工课不等，归峡纳木，人户怨咨，遂具奏章，乞行磨勘。寻奉勑命，委臣差官。其监场郑元佑，拒抗使臣，不回文牒，令男诣阙，毁臣职司。盖由黠猾之徒，妄作诬赖之计，要相玷黩，所在淹廷。若郑元佑不亏课程，无夹欺弊，即合喜于点检，以衒功能。既自作不常，官觉其隐，翻鼓青蝇之翅，将加白玉之璺，以是较之，情可知也。前所谓盗憎主人，民恶其上者，正合于斯。傥非陛下任使不疑，英明独断，即臣公以获罪，直以见尤，取丑于时议也。

　　臣又闻峩冠之士，分命之臣，养名自全者多；忘身为国者少。苟有不畏强御，直道事君者，陛下奖使为之，尚虑退志。何况察一船场之弊，便构一转运之非，岂徒害制事之常规，亦恐好公之辈因而敛手矣。幸赖天鉴，察臣被诬，不便加刑，就令取问。照临若此，寃枉何虞。既摧稔恶之谋，足劝为忠之道。臣之感愧，溢于心胸，尽节尽诚，死且不朽矣。除奉勑取问匿住勑文四个月及改差令狐穆缘由，已具供通外，臣有情血，合具伸陈。云云。

　　

　　申堂自陈状

　　右某伏以明天子未明求衣，思万方之俾乂，贤宰相吐餐待士，欲庶政之允修。故夫有识之徒，以至莅官之众，咸期竭力，少答无私。某世本单微，心常退静，因会拔茅之势，遽尘内阁之资。前年以侍疾高堂，许赐便家之禄。去岁以论官两省，允膺按部之司。任既过常，心切怀惧，得不朝勤夕惕，徇公灭私。兼屡奉于诏条，使纠提于弛弊。一钱系籍，便要知其所来，一物失宜，亦要知其所自。况务有大于此者，害有深于是乎□细行推研，乃为职分。

　　昨见荆南造船场较功之处，虚占匠人，纳木之时，更苦编户。曾看帐籍，甚不整齐。遂具奏章，乞行磨勘。寻奉勑命，委某差官。其监船场郑元佑，不自省循，转增乖越，隐藏文历，抵拒使臣。既坚无上之心，更欲构人之罪，令男进状，谤某职司。

　　里语有云：青蝇窃膻而后玷时明，可赖白璧经炼以方真。幸赖台慈，俯加信察，是使乱官之辈，无以藏奸，兼令奉事之司，得行展効。除奉勑取问匿住勑文四个月及改差令狐穆缘由，已具供通外，某有情血，别具剖陈。云云。

　　

　　谢赐历日状

　　右某伏奉诏书，赐臣某年历日一本。祇荷宠灵，不任感惧。伏以正瑶图，颁凤历，国家之大典也。均农时，分地利，生民之司命也。恭以皇帝陛下，统元行化，赐历宣风，使九围动合于天时，百姓无差于日用。臣谨同民庶，共戴恩休，瞻望阙庭。云云。

　　

　　广都县冯某殴母待罪状

　　具官臣某，具冯某犯事断遣。云云。

　　右谨具如前。窃以守土之官，化民为本，民既不孝，臣实旷官，污辱典常，甘俟诛责。臣无任兢惶战越，待罪之至。云云。

　　

　　西川回乞持服状

　　右臣闻惟孝与忠，臣子之司命也。苟一旷阙，永成罪尤。窃念臣才不逮人，任过其量。顷因西蜀啸聚凶徒，先皇帝曲有选抡，委之临控，五年之内，双亲继亡。盖当责重之时，难拒夺情之命。今叨差替，已至阙庭，虽尽瘁之勤，本无可录，而罔极之痛，不能暂忘。伏遇皇帝陛下孝治万方，恩周庶品，臣乞曲全典礼，追复心丧。傥宽卒岁之期，少缓终天之戚。云云。

　　

　　再任益州谢传宣抚问状

　　右臣今月六日，入内内侍高班罗自宾至，伏蒙圣慈传宣，抚问臣脑后蹙筋块子，兼奖谕臣治西川，稍分圣忧者。祗荷宠灵，不任感惧。窃念臣本族至卑，当朝孤立。先皇帝采其虚誉，擢在清流，陛下录以微劳，频加峻秩。万端增感，欲报无由。一昨西蜀阙官，九重降命，既令典郡，又委临戎。好职并兼，仰圣代推恩之泽，远人难制，是微臣展効之秋。适值民安，仍加岁稔，皆皇风之下及，岂臣力之所能。伏蒙皇帝陛下，远遣近人，特传密旨，谓臣拙政，全解圣忧，谓臣微疴，重干圣念，可谓情同慈父，煦若阳春。顾惟蝼蚁之贱驱，曷谢生成之重施。况臣病亦甚浅，老不至羸，与同列以推诚，觊一方之无事。凭兹恳欵，上答恩沐。

　　

　　升州谢就差江东安抚使状

　　右臣奉勑就差充江南东路安抚使者。过惟委遇，不胜悚惶。伏以江外诸州，古声重地，赋舆繁错，邑屋骈罗，仰大君之照临，致羣情之熙穆。适偶亢阳斯久，美稼并伤，圣恩辍上供之军储，助来春之民食，众所为感，口不绝言。犹复假臣以安抚之名，委臣以总制之柄，有以知陛下忧民之至切，虑事之至深也。臣内揣不才，何堪重寄。谨当励力而复疚心，宣皇泽以济困穷，因兵威而慑凶丑，觊其属部，咸取绥和。竭兹犬马之诚，少辅忧劳之意。云云。

　　

　　谢传宣抚问失火及安抚人户事状

　　右臣今月十四日，得入内内侍殿头郝昭信到州传宣：王智家失火，卿何不早与救灭，致伤人口，仰安抚人户者。拜命之次，惊惧失图。窃念臣谬处要官，叨知大郡，虽切向公之志，全无利物之能。况当州经伪号之余，庶事失酌中之理，街衢褊隘，谅车马以纔通，屋宇低徊，复茅竹之相杂。一昨阳春始半，时雨稍愆，烈焰忽飞，狂风并作，人不及走，目不暇旋，一食之间，千室俱烬。虽有貔貅之士，参以保甲之民，众力同驰，百心一济，并防库务，及护衙城，猛势之中，幸而获免。皆疑天火，或说人灾，寔由郡政之未孚，致使炎灵之不佑，俾民罹祸，贻君远忧。臣合自疏愆尤，请行典宪，甘从深谴，以谢无功。伏蒙皇帝陛下特遣近人，远传宥命，抚安居户，奠祭亡魂。被苦之家，已识哀矜之旨，垂白之老，兼闻感泣之声。臣敢不益励赤诚，恭求要道，期收来効，少赎前非□臣与经火户人，无任感天荷圣，激切屏营之至。云云。

　　

　　谢进文字赐诏奖谕状

　　右臣今月日，伏奉诏书一通，蒙恩特赐奖谕臣者。祗荷宠灵，不任感惧。窃念臣生逢昌运，志慕前修，抛色养于高堂，访良师于千里，苦心十载，游艺百家，强求治法之指归，不识圣贤之事业。志之所至，文亦偶成。调浅语疏，蔑有词人之体，时通命会，偶登俊士之科。历官必奉于规程，临事幸逃于旷败。伏遇皇帝陛下，由文嗣业，以道济时，天禄石渠，尽得班扬之列，百辟卿士，同遵周召之风。臣过受圣知，莫伸臣节，敢编旧草，上贡明庭。自谓流萤不可呈辉于皦日，共嗟瓦砾如何比誉于兼金，浼冒至深，惶骇莫极。枉烦睿览，兼辱玺书，既敦奖善之私，复见匿瑕之旨。词臣草翰，不讥为学之非，金口所称，益觉立身之幸。臣得不更研儒术，少慰民心，望裨静治之风，上答非常之宠。云云。

　　

　　升州谢恩抚问状

　　右臣四月日，侍御史赵湘到州，奉传圣旨，抚问臣：洽郡不易，头上疮子痊否□祗荷宠灵，不任感惧。窃念臣素昧摄生，早疏戒酒，因成癖饮，薄在中膲。撩之虽得暂通，食后依然复故，引不归胃，传之入头，积郁既多，疮痏斯见。医工切脉，惟云五脏以皆安，疡人傅膏，未覩一毫之为减。盖由臣光阴迟暮，气血衰微，谅难尽保于痊平，止可更坚于调护。而幸官曹知劝，黎庶轻徭，兼缘静治之时，希有挠心之事，觊延筭数，上奉君亲。伏蒙皇帝陛下曲赐轸怜，远加安抚，手舞足蹈，似非多病之身，宠异荣深，不类具员之列。得不恭遵善训，恳守冲和，励益壮之筋骸，了旋生之公事。少分忧寄，以报鸿私。云云。

　　

　　谢赐衣袄状

　　右臣今月日，某官至，伏奉诏书，赐臣簇四鵰儿细锦绵旋襕一领，大绫夹袜头袴一腰，并屯驻驻泊本城军员等初冬衣袄者。祗荷宠灵，不任感惧。恭以圣主推恩，本期于均物，下臣宣力，贵在于报功。臣素昧政材，谬膺朝寄，风猷未着，徒烦求瘼之心，颁赍忽临，但觉华身之幸。彼其有刺，履薄是虞。此盖皇帝陛下秉道惟微，纳隍是则，端居秘殿，念分命之劳，式御重裘，思切肌之冷，用使司衣葳事，中府抡官，遍走列城，第赐新服。彩纹绊错，与丽日以争光，诏旨隐忧，拟阳春之并照。臣得不徇其所自，励乃寸诚，更求镇静之方，少赎冒荣之咎。云云。

　　

　　病疮乞任使状

　　右臣赋分本微，长年多疾。昨因增剧，洪恩特赐于替归，至此未瘳，中旨累加于存恤。而况千官事主，古有定规，百日不朝，理合去职，臣自到双阙，已是半年，未能暂入于金门，未得一亲于凤扆，心绪若失，徊惶可知。兼复宪府有弹，合门举例，宸衷独断，展假与臣。一身高枕以就医，尽室安心于饱禄。抚疾疢，赐宽饶，圣君之大德也。破旧章，私宠泽，臣下之深咎也。愤然中作，期于请行。臣今疮痛未平，形气尚健，乞降明勑，差知外藩，不以烦难，兼之远恶，闻命即赴，是臣素心。冀伸报国之心，少赎素餐之责，兼乞后苑便服以辞。云云。

　　

　　陈州谢传宣抚问状

　　右臣今月得内侍高品岑素到州传宣，抚问臣：头上疮子可杀疼痛，好自将治者。祗荷宠灵，不任感惧。窃念臣年当衰□，病在膏盲，今春已来，其候稍变。盖由癖路渐滑，头疮益深，一饭沾唇，则终朝脑痛，勺水入口，则连夜血流。直缘漏胁之疴，莫责神医之効。以至形容虺劣，步履艰难，犹坚勉强之心，上副倚毗之命。伏蒙皇帝陛下远传天语，下慰愚臣，致喜气以内充，复荣光之外集。得不持诚自励，荷宠若惊，庶遵静治之风，少报大门之德。云云。

　　

　　张乖崖集卷第十二

　　语录

　　公曰：事君者，廉不言贫，勤不言苦，忠不言己効，公不言己能，斯可以事君矣。

　　

　　公曰：为政之道，府吏曰治未也，庶民曰治未也，僧道曰治未也，未若识见无私、学古之士曰治，斯治矣。

　　

　　公曰：临事有三难：能见，一也，见而能行，二也；当行必果决，三也。

　　

　　初知益州，斩一猾吏，前后郡守所倚任者。吏称无罪，公封判，令至市曹读示之。既闻断辞，告市人曰：「尔辈得好知府矣。」盖李顺尝有死罪系狱，此吏故纵之也。

　　

　　公性刚毅寡欲，唯着皂絁袍，角带不事外饰。因责决一吏，彼枝词不伏。公曰：「这的莫要剑吃□」彼云：「决不得，吃劔则得！」公牵出，斩之以徇。军吏愕眙相顾。自是俱服公之威信，令出必行。

　　

　　主帅帐下宠卒，恃势吓民，暴取财物。民有诉者，其人缒城夜遁。公差衙校往捕之，戒曰：「尔于擒得处则浑衣扑入井中，作逃走投井申来。」是时，羣党汹汹，知其已投井，故无它议，又免与主帅有不协名。

　　

