<!-- { "loadSidebar": true } -->
　　臣伏见御试策题历诋近岁行事，有欲复熙宁、元丰故事之意。臣备位执政，不敢不言。然臣窃料陛下本无此心，其必有人妄意陛下牵于父子之恩，不复深究是非，远虑安危，故劝陛下复行此事。此所谓小人之爱君，取快于一时，非忠臣之爱君，以安社稷为悦者也。臣窃观神宗皇帝，以天纵之才，行大有为之志，其所设施，度越前古，盖有百世而不可变者矣。臣请为陛下指陈其略：先帝在位近二十年，而终身不受尊号。裁损宗室，恩止袒免，减朝廷无穷之费。出卖坊场，雇募卫前，免民间破家之患。罢黜诸科诵数之学，训练诸将慵惰之兵。置寄禄之官，复六曹之旧，严重禄之法，禁交谒之私。行浅攻之策，以折西戎之狂，收六色之钱，以宽杂役之困。其微至于设抵当、卖熟药。凡如此类，皆先帝之圣谟睿算，有利无害，而元以来，上下奉行，未尝失坠者也。至如其他事有失当，何世无之。父作之于前，而子救之于后，前后相济，此则圣人之孝也。昔汉武帝外事四夷，内兴宫室，财赋匮竭，于是修盐铁、榷酤、平准、均输之政，民不堪命，几至大乱。昭帝委任霍光、罢去烦苛，汉室乃定。光武、显宗以察为明，以谶决事，上下恐惧，人怀不安。章帝即位，深鉴其失，代之以宽，恺悌之政，后世称焉。及我本朝，真宗皇帝，右文偃革，号称太平，而群臣历其极盛，为天书之说。章献明肃太后临御，揽大臣之议，藏书梓宫，以泯其迹。及仁宗听政，亦绝口不言，天下至今韪之。英宗皇帝，自藩邸入继，大臣过计，创濮庙之议，朝廷为之汹汹者数年。及先帝嗣位，或请复举其事，寝而不答，遂以安靖。夫以汉昭、章之贤，与吾仁宗、神宗之圣，岂其薄于孝敬，而轻事变易也哉？盖事有不可不以庙社为重故也。是以子孙既获孝敬之实，而父祖不失圣明之称，此真明君之所务，不可与流俗议也。臣不胜区区，愿陛下反复臣言，慎勿轻事改易，若轻变九年已行之事，擢任累岁不用之人，人怀私忿而以先帝为词，则大事去矣。臣不胜忧国之心，冒犯天威，甘俟谴责。取进止。

　　【其二】

　　臣近以御试策题有欲复熙宁、元丰故事之意，寻具札子论先帝所行善政，见今遵行者，自己非一。其间事有过差，元以来，随宜修改以安天下者，正是子孙孝敬之义，未审陛下以臣言为然否。臣窃观自陛下亲政，于今已是半年。臣等日侍清光，若圣意诚谓先帝旧政有不合改更，自当宣谕臣等，令商议措置。今自宰臣以下未尝略闻此言，而忽因策问进士，宣露密旨。中外闻者莫不惊怪。譬如家人父兄欲有所为，子弟有不预知而亟与行路谋之，可乎？臣闻两喜必有溢美之言，两怒必有溢恶之言，喜怒不忘于心而以议天下之政，必有过甚而不平者。朝廷虽有今昔之异，其实一家，欲有所为，当爱惜事体，岂可如仇雠之相反，惟患不速也哉？顷者，元之初，初议改更，亦未免此病，故役法一事，随改随复，数年而后稍定。臣于此时，初为谏官，后为御史，每言差役不可尽行而河流不可强遏，上下顾望，终不尽从。陛下以此察之，臣非私元之政也，盖知事出匆遽，则民受其病耳。议者诚谓元丰之事，有可复行，而元之政，有所未便，臣愿陛下明诏臣等，公共商议，见其可而后行，审其失而后罢，深以生民社稷为意，勿为匆匆，则天下之幸也。取进止。

　　贴黄：臣窃见章昔任枢密使，与司马光争论役法，其言有曰：“免役之法，利害相杂。”又曰：“见行役法，今日合改更。”又曰：“自行免役，所遣使者，不能体先帝爱民之意，差役旧害，虽已尽去，而免役新害，随而复生，今日正是更张修完之时。”又曰：“凡改更政事，固有不可缓者，有可以缓者。如京东、西保马，缓一日则民间有一日之害，此不可缓者也。如役法，岁月之间，改更了当，诚不为缓。”陛下谓争岂欲破坏元丰故事者哉？而言犹若此，则元改更，诚不为过矣。

　　【待罪札子】

　　臣以愚拙，特蒙圣恩，擢用不次，备位政府已及三年。报效不闻，负乘为罪。前后累致烦言，浼渎天听，孤危之迹，寝食不遑。祗自去秋以来，纷纭少止，方欲祈天请命，力求补外，适以东朝变故，不敢自陈。今者偶因政事怀有所见，辄欲倾尽，以报知遇。而天资暗冥，不达机务，论事失当，冒犯天威，不敢自安，谨以迁入观音院待罪。伏乞圣慈，察臣久欲退避，以免素餐之讥，怜臣不识忌讳，出于至愚之性，少宽刑诛，特赐屏逐，以允公议。臣无任瞻天沥恳战惧殒越之至。取进止。 
　

　



　

　
●栾城后集卷十七
◆表记札子状十四首
　　【元七年生日谢表二首】

　　臣辙言：伏蒙圣恩，以臣生日，特遣中使降诏书，赐臣羊、酒、米、面者。与闻几政，每怀尸禄之忧；时及初生，曲蒙好赐之厚。使华临贲，亲族增荣。臣辙诚惶诚恳，顿首顿首。伏念臣起自畎亩之微，贫无<詹瓦>石之积。永念属厌之戒，曾无求饱之心。迨玷近班，适缘乏使，不称是惧，如醉其忧。岂意生育之期，复烦庆赐之重。此盖伏遇皇帝陛下政本于惠，礼从其隆。万物盛多，如《鱼丽》之时；群臣和乐，有《鹿鸣》之喜。斥饩牵以为馈，助燕私而不忘。自顾何功，敢窃大烹之养。誓将图报，少逃素食之讥。臣无任感天荷圣激切屏营之至，谨奉表称谢以闻。

　　○其二

　　臣某言：伏蒙圣恩，以臣生日，特遣中使降诏书，赐臣羊、酒、米、面者。弧矢之祥，永记于生育；廪疱之赐，曲被于涣恩。祗荷宠灵，岂胜愧惧。臣辙诚惶诚恐，顿首顿首。伏念臣少方志学，曾藜藿之莫辞，长欲事亲，愧旨甘之不赡。虽居近列之宠，常怀罔极之悲，顾乏远谋，猥叨亟馈。此盖伏遇太皇太后陛下约于奉己，侈在养贤，躬周公吐之劳，服大禹恶酒之戒，特推觞豆之赐，以助室家之私。敢不下酌民言，助调国政，庶无复饣束之患，以图报德之方。臣无任感天荷圣激切屏营之至，谨奉表称谢以闻。

　　【笏记】

　　臣伏蒙圣慈，以臣生日，特遣中使降诏书，赐臣羊、酒、米面者。获贰文昌，再经生育。荐蒙庆赐之典，仰承慈惠之风。食浮于人，念素餐之可愧；任过其量，无令德之足观。欲报之心，未知所措。臣无任感天荷圣激切屏营之至。

　　【元八年生日谢表二首】

　　臣辙言：伏蒙圣恩，以臣生日，特遣中使降诏书，赐臣羊、酒、米、面者。老逢诞日，泣养亲之无从；赐出天厨，愧君恩之莫报。臣辙诚惶诚恐，顿首顿首。伏念臣生于穷陋，晚被宠荣。粗饭垢衣，未改生平之旧；嘉肴旨酒，每惊日食之丰。复缘载育之辰，曲沾驭幸之典。室家交庆，心口自惭。此盖伏遇皇帝陛下俭以约身，优于养士。敕廪人而继粟，闵褐父之睨盛。力行旧章，以惠列辟，德非易物，泽配漏泉。矧兹异数之隆，非复周行之比。食无避难，敢忘臣子之心？志在属厌，更诵古人之戒。臣无任感天荷圣激切屏营之至。谨奉表称谢以闻。

　　【其二】

　　臣辙言：伏蒙圣恩，以臣生日，特遣中使降诏书，赐臣羊、酒、米、面者。惠以饩牵，示同安于饱满；继之面蘖，思共享于和平。臣辙诚惶诚恐，顿首顿首。伏念臣生自寒乡，幼被慈训。父笃教忠之义，母有择邻之风。孤苦积年，衰罢无用。每逢生日，私窃疚怀，敢期老病之余，获沾好赐之末。既醉且饱，兼喜与悲。此盖伏遇太皇太后陛下，知臣下之劬劳，散廪庖之充积。谓浆或不以，而周雅作刺；食每无余，而秦风变衰。霈为大烹，度越前世。盖视如手足，俾知体貌之隆；况门有桑蓬，本效驰驱之用。欲图报德，誓以移忠。臣无任感天荷圣激切屏营之至，谨奉表称谢以闻。

　　【笏记】

　　臣伏蒙圣慈，以臣生日，特遣中使降诏书，赐臣羊、酒、米、面者。枉蒙寄任，空阅岁时，每遇初生，辄被好赐。醉酒饱德，虽喜太平之风；鸣野食苹，未展尽心之报。臣无任感天荷圣激切屏营之至。

　　【辞门下侍郎札子】

　　臣窃睹今日内降圣旨，臣转官除门下侍郎。伏以执政近臣，预闻国论，可用才举，难以次迁。苟以先后岁月为伦，必致忝冒沉沦之议。况臣顷由县道擢置从官，首尾七年，历尽华贯。逮居丞辖之地，讫无丝发之功。黾勉逾年，惭负填臆。敢期圣眷未已，擢任愈隆。臣反复思之，始者既以不次度越众贤，今者又因见任迁贰元宰。前后侥幸，岂可常然。苟复冒居出纳之司，不知进退之分，公论不允，必致颠齐。况臣久以愚拙，误蒙矜悯，幸今命出未下，势尚可回。伏乞圣恩，念臣孤危，非有矫饰，特寝明命，以安微衷。臣无任祈天俟命激切屏营之至。取进止。

　　【免太中大夫门下侍郎表二首】

　　臣辙言：伏奉告命，蒙恩除臣太中大夫、守门下侍郎者。久尘右辖，无补于时，进贰东台，有惭在列。言莫宣于诚意，听未感于高明。臣辙诚惶诚惧，顿首顿首。伏念臣顷以虚名误蒙收录，旋尘近侍，非有劳能。咀噍文词，本腐儒之事业；弹治邪枉，犯众口之憎嫌。及夫进贰文昌，日侍轩闼，随众出入，得失何补于万几。奉行文书，勉强自惭者期岁。此则圣主之所亲见，孤臣之所自知，岂待人言，难逃天鉴。敢谓超升累级，复进崇阶。杂用负乘，行自招于寇盗；未尝狩猎，食何取于鹑。伏望太皇太后陛下因功以举贤，选众以拔士。采其誉者，必考其实，听其言者，皆原其心。如臣空疏，自难隐伏，特追成命，以慰公言。使圣朝无失于用人，则臣愚若蒙于厚赐。臣无任祈天俟命激切屏营之至，谨奉表陈免以闻。

　　○其二

　　臣辙言：伏奉诰命，蒙恩除臣太中大夫、守门下侍郎者。喉吻之任，密侍于禁中；纶之行，风传于海内。苟用人之失当，于累上以非轻。臣辙诚惶诚惧，顿首顿首。伏念臣西南陋儒，坟史朴学。非有过人之大节，惟守事君之小心。无其实不敢居其名，非其任不敢窃其禄。任历三世，年逾半生，奉以周旋，未始失坠。今者乃欲以寻尺之材，居栋梁之任；以斗升之量，受钟鼎之藏。虽欲欺君，且非本志。矧复躐等超累级之上，迁秩非旧比之常，靖言以思，未见其可。伏望皇帝陛下因任庶物，照临百官，短长各尽其宜，大小无失所养。必其力有余而后用，则其任逾久而常新。抑将多士，皆赖以安，岂惟微臣，独被其赐，愚衷已竭，天听尚回。臣无任祈天俟命激切屏营之至，谨奉表陈免以闻。

　　【谢太中大夫门下侍郎表二首】

