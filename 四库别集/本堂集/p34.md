<!-- { "loadSidebar": true } -->
　　龙德寺旧名乾元宋祥符戊申改今名其地南则溪而江而山如揖如抱北则仙姑岩伏龙二十里而昂其首冠之以塔塔有院院之前即寺寺始于邑人陈公誉舍墓与田碑坏失其嵗月尔后随经随营由山门而廊而殿而堂与凡寺之重且要之屋咸具嘉定辛巳僧坦奏请金书寺额及桂堂扁而寺以重塔始于天圣乙丑胡贰卿则捐银五十万缗创造公誉且乐助其成中遭冦燬邑人朱氏与僧某修出力重建至寳祐甲寅僧文豪重脩久而僧文启率其徒妙资文富文广元悟与公誉之后今岳教公举又大脩之梯其层而升高阑其廉而防险丹雘金碧而后其绘事邑人娄荣孙凌兰吴防敏随施有差而朱君章捐银以饰其表于是建圆通阁榜曰多寳佛塔小山门榜曰龙峰塔院自至元癸巳迄元贞乙未毕岳教又捐田嵗累所入以待续用而塔以备塔院与寺昔为二今合为一为教门甲乙住持有田一千五百余亩众日不下千指规模寛衍气势聫络钟鱼斋粥如时寔浦江甲刹妙资不逺千里状且图来请记余辞焉越两载请益固乃阅状按图而书之并及余之所欲言吁世之四民之家莫不欲为子孙久逺地或不旋踵篓不自振滔滔也而过者谁顾浮屠氏宫居粒食一有未办则旁询侧睨咨嗟太息相先扶植不极则不止夫以寺之徒竭其力为寺之计分也邑之豪斥其有余应接缘募流俗之情也至于达官膴仕禄廪之所俭积章甫缝掖韲盐之所苦节亦皆欢喜倾倒以相其后此岂偶然之故要必自有以动其中而莫之外耶数百年间屋与塔屡废而屡脩至此而益以展拓益以壮观山川井邑之形胜寺则擅之矣亦曰人也有时焉彼教之盛极于今日岂特此寺也哉余故备书其始末庶后之观世道者有考与前进士四明陈着记
　　新升奉化州记
　　黄唐疆理天下至周之职方而大备降而秦而郡县之随时防革势也元贞改元朝廷以诸县地广民稠者升而州中下其等明之奉化为户四万而赢州为下官视州设员五宣授者二勅授者三明年月正元日达噜噶齐察罕公知州事李公炳同知星公粲判官赵公秉李公居安各以其职视事余与学宫诸生旅贺于庭揖余而语之曰州为路附庸壤地褊小犹故邑也为民社而重其任盍广咨焉以求所称古者问政必于其耄幸毋隠于我余谓吾夫子之言为政道之以徳齐之以礼有耻且格孟子曰善政不如善教之得民也圣贤格言如日月如金石断断乎不可易教化者狱讼徭赋末也盖教化行则习俗美狱讼将自简而徭赋又易易耳夫然则吾事毕矣况仕也以义方六七十如五六十皆可行志蕞尔之鲁有周礼在虽齐之大莫能抗蜀虽僻逺文翁以学化之当时至以齐鲁比为地小不足回旋儒术近于迂濶可乎况兹邑之旧诸先生典刑之遗章甫缝掖甲于一路皆傃分而自重农工商贾之家畏法而专业循循然惟长民者所休戚薰之以诗书浃之以礼义教亦政也和平而不流于弱简易而不失之疎政亦教也三代而上之化民亦若是而已此之谓知本于从政乎何有咸曰善是吾心也其以是刻之石
　　州为下之下改云官视州设七明年月正元日宣授达噜噶齐察罕公知州事李公炳勅授同知星公粲判官赵公秉李公居安省授吏目臧滑郑元均各以其职视事既而以记属余谓吾夫子之言以下如前
　　庆元路治中贝降奉议徳政记
　　明故东南大藩事任非轻自昔选用贤良为首为贰有以福泽其民民亦义于必报纪去思颂遗爱多矣今奉议大夫贝降公自至元壬辰来领郡治中事阅数年间郡以材望丛委休称籍籍秩满行有日士庶送者祖帐载道犹曰未也且将勒碑诏永久谓余山林朴直于乡闾年又最高状其实以示曰公之于从事也剖滞讼则人称其平董仓储则户乐其寛盐海之征兵革之需受给所惠皆不动声色吏不能为私民不以为病闗决之地固曰有职分在然公之始也防朝廷有问罪岛蛮之役治艨艟练甲兵峙糗粮身任其难而从容暇豫一无不办亦曰军旅之事明习有素分一郡忧责有余材也至于嵗甲午忧民苦艰食市无千斛大家无盖蔵郡无发粟旧址公恻然以奋曰赤子垂为沟中瘠抚字谓何亟启长吏驰诣省府白之得请出粟四万石平其价随处所便其籴鹄菜色转而歌舞公之施者千里如一今年夏无麦饥尤甚公时适留省府授比以请民以不饥乐及秋熟振籴有规天时不可必而郡民无凶嵗之虞可以百世矣余尝谓三代以上人物淳厚施于有政形迹冺然功用自大世降而吏治日以茍间有事涯岸出锋锷以声名自负而非元气之福此余于公深有感焉忠实之中精神流行涉厯之久知虑详练不施劳不辞难获乎上而无言不酬信乎下而无令不顺有得于平易近民之道者固如此及其为民立命如机发矢徃必济而后已此又仁者之勇也古语有云活千人者其子孙必封况全活至数万众等而上之又岂止敛惠于一郡而已哉集风謡铭徳政儒者事也不敢辞特书以谂于太史氏
　　庆元路达噜噶齐伊噜通议徳政记
　　东南负海之郡明其一也邑于海之岛者其一曰象山沮洳斥卤土而宜稻不三之一故其民贫正供之米视所出而输水行则渡东宿沿而北寄命于一苇之航风涛盗贼俄顷不测山行则道寕海迂而东扶服数日之程倾厓峭壁与豺虎出入幸而达则注香沥酒相贺不幸而厄有司抵其巇而罪之其难有如此者通议大夫伊噜公之来阅郡乗察地险谋及同僚严禁苛取痛挞冗费听民随米直凖上送于路官自任责民不与焉方且钩摭吏欺籍之以补来嵗之入审于上司得请既揭示邑市数百年夙一朝而革旄倪聚观懽心泉涌向也艰阻之间期防之下生死罪戾凛乎在前今而衽席之以子孙百世亦仁矣哉古者甸内之地所纳总铚秸服以至粟米量逺近酌重轻无毫厘不遂其情自唐虞而三代所以为生民计一用此道然事有因革地有险易物有懋迁泥乎古则窒因乎今则茍权其宜以便安其民其殆庶乎此近民之官所急先务而公力行之公私不交病古道在其中矣盖公为政本之以仁畅之以智专心一力亦曰吾尽吾职而已而民自不能忘也一仁剂量环千里六邑咸被其惠斯邑也徳之为甚邑宰高君珪采士民意状其实属余曰仁政大人所乐闻山林遗老其言必公敢以记请余谓贤守贰有徳于此邦也孔厚是不可不书奚敢辞闻高君之入仕积有善政今宰斯邑仁闻益都是能以贤守贰之心为心成其美于下其亦可书也夫
　　重建西夀昌院记
　　郡乗于城南一里而遥有院曰西夀昌甲乙住持宋嘉定间废于火而民家其基近六十年淳祐初僧慧通于篠城北隅结庵曰西来而揭以夀昌遗额意则有在今至元已丑凡废刹皆复此其一也于是民徙之去基如旧嗣慧通者志坚领庵之僧志西如鉴善乗汝州分庵之田半资以办事乃薅乃涤筑垣以正限界度地定规模首建方丈次法堂阅八年佛有殿僧有堂懴有所门高而敞廊深而静庖帑湢溷皆具而庵以其额复于院初意得矣志坚耄而志西承之力状其本末求记吁天下事创之非难守之为难复之尤为难世之人连云栋宇厥先祖父之所经营所付托天变人事之不测不幸而瓦砾而萧艾至有委之不顾况于复乎慧通越人也于夀昌非有巾鉢旧游之恋而恻其久废属其意于方来甚于天伦宗嫡之传授遗继志安问艰难劳苦必复而后已然则学佛而如此用心岂徒空也哉王荆公谓失之此而彼得之亦有感于斯云前进士陈着记














　　本堂集巻五十一
　　钦定四库全书
　　本堂集巻五十二
　　宋　陈着　撰
　　记
　　天夀保国接待院记
　　佛氏教今为最盛明素多甲刹而次第剏建者星罗棊布聫络诸山气脉以便其徒之居之游为无穷地天夀保国接待院住持大逵其一也大逵越之上虞人俗姓竺受业于里中澄然院来明挂单万夀寺初其家拨水田五十亩资其行积之久有筑庵志周游至鄞塘得王姓屋数十楹并基地一十二亩面势爽豁山川平逺为香火道塲可矣听所欲售直以酬乃扁曰积庆像诸佛起三浮图近逺归向凡百祈求萃焉因所自有之资推而广之为田三百七十亩有竒内舍一百亩入万夀助经用余则为本院直下子孙甲乙住持接待徃来之计既而大逵上其事僧録司而总统所总统所从所请而改今额其有公文作证吁天下事其用力也一则立二则跲其计虑也宻则周疏则慊大逵自祝髪不以已自挟即志于创建而竟其成不忘所本即乐于施舍而无难色以若所为日以恢拓其事正未可量是可记已书来以记属曰大逵本儒家子而从释斯请也幸勿辞余亦感其言外之意乃为书其概
　　延清堂记
　　里董声仲家班溪面受南山霏翠腋挟烟林流水佳境也门之外其祖手植双桧余阴满堂而堂未名他日过余请焉授以坡公诗中语曰延清因谓天地间卉木随人所取春风艳冶与蜂蝶争旦暮粉儿乳子事耳惟桧与松柏同清苍然秀楚嚣俗不得而亲故独静虬然偃蹇巧匠不得以材故多全筋骨瘦有鐡石心丰神严邃有法家拂士气非嵗寒人难为交若而能对越旧物切已体认以自玉则名斯称然世变不齐人心无常一有间断如桧何如先世何此又方来所凛凛声仲闻之亦为之动乞终所教乃申之曰敬而已敬则为有桧有桧则为有祖余尝访毗陵独孤桧盖及为刺史时所植邦人徳其政尊之爱防之风霜千载犹一日况家传而守之已三世不失根本深固枝叶昌繁厥先意脉不在兹乎出告入面岂独孤者比余亦知若简淡纯实是能敬以延其清者故为索言之其归而语若弟君藻辈相与为斯堂地庶上无忝所付托则余言为有助声仲再拜曰敢不敬声仲名雷发君藻名林发余四明遗耄陈着也嵗强圉作噩阳月望记
　　至徳观记
　　道流以虚为宗自谓十洲三岛五云楼阁其家也秦汉方士入海而求贻笑千载夫地以人胜何尝在渺茫中耶鄞江之右古有鄮麓一聚喧嚣尘外人道此则面之去惟通妙师程徳益知东可接鬼谷子肥遯之地西可引四明狂客恬退之风前则羣峯拱揖钟鼔声出烟云杳霭间而龙山夭矫环抱其后有包氏遗居实擅其防倾衣鉢资得之乃相乃度乃葺乃营始自嵗辛巳曰殿曰祠曰藏以揭防妥灵曰斋堂曰方丈若庖库湢溷以起居饮食迄今二百余楹皆备且买田已及三顷有山可薪有圃可蔬犹曰有人焉地近斥卤一井独脉泉清冽汲足之余饮者憇者以赖殆天授也闗闻教所给额曰至徳观他日图且状请记阅其状有曰观距亲舍百武而近庶朝夕便于省侍彼景物可人抑末也吾矍然以知本喜昔悬溜山道士许迈立精舍为时节定省计晋史为之立传嵩高张道士以养亲为韩文公所知序而送之以诗夫然则吾于徳益安可不书盖道非孝外物无孝则无道道家祖老子其为书未尝不言孝世降而下为人子者有不能已为流俗之随一彼之归以诞为高以旷为达以周游天下名山为得道路视其家蜕视其亲飘然于无何有之乡于孝乎何在徳益乃能砥柱中流与许张相望殆将过之一念所质虽天不能违况于人况于鬼神三者观门所恃以创立徳益之道当日以行观之业当日以昌大安得不为发明其所以孝以为出家者劝
