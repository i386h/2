<!-- { "loadSidebar": true } -->
　　沛郡有富家公，资二千余万。小妇子年裁数岁，顷失其母，又无亲近。其大妇女甚不贤。公病困，思念恶婿争其财，儿判不全，因呼族人为遗令云：「悉以财属女，但遗一剑与儿，年十五，以还付之。」其后儿大，姊不肯与剑，男乃诣郡自言求剑。谨案：时太守，大司空何武也。得其辞，因录女及婿，省其手书，顾谓掾史曰：「女性强梁，婿复贪鄙。其父畏贼害其儿，又计小儿正得此财，不能全护，故且俾与女，内实寄之耳，不当以剑与之乎？夫剑者，亦所以决断也。限年十五者，智力足以自活。度此女婿必不复还其剑，当闻县官，县官或能证察，得以见伸展也。凡庸何能思虑强远如是哉！」悉夺取财以与子，曰：「弊女恶婿，温饱十五岁，亦以幸矣。」于是论者乃服，谓武原情度事得其理。（《御览》六百三十九，又八百三十六）
　　南郡谳女子何侍，为许远妻。侍父何阳素酗酒，从远假求，不悉如意，阳数骂詈，远谓侍：「汝公复骂者，吾必揣之。」侍曰：「类作夫妻，奈何相辱？揣我公者，搏若母矣！」其后阳复骂远，远遂揣之，侍因上搏姑耳再三下。司徒鲍宣决事曰：「夫妻，所以养姑者也。今远自辱其父，非姑所使。君子之于凡庸，尚不迁怒，况所尊重乎？当减死论。」（《御览》六百四十）
　　陈留有赵者，酒后自相署，或称亭长督邮。复于外骑马，将绛幡，云：「我使者也。」司徒鲍宣决狱云：「骑马将幡，起于戏耳，无它恶意。」（《御览》八百四十六）
　　汝南张妙会杜士，士家娶妇，酒后相戏，张妙缚杜士，捶二十下，又悬足指，士遂至死。鲍昱决事云：「酒后相戏，原其本心，无贼害之意，宜减死。」（《意林》，《御览》八百四十六）
　　临淮有一人，持一匹缣，到市卖之。道遇雨被戴，后人求共庇荫，因与一头之地。雨霁当别，因共争斗，各云我缣。诣府自言。太守丞相薛宣劾实，两人莫肯首服。宣曰：「缣直数百钱耳，何足纷纷自致县官。」呼骑吏中断缣，各与半，使追听之。后人曰受恩，前撮之。缣主称怨不已。宣曰：「然。固知当尔也。」因诘责之，具服。俾悉还本主。（《意林》，《御览》四百九十六，又六百三十九，又八百十八）
　　汝南陈公思为五官掾，王子为兵曹，行会食下亭。子曾以县官事考杀公思叔父斌，斌元子，公思欲为报仇，不能得。卒见子，不胜愤怒，便格杀之。还府归死。时太守太傅胡广，以为陈公思追念叔父，仁勇愤发，手刃仇敌，自归司败，便原遣之。（《御览》四百八十二）
　　颍川有富室兄弟同居，两妇皆怀妊数月。长妇胎伤，因闭匿之，产期至，同到乳舍。弟妇生男，夜因盗取之。争讼三年，州郡不能决。丞相黄霸出坐殿前，令卒抱儿，去两妇各十余步，叱妇曰：「自往取之。」长妇抱儿甚急，儿大啼叫。弟妇恐相害也，因乃放与，而心甚自凄怆，长妇甚喜。霸曰：「此弟妇子也。」责问大妇，乃伏。（《意林》，《御览》三百六十一，又六百三十九）
　　平原郡谳胡谭，取周碧为妻。谭阴阳不属，令碧与李芳、张少奸通，冀得其子。（《艺文类聚》三十五）
　　巴郡宋迁，母名静，往阿奴家饮酒。迁母坐上失气，奴谓迁曰：「汝母在坐上何无宜适？」迁曰：「肠痛误耳。人各有气，岂止我母！」迁骂奴，奴乃持木枕击迁，遂死。（《御览》八百四十六）
　　扶风苏不韦，父为司隶李皓所逮。皓迁司农，不韦穿府北垣，径上听事，斫皓卧具。皓一宿数迁。（《御览》七百八）
　　《王制》云：「东方曰夷。」夷者，柢也。言仁而好生，万物柢地而出。（《后汉·东夷传》文，注云「见《风俗通》」）
　　羌，本西戎卑贱者也。主牧羊，故羌字从羊，人因以为号。无君臣上下，健者为豪，不能相一。种别部分，强者陵弱，转相抄盗。男子战死以为吉，病终者送之凶。（《御览》七百九十四）
　　氐，言抵冒贪饕，至死好利，乐在山，本西南夷之别种，号曰白马。孝武帝遣中郎将郭昌等引兵征之，降，复以为武都郡。（《御览》七百九十四）
　　貊者，谨案：《春秋传》「大貊小貊」。貊，略也，薄也。不知送往劳来，无宗庙粢盛，赋敛薄也。（《御览》七百八十）
　　胡者，谨案：《汉书》，山戎之别种。又胡者，互也，言其被发左衽，言语贽币，事殊互也。（《御览》七百九十九）殷时曰獯粥，改曰匈奴。（《史记·匈奴传》索隐）
　　昔高辛氏有犬戎之寇，帝患其侵暴，而征伐不克。乃访募天下，有能得犬戎之将吴将军头者，购黄金千镒，邑万家，又妻以少女。时帝有畜狗，其毛五采，名曰瓠。下令之后，瓠遂衔人头造阙下。群臣怪而诊之，乃吴将军首也。帝大喜，而计瓠不可妻之以女，又无封爵之道，议欲有报而未知所宜。女闻之，以为帝皇下令，不可违信，因请行。帝不得已，乃以女配瓠。瓠得女，负而走，入南山，止石室中。所处险绝，人迹不至。于是女解去衣裳，为仆鉴之结，著独力之衣。帝悲思之，遣使寻求，辄遇风雨震晦，使者不得进。经三年，生子一十二人，六男六女。瓠死后，因自相夫妻。织绩木皮，染以草实，好五色衣服，制裁皆有尾形。其母后归，以状白帝，于是使迎致诸子。衣服斑兰，语言侏离，好入山壑，不乐平旷。帝顺其意，赐以名山广泽。其后滋蔓，号曰蛮夷。外痴内黠，安土乐旧。以先父有功，母，帝之女，田作贾贩，无关梁符传、租税之赋。有邑君长，皆赐印绶，冠用獭皮。各渠帅曰精夫，相呼为央徒。（《后汉·南蛮传》文，注云「以上并见《风俗通》」。）
　　哀牢夷者，其先有妇人名沙壹，居于牢山。尝捕鱼水中，触沈木若有感，因怀妊，十月，产子男十人。后沈木化为龙，出水上。沙壹忽闻龙语曰：「若为我生子，今悉何在？」九子见龙惊走，独小子不能去，背龙而坐，龙因砥之。其母鸟语，谓背为九，谓坐为隆，因名子曰九隆。及后长大，诸兄以九隆能为父所舐而黠，遂共推以为王。后牢山下有一夫一妇，复生十女子，九隆兄弟皆娶以为妻，后渐相滋长。种人皆刻画其身，象龙文，衣背著尾。（《后汉·西南夷传》文，注云「已上并见《风俗通》」。）
　　巴有ク人剽勇，高帝为汉王时，阆中人范目说高祖，募取ク人定三秦，封目为良中慈钪凫侯，并复除目所发ク人卢、朴、沓、鄂、度、夕、袭七姓，不供租赋。阆中有渝水，ク人左右居，锐气善舞。高祖乐其猛锐，数观其舞，后令乐府习之。（《文选·蜀都赋》注）
　　瓠之后，输布一匹二丈，是谓ク布。廪君之巴氏，出家布八丈。（《文选·魏都赋》注）
　　廪君乘土船，下至夷城，石岸曲。廪君望之如穴状，曰：「我既道穴中，又入此，奈何？」石岸为崩，广三丈余，陛级之。廪君行至上岸，上岸有平石，广长五丈，休其上，投算计，算处皆有石，因立城其旁。（《北堂书钞》一百五十八）
　　秦始皇遣蒙恬筑长城，徒士犯罪，止依鲜卑山，后遂繁息。今皆髡头衣赭，亡徒之明效也。（《御览》六百四十九）
　　东方曰夷。东方仁，好生，万物抵触地而出。夷者，抵也。其类有九。南方曰蛮，君臣同川而浴，极为简慢。蛮者，慢也。其类有八。西方曰戎，斩伐杀生，不得其中。戎者，凶也。其类有六。北方曰狄，父子嫂叔，同穴无别。狄者，辟也。其行邪辟。其类有五。（《通鉴注·汉纪》二十五）
　　△音声
　　相，拊也。所以辅相于乐，奏乐之时先击相。（《御览》五百八十四）
　　雅，形如漆筒，有椎。《礼》云「讯疾以雅」是也。（同上）
　　论数（《御览》引《风俗通·论数》曰：「者，奇也。」「论数」当是篇名。）
　　十十谓之百，十百谓之千，十千谓之万，十万谓之亿，十亿谓之兆，十兆谓之经，十经谓之垓，十垓谓之秭，十秭谓之选，十选谓之载，十载谓之极。有物有事者，纪于此矣。过此往者，则其数可纪，其名未之或闻也。夫数，一为特侯奇只，二为再偶两双，三为参，四为乘。（《御览》七百五十）
　　千生万，万生亿，亿生兆，光生京，京生秭，秭生垓，垓生壤，壤生沟，沟生涧，涧生正，正生载。载，地不能载也。（《广韵》五《旨》）
　　步始于足，足率长十寸，十寸则尺。一跃三尺，法天地人。再跃则步。（《文选·四子讲德论》注）
　　者，奇也。履舄之一也。（《御览》六百九十七）
　　斛者，角也。庾三斛四斗，秉二十四斛。（《御览》八百三十）


卷三十九
◎应劭（七）
　　◇风俗通义（四）
　　氏姓上（《广韵》十二《齐》引《氏姓篇》，《史记·荀卿传》集解引应劭《氏姓》，《困学纪闻》引宋景文说，云《姓氏篇》。今从群书摘出，以四声编次为二卷。）
　　万类之中，惟人为贵。《春秋左氏传》官有世功，则有官族，邑亦如之。《公羊》讥卫灭邢，《论语》贬昭公娶于吴，讳同姓也。盖姓有九：或氏于号，或氏于爵，或氏于国，或氏于官，或氏于字，或氏于居，或氏于事，或氏于职。以号，唐、虞、夏、殷也。以谥，戴、武、宣、穆也。以爵，王、公、侯、伯也。以国，齐、鲁、宋、卫也。以官，司马、司徒、司寇、司空、司城也。以字，伯、仲、叔、季也。以居，城、郭、园、池也。以事，巫、卜、陶、匠也。以职，三乌、五鹿、青牛、白马也。（《御览》三百六十二，《广韵》引《氏姓篇序》云：「凡氏之兴九事：一氏于号，唐、虞、夏、殷是也。四氏于国，齐、鲁、宋、卫是也。」又云：「凡氏于谥，戴、武、宣、穆、是也。凡氏于字，伯、仲、叔、季是也。又云氏于事，巫、卜、陶、匠是也。氏于居者，城、郭、园、池是也。氏于职焉，三乌、五鹿是也。」《北史·高构传》引《风俗通》「性有九种，或氏于爵，或氏所居」。）
　　僮氏。汉有交刺史僮尹。（《广韵》一《东》，《通鉴注·汉纪》五十四）
　　中氏。汉有少府卿中京。（《广韵》一《东》）
　　蒙氏。东蒙王以蒙山为氏。秦有将军蒙骜。骜生武，武生恬，皆仕秦。（《通志·氏族略》）
　　农氏，神农之后。（《广韵》二《冬》）
　　重氏，颛帝重黎之后。少昊时，重为南正，司天之事；黎为北正，司地之事。（《通志·氏族略》）
　　为氏。汉有南郡太守为昆。（《广韵》五《支》，《容斋五笔》）
　　随氏，随侯之后。汉有博士随何。（《广韵》五《支》）
　　羲氏，尧卿羲仲之后。
　　池氏。汉有中牟令池瑗。（俱同上）
