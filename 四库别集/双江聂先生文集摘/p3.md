<!-- { "loadSidebar": true } -->
　　致知者，充满吾虚灵本体之量，格物者，感而遂通天下之故。…恻隐、羞恶、辞让、是非之心，亦是指言仁义礼智之端，即其端知其中之有所主，即孝弟而知仁义之发见于此为切近精实也。性虚是事实，一虚而百实皆生，…

　　《答陈明水》

　　（二）

　　窃疑其以灵昭发见为良知，则今之以知觉为良知者，实本于此。

　　《答应容庵二首》

　　（日本版《阳明门下》三卷本收录有）

　　　

　　…虚无不足以病佛老，…诚有佛老出而不鄙弃伦理，吾当诵法之不暇，可复敢×雌黄哉？虚无即未发之中，心之本体也，感而遂通，物来顺应，心之妙用也。…

　　《答钱绪山》

　　…致知云者，充满吾虚灵本体之量，而不以一毫意欲×蔽，是谓先天之体，未发之中。故自此而发者，感而遂通，一毫人力与不得。一毫人力不与，是意而无意也。…盖意者，心之发，亦心之障也。慈湖深病诚意二字，谓非孔门传授本旨，而以不起意为宗，是但知意为心之障雾，而不知诚为意之丹头也。来无所起，过而不留，惟诚者能之。…尝观平旦之好恶，孩提之爱敬，是即好好色、恶恶臭之真体，未尝实用其力而用无不实，未尝禁止其自欺而自无欺之可禁。穷其源委，间不容发。故曰：苟得其养，无物不长。…

　　《答何吉阳》（日本版《阳明门下》三卷本收录有）

　　《答邹西渠二首》（日本版《阳明门下》三卷本收录有）

　　《答张浮峰三首》（实二首）

　　一

　　若东廓公，真可谓家法弟子也。

　　《答陈履旋给舍》（问答体）

　　虚寂便是体，虚寂之外别无体。致守便是功，致守之外别无功。…

　　…盖人心道心，原非犁然两×出来。但形气之得其正处，便是道心，性命之失其正处，便是人心。除却血气心知，又安有所谓道心在乎？中是心之本体，虚寂是也，有未发之中即有发而中节之和，和即道心也。天理流行，自然中节，动以天也，故曰微。人心云者，只是纤毫不从天理自然发出，而稍涉思虑营欲，便是动以人，动以人便是妄，故曰危。乍见皆有者，道心也，纳交要誉则人矣。

　　一念不起，便是未发之中，亦便是虚寂之体。前所谓致之守之，亦是于此处致之守之。

　　要得此心常不起念，须是常常戒惧，无时无主。有主则内欲不萌，外诱不入，纵是有念却是正念，非邪念也。

　　卷十书三

　　《答戴伯常》（即幽居答述）

　　惟主静则气定，气定则澄然无事，此便是未发本体。然非一蹴可至，须存养优柔，不管纷扰与否，常觉此中定静，积久当有效。

　　知，良知也，虚灵不昧，天命之性也。致者，充极其虚灵之本体，而不以一毫意欲自蔽，而明德在我也。格物者，感而遂通天下之故，而修齐治平一以贯之，是谓明明德于天下也。

　　自吾身之主宰而言，谓之心，自主宰之灵觉而言，谓之知，自灵觉之生理而言，谓之性，自灵觉之感而遂通天下之故、物各付物、各有条理而言，谓之理，自吾心之尽夫条理之极而无一毫人欲之私而言，谓之穷理。…

　　要知思的、戒惧的是静根。

　　善恶属气，止无善恶。

　　中是天命之性也，情之发得当处，便是和。情命于性，发无不中。

　　慎独即致知也。

　　心之萌动处是意，意之流注处是情。此章诀窍只在诚字。

　　若论未发之中，渠（指佛氏）尤逼真，但无发而中节一段。

　　易箦之后，躯壳非我有，而灵明自在。…不然天地间何以生人、生物不绝？生人此灵明，生物此灵明，于上古不异。

　　轻清未形者理，重浊有迹者器。器可迹求而理可心玩。然理即器、器即理，故曰一阴一阳之谓道也。

　　理也者，寓于形气而超乎形气之外，不在天、不在地。

　　天地非仁，人何以有此身？

　　未发之中，是喜怒哀乐的天则，当喜怒哀乐时浑是未发之前气象，便是情顺万事而无情也。顺应之情，便无所，便不属睹闻，便无先后，便无过不及。…

　　觉不可以言中，觉而无所着者为中。

　　仁可以爱言乎？以爱言仁，浅矣。仁是天地万物一个生理，即吾身所由生之理也。孟子曰：“仁者，人也。”又曰：“仁，人心也。”盖言人之所以为人与心之所以为心，只是这个生理，如桃仁、杏仁之类。除却这个生理，则天地人物都消灭了。全尽得这个生理，方能与天地万物为一体。…

　　卷十一书三

　　《答王龙溪》（即致知议略）

　　来书云：颜子不远复，正是德性之知，孔门致知之学，所谓复以自知不学不虑之良知也。子贡务于多学，以亿而中，与颜子正相反，颜子没而圣学亡。子贡学术易于凑泊，积习渐染，至千百年而未已也。先师忧悯后人，将此两字信手拈出以承千圣绝学，诚不得已之苦心。世之儒者，反哄然指以为异而非之，夜光之珠，视者××，亦无怪其然也。

　　克己复礼，三月不违，是颜子不远于复，竭才之功也。复以自知，盖言天地之刚，复全于我，而非群阴之所能乱。却是自家做得主宰定，故曰自知犹自主也。子贡以多识亿中为学，诚与颜子相反，至领一贯之训，而闻性于天道，当亦有见于具足之体，反而筑室，独居三年，其中之所存亦苦矣，要未可以易视之也。先师良知之教，本于孟子。孟子言孩提之童，不学不虑，知爱知敬，盖言其中有物以主之，爱敬则主之所发也。今不从事于所主，以充满乎本体之量，而欲坐享其不学不虑之成，难矣！

　　来书云：仁者与物同体，息为化生之元，入圣之微机也。夫气体之充而塞乎天地者也，气之灵为良知。孟子论日夜所息，平旦虚明之气即是灵气。造化无停机，才止息耶，即有生息之义。静专动直，灵之驭气也，静翕动辟，气之摄灵也。是以大生广生，动静之间，惟一息耳。邵子亦谓天地人之至妙至妙者也。医家以手足痿痹为不仁，盖言灵气有所不贯也。又以呼吸定息为接天地之根，盖言养而无害，塞乎天地之间也。人能从此一息保合爱养，不为旦昼之所梏亡，终日一息也。日至月至，日月一息也。三月不违，三月一息也。九年不反，九年一息也。推而至于百千万年，百千万年一息也。是为至诚无息之学。

　　仁是生理，亦是生气，理与气一也。但终当有别。告子曰：生之谓性。亦是认气为性，而不知系于所养之善否。杞柳、湍水、食色之喻，亦以当下为具足。勿求于心，勿求于气之论，亦以不犯做手为妙悟。孟子曰：苟得其养，无物不长，苟失其养，无物不消。是从学问上验消长，非以天地见成之息，冒认为己有而息之也。仁者与物同体，亦惟体仁者而后能与物同之。驭气摄灵与定息以接天地之根诸说，恐是养生家所秘，与吾儒之息未可强而同。而要以收敛为主，则一而已。一动一静，为天地人之至妙，邵子是从易传“一阴一阳之谓道”看得来，无以继善成性、显仁藏用、盛得大业、生生不已，而终之以阴阳不测之神，即邵子至妙至妙之叹。阴阳迭运，动静相生，循环无端，而天地日月水火土石人鬼禽兽草木皆从生灭摩荡中成象成形，而莫知谁之所使，故曰至妙至妙者也。如曰气之灵为良知，即谓气之理为良知亦可。气有升降，便有动静，而谓良知无未发之时，岂别有说乎？

　　来书云：性为人之生理，息则其生生之机也。佛氏以见性为宗，吾儒之学亦以见性为宗。致良知，见性之宗也。性定则息定，而气自生生，故曰是集义所生者也，尽性以至于命也。若曰息则气定，则气命于性，而归于虚寂，则将入于禅定，非致知之旨矣。

　　息有二义：生灭之谓也。攻取之气息，则湛一之气复，此气化升降之机，无与于学问也。子之所谓息者，盖主得其所养则气命于性，配义与道，塞乎天地，生生之机也。传曰：虚者气之府，寂者生之机。今以虚寂为禅定，谓非致知之旨，则异矣。佛氏以虚寂为性，亦以觉为性，又有皇觉、正觉、圆觉、觉明、明觉之异，佛学养觉而啬于用时，儒用觉而失所养，此又是其大异处。

　　来书云：息之一字，范围三教之宗。老氏谓之谷神玄牝，其息深深。蒙庄氏谓之六月息，释氏谓之反息还虚，吾儒则谓之向晦入晏息，邵子谓之复媾之几，天地之呼吸也。是息，先天地而生，后天地而存，人能明此一息，是为天地氤氲，万物化生，一息通于今古。平旦之气，有不足言者矣。

　　易曰：随时之义大矣哉。泽中有雷，君子以向晦入晏息。盖亦康衢，日出而作，日入而息之谣。消息盈虚，天行也，君子尚消息盈虚，亦只是随时之义。申申夭夭，休休荡荡，便是夫子息境。若是精神向里收敛，亦便是时时息，更无昼旦之别。其以息为范围三教之宗，而搀和二氏及养生家之言以神其说，疑××之×也。

　　来书云：正其谊不谋其利，明其道不计其功。道谊未尝不利，未尝无功，但有计谋之心，则为有所为而为，即入于功利。先师所谓一心在根上培灌，不作枝叶花实之想，但得此根生意不息，不怕无枝叶花实，此是对症之药，所当时时勤服者也。

　　物上求正，随在致此良知，周乎物而不过云云，恐不免有功利心。君子以成德为行与德修罔觉，更无些子功利意，却别是一乾坤也。无妄六二之象曰：不耕获，未富也。言耕而获，便是功利，惟耕而不计获者，方是一心在根上培灌，不作枝叶花实之想。其间特毫厘之差，不知尊兄以何者为根，亦以何者为枝叶花实。格物是致知之功，随在致此良知，周乎物而不过，谓是为培灌根乎？亦只是培灌枝叶花实，便是培贯根也？鄙人之见，窃谓心体是根，事为是枝叶，事为之得其当处是花实。致虚守寂以养乎未发之中，而于感应之变化听其自然，人力无所与也，却是一心在根上培灌，不作枝叶花实之想。

　　来书云：吾人今日正当潜龙之学，不易乎世，不成乎名。故君子立心为己，莫先于淡，淡是入德之基。吾人潜不久，淡不下，只是世情心未忘。此是最初发轫第一步不可以不深省也。

