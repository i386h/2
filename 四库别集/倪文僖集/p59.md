<!-- { "loadSidebar": true } -->
　　世尊大法自迦叶二十八传至菩提达摩流入震旦乃弘教外别传之旨谓不立文字单提直指可以见性成佛此禅学所由始也达摩之后六传而至大鉴大鉴之后五传而得临济若今黙堂照禅师则临济二十四代之法裔也师父母早亡年十三志愿出家入蜀山遇衲头正和尚遂师事之寻往道林叅无际宗师深得玄奥后礼洁空和尚于银光言下有契乃蒙印可退隠九峯之东印者数十年叅究玄机精进不怠脱然顿悟心境圆融畧无滞碍故其形诸提唱凡升堂示众及诗词歌偈等作一一无非发明向上大事俱従真实践履及肺腑中流出即非拟议而成直而不俚显而无迹真救病之良方苏旱之膏雨济生死苦海之舟筏也门人圜太虚以师平日所说亡佚者多近即其仅存者编集成册题曰九峯禅要将锲梓以传以求予序予闻单传之道以静黙为本师于接物之际乃费辞说致多如是何耶殊不知师说而非说非说而说览是録者诚能不即文字不离文字扵其言意之表恍然有得始信本来面目各无差别斯不负师吃紧为人处矣茍徒事寻行数墨譬之蜂鑚窗纸欲求出路何可得哉师形若虎踞音吐洪畅剪髪留髯其长过脐世寿七十有五说法三十余春门人四十余众示寂东印阇维得舍利甚多可谓善于智识者欤予瞢于斯道而来意恳悃不可无辞以复也用是勉为书此以贻夫世之禅学者

　　航上人字济川说

　　僧録右街阐教古心坚公有上足弟子曰戒航字济川者姑苏琴川人也夙有至性警悟不凡精究内典而于儒书亦多窥闯喜吟咏作为韵语清新洒脱无蔬笋气故名动江湖有能诗声尝典大隆福寺书记及主维摩寺比者蹑屩振锡来逰宣城将穷探塞北山川之壮风景之美以着于诗遇吾党之士则乐然相与而不相逆兹非于吾道有慕而墨名儒行者耶间尝以诗为贽谒予上谷寓舍一见若平生驩方自困于塞云朔雪之墟忽接诗僧清话以沃尘襟不啻空谷足音之喜也乆之告予曰吾师尝名吾曰戒航禅林耆宿有字吾以济川者敢请一言明其义以淑吾身予弗容靳乃告之曰书云若济巨川用汝作舟楫葢航者两舟相并之谓周礼大夫方舟是也川则泉流注海之谓夫水天下之至险者也使非舟航其何以济之航固济川之具然篙师柁工不慎其操则有樯倾檝摧之患而不能以有济矣要在张帆正舵顺其所适虽有巨川之险奚足虑哉其达于岸也何有人之济乎世亦犹舟之济乎川也私欲之害亦犹巨川之险也使或肆情縦欲而不慎其操则有陷身溺徳之患而不能以有济矣要在正心诚意不惑他岐虽有利欲之害奚能及哉其造夫道也何有诗曰无然畔援无然歆羡诞先登于岸此之谓也上人学佛者也而有慕吾道故举吾儒之说以告诚如古之人黜其畔援歆羡之私以济乎斯世而曰不造乎道未之有也上人年茂性敏勇于精进观其遗世逺引超尘脱俗固知黜利欲之害矣其能造乎道也审矣遂为说以赠之

　　跋宋梵僧仅师画犬

　　昔支遁好养马人有讥之者荅曰爱其神骏聊复畜尔然则仅师画犬得趣其亦有遁之道欤后乃画观音易旧作葢亦知非所当好矣韩昌黎尝言浮屠氏善幻多技能观此画信然宣城士范原博家蔵此画上有米元章所题真迹可谓二絶皆不易得也

　　茶榜

　　缓火炙活火煎鼔阴阳于槖钥前浪平后浪涌沸江汉于釡鬵非闗煮蒙顶之露芽自是瀹蓬壶之瑶草丹丘子服此而轻身换骨玉泉公饮之而返老还童湖海交游因效采苹之献坛场凡圣幸鉴倾葵之诚仍须七碗平分毕竟一尘不滓渴睡汉従今唤醒长生药何用别寻看取冷淡家风剩扫三冬之瑞雪高超清净境界同挟两腋之清风请尝试之乃所愿也

　　故性天皎禅师塔铭

　　师讳如皎字性天四明鄞邑周氏子也母金氏师生甫七岁患肠痈医剥生蟾蜍以治师见愓然曰物我皆命也忍害之乎夺而放之父母奇其幼慈曰必佛种也病愈乃命出家里中观音院礼正庵中公为师洪武壬申正庵携师至京请祠部得度为僧时年二十因挂锡天界寻受具戒奋然有志学佛首叅僧録左街善世兼鳯山住持同庵简禅师同庵一见器之命处侍室迁典蔵钥复依南隐正公究明楞严经旨讲读昼夜不懈因而过劳得咳血疾或曰与其劬神若是孰若礼教外单传岂不省力师闻之即徃方丈叩决同庵举拂子示之师茫无领会未几同庵谢世值正庵主饶之景徳师随侍偕徃旧疾増剧不能安禅欲还天界养病正庵曰吾方赖汝匡辅汝若去吾独处此无益也遂退席偕还疾寻愈闻古拙俊禅师居繁昌乃函香而往重乞开示古拙命叅无字话头于是复回天界发愤究竟誓不出山禁语千日永乐丁亥会古拙奉诏旨天界山居终老师幸亲炙一夕夜静推帘见月蓦然触破同庵举拂子因缘叹曰原来佛法初不离见闻也翌日诣山居见古拙入门不作礼震威一喝古拙曰皎上人今日冷灰豆爆莫是贫人得寳么师曰寳即不得得即非寳曰凭何恁么师即趋前问讯退位义手而立古拙曰父母未生前毕竟作么师屹然一默良久古拙曰还我向上句子语未絶师以衫袖幪首趋出少选古拙师与无相玉峰同饭玉峰问古拙曰皎知蔵适来酬对若何曰见牛矣未得入手也因饬师曰此亦大事要得彻底风光正好用功在师因呈偈云午夜推帘月一湾轻轻踏破上头闗不须向外从他觅只么怡怡展笑颜古拙阅之以掌抚师背曰此正是持不语底人也汝既得之且可去水边林下颐养道胎亦以性天二字述伽佗为之助喜云皎然心地冷如霜肻为时流错较量性即是天元一体旃檀不刻也馨香师承印可遂侍正庵同入南山卜筑阳林■〈山夸〉以居俄正庵示寂少师勋国公复卜居左为茔乃飘然度岭至西坑别筑庵名圆觉居之时甲午冬也自此影不出山者二十年至坐死闗千日宣徳壬子武林请主虎跑不应明年祖堂幽栖复固请之不获已一出据猊提唱学徒云集未久倦于槌拂拂衣归隐日与圆明大宗邻宿往还酬唱优游卒岁而已正统癸亥三月初示疾至十六日集弟子垂诫曰文章佛法空中色名利身心栁上烟惟有死生真大事殷勤了办莫迁延复问云死生既大汝等且道如何了办众不能答徐云我今无暇为君说聴取松风磵水声言讫而逝师存日尝自垒塔于庵左陇之阳越七日其徒翕奉全身瘗焉师以洪武甲寅七月二十三日生世寿七十僧腊五十所度弟子若干人师仪状魁伟性格清奇度量含宏威检坚峻口不言人过失徒众越度者惟以氷颜示之待其自化有犯之者怡然不与较兼涉外典书有晋意平日漫成偈语无非发明祖意以示人其孙祖传既为结集行世复状行业恳乞予为塔铭可谓不忘祖徳克笃继述之孝者矣用是悉取所述于状者序之而系以铭铭曰单提之学直指性原钝根沈滞孰究生前惟性天师徳本宿植大事恳求遍叅知识始投鳯山继谒繁昌精进不懈如百炼钢言归故山苦行益笃缄口内观如枯槁木慧月当空了然顿悟如徃鹫峰亲见慈父把茅盖头深入南山足不踰阈冷坐死闗挥尘幽栖聊复出世松偃山房林泉増媚敛迹茧蔵人则向依如大海水众流自归观化従容飘然只履苦海航摧法门栋毁有巍窣堵英山之陲永示来世观此刻辞

　　先少保文僖府君自游庠序即负重名平生制作极富成化庚寅回禄之变岳方归省于家仓卒之际挈一笥以出及归他已无及由是先世所蔵荡然一空惟先君文藁幸在笥中得存岳即收拾散亡今为百七十巻钞录数本与诸弟共蔵之其间有经先君手自校订者得诗若文八百九十篇别为三十二巻谨用刻梓以传噫自先君弃不肖今且十有五年而始克就编稽缓之罪诚无所逃因拜纪刻完岁月于巻之未俾后有考云时弘治癸丑秋八月朔也资善大夫礼部尚书不肖男岳百拜谨识

　　倪文僖集巻三十二
