<!-- { "loadSidebar": true } -->
　　某窃谓先进之士有志于立功名者凢所荐引未尝不择人后进之士有志于立功名者凢所攀附亦未尝无所择某年三十五嵗虽赋命竒蹇未食清时五斗粟不足以备王公大人采择之数然笃志读书好阅当世贵人有誉望者参以古人而窥其行事非敢僣越犯分窃议短长也妄意枯木朽枿得见春阳则功名之防激昻冲跃庶防不倚氷山误人每见唐史称李揆门地人物文学皆当时第一窃叹之曰揆之在唐末爲名世然执是説于今人中择其门地人物文学信能顕顕过人而又加贤焉者也亦自难得去年间有太守来殿吾邦尝防随棨防而觇望风采见阁下珠庭日角竒厐福艾昻昻伟岸焕然如景星在上而见者无不以手加额私自喜曰太守人物第一矣门地文学自当相应然某终以昧晦怪竒聋瞽自弃既不识渥洼之所在又不见管中之一斑唯自负恨比如蕲春谒侍郎松公公某从母父也亲而教诲之盛称阁下门地之贤文学之妙且责以拜荆州之不早某谢过而请公曰汝闻相国富公之爲人乎某曰郑公正色立朝安危所系隂功硕徳迈种人间徳信威声流入朔方虽草木亦知其名葢有宋之伊吕也公曰汝太守郑公之外孙也又问知有伊川二程之学乎某曰伊川先生渊源髙妙自成一家脱去翰墨畦迳出其门者皆温润通逹过人一等盖一方之指南也公曰汝太守伊川之弟子也某既再拜承教因念桓公称何无忌尝曰无忌刘牢之外甥絶似其舅孰谓无成由是知人之贤否其种裔固有得于母族之亲者况郑公之爲人天下仰之如防山北斗一经品题便作佳士今板舆所奉实其幼女积习名教门地可知矣昌黎送王埙之序谓孔子没羣弟子皆有书孟轲氏独得其宗者以其师子思子思之学出于曽子由是知传道受业源流所来不可不正况伊川兄弟洛中视爲标凖闻其风而悦之者固已面目可喜阁下得其议论而亲炙之歩趋言辩文学可知矣夫以郑公之孙伊川之学而又风裁秀整炯如寒露玉壶之氷则三絶之称自可揖李揆之风流而夺之气后进有志之士正愿得以攀附今乃两年之间不能荐区区姓氏于盈尺之纸可谓无识不灵者于是即日求归方其归也松公又提耳而教之曰汝太守允非州郡可借初以防盗乍平有一方疮痍之苦故卧治之诏暂此付托今吾里巷闲霑被徳化闻已帖帖饱暖朝廷行且召太守去矣汝行无缓吾今授汝以先容之书到可筮日文座下某陆走水渉缭绕二千里及郛而问咸曰太守在某然后知遭遇之私尚烦造化者留以相待也重念某受性愚僻与众异趋平时愿见王公大人之贤者常以梦寐方慕李揆于三百年之前今自有太守顕顕如是而又加贤焉可谓厚幸矣此所以忘其困贱卑陋而勇于自献也阁下标鍳通悟非特皮里阳秋其阅人物如明鍳之对妍丑自当随手见露今日之来贤否真僞料已洞然不识肯进之坐末容其謦欬而一择之乎果防回眼一顾则所愿攀附阁下者非止今日正望阁下雍容廊庙爲人主斡运天下荐进人才之时牛溲马勃不能无助于药笼而破甑敝箒尚可増价者其遭遇自今日始耳私情如是阁下进退之
　　上婺倅王学士以门客牒试书
　　昔桞子厚谓东祠有浮图病蹩者十年矣扶服舆曵羞媿侧匿已爲废人防里中诸释以经律授人者悉以故去其徒无所取法相与谋曰蹩师有道可出而事之乃盥濯扶持献巾馈食浮图遂有声中廏有马驹病颡者十年矣埀首披耳悬涎属地已爲废马防刺史至他马痹狭短小廏人恐不足以授辔相与谋曰病驹有相可秣饰之乃浴剔蚤鬋刮恶除洟马驹遂见用某自礼部退黜之后病穷亦十年矣坎憔悴苦险顿挫已爲废士比防阁下抆拭提携收置门下人皆谓遭遇之势正与每观防简遗编未尝不捧持再拜涕泣横落荘子谓流人去国之乆徃徃见似人而喜阁下至润之名实由蘓出可谓似之者矣故某尤以遭遇爲可喜也子厚又谓士之顕宠贵剧则其受赐于人也无徳心焉何也彼必曰我力能得之是其所出者大而其报必细穷厄困辱则感激捧戴万万有加焉是其所出者小而其报必大某今日受门下知其感激捧戴必将有加矣未能图报姑借子厚起废之説爲堂下拜谢之礼冒浼不胜恐惧
　　上浦江周令书
　　昔有同学医于秦越人者其一问于师曰医之道若何师告之曰医者方也虗者补之盛者防之伏者汗之犹匠者之有绳墨规矩当一遵其方又一人问于师曰医者道若何则告之曰医者意也药饵之所投鍼石之所刺汤熨之所和犹匠者之出于绳墨规矩之外随意用之二人者感秦越人教之曰寻常之病书之所常载者则用方爲先非常之病书之所不载者则用意爲先如是而疾可已自是二人者见国中有经络不平荣卫不理姜桂可以发散参术可以调和者则节宣补治悉由其方气逆而厥风壅而顽可以伏乌啄猛可以胜狼毒者则冲激钩扰以意爲主治病无不愈者某谓学者之治民正亦类此簿书法度医之方也随宜适变医之意也年糓顺成风俗安靖其间痛瘁乍作如人体中小有不平当是时详慎审酌不可不以簿书法度爲约凶梗未去残贼尚在其间痞结传染如人闗腠内外壅塞当是时踈决拯救不可不以随宜适变爲事国家安平埀二百年矣去年山谷妖厉之气化爲盗贼如痈痔结聚初不出于尺寸之肤而血脉钩连毒气旁贯婺七邑浦江受病尤甚衔毒而死者骨尸相枕余皆鬼手脱命负痛呻吟者阁下今日携持良药来作医师起膏肓不腊之人再使食新诚此邑之司命也其问啗土炭嗜咸酸短蛲修蛕肝伏肾浮之状皆在法善镜中矣然某窃谓此邑所遭乃非常之病拘守方书难以立功正当出规矩绳墨之外药饵鍼石汤熨随意用之常使乌啄狼毒之力行于桂姜参术之先瞑之功即日可见何则簿书法度乃治康持乆之具而随宜适变者正今日此邑之所急也某久爲太平男子手纹镜影不成公相跛倚重膇不能轩举自前年由金华寓食于此遭阻祸艰生事如扫魂魄不召自视如行尸今幸以虢国余喘托阁下拯救之手防不敢缄黙如众人故于阁下莅事之始妄挟小说效古人一言之献虽阁下自有肘后竒方笼中妙药能爲百里之民安糓母气平复所若然区区之诚亦进见之一端也阁下以爲如何
　　上浦江于令书
　　始元五年有乗犊建旐诣北阙自称卫太子者吏民聚观以万数公卿疑惑莫敢是非惟隽曼倩知其诬叱使吏缚之建始三年京师无故相惊言大水至百姓奔走老弱号呼相蹂躏惟王子威知其讹长安遂定噫二人真男子也且诬罔之造奸讹言之震恐众人忧惶不决二人乃能平心定气辨明镇压于扰攘之中非胷中过人不能如此国家刁斗不鸣二百年矣今者锋镝日警初失于御防焰烈毒痡焚掠寖广郡邑间纡章绾印髙论大言以尊贵自处者率同妇人女子挺身窜伏其上负国家下负所学之罪此固未昜云也某族居金华自去年挈妻子寄食姻家托阁下之治亲见执事以百里小邑孤立狼居虎穴之中人卒不多甲兵非利独以忠义至诚之气率约僚佐安坐不揺不啻有诬罔讹言之惊而绰有曼倩子威之勇胸中过人可知矣某窃谓此邑之内扶老携幼之民所以自保不死者皆倚阁下爲命而乌合啸聚之軰所以未敢响应者以畏阁下之威愿阁下持聦明而不改固胆略而不破念子思君谁与守之言而终始如一则妖孽刬除之后定可爆然有声于东南矣蚍蜉撼树势必不乆旦夕安堵如故道路之间行见父兄相率牵载嘉石求文人爲阁下立颂徳碑茍惟不然阁下匹马朝去此邑暮爲矣利害相悬不啻白黒阁下审处之无忽
　　谢梅右司作先夫人埋铭书
　　某闻玉出昆仑流沙万里之外经千译乃至中国有文章于此与羙玉同而其来之逺则有类于流沙千译之势某方语人曰我欲得此则人信之乎必不信也金鑛于山篝火糇粮而后进崖崩窟塞则取者遂其中有文章于此与良金同而其得之难则又不啻有崖窟覆压之虞某方语人曰我欲得此则人信之乎必不信也某前年失母氏昏迷中但念罪逆重大无消除之理懿行隐没无发扬之路故不避僣冒以志铭血恳上及座下当是时正犹越流沙而求玉探深凿而取金其髙下隔濶内负惕息之状固有倍万于金玉者是故无亲踈之愚皆谓某不善量度无可得之理何则某至穷贱者也公当今贵人也分既不相及东西数千里情亦不相通安可投置番纸短书于潭潭之府遂欲得其无价文章又况旌人遗徳刻之金石所以埀信后世其事甚重其不可得固无疑也独某狂妄之心谓公殖学播名正跻顕道方欲镇压偷俗激扬义风其于葭莩旧属葛遗情当未冺也是以无昼夜延颈西望定期蝼蚁之诚有所感动果以八月十三日奉教书悉遂所请霑濡膏馥不但枉勤大笔而古篆小楷皆得顕者爲之披卷发函烂烂在目徬徨感激涕泪迸流再拜叩头移入翠石竁兆既启谨已鎻置幽堂而妙刻流传今亦不可以数计矣此皆右司徳厚仁深情坚义重念昔时齐眉庑下之贤故以某母氏爲可録享今日戱防髙堂之乐故以某孤苦爲堪伤不靳毫芒勒爲藏史流芳托此遂播无穷呜呼岂不谓之厚恩也哉是小人忘生杀身之地刳肠奉首之报今得之矣昔杜舍人尝谓自古言恳者莫若申包胥求救于秦以其七日七夜哭声不絶言喜者莫若虢国太子以其死而复生某曩爲母氏乞铭时正类包胥之恳非不哭也苐公不闻其哭尔今此过防恩悯充足所愿且得于忧患祸灾之余付以辉光是亦死而复生者其爲喜也不减虢国谨以石刻一本随此封献少通谢意辞语烦碎不胜惶惧流汗之至
　　谢宇文郎中书先夫人埋铭书
　　某嗜古读书窃有恶圆之僻每见传记间有立身谨严行事端正者则倾心慕望恨不可一见如天神其后有教某者曰子云有言书心画也公权亦谓心正则笔正欲察昔人贤否苐于今石刻间视其笔法行动则忠佞邪正一盼可得某审其言似或可用凢残碑旧字皆收拾騐视参合其人又见如鲁公軰勒名著行皎如星日而字画之存者坚刚方正严毅整肃定无零乱娬媚之态自是始信教者爲不谬每欲挟此术以观当世贵人则廊庙舘阁之间端人正士既非穷贱寒生所及识而又翰墨尊贵秘藏难得脱或挥洒到人间则又非穷贱寒生之所可见故孤懐常抱慕望不足之叹前年失母氏冒祸毒丐铭于右司梅公公视某之父则昔之僚婿也怜而与之且赐某书曰吾既爲汝铭其母又得宇文公书之无忽某踊跃再拜既感母氏有没后之光如此窃自庆幸于今日得见当世贵人之书可以騐信其术聚族共观之则满纸灿烂皆持重舒和遒峻结无防画不有法度而终不爲邉幅所窘正如冠剑大臣俨立于朝堂之上风采威仪自有贵气呜呼诚无价之寳也顾贤杰之士志业超爽岂尝留情小艺乃其忠纯温厚之气根着于心故发挥于外者自然如此恭惟郎中力正学而收峻科行直道而领要职蕴借风流标致髙远在搢绅间沉邃有韵故字画锋力俱全不蹈前迹挺挺竒伟非茍然也观人之术真可验矣某东浙书生借箕裘之业免爲聋瞽然自幼时所受者皆穷苦顿挫之气已三十年虚爲太平男子众方指爲沟中穷人一旦乃能爲母氏得桞书遂与唐人子孙争孝吁可怪哉自非阁下与右司公雅相交厚不忍其乡里姻戚之中辄有栖栖抱苦者则此等字画正爲神佛防持岂在寒家墓石上耶人非木土安得无知衘荷厚恩死而未已于今而后所谓立身谨严行事端正者又何必远慕古人如或终坐坎不得见余尘而一拜则松楸之下髙悬妙刻自可终此身而仰事之不胜拳拳之至谨以母氏墓志一轴同此封献伏幸采目
