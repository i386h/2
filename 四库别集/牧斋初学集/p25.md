<!-- { "loadSidebar": true } -->
乌啼夜半报郎归，及至归时声影稀。三春花鸟成辽阔，经岁音书果是非。 
传郎三心复两意，贱妾何妨自捐弃。又恐人言是鬼言，翻令好事成虚事。 
郎心妾意两蹉跎，似梦如风可若何？拂水山高并巫峡，琴川河水即天河。 
天河横斜昏复晓，若比郎心还易了。空将求匹问蚕丝，苦恨为媒凭鸩鸟。 
一朝决绝不繇人，空裹游丝路上尘。斗酒虽然付沟水，寸肠终自转车轮。 
为郎碎却围棋局，抛掷丝弦罢度曲。空局应知无见期，急弦更恐忧思促。 
阿谁传语到狂夫，河水东西剪得无？已分一身非白璧，长垂双泪抵明珠。 
小窗夜听青琴说，四壁吟蛩助凄切。漏滴铜壶恨正长，泪烧红烛心犹热， 
我闻瑶去每沉吟，秋燕春花总不禁。岂知石阙悲啼处，辜负山枝感悦心。 
却过卢家旧亭馆，粉红晕碧空凌乱。檐前杨柳故低垂，帘外鹦哥还错唤。 
闻君住近断桥头，莫过西陵古驿楼。鉴曲荷花今已尽，涛江风浪使人愁。 
嫁与东家莫酸楚，一船两桨谁迎汝？况复罗敷自有夫，难道息妫终不语。 
好在瑶台月下时，且翻新曲唱歌辞。凭将怀袖三年字，也寄《回文》一首诗。 

（九日寄华州郭胤伯） 
江东渭北相望处，一雁南来见汝情。书剑可怜秦逐客，衣冠空羡鲁诸生。 
梯山每笑邀天博，劈华真愁与地争。素登高安稳未？干戈犹傍国西营。 

（长筵歌为后人称寿君以九月二十七日生后余诞辰一日） 
与君俱是神仙后，君方渥颜我皓首。与君排日作生辰，长筵齐醉洞庭春。 
君不见昌门甲第烟流瓦，贺客骈阗奉玉。共羡养雏成大鹤，更期官贵施行马。 
前堂伐鼓吹笙篪，后堂度曲调清丝。玄霜旧药冫食云母，玉树新声付雪儿。 
又不见渔湾老人散发眠，寂寞山中草木年。计口却添喂鹤料，浮家长傍钓渔船。 
田家瓦盆起为寿，邻翁争席时被肘。黄花满地开金钱，霜叶千林点红袖。 
人生但解《逍遥》意，大鹏尺何曾异。挥金何处买萧闲？秉烛只应辨游戏。 
祝君长把菊花杯，岁岁高歌献寿诗。莫学彭翁年八百，系腰观井受人嗤。 

（于广文挽诗） 
巷盖成阴户屦连，余尊北牖尚依然。未应夫子乘桴去，还道先生枕曲眠。 
廷尉门高犹驷马，广文官冷自寒毡。一杯准拟招魂处，只在梅花古涧边。 

（送黄二子羽令新都） 
万里星桥路，之官亦壮哉！勒铭看剑阁，为政想琴台。 
鸟魄于今在，蚕丛自古开。经过襄汉地，为访卧龙才。 

△其二 
知尔弹琴日，高斋雪岭前。质成休讼芋，弦诵压啼鹃。 
花鸟新诗句，菖蒲小样笺。好将官制锦，同卷寄吴船。 

（陈眉公挽词） 
怨鹤啼猿共泫然，少微星象隐江天。买山空复推支遁，蹈海何当识鲁连？ 
载酒人过扬子宅，浇花自埽秣陵阡。云间父老如嵩少，尚说汾阴望幸年。 

（岁暮杂怀八首） 
十亩之间一老民，衰迟自分百年身。未舒岸柳应愁我，欲放江梅又笑人。 
故纸丹铅雠腐骨，虚窗灯火勘穷尘。空山一笑无人会，落木萧萧下水滨。 

△其二 
残年乐事总迷离，似病如魔我自知。谢客且为无事饮，过江聊作有情痴。 
花间歌好闻莺处，柳外妆残堕马时。寂寞纸窗书几夜，寒灯一穗雨如丝。 

△其三 
骀荡春心老更痴，浑如中酒落花时。夭桃赢得看人面，衰柳何妨惹鬓丝。 
小院光风归缓缓，大堤明月上迟迟。早梅又恐经寒勒，急倩高楼玉笛吹。 

△其四 
寂历蓬门启曙烟，历头简尽转萧然。杀青事业修山史，垂白生涯种石田。 
呼妇鸠谙求屋计，养雏鹤算卖文钱。闲房日暮松风里，卧听青琴拨五弦。 

△其五 
续凫断鹤枉人谋，万事终输鬼一筹。薇省风催红药晚，槐厅响断白杨秋。 
侯鲭染指惭调鼎，任钓惊心笑曲钩。日暮山阳何处是？一声羌笛起渔舟。 

△其六 
藏舟夜半事茫茫，北斗南箕尽可伤。无复旧交论罕国，空令新咏削山王。 
沙堤路畔看京尹，武库坟前葬智囊。鼓放歌余我在，钓鱼湾水即沧浪。 

△其七 
卒岁闲门有雀罗，流年徂谢意如何？看花伴侣青春少，种菜英雄白首多。 
佩剑定须悬旧垄，明珠只合换新歌。剧怜渭水垂纶叟，未应非熊鬓已皤。 

△其八 
濠泗居庸王气全，玉衣石马自千年。贼流关陕如遗迹，奴入高丽且息肩。 
谁使犬羊蟠汉地？忍同戎羯戴唐天。延登受策安危在，赢得菰芦坦腹眠。 

（己卯除夕偕孟阳守岁崇德郁振公吴可黄二先辈俱集） 
盍簪列炬草堂前，管领梅花又一年。岁晚樵苏渔钓侣，夜深灯火孝廉船。 
流光飒沓将过客，世事朦胧欲曙天。却喜邻僧相慰问，朝来新送佛灯钱。 


初学集卷十六 

○丙舍诗集（下） 
（起十三年庚辰正月，尽二月。） 

（庚辰元日次除夕韵） 
就暖风光在腊前，布袍芒屦称新年。园梅约略迎歌扇，门柳萧疏引画船。 
远浦烟销看白鹤，豁崖云过见青天。莺花弦管寻常有，只合囊中办酒钱。 

（得曹能始见怀诗次韵却寄二首） 
院竹溪云入，庭花野雀窥。忆君题扇日，已是岁残时。 
细雨篝灯早，轻寒命酒迟。即看堤上柳，春月想容姿。 

△其二 
年来沦放事，只合与君论。伏腊先人冢，樵渔圣主恩。 
诗来期晚岁，吟罢倚柴门。叹息庭梅树，天涯共一尊。 

（观美人手迹戏题绝句七首） 
油素朝帖，丹铅夜较书。来禽晋内史，卢橘汉相如。 

△其二 
花飞朱户网，燕蹴绮窗尘。挟瑟歌卢女，临池写《雒神》。 

△其三 
兰室桂为梁，蚕书学采桑。几番云母纸，都惹郁金香。 

△其四 
芳树风情在，簪花体格新。可知王逸少，不及卫夫人。 

△其五 
笺纸劈桃花，银钩整复斜。却怜波磔好，破体不成瓜。 

△其六 
书楼新宝架，经卷旧金箱。定有千年蠹，能分纸上香。 

△其七 
好鸟难同命，芳莲寡并头。生憎绿沈管，玉指镇双钩。 

（题武林邹孟阳所藏李长蘅卧游画册） 
李生骑鲸去莫扳，画本散落流人寰。邹生所藏尤神逸，参差画出江南山。 
初从武林写游迹，西湖泼墨流潺。六桥雨中每放艇，云栖月下频扣关。 
山僧追游负囊米，妓女乞画敲铜锾。意中烟景亟追取，兴来笔墨不可删。 
虎丘天竺总脚底，山泉秀绝勤跻攀。灵岩廊边山尽响，虎山桥头月几弯？ 
西山梅花千万树，盘螭光福争回环。聚坞杨梅亚绀紫，洞庭朱实垂朱殷。 
巾车棹舟穷冬夏，命觞染翰销余闲。白头荏苒好友尽，青山潦倒乐事悭。 
铁山寒梅空照眼，六浮阁址埋草菅。山堂怀人更感旧，摩娑画册流涕潸。 
山中宿昔共游燕，酒痕墨沈犹班班。惜哉不见此卜筑，点染尺幅看斓ょ。 
石田诗句拂云浪，大痴粉本留孱颜。潦收渔庄渌水，霜酣宝岩红满湾。 
海山云气互吞吐，羽人仙客时往还。石田大痴尚未死，共捉麈尾戴白纶。 
顾我与子不见耳，安知李生今不游其间？呜呼安知李生今不游其间？ 

（小筑诗十章为邹孟阳作） 
小筑维何？邹氏之庐。湖山回环，水木翳如。 
偕彼朋好，我诗书。斯晨斯夕，以息以娱。 

△其二 
日月不居，徂年悠悠。邈矣物化，零落山丘。 
山窗鸟啼，涧户水流。伐木丁丁，友声曷求？ 

△其三 
怀人撰德，允构斯堂。我师我友，木主相望。 
冯方蝉连，杨闻雁行。以寓公，维李及王。 

△其四 
寒食重九，佳节良辰。荐此山蕨，侑以湘莼。 
湖山旧主，风月新宾。神具醉止，载瞩载欣。 

△其五 
依依杖函，落落砚席。灯莹残膏，さ俨遗迹。 
床横清琴，邻奏暮笛。庭户忾然，如闻叹噫。 

△其六 
在昔苏公，守官于杭。惠勤僧舍，会哭欧阳。 
六一之泉，芬于椒浆。两高岿然，斯义不亡。 

△其七 
凡今之人，岂无师友。崇朝乌集，日中兔走。 
何如矢心？况念携手。哭绝陈根，坟鲜渍酒。 

△其八 
抑抑邹生，陈义不渝。小筑虽小，孤山不孤。 
春秋之日，昔酒一壶。载涤载酹，以祝吾徒。 

△其九 
吾徒哉，冠衣楚楚。为弓为冶，尔父尔祖。 
湖波潮汐，林木仰俯。有风肃然，冯以告汝。 

△其十 
斯人之徒，昔我同群。安得促地？相彼明。 
作为此诗，诲尔谆谆。先民之思，以勖后人。 

（次韵和徐二尔从散遣歌儿之作二首） 
华堂人散只空屏，搔首祗余两鬓星。花好便判辞旧树，絮飞终自作浮萍。 
谁家榜歌青翰？几处弹筝怨《白翎》？惟有啼莺并语燕，尚留残曲与君听。 

△其二 
歌舞偏随梦短长，黄金白发正相妨。谁传一曲高楼上？却听三声客舍傍。 
林木无情还激越，梁尘何苦尚飞扬？灯残月落君须记，赢得西斋一炷香。 

（寄江上李次公故侍御仲达之父） 
黄田港口足烟波，席帽山头明月多。旧事总归《风伯讼》，新声都付雪儿歌。 
香湾夜雨催桃李，钓浦春风动绮罗。花坞药阑应次第，好留昔酒待经过。 

（迎春曲春夜别阳羡蒋泽） 
去年春归苦寂寞，抚槛题诗对红药。送春恰似别好友，情事懵腾数日恶。 
今年献岁春始回，山翁迎春开春醅。雪花盈阶梅绕屋，好友又逐春风来。 
与君结发俱壮游，取次逢春三十秋。年年春恨如流水，岁岁春风旋白头。 
与君就花移酒海，叹息风光不相待。南翔青简犹未沫，吴门黄阁今何在？ 
与君莫漫羡朱门，朱门春多白日昏。氍毹夜月愁眉样，屈膝屏风舞袖魂。 
不若春宵酌春酒，促席行杯递为寿。明灯箫管度新曲，夜雨盘餐剪春韭。 
惜君别去殊草草，春来未几君去早。却怜君去似春归，但愿春来比君好。 
今年元夜两冰轮，料理三春作四春。莫放梅花随腊雪，更栽桃树待春人。 

（雪中杨伯祥馆丈（廷麟）过访山堂即事赠别） 
去年燕山雪如掌，巢车雪暗胡尘上。紫髯参军疋马嘶，黑头总理靴刀响。 
今年江南春雪飞，雪花满头来款扉。菡萏灯前谈战垒，梅花树下看征衣。 
自从瞽史持汉节，金缯辇载边庭血。虏骑争夸曳落河，庙堂自倚中行说。 
翰林飞书叫帝阊，至尊感激模御床。但令中使催房，肯为金人缚李纲。 
贾庄战血高楼橹，元戎堂堂徇旗鼓。周处讵死齐万年，韩愈宁作孔巢父？ 
匝天锋刀一头颅，鬼护神九死余。秦庭自效《无衣》哭，汉党终惭举网疏。 
明发堂中酌君酒，笑问于思无恙否？神州幸免犬羊族，太史何妨牛马走。 
酒阑耳热夜欲分，错莫同云是阵云。红袖白衣犹未返，彤弓矢竟何云？ 
