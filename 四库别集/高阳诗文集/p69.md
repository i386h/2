<!-- { "loadSidebar": true } -->
　　以天下之好恶尽付天下之贤愚即我不得为爱憎人何得为是非行役□城率答不画 

　　○答高阳唐令君 

　　弹丸之地仰借鸾栖殊为屈重然罢邑凋残灾害丛生微名世大手其何以倚命所幸法在必行泽无不究遂使善良安于田里而萑苻之发即扑无遗此宁独弹丸为幸是社稷之福也关吏额手诵明德矣读函教深佩慈明盖敝邑捕盗者通盗则武进钱父母曾力除之而以盗诬攀寄赃于富家则祥符王父母曾几为大害自微父母仁明小民安得安堵乎敝邑旧事一为访犯而家富一为贼之家属而家富非以其犯其贼也轻所访而访之干连者反重缓于贼而家之诬窝者猝未能脱势不得不交相贿买原口至其徉声于下而暗索其贿者更多父母霹雳手雨露心吾侪小民世世诵明德哉敢为罢攰凋残以谢 

　　○柬叶相公老师 

　　以今天下而老师急欲去乎忍矣试念　神皇帝于老师何如而忍若此门生以□□□□□狗马之病共疲于豺虎之羣乃可去耳老师不先予门主以去忍乎新抚明爽有干略真可任者此中事体有次苐可做而贼来可抵乃敢言去惟老师亟为门生深念耳小疏愿老师主持门生可任依切 

　　又答 

　　方今财赋匮缺而议修筑自知不合时局然边成固百世之利也门生率诸有计略者以数十日历数百里野宿毳幕以尽险易大势盖众山迤逶天巳为基得此一边则山海为重关而神京在千里此中用山用海修守修复势险节短自属可据之地顷驻宁远遂可日得??页谍即恢复后必不可少惟老师无以迂儒鄙之似可为边疆大计 

　　○柬韩象云相公 

　　读老先生诸所拟述得持大体成朝廷之尊　不独抱柝吏藉生色也日来殚迂腐之力遂及年余关城似有次苐矣即新抚晓畅有心有略□可□此但得无摇□无掣肘以地方付之而□其成即逆奴不足忧也宗真可去惟老生为国家大计方为主持宗之迂腐不计一身想在慈亮即小疏言不尽意统惟老先生主持临楮可任企切 

　　○又启何昆柱相公 

　　久不举老先生教雅遂且成老兵顷有小疏乞身念不肖素承知爱得无为深念乎以鳬鴈之身抱狗马之病杂豺虎之羣者岁余矣新抚真可大任伹求无以舌战挠耳宗在师中久致且□轻人玩更以一柄两操与二柄一操俱败道也老先生知宗非敢区区为身计者惟祈为国家远计蚤为主持可胜大愿 

　　○答张总兵士显 

　　既受兵柄当振起精神为之其事不在我而诋及者当自明也注意 

　　○答刘御史方壶 

　　客岁晤言抵掌而曰可可者敢不申儆而图独是　肝胆了无钤略耳逆奴狙伺遽谓曰安而省兵省饷之议纷出正恐目前猛发那得有舌击者关东十数万残人贼来何以护贼不来何以餬其口师老财匮进取何期即营兵稍有次苐而招携设间略见机局苐大教所云奴狡殊甚安得谓赭地歼人顿作下策也秦中当天下之半得清辔为安遂以安天下边人藉风猷矣率尔不既 

　　○答孙司务元化 

　　阅邸抄为快然以豪杰俛而就此更为嗛嗛又念豪杰何渠不可而嗛嗛也乃更为快还朝可冀遂得朝夕闻快语嘉币未敢承念兄清橐那得饷人者亮亮 

　　○答沈总兵有容 

　　费多少心力一理卧檝而遂欲嗛嗛去乎豪杰那得如此时惊时扰勿堕术中自是切要如顷者侦所蕴崇而火焉更挫其气于一战最为有得而实心同心更所愿于豪杰手者甚欲以觉华与登兵联比而三岛距盖套半日程使通呼吸快语快语马参谋自佳那得灰心求去者潍县之兵可用乎麾下用之此中多欲调取仆以北汛之岸直须用辽人乎其以教我大将军工于图成抽于说鬼此不肖亟欲得全臂耳仆目下可西旋愿门下为我留一罄豪杰之用率尔 

　　○答毛总兵文龙 

　　当事不理该镇之饷亦不问该镇之兵独有功则喜有索则漫然或许而不与即关城时复中之仆且西旋当入觐为　主上一奏该镇之苦心也金州毕竟何如仆欲联比三镇于海上而风汛不时猝难得通呼吸也大将军为我图之丈夫为朝廷图大业须是大其心胸勿较尔我天下事固非一手一足可了也愿将军念之 

　　○答马总兵 

　　岂连日风尘劳瘁乎何以病大将军者惟善调之夷情种种人情亦种种更惟善调之关中料理统恃门下可蚤发 

　　○答王霁宇 

　　何日不防而况巳到边乎正念回纥之巫须见大人而返耳候教东贼之报自料非的仆乞归而开府公以此报乎稍止之矣 

　　○答杨修龄年丈 

　　闻年丈入长安为快朝廷得大豪杰凑集便自有撑柱气色计此等场局正须年兄豪杰手了当耳昔人称天下安用腐儒弟徒抱腐肠何堪世用而况豪杰所不了者弟且退矣承函教便对披豁也率尔 

　　○失名 

　　以笔底灵心写眼底真象故说病处却有疗方正须药笼中物耳承教附谢辅臣慷慨至饮至策勋令人羞不掩面百惟易之为祝不然同心说隔心话也真切小疏请教以誊抄者迟未得遽闻大疏幸稍迟数日不然我两人却似不相照管也者（再嘱） 

　　○柬汤阴令 

　　家信来稍悉邑状遂悉老父母治邑状邑之凋攰而难理也往或罢百务以护百姓不能今何以百姓安堵而百务俱兴无论文里武祠与学宫并焕即邑乘固向来所迂置不道而今得以书行顿令千百年忠臣义士不至沉沦土壤其功德又不独在父老子弟间也敢不与鸠笻马竹式歌且舞若寄踪远地者遂得为列名维桑将高曾而下式勒之独是枳丛久羁鸾栖想当内召以重酬劳勚耳薄备愧不成事惟粲入为荷卢父母祠记并邑乘序当稍俟解严勉为之以副台意又言 

　　○答登莱田监军一井 

　　以吾兄深心远略菀不得施弟远柅关门急不得飞凌东海与吾兄共图大业偶不觉愤为题祠倘吾兄肯终竟海上之师固社稷之福也沈毛二师当需兵几何今兵几何用饷几何今饷几何舡只器甲有无几何当何以备办今计当何如从何处下手今且何如后当何如其机会走何时候愿吾兄一一密教之兄所约豪杰弟巳佩之辽兵可用否并问吾兄检举事弟不□了缘由未敢答其处鲜人事甚有法度弟有疏乞还不知　上意何如病中草率 

　　○答梅长公开府 

　　今天下竟须铁老底定矣稍鬯风猷以快天下而尽抒实力以竟缓急谁谓间散可终置也周饷司沉心远略最谨最精更可快者孚彩发扬而殊无贵乡别段贵人之气此年兄所云落落穆穆脚踏实地者乎敢不佩之此中经抚原不必兼设合用一真汉子提两道以令诸将天下自可为也一柄两操便自纷纭而罢镇归者饶为口语即如旧经抚早释之所在以省长安议论便是边境福泽弟且乞身矣尚须为　主上图一明此段公案也宁远旋偶病率言不尽远念企切 

　　○答周饷司之夫 

　　每欲接豪杰大论以豁腐怀而百余里遂相隔也辽人之在东者相次复业遂作关吏胸舂不得不计所以护之养之兵屯远计终非腐儒可妥幸兄教之为荷 

　　○答陕西抚院孙洪阳 

　　往田司马之复松山也唯善用番耳构两酋于■〈虫矞〉蚌自是豪杰妙手凡抱关而蹜蹜篱下者讵云守乎此中颇以此法而効要令之猜忌残暴不独行于天都野利也独是一事两柄必纷三柄一操必竞方在乞身以无掣建牙之肘而尚禾得也过承注雅可任企切 

　　○答登莱抚院袁节庵 

　　即节钺临海滨而猷略屹然中柱何渠不司马而况东叙乎明命远闻边人手额喜可知也海上之谎日新而老成者又复称病中朝竟未有悉其事者即悉其事而不敢问国家何赖乎读大疏晓鬯精严想可寒谎弁之胆乎仆乞骸未即遂独此中一柄两操终未便耳倚榻率尔聊附抃蹈之私 

　　○答赵兵书明宇 

　　今天下大计窾握中枢以边邮之利害念庙社之安危仰藉壮猷指挥九塞遂以固圉宁人释主人僴焉四顾之怀盖途出所曾经方由所尝试也抱关将吏式禀明谟快焉额手指纵在望矣率尔 

　　○答何主事天津赞司意 

　　得高贤佐箸遂司百万人命脉有怀明德何得晤言殊为饷帷庆也 

　　○答马总戎 

　　仆以门下之病而病矣幸善调之闻闰以内亦多病也可有善医乎别事便如议行矣昨谕饷司如何尚未放当促之惟门下稍息心气便自愈 

　　○答通州卢兵备维屏 

　　官兵之耳目即明神之鉴在谁得以冷眼忌我者载佩壮猷服膺远计遂作神皋重镇也宁独见热肠乎天下热肠人原不管冷眼惟丈安心为社稷计竟此热肠耳率复 

　　○答冯御史按浙泃水 

　　念清辔至止建威销萌安一方安天下矣语云天下安用腐儒仆腐儒也以空肝胆当丸泥其余有几碌碌腐儒俱在后先录列而实应且憎或憎而不应然就所应而罄竭迂腐祗合如此耳虏狡如故方狙伺正虞猛发即乘间招携使其相猜相惨似有机局而关外十数万难人殊费区画总以辽人守辽土以辽土养辽人为大意而精核发守宁得尽是深心独年来火炮千二万有奇差可抵贼来一战而关外西卫三所城垣俱筑完里口来岁四月可坚也野无可获而坚壁以守或从北山南海有自出焉则日前之急也总之大兵据宁远东南以沈毛与觉华相联使贼日备二千里海防而广宁以夷官招携为声则渝水为重关而神京在千里乘问抵隙以守以取必不可易而毛不足精沈不足兵觉华兼不足船世人曰贼不从水来只缩足关内贼以千里馈粮必蹶延挨时日聊可容头过身天下亦安用此不腐者昨出关外三百里内编察河山议以徐中山建山海关法筑宁远边以戚大将军法备兴水以西真百世战守之利也独时诎举盈不合时局然不敢不入告兄为社稷深计独不念我维桑也幸悉教之企切企切此中只得一豪杰手提镇道可了必不可经抚兼设仆于此时便觉为赘盖一事三柄三柄一操必纷必竞在当事而祸中边疆此最易晓晰而世或欲仆以无所事事处此而需其敝想亦不念朝廷耳仆向未敢以肝胆向人以兄相念为切遂不觉饶舌附谢不一 

　　○柬王总督霁宇 

　　闻牙旌东向以张吾军遂以协彼狡虏仆病未能从也殊为嗛嗛以宋人协款虏仆唯唯不患正恐効不効为噱耳此日山人亦当在老公祖指挥中则可或法成而待临敌任使者善即抚虏不必有山人也今天下奇衺羣同吾辈身为大臣而老公祖吏身系天下之重其事虽细其□全德人心甚大且以四家丁而不能用予之千万何为即诸虏定当协于老公祖威德受款而退如其势在披猖又安得忽之近关也乃若以兵协虏以虏练兵则老公祖弄丸大手腐儒佩之矣仆百凡佩大教为师程想知老公祖大道兼容用山人于戏噱耳敢以腐肠为拗然有腐肠敢不吐露 

　　○答岳石梁顺抚 

　　仆之去留在　主上乃它人借之而　主上未尝借它人也昨小疏入而　圣意未可知适两地之警报仆阻之而更至遂以为辞此中殆有机局焉而我不得执天下事留则任之去则顺之强以其身任天下则天下之去我者更深而我终不得如其任仆今亟欲图去天下而非独去关翁所教我自是豪杰手乃腐儒自有腐肠耳 

　　○柬叶相公老师 

