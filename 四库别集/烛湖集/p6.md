<!-- { "loadSidebar": true } -->
　　恭审最绩登闻明纶褒表陞华中秘易镇雄藩公道日开列城风动尧四岳之分治方深宵旰之忧汉三辅之得人足爲京师之福江山改观草木増春爲之方新窃与民而相庆恭惟某官中和而英特刚正而疏通本其天资之极髙加以学力之独到文字五千巻胷中之气浩然才名四十年天下之望久矣粤自鸣先六馆唾拾一科徼廵江湖啸咏松竹收声壮县簉迹修门视众人摩肩争进之途多明公袖手旁观之日风波金石要不随万物之奔流宗庙圭璋而独无一毫之玷缺搢绅推其旧徳廊庙挹其清风方寖歴于髙华聊迭均于出入輙从省户宠畀州麾美哉朞月报政之间卓然今日诸道之冠是膺中诏改命大邦邮音一传舆论交喜敢以小夫之智妄量君子之心蓬山寓直宁异数之爲荣燕寝凝香岂崇居之是乐惟明天子忧劳共理之意与彼父老欢呼望赐之情想当五马双旌压境之初便有一襦五袴及民之惠则若寛条之布岂专下邑之私惟是琴川之近封实爲歌之故里乃当昭代独着恶声葢以珥笔之民气势之日滋凿空之赋文移之雨至期会太严则才困于不展喜怒爲用则权轻而易揺故二三十年以来几无一令之善去在数百县之阙久爲两选之所遗而某本无尺寸之长祗迫斗升之养谋不能巧名又甚卑知择地之无余輙抗顔而自请铨曹环听而大骇朋友交书而见讥寻虽悔而莫追蹇欲行而弥惧殆有天幸适逢我公伏望察其中心粗知勤事而爱民考其平日亦不违道以干誉未尝恃书生之戆而敢乏公上之供但当始至之时未有可爲之地非稍寛于衔勒俾粗立于规模则恐掣其肘无以责其书之工扬其汤安得求其沸之止徒令兹邑之愈弊是亦大府之深忧所以控陈傥加识察益州即召方且歌宣布之诗彭泽何心尚可缓归来之赋有懐欣戴莫究编摩
　　答大宁栁教授啓
　　阅龙虎榜久矣爲同年生隔马牛风邈焉无一日雅我转蓬于岷蜀公采藻于巴巫属防泝之往来重参差而怅恨捧华缄之勤甚眷襟韵之蔼然恭惟某官标衡岳之英受纳湖之学静而玩天下之理穆如有古人之风固当显闻明时振起斯道何舒迟而至此缅僻陋而与居然而袖手闲吟饱风月江山之观横经坐讲聆金石丝竹之音猗所养之可知虽不谐其何愠世有公论天岂困贤随遇则安逢辰未晩某迂愚平素漫浪独游幕府十旬顿辜黄巻之味庭闱万里久切白云之思未尝计已之穷通岂足系人之轻重窃相期之不浅遂尽意于此言尚须归棹之问津或几班荆而握手
　　通某教授啓
　　二千石之賔师名流所处数百户之令长俗状可憎载行李以驱驰歌采芹而慕叹恭惟某官学富千载文鸣一时焜耀曲江之隽躔雍容泮水之讲席方且防绎道妙发挥圣传明明范模蔼蔼观听坐令山川草木之生气如闻金石丝竹之古音少须诏书亟寘册府某久爲小吏本亦诸生不善谋身无端求邑犹思抗志埃之外或可读书松竹之林颇容函丈之徜徉稍陶方寸之纡郁天下善士故应交际之有时我辈中人便想风期之不浅
　　与江隂教授啓
　　学未优而入仕深自媿于古人道相同而爲谋窃愿交于君子敢以徼巡之陋托于俎豆之间恭惟某官天资英明学力深厚理博而造于约才髙而持以谦圣处工夫接诸儒于布武笔端游戏收一第于摘髭薄烦师道之尊来作侯邦之重余波沾丐多士蔚兴谅方诸公推毂之时此岂君侯暖席之地某愚未闻道用非适时安能自拔于寻常聊亦强谋于升斗兹爲亲而奉檄将敛袂以趋风幸因槐市之追随复奉芹宫之色笑虽投身棰楚难瞻地位之清髙然侧耳歌自冀尘埃之荡涤有懐欣系莫罄形容
　　答泰州顾教授啓
　　恭审整棹呉溪问途淮浦姓名焜耀夙髙当世之儒先冠劒尊严来作诸侯之师氏披云有便指日以须伏惟某官渊源六经斧藻羣物上林长杨之赋传诵四方昌黎河东之文步趋千载加以器度寛雅襟懐坦夷典刑及于老成行义信于朋友太学六馆喜何蕃之成功博士诸生望平津之骤贵胡一官之尚冷方千里之来游东序歌虽乐横经之多暇西清顾问终期飞诏之九迁某越峤寒生虞庠后学剽闻余韵沾被残膏怅遐迹之参辰耿深衷之歳月愿容倾葢请遂执鞭幸公事之无多望庭除之不逺苦无松竹可留客以对哦惟咏藻芹得从公而共乐
　　回真州孙解元啓
　　棘闱论士此后世之至公天府得贤自明时之美事属当选试之责非有荐扬之私偶然相逢何足爲谢某人秀出州里名闻江淮两尝得隽于先登今欲成功于三战谈经浩博擅老成之波澜对防炜煌骇儿童于雷电窃喜登名之日幸逃失士之讥方将观首奏于南宫听胪传于北阙一第正复溷子亦何足云六经故不误人当行所学风期不浅晤语末由惟深涵养之功以对亨嘉之会

　　钦定四库全书
　　烛湖集巻四　　　　　　宋　孙应时　撰简
　　贺张运使简
　　某伏惟某官赋材超迈用世精熟更入迭出誉处甚休将漕巴庸成绩具在东川地望固重而歳比不登公私枵然且盐酒粟帛之估太重民之告病滋甚自顷诸贤终未有能爲久逺特达之计者今遇执事实有望焉第恐未黔突即挂席上南斗耳某于执事爲乡人中间出处苦不齐不自意来蜀乃赖同寅交修之助天又移公昔逺今近尺书来往可不淹旬忠告之益公毋我靳抑何幸甚
　　回单侍郎贺到府简
　　驱驰万里涉歴三时甫合郡符少安官次深惟上指思慰巴蜀父老之心所赖邦交共脩鲁衞兄弟之政昨溷馆舎幸承诲言犹勤行李之再三更枉函牋之四六礼诚已过文又益竒敢言亟拜之爲烦葢亦一词之莫措况在吾徒有襟期之旧盍回古道于文胜之余一用真情请坚此约若夫耳目思虑之所及凡可见规则毋毫髪形迹之或嫌悉以相告
　　贺王运使再任简
　　某伏审使事奏成玺书回任九重渴见固欲四牡之来百姓防仁惟恐骊驹之去少迟中诏用慰逺方然知执事人物之髙自是本朝公卿之选即今褒表之意可卜遄归之期佥论则然某言非过
　　又
　　某属有锦城之役幸托绣衣之光尝叙平生闻风慕义之心并陈今兹涓日见贤之喜寓诸尺牍将此寸诚余所欲言未敢以赘
　　又
　　某闻蜀民苦重赋良甚朝廷数议所以寛之自顷诸道使者往往推布徳泽以代输对减闻者不一然惟门下此举爲尤难且其惠尤大是以其事尤伟某私心跃跃他日亦愿观成式以讲吾职之所得爲者惧不能也惟髙明幸教之
　　又
　　某惓惓问意敢嗣布之风露髙寒江山淹久不审此日襟用何如伏惟对时节宣与道消息勉爲一路八州恋徳之民加餐自寿某望
　　贺泸南郭安抚到任简
　　某窃惟泸川控制夷落兵民之事委寄不轻日者弛纵失律继以刻急生怨变起一旦骇闻四方虽恶氛既清而流言未靖妙选名帅无以逾公公受诏不辞疾驱入境首安人情次肃军政一方安堵四蜀防休圣主真善用人太尉真不负国甚盛甚美少须报政入借前筹事会鼎来勲业愈大
　　上某官简
　　某申楮之问犹畧不审迩日襟观何如恭惟殿严宿望草木知名仗钺宣威风行化洽夙兴晦息幽显实扶持之御宜节宣某不敢赘请
　　上某官简
　　某伏审出綍中宸建牙边阃旌旗改色城郭回春恭惟欢庆某属有锦城之役幸依富壁之光适此奔驰无从趋贺其爲庆赖万倍他人尚惟髙明必垂融照
　　上沈运使简
　　某伏以正阳之月天产絜齐恭惟玉节光华星台亢爽明神衞相台动止万福某爲方新防恩未斥敢端拜奏记门下伏惟幸察
　　又
　　某申方初归诚未究天实祐贤用乂王家福履绥之川増山峙麦寒未艾梅溽欲起更惟诏左右谨调防重爲天下自寿
　　又
　　某越之鄙士生长荐莽地逺势疎莫供扫门之役窃亦伏听诸公长者余论归心道徳之日旧矣乃今就戍山区齿名部属奉令承教何荣如之
　　又
　　某窃惟大君子直徳清规砥柱流俗崇名茂绩雷霆一时天子宰相所褒表信用而下吏犹欲形容颂叹模拟万一匪僣则赘至若防漕京师权异他路甘泉法从假道自兹遂跻大任爲天下福此亦明公分内事必厌闻之某一不敢渎
　　又
　　某人品下下蚤歳侥幸繇太学诸生预礼部进士十有七年稍知义命不敢萌一毫攀援争进之心亲老家贫低回禄仕过不自计輙试小邑土敝民瘠赋繁役重簿书漫漶百废不修乍到未知著手之处古人有言在下位不获乎上民不可得而治矣如某不肖万万不足称于大君子之前有如察其区区决非负名义捐亷耻者稍寛谴呵使得展布四体以观分寸之効幸甚过望僭越陈情俯伏战栗
　　上某官简
　　某始通姓名礼有先贽敢奉短啓贡诸典书仰惟寛洪善下一赐省览矜其由中之诚宥其不敏之罪某屏息退听
　　迎知严州冷殿院简
　　某伏以律鸣孟冬厯记良月恭惟某官千骑啓行百神迎导台动止万福某试邑未斥爲方新拜谒不遐欢喜无限风威初劲江露早寒善保天倪来爲民福某下情引领瞻遡之切
　　又
　　某一遵新令之严尽撤繁文之敬某顷游璧水间寓琴川过瞻门墙想望风采于时尚少不早见贤已而萍梗迹遐霄壤分絶但闻识者之佥论益以明公爲正人窃自激昂深懐慕用不图今日随戍此方传五马双旌之亟来与一州六县而相庆通名有俶欲黙不能畧抒真情谅防照察
　　又
　　某恭审诏起循良之守公来潇洒之邦前驺遄驱阖境懽动盖以龙游制锦之日楷模四方定知燕寝凝香之余襦袴千里载惟此郡列在近畿山川硗确而阻深风俗狭隘而俭啬实资寛简专事拊循教化举而刑罚可清政事修而财用自足第虞环召趣侍禁严不使斯民久私大惠辞难缕缕意寔惓惓
　　又
　　某地寒迹单才下名薄颇有书癖本无宦情苦爲饥冻所驱久堕尘埃之网得邑于此将母以来年谷幸丰讼狱差少徒以凿空取办之赋常有汗顔落笔之慙诚本末源流之难言顾期程督迫之已峻愿裁阔狭少借寛容惟庶几通郡邑之情亦不敢阙公上之计非逢明徳何敢妄陈
　　又
　　某小吏疎贱固当循分守之严大府尊荣不敢贡起居之礼有如僻陋可赐委令奔走之常愓息以俟
　　通赵通判简
　　某名微位下地寒迹逺不获早执鞭事君子然英声茂实炳炳一世虽愚无似窃诵髙山仰止之诗旧矣天假幸会今乃得齿名属吏奉令承教托身宇下何荣如之
　　又
　　某恭惟某官人物髙明学术正大有谋王断国之絶识有尊主芘民之盛心以文章取重名以绩业得显仕搢绅之论所以期公者未易涯也三辅郡诚美地监察御史亦尊官然明公居之则屈而不称嗣须中诏径陟要津桐江父老安得久私大惠哉
　　又
　　某越东鄙一窭人子繇太学诸生第进士尉黄岩丞海陵迂戆不能媚世世亦莫之比数贫无以养母冒昧求邑于此兢兢捄过既逾年矣幸公来临教告而镇抚之庶几其遂免乎君子之心坦然大公亦何敢以私请某知恐惧而已
　　上知平江府郑寺丞简
　　某窃自伏念生长姚邑徃来鄞江岿瞻夫子之宫墙熟霑前辈之膏馥载欣畴昔之歳获亲道徳之光虽邂逅之间曽莫伸于雅敬而顾盻之重似特异于众人惟天渊之分既殊故鳞羽之诚莫达不自知妄意制锦之日乃适在易镇下车之初敛板公庭齿名属吏盖天赐也何荣如之
　　又
