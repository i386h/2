<!-- { "loadSidebar": true } -->
　　戴楚望居环卫，好读书，不类鹖冠者。尤喜论易、尚书、风雅颂，皆究其旨。故其为诗，不规摹世俗，而独出于胸臆。经生学士往往为科举之学之所浸渍，殆不能及也。 

　　今天子初年，郊丘、九庙、明堂诸所更大礼，楚望日执戟持橐殿陛下，以所见播为歌诗。昔太史公留滞周南，以天子建汉家之封，而己不得与从事以为恨。而楚望可谓遭遇矣。楚望尝掌诏狱，当是时，诸臣以言事忤旨，及他诖误系狱者，力保全之。予读其九哀，盖不肯迎承时意，至与权臣相失，几陷不测。其存心如此。噫，善人，国之纪也。楚望汲汲为国保全善类，其后当有兴者乎！ 

　　予谓楚望之诗，国史当有采焉。读之三复叹息。因序而归之。【跋附后。】 

　　先皇帝修代来功，楚望得官锦衣。与楚望等比者，极人臣之宠。楚望澹然不以为意，且以直道时与之忤。锦衣勋卫，皆金、张、许、史之游，而楚望闭门读书，入其室萧然。此尤不可及者。序中略之，因题其卷末云。 

　　沈次谷先生诗序 

　　余少不自量，有用世之志。而垂老犹困于闾里，益不喜与世人交，而人亦不复见过。独沈次谷先生数数过予，必以其所为诗见示，而商榷其可否。先生今年七十有八，耳目聪明，筋力强健，时独行道中。人至山麓水涯，及佛、老之宫，往往见之。盖先生同时人多凋谢，兴之所寄，徒独往耳，无与俱也。一日，先生手自编平生所作凡若干卷，俾余序其首。 

　　夫诗之道，岂易言哉！孔子论乐，必放郑、卫之声。今世乃惟追章琢句，模拟剽窃、淫哇竁之为工，而不知其所为，敝一生以为之，徒为孔子之所放而已。今先生率口而言，多民俗歌谣，悯时忧世之语，盖大雅君子之所不废者。文中子谓：「诸侯不贡诗，天子不采风，乐官不达雅，国史不明变，斯已久矣，诗可以不续乎？」盖三百篇之后，未尝无诗也。不然，则古今人情无不同，而独于诗有异乎？夫诗者，出于情而已矣。 

　　次谷知诗者，敢并以是质之。而其岩处高尚之志，世路艰危之迹，见于其自序者详矣。故不论。 

　　草庭诗序【旧本皆刻，钱宗伯汰之，今仍存。】 

　　庐陵康君奭，字才难。来游吴中，士大夫皆乐与之交。将还，为歌诗赠之，而以草庭为题。凡为诗若干首，请余为之序。 

　　草庭者，君居家精舍名也。君家在西昌郭外，临大江。日闭户读书其中。用周子庭前草不除之语，以名其室。盖周子得孔、孟之心于千载之下，即此庭草不除，与己意同而已。庄子曰：「鯈鱼出游从容，是鱼乐也。」惠子曰：「子非鱼，安知鱼之乐。」庄子曰：「子非我，安知我之不知鱼之乐？」人与万物一体，其生生之意同。故「昆虫【虫　原刻误作「蛰」，依大全集校改。】 

　　未蛰，不以火田，不麛，不卵，不杀胎，不殀夭，不覆巢」，此心也。「贲若草木」，此心也。「天下雷行，物与无妄，先王以茂对时育万物，同此生生之意而已。知此，则知所谓鸢飞鱼跃，与「必有事焉而勿正」之义同。而程子再见周茂叔，吟风弄月以归，有「吾与点也」之趣。岂谓濠上之游，以庄子非鱼而不知鱼之乐也哉？周子家道州，二程子从受学焉，即今江西之南安。其后象山、草庐，相望而出，俱在大江之西。而庐陵自欧阳公以来，文章节义，尤称独盛。谓其皆无得于斯道，不可也。 

　　今数年来，海内学者绝响，而江右一二君子，犹能抱独守残，振音于空谷之中。当世学沦丧，而岿然有存者。君生其乡，岂谓无所闻哉？何君本彻，实君之弟子，而与余有太学之旧，尤数称君行谊超然世俗利欲之外。余故为序所以为草庭之意，而其为诗者盖不必论也。 

　　经序录序【代】 

　　予昔承乏汴藩，因识宗室西亭公。修学好古，有河间大雅之风。尝得唐李鼎祚周易集解 【解　原刻作「传」，依书名径改。】 

　　，椠版行于世。又为诸经序录，凡为经之传注训诂者，皆载其序之文。使世之学者，不得见其书而读其序，固已知其所以为书之意，庶以广其见闻而不安于孤陋，实嘉惠后学之盛心也。 

　　昔孔子修述先王之经，以教其门人，传之世世不绝。遭秦燔书，汉儒存亡继绝，不遗余力。自此六艺稍稍备具。太常之所总领，凡四十博士。而古文尚书、毛诗、谷梁、左氏春秋，虽不立学官，犹推高第为讲郎，给事近署。而天子时会羣儒都讲，亲制临决。所以网罗遗轶，博存众家，其意远矣。沿至末流，旋复放失。则郑、王之易自出费氏。而贾逵、马、郑为古文尚书之学。孔氏之传最后出。三礼独存郑注。春秋公、谷浸微。传诗者，毛诗郑笺而已。 

　　唐贞观间，始命诸儒粹章句为义疏，定为一是。于是前世儒者仅存之书，皆不复传。如李氏易解，后人仅于此见古人传注之一二。至啖助以己意说春秋，史氏极诋其穿凿。盖唐人崇进士之科，而经学几废。故杨绾、郑余庆、郑覃之徒欲拯其弊，而未能也。宋儒始以其自得之见，求圣人之心于千载之下。然虽有成书，而多所未尽，赖后人因其端以推演之。而淳佑之诏，其书已大行于世，胜国遂用以取士，本朝因之。而学校科举之格，不免有唐世义疏之弊，非汉人宏博之规。学士大夫循常守故，陷于孤陋，而不自知也。 

　　予自屏居山林，得以徧读诸经。窃以意之所见，常以与今之传注异者。至如理、象之殊，而图、书大衍用九用六之论，未能定也。古、今文之别，而豫章晚出之书未能厘也。三百篇之全，而桑间、濮上之淫音，未能黜也。褒贬实录之淆乱，而氏族名字日月地名之未能明也。郊丘混而五天帝。昆仑，神州之一，而始祖之祭不及羣庙也。洪范以后，金縢、召、洛二诰之疏脱，非朱子之遗命也。开庆师门之传，非郑氏之奥义也。绍兴进讲之书，非三传之专学也。则王栢、金履祥、吴澄、黄泽、赵汸卓越之见，岂可以其异而废之乎？ 

　　欧阳子曰：「六经非一世之书，其将与天地无终极而存也。」以无终极视千岁，于其间顷刻耳。则予之待于后者无穷也。嗟夫，士之欲待于无穷者，其不拘牵于一世之说明矣。道远，不能与西亭公订正其疑义，而序其略如此云。 

　　史论序 

　　西汉以来，世变多故。典籍浩繁，学者穷年不能究。宋世号称文盛，当时能读史者，独刘道原。而司马文正公尝言：「自修通鉴成，惟王胜之一读，他人读未终卷，已思睡矣。」今科举之学，日趋简便。当世相嗤笑以通经学古为时文之蠹，而史学益废不讲矣。 

　　遗石先生自少耽嗜史籍，仿古论赞之体，为书若干万言。而先生尤自珍秘，不肯轻以示人。往岁司教黄冈，时时与客泛舟赤壁之下。舟中常持史论数卷。会督学使者将至，先生浮江出百里迎之。舟至青山矶，风波大作，船几覆。但问从者「史论在否」？与司马公所称孙之翰事绝类。之翰之书，得公与欧、苏二公，而后大显于世。先生自三、五载籍迄于宋亡，绵络千载，非止有唐一代之事。东坡所谓暗与人意合者，世必有知之矣。 

　　有光为童子时，以姻家子弟，获侍几杖。先生一见，以天下士期之。俛仰二十余载，濩落无成，恐遂没没，有负先生之教。而先生之门人，往往至大官。方在黄冈，一时藩臬出西陵，执弟子礼，拜先生于学宫。诸生叹异之。而今闽省右辖秦君鳌尤笃师门之义，每欲表章是书而未及也。 

　　卓行录序昔古圣人之治天下，既先之以道德，犹惧民之不协于中，而为之礼以防之。上之赏罚注措，凡治民之事，无一不归于礼。极而至于用刑，亦曰制百姓于刑之中而已。 

　　孔子以布衣承帝王之统，不得行于天下，退与其门人修德讲学，始以仁为教。然至于其高第弟子，与当世之名卿大夫，其于仁，孔子若皆未之轻许。而其告颜渊，以「克己复礼为仁」，则孔子之论，未始有出于礼者也。但古之圣人以礼教天下，使君子小人皆至焉。若孔子之于其学者，独教其为君子之事，以治其心术之微，固礼之精者而已矣。然孔子终亦不以深望于人，故曰：「不得中行之士而与之，必也狂狷乎？」中行者，其所至宜及于仁；而于狂狷之士，孔子盖未之深绝也。故于逸民之徒，莫不次第而论列之。至其孙子思作中庸，其为论甚精，而其法尤严。使世之贤者稍不合于中，皆为圣人之所弃。而乡愿之徒，反得窃其近似，以惑乱于世。孟子知其弊之如此，故推明孔子之志，而于乡愿尤深绝之。由此言之，至于后世，苟不得乎中行，虽太过之行，岂非君子之所贵哉？若狐不偕、务光、伯夷、叔齐、箕子、胥余、纪他、申徒狄，宁与世之寡廉鲜耻者一概而论也？ 

　　自司马迁、班固而下，至范晔而有独行之名。第取其俶诡异常之事，而不为科条。唐书卓行之外，又别有孝友传。大氐史家之裁制不同，所以扶翊纲常，警世励俗，则一而已矣。 

　　国家有天下二百年。金匮、石室之藏，不布于人间，亦时时散见于文章碑志，及稗官之家。休宁程汝玉雅志著述，颇为剽摘而汇别之。凡为书若干卷，名之曰卓行录。虽不尽出于中行，要之不悖于孔子之志，故为序之云尔。 

　　汊口志序越山西南高，而下倾于海。故天目于浙江之山最高，然仅与新安之平地等。自浙望之，新安盖出万山之上云。故新安，山郡也。州邑乡聚，皆依山为坞。而山惟黄山为大，大鄣山次之。秦初置鄣郡以此。 

　　诸水自浙岭渐溪至率口，与率山之水会。北与练溪合，为新安江。过严陵滩，入于钱塘。而汊川之水，亦会于率口。汊川者，合琅璜之水，流岐阳山之下，两水相交谓之汊。盖其口山围水绕，林木茂密，故居人成聚焉。 

　　唐广明之乱，都使程沄集众为保，营于其外。子孙遂居之。新安之程，蔓衍诸邑，皆祖梁忠壮公。而都使实始居汊口。其显者，为宋端明殿学士珌。而若庸师事饶仲元，其后吴幼清、程巨夫皆出其门，学者称之为徽庵先生。其它名德，代有其人。 

　　程君元成汝玉，都使之后也，故为汊口志，志其方物地俗与丘陵坟墓。汝玉之所存，可谓厚矣。盖君子之不忘乎乡，而后能及于天下也。噫，今名都大邑，尚犹恨纪载之轶，汊口一乡，汝玉之能为其山水增重也如此。则文献之于世，其可少乎哉？ 

