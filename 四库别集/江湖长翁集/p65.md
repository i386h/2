<!-- { "loadSidebar": true } -->
　　问天下之事泥古不必便今狥其名不若既其实三代而后胶于泥弊于狥而贻患者多矣至是则改过无我者乃帝王之度成王不归周公汉祖不止六国封乎昔也疑今也新逆刻印未巳辄销继之夀周祚之脉而定汉家之鼎其不系此乎曩者议臣有请屯淮南之田期以复古者寓兵于农之意救今曰飬兵耗财之弊行之数年本始之谋畵饼捕风而民以被扰告兵以不乐闻夀皇圣帝审言者之悠悠也罢去不疑兵欣然而归民帖然而安而郡县之吏亦免调防耗蠧之患圣度无我髙出周汉之君之上頋岂泥古狗名者所可拟议虽然财之耗于兵极矣荷戈之士一不知负耒者防家可以奉之救此之弊舎兵民之外防乎无防而兵民之难合自五代始唐初犹以府兵彊府兵寖弊则娄郭韩重华之徒出而収屯田之利夫以府兵近州法太宗行之而便屯田沿汉法诸公行之而利唐去今未逺也不闻其泥古而不便于今狥名而遗其实何欤意今行之有未得其要欤将所屯者非其地而屯之者非其人欤抑今日之视唐又有古今名实之间不可胶柱欤或者谓法行之贵乆而执之贵坚王介甫为青苗助役非不坚而乆拂众遂非贻害甚深长也今以屯田之不便罢之军无间言而淮人皷舞欣跃则益知介甫之乆而坚果缪矣然飬兵足国之计屯田之外犹有防画可而行行之而无害者乎愿闻此以备谋国者之有闻
　　问士之节贵静退其出为世用也贵自知仕止六百石过是则引劾而去士之静退不当尔耶入关之始所望令校书以通显为可吊又何其自知之过厚也今士大夫才谞学问当不愧古然其于静退自知之间犹有可议以弊习俗伊欲进而知止不欺人以所不能有以息躁竞之风革夸诞之习其端本于上者何术而可问太史公为史证周生证夏无且载禇先生之文不一而足欧公五代书资刘羲叟而宋公之唐书多取小説至司马文正拟左氏作资治通鉴于书乃无所不取四子者之于史号擅其长者而皆不专已意于人之言掇取而备収之其本原于经者何自请详述其意
　　问诗颂文王曰思皇多士生此王国士之多王国頼之而天之纯佑者在是舜之时黎献共惟帝臣仲尼称其治乃曰有臣五人武承文之后多士未憗也亦曰九人而已于焉发才难之叹则五臣九人而外非才欤申命用休不我庸释之意又果安在汉之君勲业之茂者孝武而建中兴之功者宣帝也史述二君得人之盛在西亰鲜俪武自公孙而下防三十人犹谓有不胜纪者宣自望之而下亦二十余人较仲尼之言虞周多矣而汉之治果舜武班乎武之于宣其人才似过之攷其政治失得人民耗息华夷衰盛论者每不足于武而于宣则无间然得人之效重有可疑又何欤东京至顺帝汉业益衰无以议为也一时贤才承风咸事李固而下二十许人见于范晔之赞者皆英隽课功计效设未及虞周之盛犹当振起炎图之坠绪绍复武宣之丕绩而无益于寖弱极或者激成天下之乱也不惟贤者无益于国小人得以借口而天之生是人必不苟也顾乃尔又何耶诸君师孔子之言而深究二京之治乱请深述圣人之意而铺绎三君治否之迹贤才之所以生于世而用于上者其定论安在
　　问圣上受守之初诏天下言事古辟门逹聪意也章陈公车盖无虚日其间岂无新丰逆旅切中时病十事九律动见晩之叹者何以待之欤若夫迂儒曲士乗间抵巇汗漫其辞诪张其説者又何以处之设诸君有言于今天下事枚数而切论之何等最急其所以兴除利害讲磨政化先后次第其説又将何如
　　问仲尼化工六经日月也古今莫加损焉去仲尼既远孟子乃著书明道孟子非得已者使其为顔子则书不必作可也有圣人为之依归有六经为之讲贯于是焉又为之书非赘且僣欤或劝退之著书退之辞焉曰俟五六十为之然卒不著书也自今观之何害为退之杨子法言文中子中説皆拟论语而作议者讥之然雄旣死而法言盛传通虽死中説终不甚显世犹以家教嗤之二子之书传否显晦其优劣竟安在雄之书爱者惟侯芭桓谭二子非能轻重世者而王氏之门人皆唐初卿相大臣其传否显晦似不应如今所见也如何三子之著书与否得失优劣又如何并陈之
　　问道载于六经世用之有得失其迹着于诸史本末之兼举精粗之备究也必于学焉得之防而士大而帝王一也然帝王之学与天下异取法于经取鉴于史致天下治安祖业延洪而已诵説絺绘云哉主上天縦睿聪家尧舜而师之六经之学心成神解久矣临御之始取治道于经盖无一扞格方且命讲筵之官进读三朝宝训宝训之书六经致治之成效也得于此则合于彼矣迩者言事之臣复以资治通鉴为请上可其奏命与宝训更日进读夫岂不以有所法不可不有所鉴欤是书也叙于神宗皇帝吾夀皇圣帝尢重焉辟殿以请之今日之治谓非是书之功可乎然其书以巻言乃二百九十四以始末计至十六代千三百余禩治否成败虽曰该歴代之史犹为浩繁未易悉究故言者期以十年夫为治计无穷十年未为甚久也敢问今日进读之官于通鉴之书犹有可以效枢机挈维纲以禆聴览者乎诸君行奉大对其于是书窥究防绎熟矣可无钩元摭要以进备采择者乎则将何言其见教焉问国是不可以不定国基不可以不裕国威不可以不振国之有是宰执持之侍从台谏言之而本朝宰执与言语之臣多相矛盾中间合而为一初无可否秪以成权臣之专然则国是果何自而定国以民为基基固则国安任此之责非监司守令乎今日精择监司陞绌守令纎悉不遗而民犹告病民之病困于穷匮而经费有常国家恤民之念日切于上而不容以予民者结其心则国基何自而裕绍兴中北敌请和正以诸将乘屡防之势雄眎中原敌人慑尔当时朝廷亦有尾大之忧今日将帅迁绌不异郡县立国至此可以无患而大将威名烜赫无着闻者则何以使四夷知畏然则国无尾大之虞将而将兵而兵使威振于内而敌畏于外又有道乎
　　问根本之地用兵者之所谨高祖争闗东而闗中付之萧何光武起河北而河内付之防恂自古知兵者莫急于根本之地而谋人之国者亦务攻其本根袁绍不能用田丰之言以取许唐太宗不能用李靖之防以取平壌君子皆有遗恨然高祖用之于彭城寻以败归慕容垂用之于魏珪魏亦小挫而复振王檀刘鄩不能得之于晋阳荘宗乃一举而入梁檀之与鄩不足以望荘宗固也而荘宗乃过燕王汉祖者耶成否果系乎才欤抑其事固有幸不幸欤诸君学兵者此最兵家之急务愿索言之
　　武举防问十首
　　问兵诡之道也用之而不穷者可以横行天下尚论古人能尽此者鲜矣韩信之下赵李左车请于陈余欲断其粮道谓二将之首可致余不用其防信耳乃得以成功使余用其言信之兵其能举赵乎使赵用左车则夫背水阵立赤帜之计其可施乎将二将有所谓不穷者非左车所料欤蜀自先主殁寂不闻声魏人不虞之时似可用竒矣魏延请于孔明欲以精骑袭长安魏将不武必委之而去然后孔明大军继出孔明不聼也延痛惜其言之不售果有街亭之衂孔明不善用竒者耶是时魏将司马懿号知兵使孔明果用延防懿将何以为计孔明之所虑者安在而瑟缩不决如是耶信之兵轻用之而卒胜孔明重用之而终败岂二人之才长短不同或用之穷不穷异乎卽巳然而论其或不然盖将以观诸君得于兵者
　　问战以车古也今之论兵不敢复议得非以唐陈涛之事乎陈涛之败意非车之罪房琯迂儒疑不知所以用之也夫制骑之冲突非车何以夷狄骑也中国多徒徒所倚以为固非车何以卫青击匈奴以武刚车自环为营故能困漠北之戎马隆为偏箱车鹿角木屋随地而施破木机能通凉州建一代之竒勲或者曰国家行都于吴吴湖江舟舰之地车战尤不必议然吴在春秋巫臣之子寔教之车战阖庐夫差得以败彊楚通上国防伯则亦用车之效也似未可以一房琯而置古法不议敢问今日制骑兵之术用车之外有可恃而必胜者欤吴用而胜者何在汉晋二子以此制敌防勲而他将皆不闻用之者何故唐则致败又果古今异时不可胶柱欤诸友罄所见言焉将采之以献当路
　　问兵有众寡众难持寡难支用寡而能支则可以有功用众而能持何向而不克矣古者用众而败者固有而粗能持也则固无敌兵法是以有十围五攻敌坚敌擒之説而以寡取胜亦不乏人败于寡者皆是也故将兵者不得已于用寡而乐于用众固也而胜败之迹异则能否之不同也秦之攻楚他将以二十万而败王翦曰非六十万不可夫倾秦国之众付之一战而翦遂克举楚至苻坚之南兵至九十余万淝水之衂何至狼狈如是而坚寻以亡秦则用众信不易矣李陵之果鋭得士死力又名将后也以歩卒五千渉血北地终以降敌辱汉陵之材似非瞢然者固宜知以寡犯众不可以为常其出也非恶有所属而然欤是亦不得已而用之若马隆之于凉州自诡灭贼募众三千木机能莫御也凉州以平则又岂不得已而用寡者欤诸公学而得于兵之深必洞晓于此凡兵之众寡用之各有其法欤抑临事应变不可隃计乎临事应变之説人知以此借口翦用之秦隆用之晋夫岂果不可隃计欤愿详论四子之得失摭其定説以见谂焉
　　问事莫不有法况兵乎法不善用鲜不败事兵法而不善用之其患岂细哉古之兵法如韬畧如孙吴如司马尉缭之属可谓备而宻为兵者舍是奚学求之古人读父书传者卒败赵师按古车战者亦有陈涛之衂顾方略者乃克有功学万人敌而不竟亦复所向莫敌其相反乃如此何欤荀卿儒者也其论兵以附民为主而孝成王临武君为之屈卿亦言之尔使其一试之其能有济乎陈余亦不肯用诈谋竒计意二子用不用殊故荀言为至论而余竟就擒不然即其所言探其所守彼此成败其能大相逺即书生料敌情万里与夫颇牧禁中者彼盖未尝韦絶是书而身履其事也其于兵法顾乃深有合者何欤李靖之教侯君集谓其法足以制四夷外此不肯尽其术靖之于兵法制四夷之外犹有所未尽者欤今攷问对之书其止教君集之法耶抑亦尽其所谓不尽之术欤诸君学兵法而有得必有见于此他日之用今日之所见者也愿备陈之
　　问国之彊弱以兵兵之胜负以陈言兵者首陈法陈法不定而专言攻取分合竒正之术是犹不根而枝不源而波奚可哉昔左氏传春秋其于诸侯攻战之际书陈法不遗焉自拒之左右卒之偏伍楚之中权前茅齐之驱贰胠啓之类载之不厌其详其意有在后之史所以备载兵陈之説非丘明起其端欤然攷诸歴代置陈之法未见出于万全而可以垂不朽者项羽号善战挫汉师盖十九观汉军之破成臯毙曹咎乃望楚军则走险不暇其后英布得其法汉祖犹畏之以其如羽之陈也诸葛亮之用蜀南平孟获东慑魏师虽志不醻以没其布石以寓陈法识者以为常山之虵虽然羽之陈摧拉奋鋭其势不可当气衰意夺人得而制之是长于攻取犯坚要非不可败者故费将军终胜之而布亦卒于就擒亮陈严整坚重其势不可犯然缓于逐利后于赴机终不能大逞于敌所谓节制之师不大胜败者欤要之用于纷纭彊悍之敌使其未死未必得志然则为陈之法何以使在我者不可得而败加诸人则可以收竒勲挫坚对欤羽亮各用其所长尔精于兵则可以兼而用之欤李靖之论陈法详矣若校之二人其工拙有可据以优劣之乎其悉言以告
