<!-- { "loadSidebar": true } -->
　　七月尝祠，至尊谅暗之内，为亲奉与不？使下民通议。伏寻三年之制，自天子达。汉文愍秦馀之弊，於是制为权典。魏晋以来，卒哭而则就吉。案《礼记·王制》，「三年不祭，唯祭天地社稷，为越绋而行事。」郑玄云：「唯不敢以卑废尊也。」范宣难杜预、段畅，所以阙宗庙祭者，皆人理所奉，哀戚之情，同於生者。谯周《祭志》称：「礼，身有丧，则不为吉祭。缌庇之丧，於祖考有服者，则亦不祭，为神不飨也。」寻宫中有故，虽在无服，亦废祭三月，有丧不祭。如或非若三年之内必宜亲奉者，则应序昭穆。而今必须免丧，然後袷，故知未祭之意，当似可思。《起居注》晋武有二丧，两期之中，并不自祠。亦近代前事也。伏惟至尊孝越姬文，情深明发，公服虽释，纯哀内缠。推访典例，则未应亲奉。有司祗应，祭不为旷。仰思从敬，窃谓为允。臣等参议，甚有明证，宜如所上。（《宋书·礼志》四，泰豫元年七月，有司奏，诏可。）
　　◇奏上陈太妃尊号
　　臣闻河龙启圣，理浃民神，郊电基皇，庆烁天地。故资敬之道，粹古铭风；沿贵之谊，眇代凝则。伏惟贵妃，含和日晷，表淑星枢，徽音峻古，柔光照世，声华帝掖，轨秀天嫔，景发皇明，祚昌睿命。而备物之章，未换彝策。远酌前王，允陟鸿典。臣等参议，谨上尊号曰皇太妃。舆服一如晋孝武帝太后故事，置家令一人，改诸国太妃曰太妃，宫曰弘化。（《宋书·明帝陈贵妃传》，贵妃生废帝，废帝践阼，有司奏。）
　　◇蒋恭兄弟罪议
　　礼让者以义为先，自厚者以利为上，末世俗薄，靡不自私。伏膺圣教，犹或不逮。况在野夫，末达诰训，而能互发天伦之忧，甘受莫测之罪。若斯情义，实为殊特，蔑尔恭协，而能行之。兹乃终古之所希，盛世之嘉事。二子乘舟，无以过此。岂宜总执宪文，加以罪戮。且张封筒远行，他界为劫，造衅自外，赃不还家，所寓村伍，容有不知。不合加罪，勒县遣之，还复民伍。《宋书·蒋恭传》，元嘉中，晋陵蒋崇平为劫见禽，云与恭妻弟吴张为侣，张先行，不在本村，遇水。妻息五口避水，移寄恭家，讨录张不获，收恭及兄协付狱治罪。恭协并款舍住张家口，而不知劫情。兄弟争求受罪，郡县不能判。依事上详州议，乃除恭义成令，协义怡令。）
　　◎崇宁陵令
　　◇上书言瑞云见
　　自大明八年至今四年二月，宣太后陵明堂前後数有光及五色云，又芳香四满，又五采云在松下，状如车盖。（□□□□□□太始四年，崇宁陵令上书。）
　　◎参佐
　　◇庆获白鹿笺
　　伏承获白鹿於彭城之东山，皓质玉映，育性驯和。（《艺文类聚》九十五，宋孝武帝在彭城，参佐庆获白鹿笺。）
　　◎徐州
　　◇移答魏宜勒库莫提
　　知以杨难当投命告败，比之穷鸠，欲动众以相存拯。救危恤难，有国者之所用心。虽然，移书之言，亦已过矣。何者？杨氏先世以来，受晋爵号，修职守藩，为我西服。十载之中，再造逆乱，号年建义，猖狂妄作，为臣不忠，宜加诛讨。又知难当称臣彼国，宜是顾畏首尾，两属求全。果是纯臣，服事於魏，何宜与人和亲，而听臣下纵逸。昔景平之末，国祚中微，彼乘我内难，侵我司、兖。是以七年治兵，义在经略，三帅涉河，秋毫不犯，但宗此信誓，不负约言耳。彼伺我军，仍相掩袭，俘我甲士，翦我边民，是彼有两曲，我有二直也。司马楚、文思亡命窜伏，鲁轨、刁雍，实为虿尾，而拥其逋逃，开其疆场，元显无子，焉得天助，谬称假托，何足以云。又讥窃兴师旅，不相关移，若如来言，又非所受。黄龙国主受我正朔，且渠茂虔父子归款，彼皆残灭俘馘，岂有先言。况仇池奉晋十世，事宋三叶，九伐所加，何伤於彼。
　　仆闻师曲为老，义作乱雄，言贵称情，不在夸大。移书本诣梁益，而谬来鄙府，大人不远，幸无过谈。（《宋书·索虏传》，元嘉十九年，虏镇东将军武昌王，宜勒库莫提移书益梁二州，往伐仇池，侵其附属而移书越诣徐州，徐州移答。）
　　◎兖州
　　◇移答魏安南平南府
　　夫皇极肇建，实膺神明之符，生民初载，实禀冲和之气。故司牧之功，宣於上代，仁义之道，兴自诸华。在昔有晋，混一区宇，九译承风，遐戎向附。永嘉失御，天纲圮裂，石、容、苻、姚，递乘非据。或栖息赵、魏，或保聚、岐。我皇宋属当归历，受终晋氏，北临河济，西尽咸、，吊民伐罪，流泽五都。魏尔时祗德悔祸，思用和辑，交通使命，以祈天衷，来移所谓分疆画境，其志久定者也。俄而不恒其信，虞我国忧，侵牢及洛，至於清济。往岁入河，且欲绥理旧城，是以顿兵南ㄛ，秋毫无犯。军师不能奉遵庙算，保有成功，回旆之日，重失司、兖。
　　来移云「不因土立州，招引亡命。」夫古有分土，而无分民，德之休明，四方襁负。昔周道方隆，灵台初构，民之附化，八十万家。彼不思弘善政，而恐人之弃己，纵威肆虐，老弱无遗。详观今古，略听舆诵，未有穷凶以延期，安忍而怀众者也。若必宜因土立州，则彼立徐、扬，岂有其地？
　　往年贵主献书云：「强者为雄。」斯则弃德任力，逆行倒施，有一於此，何以能振！复加欲「游猎具区，观化南国。」今治道方融，远人必至，开馆饰邸，则有司存。来岁元辰，天人协庆，鸾旗省方，东巡稽岭。若欲邀恩，宜赴兹会，怀德贵蚤，无或後期。又称「驰猎积年，野无飞伏。」此邦解纲舍前，矜昆育っ，七泽八薮，禽兽丰硕，虞候算，义非所吝。三代肆觐，其典虽缺，呼韩入汉，厥仪犹全，馈饩之秩，每存丰厚。（《宋书·索虏传》，元嘉二十三年，虏安南平南府，又移书兖州，以南国侨置州，不依城土，多滥北境名号，又欲游猎具区，兖州答移。）
　　◎尚书
　　◇下荆州符收谢晦
　　祸福无门，逆顺有数，天道微於影响，人事鉴於前图，未有蹈义而福不延，从恶而祸不至也。故智计之士，审败以立功，守正之臣，临难以全节。徐羡之，傅亮、谢晦，安忍鸩杀，获罪於天，名教所极，政刑所取，已远暴四海，宣於圣诏。羡之父子，亮及晦息，电断之初，并即大宪。复王室之仇，摅义夫之愤，国典澄明，人神感悦。三姓同罪，既擒其二，晦之室属，缧仆狱户，苟幽明所怨，孤根易拔，以顺讨逆，虽厚必萌。然归死难图，兽困则噬。是以爰整其旅，用为过防。京师之众，天下云集，士练兵精，大号响震。
　　使持节、中领军亻艮山县开国侯到彦之率羽林选士果劲二万，云ユ首路，组甲曜川。使持节、散骑常侍、都督南徐兖之江北淮南青州徐州之淮阳下邳琅邪东莞七郡诸军事，征北将军、南兖州刺史、永修县开国公檀道济统劲锐武卒三万，戈船蔽江，星言继发，千帆俱举，万棹遄征。散骑常侍、骁骑将军段宏铁马二千，风驱电击，步自竟陵，直至鄢郢。又命征虏将军、雍州刺史刘粹控河阴之师，冲其巢窟。湘州刺史张劭提湘川之众，直据要害。巴、蜀杜荆门之险，秦梁绝丹圻之迳，云网四合，走伏路尽。然後銮舆效驾，六军鹏翔，警跸前驱，五牛整旆。虽以英布之气，彭宠之资，登陴无名，授兵谁御？加以西土之人，咸沐皇泽，东吴将士，怀本首丘，必不自陷罪人之党，横为乱亡之役。置军则鱼溃，婴城则鸟散，其势然矣。圣上殷勤哀愍，其罪由晦，士民何辜？是用一分前麾，宣示朝旨。符到，其即共收擒晦身，轻舟护送。若已猖蹶，先事阻卫，宜翻然背乱，相率归朝。顷大刑所加，洪恩旷洽，傅亮三息，特蒙全宥，晦同产以下，羡之诸侄，咸无所染。况彼府州文武，并列王职，荷国荣任，身虽在外，乃心辰极。夫转祸贵速，後机则凶，遂使王师临郊，雷电皆至，噬脐之恨，亦将何及。（《宋书·谢晦传》，元嘉三年，太祖时已戒严，诸军相次进路，尚书符荆州。）
　　◇东讨下符
　　夫晦明递运，崇替相沿，帝宋之基，懋业维永，圣祖重光，氤氲上业。狂昏承祀，国维以紊，毒流九县，衅秽三灵，绅戮辱，黔庶涂炭，人神同愤，朝野泣血。圣上明睿在躬，膺符握曜，眷怀家国，夙夜劬劳，惧社稷湮芜，彝伦左衽。天威雷发，氛冰消，殄凶谯门，不俟鸣条之旅，歼虐牧野，无劳孟津之钅戊。华、夷即晏，晷纬还光，铿锵闻於管弦，趋翔被於冠冕，同轨仰化，异域怀风。刘子勋昏世称兵，义同翦恶，明朝不戢，罔识邪正。窥窬畿甸，逼遏两江，陵上无君，暴於遐迩。王赫斯怒，兴言讨违，命彼上将，治兵薄伐。
　　今遣宁朔将军、寻阳内史沈攸之，轻锐七千，飞舟先迈。龙骧将军刘灵遗，羽林虎旅，连锋继造。假节、督南讨前锋诸军事、冠军将军、兖州刺史殷孝祖，驱济、河劲卒，电击雷动，使持节、车骑将军、江州刺史曲江县开国侯王玄谟，徒五万，董统前师。使持节、侍中、司徒扬州刺史建安王休仁，拥神州之众，总督群帅。龙骧将军刘π，宁朔将军刘怀珍，步骑五千，直指大雷。宁朔将军柳伦、司州刺史庞孟蚪，淮、颖突骑，邪趣西阳。使持节、骠骑大将军、豫州刺史山阳王休，总勒步师，连旗百万，河舟代马，遄骛江，越棘吴钩，交曜畿服，笳鼓动坤维，金甲震云汉，掎角相望，水陆俱发。冠军将军武念，率雍、司之锐，已据樊、沔。徐州刺史申令孙，提彭、宋剽勇，陵涂焱奋。皇上当亲驭六师，降临江服，旌旆掩云，舳舻咽海。
　　昔吴、楚连衡，燕、淮劲悍，尘扰区内，声沸秦中，雾散埃灭，岂非先鉴。而婴彼孤城，以待该天之网，迫此乌合，以抗络宇之师。云罗四掩，霜锋交集，犹劲飙之拂细草，烈火之扫寒原，ㄡ卷之形，昭然已著。朝廷恻愍我僚吏，哀矜我士民，并亦何辜，拘误迷党。故加宣示，令得自新。如其沦惑不改，抵冒王威，同焚既至，虽悔奚补。奉诏以四王幼弱，不幸陷难，兵交之日，不得妄加侵犯，若有逼损，诛翦无贷。左右主帅，严相卫奉，诖误之罪，一无所问。（《宋书·邓琬传》，时东贼甚急，张永江方兴回军东讨，尚书下符。）
　　◎金石刻
　　◇宋故散骑常侍扬州丹杨郡秣陵县谢公墓志
　　祖瑶，字球度，琅邪（下缺十馀字。）夫人琅邪王氏，父颐之，字修年，振威将军东海内史。
　　父□，字景山，给事黄门侍郎、散骑常侍、光禄勋。夫人太原王氏，父坦之，字文度。持节都督平北将军、□□□□刺史、蓝田献侯。
