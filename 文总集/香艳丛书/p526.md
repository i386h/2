<!-- { "loadSidebar": true } -->
　　娇能解语应增媚，淡欲无言只送香。 
　　秋气满湖凉似洗，扶持清梦到鸳鸯。 
人以为诗谶。后陈家迎其柩归合葬，其墓正对莲花峰云。有《玉尺楼遗诗》五十首。 
　　贞女尝学诗于余妹蓉函，其殉也，蓉函哭之恸，有诗吊之云： 
　　玉尺山清比水雪，蕴秀含灵自奇绝。 
　　精华发出白芙渠，素质芳心对明月。 
　　山楼有女貌超尘，白莲花本是前身。 
　　卫家簪格香生笔，谢女联诗雪入神。 
　　我记姨家开寿宴，华堂烛下屡相见。 
　　人在珠围翠绕中，俗妆不涴芙蓉面。 
　　闻道螺江是婿乡，摽梅尚未赋倾筐。 
　　罡风忽折琼瑶树，闺里闻知心暗伤。 
　　藏钩花径遗诸婢，掷雉萱堂伺阿娘。 
　　案上忙收旧诗草，灯前潜着素衣裳。 
　　取义成仁心已决，岂惜花残与月缺。 
　　芳池秋水净如霜，为涤尘缘沁玉骨。 
　　魂归陈宅谁能识，却有香风送消息。 
　　优昙暂现世间身，琴瑟终成天上匹。 
　　佳谶曾吟诗一章，果然清梦叶鸳鸯。 
　　莲花峰畔新坟好，从此名香骨亦香。 
一时闻贞女事，作诗挽之者颇多，惟此篇足以存贞女矣。 

　　杨渼好　　 
　　杨渼好，字婉琴，连城人，竹圃方伯次女，归郭少莲大尹（树瀛），莲渚比部之子妇也。幼与妹婉蕙，同受业于伯兄翠岩大令（树屏），遂工吟咏。有《寄怀婉蕙四妹诗》云： 
　　梧桐叶落井干空，万里迢迢一纸通。 
　　最忆去年今夜月，倚楼联袂话榕风。 

　　紫塞车箱白下船，故乡差喜息劳肩。 
　　同归何事旋分手，望断漓江夕照边。 
可以想其友爱之情矣。 

　　沈瑴　　 
　　沈瑴，字采石，嘉兴人，归吾闽曾茂才（颐吉）。茂才游幕江南，寄孥吴下，采石卖诗画自给。余藩牧吴门，先室郑夫人常延其入署，絮谈榕城景物，采石大有旋居闽中之意。所作诗名《画理斋集》，潘三松老人题其卷端云：“采石女史，能诗善画，前以所写山水惠赠，兹复以所著《画理斋诗》册索序。余衰耋，心如枯井，耳目亦几废，使人从而听之，沨沨乎清微和雅之音，鲍妹谢女之馀韵也。因题数字，欣附不朽，至诗笔之妙，绘事之精，诗画相通之微旨，钱唐陈云伯大令备言之。艺林有目者，久艳称之，固无俟余之赘述也。” 　　 
　　钱唐陈云伯大令（文述）撰《画理斋诗》序云：“昔人谓王右丞诗中有画，画中有诗。是以写辋川之图，云飞水走；纪渭川之作，麦秀桑稀。诗坛挹其清华，画院播其馨逸。艺林撷秀，并擅为难；璇阁征才，兼长抑更少矣。采石女史，檇李名媛，羞兰季女，模山范水。画学最深，颂菊铭椒，诗才更胜。盖染铅华于魏国，早承慈母之传，弄笔砚于甄家，兼得弟兄之益。归闽中曾笑崖茂才，双烟一气，同热南丰之瓣香，比口同声，共谱东阳之八咏。缘深匏爵，奏墨会之灵箫，家近武夷，听幔亭之仙乐。中间以令弟西雍刺史出宰雉皋，画舫曾移，板舆并侍，丹青所被，珠玉同辉，宫婉兰剪采之屏，董小宛画梅之扇，方之蔑矣。比之侨居吴下，以《画理斋诗集》乞序予。予花国三生，香奁万首，婵娟金粉，夙有会心，闺阁丹青，略可屈指。金云门之金碧楼台，则李昭道、赵伯驹也；汪逸珠之绮罗人物，则董叔达、刘松年也，屈宛仙之白描，黄兰娵之水墨，则李龙眠、赵子固也，碧梧织云，玳梁筠如，梅卿畹芳，智珠香轮之写生，则滕昌裕、黄伯鸾也。至接武荆关，追踪韦柳，烟毫既润，彤管尤工，惟女史为兼擅矣。其谋篇也如其落墨，其赓韵也，如其摹古，其琢句也，如其用皴，其选词也，如其传色，离诗论画，其黄皆令乎？离画论诗，其卞篆生乎？鸣环动佩，人言当今之令娴，石色云峰，我谓闺中之摩诘矣。”　　 
　　余在苏州修沧浪亭，采石为余再三作画，并再三赋诗。有句云：“美政馀闲宜韵事，胜区修复必诗人。”时先室郑夫人五十初度，采石邀同吴中名媛，如归佩珊、朱竹眉、吴香轮、陈筠箫、徐佩吉辈各献诗介寿。采石句云：“上头夫婿诸侯长，绕膝儿郎秘省官。”盖纪实语也。　　 
　　署中东偏花畦中，有白牡丹一株，郑夫人尝置酒招采石赏之。采石赋诗云： 
　　素心毕竟让花王，侍从多骑白凤凰。 
　　富贵自应留本色，天人原不要浓妆。 
　　馆陶仙子情如玉，虢国夫人影亦香。 
　　寄语谰言莫相戏，洗红久已谱清商。 
幕中同人有拈此题者，见此诗都为阁笔。 

　　〖注：■⑴，上泯下心，与灭同。■⑵，石＋斥。〗 


　　银瓶征　清　德清俞樾曲园 

　　银瓶者，岳忠武之女。相传忠武之死，女抱银瓶投井以殉者也。在宋时，即见纪载，当非子虚。而杭人辄以张宪为其夫，建张烈文侯祠，即塑银瓶像以配之。余同年生永康应敏斋廉访寓杭州，深以此事为疚，屡为余言之。余贻书杨石泉中丞及此事，又命诂经精舍诸生为《岳王小女银瓶考》，冀征实事以塞虚诬。因刺取诸生所考，粗加次第，成此篇，存杂纂中云。 
　　《岳忠武行实》末载楚国夫人遗事及诸子，云：“先臣女安娘适高祚。隆兴元年，诏补祚承信郎。” 
　　按:《岳忠武行实》二卷，乃嘉泰四年承务郎岳珂所上，即王之孙也。卷末备载忠武家属，云：“先臣妻李氏，历授楚国夫人。臣云，先臣长子也；子二人，甫、申；女一，大娘。臣雷，子四人，经、纬、纲、纪；女三。臣霖，子三人，深、珂、璞。”臣震、臣霆，均不言子女。而先臣女安娘，附诸子后。独无所谓银瓶者。是以来集之《樵书》云：“孝宗时，访求岳氏子孙，襁褓以上皆官之；女少者，候嫁则官其夫。武穆有女安娘，其夫高祚补承信郎。即岳云女大娘，岳雷女三娘，候出嫁日，各补其夫进武校尉。（据《行实》“岳雷，女三”，非名三娘。盖“三”者，其行第也。若雷止一女，不得称三娘。”）并载《金陀粹编》。银瓶既殉孝，岂不经御旨追赠？且岳珂为武穆孙，而编中曾不一及之。此是一大疑案。全谢山《鲒崎亭外集》，答陈时夏论鄂王从祀书，亦引来书，谓“历代以来，有其举之，谁敢废焉，然其疑不敢不存。” 
　　宋周密《癸辛杂识》云：“大学宗文庙，相传为岳武穆，并祀银瓶娘子。其签文与上天竺同。” 
　　按：周密生于绍定四年，距绍兴十一年忠武之薨九十一年，为时尚近。而银瓶业已从祀，则可以释来、谢诸人之疑矣。 
　　元郑元佑《重建精忠庙记》：“陇西李君全，初以承事郎来杭，兴复精忠庙。立王像，及王之五子、部曲诸将像，并立王之女号银瓶娘子者，皆肖像以祀事焉。” 
　　按：《钱塘县志》（何年所修未考）“绍兴三十二年即废智果寺为庙，以奉祠祀，庙有王像，后作寝室，像王及夫人与其女。”是宋时已祀王女而女不名。万历《杭州府志》云：“至元间，杭州经历李全重兴王庙，后作寝堂，像王夫人与其女。”女亦不名。以郑元佑记证之，女即银瓶也。然则宋时所祀王之女，亦即银瓶可知。若是安娘，则隆兴元年方补其夫为承信郎，绍兴末，安娘当尚在也。宋时初建岳庙，即祀银瓶，银瓶事实，固宜昭著。而简编不登，《行实》不载，竟若无其人者，何欤？惟据《行实》昭雪庙祀一条，但云“以鄂州军民请诏建庙于鄂，赐号忠烈”，不言杭州立庙之事，疑所云即智果寺为庙者。事尚在后，不在绍兴末也。 
　　明彰德府推官张应登修《汤阴县志》，于岳王本传后载：“有孝娥者，王幼女，痛父兄死非命，抱银瓶赴井死。” 
　　漂阳《岳氏家谱》（何年何人所修未考）载：“王长女安娘适高祚，幼女娥殉父难。” 
　　按：此两条，竟以孝娥为名，恐非是。孝娥者，后人所表之名也，详见后。 
　　明田汝成《西湖志余》云：“宋银瓶女，武穆季女也。闻王下狱，哀愤欲叩阙，不能，抱银瓶投井死。” 
　　明沈仪懋《两湖尘谈》云：“江浙宪台乃岳王故第，至今祠公为土神。其庭前井，相传王遇祸时，其少女抱银瓶坠此井死。正德中，梁公材为台长，表其井曰‘孝娥’。五清刘先生为之铭。” 
　　按：志书，五清刘先生，乃副使刘瑞也。“孝娥”之名，至今循之，盖始于此。而汤阴志及岳氏家谱，竟以为名，则失之矣。 
　　国朝陆次云《湖壖杂记》云：“银瓶小姐者，武穆王季女也。武穆被难，女欲叩阙上书，逻卒拦止，遂抱银瓶坠井而死。” 
　　按：“银瓶小姐”之名，至为不典。赵翼《陔余丛考》曰：“宋时闺阁女称小娘子。而小姐乃贱者之称。钱惟演《玉堂逢辰录》，记营王宫火，‘起于茶酒宫人韩小姐’，是宫婢称小姐也。《夷坚志》：‘傅九者好狎游，常与散乐林小姐绸缪。’又：‘建康女娟杨氏死，现形与蔡五为妻。一道士仗剑逐去，谓蔡曰：此建康倡女杨小姐也。’此妓女称小姐也。”余谓赵说良是。宋时又有“小籍”之名。懒真子云：“文枢密所居私第，名东田。有小姬四人，谓之东田小籍。”疑“籍”即籍录之“籍”，盖官妓家妓，必有簿籍载之，因即呼其雅者为“小籍”，谓其载在小簿籍也。“小籍”之为“小姐”，盖声之转，且以称女，故变其字为“姐”也。余从前因“银瓶小姐”之称，颇疑银瓶非岳王女，盖亦岳氏之小籍。后考元明以前，固皆谓之“银瓶娘子”，不云“银瓶小姐”，则又不敢妄疑矣。 
　　《湖壖杂记》又云：“宋帝悟王冤，就其第立庙以祀。井在庙中，范银瓶像于庑右。庙在按察使厅事之左。凡廉宪莅任，必祀岳庙。明时有宋观察祀岳王，谓武穆精忠，固当拜；银瓶女流耳，非所宜，障之以屏。后升公坐，睹一玉貌锦衣神女，持弓矢当檐而立，观察惊顾，矢发中背，成疽而死。后之祀岳王者，举无敢忽银瓶。” 
　　按：此事近诞。然忠孝之气，久而不泯，则亦理之所有也。 
　　国朝杨雪湖《琐谈》：“岳王女小字银瓶，以王夫人梦抱银瓶而生，故字之。后王死难，女亦投井殉。《易》井卦有云‘赢其瓶凶’，岂其兆，先伏于受生之初乎。” 
　　按：诸书皆以女抱银瓶投井死，故以银瓶目之。此云生初以梦得名，所本，亦异闻也。 
　　《嘉兴府志》（何年何人所修未考）：“银瓶孝女者，王季女也。有至性王入棘寺狱，哀愤欲叩阙讼冤，逻卒守门不得达。洎被难，日夕悲恸，抱王所赐银瓶投并死，时年十三。邺侯经进诗‘览奏念缇萦’，指此也。后于故第旁，诏肖女像祀之，封正烈节女。” 
　　按：诸书但言抱瓶而死，其何以抱瓶，则未详也。此云王赐，或亦一说。 
