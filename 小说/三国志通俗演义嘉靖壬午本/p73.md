<!-- { "loadSidebar": true } -->
　　数巡之后，权曰：“曹操平生所恶者，吕布、刘表、袁术、豫州与孤耳。今数雄已灭，独孤与豫州尚存耳。孤不能保全吴地，以十万之众而受制于人。吾计决矣！非豫州莫可以当曹操者。然则豫州新败之后，安能抗拒此难乎？”孔明曰：“豫州新败于长阪，今战士还者极多矣。关云长率精甲万人，刘琦领江夏战士亦不下万人。曹操之众，远来疲惫；闻追豫州，轻骑一日一夜行三百余里，此正是‘强弩之末，势不能穿鲁缟’也。鲁缟，是轻绢。故兵法忌之，曰‘必厥上将军’。且北方之人，不习水战。又荆州之民附操者，因兵势逼耳，非本心也。今将军诚能用武将统兵数万，与刘豫州同力，破曹军必矣。曹军破，必北还，如此则荆州可得，吴地无患，鼎足之形成矣。成败之机，在于今日。”权大喜曰：“先生之言，顿开茅塞。吾意已决，再不复议。即日起兵，共灭曹操！”令鲁肃传令遍告文武官员，就送孔明于馆舍安歇。

　　张昭得知孙权兴兵，遂与众议曰：“中了孔明之计！”急入见权，昭曰：“某等闻主公兴兵与曹公争锋，主公自思比袁绍如何？”权不答。昭又曰：“曹公向日兵微将寡，尚能一鼓克袁绍。何况今日拥百万之众南征，足食足兵，威名大震，焉可敌之？休听孔明之说词，妄动兵甲。此谓‘负薪救火’也。”顾雍曰：“刘备数败，与曹公有仇，故相伐之。江东自来无冤，安有吞并之意乎？休信孔明之言，免生国家之患。主公自察焉。”孙权亦不答，起身入后堂。鲁肃见张昭等一班儿出，料是谏休动兵，慌入见权曰：“却才张子布等，又谏主公休要兴兵，是要投降于曹操。文官皆欲降者，有娇妻嫩子，大厦高堂，恋以富贵，安肯就白刃而为主公死也？”孙权曰：“你且暂退，容吾思之。”肃曰：“主公若持疑，必被众人误矣。”肃退出外面，武将有要战的，文官有要降的，纷纷议论不一。

　　且说孙权在后堂，寝食不安，犹豫不决。吴夫人见权如此，请入问曰：“何事在心，寝食俱废？”权曰：“今曹操屯兵于江、汉，有下江南之意，问诸谋士，或有言降者，或有要战者。欲待战来，又恐寡不及众；欲待降来，恐操不容，故犹豫不决。”吴夫人叹曰：“仲谋何不记吾姐之言？吾夙夜不能忘，仲谋何不记之？”孙权如醉方醒，似梦初觉。只此言，断送曹操八十三万大军。毕竟何如，且听下回分解。 

诸葛亮智说周瑜
　　吴夫人曰：“先姐遗言，乃伯符之语：内事不决，问张昭；外事不决，问周瑜。何不请公瑾而问之？”权大喜，即时差使往鄱阳请周瑜回。原来周瑜在鄱阳湖训练水军，听得曹操军在汉上，星夜归到柴桑。舡已到岸，飞报将来。鲁肃与周瑜最厚，先来接着，将前项事告诉。周瑜曰：“子敬休忧，瑜胸中自有主张。兄可引孔明来相见为幸。”鲁肃上马去了。 

　　周瑜方歇息，人报曰：“张昭、顾雍、张纮、步骘四人来相探。”瑜迎接入堂。问慰礼毕，张昭便言曰：“都督知江东之利害否？”瑜曰：“未知也。”昭曰：“曹操引百万之众，屯集汉上，昨传檄文至此，欲请主公会猎于吴。虽有相吞之意，终不曾见其形迹。昭等力请吴侯降之，庶免江东之祸。鲁子敬从江夏带刘豫州军师诸葛亮至此，只为彼事，欲救其急，故下说词以挑之吴侯。子敬执迷不悟。正欲待都督一决，幸得回来。望以片言劝吴侯降曹，免使江东六郡生灵受刀兵之危，乃公之阴骘也。”瑜曰：“公等之见皆同否？”顾雍等曰：“所议皆同。”周瑜曰：“吾亦欲降久矣。公等暂回。明日早见吴侯，自有定议。”昭等辞退。 

　　人报曰：“有程普、黄盖、韩当等一班战将来见都督。”瑜出迎。至坐客，各各问慰了当，程普等曰：“都督知江东早晚属他人否？”瑜曰：“未知也。”普曰：“吾等自随讨虏将军开基创业，次后与将军削平祸乱，大小数百战，遍体疮痍，方才占得六郡城池，非一死也。今君侯听谋士之言，欲纳降曹操，此乃万代之耻笑乎！吾等宁死而不辱君侯！特请都督决一言而兴兵，吾等愿效死战。”周瑜曰：“将军等所见皆同否？”黄盖昂然而起，以手举其额曰：“吾头宁断，誓不降操！”韩当等齐应之曰：“不降！”周瑜曰：“吾正欲与曹操决战，谁肯降也！请诸将暂回，瑜自有定议。”程普等辞退。 

　　人报诸葛瑾、阚泽、吕范、朱治等一班文官相探。瑜请入，各叙礼毕，诸葛瑾曰：“闻舍弟自汉上来，其言刘豫州共结好破曹公，文武商议不定。是舍弟为使，瑾不敢多言，专等都督来决此事。”瑜曰：“以公道论之，若何？”瑾曰：“降者易安，战者未保。”周瑜笑曰：“吾自有主张。来日同至府下定议。”瑾等辞退。 

　　又报曰：“吕蒙、甘宁等一班儿相见。”瑜请入。所说此事，有要战者，有要降者，互相争论。瑜曰：“不必多言，来日都到府下公议。”周瑜冷笑不止，命左右秉烛。 

　　人报鲁子敬与孔明在于门首。瑜出中门相等，迎孔明至客位，叙礼罢，分宾主而坐。肃先问瑜曰：“今操驱众南侵，吴主不能决，一听于将军。将军意下安在哉？”瑜曰：“今曹公兴兵，以天子为名，师不可拒，势不可遏；战则易败，降则易安。吾已主定，来日见讨虏，便遣使纳降。”鲁肃愕然曰：“君言差矣！江东基业自破虏开创到今，已历三世，岂可一旦而废之？孙伯符弃世以来，外事托付将军，欲保全国家，乃为太山之靠，今何从懦夫之议耶？”瑜曰：“江东六郡，生灵无限；若罹音梨大祸，必主怨于吾，故以降之。”肃曰：“不然。夫以将军之英雄，以东吴之险固，操未必便能侵江东也。”二人争辩。孔明袖手冷笑。瑜曰：“先生何故哂笑之耶？”孔明徐徐答曰：“亮不笑别，笑子敬不识时务也。”肃亦愕然，曰：“孔明如何反笑我不识时务？”孔明曰：“公瑾主意降操，正合理也。”瑜曰：“孔明乃识时务之士也，必知吾所见矣。”肃曰：“孔明，你也如何说吾？”孔明曰：“操极善用兵，彷佛孙、吴，天下莫敢当者，真英雄也！旧只有吕布、袁术、袁绍、刘表可与对敌。今数人皆被曹灭，天下亦无人矣。独有刘豫州不识时务也，强为争衡。今孤身江夏，存亡未保。将军所主降者，可以保妻子，可以全富贵。国祚迁移，付之天命，何足惜哉！”鲁肃大怒曰：“汝教吾主屈膝受辱于国贼乎？”孔明曰：“愚有一计，并不劳牵羊备酒，纳土献印；亦不须亲自渡江；只须遣二文官，扁舟送二人到江上。操一得之，百万之众，卸甲卷旗，望北而去矣。”周瑜曰：“用那二人可退操兵？”孔明曰：“江东去此二人，如大林飘二叶，似千仓减二粟耳。虽如此之轻，足称曹操之愿。”瑜又问：“果用何人也？”孔明曰：“亮居隆中时，有北郡人言操去漳河边新造一台，名曰铜雀台，以应其瑞，限一千日工毕。曹操平生酒色之辈，酷爱妇人，久闻江东桥公有二女，长曰大桥，次曰小桥，有沉鱼落雁之容，闭月羞花之貌。操有誓曰：‘吾一愿得天下以为帝王，扫平四海；二愿得江东二桥，置于铜雀台，以为晚年之乐，虽死无恨矣。’今操引百万之众，虎视江南，实为此二女也。将军何不去寻桥公，以千金买此二女，差人送与曹操？操得，称心满意，必星夜回邺矣。此范蠡献西施之计，何不速为之？”周瑜曰：“有何验证？”孔明曰：“曹操第三子曹植，字子建，下笔成文。操命其子作一赋，名曰《铜雀台赋》。赋中之意，单道他家合为天子，誓取二桥。”瑜曰：“记否？”孔明曰：“吾爱文章之华美，常暗诵，一字不忘。”瑜曰：“请诵一遍。”孔明即朗诵《铜雀台赋》云： 

　　从明后而嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。列双台于左右兮，玉龙与金凤。挟‘二桥’于东南兮，若长空之螮蝀音帝东。俯皇都之宏丽兮，瞰云霞之浮 动。忻群材之来萃兮，协飞熊之吉梦。仰春风之和穆兮，听百鸟之悲鸣。云天垣其既立兮，家愿得双逞。扬仁化于宇宙兮，尽肃恭于上京。惟桓、文之为盛兮，岂足方乎圣明？休矣！美矣！惠泽远扬。翼佐我皇家兮，宁彼四方。同天地之规量兮，齐日月之辉光。永贵尊而无极兮，等君寿于东皇。御龙旗以遨游兮，周鸾驾而周彰。思化及乎海宇兮，嘉物阜而民康。愿斯台之永固兮，乐终古而未央！ 

　　周瑜听罢，踊跃离坐，指北而骂曰：“老贼欺吾太甚！”孔明急起而止之曰：“昔匈奴累侵疆界，汉天子许以公主和亲，元帝曾以明妃嫁之，何惜民间二女乎？”瑜曰：“虽民间之女，大桥是讨虏将军孙伯符主妇，小桥乃吾之妻也。”孔明曰：“惶恐！惶恐！亮实不知也。失口乱言，死罪！死罪！”瑜曰：“吾与老贼誓不两立矣！”孔明曰：“事要三思，莫令后悔。”瑜曰：“吾承孙伯符之寄托，安有辱身屈己降曹之理也。适来此言，故反说以钓诸公耳。吾自离鄱阳湖，便起北伐之心，虽刀斧加头，不可易也。望孔明助一臂之力，同破曹贼！”孔明谢曰：“将军不弃，愿施犬马之劳，早晚拱听驱策。”这是孔明能处。后史官单道激孙权，说周瑜诗曰： 

　　口若悬河水逆流，风雷舌上运机筹。 

　　高谈善动周公瑾，雄辩能惊孙仲谋。 

　　立志便分三国定，鏖兵应为二桥羞。 

　　孔明当日心无量，西蜀东吴一旦休！ 

　　周瑜大怒不息，与孔明曰：“来日到府下便议兴兵，望公助之。”孔明与鲁肃同出，相别而去，来日见吴侯议兴兵破曹操。未知还是如何，且听下回分解。 

周瑜定计破曹操
