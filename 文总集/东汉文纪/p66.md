<!-- { "loadSidebar": true } -->
　　凉州不宜弃对【爕拜议郎西羌反边章韩遂作乱司徒崔烈以为宜弃凉州爕廷叱烈可斩尚书郎奏劾爕灵帝以问爕爕对由是朝廷重其方畧】
　　昔冒顿至逆也樊哙为上将愿得十万众横行匈奴中愤激思奋未失人臣之节顾计当从与不耳季布犹曰哙可斩也今凉州天下要冲国家藩卫高祖初兴使郦商别定陇右世宗拓境列置四郡议者以为断匈奴右臂今牧御失和使一州叛逆海内为之骚动陛下卧不安寝烈为宰相不念为国思所以弭之之策乃欲割弃一方万里之土臣窃惑之若使左袵之虏得居此地士劲甲坚因以为乱此天下之至虑社稷之深忧也若烈不知之是极蔽也知而故言是不忠也
　　傅干【字彦林小字别成爕子知名位至扶风太守】
　　王命叙
　　昔在唐虞之禅列于帝典殷周之代叙于诗书天之厯数昭焉着明周笃后稷公刘积德行仁至乎文武遂成王业虽五德殊运或禅或征其变化应天与时消息其道一也故虽有威力非天命不授虽有运命非功烈不章自我高祖袭唐之统受命龙兴讨秦灭项光有万国世祖攘乱奄复帝宇人鬼协谋征祥焕然皆顺乎天而应乎人也然则帝王之起必有天命瑞应自然之符明统显祚丰懿之业加以茂德成功贤智之助而后君临兆民为神明所保祐永世所尊崇未见运叙无纪次勲泽不加于民而可力争觊觎神器者也豪桀见二祖无尺地之阶为专智力乘衅而起不知天祚圣哲帝王自有真也哀哉非徒闇于将来又不考之于既往矣自开辟以来奸雄妄动不识天命勇如蚩尤强如共工威如夷羿然皆从分横裂为天下戒况浅智小才勇不足畏强不足惮未有成资而敢失顺视不轨之事也哉夫行潦之流不致江海之深邱垤之资不成太山之高鱼鼈之类不希云龙之轨一官之守不经天人之变当王莽之末英雄四起而邓禹耿弇识世祖之福祚赢粮间行进其策谋遂荷疏附之任享佐命之宠张慕苏秦蒯通之业周旋嚣述西说窦融言未及终而梁统巳诛之矣禹弇见命祚之兆其福如彼张蔽逆顺之理其祸如此审斯二事趣舍之分明矣且世祖之兴有四一曰帝皇之正统二曰形相多异表三曰体文而知武四曰履信而好士加之以聪明独断逹于事机发策如神应视逺如见近偏旅首进摧莽军百万之众单师独征平河北万里之功识邓隆之将败知刘兴之必死然犹干干日昃博采训咨援呉汉于小尹擢马武于行伍宠功臣以兼国之爵显卓茂以非次之位言语政事文学之士咸尽其材致之宰相权勇毕力于征伐缙绅悉心于左右此其所以成大业也高祖方娠有云龙之表其始入秦五星同轨以旅于东并在天之符也世祖之征符其详可闻也其初育则灵光鉴于室隩嘉禾滋于邑壤其望旧庐有火光之异其渡滹沲有河合之应西门君惠先识其讳彊华献符千里同验刘歆改名而陨其身王长错卦而见吉兆故王遵谓之天授非人力也览兴废之运防观征瑞之攸祚审天应之萌兆察人物之所附念功成而道退无非次而妄据后之人诚能昭然逺览旷然深悟收莽述之闇惑思邓耿之虑好谋而要成临事而知惧距张之邪说思在三之明数则福禄衍于无穷亦世不失其通路矣【艺文类聚】
　　皇后箴
　　煌煌四星着天垂曜赫赫后妃是则是效舜纳二女对扬茂教正位于内顽嚚辍暴辛乱妲己共则情悦牝鸡乱晨殷祀用絶孝成寛柔纵防纪纲王擅朝权赵专椒房巨猾是缘窃弄神器故祸不出所憎常出所爱是以在昔明后日新其化匪唯训外亦训于内
　　肉刑议
　　葢礼乐所以导民刑罚所以威之是故君子忌礼而小人畏刑虽汤武之隆成康之盛不专用礼乐亦陈肉刑之法而康哉之歌兴清庙之颂作由此推之肉刑之法不当除也经有墨劓剕割之制至于凿颠抽胁烹煑之刑卫鞅所述为非咎陶所造吕侯所述据经按传肉刑不当除有五验请言其理荀卿论之备矣太古质简制事朴畧故耒耜未用于牛而弧矢不加筋铁智非闇也不识事宜以为圣人纯一之教不如贤者支离之术郑卫可以易咸池激楚可以陵韶武耶斯不足复难矣【艺文类聚】
　　与张叔威书【张猛字叔威奂子厯武威太守】
　　吾与足下义结素执恩比同生【太平御览○素执初学记作纨素○北堂书钞干与苏文师书六经为庖厨百家为异馔与延笃书语大同】
　　陆康【字李宁呉郡呉人厯庐江太守】
　　谏铸铜人敛钱书【康光和初累迁桂阳乐安太守时灵帝欲铸铜人乃诏调民田亩十钱比水旱伤稼康疏谏内竖谮康援引亡国大不敬征诣廷尉侍御史刘岱表解免归】
　　臣闻先王治世贵在爱民省刑轻赋以宁天下除烦就约以崇简易故万姓从化灵物应德末世衰穷奢极侈造作无端兴制非一劳割自下以从茍欲故黎民吁嗟阴阳感动陛下圣徳承天当隆盛化而卒被诏书亩敛田钱铸作铜人伏读惆怅悼心失图夫什一而税周谓之彻彻者通也言其法度可通万世而行也故鲁宣税亩而蝝灾自生哀公增赋而孔子非之岂有聚夺民物以营无用之铜人捐舍圣戒自蹈亡主之法哉传曰君举必书书而不法后世何述焉陛下宜留神省察改敝从善以塞兆民怨恨之望
　　程包
　　征板楯蛮对【光和二年板楯复叛攻害三蜀汉中州郡连年苦之天子欲大出军时征役疲弊闻益州计曹考以计畧益州计曹椽程包对灵帝从之】
　　板楯七姓以射白虎为业立功先汉本为异名复除徭役但出賨钱口岁四十其人勇敢能战昔羌数入汉中郡县破坏不絶若线后得板楯来虏死败弥尽号为神兵羌人畏忌传语种辈勿复南行至建和二年羌复入汉牧守遑遑复赖板楯破之若微板楯则蜀汉之民为左袵矣前车骑将军冯绲南征虽授丹阳精兵亦以板楯近益州之乱朱以并凉劲卒讨之无功太守李颙以板楯平之忠功如此本无恶心长吏乡亭更赋至重仆役过于奴婢棰楚隆于囚虏至乃嫁妻卖子或自劲割陈寃州郡牧守不理去阙庭遥逺不能自闻含怨呼天叩心穷谷愁于赋役困乎刑酷邑域相能聚以致叛戾非有深谋至计僭号不轨但选明能牧守益其资谷安便赏募从其利隟自然安集不烦征伐也昔中郎将尹就伐羌扰动益部百姓谚曰虏来尚可尹将杀我就征还后羌自破退如陈愚见权之遣军不如任之州郡【华阳国志○昔羌入汉中书云昔永初中羌入汉川】
　　韩说　蔡较　刘洪　陈调
　　推验月食议【太初厯推月食多失四分永元中用蒙公乗宗绀法至熹平三年率先厯食常山长史刘洪上七曜术诏属舍人冯恂等课效而绀孙诚上言受绀法术当复改今年十二月当食官厯以后年正月到期如言拜诚为舍人光和初诚兄整上书言史官废诚正术用怐术不正诏下太常详案注记效验虚实太常就耽上选侍中韩说博士蔡较右郎中陈调及洪时为谷城门候平议难问怐诚各对耽以说等议奏闻诏可遂用洪等施行诚术】
　　恂术以五千六百四十日有九百六十一食为法而除成分空加县法推建武以来俱得三百二十七食其十五食错辟其官素注天见食九十八与两术相应其错辟二千一百诚术以百三十五月二十三食为法乘除成月从建康以上减四十一建康以来减三十五以其俱不食恂术改易旧法诚术中复减损论其长短无以相逾各引书纬自证文无异要取追天而巳夫日月之术日循黄道月从九道以赤道仪曰冬至去极俱一百一十五度其入宿也赤道在斗二十一而黄道在斗十九两仪相参日月之行曲直有差以生进退故月行井牛十四度以上其在角娄十二度以上皆不应率不行以是言之则术不差不改不验不用天道精微度数难定术法多端厯纪非一未验无以知其是未差无以知其失失然后改之是然后用之此谓允执其中今诚术未有差错之谬恂术未有独中之异以无验改未失是以检将来为是者也诚术百三十五月月二十三食其文在书籍学者所修施行日久官守其业经纬日月厚而未愆信于天文述而不作恂久在候部详心善意能揆仪度定立术数推前校往亦与见食相应然协厯正纪钦若昊天宜率旧章如甲辰丙申诏书以见食为比今宜施用诚术弃放恂术史官课之后有效验乃行其法以审术数以顺改易
　　刘洪【字元卓泰山蒙隂人鲁王宗室专精天文数术应太史征拜郎中与蔡邕共述律厯记为曲城侯相】
　　对月食注奏【光和二年万年公乘王汉上月食注自章和元年到今年凡九十三岁合百九十六食与官厯河平元年月错以己巳为元事下太史令脩上言汉所作注不与见食相应者二事以同为异者二十九事尚书召谷城门候刘洪勅曰前郎中冯光司徙掾陈晃各讼厯故议郎蔡邕共补续其志今洪其诣脩与汉相参推元谓分考校月食审己巳元密近有师法洪便从汉受不能对洪上言】
　　推元汉巳巳元则考灵曜旃蒙之岁乙卯元也与光晃甲寅元相经纬于以追天作厯校三光之步今为疏阔孔子纬一事见二端者明厯兴废随天为节甲寅厯于孔子时效巳巳颛顼秦所施用汉兴草创固而不易至元封中迂阔不审更用太初应期二百改宪之节甲寅己巳防虽有文畧其年数是以学人各传所闻至于课校罔得厥正夫甲寅元天正正月甲子朔旦冬至七曜之起始于牛初乙卯之元人正己巳朔旦立春三光聚天庙五度课两元端闰余差自五十分二之三朔三百四中节之余二十九以效信难聚汉不解说但言先人有书而巳以汉成注参官施行术不同二十九事不中见食二事按汉习书见巳巳元谓朝不闻不知圣人独有兴废之义史官有附天密术甲寅巳巳前巳施行效后格而巳不用河平疏阔史官巳废之而汉以去事分争殆非其意虽有师法与无同课又不近密其说蔀数术家所共知无所采取遣汉归乡里
　　许氷
　　上灵帝书【光和中武库屋自坏司许氷上书】
　　武库禁兵所在焚国之禁为灾深矣【初学记】
　　黄翻
　　上言【翻灵帝时为辽西太守】
　　海边有流尸露冠绛服感翻梦曰我伯夷弟孤竹君也求见掩藏吏民有嗤者皆死【博物志】
　　张温【字伯慎穰人累登公卿为董卓所杀】
　　谏征朱儁疏【儁初为右中郎将讨黄巾诸贼破平之迁镇贼帅赵奏征儁司空张温上疏灵帝乃止儁撃斩】
　　昔秦用白起燕任乐毅皆以旷年厯载乃能克敌儁讨颍川巳有功效引师南指方畧巳设临军易将兵家所忌宜假日月责其成功
　　何进【字遂髙南阳宛人何后兄初拜郎中厯大将军谋诛宦官败杀】
　　请王允书【允字子师太原祁人厯豫州刺史击降黄巾数十万于贼中发张让賔客书疏忤让一月再征诣廷尉进为大将军与太尉袁隗司徒杨赐共上疏请请得减死论】
　　夫内视反听则忠臣竭诚寛贤务能则义士厉节是以孝文纳冯唐之说晋悼宥魏绛之罪允以特选受命诛逆抚顺曾未期月州境澄清方欲列其庸勲请加爵赏而以奉事不当当肆大戮责轻罚重有亏众望臣等备位宰相不敢寝黙诚以允宜蒙三槐之听以昭忠贞之心
　　荐董扶表【益部耆旧传云扶字茂安学数经防极图防累辟不就进表荐灵帝防拜侍中】
