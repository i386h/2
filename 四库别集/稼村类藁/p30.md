<!-- { "loadSidebar": true } -->
　　某伏以孟冬谨月翔风兆寒恭惟某官斧钺専征金汤巩固九重注倚二仪昭森某谨端防拂蓍涓日之吉东向九顿首百拜以贱名闻于都督府首丐台照
　　某窃惟国家置元帅府其防呵雷霆则奔走羣动其叱咤风雨则润泽羣生川君渎神且为之后先拥护寒暑小沴望而退舍茵鼎小忠不敢为执御者告
　　某仰惟某官学通六艺忠贯三精其谋畧则荀攸贾诩之宻其经济则周瑜鲁肃之英其吟啸则谢安庾亮之雅其牧御则羊祜陆逊之仁大厦之栋梁洪流之舟楫也四郊多垒此为何时惟硬脊梁可以当大事任本朝自国于东南以来江其门戸也淮其藩篱也藩篱固则门戸安矣二三豪俊为时出整顿乾坤济时了行且诵杜老净洗甲兵之诗后当纪之旂常勒之金石邦其永孚于休某敢预以为天下国家贺某尝闻帅垣颛阃号小朝廷属吏之事长不敢以賔主见岂特防若小侯之事大国哉瞻望牙纛何时得与戎服左执刀右属弓矢帕首袴靴者同一罗拜
　　某豫章晚学闻道也未四叨秋赋侥幸一得壬戌尘忝首防大魁文先生拈出由甲而乙天实为之某亦尝进拜师墙控九顿首谢防予其进眷爱之意弥隆劳问之辞备至感激知遇永矢弗谖今也幸又以牛马走服役于使天照临之下或者造就之机其在此乎愿以此身纳之化冶惟先生念之某不胜愿望之至
　　某辱知旧矣深惟事长之礼不可无以为贽谨课俪语少当瓣香触突穹崇罪当万坐倘辱电掷荣幸倍万某颇识分守不敢僣申使闳星珠月璧之眷伏想自天锡祉中外惟均某服在末寮奔走职也履封恐有指呼敢不端笏以承
　　通南安周竹友
　　某伏以秋髙气清玉宇如洗某官拥麾在道先声已雷上下神只夹扶奔卫某斋祓百拜顿首羾贺函于大籖台恵徼省覧
　　某载惟盱为江西名郡湖之清姑山之秀草木不足以当其竒而异人出焉皆扶舆清淑所钟也动与理俱静与理防何福不除膳服小忠无庸凟于执御者敢畧之
　　某恭审昕陛疏恩名藩作牧分汉符而出来临南楚之邦奉隽毋以行尤便北堂之养信矣人间之胜事喧然境内之欢声皆翘首延颈以俟涖止伏深庆惬
　　某仰惟某官人品一代之宗师学术六经之源委谁不朱轓皂盖罕闻斑老莱之衣纵令金马玉堂孰若燕僖公之宇此一叚事真二难并孟浩然赋萱堂之诗身尚离于侍侧潘安仁奉笋舆之乐时又在于闲居俱未若儿典雄藩母垂鹤髪聚此一家之和气融彼千里之阳春尝以本朝而观孰为慈亲之誉苏易简之母薛陈文恵之母冯皆以贤称卓哉前比行矣肩舆而上殿骈然锡宴以疏封闾里兢称缙绅歆艶
　　某生平一瓣香置之懐袖乆矣择而后炷惟是诵髙文于方册企佳誉于班行自谓无縁可以梯接今不逺伊迩得身亲炙矣横浦虽天一方然我朝道源一脉实于此乎基之某为之喜曰前有周濂溪于既徃后有周竹友于方来郁郁乎文哉吾从周
　　某剑水一书生闻道也未腐烂黄册四献始售尘沗乙科再调兹阙材质朽下议谳非长凛乎覆压之是惧讵意今兹得以末属效骏奔杜陵之广厦万间白氏之大裘散盖非幸欤自贺其逢喜至距跃
　　某时文手耳于抽黄对白语非曰能之然事长有礼非文无以为贽不善为斵血指汗顔倘辱电盼其为光宠不啻万亿秭
　　某揆分綦贱不敢僣申使闳五城十二楼列仙之问新治一切委使敢不端笏以承
　　通江西漕使刘实翁
　　某伏以孟夏谨时暑风清穆恭惟某官鹊袍舄奕锦昼光荣风采一新穹只拱相某谨熏祓九顿首百拜贽敬贺床防祈台丙
　　某尝闻吉人君子动与理俱散而为一路之春风和气何福不除老佛氏葆练之説妄也寝餗之説赘也某僣敢畧去某比者使节东来尝于梅关道左膝行雅拜修事长之礼仰防畧去位貎特赐予洁一被光采百倍感激知遇千喙难宣
　　某窃惟转运副使自唐始厥选甚不轻也尝以宰相兼领矣国朝尤不轻畀伏读国史有尝为转运而号为一路福星者惟鲜于公迂叟有云今复以子骏为转运诚非所宜然欲救东土之民非子骏不可兹者伏审钦奉宸纶再持使节大江以西莫不懽忻踊跃而言曰是前日漕五羊而民歌之曰运使如水清彻底者而况乡郡之除荣于昼锦欧公之记不云乎髙牙大纛不足为公荣元圭衮冕不足为公贵惟徳及生灵功施社稷此公之志而士亦以是望公岂止夸一时而荣一乡哉敢诵此语为先贺
　　某门人也栖身宇下毫发不出他人之门顶踵无非大造之赐今此又遇使星临照而某又以贱役获在走趋而今而后倚頼焘持之恩不一而足非幸欤虽使自谋亦不能如是之巧安得不为距跃三百
　　某仰止师墙实在门生故吏之列贺语不当落人后亟修俪语少叙卑忱一目掷去幸甚倍万
　　某揆分綦贱不敢僣申使闳五城十二楼列仙之问横浦恐有委使敢不端笏以承
　　代通京尹洪云岩
　　某伏以阳畅之月霜曦晶明恭惟某官麟符増重天宠维新九重简封两间协相某谨端防拂蓍诹日之至吉仰申贺厦之恭重慈下鉴
　　某窃惟一代异人受明天子休命来为天府民物之主山君水妃莫不奔走率职拥护后先区区寒燠又焉敢沴鼎餗萧芗是时劼毖者僣敢畧去
　　某兹审上睠神京中谋大尹涣扬尺札听朕训辞壮观上都烦公弹压伏惟懽庆某尝闻之天目之山苕水出焉有龙飞凤舞之状自绍兴有诏为行在所遂为帝玉州恭惟某云岩先生巍峩八座之尊弹击千里之地盖尝伏读前史三辅之置自武帝始试以汉世而考类当京兆之称然而才力巨者以断制为能耳目察者以发擿为巧故道德之味每为刻薄所胜而根本之地反有削弱之形惟本朝先正则不然杜正献尹京则治尚公平范希文尹京则政甚闲暇云岩之再为临安也蔽芾棠隂不尽前时之遗爱顾瞻枌社居多某所以曽逰伏想东坡之悯农劳乖崖之弛盐禁利民之事不一而举防有以知开封府拜相故事为上言者
　　某比者防恩陛辞尝得抠衣丈席仰防师慈以遗簮旧履为念揄扬爱助端出吹嘘逖逺阶符屡更蓂荚横浦僻在江西尽处邈天一方望长安于日下惟有诵江东日暮云之句
　　某老矣一麾得郡在省徭杂处之地已交郡事延见父老具言圣天子所以抚摩爱育之意虽岩冗嵠峒之民莫不投戈折棰羞前之为即此事可见人心天理岂终于不可化诲惟当以昌黎所谓一以为龙蛇一以为赤子以待徭民则省民亦与之俱安矣若夫廉勤二字平日得于师门者敢不服膺
　　某辱知旧矣深惟事长之礼不可无以为贽谨课俪语少当瓣香触突穹崇罪当万坐倘辱电掷荣幸倍万某颇识分守不敢僣申使闳星珠月璧之眷伏想自天锡祉中外惟均某服在末寮奔走职也履封恐有指呼敢不端笏以承
　　代通扬州制置李庭山
　　某伏以孟秋谨时老火犹炽防惟某官斧钺専征金汤巩固冕旒简注穹垕夹持某谨三宿斋沐以氏名闻丐垂台丙
　　某窃维国家置元帅府其防呵雷霆则奔走羣动其叱咤风雨则润泽羣生川君陆神其为拥护先后莫敢不承厥职寒暑小物望而退舍茵鼎小忠不敢赘为执御者告
　　某尝谓扬州古都防号小朝廷属吏之事长不敢以賔礼见又岂特防若小侯之事大国哉某耸闻宇宙之隆名未遂星凤之快覩行将与戎服左握刀右属弓矢帕首袴鞾者同一罗拜
　　某仰惟某官学通六艺忠贯三精撑托东南半壁之天控制西北二边之地轻裘缓带雍容有叔子之风羽扇纶巾谈笑走曹瞒之敌扬为巨镇蔷薇沟之美丽茱茰湾之清泚游观之胜未暇也载惟南蹑乎钜海之浒北压乎重淮之流盖自唐以来为节镇南渡后尤为大藩屏登摘星楼江淮南北可一目而尽又逺想破全于新塘之时皆天下竒胜陆续既徃之殊勲恢拓方来之隽轨自此而紫枢黄门有唐李徳裕入相故事在某拭目以俟
　　某材质朽下得效骏奔自贺其逢喜至距跃
　　某谨课俪辞少申事长之礼倘辱电掷万亿之幸某颇识分守不敢僭潭庆有所委使敢不端笏以承
　　代贺左史冯初心
　　席前疏渥柱下陞班凤阁摛辞久仰舍人之様螭坳秉笔又兼学士之荣国典増华儒绅交庆伏惟某官任重而道逺器大而声宏其学问为真儒宗其文章号大手笔刚惟嫉恶独秉乎铁石之心廉不沽名确守乎氷雪之操乆膺简注径陟清华窃惟修注之司实系禁严之职虽上无过举初何烦直笔之在旁盖古置史官正欲警非心于未动不特晋班于云雾又将涣发于风雷左史记事右史记言固頼切劘于君徳外制掌书内制掌诰尤资粉泽于皇猷眷愈重于冕旒进特防于机轴由起居之官入东西府可平步升自翰林而相凡二十余有故事在某耸闻除目深激庆悰望五色之云透知瑞气卷一帘之雨愿丐余波恭惟贺私仰祈台丙
　　代贺右史王侍郎
　　发号枫宸陞华柱史细旃广厦固尝説金殿之书彩笔丹墀又来侍玉皇之案清光近止舆论翕然恭惟某官其业则博学宏词当世之宗工巨笔自先秦以来未见之典籍富贮胷中至组练而后一变乎绘絺复见古作果持老笔入直禁庭夜宿鸾坡试兴元等诏谕防之手日亲翠幄讲説命三篇格君之辞乃今符柱下之一星自古重螭头之二史既要地据班而立则台阶可平步而升岩叟擢起居即登枢府正仲除修注随拜右丞此儒者荣皆当家事某栖身厦庇喜听邮传望五色之云遥瞻瑞气卷一帘之雨愿丐余波恭控庆私仰祈台照
　　贺贑守胡石璧
　　昕陛疏恩台藩作牧瞻余襄公之坐处仍此来游访赵清献之留题居然如旧旗旄改观襦袴先声伏惟欢庆某仰惟某官于知行处着工夫以真实地为践履人谓何无忌似舅惟公独立而无朋世言胡安定教人其学由体而达用凢麾节之所至其风采为如何如髙山深林龙虎莫测其变化如青天白日奴亦知其清明迨髙卧乎东山嘻九迁其何物元城之问曽不通于政府质肃之书未尝至于京师尝侍丈席之傍亲聆謦欬之及非不知有速化之事决不肯为阿附之徒此硬脊梁乃真石璧故闻先生之风者鄙夫寛懦夫立而充先生所学大臣法小臣廉乃今不薄淮阳而来肯为章贡之重福千里幸矣泽四海谓何行迓诏纶即跻法从某辛苦一灯四充秋赋沗窃乙科再调铨曹叨受兹阙惟是某读书不多闻道也未每于当世之钜人名徳未尝不愿北面而事下风尝谓石璧先生今第一流也学问为世儒宗文字为大手笔政事为妙监司他日论思献纳则为名侍从辅佐弥缝则为贤宰相后学晚生舍此将安之乎
　　问候秘监文文山
　　某不天先君藐弃祸钜痛深首辱慰唁扶惫跪读悲感盈抱未果造台墀俯伏九顿以谢拊已自讼凛如负芒泰度包荒谅防矜贷某故臈访闻緑绨一封唤归禁近善类皆曰君子道长时也众阳用事跻世唐虞指日可冀乃正月之朔恭覩御笔峻除某官可直学士院跳郎星卿月而上着之红烛紫薇之地位置甚清公论惟允玉堂得真学士矣先生之文黼黻皇猷金玉王度一挥九制文词典雅真有三代之风自大魁而知制诰罔俾苏陈二公得以専美于前矣娥眉之嫉胡为乎来哉得非道大者难容名髙者易毁直如磨而不磷湼而不缁何考槃在阿硕人之薖青原白鹭能乆留乎锋车摇摇行矣徴召状元大拜者有吕文穆王文正李文定之芳躅在某翘企以俟某去冬奉先君襄事后人子之情不待霜露既降而焄蒿凄怆常割于懐久当熏沐尺笺为师门敬素冠奕奕何等姓名不敢以凟非慢也令弟某官防侍雍容埙箎迭奏诚一家盛事怡聚乞呼名













