<!-- { "loadSidebar": true } -->
　　芙蓉车兮桂衡，结萍盖兮翠旌。四苍虬兮翼毂，驾陵鱼兮骖鲸。茵荐兮芷席，蕙帱兮荃床。（本作「苓床」，依《御览》六百九十九改。）抗南箕兮簸琼蕊，挹天河兮涤玉觞。灵既降兮泊静默，登文阶兮坐紫房。服春荣兮猗摩，云裾绕兮容裔。冠北辰兮岌峨，带冕虹兮陵厉。兰肴御兮玉俎陈，雅音奏兮文虞罗。感濯汉兮美游女，扬激楚兮咏湘娥。临（《北堂书钞》一百五十五作「乘」。）回风兮浮汉渚，目牵牛兮眺织女。交有际兮会有期，嗟痛吾兮来不时。来无见兮进无闻，泣下雨兮叹成云。先后悔其靡及，冀后王之一寤。犹搦辔而繁策，驰覆车之危路。群乘舟而无楫，将何川而能渡？何世俗之蒙昧，悼邦国之未静。任椒兰其望治，由倒裳而求领。寻湘汉之长流，采芳岸之灵芝。遇游女于水裔，探菱华而结辞。（《御览》九百七十五引《九愁》有此语。）野萧条以极望，旷千里以无人，民生期于必死，何自苦以终身？宁作清水之污泥，不为浊路之飞尘。（《艺文类聚》五十六。案：末六语与《九愁赋》同）
　　停舟兮焉待，举帆兮安追。（《北堂书钞》一百三十八）
　　运兰棹以速往，□回波之容与。（同上）
　　过□穴兮清泠，术呜条兮动心。《北堂书钞》一百五十八
　　践丹穴兮观鸾居，通朱爵兮息南巢。（同上）
　　葛蔓滋兮冒神宇。（《文选》潘岳《寡妇赋》注，又沈约《学省愁卧诗》注作「蔓葛」。）
　　徒勤躬兮苦心。（《文选·头陀寺碑》注）
　　温风翕兮煎沙石，鸟罔窜兮兽无跖。（《御览》三十四）
　　乘逸响兮执电鞭，忽而往兮恍而旋。（《御览》三百五十九）
　　越江兮刈兰，暮秋兮薄寒，被蓑兮戴笠，置露兮践欢。（《御览》七百六十五）
　　牵牛为夫，织女为妇，织女牵牛之星，各处一旁，七月七日得一会同矣。（《文选》魏文帝《燕歌行》注引曹植《九咏》注）
　　何孤客之可悲。（《文选》谢灵运《七里濑诗》注）
　　皇降兮潜灵舞。（《文选》颜延年《三月三日曲水诗序》注）
　　◇遥逝
　　哀秋气之可悲兮，凉风萧其严厉。神龙盘于重泉兮，腾蛇蛰于幽穴。（《北堂书钞》一百五十八）
　　◇写灌均上事令
　　孤前令写灌均所上孤章，三台九府所奏事，及诏书一通，置之座隅，孤欲朝夕讽咏，以自警诫。（《御览》五百九十三）
　　◇毁鄄城故殿令
　　令：鄄城有故殿，名汉武帝殿。昔武帝好游行，或所幸处也。梁桷倾顿，栋宇零落，修之不成良宅，置之终于毁坏，故颇撤取，以备宫舍。余时获疾，望风乘虚，卒得慌惚，数日后廖，而医坐妄说，以为武帝魂神，生兹疾病。此小人之无知，愚惑之甚者也。昔汤之隆也，则夏馆无余迹；武之兴也，则殷台无遗基；周之亡也，则伊洛无只椽；秦之灭也，则阿房无尺。（《文选》颜延之《北使洛诗》注引此二语作「尺椽」，盖误涉上句。）汉道衰则建章撤，灵帝崩则两宫燔，高祖之魂不能□未央，孝明之神不能救德阳。天子之存也，必居名邦□土，则死有知，亦当逍遥于华都，留神于旧室。则甘泉通天之台，云阳九层之阁，足以绥神育灵。夫何恋于下县，而居灵于朽宅哉？以生谕死，则不然也。况于死者之无知乎？且圣帝明王顾宫阙之泰，苑囿之侈，有妨于时者，或省以惠人。况汉氏绝业，大魏龙兴，只人尺土，非复汉有，是以咸阳则魏之西都，伊洛为魏之东京，故夷朱雀而树阊阖，平德阳而建泰极，况下县腐殿，为狐狸之窟藏者乎？今将撤坏，以修殿舍，恐无知之人，坐自生疑，故为此令，亦足以反惑而解迷焉。（许敬宗、刘伯庄等《文馆词林》六百九十五）
　　◇赏罚令（《文馆词林》题如此，《艺文类聚》作黄初五年令）
　　令：夫远不可知者天也，近不可知者人也。《传》曰：「知人则哲，尧犹病诸？」谚曰：「人心不同，若其面焉？唯女子与小人为难养也，近之则不逊，远之则怨。」《诗》云：「忧心悄悄，愠于群小。」自世间人或受宠而背恩，或无故而人叛，违顾左右，旷然无信。夫嚼者咋断其舌，右手执斧，左手执钺，伤夷一身之中，尚有不可信，况于人乎？唯无深瑕潜衅，隐过匿愆，乃可以为人君上，行刀锯于左右耳，前后无其人也。谚曰：「谷千驽马，不如养一骥。」又曰：「谷驽马，养虎犬，无益也。」乃知韩昭侯之藏弊裤，良有以也。役使臣有三品，有可以仁义化者，有可以恩惠驱者，此二者不足以导之，则当以刑罚使之；刑罚复不足以率之，则明圣所不能畜。故尧舜至圣，不能容无益之子；汤武至圣，不能养无益之臣。九折臂知为良医，吾知所以待下矣。诸吏各敬尔位，孤推一概之平。功之宜赏，于疏必与；罪之宜戮，在亲不赦。此令之行，有若日。於戏群司，其览之哉！（《文馆词林》六百九十五，又见《艺文类聚》五十四）
　　◇自诫令（《艺文类聚》作黄初六年令）
　　令：吾昔以信人之心，无忌于左右，深为东郡太守王机、防辅吏仓辑等任所诬白，获罪圣朝，身轻于鸿毛，而谤重于太山。赖蒙帝主天地之仁，违百寮之典议，赦三千之首戾，反我旧居，袭我初服，雨之施，焉有量哉！反旋在国，扌建门退扫，形影相守，出入二载，机等吹毛求瑕，千端万绪，然终无可言者。及到雍，又为监官所举，亦以纷若，于今复三年矣，然卒归不能有病于孤者，信心足以贯于神明也。昔雄渠李广，武发石开；邹子囚燕，中夏霜下；杞妻哭梁，山为之崩。固精诚可以动天地金石，何况于人乎！今皇帝遥过鄙国，旷然大赦，与孤更始，欣笑和乐以欢孤，陨涕咨嗟以悼孤，丰赐光厚，訾重千金，损乘舆之副，竭中黄之府，名马充厩，驱牛塞路，孤以何德而当斯惠？孤以何功而纳斯贶？富而不吝，宠至不骄者，则周公其人也。孤小人尔，深更以荣为感，何者？将恐简易之尤，出于细微，脱尔之愆，一朝复露也。故欲循吾往业，守吾初志，欲使皇帝恩在摩天，使孤心常存人地，将以全陛下厚德，究孤犬马之年，此难能也。然孤固欲行众人之所难。《诗》曰：「德如毛，人鲜克举之。」此之谓也。故为此令，著于宫门，欲使左右共观志焉。（《文馆词林》六百九十五，又略见《艺文类聚》五十四）
　　◇令
　　谚云：相门有相，将门有将。夫相者文德昭，将者武功烈。（《文选》陆机《吴趋行汴》。又刘琨《答卢谌诗》注，《御览》四百九十六。案：本传《陈审举疏》亦有此数语。）

卷十五·魏十五
◎陈王植（三）
　　◇庆文帝受禅章
　　陛下以圣德龙飞，顺天革命，允答神符，诞作民主。乃祖先后积德累仁，世济其美，以暨于先王。王勤恤民隐，劬劳戮力，以除其害，经营四方，不遑启处，是用隆兹福庆，光启于魏。陛下承统，缵戎前绪，克广德音，绥静内外，绍先周之旧迹，袭文武之懿德，保大定功，海内为一，岂不休哉！《艺文类聚》十三
　　◇庆文帝受禅上礼章
　　陛下以明圣之德，受天显命，良辰即祚，以临天下，洪化宣流，洋溢宇内。是以溥天率土，莫不承风欣庆，执贽奔走，奉贺阙下。况臣亲体至戚，怀欢踊跃。（《艺文类聚》十三）
　　◇改封陈王谢恩章
　　臣既弊陋，守国无效，自分削黜，以彰众戒。不意天恩滂霈，润泽横流，猥蒙加封，茅土既优，爵赏必重，非臣虚浅所宜奉受，非臣灰身所能报塞。（《艺文类聚》五十一）
　　◇封二子为乡公谢恩章
　　诏书封臣息男苗为高阳乡公，志为穆乡公。臣伏自惟，文无升堂庙胜之功，武无摧锋接刃之效，天时运幸，得生贵门，遇以亲戚，少荷光宠，窃位列侯，荣曜当世。顾影惭形，流汗反侧。洪恩罔极，云雨增加，既荣本干，枝叶并蒙。苗志小竖，既顽且稚。猥荷列爵，并佩金紫。施崇一门，惠及父子。（《艺文类聚》五十一）
　　◇求祭先王表
　　臣虽比拜表，自计违远以来，已逾旬日。垂竟夏节方到，臣悲伤有念先王。公以夏至日终，是以家俗不以夏日祭。至于先王，自可以令辰告祠。臣虽卑鄙，实禀体于先王。自臣虽贫窭，蒙陛下厚赐，足供太牢之具。臣欲祭先王于北河之上，羊猪牛臣自能办，杏者臣县自有。先王喜食鳆鱼，臣前已表得徐州臧霸送鳆鱼二百枚，足以供事。乞请冰瓜五枚，白柰二十枚。计先王崩来，未能半岁，臣实欲告敬，且欲复尽哀。（《御览》三百八十九，五百二十六，九百三十八，九百七十，又九百七十八）
　　◇上九尾狐表
　　黄初元年十一月二十三日，于甄城县北见众狐数十，首在後，大狐在中央，长七八尺，赤紫色，举头树尾，尾甚长大，林列有枝甚多，然后知九尾狐；斯诚圣王德政和气所应也。（《开元占经》一百十六）
　　◇谢初封安乡侯表（黄初二年）
　　臣抱罪即道，忧惶恐怖，不知刑罪当所限齐。陛下哀愍臣身，不听有司所执，待之过厚。即日于延津（《文选》曹子建《责躬诗》注作「行至延津」。）受安乡侯印绶。奉诏之日，且惧且悲，惧于不修，始违宪法，悲于不慎，速此贬退。上增陛下垂念，下遗太后见忧。臣自知罪深责重，受恩无量，精魂飞散，亡躯殒命云云。（《艺文类聚》五十一）
　　◇封鄄城王谢表（黄初二年）
　　臣愚驽垢秽，才质疵下，过受陛下日月之恩，不能摧身碎首以答陛下厚德。而狂悖发露，始干天宪，自分放弃，抱罪终身，苟贪视息，无复幸。不悟圣恩爵以非望，枯木生叶，白骨更肉，非臣罪戾所当宜蒙。俯仰惭惶，五内战悸，奉诏之日悲喜参至，虽因拜章陈答圣恩，下情未展。（《艺文类聚》五十一）
　　◇求习业表
　　虽免大诛，得归本国。（《文选》曹子建《责躬诗》注）
　　◇请招降江东表
　　臣闻士之羡永生者，非徒以甘食丽服宰割万物而已，将有以补益群生，尊主惠民，使功存于竹帛，名光于后嗣。今臣文不昭于俎豆，武不习于干戈，而窃位藩王，尸禄东夏，消损天日，无益圣朝。淮南尚有山窜之贼，吴会犹有潜江之虏。使战士未获归于农亩，五兵未得戢于武库。盖善论者不耻谢，善战者不羞走。夫凌云者，泥蟠者也；后申者，先屈者也。是以神龙以为德，尺蠖以昭义。昔汤事葛，文王事犬夷，固仁者能以大事小。若陛下遣明哲之使，能继陆、贾之踪者，使之江南，发恺悌之诏，张日月之信，开以降路，权必奉圣化，斯不疑也。（《艺文类聚》五十二）

　　◇上责躬应诏诗表（黄初四年）
