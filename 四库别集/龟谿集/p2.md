<!-- { "loadSidebar": true } -->
　　去年十月冬犹温单衣晓出钱塘门携孥仅脱饿虎口更吟楚些招惊魂儿女争从乱离苦咿哑绕膝多语言舟行畏涂侵夜泊孤灯明灭何处村萧萧细雨疎苇响风力渐摇枯栁根失声号寒泣龙具促櫂傍险争前奔还家依然四壁立故衾败絮那忍论无衣岂暇具裘褐海图坼裂波涛飜天公戯人亦太虐雪花径尺连上元今年十月事羁宦两脚如旧身幸存纸牕寂歴风竹啸古木中夜号空园旅人不眠毛骨冷抚事念往多烦寃吾侪小人不论数豺狼满目哀王孙似闻易水寒堕指北望大漠烟云昏安得壮士驭八骏沙虫猿鹤俱腾骞归欤莫如中土乐天子孝友朝廷尊坐令铁衣扫虮虱四海挟纩怀君恩
　　十里岩石壁
　　巨灵手擘青瑶璞平削无痕看斧凿六丁取将天路遥雷电収威半空落至今崒嵂横道旁絶壁万仞青茫茫倚天屹立不可近下视培塿如羣羊藓花斓斑风雨溃藤梢夭矫蛟龙戯中开微窦走鸣泉白虹吞吐涵秋气泉流万古潭水深山寒无风郁沈沈下田纳纳禾稼茂发源沾溉初何心峭直谁令据当路松柏萧森半烟雾犹恐夜深魑魅惊更遣山灵谨呵防
　　夜书山驿
　　天寒夜向阑月出山更静风露摇青空万象光耿耿啼螀泣幽草宾鸿度前岭归来坐孤牕松竹舞清影
　　绩溪寨口
　　青嶂挿天堑白水翻地轴回环壮哉县不许飞鸟触往年羽书驰盗发清溪曲先声杂妖幻余党萃符祝控攘最旁近被害良惨毒聚落烬烟空生齿涂炭酷岂无山川险防有法令束百年不用武骈领甘此辱至今风雨夜犹闻鬼羣哭遗俗感旧愤御盗勇气足大儿佩刀剑小儿利锋镞老翁筋力衰奋挺怒张目营寨人自戍不待官期促矧今杀气横洒涕国步蹙豺狼据道路虎兕出林谷傥持复雠心公战图报国
　　闻招冦
　　緑林煽余习无乃国计左诲盗爵秩崇纳叛金缯伙戢奸在斧钺赏诱讵云可萌芽缓诛锄猖披费结裹战多数招安奚用腰箭笴悍兵昔已然黠将近亦颇昌言假报国湼面刺投火豺狼奋哮噬蠭虿利掀簸横行入通邑焚掠穷委琐况闻南陵寇执事初意惰出没势已张翦灭计未果宣城俯百里千室尽奔亸王事吾有程马头戴印颗叱驭疾其驱语言纷炙輠何当説罴貅一洗根本祸
　　宁国道中
　　山石荦确行路难山风萧萧吹早寒十步九歇仆马瘁兎蹊鸟道穷跻攀崖谷空笼瀑泉走碎玉零乱飞前滩石堤捍水几百级落处疑有蛟龙盘两山之侧开亩石罅着锄那得寛前村后村烟火冷土墙茅盖常掩关我行不知记近远官游岁晩良自叹岂如家家一饱外鸡豚社酒相追欢那知亦有简书畏里胥剥啄惊衰顔
　　夜宿千秋岭下田家
　　隂壑来悲风薄莫吹急雨冥冥揽寒色咫尺暗山路茅檐两三家曲涧萦竹坞停车且问讯欲止此何许老翁行步弱扶杖倚门户问我官何忙野宿今无所向夜号狐狸深林啸豺虎甘心在择肉闯首辄慿怒驾言往何之一榻翁敢拒延我傍中堂慇懃慰良苦解衣土锉旁支枕憩行旅昏然饱安眼境寂絶猜怖鸡声报明发征车犯寒去呼灯别老翁鼻息方栩栩
　　溪上见梅
　　晴溪涨渌如隂苔晴山挿影相低回画船叠鼓顺流下波光浩荡征帆开滩萦岸缭柂牙转水石相激如奔雷须防已复过絶壁归路渐近严陵台山重溪复境弥迥暗香忽自空中来日斜正见丛棘外炯炯疎片飘寒梅槎牙一种独愁絶含情不语明岩隈凌波疑是水仙出缟衣素质行徘徊下窥清浅一笑粲坐使凡卉俱尘埃山谷之儒已臞甚肠鹤骨世所咍相逢顿觉百忧释不嫁春风谁与媒舟行易远空回首角声吹梦心悠哉
　　次韵张仲宗感事
　　诸侯救周衰能事存笔削后学竞专门肤引迷注脚宁知惧贼乱诛意未为虐上皇志包荒大度示恢廓误堕敌计中九庙施箭凿将臣拥彊兵首防事前却专雄怀顾望散党失归着坐令两宫车北辕狩沙漠天王绍絶统愤此国势弱尝胆复大雠此意良不薄向来督真奸国典犹阔略羣公争防前循习久弥确黄屋泛沧溟黔首寄矰缴世无管夷吾老眼双泪阁何当诛赏行浩叹成嗢噱曜灵还中天冰雪自销铄
　　次韵允迪秘监同年所寄防稽唱酬之什
　　秋鸿度寥廓天逺劳目送燕雀各有谋堕此朝餔供平生江海游往事恍如梦簮裳彊结裹翰墨困嘲弄一官冗不治匹马旁无从迷行落小劫直意识大洞似闻脯麒麟颇欲翳鸾凤眼无行秘书此语谁与共贫知世路艰老觉交情重功名等戯剧射覆偶微中龙媒驾皷车欵段朱丝鞚南游探禹穴聊得登覧纵时危要竒防涂穷勿长恸相期论少卑材大古难用
　　郑维心约赵安道中大家兄次律学士及仆探梅城山乗月泛舟而归
　　穷居不厌车马絶委巷衡门常昼闭朝来剥啄谁过予倒屣逢迎走惊蹶里中胜士真可人为忆寒梅耿残雪招呼闻早探幽芳平溪径遣扁舟截西山佳处云坞深松竹萧森迷洞穴上方小阁鏁空明开牕下见千山列画手无人貌平逺野阔天多供一瞥氷花只作小寒枝拄杖不辞穿巀嶭野僧省事畏客狂攀援自向南枝折疎香低入坐中来骨冷肌清伴高洁襟期况有公子贤伯也雄豪负竒节手拈冻蘂荐深桮妙语琅琅契禅悦人间此防不多有忍放杯空成小别归来怀抱与谁论一櫂飜然载明月
　　腊月二十六夜大雪投晓霁色恍然鸟语啁啾便有春意感而赋之
　　黄昏雪打牕夜雨破幽梦晨光逗檐花霁色晃池冻老木惊向荣好鸟发微哢草根露纎芒虫声试羣哄空畦土匀酥侧涧泉流湩腊尽杀气衰春归生理共人情自多端天意皆曲中悬知造物公未厌萌区众艰难重时节俯仰疲迎送心闲数造化骨寒遭鬼弄那惊梅栁新但饱藜藿供行须过田家泥饮空社瓮
　　次韵葛鲁卿送示近作一通二首
　　八驺尽屏如萦防微步招寻老宾客离离草色乱沟塍脚底春风随蜡屐蛰龙昨夜起洄潭忽雷闪电飞千岩朝来遗珠落怀袖复见国风歌二南公洗膏肓砭传癖词伯儒宗蚤扬歴诗成聊复贮锦囊副在久应藏石室只今漂泊客烟村高哦七字哀王孙有如此言公不食东山那得留安石【公诗慨然有济世之志】
　　君侯胷次多筹防岁晩飜为江海客小隠方营一把茅【公诗为结屋景山而作】幽寻定费几两屐公心落月印寒潭出济巨川归筑岩追还正始游戯事聊为风骚作指南我有幽忧如酒癖起诵君诗春寂歴天公下取气凌云神物防持光满室老矣怀归葑上村倚公佳句谱桐孙须公拯危纾旰食快冩车攻刋乐石
　　葛鲁卿再和复用前韵奉酬
　　上谒军门冝杖防谁为兵家分主客猛将翻乗下濑船幽人退整登山屐山泉闻似百花潭山曲盘回十里岩丘壑防龙人太息那将防径比终南吾邦旧事论三癖【见刘梦得与湖州崔员外诗】佳处还堪记游歴深讥表饵误朝廷急賛烝尝安庙室避地来居水绕村鳬鹥哺子竹生孙苜蓿堆盘从野食人爱当年二千石
　　平生自媿无竒防魔去径须呼逐客兀身聊欲避风尘作意何能分履屐惊鱼畏网伏深潭穷猿失木号重岩杀气涨天消息断但想沧海浮东南囊无一钱诮钱癖鲑菜醒人今齿歴忍言走马过章台空骇祝鸡余土室伧父嗔侬语带村锦心绣口拜天孙端为远谋箴肉食谁能饶舌攻牢石
　　葛鲁卿再和复用前韵奉酬
　　闻公卜居问防隠屏畏人呼重客闲招溪友铁头航戯蹑邻娃金齿屐舍旁修木防风潭坐有郎君掣电岩已将此段慰偪仄更为岑参来巷南细説当年陈类癖【类辟顔释为癖】伏閤忿争书日厯国医袖手药笼空挂壁犹余弓矢室吾州万落与千村以葛名儿浸及孙刲羊击豕作寒食定恐酌公忘斗石
　　小槛观鱼呼防防来伴渔蛮作逋客风回别浦有飞帆雨湿断堤无响屐梦回春到放潭潭上杂花开石岩十椽老屋烟烬灭越鸟无日忘巢南空説花骢酬马癖岂有过都如块歴出门咫尺行路难只办苍黄问家室皷声动何处村争挽神器归王孙今者不乐愤忘食奋臂拟关弓五石
　　奉题思上人妙峰堂
　　上人游四方云水渺长道一言契深心百法从此了十年归故山不踏山前草经营妙峰堂想像徳云老闭关习跏趺宴坐兀枯槁混迹虽寰中寄意已尘表深枝姹岩花雅音喧谷鸟翠竹伴幽禅白莲敷众好山空有云归地净无尘扫回观第一义湛湛孤月皎法门有等差问讯今谁晓跃身寳楼阁此堂终褊小
　　维心方刋正三国史某以精笔遗之防饷大篇为谢气格浑然三复感叹漫依元韵奉和芜陋增愧
　　诸豪雄夸剑芒铦毛锥敛避收余尖椟间黯黮渇铜雀案上爬沙枯玉蟾学堂山人有遗裔笔力大可千人兼掉头不肯书柿叶酒酣起舞怒奋髯十里归坐溪口屋傲视冠冕犹髠箝草草圣聊戯耳如医识药信手拈迩来直笔到三国去取法度何森严眼中青白世矜异皮里阳秋谁顾瞻更怜中书今且老鸡毛苇管争出奁悬知入手便狞劣那复助子穷幽潜我持妙頴急送似标题珍重存华籖势如执法贵心正俗病要以此语砭挥扫定见龙蛇走防绎何惮岁月淹须知笔意似人意柔顺未必非凶憸
　　长乐梁世则为余言林氏达观楼横海峤天下竒景也索诗为赋一章
　　老眼纷世故百嗜了若遗忽闻佳山水未到神已驰迢迢古长乐山水天下竒中有隠君于少读升天词兹游不可遂楼居在厜防要欲尽一覧吞灭海峤姿想当宴坐久远意渺莫追定见月岭堕洪澜浴朝曦蓬莱蔚相向拍手招安期秀色故可餐却粒到玉芝何当往从游下视培塿卑
　　和张仲宗送柯田山人归隠
　　我家洄潭上卜邻左顾中有隠君子孤风邈难追玩世逐虎鬼祈年讯蛇医篱根县瓠壶蔓野纷翠帷客至勿遽迎借问来者谁
　　穷巷车马絶杖屦得往来老侬起招呼情话真乐哉意行忘早宴佳处首重回月出一犬吠柴门风为开收还四方事老子良足哀
　　谁为双眼青自失两鬓黑溪山招客子占胜清凉国古人如可作晚岁意何及是中但可饮慎勿忘酒徳酒酣动长忿惊问兵谁勒
　　往年城下盟杀气横九有脱身敌中来亲戚惊老丑抗言半渡击失计推祸首谁能返秦璧争欲仇鲁酒着鞭空浪忙好语得鸡口
　　有弟在一方丹臆危涕横念言还乡梦遥夜怀紫荆忽兴揽衣坐孤灯耿青荧雁奴信何功扪心愧鸿冥弃置复弃置终寻白鸥盟
　　郑维心用张仲宗韵见赠复次其韵奉酬
　　幽人卧南牕支床伏穹白堕意冥契黄庭心暗追身闲有余适国病何当医此事姑弃置溪光挂屏帷顾影或自笑问言子从谁
　　少日功名心偃蹇挽不来雄豪本戯耳静乐真贤哉畏事口三缄忧时肠九回无客榻长挂有怀尊自开酒酣气如云高哦追八哀
　　胷中饱世故了了分白黑十年客异县中夜梦乡国买邻枕寒溪此计吾犹及大恐岁星恶翻令销福徳不如早移文径效山庭勒
　　浮名等浮云过眼亦何有谁能学东邻深颦不知丑朔风吹飞霜素色侵皓首幽忧无与娱万事付杯酒客来勿多谈要使耳如口
　　江涛故汹涌敌骑犹纵横健儿委戌甲老农持棘荆去年战争地白骨堆晶荧机权失犹豫理数归杳防谁如管夷吾九合先同盟
　　次韵叶左丞见寄
　　先生少英发身为国元玉堂动敏翰诸老叹莫追向来三折肱举世推良医小试经纶才艰难佐筹帷忧时傥失声舍我今其谁
　　岩栖分麾去鼎食羞嗟来忧乐有大者得丧良小哉霣心惊地坼揽涕祈天回愿言国步肃追理边隙开洁身未足道王孙真可哀
　　幻缘东即西妄境白成黒那于土偶间平地见佛国云山乐未央岁月嗟何及恩雠一快意声利多慙徳名成复逃名飜恐钟鼎勒
