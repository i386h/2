<!-- { "loadSidebar": true } -->
　　陶，字子奇，一名伟，颍川颍阴人。桓帝时，游太学。举孝廉，除顺阳长，以病免。灵帝时拜侍御史，封中陵乡侯，三迁尚书令，拜侍中，徙京兆尹。后为谏议大夫，为宦官所陷，下狱死。有集三卷。
　　◇上疏陈事
　　臣闻人非天地无以寓生，天地非人无以为灵，是故帝非民不立，民非帝不宁。夫天地之与帝，帝之与民犹头之与足，相须而行，混同一体，自然之势也。臣窃观之，今玄象错度，日月不明，地裂川溢，妖祥并兴，胤嗣仍绝，民率流亡。昔夏癸由此而废，商辛以斯而丧。若不悔寤，恐惧将无及矣。伏惟陛下年隆德茂，中天称号，袭常存之庆，循不易之制，目不视鸣条之事，耳不闻檀车之声，天灾不有痛于肌肤，震蚀不即损于圣体，故蔑三光之谬，轻上天之怒，怡民饥之忧，忽震裂之变，轻无嗣之祸，殆国家之命，非所以彰美祖业，克保天祉者也。伏念高祖之起，始自布衣，拾暴秦之敝，追亡周之鹿，合散扶伤，克成帝业。功既显矣，勤亦至矣，流福遗祚，至于陛下。陛下既不能增明烈考之轨，而忽高祖之勤，妄假利器，委授国柄，使群丑刑隶，芟刈小民，雕敝诸夏，虐流远近，故天降众异，以戒陛下。陛下不悟，而竞令虎豹窟于鹿场，豺狼乳于春圃。斯岂唐咨禹、稷，益典朕虞，议物赋土蒸民之意哉！又令牧守长吏上下交竞，封豕长蛇蚕食天下；货殖者为穷冤之魂，贫馁者作饥寒之鬼；高门获东观之辜，丰室罗妖叛之罪；死者悲于窀穸，生者戚于朝野，是愚臣所为咨嗟长怀叹息者也。且秦之将亡，正谏者诛，谀进者赏，嘉言结于忠舌，国命出于谗口，擅阎乐于咸阳，授赵高以车府。权去己而不知，威离身而不顾。古今一揆，成败同势。愿陛下远览强秦之倾，近察哀、平之变，得失昭然，祸福可见。臣又闻危非仁不扶，乱非智不救，故武丁得傅说，以消鼎雉之灾；周宣用申、甫，以济夷、厉之荒。窥见故冀州刺史南阳朱穆，前鸟桓校尉臣同郡李膺，皆履正清修，贞介绝俗。穆前在冀州，奉宪操平，摧破奸党，弹纠豪杰，埽灭饕恶，肃清万里，不仁者远，虽山甫不畏强御，诚无以逾也。膺前后历典牧守，正身率下，及掌戎马，镇抚北疆，神武扬于朔州，强胡慑于漠北。文既俎豆，武亦干戈，功遂身退，家无私积。斯实中兴之良佐，国家之柱臣也，宜还本朝，夹辅王室，上齐七跃，下镇万国，不合久屈闲曹，委于草莽。臣敢吐不时之义于讳言之朝，犹冰霜见日，必至消灭。臣恐小人道长，遂成其败，犯冒天颜言，诚非议。知必以身脂鼎镬，为海内先笑，所学之事，将复何恨。不学鬼谷子之于东齐，而习秦、仪之于周、魏，贾王孙于蜀都，交猗顿之货殖，如此，亦可以示王室之爵，置天地之位矣。臣始悲天下之可悲，今天下亦悲臣之愚惑也。（袁宏《后汉纪》二十一，《后汉·刘陶传》，合录成篇。）
　　◇与乐松袁贡连名上疏言张角
　　圣王以天下耳目为视听。故能无不闻见。今张角支党，不可胜计。前司徒扬赐奏下诏书，切敕州郡，护送流民，会赐去位，不复捕录。虽会赦令，而谋不解散。四方私言，云角等窃入京师，觇视朝政，鸟声兽心，私共鸣呼。州郡忌讳，不欲闻之，但更相告语，莫肯公文。宜下明诏，重募角等，赏以国土。有敢回避，与之同罪。（《后汉·刘陶传》。）
　　◇陈要急八事疏
　　臣闻事之急者，不能安言；心之痛者，不能缓声。窃见天下前遇张角之乱，后遭边章之寇，每闻羽书告急之声，心灼内热，四体惊竦。今西羌逆类，私署将帅，皆多段时吏，晓习战陈，识知山川，变诈万端。臣常惧其轻出河东、冯翊，钞西军之后，东之函谷，据厄高望。今果已攻河东，恐遂转更豕突上京。如是，则南道断绝，车骑之军孤立，关东破胆，四方动摇，威之不来，叫之不应，虽有田单、陈平之策，计无所用。臣前驿马上便宜，急绝诸郡赋调，冀尚可安。事付主者，留连至今，莫肯求问。今三郡之民皆以奔亡，南出武关，北徙壶谷，冰解风散，唯恐在后。今其存者尚十三四，军吏士民悲愁相守，民有百走退死之心，而无一前斗生之计。西寇浸前，去营咫尺，胡骑分布，已至诸陵。将军张温，天性精勇，而主者旦夕迫促，军无后殿，假令失利，其败不救。臣自知言数见厌，而言不自裁者，以为国安则臣蒙其庆，国危则臣亦先亡也。谨复陈当今要急八事，乞须臾之间，深垂纳省。（《后汉·刘陶传》云《其八事，大较言天下大乱，皆由宦官」。）
　　◇诣阙上书讼朱穆
　　伏见施刑徒朱穆，处公忧国，拜州之日，志清奸恶。诚以常侍贵宠，父子兄弟布在州郡，竞为虎狼，噬食小人，故穆张理天纲，补缀漏目，罗取残祸，以塞天意。由是内官咸共恚疾，谤ゥ烦兴，谗隙仍作，极其刑谪，输作左校。天下有识，皆以穆同勤禹、稷，而被共、鲧之戾，若死者有知，则唐帝怒于崇山，重华忿于苍墓矣。当今中官近习，窃持国柄，手握王爵，口含天宪，运赏则使饿隶富于季孙，呼翕则令伊、颜化为桀、跖。而穆独亢然不顾身害。非恶荣而好辱，恶生而好死也，徒感王纲之不摄，惧天纲之久失，故竭心怀忧，为上深计。臣愿黥首系趾，代穆校作。（《后汉·朱穆传》）
　　◇改铸大钱议
　　圣王承天制物，与人行止，建功则众悦其事，兴戎而师乐其旅，是故灵台有子来之人，武旅有凫藻之士，皆举合时宜，动顺人道也。臣伏读铸钱之诏，平轻重之议，访覃幽微，不遗穷贱，是以藿食之人，谬延逮及，敢悬书象魏，听罪降阙。盖以为当今之忧，不在于货，在民有饥劳之怨，海内无耳目之变，乃箕子所谓佯愚而对也。臣不达殷人佯愚之虑，欲于不问而言甲子之事。故念生鲜死，久复不敢极谏陈其要，请粗言生民之业。夫生养之道，先食后民，（当作「后货」）是以先王观象育物，敬授民时，使男不逋亩，女不下机，故君臣之道行，王路之教通。由是言之，食者乃有国之所宝，生民之至贵也。窃见比年以来，良苗尽于蝗螟之口，杼柚空于公私之求，野无青草，室如悬罄。所急朝夕之餐，所患靡监之事，岂谓钱货之锲薄，铢两之轻重哉！就使当今沙砾化为南金，瓦石变为和玉，使百姓渴无所饮，饥无所食，虽皇羲之纯德，唐虞之文明，犹不能以保萧墙之内也。盖民可百年无货，不可一朝有饥，故食为至急也。今议者不达农殖之本，多言铸冶之便，或欲因缘行诈，以贾国利。国利将尽，取者急竞，造铸之端。于是乎生。盖万人铸之，一人夺之，犹不能给，况今一人铸之则万人夺之乎！虽以阴阳为炭，万物为铜，役不食之民，使不饥之士，犹不能足无厌之求也。夫欲民殷财阜，要在止役禁夺，则百姓不劳而足。陛下圣德，愍海内之忧戚，伤天下之艰难，欲铸钱齐货，以救其蔽，此犹养鱼于沸鼎之中，栖鸟于烈火之上。水木，本鱼鸟之所生也。用之不时，必至焦烂。愿陛下宽锲薄之禁，后冶铸之议，听民庶之谣吟，问路叟之所忧，瞰三光之文耀，视山河之分流，天下之心，国家大事，粲然皆见，无有遗惑者矣。臣尝诵《诗》至于《鸿雁》于野心劳，哀勤百堵之事，每喟尔长怀，中篇而叹。近听征夫饥劳之声，甚于斯歌。是以追悟匹妇吟鲁之忧，始于此乎？见《白驹》之意，屏营彷徨，不能监寐。伏念当今地广而不得耕，民众而无所食。群小竞起，进秉国之位，鹰扬天下，鸟钞求饱，吞肌及骨，并噬无厌。诚恐卒有役夫穷匠，起于板筑之间，投斤攘臂，登高远呼，使愁怨之民，狼跳虎骇，响应云合，八方分崩，中夏鱼溃，虽方尺之钱，何能有救？其危犹举函牛之鼎，纟圭纤枯之末，诗人所以眷然顾之，潸焉出涕者也。若不早寤，恐将及之。臣，东野狂ウ，不达大义，缘广及之时，对过所问，知必以身脂鼎镬，为天下笑。（袁宏《后汉纪》二十六，《后汉·刘陶传》《晋书食货志》，《通典》八。）

卷六十六
◎侯瑾
　　瑾，字子瑜，敦煌人。桓帝时，徵有道，复徵博士，皆不至。有集二卷。
　　◇筝赋
　　物顺合于律吕，音协同于宫商。朱弦微而慷慨兮，哀气切而怀伤。（《初学记》十六）
　　于是急弦促柱，变调改曲。卑杀纤妙，微声繁缛。散清商而流转兮，若将绝不复续。纷旷荡以繁奏，邈遗世而越俗。若乃察其风采，练其声音，美哉荡乎，乐而不淫。虽怀思而不怨，似《豳风》之遗音。于是《雅》曲既阕，《郑》、《卫》仍修。新声顺变，妙弄优游。微风漂裔，（《初学记》作漂震，《文选·广绝交论》注作「票彡撇」。）冷气轻浮。感悲音而增叹，怆憔悴而怀愁。若仍感天地，下动鬼神，享祀宗祖，酬酢嘉宾，移风易俗，混同人伦，莫有尚于筝者矣。（《艺文类聚》四十四，又《初学记》十六引两条，又略见《文选·月赋》注，《陆机猛虎行》注，《谢灵运拟邺中集诗》注，《刘峻广绝交论》注。）
　　◇皇德颂叙
　　侯瑾字子瑜，敦煌人。少孤贫，依宗人居。性笃学，恒佣作为资，募还，辄薪读书。（《御览》八百二十九）
　　◎高彪
　　彪，字义方，吴郡无锡人。游太学，郡举孝廉，试经第一，除郎中，校书东观，后为内令。有集二卷。
　　◇复刺遗马融书
　　伏闻高问，为日久矣，冀一见宠光，叙腹心之愿，以启其蔽，不图辞之以疾。昔周公父文王，兄武王，九命作相，以尹华夏，犹握沐吐食，以接白屋之土，天下归德，历载邈矣。今君不能相见，宜哉！（《御览》六百六引《杂事》，「彪诣大儒马融，辞不见，彪复刺，其书」云云。「融省，大愧，遣人辞谢追请。径去。不肯还」。）
　　承服风问，从来有年，故不待介者而谒大君子之门，冀一见龙光，以叙腹心之愿。不图遭疾，幽闭莫启。昔周公旦父文兄武，九命作伯，以尹华夏，犹挥沐吐餐，垂接白屋，故周道以隆，天下归德。公今养疴傲士，故其宜也。（《后汉·高彪传》）
　　◇督军御史箴饯赠第五永
　　文武将坠，乃俾俊臣。整我皇纲，董此不虔。古之君子，即戎忘身。昭其果毅，尚其桓。桓师尚七十，气冠三军，诗人作歌，如鹰如。天有太一，五将三门；地有九变，丘陵山种；人有计策，六奇五间。总兹三事，谋则咨询。无曰己能，务在求贤，淮阴之勇，广野是尊。周公大圣，石蜡纯臣，以威克爱，以义灭亲。勿谓时险，不正其身。忽谓无人，莫识己真。忘富遗贵，福禄乃存。枉道依合，复无所观。先公高节，越可永遵。佩藏斯戒，以厉终身。（《后汉·高彪传》，《淳化阁贴》二）
　　◇清诫
