<!-- { "loadSidebar": true } -->
箕启存祀干以杀身殷称七窍孔赞三仁烈烈太师实维国桢人之云亡邦是用倾鹿台玉焚麦秀吞声　　右比干 

宋龙图阁学士范公画像赞 

予观范龙图则慕其人嘉其志观龙图出处则哀其时予过无锡秦氏获覩其画像峩冠法服庄严弘毅盖得其彷佛焉则又识人心不泯不然即顾吴更生安所置毫哉予生长环庆间与故老谈龙图扼元昊事虽古名将何加矣于是董沐再拜赞曰 有伟一人清明令仪三代遗才百世之师 

钟馗赞 

唐有进士鬼之司直梦中诛邪帝寤惊惑虽寤匪寤内艳外佞曾无如馗是匡是正禄食者鄙我言敬听 

张将军画像赞 

我崇我官有徒啴啴我服我丹有蠎盘盘盘盘者蠎天子之赐啴啴者徒天子之何以之以伐以征何以赐之汝陟汝明北徼是清南蛮是平将军者谁姓张桓名于赫将军魁躯长髯战阵能勇处巳卑谦礼士若讷临下威严动若虎虎孝静若女潜将军之驰如鸟之过之矢之发当之者破此卫开设将军实罕将官岂罕损于自满于美将军年始向强发黟颜濯膂力载刚万兵罔雄百战匪奇慎终如初文王我师 

刘文华画像赞 

刘文华者大梁之逸民也修而弗耀老而靡怠潜于塾显于医讷焉如愚有而冈居君子哉君子哉赞曰 

嗟乎文华人贵之钦君也衣布人富之歆君也寒素利人之趋君笃者义势人之附君遇则避嗟乎文华金不出矿玉隐于璞一壶悬市百钱停卜荣期带索韩康卖药彼哓彼呶我守之讷彼侈彼矜我守之约嗟乎文华聚衣内文宫钟外声闾党敬礼月旦优评乡饮是宾古貌古服膺祉戬休而安而谷昔称长者今觏有恒厥像俨如令仪可征 



【卷第六十 】 

【杂文二十五篇 】六箴 六戒 荣养堂颂 三仲颂邃庵辞【有序】挽歌辞许子诔【有序】月坞痴人对虚里子对 马对 郁郅子解 直臣字义 维极字义 董生兄弟字义 弟汝含字义 



空同集卷第六十 北郡李梦阳撰 　杂文二十五篇 

六箴 

太仆储先生曰人有六事心事身事家事官事人事文事空同子闻之曰嗟乎有非在我者焉如彼何着六箴 

不可对人言曰慝言之而不行曰惑行之而不至曰画非所存而言曰贼亡是而靡获自尽则天也 心一 

烈女能必其巳之不污不能必其天之不愚时之弗踰夫是则烈女也巳 身二 

有负郭田百亩莳桑数十株可以聚庐矣进竭其躬退为耒夫不亦可乎 家三 

君子狥道志士狥名啬夫狥利是究是图毋腼厥位 官四 

信道莫如守已省事莫如寡交君子曰中古贵施报苟以礼至斯应之矣 人五 

古之文以行今之文以葩葩为词腴行为道华嗟彼千钧一发柰何 文六 

六戒 

匡衡曰聦明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘李子读而韪之者六戒 

太察一 容以畜众察则无徒先民有言毋及渊鱼厥昔圣王瑱耳纩目聦罔弗悉明靡不烛 

壅蔽二 圣月四目复达四聦县鼓置铎维恐弗通颛任生奸偏听生谗刍荛罔遗大道之咸 

太暴三 勇以阳奋强以义发用之弗端鲜不殄伐受绝于武桀陨于汤秦政弗戒二世而亡 

无断四 匪阳曷舒匪阴曷藏弗济以义仁曷由臧孝元优游汉业用堕衡丁其时空言式悲 

后时五 有虞鼓琴穆穆其和及闻善言沛若江河王者之德应时若响居则山静动则飙往 

遗忘六 衽席萌变萧墙伏忧遵薮射鹿归而忘牛武事四夷海内虚耗垂暮攸省轮台有铭 

荣养堂颂 

彼美者堂有南其户前临伊阙缑氏嵩阜文杏为梁兰撩桂桂谁其居之乐彼寿毋桓桓大夫建旄兹土夕之晨之登降堂只丰膳孔时笾豆纚纚剥有肥羜脍有文鲤维是大夫崇志远辱人以体养我养者色夙夜寅畏内训攸服洛水泱泱贯于斯城毋氏寿康子也令名 

三仲颂 

汤汤涪水流清源巨谁其浚之爰羙爰聚珠必骈辉鷟岂孤翥瑶海既光赤霄攸煦伯氏明经郎曹发硎贾帷载搴召棠继青大国用监汝相汝乡仲游兰台李也黄扉豸冠鹭绅分直彤闱为草指佞为羊触邪如桂之馨如玉之华是曰三仲一门萃之萃之伊何三仲连芳历祀三十乃验乃彰事有豫定神有前识易垂余庆书阐阴隲匪善匪积厥梦讵获 

邃庵辞【有序】 

石淙夫子旧居京国有室一区突静幽纡左图右史前授生徒是之谓庵而称邃焉愚也窃尝慕之而未获游也后夫子提学关辅愚始得随乡邦士枢衣讲坐下然自恨恨于势分未几窃科第辄复违去不得从容左右如庵中诸子卒业以立于世而有私幸究绪论遵显则若有自得焉者虽不敢自谓得其门而入亦不敢苟焉以自弃乃作邃庵辞以志愚衷辞曰 

荪壁兮桂宇药橑兮在下水潏潏兮溜渠兰葳蕤兮当户庵之构兮何所接紫闼兮崇期庵何为兮闭寂窈棼楣兮参差蔽修栊兮连延错瓴甓兮委蛇穆空洞兮内启豁廉隅兮外直回巷前通兮嘉树后植迩莫可探兮遐乎可即匪邃曷名兮厥惟庵德庵中兮何有玉佩兮青衿惠我人兮不貌以心遹我人兮可杗可桷可栋可楹兮维庵是学赤帷兮翠幰庵中人兮西游斗晖晖兮昼揭岳岩岩兮夕秋予边鄙兮贱夫怅瞻庵兮弗早幸门墙兮未麾矢负心兮怕保 

挽歌辞 

中庭閴兮今日何日繐帷扬兮苔生于室怅游子兮西归木飒飒兮风振悲邈山川兮愁叹兴望城阙兮魂若崩历故阶兮吊丛谖白露陨兮霜霰繁椒酒兮桂浆羞余珍兮杜蘅神懭恍兮若来奄踰佚兮逝不回柏輀兮杉椁文幢兮素旌送完璧兮山阿从君子兮允宁 

许子诔 【有序】 

正德三年岁在戊辰六月巳巳工科都给事中许天锡卒李梦阳曰呜呼哀哉许子乃作诔曰闽产其杰受命端固狐行介直践道靡豫爰放厥辞靡屇靡究执言不回贞厉获咎怀诚匪察渎经自効踰中奋志白是蹈义同尸谏信勇可悼伯奇申生厥履是绍 

月坞痴人对 

张生含者金齿人也含侍其父南园大人于京师尝从北郡李子游李子居梁也有称月坞痴人者见焉见之则含也李子曰子奚斯称也张生曰含盖坞于郡之大保山业焉月东出则对坞而升光触形应划焉颜破逓映曾入亏蔽流徙放也槛辉堂白枕簟波溢含也于是出坞而立仰而视俯而睨怳乎若失巳充乎若有获也久之塌焉而忘李子曰嗟冥哉且子忘者月乎坞乎张生曰含始见其岩矸焉木烂焉瞑析实浮虚击谷泠风浙巳而耳更目易迷不知所精发灵飞飘若鸿翥矫若霞举不知孰月安知孰坞山中人有呼含者含兀兀无以应也于是山中人走告南园大夫曰而郎痴于是大夫乃亟召含问故含兀兀无以应也大夫乃大惊抚含背曰儿真痴邪于是遣含复北游于京师夫安一枝者难语天池之运据腐之鸢仰而吓鹄者非其智不如也处小则大者昧恬于幽则熠乎眩故观廊庙钟鼎之盛则事功之心兴览声文冠冕之会则进为之志增与四方豪贤友则识广学登于是冥寂可移而痴可遗也李子曰大哉大夫之教子也含归何也张生曰方枘圆凿虽公输不能强之使入故材有异宜性有难移彼巧我拙彼佞我讷彼通我塞是以诸弗入也京师识含者不谓含弗入也顾咎含曰子奚不仕含兀兀无以应也乃又咸大惊曰南园大夫儿痴含自笑曰后痴人痴前痴我痴吾人痴乎宁我痴乎于是月坞痴人称焉李子曰异哉若是则子之痴瘳且有时矣吾不子病而子之幸 

虚里子对 

虚里子问于龙溪公曰敢问处世有道乎龙溪公曰有浑浑默默惟道之极窅窅莫莫惟神之窟虚里子曰异乎吾所闻君子磢人之爽告人之谷于是龙溪公勃然变色曰迂哉遐乎子之言也且子以若为爽非欲其靡爽邪若不以子为欲其靡爽必将曰是诚诟我必孽子之短还而诟之曰亦犹吾子之磢我也语若以谷若不以子为欲其谷必将曰是诚襄我【襄陵之襄】必思以加于子者复之曰亦犹吾子之告我也二端文战于中故面然而背诋公与而私忌羣议而单诅于是有不危邪夫躭誉者世之怕情希胜者士之通患今徒示直以贾祸吾窃于子弗取矣虚里子曰予成若德焉耳知不知奚恤焉苟有以复我适我乎益苟孽我奚辱焉龙溪公曰恶是何言欤愚龙溪鄙人也往有翁出龙溪之野见巨卯五色携以归伏以舒鴈居顷之剖子嵬颡尾杀蛇身四足青黑班若鳞是日瑞氛郁盘紫气亘下上翁大惊喜祝曰兹殆龙子天锡我祉龙子性劣恶好缘树骑屋翻盆倒罂生之日鸡犬咸鸣走龙子又嗜血食翁顾无所得血食若且怖于是斋沐诹日请龙子诣溪焉适有妇浣于溪龙子击杀食之其家因即击翁曰是翁家物后数年夜雷电有龙降翁室绕其故巢三匝而去夫今之欲成人之德者不为豢龙翁几希矣故君子之于人三宿而后见非崇傲也三年而不言非贬行也诚不通则交不固中不孚则听不入故楚客以售璞遇刑齐人以操瑟蒙诟国佐以语尽见杀屈原以言直殒躯柰何逐汶汶之烦而招訿訿之议乎虚里子于是冁然笑曰子之言似笑独不曰拯溺不畏濡履捄焚不惜燎衣必欲为浑默窅莫之行必蚓而后充者是岂可哉龙溪公艴然不悦曰子不闻坤着括囊之文蒙阐击蒙之义诗申玷圭之咏传立守瓶之训信如子说则三缄之铸孔子奚取焉二子争论不能决明日以其言质诸中河子中河子不荅鼓枻而去歌曰瞻彼中洲兮有凫居居翔而复休兮择匹而游渴饮水兮饥餐吾鱼夫复何求兮 

马对 

