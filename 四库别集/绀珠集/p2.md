<!-- { "loadSidebar": true } -->
　　曲终珠翠可埽
　　令宫妓佩七寳璎珞舞霓裳羽衣曲终珠翠可埽

　　颇黎碑
　　骊山筝殿侧有魏温泉堂碑其石莹澈宫中呼曰颇黎石之碑也

　　玉■〈穴上叫下〉窱金葳蕤
　　迎娘歌喉玉■〈穴上叫下〉窱蛮儿舞带金葳蕤

　　龙脑蝉
　　交趾贡龙脑香有蝉蚕之状帝以赐妃妃私遗禄山

　　落妃池
　　贵妃生于蜀尝误堕池中后人呼为落妃池

　　金歩揺
　　帝自以丽水紫磨金琢步揺亲挿妃髻上

　　窃吹玉篴
　　妃窃吹宁王玉笛忤旨放出已而获召张佑诗云小花静院无人见闲把宁王玉笛吹

　　请纒头
　　宴于清元殿自打羯鼔曲终谓八姨曰乐籍今日有幸得供养夫人请一纒头八姨曰岂有大唐天子大姨无钱用耶出三百万为一局

　　氷晶屏
　　水晶屏上刻美人形可二三寸妃以遗国忠置之楼上尝偃息其下一日国忠独卧屏上诸女悉下各通名曰当垆人也步莲人也桃源人也拾翠人也窃香人也金屋人也解佩人也为云人也画眉人也吹箫人也笑躄人也许飞琼也赵飞燕也金谷人也结绮人也临春人也国忠惊叱皆复归屏上自后不登楼未几果败

　　照夜玑
　　帝赐虢国照夜玑

　　玉环
　　杨妃小字

　　○异闻实録【李玟】

　　长明公
　　杨■〈禾贞〉于昭应寺读书毎见一红裳女子一日诵诗曰金殿不胜秋月斜石楼冷谁是相顾人褰帏吊孤影■〈禾贞〉问其姓氏云逺祖名无忌姓宋十四代祖因显扬释教封长明公开元中明皇与杨妃建此寺立经幢封妾为西州夫人因赐珊瑚寳帐居之自此巽生蛾郎不复强暴矣后验之乃经幢中灯也

　　妾换马
　　酒徒鲍生多声妓外弟韦生好乘骏马经行四方各求其好一日相遇于途宿于山寺各出所有互易之乃以女妓善四弦者换紫叱拨会饮未终有二人造席适闻以妾换马可作题共聮赋否乃折庭下旧叶书之一云彼佳人兮如琼之英此良马兮负骏之名将有求于逐日岂得吝于倾城香暖深闺未厌夭桃之色风清广陌曽怜喷玉之声一曰步至庭砌立当轩墀望新恩惧非吾偶也恋旧主疑借人乘之香散緑鬉意已忘于鬒髪汗流红颔爱无异于凝脂赋文多不载二客自称江淹谢荘也

　　甘棠馆诗
　　会昌中许孝广路由甘棠馆逢白衣叟乘马高吟春草萋萋春水緑野棠开尽飘香玉绣岭宫前鹤髪人犹唱开元太平曲许异其诗遂问之忽入一林遂不见

　　竹叶舟
　　陈季卿者江南人举进士至长安十年不归一日于青龙寺访僧不值憩于大阁有终南山翁亦候僧偶坐乆之壁间有寰瀛图季卿寻江南路太息曰得此归不悔无成翁曰此何难乃折阶前竹叶置图上渭水中谓陈曰注目于此如愿矣季卿熟视即渭水波涛汹汹涌一舟甚大恍然登舟其去极速行次禅窟寺题诗云霜钟鸣时夕风急乱鸦又望寒林集此时辍棹悲且吟独对莲花一峯立明日次潼闗又作诗题之末句云已作羞归计犹胜羞不归踰旬至家兄弟妻子迎见甚喜信宿谓其妻曰我试期已逼不可乆留乃复进棹又作诗别其妻云酒至添愁饮诗成和涙吟飘然而去家人辈皆惊为鬼物矣倐忽复至渭水径趋青龙寺山翁尚拥褐而坐僧犹未归季卿谢曰岂非梦耶翁曰他日自知经月家人来访具述所以题诗皆在

　　蚍蜉王渔紫石潭
　　徐玄之夜读书见人物如粟米粒数百皆具甲胄拥一紫衣者行案上传呼云蚍蜉王欲观渔于紫石潭渔具数十人入砚中皆获小鱼玄之大骇以册覆之照看皆无

　　○开元天寳遗事【王仁裕】

　　截镫留鞭
　　姚元崇牧荆州受代日阖境民吏泣拥马首截镫留鞭以为遗爱新牧奏之朝廷加奖

　　惭颜如甲
　　进士王光逺干索豪权无厌或遭笞辱亦不愧耻时人语曰光逺惭颜厚于十重铁甲也

　　七寳山座
　　明皇于勤政楼以七寳妆成山座高七尺召诸学士讲论古今胜者得升帷帐张九龄论辨风生首登此座焉

　　楚莲香
　　都下名妓楚莲香者国色无双毎出蜂蝶相随闻其香

　　暖寒会
　　巨豪王元寳毎大雪则自所居至坊巷口扫雪开径迎揖宾客至其居处饮宴谓之暖寒会

　　记事珠
　　张说有珠绀色有光名记事珠毎有缺忘持玩之则洒然而寤

　　游仙枕
　　龟兹国进枕温润如玉制作甚质若枕之而寐则十洲三岛尽见于睡中名游仙枕

　　记恶碑
　　卢奂累任大郡治有异绩人畏之如神凢治奸恶既断罪又以所犯刻石立其门再犯必置之死时谓记恶碑

　　自暖杯
　　内库有酒杯青玉色其薄如纸以酌酒少顷则沸热名自暖杯

　　辟寒犀
　　交趾进犀一株色如黄金盛寒置之坐中一室为之温然交趾人曰辟寒犀

　　飞奴
　　张九龄以鸽传书寄其家虽逺必逹号飞奴

　　唤鐡
　　太白山隠士郭休字退夫所居有白云亭客至有鐡一片则击之其声清逺山中鸟兽闻之羣集亭下以为玩谓之唤铁

　　緑衣使者
　　长安富民杨崇义妻刘氏有色与邻人李弇通共杀崇义遂谋塟日将塟客集崇义家有鹦鹉谓人曰杀主者刘氏李弇也遂败明皇闻之封鹦鹉緑衣使者后人因以呼之

　　护花金铃
　　宁王毎花盛时缀金铃于上掣之以惊禽谓之护花金铃

　　妖烛
　　宁王好夜集有人献烛似蜡非蜡似脂非脂每宾妓杂坐酒酣狂作则烛必昏翳否则明谓之妖烛

　　馋灯
　　南方有鱼多脂炼以为油照纺绩则暗照宴乐则明谓之馋灯

　　助娇花
　　御苑千叶桃开帝折一枝挿妃之冠上曰此花能助娇也

　　烛奴
　　申王以龙檀木刻童子緑衣束带毎遇夜集列执画烛谓之烛奴

　　念奴
　　念奴有色善歌宫妓中第一帝尝曰此奴眼色媚人

　　兴庆池醒醉草
　　兴庆池南有草丛生叶紫而有香醉者嗅之即醒谓之醒醉草

　　看花马
　　长安侠少春日结友赏花并乘矮马行花下杯盘从之遇名花即驻立饮之

　　金衣公子
　　明皇毎于禁中见黄莺呼金衣公子

　　花裀
　　学士许慎选豪饮春日聚落花铺地而坐谓之花裀

　　销恨花
　　明皇爱千叶桃尝曰不独萱草忘忧此花亦能销恨

　　妓围
　　申王毎冬月苦寒令宫妓宻围而坐谓之妓围

　　氷山之喻
　　进士张彖力学能文有逸才方杨国忠用事士争诣门独彖不徃或问之彖曰尔辈以杨公之势可倚如太山耶以予观之乃氷山耳皎日一照须臾即灭彖后登科为华阴簿喜论事而为守令所抑叹曰大丈夫有凌云盖世之志而拘于下位立身矮屋下使人抬头不得乃弃官而去

　　风流薮泽
　　长安平康坊妓女所居之地侠少萃集号曰风流薮泽

　　知更雀
　　裴耀卿养一雀初夜及逐更必鸣号知更雀

　　移春槛
　　杨国忠子弟春时移名花植木槛中下设轮脚挽以彩絙所至自随号移春槛

　　射团
　　宫中毎端午节造粉角射之以粉团角黍并堆盘中用小箭射之中者方得食为戏

　　探官
　　都城上元麫茧以官位髙下帖子置其中以相胜为笑

　　富窟
　　富人王元寳颇好客宅中起堂甚壮榜以礼贤时呼其宅为王氏富窟

　　龙皮扇
　　元寳家有皮扇盛暑宴集置扇坐间则清风满室盖龙皮所为也

　　梦笔花
　　李白少时梦所用笔头上生花自是才思赡逸名闻天下

　　蛛丝卜巧
　　华清宫毎七夕陈花果酒食祠牛女以乞巧又聚极小蜘蛛置盒中至晓开视以蛛丝疎宻为得巧多少故也

　　鬼神破胆
　　李杲为洛阳令严毅公正吏民畏之有刘兼者过其境宿于村邸夜深闻户外语声曰古今正人李令是也见其行事令人破胆我辈可于他县血食兼开户视之无物乃鬼神也

　　泥金喜信
　　新进士及第以泥金帖子附家书为报喜信

　　相风旌
　　宫中植长竿挂五色旌缀以金铃占风候谓之相风旌

　　向火乞儿
　　张九龄见朝士趋杨国忠以求官语人曰此曹为向火乞儿一旦火尽灰冷当冻肌裂体暴骨填沟中矣禄山之乱果然向火言附炎也

　　氷筯
　　宫中雪晴檐溜成氷妃子呼为氷筯

　　占风铎
　　宫中悬碎玉片于檐间风揺如环佩声谓之占风铎

　　报时猿
　　商山隠士高太素所居曰清心亭毎一时至则有猿啼于庭下谓之报时猿

　　挿花赏诗
　　长安春时盛于游宴苏颋应制诗云飞埃结红雾游盖飘青云帝甚嘉之亲折花挿其巾以为旌赏

　　张公口案
　　张九龄习事通法律累典刑狱毎有勘鞫口占案牍命吏书之情法悉当时谓张公口案

　　销魂桥
　　长安东灞陵有桥人多于此送别谓之销魂桥

　　金牌断酒
　　安禄山眷宠既深人多嫉之帝恐遇害赐金牌繋背毎王公劝饮则示云准勅断酒

　　文阵雄师
　　张九龄览苏颋文卷曰苏生俊胆无敌当为文阵之雄师

　　传书燕
　　长安富商任宗妻郭绍兰能诗宗贾贩湖湘间乆之未归绍兰视堂中双燕曰我闻尔海东来必曽经湘中为我附书任郎可乎燕即飞下止于膝绍兰写诗一絶繋于燕足燕径去宗在荆州忽有燕遶身而飞止于肩足有小封宗视之乃其妻所书也

　　解语花
　　太液池千叶白莲开帝与妃子共赏指妃谓左右曰何如此解语花也

　　裙幄
　　长安士女游春野歩遇名花则藉草而坐解裙四围遮遶如帟幕焉故谓之裙幄

　　文场元帅
　　明皇谓张九龄真文场元帅

　　含玉鱼
　　贵妃体丰夏热苦肺渇刻玉鱼含以津液沃肺

　　永新
　　宫妓永新善歌帝曰此人一曲值千金矣

　　肉腰刀
　　李林甫妬贤嫉能潜行谮毁多被其害谓之肉腰刀

　　决云儿
　　申王有高丽赤鹰岐王有北山黄鹘毎至出田猎在驾前赐名决云儿

　　锦雁
　　温泉御汤中有玉莲汤从莲中涌出毎沐以锦绣鳬雁浮之又钑镂小舟以为戏玩

　　百枝灯
　　韩国夫人造百枝灯高八十尺毎点之光照数十里

　　烛围
　　杨国忠子弟毎上元各人秉千炬烛谓之烛围

　　有脚阳春
　　宋璟爱民所至之处如阳春煦物时谓之有脚阳春

　　粲花论
　　李白天才俊逸与人谈论言皆成文粲若春花

　　醉圣
　　李白嗜酒醉后文尤奇号醉圣

　　走丸之辩
　　张九龄善论议滔滔不竭时称辩说若下坡走丸

　　义竹
　　帝游后苑有竹丛宻笋不出外帝顾谓诸王曰父子兄弟相亲当如此竹因谓之义竹

　　宫嫔呵笔
　　李白于便殿草诏时大寒笔冻帝命宫嫔呵笔授白

　　牵丝为婚
　　张嘉贞有五女皆絶色欲纳郭元振为壻令五女各持一丝元振从便牵之得第三女

　　宠姐隔障歌
　　宁王有乐妓甚美名宠姐不以示人惟李白至则设七寳幛令隔障歌

　　乌鹊拥车行
　　李元纮治润有惠政代去吏民遮留乌鹊群飞翔集以拥行车

　　凤炭
　　杨国忠家以蜜和炭屑成凤形爇炉中

　　风流阵
　　帝使妃子统宫妓自统中贵以锦帜旗相击败者罚酒号风流阵

　　半僊戏
　　宫中呼秋千为半僊戏

　　红氷

