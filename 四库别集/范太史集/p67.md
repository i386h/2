<!-- { "loadSidebar": true } -->
　　艺而有文宗子之秀天畀之明而啬其夀惟其不享以利厥后
　　右武卫大将军舒州刺史赠明州观察使追封奉化侯墓志铭
　　侯讳令愔字和叔彰化军节度使舒国公惟忠之曾孙武胜军节度观察留后韩国公从蔼之孙均州防御使武当侯世宣之子母普宁郡太君张氏初赐名补太子右内率府副率歴右监门率府率右千牛卫将军右监门卫大将军右武卫大将军舒州刺史性孝友厚重不妄笑语居家谨严接人谦恭口不言人过失好读书祁寒盛暑不少怠为篇章操纸笔立成音律奕射之艺无不通喜赒人之急属疾普宁夫人每往视之侯恐贻母忧虽至困强怡悦未尝言疾苦元祐二年三月丙子卒于显仁坊私第年三十三娶王氏【阙】夀县君七男曰子劢三班奉职曰子威右班殿直曰子三班奉职曰子奎子翚余皆幼三女长适三班借职郑燎余在室九年二月已酉河南永安县铭曰
　　言不訾毁无辱身兮力疾自悦恐伤亲兮君子之行宗室信兮庆则有余在后人兮
　　右武卫大将军光州刺史赠明州观察使追封奉化侯墓志铭
　　侯讳令壸字圣奥彰化军节度使舒国公惟忠之曾孙定州观察使博陵侯从质之孙右屯卫大将军世镇之子初赐名补太子右内率府副率歴右监门率府率右千牛卫将军右监门卫大将军右武卫大将军光州刺史侯幼孤事母兄孝友性纯俭治家如寒素者絶声妓之玩喜读书为歌诗屡求试换外官不许元祐五年十二月壬子卒年三十有六娶苏氏封永安县君一男曰子伯三班奉职早夭五女长适三班奉职髙去华次适左侍禁刘佖余在室九年二月已酉河南永安县铭曰
　　宠而能降富而能约惟孝惟忠必谓之学欲试其有讫未及施用昭厥美刻此铭诗
　　右监门卫大将军庆州刺史赠【阙】州【阙】　使追封遂宁侯墓志铭
　　侯讳令剸字子思同安僖靖王惟正之曾孙同州观察使冯翊侯从谠之孙安化军节度使世覃之子母武昌郡夫人郭氏继曰夀安郡夫人夏氏所生阎氏初赐名补太子右内率府副率歴右监门率府率右千牛卫将军右监门卫大将军元祐五年献所为文召试有司入等加庆州刺史六年五月丁丑卒年三十有三侯弱不好弄澹然终日无所忤夙丧父哀毁如成人事嫡母及所生无违礼友于兄弟处闺门雍穆上下无间言笃志好学未尝以声色自娱月入俸度所费外皆以市经史购祖宗御书前代笔迹畜异墨竒砚盈于箧笥为人美须髯善严饰进退雍容可观娶安氏封徳安县君三男曰子琥三班奉职曰子璪次幼三女长适假承务郎王偃次在室次早夭九年二月已酉河南永安县铭曰玉隠于山珠潜于渊其美发外如人之贤惟侯之行不晦亦显刻铭于幽以劝为善
　　右监门卫大将军赠登州防御使追封东牟侯墓志铭
　　侯讳令赛字圣美同安郡王惟正之曾孙同州观察使冯翊侯从谠之孙安化军节度使世覃之子母武昌郡夫人郭氏继曰夀安郡夫人夏氏所生阎氏初赐名补太子右内率府副率歴右监门率府率右千牛卫将军右监门卫大将军元祐六年五月丙戌卒年三十有二侯夙丧父毁瘠如礼性沈毅寛厚寡言志乐清静无他好燕居为小室聚书史图画躭玩无斁善威仪进退容止可观好施予得俸禄以济贫穷施浮屠无所爱卒之日家无余财娶任氏封崇徳县君二男曰子凉三班奉职次早夭四女皆在室九年二月已酉河南永安县铭曰
　　惟侯之生居养不移偃仰一室躭玩书诗自禔其身而不耉老瘗词于幽惟后之考
　　左班殿直妻吕氏墓志铭
　　君吕氏开封人父师道东头供奉官母张氏君年十七适左班殿直士仅徳州防御之子事舅至孝宗族长幼皆得其欢心勉其夫以学宫邸称贤元祐七年六月丙寅卒年十八生一男逾年亦夭九年二月己酉河南永安县铭曰
　　崧之下洛之浒藏诸幽惟永固
　　保宁军节度观察留后东阳郡公妻仁夀郡夫人李氏墓志铭
　　夫人李氏祖汉琼彰徳军节度使父文昶供备库使夫人年十五归于东阳郡公宗办宜于家和于族人富贵荣溢自视欿然尤好修身养性之术每阅儒释书欣然有所得常勉东阳公以学东阳由是力于文皇祐中为举首召试禁中独中髙选熈宁初薨夫人持戒絶荤茹澹泊缟素若将终身训诸子孙以学继东阳之业诸子孙服其教菲饮食躭经史寤寐勤劳数年之业成于是仲绾仲瑝仲缄士获继登科第迁优秩宗属改观以相劝励魏邸文学之盛由夫人之训也仁宗时尝召燕宫中夫人同命妇特髻见上顾之曰宗戚近属有徳者固当异数若东阳家无宜碌碌以朝诏有司命改服自后以包髻入当时荣之初封金乡县君后以夫贵封徳安郡君神宗时以积行之懿特封仁夀郡夫人元祐五年五月丁亥薨年六十有八至今宫邸言妇徳之美可以为闺门轨范者以夫人为称首男十六人曰仲富左率府率幼亡曰仲寻故羽林大将军黎州团练使赠郓州观察使追封东平侯曰仲绾故台州防御使赠武康军节度使追封崇国公曰仲瑝邠州观察使曰仲緎右武卫大将军端州团练使曰仲汧右监门卫大将军曰仲琨右千牛卫将军曰仲闿仲防并右监门率府率余七人皆早卒女十九人长适殿直张从懋次适供奉官李仲正次适侍禁王镐次适左藏宋安道次续侍禁王镐次适奉职髙烈次适侍禁石继承次适殿直李士宏次适假承奉郎周剔余十人皆幼亡孙男三十二人士获右武卫大将军濮州团练使士托右武卫大将军汀州刺史士陆右监门卫大将军士纯士怤并右侍禁士伴士舂士士泈并左班殿直士今士聪士琰士牵并右班殿直一人未赐名余十八人皆早亡孙女出适者八人未出适者十二人余皆早亡曾孙男二十二人不党右班殿直不谄不磷不溢不惑并三班奉职十二人未名余五人皆早亡曾孙女岀适者一人未出适者十有二人九年二月已酉从宣仁圣烈太皇太后之丧河南永安县铭曰
　　于穆夫人宗妇之贤有母之教蕃其子孙仁祖神宗异礼锡命凡厥有家宜视其庆
　　右监门卫大将军荣州团练使妻金华县君石氏墓志铭
　　君石氏洛阳人曾祖继逺赠太尉祖熈政赠右屯卫将军考中本供备库副使兄中立参知政事君幼专静不为嬉戏长适右监门卫大将军荣州团练使仲奚入见赐命服以夫贵封金华事舅姑孝接亲族恭教育子孙均一荣州好学所友多贤俊君具膳饮致馈遗未尝少倦荣州试学士院为第一君有助焉元祐三年正月丙辰卒年四十有三八男曰士缀右监门卫大将军曰士矼右侍禁第六第八皆幼四人未名而夭七女长适右班殿直冯安老次适右班殿直张采次适右班殿直杨安惇第七尚幼余亦早夭孙男九人曰不愠三班奉职八人皆幼孙女五人皆夭九年二月已酉河南永安县铭曰
　　石氏自卫碏为纯臣以及洛师世有显人贤淑宜家宗子之门克成其夫施于子孙
　　赠华州观察使华隂侯永安县君陈氏墓志铭
　　夫人陈氏曾祖尧咨赠太师尚书令兼中书令祖荣右卫尉少卿父知徳尚书虞部员外郎母董氏今封仁夀郡太君其先阆州人自髙祖秦国公显遂居开封今为开封人夫人年二十二适宗室赠华州观察使华隂侯世瑞封永安县君既嫁六年而观察捐馆除丧未几长子右屯卫将军令驺亦卒奉禄亦薄殆无以养给夫人安于穷约处之不忧鞠育幼子令郾尽其勤爱嫠居十七年始终如一令郾既长以左班殿直监泰州税乃迎侍之官夫人教子有素故居职见称荐者甚众元祐七年七月戊戌卒于官舍年四十有五二子即令驺令郾也孙男三人曰子惇三班奉职其二幼孙女二人适进士陈元均髙公肃九年二月已酉河南永安县铭曰陈氏大家奕世冠冕以及夫人在家亦显终养于子少报为善
　　右千牛卫将军妻李氏墓志铭
　　君李氏开封人曾祖应机赠户部尚书祖咸熈赠卫尉卿父昭嗣君年十五适右千牛卫将军士注事舅姑孝而谨接幼少和而肃千牛有美才善为文章尤通音律君闻其讲诵书史留意翰墨则喜稍习声乐则终日若有戚容千牛嘉其志悉屏他好自力于学试有司中髙选君有内助焉元祐已巳六月甲子卒年二十有一生一子早夭九年二月已酉河南永安县铭曰
　　关雎之诗以妇人勉夫以正为道化之行如君之少而能如此是可嘉也已
　　右监门率府率妻刘氏墓志铭
　　君刘氏开封人曾祖仁罕赠太子太师祖谦保静军节度使赠中书令考怀安供备库使母长安县君伊氏君年十六归右监门率府率仲轼率府不喜声色而颇好学君事舅姑夙夜不懈间斥奁具以佐率府与亲賔逰舅防御病饮药未愈君刲股肉为粥以进防御服之翼日而瘳上其事于宗正诸宫称其孝元祐五年正月已丑卒年二十有二男长未名而夭曰士钑右班殿直一女幼九年二月已酉河南永安县铭曰
　　截发教子陶氏之母割肌愈舅赵宗之妇千载之后过者式墓
　　右千牛卫将军赠左屯卫大将军墓志铭
　　公讳仲肩字圣稽汉恭宪王元佐之曾孙安逺军节度使同平章事密国公允言之孙巴州团练使祁国公宗説之子初赐名授右内率府副率三迁至环卫官元祐七年五月戊戌卒年三十有四赠大将军公幼聪敏乐诗书无富贵之习事上以恭接下以礼兄弟聚居雍睦尤喜赈施急难皇族姻媾或非士族公常耻之父母察其意及昏为求公族得杨氏故中书令崇勲之孙女公既没治家规范一不改其旧教诸子以善道宫中称贤六男曰士左班殿直曰士幰曰士防曰士□皆右班殿直二人幼未赐名五女长适三班奉职张昞一在室三早卒九年二月已酉葬河南永安县铭曰
　　诗歌鲁侯夀母令妻屯卫有室其徳克谐公虽早世子孙保之
　　右武卫大将军通州团练使赠洪州观察使追封豫章侯墓志铭
　　侯讳令琮字子竒太尉中书令冀王惟吉之曾孙武宁军节度使楚国公守巽之孙镇宁军节度使开府仪同三司遂国公世该之子母李氏南阳县君继母李氏夀昌县君侯性沈厚方二三嵗出语辄惊人有老成之风初赐名授右内率府副率歴右监门率府率右千牛卫将军右监门卫大将军右武卫大将军常州刺史以大将军领通州团练使遭母南阳县君丧粥饮不入口三日毁瘠追慕事父尽孝亲教诸弟以经史勉之以学由是诸弟皆以文学试换多为文资见称于人侯长于诗书好论语孟子老荘虽闲燕非法言不道出居外第俾诸子接朝士通世务效官知所守久之复还宫邸感先人栋宇而哭元祐七年六月已未卒年四十有九娶董氏封蓬莱县君三子曰子球三班奉职曰子瑛右班奉直曰子道三班奉职四女长适左班殿直焦通次适进士刘希顔二幼九年二月已酉葬河南永安县铭曰曾孙侯氏惟忠与孝克显克承祖考之教俾其后人永有则效
　　范太史集巻四十七
　　钦定四库全书
　　范太史集巻四十八　　　宋　范祖禹　撰皇族墓志铭
　　赠左领军卫将军墓志铭
　　君讳令迤冀康孝王之曾孙僖安公守巽之孙镇宁军节度使开府仪同三司遂国公世该之子初赐名补太子右内率府副率迁率府率性孝友谦恭好学刻意于书史文章将求试有司元祐元年七月辛未卒年二十有二娶王氏朝奉郎子渊之女九年二月已酉河南永安县铭曰
　　陋巷之士易以成名公子公孙鲜克有声惟君力学有志于古如适千里踬于跬歩
　　右监门卫大将军妻孝感县君王氏墓志铭
