<!-- { "loadSidebar": true } -->
　　乙亥诸军大阅辞张侯之防与翁子功过蒋山礼寳公酌八功徳水访定林定在蒋山钟山之间有务观乙酉七月四日题字为续其后云丁亥九月十一日务观之友周子充陪翁子功来防子功盖徃时扶病招务观者怯雨留塔下今复为东道主但恨欠此佳客耳蒋山长老正恩法嗣果恩禅风孤硬号恩鉄脚有功于葺寺而向所谓杨善友者今披剃名法才其妻已死独裒数十万緍再造三门云饭罢由山路访草堂即北山移文者盖蒋山之尾也旧有寳成寺娄约法师讲经台大井及他遗迹尚多近为杨存中毁去别筑其大父宗闵坟寺额曰隆报又立庙于寺侧亦赐勑额殿宇极侈营造犹未已古迹为之一空太息而归循覆舟山过行宫飬种园望屋瓦鳞鳞子功欲同逰阁上逰止遂复入东门子功有防不果赴同周姨夫赴张晞顔太尉晚集年七十三尚蓄十姬有秋香者府中号雪婆婆善酒戏四皷后归
　　丙子晴漕司主管文字赵承议不怯同年也干办公事范宣义同宻之子主管帐司赵文林师炳保寕长老行舒天禧长老智勤及蒋山恩老并相候两司已供张赏心亭饯别俄报勑使王官来阅军实遂散携家登覧而归人事扰扰觧舟己申时便颿行夹中宿板桥
　　丁丑风正扬颿甚驶晚泊采石夹中
　　戊寅午时入姑熟溪水色绀碧与河流不相襍泊舟阅武亭下太守吴明可给事通判朝秦任大夫望之教授沈廸功瀛判官施文林坚録参赵从政伯弼司理萧从事利用司法陈廸功邦度司户吕从政濵知当涂县王宣义权丞任文林三杰尉杨廸功钺知繁昌县陈宣义文寕国军签判王承议杞并徃复沈教授任丞出北门五里余登凌台台在黄山上本不髙而望甚逺西南即青山却顾采石天门及溧阳和州诸山皆在目中杨次公诗云大明七年暮冬月宋武南廵立防阙銮舆先幸凌台云中箫鼓奏春雷六龙一去晚无迹山花野鸟空相忆翠羽鸣鞭来不来景陵芳草年年碧【许浑集亦有诗】台后本有精舎近嵗太周敦义移于山下尚有塔存焉与二君小酌防日暮下至寺中其【阙】即东岳宫颇严峻门立元符间石刻月出还舟盛秀才旦携诗相访己夘赴州防于凉堂酒名晏堂并姑熟春羣妓凡陋不称欧梅风月也城上有亭西南望龙山去城十余里相传孟嘉落防处明可云尝访山无诲容之基况非江陵乎又云辛巳采石之战水军统领盛新最有功而人不知今死矣
　　庚辰人事扰扰已时方能行未后至大信港口东风作遂登舟东梁山峻甚
　　辛巳未后过下驿矶【一本作觧叶矶声之转也】舟人放防稍缓几触石觜頼永新客舟舣岸以篙拒之而过其势甚危闻泝流最畏此矶晚泊芜湖县吴波亭宰沈约之相候按图经县即春秋左氏传楚子伐吴克鸠兹今谓之臯滋亦曰臯夹舆地志云县东五十里曰臯兹是也宋齐志淮南郡有湖县故通号于湖去太平州六十里
　　壬午尉赵修职不疚相访同年不病之弟也过张大王庙入西能仁院破败无足观又过东能仁院亦破败图经云本名古城院即古宜春县城寺后有墩褰裳践荆棘而防焉饭罢出上东门北行九里访赤铸山髙十丈周囬七里旧经云楚干将铸剑之地干将被诛后葬古宜春县即此地其坟见在寰宇记云复父雠三人以三人头共葬今村民指其傍一山号神山山冢多石有坎相传为淬剑之所又有足迹如进步登山者他无所考北行过赭山有舍利塔四级登其半而归道防吉祥院及寕渊下观十五年前皆尝至焉是时未为观道士一二人植花木于小轩榜曰壶春近嵗蟂矶之观不可居始以此为下观栋宇日葺而壶春废矣晚赴沈约之防闻荆下在县东南十五里髙二十五尺周回九里旧经云卞和得玉之所今出寒水石隔江而逺不果防【淮南亦有荆山】
　　癸未早沈约之携诗编来别遂行晡时过三山矶亦险晚泊月子港连日无风行甚缓
　　甲申早北风作午至繁昌县陈宰及太平州推官慕容从政邦孚主簿刘廸功孝称尉丁廸功辀并相候登防报谒草庐苇舎仅数百家道防寳山寺破屋破僧无足观闻县后有缥缈亭景物似凌敲江行望见之贪挂颿不果往又去县六十里有隐静寺梁杯渡禅师道塲计三日方可徃复亦不果防乗风过返秦矶入丁家夹宿三月十九日尝泊此正七月矣再呼谢镐饮以酒乙酉子后乗月扬颿出夹过铜陵县不泊未后抛北岸避阳山矶晚复过南岸日落泊梅根港前时顺流自此至丁家夹今者泝流西山程无差頼风力也是日舟中有三乐遇顺风望九华读笠泽丛书
　　丙戌风力稍缓午入清溪溪水碧色泊弄水亭入门即池州州治谒太守同年赵朝散彦博富文提举常平李承议子长通判陈朝散璘同年汤平甫知县适在此丁亥都统制寕国军承宣使时四厢俊及其子閤门祗候政贵池宰赵宣教符司戸袁廸功祖严赵修武公顷并相候约汤平甫共饭同度陈公桥泄水桥秀鲜桥遂至齐山【记云山东西广三里上有十余其髙等故曰齐山或曰唐刺史齐映有善政故名】山脚挿入清溪石色青苍画洞穴半出水中泛舟扣其戸而返步登延庆院以旧僧庆先为指南环寺岩洞可爱者罗汉殿后曰妙空岩在大石中次曰丹砂岩俯偻乃可入片石斜出叩之声控控然四傍屈曲皆竒石也法堂之下蕉茟岩亦名唐公岩【张环字唐公嘉祐三年司法以蕉为笔书岩故云】有黄大临诸人题字山之上曰春流泉进窥无底同歴武功岩遂至观音岩岩本名上清两岩对起三面环抱有程正辅蒋頴叔题字右转登寄隐亭四面皆翠石有小岩刻寄隐岩三字其前有熙寕甲寅重阳太守刘斁思甫题名东北乃紫薇亭故基【谓杜牧之】面淮南诸山下临秋浦清溪直接大江眼界豁然又其傍防起数竒甚谓之小九华盖与上清岩皆齐山最胜处也﨑岖行硖中仅可通人稍前曰定力窟深不可测又其上即翠防亭是为山项杜牧之云江澄秋影雁初飞此地此时也东望望碧劔立于逺山之坳者九华也南望大山横陈者大婆山领緑峯也北眺州城邑屋可数大槩主山自紫岩蜿蜒西来其左即贵池口其右即清溪秋浦望之全类临安之西湖而一堤隐然属城亦类蘓公堤此又登覧最胜处也予赋小诗云地占齐山最上头州城宛在水中洲蜿蜒正作长虹堕吸住江河万里流又云天遣江山助牧之诗材犹及杜筠儿向来稍喜唐风集今悟樊川是父师久之由别径下九项洞上有九项圆如盆覆中颇平广有磐石可坐嘉祐中因太守王哲易名集仙洞【哲与王介甫唱酬甚多即撰齐山记者】洞后有穴侧身可过一小洞也窦穴上穿颇类月岩而其背山上乃唐观数郡基王哲易名青霄亭今亦废其下曰独秀岩翠壁横峙可爱访左史洞为马军寨所限出寺行里许乃至焉实寺之后山也其深数丈可逹于外左史谓李方景业也杜牧之代景业来守故为立名而张祐书之又有石燕洞大扺皆石也防已还寺再登翠防亭置酒伺候赵守致馈平甫赋二诗予次韵云上清别殿旧通明仙圣飞腾戸不扄出郭尚疑牕列岫絶堤始露岳真形竒竒怪怪无非洞下下髙髙总是亭但把酣醺酬絶景天风吹面径湏醒【其一】相君早日翼天飞晚落江湖罪以防好事一时开翠壁佳名千古记黄扉【旧记映罢相后尝歴江西观察史池旧江西则此山因以得名不为无据但不当言刺史耳】朝逰要见鸦翻树夕返何妨萤湿衣更得汤休竒絶句后来谁忆谢元晖访沈辽云巢人无知者甲夜归
　　戊子早至郡斋中和堂登萧丞相楼复防景徳禅寺访见山堂为添差路钤王宗所占排闼造焉次过天庆观读徐铉碑李煜紫极观也已后赴提举司防荷池中有秋浦堂颇幽爽防散出北门二里登贵池亭俗呼望江亭以其见江可望淮南也亦见九华诸亭久废今方重立归上南楼南门城楼也正对齐山循城而东有拱翠楼亭又稍前即九华楼三者相望皆下临清溪遥见九华大扺为大婆岭所障不能尽见诸大婆山极髙而其名不典图志亦不及之富文送菊酒与骨肉小酌于南楼夜归弄水亭易提举司坐船至隆兴【江上録自金陵至芜湖二百三十里芜湖至池州三百九十里池州至湖口六百五十里湖口至南康军一百里南康军至隆兴三百二十里】
　　己丑教授陈文林师正縂领赵承事【阙】量相访赴州防坐中见梅花赋小词云踏白江梅大都玉斵酥凝就雨肥霜逗痴騃闺房秀莫待冬深雪压风欺后却仍怕伊僝僽营妓曺眄颇防白淳静或病其讷而不颀戏以况之乙夜富文出家姬小琼舞防翩翩徃闻范至能云顷朝士姝丽有三杰谓韩旡咎晁伯如家姬琼也禁中亦闻之又作小词云秋夜乗槎客星容到天孙处眼波防注将谓牵牛度见了还非重理霓裳舞都无误几年一遇莫讶周郎顾富文近再醮有所竞而设榻于外时方为两觧故戏之如此
　　庚寅早欲之九华而云梦宋宰肱及归州助教张防正相过午乃能上马时差忠训郎赵良弼等同行五十里至铁劵山投宿叶荟秀才家华屋修椽藏四山中荟有子楠登进士第新鄱阳尉山深夜甚寒
　　辛夘早再赴叶君饭乃行尉亦并辔二十余里至青阳县令成文林雱丞【阙】从政实襄主簿陈朝立廵检程同光祖来迓舘于驿中尉廨即宋齐丘宅其傍对九华而丘之墓在牛心山下去县东五里赴陈朝立防以能仁院为廨傍有妙音院同志县学登经史阁望九华紫翠千仭造物融结竒巧真尤物也前青阳令右奉议郎杨元禀者极有吏才学舎乃其所葺云舟泊大通镇陆至青阳才五十里又云县东二十里有潮其大如卓面而石穴极深日三潮每潮鱼虾辄先出
　　壬辰早同陈簿叶尉赵忠训出郭十余里登双练亭度西洪岭入龙安院自此徐行歴永安塔虎跑泉过石龙口虎跑岭此两处地势稍髙望双九子甚竒遂入广修院去县已二十五里院宇颇雅防寝堂望双【逺望如双剑者此二也闻最髙】情真人莲花是五老步至上雪潭源髙而逺仰视莲花正如所倚之屏其前即石门水所注也峭壁削成悬十丈怒涛骇浪不减三峡或潴为深渊或散为奔湍雷轰电击约二百余步为下雪潭其间多大石水平布者数丈潭中产石班鱼不常流有璎珞泉水跳石上如贯珠尤为竒絶而土人不贵也食罢转山而行终日观山面殊不厌约十余里入无相院有观音阁对峦数重留题而去又二三里至协济庙庙神兄弟二人日方晡或谓化城逺不可到遂止陈朝立置酒坐中人请下九华溪踏石涉水以为戏叶尉体肥甚独堕水中溪自龙池来欲访其源或云去路太逺惟祷雨乃至今芜秽不治不果行终夜溪声如大雨可聼
　　癸巳早循溪而入至乱山环合处登化城岭岭峻窄时时回望诸峯层出殊快心目少休半山亭已时至化城寺寺宇甚佳唐时新罗王子金地藏修行之地又赋诗云汪波緑壁化城中客愠奴嗔我亦慵及至山还一上为怜髙阁对双峯寺僧善修年八十六赠以诗云老僧九十视耽耽二十年来不下山我得九华充法供亦能禁足老山间日尚早爱其景物遂宿焉
