<!-- { "loadSidebar": true } -->
　　曹操心疑左慈，因而成疾，服药无愈。忽太史丞许芝，自许昌来见操。操令芝卜《易》。芝曰：“王上曾闻神卜管辂否？”操曰：“颇闻其名，未知何为神卜。汝当详说其才。”芝曰：“管辂，字公明，平原人也。容貌粗丑，无威仪而好酒，疏狂人也。自幼年八九岁，便喜仰视星辰，得人辄问其名，夜不肯寐。父母不能禁止。常云‘家鸡野鹄，尚自知时，何况为人在世乎？’与邻里小儿共戏土壤中，辄画地为天文，分布日月星辰，指点而观之。及长，深明《周易》，仰观、风角、占、会，肉眼通神相。其父曾为琅琊即丘长。管辂年十五岁，于学中读史，日记数千言，学中四方人皆不及。琅琊太守单子春闻其名，召辂相见。时有座客百余人，皆能言之士。辂问子春：“府君名士，加雄贵之姿。辂年少，胆气未坚，欲相见，恐失精神。先请美酒三升，饮而后言。’太守喜之，遂与酒三升。饮毕，辂问子春：‘今欲与辂为对者，若府君四座之士耶？’子春曰：‘吾自与卿旗鼓相当。’辂曰：‘辂始读《书》、《论》、《易》本，学问微浅，未能引圣人之道，陈秦、汉之事，但欲论金木水火土鬼神之情耳。’太守曰：‘此事最难，子以为易也？’座上宾客皆被管辂难倒，对答有余，从晓至暮，酒食不行。客大奇之。于是天下号为‘神童’。后有利漕地名居民郭恩，兄弟三人皆得躄疾，请辂卜之。辂曰：‘卦中有君家本墓中女鬼，非君伯母即叔母也。昔饥荒之年，必遭谋数升米之利，推落井中，啧啧音责有声，推一大石压破其头。孤魂苦痛，自诉于天，以致君兄弟故有此报。’郭恩三人涕泣伏罪，答曰：‘果有此事。’于是留管辂在家数日。忽一日，有鸠飞来梁上，其鸣如哭。辂卜曰：‘今日午时，当有一年老亲人，从东方携猪肉一肩、浊酒一瓶，主宾共饮。笑中当有小惊。’是日，果有姨丈携酒肉至，与郭恩兄弟共饮甚欢。恩令家僮射鸡为食，隔篱误伤邻家女子，左手流血，如此之验。安平太守王基，知辂神卜，取住其家。因信都令妻常患头风，其子心痛，举家常惊恐，请辂卜之。辂曰：‘此堂西头，有二死尸：一男持矛，一男持弓箭，头在壁内，脚在壁外。持矛者主刺头，故头痛不得举也；持弓箭者主射胸腹，故心中悬痛不能饮食也。昼则浮游，夜则复来，故使病人惊恐也。’于是掘之入地八尺，果有二棺。一棺中有矛，一棺中有角弓及箭，木皆朽烂，但有角与铁箭头，半衔于棺中。遂徙骸骨去城外十里埋之，家中无恙。有馆陶令诸葛原迁新兴太守，辂往送行。客言辂能复射。诸葛原不信，暗取燕卵、蜂窠、蜘蛛置于三盒之中，令辂卜之。卦成，各写四句于盒上。其一曰：‘含气须变，依乎宇堂；雌雄以形，羽翼舒张，此燕卵也。’其二曰：‘家室倒悬，门户众多；藏精育毒，得秋乃化，此蜂窠也。’其三曰：‘觳觫音谷速长足，吐丝成罗；寻网求食，利在昏夜，此蜘蛛也。’满座惊骇。后乡中邻妇失牛，求辂卜之。辂卜之曰：‘在北溪之西，七人宰之；疾速去寻，皮肉尚存。’其妇果往寻之，见七人于茅舍后煮食，皮肉犹存。妇告本郡平原太守刘邠，遂将各人获断。问其妇曰：‘何以知之？’妇告管辂之神卜也。刘邠不信，请辂试之，取印信囊及山鸡毛藏于盒中，令辂卜之。辂先卜其一曰：‘内方外圆，五色成文；含宝守信，出则有章，此印囊也。’其二曰：‘岩岩有鸟，锦体朱身；羽翼玄黄，鸣不失晨，此山鸡毛也。’刘邠大惊，遂待之为上宾。一日，春暮出郊闲行，见一少年于田中，管辂立道傍，观之良久，问之曰：‘少年高姓？青春多少？’少年答曰：‘姓赵，名颜，年十九岁矣。’辂曰：‘汝眉间有死气，限三日内必死。吾乃管辂也，见汝貌美，可惜无寿。’赵颜回家，急告其父。父闻之，赶上管辂，哭拜于地曰：‘请归救之！’辂曰：‘此乃天命也，安可禳之？’父告曰：‘止有此子，望乞垂救！’辂见父子哀痛至切，，乃曰：‘汝可备净酒一樽，鹿脯一块，来日往南山之中、大树之下，盘石上弈棋：一人向南坐者，穿白袍，其貌甚恶；一人向北坐者，穿红衣，其貌甚美。汝可即将酒盘及鹿脯而往劝之。待酒食毕，汝可哭告其事，必添汝寿矣。切勿言我名字。’老人留辂在家。次日，赵颜携酒脯，带杯盘入南山之中。约行五六里，果有二人于大松树下上着棋，全然不顾。赵颜跪进酒脯。二人贪着棋，不觉饮酒已尽。赵颜哭拜于地而求寿，二人大惊。衣红袍者曰：‘此必管子之言也。吾二人已受其私，必须怜之。’穿白袍者，身边取出簿籍视之，曰：‘汝今年十九岁。吾今于“十”字上添一“九”字，汝可寿活九十九。回见管辂，教再休泄漏天机，必有大罪。’衣红者出笔添讫，香风过处，化作二白鹤，冲天而去。赵颜回问管辂。辂曰：‘穿红者，南斗也；穿白者，北斗也。’颜曰：‘吾闻北斗九皇，何其一也？’辂曰：‘散而为九，合而为一也。北斗注死，南斗注生。今已添之，子复何忧？’父子拜谢。管辂自此恐泄天机，再不与人卜矣。此人见在平原，主上要知休咎，何不召之？”操大喜，即差人往平原召辂。

　　辂至，参拜讫，操令卜之。辂答曰：“此幻音患术耳，何必为忧？”操病遂安。操令卜天下之事。辂曰：“三八纵横，黄猪遇虎；定军之南，伤折一股。”又卜算数，辂曰：“狮子宫中，以安神位；王道鼎新，子孙极贵。”操问其详，辂曰：“茫茫天数，不可预知；后有应验，方悟也。”操一日与辂论“云从龙、风从虎”之意。操曰：“龙动则景云起，虎啸则谷风至，所以为火星者龙，参星者虎。火出则云应，参出则风到，此乃阴阳之感化，非龙虎之所致也。”辂答曰：“言夫论难当先审其本，然后求其理，理失则机谬，机谬则荣辱之主。若以参星为虎，则谷风更为寒霜之风，非东风之名。是以龙者阳精，以潜为阴，幽灵上通，和气感神，二物相扶，故能兴云。夫虎者，阴精而居于阳，依木长啸，动于巽林，二气相感，故能运风。若磁石而取铁，不见其神而金自来，有征应以相感也。况龙有潜飞之化，虎有文明之变，招云招风，何足为疑？”操问曰：“夫龙之在渊，不过一井之底；虎之悲啸，不过百步之中，形气浅弱，所通者近，何能兴云而驰东风？”辂曰：“王上岂不见阴阳燧在掌握之中？形不出手，乃上引太阳之火，下引太阴之水，嘘吸之间，烟景以集。苟精气相感，悬象应乎二燧；苟不相感，则如二女同居，志不相得。自然之道，无有远近也。”操大喜，欲封辂为太史。辂答曰：“命薄相穷，不称此职，不敢受也。”操问其故，答曰：“辂额无主骨，眼无守睛，鼻无梁柱，脚无天根，背无三甲，腹无三壬，只可泰山治鬼，不能治生人也。”操曰：“汝相吾若何？”辂曰：“位极人臣，又何必相也？”再三问之，辂但笑而不答。操令辂遍相文武官僚。辂曰：“皆治世之臣也。”操问休咎，皆不肯尽言。后人有诗，单题神卜管辂。诗曰：

　　平原神卜管公明，能算南辰北斗星。八封幽微通鬼窍，六爻玄奥究天庭。

　　预知相法应无寿，自觉心源极有灵。可惜当年奇异术，后人无复授遗经。

　　操令卜东吴、西蜀二处。辂设卦云：“东吴主亡一大将，西蜀有兵犯界。”操不信。忽合淝报来：“东吴陆口守将鲁肃身故。”操大惊，便差人往汉中探听消息。不数日，飞报至：“刘玄德遣张飞、马超兵屯下办地名取关。”操大怒，自要领兵再入汉中。此去如何，且听下回分解。 

耿纪韦晃讨曹操
　　曹操欲兴兵讨蜀，令管辂卜之。辂曰：“王上未可妄动。来春许都必有火灾。”。操见辂言累验，故不敢轻动，留居邺郡，使曹洪领兵五万，助夏侯渊、张郃同守东川；又差夏侯惇领三万甲兵，于许都来往巡警，以备不虞。魏王又降王旨，教长史王必总督御林军马。主簿司马懿曰；“王必嗜酒性宽，恐不堪任军国重事。”操曰：“王必是孤披荆棘、历艰难时相随之人也，忠而且勤，心如铁石，国之良吏也。孤心甚相托焉。”遂委王必自领御林军马，屯营于东华门外。

