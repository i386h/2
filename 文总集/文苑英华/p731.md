<!-- { "loadSidebar": true } -->
　　臣衮言伏奉今日恩命臣亡祖故庆王【宰相世系表作雍王】文学先臣楚珪赠兵部尚书亡祖母王氏赠齐国夫人亡父故京兆府三原县丞赠给事中先臣无为赠太子太保亡母南阳县太君张氏赠邓国夫人仍赐立私庙三室慈旨忽临悯册加等哀荣顿极感涕交流今日杀身此生分足臣衮中谢臣闻德及于人功济于物然有光昭祖考特加追命之荣崇严庙室俾展奉先之敬臣授任非据尸位已淹合上叩公朝退身私第固以未禆神化誓答皇慈尚尘青之闱犹汚玉堂之署乾坤施厚嵗月恩深趋进崇阶坐封故郡如臣之比罕见其伦今又念及先臣旌其内训宠以六官之长荣极三师之列鱼轩表于东海翟茀赋于南都宗柘有仪春秋有祀变其士祭之礼被其公服之章昭穆偕升感怀泣血永惟臣之祖父业茂文儒夙荷重名不跻通列微夫小子实忝前人才薄位髙上慙无地夙夜感切啓处不宁岂谓宠灵荐加志愿俱毕人子之道圣睿曲成情礼之间私门获遂属当禁火归省先茔便奉除书以时昭啓洒雨露于松柏悬日月于丘封闾里相荣故老埀泣不图存殁顿极于斯宠渥殊常戴荷失次于家出望于国无劳惶赧踧踖不知所报无任感庆屏营之至谨奉表陈谢以闻
　　为宁王谢亡兄赠太子太师表　元　稹
　　臣琳言伏奉今月七日制书赠亡兄特进汝阳郡王太子太师泽下天中宠被哀次昭告且毕摧絶失图臣某中谢臣自掇咎衅复此悲苦更蒙餙终恩倍盈先逺之痛无任屏营哽塞之至
　　谢赠亡妻郑国夫人表
　　臣某言某月日中使某至特蒙圣慈追赠妻单氏郑国夫人捧拜丝纶载光窀穸臣某中谢臣亡妻所生男凭见任御史中丞充张孝忠军职务臣顷应援易定之日属京师变乱之初臣方誓死廻军星言赴难孝忠敌强势弱切欲相留稍住则臣子不安徃来则怀抚交阙男凭年甚幼小留定婚姻恭行庙胜之谋克覩中兴之运凭虽昧稚似可忧矜陛下猥赐宠章赠延圣善因子及母恭承孝理之风念徃慰存为屈哀荣之典既申翟茀追咏鹊巢恩光既洽于幽明霈泽永流于泉壤凭縁所职乆在定州殊私岂止于邱山感激实深于内外臣无任
　　谢赠姊陇西郡夫人表
　　臣某言伏奉诏命赠王氏之姊陇西郡夫人恩泽送终宠贲中锡感戴无力幽冥有光臣某中谢臣少遭闵防长姊覆育中限王事动成远辞奉迎才至殂谢已及臣顷者近当剧贼远候蕃戎方勤公家遂杀【一作岂暇】私礼瞻言痛慕有逾常品岂意诏书下降圣泽旁流念微臣之功封及其【一作亡】姊廻圣代之茂典荣彼重泉未知何阶仰答殊造庶将友爱之分用酬恺悌之恩臣无任谢赐男绢等物并赠亡妻晋国夫人表【代人作】
　　令狐楚
　　臣某言臣特进奏官状报三月二十五日本道监军李辅光奉宣进止赐臣男公敏绢五十疋衣一副着盖椀一并合发遣徃东都办护防事至二十六日伏奉勑赐臣妻博陵郡夫人崔氏晋国夫人钦承明命以悲以欢臣某中谢臣某帝枝末属天壤微生幸偶升平叨居要剧生成之德无以奉于君亲封赏之荣岂望及于妻子今者一门之内二日之中王泽浃于幽门天光蟠于髙下受恩过厚忍愧逾深且剪叶为珪晋封所以称其大织缣如雪班女由是咏其妍既耀溢于亲踈实感纒于存没未知所答难以自陈空知想泉路以伤心仰天衢而稽首所守有限未获陈谢无任
　　谢追赠父官表　　　　　　韩　翃
　　臣某言伏奉恩制追赠臣亡父通直郎行京兆府醴泉县尉成名礼部郎中者渥泽流于幽隧哀荣集于私门兢惶拜命涕咽无措臣某中谢先臣素履贞白早谢昌时臣虽叨窃班荣不及禄养每怀风树之痛莫报蓼莪之恩伏惟皇帝陛下深【一作源】宏孝理泽被存没特降殊私爰加褒赠幽灵知感结草有期微臣戴恩毕命思报不任荷惧恳悃之至
　　谢赠母官表
　　臣某言伏奉诏书追赠臣亡母李氏楚国太夫人者承命祗感哀荣罔极臣某中谢臣年甫强仕祸积靡恃痛吹棘之莫谕瞻风树以永怀虽忝分茅之荣实由断织之训动兴怵惕感戴劬劳岂谓陛下推恩成仁广孝致理宠延陇隧秋开国封使微臣没地有辞终天无恨既申欲报之志更切匪躬之诚余生万死岂答造无任受恩屏营哀感之至
　　谢追赠父表
　　臣某言伏奉诏书追赠臣亡父先臣司空者庆因出震泽及重泉礼命式加哀荣兼极臣某中谢臣遭家不造过庭无闻仰先声而弥髙勤遗训而靡及徒因积善率励小心位忝统戎宠加锡赏此诚陛下孝理为本德教所先因作觧之明威布追远之厚德礼降幽壤位崇上公遂使展罔极之哀受恩感于庶物袭有后之庆抚事愧于扬名既申报养之怀载竭移忠之孝臣子诚愿备极于斯无任哀感之至
　　谢追赠父母官表　　　　　权德舆
　　臣德舆言伏奉今日恩制臣亡父赠太子少傅先臣某追赠太子太保宠灵所及徽数特加捧承命书感奉酸咽臣某诚惶诚荷顿首顿首伏以先臣在天寳末年筮仕幽朔艰贞特立忠孝两全名节冠于古今风声激乎天下以执宪载笔逮事肃宗禀命不融早违昭代臣龆齓之歳孤苦零丁遭逢昌运渐履名级过叨睿奬忽至台司无能受禄莫与臣比以先臣之名噐未称余庆或钟蒙陛下之宠秩逾涯此生何幸所建家庙实稽国章时及春祀礼从祔飨岂谓圣慈曲被孝理【集作思】是崇当啓匵题主之时有告第漏泉之命感悲【集作深】霜露礼盛蒸尝自叶流根寔荷非常之泽摩顶至踵难酬不次之恩交感之情【集作幽明交感】山岳非重无任祗荷陨越之至谨奉表陈谢以闻臣某诚惶诚荷顿首顿首谨言【元和七年二月一日】
　　代韦令公谢先人赠官表
　　臣某言伏蒙天恩赠臣父尚书右丞司农卿先臣某扬州大都督礼极哀荣感戴増惧臣某中谢臣父受教儒门宣力王室虽典司纲辖而未及崇班臣殃咎所钟早失严防恭守遗训致及人伦逮事休明谬登清贯常恐不克负荷忝辱祖宗岂谓阳和之仁因下炎上雨露之泽自叶流根大府名藩位秩崇重授之庶姓罕有其伦是臣父著绩于先朝蒙宠于今日臣事君之节未効防尘为子之方已荣松槚感恩思报岂谓为忠覆族殒身孰云非孝方任有限拜谢无由徬徨海隅进退哀惧不任荷恩之至
　　代路中丞谢先人赠官表
　　臣某言伏奉某月日恩制追赠亡父先臣某司空积感昭灵肃膺嘉命捧戴纶防哀号靡及追荣衮章没世无覩先臣某防名昌运不待圣明録功上台载彰忠烈陛下以臣兄应治行有闻擢居连率光贲重渥庆流三泉此皆陛下代天永锡论道成于故事俾臣兄弟私【疑作移】孝归于尽忠悲喜交心拜舞以泣不胜感咽崩摧之至
　　为杜司徒谢追赠表　　　　刘禹锡
　　臣某言伏奉制书褒赠臣亡父冠臣某官尚书左仆射者时逢霈泽礼极徽章臣某中谢臣家受国恩至臣累叶常惧不克负荷以忝前人岂意多幸遭逢获居台辅【集作髙位】陛下应干御极作解庇人恩浃寰区礼崇【集作成】宗庙埀仁布德自叶流根紫书忽辉黄壤多幸【八字集作紫书忽降于重霄宻印荣加于厚夜星霜増感蒸尝有辉】非臣陨越所能上报
　　代兵部崔相公谢追赠三代表　钱　珝
　　臣某言伏奉某月某日制命追赠臣亡曾祖某赠某官亡祖某赠某官亡父某赠某官伏以恩深逝水泽及重泉哀极失图感惟増惧伏念先臣实封圣代宠被乘轩之数名传汗简之书而隙驷难留陇树斯拱积感既深于霜露叨荣复忝于陶甄陛下重顾台臣爰加赠典隂阳未序宁施报国之功霈泽遽临空激承家之志仰惟追命唯自省躬臣某无任荷圣感恩哀荣懽【一作摧】惧屏营之至
　　同前
　　臣某言伏奉今月某日制书追封【一作赠】臣亡曽祖母亡祖母亡母某国夫人者典常重举渥泽下流臣某中谢伏以尊号皇帝陛下动法天经用宏王道继降追荣之命若酬辅政之功窃念微臣谬持魁柄计月日则四时来【疑作未】半调隂阳则六气未知【疑作和】而圣造曲临彛章俯及上公端揆已承褒饰之恩大国赠封更荷显扬之赐康化权而无力顾家谅而有光祗戴睿慈臣某无任哀感激惧屏营之至
　　为宗舍人谢赙赠表　　　　陈子昻
　　草土臣某顿首稽颡言今月日中使某官【集作至】奉宣勅防以臣母丧赠物若干以给防事孤臣鞠防礼辱天赠【集作贶】稽颡拜命号絶迷图臣某中谢孤臣不天早失覆【集作父】防兄弟孤藐并未成人亡母哀惸鞠育见保不坠于地以及于兹茕茕私门幽显为庆荣泰【集作忝】之望非有始图陛下亲亲敦念末属悯臣单贱惠降恩休孤门再【集作载】昌实始天造母子之赖以喜以惶兢兢孤人未知攸答陛下又恢大运崇号宠章特复私臣弟兄超登显位母子光宠荣养以申【集作全】岂臣单微官能及此早誓【集作逝】先没以为亲荣而天不祸臣延及先母【集作延于老母】号诉【集作愬】无及荼毒烦寃陛下降哀又见悯悼惠赐礼物过越典章生荣死哀重叠若此孤臣残喘胡顔日月【集作冐德】而臣之迷塞荒谬礼经先远之期又劳圣问有无之礼忧若家人天实为之臣复何及即此殒絶期以谢恩号恸【集作兆】崩摧【一作哽】伏表迷塞不胜荒迫之至
　　初七谢恩表
　　草土臣某顿首稽颡言今月日伏奉恩勅以臣亡母初七特降上宫若干人给事黄门若干人并赐物若干段以给设【一作获】齐事天命【集作恩】过礼伏命【集作念】号惶以臣防殃【集作孤臣殃衅】尚未殒灭荼毒如昨奄将一旬崩号无及肝心靡【集作縻】溃陛下慈恻哀念孤穷复忧齐祭恐有阙礼既赐束帛又降上宫恩慈再三若犹未足自国家宠贵不【集作未】闻此荣草茅孤臣何以堪处不日销灭永负圣恩泣血号天【集作号泣旻天】以崩以愬不胜荒迫之至
　　迁祔谢恩表
　　草土臣某顿首稽颡言伏奉某月日恩勅以臣亡母迁祔特降勅给人夫若干车牛及服用物若干以护送灵柩至京祗奉恩私顿首崩殒臣未亡灭假息苫庐日月永往奄及先逺荒迷在疚不知礼仪陛下哀矜悯其不逮恐有颠沛忧及亡灵备物象设并自天锡【集作赐】祖载营【集作茔】送又遣【集作悉】官供威仪不遗【集作在途】魂魄光宠行路延竚而以为荣孤臣穷防何图至此盛【集作天】德弥厚残喘待终泣血扶灵方灭归路号感恩造穷絶迷图不胜号噎恋恩殒絶
　　为义兴公求拜扫表　　　　陈子昻
