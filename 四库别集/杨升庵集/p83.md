<!-- { "loadSidebar": true } -->
尔雅山未及上曰翠微诗曰陟彼崔嵬崔嵬即翠微诗传授字各不同尔然崔嵬字不及翠微之工凡山远望则翠近之则翠渐微故曰翠微也左思蜀都赋欝葐蒕以翠微注翠微山气之轻缥也孟郊诗山明翠微浅又山近渐无青东坡诗来看南山冷翠微皆有意态足以发诗人及尔雅之妙诠杜牧之云与客携壸上翠微则直致不及孟苏矣 

四言诗 

刘彦和云四言正体雅润为本五言流调清丽居宗锺嵘云四言文约义广取效风雅便可多得每苦文繁而意少故世罕习焉刘潜夫云四言尤难三百篇在前故也叶水心云五言而上世往往极其才之所至而四言诗虽文辞巨伯辄不能工合数公之说论之所谓易者易成也所谓难者难工也方元善取韦孟讽谏云谁谓华高企其齐而谁谓德难厉其庶而以为使经圣笔亦不能删过矣此不过步骤河广一章耳予独爱公孙乘月赋月出皎兮君子之光君有礼乐我有衣裳张平子西京赋岂伊不虔思于天衢岂伊不怀归于枌榆天命不慆畴敢以渝隶释载汉碑唐扶颂如山如岳嵩如不倾如江如河澹如不盈其句法意味真可继三百篇矣或曰唐山夫人房中乐歌何如曰是直可以继关睢不当以章句摘也曰然则曹孟德月明星稀嵇叔夜目送归鸿何如曰此直后世四言耳工则工矣比之三百篇尚隔寻丈也 

云府 

唐诗多用云府字出庾肃之山赞所谓云霞之府也 

复裙诗 

陈萧邻咏复裙诗皛皛金沙凈离离宝缝分纤腰非学楚宽带为思君 

评李杜韩柳 

杜诗语及太白处无虑十数篇而太白未尝假借子羙一语以此知子羙倾倒太白至难晏元献公尝言韩退之扶导圣教刬除异端则诚有功若其祖述坟典宪章骚雅上传三古下笼百世横行阔视于缀述之场者子厚一人而巳 

勾栏 

段国沙州记吐谷浑于河上作桥谓之河厉长一百五十步勾栏甚严饰勾栏之名始见此王建宫词风帘水殿压芙蓉四面勾栏在水中李义山诗帘轻幕重金勾栏李长吉诗蟪蛄吊月勾阑下字又作钩宋世以来名教坊曰勾栏 

侧寒 

唐诗春寒侧侧掩重门王介甫侧侧轻寒剪剪风许奕小词玊楼十二春寒侧吕圣求词寒侧斜雨侧寒字词人相承用之不知所出大意侧不正也侧寒字甚新特拈出之 

月黄昏 

林和靖梅诗疏影横斜水清浅暗香浮动月黄昏苇航纪谈云黄昏以对清浅乃两字非一字也月黄昏谓夜深香动月为之黄而昏非谓人定时也盖昼午后阴气用事花房敛藏夜半后阳气用事而花敷蕋散香凡花皆然不独梅也坡诗只恐夜深花睡去高烧银烛照红妆宋人栀子花词恼人惟是夜深时是此理余尝有诗云晓屏残梦暖香中花气熏人怯晓风亦与此意同盖物理然耳 

太白用古乐府 

古乐府暂出白门前杨柳可藏乌欢作沉水香侬作慱山炉李白用其意衍为杨叛儿歌曰君歌杨叛儿妾劝新丰酒何许最关情乌啼白门柳乌啼隐杨花君醉留妾家愽山炉中沉香火双烟一气凌紫霞古乐府朝见黄牛暮见黄牛三朝三暮黄牛如故李白则云三朝见黄牛三暮行太遅三朝又三暮不觉鬓成丝古乐府云郎今欲渡畏风波李白云郎乲欲渡缘何事如此风波不可行古乐府云春风复多情吹我罗裳开李反其意云春风复无情吹我梦魂散古人谓李诗出自乐府古选信矣其杨叛儿一篇即暂出门白前之郑笺也因其拈用而古乐府之意益显其妙益见如李光弼将子仪军旗帜益精明又如神僧拈佛祖语信口无非妙道岂生吞义山拆洗杜诗者比乎 

民歌出牧 

杜子羙滕王亭子诗民到于今歌出牧来游此地不知还后人因子羙之诗注者遂谓滕王贤而有遗爱于民今郡志亦以滕王为名宦予考新旧唐书并云元婴为荆州刺史骄佚失度太宗崩集宦属燕饮歌舞狎眤厮飬巡省部内从民借狗求罝所过为害以丸弹人观其走避则乐及迁洪州都督以贪闻高宗给麻二车助为钱缗小说又载其召属宦妻于宫中而滛之其恶如此而少陵老子乃称之所谓诗史者盖亦不足信乎未有暴于金洪两州而仁于阆州者也 

滕王【此与前民歌出牧条说异】 

杜工部有滕王亭诗王建诗榻得滕王蛱蝶图皆称滕王湛然非元婴也王勃记滕王阁则是元婴耳 

二庭 

唐诗二庭归望断万里客心愁二庭者沙钵罗可汗建庭于睢袷水谓之南庭吐陆建牙于镞曷山谓之北庭二庭以伊列水为界所谓南单于北单于也 

避贤 

杜诗衔杯乐圣称避贤用李适之避贤初罢相乐圣且衔杯句也今本作世贤非更取楸花媚远天今本作椒花非椒花色绿与叶无辨不可言媚 

古诗 

古诗文彩双鸳鸯裁为合欢被着以长相思缘以结不觧着昌虑切郑玄仪礼注着充之以絮也缘以绢切郑玄礼记注缘饰边也长相思谓以糹?丝缕络绵交互网之使不断长相思之义也结不觧按说文结而可觧曰纽结不觧曰缔缔谓以针缕交锁连结混合其缝如古人结绸缪同心制取结不觧之义也既取其义以着爱而结好又羙其名曰相思曰不觧云合欢被宋赵德麟侯鲭录有觧会而观之可见古人咏物托意之工矣 

碑生金 

阴铿诗曰表柱应堪烛碑书欲有金上句用张华然烛化狐事下句碑生金事人鲜知之考水经注魏受禅碑六字生金论者以为司马金行故曹氏六世而晋代之也又符子曰木生蝎石生金又贾逵祠前碑石生金干宝以为晋中兴之瑞郭璞传碑生金庾氏祸至矣阴所用盖出此 

一咲 

杜诗一箭正坠双飞翼黄山谷注作一笑盖用贾大夫妻射雉事也 

连绵字 

左太冲招隐诗峭蒨青葱间竹栢得其真五言诗用四连绵字前无古后无今 

百东坡 

东坡泛颖诗散为百东坡顷刻复在兹刘湏溪谓本传灯录按传灯录良价禅师因过水覩影而悟有偈云切忌从他觅迢迢与我疏我今独自往处处得逢渠渠今正是我我今不是渠 

唐诗近三百篇 

唐人诗主情去三百篇近宋人诗主理去三百篇郄远矣匪惟作诗也其觧诗亦然且举唐人闺情诗云袅袅庭前柳青青陌上桑提笼忘采叶昨夜梦渔阳即卷耳诗首章之意也又曰莺啼绿树深燕语雕梁晚不省出门行沙场知近远又曰渔阳千里道近于中门限中门踰有时渔阳常在眼又云梦里分明见关塞不知何路向金微又云妾梦不离江上水人传郎在凤凰山即卷耳诗后章之意也若如今诗传觧为托言而不以为寄望之词则卷耳之诗乃不若唐人作闺情诗之正矣若知其为思望之词则诗之寄兴深而唐人浅矣若使诗人九原可作必蒙印可此说耳 

北走 

李文正尝与门人论诗曰杜子羙诗北走关山开雨雪与胡骑中宵堪北走两北走字同乎慎对曰按字书疾趋曰走上声驱之走曰奏去声北走关山疾走之走也如汉书北走邯郸道之走胡骑北走驱而走之也如汉书季布北走胡之走是疑不同先生曰尔言甚辨然吾初无此意卢师邵侍御在侧曰恐杜公亦未必有此意盖如此觧诗似涉于太凿耳 

贱妾亦何为 

古诗君亮执高节贱妾亦何为文选范云古意诗注引之作拟何为拟字胜亦字 

竖子 

阮籍登广武而叹曰时无英雄使竖子成名岂谓沛公为竖子乎伤时无刘项也竖子指晋魏间人耳李太白诗沉醉呼竖子往言非至公亦误认嗣宗语也东坡诗聊兴广武叹不待雍门弹 

五云太甲 

杜诗五云高太甲六月旷抟扶注不觧五云之义尝观王勃益州夫子庙碑云帝车南指遁七曜干中阶华盖西临藏五县于太甲酉阳杂俎谓燕公读碑自帝车至太甲四句悉不觧访之一公一公言北斗建五七曜在南方有是之祥无位圣人当出华盖以下卒不可悉愚谓老杜读书破万卷自有所据或入蜀见此碑而用此语也晋天文志华盖杜旁六星曰六甲分阴阳而配节候太甲恐是六甲一星之名然未有考证以一行之邃于星历张燕公叚柯古之殚见洽闻而犹未知焉姑阙疑以俟慱识 

卵色天 

唐诗残霞蹙水鱼鳞浪薄日烘云卵色天东坡诗笑把鸱夷一樽酒相逢卵色五湖天正用其语花间词一方卵色楚南天注以卵为泖非也注东坡诗者亦改卵色为柳色王龟龄亦不及此邪 

抛堶 

宋世寒食有抛堶之戏儿童飞瓦石之戏若今之打瓦也梅都官禁烟诗窈窕踏歌相把袂轻浮赌胜各飞堶堶七禾或云起于尧民之击壤 

许浑 

唐诗至许浑浅陋极矣而俗喜传之至今不废高棅编唐诗品汇取至百余首甚矣棅之无月也棅不足言而杨仲弘选唐音自谓详于盛唐而略于晚唐不知浑乃晚唐之尤下者而取之极多仲弘之赏鉴亦羊质而虎皮乎陈后山云近世无高学举俗爱许浑斯单识矣孙光宪云许浑诗李远赋不如不做当时巳有公论惜乎伯谦辈之懵于此也 

三千歌舞 

许浑凌歊台诗曰宋祖凌歊乐未回三千歌舞宿层台此宋祖乃刘裕也南史称宋祖清简寡欲俭于布素嫔御至少甞得姚兴从女有盛宠颇废事谢晦微谏实时遣出安得有三千歌舞之事也审如此则是石勒之节宫焬帝之江都矣浑非有意于诬前代但胷中无学目不观书徒弄声律以侥幸一第机关用之既熟不觉于怀古之作亦发之而后之浅学如杨仲弘高棅郝天挺之徒选以为警策而村学究又诵以教蒙童是以流传至此不废耳 

晚见朝日 

谢灵运诗晓闻夕飙急晚见朝日暾此语殊有变互凡风起必以夕此云晓闻夕飙即杜子羙之乔木易高风也晚见朝日倒景反照也孟郊诗南山塞天地日月石上生高峯夕驻景深谷夜先明皆自谢诗翻出 

泔鱼 

王半山文梁王坠马贾传自伤门人泔鱼曾子垂涕又诗曰泔鱼已悔当年事抟虎方惊此日身泔鱼事出荀子云曾子食鱼有余曰泔之门人曰泔之伤人不若奥之曾子泣涕曰有异心乎哉伤其闻之晚也 

骇皷 

王粲英雄记整兵骇皷韩文公郓州溪堂诗其皷骇骇袭用其字先辈谓韩文无一字无来历若此类甚多注者一不能一二耳 

逐子 

杜诗大家东征逐子回刘湏溪云逐字不佳予思之杜诗无一字无来处所以佳此逐字无来处所以不佳衪今称人之母随子就飬曰逐子可乎然亦未有他好字易之近有语予以将字易之诗云不遑将母盖反言见义若春秋木?巳伯姬以其子来朝而书木?巳伯姬来朝其子之例也为文富于万篇贫于一字其难如此古乐府有一母将九雏之句则将字甚惬当试与知音订之 

七经诗集句之始 

晋傅咸作七经诗其毛诗一篇略曰聿修厥德令终有俶勉尔遁思我言维服盗言孔甘其何能淑谗人罔极有腼面目此乃集句诗之始或谓集句起于王桉石非也 

上番 

杜工部竹诗会湏上番看成竹独孤及诗旧日霜毛一番新别时芳草两回春不堪花落花开处况是江南江北人番去声但杜公竹诗番字于义不叶韩石溪都宪家有蔡梦弼杜诗笺上番音上筤蜀名竹丛曰林筤易说卦为苍筤竹古注亦音浪 

泉明 

李太白诗昔日绣衣何足荣今朝贳酒与君倾日就东山赊月色酣歌一夜送泉明泉明即渊明唐人避高祖讳改渊为泉也今人不知改泉明作泉声可笑 

锦衣夜不襞 

王子安临高台云锦衣夜不襞罗帷昼未空歌屏朝掩翠妆镜晚窥红锦衣夜不襞应妆镜晚窥红罗帷昼未空应歌屏朝掩翠形容富室豪家恣情极乐反易昼夜最有深意今本为妄人改窜作锦衣昼不襞罗帷夕未空此乃常事不足咏也 

兰亭杜诗 

