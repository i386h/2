<!-- { "loadSidebar": true } -->
　　来教云天地之心不可测识惟于一阳来复乃见其生生不穷之意所以为仁也熹谓若果如此说则是一阳未复已前别有一截天地之心漠然无生物之意直到一阳之复见其生生不穷然后谓之仁也如此则体用乖离首尾衡决成何道理【王弼之说便是如此所以见辟于程子也】须知元亨利贞便是天地之心而元为之长故曰大哉乾元万物资始便是有此乾元然后万物资之以始非因万物资始然后得元之名也
　　仁者心之用心者仁之体此语大有病程子已尝辟之矣其下文乃有谷种之说正是发明辟此之意今引谷种为说而立论乃如此非惟不觧程子所辟之意窃恐并谷种之意而不明也
　　答何叔京
　　熹所谓仁者天地生物之心而人物之所得以为心此虽出于一时之臆见然窃自谓正发明得天人无间断处稍似精密若看得破则见仁字与心字浑然一体之中自有分别毫厘有辨之际却不破碎恐非如来教所疑也
　　性情一物其所以分只为已发未发之不同耳若不以未发已发分之则何者为性何者为情耶仁无不统故恻隠无不通此正是体用不相离之妙若仁无不统而恻隐有不通则体大用小体圎用偏矣观谢子为程子所难直得面赤汗下是乃所谓羞恶之心者而程子指之曰只此便是恻隠之心则可见矣孟子此章之首但言不忍之心因引孺子入井之事以验之而其后即云由是观之无恻隠羞恶辞逊是非之心则非人也此亦可见矣
　　知觉言仁程子已明言其非【见二十四卷】盖以知觉言仁只说得仁之用而犹有所未尽不若爱字却说得仁之用平正周徧也
　　答何叔京
　　尽心知性知天言学者造道之事穷理尽性至命言圣人作易之事
　　乐天知命天以理言命以付与言非二事也五十而知天命亦知此而已矣知只是知得此道理初无它说不知命无以为君子此知命字直与知天命不同程子尝言之矣存心养性便是正心诚意之事然不可谓全在致知格物之后但必物格知至然后能尽其道耳体防非心不见横渠本语未晓其说
　　至诚之至乃极至之至如至道至德之比
　　惟精惟一固是敬然如来谕之云却殊不端的精一二字亦有分别请并详之
　　九德之目盖言取人不可求备官人当以其等耳岂德不可僣之谓耶
　　洗心圣人玩辞观象理与心防也斋戒圣人观变玩占临事而敬也
　　明德统言在已之德本无瑕垢处至善指言理之极致随事而在处
　　蓍以七为数是未成卦时所用未有定体故其德圆而神所以知来卦以八为数是因蓍之变而成已有定体故其德方以知所以藏徃卦惟三易有之皆筮法也若灼龟而卜则谓之兆见于周礼可考也
　　安土者随所遇而安也敦乎仁者不失其天地生物之心也安土而敦乎仁则无适而非仁矣所以能爱也仁者乐山之意于此可见
　　旡妄灾也说者似已得之不知所疑者何谓却望批诲耕菑固必因时而作然对获畬而言则为首造矣易中取象亦不可以文害辞辞害意若必字字拘泥则不耕而望获不菑而望畬亦岂有此理耶
　　建牧立监与廵狩之义并行不悖祭天朝诸侯躬廵抚之意皆在其中矣先王之政体用兼举本末备具非若后世儒者一偏之说有体而无用得本而遗末也时习三省固未为圣人成德事然亦不专是初学事也盖通上下之言耳
　　答何叔京
　　公羊分陜之说可疑盖陜东地广陜西只是闗中雍州之地耳恐不应分得如此不均周公在外而其诗为王者之风召公在内而其诗为诸侯之风似皆有碍陈少南以其有碍遂创为分岐东西之说不惟穿凿无据而召公所分之地愈见促狭盖仅得今陇西天水数郡之地耳恐亦无此理二南篇义但当以程子之说为正卫之诗未详其说然非诗之本义不足深究欧公此论得之
　　罪人斯得前书已具报矣不知看得如何此等处须着个极广大无物我底心胸看方得若有一毫私吝自爱惜避嫌疑之心即与圣人做处天地悬隔矣万一成王终不悟周公更待罪几年不知如何收煞胡氏家録有一叚论此极有意思深思之如何
　　倬彼云汉则为章于天矣周王夀考则何不作人乎【遐之为言何也】此等语言自有个血脉流通处但涵泳久之自然见得条畅浃洽不必多引外来道理言语却壅滞却诗人活底意思也周王既是夀考岂不作成人材此事已自分明更着个倬彼云汉为章于天唤起来便愈见活泼泼地此六义所谓兴也兴乃兴起之义凡言兴者皆当以此例观之易以言不尽意而立象以尽意盖亦如此
　　答何叔京
　　后书所论持守之说有所未喻所较虽不多然此乃实下功夫田地不容小有差互尝与季通论之季通以为尊兄天资粹美自无纷扰之患故不察夫用力之难而言之之易如此此语甚当然熹窃观尊兄平日之容貎之间从容和易之意有余而于庄整齐肃之功终若有所不足岂其所存不主于敬是以不免于若存若亡而不自觉其舍而失之乎二先生拈出敬之一字真圣学之纲领存养之要法一主乎此更无内外精粗之间固非谓但制之于外则无事于存也所谓既能勿忘勿助则安有不敬者乃似以敬为功效之名恐其失之益逺矣更请防集二先生言敬处子细防绎自当见之
　　答何叔京
　　持敬之说前书亦未尽今见嵩卿具道尊意乃得其所以差者盖此心操之则存而敬者所以操之之道也尊兄乃于觉而操之之际操其觉者便以为存而于操之之道不复致力此所以不惟立说之偏而于日用工夫亦有所间断而不周也愚意窃谓正当就此觉处敬以操之使之常存而常觉是乃乾坤易简交相为用之妙若便以觉为存而不加持敬之功则恐一日之间存者无防何而不存者什八九矣愿尊兄以是察之或有取于愚言耳所喻旁搜广引颇费筋力者亦所未喻义理未明正须反复钻研叅互考证然后可以得正而无失古人所谓博学审问慎思明辩者正为是也奈何惮于一时之费力而草草自欺乎窃谓髙明之病或恐正在于此试反求之当自见矣
　　答何叔京
　　持敬之说前书已详禀矣如今所谕先存其心然后能视听言动以礼则是存则操亡则舍而非操则存舍则亡之谓也由乎中而应乎外乃四箴序中语然此一句但说理之自然下句制之于外所以养其中方是说下工夫处以箴语考之可见矣若必曰先存其心则未知所以存者果若何而着力耶去冬尝有一书请类集程子言敬处考之此最直截窃观累书之喻似未肯于此加功也岂惮于费力而不为邪
　　答何叔京
　　示喻根本之说敢不承命但根本枝叶本是一贯身心内外元无间隔今曰专存诸内而畧夫外则是自为间隔而此心流行之全体常得其半而失其半也曷若动静语黙由中及外无一事之不敬使心之全体流行周浃而无一物之不徧无一息之不存哉观二先生之论心术不曰存心而曰主敬其论主敬不曰虚静渊黙而必谨之于衣冠容貎之间其亦可谓言近而指逺矣今乃曰不教人从根本上做起而便语以敬徃徃一向外驰无可据守则不察乎此之故也夫天下岂有一向外驰无可据守之敬哉必如所论则所以存夫根本者不免着意安排揠苗助长之患否则虽曰存之亦且若存若亡莫知其乡而不自觉矣愚见如此伏惟试反诸身而察焉有所未安却望垂教也太极中正仁义之说玩之甚熟此书条畅洞逹絶无可疑只以乾元亨利贞五字括之亦自可尽大抵只要识得上下主賔之辨耳
　　答何叔京
　　伏蒙示及心说甚善然恐或有所未尽盖入而存者即是真心出而亡者亦此真心为物诱而然耳今以存亡出入皆为物诱所致则是所存之外别有真心而于孔子之言乃不及之何邪子重所论病亦如此而子约又欲并其出而亡者不分真妄皆为神明不测之妙二者盖胥失之熹向答二公有所未尽后来答游诚之一叚方稍稳当今谨録呈幸乞指诲然心之体用始终虽有真妄邪正之分其实莫非神明不测之妙虽皆神明不测之妙而其真妄邪正又不可不分耳不审尊意以为如何潘君之论则异乎所闻矣其所诵说环溪之书虽未之见然以其言考之岂其父尝见环溪而环溪者即濓溪之子元翁兄弟也欤元翁与苏黄游学佛谈禅盖失其家学之传已久其言固不足据且潘君者又岂非清逸家子弟耶清逸之子亦叅禅虽或及识濂溪然其学则异矣今且据此书论之只文字语言便与太极通书等絶不相类盖通书文虽髙简而体实渊慤且其所论不出乎隂阳变化修已治人之事未尝剧谈无物之先文字之外也而此书乃谓中为有物而必求其所在于未生之前则是禅家本来面目之绪余耳殊不知中者特无偏倚过不及之名以状性之体叚而所谓性者三才五行万物之理而已矣非有一物先立乎未生之前而独存乎既没之后也其曰执曰用曰建亦体此理以修已治人而已矣非有一物可以握持运用而建立之也【通书论中但云中者和也中节也又曰中焉止矣周子之意尤为明白】其后所谓立象示人以乾元为主者尤为诳诞无稽大槩本不足辨以来教未有定论故畧言之因来诲谕幸甚幸甚
　　答何叔京
　　心说已喻但所谓圣人之心如明镜止水天理纯全者即是存处但圣人则不操而常存耳众人则操而存之方其存时亦是如此但不操则不存耳存者道心也亡者人心也心一也非是实有此二心各为一物不相交渉也但以存亡而异其名耳方其亡也固非心之本然亦不可谓别是一个有存亡出入之心却待反本还原别求一个无存亡出入之心来换却只是此心但不存便亡不亡便存中间无空隙处所以学者必汲汲于操存而虽舜禹之间亦以精一为戒也且如世之有安危治乱虽尧舜之圣亦只是有治安而无危乱耳岂可谓尧舜之世无安危治乱之可名邪如此则便是向来胡氏性无善恶之说请更思之却以见教
　　答何叔京
　　承示近文伏读一再适此冗中未及子细研味但如云仁义者天理之施此语极未安如此则是天理之未施时未有仁义也而可乎心性仁爱之说所以未契正坐此等处未透耳窃意不若云仁义者天理之目而慈爱羞恶者天理之施于此看得分明则性情之分可见而前日所疑皆可迎刄而判矣
　　答何叔京
　　天理既浑然然既谓之理则便是个有条理底名字故其中所谓仁义礼智四者合下便各有一个道理不相混杂以其未发莫见端绪不可以一理名是以谓之浑然非是浑然里面都无分别而仁义礼智却是后来旋次生出四件有形有状之物也须知天理只是仁义礼智之縂名仁义礼智便是天理之件数更以程子好学论首章求之即可见得果然见得即心性仁爱之说皆不辨而自明矣
　　答何叔京
　　未发之前太极之静而隂也已发之后太极之动而阳也其未发也敬为之主而义已具其已发也必主于义而敬行焉则何间断之有哉
　　主敬存养虽说必有事焉然未有思虑作为亦静而已所谓静者固非槁木死灰之谓而所谓必有事者亦岂求中之谓哉
　　真而静是两字纯一无伪却只说得真字
