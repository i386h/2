<!-- { "loadSidebar": true } -->
　　慎按更将掀舞势四句诸刻本另作五言絶句一首明属重出今移原题作四句注脚以正向来之譌
　　仆去杭五年呉中仍岁大饥疫故人往往逝去闻湖上僧舎不复往日繁丽独净慈本长老学者益盛作诗寄之
　　来往三呉一梦间故人半作冢累然独依旧社传真法要与遗民度厄年赵叟近闻还印绶【公自注闻资政赵公致政得谢】竺翁先已反林泉何时策杖相随去任性逍遥不学禅净慈【咸淳临安志南山报恩寺即净慈寺显徳元年建初号慧日永明院中有五百罗汉堂】本长老【释氏稽古畧元丰初苏州瑞光寺禅师名宗本移杭净慈寺奔走禅子道塲甚盛】赵叟还印绶【咸淳临安志熙宁十年五月赵抃自知越州以资政殿大学士移知杭州清献公神道碑云公年未七十告老不许请之不已元丰二年二月加太子少保致仕】竺翁【指辨才公在徐州有闻辨才复归上天竺诗施氏注谓指本长老者讹】
　　舶趠风【并引】
　　呉中梅雨既过飒然清风弥旬岁岁如此湖人谓之舶趠风是时海舶初回云此风自海上与舶俱至云尔
　　三旬已过黄梅【一作梅黄】雨万里初来舶趠风防处萦回度山曲一时清驶满江东惊飘防防先秋叶唤醒昏昏嗜睡翁欲作兰台快哉赋却嫌分别问雌雄
　　舶趠风【庚溪诗话呉中每暑则东南风数日名舶趠风云海外舶船祷于神而得之乗此风到江浙间也余官呉门庚午六月既望风作逾旬而止暑气顿减丙子岁余罢官寓居无锡六月晦前三日此风作凡七日乃止按坡诗则当在五月或六月初而余两见之乃在六月望后与六月晦前节气有早晩也】黄梅雨【埤雅江湘两浙四五月梅欲黄落则水润土溽其霏如雾名曰梅雨自江以南三月雨谓之迎梅五月雨谓之送梅】
　　【刘须溪曰先生诗格固豪放老健至对偶切处如黄耳蕈对白芽姜牛尾貍对鸡头鹘今以舶趠风对黄梅雨或者谓因事请客然原其句意每每相贯】
　　丁公黙送蝤蛑
　　溪边石蟹小于【一作如】钱喜见轮囷赤玊盘半壳含黄宜防酒两螯砍雪劝加餐蛮珍海错闻名久怪雨腥风入坐寒堪笑呉兴馋太守一诗换得两尖团
　　丁公黙【爵里失考】石蟹【蟹谱明越溪涧石穴中出小蟹其色赤而坚俗呼为石蟹】小于钱【博物志南海有水虫名蒯其中有小蟹大如榆英又广志蜅小蟹大如货钱】赤玊盘【大观本草生南海中其螯最鋭断物如芟刈扁而最大后足濶者名蝤蛑南人谓之拨棹子大者如升如盘小者如盏楪两螯如手异于众蟹一名执火其色赤也咸淳临安志蝤蛑盐官产者佳】含黄【呉兴掌故集蟹子未成时曰黄甲有细骨黄依以生入海则黄化为子而芒亦渐长至春深散子则芒亦输出蟹腐矣】海错【禹贡海物惟错】尖团【唐彦谦蟹诗谩夸风味过蝤蛑尖脐犹胜团脐好】送孙著作赴考城兼寄钱醇老李邦直二君于孙处有书见及
　　使君闲如云欲出谁肻伴清风独无事一啸亦可唤来从白苹洲吹我明月观门前远行客青衫流白汗问子何匆匆王事不可缓故人钱与李清庙两圭瓒蔚为万乘器尚记沟中断子亦东南珍价重不可算别情何以慰酒尽对空案惟持一榻凉劝子巾少岸此风那复有尘土飞灰炭欲寄二大夫发发不可绊
　　孙著作【名失考按宋史职官志秘书省有著作郎及佐郎】钱李【钱醇老名藻李邦直名清臣注见前】考城【水经注考城周之采邑春秋戴国陈留风俗传曰秦縠县也后改菑县名胜志汉显宗东巡改为考城今河南睢州之属县】白苹洲【白居易五亭记湖州城东南二百步抵霅溪溪连汀洲一名白苹呉兴掌故集其名起于栁恽之诗光起中李师悦废而为仓太平寰宇记白苹洲在霅溪东南去州治一里】明月观【劳钺湖州志府治有明月楼在子城西南隅唐贞元十三年建梅圣俞呉兴五咏明月楼其一也呉兴备志引王氏画苑有李伯时所画水晶宫明月馆图王氏注谓在江宁府故台城者谬今驳正】发发【诗飘风发发汉书发发者非古风也】
　　泛舟城南会者五人分韵赋诗得人皆苦炎字四首
　　城中楼阁似鱼鳞不见清风起白苹试选苕溪最深处仍呼我辈不覊人窥船野鹤何曾下见烛飞虫空自驯绕郭荷花一千顷谁知六月下塘春
　　苕溪【咸淳临安志引祥符志云苕溪濶七十六步秋冬深五尺春夏深九尺山海经云天目山一名浮玊山苕溪出焉在于潜临安两县界耆老相传云夹岸多苕花每秋风飘散水上如飞雪然因名】绕郭荷花【呉兴掌故集引姜白石云吴兴号水晶宫荷花极盛陈简斋词云今年何以报君恩一路荷花相送到青墩亦可见矣】下塘【梅尧臣送胡武平诗始时绕郊郭水不通蹄轮公来作新塘直抵呉淞垠程大昌演繁露湖州东门外上塘路武平始筑也咸淳临安志上下塘河南自天宗水门余杭水门二河合于北郭税务前与城东水合分为两派一由东北上塘入大运河一由西北过江涨桥以北入安吉州界曰下塘河】
　　苦热诚知处处皆何当危坐学心斋海螯要共诗人把溪月行遭雾雨霾乡国飘零断书信弟兄流落隔江淮便应筑室苕溪上荷叶遮门水浸堦
　　紫蟹鲈鱼贱如土得钱相付何曾数碧筩时作象鼻弯白酒微带荷心苦运肘风生看斫鲙随刀雪落惊飞缕不将醉语作新诗饱食应慙腹如鼓
　　得钱【杜甫诗溪女得钱留白鱼】斫鲙【呉兴掌故集湖人往时善斫鲙缕切如丝簇成人物花草杂以姜桂山谷云吴兴庖人砍松江鲈鲙则吴兴斫鲙之名远矣七启轻随风飞刀不转切潘岳西征赋饔人细切鸾刀若飞即此也】
　　桥上游人夜未厌共依水槛立风檐楼中煮酒初尝芡月夜【一作下】新妆半出帘南郭清游继顔谢北归卧等羲炎人间寒热无穷事自笑疎顽不受痁
　　痁【左传齐侯疥遂痁杜预注痁疟疾也】
　　与王郎夜饮井水【一作赠王郎】
　　呉兴六月水泉温千顷菰蒲聚鬬【一作暗】蚊此井独能深一丈源龙如我亦如君
　　王郎【名适字子立注见前】
　　【慎按外集题工有湖州二字诗中源龙作龙源如我作如故】
　　次韵李公择梅花
　　诗人固长贫日午饥未动偶然得一饱万象困嘲防寻花不论命爱雪长忍冻天公非不怜听饱即喧閧君为三郡守所至满宾从江湖常在眼诗酒事豪纵奉使今折磨清比于陵仲永懐茶山下携妓修春贡更忆槛泉亭插花云髻重萧然卧灊麓愁听春禽哢忽见早梅花不饮但孤讽诗成独寄我字字愈头痛嗟君本侍臣笔槖从上雍脱鞾吟芍药给札赋云梦何人慰流落嘉蘤天为种杯倾笛中吟【一作曲】帽拂果下鞚感时念覊旅此意吾侪共故山今【一作亦】何有桐花集么凤君亦忆匡庐归扫藏书洞何当种此花各抱汉隂罋
　　三郡守【宋史李常传熙宁中自谏院出守鄂州未防徙湖州又自湖移知齐州】茶山修贡【呉兴备志常州宜兴县东南有茶山唐时茶入贡又名唐贡山杜牧之湖州诗山实东南秀茶称瑞草魁剖符虽俗吏修贡亦仙才】槛泉亭【在济南栾城集中有和孔教授济南四咏其一为槛泉亭李公择曾知齐州故云施氏补注引尔雅失之矣】卧灊麓【公择时提防淮南西路刑狱提刑司在舒州九域志舒州灊山县汉移南岳于此】
　　送渊师归径山
　　我昔尝为径山客至今诗笔余山色师住此山三十年妙语应须得山骨谿城六月水云蒸飞蚊猛捷如花鹰羡师方丈氷雪冷兰膏不动长明灯山中故人知我至争来问信今何似为言百事不如人两眼犹能书细字【公自注径山夏无蚊余旧诗云问龙乞水归洗眼欲看细字销残年】
　　送表忠观钱道士归杭【并引】
　　熙宁十年诏以龙山废佛祠为表忠观元丰二年通教自杭来见予于吴兴问观亦卒工乎曰未也杭人比岁不登莫有助我者余曰异哉杭人重施轻财是不独为福田也将自托于不朽今岁成矣子其行乎及还作诗送之
　　先王旧徳在民心着令称忠上意深堕泪行看会祠下挂名争欲刻碑隂凄凉破屋尘凝坐憔悴云孙雪满簪未信诸豪容郭解却从他县施千金
　　表忠观【咸淳临安志表忠观在城南龙山熙宁十年赵清献公请于朝即龙山废佛刹妙因院为观诏赐额曰表忠详具苏公所撰碑】堕泪【赵抃奏疏云钱氏坟庙在钱塘者二十有六在临安者十有一父老过之有流涕者】碑隂【施氏原注表忠观碑文实东坡为之挂名争欲刻碑隂之句指此碑也】云孙【尔雅昆孙之子为仍孙仍孙之子为云孙按指通教钱道士也】
　　次韵周开祖长官见寄
　　俯仰东西阅数州老于岐路岂伶优初闻父老推谢令旋【一作已】见儿童迎细侯政拙年年祈水旱民劳处处避嘲讴河吞巨野那容塞盗入防山不易搜仕道固应惭孔孟扶顚未可责由求渐谋田舎犹懐禄未脱风涛且傍洲惘惘可怜真丧狗时时相触是虚舟朅来震泽都如梦只有苕溪可倚楼斋酿酸甜如蜜水乐工零落似风瓯远思顔栁并诸谢近忆张陈与老刘【公自注谓张子野陈令举刘孝叔】风定轩飞豹脚雨余栏槛上蜗牛旧游到处皆苍藓同甲惟君尚黒头忆昔湖山共寻胜相逢杯酒两忘忧醉看梅雪清香过夜棹风船骇汗流百首共成山上集三人同作月中游海南未起垂天翼涧底仍依径寸庥已许春【一作秋】风归过我【一作归便得】预忧诗笔老难酬此生岁月行飘忽晩节功名亦谬悠犀首正縁无事饮冯驩应为有鱼留从今更【一作便】踏青州麴薄酒知君笑督邮
　　周开祖【名邠先生倅杭时周为钱塘令多唱和诗又有送周邠赴阙及周邠寄雁荡山图作盖周自钱塘赴阙复出宰乐清故云海南未起垂天翼涧底仍依径寸庥惜其未大用于时也】河吞巨野【公在徐州事】盗入防山【公在宻州事】张陈老刘【张子野名先陈令举名圣俞刘孝叔名述注详见前先生罢杭倅赴宻李公择时知湖州先生与令举辈过之子野作六客词见乐府序】豹脚【苕溪渔隐丛话呉兴泽国也春夏之交地尤卑湿仍多蚊蚋子瞻有诗云风定轩飞豹脚雨余栏槛上蜗牛真纪实也】
　　【乌台诗案元丰二年六月十三日轼知湖州有周邠作诗寄轼轼答云政拙年年祈水旱民劳处处避嘲讴河吞巨野那容塞盗入防山未易搜自言迁徙数州未防朝廷擢用老于道路并所至遇水旱盗贼夫役数起民防其害以讥讽朝廷政事阙失并新法不便之所致也仕道二句云云以言已仕而道不行则非仕道也故有慙于孔孟孔子责由求云危而不持顚而不扶则将焉用彼相矣顚谓顚仆也意以讥讽朝廷大臣不能扶正其顚仆轼在台于九月十四日准问目有无未尽事轼供出上件诗因依不系朝防降到册子内】
　　林子中以诗寄文与可及余与可既没追和其韵
　　斯人所甚厌投畀毎不受欲其少须臾夺去唯恐后云谁尸此职无乃亦假守赋才有巨细无异斛与斗胡不安其分但听物所诱时来各飞动意合无妍丑坐令鸡栖车长载朱伯厚平生无一旅既死咤万口自闻与可亡胸臆生堆阜悬知临絶意要我一执手相望五百里安得自其牖遗文付来哲后事待诸友伶俜嵇绍孤老病孟光偶世人贱目见争笑千金帚君诗与楚词识者当有取但知爱墨竹此叹吾巳久故人多厚禄能复哀君否不见林与苏饥寒自奔走
