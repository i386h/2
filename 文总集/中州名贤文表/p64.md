<!-- { "loadSidebar": true } -->
　　高摽直上跨苍穹物外方知象教雄九陌市声同晓色两都乔木动秋风遥怜汉马屯湘渚安得长书附去鸿寂歴村墟野烟外谁家帘幙夕阳红
　　题张府君坟丘【子傃字行甫曾任判官孙二人】
　　龙公祠下府君坟冈势西来虎豹蹲翠琰盛传千字诔青衫还有读书孙乔林气郁云山重一水春涵徳泽温白首故侯长健在紧须着力大于门
　　别高屯田晦之
　　十年冠盖几相逢邂逅燕城燕喜同清赏已歌梨雪白归期休负牡丹红千屯晓月鞭声底一片田旌夕照中自笑欲归归未得草堂无地着卢鸿
　　佛狸祠【在洲城】
　　江山照眼舒清眺千古兴亡堕眼前歩市长连野戍佛狸祠古惨荒烟柁楼看取平吴日父老空传饮马年此日不湏开浊浪好风都属往来船
　　送舍弟南归穰下【壬辰十月二十日彰徳相别】
　　相思渭北常年事逺送漳南恨别心沙暖暂联鸿鴈序霜寒凄断鹡鸰音两乡健在都能几千里含情老更深慰托此懐知恳切不教消息到浮沈
　　赋王詹丞宣赐玉杖【王讳庆端字正甫藳城人】
　　青宫宿衞旧将军家世今谁万石君千骑宠光承眷顾一枝方杖表忠勤静临春桂堂阶月暖带红鸾扇影云若把璠璵比良徳健于罗结更温文【一作前日倚毗今有効云台从此策高勲】
　　癸巳清明后三日偕益津李士观登太史台
　　客中何处散幽懐放眼高明恐易裁兼觉形神未全老试凭筋力共登台山河缭绕陪京壮楼观参差落照开曳杖不知双髀困铜驼巷陌晚归来
　　徳寿殿玉方池研【理宗所御徳寿殿为太上皇后所居殿缉熙讲经殿也砚即碧丝歙】
　　玉斵坤形霮四溟丹书犹认寿宫名纷纷落墨腾蛟雾浙浙秋风拉瑟声神物不知昆火烈碧丝今对玉堂卿眼中多少兴亡事白髪孤臣最怆情【当时同僚承防留中齐学士刘东崖侍读赵方唐皆宋人也】
　　为周紫岩赋冬日牡丹【苏州人右职出身新签两浙行省事中斋索赋】
　　翦翦江风十月霜寒梅时序见花王一枝重荐金盘瑞满幄浓薰麝粉香协气暗扶忠节壮名葩来伴紫岩芳故园从此恩光烂巻里题诗半玉堂
　　闻友人买犀带
　　闻君饶价买犀躔佀为精神见老年论品要胜华衮异腰犹欠玉鱼悬通天即是裴公赐素髪其如白傅颠留取百钱休妄费安排开岁置貂蝉
　　寄何参政
　　郎山山下读书堂万巻芸香缀夜光赞善昔推东道主贤参高卧北牕凉林乌返哺犍为守易水悲风劔客乡击筑防倾高麦酒满坛秋草酹昭王
　　赠西云上人【系海南高弟】
　　吏用公才不易逢茶烟都飏落花风登坛悬断羣机息靣壁传心万法通慧眼正来珠媚浦浮云飞尽月当空虎溪公案元潇洒防约松轩一笑同
　　送安参政南还汴梁
　　参政安公与仆定交于中统初元契濶者二十寒暑大徳戊戌春邂逅于京师樽酒谈话追忆畴昔念故旧之雕零感岁月之易迈情不能已者谨以唐律为赠既光回斾且寓愚意之所托云
　　黑头蚤插侍中貂当日云霄一羽毛忠翊殿庭称谨宻量吞湖海见雄豪风云梦绕调元鼎珌奉光含切玉刀此去斯文应有记丰碑还拟泰山高












　　中州名贤文表巻二十三
　　钦定四库全书
　　中州名贤文表巻二十四　　明　刘昌　编王文定公
　　奏议
　　论政事书
　　臣近防礼部符承中书省劄该宪台钦奉圣防召臣恽驰传赴阙庭者臣恽伏自钦承明命风夜祗惧不知所为意者宪台过举俾备顾问庶有所发明因自忖量国家之事日有万几非愚下所能识然臣自中元迄于今日久叨仕进区区管窥不无一见輙敢以时务所宜先者数事昧死上闻臣闻自古创业垂统之君必定制画法传之子孙俾遵而守之以为长世不防之本钦惟皇帝陛下圣文神武以有为之资膺大一统之运长策抚驭区宇民数逺迈汉唐其所渴者特治道而已然三十年间励精为治因时制宜良法美意固已周悉今也有更张振励讲明画一若悬象而昭布之使臣民晓然知其法之所以岂不便哉故臣以立法定制为论治之始一曰议宪章以一政体传曰法者辅治之具一日阙则不可君操于上永作成宪吏承于下遵为定式民晓其法易避而难犯若周之三典汉之九章是也今国家有天下六十余年小大之法尚逺定议内而宪台天子之执法外而廉司州郡之法吏是具司理之官而无所守之法犹有医而无药也至平刑议断旋旋为理未免有酌量准拟之差彼此轻重之异臣愚谓宜将已定律令颁为新法或有不通行未尽该者如累朝圣训与中统迄今条格通行议驳叅而用之与百姓更始如是则法无二门轻重适当吏安所守民知所避而难犯天下幸甚
　　二曰定制度以抑奢僭夫制度者明尊卑别贵贱法天道而立人极也故古者衣服饮食舆马屋庐皆有恒制至于庶人仆妾其禁尤严惟在君人者制节谨度率先化下为务何则上之动静为人劳逸之本上之奢俭为人富贫之源可不鉴哉钦惟皇帝陛下御极以来躬先俭素思复淳风如轻纻衣而贵防缯去金饰而朴鞍履至衣服等物销织镀砑之类一切禁止以奉行渐逺不无防缓今也臣民衣饮逾于公侯妇女衣着等于贵戚以致聘财过于卿相男女不能婚姻正以用之无制僭越暴殄有不能供亿者故物价不得不踊而贵钱币不得不虚而轻上下困弊日甚一日假若巨室之家亲属奴衣饮等差若例而一之宁不困乏臣愚以谓宜一切定夺大行禁止使民志定而不少僭越用既有度物自丰饶恐亦实楮币杀物价之一端也
　　三曰节浮费以丰财用夫一世之财足周一世之用不必专丰其财去其害财者可也今国家财赋方之中统初年岁入何啻倍蓰而毎岁经费终不阜赡者岂以事胜于财过有所费故也为今之计正当量入为出以过有举作为戒除飨宗庙供乘舆给边备赏战功捄荒岁外如冗兵妄求浮食冗费及不在常例者宜捡括一切省减以丰其财财丰事胜食足气充以攻则取以战则胜以柔则服将何为而不成何求而不获古之善为国者君不必富富藏于民故用虽多而取不竭孔子曰百姓足君孰与不足此之谓也且财非天来皆自民出竭泽焚林其孰御之但力屈财殚非所以养民而强国也昔亡金世宗诸王有以不给而请告者世宗曰汝辈何騃殊不知府库之财乃百姓之财耳我但总而主之安敢妄费迄今称説以为君人至言可不鉴哉
　　四曰重名爵以揽威权古人称官爵谓之天秩王者代天爵人鼓舞一世使天下之人奔走为吾用者此也惟爵与禄不轻以付人曰贤曰材乃能得之盖以为砺世磨钝之具若得之轻则视之轻视之轻则人不重人不重将见君子逺小人至此必然理也惟其磨砺辔驭之权世主操于上不轻授人与当其材何患气之不振力之不竭事之不成者哉今四海一家权宜假借之举日渐希阔正国家收揽威权之时如近年委任稍重者罔考平素即授崇品激之建功立事固是驾驭英雄大权茍非其人不无叨窃不安之惧今中外无事朝廷宜重而惜之昔有唐使职或带相衘然止行见职曾无分省实权
　　五曰议廉司以励庶官臣闻古之善为国者不使人有怠惰不振之气若作于心而害于政茍非以徳振起之湏度时宜本人情齐之以法故得小大毕力上下劳而众事举今州郡之官品流殽杂既无选举甄别止循常资纷纷借借聚散于吏部例得一官谁不因循茍且以岁月养资考而已欲望承流宣化趋事赴功卓有惟新之政亦已难矣尝观汉唐之驭吏也能者増秩赐金公卿缺则补之以表其贤否者放田里而不事事唐则召七品以上官集于阙庭亲与访问究得失而进退之然二者不过爵禄为劝爵禄极则意满足意满足则怠心生亦有无如何者故持斧直指采访黜陟等使岁相望于道而本朝之举高出前代比者廉司之设初气甚张中外之官悚然有改过自新之念大奸巨猾致畏慑而不自安庸人懦夫将卓尔而有所立行无几何法禁稍寛使监视者劲挺之气不息而自敛听从者奸弊之萌潜滋而复枿恐徒易其名而不能革州县之故习夫刑罚崇寛固是国家美政然分别善恶以示劝惩岂得专务寛恤昔亡金大定间尚书省奏顺州军判崔伯时受赃不枉法准制当削官停职世宗曰受财不至枉法以习知法律故也所为奸狡习与性成后复任用岂能自悛虽所犯止于追官非奉特防无复录用以致犯禁者鲜此先事之明验也今风俗浇薄遇有所犯茍免无耻臣愚为法宜稍重以权一时其要在人法并任精择官僚优加吏禄宪纲既立公道大行官有作新之气吏无糊口之虞我之气既伸彼安得不振我之政既肃彼安敢或私所谓上行下效源清流长将见风采百倍有登揽澄清之望矣
　　六曰议保举以覈名实方今亲民与参佐官莫县令经歴为重县令乃百姓师帅师帅贤则徳泽宣参署为一路纪纲纪纲振则政务举今例出常流安取殊绩臣愚以为若行品官保举法庶得其人其法品量举主与所保者资歴相应既皆两可复精加磨勘无谬妄私意然后许令入状相小大之才授繁简之任限以岁月【如唐制厘务出二百日者是也】课其殿最升黜举主得人者受知贤之赏不职者坐不当之罚举官自然尽心受保者常恐相累如此庶立功而寡过矣其南选尤宜施用此法何则江南比至平定谅为不易凡所附秋毫无犯可谓仁义之师只以前省调官贿而海放行省注拟尤为滥杂侵渔掊克惨于兵凶至盗贼窃发指此为名仰赖天恩幸其无事今宜委官分拣以行此法其停革人员不至罢黜者降之边逺边逺见职委有声迹者使之内迁亦激劝一法兹盖自汉唐五代迄于亡金皆遵而行之当时号称得人然必湏内设审官考功等职专掌其事
　　七曰设科举以收人材方今名儒硕徳既老且尽后生晚进既无进望例多不学州府乡县虽立教官讲书防课祗皆虚名畧无实効以致非常之材未闻一士州郡政治苦无可称思得大儒硕徳难矣臣愚以谓不若开设选举取验之速也夫进士选歴代号取士正科将相之材皆从此出前代讲之熟矣理有不可废者若限以岁月而考试之将见士争力学人材辈出可计日而待也论者必曰今以员多阙少见行壅滞若复此举是愈壅而滞之也臣谓不然盖科举之设本以覈实学而取多士清仕途而息杂流庶得将相全材为国论治道备大用也岂不愈于学校徒设汗漫而无所成乎
　　八曰试吏员以清政务前代取吏之法条目甚严如宰相子辟举令取充省杂终塲举人试补台掾品官子孙吏员班祗阁门等人出身者试补六部令史夫令者明法令曰令史者通经史曰史今府州司县应用一切胥吏多自帖书中来官无取材势湏及此所习既凡闻见或寡欲望明刑政识大体务清弊革难矣臣愚以谓为今之计莫若将合岁贡吏人以吏员法试之中选者仍许上贡补充随朝身役外州府郡见役者从廉司以校法试验庶几激之积渐肯学其月请俸给亦合定夺能使得糊其口然后可责以廉何则今廉司专抑吏权察非违少有贪鄙不计养廉即按而治之是纵之窃而责以何盗之为岂理也哉
