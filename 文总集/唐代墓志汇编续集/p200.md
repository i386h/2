<!-- { "loadSidebar": true } -->
（泰州博物馆藏石）
№大和０３７
【盖】
失。
【志文】
孤孙存夫等谨言：亡考尝以未营罕迁，内积哀感，将听龟筮，忧痼已成，弃养之辰，亦命从权礼。存夫等号奉遗旨，恭择远期。兆告以今年孟冬月廿六日可齐举大事，无有来吉。存夫等为礼称家，虔诚奉事。叙纪先德，旧志已详。大唐大和六年岁次壬子十月庚申朔廿六日乙酉，孤孙存夫等谨志。
（录自《隋唐五代墓志汇编》洛阳卷第十三册）
№大和０３８
【盖】
唐故卫尉卿赠左散骑常侍柏公墓志铭
【志文】
唐故中散大大守卫尉卿上柱国阳紫金鱼袋赠左散骑常侍魏郡柏公墓志铭承务郎守监察御史裹行骁骑尉郭捐之撰公讳元封，字子上，其先晋伯宗之後。始伯宗祖父食菜於伯，因伯为氏。及三郄害旧宗，伯宗死，其子周黎窜於楚，易人从木。至裔孙鸿，仕汉为魏郡守，子孙留而不还，遂为魏郡人焉。曾高祖季纂，在隋为祁令，入唐为工部尚书。高祖敬仁，勒州长史。王父謇，赠大理少唧。大父造，赠邓州刺史。父良器，平原郡王、赠司空。公生有殊状，幼有老风，天资聪明，性本忠孝。七岁就学，达诗书之义理；十年能赋，得体物之玄微。十五以司空武功授太仆寺丞。公曰：予家世儒也。昔予大父以射策甲科，授获嘉令。禄山陷东都，围获嘉，持印不去，为贼所害。故吾父痛吾祖之不终，遂学剑从戎，将复仇以快冤叫。今吾父武功立，予不可不守吾世业而苟且於宦达也。遂请授其弟。下帷读书，不窥园林者，星周於天。业成名光，登太常第。休问傍畅，播於藩方。故薛太保平为汝州刺史，辟署防御判官。公以有礼而就，授秘书省校书郎。府罢还京。时韩公皋保厘东都，良公滋镇白马，任迪简代薛太保刺汝州，霍从史帅泽路，皆慕公声猷，辞书继至。
公以袁公德可依，诺其请，奏授左金吾卫兵曹参军、充节度推官，寻以嘉画转支使。明年迁观察判官。而薛太保复代袁公镇白马，乞留公。以旧知不去，职亦不改。会镇帅王士贞死，男承宗盗据其地。宪宗皇帝命中贵人承璀帅师以征，诏潞将从史合兵而进。从史持二心，阴与承宗比。承璀无功，乃请先诛从史，俊讨承宗。上可诛从史奏。遂擒送阙廷。复念承宗祖父有破朱滔安社稷之勋，释其罪，诏承璀还师。路出予魏。魏将田季安屈强不顺，亦内与承宗合。承璀不敢以兵出其境，请由夷仪岭趋太原而来。上以王师迂道而过，是有畏於魏也。何以示天下。
计未出，公使来京师。上召对以问之。公曰：非独不可以示天下，且魏军心亦不安，而阴结愈固矣。臣愿假天威，将本使命谕季安，使以壶浆迎师。上喜，即日遣之，驻承璀军以须。公乃将袁命至魏，语季安以君臣之礼，陈王师过郊之仪。
季安伏其义，且请公告承璀无疑。师遂南辕。上谓承相曰：承璀不比，出并而还，元封之谋也。用其谋不可不赏其力，宜进秩以劳之。无拘常限，迁大理评事，摄监察御史。故其制曰：录以殊劳，岂限彝叙。明年转监察御史裹行，充节度列官，寻加殿中侍御史、内供奉，仍赐绯鱼袋。府罢，授京兆府渭南县令。弹琴无为，民自知化。时汴帅韩弘入觐，其妻继来，仆隶舆马殆千数乘。监军韩公食於御驿，自梁抵华，无以非法革之者，畏韩之势也。公遂停给，以正条令。君子推其能。
会夏大旱，谷不登，黎人告损。内史崔元略不欲损以希上旨，又将籴以入公。他县无敢逆其意者，惧崔之威也。公独正色陈民之困，词讫不回，竟罢籴而减其常赋，他县咸赖，民用不饥。君子嘉其道。天平军节度马公总闻其事，乐其贤，表请为节度判官、检校兵部员外郎兼侍御史，仍知州事。先是天平自李师古不率法度，朝廷之制，不行於军。师古死，其弟师道继其勃。宪宗含垢未诛，□念其恶盈不可赦，遂命征之。既伏其罪，授马公钺，卑革其风。公既至，马公委政与公，嘉画密谋，内陈外施。其俗大变，其政日新。以能迁副使，赐紫金鱼袋。公性和易以与入，好施而乐善。自将校至走卒，及州县达乡闾，咸歌咏其德。公以人情太盛，思去图安，乃以诚告於马公。马公感其意，荐刺濮州。诏许之。既下车，闻有僧道峦属火於顶，加钳於颈，以苦行惑民，人心大迷信，脱衣辍食，竭产施与，甚为民玻公付史以鞫之，果验奸秽，遂杖杀以释民惑。未几，薛司空复镇平卢，表为军司马。诏授检校职方郎中、兼御史中丞，充其职。公从容中道，人望日崇。徵拜陈州刺史，兼官如故。於是申教明令，检身灭私。吏不敢欺，流庸归复。政既大行，声驰上国。转蔡州刺史，兼龙陂监牧使。蔡地富而人强，有兵而无节。当吴少诚时，平不知天子之威，师不奉朝廷之制。少诚死，少阳绍其恶，少阳死，其子元济又袭之。元济诛，始裂其地而破其号，故人心犹未知礼。军虽散而多藏刃於私家，农虽耕而少安业於垅亩。往往群聚望军门以嘘戏，叹旌之不见，窃语念乱，负气而骄。故前为郡者皆惧以过时而莫能绝其萌。公於是以法临之，以恩养之，明君臣之道以训之，章逆顺之理以教之，不夺其利，不禁其欲。
人大和悦，军县咸化。诏加左庶子以宠之。且惜其才，将授兵柄，召拜太子宾客兼御史大夫，分司东都，俟东诸侯之可换以备用也。将坛未登，二竖成疾，沉痼不损，绵於岁时。相臣圣心，犹为可任，思视其力，遂拜卫尉卿以来之。病益笃，以大和六年六月廿一日启手足於河南县履信里之寓居，享年六十有五。皇上悼惜罢朝，追赠左散骑常侍。是年十一月，其子虔仲、均籀等护其丧，归葬万年县洪固乡韦陌原，从先司空之茔，礼也。夫人郭氏焉。夫人其先太原人，陇右节度赠太子太傅知运玄孙，仪州刺史英萼孙，伯祖英仪，右仆射剑南两川节度使。父涔，同州夏阳县令。自归於公，贞以自闲，敬以事上，顺以承夫，孝以睦亲，百为合礼，四德不爽。常自嗟不迨事舅姑，不得展妇道。会公启三代之殡，归於故乡。凡所礼物衣食之具，必躬亲之，荐祭酒食之馔，必亲执之。邻里感其行，内外称其德。天不福善，先公而终。有子八人，女六人，长适荥阳郑氏。长男虔仲，始官天平军节度巡官。均籀、虔季咸学文，应进士举。符通、寿楚皆幼而有立。
君子谓柏氏代必有人也。公以捐之亲则男之舅也，情则交之契也。生不相薄，殁不相忘，遗言叙述，泣罢而书。其辞曰：
抑抑柏公，天锤粹和，依仁游道，百行无他。雄文奥学，注若江波，贡艺春官，名擅甲科。五参文书，三刺郡城，功被於物，德无可名。昔宰渭南，人伏其明，及拜宾客，大振休声。绳家以孝，从政以贞，温温其风，卷卷其情。用之不竭，资之不盈，进退语默，雅合度程。时相知能，天子注意，方倚大用，命不云遂。才也未申，德而不试，古人所痛，半途□坠。彼美夫人，令德之胤，克佐君子，婉变淑慎。动为母仪，非礼不进，草树苍苍，高坟巍危百岁之後，九原同归，陵谷有变，风猷不衰，积善流庆，子孙宜之。
（录自《考古与文物》一九九二年第二期）
№大和０３９
【盖】
唐李公夫人范阳卢氏墓志铭
【志文】
（上泐）从事监察御史襄行李公妻范阳卢氏墓志铭并序中散大夫行尚书司封郎中上柱国卢商撰（上泐）卢氏门为海内冠族，著在图谍，举其中外名讳，□详其望族甲乙（下泐）朝进马，娶兵部侍郎荥阳郑公少微女。祖初，皇朝滑州司法，娶故相左仆射姑臧李公揆女。父伯卿，见任监察御史＊行，充安邑解县榷监使判官，娶故夔州行军司马检校兵部郎中兼御史中丞清河崔公放女。奕世令德，百氏华宗，积祉储祥，祖仁由义，虽位不称德，而门风家范为世准程。夫人始十三岁，从父司封郎中商时任河南令。故相司空李公为太子少师，分司洛邑，常私器爱子顼，欲择伉俪於高门，亟访於商，因为子求□。夫人遂归於顼，顼才□冠之年，蕴老成之业。诗书典礼，人情交态，靡不精达。夫人虽冲幼自出，适配良士，事尊长，和姻族，敦等夷，接疏□，若故知之，不资训谕。嫁二年而寒暑为恙，若心志眩悸，然故常膳由减，步履微艰。无何，司空节制梁汉，暴薨於镇。驿闻京师，举族震愤。夫人以哭泣无节，疾痛不举，丧服未除，君姑下世。未再周而重集荼蓼，捐勿药而严奉蒸尝，□居月诸，浸攻腠理。夫之党以夫人兼切晨昏之恋，遂忘寝食之安，惧疾作增剧，乃令觐父於蒲之解邑，冀果承欢之愿，获申就养之方。谓不俟其医和，必自痊其痼瘵。殊不知膏盲成，生死有涯，恬然漠然，不识不悟。
以大和六年九月十日，终於解县之官舍，享龄一十有九。呜呼！芳兰早凋，美玉易折，岂信然欤？何幼妇之令仪淑质，蕙心玉德，慈和懿范，孝敬柔则，与是具美而不假其年。吾不知其所问。粤其年十二月十二日，权厝於河南府洛阳县平阴乡成村，於先舅姑之封兆，礼也。有女一人，幼未胜而呱呱父傍，如有所识，行路为之伤痛，况骨肉之亲爱乎！余悼念犹子，因援毫写恨，以铭其志曰：
□□□华，芊芊芳卉，荣茂庭际，倏随风靡。猗欤幼□，□□□□，礼法生知，孝思素履。家祸亟臻，哀缠□□，□□□□，修途遽已。生而夭之，孰究天理。
前泗州团练推官、奉义郎、试太常寺协律郎李（下泐）乡贡进士姑臧李婴篆盖匠韩（下泐）
（录自《隋唐五代墓志汇编》洛阳卷第十三册）
№大和０４０
【盖】
大唐故李府君墓志铭
【志文】
唐故庐江县令李府君墓志铭并序朝散大夫行尚书吏部员外郎上柱国赐绯鱼袋刘宽夫撰唐大和七年青龙癸丑三月廿六日，陇西李府君殁於陕州之私第，享年七十。
