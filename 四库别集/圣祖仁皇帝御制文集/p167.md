<!-- { "loadSidebar": true } -->
　　普盘即木苺一名悬钩子尔雅所谓箭也按本草云悬钩树生髙四五尺其茎白色有倒刺其叶有细齿颇似樱桃叶而狭长又似地棠花叶四月开小白花结实色红味酸羙人可多食之有以为即覆盆误也盖苺有三种藤生縁树而起者大麦苺乃入药之覆盆也树本挺而丛生者木苺一名山苺即普盘也草本委地而生者地苺亦名蛇苺不可食今江南人谓之蛇盘也
　　各作泥腊
　　西洋大红出阿末里噶彼地有树树上有虫俟虫自落以布盛于树下收之成大红色虫名各作泥腊考叚成式酉阳杂爼有紫出真腊国呼为勒佉亦出彼国使人云是蚁运土于树端作窠结成紫唐本草苏恭云紫正如腊虫研取用之呉録所谓赤胶亦名紫梗色最红非中国所有也又考元周达观真腊风土记云紫梗虫名生于一等树上其树长丈余枝条欝茂叶似橘经冬而凋上生此虫正如桑螵蛸之状叶凋时虫亦自落国人用以假色亦颇难得又唐人张彦逺名画记云画工善其事必利其器研錬重采用南海之蚁按今西洋之各作泥腊大小正如蚁腹研淘取色有成大红者亦有成真紫者用之设采鲜艳异于中国之红紫是即古之紫无疑而北宋以前画用大红色至今犹极鲜润者实缘此也
　　梌树
　　枫树南北不同北方原无枫树之名自南廵见枫树方知北方之梌木即是枫树但南方厥木惟乔所以直生北方厥木惟丛故矮短耳其枝叶则相同也
　　阿滥
　　阿滥之名见唐诗纪事骊山有小禽名阿滥堆【禽经作鸟】善鸣眀皇御玉笛采其声翻新曲且名焉张祜诗云至今风俗骊山下村笛犹吹阿滥堆通雅云鸄骊山鸟也一名阿滥堆则古名鸄矣【尔雅鸄鶶鷵防云鸄一名鶶鷵】亦作鴳滥【鴳读安与阿音近】韦昭所谓鴳扈苏轼诗不见阿滥堆决起随冲风此鸟有二种一种鳯头者髙诱吕览注所谓鴳一名冠雀是也一种无鳯头者彚雅所谓阿兰似百舌而无毛角是也江南人呼为鴳或讹为乌
　　金光子
　　金光子闽人呼酸枣树极髙大叶长而尖如橄榄四月开花浅绿色结实如大枣八月始熟色黄故亦名金枣收干则紫赤色味酸核圆而坚多窍人心之状圆外窍中故此果专为心家药闽书云酸枣出福州建寜福寜建寜人以为糕与樝糕相似或云其种自西域佛国来取其核就天然罅孔处雕镂作罗汉形为念珠按政和本草图经云酸枣真者最不易得其木髙数丈径围一二尺木理极细坚而且重皮亦细纹似蛇鳞其核仁大而色赤如丹今市之货者皆棘实耳
　　葛仙米
　　葛仙米生湖广沿溪山穴中石上遇大雨冲开穴口此米随流而出土人捞取初取时如小鲜木耳紫绿色以醋拌之肥脆可食土人名天仙菜干则名天仙米亦名葛仙米以水浸之与肉同煮犹作木耳味大约山洞内石髓滴石而成性寒不宜多食闻他府及四川时有之必遇水冲乃得嵗不常遇他如深山背隂处大雨之后石上亦间生然形质甚薄见日则化或干如纸不可食矣又梧州府志葛仙米出北流县勾漏洞石上为水所渍而成石耳类也采得暴干仍渍以水如米状以酒泛之清爽袭人此原非谷属而名为米俗云晋葛洪隠此乏粮采以为食故名岭南襍记云韶州仁化县丹霞山产仙米徧地所生粒如粟而色緑煮熟大如米其味清腴大抵南方深山中皆有之也
　　倒吊果
　　倒吊果俗名吊搭果形似山梨而小体微长味酢肉多沙长蒂诸果始生时皆向上此果花实皆下垂故名生时坚澁熟乃沙性暖利健脾消食树枝叶俱如梨为秦中物产今遵化防边有之而考之书籍草木诸谱皆不载倒吊之名惟司马相如上林赋云荅遝离支荅遝音近打拉张揖注云荅遝果名按梅尧臣牡丹诗用打拉二字北人方言以欹垂为打拉是荅遝名果或因其下垂也说文海篇俱作榙果今名吊搭或是荅遝音之转耳
　　林檎
　　李类甚繁林檎其一也树不甚髙枝叶皆如李花白唐人谓之月临花实如李而差小有黄红二种本草所谓金林檎红林檎是也独核有仁味甘津亦名来禽亦名蜜果此果味如蜜能来众禽于林故得林檎来禽蜜果诸称学圃余防谓花红即古林檎误矣花红柰属也柰有数种其树皆踈直叶皆大而厚花带微红其实之形色各以种分小而赤者曰柰子大而赤者曰防子白而防红或纯白圆且大者曰苹婆果半红白脆有津者曰花红绵而沙者曰沙果西京杂记所以有素柰青柰丹柰之别也又有海棠果通志谓之海红而闗西有楸子有榅桲【满洲呼山樝曰榅桲与陜西同音查梅尧臣有得沙苑榅桲诗政和本草附载榅桲于柰内是宋时已有此称其始或从陜西流名闗外或从闗外通音陜西俱未可定】亦皆柰类盖李之与柰其枝叶花实固区以别而其子核之异尤最易辨坚而独者李类柔小而四五粒者柰类草木诸书皆以林檎附于柰内其亦未尝体认物性矣
　　人中
　　人之水沟穴在鼻下口上一名人中脉论竒经诸书谓任督二脉一行于身之前一行于身之后防于素髎水沟断交三穴三穴为面中三水沟又为三之中故名人中也一说人有九窍自鼻以上皆两自口以下皆一此居其中故云是但释中之义耳而王逵蠡海集为之说曰所谓人中者天食人以五气鼻受之地食人以五味口受之人中盖居人身天地之中也此又未免穿凿盖人受天地纯全之气成形四肢百骸能得其全兽则得其偏如猿猴猩猩之类凢诸寓兽亦似人形而其鼻柱直唇之间总无此水沟一叚以此辨人之独异于兽水沟之所以得人中名也今满洲呼呢呀尔马防古呼库门髙丽呼萨拉蜜皆直曰人而已可见义理真确自可通之六合窃疑古人气穴辨论何以未经道此及阅素问骨空篇注有鼻人二字是古人亦秖呼为人矣
　　鼢防
　　俄罗斯近海北地最寒有地兽焉形似防而身大如象穴地以行见风日即毙其骨亦类象牙白泽柔滑纹无损裂土人毎于河濵土中得之以其骨制椀楪梳箆其肉性甚寒食之可除烦热俄罗斯名摩门槖洼华名鼢防乃知神异经所云北方层氷之下有大防肉重千觔食之已热字书谓鼢防别有一种大于水牛穿地而行见日月之光则死皆即此也
　　地震
　　朕临揽六十年读书阅事务体騐至理大凢地震皆由积气所致程子曰凢地动只是气动盖积土之气不能纯一閟欝既乆其势不得不奋老子所谓地无以寜恐将发此地之所以动也隂阳廹而动于下深则震虽微而所及者广浅则震虽大而所及者近广者千里而遥近者百十里而止适当其始发处甚至落瓦倒垣裂地败宇而方幅之内逓以近逺而差其发始于一处旁及四隅凢在东西南北者皆知其所自也至于涌泉溢水此皆地中所有随此气而岀耳既震之后积气既发断无再大震之理而其气之复归于脉络者升防之间犹不能大顺必至于安和通适而后反其寜静之体故大震之后不时有动摇此地气反元之徴也宋儒谓阳气欝而不申逆为往来则地为之震玉厯通政经云隂阳太甚则为地震此皆明于理者西北地方数十年内毎有震动而江浙絶无縁大江以南至于荆楚滇黔多大川支水地亦隆洼起伏无数百里平衍者其势欹侧下走气无停行而西北之地弥广磅礴其气厚劲坌涌而又无水泽以舒泄之故易为震也然邉海之地如台湾月輙数动者又何也海水力厚而势平又以积隂之气镇乎土精之上国语所谓阳伏而不能岀隂廹而不能烝于是有地震此台湾之所以常动也谢肇淛五杂组云闽广地常动说者谓濵海水多则地浮夫地岂能浮于海乎此非通论京房言地震云于水则波今泛海者遇地动无风而舟自荡摇舟中人輙能知也地震之由于积气其理如此而人鲜有论及者故详着之







　　圣祖仁皇帝御制文第四集巻三十
　　钦定四库全书
　　圣祖仁皇帝御制文第四集巻三十一目録
　　杂著
　　康熙几暇格物编
　　江源
　　恒河
　　浮白
　　御稻米
　　食气
　　鸟舌
　　地中有火
　　禽鸟肫肚之别
　　赋
　　时和年丰庆祝赋【并序】


　　钦定四库全书
　　圣祖仁皇帝御制文第四集巻三十一
　　杂著
　　康熙几暇格物编
　　江源
　　中国水之大而流长者惟河与江其源皆出西番界河之源自元史发眀之后人因得知其大畧江之源则从未有能确指其地者郦道元水经注颇言其端委而于发源之处则云以今所闻殆未滥觞道元亦阙疑而弗敢定也今三藏之地俱归版籍山川原委皆可案图以稽乃知所谓岷山导江者江水泛滥中国之始禹从此水而导之江之源实不在是也江源发于科尔坤山之东南有三泉流出【一自匝巴顔哈拉岭流出名七七拉噶纳一自麻穆巴顔哈拉岭流出名麻穆七七拉噶纳一自巴顔吐呼母巴顔哈拉岭流出名古科克巴哈七七拉噶纳】合而东南流土人名岷揑撮岷揑撮者译言岷江也是为岷江之源南流至岷纳克地名鸦龙江又南流至占对宣抚司防
