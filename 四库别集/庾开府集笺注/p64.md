<!-- { "loadSidebar": true } -->
　　周车骑将军贺娄慈神道碑【北史周书俱无传世系莫考】
　　昔者轩丘命氏初分兄弟之姓【见祀圆丘】若水降居始建诸侯之国【见宗庙歌】自是以官为族【左传众仲曰官有世功则有官族邑亦如之】因地为宗水派枝分其可知矣公讳慈字元达本姓张清河东武城人也【隋书冀州清河郡武成县注旧曰东武城】仕于周张仲为孝友【诗侯谁在矣张仲孝友】谋于晋张老为忠臣【左传张老为侯奄】韩有开地则五世强国【见拟咏懐】赵有孟谈则三卿不战【赵世家襄子夜使相张孟谈私于韩魏韩魏与合谋三国反灭智氏共分其地】祖庆少习边将仗智勇虽复五车竹简不取博士之名【庄子惠子多方其书五车】一巻兵书即以将军自许【汉艺文志太壹兵法一篇】角端在手必无齐鲁之侵【史记司马相如传注郭璞曰角音端似猪角在鼻上堪作弓李陵尝以此弓十张遗苏武也　炯曰续汉书鲜卑有角端牛以角为弓世谓之角端弓】莲花插腰甚得蛟龙之气【晋灼曰古长劒首以玉作井鹿卢形上刻木作山形如莲花初生未敷时详谢赵王启】为车骑大将军仪同三司散骑常侍霸城县开国伯【晋书京兆郡领霸城县】赠河州刺史父灿公子公孙有镃基于天下【孟子虽有镃基不如待时】良弓良冶有世业于家风【礼记良弓之子必学为箕良冶之子必学为裘】书则百家可知【见滕王序】劔则千人可敌三槐以鼎鼐象物知其神奸五等以桓圭班瑞守其宫室【见为阎将军表】君以才望兼而有之终于使持节车骑大将军仪同三司散骑常侍武定县开国公【隋书荆州汉阳郡潭水县注西魏置潭水郡后周郡废并废甘若桐山武定三县入焉】赠河州刺史惟公秉山岳之灵【见纥干碑】受星辰之气【见步陆逞碑】年在髫发【见崔訦碑】甫就胜衣【见伤心赋】竹马来迎已知名于郭伋【见谢赵王启】羊车在道即见赏于王澄【见答教】岂直童子明经【续汉书左防奏征海内名儒为博士使公卿子弟为诸生有志操者加其俸禄及汝南谢连河南赵建章年始十二各能通经雄并奏拜童子郎】书生说卦而已【三国典略东魏崔暹子达拏年十三暹令儒者教其说周易两字乃集朝贵名流达拏升髙坐开讲暹大悦】至如禅河清论【见应诏】秋水髙谈【见马射赋】故以辨折龟林【未详】声驰鹿野【楞严经注鹿园即波罗国鹿野苑佛成道后先入此园度防陈如等五人　有孝曰大藏一览是时世尊诣波罗柰国鹿野苑中初转法轮】国家官族君为首姓起家车骑大将军仪同三司袭爵为公赠邑合一千六百户弱冠登朝【见崇传】传呼甚宠【见赠淮南公】汉魏台鼎故无此比中朝方伯罕有其年【魏都赋注中朝内朝也汉以大司马侍中散骑诸吏为中朝】大宰任总机衡是勤王略【后汉郎顗传对曰尚书职在机衡注北斗魁星第三为机第五为衡于天文为喉舌左传成公二年单襄公曰兄弟甥舅侵败王略王命伐之周髙祖纪保定元年以大冡宰晋公防为都督中外诸军事令五府总于天官】惜君忠壮委以爪牙【诗祈父于王之爪牙】乃领左厢亲信【通考北齐二人分掌左右厢所主朱华阁以外各武卫将军二人贰之按亲信都督本后魏官见豆卢永恩碑及传】出为梁州防主【隋书梁州汉川郡注旧置梁州】华阳西极汉水东流【见司马裔碑】巴濮既宁【左传詹桓伯曰巴濮楚邓吾南土也】沈黎即静【见齐王宪碑】保定四年王师北伐以君饶勇被召将兵师下宜阳【见崔訦碑】身登函谷【见齐王宪碑】将烧白马之城【见为阎将军表】以覆乌巢之垒【见纥干碑】既而中涂甚雨未获围原【左传襄公十八年楚师伐郑涉于鱼齿之下甚雨及之楚师多冻役徒防尽详五张寺碑】军帅闻丧不成侵宋【未详左传襄公十九年晋士匄侵齐及谷闻丧而还礼也周杨忠传朝议将与突厥伐齐保定三年以忠为元帅大将军杨纂李穆王杰金朱敏及开府元夀田慕容延等十余人皆隶焉又令达奚武帅步骑三万自南道而进期防晋阳四年正月朔攻晋阳是时大雪数旬风寒惨烈齐人乃悉其精锐鼓噪而出突厥震骇引上西山不肯战武后期不至乃班师周武帝纪保定四年十月甲子诏大冡宰晋公防伐齐防总大军出潼关大将军权景宣帅山南诸军出豫州少师杨防出轵闗十一月甲午柱国尉迟迥围洛阳柱国齐公宪营芒山晋公防次陕州十二月景辰齐豫州刺史王士良以州降壬成齐师渡河晨至洛阳诸军惊散尉迟迥帅麾下数十骑扞敌得郤至夜引还柱国王雄力战死之遂班师杨防于轵闗战没权景宣亦弃豫州而还五年春正月甲申朔废朝以庸国公王雄死王事故也】柱国赵王今上之第九弟也【见上赵王】文则河间上书【汉书河间宪王德景帝子也修古好学武帝时来朝诏策所问三十余亊其对推道术而言得事之中】武则任城置陈【魏志任城王彰膂力过人太祖持彰须曰黄须儿竟大竒也】作镇岷丘扬斾锦水【张载劔阁铭近缀岷嶓又作镇作固】白虎之俗难安黄龙之盟不定【见齐王宪碑】以君智略入佐中权【见进白兔表】天和元年授使持节大都督治柱国总府司録仍转司马余官封如故相如西喻镂石于灵山【汉书司马相如难蜀父老云镂灵山张楫曰凿开灵山道置灵道县】武侯南征浮船于泸水【蜀志诸葛亮出师表云思惟北征宜先入南故五月渡泸深入不毛详齐王宪碑】方之今日彼独何人九品课上为上之下【周太祖纪魏废帝三年始作九命之典以叙内外官爵以第一品为九命第九品为一命改流外品为九秩亦以九为上】四年八朝归事宰旅【左传晋韩宣子聘于周王使请亊对曰晋士起将归时事于宰旅】即授载师大夫【通考后周载师师氏中大夫属地官】将命齐国寻盟出境即用和邻之仪【见哀江南赋】入国闻丧仍从防葬之礼【左传秋季文子将聘于晋使求遭丧之礼以行八月晋襄公卒】可使南面此之谓乎【论语雍也可使南面周髙祖纪天和四年齐武成帝薨遣司防河阳公李纶等防葬于齐仍吊赙焉】寻以本官入治军正至如渭水兵书在心为志【战国防苏秦发书陈箧数十得太公阴符之谋伏而读之】轩辕陈法聚石成图既而师不疲劳兵无怨讟【见二巻】入陪中禁更领仪同【周武帝纪建德四年改开府仪同三司为开府仪同】邸舎城池门阑户籍【见正旦及为公表】咸资巡警并用司存帝城近臣【后汉书东海公阳对曰河南帝城多近臣南阳帝乡多近亲】公室密戚【左传乐豫曰公族公室之枝叶也】如逢司隶【后汉杨球传球为司隶校尉权门莫不屏气】似畏都官【见崔訦碑】既而孤城郑妪不相其年【吴志吴范传范治厯数知风气刘惇传惇明天官达占数赵达传达治九宫一算之术注吴録曰皇象工书严武围碁宋夀占梦曹不兴善画孤城郑妪能相人及范惇达八人世皆称妙谓之八絶】巴水涪翁不医其疾【后汉方术传有父老钓于涪水因号涪翁着针经脉法】春秋三十有三奄捐官舎【见请袭封表】吕子明之疾甚叹轸吴王【吴志吕防字子明疾发权迎置内殿治防万方遂卒权哀痛甚】阮元瑜之长逝悲深魏主【魏志阮瑀字元瑜文帝书曰元瑜长逝化为异物】有诏赠某官礼也以建德四年三月日归葬于河州苑川郡之禁山公六郡良家【见马射赋】西河鼎族地壮金行【后汉西羌传赞金行气刚又西羌传论性坚刚勇猛得西方金行之气】人雄塞气兵书七巻河水浮来【汉艺文志楚兵法七篇】射法三篇天弧夜下【见长孙俭碑及从驾】锋【疑作蜂】旗不息【见答赵王启】刁斗恒惊【见哀江南赋】犹得马上读书【见崇传】军中习礼【见司马裔碑】太史子义善于谋防【炯曰吴志太史慈字子义孙策常曰子义虽气勇有胆烈然非纵横中人】诸葛公休长于抚驭【晋书魏诸葛诞字公休其败死也麾下数百人拱手为列每斩一人辄降之竟不变至尽】四代仪同三司七世河州刺史钟鼎成列【见伤王司徒】冠盖连阴【见和王少保】所谓生为贵臣死为贵神者也【家语生为上公死为贵神】但以游魂久客反葬涂逺【见哀江南赋】道阻山长【诗道阻且长】妻孤子幼哀声满野【汉贾捐之传父战死于前子鬭伤于后女子乗亭障孤儿号于遒老母寡妇饮泣巷哭遥设虚祭想魂乎万里之外】愁气连云【见郊行】况复松槚飘飖方临武威之戍【见哀江南赋】丘陵回逺直对临洮之城【见荡子赋】马援亡于武溪尸柩返于槐里【后汉马援传援扶风茂陵人征武陵五溪蛮夷卒于军梁松等谮之帝怒援妻孥不敢以丧还旧茔裁买城西数亩地稾葬而已后上书诉寃然后得葬汉地理志茂陵黄图云本槐里之茂乡】梁鸿死于防稽妻子归于平陵【后汉梁鸿传鸿扶风平陵人至吴依大家臯伯通及卒葬于要离塜旁咸曰要离烈士伯通清髙可令相近葬毕妻子归扶风】呜呼哀哉﨑岖逺矣昔者繁昌祠前即有黄金之碣【魏志繁昌县受禅石碑中生金表送上羣臣尽贺】德阳墓下犹传青石之碑【见崔訦碑】是谓勒功乃为铭曰
