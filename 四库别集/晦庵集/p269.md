<!-- { "loadSidebar": true } -->
　　未知不仕之意有何义理只可自以大义裁之不须问人亦非他人所能决也若无正定义理则为贫而仕古人有之不须如此前却也
　　燔尝谓欲君德之美当重保傅之选欲士风之美当正教取之法欲吏道之良当久其任欲民俗厚当兴礼乐欲彊甲兵当仿寓兵之意欲足财用当急农桑之务
　　大槩是如此然须更读书穷理博观古今圣贤所处之方始有实用不为空言也
　　燔谓后世人才不振士风不美在于科举之法然使便用明道宾兴之诗伊川看详之制则今之任学校者皆由科举而出亦岂能遽变而至道哉
　　明道所言始终本末次序甚明伊川立法姑以为之兆耳然欲变今而从古亦不过从此规模以渐为之其初不能不费力矫揉久之成熟则自然丕变矣
　　燔谓释老之学所以舛谬只缘未能致知但据偏见直情径行所以与吾道背驰使其能求通于圣人则其所至岂小小哉又尝求二氏之学所以盛衰之故释氏主于心縁其就根本上用力故久而愈炽老氏主于身縁其所执亦浅狭故久而微削
　　且熟观义理久之自然精密未须如此椿定死法也燔外家司姓外祖早世外曾祖复子一戴姓者戴死无子只一女舅氏为之服三年丧且合葬祖茔祠之家庙屡禀之舅氏迁戴氏葬之他所改外祖合葬外【不是】祖母之侧除戴氏之享使其女主之量分产业使之备礼事今虽未行而朋旧多以为然续又思之【云云】
　　初説甚善然亦有一句未是以河广之义推之可见又思以下则又过矣不共戴天谓父母见杀而其人不死者耳移之于此似非其伦若果如此则礼经何为而制服邪夫死而嫁固为失节然亦有不得巳者圣人不能禁也则为之制礼以处其子而母不得与其祭焉其贬之亦明矣
　　燔见朋友间多有増亲年以希恩霈者且悔之又恐兄弟间有坚欲陈乞者燔以为不若作一状子刺破乞备申省部照防方为坚决
　　兄弟若欲陈乞但委曲为陈不可诬亲以欺其君之意足矣何必作此痕迹邪
　　燔因与朋友论及冒贯赴试事以为岂可不攻独国秀以为不须攻幸一言以定众志
　　不知要如何攻若只经官陈状乞泛行约束即不妨若指名告示聚众殴击则非所宜矣
　　燔窃谓明徳新民不是自己一切事都做了后方去新民随所及所值而为之耳
　　两语有病
　　至善乃万理尽明各造其极然后为至
　　至善是自然底道理如此説不得
　　为善如尧舜文王之为圣汤武之为征伐周公之为臣孔子之为师伊尹之为志顔子之为学又谓至善在已则为天命之性在事则为率性之道推之天下则为修道之教此圣人之事也若学者则就教上寻求向上去到得极处皆只一般元无加损
　　説得未是亦不须如此闲説
　　知止能得燔尝谓洞然无蔽之谓知确然有实之谓得明则诚矣
　　近之但语未莹
　　知善之明也得身之诚也
　　近之
　　虑谓知之尤精而心思所值无不周悉
　　是
　　燔谓知止则志不惑乱而有定向志定则此心无扰而静心静则此身无适而不安心静身安则用自利事物之来不特能即事见理又能先事为防如后甲三日后庚三日之云其于事之终始先后己至未然皆无遗鉴皆无失举矣如是而后为得其所止则可以谓之诚有是善而诚极是矣
　　此段得之
　　燔谓知则知其所当然虑则并极其未然
　　知是闲时知得虑是到手后须要处置得是
　　燔谓知止有明而未诚处得止则一一皆诚矣到得至诚田地上面更有变化不测在
　　未须如此闲思想看文字且理防当处义理渐觉意味深长乃佳如此支离不济事也
　　燔谓大学之意当持敬以养其所知之本格物以广其所知之端使吾心虚明洞彻举无不烛则是非当否各以呈露而至善所在自不容有所蔽矣周舜防以谓知止者非万理并皆昭彻然后谓之知止一事便有一理即其所知而求得其所止所谓能得者非是动容周旋各当其则一事得其所止如仁敬孝慈之类皆为至善若必以动容周旋当则言之则将使学者没世穷年无复可以知止而得其所止矣
　　经之所言是学之等级然知有浅深得有大小存乎其人难以一槩论也
　　物有本末【云云】燔谓先后之中更有轻重本末之先后重始终之先后轻
　　不须如此分别枉费心思道理又不如此无益而有害也
　　燔谓注文于明明徳于天下者之下似少自己推之之意
　　经文次序己自详悉何用更説
　　或问于明明德于天下处只言诚意正心修身而不及致知又益以亲亲长长而不及齐家治国平天下愿闻其指
　　致知所以明之亲亲长长即齐家之大者
　　平天下之事葢新民之极功则用益广而法宜益详今攷传文则皆感发维持之意而不及乎他似未免乎略
　　平天下章以絜矩推之而详言同货利公好恶之事其法可谓详矣何谓畧耶
　　大学传九章其家不可教窃疑可字当为能字
　　彼之不可教即我之不能教也可之与能彼此之词也若作家不能教则不词矣
　　传之九章大率皆躬行之事而未及乎为政八章亦然
　　成教于国则政事之施在其中矣但须以躬行为本故特详之本末轻重固自不同也
　　宋杰尝于亲爱而辟上用功如兄之子常欲爱之如己子每以第五伦为鉴但爱已子之心终重于爱兄之子
　　常欲二字即十起之心也须见得天理发见之本然则所处厚薄虽有差等而不害其理之一矣
　　燔近于家间区处一二事便觉上下睽隔情意寖薄欲遂置而不问则诸事不整不知且只于身上自理防莫屑屑问他如何
　　威如之吉反身之谓也
　　宋杰尝观传文论修身在正其心尝每用力自克亦颇得力而敬子不以为然以谓若论是当须还是喜怒中节乃可然宋杰今日之所谓得力者仍是随意之所便者以致力而实未深察夫不能自已者也
　　正心之功若自知至意诚中来则不须如此安排而自无不正矣未到此地则亦随力随分省察持守可也不须如此计较且向格物处用功乃为知所先后耳燔谓喜怒忧惧之气心实帅之帅稍动摇气不听命则必有是四者之累学者固当逐件上用功然非先正其帅亦未见其为全功也
　　如此则与此传文意全然背戾矣试更推之如何诚意谨其发正心存其体又曰诚意者实所发于我而我命之心正则不问寂感而本体常在
　　两条説意诚皆未安
　　宋杰尝观传之六章注文释自欺谨独处皆以物欲为言或问则兼气禀言之似为全备
　　此等处不须疑语意自合有详畧处也
　　宋杰窃谓动于物欲而假善以自欺易识而易治杂于气禀而为善之不切难识而难治欲得精察气禀之为害而克治之当以何道
　　考之经文可也
　　燔居常好善恶恶觉得直是分明然或至自伤其和而施之于人亦多彊猛固必而无容养之意夫好恶真切如此而病复随之者何哉
　　此等处自觉是病便自治之不须问人亦非人所能预也
　　康叔临【渊】以为一物格则一知至燔谓所谓物格者乃众理俱穷相发互通以至透彻无复余蕴然后为格若谓一物明一知进则可一物格一知至则不可
　　伊川先生曰今日格一件明日格一件
　　叔临又谓或问所谓内外昭融内谓理之在己者外谓理之在物者
　　内谓理之隠防处外谓理之周徧处
　　燔谓释氏不务格物而但欲自知故一意澄定而所见不周尽吾儒静以养其所知之本动以广其所知之端两者互进精密无遗故所见周尽而有以全其天然自有之中
　　大槩近之然亦未尽
　　或问所谓诣其极而无余随其所诣无不尽燔谓诣其极犹渠成随所诣犹水随渠至
　　譬喻未精然亦不须如此模写
　　程先生説学者之知道必如知虎者燔谓不待势法迫驱而自不能已无所为而乐于为之者真知者也然知而习习而熟又精思而后浸得其真非一知即能洞彻也
　　此亦以中人言之前已畧论之
　　宋杰读书遇晓不得处即掉下再三读之竟不晓即置不复问不知其病何在
　　其病在是
　　论古今人物而别其是非【宋杰】
　　人之过恶岂可轻论但黙观之而反诸已或有未明则密以谘于师友而勿暴于外可也
　　论天地之所以髙深【燔】
　　天之外无穷而其中央空处有限天左旋而星拱极仰观可见四游之説则未可知然厯家之説乃以算数得之非凿空而言也若果有之亦与左旋拱北之説不相妨如虚空中一圆毬自内而观之其坐向不动而常左旋自外而观之则又一面四游以薄四表而止也康节天地自相依附之説燔以为此説与周子太极图程子动静无端隂阳无始之义一致非厯家所能窥测
　　康节之言大体固如是矣然厯家之説亦须攷之方见其细宻处如礼记月令疏及晋天文志皆不可不读也【近见一书名天经只是近世人所作然类集古今言天者极为该备不知曽见之否】
　　鬼神之所以幽显上蔡云动而不已其神乎滞而有迹其鬼乎燔谓鬼虽为屈久而必散似无滞留于迹之理【云云】
　　神显而鬼幽上蔡滞而有迹之语诚如所论其他大槩亦是如此然夫子所以答季路之问者又所当思也小学注子事父母孙事祖父母同燔谓诸父诸母亲同服同而不及之者何也
　　诸父异宫非可以徧诣而定省之且若如此则将不得専乎事父母矣此爱敬之等差也
　　程先生齐不容有思之説燔尝以为齐其不齐求与鬼神接一意所祭之亲乃所以致齐也祭义之言似未为失不知其意果如何
　　祭义之言大槩然尔伊川先生之言乃极至之论须就事上验之乃见其实
　　程先生云致知之要当知至善之所在如父止于慈子止于孝之类燔谓物之大防各有精要若泛求之殆亦徒为纷纷无所底止
　　伊川先生所论格物功夫数条须通作一义看方见互相发明处如此一条须与求其所以奉养温凊之法者通看也










　　考异补遗
　　答张元徳来书所论通复【云云】而诚无不贯【下一本作】故以为五行之性亦可无疑更请详之太伯之事正也文武之事权而不失其正也此义并行初不相悖若看未透且阙之亦无害若见得义理表里洞然则自见得有下落矣荆公庙议亦须看得礼家文字熟后方见得无可疑者今人正欲废稷不祀贤者乃并喾以上而遂之无穷此观过于党之论也
　　答李晦叔横渠先生曰附葬附祭【云云】不得配享可乎【下一本有】煇旧曾如此请问先生【下无答字有】后来拜领批诲【云云】诸侯之礼不同【下有】伏详先生批诲己自极合人情然横渠所説又如此寻常舎弟亦疑祔祭之义为未必适与横渠所论暗合煇窃疑横渠【云云】
　　只合从先生【下无所答有】説万一从横渠説则前妻无子而祀奉者却是再娶之子又将何以处之
　　晦庵集卷六十二
　　钦定四库全书
　　晦庵集卷六十三　　　　　宋　朱子　撰书【知旧门人问答】
　　答胡伯量【泳】
　　治丧不用浮屠或亲意欲用之不知当如何处
　　且以委曲开释为先如不可回则又不可咈亲意也李敬子説居丧欲严内外之限莫若殡于防上庻防内外不相通周舜防云终丧不入妻室虽汉之武夫亦能吾人稍知义理当不待防闲之严而自不忍为矣
　　敬子説是古人殡于西阶之上设倚庐于庭中皆在中门之外也
