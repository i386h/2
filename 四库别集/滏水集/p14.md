<!-- { "loadSidebar": true } -->
　　二青图 
　　古北口 
　　抚州二首 
　　北苑寓直 
　　寓望 
　　戴花 
　　玉堂二首 
　　西溪 
　　夏直 
　　过邯郸 
　　临洺 
　　真际柏 
　　滹沱 
　　题阎立本职贡图临本二首 
　　墨梅 
　　香山 
　　夏日 
　　太宁吟诗台雨中 
　　涞阳道中 
　　昌平狄梁公庙 
　　灵峯院 
　　燕 
　　涌云楼雨二首 
　　楼上二首 
　　登晋阳阁 
　　中山会故人 
　　下直 
　　潭上二首 
　　宿王佐寺 
　　燕子图三首 
　　送人之河中 
　　题李平父画黄山蹇驴诗图二首 
　　中秋日郊外遇雨 
　　登定安阁 
　　荥阳古槐 
　　虎牢 
　　新安道中 

　　○春游四首 

　　草荒一径抱村斜日暮初归拜扫车犹有饥鸦来攫肉觇人飞下杜梨花 
　　无数飞花送小舟蜻蜓款立钓丝头一溪春水关何事皱作风前万迭愁 
　　树藏修竹竹藏门门外清流几股分行过小桥人不见背阴花气隔墙闻 
　　烟外丝丝风柳斜春光也自到天涯太平有象村村酒寒食无家处处花 

　　○题扇头 

　　文书勾引黑甜乡倦枕抛书午梦长梦里棋声惊雨雹觉来窗隙有斜阳 

　　○平湖戏鸭图 

　　平湖飞下蹙双纹翻动江南水底云尽日自来还自去尘埃满眼不如君 

　　○暮归 

　　贪看孤鸟入重云不觉青林雨气昏行过断桥沙路黑忽从电影得前村 

　　○正觉院 

　　斋时一钵僧上堂履声如水度秋窗斜阳满地槐阴薄幽鸟飞来施食幢 

　　○登嵩顶 

　　危蹑嵩山顶上来五髯龙对八仙台不知眼界阔多少直尽黄河一曲回 

　　○少林 

　　只么西来坐面墙更无一法付神光少林自有吹毛物三十六峯如剑铓 

　　○石楼 

　　月约风期屡往还水声山色石楼间大家也入香山去那个心如白傅闲 

　　○嵩山道中二首 

　　为爱青山懒着鞭吟诗时作鹤头偏蓦然得句惊飞鸟扑簌巗花堕马前 
　　屋头山色静无埃竹里柴门水际开惊怪篱中犬迎吠有人知自碧峯来 

　　○题南城楼 

　　楼上遥看郊外村不须骑马坐平分人家应在青山外时有归牛下白云 

　　○香巗寺壁 

　　一夕秋风变素商萧萧云物换新凉片云不作前溪雨飞过高城有底忙 

　　○题扇头 

　　魏三句里数声橹秦七词中万点鸦好在团团明月底一弯流水几人家 

　　○三学院对月 

　　何年觐佛朝天子各以宝花楼阁俱为问上方银世界不知有此夜寒无 

　　○清居寺五杉亭观子野留题 

　　五杉今日祗三株曾是诗人叹息余君去我来杉尚在断肠君没见君书 

　　○回春谷 

　　冰崖雪柱道人家谷榜回春事巳夸却恐阳和在泉底未春先发忍冬花 

　　○秘魔巗 

　　铁锁关藏五百龙文殊游戏作神通山僧要辨金刚眼莫谓鱼虾在此中 

　　○登万寿阁 

　　中州之山台山高遍寻五顶无乃劳老去看山无脚力直凭一阁了秋毫 

　　○马头 

　　天外乱山围旷野水边孤塔背层城马头纔指桑干路愁见行人问去程 

　　○赵桥 

　　天垂旷野初疑合地转深巗忽似穷偶向高崖闻笑语寒舂一带夕阳中 

　　○鸡鸣山 

　　烟蒸山腹晴犹湿河带冰澌暖渐流独上鸡鸣看日出五云多处是皇州 

　　○卢沟 

　　河分桥柱如瓜蔓路入都门似犬牙落日卢沟沟上柳送人几度出京华 

　　○渔阳道中 

　　盘山曾借上方眠落月苍苍响石泉夜半峯头听鸣鹿半崖松子落阶前 

　　○达北京 

　　小车日日碾征尘卧即看书坐欠伸露宿风餐二千里青山无处不随人 

　　○龙山怪松 

　　自笑书生骨相穷倒骑驴看两三峯天东稍喜无碑读踏雪还来看怪松 

　　○东京见梅 

　　二月天东冻未苏梅花有骨也青癯一枝萼绿来千里为问东君管得无 

　　○辽东 

　　几家篱落枕江边树外秋明水底天日暮沙禽忽惊起一痕冲破浪花圆 

　　○北都雪望 

　　千山雪尽出樵车一径云迂去似蛇小屋平头墟落里吹烟起处是人家 

　　○北都小雪 

　　边城小雪试年华烟冷貔貅十万家探使不来人半醉将军毡帐卓平沙 

　　○袭香亭二首 

　　小桥虹影截波光面面荷花镜里妆风月要知无尽处一亭分作两亭香 
　　黄堂公退吏人稀露下西溪鹤未知一榻清香无着处晓风残月独来时 

　　○锦波亭 

　　柳影移堤步晚凉清溪放月水泱泱胸中经纬天机锦闲却小亭风露香 

　　○雨晴二首 

　　东风时送瓦沟声欹枕幽窗梦自惊睡起不知云已散夕阳偏向柳梢明 
　　一抹平林媚夕晖山烟漠漠燕飞飞倚栏遥认天边电何处行人带雨归 

　　○灵感寺二首 

　　斜廊深院断人行雪聚松了立鸟清僧腊数残门乍启惊飞谇语独含情 
　　青青隐隐入烟微一日看山坐水涯何事晚来风截断偶看白鸟过林时 

　　○鸡鸣山下桥 

　　两山相对翠屏开一水中流碍石回桥北桥南路分处红尘一骑日边来 

　　○和舜元杂诗二首 

　　瘦马龙钟两鬓华敲门避雨野人家门前篱落犹悬露十里晚风吹断霞 
　　三五残星阙角东淡黄杨柳月明中贪看稚子收残叶驻马天街满袖风 

　　○圣安小集 

　　松轩却扇风仍好苔径无花雨亦香门外市声鏖午枕老僧元不下禅床 

　　○和子约立春 

　　唐虞礼乐岁元新齐鲁中书有大臣泰和三年调玉烛衣冠万国拜王春 

　　○二青图 

　　大青天骥之云仍小青八尺犹龙腾三十年来无汗马不将遗像铸兴陵 

　　○古北口 

　　几家墟落兵戈外数亩荒田谷涧中日暮围场来野鹿令人长忆笔头公 

　　○抚州二首 

　　萧寺金风动剎竿西城北斗挂栏干一虫不响夜更静片月未高山已寒 
　　燕赐城边春草生野狐岭外断人行沙平草远望不尽日暮惟有牛羊声 

　　○北苑寓直 

　　柳外宫墙粉一围飞尘障面卷斜晖潇潇几点莲塘雨曾上诗人下直衣 

　　○寓望 

　　蒲根合合乱蛙鸣点水杨花半白青隔岸风来闻鼓吹柳阴深处有园亭 

　　○戴花 

　　病来杯酒懒重持强为残花折一枝人老易悲花易落东风休近鬓边吹 

　　○玉堂二首 

　　玉堂看到午阴移日暮春风下直迟悞喜交番旗脚转隔墙送过小桃枝 
　　玉堂阴合冷窗纱雨过银泥引篆蜗萱草茙葵俱不见蜂声满院采槐花 

　　○西溪 

　　山垠西北尘沙少水际东南风月宽尽日朱门人不到鳬鹥引子傍栏干 

　　○夏直 

　　玉堂睡起苦思茶别院铜轮碾露芽红日转阶帘影薄一双蝴蝶上葵花 

　　○过邯郸 

　　十五年来黍一炊丛台重觅旧题诗而今马上行人老不似当初过赵时 

　　○临洺 

　　聪山洺水送还迎世事浮云几变更白发重来相识尽逢人欲问小时名 

　　○真际柏 

　　赵州东院庭前柏二百年来屈铁柯莫怪两株缠欲死后来禅客葛藤多 

　　○滹沱 

　　滹沱一箭截天来六月砅雷打土崖一夜北风吹岸改直从中渡撁船回 

　　○题阎立本职贡图临本二首 

　　周王职贡朝万邦右相丹青古无双好本不应天下独解如明月印千江 
　　金犀剺面觇天庭王会图中见典刑已了宣威沙漠事更烦右相写丹青 

　　○墨梅 

　　画师不作胭脂面却恐傍人嫌我真相逢莫道不相识夏馥从来琢玉人 

　　○香山 

　　山秀熏人欲破斋临行别语更徘徊笔头滴下烟岚句知是香山境里来 

　　○夏日 

　　树木交阴鸟自呼蘧蘧残梦破华胥虚檐一道风如水展尽床头几叶书 

　　○太宁吟诗台雨中 

　　易州山水甲天下一日太宁如死灰山意似羞人识面雨昏丞相赋诗台 

　　○涞阳道中 

　　石头荦确水纵横人在青山影里行忽悟过溪惊笑语断崖茅屋暮舂声 

　　○昌平狄梁公庙 

　　力扶沧海将颓日目送西山不尽云一邑岂能专惠爱至今天下不名君 

　　○灵峯院 

　　天门划断两崖青拄杖灵峯顶上行一片白云巗下起不教眼力尽东溟 

　　○燕 

　　宦游怜我食官仓赢得青青两鬓苍不识无情双燕子南来北去为谁忙 

　　○涌云楼雨二首 

　　片云头上一声雷欲到冠山风引回窗外忽传林叶响坐看飞雨入楼来 
　　帘雨风斜不上钩栏干吹湿怕人愁雷声驱雨东山去留下斜阳恰半楼 

　　○楼上二首 

　　楼头四面好风生下与遥山一样平睡起沙幮欹枕处恰如水底看云行 
　　山城过雨怯衣单清晓楼头六月寒却唤奚奴添半臂要乘凉气倚栏干 

　　○登晋阳阁 

　　陂陀势尽晋川开一线汾河掌上来斜日西风倚高阁白乌飞过天门回 

　　○中山会故人 

　　三十二年役梦魂故人老尽一身存灯前细讲当时话别后相思谁与论 

　　○下直 

　　绿槐影里鸟呼风退食凉生襟袖中满地绿苔承步幛楸花无蒂落深宫 

　　○潭上二首 

　　倒影花枝照水明三三五五岸边行今年潭上游人少不是东风也世情 
　　日斜飞尽往来尘为怕春愁恋酒樽醉里不知归去晚先声留着颢华门 

　　○宿王佐寺 

　　鞍山柘水事茫茫犹记同游宿上方老大重寻窗下宿残经挂壁故人亡 

　　○燕子图三首 

　　一别天涯十见春重来白发一番新心知话尽春愁处相对依依如故人 
　　祝尔区区万里身锦书回寄莫辞频而今塞北看双翼多少中原失意人 
　　交亲消息两何如满眼兵戈不得书为问南来新燕子衔泥曾复到吾庐 

　　○送人之河中 

　　功名蚁穴梦南柯投老空门不较多试看铁牛无用处横身终古负黄河 

　　○题李平父画黄山蹇驴诗图二首 

　　浮光林杪水参差意想先生得句时千古黄山山下路蹇驴不是少人骑 
　　三十年前济水东诗人曾识蹇驴翁而今画出推敲势却恐相逢是梦中 

　　○中秋日郊外遇雨 

　　斜风吹雨水生寒荷葢倾珠下芡盘惊起鹭鸶眠不得冲烟飞过蓼花滩 

　　○登定安阁 

　　春风吹袖着栏干薄雾初收雪未残拟折梅花遮远日愁看直北是长安 

　　○荥阳古槐 

　　荥阳县东千占槐人言曾见汉朝来不知几觉南柯梦直至如今唤不回 

　　○虎牢 

　　两崖峡束枕洪涛自古英雄争虎牢苍天胡为设此险长使战骨如山高 

　　○新安道中 

　　草根啾唧候虫鸣月黑山腰信马行夹路水声长在耳六根先得一根清 

　　闲闲老人滏水文集卷第八 

