<!-- { "loadSidebar": true } -->
　　杨溪距华亭五十里地广而水清而驶人之业废居者至而成聚盖有橘洲之胜焉友人陆伯让氏居之题其游息之所曰橘隐且求余为之记余诘之曰太史公称蜀汉江陵千树橘与安邑之枣渭川之竹并儗千户侯然伯让非事货殖而资橘之利也若巴人所传橘中之乐不减商山者则又怪而不经非伯让之所取也伯让曰吾之托于橘者岂如彼之所谓哉吾远祖绩六岁谒袁术以懐橘见称遂贻口实于后则早有过人之识初不在区区之橘而已故因以自侈且系吾千载之思焉耳货殖之贱神仙之诞姑置而勿言余乃为之叹曰按陆为吴大族自绩至逊起为大帝相而能以弱制强尽复荆州之地破走昭烈于陵逊没而抗复将其众出督西陵以拒羊祜者五年及抗之子机云又以文章名世至于今其故宅之在华亭者虽湮没无遗而所谓鹤唳滩黄耳冢犹可彷佛其所每欲访遗迹于荒烟野草中求其子孙必有兴者而伯让其最乎使居其位行其志亦一时之伟器也其父尝徙于溪北越五十年卒伯让遂留其二子而自返其旧庐盖将遗落世故与田夫野老退于三泖之上顾谓昔时将相之功名事业不可复见于是治田筑室树橘其旁以示不忘乎祖而素荣朱实见于夏雨秋霜之际者可喜亦何待蜀汉江陵之产为富而橘中老人之乐殆不得如吾之深根固蒂也然则伯让不能隐而居其位行其志必竭其心思劳其筋骨将终日汲汲之不暇虽欲有橘中之乐恶可得耶以此方彼亦犹愈矣尚益封殖嘉树俾过者指而言曰此绩之后人也于是乎书
　　观捕鱼记
　　松江产鱼非一取鱼者或以罩或以义或以笱或以罾巨家则斫大树置水中为鱼藂鱼大小毕赴之纵横盘互人亦无敢辄捕者故萃而不去天始寒大合渔者编竹断东西津口以防其佚乃彻树两涯鼓而敺之鱼失其所依或骇而跃或怒而突戢戢然已在釜中矣于是驾百斛之舟沉九囊之网掩其左右遮其前后而盈车之族如鍼之属脱此挂彼损鳞折尾无一纵者予观而叹之曰鱼之托于水也非无九州四海之可归也而归于数畆之陂朽株之下以为至安无患若登龙门焉恶知诱之者将以制之养之者将以杀之人之机亦巧且深矣予又伤其尽而无遗何其不仁之甚耶呜呼天下之死于尽取者岂独鱼已乎岂独鱼已乎故书之以为记
　　菊庄记
　　今年秋九月既望余出城北三里访菊庄李君之居无五畆之圃而左右种菊百本有玛瑙盘者株髙五尺开十花围径二寸强人以此西施中酒时状元红者株髙四尺开十二花视玛瑙盘防劣金凤毛者株髙七尺开十花色纯黄如金围径三寸绣芙容者株髙五尺强花如错金间深赤色径二寸强此为第一品次小金莲琥珀杯玉玲珑宾州红茉莉白株皆髙三尺强花小大疏密不一而鵞翎鹤顶亦绣芙容之亚也他不可名纪者尤众虽洛阳牡丹未有盛于此者可谓爱之深而培之厚矣君遂置酒宾余坐日既夕剪玛瑙盘一枝而去越翌日命其子驯来求文以记之余惟菊为草木之一前乎陶靖节鲜有爱者而陶亦托之菊以见其髙然未始有所标榜也及宋周子目陶为爱菊目菊为花之隐逸者后人遂取菊与陶并称之朱子通鉴纲目书曰晋处士陶潜卒陶之髙盖着于百代菊亦与之俱髙矣吁一气之烈草木摧败无色若奔北将士蹂躏大荒之野而菊挺然冐霜不凋宜为陶之所赏可谓絶类而杰出者乎君亦慕陶之髙而又色别类分如此其趣固同乎陶已余亦爱菊之一也幸无官守言责之縻每岁擕客过菊庄掇英泛酒和靖节之诗而想其人于千载之上不可谓菊自陶之后爱者几何人也因书为菊庄记君赤城人字道原通尚书经尝再试有司今老于淞上云至正二十年冬良月檇李贝琼志
　　兰雪坡志
　　兰雪坡者大名刘性初氏名其所居之地也性初幼有奇气尝从宣城汪光生授春秋学读书山中者五年后值兵变辟地钱唐左辖张公才其人辟为賔客久之以疾辞无留禄意放浪九峰三泖间而属余记所谓兰雪坡者至于三四无倦色余惟物之至馨者莫如兰而至洁者莫如雪李太白髙鲁仲连之节其诗有曰独立天地间清风洒兰雪可谓知连之深者矣当战国之时七雄相倾权变之士教以攻战怒携好合声震海内德无不报怨无不酬然苏秦杀于齐张仪囚于楚范雎辱于魏韩非死于秦蔡泽取相位裁数月魏冉废商鞅车裂李斯族吕不韦斥回视一时富贵不啻粪壤之朝菌何荣落之暴耶而仲连翺翔兵交之际排难解纷却千金之报折帝秦之请卒蹈东海而去名立而祸不逮身显而利不汚此战国时一人而已乃以兰雪况之又何过哉方今豪杰虎争习纵横之学为苏张范蔡者干之以秘防动之以飞辨窃髙位私重禄舆马赫奕妻妾闲丽乐其成而不忧其败也享其安而不计其危也性初独懐仲连之志弗为人羁人亦不得而羁之又何辱于兰雪耶吁兰雪之至馨至洁非仲连不足以儗之固有非兰而馨非雪而洁者性初亦将袭其馨而尚其洁也乎虽然以馨而焚以洁而蔑者古今所病性初其慎之性初其慎之












　　清江文集巻六
　　钦定四库全书
　　清江文集巻七　　　　　　明　贝琼　撰云间集
　　铁崖先生大全集序
　　铁崖先生大全集春秋大意若干巻史钺若干巻君子议若干巻丽则遗音若干巻志序碑铭赞引箴颂古乐府近体五七言诗总若干巻吁富矣哉古之人鲜有也先生族出会稽母夫人李生先生时梦金钩坠月中其父山隂君摩其顶曰是儿必以文章显吾门为筑万巻楼于銕崖山中先生读书楼上去梯辘轳传食若是者五年遂以銕崖自号尝病国朝承宋以来政厖文抏而未有能振起之者务铲一代之陋归于浑厚雄健故其所着卓然成一家言李翰论文章之要如千兵万马而风恬雨霁寂无人声惟先生有焉早擢上第跻膴仕既为众所忌又耻以妾妇之道媚于时多仇寡与而处之泊如也晚年放浪云门玉笥洞庭钱唐之间每酒酣兴发輙自击銕如意歌哀三良吊望诸君辞识者以其天才似太白而学力过之不然何其正声劲气薄九霄空四海而凌铄一世哉至正初天子诏脩辽金宋三史先生乃着正统论凡二千六百余言其言以为我朝当续宋统于世祖混一之日不当急于继辽继金正大剀切观者韪之琼早登先生之门今二十五年矣中罹兵变不相知者久之及先生辟地九峰三泖而琼亦自海昌至搜辑手编于散佚之余幸不蟳朽炲灭而大姓章琬欲锓诸梓以传无穷俾琼序之吁荆山之璞丰城之劒不待卞和之献雷焕之发而光怪烛天盖天下之至寳有终不得而閟者先生之文章虽欲不行于世不可也琼又何足以知之深惟唐韩昌黎之集李汉序之李翺皇甫湜赞之故不让而书诸篇端实有事俟于代之知言者云至正二十有五年春二月既望门生贝琼序
　　郑本初诗集序
　　昔宋景公使弓人为弓九年乃成曰臣之精尽此弓矣公登虎圈之台援弓射之矢逾西霜之山集于彭城之东余力逸劲犹饮羽之石此功之倍也有穷氏与贺吴北游贺使羿射雀志其左目而误中其右羿抑首而愧终身不忘故善射名天下此发之巧者功不及弓人则其器弗良巧不及羿则其射弗神余谓诗人之于诗亦若是焉天下之善诗者非一而诗之工者甚寡务速者不暇工惰而不进者不能工必思之精如弓人之弓发之不茍如羿之射然后可言其工余独得之郑君本初焉本初之诗有曹刘之气而不肆也有隂何之趣而不迫也写物之妙浓秀千态可谓工已非其功倍于人巧逾于人而能之乎自国朝混一以来八十余年宗工钜匠以诗名世者不少本初恒病其无古作者意故起而力扫一时之陋未尝妄作而轻出之或积思累月而后成终岁所得者无几片言只字不合矩度则屡易不辍或谓其无倚马之敏而有闭门之苦夫弓人以九年之勤不失为良弓羿惩一发之废遂至于善射则本初之诗不以迟为病在以迟而工不以屡易为难在于易之而后进也余学诗二十年未能窥诗人之阃奥至正二十二年始交本初于九峰三泖间因得所着五言古诗若干篇五言律若干篇精神心术皆尽于此而中州之绮丽有不足观矣其门生弟子将锓梓以余知本初之深也求序冠其篇端故不辞而书之本初钱唐人性坦夷与物无竞早游四方凡山川形势欣戚感慨一于诗形之而世之势利泊如也观其诗可以知其人矣
　　躭罗志略后序
　　躭罗距中国万里而不载于史盖以荒远略之也至正二十五年枢密院掾曹永嘉李至刚从副使特穆尔布哈公往守其地明年奉诏还京师至刚以疾不得俱乃留松江因记所歴山川形势民风土产编而成集厘为三巻题曰躭罗志略将锓梓铁崖杨公既为叙其端矣复求余説余伏而读之因抚巻叹曰炎汉之兴张骞以郎应募出陇西留匈奴中十年后亡至大宛为发导驿抵康居传月氐从月氐至大夏竟不得其要领岁余归汉为天子言之未能有如躭罗之为详也司马相如之通西南夷至用兵而克之邛笮冉駹斯榆之君虽请内属而长老且言其不为用者由是观之国朝受命百年四方万国咸在天光日华之下虽遐陬僻壤穷山絶岛亦不得而外焉故至刚得与大臣渉海万里而镇抚其民未始顿一兵遗一镞为国家病则视歴代之盛实有过之者而是编尤足补纪录之缺使列之舆地中国之士不待身经目识而已悉海内之境若过鸭绿窥抟桑也于是乎书
　　游仙诗序
　　游仙诗何所始乎始于离骚远游之作也天下固无神仙之説而屈子不答于君放乎湘潭盖将隘六合鄙薄俗排风御气超然物表与日月齐寿以尽无穷之变观其托为王子之言曰道可受兮不可传其小无内兮其大无垠毋滑而防兮彼将自然一气孔神兮于中夜存虚以待之兮无为之先庶类以成兮此德之门则自广成之告黄帝者莫之能过此真神仙之要不待餐六气饮沆瀣潄正阳食朝霞而后谓之神仙也后有何敬宗郭景纯者互为游仙诗不过诧安期羡门之髙假蓬莱方丈之胜而欲去此适彼其于屈子之言有得否乎惟其诗自成一家飘飘然有淩髙厉空之想词人固多儗之而能与之颉颃后先者甚寡钱唐陶菊庄氏早游京师与一时荐绅相周旋已有能诗声籍籍在人耳及为松江文学掾出所着游仙诗十篇示余且以近体七言为之此尤古人之所未有也虽大篇长什不能尽观是亦足以窥其高懐远识要皆祖于离骚之言非特儗何郭而作者也余非善诗也而于诗尤好获见菊庄之诗恶得不为之惊喜而赏激耶视区区凡近之语剽贼前古者真可尽废矣当时与之游者亦既和而成集兵变以来散佚不存独菊庄之藁幸留故箧中且求余为之序因书以冠其篇端他日尚当演之于后云
　　灌园集序
