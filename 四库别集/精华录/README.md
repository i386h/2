<!-- { "loadSidebar": true } -->
　　钦定四库全书　　　　　集部七
　　精华录　　　　　　　　别集类六　【国朝】提要
　　【臣】等谨案精华录十巻
　　国朝王士祯撰士祯有长白山录已著录其诗初刻有落牋堂集皆少作也又有阮亭诗及过江入吴白门前后诸集后删并为渔洋前集而诸集皆佚嗣有渔洋续集蚕尾集续集后集南海集雍益集诸刻是编又删掇诸集合为一帙相传士祯所手定其子启汧防语称门人曹禾盛符升仿任渊山谷精华录之例钞为此录者葢托词也士祯谈诗大抵源出严羽以神韵为宗其在扬州作论诗絶句三十首前二十八首皆品古人末二首为士祯自述其一曰曾听巴渝里社词三闾哀怨此中遗诗情合在空舲峡冷雁哀猿和竹枝平生大防具在是矣当康熈中其声望奔走天下凡刋刻诗集无不称渔洋山人评防者无不冠以渔洋山人序者下至委巷小说如聊斋志异之类士祯偶批数语于行间亦大书王阮亭先生鉴定一行弁于巻首刋诸梨枣以为荣惟吴乔窃目为清秀李于鳞【见谈龙録】汪琬亦戒人勿效其喜用僻事新字【见士祯自作居易録】而赵执信作谈龙録排诋尤甚平心而论当我
　　朝开国之初人皆厌明代王李之肤廓钟谭之纎仄于是谈诗者竸尚宋元既而宋诗质直流为有韵之语録元诗缛艳流为对句之小词于是士祯等以清新俊逸之才范水模山批风抹月倡天下以不着一字尽得风流之说天下遂响然应之然所称者盛唐而古体惟宗王孟上及于谢朓而止较以十九首之惊心动魂一字千金则有天工人巧之分矣近体多近钱郎上及乎李颀而止律以杜甫之忠厚纒緜沉郁顿挫则有浮声切响之异矣故
　　国朝之有士祯亦如宋有苏轼元有虞集明有髙启而尊之者必跻诸古人之上激而反唇异论遂渐生焉此传其説者之过非士祯之过也是録具存其造诣浅深可以覆按一切党同伐异之见置之不议可矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀




　　钦定四库全书
　　精华録巻一
　　刑部尚书王士祯撰
　　古体诗
　　对酒
　　对酒歌慨慷自我属有生共得睹太平皇帝陛下惟乐康宫府治丞相无私人诸谏官弹射奸慝咸有直声自中丞刺史良二千石各各有廉名日南交趾皆我郡县蛮夷君长以时稽首殿庭属国具为令文笥生翠来王京幸太学三老而五更遂赐民爵一级存问长老遣都吏循行大酺十日除宫刑美人曼夀百室丰盈
　　慕容垂歌【三觧】
　　慕容初入邺已有虎狼志前驱丁零部后面鲜卑骑燕燕尾涎涎飞飞啄塘蒲三原隔五缓急当奈何慕容在何许已度凉马台饥鹰掣鞲縧一逝不复归
　　白纻词三首
　　江南烟水多白鳬羣飞哑哑烟际呼美人窈窕为君娱蜀罗吴縠曳华裾修睂星的妍且都明镫遥映丹唇朱清歌错落大小珠折腰流盼意态殊乍进欲退心踌躇芙蕖灼灼回双趺仙佩丁丁鸣六铢烛残月暗漏滴壶宛转为君开绣襦
　　青春遥夜开华堂绮罗弦管东西厢阿谁公子淮南王美人家本邯郸倡合蝉堕马耀明妆起舞为君陈乐方翠曽参差烟际翔鸾惊龙婉相颉颃西城比里各擅场罗褏文巾纷御香明眸善睐含流光舞罢云中孤月凉若耶溪水胜潇湘越川佚女春浣香织成白纻冰雪光上为舞衣下舞裳大秦珍珠明月珰昆山玉拨映金梁齐琴赵瑟声锵锵七槃妙舞纷相当须防璧月沉西方汝南鸣鸡啼晓霜今我不乐去日长裴回念此摧中肠翡帱翠幄陈髙堂请君安坐乐未央
　　拟美女篇
　　洛滨风日好美女出相望瑶象饰香毂玉鸣锵锵采春兰阪上弭葢蘅臯傍龙辅节纎歩莺珠结明珰借问女谁氏少小生平阳大姊入后宫次姊琅琊王小妹虽不贵夫婿直东厢出入冠鵔鸃天子侍中郎槛衣万锦费騕褭千金装容华诚自惜贵盛宁易详洛水正微波明澜一何长川路西南永扁舟不可方寄语盛年子顾义慎自防
　　拟白马篇
　　骏马生代北少年出幽并结束各光采指顾风云生朝游属玉观夕宿卫承明身逐孤儿队名羽林兵行行南山猎意气何纵横苍隼决云来飞矢逆风鸣大泽鹴鹄遒深雪狐兎惊回瞻鹳雀门突兀与云平鞍马倐来归势若浮烟轻昨夜羽书至贰师出邉庭上马别妻子鸣镝追前旌旧随冠军伍复此河源行大漠少行人深谷多鼯鼪朝饮沙上泉夕戍云间城左顾疏勒服右盼伊吾清无令都防将关外独声名
　　自石桥寻黛溪遂至摩诃峰下
　　日落山气凉清流自回转穷源不知劳渐忘溪路逺幽石各奔峭脩树亦婉娈遥睇径难测回瞩途屡变寂厯众山响萧条晩风善微径暮樵出悬崖归鸟见须防夕霏収残阳四山徧新月忽清扬余霞自舒巻稍觉葛衣轻幸借孤笻健平生邱壑人兹言庶能践
　　由栁庵逾西山最髙顶至醴泉寺拜范祠
　　清境难久留申旦戒徒御引领睎前峰抗防辞东路数武即岖嵚危蹊少安步顾盼见百里云日媚烟树慿髙俯澄湖风帆竞孤鹜晴旭移峰巅明晦变已屡褰衣入空翠溪流南注槮疎旷逰眺苍茫失昏曙东山清风来西涧凉雨度澄潭益萧瑟防鳞纷散聚前贤迹已逺山川缅如故夙昔思古人三叹读书处
　　醴泉谒志公像观唐碑【碑开元三年乙夘立】
　　早读神僧传缅希志公迹剑水踪已遥钟山事成昔岂知常白峰留此千年石鸟爪带铜绿镜面莹藓碧磨灭开元碑虫鸟纷难译披萝究遗文剥苔理残画断阙发闻见樵牧増叹惜陆铭圮寒塜王碑委荒僻庐陵傲珠犀东武比博奕沦弃多名珍何惮穷钩索一勺醴泉水供此风雨夕【神僧传志公面莹彻如镜手足皆鸟爪碑有云陆倕制铭于冡内王筠勒碑于寺门皆与传合】
　　醴泉寺髙阁瞻眺有怀范文正公
　　风雨湖上来萧条洒飞阁殷雷起睂际极目穷廓遥天压烟水空蒙气磅礴大泽盘蛟龙斜风偃雕鹗郤眺鸿蒙中日光逺回错草木暗四山急淙鸣万壑怅然思古人大雅何时作
　　书堂
　　絶涧已千仞磴道仍九盘直上若悬溜属势难安右顾践鹿迹左顾慿鸟翰日落空山中萧然风气寒精舍壁间出洞门天际看竒石压岩户孤立何防岏突兀抜涧底窈窕凌云端入门度飞梁傍夕闻惊湍幽轩宛初构几榻皆峰峦颇意雷雨时云气生户间诸天发钟磬星斗方阑干惆怅此灵境睾然懐懒残
　　复雨
　　花枝蒙蒙日将暮防防凉飇起庭树雨脚射地昼隂晦急溜鸣檐不知数连年左辅嗟大无有蜚多麋仍屡书良民重累背乡县奸民攻剽成雈苻天南干戈未宁息男罢农耕女废织长沙江中多战船祝融峰头尚兵革羽书日日下山东秸铚转输动千亿苦竹黄枫猿昼啼舟子征人少顔色掘冡铸币既不能展转呼天犹力穑今年稍稍宜雨旸黍稷扑扑稻叶长长官鞭扑那敢避努力公家输酒浆
　　和窟室画松歌
　　黄门园中有窟室背枕亚禄【山名】临沧溟石壁磊砢一千丈入眼髣髴生精灵横壁老松谁所作海风怒攫山欲倾盛隂五月凛霜雪怒姿万变盘雷霆疑是溟渤含日气不然天上来星精我来盛夏变冬序白昼惨淡生晦防颠毛乱指舌上挢寒肌起粟心骨惊上下苍茫有神鬼左右腾跳飞鼯鼪江南吴生昔为此一一下笔皆龙形昔者吴道子画壁天宫寺将军剑舞何蔚跂兴酣笔落气磅礴万夫动色嗟神异吴生画松已百载铁榦霜皮终不改南荣曝背亦吾俦偃蹇龙鳞好相待
　　蠡勺亭观海
　　登髙邱而望逺海坐见万里之波涛长天寥廓云景异春隂偃蹇鱼龙髙怒潮乗风立千丈虎蛟水兕纷腾逃羣灵潜结万蜃气一痕未没三山椒须防势尽潮亦止波淡天清静如绮菱苔沉绿纷塘坳螺蚌摇光散沙汭防差岛屿罗殊域纷如星宿秋天里击我剑听君歌有酒不饮当奈何日主祠前水萧瑟仙人台上云嗟峩羡门髙誓不可见秦皇汉武空经过只今指顾伤怀抱黄腄防缾尽荒草人生快意无防时明镜朱顔岂长好吾将避世女姑山不然垂钓蜉蝣岛
　　周文矩庄子説劒图【后有董宗伯书説劒篇】
　　古今人物画手谁第一晋有卫协吴曹兴南唐周生更竒隽行笔痩掣姿峻嶒此图在世逾千载墨光黯淡生光晶君王隐逸各有态蚕丝烟篆交回萦目瞠鬓突五劒客短后之衣曼胡缨二人旁立目左顾劒如星日光纵横昻首右顾者三士二人按镡神欲生一人抜劒作虎步怒如截兕吞长鲸使笔如劒劒气出此公无乃能铁兵庄生説劒固豪快十步千里无留行千年竒论佐竒笔挥毫泼墨皆飞鸣云间墨妙更遒絶钟王腕防纷鬬争自云昔见吴兴书説劒恨不作圗双妙并今逢此巻信神物又恨作书非赵卿徘徊三叹出金石焕然妙迹如神明我闻周生妙得后主作字法秋胡谢女风格清秦淮花月汴京土感此伤人今古情【宣和御藏文矩有秋胡故实谢女写真等图】
　　冬日偶然作四首
　　太史下蚕室坎防谁见知发愤传货殖千古同悲噫郭纵出铸冶翁伯起贩脂洒削既鼎食胃脯亦连骑志士守蓬萝不如交马医索带披敝裘不如规鱼陂
　　我爱灌仲孺意气薄云天长啸入吴军指顾坚壁穿长防郁龙蟠怒骑如风旋声名冠诸侯皆曰大夫贤魏其势既落田氏宠益专朝请考工地夕夺城南田丞相故宾客顾盼忽屡迁笑骂顾四筵殊不直一钱当时膝席子岌岌皆危冠
　　郑季有孽子少小为人奴骑从平阳主给事建章居朝拜大将军封侯诧钳徒遂复还尚主赐第耀通衢陇西老飞将猿臂雄万夫白首不得侯心折幕府书谁能对刀笔临风自捐躯天道有如此千古同欷歔
　　吾家有方平雅志托林壑拂衣早归耕貂裘行采药卜筑沃川墅垂钓上虞郭矣孔阮俦遐哉箕颍乐琅琊多龙鸾羡此云中鹤
　　春不雨
　　西亭石竹新作芽逰丝已罥樱桃花鸣鸠乳燕春欲晩杖藜时复经田家田家父老向我説谷雨久过三月节春田龟坼苖不滋犹赖立春三日雪我闻此语重叹息瘠土年年事耕织暮闻穷巷叱牛归晓见公家催赋入去年旸雨幸无愆稍稍三农获晏食春米谷贱复伤农不见饥乌啄遗粒即今土亢不可耕布谷飞飞朝暮鸣春莩作饭藜作羮吁嗟荆益方用兵
　　蚕租行【十觧】
　　丁酉夏有民家养蚕质衣钏鬻桑而催租急遂缢死其夫归见之亦缢王子感焉作是诗也
　　阳春三月时蚕子何蠕蠕三日出奁中五日徧籧篨【一觧】东邻有少妇养蚕方一塸夜夜伴蚕眠桑叶恐不周【二觧】朝出南陌头猗猗望桑柔亦不见桑柔椹子醉鸤鸠【三觧】归来见蚕饥徘徊当奈何脱我耳邉钗鬻我嫁时襦【四觧】阿夫持襦去里正持符来汉中索军租不得还顾私【五觧】里正且上坐黾勉具晨炊但缓一月余蚕成卖新丝【六觧】新丝亦难卖新谷亦难収不见马上郎雉尾红锦裘【七觧】再拜谢里正丈人且旋归鬻我嫁时襦脱我耳邉钗【八觧】蚕应黒痩尽军租持防当痛哭视孤儿毕命朱丝绳【九觧】阿夫还入门不复见故妻生既为同衾死当防手归【十觧】
　　怀古诗三篇
　　鲁仲连陂
　　七雄既龙鬬陈宝归嬴秦师出函谷关六国咸逡巡邯郸日夜急咄嗟谁觧纷荡隂师既顿新衍谋岂伦先生画竒防长揖平原君仆妾愧万乗大义明君臣纵横数千言顾郤虎狼军功成不受赏飘然归海垠蹈海既髙义肆志宁辱身至今齐赵士倜傥希清尘我来古陂上遗祠蔓荒榛甓道窜苍鼠天风吹白苹缅怀田巴语景行跂千春
　　顔斶墓
