<!-- { "loadSidebar": true } -->
　　乡垒新恩借旧朱，欲辞皖更踌蹰。攒峰列岫应讥我，饱食穷年报礼虚。

　　【舒州被召试不赴偶书】

　　戴盆难与望天兼，自怪虚名亦自嫌。槁壤太牢俱有味，可能蚯蚓独清廉。

　　【舟过长芦】

　　木落草摇洲渚昏，泊船深闭雨中门。回灯只欲寻归梦，儿女纷纷强笑言。

　　【金山三首】

　　北楫南樯泊四垂，共怜金碧烂参差。孤根万丈沧波底，除却蛟龙世不知。

　　【二】

　　波澜荡沃乾坤大，气象包藏水石间。只有此中宜旷望，谁令天作海门山。

　　【三】

　　天日苍茫海气深，一船西去此登临。丹楼碧阁皆时事，只有江山古到今。

　　【泊姚江】

　　山如碧浪翻江去，水似青天照眼明。唤取仙人来住此，莫教辛苦上层城。

　　【游钟山】

　　两山松栎暗朱藤，一水中间胜武陵。午梵隔云知有寺，夕阳归去不逢僧。

　　【龙泉寺石井二首】

　　山腰石有千年润，海（一作石）眼泉无一日干。天下苍生待霖雨，不知龙向此中蟠。

　　【二】

　　人传湫水未尝枯，满底苍苔乱发粗。四海旱多霖雨少，此中端有卧龙无。

　　【兴国楼上作】

　　松篁不动翠相重，日射流尘四散红。地上行人愁死，那知高处有清风。

　　【别阁】

　　一溪清泻百山重，风物能留邴曼容。后夜肯思幽兴极，月明孤影伴寒松。

　　【杭州望湖楼回马上作呈玉汝乐道】

　　水光山气碧浮浮，落日将归又少留。从此只应长入梦，梦中还与故人游。

　　【奉和景纯十四丈三绝】

　　身先诸老斡枢机，再见王门阖左扉。但恨东归相值晚，岂知临别更心违。

　　【二】

　　几年相约在林丘，眼见京江更阻游。遗我珠玑何以报，恨无瑶玉与公舟。

　　【三】

　　藏春花木望中迷，水复山长道阻跻。怊怅老年尘世累，无因重到武陵溪。

　　【临津】

　　临津艳艳花千树，夹径斜斜柳数行。却忆金明池上路，红裙争看绿衣郎。

　　【汀沙】

　　汀沙雪漫水溶溶，睡鸭残芦ㄙ霭中。归去北人多忆此，家家图画有屏风。

　　【西山】

　　西山映水碧潭潭，楚老长谣泪满衫。但道使君留不得，那知肯更忆江南。

　　【和文淑（张氏女弟）】

　　天梯云栈蜀山岑，下视嘉陵水万寻。我得一舟江上去，恐君东望亦伤心。

　　【春入】

　　春入园林百草香，池塘冰散水生光。身闲是处堪携手，何事低徊两鬓霜。

　　【暮春】

　　芙蕖的历抽新叶，苜蓿阑干放晚花。白下门东春已老，莫嗔杨柳可藏鸦。

　　【乌江亭】

　　百战疲劳壮士哀，中原一败势难回。江东子弟今虽在，肯与君王卷土来。

　　【汉武】

　　壮士悲歌出塞频，中原萧瑟半无人。君王不负长陵约，直欲功成赏汉臣。

　　【诸葛武侯】

　　恸哭杨为一言，余风今日更谁传。区区庸蜀支吴魏，不是虚心岂得贤。

　　【望越亭】

　　乱山千顷翠相围，衮衮沧江去复归。安得病身生羽翼，长随沙鸟自由飞。

　　【春日席上】

　　十年流落负归期，临水登山各有思。今日樽前千万恨，不堪频唱鹧鸪辞。

　　【句容道中】

　　荒烟寒雨暮山重，草木冥冥但有风。二十四年三往返，一身多在百忧中。

　　【晏望驿释舟走信州】

　　病起行山山更险，下穷溪谷上通天。乘高欲作东南望，青壁松杉满我前。

　　【祈泽寺见许坚题诗】

　　蔼蔼春风入水村，森森乔木映朱门。高人遗迹空佳句，谁识旌阳后世孙。

　　【送陈景初（陈善医）】

　　惨淡淮山水墨秋，行人不饮奈离愁。药囊直入长安市，谁识柴车载伯休。

　　【巫峡】

　　神女音容讵可求，青山回抱楚宫楼。朝朝暮暮空云雨，不尽襄王万古愁。

　　【徐秀才园亭】

　　茂松修竹翠纷纷，正得山阿与水。笑傲一生虽自乐，有司还欲选方闻。

　　【中茅峰石上徐锴篆字题名】

　　百年风雨草苔昏，尚有当年墨法存。只恐终随峄碑尽，西风吹烧满秋原。

　　【欲雪】

　　天上云骄未肯同，晚来雪意已填空。欲开新酒邀嘉客，更待天花落坐中。

　　【上元夜戏作】

　　马头乘兴尚谁先，曲巷横街一一穿。尽道满城无国艳，不知朱户锁婵娟。

　　【石竹花】

　　春归幽谷始成丛，地面芬敷浅浅红。车马不临谁见赏，可怜亦解度春风。

　　【黄花】

　　四月扬州芍药多，先时为别苦风波。还家忽忽惊秋色，独见黄花出短莎。

　　【木芙蓉】

　　水边无数木芙蓉，露染燕脂色未浓。正似美人初醉着，强抬青镜欲妆慵。

　　【精卫】

　　帝子衔冤久未平，区区微意欲何成。情知木石无云补，待见桑田几变更。

　　【戏赠育王虚白长老】

　　白云山顶病禅师，昔日公卿各赠诗。行尽四方年八十，却归荒寺有谁知。

　　【黄河】

　　派出昆仑五色流，一支黄浊贯中州。吹沙走浪几千里，转侧尾闾无处求。

　　【东江】

　　东江木落水分洪，伐尽黄芦洲渚空。南涧夕阳烟自起，西山漠漠有无中。

　　【北望】

　　欲望淮南更白头，杖藜萧飒倚沧洲。可怜新月为谁好，无数晚山相对愁。

　　【骊山】

　　六籍燃除士不磨，骊山如此盗兵何。五陵珠玉归人世，却为诗书发冢多。

　　【县舍西亭二首】

　　山根移竹水边栽，已见新篁破嫩苔。可惜主人官便满，无因长向此徘徊。

　　【二】

　　主人将去菊初栽，落尽黄花去却回。到得明年官又满，不知谁见此花开。

　　【铁幢浦】

　　忆昨初为海上行，日斜来往看潮生。如今身是西归客，回首山川觉有情。

　　【临吴亭作】

　　补穿葺漏仅区区，志义殊嗟士大夫。欲致太平非一日，谩劳使者报新书。

　　【苏州道中顺风】

　　北风一夕阻东舟，清早飞帆落虎丘。运数本来无得丧，人生万事不须谋。 
　

　




　

　
●卷三十四
◎律诗（七言绝句）
　　【送僧惠思归钱塘】

　　渌净堂前湖水渌，归时正复有荷花。花前亦见馀杭姥，为道仙人忆酒家。

　　【松江】

　　来时还似去时天，欲道来时已惘然。只有松江桥下水，无情长送去来船。

　　【秋日】

　　莫言草木未知秋，今日风云已自愁。独傍黄尘骑一马，行看萧索听飕飕。

　　【中秋夕寄平甫诸弟】

　　浮云吹尽数秋毫，龠々金波满满醪。千里得君诗挑战，夜坛谁敢将风骚。

　　【灵山】

　　灵山宁与世为仇，斤斧侵凌自不休。水玉比来闻长价，市人无数起相雠。

　　【荷花】

　　亭亭风露拥川坻，天放娇娆岂自知。一舸超然他日事，故应将尔当西施。

　　【残菊】

　　黄昏风雨打园林，残菊飘零满地金。扌得一枝犹好在，可怜公子惜花心。

　　【竹窗】

　　竹窗红苋两三根，山色遥供水际门。只我近知墙下路，能将屐齿记苔痕。

　　【出定力院作】

　　江上悠悠不见人，十年尘垢梦中身。殷勤为解丁香结，放出枝间自在春。

　　【寄育王大觉禅师】

　　山木悲鸣水怒流，百虫专夜思高秋。道人方丈应无梦，想复长吟拟慧休。

　　【送僧游天台】

　　天台一万六千丈，岁晏老僧携锡归。前程好景解吟否，密雪乱云缄翠微。

　　【次韵张仲通水轩】

　　池雨含烟暝不收，草根长见水交流。爱君古锦囊中句，解道今秋似去秋。

　　【送陈令】

　　长溪流水碧潺潺，古木苍藤暗两山。把臂道人今在否，长官白首尚人间。

　　【无锡寄正之】

　　健席高樯送病身，乱山荒陇障归津。应须一曲千回首，西去论心更几人。

　　【谩成】

　　清时无路取封侯，病卧牛衣已数秋。日月不胶时易失，感今怀昔使人愁。

　　【初晴】

　　一抹明霞黯淡红，瓦沟已见雪花融。前山未放晓寒散，犹锁白雪三两峰。

　　【钓者】

　　钓国平生岂有心，解甘身与世浮沈。应知渭水车中老，自是君王著意深。

　　【将次镇南】

　　豫章江面朔风惊，浩荡帆船破浪行。目送家山无几许，千年空想蟪蛄声。

　　【出金陵】

　　白石冈头草木深，春风相与散衣襟。浮云映郭留佳气，飞鸟随人作好音。

　　【酬王微之】

　　一雨回飚助蓐收，炎曦不复畏金流。君家咫尺堪乘兴，想岸乌纱对奕秋。

　　【题玉光亭】

　　传闻天玉此埋堙，千古谁分伪与真。每向小庭风月夜，却疑山水有精神。

　　【赠僧】

　　纷纷扰扰十年间，世事何尝不强颜。亦欲心如秋水静，应须身似岭云闲。

　　【嘲叔孙通】

　　马上功成不喜文，叔孙绵共经纶。诸君可笑贪君赐，便许先生作圣人。

　　【和净因有作】

　　朝红一片堕窗尘，禅客然感此辰。更觉城中芳意少，不如山野早知春。

　　【张工部庙】

　　使节纷纷下禁中，几人曾到此城东。独君遗像今如在，庙食真须德与功。

　　【次韵和张仲通见寄三绝句】

　　高山流水意无穷，三尺空弦膝上桐。默默此时谁会得，坐凭江阁看飞鸿。

　　【二】

　　收拾乾坤付一壶，世间无物直锱铢。醉乡旧业抛来久，更欲因君稍问途。

　　【三】

　　欹枕狂歌击唾壶，直将轩冕等锱铢。醉乡歧路君知否，不似人间足畏途。

　　【宣州府君丧过金陵】

　　百年难尽此身悲，眼入春风只涕Д。花发鸟啼皆有思，忍寻《棠棣》诗。

　　【观王氏雪图】

　　崔嵬相映雪重重，茅屋柴门在半峰。想有幽人遗世事，独临青峭倚长松。

　　【韩子】

　　纷纷易尽百年身，举世何人识道真。力去陈言夸末俗，可怜无补费精神。（一本作“默默谁令识道真”。）

　　【宰】

　　谋臣本自系安危，贱妾何能作祸基。但愿君王诛宰，不愁宫里有西施。

　　【郭解】

　　籍交唯有不赀恩，汉法归成弃市论。平日五陵多任侠，可能推刃报王孙。

　　【古寺】

　　寥寥萧寺半遗基，游客经年断履綦。犹有齐梁旧时殿，尘昏金像雨昏碑。

　　【越人以幕养花因游其下二首】

　　幕天无日地无尘，百紫千红占得春。野草自花还自落，落时还有惜花人。

　　【二】

