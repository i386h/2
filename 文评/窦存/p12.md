<!-- { "loadSidebar": true } -->
　　道光某岁冬，吴淞南岸，从他处来四贼，于八字桥夜盗华漕钱氏一新厝棺。一贼把铁具纔入棺缝寸余，拔之不出，摇之复不动。又一贼并力取焉，亦无能为。时方四更，其镇巡更者觉之往看，三贼逃，一贼患脚疾被执，巡更者旋取铁具，易如耳。牵贼到官，责释之。其时陈四桥吴氏家素封娶妇，一载病亡，邻里众佣助殓毕，即舁置野地。是夜有二佣伙往启棺，鬼啾其旁。竟尽摘尸头银饰，上体衣脱去无剩。脱至红绡亵衣，极难，鬼啾甚。二人胆慑，仍百计脱得之，亦各筋疲力惫，用坏布一方掩尸下体而去。天明路人见棺开，奔告吴氏，即遣人往傅近各典铺儳之。二人果入某典铺，铺中人谛视衣物，疑之，侦者适到，拘送官，三日俱暴死。据二人云「自开棺取物到家到典铺，鬼响隐隐随之。」又青浦珠街阁地名一农家新死少妇，停棺野冢，有三贼夜往开棺，出尸于地。一贼最狠，衣脱至裤不下，二贼方憩堤边，云：试将尸腿提起如何。狠贼跪地，纔置尸脚于两肩，脚紧钩其颈，遂重若千钧，不可动。唤二贼，俱惧逸。相持至天明，路人见之，拘送官，毙于狱中。其二贼旋又获到，亦不例处焉。由是统松江一郡，数月间野外几无完柩也。盖其秋禾棉无获，民间数载丰稔，犹呼饥寒。一大荒岁，半皆盗贼矣。

　　世以安息香可辟邪，故高其价。按树出波斯国，波斯呼为辟邪树。今姑苏妇女从亲串家归，富有者两三娥媌婢子，手把安息香，翼轿而行，氤氲满街，奇芬袭人。其主端坐轿中，愈望若神仙。其中人家无侍女者，香插之轿口。至贫家，步行效之，亦自拈一二枚便姗于衢。谓不第辟邪，并回家安息意。

　　考礼：天子载芷以养。北魏高欢执香炉，从帝步行。隋炀东都幸书室，宫人执香炉前行。今外省大吏，轿前有提炉人，体制隆也。苏城妇女麝囊兰佩，尚犹少之。贪以安息香行，当事者盍谕以香禁重焉？

　　今官之署理，古云假。如楚汉春秋：会稽假守是已。因署而实授，古云即真。如汉书：拜扶风令王欣即真，是已。

　　海滨人突闻海喧，曰海啸，谓海有溺者，必三日内激怒涛，掀尸于滩，故名清净大海。淮南子云「海水虽大，不受胔芥」，注云「骨有肉曰胔，海神荡而出之。」则海滨人非妄言之。海啸二字绝好。

　　人死，邀道家或释氏召七，七七则已，谓之断七。是人之生也，四十九日而七魄全死也。四十九日而七魄散，其说至今以为信矣。细释之，均有来复义。

　　七七见魏书胡国珍传：自薨至七七，皆设千僧斋

　　墓周植柏，本古陵寝。风俗通：魍像食亡者肝脑，畏柏。列士传：延陵季子挂剑徐君墓柏。通鉴德宗纪云「柏城」。又古人诗有云柏陵者礼稽命征：天子陵树松，诸侯柏，士槐，大夫栾，庶民柳

　　世间无藉之徒，辫发以松为媚，戴帽以欹为俏，何哉？古人解散髻，斜插簪，垫角巾，题诗者侧帽，躭饮者倒着白接离，是其滥觞也。然名士为之则为风流，兰子仿之则为匪彝。西施之颦，东邻不可效已。

　　晋省处女，顶束髽髻，髻下必编发尺余，垂颈后。迨于归之明日将旦，烧灯剔额理眉，新玉貌，挽云鬟，不复编发。故未嫁时谓之毛女儿。阅列仙传：毛女字玉姜，在华阴山中，山客猎师世世见之。自言秦始皇宫人，形体生毛，故云毛女。或云至唐时其年尚少。因忆左传：宋芮司徒生女子，赤而毛，弃诸堤下，共姬之妾取以入，名之曰弃，长而美。则知晋俗呼处女为毛女。毛亦韵也。

　　予馆吴淞畔，一日主人宴客，进烹鱼，长尺中，腹宽五寸余。头锐尾窄，较鲤则腹阔，较鳊则腹稍狭，而鳞痕又粗。鲜馨扑鼻，厥形颇异。予以骇目不食，询之主人，不知，并言渔者亦无以名也。座中快啖之，咸曰美哉鱼。今按酉阳杂俎广动植总叙云「编与鱀鱼相似。」然则曩所不食鱼，即鱀焉矣。

　　世以食羊脑助记忆，唐肃宗张皇后专权，每进鸱脑酒，令人久醉健忘。

　　珠和灯草，轻研便粉，柔能克刚也。其犹梧桐断角、毛牦截玉乎。

　　词人嘲弄羣芳，往往曰聘曰嫁，故林处士留妻梅佳话。今江东种树者言：凡李不蕃硕，须于花朝之黄昏，翦彩缯条一二，或绣丝稍许，系其枝，酹以巵醴，三旋，用爨下灰圈树底，引外人踏之，名为嫁李，则子结郁纷，倍于常岁。按酉阳杂俎广动植草篇：岭南茄子宿根成树，高五六尺，欲其子繁，待花时取叶，布于过路，以灰规之，人践之，子必繁，俗谓之嫁茄子。知嫁李之说非诬也。凡此犹嫁女之嫁也，皆趣。尝记黄帝之语曰「君危于上者民不安于下，主失其国者其臣再嫁。」盖古皇措语尤韵也。而列子云「居郑圃四十年，无人识者，将嫁于卫。」殆亦本此矣一说嫁李在元夜。仪礼丧服章郑注：凡女子行于大夫以上曰嫁，士庶曰适人

　　韩非子樗里疾曰「是言自嫁于众」，正编平阳君豹曰「此欲嫁祸于赵也」，王九成野录：项王诉天云「高帝阴使布弒义帝，嫁名于羽，以兴问罪之师」卢行简病梦事，亦俊

　　寺有方丈，唐显庆高宗年号中，王玄策使西域，至毗耶城，有维摩居士石室，以手板纵横量之，得十笏，故名方丈。

　　今人食醉蟹醉虾糟蟹等物，虽近生吞，却另饶风味。苏长公老饕赋云「蛤半熟而含酒，蟹微生而带糟」，盖已有然矣。

　　名妓兼色艺，艺必兼擅诗词，不概见焉。予北游时，有金陵诗人苏郎者，挈家寓京，与予萍遇，欢若生平。苏识一妓曰傅媚兰，年十九，丰姿玉莹，春黛滴峯，秋波溜泓，不涂朱不傅白，懒丝簧恋笔墨。凡势豪纨袴，思一密坐接欢，不可得。时正月中旬微雪，苏燕予，邀媚兰劝觥。其神珊珊，其声嘤嘤，娉婷妙婧，而婉约生情。洎昏黄，酒颜皆頳。予乃拟偕苏郎鞍马观灯焉，媚兰就围炉畔援笔题诗云「翦翦风吹槛，杯盘且欲残。添香犹软语，开户更清欢。暗雪依人袅，春灯跨马看。」下二语犹未就，苏阅之日「跨易跃如何？」予曰「或易走如何？」媚兰微吟二过，曰「走固自然。」予与苏遂为灯市游，回则媚兰已属成前诗，曰「含情窗下待，翠袖不知寒。」苏因谓予：吾辈竟无只字，未免汗颜也。媚兰默默无矜才意。此殆可谓今之名妓矣。媚兰苏州元和人。

　　媚兰尝谓予曰「古来美人所唱词曲，以何者为佳？」予沈思未即答，媚兰朗诵云「劝君莫惜金缕衣，劝君须惜少年时。花开堪折直须折，莫待无花空折枝！」予笑曰「亦至情至理。」按此词杜秋娘制，尝为李锜歌之。秋娘金陵女，年十五，为锜妾。后没入宫，又放归。杜牧之感之，作杜秋娘诗。事见国史补。

　　一日询媚兰小时事，诉及年十三时，曾游某寺归，夜梦神告之曰「尔前身一聪慧才士，习为挑荡，多污人闺阃。后有贫邻迫于重赋，将鬻其儿，尔出己赀为输赋，始免。故今生陷孽海，异日嫁作商人妇，幸脱饥寒耳。」诉罢泫然。后四年，果为浙省一贩茶者妾，其人亦雅好笔墨。

　　予家屋后多植梅，尝有客于五月间过访草堂，曰「梅子熟矣」。予曰「先生固熟读传灯？」客瞿然不解。因告之以传灯录：马祖赞大梅和尚工夫已到，固有梅子熟矣之语。传灯录：有僧问大梅和尚：见马祖得个甚么？大梅曰：祖道即心是佛。僧曰：祖近日又道非心非佛。大梅曰：这老汉惑乱人，任汝非心非佛，我只管即心是佛。僧白于马祖，马祖曰：梅子熟矣

　　尝论饮酒，与其薄而多，不如酽而寡。犹作诗文，与其肤廓而长，不如切实而短。吾乡尝有一人入市买酒，每病其澹，谓店中人曰「尔家酒权斤两有余，然何淡，搀水乎？」店中人曰「无之。」旁一乡人曰「尔家酒中不搀水，亦水中搀酒耳。」众乡人一笑。又一乡人与酒店主人孔姓者交，一日有喜庆，延孔到家宴饮，孔举杯饮曰「酒何淡，谁家买来者？」乡人曰「尔店中物。」孔又举杯作咋唇云「虽淡却鲜。」合座粲齿，孔不赧然。盖乡人乍与孔交，素不往其店买物，适宴孔，买其酒耳。因忆袁简斋云「酒品上者苦，次酸，下甜。」袁不善饮，斯论亦复得之。搀水固失酒之真，即甜亦腻而俗，不若带酸，犹耐寻味也。宋石曼卿善饮，与布衣刘潜为友，常倅海陵，潜访之，剧饮中夜，酒欲竭，有醋斗余，乃倾入酒中并饮之。可知口之于味，古今有同嗜也倅通判也

　　今碑之坐兽皆曰屃赑，非也，霸下也。屃赑乃石碑两旁者。

　　博物志：龙九子者：一屃赑，此兽平日好文，今石碑两旁者是也；一蚩吻，此兽平生好吞，今殿脊上兽头是也；一眶眦，此兽好杀，今刀柄上龙吞是也；一霸下，此兽好负重，今碑之坐兽是也；一狴犴，此兽好讼，今狱门上狮子是也；一囚牛，此兽好音乐，今胡琴头上所刻之兽是也；一白泽，此兽好坐，今佛座下狮子是也；一蒲牢，此兽好鸣，今钟上兽纽是也；一椒图，此兽好闭，故立于门上。凡九种，皆一龙所生子也蚩吻一云嘲风，好险。狴犴形似虎，有威力，故立于狱门。白泽一名狻猊

　　戊戌岁腊月，澧溪陈行镇大木桥下一粮艘，恣意泊桥旁，为便于上岸买物。居人及本地泊船者苦之，莫敢何。一日篙工偶缆桥柱，黄昏旋病愦愦狂叫，癐癐鞭背臂甚痛，并言：桥可尔犯耶。遂解缆泊于野岸，病霍然。咸曰桥有鬼神也。按庄子：沈有履，灶有髻，户内之烦壤雷霆处之。酉阳杂俎：井鬼名琼，厕鬼名项天竺一曰笙。辍耕录：钱义厕神，李赤厕鬼。均未载桥鬼桥神之说。志之俟考。

　　俗以见白鼠为吉，谓是获财之兆。唐史：董龙家贫，里人买牲祀社，命龙撰文以祭。分胙，众不与龙，逐龙出之。龙造泥牲以祭，将焚文，有白鼠衔文入穴，掘之得金一斗。龙不自私，率众共取。县令奏闻旌其闾，名其社曰董龙社。

　　黄浦之阔不三里，而潮势汹涌，近海也。虽善舟者恒患之。闵行镇每端阳并前后数日为龙舟水嬉，远近观者云集。今岁五日辰刻，浦南闸港西何家渡附近众村人渡浦往观，时潮驶风猛，登舟张帆，仓猝未下柁，舟遂覆。舟中四十一人，溺死者三十八，内舟子三人，免者一。连日沿浦寻捞，仅得四尸，余葬鱼腹。此亦一小刦也。闵行镇在浦北岸。闻初四日将昏，南岸人多有遥见北岸白衣者无数，又是夜其镇巡司梦城隍神，告以明日观龙舟者多不吉。司官晨起申戒徧镇，而祸固不在镇民焉。何家渡距镇十余里，旧传其镇龙舟本十三，嗣一沈于浦，弄舟者俱不起，故十二。往往波平风稳，张灯夜嬉，观者数之，仍十三焉。其亦死而为灵乎？己亥五月识。

