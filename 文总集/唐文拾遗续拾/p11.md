<!-- { "loadSidebar": true } -->
    窦克构宜令赴选，仍委有司比类前任正员官，依资注拟。自今已後，郡县主婿除丁忧外，有曾任正员官停检校官俸料者，亦准此处分。其馀先是兼试同正员等不在选序者，停检校官俸料，任便赴集，有司据检校官量降三资与正员官。元无官，与解褐正员官。（《册府》六百三十）
    ○封韩晋国公诏
    江淮转运检校尚书左仆射平章事韩，励精勤职，夙夜在公，漕挽资储，千里相继，可封晋国公。（《册府》四百八十三）
    ○将军以下充武成王庙献官诏
    《虞书》云：“帝德广运，乃圣乃神，乃武乃文。”文化武功，皇王之二柄，祀礼教敬，国典孔明。稽开元旧仪，可为□则。其武成王庙，自今以後，宜令上将军以下充献官。馀依李纾所奏。（《大唐郊祀录》十）
    ○条件五品以上武官去任诏
    军卫及率府五品以上正员武官得替，及以理去任者，宜令兵部准五品已上文官例，每年作格限条件闻奏。（《册府》六百三十）
    ○减常膳诏
    古者，天子不修德，下民罹其祸，则内府损服御，太常减膳以克责。朕德信不著，奸臣不判，今两河之间兵革未戢，郡道疲於徵敛，百姓失业，不得农桑。朕是以对案辍食，私自贬损，其供常膳，有司宜省之。太子诸王己下食物，亦各节其数。（《唐会要》五十三）
    ○给郡县主婿月俸诏
    郡主婿检校四品京官者，户部月给俸钱三十千文，度支岁给禄米一百二十石；县主婿检校五品京官，给俸钱二十千文，禄米百石。其有出身及先任正官，并负才学政术，欲从上举选者，听之。如官已登朝，不用此制。（《唐会要》六）
    ○置神策军统军诏
    左右神策军，特为亲近，宜署统军，以崇禁卫。其品秩俸禄料，一事以上，同六军统军例。（《唐会要》七十二）
    ○报权德舆诏
    非不知卿劳苦，以卿文雅，尚未得如卿等比者，所以久难其人。（《唐会要》五十五）
    ○注拟大理太常官阙敕
    大理法官及太常礼官，宜委吏部每至选时，简择才识相当者，与本司商量注拟。（《册府》六百三十）
    ○令中书省检勘行在授官敕
    应去冬奉天行在给敕牒授官人等，宜令中书门下检勘牒文，凭据分明，即与依授官日月进画，已後检日并画日为定，不得用所行下月限。（同上）
    ○五品官不合选补使注拟敕
    五品官准式不合选补使注拟，宜付吏部检勘讫，送中书门下。其据资叙却合授六品已下官，任便处分。（同上）
    ○散骑常侍不兼任使敕
    左右散骑常侍是中书门下正三品官，谓之侍极，宰臣次列。除特委方面者，馀不合兼任使，先已授者，宜改与别官。自今已後，更不得注授。（《唐会要》五十四）
    ○选人由历附所司申闻敕
    除常参官及诸使判官等，馀并附所司申，其兵部选人亦准此。（《册府》六百三十）
    ○放免逃亡息本敕
    自今後应徵息利本钱，除主保逃亡，转徵邻近者放免，馀并准旧徵收。其所欠钱，仍任各取当司阙官职田，量事粜货，充填本数，并已後所举，不得过二十贯。（《唐会要》九十三）
    ○令常参官举堪任县令等官敕
    宜令清资常参官每年於吏部选人中，各举一人，堪任县令、录事参军者，所司依资注拟，便於甲历具所举官名衔，仍牒报御史台。如到任理政尤异，及无赃犯，事迹明著，所司录举官姓名闻奏，当议褒贬，仍长名後二十日内举毕。仍永为常式。（《册府》六百三十）
    ○御史分察六部敕
    监察御史六人，承前所定，皆是从下次。旧例，从下又合出使，若一人出使，兼有故，则六察御史递相移改。今请令监察从上第一人察吏部、礼部，第二人察兵部、工部，第三人察户部、刑部。每年终，议其殿最。（《唐会要》六十）
    ○停东西推官敕
    知东推、西推侍御史各一人，台司以推鞫为重务，请令第一殿中同知东推，第二殿中同知西推，仍分日受事。一人有故，同推便知，先所置推官二员，请停。（《唐会要》六十二）
    ○升兴元府敕
    梁州升为兴元府，官员资叙，一切同京兆、河南府。（《唐会要》七十一）
    ○重考不合选应举人敕
    礼部应进士、举人等，自今以後，如有试官并不合选，并诸色出身人有应举者，先於举司陈状，准例考试。如才堪及第者，送名中书门下，重加考核。如实才堪，即令所司追纳告身，注毁官甲，准例与及第，至选日，仍稍优与处分。其正员不在举限。（《册府》六百四十）
    ○简择待制官敕
    宜令中书门下两省，分置待制官三十员，仍于见任、前资及同正、兼、试九品已上官中，简择文学理道、兵锋法度优深者，具名闻奏。度支据品秩，量给俸钱，并置本收利供厨料，所须干力什器厅宇等，并计料处分。（《唐会要》二十六）
    ○禁采捕敕
    百今已後，每年五月，宜令天下州县禁断探捕弋猎，仍令所在断屠宰，永为常式。并委州府长吏严加捉搦。其应合供陵庙，并依常式。（《唐会要》四十一）
    ○减文武百官月料敕
    文武百官每月料钱，一百贯已上者三分减一，八十贯已上者五分减一，六十贯已上者七分减一，四十贯已上者十分减一，三十贯已下者不减。待兵革甯後，仍旧给。（《册府》五百六）
    ○支给致仕官禄料敕
    致仕官所请半禄料及赐物等，并宜从敕出日，於本贯及寄住处州府支给。（《唐会要》六十七）
    ○给公主等封物敕
    诸公主每年各给封物七百段疋，此依旧例，春秋两限支给。诸郡主每季各赐钱一百贯文，诸县主每季各赐钱七十贯文。其郡县主婿见任前资正员外员官等，一依支给。（《唐会要》六）
    ○驸马无子不用母荫敕
    驸马、郡县主如实无子，准式养男，并不得用母荫。（同上）
    ○太尉摄祭南郊敕
    郊坛时祭燔柴瘗埋，并依天宝十三年制。自今以後，摄祭南郊，太尉行事，前一日于致斋所具羽仪卤簿，公服引入，亲受祝版，及赴清斋所。（《唐会要》九）
    ○郊庙行礼不篱褥敕
    至庙行礼，不得施褥，至敬之所，自合履地而行。至南郊亦宜准此。（《唐会要》十三）
    ○马燧庙敕
    赠太傅马燧庙，宜令所司供少牢，仍给卤簿。（《唐会要》十九）
    ○嗣郡王庶子班位敕
    今後嗣郡王列於官班之上，庶子宜在卿之上。（《唐会要》二十五）
    ○功臣分二等敕
    国初以来将相功臣，名迹崇高功效明著者，宜差次分为二等。（《唐会要》四十五）
    ○待制官各陈所见敕
    宜令每日待制官，各陈所见一条，仗下後封进，观古略兼补阙拾遗，有足匡时，固宜无隐。如事烦细，非理道所切者，不须。（同上）
    ○许百官送太傅燧葬敕
    故司徒兼侍中赠太傅燧，今月九日葬，七日发引，百官不须入朝，便于城外送发引。（《唐会要》三十八）
    ○嗣王葬用卤簿敕
    自今已後，嗣王薨葬日，宜令所司并供卤簿，仍永为常式。（同上）
    ○丧葬给卤簿敕
    自今已後，应缘丧葬，俱给卤簿，即遂便于街中宿幔。（同上）
    ○死刑停先决杖敕
    比来所司断罪，拘守科条，或至死刑，犹先决杖。处之极法，更此伤残，恻隐之怀，实所温忍。自今已後，罪之死者，先决杖宜停。（《唐会要》四十）
    ○疏理禁囚敕
    农事方兴，时雨犹少，言念囚系，虑有滞冤。京城百司及畿内有禁囚李士政等六人，合处极法，宜从宽典，各决四十，配流诸州。其馀禁系者，委御史台与诸司计会，敕到後五日内疏理讫闻奏。（同上）
    ○供进井水敕
    立春日前，内外两井纳水总二千五百段，每段长一尺，厚一尺五寸，宜令储县勾当，澄滤净洁供进。（《唐会要》五十九）
    ○侍御史据六典举奏敕
    准《六典》，殿中侍御史，凡两京城内，分知左右巡察，其不法之事。谓左降流移、停匿不去，及妖讹宿宵、蒲博盗窃、狱讼冤滥、诸州绸典贸易、赋敛违法，如此之类，方合奏闻。比者因循，务求细事，既甚烦碎，颇失大猷。宜令自今以後，据《六典》合举之事，所司有隐蔽者，即具状奏闻。其馀常务，不须更闻，（《唐会要》六十）
    ○禁滥给驿券敕
    诸道进奉却回，及准敕发遣官健家口，不合给驿券人等，承前皆给。路次转达牒，令州县给熟食程粮草料。自今以後，宜委门下省检勘，凭据分明，给传牒发遣。切加勘责，勿容逾滥。仍准给券例，每月一度具状闻奏。（《唐会要》六十一）
    ○驿官减选敕
    从上都至汴州为大路驿，从上都至荆南为次路驿。知大路驿官，每一周年无败阙，与减一选，仍任累计。次路驿官二周年无败阙，与减一选，三周年减两选。（同上）
    ○置尚药局医官敕
    殿中省尚药局，司医宜更置一员，医佐加置两员，仍并留授翰林医官，所司不得注拟。（《唐会要》六十五）
    ○内侍养子敕
    内侍省五品已上，许养一子，仍以同姓者，初养日不得过十岁。（同上）
    ○停省州县佐录簿尉敕
    减诸上州刺史上佐一员，录事参军、司户、司兵、司士各一员；中州刺史上佐一员，录事参军、司户、司兵各一员；下州刺史上佐一员，录事参军、司户各一员。诸州参军一半。诸县中等已上令一员，尉一员，下县令一员。京兆、河南府司录、判司及四赤县丞、县尉，量留一半，参军全留。馀并停省。其诸赤及畿县，每县留令一员、丞一员、簿一员、尉一员，馀府准上等州县例。以诸州户口减耗，三分去二，其官员合省。今员阙偏并，尚未均平，宜令所司依前件额，即分析州县等第与奏。其左降官且仍旧，其馀一切权停。至来五月三十日续取处分。其应停减官俸、粮禄、职田、杂料、手力、粮课等，一切已上，各宜令度支勘审检收，纳送上都左藏库收贮，充赏战士所用。（《唐会要》六十九）
    ○省州府判司敕
    天下州府别驾及司田、田曹参军，除京兆、河南、太原三府外，其诸州府判司双曹者，各省其一，录事参军准判司例。（同上）
