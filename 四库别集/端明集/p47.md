<!-- { "loadSidebar": true } -->
　　去年夏旱某惟民之恤不敢以礼自束辄造神所少选雨作既而霑足遂谋新宫以荅神贶太守不徳天复降旱惭羞强顔复有所请若夫雷雨之施其不救以活犹太守之知神灵而不屈以请其可谓仁乎夫守神之道始异而终通某为天下之守臣而神为吾之守神若夫拜教之通塞民政之能否某之职也风雨愆和疾疠弥作神则为之此所以异也若守臣悉心以治而神不弭灾以福民降休神享明祀岂不谓通乎











　　端明集巻三十六
　　钦定四库全书
　　端明集巻三十七
　　宋　蔡襄　撰
　　神道碑
　　光禄少卿方公神道碑
　　方姓周方叔之后东汉纮避地丹阳因居歙县世为豪长唐泉州刺史取述者纮之苗裔歙睦最近公之六世祖唐季之乱由睦州徙家泉州兴化县曾祖讳京仕伪唐为清源长史祖讳守禋漳州漳浦县主簿有诗三百篇曰仙岩集父讳鼎太平兴国初陈忠顺王以其地归朝廷即泉之莆田立兴化军又徙为莆田人累赠工部侍郎公讳偕字齐古少聪警十四能为文词薛公奎知县事公以文见薛意其少年倩词于人延坐令作赋一篇立就薛公器其逺至二十进士及第授温州军事推官校其州之进士州守以客不私托公曰贡举无容私出之守导客诉于监司覆校不私守以是免罢岁大饥民有欲官军以就廪食而兵有定数吕公夷简为提防刑狱公白之曰温民饥且死势将聚而为盗岂若署壮强以尺籍且消患于未萌而公私交利乎吕即移文于州县防七千人再调涟水军判官部有浮屠人曰娄道者能以术却寒暑惊民俗所至受施金缯无量其徒以高赀为奸横公密捕一夕辄病死没入其财而逐其党转运使梁楚闻公材能每委以难事因而保荐代还吏部铨将上举者姓名或谕公曰保章固多宜置梁楚宰相之所甚恶者公曰梁知我者幸迁而置之吾不为也及绩最上中书丁谓果没之又为汀州军事判官唐公肃使福建建之建安讼日数十百命公权涖旬月之间至于闲静县筦茶山先社集民数千噪山谷中助达阳气以发茶茗公名害吾农时而作无益耶是岁不用后亦遂止丁侍郎忧去官外除改著作佐郎知福之福清吏质衣以自给人至今颂之徙监南剑州石牌场月入白金三万两就迁秘书丞乆之徙知资州资阳县迁太常博士未行丧太夫人行服景祐二年迁尚书屯田员外郎御史中丞杜公衍判审官院与公无雅故因视阀阅曰唐公高洁于人少可今力慰荐如此子之才行可知巳防被诏举属官即乞公殿中侍御史朝廷以实无资歴不如诏又请御史里行其官乆废罢之杜公奏曰臣所知者无如方某即不如例愿令他官举荐于是除推直官雷孝杰知代州贪赃不法屡鞠失实公驰驿徃劾即正其罪还见赐绯衣银鱼澧州逃卒从民李某就佣而歉其直遂诬其家事摩驰神岁杀十二人以祭州捕其族三百人荐棘于州门狱乆不决诏遣治之公诘之曰必得被杀者主名乃疏其姓氏乡县移问所疏或存或亡悉有根柢无见杀者告者伏法御史知杂事厐公籍荐为殿中侍御史里行二年即眞命又迁侍御史使南都降虑狱囚时鸿庆宫灾将议脩覆公引汉唐罢原庙故事疏勿复治以答天戒元昊叛边寇塞门寨鄜延路副都部署赵振闭城不救塞门没贼大帅言振畏懦当寘于法公将命按问振以逗挠其当弃市公入为上言振兵众寡不敌出亦为饵矣振得不死流窜改开封府判官时西兵未解军资百出取办临时民苦不聊朝廷遣使四出以安抚之公徃江南东西陛辞之日曰民所甚急者行而后奏事大而缓者请以须报庻乎惠泽速逮于下也比至去贪暴荐循良数十人平寃死决滞讼威动所部先时转运使第民产高下给以乳香令其输绢民输之绢而吏夺其香率空手去三司出绵绮之类下州郡鬻之促期敛钱而帛无所用公一切罢絶而上其为害之状转运使坐免其恤民疾宣风防率多此类入为三司判官使契丹复命拜兵部员外郎兼御史知杂事判大理寺赐金紫纠大臣之不循礼法者数人九十六日擢副三司度支是时江淮发运使与诸路转运使事皆违异岁漕阙其旧常除公天章阁待制充使江淮东南乃办发运以近侍处之自公始也移知杭州杭于吴最为繁穰公时与賔从载酒殽鸣丝管周游湖山之间牒讼至前谈笑遣之若无可为治者二年未尝有畱狱迁刑部郎中以疾得太常少卿分司西京祀明堂恩为光禄卿归休里闬至和二年七月二十七日终于家年六十四诏中使赗赠明年正月八日侯官村之灵隐山公严明洁亷察民情数民事尤剧益以精敏其下少欺必擿之惕惕畏伏在三司开封每议刑平狱钩簿领通财利率有条理后以为法性乐人善汲引后进常若不及生平所任保二百余人多显达者尤善饮酒遇酒聪明过于常时知福清吏乗醉白事明日覆之吏隐其一公曰有某事在吏叩头谢使契丹其主酌大金瓢属之曰此所以侑劝也公不辞酌之契丹大惊喜遗以名马号其器为方家瓢云母王氏赠太原郡太君妻陈氏封安定郡君故秘书丞讳靖之孙女也子四人浃漳州长泰令洽守将作监主簿早亡沃太常寺太祝泽郊祀掌坐女七人适刘孝先陈励王拱并进士宣州泾县尉郑伯斋福州连江县尉李昭文二人尚幼浃既克乃以书载公之官籍拜除卒之岁月请于某曰先君之于法有碑其文将谁托乎某谨序而铭之曰
　　任职于朝志不上屈作政于藩势必己出临剧以简明谨惟刑为利以寛矜恤惟民要望是更法从之聫何命之啬疾其末年夀兮必终徳则滋乆铭以着之唯公之有
　　墓志
　　太常博士致仕胡君墓志
　　胡氏世居长安询为唐兵部尚书其孙韬因乱畱蜀为伪蜀陵州刺史蜀平归京师终卫尉卿于君为曾祖生泰州司寇参军讳脩己卒海陵司冦生宁海军节度推官讳讷赠太子中允博学善属文吕文靖公夷简尝荐其书备修国史君其长子也讳瑗字翼之少有气节颛意经学兼通律吕之法力贫以抚兄弟之孤爱义良厚景祐中范文正公仲淹上言君知古乐召见论乐拜试秘书省校书郎康定初元昊寇边陜西帅以辟为丹州推官后移密州观察推官丁父忧举其族之亡于逺者九丧归服除迁保宁军节度推官治湖州州学又召教授诸王宫病家辞免遂以太子中舎致仕泛恩改殿中丞驿召防秘阁议乐除大理评事兼太常主簿寻复解罢岁余授光禄寺丞国子监直讲仍与议乐乐成改大理寺丞赐绯鱼嘉祐元年迁太子中允充天章阁侍讲既而疾不能朝拜太常博士还官政从其子志康杭州节度推官以就养四年六月六日终于杭州享年六十有七明年十月五日于湖州乌程何山之原母随氏赠京兆县太君娶王氏封长安县君有子三人志康进士及第志宁志正皆力学长女婚大理寺丞滕希鲁次进士王伯起季女尚幼孙守约君孤进所立不恤权贵义以自信本朝承周用乐其声高不合中和太祖皇帝尝诏下一律而未遑制作天子知乐命李照等修之君初得对崇政廷辨照等所修乐非是诏令改作未几报罢及防秘阁议按周礼以正钟律用上党黍列为九等累其中者为尺尺定而律成騐之比旧下一律于是彻前乐而新之天子临紫宸钟磬在廷天子曰学者能通典故而不能知声工者习其声之传而不知制器之理斯难能也先有议镈钟当有大小今与黄钟一之非古制乃用倍半之法作应钟至是钟成特小小者不堪备宫县诸儒侍从无异议者天子可之用于郊庙又令作皇祐新乐图记布之天下盖积二十年而后成其间同议论皆贵官老儒相抵止者岂一二哉然君未始恤之也尤患隋唐巳来仕进尚文词而遗经业苟趋禄利及为苏湖二州教授严条约以身先之虽大暑必公服终日以见诸生设师弟子之礼解经至有要义恳恳为诸生言其所以治已而后治乎人者学徒千数日月括劘为文章皆傅经义必以理胜信其师说敦尚行实后为大学四方归之庠舎不能容旁拓步军居署以广之五经异论弟子记之自为胡氏口义侍迩英讲不以讳忌为避既疾上数遣中贵人就问安否盖亦有所待矣比去京诸生诣阙下乞留者累日公卿祖送都门甚盛莫不惜其行也君虽老于训在丹州实与帅府事建议更陈法治兵器开废地为营田募土人为兵给钱使自市劲马渐以代东兵之不任战者虽军校蕃酋亭障厮役以事见辄饮之酒访被边利害以资帅府府多武人初谓君徒能知古书耳既观君之所为不以异己义翕然称之君隽材而行笃卒艰勤以殁所着资圣集十五巻藏于家嗟乎士之有志于道以身法世莫不欲致之于用推之于逺然才徳之士多亦蹇轧难通岂不有命乎君不鄙小官进不及用功于诲人其施博矣晩乃得侍天子左右若将有为辄病以废岂人事也哉谨志
　　墓表
　　尚书虞部员外郎尹公墓
　　公讳仲宣咸平三年明经登第歴梓州铜山鳯翔麟游二簿调永兴司理参军又为潞州襄垣主簿迁汝州梁县怀州武陟二令又迁蜀州军判官荐公之行能于朝者十数人由是除大理寺丞又四迁为尚书虞部员外郎歴知汝州叶郑荣阳二县又知大宁监通判华州华州由知资州最后知郢州以景祐四年三月七日卒于官春秋七十一公之为治应事辄决未尝迎立科指辨词周复细民自得尽其情实然慈恕虽发见巧伪不忍置之深法所至之州若县其人至今皆曰尹思公为我主曲直宁可得也其尤着明者许州进士朱公祐尝游资州当是时公初卒资州闻之鄽巷传道老穉相扶携涕泣入浮屠宫哀号吊问道交踵徃来数日而后巳公祐于公父子间无平生之旧美公爱于资遂记之以传于人曰遗爱録云呜呼公乎其厚徳者欤古者太守刺史权大官乆能以威惠滋其下故时有思者今之为郡霑三岁辄更罢去事小大率有法令虽材者巧摘竒断立威刑以为强名然其居也民畏之去则巳矣公平易不设垣堑悉驱所治之民而内之俾其自安之存无能指引一二事以称说及其终乃怀思无穷岂非尽其中者其迹愈隐而其感益深乎公始至郢州以书语其子洙曰吾州土风和民俗厚有所治有池台树石观游之美可以休吾心焉终此观吾老矣署事始三日蚤作被疾比呼医至巳大剧志莫克遂可悲也巳公之先世居太原祖某赠光禄卿河南夀安其后子孙遂居河南考文化仕至尚书都官郎中以才能名当时累赠刑部侍郎母郑氏追受徳兴县太君夫人张氏夀安县君以贤徳称于内外族前公七年卒子男源洙湘冲淑沂澄七人源洙澄皆中进士科湘以防补官冲淑并早亡沂尚幼公之卒明年十一月从祖考之兆其孤谓某曰欧阳永叔既铭吾先君子之行藏圹中冀千万年以永存子且无词慰予哀乎某谨次其始末用考信于后人其年十二月日刻石以表于墓下
　　杨公明墓表
