<!-- { "loadSidebar": true } -->
    岁在甲申，秋穷季月，高子游梁复久，方适楚以超忽。望君门之悠哉！微先容以效拙；姑不隐而不仕，宜漂沦而播越。出东苑而遂行，沿浊河而兹始；感隋皇之败德，划平原而为此。西驰洛，东并淮；地豁山开，川流波委。六宫景从，千官逦迤，龙舟锦帆，照耀乎数千里。大驾将去，群盗日起。尸位者卷舌而偷生，直谏者解颐而後死。寄腹心於枭獍，任手足於蛇虺；既垂弑於匹夫，尚兴疑於爱子。岂不为穷力役於征战，务淫逸於奢侈？六军悲牧野之师，万姓哭辽阳之鬼；嗟颠覆於曩日，指年代於流水。唯见长亭之烟火，悲旷野之荆杞。至ガ县之旧邑，怀萧相之高风。既屈节於主吏，每归诚於沛公；始俱起於天下，乃从定於关中。推金帛於他人，挹图籍於我躬；按山川之险阻，救天地於屯蒙。嘉盈俸以增邑，方指纵而建功；纳邵平以防患，举曹参而告终。经洛城而永望，想谯郡而销忧；慨魏武之雄图，终大济於横流。用兵戈以威四海，挟天子而令诸侯；乃擅命以诛伏，徒矫谠以安刘。吾始未知夫逆顺，胡宁比於殷周？下符离之西偏，临彭城之高岸；连山郁其漭荡，分大泽乎渺漫。忆昔天未厌祸，项氏叛涣；解齐归楚，自萧击汉。天地无色，风□溃乱；悯君王之坎轲，混士卒以奔散。苟炎运之克昌，岂人生之涂炭？次灵壁之逆旅，面垓下之遗墟；嗟鲁公之慷慨，闻楚声而悒於。歌拔山涕Д，窃霸图而莫居；摈亚父之何甚，悲虞姬之有馀。出重围而狼狈，至阴陵以踌躇；顾天亡以自负，虽身死兮焉如？
    登夏邱以寓目，对蒲隧而愁子；闻取虑之斯在，微长直而舍诸。宿徐县之回津，惟偃王之旧域；方以小而事大，岂无位而有德？彼皆昏暴以丧邦，伊何仁义而亡国？高延陵之挂剑，慕班彪之述职；纟面沛水之悠悠，俯娄林之纡直。即日河浒，依然泗上；山川土地，耳目清旷。眺睢源之呀豁，倚楚关之雄壮；挂轻席於中流，顺长风以破浪。过盱眙之邑屋，伤义帝之波荡；叹三户之亡秦，知万人以离项。越龟山而访泊，入渔浦而待潮；鸿雁飞兮木叶下，楚歌悲兮雨潇萧。霜封野树，冰冻寒苗；岸草无色，芦花自飘。幸息肩於人事，愿投迹於渔樵；思魏阙而天远，向秦川而路遥。候鸣鸡以进帆，趋乱流以争迅；纵孤舟於浩大，抚垂堂以诫慎。遵枉渚於淮阴，徵昔贤於韩信。哀王孙之寄食，嘉漂母之无愠；鄙亭长之不仁，乃晨炊而啬吝。忽从龙以获骋，遂擒豹以自奋；破全赵有奇谋，称假齐以益振。幸辞通以感惠，俄结而谋衅；当处约而心亨，曷持盈而不顺。陵赤岸之迢递，棹白流之纡馀；历山阳之村野，投襄贲之邑居。人多耆艾，俗喜观渔；连葭苇於郊甸，杂汀洲於里闾。感百川之朝宗，弥结念於归欤。日杲杲以丽天，□飘飘以卷舒。鲁放情而蹈海，孔永叹於乘桴。遇坎则止，吾今不知其所如！
    ○谢封邱县尉表
    臣适言：臣田野贱品，生逢圣时，得与昆虫，俱г雨露。常谓老死林薮，不识阙庭，岂期岩穴久空，弓旌未已，贤才毕用，搜访仍勤，见尧舜之为心，荷乾坤之善贷。臣艺业无取，谬当推荐，自天有命，追赴上京，曾未浃旬，又拜臣职。顾惭虚受，实惧旷官，捧日无阶，戴天何报？臣已於正衙辞讫，即以今日赴官。无任犬马之志，谨奉表陈谢以闻。臣适诚惶诚恐顿首顿首。
    ○谢上彭州刺史表
    臣某言，伏奉圣恩，授臣彭州刺史。宠光自天，喜惧交集。臣某诚惶诚恐顿首顿首死罪死罪。臣本野人，匪求名达，始自一尉，曾未十年，北使河湟，南出江汉。奉上皇非常之遇，蒙陛下特达之恩，累登谏司，频历宪府。比逆乱侵轶，淮楚震惊，遂兼节制之权，空忝腹心之寄。衔命感激，思效驽骀，敢竭公忠，动无回避。而智不周物，才难适时，俄尘圣听，果速官谤，实谓斧钺可待，流窜在兹。陛下宏覆载之恩，明日月之鉴，始拜宫尹，今列藩条。雨露之恩，更г枯朽；阳和之气，忽振沈埋。天高听卑，臣独何幸！臣某诚惶诚恐顿首顿首死罪死罪。臣闻忠臣事君，虽死无贰，臣今未死，敢忘至公！伏惟陛下哀臣愚蒙，矜臣方直，臣虽在远，若近天颜。臣以今月七日到所部上讫，宣布德音，草木增气，敷陈睿泽，黎庶昭苏。无任悃款屏营之至，谨附驿奉表陈谢以闻。臣某诚惶诚恐死罪死罪，谨言。
    ○谢上剑南节度使表
    臣某言：受登坛，必先礼乐，剖符揽辔，是委腹心。方将总领诸侯，整训戎旅，分二《南》之名器，创七德之筹谋。君无虚授，臣无虚受，授受之际，任用匪轻。况全蜀奥区，非贤勿守，方面重寄，择善而从。顾臣庸愚，岂合祗拜？远奉恩制，不敢逡巡，即以二月二日上讫。天威在颜，风俗思变，饮冰食蘖，策朽磨铝。臣往在淮阳，已无展效，出临彭蜀，又乏循良，虽圣恩不移，而微臣益惧。谨当宣扬皇化，镇抚，蕃蛮，训率吏兵，翦除夷獠，庶冀毫，增益山邱。陛下慎择任人，朝廷多士，伏愿更徵英彦，俾付西南，许臣暮年，归侍丹阙。臣子之恳，君父之慈，天高听卑，下情上达。军府多事，税赋方殷，臣今逐便指，乘式遏。救苍生之疲弊，宽陛下之忧勤，乃臣丹诚，缕缕於夙夜。无任忄空款之至，谨遣洋州司马摄参谋臣路球谨奉表陈谢以闻。
    ○谢上淮南节度使表
    流布圣泽，江淮益深，扇扬皇风，草木增色。伏惟陛下大明照临，纯孝抚御。汉主事亲之日，爰总六师；轩后垂衣之辰，再清四海。犹以京华尚阻，国步暂艰，运黄石之神谋，推赤心於人腹。臣器非管、乐，殊孔明之自比；识谢孙、吴，异山涛之暗合。岂意圣私超等，荣宠荐臻，拔自周行，重寄方面？以时危而注意，窃愧非才；因国难以捐躯，顾为定分。即当训练将卒，缉绥黎，外以平贼为心，内以安人为务。庶使殄灭凶鬼，舞咏时邕，报明主知臣之恩，成微臣许国之节。
    ○贺安禄山死表
    臣某言：臣得河南道及诸州牒，皆言逆贼安禄山苦痛而死，手足俱落，眼鼻残坏。臣闻负天者天诛，负神者神怒，其道甚著，今乃克彰。臣某诚欢诚喜顿首顿首。逆贼孤负圣朝，造作氛，啸聚吠尧之犬，倚赖射天之矢，残酷生灵，斯亦至矣！臣恨不得血贼於万戟，肉贼於三军，空随率土之欢，远奉九霄之庆。即当总统将士，凭恃威灵，驱未尽之犬羊，覆已亡之巢穴。无任踊跃庆快之至，谨遣摄判官李翥奉表陈贺以闻。
    ○贺收城表
    臣某言：闰正月十六日，中使郭罗至，伏奉敕书，示臣圣略，收复洛，扫殄凶徒。臣某手之足之，载欣载跃。臣闻天不假易，将而必诛，守在四夷，难逃一面。顷者逆胡稔恶，窃据中都，欲驱犬羊，敢肆虿毒。碎首於雷霆之下，窜迹於城社之中，犹贮残魂，拟收馀烬。陛下泽深覆载，功济艰难神武必止於干戈，寰区大拯於涂炭。好生恶杀，诚屡发於宸心；走兽奔禽，尽已罹於网目。使风□一变，日月增辉，巨海绝其扬波，妖氛化为和气。臣忝司戎律，累奉德音，昭宣睿谋，底宁县疲乏，天下幸甚！岂独方隅？无任庆快之至，谨遣洋州司马员外同正员摄参谋臣路球奉表陈贺以闻，臣某言。
    ○贺斩逆贼徐知道表
    臣某言：臣闻人臣无将，将必诛之。逆贼前成都少尹兼侍御史、伪称成都尹兼侍御史中丞剑南节度使徐知道，中官携养，莫知姓族，荧惑主司，叨窃宪台。不能输沥肝胆，以答休明，而怀挟奸邪，啸聚同恶，倾竭府库，涂炭黎。遂为枪，恣行虿毒，杜塞剑道，拥遏朝经，部署凶残，统领州县。曾未数日，荡坏一隅，郊原已空，市井如扫。臣与邛南邻境，左右叶心，积聚军粮，应接师旅。以今月二十三日大破贼众，同恶翻然，共杀知道。大军庆快，□物改容，百姓欣欢，景色相贺。此皆社稷昭应，神灵保持。伏惟皇帝陛下一德动天，无远不届，兵戈向戢，华夏克宁。布萧王之赤心，竭臣子之丹款，妖氛聚而皆尽，郡国危而更安。高视百王，能事斯毕。臣忝守藩翰，罹此艰虞，睹天地之廓清，与飞动之咸若。无任踊跃之至，谨奉表陈贺以闻。
    ○请入奏表
    右，自徐知道作乱，军府略空，救弊扶伤，事资安辑。臣夙夜陈力，起处不遑。伏以二陵攀号，臣未修壤奠；万方有主，臣未睹天颜。犬马之诚，不胜恳款。候士卒稍练，蕃夷渐宁，特望圣恩，许臣入奏。谨录奏闻，伏听敕旨，谨奏。
    ○为东平薛太守进王氏瑞诗表
    臣某言，符瑞之兴，实由王政；歌诗之作，本自《国风》。伏见范阳卢某母琅琊王氏，性合希夷，体於静默，精微道本，驰骛元关，帝通天地之心，豫纪休徵之盛。去景龙二载，撰《天宝回文诗》，凡八百一十二字。循环有数，若寒暑之递迁；应变无穷，谓阴阳之莫测。诫其子曰：“吾没之後，尔密记之。当逢大道之朝，必遇非常之主，则真图之制，便可上言。君亲之义不违，犬马之诚斯在。”臣早识其子，常与臣言，星霜屡移，书奏仍阙。以岁月悠远，旨趣幽微，沈吟取耳目之前，倏忽应祯祥之後。伏惟皇帝陛下乘道御极，至圣兴化，参日月之并明，一乾坤而同德。梯航万里，争饮淳和之风；臣妾四夷，尽归仁寿之域。今陛下务於道，道可尽乎；法於天，天实长久。是知与道齐运，比天同休，无疆之休，乃在兹矣！则王氏之美，其可替乎？章句粲然，所谓没而不朽者也。臣某诚惶诚恐，顿首顿首。昔汉幸甘泉，且昧神君之语；周穷辙迹，徒称王母之谣。岂若迥出名言，高悬响像，应皇王之丕命，运宫商於景福？且夫灵芝嘉禾，草木之瑞者；黄龙丹雀，禽兽之瑞者。犹能光扬帝载，标榜颂声，方之真图，彼未为得。特望编之史策，列在乐章，则陛下先於天而听於人也。臣才术浅劣，谬忝藩垣，曾微涓尘，以答万一。恒驰比极，每切子牟之恋；遥奉南山，愿效封人之祝。
    ○陈潼关败亡形势疏
    仆射哥舒翰，忠义感激，臣颇知之，然疾病沈顿，智力俱竭。监军李大宜，与将士约为香火，使倡妇弹箜篌、琵琶，以相娱乐，樗蒲饮酒，不恤军务。蕃军及秦陇武士，盛夏五六月，於赤日之中，食仓米饭，且犹不足，欲其勇战，安可得乎？故有望敌散亡，临阵翻动，万全之地，一朝而失。南阳之军，鲁炅、何履光、赵国珍各皆持节，监军等数人更相用事，宁有是战？而能必胜哉！，臣与国忠固争，终不见纳。陛下因此履巴山剑阁之险，西幸蜀中，避其虿毒，未足为耻也。
    ○请罢东川节度使疏
