<!-- { "loadSidebar": true } -->
　　朕顾徳弗类遭时多虞临民驭朽索之危涉道济巨川之逺向者敌师深入国步载艰永惟责躬避位之图専为讲好息兵之计力祈大国冀迎二圣以遄归庶保丕基可致四方之绥静今则奉太母之慈训念嗣君之防冲致兵民推戴之诚谕内外请祈之切谓防秋在迩当爱日以有为谓遣使出疆恐寻盟而未遂露章狎至复辟为期朕以太后之旨不敢违羣下之情不可却逊辞靡获任重难堪仰太母之慈仁许同聴断肆眇躬之寡昧敢惮忧勤朕以东朝有垂帘保祐之劳元子有践祚纂承之托上徽称于长乐以致四海之驩正冡嗣于青宫以系万民之望式颁温诏诞告多方呜呼有臣三千实倚同心之助卜年七百复开过厯之期更资中外之交修庶格天神之恊佑咨尔有众咸体至怀太后宜上尊号曰隆祐皇太后令有司择日奏请嗣君宜立为皇太子令有司择日备礼册命施行所有三月六日赦文应干防赏等事有司疾速施行如有稽迟重寘典刑故兹诏示想宜知悉
　　又
　　朕遭时艰危两宫北狩实赖隆祐皇太后母仪天下保佑朕躬菲徳寡祐奄臻祸变伏读遗诰贬降礼仪固宜仰遵慈仁之训爰念太上皇帝继统于哲宗靖康垂帘授位于冲中更苖刘之变尤高社稷之功虽正隆名未极大养非尽尊崇之典曷昭仰报之诚隆祐皇太后应干典礼可比拟钦圣宪肃皇后故事令有司讨论详定以闻朕以继体之重当从重服以称孝思之意故兹诏示想宜知悉
　　又
　　朕惟隆祐皇太后坤仪如昨奉有期永懐夫保祐之功务极其哀荣之典爰念防垢于绍圣之末即瑶华而退居复位于上皇之初实钦圣之慈防值奸谀之当制乃隠没而不言未洗谤伤久淹岁月肆朕纂绍逄时艰难虽正隆名未伸褒册将即庙庭而登配岂容典礼之久稽用诏攸司载加追贲可令礼部太常寺讨论合行典礼及奏告天地宗庙等事申尚书省
　　太后赐门下诏
　　勅门下以公灭私者哲王之明训右贤左戚者治世之逺图吾以寡昧之资际艰难之运永惟付托之重宁辞保祐之劳聴政垂帘非躬之得已抚时多垒岂故事之敢遵已裁御府之膳羞仍损家庭之恩数靡敢伸于私讳恐涉僭逾复申勅于本宗以防干挠乃掌兵于内外或庀职于朝廷事属嫌疑理宜避免克自抑畏期感格于天心始于忧勤庶缉熙于治道咨尔有众咸体至怀除膳羞已裁减外其因垂帘应干恩数痛行减省故事当讳父名亦更不避以称吾恭已抑畏之意本宗子弟已降诏防不任要职不于私第见宰执不干于朝政可令今后不得任内外掌兵官及在京并行阙职事官忠厚见提举廵幸一行事务亦罢故兹诏示想宜知悉赐中书侍郎王孝廸尚书左丞卢益赴阙诏
　　勅孝廸朕遭时艰危宵旰求治寔赖左右前后恊恭戮力以图康功卿誉望才猷简于朕志图任共政时惟旧人召还庙堂允资经济固宜朝闻命夕引道也倚注兹久未闻造朝其悉大臣体国之诚无徇匹夫小廉之节亟祗新命以副虚怀已除卿中书侍郎诏书到日卿星夜起发前来赴行阙不得更有辞免故兹诏示想宜知悉春暄卿比平安好遣书指不多及
　　赐浙西安抚大使刘光世诏
　　承州残敌攻围山阳诸镇之师逗挠不进以卿任兼将相勲望特隆已即指挥并聴节制比见探报王师砦栅皆在高邮之南去楚尚逺势不相及深虑淹久致失事机唇亡之忧于卿为重宜速渡大江以身督战庶使诸镇用命戮力尽忠亟解山阳之围一扫垂尽之敌朕亦议遣大军以为卿援谅卿体国必悉朕怀
　　赐张浚特进学士院诏
　　浚躬率将士列屯两淮以至经理上流皆中机会迩者强敌拥众深入蹂践淮西浚亲临大江以身督战将士贾勇一勦无遗而襄汉之间防书屡上勲劳显著深用叹嘉宜有褒陞以劝列位
　　赐江南西路安抚大使朱胜非诏
　　朕比裂江北之地分置镇抚以扞外敌眷惟江南密迩行在复择勲望之臣建三大帅所赖心徳惟一精神折冲稽之公言蔽自朕志卿惟旧弼朕所眷知九江上流倚卿为重意其朝闻命夕引道也抗章逊避殊咈朕怀朕以艰难累岁夙夜究图小大之臣所宜戮力吕颐浩刘光世皆以复辟之勲当一面之重授任而往罔敢惮行庶几公忠表倡列位卿其体国勿复固辞除已令学士院降诏并遣使抚问外故兹亲笔宜悉朕怀
　　又
　　朕建三大帅控临两淮率用勲徳大臣以隆方面之寄卿惟故相朕所眷知畀卿九江选任寔重除命之下已淹岁时犹未奉诏之藩搴帷视事弹章累上谓朕失刑命令倘或废于大臣法度岂复申于百执朕亦恐道途尚梗或致愆期而典宪遽加有伤体貌益思全度务极始终卿宜念九江收复之初百姓雕敝之极即日引道往见吏民抚摩疮痍招辑流冗不独逭卿逋慢之责亦得以副朕勤防之心毌复稽留重招物议故兹诏示其体至怀
　　赐威武大将军曲端诏
　　朕遭时多艰移跸暂避眷闗中阻山带河之势为天下劲兵健马之区扞我边虞倚时将畧邈在遐外惕然顾怀曩临遣于枢臣俾昭宣于徳意惟卿姿禀沈毅世笃忠勲久提貔虎之师式着疆之略比览行台之近奏益知分阃之贤劳已建殊名俾防诸将旁兼制于五路外折冲于二边用彰推毂之诚复峻防车之秩宠嘉特异眷倚可知庶图展尽于猷为岂复致疑于防间朕念隆上都而观万国孰逾闗陜之雄得猛士以守四方逺相韩彭之烈其体朕志无愧前修
　　赐孔彦舟诏
　　汝顷事朕藩邸具知忠勤从军累年颇着劳绩比闻提兵遽入湖南公肆侵扰逺近惊疑以谓汝有攀附之恩亦复如此为天下笑朕为汝惜之谅因军兵阙粮非汝本意昨已除汝正任观察使湖南副总管想已祗受今闻李成遣马进攻围江州江南大扰吕颐浩已统万人问罪朕以行在防秋未欲继发大兵汝可统率部曲解围江州并力以讨马进候勦除净尽入觐行在不特以功赎过朕当以节度使授卿勉立大功务全终始故兹亲笔宜悉朕怀
　　赐浙东宣抚副使郭仲荀诏
　　朕以金人渡江移幸傍郡委卿宣抚浙部统率将士以扞强敌始欲俟朕驻跸明州期卿等来今防到钱谷数极微少深忧乏絶以饥我师而又探闻敌师已围建康分兵由常或宣徽或衢婺以窥会稽则区区之意専在朕躬又思敌人虽强劳师逺袭已非所利而况吴越阻山带江地皆沮洳道径隘狭得地之利于兹为多若以逸待劳以少击众资卿忠智诚非所难又思国家艰难以来裁损百费竭力养兵若俟缓急以保卫为名不复接战已非本意而又君臣聚首窜身海隅纵获生存岂不有愧朕中夜思念寝食靡遑今卿与张俊辛企宗有甲兵二万并李邺所聚民兵亦约万人西阻涛江南依山险以此众战谁能御之卿宜审思以身督战大将以下有不用命当以军法从事俟卿战退大敌功状来上即除卿同知枢密院事故兹亲笔卿宜知悉
　　赐严州柳约诏
　　金人入冦遽犯临安复遣偏师逺及明越朕方避地遵海而南将士惰骄鲜复用命卿守偏邦慨然请行欲与诸郡合从尅复吴会比览来文良用嘉叹今张俊在明州已闻防报韩世忠全军在檇李杜充在仪真各图邀击已令周望遣陈思恭统兵前去收复临安卿更审量事宜统率将士土豪以决进讨如不可躬行即选将官前去立功绩当不次褒擢其余将士土豪等第推恩故兹亲笔想宜知悉
　　赐新除端明殿学士同签书枢密院事郑防辞免恩命不允诏
　　勅郑防省所奏辞免恩命事具悉朕纂承丕绪防训东朝国步多艰允赖股肱之力边邮制胜尤先帷幄之筹博选人豪俾参兵柄卿纯心许国厚徳镇时諌垣多补过之规宪府着摧刚之节直而不挠屹砥柱于中流行其所知灼元龟之先见已信顾言之行兼图济武之文宜密賛于枢机亟延登于廊庙允符公望何事防谦往即官常毌替朕命所请宜不允故兹诏示想宜知悉赐新除端明殿学士同签书枢密院事李邴辞免恩命不允诏
　　勅李邴省所奏辞免恩命事具悉朕以寡昧属兹艰虞内侮外陵国有阽危之势将骄卒惰人无贾勇之心顾经世之鸿才付本兵之重寄卿器姿闳达问学渊深粲然华国之文籍甚映时之望复登鼇禁小心盖得于郑絪肆演纶言大手毎烦于徳裕已赖挥毫之助更资借筯之谋入赞鸿枢实谐清议曷过形于奏牍欲恳避于恩章往即钦承体兹眷待所请宜不允故兹诏示想宜知悉
　　赐新除户部尚书孙觌辞免恩命不允诏
　　勅孙觌省所奏劄子辞免户部尚书恩命事具悉文学政事昔为两科文学之士患于虚浮而无实用政事之才患于固陋而无逺谋求其兼全付以剧任卿以文学则博古通今而有可用之实以政事则练达利害而有经逺之谋惟时地官实总国用制多寡之数以节其出入斡盈虚之权以通其有无卿盖优为何足逊避惟长与贰事任畧同循次而迁公议佥穆亟祗成命务体眷怀所请宜不允故兹诏示想宜知悉
　　赐新除翰林院学士李邴辞免恩命不允诏
　　勅李邴省所奏辞免恩命具悉朕惟缵承大统虽有事于戎昭鼓动多方亦莫先于文告简求隽老寓直禁林卿学探本原文参经纬发挥七制曩闻黄绢之词流落两朝宜复青氊之旧仍竚论思之益岂専润色之工成命既颁公言胥穆宁烦冲挹亟体眷懐所请宜不允故兹诏示想宜知悉
　　赐右谏议大夫郑防乞待罪不允诏
　　勅郑防省所奏乞待罪事具悉比以强敌岁侵中原日削奄入淮甸驻跸吴中引咎责躬以弭祸变卿以忠义之节謇谔之言宏益居多庸臣沮伤不悉聴用肆予寡昧方赖箴规屏居固辞非朕之志往安厥次益罄乃忠所辞宜不允故兹诏示想宜知悉
　　赐新除御史中丞郑防辞免恩命不允诏
　　勅郑防省所奏辞免恩命事具悉朕闻良药有苦口之利明鉴无见疵之尤惟求谠言有补治道方竚告猷之益式图已试之功卿逺识造微纯诚许国践扬谏省箴规久着于青蒲擢长台端弹击竚观于白简宜亟殚于忠赤以宏济于艰虞何执防谦尚形逊避往祗成命益体眷怀所请宜不允故兹诏示想宜知悉
　　赐新除中书侍郎王孝廸辞免恩命不允诏
　　勅孝廸省所奏辞免恩命事具悉天下有缓急之势君子有行蔵之时上既求贤而图济于艰虞下思行道以自期于着见则君臣相得而治功可成卿望临一时身兼数器顾予质允赖于交修惟尔旧人廼先于图任况兹国势未振政本久虚何弗体于眷怀尚曲形于谦挹亟践厥次无复有辞所请宜不允故兹诏示想宜知悉春暄卿比平安好遣书指不多及
　　赐新除徽猷阁待制康允之辞免恩命不允诏
　　勅允之省所奏劄子辞免恩命事具悉朕省方观民録徳定位式示臣工之劝岂容名器之私卿识虑精明风力强敏夀春假守而羣偷辟易隠若长城之贤武林开藩而千室晏安熏然慈父之政肆加询考备见忠劳可无劝赏之公以慰借留之愿赐金增秩颁汉室之玺书簪笔持荷缀甘泉之法从增华使节允恊师言何必防谦尚仍固避往祗成命亟体至怀所请宜不允故兹诏示想宜知悉
　　赐资政殿学士叶梦得辞免知洪州恩命不允诏
　　勅梦得省所奏劄子辞免知洪州恩命事具悉朕惟才能之士可与有为而或失之轻道徳之士可与有守而或失之缓乃选于众兼用所长卿学问深愽而道徳足以镇浮识虑精明而才能足以办剧眷南昌之都会寔行阙之藩维辍吾重臣殿此南服惟镇浮而不扰乃能绥靖兵民惟办剧而不劳乃能镇服奸暴允穆清议宁烦固辞式遄其行无替朕命所请宜不允故兹诏示想宜知悉
　　赐淮南诸镇诏
