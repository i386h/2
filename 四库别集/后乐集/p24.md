<!-- { "loadSidebar": true } -->
　　臣猥以庸虚承乏宰掾自惟空餐方祈外补忽蒙误恩俾司记注日侍清光在臣可谓侥逾而内视阙然念终无以补报敢忘冒昧布其愚忠幸陛下垂听臣窃惟自昔人主非不愿治而君徳未免有亏或失之猜忌或失之暴虐或纵声色或崇货利或事奢侈此心一有所溺臣下莫能捄正治乱之分实由于此今陛下寛仁天覆圣敬日跻清心而寡欲好贤而乐諌凡臣所谓前数者之患无毫发之累矣以如是之圣质而有意于治功帝王之盛要不难致而陛下践阼以来三年于此四海之内延颈跂踵以听维新之政而卒未有以大慰服天下之望何也毋乃圣心或未加乎臣闻人主一心固不可有所溺尤不可无所用也天位虽不可以为乐而尤不可不知天位之至重也天命虽繇其自至而尤当知天命之可畏也崇髙富贵虽不可恃而人主之利势不可以无所据也若曰吾既不以位为乐而视之若可轻吾安于天命之自然而不畏其难保崇髙富贵不足以动吾心而举天下臣民事物之众一切不以经意此非帝王所以出而抚世俗之道也臣昨在逺外传之道涂咸谓陛下临朝渊黙寡言于事少所可否臣始闻之而未敢信己而备数朝列两尝赐对臣虽不能无惑而犹不敢谓尽然也及待罪史官分立柱下今逾两月每覩陛下尊居黼座延见羣臣自宰执之敷陈侍从之献纳台諌之论奏以至中外庶官之进对奏篇无虑累牍前席或至移时陛下霁色温顔兼听广览虽靡闻厌倦而圣志谦虚深自退托未尝有所咨访有所质问多唯唯黙黙而容受之进言者不得极其説秉笔者无所载其美巳事而退皆若有不自得之意臣实惧焉夫陛下所以未欲形于言者岂隂拱自晦徐观黙察有所待而后发耶则陛下临政在御不为不久机务之变可以槩见矣将深思熟虑抑畏谨重恐言之或未审耶则辅弼禁近之臣皆股肱耳目陛下所亲信委任而小大臣子孰无爱戴君父之心设有未当岂不竭诚効忠安敢懐情而不自尽庸何损于盛徳耶苏轼有云人君之言与士庶不同言脱于口而四方传之捷于风雨故太祖太宗之世天下皆讽诵其语言以为耸动之具陛下果何嫌何疑而惮于言耶臣是以妄议陛下之未加圣心也人徒曰天不言而四时行焉百物生焉不知未尝不言也昔圣人作易六十四卦而独以干为首干天徳也亦所以言君徳也它卦皆隂阳相杂而干独以纯阳成卦盖天之徳纯乎刚惟刚故能首出庶物宰制羣动嘘焉而春夏吸焉而秋冬威焉而雷霆恩焉而雨露阖辟变化无不自我故曰天行健君子以自强不息人君法天不言必与天同徳而后可也傥泊然于天下一无所用其心而惟托于不言则是啓頽堕之端乐因循之习忘逺大之虑忽经乆之图以是而求治功之进犹适楚而北辕凿氷而取火也陛下承列圣二百四十之基业膺太上皇付托之重臣诚愚戅窃揣陛下圣质有祖宗之风仁慈恭俭无失徳过行真大有为之主时可为而不为优防俛黙偷安嵗月臣恐士夫解体人将窥测陛下浅深其所闗系殆非细事此臣区区私忧过计懐不能巳辄因陛下极言之也臣伏愿陛下念宗社之甚重防祸乱于未形毋恃圣质之美必加圣心自今以始于听纳之间留神省察奋发徳音时出英断相与都俞吁咈务归于至当凡百执事有所是非可否咸决以至公庶防下情毕通事机洞照行之以刚健积之以悠乆将见志气之发如日星之昭明号令之行如雷风之震荡听断之勤如四时之不息徳业日新令闻日彰何事之不可成何功之不可立保皇圗于有永耀史册于无穷端本澄源特在陛下此心而巳臣不胜惓惓爱君忧国之诚不自觉其狂僭惟陛下裁幸取进止
　　论祠祭差官当严其制劄子
　　臣恭惟陛下寅畏天命明徳恤祀大而天地宗庙社稷次而羣望百神祗循彛典咸秩时事罔有阙遗礼严体重所不容忽百官有司固当恪共廼职以钦承精意然人情狃于玩习法制废于具文傥不因事申敕革媮振惰何以交通肸蠁对越神明哉臣窃攷太常祀典嵗凡八十有二其祀有小大之殊差官崇卑之异誓戒有期斋宿有日欲其上下交修谨于承事今乃有荐飨太庙而以局务小臣摄献官者有奏告社稷巳差执事而避免者有员数本足而临期通摄仅及其半者有职事移易而官品邈絶殊不相称者若是之类未易徧举等威紊殽观瞻亵易隳礼失敬莫甚于此臣伏见乾道三年指挥行事官称疾请假者依条牒医官局看验及淳熈十一年臣寮奏请祭祀委官如果拘于职守适有疾病者须于未受誓戒之前报闻当差一等班列充代臣愚欲望圣慈明诏所司检坐前项指挥行下今后差祠祭官必遵条格所差之官不许规免庶防人无避事礼无阙官仰副陛下昭事神天之实取进止
　　除中书舍人举陈振充自代状
　　准令节文侍从官授讫三日内举官一员充自代臣伏覩从事郎行国子録陈振问学淹该文词温雅使之掌制必有可观举以代臣实允公议
　　缴裴良士乞父諡状
　　臣闻传曰惟名与器不可以假人礼曰諡以尊名君子耻名之浮于行盖士大夫尽忠竭节于国家者生则有爵禄以荣其身死则有褒諡以传于世所以示激劝之公非以徇人情之私也苟生无节行之显著巳叨荣禄既没之后声迹湮晦乃妄有攀援徼幸宠名则朝廷典法殆成虚文将无以昭示激劝而为善者怠矣裴希稷者臣不知其何如人徒闻家赀甲于京邑中兴记録无所登载据其子良士陈述不过泛举制词数语便谓曾有战功又称尝蒙髙宗皇帝召到询及邉事敷陈韬畧无实迹之可考不惟法不该諡且不知所以易其名者又輙引姚兴为比臣照得姚兴当绍兴之末与逆贼力战死节着在国史巳经赠官立庙昨因赵善坚论奏再与赐諡希稷可谓拟非其伦兼朝廷比年以来褒表忠义如岳飞刘光世等追赠王爵中外有志功名之士闻风兴起诚以理义人心之所同固易于感发也今若以裴希稷与姚兴例得谥典则驽骥同车薰莸共器凡前日所以褒表之意人反得而轻视之矣事体所系顾不重欤兼臣备数奉常窃见裴良士累经礼部陈词下本寺勘当臣以众议不与不敢保明即具节次难以施行因依申上案牍具在今良士直以劄子要求特防是以有司职守为可废而朝廷之尊为可欺也臣居本职既谓不可偶兹摄事遂与书行前后自相背驰臣实无所逃罪是敢不避诛斥冒昧以闻伏望圣慈将裴希稷赐諡指挥特与寝罢庶惬物论在臣守官之义得以少安不胜幸甚所有钧防臣未敢书行伏勅防





　　钦定四库全书
　　后乐集巻十一　　　　　宋　卫泾　撰
　　奏议
　　缴刘伯震换武职劄
　　臣闻武阶以横行爲重非有功不迁遥领至戎团二级在右列爲宠平居无事犹当谨惜以重名器若建功立业之际正所恃爲犇走激劝之具尤不可授非其人也臣近者伏见刘伯震奉圣防换武除环卫官继而授武大夫遥郡团练使臣初谓中兴诸将之家例许换武巳尝书行退而询之公论稽之令甲则有甚不然者伯震爲刘光世亲孙不可谓非名将之后但其人姿禀轻浮趣向凡下不绍前烈习成骄騃识与不识目爲刘侥此非美名也伯震偃然居之曽无愧悔尝得湖州倅即爲臣僚缴駮自是由祠禄倅严陵夤縁再任前后别无履厯傥其有志事功与之换武使宣劳効亦何不可臣窃攷乾道重修中书门下省文臣换官格朝奉大夫遥郡刺史据伯震自称见该磨勘亦不过得武大夫惟带职朝请大夫以下三阶方许换左右武大夫亦止遥郡刺史即无朝散大夫换右武大夫遥郡团练使条格兼武臣官至武功大夫自碍止法有终身不得转行者伯震何人辄尔超躐意犹未满乃援杨文昌爲比多见其不知量伯震视文昌阶官虽不逺文昌三爲丞郎曽经朝廷擢用玉音嘉奬优示褒除正任刺史是爲特恩安得爲例至于韩杖亦有圣语褒扬犹止依格换授伯震固不应与二人比矧陛下规恢逺略旌防人才正功名之士踊跃思奋之秋方且以是官赏边功励将帅顾如伯震者得之非分恐闻之不以朝廷恩荣爲重而临事或解体矣或言伯震近时稍加收敛然其市井儇薄之称喧传中外之久未闻有植立以自表见一旦加诸右班之上庸人孺子皆得意而侮之亦何以耸听观瞻重环尹之寄哉臣用是不避仇怨爲陛下别白言之欲望圣慈将刘伯震换官指挥止与依条格换授允叶公论増重横列戎团之选使违法徼求者有所不容庶几朝廷益以尊严纪纲益以振肃诚非小补所以词头臣未敢撰述谨録闻伏勅防【十七日得防依】
　　缴兵部郎官刘炳除江西提举劄
　　臣窃惟常平使者之任分一道刺举之权若昔先朝选抡特重在外必登最郡课绰有治声在内必服勤郎省着闻朝绩始与兹选是爲拔擢倘授非人则公论不置臣伏见新除江西提举刘炳试州逺外资望甚浅夤縁收召遂厠朝列继以宣司辟置谘议超列郎选以宠其行而炳天资闇愚材术踈短职在裨赞补报蔑如进退之间义当自审顾方入部就职偃然安居物议蜚腾乃谋去就复徼幸使节迄遂所欲丐外之章不知引咎犹谓非不欲趋事赴功敢爲大言欺罔众听学士大夫宜知礼义防耻行不顾言当如是乎纵朝廷寛大不欲加罪使之善去幸矣况炳爲丞未久爲郎又才数日凡郎曹久次而去者亦不过得节是冝幽黜而反防擢人虽置而不问炳独不知愧乎臣愚欲望圣慈特发睿断将刘炳新除江西提举指挥特赐寝罢且与待阙州军差遣庶几朝廷不至过予在炳受之亦安乃所以全其进退之节不胜幸甚所有録黄臣未敢书行谨録奏闻伏勅旨【初四日得旨依】
　　缴夀慈宫内侍王师珪等镌降状
　　臣闻赏以劝有功罚以征弗恪轻重贵乎适中不可有所偏也乃者癸丑之夕夀慈宫火陛下特降御笔以上惊慈闱彻乐避殿恐惧修省夫以一人之尊躬自贬损不遑宁处而本宫官吏储备无素守防不防恶得不任其咎陛下钦崇孝养方务调娱未暇致诘提举官吴囘三人者懐不自安腾章自列旋颁睿防各从镌削可谓曲全之恩臣近縁忝冐承摄于词头中窃见指挥凡夀慈宫应奉官吏等到宫实及五年各转一官资考其员数六百三十有四未及五年者又四百二十九人夫以平居无事安坐受赏若此猥众而失职抵罚不过二三臣固疑之今台臣有弹疏乞将应奉官等黜降谓当大明典宪以警弛慢而所降圣防王师珪王溶各降一官杨旦降一官罢干办事务人数多寡臣未敢问惟是吴囘等自劾尚夺二秩王师珪等皆有论奏杨旦者罪状尤着止削一阶轻重毋乃有所偏乎况前日救火官兵陛下以慈闱之重随即第赏曽不淹时赏固所以爲劝而罚不足示惩顾何以诏四方而厉百辟乎借曰太皇太后圣意寛厚不欲重有诛责然赏罚之行纪纲所系又安可以恩而废法乎臣不敢以代庖之蹔有所隐黙欲望圣慈特发睿断将王师珪王溶照吴囘等一体镌降其杨旦再与镌斥庶几少慰舆议儆肃宫臣惩劝之方斯爲两得
　　缴荣傅辰改正状
