<!-- { "loadSidebar": true } -->
　　唐子畏被放后，于金阊见一画舫，珠翠盈坐，内一女郎娇好姿媚，笑而顾己，乃易微服，买小艇尾之。抵吴兴，知为某仕宦家也。日过其门，作落魄状，求佣书者。主人留为二子佣。事无不先意承旨，主甚爱之。二子文日益奇，父师不知出自子畏也。已而以娶求归，二子不从，曰:“室中婢惟汝所欲。”遍择之，得秋香者，即金阊所见也。二子白父母而妻之。婚之夕，女郎谓子畏日:“君非向金阊所见者乎？”曰:“然。”曰:“君士人也，何自贱若此？”曰:“汝昔顾我，不能忘情耳。”曰:“妾昔见诸少年拥君出素扇求书画，君挥翰如流，且欢呼浮白，傍若无人，睨视吾舟。妾知君非凡士也，乃一笑耳。”子畏曰:“何物女子！于尘埃中识名士耶？”益相欢洽。居无何，有客过其门，主人令子畏典客，客于席间恒注目子畏。客私谓曰:“君何貌似唐子畏?”子畏日:“然。余慕主家女郎，故来此耳。”客白主人，主人大骇，列于宾席，尽欢，明日治百金装并婢送归吴中。 
　　按坊刻有《三笑奇缘》一书，即指此事。惟以吴兴为锡山，某宦家为华太师家，又极意形容二子之愚騃。或系臆造，而情事相同处颇多。可见评话盲词，亦有所本。皞皞子识。 
　　伯虎与文征仲交谊甚厚，乃其情尚固自殊绝，伯虎、希哲两公每欲戏之。一日偕征仲同游竹堂寺，伯虎先嘱近寺伎者云:“此来文君，青楼中素称豪侠，第其性猝难狎，若辈宜善事之。”伎首肯，已密伺所谓文君者。两公乃故与征仲道经狎邪，伯虎目挑之，伎即固邀征仲，苦不相释。征仲怅然曰:“两公调我耳。”遂相与大笑而别。 
　　文征仲素号端方，生平未尝一游狭邪。伯虎与诸狭客纵饮石湖上，先携伎藏舟中，乃邀征仲同游，征仲初不觉也。酒半酣，伯虎岸帻高歌，呼伎进酒，征仲大诧辞别，伯虎命诸伎固留之，征仲益大叫，几赴水，遂于湖上买虴蜢逸去。 
　　唐子畏、祝希哲两公，浪游维扬，极声伎之乐。赀用乏绝，两公戏谓:“盐使者课税甚饶。”乃伪作玄妙观募缘道者，衣冠甚伟，诣台造请焉。盐使者大怒，咤之曰:“尔独不闻御史台霜威凛凛耶？何物道者，辄敢轻造乎！”两公对曰:“明公将以贫道为游食者与？非敢然也。贫道所与交，皆天下贤豪 一长者，即如吾吴吴唐伯虎、祝希哲辈，咸折节为友。明公不弃，请奏薄技，惟公所命。御史霁威，随指牛眠石为题，命两公赋之，两公立就一律。其词云:“嵯峨怪石倚云间，（唐）抛掷于今定几年？（祝）苔藓作毛因雨长，（唐）藤萝穿鼻任风牵。（祝）从来不食溪边草，（唐）自古难畊陇上田。（祝）怪杀牧童鞭不起，（唐）笛声斜挂夕阳烟。（祝）”御史得诗，笑谓两公曰:“诗则佳矣，意欲何为？”两公讲曰:“明公轻财好施，天下莫不闻，今姑苏玄妙观圮甚，明公倘能捐俸葺之，名且不朽。”御史大悦，即檄下长吴二邑，资金五百为葺观费。两公得檄，遂扁舟归，投檄二邑，更修刺往谒二尹，诈为道者关说，得金果如其数，乃悉召诸伎及所与游者，畅饮数日辍尽。异日盐使者按吴，肃仪谒观，见庙貌倾圮如故，召长吴二令责之，令对曰:“奉明公檄，适唐解元伯虎，祝京兆允明两公，云自维扬来，极道明公为此胜举，令即畀金如数久矣。”盐使者怅然，心知两公，然惜其才名，不问也。 
　　按长洲阎秀卿作先生传，谓先生缘故去其妻。其为诸生时，尝作《怅怅诗》，允与其事合。盖诗谶也。然则多情如先生，亦有放翁之恨耶？皞皞子又识。 


　　西泠闺咏后序　清　董寿慈东苏　撰 

