<!-- { "loadSidebar": true } -->
李林甫奏分其宅东南隅，立为嘉猷观。观中有精思院，王维、郑虔、吴道子皆有画壁。《长安志》
王维过郢州，画孟浩然像于刺史亭，因曰浩然亭。咸通中，刺史郑诚谓贤者名不可斥，更署曰孟亭。《唐书》
王维画品妙绝，于山水平远尤工；今昭国坊庾敬休屋壁有之。《国史补》
韩干，蓝田人。少时尝为贳酒家送酒。王右丞兄弟未遇，每一贳酒漫游，干常征债于王家，戏画地为人马。右丞精思丹青，奇其意趣，乃岁与钱二万，令学画十余年。《酉阳杂俎》
王维以黄磁斗贮兰蕙，养以绮石，累年弥盛。《汗漫录》、《云仙杂记》
王维辋川林下坐，用雷门四老石，灯灭则石中钻火。《事略》、《云仙杂记》
王维居辋川，宅宇既广，山林亦远。而性好温洁，地不容浮尘。日有十数扫饰者，使两童专掌缚帚，而有时不给。《洛阳要记》、《云仙杂记》
王维为岐王画一大石，信笔涂抹，自有天然之致。王宝之，时罳罘间独坐注视，作山中想，悠然有余趣。数年之后，益有精彩。一旦大风雨中，雷电俱作，忽拔石去，屋宇俱坏，不知所以。后见空轴，乃知画石飞去耳。宪宗朝，高丽遣使言：“几年月日，大风雨中，神嵩山上飞一奇石，下有王维字印，知为中国之物，王不敢留，遣使奉献。”上命群臣以维手迹较之，无毫发差谬。上始知维画神妙，遍索海内，藏之宫中。地上俱洒鸡狗血厌之，恐飞去也。《丹青记》、《琅嬛记》
世传《七贤过关图》，云是开元冬雪后，张说、张九龄、李白、李华、王维、郑虔、孟浩然出蓝田关，游龙门寺，郑虔图之。虞伯生有《题孟浩然像》诗：“风雪空堂破帽温，七人图里一人存。”又有槎溪张辂诗；“二李清狂狎二张，吟鞭遥指孟襄阳。郑虔笔底春风满，摩诘图中诗兴长。”是必有所传云。《玉堂漫笔》
成按：《东观余论》有滕子济所藏《唐人出游图》，乃宋之问、王维、李白、高适、史白、岑参也。跋云：“昔人深于画者，得意忘象，其形模位置，有不可以常法观者。顾、陆、王、吴之迹，时有若此，如雪与蕉同景，桃李与芙蓉并秀；或手大于面，或车阔于门，使俗工睨之，未免随变安于拙目。故九方皋之相马，略其玄黄，取其驵隽，惟真赏者独知之。此卷写唐人出游状，据其名题，或有弗同时者，而扬镳并驱，睇眄相语，岂亦于世得意忘象者乎？求画者主名弗可知，要非俗手作也”’云云。画意亦奇，并附录于此。
西安府蓝田县有王维母博陵县君崔氏及维墓，俱在鹿原寺西。《陕西志》
王右丞祠，在蓝田县辋川鹿苑寺。《陕西志》
元丞相载妻王氏，字韫秀，王缙相公之女，维右丞之侄。初王相公镇北京，以韫秀嫁元载，岁久而见轻怠。王氏谓夫曰：“何不增学，妾有奁幌资妆，尽为纸墨之费。”王氏父母或未之知。亲属以载夫妇皆乞儿，厌薄之甚。元乃游秦，为诗别妻曰：“年来谁不厌龙钟，虽在侯门似不容。看取海山寒翠树，苦遭霜霰到秦封。”妻请偕行，曰：“路扫饥寒迹，天哀志气人。休零离别泪，携手入西秦。”元秀才到京，屡陈时务，深得上旨；肃宗擢拜中书，王氏喜元郎入相，寄诸妹诗曰：“相国已随麟阁贵，家风第一右丞诗。笄年笑解明机妇，耻见苏秦富贵时。”元公肃宗、代宗两朝宰相，贵盛无比，广葺亭台，交游贵族，客候其门而或间阻，王氏复为一篇以讽之曰；“楚竹燕歌动画梁，春阑重换舞衣裳。孙弘开馆招佳客，知道荣华不久长。”元公见诗，于是稍减威望，太原内外亲族，悉来谒贺，韫秀置于闲院。忽因晴霁日景，以青紫绦四十余条，每条长三十丈，皆施罗绮锦绣之饰。每条绦下排金银炉二十枚，皆焚异香，亘其服，乃命诸亲戚西院闲步。韫秀问是何物，侍婢对曰：“今日相公及夫人晒曝衣服。”王氏谓诸亲曰：“岂料乞索儿妇，还有两事盖形粗衣也。”于是诸亲羞赧，稍稍而辞。韫秀每分衣服器饰于他人，惟不及太原之骨肉。且曰：“儿非不礼于姑姊，其奈当时见辱何！”洎元公贪吝为心，竞招罪戾，台阁弹奏而亡其家。韫秀少有识量节概，因高丞相已谢，上令入宫，备彤管箴规之任，叹曰：“王家十三娘，二十年太原节度使女，十六年宰相妻，谁能书得长信昭阳之事？死亦幸矣。”坚不从命。或曰上宥连罪，或云京兆笞而毙矣。《云溪友议》
唐人所撰说部，多本自传闻，较以正史，每有乖错。《云溪友议》以元载妻为王缙之女，洎考《唐书》，乃王忠嗣女，非缙女也，不知范氏何所据而云然，岂因“家风第一右丞诗”之句，而致有此讹耶？若《云仙杂记》，若《瑯嬛记》，皆凿空而作，绝无所本，尤谬妄不可信，宜皆削而勿录。然观《梦溪笔谈》之论《奏乐图》，则正史且不能无议矣，况稗官野乘乎。古人著述，经文纬意，成一家之言者，虽所闻异词，往往不肯割爱，彼好奇如司马子长者无论，即韩婴注《诗》，孟喜说《易》，公羊高、谷梁赤传《春秋》，皆不免斯弊，又何论纪录昔人之一言一行耶。偶于暇日，搜录右丞遗事，耳渔目猎，真赝并存，自笑如盲贾人到宝洲，见一异物，即拾取入橐，明眼者得无以此见讥欤。
历代有关题咏十二首
蓝上茅茨期王维补阙储光羲
山中人不见，云去夕阳过。
浅濑寒鱼少，丛兰秋蝶多。
老年疏世事，幽性乐天和。
酒熟思才子，溪头望玉珂。

答王十三维储光羲
门生故来往，知欲命浮觞。
忽奉朝青阁，回车入上阳。
落花满春水，疏柳映新塘。
是日归来暮，劳君奏雅章。
　　留别王侍御维孟浩然
　　寂寂竟何待？朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。
　　奉赠王中允维杜甫
　　中允声名久，如今契阔深。共传收庾信，不得比陈琳。一病缘明主，三年独此心。穷愁应有作，试诵《白头吟》。
　　崔氏东山草堂杜甫
　　爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鵶谷口栗，饭煮青泥坊底芹。何为西庄王给事，柴门空闭锁松筠。
　　解闷杜甫
　　不见高人王右丞，蓝田丘壑蔓寒藤。最传秀句寰区满，未绝风流相国能。自注：右丞弟今相国缙。
　　故王维右丞堂前芍药花开凄然感怀钱起
　　芍药花开出旧阑，春衫掩泪再来看。主人不在花长在，更胜青松守岁寒。
　　题清源寺王右丞宅陈迹耿湋
　　儒墨兼宗道，云泉旧结庐。孟城今寂寞，辋水自纡余。内学销多累，西园易故居。深房春竹老，细雨夜钟疏。陈迹留金地，遗文在石渠。不知登座客，谁得蔡邕书？
　　过王右丞书堂二首储嗣宗
　　澄潭昔卧龙，章句世为宗。独步声名在，千岩水石空。野禽悲灌木，落日吊清风。后学攀遗趾，秋山闻草虫。
　　万树影参差，石床藤半垂。萤光虽散草，鸟迹尚临池。风雅传今日，云山想昔时。感深苏属国，千载五言诗。右丞昔陷贼庭，故有此句。
　　过胡居士睹王右丞遗文司空曙
　　旧日相知尽，深居独一身，闭门惟有雪，看竹永无人。每许前山隐，曾邻陋巷贫。题诗今尚在，暂为拂流尘。
　　王维终南草堂吴镇（元）
　　昔人谢政后，生事此山中。树洒虚堂雨，泉飞隔浦风。喜无舟楫至，旋有鹤猿通。应识无声妙，临窗展未穷。
　　读右丞五言李日华（明）
　　紫禁神仙侣，青霄侍史郎。明心寒水骨，妙语出天香。烟壑从疏散，花洲坐渺茫。菁华时揽撷，珠玉乱辉光。
　　辋川谒王右丞祠敖英（明）
　　蜀栈青骡不可攀，孤臣无计出秦关。华清风雨萧萧夜，愁杀江南庾子山。
　　卷之末附录
　　附录二诗评五十二则
　　《王右丞集》十卷。晁氏曰：唐王维摩诘也，太原人，开元九年进士，终尚书右丞。维幼能属文，工草隶，善画，名盛。安禄山反，陷贼中。贼大宴凝碧池，赋诗痛悼，诗闻行在，后得免死。代宗访维文章于弟缙，裒集十卷上之。李肇记维“漠漠水田飞白鹭，阴阴夏木啭黄鹂”，以为窃李嘉祐者，今嘉祐集无之，岂肇厚诬乎？陈氏曰：建昌本与蜀本次序皆不同，大抵蜀刻唐六十家集多异于它处本，而此集编次尤无伦。维诗清逸，追逼陶谢，辋川别墅图画，摹传至今。尝与裴迪同赋各二十绝句，集中又有与迪书，略曰：夜登华子冈，辋水沦涟，与月上下；寒山远火，明灭林外；深巷寒犬，吠声如豹：村墟夜舂，复与疏钟相间。此时独坐，僮仆静默，每思曩昔携手赋诗，当待春中，卉木蔓发，轻鯈出水，白鸥矫翼，露湿青皋，麦雉朝雊，倘能从我游乎？余每读之，使人有飘然独往之兴。迪诗亦佳，然它无闻于世，盖亦高人也。辋川在蓝田县西南二十里，本宋之问别圃，维后表为清源寺，终墓其西。《文献通考》
　　粤若王维、王昌龄、储光羲等三十五人，皆河岳英灵也。殷璠《河岳英灵集序》
　　沈、宋既殁，而崔司勋颢，王右丞维，复崛起于开元、天宝之间。独孤及《左补阙安定皇甫公集序》
　　王右丞、韦苏州，澄淡精致，格在其中，岂妨于遒举哉？司空图《与李生论诗书》
　　右丞、苏州，趣味澄夐，若清流之贯达。司空图《与王驾评诗书》
　　为诗欲清深闲淡，当看韦苏州、柳子厚、孟浩然、王摩诘、贾长江。《诗人玉屑》
　　臞翁诗评：王右丞如秋水芙蕖，倚风自笑。《诗人玉屑》
　　王摩诘诗，浑厚闲雅，覆盖古今，但如久隐山林之人，徒成旷淡也。《西清诗话》
　　顾长康善画而不能诗，杜子美善诗而不能画。从容二子之间者，王右丞也。《诗话总龟》
　　盖诗者，乐之苗裔与？汉之苏李，魏之曹刘，得其正始。宋齐而下，得其浮淫流佚。唐之时，子昂、李、杜、沈、宋、王维之徒，或得其淳古淡泊之声，或得其舒和高畅之节；而孟郊、贾岛之徒，又得其悲愁郁堙之气。欧阳修《书梅圣俞稿后》
　　右丞、苏州，皆学于陶，王得其自在。《后山诗话》
　　孟浩然、王摩诘诗，自李、杜而下，当为第一。老杜诗云：“不见高人王右丞。”又云：“吾怜孟浩然。”皆公论也。《许彦周诗话》
　　诗非苦吟不工，信乎？古人如孟浩然，眉毛尽落；裴祐袖手，衣袖至穿；王维走入醋瓮：皆苦吟者也。《云仙散录》
　　韦苏州诗，韵高而气清；王右丞诗，格老而味长：皆五言之宗匠。然互有得失，不无优劣。以标韵观之，右丞诗格老而味远，不逮苏州；至其词不迫而味甚长，虽苏州亦不及也。《岁寒堂诗话》
　　王维诗典重靓深，学者不察，失于容冶。《木天禁语》
