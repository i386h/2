<!-- { "loadSidebar": true } -->
　　右某啓伸于知已士心之常不如乗时古语所载稽义命而无愧审情言而可形况在髙明之前必寛凂凟之咎某生而甚朴学以自持一尘下科乆歴微宦虽无应变之智独保徇公之诚未尝违道以求从岂或屈身而希进职思所守固防滥窃之讥义在必行敢迹因循之病徒欲展区区之志未能离碌碌之间幸此效官深于冒庇方惭盘错之困返被荐扬之光揆力不胜衔恩已厚尚安恳欵之献盖乐门阑之归恭惟某官敦易事之风廓有容之度察其非狂狷之请使之安附托之荣则愿竭愚衷兾毫厘之可摭仰承贤画庶万一之有禆云云
　　上防州刘都官啓
　　右某啓念向慕徳名方抱积年之恨夤縁吏干获伸一拜之勤幸欵奉于霁威复饫承于余论奔走侯封之内往还宾履之间更月律以再之勤舘人者数矣及乗舟檝之便徒想旌麾之光衔礼遇而固深贡诚音而何缓敢恃髙明之炤必原倥偬之情伏惟镇抚多余福休并集恭以某官吾儒懿范当世伟材术学素明声猷相副兴利除害心古人之心履义居仁乐君子之乐比辍外台之画蹔临剧郡之雄虽逺民慰来暮之懐然舆论有淹贤之叹伫闻大任之降以惬至公之评曾是么防尤増祝颂伏望上为邦社精调寝兴
　　谢淮漕蒋金部举陞擢啓
　　右某啓伏审发奏举某堪充陞擢任使者风力不彊方虞旷职聪明误采返玷荐书荷恩则深度已唯愧且朝廷严督责之法郡邑有承宣之难非精识疏通不足任今日之事非周才浃洽不足赴一时之功而某也学粗知方智非应变僶俛薄宦因循歴年盘错屡当孰称利噐雪霜不改自保孤筠悉心县道之繁栖迹海壖之陋止待谴斥敢希奬知此盖伏遇某官履道坦夷取人泛博寸能必纪片善不遗故在蕞微之踪亦叨汲引之赐敢不就志谋逺忘躯徇公终保自知之诚仰酬公举之徳下情无任激切依归之至
　　谢转太常博士啓
　　右某啓今月二十三日伏奉勑告授前件官者逢时从仕宣力无闻累日序迁拜恩可愧伛偻虽知于益戒轮囷终病于非材静以返思胡然冒进此盖伏遇某官至诚与物正谊接人凡其托轩轾之间莫不被含容之赐故使承流之末既沿攷绩而陞敢不淬激于中持循所学愿竭壮行之志庶无幸位之羞上答天仁次酬贤造下情无任激切知归之至
　　谢监司举陞陟啓
　　右某伏防发奏举某堪充陞黜任使效官无状幸吏责之偶逃冒庇已深况荐书之复玷出于不度感在无穷何则巨江以南剧县相半曾是敝境且邻大湖户口栉比而艰于治生风俗轻悍而狃于冒法识礼义者盖寡贼善良而固多颇为难官足号岩邑向患侍亲于逺遂甘易地而来既至之初悉心已治开之以孝弟之道示之以廉耻之端斥惰游之害农去邪蠧之妨政争讼求决必也究枉直真伪之原赋役有加必也均重轻劳逸之势力可为而必极虑可索而必殚间闗三年僶俛一意乏显绩之足道偶编甿之粗安皆髙贤涵覆之私非不肖剸裁之致岂意聪明过采衡鉴误收矜其不备之资期以有成之噐曲加贲饰俾预迁陞自惟欿然何以至此兹盖伏遇某官诚心无挠徳量有容报国以忠一言不苟蔽贤是嫉片善不遗故在孤微之踪亦叨汲引之赐敢不益坚素守愈激懦衷见义必行羞于胶禄在邦有补誓不顾躯庶冀践履之完无辱奬知之重舍兹以往曷识其他
　　得替谢监司啓
　　右某今月十一日依准先奉勅命巳交割县事与替人管勾讫治繁既乆逃责固多受代已归荷恩有自瞻门阑而虽逺铭肺腑以弥深何则自江以西为邑非易况此岩险介于湖湘占版籍者四万余食墝埆者十五六举皆顽钝而难化复多轻悍以忘生诈伪众而艰于辨真抵冒烦而劳于扶弱足为盘错之地诚费剸裁之功故官者类不欲来而来者鲜以善去某材资朴野术学迂踈始因逺侍之难遂有易方之请然而据案临事常惧不胜遵法卫民自疑无效倐忽三年之外间闗万变之来赋役均平幸朝廷良法之降盗贼衰止借天地丰年之祥间或承檄奔驰越疆营干虽狱事絓非辜之劾而县道免不职之愆知非所能寔有攸赖此盖伏遇某官至明兼照巨量广包驭吏固有其方责人不取其偹遂使孤微之迹不形瘝旷之尤誓罄真心仰酬厚徳下情无任激切依归之至
　　谢提刑毛职方啓
　　右某啓伏防削奏举以陞陟者逃责归罢已繄钜庇发函论荐复玷误知感惧文深情言兼切一昨官岩邑试刃盘根行所学而自持幸吾民之见幸裁决庻空于投銗勤渠敢后于戴星皦皦诚心虽欲慕古人之事区区治状几何非俗吏之为固微异绩之可书常虑非声之或过向邻名部乆冒徳辉屡防善诲之贻获免瘝官之失何天幸之加厚防使麾之改行首临敝境之穷独霁严威之重察大体而不诛其细假优礼而少与之权百里增荣二天均况及兹受代莫匪衔恩贡谢恳以方驰闻荐书之遽上出于逾分倍以再恩此盖伏遇提刑职方广聪明之资秉中正之谊取人以恕报国以忠持衡当路而轩轾不偏推毂下僚而采求不备故在孤微之迹亦叨汲引之私敢不勉激懦衷益宏素节愿违碌碌趣直道以安行请效涓涓滋明时而濳补庶以始终之守不为奬遇之羞舍斯以还不识所措下情无任激切依归之至
　　谢蹇学士张学士举陞陟啓
　　右某顷玷荐书获序陞而固幸乆稽谢欵由宻啓而莫知感怍并深诚情兼至伏念某智非应变材不识时强违丘樊出即禄仕谓事功之可勉则知无不为谓术学之可施则笃于自信凡五迁于职局唯壹意于朴忠宣勤徒罄于区区抗迹未离于碌碌一昨拘挛海邑向望使麾窃冒徳以虽多怅拜尘而防及岂意聪明过采衡鉴误收濳纾汲引之恩逺及空疎之质此盖伏遇运使学士取人以恕报国以忠不遗寸长必致之于有用不间小善必报之于勿疑故在孤踪亦叨公举敢不养完素守勉励壮行庻几正直之风仰酬知遇之重舍兹以往讵识所裁
　　问仆射王相公啓
　　右某啓敛尘迹之微累跧淮海望台光之重乆阔门阑岂无犬马之情第恨云泥之隔故尺牍不通于左右寸诚不达于髙明在朝夕以拳拳歴歳时而苒苒恭惟仆射相公材尊命世功极代天智变若神巻舒由道以稷禹自任于巳非尧舜不陈于君发圣经之义而学者知原赞皇极之猷而人心归厚事可圗而必立何惮艰难政可革而必更孰为沿袭独蓍龟于机务絶蔕芥于浮言追还治古之风增重熙朝之业绩既成于乆大身遂退于优游印绶乞还即旧邦而偃息节麾恳避领仙观之清闲虽钜贤进退之心固安于义然四海瞻依之素未足于情某自省颛防尝陶教育怅縻踪于末宦阻伏谒于髙牙愿聴衮衣之归早充舆诵之欲伏望上为宗社精调寝兴
　　谢发运呉兵部啓
　　伏防论荐举某堪充台阁清要任使者弱羽卑栖物情所分髙材巨用人事之宜苟违一间而求是拒大钧之势在志士乃能安于命惟达贤有以取诸人故抜淹振滞则有时而为嘘枯救涸则尽力而巳要之不失于清议然后可符于至公若公之举也岂所宜轻如某之愚也何足以称此盖伏遇发运兵部深仁泛爱厚徳有容采其善而不求其完择以心而不格以已曾是行之迹亦尘宻啓之言敢不充扩至诚养全旧学勉其得为而不牵于习俗髙其所向而无愧于古人庶几自信之诚仰答见知之重舍兹以往防识其他
　　海门得替谢啓
　　右某啓今月三十日准勑受代讫勤劳海邑营职无闻荏苒天时终更遽及获逃官谤壹赖公庥方其朝家法美而令严县道势轻而责重必欲奉行而底于理莫非精识而竭其情乃能宣上之徳泽而不为空文始可议民之戚休而以安蔀屋凡此皆其难务非才何以曲全静维免戾之繇固有归仁之地兹盖伏遇某官辅时以道待物以诚耸振列城之风激扬羣吏之治不铢铢而求偹尝皦皦而有容故于朴拙之踪亦逭迂踈之责感戴厚徳镂铭深衷无任缕缕恳到之切
　　代杨侍郎上文太师啓
　　右某伏审光膺宸命荣剧帝师颛机政之大谟主经邦之至论四方传播壹意抃欢恭惟某官命世钜材济时重噐出将入相乆赞无穷之基尊主庇民允成可大之业避荣即退闲之乐趋召副渊嘿之思戚休常系于生灵出处可议于宇宙位冠三公之长礼优五日之朝四夷方慑其威声百辟再瞻其仪表太公之佐周室止当应卜之初傅说之相商朝亦在宅忧之后岂若诏聘加于得谢之际谋猷纳于弗言之时诚夐古之所无乃昌辰之攸赖壮龟鼎尊安之势慰寰瀛鼔舞之情某忝领州麾遽之淮甸望台阶之煜煜展庆无縁贡愚欵之区区宣心莫及伏祈上为邦社精调寝兴
　　谢杨侍郎
　　右某啓顷防论荐恩盖出于不虞乆懵剽闻罪难逃于弗敏聩聪一抉媿汗交流感衷则新冒徳惟旧窃以髙位以蔽贤为患志士以自媒为羞然而人才固岂易知巳知亦不易遇惟疏达公明之识乃克有知而不疑惟敏廉劲正之资乃能有遇而无负若某也间闗末宦朴小材声迹不足以动人知谋不足以适用徒防身而奚补姑苟禄以未归方其倅贰于淮城幸矣栖迟于使部第拘侧僻未仰辉光遽承趋节以还空起恋轩之望不圗误爱尝玷飞章及逭责于终更即罹忧于永慕视息延于殆絶衣冠复于更生一来京师两易歳序驰骋敢思于千里回翔仅占于一枝虽漫刺之获投尚霁威之未觌膺门可贵方思再拜之荣涛啓或传始悟积年之赐此盖伏遇户部侍郎取人以道照物以诚是非不谬于毫厘轩轾不差于蔕芥采察有要何尝直尺而枉寻慰荐所加不俟聴言而观貌此不肖铭心之感宜倍常情在钜贤援手之私若为圗报誓永坚于操守庻毋辱于奬知卑情无任激切依归之至
　　代人谢及第
　　淡牓载扬窃尘精选涣恩就擢深愧非材宜黜而收以荣为惧伏以国家养完士类辟雍尊建师儒恢张三舍之规延聚四方之隽崇渊微诣理之学斥破碎不经之文有升补以激其能有考察以砥其怠欲观其乆则岁月以限必惩其甚则殿罚以终盖诱之掖之使成君子之噐则或出或处尽冒圣人之风宜其诏举一传计偕四集独此羣彦取先万邦多造道自得之伦絶异端斯害之党曵袍即席气凌风云涉笔吐竒妙入神化极天人之精祲穷治乱之本源莫非瑰玮之资足副英雄之彀傥不然者何其与焉岂铢铢之称而不免于差岂一一之龡而或容其滥如某也降才非頴厉志自强勉勉弓冶之传拳拳诗礼之训两繇乡举一预荐书虽得失不足以动心而智慧莫谐于乗势因治任于千里幸占籍于上庠偃然乐育之间期于深造而已年弥加而意弥笃学愈乆而业愈疎适偶设科之求忘图发防之决伤弓勌翮易生曲木之惊再战疲兵徒有焚舟之誓与诸生而并进角一日之所长濳分罢归敢希偶中致此防名之及讵无援已之縁此盖伏遇某官开发圣经主张吾道从容不倦之诲裨益有为之时变愚而明化驳而粹故使寡闻之迹亦叨赐第之光敢不勉所未能至其不逮用扩良心之蕴永坚大节之端仰答生成次酬教育寘此而语防知所裁
　　谢吕少监大夫举陞陟啓
