<!-- { "loadSidebar": true } -->
王钦尧守颍州，秦宗权陷河南。独钦尧力战不可下，所在残破，独全颍州户二万。
臣读孙子曰：「暴寇之来，必虑其强，善守勿应。」若李广、田豫类此。
论曰：昔人谓战以守为名，所以敌；守以战为名，所以夸敌。所谓守者，非特坚壁垒、严斥候而已。善守者使敌不能知，故欲傅城，则畏吾之突战；欲退走，则疑吾袭击。孰敢予攻乎？尉缭子曰：「守法一而当十，十而当百，百而当千，千而当万，则且守且战，故足以敌。」观七国之叛，韩安国持重，张羽力战，故能捍寇而有梁。微羽之战，则安国能持重乎？夫战不必胜，不苟接刃；攻不必取，不苟劳众。故善守者，将以有待也。彼战不能胜，守不能固，乃以退保为名，是区区者何足算哉？ 【此下接「金起兵要兵权□凡守者劲弩强弓」云云一大节，与上文词不接而意难通，看来是另一部著作的名称及内容。《大典》影印本没有依据规矩用朱色标明，而用黑色字顺写下来。该节现从略。】 
 【《永乐大典》卷八千三百三十九「兵」字韵，页二下引「綦崇礼兵筹类要」。(影印本第九十二册)】 
　　温州景灵宫奉安圣祖天尊大帝圣像青词(七月八日)
维绍兴二年，岁次壬子，七月朔日，嗣天子臣伏为于温州景灵宫奉安圣像，遣某官奏告。谨上启圣祖上灵高道，九天司命，保生天尊大帝，元天大圣后。伏以降延恩于秘殿，尝觌游；敝万寿之殊庭，久严像设。属有风尘之警，乃迁山海之乡。馆御未宁，夙兴是惧，姑从原庙。祗奉睟容。香火弗亲，敢怠寅恭之意；干戈庶定，更延祚祠之祥。臣无任恳祷之至，谨词。
 【《永乐大典》卷一万八千二百二十四「像」字韵，页八下引「綦崇礼北海集」。(影印本第一百七十一册)】 
　　徽州天庆观奉安圣像奏告圣祖天尊大帝
维绍兴四年，二月朔日。嗣皇帝谨遣某官于徽州天庆观，以某月日奉安圣像，奏告圣祖天尊大帝。伏以授策先皇，尝觌游之降；朝真庶国，可忘馆御之修。乃春殊庭，载严宝像。将因良日，祗奉睟容。尚克顾临，用先昭荐。臣无任恳祷之至，谨言。
 【《永乐大典》卷一万八千二百二十四「像」字韵，页八下引「綦崇礼北海集」。(影印本第一百七十一册)】 
　　徽州天庆观奉安圣祖天尊大帝圣像(二月二十六日)
维绍兴四年，四月朔日。嗣皇帝谨差某官于徽州天庆观，奉安圣祖天尊大帝。伏以僊源所自，皇祚有开。生而神灵，既在躬之盛德；施于孙子，用昭受命之珍符。示现之祥，延鸿可卜。属新像设，虔奉真游。尚希肸飨之通，永格和平之应。
 【《永乐大典》卷一万八千二百二十四「像」字韵，页八下引「綦崇礼北海集」。(影印本第一百七十一册)】 
　　朝请郎诰词(淳熙十二年五月二十六日)
敕：朝散郎枢密院检详诸房文字兼太子侍读，赐绯鱼袋杨万里。朕妙柬耆儒，列之诸禁。若经若史，敷绎发挥。必期有补于闻见，固不徒仿古具文而已。唐臣谏篇，兹焉育卷，畴庸顾可后诸。尔以渊源正大之学，再召为郎。兹列属于枢廷，仍参华于宫寀。凡诵说讲劘之次，皆箴规笃实之言。直谏不阿，忠嘉可尚。一官之赏，未足以酬卿也。惟贽忱诚劲节，论切事情，道本仁义，数十百篇之旨，尔固知之熟矣。兹欲见于举行，尚毋嫌于条奏。可特授朝请郎。
 【《永乐大典》卷七千三百二十二「郎」字韵，页八下引「綦崇礼北海集」。(藏上海图书馆)】 
　仲并：《浮山集》十卷
仲并，字弥性。江都(江苏)人。宋绍兴壬子(一一三二)进士。官光禄寺丞，右朝请大夫。晚知蕲州。四库馆臣自《永乐大典》辑《浮山集》十卷。
现存《永乐大典》录：
仲并诗 【三条】 　仲并浮山集 【十条】 
《吴郡志》引 【一条】 
以上共十四条，馆臣漏辑者三条。
　　题临丘文播四花图
自某来吴门，每过空如老人，相对清坐，便觉不在城市间。去此有日，见所作《四花图》，不能释手。老人善藏之，赏音者希，不特为此花太息也。
 【《永乐大典》卷五千八百四十「花」字韵，页五上引「仲并浮山集」。(影印本第六十一册)】
　　吴郡三贤堂记
悉必举。前人遗踪胜概，以次复焉。第以前政信安孟玉之意，尝捐金欲兴三贤堂。盖唐左司郎中曰洛阳韦公，太子少傅曰太原白公，太子宾客曰中山刘公，皆尝牧此郡者，邦人尊之曰三贤。曩岁为堂以祀之，毁于兵火垂三十年，邦人念之叹息。公访其遗基，得于郡治故木兰堂之左，攘剔榛翳，抡材庀工。百姓不知，僚属皆乐从也。某日始事，辛酉堂成。制度古雅，不陋不奢，称三贤之居。爰塑其像，以次位置于堂，南向东上。并尝暇日从公过焉。公曰：「其为我记岁月。」固辞不获，并每独怪《唐史》，如文艺、儒学、循吏三传，几二百人。韦公法当处一焉，独不为立传，亦史册之遗恨也。惜哉！公正元初，由左司郎得郡于此。清德临民，民乐其政。暇日宾礼名流，与之酬唱。于时白公客游郡下，盛称公风流雅韵，播于吴中，至有诗仙之目。自以不得与公游宴为不满。已而罢郡，寓永定僧庐。羇旅萧然，欲求田课耕而未得。每端居焚香扫地而坐，清风峻节，可想而知。其后白公自杭移苏，实宝历初元也。首以公郡宴诗镵之石，酷爱慕之，每自谓不及。韦公大概可见于此。史不传，不得不致详焉。若白与刘，行事始终则有本传在。二公共生大历壬子岁，真辈行也。晚益相厚，世谓刘白。白之去郡，刘以诗遗之，有「十万户婴儿啼」之句。虽三代遗爱，何以加焉？后六七年，当太和中，刘亦继来。乘郡荒疫之余，抚摩安辑，免民于转徙，文宗锡服以宠之。白公时在河南，犹以诗为刘贺。三贤平时，道义相先，分相好，诚相与也。而文声政绩，兼优并着，且俱为有意于民者。名藩巨屏，得以师帅，吾民幸矣。接踵来临，岁月未远。声名风采，炳乎其辉。一时盛事，他郡所未有也。去之三四百岁，邦人怀慕之不衰，宜哉！公复振起而一新之，是将传之愈久而愈无穷也。蒋氏代以儒学显，至公而守兹土者三世矣。少受知于初世父枢密太师魏公，翰墨篇章，悉有家法。晚逢明天子擢登法从，处剧以简，中扃湛然，到郡今踰年矣。锄荒植废，皆如此堂，未易一二书也。并闻元佑中魏公帅南海，郡人绘前刺史吴公隐之、宋公璟而下八人，筑室以祠之。魏公阅图籍所载，又得滕公修、王公林，合前八人者号十贤，各为之赞。公今新斯堂也，视十贤之举，盖不谋而契。益知公之心，真魏公之心哉。敢并书以告来者。五月庚申朔，左朝奉郎前差通判信州、军州，主管学事，江都仲并记。广平程绍祖书。绍兴二十八年春，敷文合待制阳羡蒋公之镇吴门也，既期年矣。治最上闻，帝用褒宠。民安初政，郡以无事，公唯益勤不懈。事有关于风教，
 【《永乐大典》卷七千二百三十六「堂」字韵，页十六下《吴郡志》引「仲并」。(影印本第六十九册)】 
　　泰兴建护城神祠疏
保三里之城，虽俯竭于人力；迎百顺之福，宜仰赖于皇休。矧更兵革之余，每剧渊冰之念。深池高垒，何敢恃以安居；盛德阴功，顾每烦于默相。强敌于观感之际，保斯民于倾侧之中。思酬庇庥，是严祠宇。有功则祀，敢忘春秋馈献之仪；既安且宁，坐弭奸宄侵陵之患。
 【《永乐大典》卷二千九百五十一「神」字韵，页十八上引「仲并浮山集」。(影印本第三十七册)】 
　陈长方：《唯室集》四卷
陈长方，字齐之，号唯室。福州长乐(福建)人。据宋百能《陈唯室先生行状》(见《唯室集》卷五)：陈于「绍兴二十七年(一一五七)克葬」，「年四十一」。其生年当为宋政和七年(一一一七)。绍兴八年进士，官江阴县学教授。四库馆臣自《永乐大典》辑《唯室集》四卷，《附录》一卷，《步里客谈》二卷。
现存《永乐大典》录：
陈唯室先生集 【六条】 　陈长方唯室集 【三条】 
陈长方集 【一条】 　《豫章集》引 【一条】 
以上共十一条，馆臣漏辑者二条。
　　书杨舜韶诗后
吴城磊落见长身，屈指文章第几人。岁月消磨百年后，音容间绝九泉新。无健笔作佳传，空对遗编独惨神。符也克家端的否，会须收拾寄苍。
 【《永乐大典》卷八百九十九「诗」字韵，页二十一上引「陈长方集」。(影印本第九册)】 
　　 【豫章集】 序
立言非君子之本心，然古圣贤常由此以见于后。故世之士，不知其因人而传也。遂谓言为足恃，疲精神，穷目力，为书邀名，以荣朽骨。败笔涴纸，动千万计。而言之有补于人，能传于后者，百无一二也。亦果何为哉？先君豫章公少有经世之意，闻一善士，千里从之。胜己则师，类我则友。虽不如己者，亦各以其长而录之。一有未见，又勤勤焉记其名氏州里。尝有大匠营室之论，谓梁栋忙桷兼收毕取，然后夏屋可成。适当道消之时，志不克就，退敛所有以善其身，故事业无见于世者。不刻意于文字语言，而遇事应用，亦时为之。其兄弟掊《拾遗》为上下二卷，来者傥能观澜而知海，则公之梗概，亦或于斯见之。若夫负高才，蕴智术，不用而为直寻诡遇之事；急行道，忧斯世，不达而无愤怨悲叹之辞。盖所学者然也。呜呼！唯天下善类，知非父子之私言。
 【《永乐大典》卷二万二千五百三十七「集」字韵，页十九下《豫章集》引「陈长方」。(影印本第一百八十八册)】 
　李石：《方舟集》二十四卷
李石，字知几，号方舟。资阳盘石(四川)人。宋大观二年(一一○八)生。绍兴二十一年进士。官太学博士、都官员外郎，知合州、眉州等职。四库馆臣自《永乐大典》辑《方舟集》二十四卷。
现存《永乐大典》录：
方舟先生集 【一条】 　李石方舟集 【二十一条】 
李石方舟先生集 【一条】 　《续博物志》引 【一条】 
以上共二十四条，馆臣漏辑者五条。
　　 【千叶梅】 
　　　其一
荼(艹縻)熏肌屑沉水，郁李注脸匀丹砂。子真吴市变名姓，仙种自是成一家。
　　　其二
一株女仙琼玉蕊，千叶化佛冰雪团。且袖今时宰相手，领取前辈儒生酸。
　　　其三
接花莫接南北枝，姑射仙人冰雪肌。一尘不食自然瘦，红红紫紫糠籺肥。
　　　其四
野芋接花一日事，刻玉作楮三年工。此家妙有转物手，老圃宽褐藏春风。
 【《永乐大典》卷二千八百十「梅」字韵，页五下引「李石方舟集」。(影印本第三十六册)】 
　　红梅阁赋
