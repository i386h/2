<!-- { "loadSidebar": true } -->
　　或问妇人可以不衰乎曰不可服以饰情情貌相配吉凶相应故衰之为服所以表中诚也妇人者何独不然由是言之是虽旁亲犹不可以不衰而况妻为夫妾为家长女子子为父母乎
　　妇人杖
　　或问妇人可以不杖乎曰妇人之不杖也传谓其不能病故也假令哀毁而能病则圣人许之矣岂遂禁其以杖即位乎然则传也丧服小记也或言杖或言不杖者葢两相发明也或又问妇人谓童女孔頴达之说亦可信乎曰不然也妇之言服也服事其夫也非未嫁女子之称
　　改葬
　　或问礼改葬缌郑谓三月除之而明集礼既葬释服何以不同也曰集礼释缌服者谓释其衰麻耳下文素服云云则犹未敢即吉也是故吾从三月
　　过时而葬
　　或问过时而葬宜何服曰礼久而不葬者主丧者不除夫久而不葬人子之过也其可以不衰绖乎哉又礼为兄弟既除丧已及其葬也反服其服兄弟且尔而况于人子乎是故吾吴人之葬其亲也缓然其仪文犹必视其初丧葢不失礼之遗意者也
　　变除
　　或问古者既虞则服受衰既练则服练冠既祥则有大祥之服其变除也匪一而近世俱不行何与曰练禫之服明集礼防典有之品官与庶人皆同然而莫之行者非令甲之防也此世俗不学之咎也
　　命赴
　　或问古之卿大夫之丧主人必命赴者然则吾吴人之有赴也亦犹行古之道与曰否知生者吊知死者伤彼不知生不知死而吾往赴之非礼也
　　丧主
　　或问丧必有主与曰礼丧有无后无无主然则孰为之主曰惟冢子与其妇礼所谓主人主妇是也支子不在列与曰虽在列而不敢主之也何为其不敢也曰非传重也曾子曰丧无二孤此之谓也亲戚故旧亦可主与曰可古者丧必赴赴必哭哭则必有吊者孔子之哭子路也身为之主其哭伯高也使子贡为之主皆是也然则父母之丧可使他人主之与曰不可礼父不主庶子之丧夫不主妾之丧舅不主诸妇之丧妻之党不主姑姊妹之夫之丧吾未闻执亲之丧而使他人主之者也无主后则如之何曰有摄主礼大夫而无主后宗子为士者可摄也宗子为士而无主后大夫可摄也何为其使大夫摄曰公子有宗道焉非宗子而特起为大夫者亦有宗道故也无宗子则又如之何曰无宗子是无族也礼无族则前后家东西家主之无有则里尹主之是摄主之变也然则今之吴人之有丧也或使同姓士大夫防之赴告必厠名其间具殆古之摄主与曰是与摄主不同防丧之名不见于经朱子家礼使子若弟知礼者为之有防事则必禀之前明集礼则兼用孙吾未闻士大夫而执弟与子孙之役者也虽谓之非礼可也
　　仪礼说二则
　　父母之党之服
　　先王之制礼也在父党则父之昆弟为重而于父之姊妹则恩杀矣故服诸父期而服姑姊妹大功在母党则母之姊妹为重而于母之昆弟则恩杀矣故服从母小功而服舅缌先王所以分内外别男女而逺嫌疑者也唐太宗顾加舅服使与姨母同太宗知礼孰不知礼
　　姑侄舅甥
　　凡父党之尊者由父推之则皆父之属也如世父叔父从祖祖父是也至父之姊妹则不可谓之父矣不可谓之父其可谓之母乎二者皆不可以命名故圣人更之曰姑尔雅谓我姑者吾谓之侄葢姑亦不敢以昆弟之子为子也凡母党之尊者由母推之则皆母之属也如从母是也至母之昆弟则不可谓之母矣不可谓之母其可谓之父乎二者皆不可以命名故圣人更之曰舅尔雅谓我舅者吾谓之甥葢舅亦不敢以姊妹之子为子也此先王制名之微意也















　　尧峯文钞巻七
　　钦定四库全书
　　尧峯文钞巻八　　　　翰林院编修汪琬撰论　评附【共二十一首】
　　兵论
　　国家之祸未有不由于兵者也非兵之不可用用兵而不审事之可否不计功之成败此祸之所自伏也夫可否成败既有所不暇审计而又数用而不知止故胜亦为祸不胜亦为祸前世乱亡之主其出于此者多矣试畧得而举之唐庄宗与梁相拒于德胜杨刘之间经百战而仅灭之一旦李嗣源叛合于赵在礼苍黄夜奔死于绛霄殿下此胜而得祸者也秦苻坚举步骑八十余万号一百万以伐晋自谓投鞭可以断江流及洛涧之役阳平公死归而鲜卑与诸皆叛之卒为姚苌所杀隋炀合十二道师再征髙丽一败于平壤而杨感遽反黎阳羣盗四应卒酿江都之变不数月而隋遂折入于唐此不胜而得祸者也由其始而观之是三君者皆所谓枭雄人杰也及其兵敝于外民困于内情迫势屈虽以左右近习与厮养奴之人皆得奋起而与之为难至于身死国灭而天下后世卒莫之惜者此其故何哉不审事之可否不计功之成败数用兵而不止之明效也苏氏尝有言曰胜则变大而祸迟不胜则变小而祸速吾独以为胜亦祸不胜亦祸虽胜败之数不同而其乱亡一也汉髙帝不取尉佗而以遗诸孝文宋太祖不取太原吴越而以遗诸太宗惟其取之也愈迟故其得之也愈牢固而不可解不过稍缓嵗月之间而其道遂出于万全此汉宋之所以久安长治与有人于此茍能节其饮食起居使无心腹之疾则虽有创痍为患亦可不药而自治如不能忍其搔爬痛痒思欲以金石惨烈之剂投而去之于是病不在四肢而且中于膏肓矣可不戒哉
　　降将论
　　古之谋国者不难于受敌人之降而难于善其后无以善之则降而复叛叛而溃败天下者多矣是以帝王之制降将也必先解散其党与经画其土地明去其为乱之资而阴劘其为恶之志初不敢用高爵重赏以示姑息于彼故虽受数百万众之降而未尝有后患诚其虑之者周防之者密而驾驭之术得也昔安史之乱薛嵩田承嗣既降唐矣而代宗授以一镇遂失河北广明之乱朱全忠既降唐矣而僖宗又授以一镇遂浸淫及于弑君而夷唐宗庙此其故何也夫三人皆盗贼之枭雄非明于顺逆竭忠诚以图后效者也方其来降得毋出于智尽能索不得已而思所变计以茍一时之生与使二君者果能抑其爵轻其赏而得所为驾驭之术则彼虽欲炰烋特一匹夫之力可以驱而缚之如防犊耳惟其虑之不周防之不密无故而资以山川之险甲兵财赋之利使彼有所恃以为暴辟犹纵猛虎于山林欲保其垂首贴尾终身不复噬人亦必不得之数也已昔刘盆子率其众降汉先遣使请于光武曰陛下何以待之帝曰待之以不死耳夫以盆子宗室之胄乘间起义本非光武之叛人而其臣下又皆悉心听命是宜有爵赏以慰安其意然汉之所以待彼者止于如此则驾驭降将之术从可知矣议者或谓曺操降许攸而不疑李愬降李祐唐庄宗降康延孝而重用之卒赖以成功不当使降将失职怨望此大谬也如许攸李祐与康延孝者非敌中之下僚即其冗职未尝有腹心羽翼之寄也故示之以义则知归而感之以恩则知劝议者不察乃欲举三人之事望之薛嵩田承嗣朱全忠盗贼之徒其为计亦左矣善乎陈亮之论降将曰将者天下之所难御也御之必以术而况于降将乎吾故备着其说以为后世鉴
　　名论
　　人主之治天下者诚也而有术行乎其间诚者所以示人可信术者所以示人不可测惟其可信故能必人之乐从惟其不可测故能驱天下之士大夫奔走于中而莫之觉今夫爵禄金帛所以驾驭士大夫者也然而贵之以爵禄则天下有不慕爵禄之士富之以金帛则天下有不恋金帛之人如屠羊说申包胥鲁仲连之属是也使为吾臣而万一类是数子者以爵禄宠之而不从以金帛私之而不听则吾驾驭之具不几穷乎葢尝思之士大夫之好名甚于其好富贵人主欲因其所好而用之于是不得已而始出于名之一途以警动其心而振作其志气此岂狥名而遗实哉所谓术也然而世之诘责沽名者曰吾恶其矫激也不则曰吾疑其诈伪也夫矫激诈伪诚不能保其必无然欲以此概天下之贤士大夫则过矣且夫为善而不求名者上也顾名而不得不为善者次也不知名之可好而肆然行不义者小人而已以人主之权果尽得不求名之士而任使之则何所虑焉然其势既有所不能而又无以警动其心而振作其志气将见其贤者必飘然逺去而不为吾用其中材者亦将废然自合于流俗而防垢忍辱以希旦夕之利则国家所得尽小人耳人主亦何乐于小人而与之共富贵哉名者实之所从出也士大夫好廉洁之名则必不敢贪汚矣好退让之名则必不敢忿争矣好犯顔死节之名则必不敢腼面以媮生矣人主茍惟名之是狥固不能无矫激诈伪之敝使姑劝之以名而徐课其实以神吾术于不可测则又何患焉吾尝谓好名之士大夫不惟可与图治亦可以救败汉末之乱使孔融荀彧尚在则曹操决不能亡汉唐末之乱使裴枢独孤损之徒尚在则朱全忠决不能簒唐惟其有小人者阴阳猜忌其间悉罗织而贬且杀之故汉唐遂从而亡嗟夫士大夫之气犹锋刅也砺之则易以锐而挫之则易以折如具无术焉为之驾驭而又以沽名挫之此国家所以败乱相属也
　　易干之九四论
　　周易干之九四或跃在渊无咎王弼曰九四履重刚之险而无定位所处此进退无常之时也象曰或跃在渊进无咎也弼又曰心所欲进意在于公故无咎也夫前此九三为下卦之上虽处下体之极然于九五之大人犹未偪也至于九四离下体入上体其距九五一间尔葢已骎骎有偪上之嫌矣以人事言之九五之大人既为君位则九三之君子当为卿大夫之位九四居其间上不上下不下无所可拟求之于古若文王之在西土伊尹周公之在商周皆足当之何也文王则嫌于偪纣伊尹周公则嫌于偪太甲成王也然而经于九三犹为忧惧警诫之词曰终日干干夕惕若厉无咎九四有偪上之嫌而圣人顾但举其象若一无所告戒者何也岂据是位者皆可傲焉自肆而自谓无咎乎夫以文王之德犹受谗崇伯而不免于羑里以周公之才犹见疑召公管蔡而不免于居东使非文王周公而幸据是位则其咎之不能旡也审矣圣人之作经也其词深微而简奥所谓或跃在渊者欲跃于天而不可欲潜于渊而不能进退失所可谓危疑之甚者也圣人以为九四之危疑如此当不竢警诫而后忧惧又以为干干惕厉之词已见于前九三既然则九四不问可知此固经之微意也善乎王氏推言之曰心所欲进意在于公夫公之一言岂非九四之善道而伊尹周公之所以得延其世者与吾又尝考之昔霍子孟之受知孝武也以小心谨慎未尝有过夫亦庶几无咎矣既而磔上官父子杀燕王旦废昌邑王弑许后于是恣其骄子悍妻而不知忧惧警诫遂夷其族此皆不公之祸也嗟乎子孟虽不及周公而后之论者犹推原其本心至今称之为贤顾身殁未几竟以不公致祸则由其所据者即九四偪上之位也然则世有卿大夫者不幸而据是位其亦幸而思王氏之格言鉴子孟之覆辙知有忧惧警诫则虽欲进而犹可以无咎也夫
　　族谱襍论三则
　　为兄后
　　按鲁公孙婴齐为兄归父后春秋书仲婴齐卒孔子许之乎抑讥之也说者曰乱昭穆之序失父子之亲不言仲孙明不与子为父孙也孔子葢讥之也今吾子贞公夭而无子广州公幼鞠于其防及宦于广遂以次子为子贞公后君子善之善其不以仁害义不以私废礼也或谓宜嗣次房长子不则嗣广州公长子此则不然子夏曰何如而可为之后同宗则可为之后何如而可以为人后支子可也又适子不得后大宗说者曰此乃小宗不可絶之明文也广州公其知礼意矣然则古无以长子为兄后者与曰有之子思之兄死子思使白也继之此孔氏之变礼也
　　为外祖后
