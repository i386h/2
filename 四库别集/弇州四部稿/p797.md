<!-- { "loadSidebar": true } -->
　　往者见公诗而异之以于鳞心印有在矣自是间濶不闻问盖仆尝入备九列者半嵗所公甫防南宫而以艰去若相避然信所谓缺防世界也今得上党书极倾吐之致新诗朗朗明月投懐而公所善屠长卿沈东霍周元孚皆时得效蒹葭之倚则岂必捧盟盘亲杯酒谈笑尔汝始为交友哉于鳞羽化忽垂十载子与复成异物矣存者家弟外伯玉及三甫然各天一方鲜可上下唯有读书灌园暇则以浊酒浇磊落耳铄金之毁久置度外所恨于二蔵不得力来期渐廹良足慨叹见惠诗选遗珠乃李氏青箱也梓之恐为年少所窥且与公共之秘为中郎帐内物何如汪时元所行非尽出于鳞笔削中间亦多遗恨安得与公青灯促膝一商防也长卿才甚宏丽间有士衡患多之累宰此荒剧不废啸歌真敏手也异日中兴循吏文苑唯二公所择耳山西风气萧瑟加飡自爱
　　王蟾芬
　　仆虽以幸获从事于公桒梓之末缘素昧顔色不敢以贽通也郧城寂寂空谷甫启门而使者至开椷捧读则叙神交之往申兑丽之来资悠然隽永有余味矣子与乃仆三十年故人数离声合惜不能尽献顽石以攻其玉然至语万里时时比邻矣玉叔则迨今犹是竿牍音问之友娄得其诗读之以为可鹤背驭风乃有言其人魁然河朔长者也孙山人肩瓢笠而访我娄城里时属隂晦小儿争噪之以为物也者至与扬扢文史叙国家典故几夺何宪五花簟后来郧中相与两月避暑亦能用麈尾代袁家瓿是三人者而公皆与之相下上因而推及于我收之门下之籍得毋为彼知人累乎哉百一集诗皆精媺圆秀珠而径寸足媚川矣亦何必三斛也四文能于天心月脇中下钓缗得寳又复竒健令人噤伏仆譬之乎好谈者三十年守丹灶不敢离故步一寸依然凡铅君身自有仙骨旦夕玉京矣何所资下士耶不揣扇头一歌非敢仰酧贶美聊见情耳大币实拜长者之赐新刻数种并杂物比于献缟统祈鉴纳不宣
　　朱在明
　　仆自昨冬多应迹且受寒入春忽善病几委顿家弟强为进肉食以药饵辅之髀肉隠隠起月来偶感疟肉忽低今复渐起矣得书知念我而足下亦同此疾何二鬼之好病君子也新桃二种皆佳乃至倾筐之饷分遗乡里笃老即饫孺子耳华亭梓刘长生注黄庭经要当于训故外赏之并仆所作山园十记附去或亦当足下卧防也
　　又
　　得书知近况为慰长生真人注黄庭殊不为黄庭计要自各畅其妙耳然入门与得力亦不在尽解要自偶有际耳仆此言大似孟浪苐实不外此数日内张肖甫汪伯玉两司马狎主我弇中社而胡元瑞洪山人与伯玉二仲麇至仆强病与之饮噱霍然良已以故子念不敢进公之使者二诗既出子念手颇与俗题称匿之册中尚可掩拙今乃欲疥彼壁又秽彼懐袖乎勉强捉笔不免老米所谓慙惶杀人也一笑一笑
　　又
　　贤伯氏枉驾不能为浃日饮良用歉然公至永嘉探故人因为天台鴈荡之防未闻嵇吕有此胜事知奚囊所积不訾愿安承教适以先人不得已事出句容转访阳羡见者谓是怪物所遇不免纷纷解嘲今复归蛰矣仲氏与子念亦偕行然未尝一日作公青鞋白笈行迳也雅贶拜嘉入春当扫迳以待
　　刘锦衣
　　自舍弟入觐后有一札奉起居更辱报贶之雅自是仅从一二友人所窥吾丈调剂国是斡旋造化之妙而贞寄迹方外游鹿豕而居木石不敢轻以野人姓名数渎台重然至私心未尝不依依也先师以夙缘契上真以节谊脱世网以静悟为入门以恬澹无欲为教主而贞苦海中人也蒙援而出之以故弃家室捐身名谢絶一切人间之好而不顾虽上乘若未有证而区区色身小觉轻安矣荆石宗伯具草以传见委盖欲举其正大明白者以杜夫妖妄之见耳不意其反见目为妖也词若稍有张大然得之亲见亲闻非有所粉饰也区区余生可幽可窜可辱所不分者乃至欲毁供奉上真三楹之屋与蜕形七尺之龛耳兹事頼相公及一二元老主张吾丈调防可以无他但窥伺之徒以荆石公为竒货不无隠忧唯冀台慈防大檀越功徳与须弥并崇下情无任悚迫恳觊之至
　　又
　　甲申之冬拜翁名香嘉鲊之惠旋有小启及成一排律附谢不知使者无浮沉否天上故人几事万绪无容复念及草莽即仆岩穴之迹不妨转深亦未暇上援苐今者失计误出防成小草亡弟一别遂至终天乞骸未遂形影覊孤忽忽计无所聊如何如何昨覩邸报知言路微指自有所属全不为翁而一剡即归虽见骇于逺迩而天之待翁良亦厚矣翁食太保荘襄公横草开疆之勋环卫以后自积忠勤今得赐归以太传而拜太保公之墓翁之仰承于天不为不隆矣二百年缇骑帅居此官者独陆武惠朱忠僖及翁三人而已武惠之精敏与忠僖之寛厚翁殆兼之而调防保全良工苦心是二公者俱不及也仆所见士大夫多矣于翁有深惜而无遗讥以此长有绿野可也亡弟托契非常翁必有作俾之不朽敢因吴明卿大叅使便聊尔附闻明卿秇文絶世而林居有饶日得相过从倡和杨司徒之于薛播州江开府之于徐祭酒又成楚社一盛事也近况无可相语唯有归耳余不悉
　　曽子澄
　　天假之缘复从师竹太史得公一晤言惜夜色苍莽烟波飘瞥更成怊怅耳公才大非仆比然世之不能用仆与不能用公一也仆于四嵗前已灰心矣所以劝公收精敛明于商山中寻一片紫芝地盖实有所证也张司马报书至矣谓曽故材将仆亦耳之苐传在闽中大负俞将军正气堂集中所谓十不可者即此子也嗟夫俞将军何必减江陵公哉苐物情如此岂必待智者而后决见太史幸致声刻二记完当多惠数纸也
　　又
　　别后匆匆如失念磊落竒男子若公者诚目中无两旋闻过松陵与沈嘉则一邂逅足畅吴兴凌大夫斤斤守钱库不暇设应门三尺至卖书劔作归装人间法大概如此耳仆七月为疟鬼所侮几委顿九月侍仙师羽化于直塘即捐家付儿子軰荷一瓢一衲佛道书数巻入精庐当老死是间不拟出矣七尺易料理渐以轻安唯椰子大一处起灭作幻未便廓清之耳公大善知识得凖提三昧何以教我近草得仙师传试读之何似窃谓出世人作出世事本不离世间毋奈一阐提众何昨始与师竹太史一相闻有心哉此君觉亦有深髙枕意不知得果否沈令报言似为公畧处分墓田事已谢之且属之矣上谷张中丞书问公何以不成访仆谓非石头路滑将繇茱茰水浅也一笑
　　顾山甫
　　沈日章市口也顾独能谈足下苦节髙蹈令人鼻端拂拂有烟霞间想不谓嵗邸一见之张生所然意足下眇小山泽癯耳乃魁然颀躯河朔一大侠酒酣耳热慷慨扢扬骚雅下上今古宛然南华説劔彭泽咏荆轲状男子不可测乃尔两月复从沈所得足下书若以仆为可与言者诸体诗一帙读之调髙格苍警语时出令九原可作廸功必为叹赏念欲割镪与沈谋梓而一序之觉为百谷道尽矣百谷所谓平原患才多者也拙诗二章见鄙况知不足酧来美等于缟带而已谢都尉乃能客足下耶褚伯玉过王僧达郡斋止于谈松桂千古不谓非信然哉
　　洪山人
　　斋庐邂逅未能择野菜作乳糜以待而诲语清切则饫公醍醐之味深矣得教知以氷雪息驾秣陵改艗南向将遂归永嘉鴈山龙湫当自气色苐恐翘材东阁待公而暖寒凌解严逍遥顺风无所不可邓隠云竿木随身逢场作戯似亦不必硁硁一节也仆且衰矣浮沈业海中虽怳忽若覩彼防尚自杳然乃可复堕尘缘入鬼趣耶公爱我深矣所以用爱则未也新嵗为道俗事见挠不克详报亮之亮之
　　王承父
　　嵗晏峥嵘日为应酧文字见役刺促无时息肩殆不止如足下所调而已歌辞竒逸宏丽苐足下米汁之好逾甚安能托鉢乞斋饭耶酒徒兼词客亦佳似不必于中有取舍也顾君志铭已敬诺恐亦足下所讥袖中物既已讥之而复绍介以请之何也一笑
　　又
　　饭后偶一出而遇陈氏人得足下书读之始知有太君之变令人酸鼻块处不能躬致束刍之敬俟元驭丈入当谋所以少尽也此君虽善病而风骨更转翛然思亦朗朗仆仅一坚顽石耳玉师误许之恐费椎凿力而不得寳如何如何游仙歌故应是未居忧前笔竒隽溢出种种烟霞色相然是鹤背时语非坐蒲团守丹灶时语仆不合爱而咏之数过无明业发混沌复欲破也公毁定亦当为我小破齿耳余不一
　　又
　　仆虽已凿坏然于生平二三故人不能遽舍方寸嵗中有客谈足下天台病状令人心酸旋闻已勿药又云即起未能洒然欲走一信驰讯而云雨虚无竟莫可踪迹兹辱示八行怳如面奉顔色何慰如之足下云三十年光景为吟诗弄酒送却此二端亦未可尽非苐酒能使人病何仆尝戯言苦吟不如痛饮乐苐饮道成可朽生骨吟道成可不朽死骨今犹能为足下举之取衷可也自壬午改朔太原公无日不病则元驭无日不愁以至大故鸡骨支牀几遂灭性即仆亦不能安寝息也足下向示行实当即送元驭所无从问之今始令其苍头检散帙尚未得尊命改作记鄙意以不若昆崘山人传为得盖传可该记记不能该传也刻经有数种留俟足下吊太原公致之不一
　　又
　　足下过访时方在沈冥妬足下俨然氷玉数以大白相沃冯陵不已宜足下之我恨也诵来教庄语雅谑时时有之则齐东酒酷也然足下我规也则我师也仆以九月遘一异人授我以谷神之诀三日而证矣絶饮者余一月而家弟归促膝懽噱不觉时一中圣觉其无害复成豪举然足下去之明日而此异人旋来见诮良苦今则戒童子毎防不过三叵罗止矣故曰足下我师也虽然足下向大作醉则厌醒人一作醒人便厌醉者足下故当自厌今今当复自厌故也何足下之智于处已而畧于处人也向望足下亡所携已忘之大约是阮家竹林中长言耳足下戒我饮而后许携一斗白菊酒白菊固佳乃欲以一斗酒作我一嵗资也呵呵读诸诗转多转不忍释手向谈虽哺醩之余亦似欲为足下效齿牙之羡而惧赤眼者之恶发若足下所举十年以前争依名家以自起十年以后又且击名家以自立甚者手摹拟而口雌黄自欲成佛作祖不嫌操戈入室此大中时病然究竟言之苟能尽埽宿障天女鸠茶一切皆空即使未铲名根大树蜉蝣任其揺撼后千百年王承父无恙仆亦无恙此曹何为者序稿呈览欲手书付剞劂缘无格纸恐误行欵坐是中止亮之余不一
　　又
　　得足下手书满纸兼示白下诸诗怳然如觌管幼安眉宇所谕顾益卿中丞于辽阳幕府秇圃筑亭储酒蓄以待足下且分一月俸及紫团参貂襜褕为饷即仆亦叨霑焉此君书辞小半是念足下语曹生亦在所怜昔人所称髙谊薄云天于此君见之矣近得王辰玉数行推足下为山林之圣若一入长安门未免降作班固表中第三品苐能单骑从渔阳度山海闗而东小忍旬日口吻即入莲花幕矣足下尚望附仆而北耶冬初小有建白即上书乞骸骨未蒙天允献嵗当复请耳举朝击一大珰不能胜朝门咫尺作笔札唇吻战场六十余老人尚堪于此地覔生活耶迩来日了文债形神不摄终须于墨池中淹杀无计廻避如何如何吴叟谱序亦其一也才尽不复能佳塞白而已逸史仅存一本俟得副即专致邺架不悉
　　又
