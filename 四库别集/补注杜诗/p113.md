<!-- { "loadSidebar": true } -->
　　京洛云山外音书静不来神交作赋客【洙曰神交作赋客谓宋玉也山涛阮籍为神交喻不渉形迹似神交而已赵曰京洛言长安与洛阳也赋客指班张也望长安洛阳之音书而不来故神交于赋客而巳非谓宋玉也】力尽望乡台【洙曰成都记望乡台隋蜀王秀所筑郑曰益州记升仙亭夹路有二台一曰望乡台】衰疾江边卧亲朋日暮回白鸥元水宿何事有余哀
　　遣兴【乾元二年作】
　　补注【鹤曰诗云地卑荒野大天逺暮江迟不当是成都诗当是乾元二年秦州作而旧次与梁权道俱编在成都诗内】
　　干戈犹未定弟妹各何之【洙曰言避乱奔防不知其所适】拭泪霑襟血梳头满靣丝【赵曰以思忆而痛悼之极】地卑荒野大天逺暮江迟衰疾那能乆应无见汝期【一作时苏曰邓廪送子南迁执手怅恨乆之语曰汝去万里吾残喘如桑榆末景应无再见汝时宜自勉力】
　　北邻【上元元年作】
　　补注【鹤曰此与下篇皆指草堂之隣故云时来访老疾当是上元元年公诗多以县令为明府此诗云明府者其王明府与王与公游公亦有诗以与之】
　　明府岂辞满【洙曰后汉张湛传明府注郡所居曰府明府者尊髙之称前汉韩延夀为东郡太守门卒谓之明府亦其义也】藏身方告劳【洙曰诗不敢告劳】青钱买野竹白帻岸江臯【洙曰刘隗岸帻大言意气自若赵曰青钱蜀人语谓见钱也】补注【鹤曰后汉光武纪注汉官仪曰帻者古之卑贱不冠者之所服方言覆髻谓之帻或谓之承露又谢奕为桓温司马岸帻啸咏青钱如谓青铜钱是也未必用蜀人语盖白帻正是言帻之白者】爱酒晋山简【赵曰山简每出嬉游多之池上置酒辄醉名之曰髙阳池】能诗何水曹【洙曰梁书何逊字仲言八岁能赋诗沈约爱其文尝谓逊曰吾每读卿诗一日三复犹不能已其为名流所称如此为安武王叅军兼水部郎】时来访老疾歩屧到蓬蒿【洙曰三辅决録注张仲蔚隠身不仕所居蓬蒿没人屧悉协切履荐也】
　　南邻【上元元年作】
　　【修可曰左太冲诗云南邻撃钟磬有此南邻字故公取以为题】补注【鹤曰诗云锦里先生乌角巾又云相送柴门月色新正是草堂之邻先生其所谓南邻朱山人者乎上元元年作】
　　锦里先生乌角巾【洙曰巾之有角者郭林宗遇雨而角折人皆折角以效之】园收芋栗【一作粟】不全贫【洙曰史记卓氏曰吾闻汶山之下沃野下有蹲鸱注大芋也成都风俗曰大饥不饥蜀有蹲鸱言有所济尔蘓曰旧本作粟甫以其园只取芋栗故谓之贫然犹有芋栗可收所以不为全贫若更收粟则不可为贫矣】补注【希曰荘子防芋橡子也似栗而小蹲防犹可使人不饥若有之亦不可为贫】惯看賔客【洙曰又作朋友一本作门戸】儿童喜【赵曰惯看賔客则常喜即与魏野诗云儿童不惯见车马走入芦花深处藏异矣】得食堦除鸟雀驯【蘓曰黄湛养鸟雀数百就掌中取食俱无疑忌自号林泉逸老】补注【希曰长安志云兴善寺素和尚斋时鸟雀就掌中取食况于堦除乎】秋水才【一作虽】深四五尺野航【一作艇】恰受两三人【赵曰世多疑此谓之航岂止恰受两三人乎余观诗云谁谓河广一苇杭之如今之一叶舟也杭即航也则野航不必名其大矣】补注【鹤曰诗云谁谓河广一苇杭之毛氏曰杭度也非舟航之航虽野航不当以大小论要不必引此为证萧何世家多者两三人】白沙翠竹江村暮相送【一作对】柴门【一作篱门】月色新
　　赴青城县出成都寄陶王二少尹【上元元年作】
　　补注【鹤曰唐志成都府有少尹二人从四品下掌二府州之事岁终则更次入计此当是上元元年作青城乃蜀州外邑在成都之世故公尝暂至焉鲁訔年谱亦以为在是年】
　　老被樊笼役【洙曰一云老耻妻孥笑】贫嗟出入劳客情投异县诗态忆吾【一作君】曹东郭沧江【一作浪】合【洙曰蜀城之东二水合流而南下土人谓之合水】西山白雪髙【洙曰西山近接维松上有积雪经夏不消】文章差底病【赵曰差病校也盖公尚投异县以干戈虽有文章可差得病乎】回首兴滔滔
　　因崔五侍御寄髙彭州适一絶【上元二年作】
　　补注【鹤曰髙适为彭州详见上注今诗云百年已过半当是寳应元年公年五十一岁作而适上元二年已代崔光逺为劒南节度当是上元二年作虽其年方五十不应言已过半恐已字误彭州至成都不满百里】
　　百年已过半秋至转饥寒【苏曰黄旦秋至人皆实其仓箱吾见饥寒相逼】为问彭州牧何时救急难【师曰此一絶诗兄弟急难故云】
　　野望因过常少仙
　　补注【鹤曰少仙当是常徴君公有寄常徴君诗云徴君晚节旁风尘当是晚年却出仕此诗当是上元元年在青城作】
　　野桥齐度马【孙曰蜀多以竹为桥参差不齐今云野桥齐可度马】秋望转悠哉竹覆青城合江从灌口来【洙曰青城山名灌口地名昔秦守李氷疏凿离堆以灌蜀土因而得名】补注【鹤曰青城山在兴元府而蜀州有青城县县亦有青城山其州又有灌口府寰宇记灌口山在西岭又云在彭州九陇县镇城西李膺益州记清水路西七里灌口此云江从灌口来则不指益州灌口府矣】入村樵径引尝果栗皱开落尽髙天日幽人未遣回
　　出郭【上元元年作】
　　补注【鹤曰诗云逺烟盐井上斜景雪峯西当是在成都作又云故国犹兵马他乡亦鼓鼙谓上元元年羌浑党项冦泾陇史思明陷东京而段子璋反陷緜州刘展反陷升润州西原峦又冦邉当是上元元年在成都作】
　　霜露晚凄凄髙天逐望低逺烟盐井上【洙曰蜀都赋家有盐井立之曰逺烟盖煑盐也】斜景雪峯西【洙曰雪山也立之曰斜景落日也】故国犹兵马【洙曰公长安人也】他乡亦鼓鼙江城今夜客还与旧乌啼
　　过南邻朱山人水亭【广德二年作】
　　【赵曰此篇公归草堂所作也所谓南邻岂前者锦里先生乎】补注【鹤曰诗云归客村非逺当是广徳二年自阆州归草堂时作也梁权道编在上元元年恐于归客不合】
　　相近竹参差相过人不知幽花欹满树小水细通池归客村非逺【赵曰公自言也】残樽席更移看君多道气从此数追随【赵曰曹子建公防诗飞盖相追随】
　　恨别【乾元二年作】
　　补注【鹤曰诗云闻道河阳近乗胜当是乾元二年冬成都作故又云草木变衰行劒外】
　　洛城一别四【一作三】千里胡骑长驱五六年【洙曰一云六七年公因避乱入蜀】补注【鹤曰天寳十四载禄山反至乾元二年为五年而其势未艾将渉明年故云五六年是年十月乙已李光弼败史思明于河阳】草木变衰行劒外【洙曰宋玉九辨草木摇落兮变衰】兵戈阻絶老江邉【洙曰道路梗阻未可归也】思家歩月清宵立忆弟看云白日眠闻道河阳近乗胜司徒急为破幽燕【洙曰幽燕安史巢穴司徒李光弼也新破贼于河南三桥故也赵曰乾元二年司徒李光弼败史思明于河阳幽燕思明窟穴也】
　　寄贺兰铦【广德元年作】
　　【郑曰铦息廉切】补注【鹤曰诗云朝野懽悮后乾坤震荡中谓广德元年收京后吐畨之乱未息考公赠别贺兰铦诗亦云国歩初反正乾坤尚风尘与此诗合当在广德元年作是时公在阆州而梁权道编在上元元年恐非详见赠别诗注】
　　朝野懽娱后【洙曰张景阳咏史诗昔在西京时朝野多懽娱】乾坤震荡中相随万里日揔作白头翁【洙曰曹丕书已成老翁但未白头耳】岁晚仍分袂江边更转蓬勿云俱异域【洙曰古诗与君俱异域】饥啄几回同
　　寄杨五桂州【上元元年作】
　　【鲍曰名谭因州叅军段子之任即广州段功曹也杨五长史盖自桂徙广段子从之】补注【鹤曰桂州唐属岭南道中都督府诗云江边送孙楚指段子为功曹而云当是上元元年在成都作】
　　五岭皆炎热宜人独桂林梅花万里外雪片一冬深【洙曰五岭有梅岭因以得名】补注【鹤曰山海经云桂林有八桂在畨禺东且桂州虽居岭外然治古始安荆州之零陵非秦汉时桂林故白乐天亦云桂林无瘴气兹所以宜人也岭南无雪独桂林有之范成大云灵川兴安之间两山蹲踞中容一马谓之严闗朔雪至闗辄止大盛则度闗至桂州城下不复南矣北城旧有楼曰雪观所以夸南州也】闻此寛相忆为邦复好音江边送孙楚逺附白头吟【洙曰晋孙楚字子荆尝叅石苞嘌随军事】
　　逢唐兴刘主簿弟【上元二年作】
　　补注【鹤曰莫州有唐兴县神龙元年二月四日改武昌县为唐兴台州有唐兴上元二年六月改始丰为唐兴又道州有唐兴贞观八年改梁兴为唐兴天寳元年八月二十四日复为延唐遂州有唐兴亦是与道州唐兴同日改为蓬溪盖莫台道遂四州皆有唐兴此诗云劒外官人冷当是指遂州而言然唐志云天寳元年更唐兴为蓬溪而唐防要又云天寳元年八月二十四日改为蓬溪而公上元二年为邑宰王潜作唐兴县客馆记及此诗俱题云唐兴刘主簿何也无乃因旧名而云耳此诗当是上元二年与简王明府诗同时作】
　　分手开元末连年絶尺书【洙曰古诗中有尺素书】江山且相见戎马未安居【洙曰戎马之际方奔走避乱未安所止】劒外官人冷【洙曰蜀在劒外】闗中驿骑疎轻舟下吴防【洙曰都防之防谓当全吴都防之地】主簿意何如【赵曰公欲往两浙而问主簿之意如何】补注【希曰地里志吴亦江东之一都防也公初到蜀已有东下之意陈书髙祖谓蔡凝曰卿意何如】
　　和裴迪登新津寺寄王侍郎【上元元年作】
　　【王时为蜀牧】补注【鹤曰成都虽有新津桥而蜀州有新津县又有下篇和裴迪蜀州东亭送客逢梅见寄诗则寺亦在蜀州当是上元元年作蜀州至成都才百里宜可以唱和诗云老夫贪佛日随意宿僧房或是公暂如新津时与裴同至寺故有此作案宰相世系表裴迪出洗马裴天常之后】
　　何限【一作恨】倚山木吟诗秋叶黄蝉声集古寺鸟影度寒塘风物悲游子【苏曰江淹过防陵秋深叶脱叹曰何限风物寥落袛悲游子故园之思】登临忆侍郎补注【希曰登临二字本出宋玉赋登山临水送将归又谢灵运有登临海峤诗】老夫贪佛日随意宿僧房【田曰金光明经云佛日大悲灭一切闇】
　　敬简王明府【上元二年作】
　　补注【鹤曰明府当是遂州唐兴县宰王潜也公上元二年辛丑岁尝为王作唐兴客馆记前有逢唐兴刘主簿诗此殆因刘而简之诗云鹰秋怕苦笼上元二年秋作】
　　叶县郎官宰【洙曰后汉方术传王乔为叶令有神术即古仙人王子乔也明帝云郎官上应列宿出宰百里郑曰叶失渉切唐韵县名在汝州】周南太史公【洙曰司马迁传是岁天子始建汉室之圭而太史公留滞周南不得从事发愤且卒淳如曰周南洛阳也张晏曰自陕以东皆周南之地也】神仙才有数流落意无穷骥病思偏秣鹰秋怕苦笼看君用髙义耻与万人同
　　重简王明府【上元二年作】
　　补注【鹤曰诗云甲子西南异冬来只薄寒当是上元二年冬作】
　　甲子西南异【洙曰言西南寒者有异中土】冬来只薄寒江云何夜静【一作尽】蜀雨几时干【洙曰楚词泥汚后土兮何时干】行李须相问【洙曰襄八年传知武子使行人子员对曰君有楚命亦不使一介行李告于寡君注行李行人也】穷愁岂有【一作自】寛君聴鸿鴈响恐致稻粱难
　　建都十二韵【寳应元年作】
