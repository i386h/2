<!-- { "loadSidebar": true } -->
　　夫何君人之耿介兮志与俗其背驰絶纷华之外骛兮壹冲澹以自怡守忠信以佩服兮被道义之光煇岂修禊之徒事兮将圣贤以为师睠笠泽之沃野兮寔若人之所居岂藏修之无所兮有厦屋之渠渠□闲田以开圃兮俯平川而结庐木参参以绕舍兮水汤汤而循除爰有亭其新搆兮谢雕薨与绮疏既琴瑟之在前兮亦左图而右书来良朋于逺方兮聊于焉而乐娱揭亭名曰咏归兮示圣门以为徒仰圣门之多贤兮各负材而懐器求艺能之孔多兮由刚勇而尚义彼愿试于为国兮葢同科于政事赤循循以谦让兮尝适齐以通使彼小相之愿为兮亦量能以自计迹三子之所志兮狥功名而规规何防尔之旷达兮独从容以无为谓我服之既成兮属莫春之芳期集冠者及童子兮浴沂水之戏嬉遂风凉乎舞雩兮同咏歌而乃归唯所志之若斯兮斯脱畧乎物累弗舍己以从人兮殆春融而蝉蜕侔气象于尧舜兮同化工乎天地宜有契于圣心兮亟叹赏而兴喟念去今逾千载兮孰此志之能承向若人之耿介兮乃感慕以作兴亦见道其庶几兮匪惟饰乎修名继寥寥之絶响兮长咏歌于兹亭日迟迟以载阳兮云油油以成雨鸟和鸣以在树兮鱼羣跃以在渚任众情之变化兮嘉万彚之乐所抚物我之各适兮肆安居而逸处彼世俗之溷陿兮囿利名为网罗众羣趋以竞进兮纷遑遑其谓何茍返求乎初服兮亦所得之已多余伥伥之无类兮誓蹈道之弗颇微若人吾谁与依兮愿从游以靡他
　　后东园赋【有序　朱升】
　　余既为东园赋寓言放词自病其繁不能使人一见心快遂更为后赋
　　石门陈君悠然见山即居之畔辟兹东园割乡井之广袤藂卉木之繁植于焉寄兴于时言言揽遥空之云雾俯流水之潺湲涉斯园而富失其肆贫解其挛少者爱日老者忘年超乎世网之外融乎化机之先恍不知托身乎宇内实寓目于斯园冷冷兮胸臆虚明罗万象而洒然者也若乃美观沓见异状层出遽而数旃莫终其物地生其圩天施其巧人因其质制之无了轩牕翠侍楼环秀也琴书清娱堂四美也香叶欝欝栢嵗寒也佳实垂垂梅青子也花伴月圆长春亭也色蒸霞烂武陵源也香雪落杯芳且馨也嫣红夹径花中仙也有亭济舟以利涉也有台凌云以俯临也闲居生计所乐者善也虚櫺搜纳乐得之心也一曲一景献怪挺竒纡萦迤逦莫知所之目应接而不暇心游漾以忘归斯园也仙之所幻欤人之所为欤余以为方舆之景何所蔑有得而乐之非善曷守必有通神之财则可以领佳而防秀必有赏心之具则可以朝歌而暮酒又必有千堆锦之逸才而后可以发斯景之清幽又必有万金产之令裔而后可以绵斯景之永久或有鸣驺之入束帛之贲果不以外之伪易内之真否耶主人才髙行直心妍貌古人悦其贤奸畏其武奋自信而出类余爱之而莫助爰周览其东园集厥美以为赋
　　勉庵赋【杨守陈】
　　四檐白云半壁苍藓谁氏之庵榜题曰勉葢赤城之老生承粉署之余烈志屡屈于文塲心长悬于魏阙铁砚将穿唾壶尽缺白首一经犹勉不辍勉之一辞广矣大矣贵贱同科古今一轨乃若闾阎之子沮溺之曹业惟务本力昬作劳荷雨蓑于南陌植烟杖于东臯冰未开而畊垦水方沸而耘耨凛腰弓之欲折赫背火之恒烧积三时其不懈冀百谷之皆饶若夫梓匠轮舆筑冶凫防弓和六材画缋五色各执艺以效勤或贪佣以成疾眦已阖兮强开腕垂脱兮未释怅花桞之芳菲羡禽鱼之放逸至若三槐九棘庶尹百司夙兴见斗夕寝闻鸡侍延英而战汗冒九折而驱驰厌簿书之沓扰恶敲朴之惊啼思醉花于金谷将啸月于瑶池耻功名之不立惧职业之将隳恒矻矻以终嵗敢悠悠以度时复有望重勲髙穷贵极富将逸乐之无期乃满盈之有惧嗜红鳞兮苦辞悦翠蛾兮却顾挺髙节于晚凋煜余光于方暮又若五都三市万水千山纷攘利以交易竞乘危而往还唏飓风于粤海唉积雪于燕闗惟百赢之足望曽一寝之遑安若乃边尘四惊烽火交灼三军竞驰两阵相搏鼓礟殷兮鸣雷戈矢纷兮洒雹孰不魄禠而魂飘心摧而胆落强贾勇以鹰扬遂捐躯而虎跃收功业于垂亡献俘累于既防标铜柱兮炎荒铭燕然兮朔漠茂矣哉人无往而非勉事无勉而弗成生何徐徐于本实独汲汲于华荣盍改尔辙廽尔航发轫兮横渠张帆兮紫阳逾濓洛而迅迈望洙泗而髙翔朝蠠没其无已夕燕娱其未遑景孳孳之伯禹企亹亹之文王茹仁义为玉食服道徳为金章庶垂名于不朽同天地之悠长
　　已有园赋【鲁铎】
　　粤昔余有兹园兮首宦途而违弃中罹疾而获请兮逮芜秽而复治向幽人之过我兮谓兹岂应于无名名余园曰已有兮矢终老而依凭繄池台之微具兮列香芰以为区惟卉木之整华兮纷色异而气殊既素积以皜夜兮亦朱殷而赭曙或步屧乎其中兮或席防于其下寘名蘤而为坞兮天寔纵夫落花惟谱牒之有稽兮悉吾园以为家嘉树沃其成列兮夫岂独善夫橘柚果实茍宜于土性兮皆新登而时辏挹池泉以灌余蔬兮薙芜翳而莳芳草揽芙蓉于清波兮阅潜鱼之在藻沿轻舟于罄渚兮舣鳬洲之草堂据红雪午隂之矶兮信钓缕以相羊取憇防之夷犹兮抚楸枰而识异荐鸣琴于石几兮按古调以自怿田父相求于松防兮话桑麻之有养吾令荆布任莒兮葅松葵而就饷神魂知由所稔兮梦翰苑与成均岂忘情于尧舜之从兮身羸惫而无因心营营以谋报兮将逺事乎芹曝愿闾阎之相与戮力兮还唐虞之旧俗朝余纕九畹之兰兮夕纫夫湘之蕙茝茍众服之屑余同兮劳采撷其奚懈余陟梦野之台兮望辰极乎帝乡扄大椿之洞兮忽尘宇之相忘安余分之遇兮求余心之所好茍没世其有称兮奚外身而有校松栢森其蒙欝兮筠篁比而若栉衞槛防以东下兮狥坡陀而周折查篠出而旷虚兮临明池之可鉴俨山林之尽歴兮获江湖之泛泛取于城市之墟兮亦殊无而仅有惟余心之所防兮拟咫尺于千里时鼓枻于清涟兮腾羣鱼之待饷睨痹鷇之安巢兮鸣禽竞而捋子江梅侈夫朱英兮皎安榴之素蕚旦月桂之长春兮倐舜华之间落坐碧梧之真隂兮陨佳粒于巾舄披藂桂而袭芬兮服冠裳其无斁豫章勃焉峻达兮势兹务于干霄杉桧栌橘枝相樛兮若求友于后凋善飞潜之得时兮悦草木之向荣遭圣哲之在上兮宜万类之咸成惟中林之宜夏兮逃大暑而迅免夫何霁夜之棹游兮适非遐而若逺念烟霄之朋旧兮遥濶其难即眷林丘之亲故兮继靳暮而相及人生恒亦有涯兮嗟世事之莫尘往者幸于免咎兮来者可委于余分乱曰谓余衣之既渝制芰荷而重成兮谓余嵗之可卒资杞菊之充盈兮冀形逸而神闲余兹頼以永龄兮茍松乔之不予诬从玉轪以廽凌兮
　　嵗寒轩赋【陈琏】
　　猗欤美哉嵗寒之为轩也去戎衞而匪遥隣公廨之伊迩峻宇临街崇基犹砥文牕洞开逺见百里虽创【阙】之髙明较于制而靡侈每肆遐瞩足畅幽情羣山献秀或苍或青竒形异状不可得而名惟松与栢近乎檐楹根蟠厚地树防空庭于是外设缃帘内施棐几炉铸博山剑悬秋水蓄邺侯之书讲郤縠之礼延赋咏之鸿儒逺酣歌之妖妓凡古今之名物亦无求而弗备想夫轩居整饬松栢萧森阳乌转影緑云布隂苔锦满地市尘不侵巢辽海之孤鹤来炎州之珍禽度清风于万激鸣籁于乔林于斯时也正宜投壶雅歌击节长吟或鼓曽防之瑟或操伯牙之琴神境适惬万虑消沉然则此皆寻常之乐未足以表嵗寒之心也至若万木号寒穷隂闭塞腊雪飞璚山川改色郊野断樵牧之踪江湖絶禽鸟之迹百卉以之而摧残万彚以之而变易惟松栢之森然翠盈盈而欲滴于斯时也寄傲轩中或倚或徙醉飞觞而饮羊羔坐清谈而挥麈尾效斯立之吟哦慕田鸾之服饵因有感于流光复细推于物理何草木之易零惟松栢之独美想其为物也受正气于天地禀精华于隂阳故能挺生竒貭异乎众芳排九霄之风云傲严冬之雪霜恬晚节以自髙期有用于明堂岂圣人尝取以比君子之德而君子亦假嵗寒名轩以徜徉者耶谇曰严冬届兮万物闭兮雪霰纷纷山川寂寥兮俯仰六合浩无垠兮维兹嘉植节操贞坚兮共守嵗寒以盘桓兮

　　明文海巻二十九
　　钦定四库全书
　　明文海巻三十　　　　　　余姚黄宗羲编赋三十
　　居处二
　　山居赋【有序　李裕】
　　辛丑之冬十月乙邜是日天宇莹净朝暾曈昽明霞绚防于平林晨鸡乱号于隣屋予乃命仆夙驾整衣就车渡郑溪之瀎防逾文冈之﨑岖过塘之仁里访故人之山居于时山明野风清日温主人欢迎童稚候门延予入室坐以氍毹鼎爇檀笺地席籧篨奉匜进悦者跄跄跻跻操巵执觚者周旋进趋献我以大宛之葡萄饮我以顾渚之紫笋豆实南海金虀之鲙杯分东坡玉糁之羮□醢防葅之是将糗饵粉餈之送进山肴野防靡不备具酬酢既毕予亦醉焉乃与主人退坐于庭轩之下乘鲜颷之飂覩白云之悠悠白鹤飞舞鸟鸣嘲啾遂使予怀抱顿豁神思飘逍乃喟然叹曰僻哉幽哉真隠者之居也故为赋之隠者为谁故人范君至祥也其辞曰
　　夫何一佳士兮独防防而寡俦蹈先哲之轨辙兮寄书圃以遨游絶纷华以洁内兮惟德业乎好修匪仁宅而弗居兮匪义路而弗由怀良玉之璀璨兮被美服之陆离纫芳兰以为佩兮又纗之以江蓠假髙衢以骋力兮何遭际之不时譬济渡而无航兮心惝怳而犹疑抨巫咸以兆祯兮蓍飞遯以为吉遂隠曜而幽兮求黄绮以为匹厌嚣氛之淟涊兮意翩翩乎逺徂择山水佳丽之地兮葺茅茨以为庐背珠峯之千仭兮面膏壤之百区道林屼而西峙兮超岭嶻嶭而东趋纒萦迂之小径兮挟潎洌之清渠閴庭轩之明敞兮素牕楹而不艧辟闲田以开圃兮揷木槿以为篱落既琴瑟之在壁兮又图书之盈阁森长松古桧于逺阜兮郁华枫翠栢于前冈防楸梧縁舍以凝緑兮间槐杨被路以揺黄含丹芍药袭紫蔷薇争妍而献秀兮防忧之萱愈疾之菊挺生而荐芳茂蕙芷芃芃以绕砌兮崇蘅藒馥馥以当窗若乃橙橘防金梅柰曜白丹杏朱樱兮罗生石榴胡桃兮亟列大谷之梨乌椑之柿飞英而同荣弱枝之枣房陵之李腾实而甲宅茖藿含滋兮葑荽流泽丰茙连蘤兮薤韭代殖菘芥带露而畅茂兮芸藜沾雨而肥茁匏縁隂以延蔓兮葵藿倾阳而可摘况夫蚕桑动而翎【阙】始降农务兴而鷤防有声鹪鹩鸲鹆兮栖深丛而嘲嘲哳哳鸧鹒杜宇兮转髙树而喈喈嘤嘤巨石□奰而磈礧兮繜□甝而虓啸深谷谽谺而窈窕兮藏猿猱之哀鸣洞云出岫兮影悠扬而防缀溪流激石兮势滂湃而砰訇类终南之深僻兮宛豹林之【阙】旷同子真之髙致兮有稚圭之气象絶防间之嘲兮超域中之尘坱撷羣芳以玩蕤兮倒接篱而曵杖追樵牧以抱犊兮醉隣翁而击盎暂栖迟以养天真兮聊相羊以释情怳而又系之以歌曰春阳煦兮山花馥夏风畅兮山树緑凉月皎兮山鸟号朔霰飞兮山峰秃山居山居真僻哉四面无隣秪深竹池有鱼兮埘有鸡圃有蔬兮廪有粟朝犁锄兮暮经书酒一瓢兮棊一局俯首石兮盝清流坐明月兮赋新曲放情物外总无覊世事纷纭任荣辱
　　竹沟泉赋【杨循吉】
