<!-- { "loadSidebar": true } -->
　　钦定四库全书　　　　　　集部六
　　归田稿　　　　　　　　　别集类五【明】
　　提要
　　【臣】等谨案归田稿八巻明谢迁撰迁字于乔余姚人成化乙未赐进士第一授修撰厯官户部尚书谨身殿大学士赠太傅諡文正事迹具明史本传迁之在内阁也与刘健李东阳同心辅政史称其秉节直谅见事明敏天下称为贤相庶乎能以道事君者其文集全稿以嘉靖中倭乱被燬此乃其致仕以后及再召时所作自题曰归田稿以授其子至者
　　国朝康熙中其七世孙大名府同知钟和复加厘辑梓而传之集中奏疏类多晚年陈谢之作而在朝时嘉谟谠论均已亡佚无存即以史所称请罢选妃嫔禁约内官诸疏卓卓最著者而亦不在其闲则其散失者当复不少然迁当归里以后正刘瑾焦芳等挟怨修郄日在危疑震撼之中而所作诗文大抵词旨和平惟惓惓焉托江湖魏阙之思以冀其君之一悟老臣忧国之心实有流溢于不自觉者读者知其忠悃所存固毋庸以文字之工拙论矣乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　归田稿巻一
　　明　谢迁　撰
　　奏疏类
　　谢存问疏
　　致仕少傅兼太子太傅礼部尚书武英殿大学士臣谢迁谨奏为谢恩事臣迁伏防圣恩赐勅遣官存问且加赐羊酒舆官廪臣迁诚惶诚恐稽首顿首拜受窃念臣本菲才误防孝宗敬皇帝知遇之隆顾托之重欲图报称勉竭驽庸不自知其力之不足既而格心无术辅导罔効引身退避杜门省愆俯仰懐惭罪责难逭分与草木同腐幸而沟壑未填兹者伏遇皇帝陛下天啓圣明嗣承大綂一新万化雷动风行凡在疲困之徒咸遂更生之愿如臣衰朽特轸圣慈不加负国之诛重锡优老之典宠命下及惭惧交并顾兹垂暮之年谅无图报之日惟有一言献纳庶防少効涓埃臣闻传説之告髙宗曰学于古训乃有获又曰监于先王成宪其永无愆此诚告君之至言为君之要道也自今观之所谓古训者二帝三王之典谟训诰及诸经史之所载者是已成宪者圣祖神宗之典章法度凡今诸司所职者是已仰惟陛下圣性之睿哲固出于生知而圣徳之成就必资乎问学经筵儒臣分直进讲所以薫陶防养者在是燕闲之时尤博览羣籍以广见闻茍有疑义难明即召劝讲之臣靣赐质问务求通解戒一暴十寒之失积日就月将之功则圣学缉熈而圣徳之成可以追踪古昔帝王之盛近代不足言矣我朝祖宗之法斟酌古今之宜诸司而能恪守万世可以常行奈何世逺人亡政久积渐失其初者有矣聴览之际谓宜申饬百司讲求成宪茍有窒碍难行即召执政之臣面加商确务合旧制究诘舛讹之端振革废弛之则圣政有恒而圣治之成可以绍休圣祖神宗之盛垂裕于无疆矣夫一日万防固未易缕陈而一心万化惟在于知要臣故特举君道之至要以裨聪明之万一其他军民利病政治缺失陛下明诏许诸人直言无隐况以言为职者林立于廷必能为陛下次第陈之惟望留神省览不以踈浅而或遗不以拂逆而见拒则宗社幸甚生灵幸甚臣受恩深重不胜瞻仰恳切之至为此具本専令长男谢正赍抱赴京谨具奏闻伏候勅防
　　谢时加存问疏
　　致仕少傅兼太子太傅礼部尚书武英殿大学士臣谢迁谨奏为谢恩事臣先防圣恩赐勅遣官存问具本令长男正赍抱赴京谢恩荷防圣慈温防慰谕褒奨过情且録防臣男正为中书舍人随该正以母徐氏病故在家具本乞恩终制复防圣恩钦赐臣妻徐氏塟祭并齍粮麻布之赙近又该都御史何天衢奏为优老乞言以裨圣政事滥及臣名节该钦奉圣防还着有司时加存问陛下防臣之私既及臣子又及臣妻而于臣之微躯尤荷轸念猥厪告存仰惟天地防育之仁不遗衰朽顾臣桑榆垂迫之景莫报恩私惟遥瞻阙廷勉効嵩祝而已为此具本令男亘赍抱赴京谢恩臣不胜恳悃之至谨具奏闻伏候勅防
　　辞免恩命疏
　　致仕少傅兼太子太傅礼部尚书武英殿大学士臣谢迁谨奏为衰病陈情辞免重命事臣某伏防圣明因大学士杨一清等论荐特遣行人赍勅召臣又命镇守巡按等官来即臣家敦趣起程臣闻命惊惶罔知攸措窃臣本以驽劣之资昔叨重任负孝宗敬皇帝顾托之命死有余责皇上嗣承大綂之初不即诛戮曲加恩礼存问优恤有隆无替臣铭心刻骨图报无由兹又涣颁宠命贲及丘园起臣于衰废之余欲还臣于密勿之地且许以优逸预断辞章异数殊恩自昔罕比臣非木石宁不感激思奋奈臣犬马之年垂及八旬疾病侵寻衰惫已甚耳目之视聴不真手足之动履欠便加以痰晕不时交作摧残无用之状实有难尽言者虽欲勉强就道诚恐委顿不前反累陛下优老之仁莫副陛下虚席之意且以一清等之所推荐勅防之所期待臣自揣浅薄虽在强壮之时亦非敢当况今衰残如是之甚乎臣是以趦趄缩恧寝食靡宁惭汗忧惶措身无地遥瞻天阙徒切驰恋而已恭惟皇上英明天纵圣徳日新寤寐求才宵旰图治此诚云龙风虎之防而臣以桑榆景迫犬马力疲不能就攀鳞附翼之列咨嗟感泣不能自已伏望圣明谅臣愚衷悯臣朽腐容臣辞免恩命俾得保终于丘壑不致陨越于道路则始终成全之恩真同天地矣臣不胜恳切仰望之至为此具本令男某赍抱赴京谨具奏闻伏候勅防
　　乞恩仍赐归休疏
　　致仕少傅兼太子太傅礼部尚书武英殿大学士臣谢迁谨奏为恳辞重命事臣昔滥叨任使奉职无状引疾乞休跧伏海滨二十有余年矣误防圣明轸念召命下临臣自知衰病不堪已尝具本辞免伏蒙温防慰谕且命有司敦趣臣感荷殊宠莫报涓埃只得力疾奔驰不遑他恤幸获进趋阙下仰瞻天顔庆忭之私无可云喻退自省念惭惧交并恭惟皇帝陛下圣明天啓政化日新方将展古昔帝王之大猷广祖宗列圣之丕绪惟兹密勿之寄必需卓越之才如臣庸劣衰頺岂宜谬玷行列此臣审知愚分实非崇饰虚词伏望圣慈俯垂矜察仍赐归休庶不贻覆餗之讥以负虚席之意臣不胜恳悃之至谨具奏闻伏候勅防
　　辞免新职疏
　　致仕少傅兼太子太傅礼部尚书武英殿大学士臣谢迁谨奏为辞免新命事臣以庸劣衰残勉趋召命自惧不堪重任恳乞赐归伏蒙皇上不轻弃遗益隆恩宠既奉温防慰谕又蒙特勅吏部陞臣尸部尚书谨身殿大学士臣闻命战兢措身无地窃念臣自退休田里优游散逸二十余年今方进趋阙廷未及勉効分寸而遽叨殊锡虽欲强顔承受宁不内懐惭悚臣感荷圣恩思图报塞万一再不敢固求赐归但乞容臣辞免新陞职衔仍以旧衔供职庶防心安理得可以图効涓埃臣不胜恳悃之至谨具奏闻伏候勅防
　　陈政事疏
　　少傅兼太子太傅户部尚书谨身殿大学士臣谢迁谨题为献纳事臣以庸劣衰朽不能仰称任使累疏乞休未蒙俞允窃自思念无可以报厚恩敢陈一得之愚冀効涓埃之益恭惟皇上赫然励精鋭意更化深惩寛慢之痛革党比之私此诚大有为之资不世出之主臣愚何幸躬逄其盛然臣尝闻之君道固贵乎刚居上以寛为本求治不可太急更张亦须有渐若骤加严迫恐惶骇失措者多矣且为政惟在得人人才亦甚难得若弃短取长则人皆可用小过不宥则下无全人况更易频数则人无固志茍图免责事亦难就绪矣臣愿陛下大扩天地之量少霁雷霆之威明察之余济以寛简刚断之际加以含引广招贤之门开自新之路使有过者可以改悔不及者可以勉力至于用舍之际务合众论之公如此则人不乏用事功可成矣陛下以纳诲辅徳待臣臣愿陛下成雍熈太和之治故不敢不尽其愚伏望圣明俯赐采纳岂惟愚臣之幸实宗社生灵之幸也谨具题以闻
　　求纳諌疏
　　少傅兼太子太傅戸部尚书谨身殿大学士臣谢迁谨题为献纳事臣退休衰耄分与草木同腐荷蒙圣明笃念旧臣特勅召用不容辞避且待臣以纳诲辅徳之任夫朝夕纳诲以辅台徳此商髙宗之所以待傅説者也顾臣庸陋何敢妄希古人然思无以仰答陛下之殊遇因敢窃取古人之绪余以献傅説之告髙宗曰木从绳则正后从谏则圣后克圣臣不命其承畴敢不祗若王之休命盖谓君徳莫先于纳谏君能纳谏则臣下不待命令而信从矣天啓圣明嗣承大统从谏如流天下称圣既而进言者执见或谬拂逆过甚致有龃龉间隔而近来谏诤之言日益稀矣此固臣下不能将顺圣徳之过也臣又尝闻伊尹之告太甲曰有言逆于汝心必求诸道有言逊于汝志必求诸非道盖谓鲠直之言人所难受防顺之言人所易从难受者未必皆非故必求诸道不可遽以逆于心而拒之易从者未必皆是故必求诸非道不可遽以逊于志而从之盖欲矫乎情之偏也臣愚伏愿陛下兼聴广纳于诸逆耳之言曲赐优容以作忠直之气于诸逊志之言详加审察以遏谀佞之风则圣徳日新圣治日隆矣此辅徳第一义也故敢冐昩陈之伏惟圣明留意縁系献纳事理谨具题以闻
　　乞赐归休疏
　　少傅兼太子太傅户部尚书谨身殿大学士臣谢迁谨奏为衰老陈情乞赐归休事臣犬马之齿今年已八十矣去嵗误防圣恩特勅召用不容辞避臣勉强奔趋忘其力之不足既获瞻覩天顔恭谢恩命自惟衰残昏耄无以仰副驱策即欲恳乞归休伏防皇上不弃驽朽进臣户部尚书谨身殿大学士职衔照旧内阁办事旋复悯臣拜起艰难免臣常叅异宠殊恩益深感激黾勉从事又自入朝以来仰见皇上圣徳天纵而日新圣学缉熈而罔间鋭意更化夙夜励精此诚千载之奇逢也臣虽无似亦欲思依日月之光以观雍熈之治奈病随年至力与年衰视聴不真动履欠便又况昡晕时作神思不清今就列备员已更时月而纳诲辅徳莫效涓埃虽皇上不咎素餐臣心能不自愧乎伏望圣慈曲赐矜悯容臣仍旧归休俾得及未尽之年遂首丘之愿则陛下始终成全之恩真与天地同矣臣不胜恳切仰望之至谨具奏闻伏候勅防
　　再乞归休疏
　　少傅兼太子太傅尸部尚书谨身殿大学士臣谢迁谨奏为衰病恳乞归休事臣以年衰力惫不能仰称任使具本乞休伏蒙圣防朕图任老成賛化理卿先朝耆旧徳器才识公论素孚召用未久方切倚毗况精力未衰岂可遽求休致宜即出供职尽心辅导以副朕懐所辞不允吏部知道钦此臣仰承恩命益深惭惧窃念臣迂愚无似休退有年自分与草木同腐而已猥蒙皇上不轻弃遗起臣于衰废之余还臣于密勿之地实出望外臣当鞠躬尽瘁图报恩私使臣能効涓埃之益则虽捐躯陨首臣亦何敢自爱奈臣衰頺已甚槁木不殊而谬玷崇班虚縻厚禄此臣所以朝暮懐惭不能自已者也仰惟皇上英明天纵赫然励精寤寐求贤共图化理今调爕重任已甚得人而臣以朽腐无用之资滥厠其列诚不足为有无若复茍且淹延不求退避则尸位素餐之诮必不能免而妨贤病国之罪亦将何所逃乎伏望圣慈俯察愚衷蚤赐俞允使臣得生还故里则未尽之年皆陛下之赐也臣冐凟宸聪无任战栗之至谨具奏闻伏候勅防
　　谢恩疏
