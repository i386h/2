<!-- { "loadSidebar": true } -->
　　次日令公保驾出城，太宗谓之曰：“卿为朕操碎肝肠。”令公曰：“虽肝脑涂地，亦职分当然，陛下何谓出是言与？”太宗于是将降书遣人送与萧后，萧后亦不深信。着人打探消息，说北门大开，推出一辆逍遥车辇来，车上端坐宋主，头带冲天冠，身穿赭黄袍，盖着一把黄罗伞。大辽军士俱来看宋主出降，不想令公留王殷守城，父子五人并诸将保驾出南门去了，惟遣河东三百敢死军与渊平护四郎摆驾出北门诈降。辽将天庆王接见车辇，言曰：“请大宋皇帝下车相见。”四郎不答。天庆王又曰“宋主无礼，既来归降，何不下车？”不防渊平在后，拈弓搭箭，将天庆王射死。四郎催军急出，既到护城之外，又遇辽将韩得让。得让不知渊平射死天庆王，亦在马上欠身施礼。四郎不答，目视执伞者。伞柄是条长枪，执者会四郎之意，将伞柄回四郎。四郎即抽出枪来，望韩得让项下一刺，得让落马而死。四郎跳上马，与三百敢死军望南杀去。萧后听知宋主诈降，又杀了韩得让、天庆王，心中大怒，催军望南掩杀不题。
　　却说令公等保着太宗出城，走至五十里路外，太宗问曰“不知四郎何如？”令公曰：“陛下不必挂他，只保重前进可也。”正行间，韩延寿引一军拦路。太宗大惊，手足慌乱。六郎曰：“陛下勿惊，小将砍此贼来。”言罢，出马杀退延寿，保驾走至乌泥丘。太宗下马坐定，查点军士，不见令公、七郎，乃曰：“为朕之故，父子兄弟离散，情实堪悲。”又谓六郎曰：“卿何忍心，不去救汝父兄？”六郎曰：“臣保圣上，父兄难顾，非心忍也。”太宗起身了望，只闻一处呐喊甚急，与六郎言曰：“此呐喊之处，汝父必在其内。卿既尽忠保朕离难，又当尽孝去救汝父。”六郎曰：“去则谁保陛下？”太宗曰：“朕自有计策。汝当速去。”六郎遂上马，杀奔呐喊之所而去。
　　太宗既遣六郎去了，乃与诸将入高州城。未及一饷时，辽兵涌至，将城围了。太宗上城，只见城下辽将耶律仲光大叫：“宋君早降，免受万刀之苦。”太宗曰：“六郎去了，谁破此围？”言罢，忽城北三骑飞到，将辽兵杀散入城，乃令公、六郎、七郎也。不在话下。
　　却说萧后大获全胜，王殷开城投降。萧后入城，遂与群臣商议，立国于幽州。萧后设朝与诸将言曰：“宋主用诈降走了，但不知生擒几人？”众将曰：“生擒十人，俱是宋名将。”太后曰：“名将成擒，丧尽宋人胆矣。”遂命拥出擒将来看。须臾，番人推十将于阶下。延朗挺立不屈，太后骂曰：“蛮狗，不跪将欲何为？”延朗厉声应曰：“误遭贼奴之手，惟有一死，又何为哉。”后怒，命推出一齐斩之。延朗全无惧色，亦怒曰：“砍了万事便休，怒之何为！”言罢延颈待砍。太后见其慷慨激烈，神采超群，心甚爱之，谓萧天左曰：“意欲将琼娥公主招赘此人，卿言何如？”天左曰：“纳叛释降，王者为也。娘娘所见极是。”后曰：“但见此人，刚毅之甚，今恐不从。即使肯从，后来或生变患，不如不招之为愈也。”天左曰：“深恩厚德以御之，何虑不服？”后曰：“卿为良媒，试与言之，看有何词。”天左领旨，遂与延朗言之。延朗忖道：“君父尚在，何为轻生而死，莫若且姑顺之，留此窥其衅隙，以图报复，胜于一死。”沉吟良久之间，遂曰：“蒙娘娘免死，幸矣，何敢过望婚配？”天左曰：“怜君状貌魁梧，故有是举。不然何由得生。君勿固辞。”延朗遂首肯之。天左以允情奏后，后命释之。乃问曰：“汝姓甚，名谁？”延朗心下思忖，若说实名，必不相容，遂以杨字拆开妄对曰：“臣姓木，名易。”后曰：“汝居宋何职？”延朗曰：“臣为代州教练使。”后喜，命备衣冠，择日与琼娥公主成亲不题。
　　却说太宗回到汴梁，宣杨业于便殿抚慰之曰：“朕离陷井，赖卿父子之力。但渊平等生死不知何如？”业曰：“渊平性颇强梗，生必不保。”言罢，侍臣奏曰：“逃回军士，说萧后怒渊平射死辽帅天庆王，驱军重重围定，渊平与河东三百敢死军俱皆遇难，并未走脱一人。二郎延广被辽兵射落马下，众军蹂踏而死。三郎延庆被一阵短剑军乱砍而死。四郎延朗被辽兵绊倒其马，活捉而去。延德不知下落。”太宗闻奏，惊曰：“数子尽遭诛戮，寡人过也。”哽咽哀悼之甚。业日：“蒙圣上深恩，誓以死报。今数子丧于王事，得其所矣。陛下哀之，不亦过乎？”太宗曰：“噫，是何言也！此难非数子力敌，朕一命休矣。当特赠以报其死。”言罢，令公辞帝退出不题。

太宗敕建无佞府
　　次日，太宗下令，封呼延赞御禁太尉，沧洲横海郡节度使。杨令公左领军卫大将军，归命无佞侯，三营总管中正军，雄州节度使。杨延昭仓典使，迎州防御使，三千里界河南北招讨使。杨延嗣三关排阵使，潞州天党郡节度使。又以渊平等死于王事，俱追赠为侯，立庙以祀之。以六郎之名犯武功郡王之讳，敕赐名景。又将金花柴郡主赐配，以彰独力救朕殊勋。六郎谢恩毕。太宗复下命于天波门外，金水河边，建立无佞府一所，与令公居住。又赐金钱五百万，与令公盖一座清风无佞天波滴水楼，以旌表之。有诗为证：
　　忠义全家为国谋，捐生保驾出幽州。
　　九重宠异殊勋绩，特立清风无佞楼。
　　太宗封赏毕，杨令公等谢恩出，至无佞府安置家眷住下，竟往雄州任所去讫。
　　却说大辽耶律休哥等听得耶律呐在汾阳战胜宋兵，遣人奏萧后进兵，以取汴京，后设朝与君臣商议南下。右相萧挞懒奏曰：“小臣愿领兵二万前去，与宋取金明池、饮马井、太原城。如大宋肯还此三处，则暂屯兵于隘，俟其衅隙。不然则起倾国之兵，攻其土门。”挞懒得旨，即日与大将韩延寿、耶律斜轸引兵从瓜洲南下。
　　声息传入汴京，近臣奏知太宗。太宗怒曰：“贼骑屡寇边廷，朕今亲征，以雪幽州之耻。”寇准奏曰：“陛下车驾频出，轻亵万乘之尊，而无威望震服天下，使北番渺视，不以为意。依臣之见，命一大将征之足矣，何劳圣驾亲出？”太宗曰：“谁可领兵前去？”寇准曰：“潘仁美边情谙熟，命统军征之。”太宗允奏，即降旨授仁美招讨使，统军都元帅，领兵征剿北辽。
　　仁美领旨回府，忧形于面。其子潘章问曰：“闻大人领兵北伐，威权极矣，何为不乐？”仁美曰：“缺少先锋，故怀忧也。”章曰：“大人何忘之？杨业可矣。向日之仇，由此不可以报乎？”仁美一闻章言，喜不自胜。次早进奏曰：“乞陛下授杨业父子为先锋，同进征辽，则贼不足破矣。”太宗允奏，遣使往雄州调遣杨业。
　　诏曰：北番入寇。朝野征忪。今命仁美为行营招讨使，
    尔业父子三人为先锋，征剿辽贼。诏命到日，即赴代州行营听用。毋违。
　　使臣赉诏既去，寇莱公赴八大王府中言曰；“仁美怨恨令公，深入骨髓。今举为先锋，只恐害之，误国大事。”八王闻说大惊，即入奏曰：“令公昔射仁美，今举为先锋，恐仁美挟仇肆虐，於军不利。”仁美即趋前奏曰：“今共王事，即系一家，岂有家人而害家人之理乎！臣决不效小人之所为也。”太宗心亦持疑，遂命呼延赞为救应，使潘仁美等领兵十万离了汴京。
　　不日至代州，代州傅昭亮率众迎接。仁美入公馆坐定，昭亮参毕，仁美问曰：“汝知某处可以下寨？”昭亮曰：“此去西北，地名鸦岭，可以下寨。”仁美遂引军至鸦岭。刚立营寨，军士报韩延寿领兵搦战。仁美大怒，披挂上马。韩延寿杀到，仁美令刘均期出战。交马一合，均期中鞭，负痛走回。又令贺怀出战，交马二十合，贺怀中箭，败回本阵。仁美见二将俱败，亲自奋勇杀出。交马十合，亦败而回。
　　次日，仁美升帐言曰：“此贼本领甚好，急难破之，将奈之何？”王侁曰：“此贼惟杨先锋可以抵挡。在他人则不能矣。”仁美曰：“杨家子父因何不到？”言罢，军士报杨令公参见。父子三人下马入见，仁美怒曰：“军令，刻期不到处斩。今汝为先锋，尤为吃紧，今既违法，当得何罪？”遂唤刀斧手推出辕门斩首示众。有诗为证：
　　一作先锋是祸胎，谗邪怀忿害英才。
　　兹辰继业无先见，何事迟迟不早来。
　　六郎向前告曰：“辽发三路军兵杀至三关，小将父子战退方来，是以违了限期，乞太师宽恕罪名。”呼延赞在傍劝曰：“乞元帅姑免其罪，待明日出阵立功赎之。”仁美依劝，遂放了令公父子三人。仁美暗想，延赞在军临守，难以谋害令公，遂心生一计，乃谓延赞曰：“军中缺少弓箭等件，汝往代州取来应用。”延赞辞别仁美，竟往代州去讫。
　　令公辞仁美，退出本寨。至夜仰观天象大惊，见太白星引着尾宿入于鬼宿之中，乃曰：“老汉数难逃矣。”
　　次日，令公参见仁美，言曰：“彦嗣日早掳掠，蔚朔二城空虚，可令吾儿六郎领兵埋伏於二城连境之所，以邀截其接应之兵。业领一军袭蔚朔二州山后，则大辽九州唾手可得矣。”仁美曰：“老匹夫！是好，你父子远去避锋，令我於此处当敌。”令公曰：“无妨，着呼延赞保元帅深沟高垒，以拒延寿。不旬日业领得胜之兵回来破之，有何难哉！”仁美曰：“舍近取远，倘若不胜，反伤锐气。”言罢，忽报辽兵索战。仁美着令公出马。令公曰：“今日日辰不利，北人不知书义，故无所忌。我南方知书，每事择日，故有所忌讳。且贼势甚盛，姑避其锋，待他军兵少懈，驱兵杀出，必获全胜。”仁美曰：“周以甲子日兴，纣以甲子日亡，择甚吉日？今汝为先锋，千推万拖，惧怯如此，何以激励诸军？速披挂出马！再勿饶舌。”护军王侁言曰：“将军素号无敌，今见敌推拖不战，得非有他志乎？”令公曰：“业非畏死，时有未利，徒伤其生，不能立功，业乃太原降卒，其分当死，荷蒙圣上不杀，授以兵柄。今遇敌岂敢从之不击？盖欲伺其便以立尺寸之功，以报圣上之恩耳。然诸君责业有异志，不肯死战，尚敢以自爱乎？当为诸君先行。但陈家谷，诸君幸於此处张设步兵强弩，以相救也。不然无遗类矣。”言罢上马领兵出寨。言曰：“元帅只要设谋报复私仇，不想误国大事。”忽抬头望见辽之旗帜，大惊挥泪言曰：“哀哉痛哉，今生已矣。”六郎曰：“大人何出此不利之言？”令公以手指曰：“那里不是伤生之兆？”六郎定睛望之，只见辽兵旗上前画一羊，后画一虎扑之。六郎曰：“凶吉此何足凭。仗天子洪福，自足以胜之矣。”有诗为证：
　　遥见番旗虎扑羊，令公两眼泪洒惶。
　　圣朝福纵如山重，难保英雄不丧亡。
　　
令公狼牙谷死节
