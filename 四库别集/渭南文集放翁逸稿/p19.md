<!-- { "loadSidebar": true } -->
　　绍兴二十年十月诏赐行在三茒堂名曰宁夀观因东都三茒宁夀院之旧也初章圣皇帝建防灵观实为崇奉之始至是髙宗皇帝方跻天下于仁夀之域尤垂意焉廼命道士蔡君大象知观事防君守亮副之许其徒世守又命中贵人刘君敖典领置吏胥给清卫兵略用大中祥符故事后十年敖遂请弃官専奉宁夀香火诏如所请赐名能真改左右街都道録仍领观事实又用至道中内侍洪正一故事上心眷顾每示优假如此然迨今岁月寖久未有纪之金石以侈上赐者绍熙五年六月知观事冲素太师邵君道俊始礲石来请某为文传示后世某实绍兴朝士屡得对行殿同时廷臣零落殆尽某适后死获以草野之文登载盛事顾不幸欤伏观宁夀观实居七寳山之麓表里湖江拱辅宫阙前帯驰道后枕崇阜尽得都邑之胜广殿中峙修廊外翼云章寳室籖帙富丽浩浩乎道山蓬莱之藏也钟经二楼翚飞霄汉飘飘乎化人中天之居也金符象简羽流毕集进趋有客肃恭斋法济济乎茹灵芝饮沆瀣之众也导以霓旌节以玉磬侍者翼从以登讲席琅琅乎彻九天震十方之音也祐陵之御画德夀重华之宸翰焕乎河雒之图书也鸿钟大鼎华葢寳剑禇遂良吴道子之遗迹卓乎秘府之怪珍也荣光异气夜烛天半所以扶卫社稷安镇夷夏者于是乎在非他宫馆坛宇可得而比永惟我髙宗皇帝实与三茒君自浑沌溟涬开辟之初赤明龙汉浩劫之前俱以愿力应世济民虽时有古今迹有显晦其受命上帝以福天下则合若符劵及夫风御上賔威神在天与三十六帝翺翔太虚三茒君亦与焉时临熙坛顾享明荐用敷佑于我圣子神孙降福发祥时万时亿于虖休哉某既述观之所繇兴且系之以铭曰
　　炎祚中否开真人以大誓愿济下民左右虚皇友三真坐令化国风俗淳乃营斯宫示宿因丹碧岌嶪天与隣神君龙虎呵重闉鲸钟横撞震无垠锦旛寳葢髙嶙峋天花龙烛昼夜陈厯载九九符尧仁超然脱屣侍帝晨遗泽渗漉万防均岁丰兵偃无吟呻咨尔众士严冠巾以道之真治子身服膺圣训常如新冲霄往从龙车尘
　　严州乌龙广济庙碑
　　山川之祀自虞书以来见于载籍与天地宗庙并或谓山川兴云雨泽枯槁宜在秩祀非必有神主之以予考之殆不然维岳降神生甫及申山川之神降而为人与人死而为山川之神一也岂幸而见于经则可信后世则举不可信邪栁宗元死为罗池之神其传甚怪而韩文公实之张路斯以人为龙庙于颍上其传尤怪而苏文忠公实之葢二神者所传虽不可知而水旱之祷卓乎伟哉不可冺没则二公亦不得而掩也予适蜀见李氷张恶子庙于离堆梓潼之山皆血食千载非独世未有疑者葢其灵响暴着亦不容置疑者矣严州乌龙山广济庙之神曰忠显仁安灵应昭惠王旧碑以为唐贞观中人姓邵氏所记甚详虽幽显殊隔不可尽质然神灵动人如罗池变化不测如颍上厯数百年未尝少替而朝廷之所褒显吏民之所奉事亦犹一日此乌可以幸得哉至于绍兴辛巳东海之师羣胡见巨人皆长丈余戈防麾旄出没烟云间则相告曰乌龙神兵至矣或降或遁去无敢枝梧者是又与东晋八公山及庆厯嘉岭神之事相埒然彼皆在近境而此独见于山海阻絶数千里之外岂不尤异也哉不得韩苏之文以侈大其传而邦人进士沈奂顾以属笔于某辞卑事伟有足恨者廼作送迎神诗一章使并刻之实庆元五年十月甲子也其辞曰
　　王之生兮值唐初基龙翔于天兮英雄是资独沉草莱兮黙不得施巉然万仞兮胸中之竒使得小试兮冐白刃而搴朱旗丈夫战死兮固亦其宜死于不遭兮精神曷归王亦何怼兮人则为悲乌龙之山兮跨空巍巍筑杰屋兮奉祠酿桂兮羞芝弹箜篌兮吹参差王舍斯民兮逝何之锡以祉兮燕及惸嫠岁屡丰兮长无凶饥拥羽葢兮驾玉螭时节来飨兮民之依国有征诛兮克相王师长戈大纛兮肃肃阴威埽平河雒兮前功弗隳隆名显爵兮永世有辞
　　德勲庙碑
　　自古王者经纶草昧戡定乱略必有熊罴之士不贰心之臣内任心膂之寄外宣股肱之力而庙谟国论密赖以决实兼将相之任者在我髙宗皇帝时有若太师循忠烈王张公实维其人粤自髙宗厯试于外开大元师府总天下兵首以山西豪杰入侍帷幄龙飞顺动避狄南渡公则有扶天夹日之功萧墙衅起羣公喑拱公则倡勤王复辟之大防氛祲内侵戎马豕突公则奋却敌御侮之竒略巨盗乗间羣凶和附公则建剪除安辑之成绩由是不数年间国势安强夷狄夺气请和而一二重将未还宿卫论者咸非为非长久计公则率先请罢宣抚使事奉朝请章再上引义款于是议始定士大夫咸谓其得大臣体而髙宗亦每谓之腹心旧将又曰从来待卿如家人又曰是人与他功臣相去万万葢髙宗蹈履囏危身济大业沉机独智烛微察逺以为方海内横流巡幸四方暴衣露葢周卫单寡非如中都髙拱蜵蜎蠖濩之居江流阻囏海道阽危非如平时安行清跸驰道之中不有如公者协心同徳均祸福共安危譬之一家父兄有急子弟不召而自至譬之一身头目有患手足不令而自力则天下之计将以谁诿袁盎谓绛侯功臣非社稷臣则社稷臣与功臣果异建炎以来功臣则有矣至可名社稷臣者非公而谁故国家所以褒表崇异常出等夷之上非私恩也及配享髙宗庙庭其次偶居其后或者疑焉是不然唐名将前曰英卫后曰李郭卫公汾阳之勲德巍如泰山终不以姓名次序为歉钦宗皇帝下诏褒显故老而范文正公次司马文正之下司马公之贤不过于范公等范公辅政先数十年声诗所载以配防卨而顾乃居次世岂以此为有抑扬之意哉公之曽孙镃三世传嫡长始筑庙于居第之东庙成以髙宗御书徳勲二大字为庙之名自忠烈以下为三室忠烈之配曰秦国夫人魏氏汉国夫人章氏第二室曰少傅公讳子厚配曰汉国夫人萧氏第三室曰少师公讳宗元配曰楚国夫人刘氏惟忠烈王勲业之详与夫世讳字系官爵塟有碑諡有诰史有传此不复载顾庙祭宜有歌诗刻于丽牲之碑乃作诗曰
　　宋传九圣髙宗是承化龙渡江天开中兴维忠烈王翼従帝旁捐身弃孥独当豺狼烟尘未息变生肘腋首倡义师气沮金石大业复隆退不矜功雪涕行罪身卫行宫国有大难我则出捍功成愈谦将士畏叹既空盗薮鏖战淮右柘皋之捷梁楚无冦河雒将平敌畏乞盟亟上虎符就第王城茂勲明徳烂然史册燕及家国匪王孰克筑庙作主三室同宇岁时奉享丰豆硕俎国有世臣家有元孙咨尔后人祗栗庙门
　　泰州报恩光寺禅寺最吉祥殿碑
　　天下无不可举之事亦无不可成之功始以果终以不倦此事之所以举而功之所以成也海陵通川之间自建炎后为盗区战塲中虽息兵然犹鬼啸狐嗥于藜莠瓦砾中自官寺民庐皆略具尔未几复有绍兴辛巳之祸前日之略具者又践蹂燔烧涤地而尽乾道淳熙以来中外无事函养滋息且以国力兴葺之迨今四十年而城郭邑屋尚未能复承平之旧至于浮图之庐又非郡县所急或盛或衰皆在仕者所不问则其举事若尤难者呜呼是特不遇浮图之杰耳信有之未见其果难也泰州报恩光孝禅寺是巳寺始为天宁万夀寺今名葢用绍兴诏书改赐亦火于辛巳之变有祖彦师者复葺之未成而化中间屡易主者至绍熙中今长老徳范师应转运陈公损之之请而至寺虽麤建而大役多未之举有巨钟千石方寺壊于兵时楼焚钟堕扁而不壊范始至奋曰钟不壊寺将兴之符也吾举事将自钟始乃建楼百尺以栖钟钟始铸岁在乙夘至是三乙夘矣而楼成人咸异之遂议佛殿殿之役最大度费钱数千万见者缩经曰使可为岂至今日邪范曰不然吾当与有縁者力成之不敢以难故止已而有居士刘洪首施钱五百万施者不劝而集积为四千万有竒乃伐木于黄冈蔽流而下方役之兴以闗征为惧常平使者王公宁闻之曰斯殿以资永祐陵在天之福孰敢议者吾当任其事于是所至皆为弛禁殿以崇成为重屋八楹东西百三十六尺南北九十六尺髙百一十尺佛菩萨阿罗汉三十有一躯防王公去而后使者韩公梴取华严经语书殿之顔曰最吉祥殿范又为阁六楹以奉今天子昔在潜邸赐前住持觉深碧云二大字阁之广袤雄丽亦略与殿称余芳方丈寝堂厨库水陆堂两庑累数十年不能成者皆不淹岁而备最其费为缗钱二十万在它人若寝食不遑暇范独终日从容倡道以进其徒一謦欬一顾视皆具第一义学者往往得入而其师别峯之法遂盛行于江淮间矣凡一寺内外莫不粲然复兴是殿实为之冠庆元六年夏四月范使其书记蜀僧祖兴来求予作碑予既尽述其始末且为之铭铭曰海陵奥区名寰中长淮大江为提封于皇徽祖御飞龙臣民荐福遐迩同是邦巍然千柱宫中有广殿奉大雄环材蔽江西徂东波神呵防是云从璇题藻井翔虚空丹碧髹垩无遗工劫火不能壊鸿钟雷震鲸吼声隆隆层阁閟奉龙鸾踪荣光夜起腾长虹徽祖圣徳齐天崇泽覃草木函昆虫咨尔梵众极严恭煕运芙庆千载逢余福渐被兼华戎长佑农扈消兵烽
　　洞霄宫碑
　　造化之初昆仑旁薄一气既分天积气于上地积块于下明为日月幽为鬼神聚为山岳海渎散为万物万物之最灵为人人之最灵为圣哲为僊真而道为天地万物之宗幽明钜细之统此虙羲皇帝老子所以握乾坤司变化也其书为易六十四卦道德五千言阴符西升度人生神之经列御冠荘周闗喜之书其学者必谢去世俗练精积神栖于名山乔岳略与浮图氏同而笃于父子之亲君臣之义与尧舜周公孔子遗书无异浮图氏葢有弗及也临安府洞霄宫旧名天柱观在大涤洞天之下葢学黄老者之所庐其来久矣至我宋遂与嵩山崇福宫独为天下宫观之首以宠辅相大臣之去位者亦有以提举洞霄召拜左相者则其地望之重殆与昭应景灵醴泉万夀太一神霄寳箓为比它莫敢望在真宗皇帝时始制诏改宫名赐金寳牌又赐仁和县田十有五顷奉斋醮悉除其租赋至政和间宫以厯岁久穿壊漫漶徽宗皇帝降度牒三百命两浙转运司复兴葺之岁度童子一人为道士建炎中又废于兵火髙宗皇帝中兴大业闻之当宁太息乃绍兴二十五年以皇太后之命建昊天殿钟楼经阁表以崇闳缭以脩庑费出慈宁宫梓匠工役具于修内步军司中使临防犒赐踵至既不以命有司而山麓之民亦晏然不知有役一旦告成金碧之丽光照林谷钟磬之作声摩云霄见者疑其天降地涌而神运鬼输也可谓盛矣及上脱屣万几頥神物表遂以乾道二年自德夀宫行幸山中驻跸累日勑太官进蔬膳亲御翰墨书度人经以赐自有天地即有此山殊尤之迹未有若此者庆元六年九月葆光大师宫都监潘三华与知宫事髙守中同知宫事水丘居仁以告山阴陆某曰愿有纪以为无穷之传某以疾未能属稿后三年同知宫事王思明与其徒李知柔枕涛江入东继以请乃叙载其本末如此且为之铭曰在宋祥符帝锡之书乃作昭应比隆羲图元丰景灵列圣攸居元祐上清以祝帝储栋宇煌煌焕于天衢徽祖神霄诞弥九区迨我髙皇东巡于吴睠言天柱镇兹行都警跸来临神明翊扶乃御幄殿穆清斋居天日下照雨露普濡迨今遗民注望属车三圣嗣兴光绍圣谟千础之宫鶱腾太虚寳磬鸿钟震于江湖肆作颂诗用纪絶殊











　　渭南文集巻十六
　　钦定四库全书
　　渭南文集巻十七
　　宋　陆游　撰
　　云门寿圣院记
