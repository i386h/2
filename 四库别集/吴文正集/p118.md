<!-- { "loadSidebar": true } -->
　　舒以国为氏自江北徙江南家洪之靖安为着族府君讳公平字廉夫其高祖邦佐宋淳熙八年进士任衡州録事叅军受知连帅朱文公未老以疾致仕官至通直生四子其二选君之曽祖也生三子其长乡贡进士巘君之祖也贡士亦三子其三鐩君之父也君资识警敏意气爽迈防年值家中衰从亲往依外氏刻厉奋发期于立身兴家从其舅学进士诗赋驰声应举至再不利贵冨家竞延至为子弟师一统之后君之父念故土遂奉二亲以归收拾余烬治财殖产日以饶裕竭力甘防先意承顔父丧哀毁庐墓侧服丧母时年防六十如丧其父擕弟就学迄成人不更他师从祖兄瑞昌县尹赀富无嗣为之立后匡翼其家始终弗渝有族人贫困教育冠婚计其逋欠罄所有不足以偿则悉蠲之又一人殁于外无以为殓舆榇往殡邻有病患死丧周之唯恐或后命工斵材以给死而无棺者嵗饥竭所积赈贷略无乘时徼利之想友朋情谊尤笃见故人子闵闵焉望其成或自逺来归则买宅以居给田以耕与人语极恳欵至有过必面责弗阿徇前依外家因学徒所资得田百畆及归乡悉以分畀外家之贫族官定户籍奉命总覈一乡凡有田不税无田虚税之家悉以实报防惠者甚众捕冦之军留数月日有餽饷而弗以扰乡邻所俘男女百余早夜饮食之且言于主帅多获释免流民数百入境邀重糈弗得则肆掠君与之约令勿旁骚当供汝三日之食帖帖如约而去舒氏自通直公积徳累善尝买田二千亩为义庄以赡亲故之不给其乡邻之无告者人食其徳至于今而舒之福庆绵逺族蕃盛富甲一邑子贤孙俊而文擢科预贡及仕于国朝者累累有之君文学卓然不羣博渉经史于春秋尤邃文不苟作必传经理禆世教评论宋文推苏明允第一后进寸长片善绳之不置一时秀彦多出其门曽受讲书者尊称曰平山先生延祐初行贡举举君为首辞曰吾老矣岂较艺时耶次科君已病遣一子就试曰汝能续世科吾死不憾君之母涂氏家世儒宦诸孙侍立必勉以学君之配熊氏事舅姑相其夫抚诸子俱不违则子男八绍隆嗣隆奕隆世隆系隆裔隆永隆昌隆克自树立孙男十女六君生宋淳祐辛亥十月二十四日延祐丁巳十二月戊午卒前时自卜藏于桃源之云山将以某年某月葬余过豫章绍隆以君之门人前乡贡进士洪汝懋所述行实来请铭曩余官国子监汝懋为国学生知其言足徴也乃为铭曰
　　羣舒肇氏绵二千祀南宗趾美儒效有炜衡州所累基此良士曾孙之子文葩行只弗试遄已留其遗祉以锡尔嗣
　　故邬君孟吉墓志铭
　　邬仁俊改葬其所后父孟吉以父之友陈正则状来请铭谨按状邬君孟吉讳龙翔世居乐安天授乡甘泉里之河山生宋开庆已未六月七日父讳谊母郑氏兄弟四人君其三也娶登仲郎康某女沉毅明敏举业外诗词尤工咸淳癸酉仲兄龙捷乡荐刻志期于俪美而科目废饮酣慷慨每诵吾志非不如古人吾才岂不如今人两语元至元壬午十二月二十日遇盗以殁父命伯兄之中子仁俊为后康氏鞠育同巳出守节成之后君十年卒君殁殡蔡冢岭至治辛酉四月十七日改窆于里之黄田邬于余为婚婣之家因其有请而铭铭曰有志而莫试不得年而死于畏是可大欷无子而有嗣不时葬而礼则备亦可小慰已夫噫
　　故月溪居士袁君墓碣铭
　　余之同里而居者有横江袁氏当其盛也袁与吴等埒宋绍定庚寅经防冦残燬吴族浸衰又四十余年大元有南土袁族亦替昔之强武自立者日就微泯惟月溪居士素卑让不校能保其恒产以至于今于是齿敝舌存之説犹信居士讳应祐字伯贤淳祐癸卯年二月十九日生逮其父时声势赫张居士富家能和易谦厚接物如春见者慕悦既为新民则敝衣草屩自抑自晦然胥徒邂逅尊敬不减旧时葢其质实足以孚愚顽驯猛暴若此自防不尚浮华之学而人情世故谙练洞彻虽小技曲艺悉精究底里余少亦喜杂学每过余谈论必竟日言言皆有禆益至元壬辰十一月五日以疾终乡邻惊惋失此善人大徳壬寅十二月二十八日葬防坪双髻峯下配黄氏大学进士之女子男二仕达仕崇女一适李孙男二用昭用周女二适黄适陈曽孙男英寳适李女后居士六嵗卒仕达后二十三嵗亦卒仕崇将碣于墓以予与居士相厚善而来请铭乃为铭曰中恂恂外欣欣与之亲如饮醇想见其人徴此青珉









　　吴文正集巻七十七
　　钦定四库全书
　　吴文正集巻七十八
　　元　吴澄　撰
　　墓志铭
　　故居士刘子清墓碣铭
　　古者有猷有为之民不弃遗于皇极之世周南赳赳之夫皆足以胜干城腹心之任人之得生斯时何其幸哉去古既逺以逮于今往往有世不逄才才不逢世之叹虽然世未尝无才也俊秀消蚀于浮华浅陋之习雄杰晦滞于泥涂埃之场而世不见有才有才亦不显世惟天质特异不可掩抑乃或间见其人人因事而显其用若庐陵刘君子清盖千百不一二也君生长郡城幼无父兄不事铅椠之末豪宕卓荦超拔等伦勇畧兼优彊悍慑服屯卫守御之官絜材量力自愧弗及而降心愿交焉在昔承平无事时固如此矣南土降附之初有不安新政潜谋作乱者君不能止则密白郡侯先其未发而剪除之一城获安全活百千万命君一言之力也邓林山水竒胜介万龙泉二县之间异时多故家文物其后军冦蹂践生聚索然君徙居其地人得所倚处者安去者复遂成乐土龙泉邑西巨冦出没行省官提重兵督郡之军民官同力勦捕地势险恶莫敢前进以君宿望而与偕行君选精劲民丁百人直捣巢穴擒其渠魁残蘖悉平不受公赏自以私财酬赉其众家居専以赈饥为事视农务之缓急荒月之短长斟酌损益以赈跨两邑之境数十里之氓得粟如寄虽甚凶歳无饥邑积粟之家转相慕效发廪平粜不敢壅君实为之倡也春而贷粟冬始收值减时估之半歳以为常三十余年谷不贰价至今守为家法凡众力修完之事靡不乐施于浮屠氏崇信逾剧然发于衷忱非受其诳诱也一神祠施五万一禅刹施二十万圆通寺塔九级将独力成之其他琐细不可胜数也所居控舟车之防旧识新知贵游贱役之所经从风雨莫夜亦或造门各惬所期而去仕宦退闲非有权势致餽必腆甘贫能亷者尤所加敬二县之大夫以事询访必为剖析赞决俾有禆益刚直慷慨语无不酬奉身之物不尚华侈几案必整洒扫必洁综理周密内外秩秩独处一室饮食起居率不离是坐至午夜肃容端俨待賔客恭待乡党谦虽童孺亦不慢易不治诗书暗合义理尊礼师儒弥乆弥笃时或躬聴讲授晚年每日令人诵説论语一章君讳防生宋淳祐丙午六月三日其平防赈饥例可得仕而素心恬退辞避不愿有元至大辛亥六月十八日微疾而终殡后园营宅兆于龙泉南溪之阳坑延祐戊午十一月廿八日乃葬之顷以南康路学正刘参状来请铭余稽诸易时之屯而后有君子之经纶世之有事而后见人才之有用苟非卒有异常之变孱夫腐儒清谈虗誉之士骇汗束手则亦何以见一时应变者之为才也刘君当无事时已颖然特异及有事而小试其智勇虽不大用而其才槩可知也余不识君而髙其人如之何而不乐道其善也耶状谓君有全城讨贼之迹赈荒济施之仁排难解纷如仲连之勇重义结交如朱家之侠致富如陶朱公而不吝捐费躬行如万石君而通逹时变惜有其才而不展其蕴然五子文采志气卓然成立存时亲见有子身后业益隆其兴未艾天报之也模写益得其实云君娶仇氏子和孙平孙安孙宁孙盛孙孙男二孙女三铭曰
　　力掣巨鳌巧接飞猱恶草以薅良苗其膏允也人豪定此时骚粲粲寳刀乍试遄櫜英英斾旄一展永绸巳不居劳人自兴褒计然防髙彷佛六韬吾乐吾陶万轮千艘撷我土毛哺彼羣嗸林防掺掺溪流滔滔世产誉髦天不慢惂
　　故逸士黄防徳墓碣铭
　　古豫章郡之丰城县今为冨州往年余暂息其地有士黄东来见年少而务学其父幼徳亦来见敦朴谨愿异乎流俗士余甚喜之越十有四年防徳卒明年其子述其行请铭其墓余按丰城之黄不一族幼徳之考讳嗣霸居防昌乡之攸乐娶李氏生二女择同妵中之才且贒者为嗣于富城某乡冷水井之族得幼徳讳淳温厚和粹工进士诗赋又改治经弸中彪外蔚然可观至元丙子考死于畏王考年防九十矣闻变哀恸而殒幼徳能殪凶渠以伸不共戴天之义其王考及考以下凡七称其文揆以为子之道靡所缺违防县陞为州赋役繁重支拄不易幼徳不肯以笞械毁伤其体寕防其土田而弗顾既贫迁避清江城中授生徒以自给十有一年复于故里新构至再名其堂曰忍黙受业而成才者有族弟可任为征东儒学副提举逮其身后犹为之训诸子延祐庚申三月十日终于书舘年七十有二子东防防以归道路观者啧啧曰善人亡矣五月六日里之竹山防徳之学知以经为本恪循儒行不少越规矩发为词章蔼乎仁义之言配范氏亦令淑东之文有古风明理端身不忝其亲者也女适甘铭曰
　　言可谘也动可仪也噫斯士也遘斯时也生而止于斯也使其死而泯焉莫之知也恶得不为怛然以悲也
　　故曽明翁墓志铭
　　呜呼家犹国也其兴岂偶然哉兴其家必当其防当其防必有其人其人必才与福备而后兴唐以来吉抚号江右望郡两郡之交有山耸秀特起曰华盖俗传古神仙所憩华以西先属吉之永丰后属抚之乐安乡名云盖里名望仙因山与仙而名也望仙之地寛平广衍山水环合自昔宅其地者多兴盛曽为甲族有监镇君能以其资力得官称倜傥任侠游客辐辏其门声誉闻数百里有司户君进士乙科第一而曽不独以资力雄又以科名贵矣逮宋之末浸浸以微地灵渟蓄盖有所待南土新附之初山薮冦聚官不能治则委重有谋有力之家而望仙之曽乗时复兴君炜煜字明翁丰下端凝仪状甚伟父杭长厚人也郡县所倚信君有兄有弟兄总家务于内弟理兵务于外君出入官府同心干殳故能为官之翼卫乡之保障盗息民安而家日以饶所谓当其防有其人材与福备而兴者邪君宋寳祐戊午七月甲子生元延祐巳未七月癸亥卒有子竞事文学希受泗洲天长县教谕坦塾同游京师防古国子监以坦长其弟子员中书省以塾充侍仪司之属奔防而归明年十月癸酉于枫林之原塾具书俾希之子钦偕其里中士萧泉持同知来阳州事黄常所纪行实来徴铭塾也钦也若萧若黄皆及吾门者而君之善有可书铭其可辞也乎初邻境未靖里人筑堡自守受冦攻围告急求救率众往援冦遁堡完男女数千口喜得更生资财牛羊惟救兵所欲围解遄去一毫无取既而携金报谢复却不受人感其恩又服其义由是名徳益彰平居事父侍立终日隆寒盛暑不变父或就养兄弟之家晨昏亦往定省母严氏夙防生日悲痛不忍举觞里妪与母同年尝以饮食医药为奉曰见斯人犹见吾母兄既殁与弟友爱弥笃周族乡党之贫有不能塟之病馈以药饥赈以粟全活不可胜计比其终也逺迩嗟叹北来游宦之人虽识靣入哭必哀其感服人者如此娶邓氏男三而坦出为族弟后女二一适罗一在室孙男五钦长其次鉴镒鐇钺孙女二铭曰
　　身之有技而以着氏家之有嗣而以显世往者巳逝来未可涘其臧其炽于此乎眡
　　故曽夫人袁氏墓志铭
