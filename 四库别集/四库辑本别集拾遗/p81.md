<!-- { "loadSidebar": true } -->
赵元镇 【一条】 　赵元镇文集 【三条】 　赵元镇诗 【六条】 
赵忠正德文集 【十二条】 　赵忠正德集 【三条】 　赵忠简公诗 【二条】 
以上共二十七条，校清吴杰刊本《忠正德文集》十卷，馆臣漏辑者十条。
　　和郑有功游西湖二首
　　　其一
放舟越淮楚，更作三吴游。尚余魂梦怖，敢动乡邦愁。湖山自清绝，鉴中螺髻浮。况复得夫子，一笑忘幽忧。时时作清言，中有湖山秋。念无家客，坎止而乘流。何当与俱归，岁晚邻一丘。
　　　其二
晚觉身名误，悠悠定孰亲。回苕水棹，来看武林春。避地将安往，寻山莫厌频。百钱桃竹杖，云外踏嶙峋。
 【《永乐大典》卷二千二百六十四「湖」字韵，页十五下引「赵忠简公诗」。(影印本第十九册)】 
　　颜斋在倅厅面对逍遥楼牌额 【三】  【二】 字颜鲁公所书
想象英姿不可还，空余翰墨照人寰。亦知凛凛有生气，千载长留顾揖间。
 【《永乐大典》卷二千五百三十六「斋」字韵，页一上引「赵元镇诗」。(影印本第二十九册)】 
　　山门 【(栖岩寺)】 
天边箭 【苦】  【筈】 一门通，香隔云萝几万重。好借岩风为披佛，移文有语笑尘容。
 【《永乐大典》卷三千五百二十五「门」字韵，页二十三上引「赵元镇诗」。(影印本第四十九册)】 
　　思乡
何意分南北，无由问死生。永缠风树感，深动渭阳情。两姊各衰白，诸生未老成。尘烟渺湖海，恻恻寸心惊。
 【《永乐大典》卷六千六百四十一「乡」字韵，页二十上引「赵元镇诗」。(影印本第六十四册)】 
　　题谒松陵三贤堂
垂虹过高岸，左江右湖水。洞庭相吐吞，沧海迷涯涘。长波卷风雨，莽苍穷南纪。人材锺秀颖，习俗擅清美。高风想三贤，足以振颓靡。一时挺孤 【摽】  【标】 ，千载照青史。荒祠倚桥侧，草草渔樵市。舟车往来冲，今谁踵前轨。我从都城出，万事空化委。名迹有重轻，心期要伦拟。异代岂无人，意欲从此始。山林与锺鼎，一决乃英伟。近闻北客言，兵戎缠巩汜。谁能务采纳，尚得扶隳毁。归欤固夙心，宁作一身喜。亦念征戍儿，白骨委荒垒。道路异秦吴，魂梦隔生死。江湖信清绝，浮泛聊尔耳。坐写孤怀，悲风生绿绮。
 【《永乐大典》卷七千二百三十六「堂」字韵，页十九上引「赵元镇」。(影印本第六十九册)】 
　　 【论】 忧勤中兴
臣恭惟陛下，历兹艰运，屡更变故。虽否泰循环，理之必至。天其或者眷佑我宋，激励陛下，益坚忧勤之念，以就中兴之业乎？昔赵简子以襄子为后，谓其臣董安于曰：「是其人能为社稷忍辱。」后襄子能受灌城之，而卒灭智伯。越王勾践败困会稽，既以返国，置胆于坐，饮食必尝，「汝忘会稽之耶？」后亦以灭吴。区区小国之君，苟用心如此，卒能有成。今陛下承隆平久逸之后，躬履艰棘。淮甸之扰，仓卒播迁。二凶奸谋，乘间窃发。陛下不深以罪人，而责躬克己，唯以天下为念。是能为社稷忍辱矣。其亦饮食尝胆，如负会稽之，仰天之所以责成之意。则举哀拨乱，此其始欤？唯夫食不加肉，衣不重采。折节下贤，与百姓同劳苦。是乃勾践之所以灭吴也。唯陛下留意。幸甚。
 【《永乐大典》卷七千九百六十一「兴」字韵，页十一上引「赵忠正德集」。(影印本第八十八册)】 
　　乞降睿旨训饬岳飞札
臣被命西行，虽总数路，而随行兵马，仅能防护行李。或有警报，实无以应援。窃见岳飞屯军岳鄂，制置襄汉。而襄邓等处所留兵将，又皆飞之部曲，势足以相及，力足以相济。今虽专令捕讨湖寇，而襄汉冲要之地，尤不可忽。臣愿陛下速降睿旨，训饬岳飞，明远斥候，常如寇至，斟量事势，资助兵威，庶几不废前功，以图善后。唯襄汉既能坚守，则么寇不日自平。然后移湖南兵食，益壮上流之势。俾川陕增重，吴越镇安，远迩无睽阻之虞，缓急有首尾之应。经营之渐，当始于此。仰幸圣明，俯垂财察。
 【《永乐大典》卷八千四百十三「兵」字韵，页十三上引「赵元镇文集」。(影印本第九十三册)】 
　　乞遣中使训谕诸帅应援岳飞札
臣昨日奏，岳飞已定今月十九日出师。窃惟陛下，渡江以来，每遣兵将，止是讨荡盗贼，未尝与敌国交锋。飞之此举，利害甚重。或少有蹉跌，则 【死】  【使】 伪境益有轻慢朝廷之意。臣愿陛下曲留圣意。凡有可以牵制应援，助其声势。及馈饷钱粮等事，督责有司，速为应副，以亲笔敦奖激励，且使诸帅臣协力共济，庶使万全。
一乞遣中使，赍亲笔赐刘光世，遣发王德郦琼，共以万人屯舒蕲间。各将带一两月钱粮，或岳飞关报会合，即令兼程前去，并力攻讨，仍行下岳飞照会。
一乞以亲笔赐岳鄂刘洪道，江西胡世，将荆南解潜等，各务尽忠体国，应岳飞报到，遣发援兵，资助粮食。及应干军须等事，一一应办。不得辄分彼此，致失机会。
一乞并以金字牌先次发行。仍谕光世已遣中使谕旨，使先知陛下叮宁之意。臣以请宫祠，既闻圣训，不敢不尽愚见。
贴黄：臣今所陈，如或可采，乞作圣意行出，庶免越职侵官之罪。
 【《永乐大典》卷八千四百十三「兵」字韵，页十三上引「赵元镇文集」。(影印本第九十三册)】 
　　乞留所起人兵札 【(绍兴七年四月三日)】 
臣今月初二日准枢密院札子，备奉圣旨，将本路已拣中弩手内，十分为率，就加拣五分武艺高强之人，限半月团结差官管押赴都督府。臣近以车驾进临大江，本路相去辽远，声势不能相及。乞朝廷差发兵马数千，于明州驻札，缓急可以弹压。今准前项指挥，将本路见管人兵内摘起四分之一，数虽不多，然在本路实有利害。臣契勘本路见管隶将共六千八百人。除将投外，约计六千五百四十人。内一半习弓弩，计三千二百七十人。于内摘起一半，计一千六百三十五人。其间又有新招刺未合入等，及患病逃亡事故外，止六千二百人而已。在朝廷得此一千余人，怯懦南兵，不足为用。而一州之间，千百人之内，摘去强壮百数，则余益不堪矣，谓之无兵可也。况本路兼备海道，与其它路分不同。欲望圣慈，检会臣前奏，分兵数千前来明州驻札，所有今来所起本路人兵，伏乞特降睿旨，计令存留，实一路之幸。臣以衰疾浸加，已乞宫观差遣。然未去一日之间，苟有所见，不敢隐默。伏幸睿慈，曲赐矜察。臣无任俯伏恐悚之至。
贴黄：臣窃惟朝廷措画，虽非远外所可臆度，然陛下既登戎路，则中外臣民，孰不愿输寸効。况如臣愚，尝待罪宰辅，而出当一面之寄。如朝廷决欲起发本路人兵，臣亦岂敢坚执？唯是绍兴府，系帅司置司去处，不可大令削弱。今照对本府，准朝廷条式，取会堪出战军兵人数。内七百六人，系拣中五分弓弩手，本府已于绍兴六年十月内，开具军名帐状，申行在枢密院去讫。续缘差出事故，目今见管六百三十五人，合发五分，计三百一十八人。本府见准朝廷指挥，于拣中弓弩手内，起发二百人，赴留守司弹压。除发回外，有一百七十人，止合贴数起发一百四十八人。委是数目不多，欲乞特降睿旨，许令存留，非他州所敢援例也。臣既乞宫观，则兵马有无，非臣之责。然臣在任之日，不为一言，则后来帅臣，必将罪臣矣。并望圣慈怜察。
 【《永乐大典》卷八千四百十三「兵」字韵，页十三下引「赵元镇文集」。(影印本第九十三册)】 
　张嵲：《紫微集》三十六卷
张嵲，字巨山。襄阳(湖北)人。宋宣和三年(一一二一)上舍中第。绍兴九年，除司勋员外郎。累迁敷文阁待制、知衡州。终于提举江州太平兴国宫。《宋史》卷四四五有传。四库馆臣自《永乐大典》辑《紫微集》三十六卷。
现存《永乐大典》录：
张紫微先生集 【五十九条】 　张嵲诗 【六条】 
张嵲紫微先生集 【二条】 　《黄庭坚豫章集》引 【一条】 
以上共六十八条，校《湖北先正遗书》本《紫微集》三十六卷，馆臣漏辑者二条。
　　奉送知府郎中
文章足并汉西都，老大时时有著书。共叹微言追正始，不徒能赋似相如。代言方伫如纶诏，揽辔今乘刺史车。他日来归司帝制，未应褊効王舒。
 【《永乐大典》卷一万九百九十九「府」字韵，页十七下引「张嵲诗」。(影印本第一百九册)】 
　　 【黄庭坚豫章集】 序
鲁直诗文，誉者或过其实，毁者或损其真，皆非真知鲁直者，或有所爱憎而然也。大抵鲁直文不如诗，诗律不如古，古不如乐府。盖鲁直所学诗，源流甚远。自以为出于《诗》与《楚词》过矣。盖规模汉魏以下，而得其仿佛者也。故其佳处，往往与乐府《玉台新咏》中诸人所作合。其古律诗酷学少陵，雄健大过，遂流而入于险怪。要其病在太着意，欲道古今人所未道语尔。至其文则专学西汉，惜其才力褊局，不能汪洋 【而】 趑趄。如其纪事立言，颇时有类处。其诗虽特妙于乐府，然惜乎择之不精。用古今语颇杂，遂有害骚雅处。昔柳子厚读《鹖冠子》，以「贪夫徇利，烈士徇名，夸者死权，品庶每生」数语，为非《鹖冠子》。何以知之，曰不类。况古语之与今语，其类耶？至其为《黄夫人碑》，文似左氏，辞似屈原，可以阔步古今矣。虽使柳柳州复生，不能出其右也。
 【《永乐大典》卷二万二千五百三十七「集」字韵，页二十上《黄庭坚豫章集》引「张嵲序」。(影印本第一百八十 八册)】 
　李正民：《大隐集》十卷
李正民，字方叔。扬州(江苏)人。宋政和二年(一一一二)进士。高宗时，官至中书舍人、徽猷阁待制。后奉使通问隆佑太后。四库馆臣自《永乐大典》辑《大隐集》十卷。据集中诸表考之，则在朝尝为给事中、礼部侍郎、吏部侍郎。在外尝知吉州、筠州、洪州、湖州、温州、婺州、淮宁等府。现存《永乐大典》录：
李正民诗 【一条】 　李正民大隐集 【一条】 
李大隐先生集 【二十四条】 
以上共二十六条，校南海孔氏钞本(藏广州中山图书馆)《大隐集》十卷，馆臣漏辑者四条。
　　福廷村
云海茫茫天一涯，田园芜没竟何归。福廷自可求灵药，夜月虚传掩少微。莫讶长须寻不得，只缘双鲤别来稀。三间茅屋何时办，白发相看傍钓矶。
 【《永乐大典》卷三千五百八十一「村」字韵，页五下引「李大隐先生集」。(影印本第五十册)】 
　　大宋中兴雅
