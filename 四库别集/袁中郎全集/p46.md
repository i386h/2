<!-- { "loadSidebar": true } -->
少时偕中弟读书长安之杜庄伯修出王安道华山记相示三人起舞松影下念何日当作三峯客无何家君同侍御龚公惟长从蒲坂回云登华至青柯坪险不可止踰此则昌黎投书处余私语中弟近日于鳞诸公皆造其幽彼独非趾臂乎然心知望厓者十九矣余既登天目此陶周望商畧山水胜处周望曰闻三峯冣胜此生那得至后余从家君游嵾上有数衲自华来道其险甚具指余体曰如公决不可登余愤其言然不能夺今年以典试入秦见人辄问三峯险处而登者绝少唯汪右辖以虗曹司理远生杨长安修龄曾一至其颠然面矜而口呿似未尝以造极见许也余至华阴与朱武选非二约索犯死一往既宿青柯坪导者引至千尺山童见细枝柴其上顶如覆铛天际一隙不觉心怖因思少年学骑马有教余攀鬣蹙镫者心并怯后有善驰者谓余曰子意在马先常恨霜蹄之不速则驰聚如意矣余大悟试之良验今之教余拾级勿下视者皆助余怯者也余手有繘足有□何虞吾三十年置而不去怀者慕其崄耳若平莫如地上矣安所用之扪级而登唯恐崄之不至或坐或立与非二道山中旧事若都不经意者顷之越绝厓踰沟度苍龙岭岭尽至峯足地稍平衍余意勌百步一休从者相谓何前捷而后涩也余曰蹈危者以气善一而怖十绝在崄也怖一而喜十绝在奇也吾忘吾足矣去危即夷以力相角此舆卒之长何有于我哉下舂乃跻南峯之颠与非二席峰头待月是日也天无纤翳青厓红树夕阳佳月各毕其能以娱游客夜深就枕月光荡隙如雪余彷徨不能寐呼同游樗道人复与至颠松影扫石余意忽动念吾伯修下世已十年而惟长亦逝前日苏潜夫书来道周望亦物故山侣几何人何见夺之速也樗道人识余意乃朗诵金刚六如偈余亦倚松和之 

嵩游第一 

度维岭越轘辕关西北折入山坳则少林寺也少室截然横其前诸山怀之天然回合如有尺度京洛之间古迹废尽独此寺犹存典型口者过东都觅故宫遗址了不可识询李文叔所记名园亦无有而伊阙两崖废像残碣崩剥苔芜间令人堕泪此中差强人意不复为此寂寂叹矣樗道人曰今好事家所贵者曰古曰完曰欵识山狩于虞古也雾窻云寮飞布崖壑完也隋唐以来碑碣森列庭中欵识也堂头僧曰道人欲置兹山于贯城市耶请以一转语酬价矣道人曰有大力者负之而趋余大笑堂头僧者曹洞下儿孙主斯院者也从院东西穿诰曲磴道中过甘露台有古树根如欹石虗处如梁已出寺西折行观初祖影石石白地墨绘酷似应真像老僧曰涧中自有此石能为水树云影余曰然石以影重达摩之重不以影不以石不以面壁此中不湏蛇足也已从庵后出行三十余盘得初祖洞洞中石如波卷不尽五乳峰者数文已下山度南岭十余里得慧可觅心台台形如孟倚翠壁下临伊洛黄河苍莽行绿烟中已归院遍历轩除庖湢休于丈室顾樗道人语曰是中有余衣屦迹焉云树烟峦若旧识者余梦游兹山久矣晓起出门童白分棚立乞观手愽主者曰山中故事也试之多绝技欲登少室无所淂路乃止少室奇秀迫视不可见远乃行修武道者望若古锺仰出诸山上从汝来者唯见千叶芙蓉与天俱翠摇曳云表而已山四帀皆壁羣山翳其外迫之乃不见巅而见翳游人多不惬夫豪杰之偶于众也凡才得肩而蔽之及时地既远肩蔽者与腐草俱尽而天下始望之若飞仙获其只字以为至宝士患不时达耳余数年前走南阳道见远翠干霄土人曰九鼎莲花寨也了不知所谓及过山咢岭忽有举此名者始知所见在五百里外也少室之秀特可知矣 

嵩游第二 

山东关里许有皂巾而故蓝者请曰由西华道耶余不觧及至岳祠从垣之西窦入不觉一笑祠在黄盖峰下偏峰之左东行数里得涧寂无人声芦风水响环绕山砦沿涧而北得山足涧与山曲折如月半弓渐高得寺寺尽而岩卢浩然旧居也至今犹袭其姓山至此忽两分如人张左右劈当胸腹处削壁千仞恨虗而却如割大瓮之半水从了处出初犹粘壁雾雪纷飞忽然坠空千丝直下激石为屑散布一涧时方下春日与烟湘薄而瀑溅之风复生态其间正视不一色去瀑十许步巨石岌业游人各踞一石望瀑而饮回风忽射稀点酒面起立欲避而两脚已斜卷去朱非二曰少时读天台赋知有瀑布不知其奇丽如此问余余曰三见之矣见于五泄者如奔雷其观伟见于黄岩者如立玊台观逸若夫苍寒霏微帘披绡曳此为冣幽矣登封令傅元鼎曰尝夏月雨后经此飞涛挂壁激石倒立如柱响震一山余曰然古人谓夏山如滴冬山如睡瀑亦有之夏瀑如怒冬瀑如喜此正卢君喜时也壁石多奇或为霞或为绀或为岚而根下有石数丈云峦洗出其纹如刻画涧中多白石墨浪界之与影石相似独不能为人物耳涧西有小洞容数人其下流峡中石几石龛石版遒妍不一与碧潭相映为山中绝景 

嵩游第三 

道阳城废址入会善寺寺平圯有泉冷然及门而没西去数十武为戒坛颓栏败砌皆镂隋唐佳句人物山水细入毫发石柱上有唐宋题名字极精寺故魏孝文避暑宫也唐以来习昆尼者居之遂有坛古碑刻完好者菩萨戒经□□十三年恊律郎高坚书魏天平二年嵩阳寺碑不着撰书姓氏末云唐麟德元年九月庚申从嵩阳观移来乃知嵩阳古梵剎也门之君有天历二年中书门下牒其下勒代宗手勑二十二字无一笔蚀者碑阴勒戒坛记汝州刺史陆长源撰河南陆郢书隶法遒逸戒坛西南麦畦中有开元十五年道安禅师碑广平宋儋撰兼书末云建塔僧破灶损一字葢神僧破灶堕也□已荒不可识而碑尚可搨今人但知戒坛寺茶榜可发一叹山僧云古碑甚多磨为时贵书且尽余自少林入嵩庙阅碑如林然耳目可及或无他厄数碑沉沦恐不免聊载之以竢永叔德甫耳东过嵩阳宫观汉三栢大者七人围皮如皴石望之若山干不甚修者土掩其本也今宫之石柱犹存其一掘二尺余乃见础占宫殿基高常踰仞柏之地视阶不当高于基二尺也柏之得封也必以伟在汉已为故物前此之积或又不知几许余意非去土数丈不能尽其修伟也旧志谓石上有韩文公题名欧阳文忠公跋遍觅无有偶见石柱上有宋人书崇宁三年三月十日观退之题其半没土具臿求之左方得邢和叔题名右方有云余与子由考试西洛进士毕同游二室诸寺冣后过天封精思观道子畵遂行熙宁五年九月十日也其下不书欵天称子由不以氏语气酷似大苏是时子由以忤安石出为河南府推官而子瞻送杭州进士诗序有云熙宁五年钱塘之士贡于礼部者九人十月乙酉宴于中和堂公是年监试杭州不应复至落也其人定佳士当是西京教授王平甫辈耳韩欧书竟不见退之题冣简古今载集中郡邑志俱不收韩集非僻书也永叔跋见集古录郡志有之永叔先后凡数至其一与梅圣□俱即跋中所云登峯顶观龙潭石记者也其一与谢希深诸人俱有见神清洞一事希深书云师鲁语怪永叔子聪歌俚调几道吹洞箫往往令人一笑绝倒至今数百载如见其眉目也野史载钱思公守西都欧谢同在幕下一日自嵩山归暮抵龙门香山雪大集忽烟霭中车马渡伊水则思公遣厨传歌伎来到因传语曰山行良佳少留龙门赏雪无遽归也宋人风韵乃尔栢之右丰碑一与太空争杰其文不足言书则徐浩八分体字字生动欲飞书家所云怒猊抉石渴骥奔泉不虗也东过崇福宫宫荒寂甚即有宋诸贤所尝提举者宫之左为启母石石三丈余旁裂小石事载淮南鸿烈甚诞而唐崔融启母庙碑云汉臣之笔墨泉海陈其令名秦相之一字千金叙其嘉应又引郭璞李彤为证真有其事矣石之前迭石为门半已颓右方有字皆大篆风雨蚀尽视无魏碑尤古年号上隐隐一光字而户曹史其及癸辛之间数字尚可识 

嵩游第四 

古云华山如立嵩山如卧二语胜画非久历烟云者不解造是语也然余谓华山如峩冠道士振衣天未嵩则眠龙而癯者也登嵩之路凡数处从万岁峯者为汉封故道迂回二十余里至中峯巅下视诸峯危石削壁或悬或仄态貌奇古因忆谢绛与梅圣俞书所谓玊女窻捣衣石八仙坛者按图索之去此当不远然石上无片字从游百许人无一人解者可恨也山颠一颓室侧有古井甚晶莹旱岁不竭前复有小峯疑即古封禅坛矢见制亦敞余问道士此为峻极上院耶道士茫然余笑曰若得刘伯寿为导当无此苦元鼎问故余曰野史载刘伯寿筑室嵩山下每登嵩顶回则于峻极中院援笔记岁月登须凡七十四次伯寿盖洛阳九老之一也有妾名萱草芳艹皆秀丽而善声律伯寿出入乘牛吹铁笛二草以蕲笛和之声满山谷牛行即行牛止即止其止也必命壶觞尽醉而归嵩人以为地仙云元鼎跃然曰公作嵩记幸述此一叚以为太室佳话余诺之稍东为白寉观故址背负三峯左右皆绝壁太熊诸山屏其前横者如案拥者如髻列者□□幽邃平远寔太室之奥宅也一松亭亭立秀杰非常□废已久山中树大于腕者动遭翦伐而此松独存殆有物护之松下遗迹宛然募童子能得片碣者与百钱得故瓦砾者数钱一时隶卒散尽披荆求之得古瓦数片皆琉璃龙其首唯□不可得欲过别峰而瞑色已迫余谓元鼎曰松间得一亭旁构小室游者宿其上五日始为不负此山也山之奥处不必论其指名者如韩公之龙潭欧公之天门泉范公之三醉石皆不能以一日穷也东行里许天昏黑不可得旧道从者曰从野猪坂下稍近但崄耳余笑曰嵩山无崄乃杖策行崎崖中约十五里至山足□日晓出城未至门百步许见城外有白烟突起以为爆烟也顷之忽见为环大可数围直入云际不灭者□之 

嵩游第五 

石淙非嵩也系之嵩后者水从东涧注嵩之余也晓起见檐外丝雨颇不快倚轩瞻太□翠色若滴知非雨候也驰而出东门纤尘不起翻以为乐过箕山望许由塜云片鳞鳞如欲坼至测景台乃见日折而困倚涧行山皆土阜甚舒缓将至石淙半里许渐闻水声及至一涧皆石如稠林之笋四顾不得寸肤不知是石何时飞来转盻之间向之土□何处徙去也石错立波中布置檈巧四帀之山宜高则为峰为巘为屏□约吾目使不外见其朴也中央之山宜平则□砥为屿若以供吾布席置酒之用也石之大者可坐十许人小者可分棚角饮飞筹走兕近可手揽远可绳度也当涧之新列三峰以拒水来潄其根如瓮如齿斜飞正射交注潭中激以观其怒朼遶石皆深潭幽冷如黛渟以观其色也至涧之下流石忽自夹两崖青壁削立长可十余丈水至此如匹练所以蓄其浩瀚逸其奔放也石之丽在壁水之丽在峡踞中央者眩于欹危不敢迫视则又为洞于岸之南人穿洞腹出至唇而拓水之深碧石之奇峭可以坐而收也涧上之山高者不过二十仞卑者数仞水可以步计石可以笏计然其胜为箕颖之冠其去太室也二十里而遥 

游骊山记 

