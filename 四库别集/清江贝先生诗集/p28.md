<!-- { "loadSidebar": true } -->
　　○壬子春二月丙戍天雨新霁卉木向荣遥睇紫微复动游山之兴因述一首奉寄一寉子材复东良性诸友洎古道明远大用默庵方外交以订其约云 

　　东风日夜催花发花满溪南路不分三月黧黄成鼓吹四山金翠扫烟云题诗尚忆维摩室酌酒重登帝子坟如此风光君莫负画舡归载石榴裙 

　　○寄糜孝子 

　　幽湖老人七十余一身如螙隐图书朝廷不起常夷甫乡党已知徐仲车海燕定巢来屋里林乌得食上阶除雨晴有兴即相过一叶小舟通竹渠 

　　○寓幽湖客舍 

　　我无太古明星宅白首西东寄此身已免崎岖投剑外敢辞寂莫老江滨枇杞结子初肥两芍药留花不见春万古乾坤同逆旅两山风月属诗人 

　　○送朱显道赴濠上 

　　将军五月过旴■〈日台〉雪浪楼船快马驰天地重开新造国山川多纪壮游诗千屯雾合耕耘处万里星奔贡赋时却向秋风候旌斾南还莫负雁前期 

　　○试院中和常景元韵一首 

　　野老何知近上台高堂夜坐曙钟催采珠沧海元无价怀璞荆山信有材三月龙门湏快跃五更鱼钥未曾开却思年少多英气也赴槐花此地来 

　　○中秋试院和马新仲一首是夜无月 

　　花落铜盘蜡炬残风帘读卷未能安地分瓯越秋多雨人在蓬莱夜更寒敬礼每烦陈俎豆清谈仍喜接衣冠独无仙客知微术天柱峯头借月看 

　　○九月望日钱塘玛瑙寺僧照觉原过幽湖读书所出示诗数萹因其别也走笔赋诗一首为赠且有紫微山之约云 

　　野老读书溪水南浑如杜甫百花潭安得仙人来七七且从禅客语三三山多秋雨都荒菊树着新霜未熟柑更约葛洪丹井上好诗连夜为君谈 

　　○癸丑元日喜雪因携酒过来青堂招诸生共饮 

　　梦觉黄鸡唱已三隔窓声碎饲吴蚕惊风夜半愁回北瑞萶春前喜过南携酒试从由田父飤买花那老人簪豊年有象应堪卜满意来青共笑谈 

　　○寄材大用言默庵畅明远 

　　中秋看月醉流霞月里桫椤又落花老去翻经思古寺春来乞食向谁家三山弱水元无路七宝恒河更有沙他日升堂重论法莫嗔身坐白牛车 

　　○临平道中 

　　三月六日好天气临平湖上酒舡开青山如凿自高下白云不收时去来道上看花多踯躅林间伐木到杨梅如何也趁西风燕远过钱塘又一回 

　　○一寉道人回殳山未遂盍簪先以寄之 

　　三日不见已为疏别来忽后一秋余檇李城边又回雁桃花水生初上鱼可无薄酒试留客定有新诗能起予绛蜡双葩连夜结即听鳬舄到阶除 

　　○送谷克归湖南侍亲并东李中卿县丞 

　　五两风生楚客归梦魂先已到庭闱九疑舜冢苍梧野三国周郎赤壁矶天地茫茫人自老古今历历鸟空飞若逢李白烦相问别后平安一字稀 

　　○五月三日登阁东望青溪白莲粲然如雪倚久之为赋一首 

　　地清无暑即蓬莱高阁披襟亦快哉楚树日沉风北起钟山云合两东来枇杷子熟三时过菡萏花高一色开今夜夜凉无限思吹箫人在凤皇台 

　　○送赵泽民归越中 

　　天末秋风生白苹连环入梦客思亲蛾眉下嫁终倾国猿臂湏封莫问人禹宂读书今几岁兰亭载酒约新春翰林供奉如相问为说愁添雪满巾 

　　○送江西佥宪赵宗典移守合州 

　　今日梯航万里通使星一点向秦中蛮夷十月无冬雪山水三巴有阆风须可赋诗邀杜甫即看为政似文翁珠还合浦元非异但庆三田黍稻丰 

　　○送朱伯良赴陇西县丞 

　　巩昌风俗今犹古城郭弦歌足几家渭水北来同穴近陇山西过武功赊天连苜蓿荒秋雨地种葡萄压紫霞更喜清官有朱邑明年新政万人夸 

　　○送莫彦英赴宾州上林丞 

　　十月西征天气寒两江今日静波澜蛮夷万里皆唐制齐鲁诸生尽汉官榕叶似云埀满戸荔支经雨喜登盘柳州刺史文章妙公退从容好细看 

　　○送医师张仁齐 

　　县壶长向市中藏海底龙公夜授方庐阜仙人知董奉长安女子识韩康药存九转芙蓉暖松化千年琥珀香暂到京华即归去一毫荣辱搃相忘 

　　○赠龙虎山邓子方炼师 

　　鬼谷仙人弱水东身骑一鹤御青童坎离龙虎蟠金鼎日夜神明守绛宫笔埽琅玕三竺雨琴弹霹雳满林风白头欲问长生诀笑我京华尚转蓬 

　　○二月一日病中口号 

　　新年尤苦病相侵白发无持自满簪五柳先生莲社约四明狂容镜湖心满城风雨花时过曲水东西草色深明日两峯茅屋下故人持酒一开襟 

　　○送马本道赴颍上 

　　悲歌把酒气仍骄幕府藏名怕折腰万古山川豪侠窟一时文武圣明朝牛羊满野秋俱放貔虎连营夜不嚣马援已衰犹矍铄少陵多病且逍遥当筵落笔乌丝湿剑看书绛烛销我愧白头居太学云林唯待伴 

　　○送杨九思赴广尉经历 

　　卭笮康居路尽通西南开镇两江雄汉家大将推杨仆蛮府参军见郝隆象迹满山云气白鸡声千戸日车红明珠薏苡无人辩行李归来莫厌穷 

　　○新晴 

　　扶桑日上海门东野绿山红在眼中流水转龙分别浦断云如寉趁归风雪色一时开菡蓞秋声五月到梧桐白头病客乡心折独愧登楼赋未工 

　　○送朱质夫赴宁远知县 

　　万里番禺自汉通乘槎有客气如虹地分铜柱风烟外山涌璚台雪浪中帝子旌旗何处开黎人衣服与时同兴来好和苏公语又度西南月半弓 

　　○梅泉处士长卿挽诗 

　　先生出处任乾坤四十不登金马门长者已称如石建孤臣终惜弃虞翻天寒栢树无干泪月落梅花有返魂季子绣衣霄汉立风流文采喜犹存 

　　○送詹同文承旨还乡 

　　奉天殿下亲承诏老着黄冠薇万里云霄双寉去 【 时内苑从二鹤】 九江风浪一帆归春前载酒黄泥坂月下吹箫赤壁矶大采昭回看帝制山中草木尽光辉 

　　○赠韩友中 

　　雨花台下古仙客门俯百尺玻瓈江青山偃蹇自相伍白乌浮沉时一双天寒镵药龙蛇窟夜永读书风雨自纷纷市人不足数与尔笑谭倾百缸 

　　○和张思广九月韵时王景行阻雨不赴 

　　秋藕无花寄断丝。拒霜犹学汉宫姿锦袍江令还家早白发秋娘对客悲剩水残山留胜槩酸风苦雨失幽期未惭寂寞陶彭泽。更把黄花画一卮。 

　　○凤皇台 

　　凤皇一举用八极金陵犹有凤皇台万年龙虎自蟠踞此日凤皇湏后来陇西太白已无迹江左夷吾真有才登高送客多古意长歌慷慨共持杯 

　　○秦准对月 

　　大江流月浩漫漫一鹤南飞尚未安素练秋垂银汉阔神珠夜吐贝宫寒胡雏觱栗霜中起商妇琵琶水上弹惆怅故人千里隔小楼十二独凭栏 

　　○送吕元归四明 

　　千里东归访故园春深满目野花繁山横鸟道如龙转水落蛟门尚虎蹲贺老风流谁复继舒公气节更须论故人为谢崔文学何日听诗酒一尊 

　　○巳卯清明日偕马新仲李守中刘志远游聚宝山过泐季潭长老三塔院饮于志远赋诗一首 

　　城南看花花正开清明微雨洒尘埃路从周处台前过山转曹杉庙下来堕地游丝轻复起近人娇燕去仍回高歌击节狂欢赏共尽生春酒一杯 

　　○次韵夏士文 

　　故人不见十年余长忆故人看旧书直从渠象山头至相过凤皇城里居白雪翻匙共野饭银刀出网分河鱼从来陶令苦迂僻只拟东皋归荷锄 

　　○题王显宗廵历图 

　　六月霜威见直臣绣衣玉斧大同廵山分驼脊高中土路折羊肠恐远人今日边戎应辟马从来汉使独理轮白头校字惭年少为客京华又一春 

　　○分教中都一首 

　　中都学舍今百区声教远及万方初新罗百济亦遣子期门羽林皆读书一时复见制作盛回境已安攻战余老夫窃禄愧无补惟觧区区校鲁鱼 

　　○苦两淮水泛溢往来不通缅怀南京故人鄮子宪为赋一首 

　　寒犹挟纩思南国老更看书坐北窓白两三时如倒海黄流一夜尽成江榴化支子开无数鸂■〈涑鸟〉鸬鹚下作双天上故人何日见剑心诗思未能降 

　　○次韵方文敏秋兴五首 

　　地拱皇陵松柏深君王法驾几时临汉宫甘露曾闻昔周室丰年岂自今太史已删金匮録词臣应制凤台吟忆陪仙仗千官入春日新莺在柳阴 
　　一日龙飞濠泗间素橐胡马走寘颜已未肃慎通沧海更却呼韩闭玉关使者旌贫分道出将军部田凯歌还白头野老知何事紫气常瞻万岁山 
　　天限长江雪浪浮临江百尺起朱楼春风秋月归新恨楚水吴山忆旧游已沃腥臊无朔漠从来壮丽有西州万年大业如盘石四海诸侯尽缀旋 
　　锦城春色醉芙蓉中第楼台有几重万里黄河遥北注一九函谷小东封生常客寄悲工部老托官联忝辟雍始信童谣应千古浮江一马化为龙 
　　西湖一雨始知秋水碧山明散客愁何日仙人留白石当时宋祖战清流银河接地西南界玉气通天日夜浮怀古登高无限意暮云千里重回头 

　　○丙辰元日时在凤阳赵穆仲方文敏王継远枉骑相过 

　　今年元日汉钟离着处箫鼓太平时老夫畏酒后多病好客到门能说诗春前春后雪纔见水北水南花更迟却忆华堂高会处玉盘纤手送青丝 

　　○题洪大隐传后 

　　黄冠野服共逍遥七十何曾谙市朝倾国楚纪端不嫁入山商皓若为招田中云实收双玉树底风声厌一瓢化鹤却归辽海路上林无处问渔樵 

　　○赋晚菊黄白二本 

　　引蜂勾蝶过红墙千叶新花只道妆仙质晓匀胡粉白御袍秋染欝金黄东家欲鬪西家艳十日元同九日香可笑当时彭泽今清如楚客在潇湘 

　　○秋日漫兴 

　　青枫叶赤雨新霜倦容栖栖自一方已愧公孙疏学术浪传司马擅文章天寒老骥愁长路日落孤鸿没大荒何日两山陪野叟一谈一咲共相忘 

　　○次韵杨秉哲录事见寄二首 

　　尧封北尽蓟门宽执戟阳郎喜调官幕下赋诗诸客避马前射雁一军欢人才今日收孙楚相业没来许谢安无限江南好山色他年归约老夫看 
　　一曲西湖罨画间花时载酒正红韵邹枚上客团车盖燕赵佳人结佩环甲第楼台分处处南朝事业尚班班伤心可得重行乐空愧沙鸥白鹭闲 

　　○病中一首寄方文敏 

　　一秋已过春后回柳条梅萼定相催淮南病客惟高卧雪后故人今不来诗卷暮年愁搃废烛花清夜喜还开东轩风月与谁赏新酒双行琥珀杯 

　　○早春寄黄仲真 

　　乐全先生七十余乐全堂深花事初山中酒熟试留客竹里日高时读书黄冠野服真自称灻车驷马今何如相知还有惠施在适意共观濠上鱼 

　　○凤阳晚春 

　　愁闻杜宇还催客。老向钟离又过春。洞隔水帘迷绝境。山名云母忆仙人牛羊自放空村晚燕雀交飞甲第新载酒看花同一适。百年胡蝶梦中身。 

　　○送马伯温之广西 

　　楼舡椎鼓发江中昨夜樯乌喜北风可惜春归还送客何知别后已成翁浮天雪浪三湘阔到海云山百粤通有子汉阳专簿领一书千里托飞鸿 

　　○送王用中归金陵以有亲迎之期因并及之且戒其进学 

