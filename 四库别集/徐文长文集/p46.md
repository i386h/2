<!-- { "loadSidebar": true } -->
　　资政大夫南京工部尚书前廵抚云南兵部尚书兼右都御史新昌吕公殁之四年而某奉　玺书还自楚公之子国子君某来以公行状告再拜俯兴涕不可止曰某翁与若翁公所悉也、不腆先人之遗、若小子日所纪、与诸宗之夫所谱者、敢以干、噫夫君子之于豪贤也、不幸而不身当其世与其人、则读其书想见其行事、至右愿为之执鞭、若子长之于平仲者、故特为之传管晏、矧生而身当其世、幸与其父兄共挹其波、承其风、后先同秉笏而进、解车而退、奔走夙夜于　两朝、效命婴瑕于戎蛮万里之外、若义不使彼独死我独生者又其学绅孔子而佩周公、不问道远而任重也、且公尝表我先子墓矣、藉使公先吾先子、则是役也、傥吾先子事也、虽不敏敢不竭其愚、虽然、迁之传婴也止两事、公所宜传者且不少、不可亵以细、谓国子君吾姑状其大者、以备国老采、君等姑谱而藏其细者于家、公讳光洵子信卿绍兴之新昌人遡其始实为周太公望其居新昌则自赵宋大理评事讳亿者自青始十一传而为赠按察佥事存正存正生乐乐生廷圭及廷安廷安无子子廷圭子世良自世良公而上至廷安廷圭两公卒以公贵得赠及貤皆尚书右都御史妣皆夫人而世良公者公之父也称伟丈夫而公特肖其禀与训当嘉靖壬辰间甫踰冠便成进士知崇安崇安一女子中崇其县中豪舞讼者欲因以觇公教其父持一纸仓卒讼崇鬼于公公徐收其纸内袖中日且夕蓦易草移城隍所明夕崇来谓女曰何至是我姑去霜降后复来耳至霜月公果丁章夫人忧服阕补溧阳御史行县羹误墨疑之欲一切以毒法公驰往取羹立啜尽一器御史悟为起谢在溧三年上下以学道闻召入补御史世皇帝南廵大学士某居守增设员以外数十百人公奏罢之又奏河东薛瑄崇仁吴与弼新会陈献章三贤者不宜不在孔子庙庭十九年地震则又言九边中有大阙绽凡十事不宜不补马倒死不宜独责厮养卒最不宜者令刍地渔入幸戚贵家宫僚储本不宜使非其人其人矣又不宜不重其礼貌如是者凡十余并要切触讳忌改领江西遂出岭南直隶苏松常镇四府廵按事苏松苦水剧乏善计吏后先孔塞亦无了息基公总酾有法水效职至今工罢辄谱畵册书可千百年不虞灭没奏入　世庙嘉之赐金绮又奏免旱租六十万用余皇破海寇大洋中罢覆刷陈牍省费无算再赐金绮进奉二级代入会虏入古北口逼京师与故侯鸾争马市不可一日章十三上谓虏骄易与且都城何地也可使逞以归耶今日臣有死无和有进战无退守　上览表为动色公亦自掖驰归托其母夫人姑妇间于所善欲以身死国会虏退而止改领京畿迁南京光禄寺少卿改北丁赠公忧芝产其庐起补更太仆大理二寺卿少俄复补南如故职徙尹应天诸输府者用富民苦别索公易民以官民便之率以祠公徙卿大理会卒以枵杀户侍郎晋公右都御史领饷事俄改侍郎二工部自尹至工改者四并南既又改北工左公用饷则卒驯帖用工则商辈祠公如其尹用工于北则大桥成晋奉正二品于是癸亥间云南事渐痹砭者鲜效举朝则交共举公公遂从工左迁右都御史以绣斧往莅云南至则首军昆阳斩叛酋马苴李应朝昆阳平明年春水西宣慰安国亨叛寇沾益夏李向阳方廷美再反昆阳亏遮者索反寻甸公并后先讨平之晋兵部尚书兼如故而武定府土官凤继祖者世毒螫钩连他府大小酋僚济虿者数十辈远至贵川相昏因有众数万志枋千里据城以叛数出诸蛮攻城郭杀宪臣于军用伪王南面其众意卑眇向者麓川然孽顾始沐氏数庄豪而兵符故专沐氏公表其繇并乞符得自调贼倚川贵为三窟计其败遁必从贵走川乞稍借得暂领川贵诸兵道禆帅贼果用是败遁竟授首于川武定平悉有其地沐氏既衔公折其权又自恚当公未表时频却其宝赂及得贼又追论其左袒贼若庄豪激叛羽叛者诸阴事痛一剪束而公自军兴则先子首腰鞞琫棒符以奉军约无一日不寄首领于象马间移按沐氏党则用先子假按察长把三尺提一寸狸兔为鹰鹯击鸟雀以诛君恶于棘柏之廷以故望重若公者则得谤、稍改工书以归而眇微若先子则交击以蒙逮公重则用数十荐而不起先子眇微则仅脱丁赎得复齿士林稍乌素其颠躯而巳矣于是两翁者痛既定追灼而悸数往来镜湖天姥间相约彼庐而此舟幸长有林泉以凖换曩昔辛苦意造物未必并此夺之而竟后先捐馆舍噫此吾所以状之日为恸移晷三掷笔而未成也公自入仕仕靡不优而为御史廵苏松为部院长治云南劳最着自结发为学学靡不优而中治新建旨再后与余姚钱刑部德洪吾乡王兵部畿武进唐都院顺之三先生相切摩最力以故悦亲取友诸伦教事率谨笃如古人在云南方盛晋赏辄辞赏乞归得大臣体他若好捐鋠为乡里作福田游精翰藻芳华朗映人所难然不足为公详也公生正德三年七月七日万历八年十一月八日以疾终娶赵氏封淑人以侍公疾劳殁先公八日公葬祭例得　谕越三年抚臣为请之乃始以某月日葬黄杜原而公初未子副某氏晚始生应鼎穉今来请状曰国子君应岧用公荫读书国子者从子后公者也室即赵淑人侄应鼎聘诸生俞某女女二长适何兵书曾九万次适陈鸿胪子世彬次许聘礼书潘公子复泰并国子生次适礼书秦公子茂纲次许聘俞某孙佃聘何某女孙女某

　　徐文长文集卷之二十八 【 终】 

　　●徐文长文集卷之二十九

　　公安袁宏道中郎评点
　　门人锺人杰瑞先校订

　　祭文

　　祭北斗文 
　　代祭东岳神文 
　　代督府祭赵尚书文 
　　代祭阵亡吏士文 
　　感梦祭嫡母文 
　　春祭先墓文 
　　祭少保公文 
　　代上馈文 
　　告丁母 
　　告先主
　　哀诸尚书辞 
　　祭张太仆文 
　　会祭高君文 
　　祭罗母 
　　祭少颠文 
　　季先生入祠祭文
　　时祭文
　　县祭文
　　入乡贤祠府县祭文 

　　○祭北斗文　清雅流便绝无刀尺痕

　　伏惟　帝君祸福续命、居怙照之四天。阴阳权衡、齐□玑之七政。昊天无语。喉舌攸司。霄表独尊。星辰并拱降德于下民甚大占月建而可知何心于责报之微成岁功而不有某南斗分野、下土小臣、曰□曰杓曰魁。随所指而屏息。瞻昏瞻夜瞻旦。俨如在以皈依。蕞尔除坛、汲而漱齿、低河促漏眇三星之在天扫石焚香合五体而投地

　　○代祭东岳神文

　　伏惟大司命特掌太山东岳帝君刘古号东皇、尊同羣帝、抚长剑而珥玉。九歌首重威灵。骑素雀而游凡。一寓便留下土。是虽志恠。何必不言。总领魄魂。讵拘陟降。

　　○代督府祭赵尚书文　序述间写情可涕

　　在昔乙卯、我持按节、海气翳空。西指吴越。公膺简命、其往视帅我纪我监、策蹇而驰、小搏大蹂。不知其几。凡公所至。我则偕止。爰有黠雄。如窃食鼠。以出以入。视人来去。公再承御、开府江涘、绣衣方斧、军兴从事、大发淮邳。暨燕赵士。长戟短剑。控弦步骑。我当其时。滥服司马。掎之角之。与公上下。迨于成功、舍我而比、嘉锡荐臻、以宠以禄、神武驾驭、仁义并参、既赐以玦、遂将以环、公不少留、长逝远引、生既有为。死应不泯。追念夙昔。恍焉如昨。同在行间。桴鼓然诺。两岁驰驱。坐卧饮食。今其巳矣。俱为陈迹。

　　○代祭阵亡吏士文

　　嘉靖丙辰之冬海寇挟东夷据岑港不去其明年春朝廷命总督臣某率师往征之三月四日兵始入薄其巢土汉吏士有先登而死者越十日总督乃命某官某以某物陈于诸死所而告之曰吾奉命讨不义偏将军提督无状稍亡其伍书至之日吾与介吏侍铃阁悲悼为不食方今休养吏士以图后功窃念歼贼有日而终无益于死者故遣吏赍品物如前召诸灵使饮食之其它恤典一遵故事、勿省鬼如有知、其少自宽、毋多怼、

　　○感梦祭嫡母文　一字一泪

　　惟母在昔。以病而死。胡昨夕梦。不死而病。裸坐室隅。展户自掩。儿疹其候。呼涕激面。脉数以烦。知不可理。诡曰其愈须旦夕耳掩面痛哭。扶母于床。哭罢而觉。泣涕犹滂梦母于病哀且不禁觉哀其死儿何为心

　　○春祭先墓文　眞率为得

　　古者士一失时祭则不敢以宴故三月无君则皇皇如也解者谓不仕则无田、无田则牲杀器皿衣服不备而不敢以祭、古之人于祀死其重而难于举若此、迨后世则不然矣、虽牲服不备、亦无不祭者矣、渭去年春以书记从督府驻师于鄞、前年授经陈平湖县中、再前年往延平滞内兄官署、盖不亲祀者三年论其迹于古之所谓皇皇如者实相似是虽非为祀死者而皇皇如然亦为养生者而皇皇如也渭罪亦可以少原焉、渭去年娶于杭之某姓、遽归之不得、卜三月十八日往赘之、谨以祀食之余、附告、

　　○祭少保公文　愤痛特甚似不欲长峿伤于赋恨

　　于乎痛哉公之律巳也则当思巳之过而人之免乱也则当思公之功今而两不思也遂以罹于凶于乎痛哉。公之生也。渭既不敢以律巳者而奉公于始。今其殁也。渭又安敢以思功者而望人于终盖其微且贱之若此是以两抱志而无从惟感恩于一盻。潜掩涕于蒿蓬。

　　○代上馈文　吮胆一叚趣绝

　　于乎痛哉儿某之上馈也忆昨侍疾之辰、大人疾渐革易箦须臾矣、某泣而请曰犬人忍弃儿辈何之耶。即息尚嘘嘘也。宁忍无一语遗诲儿耶。大人勉启再三呜呜言曰。乃翁苦苦苦苦而巳。遂瞑、某谨仰而俛思之大人之所苦者五、大母相大父劳瘁丧明中道不享。大人痛之。终身苦一也。大父力啬不肉者六年资才给馆教我大人学偶数奇莫慰大父。大人痛之。终身苦二也。大人三仕光禄一贰东平幸值国恩大父赠郎于幽。大母不与。大人痛之。终身苦三也。自光禄徙东平八九年间廉勤谨慎夙夜靡遑志在益展驱驰用以再荣地下而竟以疾罢。大人痛之。终身苦四也。大人课督儿辈尺寸不踰而儿辈未免愆违在儿犹甚。子曰父在观志。父没观行。在志如此。没行可知。承父如斯。事母可知。大人于此。岂特痛之终身。抑且抱旨壤。夫前之四苦。大人为大人之父母而然。后之一苦。大人为儿辈之老母而尔。夫俾父不甘于生衔苦而死者非子也。生不能释父之苦而劳其嘱死。又不能追雪其苦而背其嘱非子也。释父之苦。期甘于母。甘母非味。在养母之志。不则时祭我父而以牲者三。日馔我母而以鼎者五。母且不甘。父亦终苦。于呼痛哉父兄胆子吮饴命之曰狶女吮蒺藜父咀蘗子咀蜜命之曰即女其吮棘父虀荬子虀芥命之曰带女其虀蒯父啖荼子啖菰命之曰鼯女其啖麸父食连子食鲜命之曰犍女其食巳之肺肝有渝此盟百神其殛父来索儿早归黄土陌笞儿一百蚯蚓钻额日者于灵次当饭午庖鴈烝粱和羹清酤大人歆之幸且莫告

　　○告丁母　与下首笔底酸苦欲霜

