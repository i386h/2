<!-- { "loadSidebar": true } -->
　　君讳世衡字仲平国之劳臣也不幸云亡其子泣血请于予予尝经畧陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之冦骄而贪益侵吾疆百姓被其毒君时为大理丞任鄜州从事建言延安东北二百里有故寛州请因其废垒而兴之以当冦冲左可致河东之粟右可固延安之势北可图银夏之旧有是三利朝廷从之以君董役事君胆勇过人虽俯逼戎落曽不畏惮与兵民暴露数月且战且城然处险无泉议不可守凿地百有五十尺始至于石工徒拱手曰是不可井矣君曰过石而下将无泉耶尔攻其石屑而出之凡一畚偿尔百金工复致其力过石数重泉果沛发饮甘而不耗万人欢呼曰神乎虽戎兵重围吾无困渇之患矣用是复作数井兵民马牛皆大足自兹西陲堡障患无泉者悉仿此大蒙利焉既而朝廷署故寛州为青涧城授君内殿承制知城事复就迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给常自觧佩带与其酋豪可语者有得冦中事来告于我君方与客饮即取坐中金器以奬之属羌爱服皆愿効死青涧东北一舎而逺距无定河河之北有冦寨冦常济河为患君屡使属羌击之往必破走前后取首级数百牛羊万计未尝劳士卒也故功多而费寡建营田二千顷岁取其利募商贾使通其货或先贷之本速其流转岁时间其息十倍乃建白凡城中刍粮钱币暨军湏城守之具不烦外计一请自给使一子专视士卒之疾调其汤饵常戒以笞责期于必瘳士卒无不感泣今翰林承旨王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按巡环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣物缯彩以悦其意又采忠顺者増银带马绂以旌之然后谕以好恶立约束而俾之遵向然悍猾之性久失其驭非智者处之虑复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制愳合夏戎为暴发之患又地瘠谷贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首奴讹者屈强自处未尝出见官长闻君之声始来郊迎君戒曰吾诘朝行劳尔族奴讹曰诺是日大雪三尺左右曰此羌凶诈尝与高使君继嵩挑战又所处险恶氷雪非可前君曰吾方与诸羌树信其可失诸遂与士众缘险而进奴讹初不之信复会大雪谓君必不来方坦卧帐中已至蹙而起之奴讹大惊曰我世居此山汉官无敢至者公了不疑我耶乃与族众拜伏諠呼曰今而后惟父所使自是属羌咸信于君有兀二族受夏戎伪署君遣人招之不听即使慕恩出兵诛之死者半归者半尽以其地暨牛羊赏诸有功其僭受伪署如兀二族者百余帐咸伏栗请命纳其所得文劵袍带由是属羌无复敢贰君戒诸族各置其烽火夏戎时来抄掠则举烽相告众必介马而持之破贼者数四泾原帅葛懐敏定川之败戎马入纵于渭予领庆州蕃汉兵往扼邠城又召君分授泾原君实时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是缘边诸城独环不求増兵不烦益粮而武力自振夏戎闻羌属不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马钤辖仍领环州惟环西南占原州之疆有明珠灭臧康奴三种居属羌之大素号强梗在原为孽寖及于环抚之狠不我信伐之险不可入北言二州交通于夏戎朝廷患焉其二州之间有古细腰城复之可断其交路又明年余为宣抚使乃谕君与原守蒋偕共干其事君久悉利病即日起兵会偕于细腰使甲士昼夜筑之夏戎固忌此城君遣人入冦中以计疑之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以寒苦城成而疾作庆厯五年正月七日甲子启手足神志不乱享年六十一葬于京兆万年县之神和原君之先河南洛阳人也曽祖存启河南寿安令祖仁诩京兆长安令赠太常博士父昭衍登进士第累赠职方员外郎季父放字明逸初隐于终南山君少孤依之服勤左右以力学称明逸道高德纯太宗朝再诏以事亲不起真宗复加聘礼起拜左司谏直昭文馆累迁尚书工部侍郎大中祥符五年君用工部荫得将作监主簿五迁至太子中舎初监秦州太平监以母老求养又监京兆府渭桥仓卭州惠民监知泾之保定京兆之武功泾阳三邑在武功毁淫祠崇夫子庙以来学者在泾阳有里胥王知谦者奸利事露逃之逼郊礼乃出君曰送府则会恩益以长恶从所坐杖脊于县庭而请待罪府君李公谘奏释之自是豪黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤堕齐其力故功倍贫富均其流故利广至今民能言之厯通判镇戎军环凤二州凤之守王蒙正托章宪外姻以私干君复欲以贿污君君正色不纳蒙正大怨之乃使人谕王知谦讼君蒙正内为之助狱成流窦州上亲政量移汝州君之弟世材以一官让君乃除孟州司马龙图阁直学士李公纮雪于朝授卫尉丞主随州榷酤又礼部尚书宋公绶工部侍郎狄公棐皆言君非辜改知虔州赣县君辞得监京兆军资库以同鄜交辟改签署同州判官事又移鄜州因从军延安乃有故寛州之请君少尚气节昆弟有欲析其家者君推资产与之惟取季父图书而已莅官能摘恶庇民青涧与环人皆画君之像而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰诂文雅纯笃养志不仕有叔祖明逸之风次曰诊试将作监主簿曰咏同州澄城尉曰谘郊社斋郎曰谔三班奉职皆有立人也欣记谊三子尚幼一女适西头供奉官田守政君在边数年聚货食教弧矢抚养士卒牢笼羌夷无贤不肖皆称之又出竒以济几事尝遣谍者入冦中凡半岁间而冦诛握兵用事二三入谍者还言某谋得行会君已殁又天子方懐来故其绩不显铭曰
　　呜呼种君出于贤门吾志必立吾力是陈宁以刚折果由直伸还自瘴海试于塞垣权以从事意其出人捍冦之患又边之民夙夜乃职星霜厥身生则有涯死宜不冺边俗祀之子子孙孙

　　卲康节先生墓志铭【程颢】

　　熈宁丁已孟秋癸丑尧夫先生疾终于家洛之人吊者相属于途其尤亲且旧者又聚谋其所以葬先生之子泣以告曰昔先人有言志于墓者必以属吾伯淳噫先生知我者以是命我何可辞仅按卲本姬姓系出于召公故世为燕人大王父令进以军职逮事艺祖始家衡漳祖新父古皆隠德不仕母李氏其继杨氏先生之幼从父徙共城晚迁河南葬其亲于伊川遂为河南人先生生于祥符辛亥至是葢六十七年矣雍先生之名而尧夫其字也娶王氏伯温仲良其二子也先生之官初举遗逸试将作监主簿后又以为颍州团练推官辞疾不赴先生始学于百原勤苦刻厉冬不炉夏不扇夜不就席者数年卫人贤之先生叹曰昔人尚友于古而吾未尝及四方遽可已乎于是走吴适楚过齐鲁客梁久而乃归曰道其在是矣葢始有定居之意先生少时自雄其才慷慨有大志既学力慕高逺谓先王之事为可必致及其学益老德益卲玩志高明观天地之运化阴阳之消长以达乎万物之变然后颓然其顺浩然其归在洛几三十年始也蓬毕环堵不蔽风雨躬爨以养其父母居之裕如讲学于家未尝强以语人而就问者日众乡里化之逺近尊之士人道之凡之洛者有不之公府而必之先生之庐先生之德气粹然望之可知其贤然不事表襮不设防畛正而不谅通而不污清明坦夷洞彻中外接人无贵贱亲疎之间羣居燕饮笑语终日不取甚异于人顾吾所乐何如耳病畏寒暑常以春秋时行游城中士大夫家听其车音倒屣迎致虽儿童奴隶皆知欢喜尊奉其与人言必依于孝弟忠信乐道人之善而未尝及其恶故贤者悦其德不贤者服其化所以厚风俗成人材者先生之功多矣昔七十子学于仲尼其传可见者惟曽子所以告子思所以授孟子者耳其余门人各以其材之所宜为学虽同尊圣人所因而入者门户则众矣况后此千余岁师道不立学者莫知其从来独先生之学为有传也先生得之于李挺之挺之得之于穆伯长推其源流逺有端绪今穆李之言及其行事葢可见矣而先生纯一不杂汪洋浩大乃其所自得者多矣然而名其学者岂所谓门户之众各有所因而入者与语成德者昔难其居先生之道若就所至而论之可谓安且成矣先生有书六十巻命曰皇极经世古律诗二千篇题曰击壤集先生之葬祔于先茔寔其终之季孟冬丁酉也铭曰
　　呜呼先生志豪力雄阔步长趋凌高厉空探幽索隠曲畅旁通在古或难先生从容有问有观以饫以丰天不慗遗哲人之凶鸣皇在南伊流在东有宁一宫先生所终

　　文章辨体彚选巻七百三

　　●钦定四库全书

　　文章辨体彚选巻七百四

　　（明）贺复征 编

　　○墓志铭七

　　太子太师致仕杜祁公墓志铭【宋欧阳修】

