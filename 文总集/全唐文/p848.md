<!-- { "loadSidebar": true } -->
    有裴君子兮将以自怡，艺孤筱於前墀；玩以时，惬所思。且面陛则阳，笑猗猗而处渭；向砌则燠，秘青青之在淇。问君何事生乎兹？婵娟抱节而无词。借而东南之美，会稽千里，阻江阻河，所贵则那？至乃柯叶不二，吁嗟此地，彼其之子，贱目贵耳。岂知孤者取稀，物莫之依？含混元之休气，吸太阳之清晖；长则尺准，大可寸围。有美游兮忘其归，更忆朝霞露未。悬明月而影短，带疏雨而声微。观乎袅娜容与，风生其处；应知默定洪钟律，几日能令童子悟？实方就而孤凤食来，枝或成而一龙飞去。天造自然，含虚佩坚；坚以保名，虚以戒盈。瞻彼标兮人之程，万类则改，千竿森在。其在伊何，增冰峨峨。瞻彼磷兮不可磨，则知天籁奇兮由我起，道生一兮得我始。得之者非取，玩物而已。
    ○巴州化成县新移文宣五庙颂（并序）
    或曰：天生德於圣人，是为文宣，蒙以文宣之为圣人。盖其自生，非天生耳。夫道有精，德有纯，礼有意，乐有神，四物幽赞，百灵淳感，特与天地位而成三。故夫子之前，未曾生夫子；夫子之後，不复有夫子。宇宙古今，倬惟一人。谓天能生，曷不能数生也？故曰非天生耳。河图凤鸟言其德，梁木泰山言其用。谦以况物，物由我成。且孔圣之道，恢张而天下理，杀而天下乱，观其可以卜理乱也。领徒三千，博徒三万，桓文不足侔其众。夹谷之戮齐优，两观之诛少正，气荡河岳，精回日月。然而俯偻鲁卿，循循乡党，行道救世，不有其躬？且唐尧五臣，不无四凶；周文十乱，不无三叔。孔徒万数之内，唯宰我怠於昼寝，卜商短於假盖。未闻庶其之奔，佛之叛，遗墟旧宅，刺草不生。则教之所入者深，化之所宏者远。镜悬象纬，掌著兴亡，筹万代於一算尔。我国家敷教训俗，以王者之礼加徽号焉，示明王果有宗也。德位交叙，以奉天时。然三皇五帝迄於今，春秋释菜，庙食千祀，特惟夫子耳。则冕旒衮服，圣人之馀事；封建[B14A]崇，有国之盛典。
    化成县令范阳卢沔，纯深贞特，廉孝矩，夏大旱，偶有事於文宣。公焚香至诚，雷出自庙，指观倏忽，霈然滂沱。自下车数月，有感辄应。无方之神，岂情於造物者乎？可由而不知也以此。顷因祠宇荒僻，垣墉颓圯，憩聚樵牧，亵渎威灵。公以必葺而未言，频假寝以梦圣。隙地兼胜，此为新宫。曰：“衣冠礼乐，不下庶人；宣风布教，职先令长。”出家财以资匠费，督门吏以勤役工。青襟黄，更唱迭和。椽栾虽旧，而华魄惟新。自甲至癸，不及旬而功已集。郡官毕贺，百姓未知，足见役不及人也。君子曰：“卢侯以心感神，以身律人，可谓善政也已矣。”郡守杨公，中和大雅，闻善若惊，悦而美之曰：“卢方辞满，不以家为，出锺离俸钱，修孔圣遗庙，善政之馀地也。”佥曰：“都允哉！”梁国乔琳台之作为新庙颂，颂曰：
    殷之系圣，周之斯文，生我夫子，世教之君。六艺折中，三才更分，视不可见，听不可闻。登降既定，天人大观。礼乐神鬼，幽明协赞。由之则理，匪由则乱。百王同流，万古弥焕。梦奠既兆，哲人其萎。自家刑国，庙貌思之。周微唐兴，千祀於兹。春秋祭菜，俎豆其时。维巴之南，亦揭其宇。卢公宰邑，人之父母。假我升堂，陋彼环堵。爰就爽垲，长冈之下。相协厥居，作为新宇。不日不月，既葺且崇。颂徒知归，发箧来同。斯之未信，此也求蒙。时维龙见，人惧魃虐。宁丁我躬，虔巩是托。户牖之际，雷霆震薄。雨公及私，是刈是获。庙既更矣，岁既盈矣。公之志思，人亦勤止。变此夷俗，参乎孔里。学者行之，造次於是。
    ☆王邕
    邕，天宝间进士，官金部郎中。
    ○勤政楼花竿赋
    皇上朝万国，宴千官；当献岁之令节，御高楼而赐欢。应和风奏以天乐，耀长伎出乎花竿。伟夫如山之重，如绳之直；挺其质以百寻，缋其文以五色。将ピ赫以夸众，候铿锵而取则；高居乃在乎帝庭，发迹乃因乎人力。於是玉颜直上，金管相催；顾影而忽升河汉，低首而下指楼台。整花钿以容与，转罗袖而徘徊。晴空乍临，若虚仙之踊出；片□时映，若天女之飞来。矧夫曲终示危，乘危中矩；八方劳观，亿计如堵。载之者强项超群，登之者纤腰回舞；犹尽巧於繁节，且献能於圣主。广场合势，则衽举成帷；众伎惊心，则汗流漂雨。或有し材告捷，角力争先；鸣鼍鼓以动地，仰花竿而拂天。初腾陵以电激，倏缥缈而风旋；或暂留以头挂，又却倚而肩连。蹑足皆安，象高梧之凤集。随形便跃，奋乔木之莺迁。然後用壮，回还变状；度岌岌之□梯，绕森森之仙仗。通衢为之翕习，太蔟为之条畅。人自能艺，信咫尺於重霄；竿则有材，惟饬磨於大匠。是日也，悦豫重情，喧阗镐京。角惭妙，巴俞寝声；赏含嘉用，润泽寰瀛。观斯乐之为最，孰不称於美名？
    ○内人蹋球赋
    球犹求也，展转驰逐兮，将求仁而得仁。<志求>上有嫔，球以行於道，嫔以立於身。出红楼而色妙，对白日而颜新。旷古未作，於今始陈。俾众伎而皆掩，擅奇能而绝伦。於是扬袂叠足，徘徊踯躅；虽进退而有据，常兢兢而自勖。球体兮似珠，人颜兮似玉；下则雷风之宛转，上则神仙之结束。无习斜流，恒为正游；球不离足，足不离球，弄金盘而神仙欲下，舞宝剑则夷狄来投。方知吾君偃武之日，修神仙之术。但欲扬其善教，岂徒悦其淑质？谓艳色兮可轻，使宫女兮程功而出；疑履地兮不履其地，疑腾虚兮还践其实。当是时也，华庭纵赏，万人瞻仰；洛神遇而耻乘流，飞燕逢而惭在掌。几看制而动息，几度纷而来往；倏而复归於□霄何微妙之忽恍？
    ○後浯溪铭
    岿然吾台，枕於祈阳。迥然楚方，临於潇湘。孤标一峰，不止百尺。嵯峨巨峻，（阙一字）洁堪砺。英才别业，雅有儒风。河南元公，高卧其中。位为独坐，人不知贵。兴惬兹地，心间胜事。松花对偃，薜叶交垂。凿作逵，因泉涨池。乃茸竹亭，乃葺茅宇。群书当户，灵药映圃。嘉宾驻舟，爱子能文。弄琴对□，酒熟兰薰。何必溪，方可学钓。何必衡峤，方可长啸。我牧此郡，契於幽寻。刻铭山岑，敢告烟林。
    ☆梁德裕
    德裕官四门助教。
    ○宝鼎赋
    昔轩皇之有天下也，铄至范，恢崇谟；用建皇极，永康帝图。徵铁於晋国之野，铸鼎於荆山之湖。以阴阳作炭，以天地为炉；下碎矿而星入，鼓长扇而风驱。炎气旁飞，寒雪影消於玉马；红光四照，晴日色掩於丹乌。於是以泄以窦，以以模。故宝鼎之芳迹，斯可得而闻乎！尔其为状也，下宝上虚，外圆内朗；玉铉金耳之饰，巽木离火之象。法三台之位，均九州之壤。镂厥奇状，文有鸾凤蛟龙；御其不若，怪无魑魅魍魉。故夫长子主之而祭，圣人飨之而养。徒观其阐微洞幽，崇德辨义；作域中之宝，通天下之利。不汲而盈，不炊而沸；轻重自随於德，元亨克保於位。楚问伊川，表周王之至德；齐求谷水，岂人功之可致？当今上在命翘车，鼎刑措狱；道德以为矩，敦庞以淳俗。不取法於六籍，不徵金於九牧。自获汾水，以定郏辱阝；迈轩后於往图，遗夏王於後。况伊尹作相，由巢为仆，乃伛偻其身，不覆饣束於足。朗日月於金镜，调风雨於玉烛。庶绩其凝，百姓无欲。愚虽复望於其道，欲负之而躅。
    ○投人夜光赋
    士有作吏，君之曾臣，玉无能以籍手，货不足以藩身。旷岁月，缁风尘；为大夫兮既屈，因君子兮求伸。载剖厥蚌，将投於人。恐鱼目以相，乃龙颔以取真；得径寸之宝，是千金之珍。表裹照烂，晶光洞澈；体有象而至圆，色无瑕而自洁。满若坠露，明如积雪；高秋之夜月孤上，长河之晓星未灭。懿此特达，湛夫龙光；掩赵璧十城之价，合吴钩千户之乡。不假琢磨，自无白圭之玷；匪同销铄，乃越黄金之刚。愿辉君之掌握，而烛君之殿堂。必将光辅上台，仪形大道；惭魏车之承照，哂夏璜之有考。遇物则迁，从人攸好。饰春申之履，曰非难得之货；迁太守之邦，盖是不贪之宝。传可历代，赏无溢尤。复喜鉴於明哲，敢自陈於暗投；勿以无媒按剑而相拒，勿以无胫委地而不收。同作贡於楚国，而便契於隋侯；俾怀宝之君子，尽销声而莫游。
    ○重建易县候台记
    昔武王顺天应人，奄有周室；召公受命作伯，宅兹燕土。列分冀为幽之都，专受执番之命。於是建宗庙，立城市，分器辑其邦家，筑台观乎□物。则候台之建，允或在兹。初具版干，陈畚锸，书丈尺糗粮之数，度高平远近之差。奔命子来，执用林聚。约之阁阁，荷锸而□阴数重；筑之登登，相杵而雷响四合。成之不日，郁兮崇山，将中天以悬居，岂承露以特立？然後分保章以典之，命日者以觇之。使八风不奸，五□式序，人无凶札天瘥之疾。国绝丧荒水旱之。凡若是者数百年，至六国糜沸，九州瓜剖，昭王平能破齐抗赵，候□在朔。则二至二分之占，五纪五纬之数，虽少没振，未大灭裂。及秦有华戎，汉封郡县，析木空闻於分野，甘棠已尽於翦伐。则胝之仪，扫地都尽，廊庑旅乎荆棘，阶穴其狐兔。自我唐再造区夏，大分岳牧。使镇天子之邦，不同诸侯之郡，遂及陈迹，以作新台，既无占候之事，共为宴乐之所。虽山藻，礼不僭於大夫；而刻桷丹楹，诫终惭乎君子。代为故事，人无间言。洎我良牧郭公，博采旧史，发挥新意，文物大备，惩劝可观。
