<!-- { "loadSidebar": true } -->
　迨嘉靖甲申，首尾七年，每夜必至，气候悉如江南二三月，琪花宝树，仙音法曲，变幻无常，耳目接应不暇。有时或自吹笙，鼓琴，浩歌击筑，必高彻云表，非复人世之音。盖凡可以娱程者，无不至也。两情缱绻愈固。一夕程忽念及乡井，谓美人曰：“仆离家二十年矣。向因耗折，不敢言旋。今蒙大造，丰饶过望。欲暂与兄归省坟墓，一见妻子，便当复来，永奉欢好，期在周岁。幸可否之？”美人欷歔叹曰：“数年之好，果尽此乎？郎宜自爱，勉图后福！”言讫，悲不自胜。程大骇曰：“某告假归省，必当速来，以图后会，何敢有负恩私，而夫人乃遽弃捐若是耶！”美人泣曰：“大数当然，非关彼此。郎适所言，自是数当永诀耳！”言犹未已，前者同来二美人，及诸侍女仪从，一时皆集。箫韶迭奏，会宴如初。美人自起酌酒劝程，追叙往昔。每吐一言，必汍澜哽咽。程亦为之长恸，自悔失言。两情依依，至于子夜，诸女前启：“大数已终，法驾备矣。速请登途，无庸自戚。”美人犹执程手泣曰：“子有三大难近矣，时宜警省，至期吾自相援。过此以后，终身清吉，永无悔吝。寿至九九，当候子于蓬莱三岛，以续前盟。子亦自宜宅心清净，力行善事，以副吾望。身虽与子相远，子之动作，吾必知之。万一堕落，自干天律，吾亦无如之何矣，后会迢遥，勉之，勉之！”丁宁频复，至于十数。程斯时神志俱丧，一辞莫措，但零涕耳。既而邻鸡群唱，促行愈急，乃执手泣诀而去，犹复回盼再四，方始瞥然而去。 
　于时蟋蟀悲鸣，孤灯半灭，顷刻之间，恍如隔世。亟启户出观，见曙星东升，银河西转，悲风萧飒，铁马叮当而已。情发于中，不觉哀恸，才号一声，兄则惊呼问故，盖不复昔之若聋矣。兄细诘不已，度弗能隐，乃具述其会合始末，乃所以丰裕之由。兄始骇悟，相与南望瞻拜。至明，而城之内外，传皆遍矣。程由是终日郁郁，若居伉俪之丧。遂束装南归，俾兄先部货贿，自潞河入舟。而自以轻骑由京师出居庸，至大同，省其从父，留连累日未发。 
　忽夕，梦美人催去甚急曰：“祸将至矣，犹盘桓耶。”程忆前言，即晨告别。而从父殷勤留饯，抵暮出城，时已曛黑，乃寓宿旅馆，是夜三鼓，又梦美人，连催速发云：“大难将至，稍迟不得脱矣！”程惊起策骑东奔四五里。忽闻炮声连发，回望城外，则火炬四出，照天如昼矣。盖叛军杀都御史张文锦，胁城内外壮丁同逆也。及抵居庸，夜宿关外。又梦美人速促过关云：“稍迟，必有狴犴忧矣！”程又惊起，叩关候门启先入。行数里，而宣府檄至，凡自大同入关者，非公差吏人，皆桎梏下狱诘验，恐有奸细入京故也。是夜与程偕宿者，无一得免。有禁至半年而释者，有瘐死于狱者。程入舟为兄备言得脱之故，感念不已。及过高邮湖，天云骤黑，狂风怒号，舟孤荡如簸。须臾二桅皆折，柁零落如粉，倾在瞬息矣。忽闻异香满舟，风即顿息。俄而黑雾四散，中有彩云一片，正当船上，则美人在焉。自腰以上，毫发分明；以下则霞光拥蔽，莫可辨也。程悲感之极，涕泗交下，遥瞻稽首。美人亦于云端举答礼，容色犹恋恋如故也。舟人皆不之见，良久而隐。从是遂绝矣。 
　戊子初夏，余在京师，闻其事，犹疑信间。适某佥宪某总戎自辽入京，言之详甚。然犹未闻大同以后事。今年丙午在南院，客有言程来游雨花台者，遂令邀与偕至，询其始末。程故儒家子，少尝读书，其言历历具有原委。且年已六秩，容色只如四十许人。足微其遇异人之无疑。而昔之所闻不谬也。作《辽阳海神传》。 


　　志许生奇遇　唐　佚名 

　汝阴男子姓许，少孤。为人白晳，有姿调，好鲜衣良马，游骋无度。常牵黄犬逐兽荒涧中，倦息大树下。树高百余尺，大数十围，高柯旁挺，垂阴连数亩。仰视间，悬一五色彩囊，以为误有遗者，乃取归，而结不可解，甚爱异之，置巾箱中。向暮化成一女子，手把名纸直前云：“王女郎令相闻。”致名讫遂去。有顷，异香满室，渐闻车马之声。许出户，望见列烛成行，有一少年乘公马，从十余骑在前，直来诣许曰：“小妹粗恶，窃慕盛德，欲托良媛于君子，如何？”许以其神不敢苦辞。少年即命左右洒扫净室。须臾，女车至，光香满路，侍女乘马数十人，皆有美色。持步障拥女郎下车，延入别室。帏帐茵席毕具。家人大惊，视之皆见。少年促许沐浴，进新衣。侍女扶入女室。女郎年十六七，艳丽无双。着青袿■，珠翠璀错。下阶答拜，共行礼讫，少年乃去。房中施云母屏风，芙蓉翠帐。以鹿瑞锦幛映四壁。大设珍肴，多诸异果，甘美鲜香，非人间所食。器有七子螺，九枝盘，红螺杯，蕖叶椀，皆黄金隐起，错以玫瑰。金罍贮车师菊酒，芬馨酷烈。座上置连心蜡烛，悉以紫玉为盘。光明如昼。 
　许素轻薄无检，又为物色夸眩，意甚悦之。坐定问曰：“鄙夫固陋，蓬室湫隘，不意乃能见顾之深。欢惧交并，未知所措。”女答曰：“大人为中乐南部将军，不以儿之幽贱，欲使托身君子，躬奉砥砺。幸遇良会，欣愿诚深。”又问：“南部将军何官也？”曰：“是嵩君别部所治，若古之四镇将军也。”酒酣叹曰：“今夕何夕，见此良人。词韵清媚，非所见闻。”又援笔作飞鸿目送之曲，宛颈而歌，为许送酒。清声哀畅，容态荡越，殆不自持。许不胜其情，遽前拥之。仍微睨而笑曰：“既为吉士感帨之机，又玷上客挂缨之笑。如何？”因顾令撤筵去烛，就帐，恣其欢狎。丰肌弱骨，柔滑如饴。明日遍召家人，大申妇礼，赐与甚厚。 
　积三日，前少年又来曰：“大人感愧良甚，愿得相见，使某奉迎。”乃与俱去。至前猎处，无复大树矣，但见朱门素壁，若今大官府中。左右列兵卫，皆迎拜。少年引入，见府君冠平天帻，绛纱衣，坐高殿上，庭中排戟设纛。许拜谒，府君为起，揖之升阶。劳慰曰：“少女幼失所恃，幸得把奉高明，感庆无量。然此亦冥期神契，非至情相感，何能及此！”许谢乃与入内。门宇严邃，环廊曲阁，连亘相通。中堂高会，酣饮正欢。因命设乐，丝竹繁错，曲度新奇。歌妓数十人，皆妍冶上色。既罢，乃以金帛厚遣之，并资仆马，家遂赡给。仍为起宅于里中，皆极丰丽。女郎雅善玄素养生之术，许体力精爽，倍于常矣。以此知其审神人也。后时一省岳，皆女郎相随。府君辄馈送甚厚。数十年有子五人，而姿色无损。后许卒，乃携归去，不知所在也。 

　　〖注：■，衤＋属，音蜀，连腰衣也。〗 


　　志舒生遇异　唐　佚名 

　舒大才，云间之逸士也。聪慧能文，尤长于诗。麟德二年春，因驾舟访友，抵中途，天已薄暮。时闻大鱼跳掷于波间，宿鸟飞鸣于岸际。云散月明，花香柳舞。忽兰麝风透，环佩铿锵，大才异之，舣舟谛视。一美人姿容妍丽，偕二婢嬉游于林下。生乃登岸揖曰：“娘子高居何处？夜行至此。”美人笑曰：“敝居僻陋，离此咫尺，君如不鄙，枉驾一顾。”大才情动于中，心不自主，遂与美人先后而行。不半里许，遥见竹户荆扉，花木掩映，明窗净几，亦甚整洁。美人逊生上坐，命侍婢献茶，继以酒馔。杯盘精致，非世所有。壁间挂四时回文诗四绝，美人自制也。其一曰：  
　　花艳吐枝红倚雨，柳烟垂线绿迎风。 
　　霞生远汉东升日，月落闲窗北近松。 
其二曰： 
　　凉生静阁虚帘冷，齿嚼冰丝雪藕寒。 
　　香散榴花红灼灼，露倾荷叶翠团团。 
其三曰： 
　　芦覆岸深秋水碧，木凋霜凛晓天苍。 
　　孤眠夜永愁空馆，独立朝长望远乡。 
其四曰： 
　　天堕雪花冰满户，雨飞风冽冻凝城。 
　　鲜鲜蕊绽梅容瘦，滴滴香倾酒味清。”美人遽曰:“效颦鄙句，愧无好词，君无晒焉。”大才称赞不容口，询以姓名居址。美人曰：“妾姓花，成都人，蕊其小字也。”大才淫兴勃然，求与之合。美人变色曰：“男女配合，人之大伦。纵欲私通，谓之悖礼。与君萍水相逢，遽起穿窬之意，可乎？不可乎？”大才跪而言曰：“律昭大法，礼顺人情。趯趯之螽斯传声，喓喓之草虫即应。何以入而不如微物乎？”美人始改容曰：“君能赓此四时词，是乃中雀之目牵幕之丝也。”大才乃援笔而和之。其一曰： 
　　花吐乱红初着雨，絮飘轻白似迎风。 
　　霞舒锦练光凝岭，月上圆盘影挂松。 
其二曰： 
　　凉风扇透朝肌冷，骤雨盆倾夜帐寒。 
　　香栋出飞新燕小，翠池盈贴嫩荷团。 
其三曰： 
　　芦岸宿鸿秋寂寂，桂庭飞蝶晚苍苍。 
　　孤灯剪尽捱长夜，独枕愁思梦远乡。 
其四曰： 
　　天冷夜清霜满野，月寒风凛雪迷城。 
　　鲜红烛影深闺静，淡白梅香暗阁清。 
大才和讫，美人赞曰：“两韵并赓，真难得也！”是夜就寝，极讲幽欢。天明起视，乃一古祠，中塑一美人身，左右列侍两婢，案上朱书木牌，题曰：“花蕊夫人。”大才惊讶失色，举身流汗，促舟还家，遂得痴疾。梦中尝见美人与之同处，联诗数篇，不及备载。 
 

　　集美人名诗　清　如皋冒襄辟疆　着 

　　序 
　唐人比红儿诗百章，以一美人而形之以百美人也。想红儿，因想见似红儿者。辟疆无所想，即见美人于千载一堂上，为诗歌，被之丝竹肉，无不可。美人中有遇者，有不遇者；有忌者，有不忌者，见辟疆而皆屈膝，快知遇，道万福。辟疆胡以邀宠于美人哉！辟疆再赓美人诗，为美人侑，美人各报以瑶草璚芝。或贻以当年含情未逗之思。盖为美人洗出百千年面目，觉髯眉人喷珠泻魄，不及美人冰绡一痕，香泽至今。辟疆得此，非幸也。予里廿四桥头，生美人最着。金陵王气已尽，邗江四碧，结为粉黛之乡，尚不逮苎萝村一西子，足令千古无颜色。予居相近，恨不得为见知。然而无有乎尔，则亦无有乎尔。宁独西方美人一辈为然哉！社弟包壮行题。 

　　集美人名诗 
　 广陵明月夜，荡舟二十四桥之间，问玉箫声何处？小倦方眠，忽得浣纱江上木兰桡之句。二美人寓焉。f亟起续成，集为廿绝。得美人名百有奇。敢曰多情，殊惭唐突。但良夜画船，幽人清梦，实未能负此一时也。偶然付梓，名附于后。 
　　一 
　　浣纱江上木兰桡，轻拂莲花动细腰。那得轻鸿倩妙女，莺莺燕燕共逍遥。 
　　浣纱　木兰　莲花　细腰　轻鸿　妙女　莺莺　燕燕　逍遥 
　　二 
　　茜桃星靥柳枝眉，小小金莲阿软宜。更有堪怜怜盼盼，盈盈秋水月华披。 
