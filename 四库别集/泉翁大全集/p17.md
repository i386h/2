<!-- { "loadSidebar": true } -->
　　莫赞问东莱南轩之学。甘泉子曰：「吕则博矣，而未约。南轩其庶几乎！学未成而早世，其天耶！」 
　　
　　或问：「温公与二程善也，而卒不闻儒术，何与？」甘泉子曰：「其若有限之者与？其执之者与？苟虚心以求，将益之矣。」 
　　
　　蔡羽问：「渊明、孔明何如？」甘泉子曰：「吾有取焉。不记不解，其必有事於本与！」「黄叔度何如？」曰：「其颜子之资矣。言论不存，其古之忘言者与！」曰：「闻道与？」曰：「吾不知也。」 
　　
　　日新第三凡二十二章 
　　
　　施宗道虑无以日新。甘泉子谓之曰：「夫学必有根，斯能日新。日新不息，斯谓盛德。」 
　　
　　诸生会鸡鸣寺，甘泉子谓之曰：「朋友讲习惟以辅仁，学之大也。如彼两磨，比比相戛，而道斯出矣。不必同，不同斯辨，辨斯明，虚心忘己，乃并受益。」 
　　
　　甘泉子曰：「学求心之生理而已矣。是故体认也者，恒觉乎此而已矣，惟勿忘勿助之间见之。」 
　　
　　门人问：「前言往行，弗学可乎？」甘泉子曰：「否。夫子之告子张也，多所闻以去吾疑也，多所见以去吾殆也。触乎外，默识於中，不疑，斯有见矣；不殆，斯有获矣。自此以往，慎言慎行，令有诸己焉耳矣。」 
　　
　　甘泉子曰：「孟子之知言，非徒以辨其辞而已也。微言绝而异端起矣；诐淫邪遁之说，盈天下矣。因彼之言，发吾之知，而蔽陷离穷之病有觉焉，斯知道矣。是故知言，知所有也。养气，养所有也。知而养之，学问之事毕矣。」 
　　
　　甘泉子曰：「夫学为心也，学於古训，觉其心而已矣。彼徒记诵其言与行而已矣，岂学云乎哉！」 
　　
　　甘泉子曰：「惟人心不可以二，二则支，支则离，是故用志不可以或分也。」 
　　
　　或问：「过庙则肃。肃，敬与？否与？」甘泉子曰：「敬，吾心也。夫心有所感则知敛，其致一之道与！扩而充之，无不敬矣。故曰，如承大祭。」 
　　
　　或有诵象山「六经皆我脚注」者。甘泉子曰：「其为斯言也，道乎？圣乎？道则又谁我？圣则不轻言。故曰『好古而敏求』，曰『笃信而好学』。」 
　　
　　甘泉子曰：「心至虚不容有所入也。礼曰：『斯须不庄不敬，则暴慢之心入之矣；斯须不和不乐，则鄙诈之心入之矣。』入也者，主之也。」 
　　
　　甘泉子曰：「仁其心之生理乎！自一念之动，以至於万事之感应，皆生理也。故孔门之求仁，必於视听言动、出门使民、居处执事与人而言之，皆即事即动以求者也。易曰：『复其见天地之心』。」 
　　
　　沉珠问曰：「甚矣！明道之懿也，而门人鲜得其真，何也？」甘泉子曰：「游、杨，明道之所取尔，然或离而去之。气质之性则固然也，非独程门尔。孔门自颜、曾、闵、冉之外，亦有然者矣。」曰：「岂其信不及与？」曰：「当其授受时也，精神所感，斯信之矣。但离违之久，学力不足以胜气质，而学遂分矣。故学至气质变化而后能不反。诸生今日之相聚也，不去成心，他日可保乎？」 
　　
　　甘泉子曰：「人皆知设施之为行矣，而不知念虑之存存即行也。合存存设施以为行，则几矣。」 
　　
　　沉珠问：「孔子曰：『无终食之间违仁。』其弗已於仁者与？」甘泉子曰：「奚但终食尔，虽一息弗可已也。」 
　　
　　甘泉子曰：「象山不能有明道之所有，明道有象山之所无。」 
　　
　　甘泉子曰：「圣贤之学始终乎志焉尔，有顷志弗存焉，则天理灭矣。故曰『志於道』，曰『志於仁』，曰『志於学』。志也者，以言乎其所之也，非虚也。春秋传曰：『吾志其目。』」 
　　
　　甘泉子曰：「孔子之言，下学也。其所谓不怨不尤者乎！人伦日用，怨且尤焉，非学矣。学之又学，存存而弗已，达天德矣，其圣功也与！」 
　　
　　甘泉子曰：「圣人之设教也，为刚柔善恶之异其?也。教也者，所以约其中、化其偏者也。」 
　　
　　沉珠问理气之辨。甘泉子曰：「夫道器一而已矣。孟氏养浩然之气，配义与道，配斯一矣。」未达。曰：「气而中正焉，斯理而已矣。孰或离之？孰或混之？」 
　　
　　葛涧问曰：「夫子之与曾点也何居？」甘泉子曰：「何往非乐，取其洒落异於三子耳。然点也求诸风浴咏归，其亦有方所与！世儒乃疪其行之不掩焉，不知其见之已偏也。知点者惟孟子，故曰：『狂者也。』」 
　　
　　甘泉子曰：「孟子之学，其至矣乎！勿忘勿助，其敬之规矩矣乎！孔子之学非孟子弗明。」 
　　
　　门人问：「学何为？」甘泉子曰：「人之一身，其天地之身与！其父母之身与！故不学则不能省天地，不仁耳矣。不能全归父母之所生，不孝耳矣。不仁不可以为人，不孝不可以为子。」 
　　
　　弘毅第四凡二十章 
　　
　　或问：「士不可以不弘毅。」甘泉子曰：「其惟天理乎！见此者谓之见大，斯不亦弘矣乎！久而不息，斯不亦毅矣乎！」 
　　
　　甘泉子曰：「人之心也，其犹镜乎！镜之明也，自然照物矣。心之明也，自能□□矣。学问思辨笃行，所以存养其知觉，其犹磨镜之工云尔。」 
　　
　　管登问戒惧谨独。甘泉子曰：「其功一而已矣。所不睹所不闻者，道之本体也。戒慎恐惧也者，随动随静而致养焉者也。独也者，即其所不睹不闻而为言者也。慎也者，即其戒慎恐惧而为言者也。反复而言之，意独至矣。是故动静者时也，而本体之贯乎动静者无不在也。」 
　　
　　甘泉子曰：「学也者，觉也，言觉乎道也。孔子之於川上，四时行焉，百物生焉，皆语以道也与！学焉而不知道，恶足以为学！」 
　　
　　甘泉子曰：「教者其犹医乎！医以去其病而已矣，教以去其偏而已矣。」 
　　
　　门人问曰：「昔夫子之设教也，不愤则不启，不悱则不发，而子之启不俟乎愤，发不俟乎悱者，何居？」甘泉子曰：「吾又曷俟乎哉？不得已也。」 
　　
　　甘泉子曰：「圣人非无学也，而谓圣人不待乎学，非也。孔子之好古敏求也，忘食忘忧也，自志学以至从心也，岂皆谬为燕乎哉？其实则学也，圣人之学如顺流，贤人之学如逆流。」 
　　
　　周伟问：「知行二乎？」甘泉子曰：「曷二焉？舜好察也而用中，颜子服膺也而择中庸，孰偏而知？孰偏而仁？不兼尽不足以为舜、颜。」 
　　
　　沉珠问：「心苟中正矣，其无待於审几与？」甘泉子曰：「中正者，心之本体也，既感而应则几也。或几而中正，或几而邪僻，其可以不审诸？其可以不慎诸？」 
　　
　　甘泉子曰：「夫学而知所疑也。学之进也，如行路然，行而后见多岐，见多岐而后择所从，知择所从者，进乎行者也。」 
　　
　　甘泉子曰：「旧见不去，无以来新知。如汲井然，浊者不去则清者不生。」 
　　
　　张标问：「武王既伐纣，宜立商之仁人，而自取之，何与？」甘泉子曰：「异哉！汝以武王为见天下之利与？顺乎天，应乎人，见天人之公尔。」 
　　
　　施宗道问：「夫子何以取空空？」甘泉子曰：「鄙夫非能空者也，云空空，夫子之设言也。虽鄙夫而能空空，斯取之矣。空空则无物矣，无物则虚矣，虚则能受矣。是故大虚则大受，小虚则小受。」 
　　
　　葛涧问康节之学。甘泉子曰：「能不动矣。以其知数而定也，谓之定则可，谓之知道则不可。知道者，不假数而定。」 
　　
　　甘泉子曰：「学莫要於知止矣，而定静安虑一以贯之，圣人之学也。彼佛之以理为障，乌能知止焉？」 
　　
　　葛涧问：「古之所谓博学者，其将为博闻广记矣乎？」甘泉子曰：「奚啻千里！『博学之』，之也者，其必有物乎！今之谓博闻广记为博学，奚啻千里！」 
　　
　　葛涧曰：「涧闻之子曰：『释氏以即心见性为知，无学问思辨之功也，故所知非止也。止者至善也，非窥见乎一斑半点者之可言也。』足以破千古似是之非矣。」甘泉子曰：「汝信诸理，勿信吾言。」 
　　
　　葛涧问白沙先生静中端倪之说。甘泉子曰：「斯言也，其为始学者发与！人心之溺久矣，不於澄静以观其生生之几，将茫然於何用力乎？孟子四端之说，则有然者矣。」 
　　
　　葛涧问：「明道勿忘勿助之间正当处，何谓也？」甘泉子曰：「忘则不及，助则太过。其间乃中正矣，中正者心之本体也。」 
　　
　　葛涧问：「子谓兹理有见，以诚敬存之，知而存也。存久自明，存而知也。夫知而存也，其明道知所有、养所有之谓乎？夫存而知也，其大学格物知至之谓乎？」甘泉子曰：「然。然而始终一知矣。」 
　　
　　始终第五凡二十三章 
　　
　　蔡曰：「或谓儒、释初同而后异，然与？」甘泉子曰：「异哉言也。同则始终皆同，异则始终皆异，孰谓初同？孰谓后异？」 
　　
　　余胤绪问动静。甘泉子曰：「夫学，天理而已矣。天理一也，又何分於动静？」曰：「随处体认，不已外乎？」曰：「何事非心矣！何心非事矣！敬养吾心，随事以应之，何内外之有？」 
　　
　　蔡虑扰於人事，请山中静养数年何如。甘泉子曰：「意乎求静即不静矣。惟於人事纷纭之中，而不失吾心之本体焉，是之谓体认天理，而静存乎其中矣。吾见夫释子者闭关三年而后出，犹夫未闭关时也，其不识天理之故尔。」 
　　
　　管登问：「学、问、思、辨、笃行有先后与？」甘泉子曰：「五者皆一心，何先何后？古训之学也，师友之讲论也，日用之应酬也，即知即行，夫是之谓学。若必读尽天下之书，穷尽天下之理，而后力行焉，不亦二矣乎？」 
　　
　　甘泉子语余胤绪曰：「视听言动之感於物也，如迅雷然，非天下之明健，其孰能勿之？故曰『乾道』。主敬行恕之於物也，如平地然，惟培养可以至之矣，故曰『坤道』。然而乾与坤非二理也。」 
　　
　　蔡羽问：「乐有虚实，何谓也。」甘泉子曰：「合内外，该体用，实有诸己，乐在其中，不改其乐者也。见之而行不掩，是虚见而已矣。」 
　　
　　或问：「学何贵？」甘泉子曰：「学贵疑，疑斯辨，辨斯得矣。故学也者，觉此者也。」 
　　
　　余胤绪问：「学至乐而止矣。曰『反身而诚，乐莫大焉』又曰『强恕而行，求仁莫近』，何也？」甘泉子曰：「反身而诚，斯天之道矣乎！强恕而行，斯人之道矣乎！及其成功一也，是故天人无二矣。」 
　　
