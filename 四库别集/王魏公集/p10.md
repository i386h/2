<!-- { "loadSidebar": true } -->
　　宗室仲愈前右内率府副率夫人郝氏曾祖勲累赠太师中书令兼尚书令祖旻累赠太师中书令兼尚书令追封庆国公父惠内殿崇班嘉佑五年三月十一日生元丰四年六月二十八日卒享年二十二九月十四日祔葬西京永安县铭曰　孰予其善不畀以年嗟乎夫人永矣兹阡

　　仲谌妻贾氏墓志铭

　　右监门率府率仲谌夫人贾氏曾祖贵不仕祖习赠右骁卫大将军父逹故前副都指挥使建武军节度使赠侍中元丰元年归仲谌敏静恭淑宜其家人三年十月以疾卒年二十有二明年九月丁酉陪葬于西陵铭曰　妇徳内备隠屏弗章铭昭其幽垂声不忘

　　贾圭墓志铭

　　信卿讳圭贾氏观文殿大学士左仆射魏国文元公之次子也魏公以经术相仁宗薨于英宗朝英宗亲书大儒元老之碑六字使刻诸墓碑之上其家世迁徙行治勲烈不独在碑刻与史官所记天下士无贤不肖皆知之叹慕之信卿以荫补太庙斋郎再授将作监丞勾当在京诸司粮料院用明堂恩迁大理寺丞勾当杂买务官市要赂索不已时人莫敢争信卿因事指中贵人之过诣三司诘治中贵人坐罪自是都城列肆絶侵扰之患迁太子右赞善大夫通判徐州翰林侍读学士吕公溱之为州也属县得塩盗数十人信卿览其狱曰是可疑也入白吕公请自穷治果得诖误者数軰释之迁殿中丞国子博士会吕公徙治成徳辟信卿通判军府事及吕公得罪幕府坐累去职者数人争为自辨信卿曰若归咎吕公我等幸以自明岂士为知已者用之意哉卒不辨谪监在京药蜜库英宗即位推恩入尚书为虞部贠外郎赐绯衣银鱼稍迁比部员外郎魏公镇大名为请于朝改银青光禄大夫检校工部尚书兼御史大夫上柱国充供备库使提举点醴泉观公事明年魏公薨信卿请复故官持丧天子许之用遗恩推官一等信卿以让其叔父又许之继丁魏国夫人陈氏忧信卿且得疾矣服除乞守本官致仕熈宁五年十二月乙未卒于京师宣明里第享年四十五累阶至朝奉郎累勲至上骑都尉信卿容貌竒伟善射尝举进士一不中遂不应刻意书传欲有立于世不幸短命死矣平生交游寛和恭畏君子也当官遇事慨然不可夺者士友以此称之曾祖讳某太子右赞善大夫赠太师中书令尚书令齐国公祖讳某秘书省著作佐郎赠太师中书令尚书令晋国公所生母裴氏封寿安县太君妻李氏卫尉少卿昭选之女封乐安县君子六人公定光禄寺丞公盛太常寺太祝公靖公咏太庙斋郎公正公逈早卒女二人未嫁孙男一人适以六年三月庚申葬信卿于魏公墓侧铭曰　魏公诸子多以材称信卿维仲少则荣名寛恭慎静孔武以敏志不时施半涂而殒大儒之里实葬魏公祔于新竁维卜之从

　　相州观察使宗景夫人同安郡君李氏志铭

　　夫人李氏镇国军节度驸马都尉赠太保尚书令兼中书令秦国和文公遵秦国献穆大长公主之孙镇潼节度观察留后赠太师中书令兼尚书令良定公端懿嘉兴郡太夫人郭氏之子年十有八归今相州观察使宗景服事舅相李定王姑崇国夫人以孝闻缝纫烹饪必以身而晨昏寒暑饮食必以时性荘静读书传略知大方闺门之内人无间言始封昭徳县君进同安郡君以元丰四年二月甲子终享年五十有二九月某甲子陪葬于西陵子男二人仲尧仲獬皆官太子右内率府副率女七人长昭徳县君适左侍禁郭唐卿次寕徳县君适右班殿直石继祖次崇徳县君适蔡州録事参军次比丘尼崇因院主妙觉大师悟本次广徳县君适右班殿直曹琚次早卒一未行铭曰　婉婉夫人禀徳自天闺阃孔肃馈祀罔愆彼苍者何不锡以年铭刻垂芳于乆其传

　　宋宗室右监门率府率叔覊妻翁氏墓志铭

　　翁氏三班奉职舜弼之女也祖日新内殿承制合门祗候曾祖通赠左监门卫大将军元丰二年十月庚申卒享年二十有二明年二月癸酉葬于汝州梁县秦悼王之茔次夫人柔婉明恵知好佛书事舅姑以孝闻内外宗族不见喜愠之色卒之日知者皆为出涕铭曰　茫乎何往窅乎曷藏淑惠之徳死而不亡

　　故朝奉郎权发遣秀州军州兼管内劝农事轻车都尉借紫沈公墓志铭

　　公讳季长字道原曾祖承谅赠光禄卿祖玉屯田郎中父播赠中大夫母元氏封吴兴郡太君其先湖州武康人也再世家于杭州钱塘不知其所以徙至公皇祖真州卒于官遂家焉今为真州扬子人也公五岁丧父祖母春秋高无他子尊夫人有髙节大志自力以养其姑而退保诸子公性至孝哀愤感泣已如成人少长即自奋励闭门读书家人有终岁不见其面者年十七举进士荐于乡辞章典丽已可观居数年乃专取羣经深探而力索之至忘寝食寒暑遂又以经术称学者归之转运使上其行义朝廷赐以粟帛中进士甲科补越州司法参军丁母夫人忧服除为南京国子监教授南京学废久矣国人多不知学学者多不知经公取羣经为诸生讲解诲诱之甚力方朝廷以经术取士士之从学于公者通经为最先故礼部岁所贡士多公弟子其后亦复稍稍为时显用岁满改莱州掖县丞未行天子召见问劳命进所著书因谓公曰朝廷方新学校朕将用卿典教姑为朕悉心焉除国子监直讲公出入学舍与诸生论经归则谢客未尝请谒权势岁满迁大理寺丞权太子中允崇政殿说书兼权判尚书礼部进讲发明皆治乱之要上命録其说以进赐五品服与考开封府进士既罢入见上留公从容问曰论不以智治国谁为此者公曰李定所为上曰闻定意讥朕公曰定事陛下有年当知其为人邪正顷者御史言定乃人伦所弃陛下力排羣议而定始得为人如初继又擢用不次陛下之徳及定虽懐利尚当知恩臣以此敢谓无讥陛下意诗序曰言之者无罪闻之者足以戒书曰小人怨汝詈汝则皇自敬徳陛下自视岂任智者不知何自慊疑乃信此为讥也上曰卿言甚善朕今已释然矣卿长者乃喜为人辩谤公曰臣非为人辩谤乃为陛下辩谮耳后转寳文阁待制常秩与公不阿且有大用意已而除天章阁侍讲兼集贤校理管勾国子监公事假太常少卿为大辽国接伴使同修起居注上特留公曰卿独立少与朕所自知毎恨用卿为晩行且用卿矣间语及前代君臣因曰汉武帝学神仙不死之术卿原其意否此乃贪生以固位耳故其晩年举措谬戾祸贻骨肉几覆宗社且人主固位其祸犹尔则为人臣而固位者其患亦何所不至故朕毎患天下之士能轻爵禄者少公曰士而轻爵禄为士言之则可为国言之则非福也人主有尊徳乐道之志士皆以不得爵禄为耻宁有轻爵禄者哉至于言违諌怫士有去志故以爵禄为轻上曰诚如卿言异日又留公因问人物邪正公曰臣介愚与世少偶人之邪正多所不知既退或谓公曰事君有犯无隠此得无近隠乎公曰自先王泽竭善恶既无定论士之好恶又不以公吾岂可循好恶不公之士取善恶无定之语遂必人之邪正哉直舍人院权同知元丰二年贡举迁太常丞太学生有犯学制者自虞屏弃乃授匦上书讼讲官受赇天子下其书俾公议所以处又下其书开封府置狱推究无实状乃移其狱御史府御史取赦前及状外事上言乞一切推治议遂及公百计以诬卒莫能得乃坐公不实而诬谓翰林学士许将尝托监丞王悆请于公乞为外舍生陈雄升舍学制岁终取诸生试文累上簿者名闻中书中书考察升舍雄初未尝升舍也纔一上簿尔有司议法雄文非优是为曲法坐夺两官免天下籍籍皆为谓寃而公无一语自及六年官制行复通直郎签书淮南节度判官厅公事在淮南踰二年营职不怠士人谓公能安于义命数以政事与在势者忤而独为民所爱誉愈久而不忘八年迁奉议郎今天子即位恩迁承议郎又迁朝奉郎权发遣南康军为政简便不扰御史上言沈某久以清修有重望于时名在谪籍人皆知其寃乞以元坐付有司议除其罪下其奏御史因取太学诸坐罪者条奏乞除其辜有差于是同时之人尽获昭雪而士皆意公必且复用居两月被召至阙除少府少监改权发遣秀州事卒于官舍实元佑二年十月十二日也享年六十有一公和厚静黙出于天性或有问焉不茍誉以蕲合当熈宁元丰间神宗自知公稍显用矣忌者毁公异时论以获进于是众人相与排公而绌之以至于今复得召见众议谓公当且留朝廷而諌者又指公为前政之朋附用古害今遂斥于外然则公之自守而不遇可知矣公视穷逹祸福皆无足以动其心者行止进退取舍辞受必求中理未尝近名接人御物泛然若无所不可至立朝莅事则所与必义不为势屈其于亲党交游内无间言外无疑行好急人之难有以穷归者虽甚贫必多方以赒之晚喜佛书所阅数千卷纂録其要百余万言然未尝为人道也文集十五巻诗传二十巻论语解十巻对问五巻娶王氏徳安县君有贤行不茹荤十年后公百六十日无疾而终子三人铢和州防御推官文学行义皆有可称锡读书举进士鏻亦孝谨皆假承务郎女四人壻朝奉郎通判宿州事章仲山奉议郎钱青箱陈州观察推官熊侔承务郎刘旦孙一人耕郎孙女一人以元佑三年九月二十九日葬真州北山之原公之配予同产姊也尤审公行治铭曰　敏识洽闻居仁蹈义在幼有闻踰壮而仕恭信直方强恕恺悌愈绌愈荣学则为已

　　宋宗室故湖州管内观察使赠镇宁军节度使追封仪国公墓志铭

　　元丰二年九月甲午制曰古先哲王治四海以孝亲九族以仁生则致享叙之恩死则尽追崇之数民徳归厚朕甚慕焉皇伯湖州管内观察使金紫光禄大夫检校工部尚书使持节湖州诸军事湖州刺史兼御史大夫上柱国天水郡开国公食邑六千五百户食实封二千一百户克勤序于宗藩躬廸善行无骄嫚过差之悔有端荘谨厚之称永言奄亡良用伤■恩礼之厚属在亲贤授钺建旄锡封南国尚其冥漠膺此休荣可赠镇宁军节度使仍追封仪国公谨按公字进之秦悼王廷美之曾孙广平郡王徳隆之孙赠深州团练使承训之子起家除左班殿直十一选至观察使娶薛氏封仁寿郡君先公卒子男二人叔昻右龙武军大将军怀州防御使叔恺右羽林军大将军舒州防御使女十五人长寿县君适内殿崇班张从逊次适西头供奉官李宗亮次仁慈县君适内殿崇班张保次永康县君适西头供奉官张从悫次仁寿县君适东头供奉官王君贶余早卒孙男十二人羡之右武卫大将军施州刺史劳之迁之右监门卫大将军澄之右千牛卫将军听之抗之政之率府率用之元之三班奉职余尚幼曾孙男六人公铉公绘率府率四人未名曾孙女八人元丰二年九月丁亥卒明年三月癸酉葬于汝州梁县悼王之茔次公以宗室贵近幼服恭俭自奉朝请踰五十年厚重端良迄无罪悔宜其宠禄光大令问始终褒恤哀荣恩礼备称制书所纪辞章烂然臣其幸以文字为职获志公事谨昩死以闻铭曰　有翼仪公炜我宗子蹈彛去奢居宠离祉制行不踰厚终令始刻铭墓中以告无止

　　宋宗室武宁军节度使同中书门下平章事追封楚国公墓志铭

