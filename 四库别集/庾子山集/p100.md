<!-- { "loadSidebar": true } -->
　　公讳字广畧原州长城县人也本姓田氏【周书列传曰田字广畧高平人也】虞賔在位基于揖让之风鳯凰于飞绍于亲贤之国【序田氏之先也田氏本虞舜之后出自妫姓春秋时陈公子完奔齐始食田采以陈氏为田氏谓之陈田后周宇文起于荒服赐族皆变夏姓田为纥干氏其一也尚书曰虞賔在位羣后徳让揖让谓舜受禅也左氏传曰初懿氏卜妻敬仲其妻占之曰吉是谓鳯凰于飞其鸣锵锵有妫之后将育于姜亲贤之国谓齐也汉书地理志曰昔太公始封周公问何以治齐太公曰举贤而上功周公曰后世必有簒杀之臣其后二年九世为彊臣田和所灭而和自立为齐侯初和之先陈公子完有罪来奔齐桓公以为大夫更称田氏九世至和而簒齐至孙威王称王五世为秦所灭】论其继世之功则狄城有庙序其移家之始则长陵有碑【汉书曰田儋狄人也故齐王田氏之族儋从弟荣荣弟横皆豪杰宗彊能得人陈渉使周市畧地北至狄狄城守儋撃杀狄令而石豪子弟曰诸侯皆反秦自立齐古之建国儋田氏当王遂自立为齐王发兵击周市略定齐地师古曰狄县名也地理志属千乗三辅黄图曰汉高祖都长安徙诸齐田于长陵潜夫论曰汉高祖徙诸齐田而有第一至第八氏后汉第五伦其后也】况复高庙上书小车而对汉主聊城祭鸟长岳而驱燕将【疑作长驱而却燕将汉书曰田千秋年老上优之朝见得乗小车入宫殿中故因号曰车丞相史记曰燕军攻安平尽降齐城惟独莒即墨不下燕惠王使骑劫代乐毅毅归赵燕人士卒忿而田单乃令城中人食必祭其先祖于庭飞鸟悉翔舞城中下食燕人怪之田单因宣言曰神来敎我卒破燕军杀其将骑劫而齐七十余城皆复又鲁仲连传曰田单攻之不下鲁仲连乃为书遗燕将燕将自杀聊城乱田单遂屠聊城】公以胎敎之月歳德在寅载诞之辰星精出昴【列女传曰太任文王之母挚任氏中女也王季娶为妃有娠目不视恶色耳不听淫声口不出敖言能以胎敎溲于豕牢而生文王尔雅曰歳在寅曰摄提离骚曰摄提贞于孟陬兮惟庚寅吾以降春秋佐助期曰汉相萧何昴星精】是以月中生树童子知言水上浮瓜青衿不戏【世説曰徐孺子年九歳尝月下戏人语之曰若令月中无物当极明耶徐曰不然譬如人眼中有瞳子无此必不明浮瓜未详防稽典録曹娥投瓜于江存其父尸异苑称魏武见石旁八字不能了祢衡离合解之疑是事】而受书黄石意在王者之图【一作师】挥劒白猿心存霸国之用【荀悦汉纪曰张良游于汜上有父老直堕其履顾谓良曰孺子下取履良取履跪而进之父老曰孺子可敎矣后三期而良先至父老遗书一编曰读此即为王者师后十三年见我于齐北谷城山下黄石即我已遂去不复见其书乃太公兵法也呉越春秋曰袁公与越女试劒竹枝上袁公即飞上树变为白猿遂别去见越王王即加女号曰越女乃命五板之队长高习之敎军士当世莫能胜越女之劒本传云少慷慨志立功名膂力过人敢勇有谋略】魏永安中任子都督翻原州城受陇西王节度于时洛邑乱离当涂危逼礼乐征伐不出于天子举贤诛暴实在于彊臣【永安魏庄帝年号也子都督后魏官名陇西王尔朱天光也彊臣谓尔朱氏也魏本纪云明帝崩尔朱荣谋废立以长乐王子攸为帝荣以兵权在己遂有异志乃害灵太后及幼主次害无上王邵等寻追諡无上王为皇帝余死者皆有赠子孙听立后授封爵尔朱荣率骑七千讨葛荣于滏口破禽之以葛荣平大赦改元为永安是其事也洛邑魏所都也当涂谓魏也图谶曰代汉者当涂高拓拔氏国号后魏故云当涂危逼】太祖文皇帝始创霸功初勤王室秣马搜乗誓众太原公仗劒辕门麄谋当世【周书本传云魏永安中陷于万俟丑奴尔朱天光入闗自原州归顺授都督及太祖初统众求谒见乃论世事深被引纳即处以爪牙之任左氏传曰求诸侯莫如勤王又令狐之役云训卒利兵秣马蓐食又苖贲皇曰搜乗补卒杜注云搜阅也周礼曰设宫车辕门前汉纪曰樊哙仗劒楯冲门而入立于帐下】随何逺至实释汉帝之忧许攸夜来遂定曹王之业【汉书曰汉王与楚大战彭城不利出梁地至虞谓谒者随何曰公能説九江王布使举兵畔楚项王必留击之吾取天下必矣随何往説布果使叛楚布与随何间行归汉魏略曰许攸字子逊少与袁绍及太祖善初平中随绍在冀州尝在坐席言议官渡之役谏绍弗与太祖相攻绍自以彊盛必欲极其兵势攸知不可为谋遂亡诣太祖言去尔朱而就周文犹随何之説布畔楚许攸之去袁即曹也】永熙中初【一作奉】迎魏武帝入闗【魏本纪云武帝永熙三年七月帝亲总六军十余万次河桥高欢引军东渡宇文泰迎帝于东阳入长安以雍州公廨为宫是为西魏】封鹑隂县开国子邑五百戸【本传又以迎魏孝武功封鹑隂县魏属平凉郡】太祖以自着铁甲赐公云天下若定还将此甲示寡人【本传称孤余同】白水良劒罢朝而赠陈宠青骊善马廻车而赐李忠并经舆服足为连类【后汉书曰陈宠字昭公沛国洨人也久留台阁赏赐有殊又韩棱传曰棱为尚书令与仆射郅寿尚书陈宠同时俱以才能称肃宗尝赐都尚书劒惟此三人特以寳劒自署其名曰韩棱楚龙渊郅寿蜀汉文陈宠济南椎成时论著为之説以棱渊深有谋故得龙渊寿明逹有文章故得汉文宠端朴善不见外故得椎成椎直追反谢承书汉官仪作鍜成袁宏后汉光武纪曰蔡阳白水乡为舂陵侯封邑范蔚宗书亦云货泉宇文为白水真人按白水本光武受命之地故明帝赐劒云白水良劒矣后汉书曰李忠字仲都东莱黄人也世祖以为右大将军封武固侯时世祖自觧所佩绶以带忠因从攻下属县至苦陉世祖防诸将问所得财物惟忠独无所掠世祖曰我欲特赐李忠诸卿得无望乎即以所乗大骊马及绣被衣物赐之之得防赐甲也如古赠劒赐马矣】大统三年转帅都督进爵为公十四年授使持节都督原州诸军事原州刺史仙人重返更入桂阳之城龙种复归还寻白沙之路公此衣锦乡里荣之【本传以勲望兼至故以衣锦荣之隋书地理志曰雍州平淳郡旧置原州后周置总管府按本原州长城县人今为原州刺史是其乡里也神仙传曰苏仙公者桂阳人也乡中以仁孝闻天西北隅紫气氤氲有十白鹤飞翔其中降于苏氏之门皆化为少年怡然轻举先生敛容逢迎乃跪白母曰某受命当仙被召有期仪卫已至当违色飬即便拜辞升云汉而去母年百余歳无疾而终后忽见州东北牛脾山紫云盖上有号哭之声咸知苏君之神也郡守乡人苦请相见乃出半而示一手皆有细毛异常人也三年之后无复哭声自后有白鹤来止郡城东北楼上人或挟弹弹之鹤以爪攫楼板似漆书云城郭似人民非三百甲子一来归吾是苏君弹何为至今脩道之人毎至甲子日焚香礼于仙公之故第也襄阳记曰厐徳公子奂字世文晋太康中为牂牁太守去官归乡居白沙里乡人宗敬之相语曰吾家池中龙种来水经注曰襄城东有东白沙白沙北有三洲言本原州人还为原州刺史衣锦之荣如苏君之复返桂阳厐奂之还归襄水也】侍从太祖战河桥复农解华山【本传作洛阳】围平沙苑阵【事在魏大统三年隋书地理志冯翊郡有沙苑按沙苑一名沙阜在同州冯翊县南十二里东西八十里南北三十里周太祖与高欢战于沙苑大破之栽一树以表其功其树往往犹存见郡邑志】必有元勲常防别赏太祖在同州【周本纪云魏废帝三年改华州为同州】文武并集号令云人人如纥干尽心天下岂不早定即授车骑大将军仪同三司【本传巳上俱同】前魏元年【本传魏废帝元年】转骠骑大将军开府祈连犹逺即受冠军之侯沙幕未开元置长平之府【汉书曰霍去病封冠军侯三歳元狩三年春为骠骑将军去病出北地至祁连山捕首虏甚多是去病未至祁连时巳封冠军侯也师古曰祁连山即天山也匈奴呼天为祁连武帝纪曰元朔六年卫青复将六将军絶幕大克获应劭曰幕沙幕匈奴之南界也臣瓒曰沙土曰幕直度曰絶师古曰幕者即今突厥中碛耳李陵歌曰径万里兮度沙幕按年表卫青以元朔二年击匈奴取朔方封长平侯是沙幕未开之时也】梁信州刺史萧韶寜州刺史谯淹等犹处永安称兵渔阳公受命中军迅流下濑遂得朝发白帝暮宿江陵猿啸不惊鸡鸣即定【本传云平蜀之后梁信州刺史萧韶等各据所部未从朝化诏讨平之汉书曰下濑将军下苍梧后汉书曰公孙述改鱼复为白帝城又郡国志曰南郡巫西有白帝城江陵南郡治也时为梁元帝所都猿啸即荆州记所谓巴东三峡巫峡长猿鸣三声泪沾裳是也注别见左氏传曰鸡鸣而驾塞井夷灶唯余马首是瞻】西平反羌本有渔阳之勇凤州叛氐又习仇池之气【本传云又讨西平叛羌及凤州叛氐等并破之地理志曰渔阳郡秦置属幽州华阳国志曰阿池一名仇池地方百顷隋书地理志曰梁州河池郡后魏置南岐州后周改曰凤州周书异域传曰岩昌者其先盖三苖之其界自仇池以西】公推锋直上白刃交前万死一决凶徒多溃身被一百余箭伤肉破骨者九创【本传毎临阵摧锋直前身被一百余箭破骨者九】马被十槊露布申上朝廷壮焉【本传马被十矟朝廷壮之信州蛮反又诏与贺若敦等平之】葛屦纠纠魏有去旧之歌零露瀼瀼周受维新之命【谓魏废帝禅位周闵帝践阼也诗魏风云纠纠葛屦可以履霜诗序曰葛屦刺褊也魏地陿隘其俗机巧趋利其君俭啬褊急而无德以将之言魏祚既衰取古魏风以为比小雅蓼萧云蓼彼萧斯零露瀼瀼大雅文王篇曰周虽旧邦其命维新言宇文氏受命如古周德矣】乃进爵封雁门郡公【本传孝闵践阼进爵雁门郡公】食邑通前二千七百戸保定元年授使持节都督岷州诸军事岷州刺史陇头流水延望秦闗川上峨眉犹通蜀道【隋书地理志梁州临洮郡临洮县西魏置岷州辛氏三秦记曰陇右西闗欲上者七日乃越上有防水四注流下俗歌曰陇头流水鸣声幽咽遥望秦川肝肠断絶杜预益州记曰平乡江东迳峨眉山在南安县界去成都南十里秋日清澄望见两山相峙如峨眉焉】公不发私书不然官烛兽则相负渡江虫则相衘出境【本传保定元年出为岷州刺史虽武将而动遵法式百姓颇安之世説曰王经为江夏太守不发私书谢承后汉书曰巴祗为扬州刺史夜与士对坐暝暗之中不然官烛后汉书曰宋均字叔平南阳人迁九江太守郡多虎常设槛穽均到下记属县可去一槛穽其后传言虎东渡江楚沛多蝗其飞至九江东界者辄散去】四年拜大将军余官如故【本传云三年从隋公杨忠伐齐拜大将军明年又从杨忠东伐师还乃旋所镇】衞青受诏未入玉门之闗窦宪当官犹在燕山之下公之此受差无慙德【汉书曰衞青拜大将军又西域传曰阸以玉门阳闗敦煌郡龙勒有玉门闗后汉书曰窦宪与北单于战于稽落山大破之遂登燕然山刻石纪功】浑王叛换梗我西疆宕羌首窜藩篱擕贰公受脤于社偏师逺袭【本传云吐谷浑寇西边宕昌羌潜相应诏讨之按浑王吐谷浑也汉书注曰叛换犹跋扈也宕羌宕昌羌也周书异域传云吐谷浑本辽东鲜卑慕容廆之庶兄也率其部落止于枹罕自为君长及孙叶延颇视书传以古有王父字为氏遂以吐谷浑为氏焉又宕昌羌传云保定四年弥定又引吐谷浑寇石门戍高祖怒诏大将军田讨灭之以其地为宕州】扬旍龙涸系马甘松【周书吐谷浑传云天和初其龙涸王莫昌率众降以其地为扶州隋书地理志曰同昌郡嘉城县后周置县并龙涸郡及扶州总管府又曰宕昌郡懐道县后周置甘松郡水经注益州记曰自白马岭回行二千里至龙涸唐书曰松州交州郡属劒南道取界内甘松岭为名】二十五王靡旗乱辙七十六栅鹑奔雉窜【本传云获其二十五王拔其七十六栅遂破平之左传曹刿曰吾视其辙乱望其旗靡诗云鹑之奔奔言破吐谷浑如逐猎也】既防用命之赏乃奉旋师之乐天和二年被使南征【谓与陈人战也】带甲百万轴轳千里江源水起海若乗流【汉书曰武帝自浔阳浮江而下轴轳千里注云轴后施柁处轳前头刺櫂处也按舳舻本从舟字或从车庄子北海若曰天下之水莫大于海】船官之城登巢悬防吴兵习流长驱战舰风灰箭火倏忽凌城【船官之城谓湘水也水经注曰湘水又迳船官西湘舟商舟之所次也又曰荆州故楚也子革曰我先君僻处荆山以供王事遂迁纪郢今城楚船官地也春秋之渚宫左氏传曰晋楚战于鄢陵楚子登巢车以望晋军杜预曰防炊也吴越春秋曰乃发习流二千人释名曰上下重牀曰舰四方施板以御矢石其内如牢槛楚辞曰往来倏忽】公以白羽麾军朱丝度水七十余日始得解衣【天和至解衣本传云天和二年陈湘州刺史华皎来附从衞公直赴援与陈人战不利乃以为江陵总管及陈将吴明彻来寇与梁主萧岿退保纪南令副总管高琳拒守明彻退乃还江陵鬻子曰武王率兵车以伐纣纣虎旅百万阵于商郊三军之士莫不失色武王命太公把白旄以麾之纣军反走吕氏春秋作白羽左氏传曰晋侯伐齐将济河献子以朱丝系玉二防而祷沉玉而济】朝廷以晋克夏阳先通灭虢之政秦开武遂始问吞韩之谋【左传僖二年曰晋师防虞师伐虢灭夏阳五年晋灭虢史记曰秦武王四年拔宜阳斩首六万涉河城武遂徐广曰韩邑也】是以驰传追公以为仁寿城主【本传云寻以为仁寿城主以逼宜阳】齐将段孝先斛律明月出军定陇以为宜阳之援公背洛水而面熊山陈中军而疏行首乗机一战宜阳衔璧【本传云齐将段孝先斛律明月出军定陇以为宜阳援与陈公纯破之遂拔宜阳等九城北齐书曰段韶字孝先姑臧武威人斛律光字明月朔州敕勒部人也后汉书曰赤眉败上所得积兵甲宜阳城西与熊耳山齐水经注曰洛水之北有熊耳山双峰竞举状同熊耳在宜阳矣左传成十六年范匄曰塞井夷灶陈于中军而疏行首杜注云疏行首者当陈前决开营垒为战道】増封五百戸进柱国大将军司勳之防也建德元年拜大司空二年迁少保姬朝三列少保为前炎正五官冬官为北频烦宠命是谓贤能【尚书曰少师少傅少保曰三孤韩诗外传曰三公者何曰司空司徒司马汉书百官公卿表曰神农火师火名应劭曰火德也故为炎帝春官为大火夏官为鹑火秋官为西火冬官为北火中官为中火凡五官又百官表云冬官司空】三年授使持节都督襄郢昌丰唐蔡六州诸军事襄州刺史江汉之间不惊鸡犬樊襄之下更多冠葢【周书武帝纪云保定元年令荆州安州江陵等总管并隷襄州总管府隋志襄阳郡西魏曰襄州置总管府义阳郡后魏曰郢州又江夏梁置郢州时属陈舂陵郡西魏曰昌州丰疑作澧隋志澧阳郡是时属陈疑侨置隋志汉东郡唐城县西魏曰唐州襄阳耆旧传曰襄阳郡岘山南至宜城百余里汉宣帝时有卿士刺史二千石数十家冠盖承映荆州刺史雅叹其盛号曰冠盖里按江汉二水名隋志襄阳郡安春县后周废樊城山都二县入焉知襄阳郡旧有樊城故云樊襄】既而三湘辽逺时遭鵩入五溪卑湿或见鸢飞【言薨于州也汉书曰贾谊为长沙传三年有鵩飞入谊舎止于坐隅鵩似鸮不祥鸟也谊以适居长沙长沙卑湿谊自伤悼以为寿不得长乃为赋以自广南史侯景传云巴陵有地名三湘寰宇记曰湘潭湘乡湘源为三湘也后汉书马援传曰武威将军刘尚击武陵五溪蛮深入军没援因复请行时年六十二防暑盛中病遂卒于彼水经注曰武陵有五溪谓雄溪横溪酉溪潕溪辰溪悉是蛮所居故谓五溪后汉书马援曰吾仰视飞鸢跕跕堕水中卧念少游时语何可得也】旧疾增加薨于州镇天子画凌烟之阁言念旧臣出平乐之宫实思贤傅【画凌烟之阁未详唐太宗贞观十七年以功臣图形凌烟阁事在唐时今按此文知后周以前巳有其事非始于唐也又按王子年拾遗记曰晋文公焚林以求介子推有白鵶绕烟而噪或集介子推之侧火不能禁晋人嘉之为立台号曰思烟介子推为晋国功臣凌烟之名起于此矣鲍照有凌烟楼铭西京赋薛综注曰平乐馆大作乐处也按平乐为作乐之处实思贤傅者即乐记所谓听钟声则思武臣听磬声则思死封疆之臣等语谓乐作而思也】有诏赠某官礼也【本传云大象末位至柱国小司马朝廷又追録勳进防爵观国公恭世子也】即以四年四月二十五日归于原州高平之镇山属国甲轻车介士一依霍骠骑之礼衞将军之【汉书曰霍去病薨上发属国甲去病为骠骑将军又曰张安世薨天子赠以轻车介士又曰衞青拜大将军卒与平阳主合起冢象庐山】呜呼盛哉公入仕四十五年身经一百六战通中陷刃疾甚曹参刮骨傅药事同【一作多】闗某【三辅故事曰楚汉相拒于京索间六年身被大创十二矢石通中过者蜀志曰闗某常为流矢所中贯其左臂羽便伸臂令医刮去其毒言笑自若】而风神果勇仪表沈雄事亲无隠无犯【礼记曰事亲有隠而无犯】学不专经略观书籍兵无师古自得纵横【汉书霍去病传曰上尝欲敎之孙吴兵法对曰顾方略何如耳不至学古兵法】青乌甲乙之占白马星辰之变【后汉书王景传曰冢宅禁忌注云送造宅之法若黄帝青鸟之书白马未详青乌为冢宅之书此亦疑占星者有其书也】九宫推歩三门伏起【后汉书张衡曰重之以卜筮杂之以九宫易干凿度曰太一取其数以行九宫注详齐王宪铭后汉书高彪箴曰天有太一五符三门注云三门者开门休门生门也】天弧射法太乙营图【天弧弧矢星也天官书曰狼下有四星曰弧直狼汉书艺文志有太一兵法一篇泰壹杂子星泰一杂子云雨又泰一二十九巻】并皆成诵在心若指诸掌【言青乌已下诸书皆成熟也】虏青犊之兵甚有秘计烧乌巢之米本无遗防【后汉书郡国志曰河内野王有射犬聚世祖破青犊处又光武纪曰别号诸贼青犊等各领部曲又袁绍传官渡之役云淳于琼等时宿在乌巢去绍军四十里操自将歩骑五千人夜往攻破琼等悉斩之曹瞒传曰既至围屯大放火营中惊乱大破之尽焚其粮谷实货斩督将睢元等割得将军淳于仲简鼻杀士卒千余人后汉书注云乌巢地名在滑州酸枣城东】西零贼退屈指可知南部兵廻挿标而待【西零谓西羌也南部谓陈也】常愿执金鼔而问吴王横雕戈而返齐地有志不就忠贞死焉【问吴王者谓其欲问罪于陈也返齐地者谓其有平齐之志也陈都江表故曰吴王高氏国号曰齐故云齐地有此二志不就而死也汉书呉王濞传曰弓高侯頽当执金鼔见胶西王卭曰王苦军事愿问王发兵状晋语曰秦穆公侵晋惠公令韩简挑战穆公衡雕戈出见使者】世子恭等孝惟纯深居丧过礼对其苫寝则梓树寒生闻其悲泣则巢禽夜下【丧服传文及士丧礼记皆云居倚庐寝苫枕凷歠粥朝一溢米夕一溢米郑康成曰苫编藁也左氏传曰晏桓子卒晏婴寝苫枕草史记伍子胥曰必树吾墓上梓令可以为器正义曰器谓棺也此云梓树棺木也干寳搜神记曰郑迁临淮太守郡民徐宪在丧致哀有白鸠巢户侧举孝廉朝廷称为白鸠郎】呜呼哀哉乃为铭曰
