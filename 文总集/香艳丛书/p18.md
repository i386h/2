<!-- { "loadSidebar": true } -->
洵美乃不受辟。夜渡河，宿一寺，长吁而寝。曰：“何处人能报不平？”寺有行者排闼而揖曰：“先辈蓄何不平事？”洵美具语之，欻然出门而去。至三更，忽掷一皮囊，入门，乃贮素娥而至。侵晓，问寺僧，言在寺打钟勤苦三十余年，已不知所之。洵美即遁迹他所。（《灯下闲笑》） 
　　小东，长沙之妓人。以能诗得幸于马氏。后国入为郡，穷于京师时而人绝不知。余悯其老，询长沙宫中事，则必南望涕泣而后言，因为作《小东诗》焉。 
　　薛九，江南富家子，得侍宫中，善歌《稽康》。《稽康》江南曲名也。学舞于钟离氏。建业破，零落于江北。予遇于洛阳福善坊赵春舍。饮酣，于是歌《稽康》。其词即后主所制焉，尝感激座人皆泣。春举酒请舞，谢曰：“老矣。腰腕衰硬，无复旧态。”乃强起小舞，终曲而罢。座有王生者，请予为《稽康小舞词》曰： 
　　薛九三十侍中郎，兰香花态生春堂。 
　　龙盘王气变秋雾，淮声哭月浮秋霜。 
　　宜城酒烟温羁腹，与君强舞当时曲。 
　　玉树遗辞莫重听，黄尘染鬓无前缘。 
　　我闻襄阳白铜鞮，荒情古艳传幽悲。 
　　凄凉不抵亡国恨，座中苦泪飞柔丝。 
　　洛阳公子擎银觞，跪奴和曲生玄光。 
　　茂陵旅梦无春早，彤管含羞裁短章。（以上《钱易集》） 
　　王霞卿者，蓝田人。才华清赡，节行尤高。进士郑殷彝旅于会稽，寓唐安寺楼，见粉壁间有题云：“琊琅王氏霞卿，光启三年阳春二月登于是阁，临轩轸恨，睹物增悲。虽观焕烂之花，但比凄凉之色。时有轻绡捧砚，小玉看题。”其诗曰： 
　　春来引步强寻游，恨睹烟霄簇寺楼。 
　　举目尽为停待景，双眉不觉自如钩。 
郑子依韵继之曰： 
　　题诗仙子此会游，应是寻春别凤楼。 
　　赖得从来未相识，免交锦帐对银钩。 
霞卿乃故邑宰韩嵩自京师挈之任所，嵩缘遇暴寇而卒。郑子怡然而往谒之，霞卿竟辞以疾不见，只令总角婢子轻绡持诗以赠之。诗曰： 
　　君是烟霄折桂身，圣朝方切诏良臣。 
　　正堪西上投知己，何必留程见妇人？ 
郑得诗抱惭而去。（《女仙图》） 
　　王琨父怿，不辨粟麦，时以为殷道矜之流，人无肯与婚。家以獠婢恭心侍之，遂生琨，初名昆仑。怿后娶乐玄，无子，故以琨为名，立以为嗣。（《南史》） 
　　王藻尚宋文帝第六女临川长公主，讳英瑗。公主性妒，而藻别爱左右人吴崇祖，主谗之于废帝，藻下狱死。主与王氏离婚。（《南史》） 
　　宠姐，宁王爱姬。王宴客，妓妾皆在，独宠姐无得见者。李太白恃酒强之，乃设七宝帘，使宠姬隔帘而歌。（《唐史》） 

　　续补侍儿小名录　宋　晋阳温豫　撰 

　　二书所载，共一百七十六条，犹未备也，乃复续补焉。 
　　初，莽妻以莽杀其子，涕泣失明，令太子临居中养焉。莽妻旁侍者原碧，莽幸之，后临亦通焉。恐事泄，谋共杀莽。临妻愔，国师公女，能为星语。宫中偶有白衣会，临喜，以为所谋且成。后贬为义阳王，出在外第，愈忧恐。会莽妻病困，临手书曰：“上于子孙至严，前长孙、中孙，年俱有三十而死。今臣临复适三十，诚恐一旦不保中宫，则不知托命所在。”莽候妻疾，见其书大怒，疑临有恶意，不令得会丧。既葬，收原碧等考问，具服奸谋杀状。初莽为侯就国时，幸侍者增秩、怀能、开明。怀能生男兴，增秩生男匡女，开明生女捷，皆留新国，以其不明故也。（《王莽传》） 
　　皇太子《咏武陵王左右五皓传杯》诗曰： 
　　顶分如两髻，簪长验上头。 
　　捉杯如欲醉，疑残已复留。（《玉台新咏》） 
　　楚春申君有爱妾曰余，春申君正妻之子曰甲。余欲君之弃其妻也，因自伤其身以示君而泣曰：“得为君妾甚幸。虽然，适夫人非所以事君也，适君非所以事夫人也。身故不肖，力不足以适二主，其势不俱适。与其死夫人所者，不若赐死君前。妾以赐死，若复幸于左右，愿君必察之，无为人笑。”君因信妾余之诈，为弃正妻。余又欲杀甲，而以其子为后，因自裂其亲身衣之里以示君而泣曰：“余之得幸君之日久矣，甲非不知也。今乃欲强戏余，余与争之，至裂余衣，此予不孝，莫大于此焉。”君怒而杀甲。（《韩非子》） 
　　刘旷，豫章海昏人。义熙二年，病困顿二十余日，手足皆冷，正腹微暖。二日二夜，蹶然起坐，云：“有人着平帻唤旷，西北向有楼，其上有彩女团坐作乐，见旷住乐，相指而笑。游历未遍，不知所从而出。倏忽至此，病于此都。”愈后月余，党辈于平泽射猎，留旷守舍。因昼眠，闻语“何女郎通使”，便觉飒然已至。自说“东海何氏，八岁而夭，于今十岁。应为君妻，故来修好。”何女郎曰：“昔日楼上之击节，我也。众以君见弃，是以相笑。智琼、杜兰香，咸吾曹也。”婢名采薇，奴名边罗常，以九石合拌奠果，问家中吉凶及晴雨之占，必验。旷母妻嫌之，被妒日滋。女曰：“应为君妻妒嫌，已至三年，而无子，何以见忌？”后留信宿，旷家以汤浇之，惨然而言曰：“苟不我容，便与君辞。既去之后，慎勿相忆为君累也。”（《幽明录》） 
　　炀帝自到广陵，沉湎失度。每睡，须摇动，或歌吹声齐，方就一梦。侍儿韩俊娥尤得意，每寝必令振举支节乃得睡不厌，赐名为“来梦儿”。萧妃密令讯之：“帝不舒，汝能安之，岂有他媚？”俊娥进言：“妾从帝自都城来，在何妥车，车行高下不等。妾态自摇，帝就摇洽悦。妾后得以侍寝，私效车中之态成寝，非他媚也。”他日，萧妃谮去之，帝暇日登迷楼忆之，题柱二篇云： 
　　黯黯悲侵骨，绵绵病欲成。 
　　须知潘岳鬓，强半为多情。 
又： 
　　不信长思忆，丝从鬓里生。 
　　闲来倚柱立，相望几多情。（《大业拾遗》） 
　　唐思元大夫崔义起妻萧氏，萧铿女也。为人妒忌多瞋，好打奴婢，不信业报。麟德元年，从驾洛阳，至二年九月身亡。萧所爱婢名闰玉，信乐佛法。家为夫人设三七斋，僧正食时，夫人自来看斋，枷项锁腰，狱卒卫从，唯闰玉见夫人灵。着此婢使传语家内大小云：“吾适崔氏，为性多瞋横。不信因果，今至地狱受罪极重，愿汝眷属，将吾平生受用资具速舍，至七七日为设斋云云。（《法苑珠林》） 
　　余媚娘者，才妇也。夫亡以介洁自守。陆希声时为正郎，闻其容美而善书，巧智无比，俾行人中善言者游说之。媚娘乃约媒曰：“陆郎中若必得儿侍巾栉，须立誓不置侧室及女奴，则可为陆家新妇。”希声诺之，既归二年，夫妻敦睦。无何，希声又获名姬柳舜英者，姿殊丽，逾于媚娘。媚娘知而深怨之，密衔不发，异日令迎入宅，与之同处。比间，候希声他出，即召舜英闭私室中，手刃杀之。（《余媚娘叙录》） 
　　蜀青石镇陈洪裕妻丁氏，因妒忌打杀婢金扈，潜于本家埋瘗，仍榜通衢云：“金扈逃走”。经年，迁居夹江，因夏潦漂坏旧居渠岸，见死婢容质不变，镇将报州追勘拟伏，其婢尸一夕壤烂，遂丁氏于法。（《儆戒录》） 
　　前南郑尉李云，于长安求纳一姬，其母未许，云曰：“予誓不婚。”乃许之。号姬曰“楚宾”。数年后，姬卒。卒后经岁，遂婚前南郑沈氏。及婚日，云浴于净室，见楚宾执一贴药末，径前谓云曰：“誓予不婚，今又与沈家作婿，无物相奉。赠君香一贴，以资沐浴。”泻药末入斛中，以钗搅水讫而去。云甚觉不安，羸困不能出浴具，遂死。支体如绵，筋骨并散。（《闻奇录》） 
　　潞之女伶曰孟思贤，巧黠人也。尝为君侯王制之宠贮焉。制之所私伊宙，亦衙门将，多与制游思贤舍，故仆射帧之子也。风流善杯酒，思贤心悦之，遂私焉。关锁益牢，遂即逾墙而奔于宙。制知不可奈何，遂逐思贤出门，宙且纳焉。宙有女奴曰解儿，有爱于宙，思贤心忌之。一日杖解儿胫间出血见骨，解儿疮甚死。明年、长庆二年军乱，伊宙遇飞矢而死，思贤无所庇，复投制。制得之喜曰：“有甘吾心者矣。”遂命以短兵关思贤二胫踣，且极捶之，制临观，语思贤曰：“其能逾墙而奔于伊宙耶？”迨夜闭于幽室，思贤终夜呼曰：“解儿，解儿，不能惠我速死耶？”竟不胜其楚毒，再宿而死。遂与宙同瘗于邢之东门外。（《昭义军记室别录》） 
　　吴太伯祠在东阊门之西，每春秋季市肆相率合牢醴，祈福于三让王，多图善马彩舆子女以献之。时乙丑春，有金银行首纠合其徒，以轻绡画美人侍婢，棒胡琴以从。其貌出于旧绘者，名美人为“胜儿”，盖户牖墙壁间，前后所献者无以匹也。女巫方舞，有进士刘景复送客之金陵，置酒于庙之东通波馆。忽久伸思寝，乃就榻，梦见紫衣冠者言曰：“让王奉屈。”刘生随至庙，周旋揖让而坐，王语刘生曰：“适纳一胡琴妓，艺甚精，而色殊丽，知吾子善歌，故奉邀作胡琴一章，以宠其艺。”初，生颇不甘，命酌人间杯酒一杯与饮。逡巡酒至，并佐酒物，视之，乃向馆中祖筵者。生饮数杯而醉，作歌曰： 
　　繁弦已停杂吹歇，胜儿调弄逻逤拨。 
　　四弦拢捻三四声，唤起边风驻明月。 
　　大声嘈嘈奔淈淈，浪蹙波翻倒溟渤。 
　　小弦切切怨飔飔，鬼哭神悲任窸窣。 
　　倒腕斜挑掣流电，春雷直戛腾秋鹘。 
　　汉妃徒得端正名，秦女虚夸有仙骨。 
　　我闻天宝十年前，凉州未作西戎窟。 
　　麻衣右衽皆汉氏，不省胡尘暂逢勃。 
　　太平之末狂胡乱，犬豕奔腾恣唐突。 
　　玄宗未到万里桥，东洛西京一时没。 
　　一朝汉民没为虏，饮恨吞声空嗢咽。 
　　时看汉月望汉民，怨气冲声成彗孛。 
　　国门之西八九镇，高城深叠闭闲卒。 
　　河湟咫尺不能改，挽粟推车徒兀兀。 
　　今朝闻奏《凉州曲》，使我心魂暗超忽。 
　　胜儿若向边塞弹，征人血泪应阑干。 
歌成，刘生乘醉落魄，草札而献，王寻译数四，召胜儿以授之。王之侍儿，见有不乐者，妒色形于座中，恃酒以金如意击胜儿，面破血淋襟袖，生乃惊起。明日视素缯，果有损痕，歌至今传于吴中。（《纂异记》） 
　　石季龙矫捷便弓马，勇冠当时。勒深嘉之，拜征虏将军。为聘将军郭荣妹为妻，季龙宠惑优僮郑樱桃而杀郭氏，更纳清河崔氏女，樱桃又谮而杀之。（《晋书载记》） 
　　成风闻成季之繇，乃事之而属僖公焉。（杜预注：成风，庄公之妾，僖公之母也“。）（《左传?闵二年》） 
