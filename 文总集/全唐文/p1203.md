<!-- { "loadSidebar": true } -->
    云出於山，游於天，复归於自然，先生之道似焉。涵泳乎道之枢，徜徉乎物之初，以生为蘧庐，复返有而入无。先生讳善经，缙云仙都山人也。自曾王父而下，皆质诚孝敬，登闻於乡党。先生未成童，博贯儒书，读《道德经》至“为学日益，为道日损”，三复恍然曰：“吾知之矣。”改习《四真灵宝》等经。年十七，本郡以制度，居缙云山，其後遍登匡庐、天台、三茅、句曲，泛隶然不囿於物，虚已以游代，乘彼白□，至於帝乡。时宰王黄门将为太清宫使，奏录官籍，乃从冲虚申先生受三洞经法。贞元中，於宫院立仙坛，躬上士劝道之诚，宏大君受之重，阴功幽赞，何可胜言。德宗锡以纂节幡，靡有不备。初冲虚之师曰清简泉君，泉君之师曰来君，来君之师曰万君，皆有遗像在开元观。先生乃兹焉宴息，立申泉二碑，以发天光，以极师道。凡儒元宿学，有道仁人，贵游象服，男夫女士，传三景真者，五百馀人，一旦谓入室弟子曰：“天行物化，吾之晦明。其动也与物皆春，其静也与化为一，成形待尽，吾何为哉？”乃於毕原近郊，修露仙隐景之地。元和甲午冬季朔旦，斋沐洁清，与其徒元言终日。越三日，焚香朝拜，泊然返真。明年正月，宁极於露仙馆，其年八十三矣。其受道也，有反风晏温之景；其委化也，有清香灵鹤之祥。斯又不可涯已，尝以为无心者与物冥，则未尝有对於天下，顺性命而遗耳目，其在是乎？其馀奔走於蹇浅倒置之中，吾不为也。所注《道德经》并著文二十篇，元览至赜，通乎徼妙。嗟乎！先生之容，不可得而见矣；先生之言，不可得而闻矣。但糟粕具在，神明不灭，采真者得以虚心。道门威仪赵常盈，遍得先生之学，与符洞幽、周元德、晏元寿、董太等，或关尹受教，或庚桑为役，有年数矣。吴郡归冲之、广平刘素芝、天水权载之，皆从先生游者也。元德状其崖略，授载之以金石刻。噫嘻！老龙吉死矣，安所发予之狂言哉！乃铭曰：
    万情弊弊，谬缴之内。先生悬解，遐视区外。族系於东吴，禀灵於仙都。演道於明廷，栖神於太清，隐机於开元，归根於露仙。其来适然，其去寥然。大圆清兮大方厚，元乡返驾兮无何有，刻介石兮兹不朽。
    ●卷五百二
    ☆权德舆（二十）
    ○金紫光禄大夫检校礼部尚书使持节都督广州诸军事兼广州刺史御史大夫充岭南节度支度营田观察处置本管经略等使东海郡开国公赠太子少保徐公墓志铭（并序）
    公讳申，字维降，东海郯人。五代祖周宣州刺史环，环生隋江州司马宴，宴生吉州太和丞仁澈，仁澈生皇吏部郎中谏议大夫元之，元之生公烈考汾州司户参军赠信州刺史。大凡自偃王而下，用仁义世其家，谏议之文行，信州之廉退，及公始大。永泰初，当著作贾常侍至操柄仪曹，搴士林之菁华，举进士上第，调补秘书正字。四征翘车，相属於途，望公举趾以为重，九江而西，服岭而南，与朔塞被边之地，联为命介。历大理评事司直监察御史太子司议郎殿中侍御史，锡以章绶。冀国路公之诛歌舒晃也，公以从事，主谋居多。嗣曹王之守锺陵而诛李希烈也，公以长史行刺史事，调州师以护饣向道，厥劳茂焉。江汉既清，拜韶州刺史。先是长史不任职，官曹弛废，刺史寓於理下，邑之令丞与编人杂处，比屋庸亡，公田为芜，公乃假之耕牛，赋与种食，人人自占，视其力而为之制。岁乃善熟，积为仓箱，於是计徒庸，程日力，作为城寺，大治垣屋，厩置市列，道桥器用皆备焉。罢去之日，夫家名数，倍差於始至，而不书於籍。邑子张棣等五百人献其理状，得请於观察府，以函奏书，请立碑祠。公瞿然止之曰：“此刺史职耳，一旦上闻，与沽伐者何异？”所不忍为也。府不能夺，改合州刺史，以先濮阳郡太夫人兆域未，表求改葬。缌麻既除，以御史中丞领景州刺史。自兵兴四十年，山东诸侯率强大骄蹇，郡二千石多自命於辕门，盖县官息人含垢，而因缘渐渍然也。至是朝廷以沧州负海，劲兵攸处，乃建节将幕庭，裂属城以置支郡，会其帅亦请缺守於朝，朝论难之，二府比推择未称，因召公入见而面命焉。锡命服文马，缗钱五百万寻加节度副使，中朝之条职宪令，始被於景人。是岁，节度使来朝，既从父兄为代，表公以本官为军司马，陈情去职，徵还京师，复以御史中丞出莅邕州，领经略之任。开南蛮徼道，宣明威信，种人黄氏，纳质请命，化条风行，犷俗以清。明年，中贵人持兵符诏书至部，以御史大夫督南海二十一州军事而节制焉。前此守臣物故，军吏乘变，窃发印符，易置部校，拔用恶少年百辈，军中几乱，相率亡命。公既至，捕诛首恶，悉原诸诖误者，夷越负险阻，白昼攻剽，芟夷根株，使无遗类。然後布以宽大，人安作业，溟涨之外，巨商万舰，通犀南金，充刃狎至，天子之恩泽赐予，声明物采皆待焉。上应急宣，以驰疾传，下无强贾，用绝奸利，和辑招徕，外区怀之。则四封之内，其理可知也。朝典畴庸，进阶至银青光禄大夫。时庸蜀未靖，公密疏请发卒徒五千，循伏波故道，由蛮抵岷峨，以会师期诛不恪，诏可其奏，就加礼部尚书，秩正三品，疏封东海。命书未及至，奄捐馆舍，衤遂以太子少保印绶，吊祠称焉。是岁改元元和，公之生七十年矣。呜呼！以文发身，以智经物，惠和直温，忠恪廉清，佐贤侯长毂，皆有理效。在韶也兴事功，在景也修班制，朗宁察风俗，南海整师律。以八命居六官，攸好德考终命，其蹈履之全乎！夫人渤海高氏，早殁。继夫人扶风郡夫人窦氏，柔明有贤行。嗣子右卫仓曹元弼，似续文敏，号兆毁慕。以某月日，宁神於东都偃师县之某原。乃刻坚石，以传永久。铭曰：
    噫徐公！有质有文，有义有仁名声章明，迈群伦兮。噫徐公！
    不忮不求，不缁不磷，赞佐四征，畅嘉闻兮。公之牧人，於韶於景，於邕於广，朱幡照路，利攸往兮。公之爱人，以清以静，以惠以养，流庸集附，如景响兮。如何不佣，奄忽鞠凶，著龟之同，天地之中，吁嗟乎徐公！
    ○尚书司门员外郎仲君墓志铭（并序）
    君讳子陵，字某。其先鲁献公仲子曰山甫，入辅於周，食采於樊。其後鲁有季路，卫有叔圉，用儒行政事，代为家法。曾祖，始自彭城徙於蜀都。祖袭，博究六艺，州闾推重。考远，清静寡欲，好老严之言，三代旷僚，纯白不耀。君岁好古学，与同门生肄业於峨眉山下，采摭前载可以为文章枢要者，纟由绎区别，凡数十万言。大历十三年举进士甲科，调补秘书省校书郎，历同官醴泉二县尉。贞元十年举贤良方正，拜太常博士，转主客司门二员外郎。十八年六月乙巳，寝疾殁於靖恭里第，享年五十有九。君修身悫固，为学精力，其初典校，有诏百执事详定冕服，炳然上奏，得礼之中，再仕甸内，皆参奉常论撰之务。后苍二戴曲台石渠之论乖疑难正者，咸折中焉。有司请正太祖东向之位，而祧献懿二主，议者云云。君议略曰：“九圣在天，二祖在祧，国家卜代，其年未始有极，宜立定制，为万代程，请迁二主於德明兴圣庙。”词甚切正，後以异论纷纷，又著《通难》一篇，引经据古，诸儒不能屈。虽留中未下，而知礼者直之。为郎三岁，受诏典黔中选补，赋禄清平，南人悦焉。皇皇者华，道於故里，里中人以为荣观。复命逾年，稍进郎位，循性诣理，恬於声荣。聩然放怀，以冯唐、颜驷自况，修词甚博，推本六经，赋诗类事，往往有卓异不羁之韵，邃於礼服，上下古今仪制，著《五服图》十卷，自为一家之言。起庸蜀诸生，以文义自达，至礼官元士，三登於朝，讲义洽闻，不疚不合。与夫凭覆露，乘地资，而至大僚丰禄者，难易殊矣。子云耆老，相如多病，内外洒埽之日，图书尊酒而已。升东荣而复者，假他人之室，可悲也夫！其嫠嗣郢王之藻女，宗室公宫，称其贤淑，生一子无颇，幼学而孤，卜七月甲申，於万年县之某原，其理命也。德舆常忝知君，用深怛化，遗孤哀请，因直其词。铭曰：
    噫仲君，直而文。心秉彝，学轶群。富宏议，畅嘉闻。中止水，外浮□。理冥冥，化。刻圆石，识幽坟。
    ○故朝议郎行尚书仓部员外郎集贤院待制权府君墓志铭（并序）
    公讳自挹，字某，天水人。其先殷王武丁之支，因封命氏，楚迁於那处，秦徙於陇，绵代多才，继有勋力。四代祖袭庆，周开府仪同三司相定冀青殷五州诸军事冀州刺史齐郡公。曾祖武，隋开府仪同三司淅豫桂三州刺史潭府总管始平郡太守右武卫屯卫二大将军天水县开国伯。考无悔，皇朝请大夫晋州赵城县令。公年十四，太学明经上第，因喟然曰：“学不足以究古今之变，而干禄者，非吾志也。”遂养蒙於终南紫阁之下，穷览载籍，号为醇儒，非其道不合，非其人不自。历南和宝鼎二县尉。天宝中，河湟之间，践更以御寇，平籴以馈军，皆以御史董之，联辟从事。既而幽陵兵兴，二京震荡，绅之士，多在劫中。公艰贞终吉，盗不能污，克复之岁，制授醴泉县尉。寻摄监察御史，充河西陇右宣慰使崔中丞伯阳判官，轺车所履，人诵其惠。岁中，崔复命，迁左冯翊，表为祠曹，且佐州帅。朝廷以公文而无害，特拜监察御史，谦以自牧，换大理寺丞。学该古今，加集贤院待制，识通理典，迁尚书仓部员外郎。大历五年春，感风疾请告，十有二月，终於布政里私第，享年七十。惟公得大易之含章，中庸之居易，知前古之善败，稽六学之义类，灵龟恬然，天爵自贵。夫如是，则通籍书殿，起草中台，於诸生不为不达，而充公之量则未也。与故王右丞维、今归尚书崇敬为文雅道素之友，其馀或不践其域，故知我者希。夫人太原王氏，监察御史造之孙，县令侑之女，淑行明德，辅於公志，丛是福履，近於期颐。公之丧既除，二十三年而夫人殁，寿九十三，时贞元十年十有二月也。嗣子某，某官。次子某，某官等。皆以旧德蕃祉，参居吏员，尽厥诚信，贞於龟筮，以十二年十月，葬於咸阳县洪渎原，礼也。以德舆诸孙之列，习於旧史，郯子之学，诚惭古人，滕公之室，敢识幽壤。铭曰：
    周隋之间，受封於齐，代有武功。抑抑仓部，德音不回，蔼然儒风。考正图书，弥纶宪章，其道昭融。黄裳之吉，大雅方直，位则未充。惟此令德，与彼内则，委和而终。咸阳古原，窆双魂，淑声无穷。
    ○金紫光禄大夫司农卿邵州长史李公墓志铭（并序）
