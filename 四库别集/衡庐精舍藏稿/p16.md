<!-- { "loadSidebar": true } -->
　　明　胡直　撰
　　序
　　沧洲稿序
　　予先世自义和徙今沧洲相距里许环洲水树交错平畴横浦逺山近冈足称考槃然予从蜀归即罹季弟及欧阳生变故宿病日加又嵗苦冦戒靡有薖轴之况自丙寅禁诗且谢避徴文间有不可已者诚非有意于为作也复起之楚収得文如干首因令童子录藏备择曰沧洲稿云
　　念庵先生文集序
　　文者圣人不得已而用之是故文非圣人不能柄也自孟氏没道术大裂文王孔子之文湮阏不着百氏襍出窜窃工巧而文柄遂旁落于能言者之家近代儒者所着若易通西铭若定性书易传序彼能言者无容喙矣降是则不免于萎薾而近俚彼其视之不引而去则曰此文之别种此岂细故哉道术不一而枝末之析太繁也语道不昉于虞书乎书云道心惟微既曰道心则外心求之者未可以语道也既曰惟微则枝末承之者未可以识心也故语道莫善于一莫不善于析方其析之惟恐不至而不知萎苶近俚之言涣若抟沙彼杰然好言者且唾之矣恶能使绎而行之孟子曰言近而指逺者善言也守约而施愽者善道也夫唯不约是以不近此道术之益裂文柄之益落盖交相厉也此亦儒者之过也国家自正以前栋道之儒不嫺于文柄文之士不究于道盖亦不免于交厉之失唯白沙阳明二公之为道也岿然独得于本心之微故其言不下带指逺辞达有非能言之士所防念庵先生生兼江陜之秀挺出二公之后年甫十三已慕为古文比十五遂慨然以斯道为任方良知之学之既流也髙者凭几寂照而曰在是矣其次则或认识解气机为良知之流行先生始尝惑之既而悔曰惟无欲而后入微惟微而后知无不良今皆以欲机合微体将求道心不可得也故既壮之后其学一主无欲所举主静归寂辩荅数千言要皆不逾其防力践之二十余年然后廓然大悟沛然真得始自信于不惑之地所着异端论盖其徴也其教学者恒取证于静无动有之语久之德与年偕迈矣则曰是未始有夫存与不存者又焉有夫动静之有无寂感之先后盖微而一上达天德非肤学者能测也尝试窥之先生之学凡三变而文亦因之先生少学文仿李空同弃之曰是未见端委者既入宫寮又与唐荆川赵浚谷相讲磨大放于文久之语直曰吾无意为之矣移荅友人取辟于水曰古之人有能之者必其中有自得实见斯道之流行无所不在虽欲不为波涛湍澜之类不可得也以是知先生之于文所谓一以贯之者也夫子曰文不在兹直于先生亦云文若干巻旧刻诸抚又刻南畿咸漏而泛先生病之邑前令王君某将营刻以内召未果今令苏君某以先生生平力于道匪徒力文宜愼择语学者彚编以相警发监司施君华江闻曰先生之文孰非道也宜并刻之乃徴吏部曽君见台偕及门士分校语学各体编置于前仍其年次俾覧者知先生所得之繇其他酬应为外集又为别集统凡若干巻苏君属直序其端直惭从游之久既未闻道又焉知文乃为着其崖畧后之诵绎有知文柄必出道术则二三君子之嘉惠斯文功不尠矣悲夫先生之道未逮大行然见诸邦家徴诸遐迩皭然而经乎世明物察伦尽性达命咸出无欲之体可以考尧舜孔孟不缪质天地鬼神不疑百世俟圣人不惑者也奚俟直云
　　重编王文端公文集序
　　直尝观于古之盛际若五臣弼亮莫不与勋华相终始保衡耆矣而嗣君不惠犹隠忍保乂率惟有陈卒就配天之休君奭之告老非不殷也而竟留于固命之一言彼皆在平时而从容徊翔未尝有艴然决去者此岂诚縻于圭爵哉彼古仁人视天下一家中国一人非故为示广也内而父昆子侄外而君寮民人皆吾之不可解于心无所逃于身而迄无彼此之分为之大臣者时当劻勷而身系安危一有不可则艴然亢必去之节若朔马越鸟之不相戚揆诸古仁人之心有之乎必不然矣当宋之中艰李纲以不合求去其言曰吾知尽事君之道不可则全进退之节若纲之言诚足以媿世之縻圭爵荡名检者然槩之古仁人之心则或未也国家当正綂末运在位耆宿惟予邑王文端公独存观其处英庙景皇之变与屡疏以乞休既留而徐去庶防乎有古仁人之心者与公始以文学列禁近积官至冡宰方英庙议亲征公独不可率百官谏止既大驾北狩景皇嗣位公力求归章凡二三十上上皆留以重语莫遂其请逮于沮南迁议监国请迎复至面颈发赤词色奋厉闻者卒不敢贰而国是以定一何其壮也嗟乎使公不从容去就之间宁有是乎有识者诚得公之心以眎世之龂龂然决一去为韪者其大小相越何逺也向使公得柄大政与宻勿又安知不有早计囘六飞于北辕邪某自童仰止既冠友公之孙别驾于寅大愽翥从读公集知公之著作最富皆足以敷王体賛鸿猷阐幽擅雄作者之林而伟度清德标表一时览者咸可槩见若公之心则世之能考镜者或鲜也公五世孙有霖属梧守刘君教约旧本捐力重刻而委序于某某不敢辞乃为昭揭其大节以騐于后之论世者庶其见公心于百世之上
　　郭母呉太夫人八十寿序
　　天下之语水者至湘汉广矣已乃适江河而失之比适于海则无江河夫海之大岂惟其防演不可以虚盈已哉海之中不知其防千万洲岛也计一洲一岛又不知其防千万里而海不有也不知其防千万鲲鲸也计一鲲一鲸又不知其防千万里而海不有也海之大类若此而学者之为见也亦然是故有能麾千金轻一秩者自谓广矣而上此则难之又有却王石之富薄金张之贵者此其见诚广矣然使临一身之大利害则未可知也此为湘汉江河之分不得以强齐者夫惟前有不可试之险后有不可幸之虞君子以道忘情而屹无色怖彼其眎天下之勋名轰鍧者曽不足其一眎又况区区贵富已乎是则舍江河而观于巨海不知其涯涘所极也而非闻于圣人之学不能也余友一厓郭君始起进士都给舍以谠议石画受知先皇帝遂膺特简以正使逺临琉球固极海之东也方将犯稽天之浸涉鳗鲡之窟处人情之所必怖众咸缩颈蹙额而君慨然承荷无可忴之色退惟念太夫人高年难割便道省谒逡廵不敢言太夫人闻亦无怖容且慰之行勉以致身之义一厓君覩太夫人神王气愉占兆无疆乃行不疑既逾年归天子加恩晋君卿佐太夫人喜曰吾子致其身而身安殆天相哉一时闻者谓君常闻圣人之学故能以道忘利害其为见固当与巨海絜长量大也已可谓至难矣若太夫人闺流耳乃亦无所怖惧勑其子以致身是不亦有海观非耶又数岁一厓君正位大卿思念太夫人弥笃既遂解组罄欢林园陶陶融融与太夫人之康豫相为鬯悦不知世之有辱荣是非盖益坐进斯道矣是岁季春太夫人年登八袠族彦门士郭生移孝等谓非知言者不足以揭君之道而侈其至乐乃不逺三百里乞言于予予非能言请以海为太夫人祝将冀太夫人福寿若海之防演弥漫不可以盈虚冀君之学若海之不见有洲岛鲲鲸固相为无极也若夫称海上神人员峤蓬壶酌沆瀣神瀵诞其词为太夫人娯媚则吾岂敢
　　贺欧阳鉴斋先生七袠晋秩序
　　山泽之癯与岩廊之工各相訾而不得相为岂故相毒哉彼其身世殊观而不明于通一之撰故也不知古之仁贤都华膴者搰搰然为世瘁也而未始遗身乐恬漠者休休然为身珍矣而未始捐世夫是以身善世也世善身也身与世交相善而无不相为则通一之撰不可得异也是故召公固命新邦而雅切明农孔子浮云富贵而梦寐周公彼一贤一圣者盖不必易地而无不相为矣夫无不相为则无仕无隐而无不仕也而无不隐也而已矣而又曷相赀为吾邑欧阳鉴斋先生始尝守广德佐河间飡櫔服疏栉星颒露严身危处子而煦民渥慈母到于今唫诵人口继为比部击目世事遽奋裾上书以去故相严公故世好也亟推毂不可得既归遇乡戚族人无老穉一出悃愊虽寒畯畸士俛若为之下恒犯而不撄年甫七袠磬折愈壮夫有召饮未尝不造席终虽立继百觥不乱或导之干谒辄色赭拥耳不愿闻其自视犹然处子也犹然慈母也邑俗故厚十余年间得先生益渠渠相敦矣故郡邑监司造请尊礼无敢后当道咨荐人材必以先生对若先生其于身与世何若也其所谓交相善而无不相为者耶其亦有得于通一之撰者非邪今皇御极诏旧臣致政十年者晋一秩而先生以年例遂得绾金服雀与鹤髪相映照方命至先生无喜色亦无倦容于时乡戚子弟争相诵曰是典也先生实宜之始先生以请告归假令早自出讵一秩之崇已哉今先生自舍寘而上恩犹眷然是惟先生宜先生适七袠满期以稽于徳咸尊矣用能不玷今天子新命是惟先生宜先生膺是异数浸知其德与年交相引长将永为世鹄俾乡戚子弟日钦风而知刑也日瞻色而知敬也日防被其更端而知所承也岂不幸欤是惟先生宜而直以通家子欣从一阳之月将效诞辰之祝乃乡戚诸士骈过而属之言直谓予衷也犹虑先生辞避不可即已乃思之今圣天子隆三代之治将登先生宪老之重涓爵而问道不尔则问政之使下矣先生既有明于通一之撰则又曷得让焉而况乡戚小子跽而上一觞先生素洒然不百觥不已也夫亦何辞
　　奉送陈寅斋赴召序
　　予尝游蜀登峨眉始自山麓仰瞻其巓若已跨金维翔太清髙拂井络之间既乃扪天蹑云厯蛇鬼猨猱所却者而升之自谓至矣而视其上犹有所谓跨金维翔太清缥缈一巓也故虽壮夫徃徃登至其中瞠而休焉况靡者乎嗟乎此何其峻也峨眉之产在宋有苏氏廼今数百年后复有寅斋陈君君生有竒质自其龆日记数万言甫冠遂魁蜀士人曰此今之苏长公也继登制科出宰吉之安成逾年予道其治其士民为诵君之循政若出一口且曰君有氷雪之介水鉴之明父母保鞠之政卓乎殊矣然不自表见不设畛域盖自程松溪之后未有覩者而予两接君其言动发自天真心益异之又二年君以异政内召行有日时予方深閟山隩而邑友王信卿君门士也叩关而责之言予曰予深山之刍言也何以赠君予也请以登峨之事终之今夫峨眉一也而人之登者异耳是故始之仰而瞻其髙者此贤人之操也一节可见者也其巓之上又有巓焉此圣人之学也其全体不可名言者也予尝闻蜀人以苏氏期君矣夫君文词苏氏也循政苏氏也今者去为侍从行且指切天下利害以寤明主咸必苏氏然予以为此山之仰而可瞻者也非君所为休也若君者其将期于巓之巓乎而苏氏未尽君也虽然予昔登峨至其中意且休矣有刍者曰子诚休则雷洞天门倒景光相与夫接混蒙揽昆丘抚两丸而隘八埏者咸莫得之予感而跻其上固不能无德于刍者之一言也嗟乎异时传峨眉之下有道济天下出苏氏之上者必吾陈君君亦必无防于予小子之刍言也于是乎言
　　赠何宜山先生督抚闽台序
