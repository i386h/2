<!-- { "loadSidebar": true } -->
　　清凉，唐废寺，大定中第一代，琇公开荆棘，立之在两山闲，初无所知名。琇殁后，遂虚席。久之，西岩德来居。德，辈流中号为楚楚者；又屏山李公为之护持，苟可以用力，则无不至，而亦竟无所成。盖又一再传，而得吾西溪师。西溪道行清实，临济一枝以北向上诸人至推其余以接物，则又以为大夫士之贤而文者也。山中人旧熟师名，及受请，无贤不肖皆喜曰：“相禅师来，清凉不寂寞矣！”当是时，诸禅方以赀雄相夸，斋鼓粥鱼之声，殷然山谷闲。清凉俭狭避左，仅庇风雨，石田不能百亩。师一顾盼而云山为之改色，向之相夸者，皆自是缺然矣。师讳宏相，出于沂水王氏。幼即弃其家为佛子，事沂州普照僧祖照。年十九，以诵经通，得僧服。乃恣读内外书，凡十年，多所究观。闻虚明亨和尚住普照，道价重一时，乃尽弃所学而学焉。虚明知其不凡，欣然纳之。又十年，乃佩其印出世。住郑州之大觉，嵩山之小林、沂州之普照，最后住清凉。师勤于接纳，有咨决之者，为之征诘开示，倾囷倒廪，无复余地。故虽退居谢事，而学者益亲之。以某年月日示疾，终于寝室，阅世六十有四，夏坐四十有六。所度十人，曰义、曰喆，而为上首。所证三人：曰显、今嗣师席、曰静、曰隽。所著文集三：曰《归乐》、曰《退休》、曰《清凉》，并录一卷，传诸方。显等以某年月日，奉师遗骨，塔于西溪之上；以状来乞铭。凡此皆状所言也。初予未识师，有传其诗与文来者。予爱其文颇能道所欲言，诗则清而圆，有晚唐以来风调。其深入理窟，七纵八横，则又于近世诗僧不多见也。及登其堂，香火闲有程沂州戬名幡，问之侍者，云：“师与程游甚款，殁后岁时祀之。”予用是与之交。尝同游兰若峰。道中谈避寇时事，师以为凡出身以对世者，能外生死，然后能有所立。生死虽大事，视之要如翻覆手然，则坎止流行，无不可者。此须从静功中来，念念不置，境当自熟耳。时小雪后，路峻而石滑；师已老，力不能自持，足一跌，翻折而坠，同行者失声而莫能救；直下数十尺，仅碍大树而止。予惊问：“宁有所损否？”师神色自若，徐云：“学禅四十年，脚跟乃为石头所勘。”闻者皆大笑，然亦叹：境熟之言果其日用事，而不妄也！予尝论师之为人，款曲周密而疾恶太甚，人有不合理者，必大数之，怫然之气不能自掩。平居教学者：“禅道微矣，非专一而静，则决不可入。世闲学谩废日力耳！”及自为诗，则言语动作，一切以寓之，自食息顷不能忘。此为不可晓者。今年西堂成，约予来习，静度此夏。比京师归而师殁矣！惜予欲叩其所知而不及也。乃为之铭曰：

　　理性与融，物迹与通。不雷不霆，有声隆隆。宴坐中林，薇藿不充。朝诗有瓢，暮诗有筒。澹其无心，愈出愈工。处顺而老，安常而终。觉海虚舟，莫知所穷。尝试临西溪揖层峰，万景前陈，而白塔屹乎其中。悠然而云，泠然而风，颓然而石，郁然而松。彼上人者，且未泯其音容。孰亡孰存？孰异孰同？招归来而不可待，耿月出兮山空。

　　华严寂大士墓铭

　　师讳惠寂，姓王氏，西河阳城里人。为童子时，白其父，求出家，父定以一子故难之。及长，于佛书无不读，授《华严》、《法界观》于汾州天宁宝和尚。父殁，乃祝发居孝义之寿圣，时年已五十有一矣。崇庆初，以恩例得僧服，俄赐紫，遂主信公讲席，学者日盈其门。避兵南来，居汝酬之普照，又迁南阳之鄂城。师以《华严》为业，手钞全经，日诵四帙为课。既客居，徒众解散，独处士室中而不废讲说。人有问之者，云：“吾为龙天说耳。”龛前丛竹，既枯而华，随采随生，人以为道念坚固之感。正大丙戌九月五日夜，说《世界成就》品，明日以偈示众，告以寂灭之意，且曰：“何从而来，何从而去。”于是右胁而化，寿七十有九。会葬万人，所得舍利及它灵异甚多，此不具录。起塔于普照、华严、广阳之大圣、舞阳之宏教。传《法界观》四人：祖登、法昌、福柔、尼了，遇落发三人。辛卯夏四月，昌等因比丘尼净莲，求予铭其墓。莲即道学郝叶县之甥，父尉南阳，秩满弃官。翁媪及诸弟如汉上庞禅家，说师平生于禅那有所得，故不与他义学僧同，其言不妄也。乃为之铭。铭曰：

　　大方无隅，涉迹则偏。摄一切法，归顿渐圆。究竟云何？且实且权。彼上人者，言外之传。于《华严》海，为大法船。一龛宴居，幽只满前。曾是枯株，秀颖郁然。灵塔相望，有光触天。铃音演法，普为大千。

　　坟云墓铭

　　南阳灵山僧法云，往在乡里时，已弃家为佛子。遭岁饥，乃能为父母挽车，就食千里。母亡，庐墓旁三年，号哭无时；父殁亦然。山之人谓之“坟云”，旌其孝也。元光二年冬十二月夜中，僧给诣师求讲《法界观》；明旦出门，见庵旁近雨雪皆成花，大如杯盌状。居民闻之，老幼毕集，其在砖瓦上者，皆持去。文士为赋诗道其事。又山之东水泉不给用，讲学者患之。一日，寺西岩石闲出一泉，众谓纯孝之报也。世之桑门以割爱为本，至视其骨肉如路人；今师孝其亲者乃如此！然则学佛者亦何必皆弃父而逃之，然后为出家邪？师临汾人，姓刘氏。七岁不茹荤，十一出家于洪洞之圆明，师僧智真。二十五旦戒，受义学于广化僧慧，学禅于韶山义公。来南阳，主崇胜之观音院；住灵山，为之起报恩寺。以正大三年冬十二月十五日，寿六十四，示疾而化。弟子四人，觉懿、行思、行了为上首。明年起塔于山前。刘邓州光父，师乡曲也，知师为详，托予铭其墓。予以刘为不妄许可者，乃为之铭。铭曰：

　　僧云之来晋临汾，六年居庐哭新坟。地泉觱沸天花纷，孝声香如世普薰。何以表之今有文。

　　孙伯英墓铭

　　伯英在太学时，所与游皆一时名士。故相程公日新判河南，伯英居门下，甚爱重之。贞祐初，中原受兵，朝廷隔绝。府治中高庭玉献臣接纳奇士，号为“衣冠龙门”。大尹复与惎之。会有为蜚语者云：“治中结客，将据河以反。”遂为尹所构。凡所与往来者，如雷渊希颜、王之奇士衡、辛愿敬之，俱陷大狱，危有一网之祸。伯英出入府寺，人为出死力者多，故得先事遁去，依殷辅之商州。变姓名从外家，称道人王守素，会赦乃归。贞祐丙子，予自太原南渡，故人刘昂霄景玄爱伯英，介予与之交，因得过其家。登寿乐堂饮酒赋诗，尊俎闲谈笑有味，使人久而不厌。伯英时年四十许，困名场已久，重为世故之所摧折，稍取庄周、列御寇之书读之，视世味盖漠然矣。予意其本出将家，气甚高。已折节为书生，束以诗礼，优柔餍饫，偶以蕴藉见名。其郁郁不能平者。时一发见，如缚虎之急一怒。故在世已乱，天下事无所为，思得毁裂寇冕，投窜山海，以高蹇自便，日暮途远，倒行而逆施之。古人或为抱关、或仕执翿、或妄从博徒卖浆者游，其画皆出于无聊赖之至耳，非本志也。又明年，客有来崧山者，云：“伯英其为黄冠师矣。”正大庚寅十月十九日，殁于亳之太清宫，春秋五十有一，因即其地葬之。始祖坚，国初以军功赠龙虎卫上将军、陇州刺史；祖汝楫，武略将军、鲁山令；父钧，武义将军、昌州盐使司判官。室刘氏前殁。子璋。婿同郡王好礼。伯英初名邦杰，后改天和。孙氏雄州容城人，居雒阳四世矣。铭曰：

　　马逸覂驾，犊健破车。霸略所贪，世议之拘。我足天衢，彼责守闾；我材明堂，彼求侏儒。蚩蚩之与曹而昧昧之与居，俱腐草木，孰别以区？千百载而下，或有攓蓬而问者，又焉知其轻世肆志、自放于方之外，以秏壮心而老岁月欤？

　　紫虚大师于公墓碑

　　有为全真之言者卫致夷，状其师离峰子之行，请予为墓道碑。曰：“始吾离峰子事长生刘君，年未二十便能以苦行自立。丐食齐、鲁闲，虽腐败委弃蝇蚋之余，食之不少厌。不置庐舍为定居计，城市道途，遇昏莫即止。风雨寒暑不恤也。吾全真家禁睡眠，谓之炼阴魔。向上诸人，有胁不沾席数十年者。吾离峰子行丐至许昌，寄止岳祠，通夕疾走，环城数周，日以为常。其坚忍类如此。尝立城门之侧，有大车载秸而过者，触其鼻，忽若有所省，欢喜踊躣不能自禁。为一老师锁闭空室中，三日乃止。初不知书，自是日诵数百言，示之《老》、《庄》，随读随讲，如迎刃而解，不数年遍通内外学。作为歌诗，伸纸引笔，初若不经意；皆切于事而合于理，学者至今传之。为人伟仪观，器量宽博，世俗毁誉不以关诸心，独于周急继困、解衣辍食，恒若不及也。南渡后，道价重一时，京师贵游，闻师名奔走承事，请为门弟子者不胜纪。正大中，被旨提点亳州太清宫，赐紫虚大师。离峰子之平生大略如此。致夷将以某年月日，葬师于洛阳长生观。吾子尝许以铭，幸卒成之。”予在三乡时，盖尝望见离峰子于众人之中。及官东南，离峰子亦尝寓书求予为录章封事。予雅知若人乐与吾属游，思欲叩其所知而未果也。且致夷求予文有年矣，今年复自聊城走数百里及予于济上，待之者又累月。予病，懒于笔墨，若谓有疑于其师者；然予于离峰子何疑哉？予闻之今之人：全真道有取于佛老之闲，故其憔悴寒饿，痛自黥劓，若枯寂头陀然。及其有得也，树林、水鸟、竹木、瓦石之所感触，则能事颖脱，戒律自解，心光烨然，普照六合，亦与头陀得道者无异。故尝论之。夫事与理偕，有是理则有是事，三尺童子以为然。然而无是理而有是事，载于书、接见于耳目，往往有之，是三尺童子不以为然，而老师宿学有不敢不以为然者。予撰《夷坚志》，有平居未尝知点画，一旦作偈颂，肆口成文、深入理窟者三数人。黥卒贩夫且然，况念念在道者乎？张内翰敏之，离峰子旧也，叙其歌诗曰：“师自以其言为道之弃物，今所以传者，欲知此老林下百胝尘中几蜕耳。”又曰：“悠然而风鸣，泛然而谷应。彼区区者或以律度求我，是按天籁以宫商、而责混沌之鲜丹青也”。吾友孙伯英，河洛名士，在太学日，出高河南献臣之门，若雷希颜渊、辛敬之愿、刘景玄昂霄，其人皆天下选。伯英与之游，头角崭然，不甘落其后。一见师，即北面事之，竟为黄冠以殁。张予所敬而孙予所爱也，二君子且然，予于离峰子何疑哉？乃为之铭。离峰子讳道显，出于文登于氏。初隐观津女几之桃花平。过洛阳，得刘君旧庐，葺居之，是为长生观，住太清宫。三年，避壬辰之兵于庐氏，漆水公迎致邓下。俄以疾终，春秋六十有五。离峰其自号云。

