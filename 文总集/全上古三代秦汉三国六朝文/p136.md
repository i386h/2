<!-- { "loadSidebar": true } -->
　　臣闻存人所以自立也，壅人所以自塞也。善恶之报，各如其事。昔者秦灭二周，夷六国，隐士不显，佚民不举，绝三统，灭天道，是以身危子杀，厥孙不嗣，所谓壅人以自塞者也。故武王克殷，未下车，存五帝之后，封殷於宋，绍夏於杞，明著三统，示不独有也。是以姬姓半天下，迁庙之主，流出於户，所谓存人以自立者也。今成汤不祀，殷人亡后，陛下继嗣久微，殆为此也。《春秋经》曰：「宋杀其大夫。」《谷梁传》曰：「其不称名姓，以其在祖位，尊之也。」此言孔子故殷后也，虽不正统，封其子孙以为殷后，礼亦宜之。何者？诸侯夺宗，圣庶夺适。传曰：「贤者子孙宜有土。」而况圣人，又殷之后哉！昔成王以诸侯礼葬周公，而皇天动威，雷风著灾。今仲尼之庙，不出阙里，孔氏子孙，不免编户，以圣人而歆匹夫之祀，非皇天之意也。今陛下诚能据仲尼之素功，以封其子孙，则国家必获其福，又陛下之名与天亡极。何者？追圣人素功，封其子孙，未有法也，后圣必以为则。不灭之名，可不勉哉！（《汉书·梅福传》）

　　◎郭舜

　　舜，成帝时为都护西域骑都尉。

　　◇上言宜绝康居

　　本匈奴盛时，非以兼有乌孙、康居故也；及其称臣妾，非以失二国也。汉虽皆受其质子，然三国内相输遗，交通如故，亦相候伺，见便则发；合不能相亲信，离不能相臣役。以今言之，结配乌孙，竟未有益，反为中国生事。然乌孙既结在前，今与匈奴俱称臣，义不可距。而康居骄黠，讫不肯拜使者。都护吏至其国，坐之乌孙诸使下，王及贵人先饮食已，乃饮啖都护吏，故为无所省以夸旁国。以此度之，何故遣子入侍？其欲贾市为好，辞之诈也。匈奴百蛮大国，今事汉甚备，闻康居不拜，且使单於有自下之意，宜归其侍子，绝勿复使，以章汉家不通无礼之国。敦煌、酒泉小郡，及南道八国，给使者往来人马驴橐驼食，皆苦之。空罢耗所过，送迎骄黠绝远之国，非至计也。（《汉书·西域康居传》）

　　◎尹赏

　　赏字子心，钜鹿杨氏人。成帝时，以郡吏察廉为楼烦长，举茂材，除粟邑令。阳朔中徙频阳令，免。后以御史举为郑令，选为长安令，迁江夏太守。平帝初征为右辅都尉，迁执金吾，卒官。

　　◇临死戒诸子

　　丈夫为吏，正坐残贼免，追思其功效，则复进用矣。一坐软弱不胜任免，终身废弃，无有赦时，其羞辱甚於贪污坐臧，慎毋然！（《汉书·酷吏传》）

　　◎申咸

　　咸，东海人。成帝时为博士给事中。哀帝初，以毁薛宣，为宣子况客杨明遮斫於宫门外，断鼻唇，身八创，寻坐理师丹，贬秩二等。

　　◇上书理师丹

　　丹经行无比，自近世大臣，能若丹者少。发愤懑，奏封事，不及深思远虑，使主簿书，漏泄之过不在丹。以此贬黜，恐不厌众心。（《汉书·师丹传》：廷尉劾丹大不敬，事未决。给事中博士申咸、炔钦上书言。）

　　◎龚胜

　　胜字君宾，彭城人。成帝时为郡吏，三举孝廉，再为尉，一为丞，州举茂材，为重泉令，病去官。哀帝即位，征为谏大夫，迁丞相司直，进光禄大夫，守右扶风，复为光禄大夫，除勃海大守，谢病免。复征为光禄大夫。元始中策遣归乡。王莽篡位，遣使再征，闭口不饮食，卒，年七十九。

　　◇朱博傅晏赵玄罪议

　　《春秋》之义，奸以事君，常刑不舍。鲁大夫叔孙侨如欲颛公室，谮其族兄季孙行父於晋，晋执囚行父，以乱鲁国，《春秋》重而书之。今晏放命圯族，干乱朝政，要大臣以罔上，本造计谋，职为乱阶，宜与博、玄同罪，罪皆不道。（《汉书·朱博传》：彭宣等奏请诏谒者，召傅玄晏诣廷尉诏狱。制曰：「将军、中二千石、二千石诸大夫、博士、议郎议。」谏大夫龚胜等十四人以为。）

　　◇王嘉罪议

　　嘉资性邪僻，所举多贪残吏。位列三公，阴阳不和，诸事并废，咎皆繇嘉，迷国不疑，今举相等，过微薄。（《汉书·两龚传》：丞相王嘉上书荐故廷尉梁相等，尚书劾奏嘉言事恣意，迷国罔上不道，下将军中朝者议，胜独书议云云。）

　　嘉备宰相，诸事并废，咎由嘉生；嘉坐荐相等，微薄，以应迷国罔上不道，恐不可以示天下。（《汉书·王嘉传》。案此与《两龚传》互有删节，故并录之。）

卷五十一
◎扬雄（一）
　　雄字子云，蜀郡成都人。阳朔中，大司马王音召为门下史，荐待诏，除给事黄门郎。历成、哀、平三世不徙官。王莽篡位，转大中大夫，天凤五年卒，年七十一。有《方言》十三卷，《训纂》一卷，《蜀王本纪》一卷，《法言》十三卷，《太玄经》九卷，《琴清英》一卷，集五卷。
　　◇蜀都赋
