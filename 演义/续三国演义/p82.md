<!-- { "loadSidebar": true } -->
　　晋惠帝改元永兴元年，流首李特谋杀赵廞，诏命罗尚为益州刺史，与广汉太守辛冉等往观动静，便宜行事，用计乘而除之。辛冉、王敦上言曰："今观李特兄弟，雄杰拔萃，枭獍过人，非可驯养者。且系关外流民，非是川中百姓，勾引亡命，日则耕种，夜则为盗，广积钱谷，必怀不良之心。趁今吾等官兵势盛，收斩李特兄弟，其他强者即行剿之，蜀中方保无乱。"罗尚因受李特厚赂，业已许其归附，不肯食言，乃朦胧谓众曰："赵廞谋叛据蜀，擅杀守臣，朝廷甚惧，无计可除。今得李特兄弟仗义除之，以待吾等，乃奉法守忠之士，既以请命于朝，诏封其官，吾等才至，人心未安，岂可先杀有功之人，以失民望乎？"王敦曰："今不杀特，异日必成大患，东西两川非复国家之所有也。"时诏敕皆在罗尚，尚不肯，乃曰："吾既入蜀，彼早乱吾早除之，晚乱晚除之，何必以彼投笼之鸟而逞无能之威哉！"敦见罗尚自执，与冉等共论曰："罗公恃勇矜才，不依吾侪之言，必为李特所害。"乃叹而出，曰："此老徒有虚名，而不知大略，一生名节止于此矣。"次日入辞罗尚，回京伏命，尚曰："处仲所虑者以特有兵，众流民为之羽翼，易为乱耳。吾今不容在此纠合，发使归农，惟特兄弟孤立无助，何足惧哉？"王敦曰："不然，流民乃彼腹心党伙，散之虽不难，聚之亦甚易。益州既不杀特，众流民宜逐还乡，不许居于蜀方可。"尚曰："此言甚善，但不宜太急，容缓缓设谋，徐图驱逐，免使嗔怨致变。"于是召李特入府，分付曰："我欲留你在此，奈众官疑乎有私，今且勉从朝议，权散流众，使之归耕，汝昆仲仍往绵竹镇守，有事则来见我，决不亏你。"特应而出，与阎式、杨褒商议其事，叹息不已。阎式曰："既是罗公有爱我之心，不可拂其言，亟宜依彼，轻身径到绵竹，以免一时之祸，否则恐辛冉、王敦有不测之变起也。"李让曰："此言甚善，宜召众嘱付，使之散去，约至绵竹相聚。"特亦从之，遂散众兵，与阎式、杨褒兄弟子侄即日往绵竹而去。
　　
　　辛冉、王敦等知罗尚懦怯，惧特党盛，不敢加诛，正欲设计抑尚自行，人报罗益州已使特等出守绵竹去了。冉、敦、歆、俭四人大悔，叹曰："既被脱去，成都祸必不久矣。此公徒老其年，不老其事，误国甚矣。今彼不依吾言，在此无益，且自回镇，请旨再议。"乃各辞去。辛冉具表，使人上言罗尚作事姑恤，流民必乱两川等因。牙门将军王敦入朝，陈言罗尚不从众论乘势诛杀李特，驱逐流民，他日势盛，必然为乱，将来难制，两川不胜其害矣。齐王曰："若此奈何？"孙洵、董艾曰："一面行文至蜀，命各府郡严逐流民，再差人至雍、梁、略阳诸郡，令其起关行文，往川中召取流移百姓，还归故里。"朝议然之，下诏与罗尚、辛冉、徐俭并雍、梁、秦、陇六郡。六郡之官巴不得召回百姓当役。文书迭至川中，徐、辛等亦将榜文张挂，言流民等，本乡丰熟多年，官府有文书到此，促汝流众还供赋役，各宜收拾起行，毋得再在川中扰害地方。众流民见榜张挂，皆相聚奔投李特、阎、杨，商议其事。李特曰："依众人心下如何主意？去得去不得，必须三省。"杨褒曰："古来天下繁华地，谁似成都花锦城。虽然本郡文来，道是兵戈已息，年岁每丰，争奈我等久流在外，家基已失，虽有馀资，何能还乡构居立业，以享安逸？且此间地方富庶，出产又多，易于积蓄，又无粮差之苦。若去，则又为穷人矣。"李让曰："吾知众人不愿去者多，间有欲回者，先年已皆还矣。今无他计，只有再备礼物，求买罗公恳为方便。只道此时水潦方盛，路途险阻，川河汹涌，恐伤性命，且各耕耘在田，又弃一年春计。乞开天恩，则数万性命皆府尊之所赐，尚必有以处分吾等。"众皆大喜，复集金银，使任回去见罗尚，告以其情。尚信之，谓任回曰："我本不欲逐你，此系辛公上本，故有此命，然我亦难以独主，据你所言，限至八月秋收已毕，俱要出川，休得累我。"任回谢出。罗尚恐众催逼，又使人上限本于朝，朝议欲使人代回罗尚问罪。侍御史冯该先曾巡按流民，受特贿赂，乃入见齐王司马冏曰："前者赵王因代赵廞，至彼叛据成都，数载无人问罪，几失西川。今李特剪除恶党，虽不言功，亦非反者，今罗尚请限，而欲代回治罪，倘流民等念其为彼受累，复成赵廞之事，岂非自激为乱乎？况先年曾施恩至此，而兹数月之惠，岂不与彼做一人情，待至秋收，我再下诏，流民无所推托，而罗尚又何所辞焉？"齐王原少大主断，见该所言，即准尚表。就差冯该往川示以的期，再不许展转，违者重治。冯该领命入蜀，将到成都，先遣人往绵竹召特相见。特自惧有变，遣李让暗将金珠宝物，往途中献与冯该。该喜，谓让曰："汝叔不自来见，非有疾也，疑我有他意耳。"乃下告示于川中各郡，令六郡流民皆从李特遣发，不得作衅取罪。又云特等不可愆期不发，有司不可先期逼迫。又上疏于朝，言李特有诛赵廞之能，才堪委用。辛冉知之，亦上本辨论李特之弟李庠说劝赵廞僭位称尊，廞故诛之，李特挟仇谋刺赵廞，思窃成都。为虑臣等加兵，伪请命于朝者，非实为国，乃为身谋也。今当速遣流民，以安西蜀，国之幸甚。本上，齐王下檄责罪冯该。罗尚又以其情报知李特，使人遗书与辛冉曰：
　　
　　切以足下上言欲速逐流众，此固忧国忧民之诚，即仆亦晓夜兢兢于斯者也。但以此辈皆亡命之徒，饕衣食于安逸，轻死生于鸿毛，若使逼之太急，恐有物极则反之咎。且宽则得众，惠则足以使人，信则人任焉。既朝议许过秋收，而足下必欲促之，仆恐数万无赖，非一成一旅之可逆制也。
　　
　　辛冉见书，虑罗尚、冯该皆与己拂，恐其阴使李特袭己，亦甚会兵防备。致檄与梓橦太守张演，又合犍为太守李苾，约限七月尽逐流众起发，违者尽行剿杀。李苾先日按察流民，得其厚赂，为众举保宽限，皆是他们。及升太守以后，流民并无进奉，故此亦从辛冉出榜张挂，辞旨甚严。骞硕等见之，复备礼物哀告李苾，言谷粟在田，若委而去之，则前功尽弃，将何以为行粮？乞容冬底，六种皆收，自当奉令。李苾乃亲诣广汉，见辛冉议曰："流民哀悃之情亦可矜悯，历年许久尚且容之，今彼自限，不过今年。脱使遣迫太速，恐激为变，不若且缓至冬初，生息俱登，彼众自无他辞矣。"冉不听，切责李苾，乃下令查问流民各渠魁名字，先拿问罪。流众惊惧，皆聚至绵竹，与李特一处会议不散。特恐众嗔怪责，使人往各郡求限，亲自往见辛冉。冉不听，命各县镇市皆设关闸，搜捕收捉，下令愈严。李特本意思欲为乱，阴说党侣等置器具。辛冉探知其意，乃会李苾共议曰："今流民聚集不散，又不起行，李特必统之以为变乱。不如乘其未整，速出官兵击之，可一鼓而剿尽矣。不然将来必难制伏，恐害生灵，皆是吾等之罪。"李苾曰："今彼未反，我先迫之，一下变起，残害百姓，咎亦在于吾等。依愚之见，先出榜文，言流首李特等抗违晓谕，结党不散，过限不发，情系恃强恋蜀，有能斩得李特者，赏银千两。得其弟侄首级者，赏银五百两。若获去其首领，则流众如无头之蛇，不逐而皆自去，何必惊恐黎庶，而妄起兵衅也。"辛冉然之，乃写榜张挂各处。人报李特知之，特乃密使人改换假榜，言有能募得流民各郡大姓魁首李、任、杨、阎、赵、王、骞、上官等诸甸甲首级一颗者，赏银百两；羌氐侯帅等有能得流民一级者，赏银五十两。
　　
