<!-- { "loadSidebar": true } -->
　　吹尽西陵歌舞尘当时屋瓦始称珍甄陶往往成今手尚托声名动世人【邺中故事铜雀台三台相去各六十步上以复道相通中央悬絶铸一大铜雀高一丈五尺置之楼顶台上又起楼五重去地三百七十七尺今里人因掘土往往得屋瓦多断折瓦色颇青其内平莹不类今瓦有布纹甚厚有及寸者多印工人姓名皆八分书也○刘商铜雀妓诗髙台无昼夜歌舞竟未足○西陵谓曹公处也曹云吾媫妤伎人皆着铜雀台月朔十五日辄向帐作伎此故云歌舞尘○瓦特以古贵砚谱乃居下言今人伪为托名古瓦以求售也如子厚鐡鑪步记之意】
　　望夫石
　　云鬟烟鬓与谁期一去天边更不归【武昌山北有望夫石云昔有妇人与夫从役逺赴国难妇携弱子饯送此山立望夫而死化为立石因名之○李白诗一上玉闗道天涯去不归又古诗少年莫逺行逺行多不归】还似九疑山上女千秋长望舜裳衣【九疑山在苍梧冯乗县其山九峯形势相似故曰九疑山父老相传舜尝登此山或云舜崩于此山下有舜祠○檀弓曰舜葬于苍梧之野葢二妃未之従也此言九疑山上女未详然秦博士对始皇云湘君者帝尧之二女舜妃者也又刘向列女传帝尧二女长曰娥皇次曰女英尧以妻舜舜为天子娥皇为后女英为妃舜死于苍梧二妃死于江湘之间俗谓之湘君据秦博士及刘向列女传则二妃乃为湘水之神及死于江湘间则公称九疑山女或以此葢湘距九疑不逺云舜垂衣裳而天下治余尝爱张文潜斑竹诗云重瞳陟方时二妃葢老人安肯泣路傍洒泪流丛筠意殊雅正今公赋望夫石诗而引舜妃其亦几于亵矣○余见燕侍郎山水圗注】
　　山前
　　山前溪水涨潺潺山后云埋不见山不趂雨来耕水际即穿云去卧山间【李羣玉诗頽云晦庐岳微鼔辨湓城○刘长卿诗夕阳临水钓春雨向田耕○许浑诗雨中耕白水云外劚青山】
　　江雨
　　冥冥江雨湿黄昏天入沧洲漫不分【杜诗冥冥江雨熟杨梅又去马来牛漫不分又李白诗彭蠡将天合】北涧欲通南涧水南山正绕北山云【乐天诗东涧水流西涧水南山云绕北山云】
　　独卧二首
　　谁有锄耰不自操可怜园地满蓬蒿【庄子将妄凿垣墙而殖蓬蒿也】欲寻春物无蹊径独卧南床白日高【呉融诗春物竞相妬杏花应最饶】
　　其二
　　茅檐午影转悠悠门闭青苔水乱流百啭黄鹂看不见海棠无数出墙头【张继诗竹色侵官道花枝出苑墙○贾至诗千条弱栁垂青百啭流莺绕建章○王梦周题故白岩禅师院花树不随人寂寞数枝犹自出墙头】
　　孟子
　　沉魄浮魂不可招遗编一读想风标何妨举世嫌迂濶故有斯人慰寂寥【李商隐祭令狐相公文圣有夫子亷有伯夷浮魂沉魄公其尚之○神宗尝谓吕晦叔曰司马光方直其如迂阔何吕曰孔子上圣子路犹谓之迂孟子大贤时人亦谓之迂况光岂免此名大扺虑事深逺则近于迂矣愿更察之】
　　商鞅
　　自古驱民在信诚一言为重百金轻【前汉得黄金百镒不如季布一诺】今人未可非商鞅商鞅能令政必行【商鞅传令既具未布恐民之不信巳乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之辄予五十金以明不欺卒下令○范彛叟读此诗云古人政事本教化而躬率使人从之政事要必行岂是好事】
　　苏秦
　　已分将身死势权【韩诗已分将身着地飞○刘向传夫乘权借势之人子弟鳞集于朝羽翼隂附者众○贾谊鵩赋夸者死权】恶名磨灭几何年【桓温曰既不能流芳百世不足遗臭万年耶】想君魂魄千秋后却悔初无二顷田【秦为从约长并相六国过雒阳周王使人郊劳昆弟妻嫂侧目不敢仰视秦喟然叹曰此一人之身富贵则亲戚畏惧之贫贱则轻易之况众人乎且使我有雒阳负郭田二顷吾岂能佩六国相印乎方秦盛时巳悔不待千秋后也】
　　范雎
　　范雎相秦倾九州一言立断魏齐头世间祸福不可忽篑中死尸能报讐【范雎传守者乃请出弃篑中死人魏齐醉曰可矣余见别注○杜牧之诗秦因逐客令柄归丞相斯安知魏齐头见断篑中尸】
　　张良
　　汉业存亡俯仰中留侯于【一作当】此每从容固陵始议韩彭地复道方圗雍齿封【唐诗张良未遇韩信贫刘项存亡在两臣○张良本传五年冬汉王追楚至阳夏南战不利壁固陵诸侯不至良说汉王汉王用其计诸侯皆至固陵后改为固始属淮阳国本名寝丘楚时孙叔敖所封地又上已封大功臣二十余人其余日夜争功不决上居雒阳南宫从复道望见诸将数人偶语欲谋反良曰上平生所憎羣臣所共知谁为最甚者上曰雍齿与我有故怨数窘辱我我欲杀之为功多不忍良曰今急先封雍齿以示羣臣羣臣见齿先封则人人自坚矣】
　　曹参
　　束髪山河百战功白头富贵亦成空华堂不着新歌舞却要区区一老翁【李广传且臣结发而与匈奴战师古注曰言始胜冠即在战陈又司马迁传耕牧于河山之阳○老翁谓葢公本传参战鬬功最多又为齐相尽召长老诸先生问所以安集百姓而齐故诸儒以百数言人人殊参未知所定闻胶西有葢公善治黄老言使人厚币请之葢公为言治道贵清浄而民自定推此类具言之参于是避正堂舍葢公焉○杨公时中立言后世如曹参可谓能克巳者观参本武人攻坚陷阵是其所长至其治国为天下乃以清浄无为为事气质都变了】
　　韩信
　　贫贱侵凌富贵骄功名无复在刍荛将军北面师降虏此事人间久寂寥【韩信既斩成安君禽赵王歇乃令军中毋斩广武君有生得之防而至戏下者信解其缚东乡坐而西乡对而师事之广武君辞曰亡国之大夫不可以图存败军之将不可以语勇按周勃传勃不好文学每召诸生说士东乡坐责之趣为我语注勃自东向不以宾主之礼礼士也观此信贤于勃逺矣○史记魏世家子击问子方曰富贵者骄人乎贫贱者骄人乎子方曰亦贫贱者骄人耳诸侯骄人则失其国大夫骄人则失其家贫贱者行不合言不用则去之楚越若脱躧然奈何其同之哉○山谷诗功成千金募降虏东面置坐师广武虽云晚计大疎畧此事亦足垂千古语意大相类】
　　伯牙
　　千载朱无此悲欲弹孤絶鬼神疑故人舍我归黄壤流水髙山心自知【归一作闭○髙山流水见次韵张徳甫注】
　　范増二首
　　中原秦鹿待新覊力战纷纷此一时有道吊民天即助不知何用牧羊儿【牧羊儿谓义帝也陈王死鄛人范増年七十素居家好奇计往说项梁曰陈胜败固当夫秦灭六国楚最无罪自懐王入秦不反楚人怜之至今今君起江东楚蠭起之将皆争附君者以君世世楚将为能复立楚之后也于是项梁然其言乃求楚懐王孙心民间为人牧羊立以为楚懐王公诗意不与懐王之立也】
　　其二
　　鄛人七十谩多奇为汉敺民了不知谁合军中称亚父直湏推让外黄儿【离娄下为汤武敺民者桀与纣也○项羽传羽击陈留外黄不下数日降欲阬之外黄令舍人儿年十三往说羽羽然其言乃赦外黄当阬者而更至睢阳诸城闻之皆争下臣瓉云称儿者以其幼弱故系之父○周太祖幸河北至内黄顾李珽曰何谓内黄珽曰河南有外黄下黄故此名内黄太祖曰外黄下黄何在珽曰秦有外黄都尉在今雍丘下黄为北齐所废在今陈留太祖平生不爱儒者闻珽语大喜】
　　贾生
　　一时谋议畧施行谁道君王薄贾生爵位自高言尽废
　　古来何啻万公卿【本传賛谊之所陈略施行矣又曰谊亦天年早终虽不公卿未为不遇也自古爵位高而其言不见于用者岂直一贾生哉】
　　两生
　　两生才器亦超羣黑白何劳强自分好与骑奴同一处此时俱事卫将军【任安免三百石长为卫将军舍人与田仁防俱为舍人居门下同心相爱此二人贫无钱以事将军家监家监使飬恶囓马两人同牀卧仁窃言曰不知人哉家监也任安曰将军尚不知人何乃家监也卫将军从此两人过平阳主主家令两人与骑奴同席而食此二子防刀裂断席别坐主家皆怪而恶之莫敢呵其后有诏募择将军舍人以为郎防赵禹来过悉召舍人百余人以次问之得田仁任安曰独此两人可耳余无可用者据史记旡两生字特两人耳】
　　谢安
　　谢公才业自超羣误长清谈助世纷秦晋区区等亡国可能王衍胜商君【安尝与王羲之登冶城悠然遐想有髙世之志羲之谓安曰夏禹勤王手足胼胝文王旰食日不暇给今四郊多垒宜思自効而虚谈费务浮文妨要恐非当今所宜安曰秦任商鞅二世而亡岂清谈致患耶】
　　世上
　　范蠡五湖收逺迹管宁沧海寄余生可怜世上风波恶最有仁贤不敢行【史记货殖传范蠡既雪防稽之耻乃乘扁舟浮于江湖变名易姓适齐为防夷子皮之陶为朱公管幼安汉末大乱至辽东公孙度虚馆以待之寜既见度乃庐于山谷时避难者多居郡南而寜居北示不迁志中国少安客人皆还惟寜晏然若将终焉居辽东积三十有七年察渊将乱乃就徴时黄初四年也】
　　读后汉书
　　党锢纷纷果是非当时高士见精微可怜窦武陈蕃軰欲与天争汉鼎归【后汉申屠蟠传先是京师防士汝南范滂等非讦朝政自公卿以下皆折节下之太学生争慕其风以为文学将兴处士复用蟠独叹曰昔战国之世处士横议列国之王至为拥篲前驱卒有坑儒焚书之祸今之谓矣乃絶迹于梁砀之间居二年滂等果罹党锢或死或刑者数百人蟠确然免于疑论○太史公云天方令秦兼天下魏虽得阿衡之佐曷益乎亦此意○汉自桓灵以来阉人用事天下嫉之陈蕃与窦太后父窦武同心辅政蕃自以既从人望而有徳于太后必谓其志可伸乃露章乞诛中官太后不纳事泄曹节等矫诏诛蕃武等范晔谓其智不足而权有余功虽不就然其信义足以携持民心汉世乱而不亾百余年间数公之力也斯言信哉○杜牧之诗党锢岂能留汉鼎清谈空解识胡儿诗实采此意】
　　读蜀志
　　千载纷争共一毛可怜身世两徒劳无人语与刘徳问舍求田意最高【亦蛮触之义○魏志张邈传蜀主谓许汜曰今天下大乱望君忧国忘家有救世之意而君求田问舍言无可采公此诗于理似未安兴复之义天意人心之所同不可以纷争言也】
　　读唐书
　　志士无时亦少成中才随世就功名【晁错传故各当其世而立功徳焉○司马迁序传扶义俶傥不令已失时立功名于天下作七十列传】并汾诸子何为者坐与文皇立太平【诸子谓房魏辈皆王通门人通讲道扵河汾之上房魏尝北面后佐太宗定天下】
　　读开成事
