<!-- { "loadSidebar": true } -->
易。独赖钱币而已。若用券。商贾且不行。何以为郡。时议者多妄揣时事。谋开边隙。公
密奏虏盟固不足恃。然其主孱懦。惩故酋败盟之失。方幸无事。其任事之臣。又皆龊龊。日
事琴弈。无远略可知。我若惑浮言遽动。不惟力有未给。又激彼使生事。朝廷且旰食矣。上
颇采用其说公因言。真为扬楚之冲。当城此郡。以固人心。度费缗钱十万。米三千斛。而郡有上
供与经制羡数。可得大半。止乞给降三万缗。发傍近屯兵二千人。臣身自督役。不再阅月
可成。既得请。果以四十有四日告毕。楼橹屹立。而民不与知。上闻。益知公可用。代归
入对。所陈又合上指。乃有武昌之命。入辞。上慰谕曰。卿真州之政不苟。鄂上游重地是以委卿。卿便宜体此意。到郡。有事第奏来御前。当遣金字牌报卿。公感奋。益尽力。
鄂为江湖间一都会。总领转运及都统制。三司鼎立。异时多纵肆。虽幕府僚属。皆下
视郡守。公素刚介难犯。人固已震畏其名。及视事。衣冠视瞻甚伟。号令设施皆当人心。由
是莫不敬惮。而军中犹倔强自如。纵群卒入市。视民及郡兵有长身中度程者。辄驱以往。公
捕至郡庭。呼吏作奏。军吏罗拜。请后不敢。自是讫公去。无敢犯。都统入朝。有营卒夜
挟刃贷于富室。胁使不敢言。公廉得之。驰入提举军事张平家。平素以兄事公。呼家人置
酒。公曰。我来正欲饮。但当得劫富民者。行军法。乃快饮尔。平惶恐。立捕治如公言。
妖人吴兴居属邑。有诏名捕。公求得善捕盗者唐青。厚资给之。且授以方略。遣行。而
方士皇甫坦挟禁奥势。为私请。公弗听。俄获兴以献。及公还朝。上首问获兴之状。公谢
曰。妖人在郡境。不即置法。至烦诏命。臣乃有罪。然唐青实尽力。赏未偿劳。敢昧死以
为请。
蜀士以丧归。遇名盗破舟杀人。又欲斲其棺。公厚赏捕之。竟伏法。由是江路清夷。有
误触舟者。舵师大言曰。今张公在此。汝尚敢尔耶。岁大疫。公为之营医药。以全否为
医殿最。饿给之食。死予之槥。民家一牛死。贷钱三万以买犊。治声闻于行在。
及使江东。公言部中旱。饶南康尤甚。济之当如救焚拯溺。今当奏事。往返且两月。请
先驰至部。议所以赈恤者。又条上其事甚悉。上皆从其请。事略定。乃入对。且以闻。上
恻然曰。何以使吾民得食至麦熟耶。公又具以计画对。上劳勉遣行。会诏诸路诸郡陈事
之不便于民者。公因言。岁饥民流。去年渡江而北者殆数百万。至淮南。亦无所得食。死
者相枕藉。今仅中熟。而郡县不度民力。督常赋及私负甚厉。加之造寨屋。教民兵。行和
籴。创马棚。铸钱币。未见其利。已不胜其扰。愿发德音。一切罢之。此数事。有主之者施行方力。而公尽言乃如此。武臣提点刑狱。怙权侵官。公略不为屈。职业所及。必力争
得直乃已。至甚不可者。又以互察法劾上之。其人惧。乃与池州守相附结。排公。赖上素
知公。谮不得行。岁满。请奉祠而归。
初。待制治命。以遗恩官诸侄。仲兄秘阁公祁辞不取。以予公之子。初不告也。公闻亦固辞。而乞官孤侄孝严。寓家萧山。收养孤嫠。与同甘苦。视所居之乡。如其宗党。进
善人。诲责其有过者。俗为一变。门当吴越大道。有病于旅。死于行。公以私财疗治敛瘗
之。无遗力。岁恶。饥民争归公。公为设食。不可数计。然用度初不给足。食或不肉也。间
无事。时出门徜徉。扶一童立里巷。老稚遥见。稽首祝之曰。愿吾父寿百千岁。为穷民归。
淳熙十六年八月七日晨辟户。有方外士二人来谒。公接之如平时。将食。曰。吾今日病不能同汝食。家人请命医。公不许。且麾使去。家人行数步。回视之。奄然逝矣。享年八
十有七。
娶余氏。进士芾之女。封恭人。赠硕人。先公三年卒。诸孤以公捐馆之明年十月二十
有八日。奉公之丧。与硕人合葬于庆元府鄞县桃源乡西山之原。子六人，孝伯。朝请大夫权礼部尚书。兼侍讲。兼实录院同修撰。孝仲。承议郎。京西南路安抚司干办公事。孝叔。
孝季。未官而卒。孝稚。从事郎。监严州神泉监。孝闻。从事郎。新差管押绍兴府石堰。庆

元府鸣鹤盐场袋盐，女四人。修职郎高得中。进士王孝友。其婿也，其二早卒，孙六人。守
之。宜之。约之。及之。即之。能之，孙女十有五人，
初。公兄弟皆负异材。惟待制稍显荣。然皆不得尽行其志，秘阁之子中书舍人孝祥。以
进士第一起家。出入朝廷二十年。文学议论政事。隐然号中兴名臣。亦未四十而卒，公晚
遇主。又寿最高。亦竟不用，识者谓天啬其报。将大兴张氏后。而公之阴德在人。其后亦
当大，今尚书公忠孝文武。方极柄用，公既以通议大夫告第矣。追荣且继下。然后知识者
之言为验，某生晚。不及拜待制之门。若秘阁及中书。则辱知厚甚，晚始识公于武昌。公
又特期之远。不惟以秘阁中书故也，时方葺南楼。公朝夕召与燕饮。慨然语曰。吾南楼。
天下壮观。要得如子者落之，子之来。造物以厚我也。谢不敢当，今尚书之客。皆一时贤
杰。其巨笔鸿藻。皆足以慰公于九泉。而尚书独以志墓属某。岂犹以公遗意耶。用是不敢
辞，铭曰。世患无才。才大辄弃，万里之途。方驾而税，若时张公。表表国器，入掾枢庭。
谤谗亟至，两城一节。所至大治，抱负万亿。出微一二，犹或忌之。竟以谗踬，言归江滨。
风雨才蔽，聃然耄期。化被闾里，天其知我。报在嗣子，教忠之荣。四品告第，尚有宠褒。
震耀一世，爰勒斯铭。式贲幽隧，
王季嘉墓志铭
予自尚书郎罢归。屏居镜湖上。郡牧部使者多不识面。至县大夫以耕钓所寄。尤避形
迹。弗敢与通，惟两人。曰山阴张君橐。会稽王君时会。相从欢然如故交，张君端亮英达。
不幸卒于官，王君尤渊粹有守。官满造朝。来别予。怅然语之曰。赠行当以言。愿足下自
爱。毋以用舍愧初心。败晚节。君曰。是我志也。及见除书。从天官铨调湖南转运司主
管文字以去，方是时。大臣多知君贤。近臣或奏疏荐君。而扬历久。且尝为邑以最闻。近
比当得美官，君一不顾。方上书论进退人才当考实。不宜以近似斥善士，已而迂道来过予。
喜津津见眉宇曰。某于是粗能不负公所期矣。予作而答曰。仆不失言。足下不失己。皆
可贺也。及卒。予闻讣叹惊。为朝廷惜此一士。亦窃喜君仕虽踬而志达也，会其子前葬来
求铭。因叙而铭之，
君字季嘉。庆元府奉化县人，曾大父起。大父元发。皆布衣，考中立。以君有列于朝。
再赠至宣教郎，君自少时事亲孝。事兄悌。处乡里学校。从师择友甚严。言语举动。忠敬
有法。与兄时叙同登乾道五年进士第，仕自台州司户参军。历袁州州学教授。监行在左藏
西库。知绍兴府会稽县。最后终于长沙，自迪功郎七迁至朝散郎。赐绯鱼袋，
初。魏惠宪王判明州累年。君移书丞相史魏公。言国家早建储宫。以定天下之本。而
魏王偃藩在外。天下皆以为当然者。父子异宫。天下为家。东藩之守。犹异宫也，然父子
兄弟之情。终若有间，虽曲加恩礼。岂若用故事。使得日奉朝谒。外庭济济。示天下以公。
内庭熙熙。从家人之乐哉。史公读之。太息称善，会魏王薨。言不果行，观君此事。使得
居中任用。其补国家。化天下。必有大过人者矣，有识之士。恨君之不遇也，
会稽岁霖潦。郡方督已蠲之赋甚急。君持不可，守不听。乃袖告身。易服。立庭中力
争。守为之夺气。民赖以纾，遂修社仓之政。因立保五。以察不孝不悌惰游不逞者。风俗
一变，会营奉永阜陵。吏按旧比。抱文檄如山。环案立，君徐视。去十之七。余不可已者。
召民面给钱粟。与为期会，于是民不知役。而事悉集，君所至设施。多可称述。论事亦多

识大体，予所书。特其章章可备史官之求者，若廉于贷财。简于自奉。不纳妄馈。不受羡
俸。此在君为不足言。故皆略之，
君锐意经学。有。易。诗。书。论语。训传。乡饮酒辨疑。凡数十百卷，文辞简
古。尤喜为诗。与范文穆公及尤延之。杨廷秀倡酬。诸公皆推之。有。泰庵存稿。三十卷，
病已亟。犹强起。拱手端坐。无惰容。顾家人曰。吾学。易。昼夜之理甚明。遂卒。享
年六十有四。庆元六年正月丙申也，
娶杨氏。封安人。淑柔孝恭。晚益好静。安于死生。有学士大夫所难者。先君一岁卒，
男女各五，男宗广。以君遗恩入官，宗大。太学生，宗朴。早卒，宗野。宗愚，女长嫁进
士杨琪。迪功郎沈黯。进士杜思问。进士孙之颖。幼尚处，孙男五人。与点。与回。与赐。
与文。与求，孙女七人。皆尚处，诸孤将以十二月甲午。奉君及安人之柩合葬于某地之原，
铭曰。
君才隽伟天所授。早笃于学晚益富，年过六十是亦寿。道悠运促志弗究，子孙森然敏
而秀。如芝在庭骥在厩，筑丘植木贾日高茂。盛德表表宜有后，
石君墓志铭
会稽之姓石为大，君讳允德。字迪之。会稽剡人，梁开平中。分剡为新昌。君之籍在
焉。为新昌人，五世祖开府仪同三司待旦。以学行为范文正公所礼，子孙又多贤为闻人。而
石氏益为名家，君曾祖景恭。祖端怡。父图南。独皆不列仕籍。然邑人皆推以为贤长者，至
君。继以好学谨行。事后母至孝。举乡进士。亦每在选中。然卒不遇以死，
吾尝观一邦一邑之士。其犯法触禁。流离困踣者。非必皆其身不善也，问其先。往往
丧节而贵者也。否则不义而富者也。否则养交党。事颊舌。饰诈售伪。以取名誉者也，其
仕而达。处而给足。且有才子令孙者。非必皆其身之贤也，问其先。往往正直而不遇者也。
否则廉让而贫者也。否则笃学守道。而不为人知者也，若君之家世。庶几于正直廉让笃学
守道者欤。君又能继之。而滋不遇，
初。君先世寡兄弟。至君亦孑立，而君乃生四子。皆不坠。诗。书。之业。天之报将
有在矣，君薄于自奉。厚于宾友。所居财蔽风雨。而作东园。有大堂方池。为宴客之地，客
至。把酒赋诗。弈棋投壶。或终日乃休，平居尤乐施惠。尝葬不举之丧。遣失时之女，晚
与族人吏部公昼问议同作义庄。以给族之贫者，会吏部下世。君乃与其子提刑宗昭将终为
之，而君又殁。提刑亦殁，善之鲜克举如此，呜呼悲夫。
君殁以庆元六年四月癸丑。享年四十九，娶许氏。朝散郎知辰州从龙之女，子孝本。孝
施。孝闻。孝积。皆进士，女孟嫁太平州司户参军赵时儒。仲季未行，诸子将以嘉泰元年
十二月甲申葬君于仙桂乡大姥山之原。实硋大墓。来请铭，铭曰。
