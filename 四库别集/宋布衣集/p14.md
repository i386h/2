<!-- { "loadSidebar": true } -->
　　余少时尝见邢南宫赠布衣诗。有年来纵酒眼常白。老去躭诗鬓欲秋之句。因穆然想见其为人。既又见布衣画像。坦腹独坐。嵚奇历落可笑。饶有名士气。后得布衣集读之。淡雅春容以真率少许胜多多许。与其人绝相类。乃知布衣诗。实实自道其性情。非如近世诗人。口带烟霞。身工脂韦。为乡里自好者所羞称也。巳而默然深念。瓮牗绳枢之士。里歌巷咏。或应风雅。然而湮没无传者。不可胜数也。何怪近世诗人。随俗俯迎。游大人以成名乎。而布衣独以孤情介气。见重贤者。有邢南宫。徐开府。赠荅于前。又得王新河表章于后。身不出岩穴。而获附青云以自显。然则布衣不可谓不遇也。余因双鹅之异。感知巳之不偶。信诗品之有真。慨然有怀。援笔赋此。不自知其词之拙也。 
　　皂衲青鞋紫箨巾。胸涵五岳不言贫。生来燕赵悲歌地。老作潇湘骚雅人。寂寞当年沉璞玉。风流异代赏阳春。鹅归故里丰碑在。茂宰相知感慨新。海翁双鬓早皤然。壮岁清狂老更颠。闲写王维诗里画。爱逃苏晋酒中禅。五言错落艺文传。千古峥嵘独行篇。痛饮一杯名亦足。也。应得季鹰怜。 

　　○前题 

　　南宫杨含素绘先 
　　先生岂是寻常流。踏破芒鞋到处游。胜迹当年随去住。芳名隔代任沉浮。疏狂有意诗千卷。潦倒无心酒一瓯。忽尔双鹅归故里。神君片石孰能俦。奇哉逸士有鸿篇。藉藉而今世共传。白石携琴贫愈傲。丹砂负杖老弥颠。高踪久去云山外。精气仍留天地间。莫谓鹅池今巳矣。令威也有鹤归年。飘零去国百年身。何幸今朝感慨新。贫贱情深如鲍叔。诗文称许似王筠。丰碑矗矗原无意。皑羽翩翩实有因。此叚奇闻好入听。循良自古在儒臣。 

　　○前题 

　　南亭李　錎心渊 
　　千秋词赋数谁工。才子风流在眼中。惊代人文何处觅。鹅池著作古今空。 
　　当年淑气锺新河。寄傲江陵夜啸歌。珍重世间彭泽宰。相羊千仞走双鹅。 
　　先生□雅至今传。抱膝长吟白雪篇。莫说布衣诗骨冷。囊中锦绣自翩翩。 
　　离奇傲骨尠同羣。知巳无多姓字芬。巳傍白云天上去。还来飞鹤依神君。 

　　○鹅池行　 

　　玉渊曹广端正子 
　　天地逼仄谁与语。拔剑斫地安足数。雌飞雄伏昔所同。惟有旷达足千古。新河词客宋登春。胸中奇气薄高旻。抑欝磊落不可道。笔摇五岳凌千军。远涉潇湘采兰芷。极目烟波空万里。自分于今少异人。高揖比玉为知巳。南州高士守荆州。相逢义气为君投。鹅池堪下孺子榻。往来风月五湖秋。五湖风月供啸傲。女萝山鬼恣凭吊。赏心自号鹅池生。闲对汨罗为写照。人间弹指指星霜。东西南北亦何尝。屈原之居须臾卜。担簦又复还江乡。旋驾扁舟过薜淀。故人明烛重相见。纵酒高歌几百场。一夜寒潮逐惊电。神明邑宰能阐微。松楸俎豆生光辉。剪纸招魂吟楚些。华表依希想令威。 

　　○前题 

　　南宫郑惟孜韦庵 
　　幽明信道可相通。此日通幽迥不同。纔向荒村留片石。俄惊素羽落春风。名禽暂入琴堂下。佳话应垂史册中。会见宋鹅傅海内。定如丁鹤语辽东。偶因流寓号鹅池。曾否鹅存先生时。先生巳殁百年久。双鹅忽见千载奇。箨冠客路悲漂梗。健翮凌风下素碑。今古形暌神不隔。令君旷代一相知。 

　　○前题 

　　玉渊曹广宪子间 
　　高风抱道隐斯人。览尽山川结比邻。化鹤青霄辉后史。乘鲸玉府属前身。临池欲下殷遥泪。覩碣应怜屈子滨。更是使君多异政。曲歌千古诵登春。 

　　○前题 

　　耶溪任光复雪樵 
　　布衣声价高千古。世事浮云视等闲。洗耳溪头留固癖。弃瓢岩畔剩遗颜。诗脾吞吐千江水。屐齿消磨万里山。裨写右军三绝具。天鹅双降待笼还。 

　　○前题 

　　古越陈可立道生 
　　傲骨崚嶒回出羣。表扬千载赖雄文。狂生异代逢知巳。化作双鹅报右军。 

　　○前题 

　　武进羊　翘随庵 
　　新河茂宰文绝奇。阐幽特表宋鹅池。平阳曹子持此帙。夜半扣关索和诗。此时此境真难得。雪影灯光互明灭。狂呼大呌声琅琅。惊起冻乌栖不得。君才磊落逼韩欧。君心尤似元道州。推此慕义及蔀屋。痌瘝民隐佥蒙庥。天中有道指难屈。先有群玉后嵋雪。何幸复得堂阳公。千里神交爱鸿笔。我生坎壈雪盈头。百年委□归山丘。建牙傥过羊昙里。贞珉亦属先生不 

　　○前题 

　　武进周清源雅楫 
　　为仰芳踪羡隐名。天禽喳呖向空鸣。可知碧涧青山侣。犹见苍松白雪情。池上垂纶相望久。碑前驾羽舞来轻。会传鹤语留华表。自此千秋并着声。 

　　○前题 

　　武进赵　燝旦公 
　　阐幽微显新河志。立懦廉顽处士心。碑立双鹅翔汉下。文成一鹤呌花深。涛飞滹水苍岩峙。雪满堂阳浩气临。便拟经过重凭吊。摩娑摹读玩灵禽。 

　　○前题 

　　海塩俞云来汉乘 
　　清风入户一床书。萝薜幽深带月锄。棠水频移若复艇。凝山怕结子真庐。双飞仙羽征高节。三绝碑词显德舆。令誉百年今更振。渊明吏隐自相于。 

　　○前题 

　　休宁黄可达闻侯 
　　千古鹅湖仰昔贤。遗编凭吊更怆然。不因仙令阐潜德。野草斜阳卧冷烟。 
　　谁识当年一逸民。舍弘抱璞乐天真。碑成夕有双鹅下。始信高风不冺沦。 

　　○前题 

　　晋江黄虞稷俞邰 
　　狂来坡发蹈东流。问讯当年故里留。一片斜阳荒草里。萧萧短褐映千秋。 
　　半枝笻竹遶天涯。却爱江陵自结茨。从此诗魂来故国。新河亦自有鹅池。 

　　○前题 

　　南冈曹宜漙鳯冈 
　　逸诗每诵宋新河。月夕花辰慨慷多。异代精灵依片石。九天神物起双鹅。人生识字饶忧患。天意怜才任网罗。后世子云贤令在。不须凭吊动悲歌。 

　　○前题 

　　丰润曹　鈖宾及 
　　清风百世起遐思。景仰先生野鹤姿。东海曾编高士传。堂阳新勒布衣碑。疏狂似我销闲昼。孤洁如公挽未时。明府诗文垂宇宙。无人不慕宋鹅池。 

　　○前题 

　　柘城杜知穟萟客 
　　白眼乾坤静。愁深酒一尊。海波翻傲骨。云气绕精魂。奇句惊高士。新名显旧门。令君一片石。神羽舞荒村。 

　　○前题 

　　宁陵张政濂介人 
　　宰治堂阳客。循良尚昔贤。野翔双白鹤。民戴一青天。惠爱威中布。弦歌境外传。君才非百里。聊以诚烹鲜。 

　　●清平阁倡和 

　　小引 
　　诗 

　　◆清平阁倡和小引 

　　余既归田。构清平阁于宅之东偏。贮书数千卷。综览老庄之学。吟赏渊明之句。陶然相忘于无何有之乡矣。岁癸酉。山人宋鹅池至。自荆州见讯。颇有士气。能诗画。甚重之。馆谷西堂。性嗜酒。作狂。高贵之族。非造门不见。尝着僧帽。食犬肉。读楞伽经。翫世不恭。余亦不嫌其放也。暇则召饮阁上。倡和积数十首。比今别四载矣。闻隐峄山间寄山中之作。念兹不释。遂梓前什以招来者。山人名登春。新河人。诗宗少陵。亦燕赵之佳人也。观者自得焉。万历丙子。夏日。濮阳北山达生道人。李先芳。伯承甫识。 

　　◆清平阁倡和诗 

　　李北山 
　　宋鹅池三先生着 
　　李连山 
　　中州王培益仲阅刊 

　　自楚归访李少卿于濮上（鹅池） 
　　和（北山） 
　　九日夜集北山园亭赏菊观妓（鹅池） 
　　和（北山） 
　　赠小妓（鹅池） 
　　和（北山） 
　　会台观赛（鹅池） 
　　和（北山） 
　　同宋山人饮会台庄 
　　和（鹅池） 
　　读金刚经呈李公印正 
　　和（北山） 
　　自制竹皮冠作（鹅池） 
　　谢赠（北山） 
　　遣兴呈宋山人 
　　和赠（鹅池） 
　　冬日饮李公西园 
　　和（北山） 
　　赠宋鹅池 
　　答赠（鹅池） 
　　清平阁饮宋山人二首（北山） 
　　同赋二首（鹅池） 
　　附峄山晚眺 
　　山中书事寄怀濮阳李北山符卿 
　　寄答二首（北山） 
　　附自峄山来访李北山（鹅池） 
　　喜宋鹅池至自峄山见访（时六月十五日　北山） 
　　题仙人白鹿图为北山公寿（鹅池） 
　　和答宋鹅池山人见赠寿词（北山） 
　　送宋鹅池还赵 
　　将还赵郡留别李北翁（鹅池） 
　　再送宋山人四首（北山） 
　　留别再赋四首（鹅池） 
　　附再游濮上饮李理卿第感今怀昔因而有赠（鹅池） 
　　答别宋鹅池山人还赵（连山） 
　　留别李连山三首（鹅池） 
　　答别三首（连山） 
　　中秋五益亭联句 
　　鹅池在山有客相访 
　　山人宋鹅池蹈海序（邢侗） 

　　○自楚归访李少卿于濮上（鹅池） 

　　鹅池 
　　十载南冠学楚吟。半生踪迹任浮沉。秋风客路冯驩铗。暮雨山堂叔夜琴。濮上故人闻独钓。山中丛桂得相寻。归来不惜黄金尽。易水歌残壮士心。 

　　○和（北山） 

　　北山 
　　君如王粲客荆州。作赋登楼岂薄游。橘性巳随淮水变。鴈声常带楚云愁。论交四海希青眼。采药三山转白头。不向汀蒲寻钓伴。更于何地觅丹丘。 

　　○九日夜集北山园亭赏菊观妓（鹅池） 

　　鹅池 
　　白酒暎尊空。黄花裛露浓。征歌来卫女。扶醉有巴童。香雾沉兰圃。晴烟驻桂丛。海风吹月上。移席小阑东。 
　　白露何漙漙。黄华凄以寒。北堂闻蟋蟀。南斗正阑干。楚客心如玉。燕姬气若兰。过降君子宴。磬折尽交驩。 

　　○和（北山） 

　　北山 
　　开筵逄九日。选妓出临印。醉折篱花赠。逾增国色秾。髻偏学坠马。腰细欲争蜂。何似金钱会。瑶台月下逢。 
　　后亭秋更好。移榻复邀宾。月上回银烛。风来倒葛巾。暗香花浥露。重碧酒拈春。却笑龙山会。当时少丽人。 

　　○赠小妓（鹅池） 

　　鹅池 
　　玉楼花发夜如何。银烛金尊小妓歌。白璧恨无酬地主。兰情楚思醉中多。 

　　○和（北山） 

　　北山 
　　燕姬生小任娇痴。好似鑯花飐嫩枝。问道破瓜何日是。春愁一带锁双眉。 

　　○会台观赛（鹅池） 

　　鹅池 
　　霸业古台荒。天寒野日黄。鸡豚秋社酒。篱落水云乡。对舞青溪女。齐歌白石郎。家家扶醉去。海月照枯桑。 

　　○和（北山） 

　　北山 
　　齐桓无处所。霸业有荒台。九月明农毕。千秋观赛来。竹枝歌野调。桑落出村醅。今古一相笑。雄图安在哉。 

　　○同宋山人饮会台庄 

