<!-- { "loadSidebar": true } -->
　　钦定四库全书　　　　　　集部四
　　南轩集　　　　　　　　　别集类三【宋】
　　提要
　　【臣】等谨案南轩集四十四巻宋张栻撰栻字敬夫广汉人丞相浚之子以防补官孝宗时厯左司员外郎除秘阁修撰终于荆湖北路安抚使事迹具宋史道学传栻殁之后其弟杓裒其故稿四巨编属朱子论定朱子又访得四方学者所传数十篇益以平日往还书疏编次缮写未及蒇事而已有刻其别本流传者朱子以所刻之本多早年未定之论而末年谈经论事发明道要之语反多所佚遗乃取前所搜辑参互相校防以栻晩嵗之意定为四十四巻并详述所以改编之故弁于书首即今所传淳熙甲辰本也栻与朱子交最善集中与朱子书凡七十有三首又有答问四篇其间论辨龂龂不少假借如第二扎则致疑于辞受之间第三扎辨墓祭中元祭第四札辨太极图説注第五六七札辨中庸注第八札辨游酢祠记第十札规朱子言语少和平第十一札论社仓之弊责以偏袒王安石第十五札辨胡氏所传二程集不必追改戒以平心易气第二十一札详论仁之説有流弊第四十四札论山中诸诗语未和平第四十九札论易説未安是从来许多意思未能放下第五十四札规以信隂阳家言择葬地与胡季随第五札又论朱子所编名臣言行录未精细朱子并录之集中不以为忤又栻学问渊源本出胡宏而与朱子第二十八札谓胡寅读史管见病败不可言其中有好处亦无完篇又第五十三札谓胡安国春秋传其间多有合商量处朱子亦并录之集中不以为嫌足以见醇儒心术光明洞达无一毫党同伐异之私后人执门戸之见一字一句无不回防殊失朱子之本意至朱子作张浚墓志本据栻所作行状故多溢美语录载之甚明而编定是集乃削去浚行状不载亦足见不以朋友之私害是非之公矣论张浚者往往遗议于朱子葢未核是集也刘昌诗芦浦笔记驳栻尧庙歌指尧庙在桂林失于附防其歌今在集中葢取其尊崇帝徳而畧其事实昌诗又录栻慤斋铭称栻奉其父命为其弟杓作本集不载检之良然然栻集即杓所辑不应反漏考髙斯得耻堂存稿有南轩永州诸诗跋曰刘禹锡编栁子厚集防至永州以后少作不录一篇南轩先生永州所题三亭陆山诸诗时方二十余嵗兴寄已落落穆穆如此然求之集中则咸无焉岂编次者以栁集之法裁之乎然则栻集外诗文皆朱子删其少作非偶佚矣乾隆四十三年恭校上
　　总纂官【臣】纪昀【臣】陆锡熊【臣】孙士毅
　　总　　校　　官【臣】陆费墀












　　钦定四库全书　　　　　集部四
　　南轩集目录　　　　　　别集类三【宋】
　　巻一
　　词
　　赋
　　古诗上
　　巻二
　　古诗中
　　巻三
　　古诗下
　　巻四
　　律诗一
　　巻五
　　律诗二
　　巻六
　　律诗三
　　巻七
　　律诗四
　　巻八
　　表
　　启
　　巻九
　　记一
　　巻十
　　记二
　　巻十一
　　记三
　　巻十二
　　记四
　　卷十三
　　记五
　　巻十四
　　序上
　　巻十五
　　序下
　　巻十六
　　史论上
　　巻十七
　　史论下
　　巻十八
　　説
　　巻十九
　　书一
　　卷二十
　　书二
　　巻二十一
　　书三
　　巻二十二
　　书四
　　巻二十三
　　书五
　　巻二十四
　　书六
　　巻二十五
　　书七
　　巻二十六
　　书八
　　巻二十七
　　书九
　　巻二十八
　　书十
　　卷二十九
　　荅问一
　　卷三十
　　荅问二
　　巻三十一
　　荅问三
　　巻三十二
　　荅问四
　　巻三十三
　　题跋上
　　巻三十四
　　题跋中
　　巻三十五
　　题跋下
　　巻三十六
　　铭
　　箴
　　賛
　　巻三十七
　　墓志铭一
　　巻三十八
　　墓志铭二
　　巻三十九
　　墓志铭三
　　巻四十
　　墓志铭四
　　巻四十一
　　墓志铭五
　　巻四十二
　　祝文
　　巻四十三
　　祭文上
　　巻四十四
　　祭文下

　　南轩集原序
　　孟子没而义利之説不明于天下中间董相仲舒诸葛武侯两程先生屡发明之而世之学者莫之能信是以其所以自为者鲜不溺于人欲之私而其所以谋人之国家则亦曰功利焉而巳尔爰自国家南渡以来乃有丞相魏国张忠献公倡明大义以断国论侍读南阳胡文定公诵说遗经以开圣学其托于空言见于行事虽若不同而于孟子之言董葛程氏之意则皆有所谓千载而一辙者若近故荆州牧张侯敬夫者则又忠献公之嗣子而胡公季子五峯先生之门人也自其幼壮不出家庭而固巳得夫忠孝之传既又讲于五峯之门以防其归则其所以黙契于心者人有所不得而知也独其见于论说则义利之间毫厘之辨盖有出于前哲之所欲言而未及究者措诸事业则凡宏纲大用钜细显微莫不洞然于胸次而无一毫功利之杂是以论道于家而四方学者争乡往之入侍经帷出临藩屏则天子亦味其言嘉其绩且将倚以大用而敬夫不幸死矣敬夫既没其弟定叟裒其故藁得四巨编以授予曰先兄不幸蚤世而其同志之友亦少存者今欲次其文以行于世非子之属而谁可予受书愀然开巻亟读不能尽数篇为之废书太息流涕而言曰世复有斯人也耶无是人而有是书犹或可以少见其志然吾友平生之言盖不止此也因复益为求访得诸四方学者所传凡数十篇又发吾箧出其往还书疏读之亦多有可传者方将为之定着缮写归之张氏则或者巳用别本摹印而流传广矣遽取观之盖多向所讲焉而未定之论而凡近嵗以来谈经论事发明道要之精语反不与焉予因慨念敬夫天资甚髙闻道甚蚤其学之所就既足以名于一世然察其心盖未尝一日以是而自足也比年以来方且穷经防友日反诸心而验诸行事之实盖有所谓不知年数之不足者是以其学日新而无穷其见于言语文字之间始皆极于髙逺而卒反就于平实此其浅深疎宻之际后之君子其必有以处之矣顾以序次之不时使其説之出于前而弃于后者犹得以杂乎篇帙之间而读者或不能无疑信异同之惑是则予之罪也巳夫于是乃复亟取前所搜辑参互相校断其敬夫晩嵗之意定其书为四十四巻呜呼使敬夫而不死则其学之所至言之所及又岂予之所得而知哉敬夫所为诸经训义唯论语说晩尝更定今巳别行其他往往未脱藁时学者私所传录敬夫盖不善也以故皆不着其立朝论事及在州郡条奏民间利病则上意多乡纳之亦有颇施行者以故亦不着独取其经筵口义一章附于表奏之后使敬夫所以尧舜吾君而不愧其父师之传者读者有以识其端云淳熙甲辰十有二月新安朱熹序



　　钦定四库全书
　　南轩集巻一　　　　　　　宋　张栻　撰词
　　风雩亭词
　　岳麓书院之南有层丘焉于登览为旷建安刘公命作亭其上以为青衿逰息之地广汉张某名以风雩又系以祠
　　眷麓山之面隩有弦诵之一宫欝青林兮对起背絶壁之穹窿独樵牧之徃来委榛莾其防茸试芟夷而郤视翕众景之来宗擢连娟之脩竹森偃蹇之乔松山靡靡以旁围谷窈窈而潜通翩两翼兮前张拥千麾兮后从帯湘江之浮渌矗逺岫兮横空何地灵之乆閟昉经始乎今公怳栋宇之宏开列阑楯之周重抚胜槩以独出信兹山之有逢予揆名而诹义爰逺取于舞雩之风昔洙泗之诸子侍凾丈以从容因圣师之有问各跽陈其所独防也之操志与二三子兮不同方舎瑟而铿然谅其乐之素充味所陈之纡余夫何有于事功盖不忘而不助示何始而何终于鸢飞而鱼跃寔天理之中庸觉唐虞之遗烈俨洋洋乎目中惟夫子之所与岂虚言之是崇嗟学子兮念此遡千载以希踪希踪兮奈何盍务勉乎敬恭审操舍兮斯须凛戒惧兮蒙防物变之外诱遏气习之内讧浸私意之脱落自本心之昭融斯昔人之妙旨可实得于予躬循防也之所造极顔氏之深工登斯亭而有感期用力于无穷
　　谓陶唐帝庙词
　　宋淳熙四年静江守臣张某既新陶唐帝祠以二月甲子率官属祗谒祠下再拜稽首退而歌曰
　　溪交流兮谷幽山作屏兮层丘木偃蹇兮枝相樛皇胡为兮于此留蔼冠佩兮充庭防芳馨兮载陈纯衣兮在御东风吹兮物为春皇之仁兮其天四时叙兮何言出门兮四顾渺宇宙兮茫然
　　公安竹林祠迎神送神乐章
　　神之来兮何许风萧萧兮吹雨悄屛气兮若思严霓旌兮来下昔公车之自南民望车以欷歔今乘驹兮入庙亦孔悲兮若初秋月兮皎皎严霜兮凛凛泽终古兮何穷噫微管吾其左袵酌荆江以为醴兮撷众芳以为羞歌呜呜兮鼓坎坎惠我民为此留神之去何所防风飒飒挟归辀倐昭明兮上征抚一气兮横九州有新兮斯宇竹森森其在戸嗟我民兮勿伤公时来兮一顾有新兮斯堂竹猗猗其在旁嗟我民兮勿替公顾民兮不忘
　　赋
　　遂初堂赋
　　洛阳石伯元作堂于所居之北榜曰遂初广汉张某为之辞曰
　　皇降于下民兮粤惟其常猗于穆而难名兮维生之良翕众美而具存兮不显其光彼孩提而知爱亲兮岂外铄繄中藏年而寖长兮纷事物之交相非元圣之生知兮惧日逺而日忘縁气禀之所偏兮横流始夫滥觞感以动兮不止乃厥初之或戕既志帅之莫御气决骤以翺翔六情放而曷御百骸弛而孰强自青阳而逆旅暨黄髪以茫茫傥矍然于中道盍反求于厥初厥初如何夫岂逺欤彼匍匐以向井我恻隐之拳如验端倪之所发识大体之权舆如寐而聦如迷而途知睨视之匪遐乃本心之不渝呜呼予既知其然兮予惟以遂之若火始然而泉始逹兮惟不息以终之予视兮母流予听兮母从予言兮母易予动兮以躬惟自反兮于理兹日新兮不穷逮充实而辉光信天质之本同极神存而过化亘万世以常通呜呼此羲文之所谓复而顔氏之子所以为道学之宗也欤吾友石君筑室湘城伊抗志之甚逺掲华榜以惟新命下交兮勿固演妙理以旁陈探上古之微得斯说于遗经谓非迂而匪异试隐几而一听然则兹其为遂初也又岂孙兴公所能望洋而瞠尘者乎
　　后杞菊赋
