<!-- { "loadSidebar": true } -->
　　建宁府大市街有一滕宠，屡代世宦，家富石崇。生放延、建两府，取利甚重。专一与府、县官员往来，恃强逼取息钱。内中有不听算者，即呼奴仆狠打不休，重则送官惩治。或有逼死人命，亦只罚得他纳谷数十石；或遇对头，他亦广钱买嘱，拒捕不赴审对。满城人皆号他霸王，彼亦自夸：「缠我老滕，必难脱身。」一日，有浙江龙游贩书客人龚十三、童八十在太中寺卖书，折了本钱，托保陈正，写批往滕宠处借出本银二十两。未及一年，已倍息还足，当凭原保，立有收完票帖为照。自后龚、童二客人，勤俭克苦，朝夕不怠，生意顺遂，大有所得，遂在府前开一大书铺。滕宠一日府前经过。知是龚、童二书客，见他不来礼，他便生骗心。归家即叫原保陈正来说：「龚十三、童八十，二人开店，生意大利，皆是借我银为本，奈何不还我银？屡次取讨，竟未见分毫，他是何等主意，特欲欺负我耶？」陈正曰：「当日他就还了，是我写完批，大官人怎么又取？」滕宠喝曰：「你得客人银子，故此代他争辩。」陈正曰：「凭你去取，我不管。」滕宠遂呼强奴五六个，一齐往龙游书铺，叫家童骂龚、童二客人：「你数年钱债，屡取不还，是何道理？况得我家银子作本，今已多趁利息，若不还我，天理难容！」龚十三答曰：「借银未及周年，本利倍还，立有收帖存照，今何可复来索取？」滕宠怒曰：「你们借我银为本，买书开店，今生许多财帛，负债不还，反把假收票在此抵搪。你既还了，如何不取原日借批？」龚、童心中不服，遂与争辩起来。滕宠乃喝令手下多人，将龚、童捉住狠打，破其头面，折伤左股，冤屈莫伸，于是写状，即在清廉郭爷处告：

　　告状人龚十三、童八十，系浙江龙游人氏，告为黑骗伤命事。缘龚、童府前卖书，旧年揭借滕宠本银二十两，半年倍还，收批血证。岂恶复执借券重骗，理论触凶，喝令家僮毒打，重伤可验。周傍救证，二命悬丝。恳台亲究，殄恶保辜。上告。

　　郭爷准状，即遣医生验明，连发五牌严提滕宠。宠广将酒食、金银，买嘱衙门、人役，抗拒不赴对理。龚、童二人，复催一状：催状人龚十三等，催为抗提玩法事。凶豪滕宠，斩打孤客重伤，医生验明。五拘抗牌不到。天台视民病苦已伤，凶恶藐官法如故纸。身在歇家，调养无人，雇借抬归，审理不便。即目血髓时流，朝不保暮。迁延屈死，上负天恩。哭恳爷台速拘归结。上催。郭爷一见龚、童催状，心中大怒。即刻严差守提，风火雷霆，十分紧急。无计可逃，只得赴馆诉告：

　　诉状人滕宠，诉为沉冤陷害事。枭客龚十三、童八十，约借老母衣棺银两，过期不还，坐取触恨，呼党擒身，棍石乱打，浑身寸节有伤，幸得张松救归，几死三次。恶反诈伤二命。蒙牌五提，痛难起床。死壳回生，匍匐上诉。

　　郭爷看了滕宠诉词，遂拘原、被告并保人干证，一一鞠问。从皆受宠贿嘱，偏证客人。郭爷遂用重刑，将张松夹起，大怒喝曰：「你这一带奸刁，私受滕宠多少银财，买来偏证客人？若不从实说来，即夹至死亦不少放！」张松受刑不过，乃直言曰：「龚十三当日借银为本，未过限期，已一一还讫，并无分豪少欠，滕宠亲笔写立收帖是实。今见龚、童卖书，多获财利。因昨日宠在店前经过，未曾与他作礼，故持陈券索骗，磊算前债。龚、童不服，理辩滔滔，宠心怒起，随呼手下，将龚、童扭打，破头、折股，俱有实伤，小的不敢隐瞒。兄原中陈正，见他欺心，因此逃去。」郭爷曰：「我未加刑，你便不认。」松曰：「未入府时，宠已置酒店中，哭说四五一二，实未敢受其钱财。望乞爷爷大施恻隐超拔小民。感戴无任！」郭爷乃取笔判曰：

　　审得滕宠宦虎踞市，磊债戕民，流毒乡方，已非朝夕之故。今乃持已偿之废券，贼无欠之良民，破龚十三之头额，折童八十之左股，五拘不至，百计逃躲，乃又挠法之尤者也。尚欲捏无作有，将假搪真，诈言遭打致病，卖脱前件愆尤，讵知身无伤迹，何得口报遭冤？夫强附已于伤人之列，欲脱刑于无刑之中。合剪刁风，拟罪如律。张松误饮其酒，姑免究治。二商既受保辜，已得汤药归家宁养。 



　　断问驿卒偿命



　　万历乙亥年八月，郭爷在府理事，闻报杨公四知代巡来闽，已入分水关，众官俱要到关迎接。郭公一日府中起马，行至叶坊驿，天色已晚，不能前进，即吩咐众俱去睡，明早好行。公秉烛烛坐，忽闻窗外有女人声音吟曰：

　　夜月悬金镜，春风■锦帆。红花如有意，飞点绣衣衫。

　　女子吟罢，郭爷仔细静听，其女又吟曰：

　　旭日转洪钧，园林万树新。画屏朝弄色，彩槛夜移春。巢鹊俱堪托，人家尽不贫。独怜寒谷底，黄叶尚疑尘。

　　公听罢女子之吟，心大诧曰：「有是哉！女子何以至此？」女曰：「妾非人也！有沉冤欲诉。」公曰：「尔试诉来。」女即趋前，跪于灯下，泣诉曰：

　　告状妾徐氏，系衢州常山县人，父徐材选晋江罔川巡检。祸因辛未年九月初七日，从父赴任，抵驿安宿，驿夫杨重，见妾貌美，毒父犯妾，妾固不从，罗巾缢死，尸掩园中，浅土仅足覆面。命官遭毒，室女含冤，阴魂飘扬，望光哀告。

　　女曰：「望乞爷爷详察施行。」诉罢不见。郭公听了状辞，一夜不寐。迨至天明，公集群驿夫庭下问曰：「五年前有徐巡检在北京犯了重罪，逃至此间，上司着我来访，若何人能捕获，捉得来见官，给赏银五十两。」有一驿夫向前禀回：「小人曾听得有人已杀之矣！」公曰：「尔姓甚名谁？」答曰：「小的姓杨名重。」公曰：「你见甚人杀他？」杨重见问得古怪，遂改口说：「小的只闻此语，未知真否？」公大骂曰：「思奸人女，而遂杀人之父；纵一时之欲，而伤两人之命！」叫手下选过粗板子，将杨重打三十。杨重受刑不过，乃哭诉曰：诉状人杨重，系叶坊本驿驿夫。身贫入驿作夫，曾经三载。五年巡检被杀，止得风闻，人命事干重大，指杀必执实证。巡检虽职卑，从行谅有跟随；女父既同行，相伴不离母婢。未有一女一父可以朝夕相随，驿夫一人应难行刺。乞爷爷嘱冤，死生佩德。上诉。郭爷听了诉辞，大怒曰：「这贼骨头，不打不招！」叫将夹棍夹起。杨重曰：「小的不知来历，莫说是夹，就是加刀，小的情愿伸颈，此事决不敢招！」郭爷叫只管夹起。敲了一百，杨重只是不认。郭爷曰：「这奴才总是该凌迟！与我再打三十，拶起来。」杨重只说郭爷也是风闻，又无对证，只是熬刑不招。郭爷曰：「你贪他女貌，毒死他父，女不从允，罗巾自缢，葬在园中浅土，尔尚来辩！杨重听得郭爷说出真事，自知理亏，只得供招。郭爷遂判曰：

　　审得杨重以积年淫棍充当叶坊驿夫，瞰徐巡检父女两口入驿，身无仆从，悦女貌美，遂毒父命，女抗节自缢，父旅魂衔冤。依依浅土，两命谁归？一点游魂，灯前诉屈。似此纵欲吞云，合拟凌迟处死。仰地方具棺改葬徐材父女，庶使冤魂不遭沉滞。立案解府，地方免罪。


第二卷    

游旆谋毒三命

政和县五都徐村有游旗、游旆、游兄弟三人，藉祖父余荫，家业巨万，富饶堂室，田连阡陌。但游旆年虽第三（二），立心甚毒，每行利已损人之事。虽凭族长分家，往往欺兄本分，田产要取附近，承荫房屋，要取高大精洁，衣服器皿，要取华丽新美，凡一切家中动用，俱要占哥弟便宜。游旆心下犹不自足，乃与其子游志高商议曰：「我欲尽取大伯伯之家，你有何计可以一网打来？」游志高曰：「你（我）伯尚有哥哥游志广、侄儿游自成，一家三人卓然，奈何能尽取得？」游旆曰：「事由人干。若人好计策，莫说三口，即三十口亦不难于置之死地。」志高曰：「若欲谋他家业，必应先毒伯伯，后毒死哥哥，又毒死侄儿，方能斩草除根，方能夺其家业，况又有小叔游，亦要摆布他，方可成事。若有一个不死，他日我等必难存济。」游旆喜曰：「我儿实有机谋。」遂日夜侗候游旗动静。一日，游旗往田中耕田，婢女送饭并携老酒一罐，行至无人去处，游旆故意叫婢女后面路上代他接耕田饭来。其婢放饭在路，游旆见婢去远，遂将毒药倾在酒内，向后来接婢饭。婢仍携前饭，与主人去吃，游旗耕田辛苦，即先取酒来连吃数碗，不觉肚中又饿，毒药发作，遍身发热，望塘中去浸，登时死于塘中。婢只说酒醉投水，连忙来报家中。旆、诸子侄俱来痛哭，具棺收殓，谁知此是游旆毒死。过了数日，游旆似觉略有风行草偃，在外言三语四，游旆知得心中深衔。一日志广偶得伤寒，游旆曰：「伤寒亦是大病，虽（也）要请医服药。」志广遂着家人，请得县中刘医士来家医治。服药数贴，其病少愈，刘医士曰：「尔病渐渐要好，我家中有事要归，明早我叫小介，再送两贴药来，便可断根。」说罢辞去。游旆遂置毒药手中，及至天明，在总路去等，果见间医士送得药来。游旆曰：「此药是我家去的？」小童曰：「是也。」游旆接过手来，开包一一看过，遂将毒药尽放在内，仍旧包了。」小童送到游志广家，辞别归去。志广煎药服去，一时毒发，遂不可救。游旆见侄已死，乃假装怒曰：「刘郎中素号明医，百无一误，今独医死志广，必有缘故，我想此必游那畜生，欺奸侄妇陈氏，故串医人毒死志广。不然，何其死亡如此之速，有此异事？淫人妻子，毒人丈夫，我必代为伸冤！」遂写状往县中洪大尹处去告：

　　告状人游旆，告为代侄伸冤事。恶弟游，禽兽邪行，秽污闺房，调奸侄妇陈氏至稔，恐侄志广闻知不便，乘伊伤寒，遂买串医士刘一梁，毒死志广。冤囗囗天，骨肉相残，人伦大变。乞天究治，存囗沾恩。上告。

　　然志广之死，实系游旆用药，乃嫁祸于游耳。且又密嘱其子志高，包药于糖饼内，再毒广子自成，意欲斩草除根耳。自成不食，故误杀其家僮，通族尊长，举皆知之，莫不忿恨游旆，且骂曰：「至亲手足，安可以如此狠毒？既害其父又害其子，犹欲害其孙，何等过当！我和你若不举首，则恶暴日甚，冤鬼悲号。凡有人心，不可坐视！」遂召集一族三十三人连名，于洪爷台下出首：

