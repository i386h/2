<!-- { "loadSidebar": true } -->
　　维淳熈八年嵗次辛丑十月甲辰朔二十一日甲子文林郎特差监潭州南岳庙郑伯英谨以薄奠致祭于参议直阁郎中吕公年兄之灵呜呼哀哉呜呼痛哉吾何暇为天下恸哉惟我先兄克自立于一世顾瞻四海俦类无几寥寥南轩神交心契玩其遗编三复兴喟盖尝指而告子曰人谓斯人有志于功名者非也是有本有原其道甚粹建安岩岩曰有晦庵山川发灵其道甚严顾合并之日鲜徒致意于飞缄至于志同道同为僚又同相从乆而相与之隆者则惟曰东莱公固尝论之君之于人迹若简絶而情伪淑慝纎悉必照其于事也曽不芥蔕而变故起伏独能得其防通盖极书之愽而执理之要用力至到故靡不昭融是其道甚广而人徒指为章句之雄者非也吾闻吕氏世修相业代有宗工使吾见斯人之止也将能参酌大申公之大推广小申公之懿庻几极髙明而道中庸者乎呜呼家庭之言明明在耳孰谓此道终穷于此七月丁丑自天降凶摧肝裂胆忍死有行道遇晦庵唁我以情谓吾兄已矣所可为者唯当叙述其事以益昭其垂世之名行见东莱其遂议所以铭呜呼此固吾当哀祈沥愬于君而亦君之任也孰谓輀车过门而已相从于九京者乎呜呼哀哉呜呼痛哉吾尚何暇为天下恸哉匍匐入哭载念其私悠悠四海君实我知谓材匪难不用匪易谓我困穷知有命义又谓君举大好景元所可疵病病在有言我领此意刻骨铭肌悠悠四海今谁及斯呜呼哀哉吾何暇为天下恸哉日月不居我将奉吾兄之襄事而君亦且窀穸矣奈之何其遂至此极也因风寓诚吾不知涕泗之填臆也呜呼哀哉呜呼痛哉尚飨
　　楼寺丞大防　赵司直景昭　薛删定象先徐编修子宜　刘太愽淳叟
　　【阙】

　　呜呼才
　　难之叹岂谓凡才治不如古亦云乆哉思得一人庶几于此才非不多未知孰是必有学穷本原行穷根柢古今贯穿而守之以约规模宏大而不遗其细议论正平而得事几之要人物兼取而无爱憎之累表里如一俯仰无愧若人者夫然后退可以为后学之师表进可以居朝廷之大位觊斯民之小康抑吾道之不坠惟公其人欤胡为乎抱道而不得试呜呼天之生公亦甚难而不易赋之徳而啬其夀诱其而不使伸其志盖天子欲用而公已病病则不可以有为矣卧家优游尚足以矜式于一世何疾困之夙昔而逝叹此数年凋防善类天乎天乎又夺吾大贤是真可为痛哭流涕钥等登公之门尝闻余论之一二顾平时师仰之不暇者何敢知公之所至诗不云乎人之云亡邦国殄瘁抑公其人也相与设奠而哭以文岂曰吾徒之私意而已邪尚飨
　　赵侍郎子直
　　维淳熈八年嵗次辛丑十月己亥朔二十七日庚午朝奉郎权尚书吏部侍郎兼太子右庶子赵汝愚谨致祭于伯恭直阁大著作吕兄之灵呜呼吾友伯恭一代所宗造道自得善积厥躬究六艺之指归穷百家之异同传记所载无一义之不讲台阁旧典靡一事之不通欲考古而验今必于焉而折发于议论而正平见于文章而舂容奔走学者自西自东为教如时雨待问如撞钟闻其言者悦而服见其貌者肃而雍瞻彼婺女之区宛然伊洛之风盖能发挥大学允蹈中庸达则兼善乎天下举斯世于三代之隆奈何年不逮黄宪官不到李充乆潜心于大业迄不显其成功独身后之盛名与天地兮相为于始终呜呼去年哭南轩今年又哭公逝者如斯吾道其穷呜呼哀哉呜呼哀哉尚飨
　　蔡提刑定夫
　　维淳熈八年嵗次辛丑十一月癸酉朔十五日丁亥朝奉郎荆湖南路提防刑狱公事蔡戡谨以清酌之奠致祭于殁故宫使直阁郎中吕公之灵呜呼学之不讲先圣是忧公有笃志好古敏求网罗百氏贯穿九流卒归本源以践以脩没世无称君子所疾公繇妙年厥闻洋溢连中两科平歩藏室为时儒宗有名有实恂恂静黙似不能言扣以古今浩若决川温温慈和与物周旋遇所不可若砥柱然去国即家乐道安贫学者慕之其从如云口授心传目击耳闻坐使一邦化为河汾国朝文章汗牛充宇给札尚方笔削册府翦其烦芜精于去取帝曰此书治道有补经纶之学百不一施晦明节宣偶爽厥宜亦既有瘳年未及衰云胡若人而止于斯惟戡与公情义胶漆同时书林独亲醇徳如蓬倚麻不扶而直出处参辰死生契阔闻讣之日在天一涯哭于寝门涕泗咨嗟有愧古人经纪其家逺奠一觞寜无知耶尚飨
　　辛殿撰防安
　　维淳熈八年嵗次辛丑十一月癸酉朔初二日甲戌奉议郎充右文殿修撰知隆兴军府事兼管内劝农营田事主管江南西路安抚司公事马歩军都总管辛弃疾谨以清酌庻羞之奠致祭于近故宫使直阁大着吕公之灵惟公天质之美道学之粹操存之既固而充养之又至一私欲未始萌于心极万变不足以移其志故不力而勇甚和而毅泯爱憎以无迹更毁誉而一致宜君上益信其贤而同异者莫得窥其际也任重道逺发轫早嵗遗外形体辍寝忘味事物之来若未始经吾意迨夫审是决疑则精防正大中在物之理而尽处物之义私淑诸人固已设科不拒闻者心醉道行志得抑将使羣才并用而众志咸遂也乃若生长见闻人物门地髙文大册愽览强记虽皆过絶于人要之盖其余事厥今上承伊洛逺沂洙泗佥曰朱张东莱屹鼎立于一世学者有宗圣传不坠又皆齿壮而力强夫何南轩亡而公病废上方付公以斯文谓究用其犹未传闻有瘳士夫増气忽反袂以相吊惊邮传于殄瘁呜呼夀考之不究徳业之未试室无人而子防何福善而如是然而天所畀与者其得抑多矣又奚有于乔松之年赵孟之贵弃疾半世倾风同朝托契尝从游于南轩盖于公而敬畏兹物论之共悼寜有懐于私惠缄忱辞于千里寓哀情于一酹尚飨
　　张提举定叟
　　维淳熈九年嵗次壬寅四月辛丑朔【阙】　日奉议郎提举两浙西路常平茶盐公事张枃敬致祭于物故参议大着直阁吕公之灵呜呼天于斯文忍椓防之胡为哲人相继而萎圣门郛郭百雉犹庳又弱一个其将寖隳公与先兄同志不移哭寝之恸匪曰其私书来唁我墨淡字欹序文铭幽欲写深悲宿草未改公已致斯呜呼位不称徳泽不及时立言不朽俟后世知富贵无称负愧不赀死而不亡公奚已而枃以使事阻哭繐帷渍絮致奠濡泪书词魂兮不昧歆此一巵尚飨
　　萧待制照隣
　　维淳熈八年嵗次辛丑八月乙巳朔初六日庚戌朝请大夫充敷文阁待制知婺州军州事兼管内劝农使赐紫金鱼袋萧燧谨以清酌庻羞之奠致祭于殁故宫使直阁郎中吕公之灵呜呼学之不讲孔子所忧得其本真川海一流吕氏之学在伯恭父洞彻本末雍容出处伯恭在朝未昌厥施母曰未昌吾党有依洎其病还小大叹惜毋庸叹惜后学是式伯恭虽病不病者存薰染其徒培根浚源曽是仕已与其病否匪足庆唁愿君夀考燧同朝之旧叨守于兹将以暇日课得考疑未酬其心君遽易箦知与不知同一惨恻学至従心其徳乃全朝闻夕可又何洒然二者之辨君已洞识英爽在兹炯炯明白尚飨
　　木知县　张教授　髙知録　何县丞
　　汪司理　黄司法　陆县尉
　　维淳熈八年八月五日承务郎知金华县主管劝农公事木昺从事郎州学教授张泌从事郎録事参军髙子是从政郎金华县丞何洪廸功郎司理参军汪璹修职郎司法参军黄履廸功郎金华县尉陆遹谨以清酌庶羞致祭于故直阁郎中之灵呜呼斯道未亡孰司其傅惟公卓见昭彻其原的然心要障隄百川讲肄于家负笈相先被其沾丐靡不称贤既拾两科跻于班序璧水蓬山翻防仪羽孰窥而肆饰其帨组此独不然昌其门户陶染规恢敏如时雨夫何引疾闭闗细书任重道逺允矣师模胥觊朝夕再蹑天衢遽先朝露俛仰须防耄耆防稚涕出欷歔昺属官游问政余日曵履未尘繐帷萧瑟呜呼谁欤能绍其笔金昆之懿门人之宻死而不朽千载如一陈觞抒敬敢荐公室伏惟尚飨
　　陆主簿子静
　　维皇宋淳熈八年嵗次辛丑十有一月癸酉朔六日戊寅廸功郎新建寜府崇安县主簿陆九渊谨以清酌庶羞之奠致祭于故主管直阁郎中吕公先生之灵玉在山辉珠存川媚邦家之光繄人是寄惟公之生度越流辈前作见之靡不异待外朴如愚中敏鲜俪晦尝致侮彰或招忌纎介不懐惟以自治侮者终敬忌者终愧逺识宏量英才伟器孤骞无朋独立谁配属思纡余摛辞绮丽少目文章固其余事顔曽其学伊吕其志乆而益専穷而益厉约偏持平弃疵养粹玩心黄中处身白贲停澄衍溢不见涯涘岂伊人豪无乃国瑞往年之疾人已眙逮其向痊全安是兾诗传之集大事之记先儒是禆麟经是嗣杜门养疴素业不废计音一驰闻者陨涕主盟斯文在数君子累累夺之天乎何意荆公云亡吾兄继逝曽未期月公又弃世死者何限人有钜细斯人之死匪躬之瘁呜呼天乎胡不是计竭川夷陵忍不少俟辛卯之冬行都幸防仅一往复揖逊而退既而以公将与考试不获朝夕以吐肝肺公素与我不交一字糊名誊书几千万纸一见吾文知非它士公之藻镜斯已竒矣公遭大故子忝末第迫归觐亲徒以书慰甲午之夏公尚居里余自钱塘遡江以诣值公适衢浃日至止一见懽然如获大利我坐狂愚幅尺殊侈言不知权或以取戾虽讼其非每不自制公赐良鍼始痛惩艾问我如倾告我如秘教之以身抑又有此惟其不肖往往失坠终勤公忧抱以没地鵞湖之集适后一嵗輙复妄发宛尔故态公虽未言意已独至方将优游以受砭剂潢池之兵警及郡界亟还亲庭志不克遂先兄复斋比一二嵗两获从欵言符心契冉疾顔夭古有是比呜呼天乎胡啬于是复斋之葬不可无纪幽防之重岂敢他诿道同志合惟公不二拜书乞铭公即挥赐琅琅之音河奔岳峙呜呼斯文何千万祀我固罢驽重以奔踶惟不自休强勉希骥比年以来日觉少异更尝颇多观省加细追惟曩昔麄心浮气徒致参辰岂足酬议期此秋冬以亲讲肄庻几十驾可以近理有疑未决有懐未既讣书东来心裂神碎与二三子恸哭萧寺即拜一书以慰令弟惟是窀穸祈厠末继闻其期不后日至蹑屩担簦宵不能寐所痛其来棺藏帷蔽谁谓及门绋翣已迈足趼途泥追之不逮矫首苍茫涕零如霈不敏不武将以谁罪及其既虞几筵进拜觞酒豆肉哀辞以载闻乎不闻神其如在呜呼哀哉伏惟尚飨
　　陈同甫
　　维淳熈八年嵗次辛丑秋七月二十九日癸卯东莱先生以疾卒于家越四日丙午从表弟永康陈亮奔哭其柩越九月甲戌朔始西向陈薄币于庭再拜遣香烛茶酒之酹呜呼孔氏之家法儒者世守之得其粗而遗其精则流而为度数形名圣人之妙用英豪窃闻之徇其流而忘其源则变而为权谲纵横故孝悌忠信常不足以趋天下之变而才术辨智常不足以定天下之经在人道无一事之可少而人心有万变之难明虽髙明之独见犹小智之自营虽笃厚而守正犹孤垒之易倾盖尝欲整两汉而下庻几及见三代之英岂曰自我成之在兄方夜半之剧论叹古来之未曽讲观象之妙理得应时之成能谓人物之间出非天意之徒生兄独疑其未通我引数而力争岂其于无事之时而已懐厌世之情俄遂婴于末疾喜未替于仪刑何所遭之太惨曽不假于余龄将愽学多识使人无自立之地而本末具举虽天亦有所未平邪兄尝诵子皮之言曰虎帅以听孰敢违子人之云亡举者莫胜假设有圣人之宏才又将待几年而后成孰知夫一觞之恸徒以拂千古之膺伯牙之琴已分其不可复鼔而洞山之灯忍使其遂无所承眇方来之难恃尚既往之有灵呜呼哀哉尚飨
　　陈通判君举
　　【阙】
　　呜呼
