<!-- { "loadSidebar": true } -->
　　陛下圣徳尊天敬地畏命重民悼惧变异不忘疏贱之臣幸使重臣临问愚臣不足以奉眀诏窃见陛下新即位开大眀除忌讳博延名士靡不并进臣寻位卑术浅过随众贤待诏食大官衣御府久污玉堂之署比得召见亡以自效复特见延问至诚自以逢不世出之命愿竭愚心不敢有所避庶几万分有一可采唯弃须臾之间宿留瞽言考之文理稽之五经揆之圣意以参天心夫变异之来各应象而至臣谨条陈所闻易曰悬象着眀莫大乎日月夫日者众阳之长辉光所烛万里同晷人君之表也故日将旦清风发羣隂伏君以临朝不牵于色日初出炎以阳君登朝佞不行忠直进不蔽障日中煇光君徳盛眀大臣奉公日将入専以一君就房有常节君不修道则日失其度晻昧亡光各有云为其于东方作日初出时【师古曰作起也日出之时人物皆起】隂云邪气起者法为牵于女谒【服防曰谒请也】有所畏难日出后为近臣乱政日中为大臣欺诬日且入为妻妾役使所营间者日尤不精光眀侵夺失色邪气珥蜺数作本起于晨相连至昬其日出后至日中间差瘉【师古曰瘉与愈同】小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不慎也唯陛下执干刚之徳强志守度毋听女谒邪臣之态诸保阿乳母甘言悲辞之托断而勿听勉彊大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制隂隂桀得作间者太白正昼经天宜隆徳克躬以执不轨臣闻月者众隂之长销息见伏百里为品千里立表万里连纪【孟康曰品同也言百里内数度同也千里则当立表度其景万里则继其本所起纪其宿度也】妃后大臣诸侯之象也朔晦正终始为绳墨望成君徳春夏南秋冬北间者月数以春夏与日同道【孟康曰房有四星其间有三道春夏南行南头第一星里道也秋冬北行北头第一星里道也与日同道者谓中央道也此三遵者日月五星之所由也】过轩辕上后受气【孟康曰轩辕南大星为后】入太微帝廷扬光煇犯上将近臣列星皆失色厌厌如灭【郑氏曰厌音檿桑之檿师古曰音乌防反】此为母后与政乱朝隂阳俱伤两不相便外臣不知朝事窃信天文即如此近臣已不足杖矣【师古曰杖谓倚任也】屋大柱小可为寒心唯陛下亲求贤士无彊所恶以崇社稷尊彊本朝【师古曰邪佞之人诚可贱恶勿得宠异使之盛彊也】臣闻五星者五行之精五帝司命应王者号令为之节度嵗星主嵗事为统首号令所纪今失度而盛此君指意欲有所为未得其节也又填星不避嵗星者后帝共政相留于奎娄【张晏曰嵗星为帝填星为女主】当以义断之荧惑往来亡常周厯两宫【两宫谓紫微太征】作态低昂入天门上眀堂贯尾乱宫【孟康曰角两星为天门房为眀堂尾为后宫苏林曰常占当従尾北而今贯之尾为后宫之义也】太白发越犯库【张晏曰发越疾貌也库天库也孟康曰奎为天库】兵寇之应也贯黄龙入帝庭【张晏曰黄龙轩辕也】当门而出随荧惑入天门至房而分欲与荧惑为患不敢当眀堂之精此陛下神灵故祸乱不成也荧惑厥弛【张晏曰厥弛动揺貎】佞巧依埶防言毁誉进类蔽善太白出端门【孟康曰端门太微正南门】臣有不臣者火入室金上堂【张晏曰荧惑入荧室也孟康曰火入室谓荧惑厯两宫也金谓太白也上堂入房星也】不以时解其忧凶填嵗相守又主内乱宜察萧墙之内毋忽亲疏之微诛放佞人防絶萌芽以荡涤浊濊【秽同】消散积恶毋使得成祸乱辰星主正四时当效于四仲四时失序则辰星作异今出于嵗首之孟天所以谴吿陛下也政急则出蚤政缓则出晚政絶不行则伏不见而为彗茀【孛同】四孟皆出为易王命四季皆出星家所讳今幸独出寅孟之月盖皇天所以笃右陛下也宜深自改治国固不可以戚戚欲速则不达经曰三载考绩三考黜陟加以号令不顺四时既往不咎来事之师也间者春三月治大狱时贼隂立逆恐嵗小收季夏举兵法时寒无雨恐后有霜雹之灾秋月行封爵其月土湿奥【张晏曰违于月令也师古曰奥湿也】恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光眀书曰敬授民时故古之王者尊天地重隂阳敬四时严月令顺之以善政则和气可立致犹枹鼓之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气臣闻五行以水为本其星武婺女天地所纪终始所生【孟康曰婺须女也北方天地之统隂阳之终始也】水为凖平王道公正脩眀则百川理落脉通【师古曰落谓经络也】偏党失纲则踊溢为败书云水曰润下隂动而卑不失其道天下有道则河出圗洛出书故河洛决溢所为最大今汝颍畎浍皆川水漂涌与雨水并为民害此诗所谓震电不宁不令百川沸腾者也其咎在于皇甫卿士之属唯陛下留意诗人之言少抑外亲大臣臣闻地道柔静隂之常义也地有上中下其上位震应妃后不顺中位应大臣作乱下位应庶民离畔震或于其国国君之咎也四方中央连国歴州俱动者其异最大间者关东地数震五星作异亦未大逆宜务崇阳抑隂以救其咎固志建威闭絶私路拔进英隽退不任职以彊本朝夫本彊则精神折冲【师古曰折冲言有欲冲突为害者则能折挫之】本弱则招殃致凶为邪谋所陵闻往者淮南王作谋之时其所难者独有汲黯以为公孙等不足言也汉之名相于今亡比而尚见轻何况亡之属乎故曰朝廷亡人则为贼乱所轻其道自然也天下未闻陛下竒防固守之臣也语曰何以知朝廷之衰人人自贤不务于通人【师古曰通人谓荐达贤才】故世陵夷马不伏枥不可以趋道士不素养不可以重国诗曰济济多士文王以宁孔子曰十室之邑必有忠信非虚言也陛下秉四海之众曽亡柱干之固守闻于四境殆开之不广取之不眀劝之不笃传曰土之美者善养禾君之眀者善养士人皆可使为君子诏书进贤良赦小过无求备以博聚英隽如近世贡禹以言事忠切防尊荣当此之时士厉身立名者多禹死之后日日以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱【师古曰谓赵飞燕姊妹也】此行事之败诚可畏而悲也本在积任母后之家非一日之渐往者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有徳行道术通眀之士充备天官然后可以辅圣徳保帝位承大宗下至郎吏从官行能亡以异又不通一蓺及博士无文雅者宜皆使就南畆以视天下眀朝廷皆贤材君子于以重朝尊君灭凶致安此其本也臣自知所言害身不辟死亡之诛唯财留神反覆愚臣之言【师古曰财与裁同谓裁量而反思之是时哀帝初立成帝外家王氏未甚抑黜而帝外家丁傅新贵祖母傅太后尤骄恣上虽不从寻言然采其语毎有非常辄问寻寻对屡中后以朱博为丞相临延登受防有大声如钟鸣殿中以问杨雄李寻寻对曰此所谓鼔妖者也人君不聪为众所惑空名得进则有声无形不知所从生宜退丞相以应犬变上不听】
　　杜邺上日食对【元夀元年正月朔上以皇后父孔乡侯傅晏为大司马卫将军而帝舅阳安侯丁眀为大司马票骑将军临拜日食诏举方正直言扶阳侯韦育举邺邺对云云】
　　臣闻禽息忧国碎首不恨【应劭曰禽息秦大夫荐百里奚而不见纳缪公出当车以头击闑防乃播出曰臣生无补于国不如死也缪公感悟用百里奚秦以大治】卞和献宝刖足愿之臣幸得奉直言之诏无二者之危敢不极諌臣闻阳尊隂卑卑者随尊尊者兼卑天之道也是以男虽贱各为其家阳女虽贵犹为其国隂故礼眀三从之义虽有文母之徳必系于子春秋不书纪侯之母隂义杀也【师古曰隠三年纪侯使裂繻来逆女公羊传曰婚礼不称主人主人谓壻也不称母母不通也杀谓减降也】昔郑伯随姜氏之欲终有叔段簒国之祸周襄王内迫恵后之难而遭居郑之危汉兴吕太后权私亲属又以外孙为孝恵后是时继嗣不眀凡事多晻【师古曰晻与暗同】昼昬冬雷之变不可胜载窃见陛下行不偏之政每事约俭非礼不动诚欲正身与天下更始也然嘉瑞未应而日食地震民讹言行筹传相惊恐案春秋灾异以指象为言语故在于得一类而达之也日食眀阳为隂所临坤卦乘离眀夷之象坤以法地为土为母以安静为徳震不隂之效也占象甚眀臣敢不直言其事昔曽子问从令之义孔子曰是何言与善闵子骞守礼不苟从亲所行无非理者故无可间也前大司马新都侯莽退伏弟家以诏策决复遣就国髙昌侯宏去蕃自絶犹受封土制书侍中驸马都尉迁不忠巧佞免归故郡间未旬月则有诏还大臣奏正其罚卒不得遣而反兼官奉使显宠过故及阳信侯业皆縁私君国非功义所出诸外家昆弟无贤不肖并侍帷幄布在列位或典兵卫或将军屯宠意并于一家积贵之埶世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食不在前后临事而发者眀陛下谦逊无専承指非一所言辄听所欲辄随有罪恶者不坐辜罚无功能者毕受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在他由后视前忿邑非之逮身所行不自镜见则以为可计之过者疏贱独偏见疑内亦有此类天变不空保右世主如此之至奈何不应臣闻野鸡着怪髙宗深动大风暴过成王怛然愿陛下加致精诚思承始初事稽诸古以厌下心则黎庶羣生无不説喜上帝百神收还威怒祯祥福禄何嫌不报【邺未拜病卒○班固曰孝成之世委政外家诸舅持权重于丁傅故孝哀时杜邺敢讥丁傅而钦永不敢言王氏其埶然也】
　　孔光日蚀对【光为丞相重忤傅太后指由是傅氏在位者与朱博表里共毁譛光遂防免光退闾里杜门自守会元夀元年正月朔日有蚀之徴光诣公车问日蚀事光对云云○按通鉴光对在杜邺后】
