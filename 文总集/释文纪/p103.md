<!-- { "loadSidebar": true } -->
　　佛説无量门微密持经【佛説阿难陀目佉尼呵离陀隣尼经】
　　佛説总持经一名成道降魔得一切智【二本后皆有此名】此经凡有四本三本并各二名一本三名备如后列其中文句参差或梵或汉音殊或随义制语各有左右依义顺文皆可符同所为异处后列得法利三乗阶级人数及动地雨华诸天妓乐供养多不悉备意所未详一本一名无量门微密之持二名成道降魔得一切智此一本名行于世为常旧本一本一名阿难陀目佉尼阿离陀罗尼二名疾使人民得一切智一本一名无端底门总持之行二名菩萨降却诸魔坚固于一切智一本一名出生无量门持二名一生补处道行三名成道降魔得一切智此本备明法利及动地妓乐事四本皆各标前一名于经首第二第三名不以题经也后舍利弗请名佛説名皆备如前列








　　释文纪巻二十八
　　钦定四库全书
　　释文纪巻二十九
　　眀　梅鼎祚　辑
　　梁【十】
　　大士傅【一名翕】
　　致武帝书【义乌县双林乡人体权应道蹑嗣维摩依止双林大通六年遣弟子傅暀致书武帝帝诏迎讲金刚经后舍宅为双林寺】
　　双林树下当来解脱善慧大士白国主救世菩萨今欲修上中下善希能受持其上善略以虚懐为本不着为宗亡相为因湼槃为果其中善略以治身为本治国为宗天上人间果报安乐其下善略以防养众生胜残去杀普令百姓俱禀六齐今闻皇帝崇法欲伸论义未遂襟懐故遣弟子傅暀驰书告白【景德传灯录　治身续髙僧传作持身】
　　武帝诏答
　　大士为度众生欲来随意
　　心王铭【元释念常佛祖厯代通载云昭明太子问大士何不论义答曰菩萨所说非长非短非广非狭非有边非无边如如正理复有何言尝着心王铭一篇】
　　观心空王妙难测无名无相大有神力能灭千灾成就万德体性虽空能施法则观之无形呼之有声为大法将心戒传经水中盐味色里胶青决定是有不见其形心王亦尔身内居停面门出入应物随情自在无碍所作皆成了本识心识心见佛是心是佛是佛是心念念佛心佛心念佛欲得早成戒心自律净律净心心即是佛除此心王更无别佛欲求成佛莫染一物心性虽空贪瞠体实入此法门端坐成佛到彼岸巳得波罗蜜慕道真士自观自心知佛在内不向外寻即心即佛即佛即心心明识佛晓了识心离心非佛离佛非心非佛莫测无所堪任执空滞寂于此漂沈诸佛菩萨非此安心明心大士悟此音身心性妙用无能改是故智者放心自在莫言心王空无体性能使色身作邪作正非有非无隠显不定心性虽空能凡能圣是故相劝好自防慎刹那造作还复漂沈清净心智如世黄金般若法藏尽在身心无为宝皆浅非深诸佛菩萨了此本心有縁遇者非去来今
　　释智藏
　　啓辞武帝【智藏姓顾本名净藏吴人天监末舍身大谶一无遗余还居钟山开善寺因不履世上啓辞帝手勅谕之】
　　夙昔顾省心或不调欲依佛一语于空闲自制而从縁流二十余载在乎少壮故可推斥今既老病身心俱减若复退一毫便不堪自课故愿言静处少自荣卫非敢傲世求名非欲从闲自诞特是常人近情惧前途之巳迫耳
　　武帝勅谕智藏
　　求空自闲依空入慧髙蹈养神实是胜乐不违三乘亦以随喜惟别之际能无悢然岐路赠言古人所重犹劝法师行无碍心大悲为首方便利益随时用舍不宜顿杜以隔碍心行菩萨道无有是处【续高□传】
　　释保志【一作寳志姓朱金城人修习禅业齐梁间时着异迹天监中卒】
　　请雨啓【天监五年旱上啓上使沙门法云讲胜鬘夜便大雪志云须水一盆加刀其上俄而大雨】
　　志病不差就官乞活若不啓白官应得鞭杖愿于华灮殿讲胜鬘请雨【高僧传】
　　都讲法彪
　　发般若经题论义【案此当是中大通七年同泰寺之讲也　广明集云余有问答一十二巻访本未获故其文盖阙】
　　都讲枳园寺法彪唱曰摩诃般若波罗蜜经制曰曼倩云谈何容易在乎至理弥不可说虽罄两端终慙四答夫实智不动至理无言湛然莫测超尔独逺照尽空界不运其明用穷有境不施其功无住住以之住无得得以之得百福殊相同入无生万善异流俱防平等故能导羣盲而竝驱方六舟而俱济成菩提之妙果入湼槃之门三明不能窥其机七辩不能宣其实大圣世尊不违本誓以方便力接引众生于无名相寄名相说使访道者识涂令问津者知归所以于王舍城大师子吼说摩诃般若波罗蜜经此经亦名为大品经古旧相传有五时般若穷检经论未见其说唯有仁王般若题列巻后具有其文第一佛在王舍城说大品般若第二佛在舍卫国祗洹林中说金刚般若第三佛在舍卫国祗洹林说天王般若第四佛在王舍城说光赞般若第五佛在王舍城说仁王般若其云金刚般若有八巻淮南唯有校量功德一品即其本名金刚般若巻后题云佛五时说般若此是初时说此土未有第二时说两记相反难得承用大智论言般若部党有多有少止云光赞放光道行举此三经不五时此土有光赞放光道行三经放光即是大品光赞道行与放光无殊正以详略为异光赞起序品至散华品凡二十七品大本至散华有二十九品光赞阙无二品道行初起三叚尽后嘱累凡有三十品依大本除前六品犹应有八十四品道行阙无五十四品光赞道行与大品事义无异为是出经者辞有文质是为在天竺时巳分为三部前注大品亦开为五别随文析理非为异处僧叡小品序云斯经正文凡有四种是佛异时适化广略之说其文多者十万偈少者六百偈此之大品乃是天竺中品但言四种不说五时前谓僧叡小品序即是七巻般若随从旧闻致成差漏不逺而复庶无祗悔僧叡所言小品即是道行般若何以知然以三事验故知其然一道行般若尾末亦自题为小品二七巻有二十九品道行文有三十品僧叡序三十品者不序二十九品者三僧叡序止赞道行二字其文言云章虽三十冠之者道言虽十万倍之者行行凝然后无生道足然后补处以是义故知道行经即是小品大品之名是道安法师出经后事道安云昔在汉隂十有五载讲放光经岁常再过尔时犹未名为大品前来小品后至小品有三十章大品有九十章多少不同以相形待小大之名所以得生复有人言佛说五时教第一时在鹿野苑转四谛法轮乃至第五时于双树间转大般湼槃云大品经是第二时教净名思益是第三时教法华经是第四时教是义不然释论言湏菩提闻法华经中说声闻人皆当作佛是故今问为毕定不毕定是则闻法华在前说大品在后以是因縁不得言大品经是第二时说又如二夜经中说佛从得道夜至湼槃夜是两中间所说经教一切皆实不颠倒以是义知从尼连禅河边初得道日乃至娑罗林中入湼槃夜常说般若波罗蜜中本起经云如来始成道优陀耶还净饭王问今者独处思忆何事优陀耶答云世尊唯空苦乐非真净饭王言灾矣悉逹一切皆有如何言无反矣悉逹与人为讐此是始成道时说般若波罗蜜髙贵德王经言菩萨修行方等大般湼槃不闻布施不见布施乃至不闻大湼槃不见大湼槃知见法界解了实相空无所有第九功德经言菩萨修大湼槃于一切法悉无所见若有见者不见佛性不能修习般若波罗蜜不得入于大般湼槃乃至广说以如是因縁故当知初成道日乃至湼槃夜常说般若波罗蜜经般若波罗蜜是诸佛母三世如来皆由是生无相大法非可戏论岂得限以次第局以五时根性不同宜闻非一亦复不但止有五时往年令庄严僧旻法师与诸学士共相研覈检其根性应所宜闻凡有三百八十人是则时教甚为众多一人出世多人得利益岂容止为一根性人次第五时转大法轮所言摩诃般若波罗蜜经者经题立名凡有三意一以人二以法三人法双举辨意思益是以人名经法华湼槃是以法名经净名胜鬘是人法双举此经立名以法名经离法无人离人无法云何得言此经以法为名般若是实法人是假名此是人家之法非法家之人犹如道谛是法宝摄是故此经得受法名摩诃般若波罗蜜此是天竺音经是此土语外国名为修多罗此言法本具含五义一出生二涌泉三显示四绳墨五结鬘训释经字亦有三义一久二通三由久者名不变灭是名为久三世不迁即是常义通者理无壅滞是名为通一切无碍即是道义由者出生众善是名为由万行轨辙即是法义以经字代修多罗者修多罗名通经名别修多罗名所以通者凡圣共有所以为通经名别者此土圣人所说名之为经所以为别以经字代修多罗欲令闻者即得信解摩诃此言大般若此言智慧波罗此言彼岸蜜此言度又云到具语翻译云大智慧度言彼岸度者盖是国语不同此以为非彼以为是此以为是彼以为非随俗之说更无异义此中有四意一称德二出体三辨用四明宗大是称德智慧是出体度是辨用彼岸是明宗此中复有二意一者法说二者譬说大者是法说彼岸是譬说即以彼岸譬于湼槃云何是大义空是大义湼槃十八空云言大空者谓般若波罗蜜空此经言色大故般若大不待小空名为大空大若定大不名为大无得而称是为大义云何智慧义能知诸法实相是智义能照诸法无生是慧义若有照有得不名智慧无照无得而本圆寂是智慧义云何为度义生死是此岸湼槃是彼岸烦恼为中流以第一度济于四流以是因縁名之为度度若定度不名为度无去无来是名度义又云到者以无生慧能证湼槃未到云到是体性能到故名为到不见因有能到不见果有所到是名到义云何是彼岸义生死是此岸湼槃是彼岸生死不异湼槃湼槃不异生死不行二法是彼此岸义所以须菩提白佛言世尊菩萨摩诃萨修般若波罗蜜当得萨婆若不佛言不世尊不修般若波罗蜜当得萨婆若不佛言不世尊修不修当得萨婆若不佛言不世尊非修非不修当得萨婆若不佛言不世尊若不尔云何当得萨婆若佛言菩萨摩诃萨得萨婆若如相须菩提又问言世尊菩萨不以二法不以不二法云何当得一切种智佛言无所得即是得以是得得无所得又佛言色即萨婆若乃至一切种智即萨婆若色如相乃至一切种智如相皆是一相无二无别以是义故名般若波罗蜜若能离着取縁忘懐求理如响受声如幻听法斯真可谓般若波罗蜜矣止诵初章更无异识义乖传灯心非受水岂能宣金口于慧殿散甘露于香城润良田之种子发菩提之萌芽譬坳塘之水随百川而入巨海犹蟭螟之目因千日而窥大明岂知其涯岸之所止泊宁见照烛之所近逺凭藉大众宿植德本仰承如来慈善根力傥有疑难冀能酬答
　　释惠津
　　与瑗律师书【此与瑗答书皆梁末侯景乱后也】
