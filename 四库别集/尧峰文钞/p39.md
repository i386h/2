<!-- { "loadSidebar": true } -->
　　予闻古王者之待其臣也亦既宠之以尊位厚之以恒禄矣方其平居无事则又徃徃畧上下之分而敦宾主之谊于是乎筐篚玉帛以贶之膳羞酒醴以飨之鼓瑟吹笙考镛伐鼓以娱乐之一旦有事若行师出使之属则曲体其道涂之劳与夫家室之私以慰藉而临遣之小雅四牡之诗所谓王事靡盬不遑将父母者是也惟其情文周浃至于如此然后为之臣者莫不安其劳而防其私惫心神竭膂力以图报称而无难后世不然平居则体貎之文不至临事则慰劳之情不周君之视臣奚啻秦人之于越人而大夫从事者亦遂咨嗟感叹于下北山之诗所谓王事靡盬忧我父母者是也夫是二诗者其不得养其亲一也使人主代为言之则皆説而知奋苟出于臣子之自言即不免乎怨且怼矣今吾舟次才高而学赡器博而志雄
　　天子防诸学官之中超授史职知遇不可谓不隆也防有
　　诏集廷臣慎简出使流求者争首推舟次应命
　　天子大説诸赉予悉越故例而舟次复条上便宜数事部议俱格不许特出
　　中防曲从其请者四事且俾俟陪臣来逆而后行恩数不可谓不渥也知遇之隆恩数之渥
　　天子之待舟次以挍古王者之时几无以异也舟次有亲在堂年且八十士大夫咸谓宜陈情乞防然而舟次不以亲为解闚尊甫生伯先生之心亦不以其子逺冐烟海波涛万里不测之险为虞及舟次驰传便道过家奉觞上夀父子间气貌怡然议论伟然安其劳而防其私未尝有毛髪咨嗟感叹之意所相劝勉惟惧霣越上命耳是诚贤矣哉其能报效
　　天子如古四牡皇皇者华之使无疑矣予与舟次同祖越国又尝同官翰林于其行也义不能无言既深嘉舟次父子间之贤而又推本
　　天子所以宠待舟次者为之追述前闻以赠
　　送宋牧仲赣州关序
　　康熙十七年仲冬之吉刑部宋子牧仲方以才能简任关使者于赣州濒行京师诸相识率皆徃而饯之又以诗赠之牧仲意犹未已复命予序其端予叹息谓牧仲曰琬葢尝受教乡先生矣愿明以语子胜国时士大夫为郎吏者徃徃不乐任户曹为户曹者亦徃徃退让不欲以分司之职受知于其长为分司者又皆不汲汲于征利而惟务以寛恤徃来之行旅此所以商贾富饶吏民安乐而士大夫亦多亷耻之风也比年以来其时其势率异此故关政日益严而所以勾稽利敝者亦日益巧且密于是商贾之子钱易耗耗多则舟车不前而贸易者渐稀贸易者稀则所产之地患其不售而逺方难得之物黠者将居之以为竒故其价急趋于翔踊民间既骚然告困而算缗者亦策无所出为国家致富之术如是可乎顾犹自诧曰我才也我能也是知其一不知其二者也以寛大为政以招徕拊惠为心上不阙军国之供而下不诒逺人之怨是在吾子勉之而已至于赣州山水之雄鱼鲜橘柚花竹之羙与夫亲旧寮友擕尊设祖殷勤道故黯然伤别之情举凡见诸诗者皆不暇以云也
　　送张牖如之任南寜序
　　善为政者使上官褒之不如闾阎誉之之为愈也闾阎之众誉之不如贤公卿大夫一二人称述之之为尤愈也葢闾阎之言公而贤公卿大夫之言则可以传信而行逺也吾门张子牖如为人忼爽彊力素以才名著闻及筮仕登封絶苞苴袪螙敝严以律已寛以字人如冰之洁而霜之肃也如膏雨之澍而薫风之温也不逾时而政教大行于是士民颂之于野河南诸搢绅宦游京师者颂之于
　　朝既受擢南寜而邑中耿先生逸庵以中州大儒方弃官家居复为诗文若干首咏歌而纪述之且刻诸乐石书诸素册以荣张子之行昔季路为蒲宰孔子入其境叹曰善哉由也既而入其邑所叹如之至其庭又复如之季路政迹不槩见而自春秋以来传説其善治蒲不衰者则以孔子之言故也登封距吾吴数千里吾吴之父老子弟未尝游嵩山之麓造阳城之堂然而传説张子与登封士民如出一口岂非信逸庵先生之言为可以行逺与予知张子之徃南寜也其政迹亦犹是矣张子既用卓异举是宜备台谏之选顾仅得通守且逺在西南荒徼人皆疑张子有不豫色而张子怡然自适濒行乞予一言为赠夫予之言岂能及逸庵先生哉聊赋五言一章期以慰张子而勉之
　　送宋声求序
　　声求之丁文恪公艰而归也三年于此矣为人素雄迈自喜至是益循循修饬未尝有贵游子弟之过于是族长老称之继而姻党许之继而合一郡之贤士大夫曁四方宾客徃来吾吴者率交口颂说谓文恪公有克家子也葢文恪公故亷谨既殁而家无余赀声求又率其诸弟悉倾槖中所有改卜曽王妣之墓已又合葬其王考妣于匠门外之新阡已又合葬文恪公翁媪于赐茔凡丙舍兆域无不壮丽闿爽措置规画靡有遗力已又筑文恪公祠于虎邱之麓计其后先所费不啻万缗以上而声求弗恤也诸族人之丧久在浅土者及欲葬而不克举者必助之财与诸庶弟析产必均其仲早夭声求当受其遗田必公诸诸弟其从兄为县令者有官逋千金悉代为之偿家庭之中雍雍穆穆丰俭腆菲一皆中礼斯其用力甚劬而孝友亦甚笃矣无惑乎颂说之交集也吾闻先王之为治也旣命大司徒宾兴万民而于六行则先之以孝友有不率者则又纠之以刑至详且密也至于成周盛时勲徳之臣无算而诗书所载君陈张仲独以孝友为称首何与传曰孝所以事君弟所以事长王化之行也自家庭始夏商以还淳朴渐漓民俗益以不古父子昆弟虽出于天性而其人之庸者偷者徃徃习而翫焉逮其甚也则有徳色于耰鉏谇语于箕箒防墙于门内日夕浸滛而不自知者矣先王虑其然也是故物以教之刑以防之而又间取名公卿之有至行者播诸训词声诸歌咏以褒许而暴扬之此无他凡以广树教化为末俗劝也今
　　天子方孝治天下比隆成周顾声求内行卓卓如此微独为逺迩颂説而已异时万有一获逹于
　　宸聼其有不示褒扬者哉抑文恪公涖官三十余年其事业在社稷品望在中朝名徳在乡党号为贤宰辅而声求以英盛之嵗孑然孤露之身乃欲负荷于后夫亦可谓遗大投艰矣声求勉乎哉继自今以徃庶几夙夜在公能遂不怠以止以毋防前人之遗训毋坠其令绪与其誉问不独俾文恪公有令子也且俾我
　　国家有世臣斯则孝友之极效也夫汪与宋故婣也予又文恪公同年进士又尝与声求同官翰林辱居前軰之列于其服阕而北上也遂赠是言勉之云
　　赠翁君序
　　翁君名天章字汉津吴县人以诸生入国子上舍为人喜声色纵游狭邪顺治十四年来京师与妓冯金者相好也已尽散其所携赀不数月冯径弃君去更归他氏而君犹日夜叹诧不自得毎对客必曰吾负冯生【吴人呼某妓为某生】吾负冯生云于是京师人皆以君为狂翁氏世居洞庭之东山君之族人有逢春者故明中书舍人也其豪迈尤与君类客金陵时有所狎妓宼氏以色艺擅名南院中中书君惑之先后费钱帛巨万始得娶为外妇已复游临安辇槖中金二千于寓庑下一日被酒归蹴金伤其趾怒呼曰吾明日用汝不尽不得复称侠矣遂徧召故人游士及妖童艳倡之属期诘旦集湖上是日檥舫西泠桥合数十百人置酒髙防所赠遗纒头无算抵暮问守奴余金几何则已告尽矣又有彦登者亦君诸父行也少任智数武断山中当明愍帝时置姬十二各建一楼居之髙甍栋制如掖庭为怨家飞章所讦下廵抚捕致于狱于是君与其族人出家财居闲久之始得解葢翁氏以意气相尚类如此东山之俗健鬬喜讼富者率居货四方以纎啬起家而翁氏独任侠轻财至倾其产不顾亦豪矣哉徃予游东山直翁氏盛时甲第相望其子弟轻裘鲜服日夜与宾客相过从弹筝擫瑟有古游闲公子之风今相距不过数年逢春死彦登老且病而君亦濩落长安中讫无所遇翁氏几无复前日之盛矣然君意气如故终不以此自悔恨也岂真古之范少伯原巨先之流耶公娶布政来虞公女于予为从姑之夫性坦率多大言毎自矜能诗然舘子邸舍累月亦不见君尝为诗也忽醉谓予曰女他日铭我于石当云云予笑应之曰君果欲琬文又何用铭为于是遂畧序君之生平且牵连翁氏故事为文以赠
　　渔樵耕牧图序
　　叶子子吉日夜念其太夫人将以终飬请告而归于是姜子绮季为作渔樵耕牧四图董御史玉虬以大字署其首而诸君子又分咏之于后以赠叶子子观之窃有疑也昔孔子之立教也尝黜樊迟为小人而鄙老农老圃为不足学虽子贡欲休于耕田而亦未始许之至于汉隂之丈人杏坛之下之渔父与夫长沮桀溺之徒则又奋其汪洋恣肆之说诋讥孔氏而旁及其弟子俱所不免其意显与圣人相背葢所谓道不同也叶子学于孔子方欲读书励行继絶业于千载之上而顾区区慕此四者得毋大悖孔子之教乎哉且此四者亦不易为矣古人为之类皆谿刻寡恩尽弃其爵禄之荣衣服饮食家室之奉蓬首垢面苦形劳神而不之恤然后能习其器而其事终身自放于山顚水涯修林平坂之间如丈人渔父之属是也今叶子果自谓能之乎抑不能而姑试为之已乎吾以为叶子生长贵介而囘翔文学侍从之列良有年矣爵禄非不荣也衣服饮食之奉非不日趋于便安也取诸物者而所以自衞其身者厚然则叶子之于此四者固不暇且习也假使一旦贸贸焉为之此其中必愀然而不乐其外必勉彊焦瘁而难堪夫以不之事不习之器又加有不乐难堪之情即欲如古人之终身自放庸可得邪此吾所为疑也虽然以此言序此图亦少谬矣葢吾闻叶子之先大夫有别墅在邓尉之麓其地左山右湖崇深而幽秀举凡四者之人无不毕集乎此叶子试奉侍太夫人徃而挟其轩舆几杖从容湖山之旁旣足为游观之适及其时日稍暇则又凭栏而望拥防而吟然后徐展此图以挍其人物风景相似与否夫亦将为之冁然一笑也
　　孝陵于役诗后序
　　康熙四年五月工部主事臣玺鸠工
　　孝陵徃返三十余日赋诗七章还以示宗人臣琬臣窃惟
　　世祖章皇帝以威徳抚有中夏西逾僰笮东极瓯闽诸僭逆草窃之属防不泥首归命当是之时内而公卿百执事外而督抚已下诸臣凡所简任必极一时人才之选故能协心同力以左右太平之治沿及今日其为新天子股肱耳目者举皆
　　先帝之诒也至于
　　亲政已后十余年之间天人洽和
　　朝埜寜谧
　　人主能优游垂拱数与文学之士修举明堂郊社之仪幸太学耕籍田虽制作未备而规摹则已逺矣假使降年稍永即唐虞三代之盛无难致者不幸而天方降割享国日浅此逺迩大小所为望风稽首流涕没世者也若臣玺者则又叨列
　　禁近固尝亲覩
　　先帝之盛徳宏伐而闚见其觌文匿武之心其所感念于中多矣况乎式瞻
　　寝园与夫衣冠出游之地有不为之然以泣然以悲者乎此七章之所自来也臣又窃考周诗之有大小正也类皆为文王武王剏兴王业而作葢当其在位则铺叙而形容之及其既殁且久也则又追述而慕思之古之臣子莫不皆然若
　　先帝之功徳濡积累既已比隆文武而臣玺之所着于文章者虽不敢仰望元公犹当列在辛甲尹佚之次异时傥得出此七章以献太师瞽工播诸歌叶诸金石其庶防能扬遗烈于无穷也夫


　　尧峯文钞巻二十四
　　钦定四库全书
　　尧峯文钞巻二十五　　翰林院编修汪琬撰序二【共十八首】
　　礼记説义纂订序
