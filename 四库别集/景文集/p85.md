<!-- { "loadSidebar": true } -->
　　皇祐二年秋七月有宋元舅彰徳军节度使检校太尉兼侍中李公用和以羸疾闻太医更往治弗损丙申乘舆临问公病不能束绅卧篑泣谢上念公居告久又素不殖产赐银三千两为医柷费斥官舍百余区嵗僦二百万与之使长食其赀即赐所居为公第又以次子西上阁门副使珣为正使二子一孙未仕者赋其禄皆拜牀下甲辰公薨上震恻是日临吊哭且恸赗络绎遗命辞诏葬故遣近侍及中大夫职丧事册赠太师中书令陇西郡王五日不视朝赐諡曰恭禧壬子帝举哀苑次将卜葬以八月甲申吉诸子号踊荒痛乃庀具有诏葬日以本品卤簿宠之又命史臣次王之行镂石藏于襚谨按王字审礼系出陇西逺祖徙余杭既又来京师故今土著始为开封人曾祖讳应已隠不自名曾妣曰沈夫人祖讳延嗣举进士乙科终金华主簿祖妣曰汪夫人考讳仁徳以进士试有司数诎晩乃选为三班奉职终左班殿直妣曰章夫人惟夫人克生元女嫔帝诞圣柔风顺教佐治六宫终享大号祔主庙祏是为章懿皇后前后延贲三世并以太师中书令兼尚书令告第以舒邢魏为三公国吴陈楚为三太夫人国廞钿刻章罗照窀涂王即后母弟少孤内行修谨释褐衣召为廷臣试事连最益知名以右侍禁阁门祗出监考城兵明道元年防章懿丧除礼賔副使其年大考宫室以分防劳正为礼宾使明年改治后陵王参相奉安帝念后昆弟惟王思有褒宠故擢崇仪使兼贺州刺史将彍骑轻兵防梓宫明年诏王亲展寝园还为宁州刺史改刺泽州并本州团练使又迁庆州加防御使拜鄜州观察使自贺及鄜不即州领皇城兵寳元二年仍使号充殿前都虞俄加永清军节度观察留后以帅职出为真定府定州路兵马副都部署逾年迁侍衞亲军步军副都指挥使更为兵马都部署召还视本司事未防改帅马军庆厯二年拜建武军节度使充殿前副指挥使久之以建武节进检校太傅充宣徽北院使不逾月授彰徳节同中书门下平章事王既尊戚慎将当日进见省戸下故不之镇留为景灵宫使居再嵗升门下二品王临事强敏然性静畏见可以佐县官者避戚属未甞显争得失率一二密对故外莫得闻不为狗马玩好驱驰弋猎不立居宅检御姻族使循法度此则马廖之慎也先后之启故陵瀐洳方中诏王按视中外为惧王不一辞措枉于人物色申右帝意解故簿主者罪往往得原此则樊宏之畏也前后居爪牙任为国御侮岩廊尊荣不竦不哗退视徼道按周庐省幕府文书惟谨建白时当有司率为故常在河北尤善抚士修完器械勉怯为勇易单为牢悉公钱享部校僚属无留私景祐中再郊王两为大内善守此则申伯之武也初王无第诏权舍芳林园王以禁籞非人臣所居固辞更假今第此则窦长君之能让也领殿前兵厯四朞后数请间避剧任帝曰叔舅诚年髙尚烦以职事非所以优之由是开府视宰相毎朝防大宴与执政聨坐鸣玉珥貂进退恂然亲宠第一甞属疾辇过安否勉医药赐予千万又以王经过郊墅别赐银饰安舆此则邓隲之贵也大抵外戚在朝廷预进退士干议论则近权权且有党滋货买田通四方饷谢则近侈侈则多求王居常谢賔客罕所荐进朝或大议论不敢知故无党无党则权不往用度一出俸稍抑絶苞苴其为子孙谋尽仰所赐产故求寡求寡则侈不至且王肺腑要重苟有开説于上势宜听糜金钱嗜所欲厚自奉飬人亦无所诋疵而天资俭约终不舍此为彼使属任之恩始终防密不曰贤哉凡功臣号再加阶光禄大夫勲上柱国爵开国公虚食邑四千戸夫人王氏以淑懿之行助宗事干内法偕王之贵封荣国夫人生男子九曰璋珣琚琦瑊玮球瑛某璋为眉州刺史兼防御使领龙神卫四厢都指挥使珣即前拜阁门使者琚琦瑊球皆任内殿承制崇班玮为濵州刺史初上欲与王世为甥舅故诏玮尚福康公主主待年玮前拜驸马都尉瑛为东都供奉官早夭赠如京师某州刺史或以沈果进或以敏干闻或以谨厚选其能济王之美而不陨也惟邢公而上坟墓在余杭自魏公始茔开封府祥符县邓公乡原窆于昭位今克葬王于魏公之左为穆位礼也昔秦康公以路车乘马赠送晋侯作渭阳之诗人微事陋仲尼以为可传追什其风况乎宠外家褒哲辅防终表贤仪物典册光明肆大极天子亲亲之恩慰先后在天之慈庸得不识铭曰
　　王之先赤舄绵绵乃自余杭引而北迁允显魏公始赐家田度汴之阳大表厥阡王之贵照发于他帝所自出亲则舅家忠力谨庸福禄是荷台臣之印上将之牙王之亡帝恸且伤五不视朝哀袭缌裳师令王爵追密厥章归赗易名恩缛于常王之葬图于茔穆既有秘器饭珠赠玉鼓吹轰铮旂旒熠煜我且不朽彼则陵谷王之后诜诜而荣或筑外馆有提衞兵佩锵其珩冠翠其缨尔公尔侯永嗣家声
　　文正王公墓志铭
　　景祐二年丞相右府缺上方图任耆俊参付魁极越二年制诏太原王公曽其上枢密使印绶还来相予进拜尚书右仆射门下侍郎所以命赐之尤渥公拜稽首让弗遂于是择典训庸以熙百工外懐迩协以种九徳餁味燮和辰阶比平翼戴圣猷溥大光明廼十一月从钦天柴胙沂以为公国他日请间伏青蒲上陈瘁薾婴霜露以踣愿前此纳政避贤人路帝怃然无开可意公执不夺卒改左仆射加资政殿大学士镇东平戊寅仲冬感疥门子谒急书闻亟命将髙手医跳驱趣视不半道丙午公薨上推甲子得三百六十六复所生之辰家丞列治让还鸿胪典葬天子悼遗老之弗憖也再昕置朝廞左貂以禭法赗备厚恩録宗姻僚陪十人容官合文正二言以谨周道公之丧来京师其引也葢殡也邦人官师沱涕相吊明年有司持丁亥诏书到公第仍举中书令密章以告愍册焜煌再漏下泉本公之绸缪感防宠存贲往有以致者其如仁欤其司直欤公字孝先由逸民霸飞遁天汉显基素徳支裔屡徙今为青州益都着姓曾祖讳铎祖讳继华皆阴储世烈考讳兼甘节难进终著作佐郎深根浚源藂沛来祉公贵推泽并赠开府仪同三司尚书令中书令爵皆为公大王父国于越父国于鲁妣曰张别赠燕夫人曰何为鲁夫人公即何夫人之子轩渠卓异鲁公曰是大吾门八嵗终二丧斩焉致毁仲父宗元育之过所生一情以均公亦以所爱事仲父如父甫冠与乡士游泛博书记不为章句儒诸老先生皆折辈行以交咸平中偕郡上计委符入闗防进士再为天下第一当此时二篇赋学者争传都纸以鹪鹩王佐期之初命将作监丞通治济阳代还试政事堂以大著作直太史服五品判三司戸部案转右正言知制诰服三品充史馆修撰入翰林为学士自司计外郎再迁至中兵拜谏议大夫参议大政加给事中以礼部侍郎守应天大名两府复二鼎席兼太子賔客由左戸再迁至春官卿以内书侍郎执宰相笔陟东台兼地官遂跻上衮阅五嵗琳宫火一昔焚册灾异免以天官为本州又易天雄军即拜彰徳军节度使检校太尉稍换天平军检校太师俄同中书门下平章事徙判河南府入冠枢极罢幢棨还家宰他如故公由布衣羾君门誉处时行为龙光景式凡三十七年别任九判大理尚书都省登闻检知审刑审官礼仪院通进银台司门下封駮事涖三班院纠察在京刑狱领使五持金絮遗湟水酋为生辰使辇谒谯祠为考制度使馆寓神岳以中台为防灵观使髙真寳符以元辅为玉清昭应宫使再见上帝为南郊大礼使主工部一由集贤殿昭文馆及西清之秘为大学士三监修国史一阶一品勳十二转表功十有四字食虚邑万有二千五百室实五千一百室此践扬隆赫其大较也初契丹侵边济为寰服最近早符晏檄悉索赋佐军兴公由倅事疏一二便宜数奏防可众器其能天禧夜妖自三川相靡而东公守睢阳不逞讙恐里闾昼阖公辟牙门分吏晓勒捕先倡者鞭梏之妖熄不复南筑雒都城周万雉云陴言言辰居以尊复陜路转粟嵗二十万饟得无乏嵗旱蝗齐楚周什八以上民曹逃贷囷粟乡县株送公一切牓遣流瘠更生以千计所至立学官分租俸助兴作五州镵金石以颂魏人画像事之课治者以公为尤緑图夜降度宫以仪典客砻石庀材规创万楹公列五害愿省捐制度奉承大中之意先帝弗豫太子巳决事或议长秋临政憸人惎语翕翕公时调防储邸谓后姻幸曰太子长秋谊不独立有如两宫相维社稷安矣后悟由是内外恭顺无违言庄献总军国仪不时立佞党投罅廷议放肆公独引东汉故事朝则帝在左太后在右施帘自障羣臣奏事如前诏如公请长乐上徽册供张天安殿中公执不可改御文徳差损扆座志在彊王室安外家使无纎芥纳忠者以公为荩大理总天下狱异时为冗帝欲重之公自西台被选平亭讯谳许自辟丞属遂踵为故事法家有违制而情不一公请非亲被以失论防具狱须报公据前例帝曰自是无复有违制耶公曰如陛下言亦无复有失者帝悦更从轻坐语材者器公之果践内外辞禁赞为名命浑灏炳纯溯古同风或选为昌言或永为歌则家集合五十六篇详矣上始乡学公采圣君贤臣事绘解为三十篇因以劝成徳美语镂于椠徧赐迩臣其他纂次尤多尚不録言文者归公之洽呜呼惟公侃然正崖然立周密靖慎久而无流心在上前开陈处可辨博有余言为国家用至日旰出沐燕私讫不道省中语天资方重毎广朝大防盛服玉色郎谒者视进止如有尺寸未甞过缺虽妄庸人厯嗤诋亦不能加半言毁短于公当国七年万物茂宜四夷休宁稼茨于原兵仆于鄙嘉生回薄无有恫怨务大体若丙吉清净如曹参总领众职如魏相内文明如邓禹于时被公之化察察者敦沾沾者愧建启露门秘禁召惇儒硕老侍擿劝讲复谏署旧员使正辞謇议日兴于朝进贤不植私爱士不谋党退不肖不奸怨奉羣母孝于诸弟友亲族可任言之上不可任厚分之财姻娅进用皆以嫌自退上甞大署忠亮忠厚四字锡之天下称为贤公干兴天圣之际时多故矣身荷重任为国休戚虽参和傅防权定大事豮彼怒牙浣其他肠庇焉如帡幪虑焉如蓍蔡然至闲居独念犹感慨以之是必弥纶之才轧于羣媢而未悉获骋健粹之气有所难屈而弗慊于心烦虑焚和且至大病斯可恸已先时大星辰落郡寝上左右惊白公曰后一月乃自知之如期而始悟宁傅箕萧昴有慿以始亦有以终耶君子谓为知命公始合姓于蔡实处士光济之女又合姓于李故相文靖公之女卒继室以其妺芳猷淑则迭映中壸后夫人独偕公老故启许国享脂田焉昼哭未期又不幸以褕衣而复母弟曰皥字子融为刑部郎中直集贤院曰悯字孝徳终国子博士子四人曰絪縁縡縯絪止光禄寺丞縁夭阏縯止将作监丞縡为光禄寺丞縡之幼公取皥子绎以嗣及终又命之故绎即丧序今为大理寺丞秘阁校理公之捐馆以大墓无穆位不可以葬乃改卜于荥阳惟新郑吉又筮于临济乡惟梁原吉先是蔡夫人之殁已祔于姑嵗在单阏冬十月乙酉子融与绎等竭诚信举公及二夫人之丧合窆新阡顺也且求状于太子中允直集贤院富弼又自裒公行事一篇合前后赞书见授而为之志恭惟令君之徳在生人其宪度在台阁其言在谟命其履践在国书其人与不可传者皆亡矣今所捃次姑举搢绅所道者着于篇而纳之圹中铭曰
　　斤斤令君朅来山东利见国光参偶时龙既奋厥庸遂为宗工订平津之封兮上初纂嗣毋违参治掲日当天实相以济谗唇不摇王室无惎赖陈平之智兮五藩于宣既仁既贤邦民宜之厥猷茂焉乃建将牙乃示台躔繄吉甫之宪兮郑圃聨圻泉涂启扉刻章美槚终天此依九京千载飡仰余徽惟随武之归兮
　　仆射孙宣公墓志铭
