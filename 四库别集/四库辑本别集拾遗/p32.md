<!-- { "loadSidebar": true } -->
《韩魏公墓志》，乃彦升撰纪，实得史法。公之子厚，字公载，仕官不阿附。虽志不得伸，而公议以为长者。厚之子翼，有才干，为深州通判。金人陷深州，翼死节。戎马既陷中原，公之诸孙沦没殆尽，可哀也。彦升尝为神宗皇帝东宫僚属，眷礼尤深，进职至资政殿学士。今信德府有公居宅，张师正《东斋记事》谓公居第，乃郭进宅西南一角。郭进，太祖皇帝朝功臣也。
 【《永乐大典》卷三千一百四十一「陈」字韵，页十一下引「吕忠穆公集」。(影印本第四十五册)】 
　　 【失题】 
。旧事欲论乡梦断，新诗吟就海潭秋。乐天才似春深雨，断送残花一夕休。」燕子楼事，白乐天《长庆集》载之甚详，此不具述。《彭门八咏》，兵火以来失之，惟记此三篇。陈彦升资政篇什尤高，尝为《彭门八咏》，士大夫传诵。彭门，今徐州也。南通垓下，北连丰沛，有范增墓。又，唐张建封尝为徐泗节度使，有燕子楼。《垓下诗》云：「九里山南楚汉争，风波翻覆走长鲸。霸图欲断中宵失，帝业时来一战成。懒渡沧江渐父老，更无勍敌压韩彭。农人不识当时意，祗得春霖事耦耕。」《范增墓诗》云：「藏名羞立虎狼朝，乘变东依项籍豪。惜失壮图撞玉斗，不知天命与金刀。还家落日埋英气，回首浮云委旧劳。百步西连陵母冢，峨峨先识泰山高。」《燕子楼诗》云：「仆射松楸狐兔游，侍儿犹在水边楼。风清玉簟愁欹枕，月满珠帘懒上
 【《永乐大典》卷三千一百四十一「陈」字韵，页十二上引「吕忠穆公集」。(影印本第四十五册)】 
　　 【失题】 
陈彦升有甥孙无求，业进士，博学能文。因览照而悟，遂祝发为僧，改名宗颐。住真定府洪济寺，踰三纪。其《语录》云：「良田万顷，日食二升。广千间，夜卧八尺。」士人传诵。后住真州长卢寺，寿八十余卒。
 【《永乐大典》卷三千一百四十一「陈」字韵，页十二上引「吕忠穆公集」。(影印本第四十五册)】 
　刘才邵：《杉溪居士集》十二卷
刘才邵，字美中，自号杉溪公。庐陵(江西)人。据宋周必大《杉溪居士集序》，刘「年二十四，大观三年(一一○九)释褐甲科」。其生年当为宋元佑元年(一○八六)。官至工部侍郎权吏部尚书。又据周必大序，「卒年七十二」，其卒当在绍兴二十七年(一一五七)。《宋史》卷四二二有传。四库馆臣自《永乐大典》辑《杉溪居士集》十二卷。
现存《永乐大典》录：
刘才邵文集 【三条】 　刘才邵杉溪集 【四条】 
刘才邵杉溪居士集 【十九条】 
以上共二十六条，馆臣漏辑者一条。
　　上殿论减月桩札子
伏见诸路州县月桩，先蒙朝廷虑困民力，特与蠲免减数目。行下州县，以系省钱经制钱桩办，此莫大之惠也。比闻州县，间有以宪漕司占吝各司所拨名色，复则令州县措办。未免阴取于民，遂使宽泽不能下究。臣愚欲望圣慈，特降睿旨下有司，申严法禁。俾监司州县恪意奉承。专委帅臣觉察，如有违戾去处，乞重赐施行。庶几民沾实惠，不胜至幸。取进止。
 【《永乐大典》卷六千五百二十四「桩」字韵，页十四上引「刘才邵杉溪集」。(影印本第六十二册)】 
　翟汝文：《忠惠集》十卷
翟汝文，字公巽。润州丹阳(江苏)人。宋熙宁九年(一○七六)生。十四岁举进士，十年不仕。官显谟阁学士，出知越州。后以仵秦桧罢归。绍兴七年以郊恩除资政殿学士等职。《宋史》卷三七二有传。四库馆臣自《永乐大典》辑《忠惠集》十卷，《附录》一卷。
现存《永乐大典》录：
翟忠惠先生集 【三十九条】 
忠惠先生集 【一条】 
以上共四十条，馆臣漏辑者五条。
　　东坡远游并序
龙眠居士画东坡先生，黄冠野服，据矶石横策而坐。子由闻而赞之。始公在北门，某为童子，欲见公而公出定武，复旋谪儋耳，竟不及见公之南也。其门人皆在坐，怃然流涕。某笑之，以谓儋自一 【琼】 居绝，正如龙眠所见，置公于水间一石耳。安知造物者不故使之遗世绝俗，以全其天乎？仲尼乘桴浮于海，又欲居九夷。彼遭世不用，顾有不能忍以去父母之国，而终其身无意于斯世也。况公以君命，独安适而非此者欤？必将俯万物而磅一世，尻舆神马，挟宇宙而随其所如。世之人自以为爱者之悲，而恶者之善，果何足以病公哉！然士无贤不肖皆曰东坡之门人，唯某未之识。伤后生不复见其余风遗烈，与之并世犹若此，况读其书，追其人于千载之上。呜呼！天孰能使余不遇哉？虽然，得其像而朝夕见之，亦足以为之师矣。始之赞而子由已尽其略，复为《东坡远游赋》云。
吁嗟先生，逝将去此兮，四方慨其何从。超虚无以上径兮，袭一气之鸿蒙。乘飞霆而跨箕尾兮，与汗漫而相期。纷属车之骖乘兮，驾六龙而逶迤。酌匏尊以自觞兮，罄天汉之流源。挟须弥而纳芥子兮，恒游戏于其间。形骸付于电泡兮，变诡幻之奇服。乱焦螟于蚊睫兮，骋蜗角之蛮触。何乡其无上下兮，乐容与而淡忘归。回车独来兮，忽何所见宛在水之中坻。乘云舆与宝璐兮，俨黄冠而葛巾。狭一世邈无人兮，吾将自弃于鱼鸟。窥游鱼修之闯萍兮，送飞鸿之西矫。湛扬扬其独存兮，郁山林之深渺。驰余神于 【霄】  【宵】 梦兮，径从公而往游。抟扶摇之九万兮，历九疑而望崇丘。俯黄州之旧邦兮，雪堂岌乎临。望东坡之美人兮，枕滩流而漱松醪。哀余以好修兮，使哺啜其醨糟。觉遽然涕垂膺兮，像漠乎其无言。有无变化吾谁执兮，莽其乘风云而上天。诵斯文以卒岁兮，犹足以续《远游》而赋超然者也。
 【《永乐大典》卷八千八百四十五「游」字韵，页十五上引「翟忠惠先生集」。(影印本第九十七册)】 
　　 【失题】 
东武俗号朴野，不事藻饰，为肖东坡苏公像于城西彭氏之圃，郡人岁时，相率拜谒。至先生则往往绘象于家，以神明事之。国朝以来，持节剖符，典领是邦者，不知几何人，举皆无闻。独先生与东坡去后，遗爱在人者深。虽东武拙于藻饰之俗，亦不忘景慕贤德，贻厥不朽。由是观之，桐乡之祠朱大农，潮阳之庙韩文公，决非偶然者。
 【《永乐大典》卷一万八千二百二十三「像」字韵，页五上引「翟忠惠先生集」。(影印本第一百七十一册)】 
　　宋翟省试孔子集大成论 【《忠惠集》附录《孙繁重刊翟氏公巽埋铭》曰：「公年十四举进士，试《孔子集大成论》，词旨赡博，老儒不过也。以书谒南丰曾巩子固，子固立言，窥制作之奥，负大名，简宾客，于造语少印可，喟然曰：『吾道不坠，系子是赖。』」】 
者，被发缨冠而往救之时也，而一于清可乎？乐天之命，为有忧之。大一一君，无所遇合也。一于任可乎？屈其身，贬其道，而似不屑己也。一于和可乎？然则孔子者，将若之何哉？亦曰：视道之废兴，与时之升降，毋固、毋必、毋我而已。故膰肉不至，不脱冕而行；国君未馈，则去不旋踵。君子以为礼也，而清有余矣。又曰：「如有用我者，吾其为东周乎？」欲于臣匹夫之微，而复周公文武之治。于俯仰期月之间，不几于大而无当，任有余矣。鲁人猎较，孔子亦猎较。事道之重，而同乎流俗，而和有余矣。任不可为也，激之以清。清不可为也，扬之以和。皜乎其不可尚也，绌乎其金声而玉振也。茫乎前顾已远之圣人，足以考之而不谬也。沓乎后顾无穷之来者，足以俟之而不惑也。是故将之荆，先之以冉有，申之以子夏，君子不以其进为急也。陋而欲居乎九夷，远而欲乘桴于海，君子不以退为固也。岂非所谓圣之时者乎？若夫任，近于不屑者也；清，坚而不可磨者也；和，涅而近于淄者也；故曰「我则异于是，无可无不可」。然则非孔子所以自见者欤？虽然，孔子之道无行而不与二三子者，而门人弟子之贤，有不能知也。故见南子，从佛之召，而子路有不悦者。曾不知屈身将以伸道，而时者圣人之权也。不然，则晨门、荷蒉、长沮、桀溺者是已，而可为哉？故独于颜子则曰：「用之则行，舍之则藏，唯我与尔有是夫。」其余子贡有若皆不足以语此。以至「乘商之辂，服周之冕，乐则《韶》舞」，三代之忠质文，犹造次不忘所尚。况于制行应物者，其可以偏而不救欤？轲之言曰：「禹、稷、颜回同道，曾子、子思易地则皆然。」由此观之，三子之行，概其一偏而不可少；孔子之行，集其大成而不以自以为多也。故曰：是以君子尚论其世也。而或者以为三子者之异，孔子者之不同也，将以追蠡而尚文王之声，岂不惑欤！论曰：古之事道者，非役身涉世之为难也。至于道有兴废隐显，时有去就用舍。欲其从容中道，而周旋中礼，与物推移而不凝滞于物，若是者，虽圣人以为天下之难能也。昔者伯夷、伊尹、柳下惠，制行矫世。伯夷名之以清，伊尹名之以任，柳下惠名之以和。夫三子者，皆圣人役身而涉世者也。而孟轲独以孔子为集大成者。孔子之集大成也，岂非所谓圣人之时者乎？晚周之衰，去先王之泽未远也，其故家遗俗犹在也。天下仰而待治，所谓同室之有
 【《永乐大典》卷八千二十二「成」字韵，页十下引「翟忠惠先生集」。(藏大英博物馆)】 
　　焚献三境上帝圣像青词
，尚绝形容；上圣众妙之所完成，孰能体象？敢以凡情之见解，妄摹浩劫之高明。深虑愚冥，自贻诛谴。伏念臣叨蒙覆焘，粗识熏修。每叹玄像之不传，莫慰羣伦之生敬。力求绘素，仰肖光仪。用志历年，仅成兹事。今者甫尘丹陛，获遂夙心。窃惟高上至极之尊，必示渊默无为之相。写三清之垂拱，用髣威神；具万德之庄严，出临霄极。傥获上通帝所，克简圣衷；即乞颁降诸天，普同供养。咸瞻睟表，永有依归。臣尚恐粉墨既焚，閟藏云阙；复命工师再刻，崇建琳宫。流传之姿，安奉告成之宇。庶存下土，以广真游。臣誓愿劫劫始终，归诚道荫；生身嗣续，祗命玄科。非敢萌纤毫侥福之心，直以尽顶踵报天之实。臣无任。臣某言：臣闻昊天有目之所共
 【《永乐大典》卷一万八千二百二十四「像」字韵，页三上引「翟忠惠先生集」。(影印本第一百七十一册)】 
　　黄箓大醮五香盥沐词
盖闻天流东井，两曜沐浴而增辉；帝至明离，万物洁齐而相见。虽阴阳之化育，与日月之光华，咸贵清明而资浣濯。矧含情抱识之众，堕苦趣迷涂之中。污染所缠，根尘甚秽。澡身不净，忏罪何由？睠良夜之未央，召幽魂之咸集。邃严宫馆，赞咏洞章。灌尔兰汤，将形神之受炼；涤兹法水，令罪垢之悉空。然后端拂冠裳，肃庄容体。随梵音而戾止，闻妙戒以周旋。
