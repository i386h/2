<!-- { "loadSidebar": true } -->
准六月十六日省札，朝散郎守侍御史兼侍讲臣林大中状，准御史台，令诸检法官主簿听长贰不限资序，举承务郎以上充。照得本台检法官曾三复，近已改除监察御史，尚阙台属一员。两奉玉音，令臣奏辟。臣窃见国子监丞彭某操行坚正，不为诡随。遇事通明，不为沽激。堪充台属差遣。欲望圣慈，特降睿旨施行，伏候敕旨。六月十六日，三省同奉圣旨，依李谦差充御史台检法官，彭某差充御史台主簿，并准小贴子检会。干道六年七月二十四日，已降指挥，今后除授职事官并令不候受告先次供职者。某照对御史台奏辟检法主簿，在法虽不限资序，然比年所辟，多是曾任知县人。某自改官以来，未经作县，揆之近例，难以充员。兼闻元佑中王岩叟尝论奏，言路数人所赖以察四方之事，达四方之情。而专用一方之人，非所以广聪明于天下。某伏见御史台，见今察院及属官已多江西人，而某又居江西，虽事出适然，而簿书之职亦无言责。然不能周知四方之事，恐非朝廷所以广聪明之意。况某人品庸下，无所采取，列属台中，最为不称。欲望特赐敷奏，下御史台改辟台簿，将某别与差遣。伏候指挥。
 【《永乐大典》卷一万四千六百七「簿」字韵，页二上引「彭止堂集」。(影印本第一百五十四册)】 
　　乞解罢台簿申省状
照对某昨于绍熙三年六月十六日，准尚书省札子，备奉圣旨，差某充御史台主簿。窃缘某，当来系侍御史林朝请奏辟。今月十八日林朝请已除吏部侍郎，某自合解罢除。已申御史台请假，更不入台外，欲望特赐敷奏，别与某一等差遣。伏候指挥。
 【《永乐大典》卷一万四千六百七「簿」字韵，页三下引「彭止堂集」。(影印本第一百五十四册)】 
　　辞免依旧充台簿申省状
右某，伏准省札，以某乞解罢御史台主簿职事。十二月二十二日三省同奉圣旨，并仍旧供职。某祗闻成命，倍切凌兢。自揣弗安，敢忘冒。某闻人臣之事君，进则当守其法，退则当致其义，二者失一不可也。某昨者蒙朝廷差充御史台属官，乃以侍御史林朝请奏辟。林朝请既除吏部侍郎，某合当解罢。兼林朝请近因论事不行，遂有改除。某忝为台属，裨赞无状，未加屏斥，已荷宽恩。岂可怀惭，复入宪府，某义亦当辞。法既当罢，义又当辞，冒而居之，实不遑处。欲望朝廷特赐敷奏，与某一在外合入差遣，庶安愚分。伏候指挥。
 【《永乐大典》卷一万四千六百七「簿」字韵，页三上引「彭止堂集」。(影印本第一百五十四册)】 
　　陈克斋先生哀辞
蜀兮。施置纷纭，世所兮。谓公止此，见何蹙兮。设不止此，宁公福兮。时或阻难，众疑蓄兮。赤子龙蛇，倏反复兮。公今其亡，世谁属兮。事或糅纷，祸福伏兮。几微如穟，潜沕穆兮。公今其亡，曷之卜兮。呜呼旻天，不我淑兮。生才如公，而不笃兮。茁斯条斯，彼朴（木敕）兮。物固不齐，如指掬兮。我又何尤，彼亭毒兮。如公秉德，而福禄兮。日引月长，膏不沃兮。云何一疾，不可复兮。天不可知，问之鹏兮。淳熙十有二年五月二十有六日，克斋先生陈公，以四川制置司主官机宜文字，卒于官。期年，乃克归葬。以九月十有七日封。公自受学于南轩先生以归，与诸公讲论于鹅湖之上。玩索涵养，日进以新。发而见诸事业，皆以其学。推而放之，不矫不揉，职局其才，惜乎其不大也。今人所欣慕而乐道者，犹不足以尽公，而公死矣。于其葬也，门人宣教郎主管建昌军仙都观彭某，谨辞而哭之。辞曰：有美一人，温如玉兮。乐易平旷，无韬服兮。端庄严重，非边幅兮。内实外充，孰不足兮。追幽穷远，何毣毣兮。克己求仁，轨前躅兮。湘中之种，鹅湖暴兮。既耔既耘，而不谷兮。虽则不谷，抑稢稢兮。匪名之求，而熇熇兮。匪文之工，而郁郁兮。举而措之，匪自价兮。用无不可，何局促兮。其用则狭，道不辱兮。官于蒸湘，逮
 【《永乐大典》卷三千一百五十五「陈」字韵，页十八上引「止堂集」。(影印本第四十七册)】 
　　临安为位哭克斋陈先生文
某事公三十年矣，能复见公对此风月，细酌苦吟如前日耶？岁在丁亥，侍公游西湖之上。公尝为我言：「市游与山游孰胜？」某曰：「山胜。」又曰：「独游与共游孰胜？」某曰：「共胜。」则曰：「今日当纵足所至，尽日而反。」孰知二十年后，乃哭公于斯耶？呜呼，斯岂人乎？天实为之。昔公入蜀，某负丞旁州。亟走书言于公曰：「蜀道远且险，公病未脱体，勿复为此行也。」书至而舟已东矣，故心常念之。及得公《三峡赋》，则知公之所存，固已脱利害之小数，识安危之大几。而某之区区，盖细人之见也。道可行，海可桴，国可报，可驭。益昌折佑之泽，黎边御侮之具。非公莫画，其能举耶？意谓公之远图，将昌于此。而或者乃以凶问告矣。呜呼，斯岂人乎？天实为之。某始闻公死，乃公之寮邮书来言其家，某虽未见其书，已信其人而信其言矣。然或云病，已而忽逝。或云无病而逝，犹未决也。及见制置公书，而知其不起决矣。某少未有知，唯公是师。逮其既壮，窃食四驰。合簪未几，倏焉东西。公之入蜀，不得语离。隔阔万里，死何可追。呜呼，斯岂人乎？天实为之。湖菹市酒，聊写哀思。公其有知，犹监于兹。
 【《永乐大典》卷三千一百五十五「陈」字韵，页十八下引「止堂集」。(影印本第四十七册)】 
　　祭陈克斋先生文
圭瓒之温，毁于鹊抵。栋梁之劲，燧于野毁。美成之难，而坏之易。天不可知，公遽至此。呜呼我公，资禀温淳。及其遇事，独立不羣。自始为士，不发于文。平波浩澜，不可限垠。初筮衡簿，临政有庶。是是非非，行之以恕。有囚抵死，其狱已具。公辩其冤，复匿其误。才高用难，再转为丞。入赞台府，退亡其名。揆情度事，如鉴之明。泛酬曲应，如衡之平。阻险锲刻，直公忽易。纷纭揉杂，卒就条理。诸公器之，荐牍交置。俯然字民，聊以遂志。天子重蜀，镇以近臣。近臣曰公，实我之宾。辟书朝上，朝谓得人。时公小疾，或尼其行。公独幡然，一叶西去。期年之间，蔼然休誉。黎南边备，益昌折佑。婉婉之画，不愆于素。人方叹公，爱国忘身。忽闻溘然，孰不伤神。人材沦落，系时屈信。敢以其私，为此沾巾。某从公近三十载，少未有知，提耳而诲。一经白首，未识梗概。九原可作，百身敢爱。始闻公讣，且惊且疑。今抚公柩，痛不可追。酌公有酒，见公无期。公兮归兮，其可竢兮。
 【《永乐大典》卷三千一百五十五「陈」字韵，页十八下引「止堂集」。(影印本第四十七册)】 
　　祖祭陈克斋先生文
呜呼天耶，其生物耶？精麤厖纯，何胶轕耶？穷达寿夭，何寥绝耶？亦有司予夺生杀于其冥默者耶？灵何为折，恶何为达耶？其无知耶？公之生，其谁福耶？公之死，其谁孽耶？呜呼，公复能过我饮此酒，相酬酢如畴昔耶？抑能折疑祛惑，衮衮不穷，如函文之密耶？人孰不百年，而公去之何亟耶？呜呼天耶，其不可得而测耶？原始要终，其无极耶？死生昼夜，公其怛耶？哀而哭之，亦情之欲已而不得者耶？注而清酒之冽耶？升而馨肴之飶耶？诘公之来与否，噫，可决耶？
 【《永乐大典》卷三千一百五十五「陈」字韵，页十九上引「止堂集」。(影印本第四十七册)】 
　　经解
　　　 【易坤六二象辞】 
象曰：「六二之动」止「地道光也」。　　此其言动柰何？直方，坤道之用也。不动何以见其直方？故曰「六二之动」。其曰「地道光」者，光显也。亦曰地道由是故显著也。
 【《永乐大典》卷三千五百七「坤」字韵，页二十九下引「止堂先生集」。(影印本第四十八册)】 
　　　 【易坤六三爻辞】 
六三：「含章可贞」止「一尢成有终。含弘光大，坤之道也。」　　此其言含章奈何？三以阴爻而居阳位，又在下卦之上。圣人惧其动之妄也，故以坤道示戒焉。曰「含章可贞」，谓居是者，惟含章为可贞尔。章，美也，含有不矜慕之意。曰可者，仅可而已。非教人终以韬晦为贞也。有王事则当从之，但终之而不敢居其成功焉，顺之道如此也。
 【《永乐大典》卷三千五百八「坤」字韵，页三上引「止堂先生文集」。(影印本第四十八册)】 
　　　 【易坤六三象辞】 
象曰：「含章可贞」止「知光大也」。　　爻曰含章而象出时发之义，奈何？爻固言之矣，或从王事，或谓无常，此所谓以时发者也。含章而曰可贞者，以有时发之义也。惟能含章，故有事则发而见其知之光大焉。坤之所以光大者，亦以其含弘尔。程子曰：「含章，非含藏终不为也。含而不为，不尽忠者也。」然惟知之光大，故能含晦若浅暗之人。有善惟恐人之不知，岂能含章也。
 【《永乐大典》卷三千五百八「坤」字韵，页十三上引「止堂先生文集」。(影印本第四十八册)】 
　　　 【诗河广首章】 
杭，渡也。卫在河北，宋在河南，自卫归宋，必渡河水。言「谁谓河广」，加一苇则可以渡矣。「谁谓宋远」，我跂足而望，则可以见矣。明非宋远而不可至，乃义不得往尔。
 【《永乐大典》卷一万一千九百三「广」字韵，页二十六上引「彭止堂先生集」。(影印本第一百一十九册)】 
　　　 【诗河广次章】 
刀，小船也。不容刀，言河之小也。小则易渡。崇，终也。行不终朝而至，言近也。意犹前章。夫人之不往，义也。然宋襄公当如之何？有千乘之国，而不得养其母，则人之不幸也。刘向《说苑》载襄公为太子，请于桓公曰：「请使目夷立。」 【(目夷，襄公庶兄也。)】 公曰：「何故？」对曰：「臣之舅在卫，爱臣，若终立，则不可以往。」襄公欲往来而至于逊国，不忍忘其母也。欲见母而告父以见舅，不忍伤其父也。若襄公者，可谓孝矣。母念其子，子念其母，出于天性之至爱。然皆止于义而不敢踰焉，可不谓善处母子之变乎？
 【《永乐大典》卷一万一千九百三「广」字韵，页二十七下引「彭止堂先生集」。(影印本第一百十九册)】 
　袁燮：《絜斋集》二十四卷
袁燮，字和叔。鄞县(浙江)人。宋绍兴十四年(一一四四)生。嘉定召主宗正簿，枢密院编修，权考功郎，官太常丞。又召为都官郎官，迁司封，进祭酒、秘书监、直学士。嘉定十七年(一二二四)卒。谥正献。《宋史》卷四○○有传。四库馆臣自《永乐大典》辑《絜斋集》二十四卷。
现存《永乐大典》录：
袁絜斋文集 【一条】 　袁絜斋诗 【八条】 　袁絜斋集 【三十二条】 
