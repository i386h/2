<!-- { "loadSidebar": true } -->
　　理学心学之分为二也其诸邓潜谷之不根乎夫理与心岂可歧而言乎是亦何妄如之当明之初宗朱者盖十八宗陆者盖十二弓冶相传各守其说而门戸不甚张也敬轩出而有薛学康斋出传之敬斋而有胡学是许平仲以后之一盛也白沙出而有陈学阳明出而有王学是陈静明赵宝峰以后之一盛也未几王学不胫而走不特薛胡二家为其所折而陈学亦被掩波靡至于海门王学之靡已甚敬庵岀于甘泉之后从而非之而陈学始为薛胡二家声援东林顾高二公出复理格物之绪言以救王学之偏则薛胡二家之又一盛也蕺山岀于敬庵之后力主愼独以救王学之偏则陈氏之又一盛也是时晋楚之从几交相见要之溯其渊源而折衷之则白沙未始不出于康斋而阳明亦未尝竟见斥于泾阳也是乃朱子去短集长之旨也耳食之徒动诋陈王为异学若与畴昔之诋薛胡为俗学者相报复亦不知诸儒之醇驳何在故言之皆无分寸桴亭陆先生不喜陈王之学者也顾能洞见其得失之故而平心以论之苟非其深造自得安能若是先生之论白沙曰世多以白沙为禅宗非也白沙曾点之流其意一主于洒脱旷闲以为受用不屑苦思力索故其平日亦多赋诗写字以自遣便与禅思相近或强问其心传则答之曰有学无学有觉无觉言未尝有得于禅也是故白沙静中养出端倪之说中庸有之矣然不言戒惧愼独而惟咏歌舞蹈以养之则近于手持足行无非道妙之意矣不言覩闻见显而惟端倪之是求则近于莫度金针之意矣其言养气则以勿忘勿助为要夫养气必先集义所谓必有事焉也白沙但以勿忘勿助为要失却最上一层矣然白沙本与敬斋俱学于吴氏皆以居敬为主白沙和此日不再得诗曰吾道有宗主千秋朱紫阳说敬不离口示我入德方是也后来自成一家始以自然为宗而敬斋则终身无所转移是以有狂狷之分也其实白沙所谓自然者诚也稍有一豪之不诚则粉饰造作便非自然而或者以率略放达为自然非也其论阳明曰阳明之学原自穷理读书中来不然龙场一悟安得六经皆凑泊但其言朱子格物之非谓尝以庭前竹子试之七日而病是则禅家参竹箆之法元非朱子格物之说阳明自误会耳盖阳明少时实尝从事于禅宗而正学工夫尚寡初官京师虽与甘泉讲道非有深造居南中三载始觉有得而才气过高遽为致良知之说自树一帜是后毕生鞅掌军旅之中虽到处讲学然终属聪明用事而少时之熟处难忘亦不免逗漏出来是则阳明之定论也要之致良知固可入圣然切莫打破敬字乃是坏良知也其致之亦岂能废穷理读书然阳明之意主于简易直捷以救支离之失故聪明者喜从之而一闻简易直捷之说则毎厌穷理读书之繁动云一切放下直下承当心粗胆大祗为断送一敬字不知卽此简易直捷之一念便已放松脚根也故阳明在圣门狂者之流门人昧其苦心以负之耳其论整庵曰阳明讲学在正德甲戌乙亥之间整庵困知记一书作于嘉靖戊子已丑之际整庵自谓年垂四十始志学正阳明讲学之时也其后致良知之说遍天下而整庵之书始岀然则非阳明讲学则整庵将以善人终其身而是书且不作朋友切磋之功其可少哉整庵四十志道年踰八十而卒四十余年体认深切故其造诣精粹然其论理气也不识理先于气之旨而反以朱子为犹隔一膜则是其未达也阳明工夫不及整庵十分之五整庵才气不及阳明十分之五于整庵吾恨其聪眀少于阳明吾恨其聪明多其论白沙弟子曰甘泉随处体认天理卽所谓随事精察也而阳明以为求之于外此是阳明之误也然读甘泉之集未见其体认得力处也而门戸之盛则实始于甘泉前此儒者大都质过于文行过于言其气象相似敬轩而后如二泉如虚斋泾野庄渠无不然者甘泉始有书院生徒之盛游谈奔走废弃诗书遂开阳明一派东林继统欲捄其弊而终不能不循书院生徒之习以致贾祸此有明一代学术升降之关庄渠之学粹矣而不闻其替人者以不立门戸耳然以视夫书院生徒之盛而反以败坏其师传则不若务其实不务其名者之胜也故观于方山之不肯附于讲学可以见当时讲学之风之日下矣其论阳明弟子曰姚江弟子吾必以绪山为巨擘其序传习录曰吾师以致知之旨开示来学学者躬修嘿悟不敢以知解承而惟以实体得今师亡未及三纪而格言微旨日以沦晦岂非吾党身践之不力而多言有以病之耶此盖为龙溪而发而救正王学末流之功甚大绪山当日虽以天泉之会压于龙溪然不负阳明者绪山也终背阳明之敎者龙溪也又尝谓学者曰世有大儒决不别立宗旨辟之大医国手无科不精无方不僃无药不用岂有执一海上方而沾沾语人曰舍此更无科无方无药也近之谈宗旨者皆海上方也凡先生思辨录所述上自周汉诸儒以迄于今仰而象纬律厯下而礼乐政事异同旁及异端其所疏证部晰盖数百万言无不粹且醇予不能尽举也其最足以废诸家纷争之说而百世俟之而不易者在论明儒顾明史儒林传中未尝采也予故撮其太略于此篇桴亭先生姓陆氏讳世仪字道威明南直隶苏州府太仓人也少尝从事于养生之说而喜之有所得矣旣而翻然曰是其于思卢动作皆有禁甚者涕唾言笑皆有禁凡皆以秘惜此精神也如此则一废人耳纵长年何用乃亟弃之作格致编以自考曰敬天者敬吾之心也敬吾之心如敬天则天人可合一矣故敬天为入德之门及读薛敬轩语录云敬天当自敬心始叹曰先得我心哉自言于性学久而始融初见大意于丙子丁丑间而了然于丙午丁未后盖三折肱矣世之略见者恐言之太易也初四明钱忠介公牧太仓一见卽奇之曰他日必以魁儒着张受先谓之曰讲学诸公寥寥矣蕺山其今日之硕果乎曷与我往叩之先生担簦从之受先不果而止终身以为恨因与同志之士陈言夏反复致精流宼之患日甚先生谓平贼在良将尤在良有司宜大破成格凡进士举贡监诸生不拘资地但有文武干畧者辄与便宜委以治兵积粟守城之事有功卽以为其地之牧令如此则将兵者所至皆有呼应今拘以吏部之法重以贿赂随人充数是卖封强也时不能用国亡尝上书南都不用又尝叅人军事旣解凿池寛可十亩筑亭其中不通宾客桴亭之名以此风波旣定至四明哭忠介归家始应诸生之请庚子讲于东林已而讲于毗陵复归讲于里中当事者累欲荐之力辞不岀诸生尝问知行先后之序曰有知及之而行不逮者知者是也有行及之而知不逮者贤者是也故未可以槩而论之及其至也眞知卽是行眞行始是知又未可以歧而言之闻者无不叹服浙之西安叶静远蕺山高弟也千里贻书讨论先生喜曰证人尚有绪言吾得慰未见之憾矣予惟国初儒者曰孙夏峯曰黄梨州曰李二曲最有名而桴亭先生少知者及读其书而叹其学之邃也乃仿温公所作文中子传之例采其粹言为传一篇以为他日国史底本

　　○万贞文先生传

　　贞文先生万斯同字季野学者称为石园先生鄞人也戸部郞泰第八子少不驯弗肎帖帖随诸兄所过多残灭诸兄亦忽之戸部思寄之僧舍巳而以其顽闭之空室中先生窃视架上有明史料数十册读之甚喜数日而毕又见有经学诸书皆尽之旣岀因时时随诸兄后听其议论一日伯兄斯年家课先生欲豫焉伯兄笑曰汝何知先生答曰观诸兄所造亦易与耳伯兄骤闻而駴之曰然则吾将试汝因杂出经义目试之汗漫千言俄顷而就伯兄大惊持之而泣以告戸部曰几失吾弟戸部亦愕然曰几失吾子是日始为先生新衣履送入塾读书逾年遣请业于梨洲先生则置之綘帐中高坐先生读书五行并下如决海堤然尝守先儒之戒以为无益之书不必观无益之文不必为也故于书无所不读而识其大者康熙戊午诏征博学鸿儒浙江廵道许鸿勲以先生荐力辞得免明年开局修明史昆山徐学士元文延先生往时史局中征士许以七品俸称翰林院纂修官学士欲援其例以授之先生请以布衣参史局不署衔不受俸总裁许之诸纂修官以稿至皆送先生覆审先生阅毕谓侍者曰取某书某卷某叶有某事当补入取某书某卷某叶某事当参校侍者如言而至无爽者明史稿五百卷皆先生手定虽其后不尽仍先生之旧而要其底本足以自为一书者也先生之初至京也时议意其专长在史及昆山徐侍郞干学居忧先生与之语丧礼侍郞因请先生纂读礼通考一书上自国恤以讫家礼十四经之笺疏廿一史之志传汉唐宋诸儒之文集说部无或遗者又以其余为丧礼辨疑四卷庙制折衷二卷乃知先生之深于经侍郞因请先生遍成五礼之书二百余卷当时京师才彦雾会各以所长自见而先生最闇淡然自王公以至下士无不呼曰万先生而先生与人还往其自署祗曰布衣万斯同未尝有他称也安溪李厚庵最少许可曰吾生平所见不过数子顾宁人万季野阎百诗斯眞足以备石渠顾问之选者也先生为人和平大雅而其中介然故督师之姻人方居要津乞史馆于督师少为寛假先生厯数其罪以告之有运饷官以弃运走道死其孙以赂乞入死事之列先生斥而退之钱忠介公嗣子困甚先生为之营一衿者累矣卒不能得而先生未尝倦也父友冯侍郞跻仲诸子没入勲卫家先生赎而归之不矜意气不事声援尤喜奬引后进惟恐失之于讲会中惓惓三致意焉盖躬行君子也卒后门人私谥曰贞文所著有补厯代史表六十四卷纪元会考四卷宋季忠义录十六卷南宋六陵遗事二卷庚申君遗事一卷河源考四卷儒林宗派八卷石鼓文考四卷文集八卷而明史稿五百卷读礼通考一百六十卷别为书今其后人式微多散佚不存者先生在京邸携书数十万卷及卒旁无亲属钱翰林名世以弟子故衰绖为丧主取其书去论者薄之予入京师方侍郞灵皋谓予曰万先生眞古人予所见前軰谆谆教人为有用之学者惟万先生耳自先生之卒蕺山证人之绪不可复振而吾乡五百余年攻媿厚斋文献之传亦复中绝是则可为太息者矣

　　先生之志姚人黄百家闽人刘坊吴人杨无咎皆为之黄志最核其后方侍郎为之表则尤失考据至谓先生卒于浙东（斯言不见本表而见于梅定九墓文中）则是侍郞身在京师乃不知先生之卒于王尚书史局中而曰欲吊之而无由其言大可恠侍郞生平于人之里居世系多不留心自以为史迁退之适传皆如此乃大疎忽处也又谓先生与梅定九同时而惜先生不如定九得邀日月之光以为冺没则尢大谬先生辞征者再东海徐尚书亦具启欲合以翰林院纂修官领史局而以死辞之盖先生欲以遗民自居而卽以任故国之史事报故国较之遗山其意相同而所以洁其身者则非遗山所及况定九乎侍郞自谓知先生而为此言何其疎也（先生尝言遗山入元不能坚持苦节为可惜）

　　○刘继庄传

