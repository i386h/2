<!-- { "loadSidebar": true } -->
　　妇德之贤弗于外良史不书惟铭可载行称于乡归宜其良阶庭竞秀兰馨玉光他年驷马车煌煌生不及享后益昌











　　卢溪文集巻四十四
　　钦定四库全书
　　卢溪文集巻四十五　　　宋　王庭珪　撰墓志
　　故左朝奉郎刘公墓志铭
　　刘氏世家安福县即古安成郡也自宋彭城王义康废徙安成郡因家于郡之西隅其族至今犹繁也五代之乱所在盗起有刘德言者率游手之民团聚为乡兵以捍闾里事平以其兵归朝听命艺祖嘉之以兵属诸将以文官赐德言终于水部员外郎自水部八世而生朝奉讳安世字世臣幼敏悟自知力学时从祖讳溥方以能文博古为世名儒晚年魁天下特奏名毎见世臣之文曰汝方髫龀文已可观恨吾不见其成耳由是举族儒业皆从祖与世臣渊源所自也世臣自负其材谓科名可必取毎遇取士之歳多士咸集纡侈袂曵方履望棘门将鼔箧而入輙以近亲朞服阻不得试凡如是阻试者连更六次岂天付之才而阨其早逹非命也夫绍兴十四年始获就试是歳掉鞅者五千人以君为榜首十七年又以第四人荐说者谓北斗第一至第四为魁星君平生未尝遭黜落才两试而两魁多士其材不可敌也明年登进士第授岳州司戸叅军狱有野夫佣雇于大姓家父病乞归省主人不可野夫径去其家诬以盗物而去狱已具君争之曰奴以孝而省父病乃诬以为盗众服其说而释之郡丞以财用不足为名议减将校月支诸军日守司戸之门且哗州民大恐君曰给纳吾职非丞事也亟发帑给之无一人敢呌譊者郡丞初怒君至是反自愧作诗以赠君而称其材后为永州教授适丞相张魏公徙居是邦今侍郎王公宣子绾铜虎符二公皆注意延誉之迨魏公再用欲荐之而以谗去君亦抱疾求退矣秩满改宣教郎知贑州雩都县邑大而俗犷有大驵孙氏钟氏为害异时为县者莫敢輙呵君首穷治此二人而枿其根芽三年遂以无事君素有微疾当此冗剧病益增大守为丐祠禄以归转朝奉郎致仕终于家享年六十有八父思赠右承事郎母李氏赠太孺人妻彭氏封孺人男四人格非去非胜非知非皆业进士能文词格非奏补将仕郎女二人嫁李大年罗昌辰防州录事叅军窦依君之考临终以诸子皆早亡婚嫁未毕为忧君泣曰安世任此责愿无忧厥后聚诸孤同居赀产秋毫无私诸孤婚嫁了方及己子孙远近闻风负箧而来学者戸外之屦常满其学以明道通经为主不专传注世俗之文有文集三十巻论语尚书解二十卷藏于家遗命不得以佛事荐享盖平生所不喜也将以乾道六年十月庚申葬君于循化乡封紫岭之原其孤携奉新宰杨廷秀所撰行状来请铭廷秀名万里自防执经帐下学成即登第益能为文以显于时不忘师学尝言张魏公丞相为侍郎张子韶服友之服今侍读胡公为清节先生萧子荆服师之服万里今亦为刘先生制服先期门弟刘承弼复与众私諡曰清纯先生呜呼师弟子朋友之道废久矣忽见此举可以兴古礼振頽俗遂并书于石铭曰
　　世有通儒清纯静黙不求人知名自赫奕挟艺射防毎发中的三歴州县洗手就职宰臣欲荐命制其力考其平生勒铭于石
　　故孔氏夫人墓志铭
　　夫人孔氏世居临江军之新淦其族甚大不知其所以徙异时经甫伯仲以文章居显位名重天下世号清江三孔遂为一世名门士大夫伟其望而争与为婚逮崇宁钩党之说起取元祐以来名卿才士悉陷党中皆一时俊异也于是三孔散徙不敢以谱系自矜唯夫人父俊民实其近属为潭州湘乡县尉与庐陵郭氏接境壤知郭氏世业儒有字君建者名播州里遂以其女归其子景闻焉景闻既筮仕监戸部酒库获转运司文解夫人年二十三归之入门而少长相庆喜其有孔氏家法而无孔氏阀阅气其祖姑老至百歳封孺人夫人事之积年不见有茍慢之容事姑尤谨上下戚疎靡不愉悦景闻所居当新淦舟车之冲故人賔客日至夫人宻为具酒食咄诺而集曰此吾职也虽卖匳中物亦当为之景闻初为某州税官惧瘴烟不敢携家属夫人生三子长曰仔已能立次曰份未冠夫人日遣从师问学夜则烛短檠置座隅听其诵书份亦頴然异于常儿自知刻苦磨砺以成其材景闻罢官归是歳科塲份已预乡荐景闻亦惊叹息闾里识之者尚少明年试礼部遂登第归荣其亲于是人始知其材而翕然称誉之且叹古之所谓贤母者于夫人皆可考也自出官堂除三郡教授改宣教郎才誉防闻于时矣幼子伟早夭女二人长适李扬次适乡贡进士罗全德孙男五人杞梓椿柟枢夫人以绍兴辛巳七月二十六日终于家年六十有七某年某月某日葬于新淦畴陂之原左朝散郎通判贑州罗钦若叙夫人之行状其孤又以景闻之命来请铭为之铭曰
　　孔氏崛起震惊南斗一时声名风生雷吼江西氏族无出其右夫人在室世习熏揉来宜其家为妇为母以义教子磨光剔垢梯云取官如探怀袖夫人之荣尚攷于后
　　故刘推官墓志铭
　　刘氏得姓远矣而君讳洽字百礼世为吉州安福人余幼从乡先生刘公济考其谱系之所自出与郭明叔内翰尝志刘氏之墓皆云晋安成太守遐之后公济以文行为乡里儒宗晚以特奏廷试为第一厥后诸刘益蕃衍彬彬多文学之士君最后出尤警悟絶人读书不常勤忽一日闭戸经月不出日诵数千言过目辄不忘比他人穷年尽气劳苦而不得须臾息者力常有余防新法更用诗赋老师宿儒既殁士皆病之君独操笔如素习精深律切得唐以来作者之【阙】　由是声动塲屋三掇乡举皆连中遂登绍兴八年进士第调柳州推官适太守以墨败经略府欲选能吏以抚摩其民而部使者咸以君为能遂绾铜虎摄州事逾一年先是郡有大姓以贿乱政奸胥舞文废法又承创弊之余大狱方兴追系接踵于道君辩其诬枉者湔涤之数日之间犴室几空老奸大姓缩颈遁逃柳素僻陋庠序隳废君为兴学日延诸生登堂诵说于是州之秀民辐凑襃衣博带如齐鲁焉转运使李公绍祖尤加识防奏辟为属官成命下而君已病时绍兴十二年十二月十六日终于柳州之官舍享年四十有二祖讳质父讳开皆隐于闾里子男五人曰杞力学有父风余尚防有诗赋论杂文十巻号青钱集藏于家君平生倜傥不事细谨无贵贱皆与之游至当官临事刚果有不可回者峤南吏习茍玩骤见君所为往往羣嘲而飞谤部使者久而卒知其贤交章荐于朝唯寿不究其材使天假之年当有着见以自显荣于世其孤卜以明年十一月丙辰葬于安福县西万石塘之原泣叙君之始末以君为余门下士来请铭不可不铭也乃为之铭曰
　　得官南走桄榔林忽从青霄堕岖岑骥行万里驰骎骎出门折轴理莫寻乗风破浪违初心云帆方张落蹄涔为铭子墓谁知音万里山高与水深
　　故桂岭刘府君墓志铭
　　君姓刘氏讳章字微之庐陵宿学老儒也为人倜傥善谈前世治乱其国家所以存亡兴衰胜败所繇抵掌雍容一座尽倾莫能与之抗其于书无所不读而名动塲屋后进慕之出其帐下者皆崭然而有闻少年时与上计吏偕至京师试不得意乃上书言治乱之事不顾忌权贵久之防蔡氏用事变更治令取当世宿望大臣尝有功而不附己者籍其名谓之奸党士人上书不合意者籍为邪党而君之名在焉天下义士叹息号党籍为仙籍以其所籍皆贤者也乃知贤者所得之祸反以为荣耶君坐是不得预三舍考选宣和三年始以免解登第调賔州上林丞防村民有告邻妇杀其妻者君适权尉事验视以为非太守怒欲按之君争不已忽遇赦两释之由是太守始知君之贤与诸司交荐之关陞从事郎就移贺州桂岭县令秩满以疾终于容州建炎己酉九月二十七日也享年六十有三君初娶欧阳氏再娶敖氏子三人长曰德骥次曰德麟幼曰德象德骥德象同登建炎二年进士第德麟尝以才武举至行在德象以宣义郎终于广州教授德骥朝奉郎通判钦州罢始扶君之柩归庐陵将以某年某月某日葬于某所之原未几德骥亦卒以治命属其子某使来请铭不可不铭铭曰奋身业儒崛起蓬藋晚始登科谁识此老十年之间复见二妙三折蟾枝宜大显耀胡啬其年殁于岭徼归藏故乡勒铭以诏
　　故吕氏宜人墓志铭
　　左朝奉大夫前通判吉州军州事赵公名伯璋之宜人吕氏世居卫州之新乡谱系所自时有【缺】人赠金紫光禄大夫讳持者皇曾祖也登封县长官讳觉者皇祖也朝请郎通判忻州讳无党者皇考也长官有女弟适王氏是为显恭皇后之外舅宜人视后为表姑后爱其慧淑欲留宫中以候其长宜人性冲淡不乐也然吕氏因之门戸浸显公卿贵人走币求婚于吕氏者袂相属于道吕氏独欲择对于士人中防三舍法初兴通判公才冠屡中高等驰声庠序间吕公初见以为国器遂许以归焉宜人虽生于大族德性柔淑乐勤俭能以法度自饬于闺阃上承下顺无纎芥不满其意诸吕南渡困厄不能自救者悉力赒之无少靳方少年时以阃内事自任而勉其失以学遂中政和八年进士第由是仕宦四十余年所至有声实有助焉先任兴仁府幕官适军兴当干戈之冲遣家属奉太夫人版舆避地于寿春太夫人欲留宜人于兴仁宜人泣请侍行太夫人道中感疾朝夕卧起饮食医药独宜人服勤左右不见惰容太夫人称其孝谨后太夫人去世奉几筵如事其生此虽妇人女子之所当为然而近世或以为难宜人子男五人
　　曰师韩补将【缺】　　　　女一人初适右从政郎梁杲
　　任【缺】　　　　　适右直郎广州佥判李琥梁氏三子曰公鼎公弼公伟归于赵氏宜人抚之如己子与师韩同就学人不知其为甥也孙女一人曰严娘尚幼绍兴二十六年通判公监吉州秋试鎻院宜人与儿妇防饮话平生若遗训者至夜深无病沐浴而亡八月二十六日也享年五十有五卜以二十八年十二月十一日葬于吉州安福县新乐乡嘉林大塘冈之原铭曰
　　吕所自出原于齐姻聫戚里门防辉不愿【缺】　学八姨独适贤士得所归良人弱冠名四驰早穿月脇攀桂枝江淮所至为吏师夫人端能助设施家声千载尚可稽卢溪今作幽堂诗





　　卢溪文集巻四十五
　　钦定四库全书
　　卢溪文集巻四十六　　　宋　王庭珪　撰墓志
　　故保义郎刘君墓志铭
