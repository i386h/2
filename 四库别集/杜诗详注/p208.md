<!-- { "loadSidebar": true } -->
　　牛羊下【去声】来久【或作夕】各已闭柴门风月自清夜江山非故园石泉流暗壁草露滴【一作满】秋根【一作原】头白灯明里何须花烬繁【上二日暮之亊三四思故乡也五六日暮之景末二感衰年也　本是暗泉流石壁秋露滴草根却用颠倒出之觉声谐而句警　杜臆风月一聫意极悲凉结意尤为凄惋公志在济时而伤于头白反怪灯烬繁开与待尔嗔乌鹊同意　诗日之夕矣羊牛下来　南史褚彦囘传初秋凉夕风月甚美楚辞饮石泉兮防松柏北山移文石泉咽而下怆　王粲诗草露沾我衣沈约诗草根滴露霜　世俗谓有喜事则灯结花】
　　【黄生曰五六抽换可得四聫此辘轳句也公意中以归朝为喜今头白如此而归朝无日何用灯花虚兆为末聫工于链句若云自顾头如雪灯花不用繁便直而少致矣】
　　【刘连曰五言律诗在卢骆王杨多失粘者后惟陈拾遗晚次乐乡李翰林登新平楼而巳盛唐诸家无失一焉若抝句则时或有之起聫如二月湖水清家家春鸟啼如人亊有代谢徃来成古今如暮声杂初雁夜色涵早秋中聫如风月自清夜江山非故园如江山有巴蜀栋宇自齐梁如离堂思琴瑟如还家剑锋尽如渐与骨肉逺转于僮仆亲结聫如明朝有封事如还逢赤松子又如子美送逺如摩诘送源长史如孟襄阳裴司士见寻皆有抝句然谐和铿锵殊不聱牙后学所宜留心者】
　　暝【当是大厯二年东屯作】
　　日下【去声】四山隂山暝岚气侵牛羊归径险鸟雀聚枝深正枕当星剑收书动玉琴半扉开烛影欲掩见清砧【牛羊鸟雀是山暝属外景当剑动琴是庭暝属内景末二则写全暝之矣　四山东屯四面皆山也险字深字俱从暝字想出　逺注正枕而误当剑收书而误动琴以室暝故耳　既夕应传呼于无形处想出有声欲掩见清砧于无声处描出冇影摹夜景入细如此　谢庄宣贵妃诔山庭侵日　谢灵运诗夕曛岚气隂　越絶书寳剑篇观其防烂如列星之堂观其光如水溢于塘吴越春秋此吾前君之剑中有七星　江淹画扇赋玉琴兮珠徽琴赋徽以荆山之玉　刘庭芝捣衣篇盼青砧兮怅盘桓】
　　【黄生曰前景后亊终篇不露已意此即景遣兴之作也　又曰公笔能钜能细钜则函盖乾坤细乃析分丝理如五六叙琐事极其精工晚唐人自宜拱手而服以其链字大方故也】
　　晚【当是大厯二年东屯作故有耕稼之句】
　　杖藜寻巷晚【一作晚巷】炙背近【去声】墙暄人见幽居僻吾知拙养尊朝【音潮】廷问府主耕稼学山村归翼飞栖定寒灯亦闭门【首记薄晚之亊末记薄晚之景中乃自叙已情僻则与世无关尊则自得其趣朝问府主耕学山农见野人不知国事矣末言与物偕息写出优游自在之意　黄生注初贪暴背傍晚始归起二用倒装幽居承上拙养起下末句灯字应巷晚寒字应墙暄诗律之细宜公自道也　庄子原宪杖藜而应门　邵注府主太守也晋书孙楚传参军不敬府主　曹植诗归鸟赴乔林翩翩厉羽翼　庾信诗鸟寒栖不定】
　　夜【鹤注当是大厯二年作】
　　絶岸风威动寒房烛影微岭猿霜外宿江鸟夜深飞独坐亲雄剑哀歌叹短衣烟尘绕阊阖白首壮心违【猿宿鸟飞承风威此夜中景独坐哀歌承烛影此夜中事末承三聫伤暮年不能靖乱也　杜臆岭猿不啼畏风而宿江鸟不宿畏风而飞皆夜景之可悲者亲雄剑尚思救世叹短衣不能庇身矣　鹤注大厯二年九月吐蕃寇灵州邠州郭子仪屯泾阳京师戒严故有末二语　木华海赋絶岸万丈　芜城赋蔌蔌风威　江总诗芦花霜外白　史记孟子传恵王屏左右独坐而再见之　列士传楚王命镆邪铸双剑一雌一雄　左思诗哀歌和渐离　淮南子甯戚饭牛车下击牛角而为商歌曰南山粲白日烂短布单衣适至骭长夜漫漫何时旦史记叔孙通服短衣　蔡琰胡笳烟尘蔽野兮胡卤盛　水经注魏明帝上法太极在洛阳南起太极殿于汉崇徳殿故处改雉门为阊阖门乐府词烈士暮年壮心不巳】
　　九月一日过孟十二仓曹十四主簿兄弟【鹤注此大厯二年寒露日作　孟居与公舍相近不在城市中通典两汉冇仓曹吏主仓库唐京兆河南太原三府置仓曹参军各二人余各一人】
　　藜杖侵寒露蓬门起【旧作启】曙烟力稀经树歇老困拨书眠秋觉追随尽来因孝友偏清谈见滋味尔辈可忘年【上四叙事言过访之诚下四叙情言访孟之故　黄注寒露虽防曙色亦见此日正交此节也前诗言读书秋树根故知经树拨书皆指孟园中公因其孝友故偏与追随不觉将尽二句乃倒装　清谈见滋味有徳且有言也　作蓬门启是门启作起曙烟是起烟以上句例之作起为当　何逊诗厯稔共追随　诗张仲孝友黄注地一隅曰偏人一意亦曰偏言不他往也公诗好用偏字　东汉书孔公绪清谈高论嘘枯吹生　文心雕龙滋味流于字句　后汉书□衡始弱冠孔融年四十与为忘年交】
　　孟仓曹步趾领新酒酱二物满器见遗【去声】老夫【鹤注当是大厯二年秋作　黄生注制题即见手法二物系新成兼又满器且自领而来皆深荷来客之意　刘桢诗步趾慰我身】
　　楚岸通秋屐胡牀面夕畦籍【一作借】糟分汁滓瓮酱落提携饭粝【音辣】添香味朋来有醉泥理生那免俗方法报山妻【通屐而来面畦遥见叙出步趾亲领志其意之诚酒可醉朋酱多流落又叙满器见遗言其情之厚末则兼美制法之精也　黄注起聫賔主对叙　洪注此诗前新后趣中四不嫌朴拙　魏裴潜为兖州太守尝作一胡牀及其去留以挂柱　枕籍糟出刘伶酒徳颂此对瓮酱言籍乃漉酒之具嵇康哀乐论簁酒之囊笮具不同杨慎曰古书中笮具仅见此笮或作醡俗字也或以分汁滓为分恵非也竹牀笮酒分出汁滓其清汁为酒浊滓则糟也周礼醴齐注云醴犹体也成而汁滓相将邵注即今之甜酒　周礼酱用一百二十瓮此瓮酱所本　凡新酱入瓮有时浮溢故提携而来常有旁落者　司马迁传尧舜粝粱之食汉书孔顗之传一日不斋醉如泥谓醉后頽倒如泥旧注谓泥乃东海防名得水则活失水则醉恐属臆说公诗有云组练去如泥亦可云海防乎　抱朴子退则参陶白之理生世说阮咸曰未能免俗聊复尔耳　髙士传陈仲子賛楚相敦求山妻了算】
　　送孟十二仓曹赴东京选【去声　鹤注当是大厯二年作唐志太宗时以岁旱谷贵东人选者集于洛州谓之东选洛即东京也殆自此为例故至大厯年间犹然　公大厯元年至夔常与孟仓曹兄弟往还赋孟氏好兄弟是也】
　　君行别老亲此去苦家贫藻镜留连客江山憔悴人秋风楚竹冷夜雪巩梅春朝夕高堂念应【平声】宜防服新【亲老家贫而赴选上四写孝子之心春秋朝夕之系念下四说慈亲之意只现前寻常语而关于至性读之悱恻入情　铨部鉴别人材故曰藻镜楚竹去夔之时巩梅到京之日末聫十字成句　韩诗外传曾子曰吾初为吏禄不及釡尚欣欣而喜者非以为多也乐其逮亲也既没之后吾尝南游于楚得尊官焉堂高九尺传车百乘然犹北面而涕泣者非为贱也悲不逮亲也故家贫亲老不择禄而仕　晋书太康四年制曰藻镜铨衡　易林贵货贱身乆留连客　后汉逸民传憔悴江海之上周正诗齐纨将楚竹从来本相逺　何逊与范云连句诗洛阳城东西却作经年别昔去雪如花今来花似雪夜雪巩梅本此　唐书巩县属东都河南府】凭孟仓曹将书觅土娄旧庄【鹤注公以乾元戊戌冬往洛阳次年春归华州至大厯二年丁未为十载　土娄河南地名公昔居偃师旧庄在焉时孟仓曹赴东都故托以访问旧庄】
　　平居丧【去声】乱后不到洛阳岑为【去声】厯云山问无辞荆棘深北风黄叶下【去声】南浦白头吟十载【上声】江湖客茫茫迟暮心【首二旧庄三四凭孟五六别时景七八将书意杜臆末云迟暮心盖有丘首之思　诗丧乱既平蔡琰曲云山万重兮归路遐　道徳经师之所处荆棘生焉　楚辞交余手兮东行送美人兮南浦别赋送】
　　【君南浦伤如之何时在鱼复浦也吕氏春秋中牟子身在江湖之上】
　　简呉郎司法【鹤注大厯二年公移居东屯以瀼西草堂借吴寓居而简之也　杜臆此即用诗当简　顾注吴必公之姻娅故称为郎亲之也　朱注唐书府州各有司法防军事】
　　有客乘舸自忠州遣骑【去声】安置瀼西头古堂本买借疎豁借汝迁居停宴游云石荧荧高叶曙【一作晓】风江飒飒乱帆秋却为姻娅过逢地许坐曾【同层】轩数【所角切】散愁【此章为吴郎借居而作也乘舸而至遣骑往迎见賔主之情昔借疎豁今停宴游以借居故也五六疎豁之景七八迁居后事　逺注次聫上四字连读下三字另读　顾注云石之间光彩闪动以髙叶当曙也风江之上气象肃森以乱帆逢秋也　此本公堂欲坐轩而散愁反问呉见许此相谑之词也　忠州古本巴地今属四川重庆府　湛茂之诗离离挿天树磊磊间云石　秦嘉诗荧荧华烛　栁晖诗飒飒避霜叶　诗姻娅尔雅妇之父母壻之父母相谓为昏姻两壻相谓曰娅　繁钦酷暑赋蒸我层轩杜臆堂为吴之内室故坐层轩】
　　又呈呉郎【鹤注此与前篇一时作】
　　堂前扑枣任西隣无食无儿一妇人不为【去声】困穷宁有此祗缘恐惧转须亲即防【一作知】逺客虽多事便【一作使】挿疎篱却任【一作甚】真已诉徴求贫到骨正思戎马泪盈巾【此章告以恤怜之道也上四悯隣妇下四谕吴郎　无食无儿一妇人句中含四层哀矜意通章皆包摄于此三言宜见谅其心四言当曲全其体妇防客时怀恐惧吴挿篱不怜困穷矣诉徴求述隣妇平日之词思戎马念乱离失所者众也　陶潜诗桃李罗堂前　诗八月剥枣毛注云剥击也陆徳明音普卜切正是扑也容斋随笔王安石作诗新经解剥枣云剥者剥其皮而进之所以养老也后从蒋山郊步至民家问其翁安在曰去扑枣始悟前非甚矣注书之难也　汉书王吉居长安东家有大枣树垂吉庭中吉妇取枣以噉吉吉知之乃去妇庾肩吾啓池通西舍之流映东隣之枣　西隣见易既济　贾谊新书大禹曰民无食也则我弗能使也　晋书皇天无知邓伯道无儿　宋玉神女赋见一妇人　潜夫论怀忧愦愦皆易恐惧　楚辞去乡离家兮徕逺客　晋书郑冲传任真自守老子其精甚真　应琏诗徴求倾四海】
　　【此诗是直写真情至性唐人无此格调然语淡而意厚蔼然仁者痌瘝一体之心真得三百篇神理者卢世防曰杜诗温柔敦厚其慈祥恺悌之衷往往溢于言表如此章极煦育隣妇又出脱隣妇欲开示吴郎又廻防呉郎八句中百种千层莫非仁音所谓仁义之人其言蔼如也　朱翰曰通篇借一妇人发明诛求之惨当与哀哀寡妇诛求尽防看　此章流逸纯是生机前章枯拙全无风韵杜诗之真假得失可见矣】
　　晚晴呉郎见过【平声】北舍【呉郎借居瀼西草堂当在大厯二年之秋其见过北舍即在此时诗曰明日重阳酒相迎自酦醅而九日诗又云重阳独酌杯中酒葢订吴不至而自饮欤】
