<!-- { "loadSidebar": true } -->
　　贤第新成功坚，其外大门无故自坏，贤心恶之。后数月，哀帝崩，太皇太后召大司马贤引见东厢，问以丧事调度，贤内忧不能对，免冠谢。太后曰：“新都侯莽，前以大司马奉送先帝大行晓故事，吾令莽佐君。”贤顿首幸甚。太后遣使者召莽，既至，以太后旨使尚书劾贤帝病不亲医药，禁止贤不得入宫殿司马门中，贤不知所为，诣阙免冠徒跣谢。莽使谒者以太后诏即阙下册贤曰：“间者以来，阴阳不调，灾害并臻，元元蒙辜，夫三公鼎足之辅也。高安侯贤，未更事理，为大司马，不合众心，非所以折冲绥远也。”其收司马印绶，罢归第。即日，贤与妻皆自杀。家惶恐，夜葬，莽疑其诈，有司奏请发贤棺至狱诊视，莽复讽大司徒光奏贤：“质性巧佞，翼奸以获封侯，父子专朝，兄弟并宠，多受赐，治第宅，造冢圹，放效无极，不异王制，费以万万计。国家为空虚，父子骄蹇，至不为使者礼，受赐不拜。罪恶暴着，贤自杀伏辜死后，父恭等不悔过，乃复以沙画棺，四时之色，左苍龙，右白虎，上着金银日月玉衣珠璧以棺，至尊无以加。恭等幸得免于诛，不宜在中土，臣请收没入财物县官，诸以贤为官者皆免。恭弟宽信，与家属徙合浦，母别归故郡鉅鹿。”长安中小民欢哗，乡其第哭，几获盗之。县官斥卖董氏财，凡四十三万万。 
　　贤既见发裸诊其尸，因埋狱中，贤所厚吏沛朱诩自劾去大司马府买棺衣服，收贤尸葬之。王莽闻之大怒，以他罪击杀诩。诩子浮，建武中贵显，至大司马司空封侯，而王闳、王莽时为牧守，所居见纪。莽败乃去官。世祖下诏，曰：“武王克殷，表商容之闾。闳修善谨敕，兵起吏民独不争其头。”今以闳子补吏，至墨绶卒官，萧咸外孙云。 
　　又 
　　哀帝尚淫奢，多进谄佞幸爱之臣，竞以妆饰妖丽，巧言取容。董贤以雾绡单衣，飘若蝉翼，帝入燕息之房，命圣卿易轻衣小袖，不用奢带修裙，故使宛转便易也。宫人皆效其断袖，又曰割袖，恐惊其眠。 

　　秦宫 
　　秦宫者，汉大将军梁冀之嬖奴也。宫年少，而兼有龙阳文信之贤，冀与妻孙受争幸之。李长吉为诗云：“越罗衫袂迎春风，玉刻麒麟腰带红。楼头曲宴仙人语，帐底吹笙香雾浓。人间酒暖春茫茫，花枝入帘白日长。飞窗复道传筹饮，午夜铜盘腻烛黄。秃衿小袖调鹦鹉，紫绣麻霞蹯哮虎。折桂销金待晓筵，白鹿青苏半夜煮。桐英永巷骑新马，内屋凉屏生色画。开门烂用水衡钱，卷起黄河向身泻。皇天厄运犹缯裂，秦宫一生花底活。鸾昆夺得不还人，醉睡氍毹满堂月。” 
　　按：冀妻孙寿，以冀恩封襄城君，兼食阳翟，租岁入五千万，加赐赤绂，比长公主。寿色美而善为妖态，作愁眉啼妆，堕马髻，折腰步，龋齿笑，以为媚惑。寿性钳忌，能制御，冀甚宠惮之。 
　　初父商，献美人支通期于顺帝，通期有微过，帝以归商，商不敢留，而出嫁之，冀即遣客盗还通期。会商薨，冀行服于城西，私与之居。寿伺冀出，多从苍头，篡取通期归，截发割面，笞掠之，欲上书告其事，冀大恐，顿首请于寿母，寿亦不得已而止。冀嬖爱监奴秦宫，官至太仓令，得出入寿所，寿见宫，辄屏御者，托以言事，因与私焉，宫内外兼宠，威权大震，刺史二千石，皆谒拜之，冀大起第舍，而寿亦对街为宅，殚极土木，互相夸竞，时人谓之木妖。 

　　孔桂 
　　孔桂，性便妍，晓博奕蹹鞠，魏祖爱之，在左右出入随从。桂察太祖意欢乐，因言次，曲有所陈，事多见从，数得赏赐，又多馈遗，桂因此服食侯王。太祖既爱桂，五官将及诸侯，亦皆亲之，见《魏志》。 

　　曹肇 
　　曹肇有殊色，魏明帝宠爱之。寝止恒同，尝与帝戏赌衣服，有不获，辄入御帐服之径出，其见亲宠类如此。 

　　周小史 
　　晋张翰《周小史》诗曰：“翩翩周生，婉娈幼童，年有十五，如日在东。香肤朱泽，素质参红。团转圆颐，菡萏芙蓉。尔形既淑，尔服亦鲜。轻车随风，飞雾流烟。转侧绮磨，顾盼便娟。和颜善笑，美口善言。” 
　　梁刘遵《繁华》诗云： 
　　可怜周小童，微笑摘兰丛。 
　　鲜肤胜粉白，腭脸若桃红。 
　　挟弹雕陵下，垂钩莲叶东。 
　　腕动飘香麝，衣轻任好风。 
　　幸承拂枕选，侍奉华堂中。 
　　本知伤轻薄，含词羞自通。 
　　剪袖恩虽重，残桃爱未终。 
　　蛾眉讵须疾，新妆近入宫。 
所谓周小童者，意即周小史。古有其人，擅美名如子都、宋朝者，而诗人竞咏之耳。 

　　任怀仁 
　　晋升平元年，任怀仁年十三，为台书佐乡里。有王祖为令史，恒宠之，怀仁已十五六矣，颇有异意。祖衔恨，至嘉兴，杀怀仁，以棺殡埋于徐祚家田头。祚后宿息日，忽见有鬼至，朝中暮三时食，辄分以祭之，呼云：“田头鬼来就我食。”至瞑眠亦云：“来伴我宿。”如此积时，后夜忽见形云：“我家明日当除服作祭，祭甚丰厚，君可随去。”祚云：“我生人不当相见。”鬼云：“我自隐君形。”祚便随鬼去。计行食顷，便到其家，家大有客。鬼将祚上灵座大食，食尽，合家号泣，不能自胜，谓其儿还，见王祖来，便曰：“此是杀我，人犹畏之，何况于鬼？”便走出，祚即形露，家中大惊。具问祚，因叙本末，随祚迎丧，既去，鬼便断绝。 

　　慕容冲 
　　初，秦主符坚之灭燕，冲姊为清河公主，年十四，有殊色，坚纳之，宠冠后庭。冲年十二，亦有龙阳之姿，坚又幸之，姊弟专宠，宫人莫进。长安歌之曰：“一雌复一雄，双飞入紫宫。”咸惧为乱，王猛切谏，坚乃出冲长安。又谣曰：“凤凰凤凰止阿房。”坚以凤凰非梧桐不栖，非竹实不食，乃植桐竹数十万于阿房城以待之。冲后为寇，止阿房军马，坚使使遗冲锦袍一领，称诏曰：“古者兵交，使在其间。卿远来草创得无劳乎？今送一袍，以明本怀，朕于卿恩分如何？一朝忽为此变。”冲命詹事答之，亦称：“皇太后有令，孤今心在天下，岂顾一袍小惠，苟能知命？君臣束手，早送皇帝玺，当宽贷符氏，以酬曩好，终不使既往之施，独美于前。”坚大怒曰：“吾不用王景略阳平公之言，使此虏敢至于此！” 

　　郑樱桃 
　　郑樱桃者，襄国优童也，艳而善淫。石虎为将军，绝嬖之，以樱桃谮杀其妻某氏。后娶某氏，复以樱桃谮杀之。唐李颀有《郑樱桃歌》，误以为妇人，且不得其实，第取其辞耳。歌曰：“石季龙，僭天禄，擅豪雄。美人姓郑名樱桃，樱桃美颜香且泽，娥娥侍寝专宫掖。后庭卷衣三万人，翠眉清镜不得亲。官军女骑一千疋，繁花照耀漳河春。织成花映红轮巾，红旗掣曳卤薄新。鸣鼙走马接飞鸟，铜驮琴瑟随去尘。凤阳重门如意馆，百尺金梯倚银汉。自言富贵不可量，女为公主男为王。赤花双簟珊瑚床，盘龙斗帐琥珀光。淫昏伪位神所恶，灭不香陵终不悟。邺城苍苍白露微，世事翻覆黄云飞。” 

　　丁期 
　　丁期，婉娈有容采，桓玄宠嬖之。朝贤论事，宾客聚集，恒在背后坐。食毕，便回盘与之。期虽被宠，而谨约不敢为非。玄临命之日，期乃以身捍刃。 

　　王确 
　　王僧达为吴郡太守，族子确，少美姿容，僧达与之私款甚昵。确叔父休，永嘉太守，当将确之郡，僧达欲逼留之，确知其意，避不往。僧达潜于所往后，作大坑，欲诱确来别，杀埋之。从弟僧虔知其谋，禁诃乃止。 

　　王韶 
　　王韶，字德茂，少美丽，善姿首。初袭父封都乡侯，为太子舍人，累迁郢州刺使。韶昔为幼童，庾开府信爱之，有断袖之欢。衣食所资，皆信所给。遇客，韶亦为信侍酒，后为郢州，信西上江陵，途经江夏，韶接信甚薄。坐青油幕下，引信入宴，坐信别榻，有自矜色。信稍不堪，因酒酣，乃径上韶床，已复践蹋肴馔，直视韶面谓曰：“官今日形容，大异畴昔。”宾客满座，韶甚惭耻。 

　　陈子高 
　　陈子高，会稽山阴人也。世微贱，业织履为生。侯景乱，子高从父寓都下，是时子高年十六，尚总角，容貌艳丽，纤妍洁白如美妇人。螓首膏发，自然蛾眉，见者靡不啧啧。即乱卒挥白刃纵横间，噤不忍下，更引而出之数矣。 
　　陈司空霸，先时平景乱，其从子茜，以将军出镇吴兴。子高于淮渚，附部伍寄载求还乡，茜见而大惊，问曰：“若不欲富贵乎？盍从我？”子高许诺，子高本名蛮子，茜嫌其俗改名之。茜器颇伟，既爱幸，子高不胜，啮被，被尽裂。茜欲且止，曰：“得无创巨汝邪？”子高曰：“身是公身也，死耳，亦安敢爱？”茜愈益爱怜之。 
　　子高肤理色泽，柔靡都曼，而猿臂善骑射，上下若风。性恭谨，恒执佩身刀，及侍酒炙。茜性急，有所恚，目若虓虎，焰焰欲啖人，见子高则立解。子高亦曲意傅会，得其欢。茜常为诗赠之曰：“昔闻周小史，今歌白下童。玉尘手不别，羊车市若空。谁愁两雄并，金貂应让侬。”且曰：“人言吾有帝王相，审尔，当册汝为后，但恐同姓致嫌耳。”子高叩头曰：“古有女主，当亦有男后。明公果垂异恩，奴亦何辞作吴孟子邪？”茜大笑，日与狎，未尝离左右。既渐长，子高之具尤伟。茜尝拊而笑曰：“吾为大将，君副之，天下女子兵，不足平也。”子高对曰：“政虑粉阵饶孙吴，非奴铁缠梢，王江州不免落坑堑耳。”其善酬接若此。茜梦骑马登山，路危欲堕，子高推捧而升。将任用之，亦愿为将，乃配以宝刀，备心腹。 
　　王大司马僧辨，下京师，功为天下第一，陈司空次之。僧辨留守石头城，命司空守京口，推以赤心，结廉蔺之分，且为第三子頠约娶司空女，頠有才貌，尝入谢，司空女从窗隙窥之，感想形于梦寐。谓其侍婢曰：“世宁有胜王郎子者乎？”婢曰：“昨见吴兴东阁日直陈某，且数倍王郎子。”盖是时茜解部，佐司空在镇。女果见而悦之，唤欲与通。子高初惧罪谢不可，不得已遂私焉。女绝爱子高，尝盗其母阁中珠宝与之，价值万计。又题一诗于团扇，画比翼鸟其上以遗子高曰： 
　　人道团扇如圆月，侬道圆月不长圆。 
　　愿得炎州无霜色，出入欢袖千百年。 
事渐泄，所不知者司空而巳。 
