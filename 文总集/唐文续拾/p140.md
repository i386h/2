<!-- { "loadSidebar": true } -->
    伏以物忌太盛，器满必倾，自古有言，至今为诫。苟或不能知止，但欲贪荣，则有折鼎足之虞，炊剑头之险。某每念遭逢圣运，绍续旧勋，北定羌戎，南征蛮，东降齐盗，西建蜀城，高提三尺之权，粗展四方之志。然自烟尘聚孽，原野宿兵。曾无敦阅之全材，先叨统帅；讵有纵横之令荣，兼领利权。而乃不能首唱义声，身先锐旅，戮奔鲸於海泽，逐犭制犬於秦关，遽及火炽祠篝，尘惊御辇，远聆巡幸，便议征行。但以每当誓众之时，即奉止军之诏，虽自始终励节，其如进退失图，华元兴城者之讴，子产致国人之谤。乃有浙侯构隙，沛将加兵，三年已来，二憾不释，蜩螗竞噪，蚌鹬相讥，厚诬而巧弄舌端，显奏而乱摇心曲，求刺舡而不暇，想投杼以难逃。伏赖相公照以秦台，调之伊鼎，察邾公之诉郑伯，解晋帝之疑石苞，免挂刑章，尚縻宠秩。既蒙明洗，诚合淬磨，更修克己之心，永竭勤王之力。直以松筠不改，虽自保於坚贞；蒲柳先秋，遽已伤於衰暮。筋骸渐惫，志气潜摧，纵欲自强，终忧不逮。
    今者幸遇上京已复，大驾则回，麟斗龙吟，固息兴妖之虑；放牛归马，实迎偃武之期。某也既在清时，诚为弃物；况萦沉痼，深负壮图。揽镜无そ，投簪是念。岂慕祈奚请老，尚处冗员；唯思范蠡爱闲，得行素意。乞解所职，自卜为宜。伏惟相公选士惟贤，退人以礼，俯矜羸劣，特赐允从。虽惭未遂报恩，免更久为尸禄。仰干陶冶，敬托笺毫，始知调急声哀，唯愧词穷理尽。伏惟俯赐恩鉴。
    ○田军容
    某惭无术略，久窃宠荣，提汉法之重权，陟秦官之极品，莫申展效，何赎贪叨。况自寇盗奔侵，京都陷覆，久守咽喉之寄，不成毫发之功。虽兵柄既多，固难措手；而君恩未报，实切颜。况乃室怒潜兴，邻仇竞起，陆逊徒称其佳吏，崔暹终撼於痴人，显奏相诬，多言可畏。幸蒙军容推心庇护，极力保持，虽遭贝锦之词，免陷识罗之罪。祗合以恋轩思幄，荣蹇磨铅，毕命为期，在公无倦。但缘摄生罕妙，从役久勤，齿发既衰，精神亦耗。少私寡欲，敢言君子者乎；多病爱闲，方谓古人是也。智力不可强进，宠章不可滥行，实觉妨贤，只宜求退。
    今者肃清凤阙，扑灭枭巢，橐弓矢以销兵，永除戎备；垂衣裳而致理，广任贤才。如某者，寒灰罢燃，眢井谁顾。往岁之南征北伐，虽忝当仁；此时之尸禄素餐，逾惭非据。既失行驱十乘，岂能卧护六军。辄贡表章，恳辞爵位。伏惟军容察以有犯无隐之义，难进易退之规，仰替帝俞，俯从愚愿。敢有胁肩谄笑，固无没齿怨言，幸逢四海之升平，愿指一丘而养老。干黩清德，兢惕实深，伏惟云云。
    ○都统王令公贺冬
    伏以律管潜吹，星躔改候；观台望瑞，云物呈祥。伏惟令公每布祥云，常悬爱日。三军广弩，挟楚纩以忘寒；五夜枕戈，拥孙衾而达曙。必资景福，早建殊功，雅当肃杀之时，便遂计除之势。四方耸耳，伫聆大捷之音；万众倾心，永致中兴之运。某末由陈贺，但切祷祈。
    ○浙西周宝司空
    伏以礼庆履长，传标视朔，夷夏契混同之运，乾坤叶交泰之期。伏惟司空相公浙水流恩，吴山变俗。既睹赵衰之日，永洽物情；愿亲傅说之星，早环帝座。未由拜贺，但切祷祈云云。
    ○前宣歙裴虔馀尚书
    伏以礼称迎日，传载书云，当寰中贺圣之晨，是水外寝兵之际。宜陈善祝，仰荐殊祥。伏惟尚书政报褰帷，庆资温席，己捧徵黄之诏，固谐梦说之期。人仰板舆，羡老莱之荣养；帝留金鼎，待伊尹之来调。某虽戎律拘身，而清规在想，末由拜贺，但切祷祠。
    ○幽州了可举太保
    〈碾玉排方腰带壹条并金鱼袋壹枚、金花银合盛重一百六十两。〉
    右件腰带体资廉润，功就琢磨，虽惭鄂坂之金，稍胜延陵之缟。璋比德，宜亲佩剑之腰；霜雪呈华，愿近生松之腹。动则金章跃鲤，静乃宝匣盘龙，既当屈以求伸，唯望服之无攵。谨专寄献，远表依攀，伏惟恩私，特垂检纳。
    〈银结条灯笼一枚（承灯盏白盛荷叶一，恭木匣盛，金铜锁并全）。〉
    〈金花平脱银装砚台一具（垂钠香囊五枚，恭木匣盛，金铜锁全具）。〉
    〈金花平脱银装砚匣并砚几一具（银砚水瓶等四事，砚几在第二匣内）。〉
    右伏以持异物而奉异人，尝聆斯语；览远书而愧远客，亦验古诗。志常切於攀鸿，事不惭於献鹄，每逢珍玩，则系恳诚。前件灯笼、砚台等，铸铄成功，披砂润色，运巧而灵丝缀藻，标奇而霞藻雕华，高悬谓云盖凌风，遥视疑露盘含日。龙膏豹髓，偏宜卜夜於欢筵；凤笔鹅笺，亦可依仁於末席。加以谢囊分挂，孔砚深藏，虚心而只待含香，蕴器而终能处默。是敢徵美言於举烛，寄微慊於濡毫。伏惟无思宋殿葛笼，僻敦俭约；或逞张旭草圣，许近恩辉。必可远耀九光，深滋五色。隔飞蛾而救物，仁化弥彰；研含麝以传书，德馨增馥。非无所采，粗有可观，必望眷私，俯垂容纲，幸甚云云。
    〈金花陷银拓裹合大小共三具。〉
    〈银接头红牙匙箸一十对。〉
    〈犀子四只，已上大合内盛。银装茶碗四只（在中合内盛）。〉
    〈犀碟子二十片，在小合内，盛金花银脚螺杯一只。〉
    右件匙箸、犀合、茶碗、螺杯等，虽愧金盘，粗胜棘匕。钿玫瑰之表异，固让魏铭；咏玳瑁之标奇，敢徵潘赋。所贵者，烟排翠点，霞染纤条。掌握增荣，不虑刘使君见失；指踪任意，或希柳御史自携。况乃水族殊姿，天成雅器，永免蜘蛛寄迹，能将婴鹉齐名。稍谓珍奇，远思寄献。伏惟静筹帷幄，许接榇。对郭隗於高台，深倾露液；遣甘需於仙阙，胜醉霞浆。伏惟恩私，特赐检纳，幸甚云云。
    〈织成红锦缴壁两条。暖子锦三疋。〉
    〈被锦两疋。西川罗夹缬二十疋。〉
    〈真红地绢夹缬八十疋。〉
    右件缴壁、锦、缬等，龟城传样，凤杼成功，张广幅而宛见虹舒，叠彩缯而免惭鲛织。虽五十里之夸步障，则难可争光；而四十疋之制戎衣，则或堪入用。亦冀备会稽守昼行之服，援平津侯夜寐之衾。不咎轻微，特垂容纲，干浼斯甚，兢惭实多云云。
    〈《安南开海路图》一面。〉
    〈《西川罗城图》一面，并八幅紫绫缘。〉
    右窃以事畏人知，切惭自炫。孟侧奔殿，终著美於鲁论；郄至骤称，果兴讥於晋乘。妍蚩可鉴，今古何殊。顷者铜柱南标，金墉西建，开八百里之险路，则云将驱石，雷师劈山；筑四十里之新城，则水神渗泉，地媪供土。盖乃感忠诚於上鉴，标壮观於外藩，敢言简在帝心，实匪率由人力。今则八蛮归化，万乘省方，既能有备无虞，亦所当仁不让。去年尝传雅旨，欲览微功，乃徵於墨妙笔精，遍写彼长途峻垒，宛如缩地，不止移山。远遣寄呈，略希展阅。必谓桂阳卫飒，诚琐琐焉；亦知蜀国张仪，是区区者。恃深养老而不拘小节，激壮图而无讶大言。伏惟云云。
    ○徐泗时司空
    〈物色。〉
    右伏经缟带衣，鲁史乃先其所出；投桃报李，周诗用表于相知。永言沼之毛，岂让琅之宝，盖防阙礼，只贵申诚。前件物等，虽曰土宜，亦由波及，实惭华丽，况至鲜微。难把八行，尽写传心之语；唯凭一介，聊陈藉手之仪。伏惟眷私，特赐检纳云云。
    ○田令孜军容送器物
    右窃以气а未销，道途尚梗，久乖专信，略达微诚，每忧於远莫致之，不敢以多为贵者。前件器物，货非难得，器实易盈，虽惭Α铣之名，愿接樽之列，辄将寄献，远表依攀。伏望无挂意於四知，幸流恩於一诺，特垂容纳云云。
    ○振武赫连铎尚书谢马狗
    右特蒙眷知，远有惠赍，无庾亮的颅之害，有陆机共耳之能，敢谓备於左牵右牵，实为酬於执勒执绁。宁唯致远，况解防奸。既驱荣之有期，固指踪而无失。仰承重贶，倍荷殊私，未有报酬，益多愧悚，伏惟云云。
    ○幽州李可举大王
    〈青毡帐一口、金铜装铰具。〉
    右伏蒙恩私，特赐惠赉，委之专介，卫以壮夫，遥陟危途，得张官舍。不假栋梁交构，能令户牖全开，出观则一朵莲峰，入玩则千重锦浪，加以顶标晓日，额展晨霞，静吟而筠箔摇风，俯视而地衣铺雪，舒卷皆成其壮观，行藏永佩於深仁，莫不炫沙漠之奇模，骇江淮之众听。卧龙窃誉，固当高枕无忧；虏豹成功，必可运筹决胜。唯期克捷，全赖庇庥，荷戴所深，启陈何及。伏惟云云。
    ○檄黄巢书（以下书）
    广明二年七月八日，诸道都统检校太尉某告黄巢：
    夫守正修当曰道，临危制变曰权，智者成之於顺时，愚者败之於逆理。然则虽百年系命，生死难期，而万事主心，是非可辨。今我以王师则有征无战，军政则先惠後诛，将期克复上京，固且敷陈大信。敬承嘉论，用戢奸谋。且汝素是遐，骤为敌。偶因乘势，辄敢乱常，遂乃包藏祸心，窃弄神器，侵凌城阙，秽黩宫闱，既当罪极滔天，必见败深涂地。
    噫！唐虞已降，苗扈弗宾，无良无赖之徒，不义不忠之辈，尔曹所作，何代而无？远则有刘曜、王敦，觊觎晋室；近则有禄山、朱Г，吠噪皇家。彼皆或手握强兵，或身居重任，叱吒则雷奔电走，喧呼则雾搴烟横，然犹暂逞奸图，终载丑类。日轮阔辗，岂纵妖氛；天网高悬，必除凶族。况汝出自闾阎之末，起於垅亩之间，以焚劫为良谋，以杀伤为急务，有大愆可以擢发，无小善可以赎身。不唯天下之人，皆思显戮；抑亦地中之鬼，已议阴诛。纵饶假气游魂，早合亡神夺魄。凡为人事，莫若自知，吾不妄言，汝须审听。
