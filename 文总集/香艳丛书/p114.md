<!-- { "loadSidebar": true } -->
　　孝穆纪太后者，宪宗妃，孝宗母也。贺人，本蛮土官女，成化中征蛮，太后在俘中，久之，中宫人选授女史。以警敏，俾守内藏。时万贵妃宠而妒，他妃幸上者，皆治使伤妊，即妊，百计使堕，由是他妃勿敢进。上尝行内藏，纪太后应对称上意，上悦之，就藏幸太后。万贵妃察知，恚甚，至不食，默俟数月，令婢钩治之。婢谬报曰：“病痞”，于是贵妃谮太后上前，谪居安乐堂。久之，孝宗生，太后使门监张敏溺焉。敏惊曰：“上未有子，今纵不敢使上知，顾奈何弃之。”稍哺粉饵饴蜜，藏之他室。当是时，贵妃虽日伺，无所得。且甚秘，至五六岁，尚不敢剪其胎发，唯吴太后废居西内，近安乐，独往来知其事，时时就哺养，上不知也。他日，上召张敏栉，照鉴叹曰：“冉冉矣，而无子。”敏伏地曰：“死罪，万岁见有子，何言无耶？”上叱：“安得有？”敏伏地叩头曰：“有，只恐不能保耳，倘能保，子见在也。”上曰：“吾自能保之，顾安得有？有安在？”敏叩头言状，上急起入西内，令召见，使至安乐堂宣旨。后抱孝宗泣曰：“事已觉，吾无生矣！儿去，见黄袍有须者，儿父也。”乃为孝宗易衣，置小车中舁之行。既至，孝宗发被地，走入上怀，牵上衣。上顾视大喜，且泣下曰：“我子也，类我。”（一云太监段英乘间为妃言，妃念已不复孕，乃启上召见，非是。原评曰：此段淋漓不必言，且亦仓卒处写得安洽。与他本所记召见处迥然不同。）会其年五月，干清宫灾，外廷忧上无继嗣者，稍稍见章奏。上乃使司礼监怀恩，出谓大学士商辂等曰：“主上有子六岁矣，莫之知。”因具道故，群臣闻之，皆大喜，即请为命名。拟上，不称旨，上自名之。于是后宫报有子者，相继至。上乃移太后居永寿宫，数数召饮酒，甚欢。贵妃日夜泣怨曰：“群小无状，不使我知。”其六月，候上召太后饮，置毒酒中，暴薨。上悲悼之，意贵妃而不敢言，赐谥“恭恪庄僖淑妃”。张敏惧，亦吞金死，孝宗竟立为太子。成化二十三年十月，孝宗嗣位，即以其年十二月，追封皇太后，谥“孝穆慈慧恭恪庄僖崇天承圣皇太后”，迁葬茂陵，奉主奉慈殿。时贵妃已死，中外哗然，切指贵妃家。监察御史曹璘等，请告贵妃罪于大行皇帝，斥其葬，削其谥号。孝宗不许，曰：“何以妥先帝。”遂已。乃特遣太监蔡用之贺，求纪家，得纪父贵、纪祖旺兄弟二人以闻，上既悲伤念太后，闻得其家兄弟来，大喜。诏改名父贵为贵，授锦衣指挥同知。祖旺为旺，授指挥佥事。赐予金帛、第宅、庄田、奴婢不可胜计。追赠太后父为中军都督府左都督，媪为夫人，其曾祖、祖父亦如之。遣修太后先茔之在贺者，置守坟户，复其家，而其既以伪败也。先是，太后在宫中，尝自语：“世贺县，姓纪，亲族幼不能知也。”太监郭镛、陆恺皆闻之。恺故广西人，姓李。蛮中纪与李同音，因妄称太后兄。（一云恺故无为州巢县人，其时冒太后兄，世官锦衣百户）遥嗾镇守两广，太监为访其族来，而族虚无人，唯恺女兄夫韦父成者，出冒之。有司遂待父成以戚畹，名所居里曰“迎恩里”。于是贵、旺者谋曰：“父成本韦氏，而犹冒焉，况我姓李。”因诈为宗系，上有司，有司莫辨也。既而父成诣阙争，听者逐父成，而仍不能察贵、旺是否。及上使使者，修治后先茔。蛮人凡姓李者，皆自称太后家，数辈见使者，使者讶之。谓纪也而李。及还，奏贵、旺不实。上复遣给事中孙珪、御史滕佑，间行连贺间访之。珪、佑微服入猺獞中，察得其伪状。归奏上，谪罪镛等，而戍贵、旺边海。于是数求太后家，竟不得。弘治三年八月庚寅，礼部尚书耿裕奏曰：“臣伏见陛下追念太后，深渭阳之思，重力微之痛（《魏书》：“力微无舅家”）。使者数辈相访，见似而喜，上圣之降恩，昊天之极感也。但粤西当大征之后，人民奔窜，岁月悠远，踪迹难明。陛下求之益勤，恐天下凿空以应陛下者益巧。昔者，孝慈高皇后，寻求家族，久不克获，乃立庙宿州，春秋祭祀，以表霜露。今纪太后幼离西粤，宾天已久，连贺非徐宿中原之地，嫔宫无母后正位之年。陛下风木虽悲，访询虽切，安能得其要领，获其疏属哉。臣愚谓可仿徐王故事，定拟太后父母封号，立祠桂林，春秋致祭，必有在天之灵，来歆明祀者。”上曰：“孝穆皇太后，蚤弃朕躬，每一思念，惄焉如割。向谓宗亲尚可旁求，宁受百欺，冀获一是。卿等谓岁久无从物色，请加封立庙，以追慰圣母地下之孝，朕虚有此心，终天痛之。其依我皇祖故事，封后父‘推诚宣力武臣特进先禄大夫柱国庆元伯’。谥‘端僖’；后母伯夫人。”有司立祠桂林府，岁岁祀。大学士尹直撰哀册，有“睹汉家尧母之门，增宋室仁宗之恸”二语，上燕闲念诵，辄流涕。 
　　邵贵妃者，昌化人，兴献王母也，父林，淘沙军。杭俗：军卫多贫人，无业，取民屋傍沙淘之，得金以易食，他人则否。后凡淘沙者，即非军，亦皆以军名之。（一作妃兵家女，年十四，聘者七人辄死，有指挥聘之，已上马矣，堕而死。其父充漕卒，携妃至京。）生一女，鬻于杭镇守太监。太监爱其慧，为授书，读唐诗、诗余数千首。稍长，有容色，知礼，太监携还京。会中宫选掌礼嫔妃，应选。时万妃妒甚，妃托微疾居外宫未进也。偶夜坐自咏所制《红药诗》，宪宗过，闻之大喜，遂召幸。（原评曰：今人见此，必以为小说家言矣。红药，一本作红叶。）成化十二年册为宸妃，二十三年进贵妃。生三子，一兴王佑杭，一岐王佑榆，一雍王佑标，兴王即睿宗也。兴王之国，妃不得从。兴王作《思亲诗》上妃，妃答之。正德十四年，世宗继大统，妃老矣。尚在宫，目盲，喜其孙为皇帝，摸世宗身顶至踵。乃推本所生，越旧制进称皇太后。嘉靖元年三月壬戌，颁诏曰：“自古帝王以孝治天下，尊亲之礼，其来远矣。朕祖母邵氏，圣善慈仁，静专明哲。克事宪祖，赞理内政。燕禖兆祥，泽隆启祜，浚发庆源，若斯之远。而徽号未加，朕甚恚焉。其尊称曰‘寿安皇太后’，大赦。”乃封太后弟昌化伯，大为林治坟西湖，费可十余万，名邵皇亲坟，杭人讹呼为“邵王坟”。是年八月，上选婚。初传昭圣皇太后懿旨。昭圣者，孝宗张皇后也。既而谕内阁，候寿安皇太后旨行。大学士杨廷和等再疏言，事不归一，无以昭示中外，仍改传奉昭圣旨。十一月，太后崩，卜葬橡子岭。世宗欲祔葬茂林下。廷臣集议，礼部尚书毛澄等，知上意所在，不敢争。杨廷和言：“宋宁宗欲祔孝宗于裕思诸陵，朱熹以为祖陵不当数兴工作，惊神灵。今祔寿安于茂陵，不几惊宪祖灵乎？如原议便。”上犹豫未决，后用工部侍郎贾咏奏，卒合葬茂陵。明年，上尊谥曰：“孝惠康肃温仁懿顺协天佑圣太皇太后”，别祀奉慈殿，尊迁主陵庙，改称皇后。即孝肃、孝穆亦如之，皆前此未有者。太后尝曰：“女子入宫，无生人乐，饮食起居，皆不得自如，如幽系然。以后选女入宫，毋下江南，此我留大恩于江南女子者也。”江南人家，亦幸无以丐恩泽送女子入宫，当时皆以为良言。太后侄喜，既为昌化伯，一年卒。于兰嗣，五年又卒。无嗣，其族人争袭。下吏部，会郭勋、张璁、方献夫、胡世宁、李承勋议，世勋议曰：“皇上必嗣邵氏封者。推皇考所自于皇太后，又推皇太后所自于其父母。与其族氏子姓，可谓远矣。今皇太子子孙，不幸皆绝。而争祀者，又世次不明。诚恐赐之一门之爵，反渎其百代之宗。祚祀不享，弥滋贸乱。莫若留封爵，量加恩泽。”不报。久之特降旨，令其族人杰嗣伯。又久之，革去。其后，族人贫，毁邵王坟，拆其石卖官，筑湖塘焉。 
