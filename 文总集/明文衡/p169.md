<!-- { "loadSidebar": true } -->
　　●钦定四库全书

　　明文衡巻八十三

　　（明）程敏政 编

　　○墓志

　　故江南等处行省都事追封丹阳县男孙君墓铭　　宋濓

　　君讳炎字伯融姓孙氏金陵句容人曾祖某祖文嗣父显卿皆为儒母洪氏君身长六尺余面黒如铁一足偏跛于书少所不通喜雄辨累累数千言常穷一座人人莫不畏其口长于歌诗元至正中天台丁君复同郡夏君煜皆以诗名君逰此两人间日夜相切劘益得其旨趣下笔一扫百纸可立尽辞彩烂然惊动江东雅好饮酒常与夏君对饮赋诗各务出竒相胜毎得一隽语槌案大呼哗声撼四邻所与交皆当时豪杰间出逰四方君既以气自负常轻视章句儒众中常自许曰孙炎岂龊龊辈伍邪然卒无容之者竟困而归岁乙未今上皇帝渡江来金陵开江南等处行中书省闻君名召见与论君陈元运将终劝上延揽智能士以圗大业上甚悦辟为掾毎问以事慷慨激烈所谋多合上心上愈嘉重以为可用戊戌从征浙东以劳擢同知池州府事寻改池为华阳府即拜君为知府皆有声明年十一月召为省都事会处州降择镇安之者咸以处在山海间盗贼凭结非君莫可治上亦才君入省月余遂命为处州总制钱谷兵马之柄悉委之不取中报且以省符未署者付之听其自辟任君疋马入处州时城外七里即贼营老猾黠蛮狼嗥虎踞不奉官府约束君至坐厅事驱城中民跽阶下谕以元将亡及上起兵意谓民奉法则生否必为虀粉语甚剀切民皆叩头流血誓不敢二心退则转告其乡民以为孙使君仁且武不比旧官可玩狎君亦下檄属县徧谕之由是投兵来降者相继于门数月皆化为良民君复择其骁勇者练为兵时时肄习之拔其服众者为长有冦则率以禽冦事罢散归为农有所警发驰一符立至军门无敢或后奸吏巨族素骄横者敛手吐舌畏之如神不敢出声语虽在数百里外皆缩气屏息如临其家郡民赖以安皆谓得孙使君治郡晚时上欲用人而秀民有才能者见方战争胜负未分皆伏匿山谷中不肯出君患之钩致一二人问有才者为谁今皆安在録其姓名为书遣使者招之而刘君基章君溢尤为处士所推刘君最有名亦豪侠负气与君类自以仕元耻为他人用使者再徃返不起以一寳剑奉君君作诗以为剑当献之天子我人臣不敢私用封还之为书数千言开陈天命以谕刘君无以答逡巡就见君置酒与饮论古今成败如倾河决峡略无疑滞刘君乃深叹服曰基始自以为胜公观公论议如此基何敢望也君既以口舌安反侧郡上方征伐无一兵与君壬寅二月苗将贺甲李乙叛袭君而所练卒亦应之君无援被禽幽空室中列卒环守胁君降君绐之曰若生吾吾能成若事贺李知非其本心恐留自遗患遇夜以燖鴈斗酒馈君曰以此与公诀君拔佩刀割鴈举巵酌酒仰天叹曰嗟乎丈夫乃为鼠辈禽然我死义尔贼死肉臭狗且不尔食卒怒持剑嗔目拟之君饮酒自如食竟叱其解衣君骂曰此紫绮裘乃上赐吾者贼勿解吾当服以死引枕而卧贼俟其睡乃害之时某日也年三十又几事闻上嗟悼乆之是年某月日以其丧归葬金陵南门外聚寳山之阳后二年赠征仕郎戊申上即帝位念君死事之忠追封丹阳县男仍命有司复其家君先娶王氏初国兵入金陵不屈死生一子毅继平氏君事亲孝与人交缓急可仗有古烈士风遭时遇变所为可称道守死不二卒成美名可谓俊杰虽位不大显生不永年然忠义之士当与天地长存不足为君憾也君所为诗若干巻门人蒋敬编次传于世铭曰
　　元季政乱盗若蠭戈矛相刘河汉红江淮中间飞一龙谁其辅之惟羣雄维时孙君起章逢齿牙差差万剑锋陛前论事声震镛帝一见之为动容俾知大府佐幕中锄奸剔蠧刖罪功括苍告降内犹讧诏君持节总兵戎疋马三矢韔一弓徐行直入如渉空羣豪禁伏伛且恭大开城门灭燧烽口宣檄告悛顽凶敢有弗悛屠其宗销兵铸铁耕以农生民有如鱼脱罿拔诸水火哺飱饔莫猺内蚀据崇墉乘其不备袭且攻君气吞贼兵力穷长蛟在陆制蚁虫仰天叱月月为东义不负国徇以躬游魂上天化白虹下压贼营贼眼朦大军四来若雷舂析骸解项殱彘豵死事上闻帝哀恫赠官复户颁爵封生气凛然薄苍穹生为伟人死则忠位卑寿啬名誉丰脱令耆艾登侯公死而无闻鬼犹懜取彼弃此孰纎洪史臣焯行镇幽宫名与天地期无终

　　元封从仕郎江浙等处行中书省左右司都事郑彦贞甫墓志铭

　　呜呼大同之世人不独亲其亲不独子其子货不必藏于已力恶其不出于身自大道既隠情伪日滋此尼父所以有不及见之叹虽然秉彝天性亘万古犹一日纵时有污隆而其道则未尝泯灭有若浦江郑氏非一家之三代乎其七叶之长彦贞君非三代之英乎彦贞讳鈜彦贞字也其家自宋南渡初即合食为义门迄今已厯十世宋元二朝国史皆为立传家敎修明有遗范二巻俾奕世守之彦贞嗣主其政益匑匑畏谨正已以莅物或行其所未至或补其所不足家人翕然遵化一堂之上雅雅雍雍动逾千百指爱无不均也情无不一也不知孰为亲而孰为疏也视其货泉则锱铢皆聚于公且曰我恶敢私也察其事功则羣趋而竞赴又曰此吾分当然也尔何与哉虽甚劳弗懈义浃仁孚和气充牣四海之广莫不闻知过其门入其庭者神畅心怡而鄙吝之萌销沮无余退而有言佥谓昔之义居如樊杨张李之流诚所不及而益重彦贞君之善继先志也彦贞自幼沉毅端悫屹然如成人虽朋旧不敢狎视语一近亵辄白眼望之闻人有轻已之言辄自责自厉惟恐如其料及壮主货财倡家意其易惑百端倾诱之每正色叱之使去倡大诧曰此铁心石肠人也彦贞事父尽孝父病在枕席其妻卒不敢哭强颜干笑以奉汤药竟不使之知后八日父亦卒彦贞哀恸几絶水浆不入口者三日须发为之尽白及至终丧外舅张必庆悯诸甥茕茕无依力劝其更娶彦贞谢曰鈜见后母肆虐戕贼骨肉者多矣忍令吾儿陷之邪不听彦贞年未四十君子义之时天下承平衣冠萃于燕都翩然出逰以充其见闻揭文安公傒斯在禁林黄文献公溍居成均二公以文辞鸣当世皆折行辈与彦贞交论文谈诗或至达旦不休一时士大夫见彦贞方严皆敬惮之或酣酒放歌闻履声即敛容正坐不敢吐气自时厥后彦贞仲子泳与从子深同讲授托克托太师家彦贞为书数千言陈时政之弊令进于太师太师多采而行之彦贞尚风义旧与参政呼图克娄斯游其子为武义宰免官留武林贫不能自存彦贞延其家十口来浦江给衣食三十余年邻有瞽者跛者彦贞养之终身毎夙兴告饥者填门彦贞积余饭亲携箪分饷之至老不厌元季兵起州郡俱绎骚大将数统兵入境服义门名皆戒士卒毋敢犯枢密判官阿勒呼木帅军五万一夕骤至夺民庐舎以居二十里之内鸡犬牛羊尽毙彦贞说之曰明公非太师之偏裨乎太师征髙邮尚以无罪去国况明公之士卒恣行不道乎脱有一人言于朝不识明公将何以处之阿勒呼木愕然曰业巳如此为之奈何彦贞曰为明公计者甚不难浙东据山阻海其民颇柔驯易制明公诚能抚定而绥辑之俾他兵不敢东向执政柄者尚敢以嚏咳相惊乎行且録明公之功矣阿勒呼木不觉屈膝曰非公不能闻此言命左右致束帛为谢明日下令启行一军肃然曽未几何国朝大兵取婺州彦贞携家避入诸暨流子里时李曹公文忠统兵来过叹曰此义门也今世罕见之躬为扃鐍而去事平遣帐前先锋率民兵二千护其家归浦江人以为彦贞积善之报云彦贞年七十以甲辰之岁四月十四日终于家其月二十八日葬于诸暨州桐山乡宣山之原家庭内外不问服之有无咸呜呜哭哭则尽哀一县之中若宗党若婣连若三农百工若乡士大夫皆素衣冠拜哭哭亦尽哀傍邑之贤者闻之亦窃哀之曰是家实无愧于三代使尼父生于此时未必不乐道之今其七世之长亡矣熏渐之益吾属将何望乎呜呼此可以声音笑貌为之哉彦贞之致是者必有在矣彦贞之先自歙迁睦又自睦来迁其详见诸谱图记同居初祖讳绮字宗文宋干道中赐号冲素处士朝请郎守郎中晏穆为铭其墓父文泰植志不屈人下设施运量大能昌其家文泰乃青田尉徳璋子出为伯父徳池后徳池之父致则处士曽祖也妻张氏有妇徳敬夫如宾没齿无一言相加遗男子五人长汉才优识精虽不大声色子弟莫不畏之量入为出而其致用恒裕如也次即泳通经而有文累官从仕郎温州路总管府经厯得封彦贞江浙等处行中书省左右司都事亦阶从仕郎次湜东阳丞人谓才如长兄次渶江浙行省宣使次漴庶出也女子一人归东阳蒋嘉亨孙男十人桢棫干枢模格棠木杲柯女八人其二适嘉亨之子昭及其从子明其一嫁同邑张宗余皆未行曽孙男八人焘爟炎燋熉光荧焰濓也不敏与彦贞有连而彦贞子若孙又皆从濓授经其相知实深然而宦游南京彦贞之殁敛不得凭棺窆不得临穴将何以释其悠悠之思唯纪载羣行镌之乐石可以垂声光于不朽贻矩则于方来是犹可为也于是不敢让姑徇汉等之请而为之铭铭曰
　　大道之行天下为公风气敦厖臻于大康异体同心情无不通此谓醇熈三代之英世迁俗殊道徳沦丧紾臂借耰秦法之凉肝膈充窒形骸闭藏忾我寤叹涕泗沾裳彼美郑君沉毅自强上承奕叶合族共炀内教云饬外政复蘉规重矩迭遹有耿光曷以致兹曰率其常或敛以舒或翕而张有子将将有妇洋洋无间戚疏萃于一堂孰为尊章谁为父兄至和丕冒奚有畛封倘渉其庭煦如春阳浃人肌髓薫为善良人亦有言此为世防非君之贤莫袭其芳袭之斯何既明且刚以仁为食以义为浆翳能使昭枯堪再荣百鸟喧啾忽见鳯凰宜览徳辉西东翱翔岂意铩翮竟归冥茫载者亡车渡者失航瞻望弗及衋然感伤仙华卭卭浦汭汤汤缅懐徳人何日而忘故

　　诗人徐方舟墓铭

