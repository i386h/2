<!-- { "loadSidebar": true } -->
　　明廷孚令常伯升班【唐百官志龙朔元年改尚书为太常伯】时礼文之阙犹多聊烦共治【南齐书孔逷为尚书仪曹郎屡箴阙礼多见信纳上谓王俭曰孔逷真所谓仪曹也】今儒者之效已试宜即真除国有正人士无异论恭惟某官赋才宏赡履徳清方惟卓尔而不羣【景十三王传赞夫惟大雅卓尔不羣】故褎然而为首【褎去声音防董仲舒传子大夫褎然为举注褎然盛服貎诗褎如充耳】一乡隽誉与雪山云峡以争雄【雪山在威州保寜县西南积雪不消杜诗公来雪山重公去雪山轻云峡即三峡杜诗云来气接巫峡长月出寒通雪山白】万里脩程望金马石渠而平步【公孙传待诏金马门注武帝时相马者东门京作铜马法献之立马于鲁班门外更名鲁班门为金马门施讐传与五经诸儒杂论同异于石渠阁蔡邕传孝宣防诸儒于石渠章帝集学士于白虎唐艺文志汉兴学校复创石渠雄向校讐于前马郑论次于后西都赋天禄石渠典籍之府葛龚反遂初赋考天文于兰阁览羣言于石渠三辅故事石渠阁在未央殿北以藏秘书者其下礲石为渠以导水故名白居易诗平步取公卿】左右书其言动朝夕罄乎论思直哉批勑之风公矣抡才之鉴能读倚相之八索【左传楚子与令尹子革语左史倚相趋过王曰是良史也子善视之是能读三坟五典八索九丘杨升庵云九丘即九州也八索即八泽也见淮南子互见第四巻周益公启徧观流畧岂徒穷八索九丘之渊源洞察几微固已熟六狄五戎之利害】勒成太史之一家【司马迁传究天人之际通古今之变成一家之言叙传错综羣书古今是经勒成一家大畧孔明】凡数器以身而兼之【薛宣传经术文雅足以谋王体断国论身兼数器有退食自公之节】岂诸公可跂而及者吾从先进具知宗伯之能何以假为就正文昌之任【史记韩信传大丈夫定诸侯即为真王耳何以假为】葢将搜举百王之坠典发扬三代之余风黼黻太平肃清羣慝曳尚书之履已素熟于帝聪秉师尹之钧将益昌乎相业【诗尹氏太师维周之氐秉国之钧四方是维】某久依崇戺喜听嘉音想野外绵蕝之仪斯文有赖旅门下高冠之士厥路无繇蹈抃惟深染濡奚既
　　又贺费尚书
　　日观疏恩春卿正位三礼之能已试复何让于夔龙【尚书有能典朕三礼又伯拜稽首让于防龙】八座之职为真信无慙于元恺【谢灵运晋书古者重武事贵射御取其防御如仆各置一人尚书六人谓之八座参摄百揆出纳王命古元恺之任也】师虞允穆【尚书出入自尔师虞】儒效加多恭惟某官贯穿九流【贯音冠穿也易贯鱼以宫人宠説文穿通也从牙在穴中司马迁传贯穿经传驰骋古今唐诗贯穿学问骨洪适启古学贯穿时名暴白】标准百世岷精垂东井之曜钟此竒才【文选江赋岷精垂曜于东井地理志秦地于天官东井舆鬼之分野也南有巴蜀广汉】魁星应北斗之枢冠乎华选仁义之涂肩丘而袂旦【司马相如传游衍乎六艺之圃驰骛乎仁义之涂韩文行之乎仁义之涂郭璞诗左揖浮丘袖右拍洪崖肩】篇章之囿超马而蹑刘【呉质答魏太子牋优游典籍之塲休息篇章之圃晋书陆机文辞深而雅义博而显故足逺超枚马髙蹑王刘百代文宗一人而已】介珪来朝鸣珂入侍对君直二史之笔拔人公一字之题【晋书蔡谟传父克素有雅量克未仕时河内山简尝与琅琊王衍书曰蔡子尼今之正人衍以书示众曰山子以一字防人然未必可称】朝説金华之书【班固叙傅时上方向学郑寛张禹朝夕入説尚书论语于金华殿中注金华殿在未央宫】夕批青琐之诏便蕃宠数凌厉周行容台观藻色之新久厪管摄【史记索隠商容商家礼乐之官知礼容所以礼署称容台淮南子夏桀之时容台振而掩覆注行礼容之台】禁路听履声之旧益峻班聮且继商周者损益可知歴汉唐则废兴靡定故贾谊舒向皆为之发愤【汉书礼乐志大汉继周久旷大仪未有立礼成乐此贾谊仲舒王吉刘向之徒所为发愤而增叹也后汉书传论汉初天下创定朝制无文叔孙通颇采经礼参酌秦法虽适物观时有救崩敝然先王之容典葢多阙矣是以贾谊仲舒王吉刘向之徒懐愤叹息所不能已也】虽魏征房杜未免于有慙【唐书礼乐志太宗时中书令房龄秘书监魏徴与礼官学士等因隋之礼增之为贞观礼可谓盛矣而不能至于三代之隆者具其文而意不在焉】今资鸿硕之讨论【校猎赋鸿生钜儒文选三事九司宏儒硕才】乃备燕闲之顾问伫搜旷典増贲昌辰移斟酌元气之工【汉书北斗天子喉舌斟酌元气运乎四时尚书出纳王命赋政四海所谓制气之臣也李峤上高长史书抚八翼而登泰阶提七星而酌元气】居坱圠大钧之任某栖栖冷舍落落穷途【文选穷途悔短计杜诗穷途愧知已】曽未埽先生之门遽防推长者之毂逖闻显拜倍激懦斯文抑何幸与此生亦不孤矣刺六经作王制允借洽闻【汉郊祀志博士诸生刺六经中作王制注刺取之也刘向传博物洽闻】征诸生起朝仪终归汲引【叔孙通传通之降汉从弟子百余人然无所进专言诸故羣盗壮士进之弟子皆曰事先生数年幸得从降汉今不进臣等专言大猾何也通乃谓曰汉王方蒙矢石争天下诸生寜能鬭乎故先言斩将搴旗之士诸生且待我我不忘矣及与诸生共起朝仪拜为奉常因进曰诸弟子儒生随臣久矣与共为仪愿陛下官之髙帝悉以为郎诸生乃喜曰叔孙生圣人知当世务李翺集汲引之惠如防得风】其为闿怿【司马相如传昆虫阖怿注闿怿皆悦也】未易敷云
　　贺顔直院
　　涣敷龙检晋直鼇扉【韵防鼇海中大鼈作鳌非李卫公诗画壁看飞鹤仙图见巨鼇注内署垣壁北画松鹤西画海中曲龙山笔谈宋白贾黄中皆先达钜儒同在鼇禁】百日掌纶方播南宫之咏九天落笔果参内相之游【杜诗观我落笔中书堂】稽古所防有识相庆恭惟某官器度凝重才质疏明校艺最优出太学三万人之上【儒林传顺宗感张酺之言乃更修黉宇凡所造千八百五十室自是游学增多至三万余生】防书益富居瀛洲十八士之先凛特操之不回乐外庸之自诡襆被而去则五袴之谣起【襆音伏或作幞晋书魏舒传舒迁浚仪入为尚书郎时言沙汰郎官非其才者罢之舒曰吾即其人也襆被而出同寮素无清论者咸有愧色谈者称之韩文襆被入直】揽辔而行则万庾之课登【文选位登万庾积】宵衣动前席之思星驾促介圭之觐【诗星言夙驾】坐粉闱而典瑞既推鸿硕之才【白乐天诗文昌新入有光辉紫界宫墙白粉阐葢尚书省皆以粉涂壁画古贤列士曰画省亦曰粉省唐百官志礼部郎中员外郎掌图书祥瑞景星庆云为大瑞其名物六十四白猿赤兎为上瑞其名物三十八苍乌赤鴈为中瑞其名物三十有二嘉禾芝草木连理为下瑞其名物十二又周礼大宗伯之属有典瑞中士二人令狐楚诗开箱何处送新图】登玉署以摛词仍奉燕闲之问便蕃帝渥从臾儒流【从臾亦作怂慂方言南楚凡已不欲喜怒而旁人説者谓之怂慂亦作纵臾衡山王传日夜纵臾如淳曰纵才勇切臾读作勇师古曰奬劝也文选郁从臾而未扬】将以高文大册鼔羣动之情【西京杂记军旅之际戎马之间飞书驰檄用枚皋庙堂之上朝廷之中髙文大策用相如】必有崇论谹议沃四聪之听【谹音宏説文谷中向司马相如传必持崇论谹议创业垂统为万世防扬雄传夫闳言崇议幽微之途葢难与览者同也】能引君于当道信为国之有人颇牧在吾禁中隠然舆望【毕諴传諴入翰林为学士党项扰河西宣宗召访边事諴援质古今条破羌状甚悉帝悦曰不意颇牧在吾禁中宋李廸为学士真宗问陜西兵几何对曰臣向在本道以小册书兵马粮草之数以备调发今犹在佩囊中帝令探取之曰不意颇牧在吾禁中徐湘启将谋边事称颇牧于禁中岂止文书继陆呉于庭内邵博传中禁自得颇牧当馈不忘萧曹洪适启壮猷经武定堂下之孙呉妙畧纬文得禁中之颇牧】周召相于王右由此阶升某边部有行下陈莫旅编之诗书而无愧争覩云章【韩文编之乎诗书之防而无愧措之乎天地之间而无亏诗倬彼云汉为章于天】送以礼乐而有光正资波润【诗序皇皇者华君遣使臣也送之以礼乐言逺而有光华也】其为开怿罔既输陈
　　又贺顔郎中兼直院
　　龙光锡命【诗为龙为光又何天之龙郑注读作宠荣名之谓】鼇直登贤独诵仪曹之书学岂专于一艺【南史梁武帝问仆射徐勉求一有学艺解朝仪者为尚书仪曹郎勉曰孔休源识见清通详练故事自晋宋起居注诵畧上口即日除尚书仪曹郎每议建访前事休源即以所诵记随机决防曾无疑滞吏部任昉谓之孔独诵】兼绾翰林之诰文酷似乎六经【杜诗紫诰仍兼绾黄麻似六经】朝论穆清儒林震耀恭惟某官识涵今古声塞天渊【楚词声盈塞乎天渊】极高明之性而蹈乎中禀刚大之气而养以直为梁辟雍之海久矣上游【诗造舟为梁班固辟雍诗廼流辟雍辟雍汤汤圣　莅止造舟为梁西都赋辟雍海流道徳之富三辅黄　辟雍水四周于外象四海也桓彜传豁陵厉于上游】鼓枻蓬莱之池翩然捷出【枻音曵棹也一曰柂楚词鼓枻而去汉书建章宫北太液池中有蓬莱方丈瀛洲壶梁象海中神山】人皆期之以不次之用【袁盎传待以不次之位明帝纪仆从射皆受不次之位荀子贤能不待次而举曲阜行上官均制俎豆之议着为典常牋奏之文传为口实秩清望重时儒所贵不次之擢多此途出】公独凛然有难进之风【韩诗致君岂无术自进诚应难】忽辞瑞锦之窝【春明朝退录礼部员外郎为瑞锦窝李昉讨衣惹御香拖瑞锦郑谷诗锦帐名郎重锦窝余日华诗仪曹之号锦窝牋奏是掌容台之起绵蕝礼乐攸司】暂偃凝香之寝【偃偃息也诗或息偃在牀韦应物诗燕寝凝清香】岂有第一流之清望【白居易行贾餗中书舍人制非第一流不在其位】乃令阅四载以外居趣驹骆之辔以劳还【诗序四牡所以劳使臣之来】排虎豹之闗而直上【离骚虎豹九辟兮害下人些】掳陈益壮眷奬甚浓有郎位于积星之间亦云旧矣知制诰于百日之内尚窃迟之想涌泉之思如倾【苏颋传宗平内难书诏填委独颋在太极后阁口所占授功状百绪轻重无差吏白曰丐公徐之不然手脱腕矣李峤曰舍人思若涌泉吾所不及文选文若春华思若涌泉艺文类聚沉思泉涌华藻云浮】惊灿花之词立就【天寳遗事李白説论皆成句读如春葩丽藻灿乎齿牙时号灿花之论】遵上志于四方万里之逺感士心于一札十行之间非有轶材孰当华选岂惟文章追两都之旧抑欲礼乐还三代之醇大宗伯之讨论仍资婉画【杜诗春官验讨论】真学士之除拜伫锡赞书某学校闲官门墙故吏自视沟中之断曽防堂下之携喜聆嘉音顿起懦志仁人念旧忍令席蓐之弃捐【晋文公至河令席蓐捐之咎犯哭曰席蓐所以卧也见君弃之臣不胜哀】下客希荣但把衣冠而拂拭【王吉与贡禹为友吉为益州刺史贡闻之拭冠以待】其为庆抃罔既言宣







　　橘山四六巻三
　　钦定四库全书
　　橘山四六巻四　　　　　宋　李廷忠　撰
　　明　孙云翼　注
　　贺程侍制【侍制唐官永徽中命文馆学士一人日侍制于武徳殿始有侍制之名永泰初勅裴冕等并集贤侍制始有侍制之所宋景徳初置龙圗阁侍制元祐令从四品掌侍从备顾问】
