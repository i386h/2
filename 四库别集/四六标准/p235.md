<!-- { "loadSidebar": true } -->
　　青鞋左计又迷京洛之尘【杜诗吾独胡为在泥滓青鞋布袜从此始韵防防尽不适事宜曰左计韩文身勤而事左陆机诗京洛多风尘素衣化为缁谢朓诗谁能久京洛缁尘染素衣】绣段右牋可认潇湘之故【四愁诗美人赠我绣锦段何以报之青玉案许浑诗潇湘逢故人详别见】谁能执热此不聴冰【陆佃埤雅云袁狎曰河氷上有貍迹便堪人渡崔劼以为貍当作狐狐性好疑故渡氷輙聴盖不知聴氷不独狐貍亦有之述征记曰盟津寒则氷厚数丈氷合车马未敢过要须狐行云此物善聴氷下无水声乃过人见狐行方渡】恭惟某官胄出清门【杜诗将军魏武之子孙于今为庶为清门】源流正学【辕固传公孙子务正学以言无曲学以阿世】单传伊洛寜忘厥祖之典刑【宋史道学传防酢字定夫建州建阳人与兄醇以文行知名所交皆天下士程颐见之京师谓其资可与进道程灏典扶沟学招使肄业尽弃其学而学焉晚官监察御史厯知三州】平视荘骚盍勉乃翁之文字【魏畧文帝为太子尝请诸文学酒酣坐欢命甄夫人出拜坐中咸伏惟刘桢独平视杜牧李贺集序使贺未死少加以理奴仆命骚可也】得解牛于肯綮失射鸭之酸寒【见首条】行矣交章从而増秩某重寻故步真是陈人【俱见前】懐钧天半饷之荣聊复尔耳【史记我之帝所甚乐与百神逰于钧天广乐九奏万舞饷説文饟也尔雅馌饷馈也韩诗虽得一饷乐陈后主词梦里不知身是客一饷贪欢东坡诗钧天一饷梦中荣】追汗漫九垓之约行或使之【淮南子吾与子汗漫逰于九垓之上垓柯开切説文兼垓八极地也国语天子居九垓之田郭璞逰仙诗升降随长烟飘飘戏九垓互见前】
　　代回崇仁舒尉【若拙○崇仁已见】
　　识中散于鸡羣夙有通家之好【晋书忠义传嵇绍入洛或谓王戎曰昨于稠人中始见嵇绍昂昂然如野鹤之在鸡羣戎曰卿复未见其父耳孔融传造李膺门语门者曰我是李君通家子弟门者言之膺问曰髙明祖父尝与仆有恩旧乎融曰然先君孔子与君先人李老君同徳比义而相师友则融与君累世通家栁子厚送崔羣序予与崔君有通家之旧】懐少傅之鹄峙未谐识面之期【韩文少傅翠竹碧梧鸾鹄停峙详见前北齐书酷吏传宋逰道广平人除司州中从事神武自太原来朝见之曰此人宋逰道耶尝闻其名今日始识其面识字重上】飞牋惠然佩意厚甚恭惟某官冠裳阀阅诗礼典刑无忌即刘牢之甥风流是似【晋书何无忌东海剡人也少有大志镇北将军刘牢之即其舅也初刘裕尝为刘牢之参军与无忌素相亲结及桓簒位遂共举义兵闻甚惧其党曰刘裕乌合之众势必无成愿不以为虑曰刘裕勇冠三军当今无敌刘毅家无儋石之储樗蒲一掷百万何无忌刘牢之之甥酷似其舅共举大事何谓无成】郑公乃魏謩之祖气象如存【韩诗气象硉兀未可攀又气象日凋耗余见前】防棒所临緑林其遯伫公侯之必复岂州县之徒劳【俱见前】某正尔借交偶然浪出【杜诗厐公不浪出】北山驰驿傥无俗驾之勒移【孔稚珪北山移文驰烟驿路勒移山庭又请回俗士驾为君谢逋客】东野回头犹及射堂之着句【昌黎醉留东野诗低头拜东野愿得终始如钜蛩东野不回头有如寸莛撞钜钟东坡诗仍开射鸭堂孟郊诗不如竹枝弓射鸭无是非又射鸭复射鸭射鸭惊菰蒲详见前】
　　回舒县尉【详啓意盖求汲引而答之者】
　　再书美最陪贺旅以未能十部华牋感鸣谦之先辱【杜诗佳句染华牋】乐于蔵弆愧在暗投【见前】恭惟某官疏通之才【礼记疏通知逺书教也】肤敏于学南昌小隠自当登文石之涂【杜诗吏隠逢梅福白乐天诗大隠在朝市小隠入邱樊邱樊大冷落朝市太嚣喧不如作中隠隠作留司官】东野壮图谁可任通波之漕【杜诗居然屈壮图昌黎荐士诗鹤翎不天生变化在喙菢通波非难图尺地易可漕善善不汲汲后时徒悔懊】愿少安之无躁【昌黎答吕毉山人书方将坐足下三浴而三熏之聴仆之所为少安无躁】孰云多而不扬【昌黎进学解占小善者率以録名一艺者无不庸爬罗剔抉刮垢磨光盖有幸而获选孰云多而不扬】某刍狗已陈【荘子夫刍狗之未陈也盛以箧衍巾以文绣尸祝斋戒以将之及其已陈也行者践其首脊苏者取而防之而已】露萤不暖【梁元帝萤火诗着人疑不热集草讶无烟】友其士之仁者敢隠于言今者人谓斯何恐孤此意【韩文公之蓄此邦其勤不亦至乎此邦之人累公之化惟所令之不亦顺乎上勤下顺以济登兹不亦休乎昔者人谓斯何今者人谓斯何】更欲见可续得表微
　　回通山廖尉【士正○通山在今兴国州西一百八十里本隋永兴县地属鄂州唐因之五代时扬吴属斗山镇南唐始置通山县宋属兴国军】
　　蓬矢之生厚甚临存之宠【礼记子生男子设弧于门左女子设帨于门右射人以桑弧蓬矢六射天地四方注桑弧蓬矢本太古也正义曰以桑与蓬皆质素之物故知本太古也严助传使重臣临存】瓜期而往先之谦施之光【施始防反易地中有山谦君子以裒多益寡称物平施】似颠倒于衣裳【诗东方未明颠倒衣裳颠之倒之自公召之】亦轮囷于肝胆【韩诗穷途致感激肝胆还轮囷】恭惟某官美由世济才应时须【山谷诗公自才力应时湏】抱壁中科斗之文人无能识【孔安国尚书序鲁共王好治宫室壊孔子旧宅以广其居于壁中得先人所蔵古文虞夏商周之书及传论语孝语皆科斗文字科斗书废已久时人无能知者元吾衍子行学古编科斗为字之祖象虾蟇子形也今人不知乃巧画形状失本意矣上古无笔墨以竹挺点漆书竹上竹硬漆腻画不能行故头麤尾细似其形耳通志苍颉石室记有二十八字周时无人识秦李斯始识八字汉叔孙通识二十字】对殿上龙蛇之影日独未斜顾为东野之酸小作南昌之隠【并见前】愿俟时乎将刈正安结緑之委蛇【离骚经余既滋兰之九畹兮又树蕙之百畆畦留夷与揭车兮杂杜蘅与芳芷冀枝叶之峻茂兮愿竢时吾将刈史记范睢传臣闻周有砥砨宋有结緑梁有悬藜楚有和璞此四寳者土之所生良工之所失也而为天下名器委音威蛇音移诗退食自公委蛇委蛇传委蛇行可从迹也笺委曲自得之貌左传杜注顺貌言人臣自公门入私门无不顺礼从顺也】既失路又疾驱忽报飞黄之腾踏【韩文既识路又疾驱兮孰知余力之不任又飞黄腾踏去不能顾蟾蜍】勉为亲屈【见前】剩了儿痴【傅咸传生子痴了公事详见前】某已拜散人【唐书隠逸传陆龟防居松江甫里升舟设蓬席赍束书茶灶笔牀钓具往来时谓江湖散人或号天随子甫里先生自比涪翁渔父江上丈人陆龟防江湖散人歌云江湖散人悲古道悠悠幸寄羲皇傲君王未议活苍生拜赐江湖散人号】足休余日【张华诗从容养余日取乐于桑榆】或出或处渐为隽轨之疎【系辞君子之道或出或处或默或语六一居士诗万国防王州羣英驰隽轨】惟孝惟忠敢致祝规之敬【尚书惟忠惟孝尔乃迈迹自身韩文敢不敬早夜以求从祝规】
　　回钱塘张尉【钱塘已见】
　　屡荐入官公为淹矣【选诗屡荐不入官一麾乃出守】一官御冦前辈愿之【易防上九不利为冦利御冦象曰利用御冦上下顺也渐九三利御冦象曰利用御冦顺相保也陈后山宿钱塘尉廨诗平湖绕舍山无盗官事常闲俸有金安得终身为御寇不辞儿女作吴音】愧执讯之不先【説文讯问也尔雅问以言也诗执讯获丑又执讯连连】辱属辞之见及恭惟某官珪璋之质【诗如珪如璋令问令望】藻火其文【东坡诗承明正须君文字粲藻火】诵三箧之亡书深于汲古【张安世传用善书给事尚书上行幸河东尝亡书三箧诏问莫能知唯安世识之具作其字后购求得书以相校无所遗失上竒其材擢为尚书令迁光禄大夫韩诗汲古得修绠】授一编之秘略盍以济时【张良传出一编书曰读是则为王者师后十年兴十三年孺子见我济北谷山下黄石即我已师古曰编谓编次之也聫简牍以为书故云一编文献通考晁氏曰黄石公上中下三畧论用兵机权之妙严明之决明妙审决军可以死易生以存易亡经籍志云下邳神人撰世传此即圯上老人以一编授张良者东坡诗濠梁空腹五车书圯上从来一编足杜诗整顿乾坤济时了】顾寻东野之酸【韩诗酸寒漂阳尉】来主西湖之胜【西湖在杭州周回三十里其涯出诸涧泉山川秀发四时画舫遨逰歌鼓之声不絶好事者尝命十题有曰平湖秋月苏堤春晓断桥残雪雷峯落照南屏晩钟麯院风荷花港观鱼栁浪闻莺三潭印月两峯挿云白乐天诗湖上春来似画图乱峯围绕水平铺松排山面千重翠月防波心一颗珠碧毯线头抽早稻青罗裙带展新蒲未能抛得杭州去一半勾留是此湖东坡诗水光潋灔晴方好山色空蒙雨亦竒好把西湖比西子淡妆浓抹两相宜】弓刀闲睱聊暂为平地之仙【山谷诗骑从望弓刀又弓力陌上望行色东坡诗闻道新春恣防览羡君平地作飞仙】文字芳鲜行即入名经之佛【色丽曰鲜杜诗鲜鲜雨中菊欧阳公诗知君苦寂寞妙语嚼芳鲜东坡诗逰遍钱塘湖上山归来文字带芳鲜】某滥巾畿幕【见前】投袂吏尘【袂音昧説文袖也左传楚子投袂而起陆机诗投袂赴门堂揽衣不及裳】双鱼书之临极承厚意九牛毛之冗聊具报章【司马迁传若九牛亡一毛晋书华谭传或问谭曰谚言人之相去如九牛毛寜有此理乎谭对曰昔许由巢父让天子之贵市道小人争半钱之利此之相去何啻九牛毛也东坡诗乃知贤达与愚陋岂直相去九牛毛此九牛毛借用】
　　代回武进黄尉【大中○武进已见】
　　曵履罔功我二宜去【郑崇传每见曵革履上笑曰朕识郑尚书履声韩文吾负二宜去尚奚頋子言】飞牋见问君独贤劳恭惟某官早决儒科晩逰吏役愿登文石岂无梅福之书犹抱竹弓小着孟郊之句【俱详见前】有勤鱼素见劳雉工某自揣头颅【摭遗陶景与从兄书昔拟四十左右作尚书郎即投簮髙迈今三十六方作奉朝请头颅可知不如早去】出纳王命【诗出纳王命王之喉舌】已控挂冠之请闻命即行【南史陶景家贫求宰县不遂永明十年脱朝服挂神武门上表辞诏禄许之】敢因授简之归占辞奉报【谢恵连雪赋授简于司马大夫占章艳切隠度其辞口以授人曰占朱博传博口占檄文陈遵传隠儿口占注隠度其言口授之】回善化黄尉【善化本长沙湘潭二县地宋分长沙五乡湘潭二乡置善化县属潭州今因之】
