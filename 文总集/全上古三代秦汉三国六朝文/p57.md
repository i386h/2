<!-- { "loadSidebar": true } -->
　　年未满七岁，贼斗杀人及犯殊死者，上请廷尉以闻，得减死。（《汉书·刑法志》）
　　◇鼎铭（绥和初）
　　寇盗平，黄河清。（《鼎录》）


卷九
◎哀帝
　　帝讳欣，元帝庶孙，定陶恭王子。绥和元年征立为皇太子，二年四月即位，改元二：建平、元寿，在位六年，谥曰孝哀皇帝。
　　◇尊定陶傅太后等诏（绥和二年五月）
　　《春秋》母以子贵，尊定陶太后曰恭皇太后，丁姬曰恭皇后，各置左右詹事，食邑如长信宫、中宫。（《汉书·哀纪》，又见《孝元傅昭仪传》。）
　　◇罢乐府官诏（绥和二年六月）
　　惟世俗奢泰文巧，而郑卫之声兴。夫奢泰则下不孙而国贫，文巧则趋末背本者众；郑卫之声兴则淫辟之化流，而欲黎庶敦朴家给，犹浊其源而求其清流，岂不难哉？孔子不云乎？「放郑声，郑声淫。」其罢乐府官，郊祭乐及古兵法武乐，在经非郑卫之乐者，条奏，别属他官。（《汉书·礼乐志》。按《哀纪》亦载此诏，约文云：「郑声淫而乱乐，圣王所放，其罢乐府。」又见《通典》一百四十一。）
　　◇诏王莽
　　先帝委政於君而弃群臣，朕得奉宗庙，诚嘉与君同心合意。今君移病求退，以著朕之不能奉顺先帝之意，朕甚悲伤焉。已诏尚书，待君奏事。（《汉书·王莽传》：莽上书乞骸骨，哀帝遣尚书令诏莽。）
　　◇益封王根等诏（绥和二年六月）
　　曲阳侯根前在位，建社稷策；侍中太仆安阳侯舜，往时护太子家，导朕，忠诚专壹，有旧恩；新都侯莽，忧劳国家，执义坚固，庶几与为治，太皇太后诏休就第，朕甚闵焉。其益封根二千户，舜五百户，莽三百五十户。以莽为特进，朝朔望。又还红阳侯立京师。（《汉书·元后传》）
　　◇益封河间王良诏（绥和二年六月）
　　河间王良，丧太后三年，为宗室仪表，益封万户。（《汉书·哀纪》，又见《河间王德传》：哀帝下诏褒扬。）
　　◇议限列名田诏（绥和二年六月）
　　制节谨度，以防奢淫，为政所先，百王不易之道也。诸侯王、列侯、公主、吏二千石及豪富民，多畜奴婢，田宅亡限，与民争利，百姓失职，重困不足，其议限列。（《汉书·哀纪》）
　　◇遣使循行水灾诏（绥和二年秋）
　　朕承宗庙之重，战战兢兢，惧失天心。间者日月亡光，五星失行，郡国比比地动。乃者河南、颍川部水出，流杀人民，败坏庐舍。朕之不德，民反蒙辜，朕甚惧焉。巳遣光禄大夫循行举籍，赐死者棺钱，人三千。其令水所伤县邑，及他郡国灾害什四以上，民赀不满十万，皆无出今年租赋。（《汉书·哀纪》）
　　◇遣王根就国诏（绥和二年七月）
　　先帝遇根、况父子至厚也，今乃背忘恩义！以根尝建社稷之策，遣就国；免况为庶人，归故郡。根及况父商所荐举为官者皆罢。（《汉书·元后传》）
　　◇益封王莽诏（绥和二年）
　　新都侯莽，忧劳国家，执义坚固，朕庶几与为治。太皇太后诏莽就第，朕甚闵焉。其以黄邮聚户三百五十益封莽，位特进，给事中，朝朔望见礼如三公，车驾乘绿车从。（《汉书·王莽传》）
　　◇举贤诏（建平元年二月）
　　盖闻圣王之治，以得贤为首。其与大司马、列侯、将军、中二千石、州牧、守相举孝弟忄享厚能直言通政事，延於侧陋可亲民者，各一人。（《汉书·哀纪》）
　　◇免孙宝诏（建平初）
　　制诏丞相、大司空：司隶宝奏故尚书仆射崇冤，请狱治尚书令昌。案崇近臣，罪恶暴著，而宝怀邪，附下罔上，以春月作诋欺，遂其奸心，盖国之贼也。《传》不云乎？「恶利口之覆邦家。」其免宝为庶人。（《汉书·孙宝传》）
　　◇尊恭皇太后诏（建平二年四月）
　　汉家之制，推亲亲以显尊尊。定陶恭皇之号，不宜复称定陶。其尊恭皇太后曰帝太太后，称永信宫；恭皇后曰帝太后，称中安宫。立恭皇庙於京师，赦天下徒。（《汉书·哀纪》，又见《外戚·孝元傅昭仪传》，有删节。）
　　◇葬丁太后（建平二年六月）
　　朕闻夫妇一体，《诗》云：「则异室，死则同穴。」昔季武子成寝，杜氏之殡在西阶下，请合葬而许之。附葬之礼，自周兴焉。「郁郁乎文哉，吾从周。」孝子事亡如事存。帝太后宜起陵恭皇之园。（《汉书·哀纪》，又见《外戚·定陶恭姬传。》）
　　◇大赦改元诏（建平二年六月）
　　制诏丞相御史：盖闻《尚书》「五曰考终命」，言大运壹终，更纪天元人元考文正理，推历定纪，数如甲子也。朕以眇身，入继太祖，承皇天，总百僚，子元元，未有应天心之效。即位出入三年，灾变数降，日月失度，星辰错缪，高下贸易，大异连仍，盗贼并起，朕甚惧焉，战战兢兢，惟恐陵夷。惟汉兴至今二百馀载，历纪开元，皇天降非材之佑，汉国再获受命之符，朕之不德，曷敢不通？夫受天之元命，必与天下自新。其大赦天下，以建平二年为太初元将元年，号曰陈圣刘太平皇帝，漏刻以百二十为度。布告天下，使明知之。（《汉书·李寻传》，又见《哀纪》，有删节。又见《文馆词林》六百六十八。）
　　◇蠲除改元制书诏（建平二年二月）
　　朕获保宗庙，为政不德，变异屡仍，恐惧战栗，未知所繇。待诏夏贺良等建言改元易号，增益漏刻，可以永安国家。朕信道不笃，过听贺良等言，冀为海内获福，卒无嘉应，久旱为灾。以问贺良等，对当复改制度，皆背经谊，违圣制，不合时宜。夫过而不改，是为过矣。六月甲子制书，非赦令也。皆蠲除之。贺良等反道惑众，奸态当穷竟，皆下狱。（《汉书·李寻传》，又见《哀纪》，有删节。）
　　◇策诏王崇（建平三年九月）
　　朕以君有累世之美，故逾列次。在位以来，忠诚匡国未闻所繇，反怀诈谖之辞，欲以攀救旧姻之家，大逆之辜，举错专恣，不遵法度，亡以示百僚。左迁为大司农。（《汉书·王吉传》）
　　◇封傅商为汝昌侯诏（建平四年二月）
　　朕幼而孤，皇太太后躬自养育，免於襁褓，教道以礼，至於成人，惠泽茂焉。「欲报之德，皋天罔极。」前追号皇太太后父为崇祖侯，惟念德报未殊，朕甚恧焉。侍中光禄大夫商，皇太太后父同产子，小自保大，恩义最亲。其封商为汝昌侯，为崇祖侯后，更号崇祖为汝昌哀侯。（《汉书·郑崇传》）
　　◇封董贤等诏（建平四年八月）
　　朕居位以来，寝疾未瘳，反逆之谋，相连不绝；贼乱之臣，近侍帷幄。前东平王云与后竭祝诅朕，使侍医伍宏等内侍案脉，几危社稷，殆莫甚焉。昔楚有子玉得臣，晋文为之侧席而坐；近事，汲黯折淮南之谋。今云等至有图弑天子逆乱之谋者，是公卿股肱莫能悉心务聪明以销厥未萌之故。赖宗庙之灵，侍中驸马都尉贤等发觉以闻，咸伏其辜。《书》不云乎？「用德章厥善。」其封贤为高安侯，南阳太守宠为方阳侯，左曹光禄大夫躬为宜陵侯。（《汉书·王嘉传》，又《息夫躬传》载此诏，云躬、宠因贤以闻，封贤为高安侯，宠为方阳侯，躬为宜陵侯，食邑各千户。）
　　◇举明习兵法诏（建平四年冬）
　　间者灾变不息，盗贼众多，兵革之征，或颇著见。未闻将军恻然深以为意，简练戎兵，缮修干戈，器用滥恶，孰当督之？天下虽安忘战必危。将军与中二千石举明习兵法有大虑者各一人，将军二人，诣公车。（《汉书·息夫躬传》）
　　◇日蚀诏（元寿元年正月）
　　朕获保宗庙，不明不敏，夙夜忧劳，未皇宁息。惟阴阳不调，元元不赡，未睹厥咎。娄敕公卿，庶几有望。至今有司执法，未得其中，或上暴虐，假执获名，温良宽柔，陷於亡灭。是故残贼弥长，和睦日衰；百姓愁怨，靡所错躬。乃正月朔，日有蚀之，厥咎不远，在余一人。公卿大夫，其各悉心，勉师百寮，敦任仁人，黜远残贼，期於安民；陈朕之过失，无有所讳。其与将军、列侯、中二千石举贤良方正能直言者各一人。大赦天下。（《汉书·哀纪》）
　　◇左迁毋将隆诏（元寿元年）
　　制诏丞相、御史大夫：交让之礼兴，则虞、芮之讼息。隆位九卿，既无以匡朝廷之不逮，而反奏请与永信宫争贵贱之贾，程奏显言，众莫不闻。举错不繇谊理，争求之名自此始，无以示百寮，伤化失俗。以隆前有安国之言，左迁为沛郡都尉。（《汉书·毋将隆传》）
　　◇免傅嘉诏（元寿元年）
　　前为侍中，毁谮仁贤，诬诉大臣，令俊艾者久失其位。嘉倾覆巧伪，挟奸以罔上，崇党以蔽朝，伤善以肆意。《诗》不云乎？「谗人罔极，交乱四国。」其免嘉为庶人，归故郡。（《汉书·孔光传》）
　　◇免息夫躬孙宠诏（元寿二年）
　　南阳太守方阳侯宠，素亡廉声，有酷恶之资，毒流百姓。左曹光禄大夫宜陵侯躬，虚造诈谖之策，欲以诖误朝廷。皆交游贵戚，趋权门为名。其免躬、宠官，遣就国。（《汉书·息夫躬传》。）
　　◇语上计丞史归告二千石（元寿二年）
　　诏书殿下，禁吏无苛暴，丞史归告二千石，顺民所疾苦，急去残贼，审择良吏，无任苛刻。治狱决讼，务得其中，情诏忧百姓，困於衣食，二千石帅劝农桑，思称厚恩，有以赈赡之，无烦挠夺民时。今日公卿以下，务饬俭恪，奢侈过制度以益甚。二千石身帅，有以化之，民冗食者，请谕以法。养视疾病，致医药务治之诏书，无饰厨养，至今未变，又更过度，甚不称，归告二千石，务省约如法。且案不改者，长吏以闻。宫寺乡亭漏败，墙垣ヌ坏不治，无辨护者，不胜任，先自劾不应法，归告二千石听。（《续汉百官志》注引《汉旧仪》）
　　◇御史大夫敕上计丞吏
　　诏书殿下，布告郡国，臣下承宣无状，多不究，百姓不蒙恩被化，守长吏到郡，与二千石同力，为民兴利除害，务有以安之，称诏书。郡国有茂才不显者言，残民贪污烦扰之吏，百姓所苦，务勿任用。方察不称者，刑罚务於得中，恶恶止其身，选举民侈过度，务有以化之。问今岁善恶孰与往年。对上。问今年盗贼孰与往年，得无有群辈大贼，对上。（《续汉·百官志》注引《汉旧仪》）
　　◇策免彭宣（建平元年十月）
　　有司数奏言诸侯国人不得宿卫，将军不宜典兵马，处大位。朕惟将军任汉将之重，而子又前取淮阳王女，婚姻不绝，非汉之制。使光禄大夫曼赐将军黄金五十斤、安车驷马，其上左将军印绶，以关内侯归家。（《汉书·彭宣传》）
　　◇策免何武（建平初）
　　君举错烦苛，不合众心，孝声不闻，恶名流行，无以率示四方。其上大司空印绶，罢归就国。（《汉书·何武传》）
　　◇策免师丹（建平初）
