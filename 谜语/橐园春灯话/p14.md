<!-- { "loadSidebar": true } -->
　　其依据故实撰成之面，有时不得不稍冗长者。如以汉哀帝虽与幸臣同卧起，然实病痿也，射悦贤不能举；汉高祖属胡骑北还，遂捷足而有中原，射知远之近；当是时，诸郡县皆杀其长吏以应胜，盖天下苦秦久矣，射民未病涉也。此乃就史传中语剪裁而出。贾生以年少，未能骤进公卿，乃出为梁王太傅，射不逾阶而相揖也（系铃）；戴良外归，辄自愧，其母见之，曰，尔又从牛医儿来耶，射宪问耻（卷帘）；石家宴客，斩姬妾行酒，丞相每勉为引尽，大将军独不动，二人之心术可知矣，射于崇吾得见王；元末陈氏据江都，称汉王，张氏据泰州，称吴王，皆草窃之徒耳，射友谅士诚小人也（集锦）；孙策据有江东，人比之为小项羽，使天假以年，所造未可量也，射虽由此霸王不异矣（解铃）；明室三百年，未有后出而登极者，射君子之于天下也无适也；诛蹇硕以定帝位，召董卓以祸京师，射治亦进乱亦进；戏曹瞒于座上，惊孙策于镜中，射生于道左（卷帘）。皆系确有所本，假组织以成之者也。 
　　以长面扣短底，除人名不计外，各书句亦常有之。如以在肓之上膏之下，攻之不可，达之不及，药不至焉，射疾固也；曾子曰，不可江汉以濯之，秋阳以暴之，嫡嫡乎不可尚己，射有若无；跖之狗吠尧，尧非不仁，狗固吠非其主耳，射言忠信；而视茫茫，而发苍苍，而齿牙动摇，射病愈；闻免父之命，不可以莫之奔也，射尚志；尔惟践修厥猷，旧有令闻，射启贤；玉碎香残荒郊卧，云飘雨断重泉堕（出长生殿传奇），射左传，虢亡。又以西厢之其声壮，似铁骑枪刀冗冗，其声幽，似落花流水溶溶，其声高，似清风月朗鹤唳空，其声低，似儿女语小窗中喁喁，射如琴张（卷帘）；监宫引出暂开门，随例虽朝不是恩，银钥却收金锁合，月明花落又黄昏，射既见复关。至以短面扣长底者甚少，如以鸣赞，射践其位，行其礼，奏其乐；虑囚，射审问之，慎思之，明辨之。皆平平无奇。又以晋阳渠决，韩魏离心，射所恶于智者，为其凿也，如智者若禹之行水也，则无恶于智矣，禹之行水也，行其所无事也，如智者亦行其所无事，则智亦大矣。因国语有智伯行水一语，可作根据，尚不嫌于空泛也。更有一条，以九连环，射其次致曲，曲能有诚，诚则形，形则著，著则明，明则动，动则变，变则化，唯天下至诚为能化。盖九连环八环皆连，惟末一环独断，此章八句皆叠字接续，惟末一句独否，天下之物，神似巧合，固无出其右者矣。 
　　作谜固不宜用僻典，然有时意想所及，在作者固视为寻常，而猜者未必尽能了了。辰人最喜诘问来历。然此等谜，万不能先数典以对也。记其曾举以相询者，如化为蟭螟，射莫见乎隐。则出自聂隐娘传也。乃欲臣老子耶，射何敢与君友也。则何点对梁武帝语也。黄鹄歌，射陶以寡。则歌为寡妇陶婴作也。虽有贤雄兮终不同行，射失诸正鹄（解铃）。则黄鹄歌词也。嗟呼惜哉乃下世兮，射与伤惠。则柳下惠诔词也。煮白石烂如芋，射先饭。则出自焦先传也。稷下祭酒，射齐卿之位。则荀卿尝为是官也。于今为庶为清门，射霸者之民。则曹将军名霸也。陆氏庄，射惟士无田。则陆氏以门生为田也。卓与帝语语不可了，射辨之弗明。则汉少帝名辨也。汉高封兄于代，射则王喜。则代王名喜也。滕公下车收太子，射则必取盈焉。则惠帝名盈也。我孰与皇帝贤，射问人于他邦（系铃）。则出史记陆贾传，尉佗作尉他也。彭宠奴封侯，射为不义之禄。则所封为不义侯也。在家著皂帽布裙而已，射宁俭。则出管宁传也。士故有志何至相迫乎，射不陵下。则光武有嗟乎子陵，我竟不能下汝耶之言也。此客必能作贼，射于崇吾得见王。则石崇婢谓王敦语也。又罗而致之幕下，射是亦为乌获而已矣。则韩愈送温处士序，谓太守乌公语也。庐陵之门，贤士归焉，射则修文德以来之。则庐陵蓄道德能文章也。过流沙不知所终，射耳无闻。则出史记老聃传也。乃宦魏为外黄令名由此益贤，射然后耳有闻。则史记张耳事也。张耳乃佩其印，收其麾下，射有馀师。则史记陈馀事也。柏人者，迫于人也，射危邦不入。则汉高过柏人时语也。青雀投怀，射子以为泰乎。则魏王泰与太宗言，臣今日始得为陛下子也。庞参之官汉阳，射为任处守（解铃）。则任棠伏户事也。皇太子恐难了陛下家事，射惠而不知为政。则和峤谓惠帝语也。夫子岂病乎，射宪问耻（卷帘）。则出史记谓子贡耻之云云也。人呼为由窦尚书，射言及之。则人讥许及之以此也。当世仲尼，射有王者起。则王起当时有此称谓也。赤凤为姐来耳，射易经，有他不燕（卷帘）。则出赵飞燕传，合德答赤凤为谁来之问也。穿其衣，见其私足矣，射谁谓鼠无牙。则合德诋鼠子能啮人乎之语也。岁星不见，射东方未明。则本传谓其为岁星不见者，十九年也。辟戟而前，射东方自出。则东方朔谏武帝幸董偃事也。独坐悲双鬓，射维忧用老。则王摩诘诗也。愿为持竿叟，射潜有多鱼。则綦毋潜诗也。鸣皋，射有鹤在林。则林逋鹤名也。谢朏指口，射宜言饮酒。则其言为此中惟宜饮酒也。国以永宁，爰求苗裔，射垂带而厉。则誓词上二语，为黄河如带，泰山如厉也。凌虚，射南山有台。则凌虚台记云，国于南山之下也。当涂高者魏也，射殊异乎公路。则汉时童谣，袁术以为应己之名字也。我心如称，不能为人低昂，射斤斤其明。则武侯之言也。郄公天下宁有是事乎，射左传，是以伏死而争。则汉献帝见伏后死时语也。大王意气尽，贱妾何聊生，射虞必从之。则虞姬答歌也。萧何为法，较若画一，射参守不失。则以歌词下二语，为曹参代之守而勿失也。戊寅春宋公伐邾，射于是昭公十九年矣。则恰是传中昭公十九年第一语也。由是大化比齐鲁焉，射文之教也。则汉蜀文翁事也。粗砂大石相磨治，射书经，厥度。则李商隐咏平淮西碑诗也。陈蕃下榻，射孺子来相宅。则陈蕃为汉相也。后主幸武侯第，亦射孺子来相宅。则昭烈遗诏曾称后主为孺子也。扁鹊治病于邯郸，射礼记，妇人除乎带。则史谓其过邯郸，治妇人带下病也。羊羔美酒，射其党也食之。则陶穀姬说党太尉事也。东野之役于江南也，有若不释然者，射郊所以明天道也。则昌黎送孟郊序下句，为故吾道，其命于天者，以明之也。又尝以古谜之花和尚拳打郑关西，射不知者以为为肉也，其知者以为为无礼也。虽饶趣味，究非正典，乃以汉武帝令东方朔自责扣之。盖本事有受赐不待诏，何无礼也二语，于无礼二字似较雅确。此类典故，皆非十分冷僻，特猜者一时未能记忆耳。制谜者必须考求明晰，以备临事之质问，否则，恐启自作不典之疑也。 
　　余制谜专尚典雅，而尤以不雕之璞为最贵。拟以所作分为数种，其以经史子集中成语为面者，无论用典、白描，都为一类。兹摘其妥惬者，录之于下。 
