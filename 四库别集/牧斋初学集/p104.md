<!-- { "loadSidebar": true } -->
    公以十一疏乞休，上命阁臣议去留，皆不敢坚决，曰：“吾固知无可代承宗者。”乃特遣内阁中书官诣关门宣谕视事，上笃念元老，慎简使臣。廷臣不与知也。公奏谢曰：“臣钦奉圣谕，谨于四年正月朔日视事。食少事烦，即不能久，而舆疾讨贼，当可为法。”八日出关，繇前屯、宁远抵松、锦，十六日繇三道关、一片石历石门、燕河，遍阅三协十二路。由石塘路过平谷，经盘山入蓟州而还。公西巡周遭边塞，几三千里，皆奴虏出入残破之地，山谷崎岖，扶掖登顿。经边堡台墙，询问地冲缓，器有无，哨近远，尖夜老卒，往往能置对，而将领毛然无以应。过马兰，问路将曰：“此防兵为阁部来耳。”三屯先三日以无虏报，俄而报二万抵墙。公叹曰：“奴退而大修边备，特遣御史、中贵人，督以督、抚，而今若此乎？辽以费成省，蓟以省成费，今于大费中小省，而实亦成大费。辽核无马之马兵而减其饷费，马因以费兵。蓟无器甲，无训练，兵几万而坐食，则费食。今天不下节省，不能致太平。不去节省二字，必大乱。”还镇，条次东西边政，分八疏入奏。一曰：“欲定封疆大计，当先定封疆大臣。”二曰：“欲束大兵，当先分部大帅。”三曰：“欲分战守之兵，当先分战守之备。”四曰：“蓟之备守。”五曰：“辽之备战。”六曰：“合论蓟、辽战守。”七曰：“防插。”八曰：“复城。”其复城之疏曰：“右屯城既堕，必先筑而后守。筑之，贼必来扰，必先防而后修。右屯去水二十余里，复右屯，必先复大小凌河，以接松、杏。锦州绕海而居，贼难陆运以窥我，而屯之后即海，则粮可给，兵可驻。就此而东，不妨为发轫之地。”上详览八疏，严谕饬行曰：“务使中外共济，议任同心，克壮元老之猷，早奏安攘之绩。”于是有凌河之役。上从部议，命祖大寿率马步兵四千出关领其事，以班军一万四千供版筑，护以石主兵一万。禾嘉亲往相度，条九议奏闻。未几而凌河之议纷起，公两任督师，实历五十五月，移咨吏部以闻。上曰：“枢辅历镇岩关，平章军国。忠诚匪解，猷绩弘多。一品久已秩满。至今方行报考，愈见劳谦，朕心嘉说。著仍前督理军务，加太傅，并支尚书俸，荫一子尚宝司丞，赏银蟒羊酒钞贯如例。”公三疏引辞，乃允辞太傅。 
    公前督师考满，为奄党论劾，不敢上考。至是六年考绩，仅用中书三考故事。先是叙复城功，祖大寿加少傅世荫锦衣三品，公仅荫锦衣四品，蓟督张凤翼之赏与公埒。朝议固有意抑公，而公初不欲自明也。然上之念公深矣。西虏锁合儿所部来乞赏，禾嘉收置墙外，遂夸诩入奏曰：“行抚赏于喙之后，以夷致夷，即以夷攻夷，此豢龙饲虎之手也。”公驳之曰：“往以吊丧愚奴而为奴愚，以买米愚束而为束愚。今之愚虏者，安知非昔之愚奴、束者乎？滦州之役，非以夷攻夷之左验乎？张弘谟夜袭虏于大盘岭，斩首百余级。禾嘉劾之曰：“此王烧饼达子来投，诱而杀之也。”公曰：“虏勾奴入犯，又来诈降，果王烧饼达子也，杀之尤当，弘谟功当叙。”禾嘉议乃绌。已而与镇臣大寿相讦，大寿抗章扶谪其贪秽，公止之勿上，而闻之中朝，迁禾嘉南仆卿以去。公曰：“吾不欲为镇去抚，且以长东将之骄也。”其持大体，不计私怨如此。 
    屯、凌之修筑也，梁廷栋实主其议，奉旨趣工者三矣。廷栋去，朝议反其所建置，谓屯、凌荒远不当筑，撤班军赴蓟，且以边臣矫举，勒抚镇回奏。禾嘉惧，扬言己不与筑凌，以迎合朝议，犹觊凌工已办，可以邀赏也，尽撤防兵，留班军万人，运粮万石以给之。公曰：“且不撤兵，贼至而战，上策也，奉旨撤兵，据见粮以守，中策也；撤粮罢转饷，委空城以疲贼，下策也。今出于无策，其可乎？”禾嘉弗听。八月，奴围凌城十余日，大寿与何可纲固守，禾嘉率宋伟、吴襄救凌。禾嘉悸，屡易师期，而伟与襄不相能，二十七日，遇奴于长山，襄营先乱，我师败绩。监军张春陷奴，上书为奴请款，禾嘉密表其事。公曰：“春亦有须眉，独不闻其妻翟氏六日不食而自经乎？士大夫不能飞矢仆此行尸，而忍为关说，春固自愧其妻，士大夫亦何以见妇人乎？”中枢诒书，颇以上意讽公，公持之益坚。锦人高应元、陈二、韩五从奴中自拔回。陈二者，愿自效其奇。应元有心计，曰：“擒贼擒王，拚一死斫四酋耳。酋营直白云山，以通夷语者百人，裹火药入营，勾酋帐而刺之，即不成，八营皆扰乱，可走也。”大寿之弟大弼敢死，喜结客，战于锦州，四酋免胄掠阵，大弼突出搏之，刃几中马腹，奴兵号曰祖二风子。四酋啮指称之。三人在奴中，知大弼名，乐从之。公以三人属大弼，结为兄弟。夜三鼓，三人为导，大弼率死士百二十人，斫四酋营，火药发，烟焰蔽帐前，四酋跳而免。八酋营皆大乱，相蹂杀。既辨色，我兵为胡语，伪为奴追骑而先之，乃出。先一日，凌城食尽，奴招降甚急。何可纲语大寿曰：“公不出，无以慰阁部；我不死，无以报阁部。”为文以自祭而死。大寿率二十七人诣虏营，四酋握其手饮酒欢甚，约下锦州，大寿以养子为质，与之盟而还。二十九日，我师劫营，率二十七人逸出，徒步入锦州，奴乃堕凌城引去。 
    十一月，公还关门，以十七疏求罢。上念公久劳称病，赐金币，命驰传以归。已而议长山之败，坐公矫旨复城，欲中以危法。上不许，命冠带闲住，削宁、锦叙功世荫，公故所力辞不拜者也。公得请，具奏陈谢：身虽残废，终负天恩。一腔未死之心，未可但已，谨列上蓟、辽事宜十六款，并以复城进兵二事诸臣所未悉者，具疏略为明白。其论复城曰：“右屯之复，臣奉旨酌部议三城之一，非繇臣唱也。凌河去松山、锦州三十余里，我前哨驻于子章、马家湖，又在大凌北二十里。大凌直于、马、松、锦腹中，非果如枢臣所云荒远也。使右屯不与凌城并筑，则凌工六月可竣。又使万石之粮不运，则停工散兵，贼无所得，空城不致坐困。臣抱病关城，东抚、镇政出多门，应并乃分，应速乃缓，应散乃聚，致有疏失，则臣之罪也。今谓复城致贼，则辽地将终不可复；而又言复城逼贼，贼岂效我之远之也拱揖而不来乎？如果不必复也，彼何为倾巢而来争此弹丸之地？如以为修筑惹贼，则己巳之入蓟，庚午之围锦，果谁惹而来乎？使乡者臣不抗天下之议以复八九城，则关外皆虏地，滦、永一陷，关何以守？而辽东西三四千里皆贼天下，又何以为计乎？臣愿治臣不能御贼之罪，不宜以兵困卸罪于复城，而使天下以复城为讳也。”其论进兵曰：“狡奴阑入，因粮以困凌河，臣欲檄撤凌之兵以援凌，抚臣曰‘不敢’；臣欲马步合营前进，抚臣曰‘不如用奇’；臣欲以骑集锦，以步向凌，抚臣欲分四路。抚臣奉中枢坚壁之指，又不肯明言，持两端以观望，屡易师期。宋伟不附抚臣，则主进；吴襄奉中枢而附抚臣，则主不进。臣抵锦，伟以十七日克刂期进兵。襄曰：‘日者言大寿命宫难星，数日当出，少待之。’伟曰：‘我安得独进？’臣以二十三日誓师，以赐剑从事，而抚臣犹曰‘过严’也。及与奴遇也，襄曰‘营近水’，伟曰‘近草’，议未定而奴哨已逼。伟营栅固，奴连攻不能入，前锋多死，移攻襄营。襄不能军，以骑将南奔；伟力战至晡亦奔。倘两军皆固，则夹击之势成，未可谓兵难野战，只要用奇，只要背城也。兵溃而臣回宁，料理粗定，设间用谍，夜劫其营，奴遂遁去。兵以奇胜，要必先正兵，贼非必不可胜，而我非必不能胜贼也。浃日转战，我兵溃而杀奴亦过当。如以一败，谓我兵必不能杀贼，臣不信也。臣愿治臣进兵败衄之罪，不宜以兵溃卸罪于进兵，使天下以杀贼为戒也。”其论辽、蓟事宜，则自西虏、插酋、东江、朝鲜以及关门内外，皆备列情形，撮其指要。论奴酋，谓我必不可讲款畏奴，而终受其烬。论东将，谓当谨其绳约，恩宥出自朝廷，以防跋扈之渐。论兵将，谓奴各酋不过伯言五六千，皆同卧起，共膻毳，我镇协将领皆有食大粮亲军，方可杀贼。又谓关内不可概用辽兵，关外不可尽用辽将。御虏当急练车炮，不当尽倚骑卒。近边州县，各设守备兵马，佐以乡兵，无徒责之必死。西协当专设总兵以佐昌平，不当分昌平之总兵以佐西协。至于关门，不当复置经、督，请画关、蓟，分设三抚，而胥辖于督臣。上固已采而行之矣。 
    公虽引退，不忘军国，拳拳为明主忠言若此。公之初督师也，熹庙临遣，隆重付以兵要。驯至宵小窃枋，谗间百出，而隐然系宫府之重，犹得以恩礼进退。其再出也，受命艰危之际，夜半出片纸，以单车横穿万虏，奏汛埽之绩。奴退，枢臣请旨分兵，辽、蓟西兵，各辖抚督，而督师为冗从之员，下不愿其留，上不听其去。人主勤思恢复之功，中朝曲肆沮挠之术。左枝右梧，前跋后。其得以奉身而退者，秋毫皆圣主之赐也。庚午五月以前，戎马旁午，畿辅危急。朝廷以疆事委公，事权在手，如以一身使两臂，故功见而言信。五月以后，异口同喙，雄唱雌和，使之有足不能步，有翼不能飞，而有事则专以责公。故人谓今上之神圣，不啻度越先朝；而奸邪之冒忌，殆有甚于逆奄。不能不为之三叹也。公督师又阅三年，调度京城，调度援师，调度潞河、渝、海，以及辽西、蓟北、东江，经营定。其有功于社稷甚大。而事势之危且急者，危莫危于东便门之一出，急莫急于东师之一溃，其所以危而获安，急而旋定者，天人之佑助，而祖宗之护呵也。由今思之，尚为心悸，而况于当日乎？ 
