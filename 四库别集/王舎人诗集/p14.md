<!-- { "loadSidebar": true } -->
　　永乐丙申春二月初六日中书舍人王孟端以疾殁于北京之官舍其子黙卜是年十一月日以其柩归于龙山之原其友翰林修撰沈度偕其同寮中书舍人许鸣鹤朱孔易朱晖章昞如张侗陈宗渊厐叙沈粲合辞请于予曰孟端死其友太医院御医赵友同既为之铭埋诸幽者有托矣而表于外者无文足下知孟端者宜赐一言使其有知无恨于地下矣予与孟端交十四五年相知有素孟端殁既哭之又祭之以文而墓石之辞予焉得而靳孟端讳绂字孟端以字行毘陵之无锡人曾祖某祖某父某母某氏孟端防頴敏稍长好学入乡校为弟子员治经习举子业既数竒连遭困顿即弃去放迹江湖间越太行上巴蜀歴名胜探古迹以蓄其竒气纵情于诗酒交结名士所游皆公卿贵人无不敬爱尤善眞行书笔法出入晋唐间律诗学大歴诸才子时有警句间戱墨为山水竹石用意高古超然无俗韵人徃徃作意求之或经数岁不能得一笔偶遇适兴连扫数幅不辞精妙入神态度横出或就题诗于上以发其魁垒之气语皆竒特观者莫不跌足惊喜而孟端亦不自知其至此也然每欲秘之不欲人知尝投笔痛恨曰误为此也雅好博古于诸书皆搜猎至于释老之学亦闯其阃奥圣天子即位之初诏求善书者侍从之臣首以孟端为荐命习书中秘集天下能书者得十余人日临诸帖必求至古人乃己巳皆称防永乐十年皆除为中书舍人凡制敕机宻悉委书之两扈从北京与有荣遇一日偶得疾才数日即不起矣病革朋友视之问之曰有何言从容曰无可言者但负君恩未报耳又问再有何言指其心曰此中甚分明无可言者翊日翛然而逝孟端性介直不能容物人有忤之者胸中勃勃不平即靣折之以是与人寡谐退求其中不留也然襟懐洒落神情旷逸宛然如晋宋间人每退朝家居黄冠野服望之萧然有林下风静坐一室焚香煑茗怡然自得遇客至即呼酒倾倒及其殁也人皆惜之生故元至正壬寅五月日得年五十有五娶赵氏先卒子二人黙恒女二人长适赵其防【阙】　出有诗集若干巻予表于其墓曰嗟乎孟端负杰然之才刚毅之气所蓄者固有兼人之长而早遇偃蹇困踣葢天所以老其才而为今日之用也何啬其年而遽夺之速耶抑其命止于斯耶嗟乎孟端官为侍从显登清要不为不幸矣视彼老死山林而无所称道者相距悬絶茍使孟端无可称述虽过百龄何益是以君子不可不勉于为善有如孟端者名附不朽固无所憾特惜其死求若斯人者少也遂写予之所以知孟端者以哀之于无穷且以慰其寮友之思焉翰林学士奉政大夫兼左春坊大学士庐陵胡广撰






　　附录
