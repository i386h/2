<!-- { "loadSidebar": true } -->
　　宜黄之士李敬心有学有文太学释褐进士贑州教授迪功君之子也生质粹美方龆年已俨然如老成人咸羡李氏之有子摭曹孟徳嘉叹孙氏之子之语而字之曰仲谋后以字行更字敬心其学足以浸灌其文足以藻饬而其才又足以荷大任勤小动邑校燬职之者不职其职而去众士友推举典兴造事省劳者费朞年落成壮丽十倍于昔既而主教石城临川二邑修补废缺振拯頽敝俱炜烨可称迁教建昌州值连年荒旱学计悉空人所不能为而犹能为之于表章前修启迪后进靡须臾怠也秩满剡名而上谓予曰某将如京师欲徧事诸达人钜公事之当何如予曰岂有他道哉言必信行必敬而已矣坐间有客诘予曰君子之赠人以言也或因其所劣而禆之或因其所短而规之无一毫虚伪之谓信无一毫慢忽之谓敬窃观敬心之言行素谨言无虚伪行无慢忽盖其所优所长者也而复援此以告无乃陈腐庸常而非所以益也乎予曰告人者推已之所能而语之也予之所能仅止此若厌其尘腐庸常别为新竒之説语人而不由其衷是诬也予何敢夫子答子张之问行不过此二者其答干禄之问亦然虽敬心之所素能愈加勉焉可也舍此予无以为赠敬心瞿然起立曰先生之训是也某虽不能如子张之书绅谨拳拳服膺而弗敢坠










　　吴文正集巻三十
　　钦定四库全书
　　呉文正集巻三十一
　　元　吴澄　撰
　　序
　　赠李溉之序
　　济南李溉之以卓荦之才骎骎向大用一旦辞官而去将求深山密林以处泯泯与世不相闻而韬其声光此岂人之情也哉或曰君子之仕也以行其志也不于其志之行而惟禄之苟君子耻之溉之之去盖亦若是或曰溉之儒者也儒者游乎方之内有游乎方之外者与之言始悟人之有生为甚重世儒役于物以疲敝其身而不自知殆不免乎以珠弹雀之蔽观彼之所以自为不离一身之内而身之外纎芥不以动于中恍然如梦之得觉醉之得醒而今而后而知四十四年之非也是以然尔之二説者其果足以得溉之之心乎余尝闻诸先哲人之所行朋友皆可效忠益惟出处听其自决非他人所当与然则溉之之出处余不复问已而或者以为方外人之重其身吾儒有不能及则未敢以为然夫儒者之学何莫非反求诸身其所以存主而全天之所畀付盖有甚于彼也彼所存主乃吾之所常存主者彼所保爱亦吾之所常保爱者也由吾之道则公且广能与天地同体用由彼之伎则私且狭防防然独善一身而已盖此足以该彼彼不能以知此也惟夫末流之儒逐外徇名而防所本荣华于表柴栅于里彼视吾之出其下故得易而辚轹之使吾闻彼之言而惊异焉余窃意溉之之必不为彼所惑而何羡于彼哉昔人语邵子以物理义理性命之学斯人之品不在邵子上也而邵子后来之所造诣实权舆乎此以溉之之资器而与斯人者解后其不为驾风鞭霆盖世之人豪也与余既疵或人之説因诵之以为吾溉之赠
　　送南安路总管赵侯序
　　自秦罢侯置守郡守之职视古诸侯为尤重何也诸侯之国大者不过地方百里秦之一郡方百里不知其几也汉之郡小于秦唐之郡小于汉及至宋以后之郡又小于唐然亦大于古者方百里之国守一郡者其不犹古者牧伯之任欤吾故曰视古诸侯为尤重也两汉郡守若龚若黄若召若杜彬彬光耀于史册由汉以来循良之政代不乏人当时之视郡守甚重而不易其选也国朝之选居此职者有四武职以军功选文吏以年劳选侍御仆从之使令煇胞翟阍之供给以恩宠选其间亦有公卿贵冑闻望儒臣在选中则若栾阳赵侯伯昻父其人也侯世家也好尚竒记览博才思清识趣卓治郡屡矣近年吾临川郡士民喜得贤守未几四民之外有以晻暧之事挠之于其上在上无张忠定包孝肃之明决早为辨正侯喑哑以待三年而去曾未畧展其所施士民惜之今自临川迁安南安西江之上游控东广往来之冲地虽僻无异于中州也侯其可以伸其志矣乎昔眉山苏文忠公辞章妙一世初仕鳯翔受陈公弼挫抑盖不许之以吏事也其后苏公守密守徐守杭守頴皆有遗爱则夫父母斯民之寄岂刀笔俗吏庸凡俦之所能为哉苏公之文雅风流吾伯昻已窥其髣髴南安多苏公遗迹试往访求而省想其标致必有悠然契于心者焉吾将以密杭徐頴之政望于侯也
　　送亷访司经歴莫侯序
　　职风宪之职而贻风宪之羞者有二秽污而不持已罢輭而不胜任也幸而无二病或苛细而不知大体或严刻而不近人情其失盖均矣莫侯京父皎然氷雪之防确然铁石之坚是其素行也今擢海北海南道宪属之首将行而余赠之以言何言乎不患其不及而患其过尔夫俗之波流非一日之积未易障而回也临吾之上者有长并吾之列者有僚处吾之下者有府史岂能必人人之与我同哉独清于众浊之中孤雄于羣雌之表固人之所忌也吾之自重吾身而已彼之自贱其身可闵而不可嫉也其毋以我之所能而愧人其毋以彼之所不能而薄人也哉矜而不争羣而不党此大中至正之道可以终身由之而无弊老子之书云亷而不刿方而不割直而不肆光而不耀斯言也君子亦有取焉
　　送左县尹序
　　宋初割抚州之南城县置建昌近郭多石山岩险麤砺故其民俗刚毅士生其间其行往往峭峻介特盖其形势然也南城之东南鄙与闽接壤析为新城县其山独竒秀明丽而民俗士习亦肖之宋三百年儒科相尚抚之县五建昌之县四九县之中其八县之登进士科者岂无长才异能而仅占第二人以下惟新城县有进士第一人谓人物之无闗于山川形势不可也宋亡儒科废后四十年始复而士以善书服勤于翰林国史院者歴月九十则出仕与进士之髙等同恩数渥矣然南士之得与斯选者厥惟艰哉贡举初行时予于校文得一士曰饶抃新城人文工行淳良士也其明年试礼部报罢以特恩厠儒学教授选中予荐之于集贤充国子助教而未用也今承乏词舘又于史属得一士曰左祥亦新城人才优守固良吏也新受承直郎广州路香山县尹而去予于是益信新城之山川多产英彦也夫其才之优也必能有禆益于民其守之固也必能无玷缺于身祥也往哉闻东广之郡县有以良吏称者必子也夫
　　赠杨谨初序
　　丁亥之秋余自燕还至金陵始识蜀杨君求仁翁翁之孙谨初与余之子文同年生生十有三年矣清杨姢姢可念夫教子婴孩谨其初也十数年前凡大夫士庶人之子能言有识之初导以趋利干禄之术是自其初壊之无怪夫人才大靡以至于沦亡絶利一源不在今日乎谨初来前吾告汝谨初之目顺而亲恭而长降心以从胜已之友毋狠毋傲色必愉以庄言必婉以正事事究其理而身力践焉圣门曾子之学不过如是吾一以是教吾子今为汝告谨初汝其识哉求仁翁负文武材数竒不偶其后也必大谨初汝其勉哉
　　送黄文中游京师序
　　士之生斯世也其必有以用于世也用也者其肖于器耶虽然是有三上焉者不器用可也不用亦可也次焉者器也用则可不用则废下焉者器之未成未成而用而用适其事者鲜矣然则士非用之难而器之成者难也夫器岂一而取之取其适于用而已舟车之可以利天下也防樯柁楫轮辖轸盖其器也室屋之可以蔽风雨也栋梁楹榱杗桷节棁其器也矛盾弓剑之为兵者也钟皷笙磬之为乐也敦牟巵匜之以食以饮也皆器也是数者体不相同也用不相通也其适于用一也士之成器类乎是黄孚文中尝学于予予知其为有用器也不逺数千里游京师将见见闻闻以益其器方今圣君贤相在上其用人也如工师聚众材长短大小各有施也得如子者数百参错中外无一职一守不得其人不亦斯世之幸欤余有望矣夫有用者之得以展其用而无用者之得以安其不用吾有望矣易曰出而有获成器而动者也其器也成其动者时其出有不获者哉子其行乎
　　赠邵志可序
　　五藏六府之经分布手与足凡十二脉鱼际下寸内九分尺内内分者手太隂脉经之一脉也医者于左右寸闗尺輙名之曰此心脉此脾脉此肝脉此肾脉非也手三部皆肺藏脉而分其部位以他藏之气焉耳其説见于素问脉要精防论而其所以然之故则秦越人八十一难之首章发明至矣是何也脉者血之流派气使然也脉居五藏之上气所出入之门戸也脉行始肺终肝而复防于肺故其经穴名曰气口而为脉之大防一身之气必于是占焉人受天地之气以生智愚贤否贵贱贫富夀夭其系乎所受其清浊轻重缓急大小长短悉于脉乎见是与相形推命之法同而知之者鲜上饶邵君志可得其术于舅家前知休咎穷达人咸以为神予讯之信盖亦于肺之一脉而并心脾肝肾之气分属五行而配先天卦数后天卦位其术有理哉然先天易自君家尧夫而大明其观物也以声色气味夫古昔神医之望圣医之闻工医之问未尝以色以声以味也今神圣工三法不存独巧医切脉气一法行于世而尧夫观物以色气味者其学亦无传惟声音之数具载皇极经世书而所以观之之法莫可知也或布筭以起卦末矣尧夫之学固若是其陋乎为尧夫之学者曰色有一万七千二十四人之目不能尽其覩也气有一万七千二十四人之鼻不能尽其嗅也味有一万七千二四人之口不能尽其尝也唯一万七千二十四声可以字别故举声之一例而色气味可类推予尝学之而未及竟志可能因巧医切脉气之法防其一而以类例通其三则君家观物之学有传矣神圣工巧云乎哉
　　送番阳陈仲江序
　　番阳陈仲江质美而学劬行完而文懿执事为翰林国史之属有年矣予在国子监时数数同游处予既南还逾年而仲江亦去其职延佑二年冬顾予于山中论学者累日且易其名曰浣其意若曰物之至防者水也水之至大者江也凡有垢必防之以水浣之于江则防之尤防者也髪曰沐靣曰颒齿曰潄手曰盥身曰浴足曰洗器曰涤衣曰浣皆以防其垢也人之不能为贤为圣者垢留于心也吾将如浣衣之垢以浣心之垢庶其可以自新乎予察其意而嘉叹焉乃言曰江汉以濯皜皜乎不可尚曽子有得于夫子之道者如此故其传大学也述汤盘之铭以喻自新之功苟志于夫子之道其不由于自新之学乎濯去旧见知之新也涤除旧习行之新也知日以新行日以新愈新愈防垢尽而诚存始也有事乎浣终也无事乎浣而今之仲江非昔之仲江也浣之哉浣之哉
　　送袁用和赴彭泽教谕诗序
　　刘祖桂芳逺袁梅瑞用和皆吾故人子也相继为彭泽教谕昔芳逺之行也予既赠之以言今用和又行而里中诸友咸为赋诗予于是序其端曰桂之芳也以秋华梅之和也以夏实士之重于世惟其华与实而已矣彭泽渊明仕国也往仕于彼者其亦想渊明之遗风乎渊明千载士也有华焉有实焉其实也事业不及试其华也文章犹有传玩其华可与王风楚骚相上下究其实当与子房孔明相后先然其为诗也冲澹华而不衒如防里之锦读者莫知其蔵绚丽之美也其为人也隠退实而不沽如匣中之剑论者莫知其负经济之畧也然则渊明之华之实知之者鲜矣彭泽当此时沈一世豪空余诗话工落笔九天上知渊明之实之华莫豫章黄太史若也予今之为用和言者犹言之为芳逺言者也亦惟曰师渊明而已华其华实其实立名立功光国使时其不以此与若曰靖节徴士髙人也何敢企而望则非所以尊己也尚无然哉尚无然哉
　　送林鴈山序
