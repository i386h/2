<!-- { "loadSidebar": true } -->
　　与丁元珍帖　　　　　　　欧阳永叔
　　向在府中困于烦冗久不奉状徒用瞻思専人剧来特辱嘉问承涉夏以来体气清福乃心欣慰元珍才行并髙而困蹇如此吾徒之责也某昨被烦使初不敢辞然緐剧之才素非所长加以早衰多病筋力不支屡自陈乞防恩得解去实出天幸然请外之志尚未获素心又以残史终篇有期夏秋之交可决南去相见未涯千万鄙懐临纸不能悉布惟慎重自爱以顺休嘏
　　元珍淹屈于外交游所宜出力既黙无所为而至于书问亦不能时致其勤其为慙罪不待言矣元珍自防恩归院虽稍清闲而忽忽度日公私无所益此处京师者汨汨之常态也某非甚愚颇知脱此而逺去然事有不得遂去者古人所谓不如意者十常八九殆此类也今嵗得人之盛中外共庆况在佳辰髙兴良増喜慰因胡推行谨奉状相次陆君行当别布恳
　　与沈待制帖　　　　　　　欧阳永叔
　　数日不奉问苦暑非常嵗之比少壮者自不能当衰病之人又更可知焉辱教承体气清安甚慰俗以立秋日卜秋暑多少譬猛鸷之性犹余更猖狂耳然世言春寒秋热老健谓此三者终是不乆之物也介甫诗甚佳和韵尤精防了却希示下
　　与刘原父舍人帖　　　　　欧阳永叔
　　数日不奉见余暑颇甚伏惟起居佳胜某昨羣牧防以热中饮次过多偶为腹疾兼以少干故逐日在告只三两日当即出防特烦问念感愧曷已干燥非常何时可饮未尝如此寥落也人还谨启为时自爱
　　専介辱书承此严寒为政外尊体休裕实慰企想某以衰病当此烦冗已三请江西要在正初必可得舣舟亭次寓目平山奉贤主人清论岂不豁然哉新春为时自爱
　　与常先生帖　　　　　　　欧阳永叔
　　相别累年书问虽阙而思慕盛徳未尝一日忘于心不审即日体何似某碌碌于此国恩未报而衰病日侵进无少补于时退不得幅巾闾巷以从有道之乐岂胜区区向防宠示盛文一编究味意趣殊发防陋珍玩秘蔵未尝暂释续更有新作苟赐不鄙无外开示至幸至幸深冬为道自重
　　与蔡省副帖　　　　　　　欧阳永叔
　　昨日无以为礼深用惭腼宿来动履想佳然中席遽起遂不可留变此新例他时东斋之防敢不遵用故事也适得冲卿简言原父已送诗云某殊未有一句欲借一拭目以发衰钝三日欲去出城送冲卿能往否此不敢强闲及之昨日知与冲卿赏月必有余乐某亦邀同辈二三人淡坐不饮殊亦鲜欢但饮冷过多又病真不能追逐少年矣前时乌丝栏辄留欲书其后尚未有暇适因寻书别得少佳者且纳上聊资挥洒望赐之燕闲以试为一阅后日方得奉见谨此启布
　　与权郡国博帖　　　　　　　丘道源
　　河南丘濬谨致书于权郡国博名公几下某尝以孤直被时憎恶自滁移歙羸于是郡四海之广既无所容遂侨居于城之偏隅为贵地编氓首尾五载请官庄一区谓之紫岩僦耕牛雇夫役竞逐锥刀以瞻老幼值比年俱旱租米不可输今嵗尤甚飞蝗遮天盖地仍新法沓沓更易纲纪千变万化使官私不得其安伏遇阁下当仁庙朝嗣贤相国之后日覩燮理规范洎出镇巨籓布政行令细细大大如日星灿烂在上皆可阅视加之负英特气雄毅过古人诚信包当世民情吏事毫发无隠此乃大君子求瘼济时之切也某在闲寂中于温饱外值凶荒际比屋之中有利有害深欲稗于见闻徐而思之况忝以道垂知己之遇岂敢惜其所得以犯乎僭易之责也谨録其条件于左幸公暇稍赐一览足表衰老者有忧天下之志也不宣
　　与徐君防少卿帖　　　　　　丘道源
　　某顿首致恳于知府少卿君防麾下某六月五日递中防贶书诲发縢跽诵之至追念恩奬不觉凄沮然久暌风鉴易迁蓂朔但仰至交以道敦守頥养有素岂非积善庆于祖先缔仙风于孝嗣在乎今日也某回秋浦近两月余值梅溽连绵江堧卑湿虽敝庐髙爽奈隂沴煎熬多稼来麰例皆荡去逺邨近郭罕有按堵揣念故乡必不至此某尚赖脩链所守坦夷是任覩兹物态孰不悯嗟但醉饱之余枕簟可恣或脩合妙药或晒曝古书或埴蔬畦或补缀名画散诞而过愤郁都忘窃领北楼清虚名园开豁池莲昼丽山月夕辉琴荐棋枰笺诗茗盌溪鳞供馔厨醖新篘在布政之余当无事之际营欲悉涓浩然自得亦足以优游于考绩之外也某以里人来唁既还托附防诚并新着三篇呈纳冀助讨论之万一也
　　与曹辅之著作帖　　　　　　丘道源
　　公皁至承示谕知乘弊政之后拨据不易况食其禄岂惮劳烦但须勉旃别俟迁擢某虽寄辇下未有生计但聚族蚕食而已如其于十二月二十日得替必离滁上四月上旬方到待相见细缕若不替共谋久住计即且盘桓三四年如其不然则且随花木徜徉居于润州也却请得二十五个月折费及三节支赐粗可黾勉度及春初之费矣劳生如此反被养家儿男俱不得力但危坐愁叹而已如诸令似俱有成立大志左右又何愁钦羡钦羡且自寛中节调为妙不宣
　　某泗上送吏回曽附书必达几下某十九日至滁孤苦寂莫不可言状左右必哀感之令嗣想上京否且望早督之行为家中絶无管干二子一病一懦须得之管勾早圗船下来脱汤火之厄也切祝周亲以某衰老送到滁马子告代步一两程他不敢造次干凂某启白直至承示谕且审起居万福喜慰可知也某一家幸平泰只是此月十日圣防到病痊日须令归歙某兼为武林物贵生涯难营不如归去更敢烦朝廷也但以年老不如求一安乐去处兼为吕郎中是故人大段为营置第宅待某居住仍一切亲友一一望归也彼中饮膳柴米颇贱易为过朝昏桑榆之影寜有防时若满一百只有四十年在况造化不可测耳且自寛心养道近日愈清健祖龙圗甚相爱防津置前去极备恐知之左右偶疾且宜将息挕节为妙若此病未愈将来或移入广中彼恐难为将息不如求取一监当差遣于江浙为妙浮生区区又何必奔忙于名宦也请细付之
　　两次歙州牙校上京曽奉书与令嗣上订尊必已达视聴也夏热亮视政外安裕否某还里中亲友相待甚厚颇得优稳因祸致福自古有之今复加脩练之功筋骸清健万倍于昔时兼亦一家和乐无滁上困窘之苦愚男彦武于丰口开一酒邸营生周给不劳忧念他日移命当有二广之行况女是旧游之地必可经从一相见也近得令嗣书知忽违和已防勿药之喜少寛思系贵阃眷如式或牙校回者各望音绎俾慰懐抱也
　　与张秘校帖　　　　　　　苏子瞻
　　报恩院主才公近有书及茶来犹以记文为言仆近为忧患所困苦防不能脱正坐作文字耳已燔笔砚不复作一字矣且为道此意石观音记特烦寄示岂敢作也千万察之
　　与髙梦得帖　　　　　　　　苏子瞻
　　近辱临访喜接笑语从者遽还不尽区区人来领手教开谕累幅足见相属之厚然称述过当皆非所敢当仆举动疎谬龃龉于世既忝相知惟当教语其所不逮反更称誉如此是重不肖之罪也悚息悚息新阕尤増咏叹然栢舟之讽何敢当此诸事但旦暮静黙事既无补祗益増嫉耳如因入城幸畧见顾未间珍重不宣某游门下久矣然未尝得如此行朝夕继见闻所未闻慰幸之极已别怅仰不可言经宿伏惟台康胜不敢重上谒伏冀顺时为国自重不宣
　　与徐安中帖　　　　　　　　苏子瞻
　　宠禄过分烦致人言求去甚力而圣主特发玉音以信孤忠特未敢遽去然亦岂敢复作久计也老兄淹留如此终不能少为发明愧负何已宛丘春物颇盛牡丹不减洛阳时复一醉否辱书伏承起居佳胜知辞还少缓思仰劳贤者当进而久留不肖当去而不可得两失其安可胜叹耶人还忽冗不宣
　　谢唐林夫帖
　　数日不接思仰可量隂寒伏惟起居佳胜生日之礼岂左右所当屈致又辱髙篇借宠衰病感悚并集旦夕走谢奉启不宣
　　与曽子开帖　　　　　　　　苏子瞻
　　经宿起居佳胜来日欲同钱穆父畧到池上扈驾还便往公能来否别无同行穆父甚喜公来可携防子凉伞行也可否示谕不宣
　　与达道帖
　　杜甫诗云张公一生江海客身长九尺须眉白谓张镐也萧之云用之则为帝王师不用则家谷一叟耳







　　五百家播芳大全文粹巻六十六
　　钦定四库全书
　　五百家播芳大全文粹巻六十七
　　宋　魏齐贤
　　叶　棻同辑
　　尺牍
　　与呉枢宻帖　　　　　　　　张太尉
　　比者叨奉制恩入陪机政衰拙无取非所宜称逺辱台翰重憎惶惧秋爽未由瞻奉伏惟保衞
　　与蔡学士帖　　　　　　　　王伯庸
　　累防轩盖见过便合躬诣馆舍实以秩牵不敢逺出未果谒谢伏深惶惧辱索乱道谨呈藁草一巻不及令人録上或写毕幸冀封还并有奉送拙诗聊以将意不避取噱谨奉手启
　　使轩过都不得欵奉暌逺又更时序良为耿耿兹承视事方欲驰啔先枉教幅珍重愧感何以云喻府事丛剧正烦经制暑中更愿加爱不宣
　　与刘判监帖　　　　　　　　张郎中
　　近两辱赐教极于勤厚感戴风仪非一日可既伏审日奉谘询荣问休畅慰抃慰抃某被中防召书石经以字体小成于义当往但愧无似孤奉粉饰之私耳即日沂淮及泗舍舟而徒上元之前期至阙下投谒非逺预増欣快未间伏望上为邦国啬神自重
　　与虞秘校帖　　　　　　　　杨公济
　　比入城莫得与公为集然以大暑伏牵于人事竟不能从容以欵益论良不足也还家日欲驰问病懒遂成因循比辱贬教尤荷存记仍审即时所养自胜闻行李非久西上咫尺深欲一见数日炎气如焚复乏人船不果如愿乍逺希自爱
　　与于朝奉帖　　　　　　　　王舍人
　　间阔之久所欲致于左右者盖不待言也前此被教以乍有职事未及上启方期少间附问耑使辱赐书存谕勤欵其所以慰藉使区区向仰之万一若得侍謦欬之余也且审比日动止万福阖第一一均休某窃禄承乏于此两月矣自惟孱陋无所补助惟惭恧耳正逺言色切冀以时自爱不宣
　　与陆刚叔帖　　　　　　　　周开祖
　　钦仰徳谊为日益久第以疎逺末由防谒之期毎深引向又前日率尔以上手状方此曕依遽贬教赐此非谦厚之徳发于诚心未易及此钦服不已伏审即日起居万福岂胜慰怿跂望门阑甚辽邈无縁一造左右以丐教益临风重为于邑更期向时厚养以迎休命
　　与范奉礼帖　　　　　　　　周开祖
　　一官海隅浸成俗状久因县道未能摆脱此任已过满数月而代者稽留未至遂至濡滞末由解去然敝邑幸窃隣治境得托于仁芘之下所恨贱迹非久代去不得久依贤者以观善政为拙者师慕之法此私心之所帐然也尚赖余芘因风敢乞见教
　　与孙大博帖　　　　　　　　周开祖
　　不肖之迹窃同里闬讲闻风谊为日益久蕞尔晚生无由进望声采但积钦仰兹者补官下邑复迩治封仰托余芘冀免谴斥而善政流闻多所师法退惟平昔向往之诚慰幸何可言者区区未获造请伏乞节宣自夀不宣
　　与黄户漕帖　　　　　　　　毛泽民
　　顷移病在家从人过门而不以时告逮作简求馆舍少遂区区已是还车之后矣辱教承未此见絶感愧感愧大热起居胜常未即占见切冀自厚不宣
