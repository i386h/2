<!-- { "loadSidebar": true } -->
　　呜呼夫人肃雍贤孝归于士夫宜寿而夭洛阳之原以卜吉兆篆刻铭章懿德永耀
　　故朝奉郎知汝州黄府君行状
　　府君讳某字任道其先江夏人遭唐末之乱其族分适江南西蜀惟建安浦城为着姓虽爵位无显而其文章行义多见称于时曽祖元吉初以风雅名重江南仕非其志儒学传家二子入本朝皆登进士第次子觉任殿中丞以清直闻当时儒宗如宋宣献杨刘二内相多与唱酬搢绅传之君之祖也考潜山先生两举进士不利于春官朝廷当推恩奏名而隐居求志不愿就其歌咏翰墨有晋唐风格累赠朝奉郎世积令德笃生府君府君为儿童时才识已过人及其长力学有文行为韩魏公王荆公欧阳公深所器重皇祐五年进士及第调扬州天长主簿移防州清河令秩满改著作佐郎知曹州济阴县神宗皇帝登极覃防迁秘书丞以广济河决免一官魏公留守魏都荐君学行乞教授北京国子将命下丁潜山先生忧继丁母裴氏寿安县太君忧执防尽礼兄弟友爱闺门肃雍士君子推以为法制终再授秘书丞监都进奏院召对除河北东路提举常平仓就改本路转运判官旋易西路就移陜府西路提防秦鳯等路刑狱被召赴阙未行坐举官失当再夺秘书丞防更官制授奉议郎入尚书省任职方员外郎车驾幸省迁承议郎改三品服久之以廪稍不足乞补外乃知汝州今天子即位恩迁朝奉郎苦足疾求致仕元丰八年十二月四日卒于官舍享年六十有五先是一夕梦白鸡栖于牀下语家人曰昔谢安梦白鸡而死我以辛酉岁生岂吉祥耶果不起其疾娶某氏追封永安县君再娶章氏封武宁县君三子曰材太庙斋郎曰枢曰杞皆郊社斋郎二女长适奉议郎王续次在室恩州之清河清阳欠黄河芟草扫岸十四万两县于队长十九户下催理都水漕台文移不絶十九户贫乏六年不能供前后长少鞭扑不胜数尽当时队长以丁数选非以物产定故尔郡县苦之人莫敢议君乃言于朝曰嘉祐之初河入恩州故埽岸芟草出于民者万数今则聚而无用条其可免之十利朝廷可其奏悉蠲之魏公方执政尤称其事初朝廷置寛恤民力司诸道遣使求民瘼有曰河朔馆驿宜罢须索以寛其役君以谓河北中路传驿嵗有遽使徃来邉防休戚之所系百须皆出于民当令百姓明具所出物数折除春夫丁役及于二税合纳之物量数放免民自乐输矣朝廷从其议至今民以为利君在济隂当广济河决危急邑人将就垫溺老幼号诉君采舆议乃决南堤以分水势不意浸邻田论法至重君自以长不忍贻过于下一皆引伏当时魏公吴正宪公御史中丞交章论列以为诚心爱民非有害彼之意譬如逐盗出境盗为他境之害非逐盗者之罪也曹州定陶知县张复礼亦乞纳官以赎其罪竟得末减而济隂之民世世不忘其德至神宗朝召对上曰卿即某耶昔日济阴之事意在恤民慰劳之甚厚君称谢因请上留意史书上悦听纳时贵人有不喜君者君为提举官时郡县多不晓朝廷爱民之意过为苛刻君务为便民司农官以为沮法頼正宪辨明得免斥逐君议赈济之术均以一路当散粮斛之数随郡县丰凶户口多寡増损以给民全活者众矣河北方水灾米粟踊贵市易籴官又増价以敛之民益艰食人不敢言君曰视民困苦而不救非我志也遂奏罢之鳯州有狱久不决而苦愆亢君亲往决之是夕泽霑足人以为自公致也君孝于事亲友爱诸弟自少文学声名蔼于士林识度高逺议论严正耻为阿谀取悦于人其文章翰墨为世推重文集四十巻可见其志也其为守令奉使惟务爱民以报朝廷大臣屡荐以台阁侍从而其命数竒士论惜之平生恺悌与朋友交久而益固未尝遽言人短而多称扬人之所长勇于信义亷于进取毅然有古人之风某久防门下知行义为最详纪述善美不敢以诬谨状宗室金紫光禄大夫检校太子宾客右武卫大将军秀州团练使赠郓州观察使追封东平侯赵公行状
　　曽祖讳惟忠彰化军节度使舒国公祖讳从谨宣州观察使宣城侯
　　父讳世崇洺州防御使
　　公讳令蠙字景珍皇祐元年八月生于邸第二年四月仁宗赐名授右内率府副率明堂覃恩改左内率府率嘉祐五年改右千牛卫将军八年英宗即位覃恩改左监门卫大将军治平四年先帝即位改右武卫大将军使持节濠州诸军事濠州刺史熈宁十年改左武卫大将军使持节秀州诸军事秀州刺史充本州团练使其散官勲封食邑累加至金紫光禄大夫检校太子宾客兼御史大夫上柱国天水郡开国公食邑三千户食实封三百户元丰五年八月某日以讣闻赠郓州观察使追封东平侯八年三月先帝登遐诏举于西京永安县某原礼也公四岁而孤天资信厚出就外傅日诵千言诸父兄以成人期之及长博覧载籍尤专诗书通知风教之本间为篇章歌咏皇化有文集三巻传于家每与人接则谦和雍容非礼义不道故终始无悔吝人有急难则赒之凡亲戚中议论有所未决者多质于公其为人信重如此其事尊亲以孝称母福昌夫人疾寝不解衣药必躬尝晨昏不敢违去左右及夫人防号慕过哀遂致危困捐馆之日召诸子立于前以告之曰吾幸生宗室防頼累朝德泽保奉先人祭祀至于今日不幸不得见汝等长立岂非脩短有数耶吾平生无玩好唯翰墨简册而已吾死当陈设翰墨简册于前足矣毋以华靡为尚因索飞白笔书清白风月四字乃云此可以传示子孙乃奄然而逝年三十有五娶陈氏封乐寿县君子男六人长曰子沨右内率府副率次不育次子沆次子沇并三班奉职次子浣子防未仕女四人长适镇戎军判官栁棨余未嫁呜呼公乎太祖皇帝之六世孙中书令吴懿王之元孙舒国公之曽孙宣城侯之孙洺州防御使之子承派天潢生长宗邸其势岂不贵且重哉而能不骄不侈尊贤乐善存心经史敦行孝悌内为亲族所爱外为搢绅所称可谓贤公子矣而其夀不及中闻者哀之敢书其实以告有司谨状
　　故左蔵库使银青光禄大夫检校太子賔客兼御史大夫始平郡开国公冯侯墓表
　　冯侯讳文显字晦之太尉諡勤威鲁国公之子也鲁国公仕太宗真宗两朝有勲绩书于史册在师旅不忘经术而以义方传其家侯年十一嵗而孤执丧如成人每侍公画像号泣过哀其孝爱葢出于天性是时家多赐金伯氏将均之侯辄不顾以书劒自与人问其故侯曰此先君所以起吾家非它资所可拟也识者竒之初以父任为右班殿直累迁至左蔵库使银青光禄大夫检校太子賔客兼御史大夫骑都尉始平郡开国公食邑二千户歴任监中牟仓定州监酒税京师南作坊唐州陈州巡检曹州润州滑州都监江宁府驻泊真定府路分都监江东路京西路提防刑狱府界提防诸县公事湖北路益利路兵马钤辖知莫州澧州广信军祈州鄜州所至以亷能称而事有条理其听讼详明吏畏民爱于今称之守鄜一年遽以闲局为请得嵩山崇福宫任满朝廷除知陇州辞不赴再乞闲局乃管句中岳庙未防乞致仕得谢元丰三年冬十有二月某日终于家享年七十有一以某年某月某日于开封府某县之原祔鲁公之茔礼也侯之系出施为已详见于宣德郎张君舜民所撰墓志铭矣而其子惟寅又得侯之遗事于耆旧考之有实乃属予表之云侯在中牟时金水河决其势危急太守委侯救护中夜承命即时驰白县令启闗令不之许侯曰我宁得罪民事不可缓也乃发闗而出质明堤为之固于是民免垫溺之患侯之敢为如此侯在益利路时方与客饮酒或告军中有变乃呼出宻问之云其事如此与侯共事者欲潜出侦之侯曰吾军中无足虑者第饮酒以安人心已而果妄或请深治告者侯曰庸人无知不足深治恐来者惧而不敢言他侯之识虑如此任安惠公守曹南防下严肃待侯最厚一日谓曰闻某人犯法吾欲劾治未得其实烦君伺之侯曰举善罚罪太守之职也属吏何与焉岂惟不敢闻命亦恐上累公之德任公握手谢曰老夫过矣老夫过矣侯之谨厚如此鄜有盗羊杀人者案具将就刑侯初至郡疑其不实乃易狱吏而讯之云我实非盗也偶见牧羊儿死仆地驰告里长故执我又指羊羣中一羊以为我所盗者我知无以自辨敢不服罪侯察其非辜令释去不数日旁县获盗羊杀人者抵罪侯之明断如此昔太尉鲁公尝开国于始平至是侯实继之克承厥家世济其美大丞相王荆公为撰鲁公神道碑云刻碑墓门公实有子盖有自矣侯之孝爱出于天性又其亷能敢为谨厚识虑明断皆可书也作冯侯墓表
　　亷君四行述
　　君讳惟德字天辅以慕尚贤者教育子弟为乐有某氏为盗而去后虽得其实而以盗有老母故不白于公及盗败而自陈人始知之尝出遇兼金于道委之而去其主反得之生平好行惠而不图其报此山阳之人所共称也余既得其实故述之云
　　子弟庠校训毓仁孝维君之教夜盗之去得实勿愬维君之恕道金且兼勿拾而贪维君之亷有行其惠勿心其利维君之施教兮恕兮亷兮施兮乡党所推予而既闻嗟不识君述之以文





　　无为集巻十四
　　钦定四库全书
　　无为集巻十五　　　　　宋　杨杰　撰
　　奏议
　　奏请四皇后庙升祔状
