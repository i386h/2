<!-- { "loadSidebar": true } -->
　　臣闻国以得贤为寳臣以举贤为忠【旧唐书文粹并作士】是以子皮之让国侨鲍叔之推管仲燕昭委兵于乐毅苻坚托政于王猛及子产受国人之谤夷吾贪共贾之材昭王赐【唐书文粹并作锡】辂马以止谗永固戮樊世【唐讳】以除譛处猜嫌而益信行毁谤【唐书文粹并作间毁】而无疑此由识之至而察之深也【唐书作之委之而察之深也文粹作此此由识由防而识之委而察之深也】至若宰我见遇于宣尼逢萌被知于文叔韩信无闻于项氏毛遂不齿于平原此失士之故也是以人主受不肖之士则政乖得贤良之佐则时泰故尧资八元而庶绩其理周任十乱则【唐书文粹作而】天下和平由是言之则知士不可不察而官不可妄授也何者比来举荐多不以才假誉驰声互相推奨希润身之小计忘臣子之大猷非所以报国求贤副陛下翘翘之望者也臣窃窥自【唐书文粹并无自字】古之取士实异于今先观名行之源考其乡邑之誉崇礼让以励已明节义以标信以敦朴为先最以雕虫为后科故人崇劝让之风士去轻浮之行希仕者必修贞确不拔之操行难进易退之规众议以定其髙下郡将难诬于曲直故【一作较】计贡之贤愚即州县之荣辱秽行之彰露亦郷人之厚顔是以李陵降而陇西慙干木隠而西河美【唐书文粹并有政字】名胜于利故【唐书文粹并作则】小人之道消利胜于名则贪暴之风扇是知【唐书作以】化俗之本须摈轻诬【唐书文粹并作浮】昔冀缺以蹈礼【唐书文粹并作礼让】升朝则晋人知礼文翁以儒术化【唐书文粹作林奨】俗则蜀土崇【唐书文粹并作士多】儒燕昭好马则骏马来庭叶公好龙则真龙入室由是言之未有上之所好而下不从其化者也自七国之季虽杂纵横而汉代求材【唐书文粹并作材】犹征百行是以礼节之士毓【唐书文粹并作敏】德自修里闾推髙然后为府寺所辟魏氏取人爱放达晋宋之后祗重门资奨为【文粹作为奨】人求官之风乖授职惟贤之义有梁荐士雅好【唐书文粹并作爱】属词陈氏简贤特珍赋咏故其俗以诗酒为重不以修身为务逮至隋室余风尚存【唐书作在】开皇中李谔论之于文帝曰魏之三祖更好文词忽君人之大道好雕虫之小艺连篇累牍不出月露之形积案盈箱惟是风云之状代俗以此相髙朝廷以兹择士故文笔日繁其政日乱帝纳李谔之策由是下制禁断文笔浮词其年泗州刺史司马防之以表不典实得罪于是风俗改励政化大行焬帝嗣兴又变前法置进士等科于是后生之徒复相仿效因陋就寡赴速邀时缉缀小文名之秀孝【唐书文粹并作策学】不以指实为本而以浮虚为贵有唐纂歴虽渐革于前非陛下君临思察才于共理树本崇化惟在旌贤今之举人有乖茂【唐书文粹并作事】实郷议决小人之笔行修无长者之论策第喧竞于州府祈恩不胜于拜伏或明制才出试遣搜剔驱驰府寺之门出入王公之第上启陈诗惟希咳唾之泽摩顶至足冀荷提携之恩故俗号举人皆称覔举乃【唐书文粹作覔】为自求之意【唐书文粹作称】未是人知之辞察其行而度其材则人品于兹见矣徇已之心切则至公之理乖贪仕之性彰则亷洁之风薄是知府命虽髙异叔度勤勤之让黄门已贵无秦嘉耿耿之辞纵不能挹以【唐书作抑已文粹作挹已】推贤亦不肯待于三命岂与夫白驹皎皎不杂风尘束帛戋戋荣髙物表校量其广狭也是以耿介之士羞自拔而致其辞循常之人舍其疏而取其附故选司补授【唐书文粹并作署】喧然于礼闱州贡賔王诤讼【文粹作分争】于阶闼谤议纷合浸以成风夫竞荣者必有竞利之心谦逊者亦无贪贿之累自非上智焉能不移既在【唐书文粹并作在于】中人理由习俗若重谨厚之士则怀禄者必崇德以修名【文粹作防】若开趋竞之门则邀仕者皆戚施而附防附会则百姓罹其弊洁名【唐书文粹并作已】则兆庶防其福故风化之渐靡不由兹今访郷闾之谈惟祗归于里正纵使名亏礼则罪挂刑章则【唐书文粹并作或】冒籍以偷资或邀勲与【唐书文粹并作而】窃级假其不义之赂即【唐书文粹并作则】是无犯郷闾岂得比郭有道之铨量茅容望重裴逸人之奨【唐书文粹并作赏】拔夏统【唐书文粹并作少】名髙语其优劣也祗如才应经邦之流惟能【文粹作令】试防武能制敌之例只验弯弧若其文擅清竒便充甲第藻思防减旋【唐书作便】即告归以此取【唐书文粹并作贩】人恐乖事实何者乐广假笔于潘岳灵运授词【唐书文粹并作词髙】于穆之平津文劣于长卿子建笔丽于荀彧若以射策为最则潘谢曹马必居孙乐之右若使协赞机猷则安仁灵运亦无禆附之益由此言之不可一槩而取也至如武艺则赵云虽勇资诸葛之指防周勃虽雄乏陈平之计畧使樊哙居萧何之任必失【文粹作无】指纵之机使萧何入戱下之军亦无免主之效鬬将长于摧【唐书作推】锋谋将审于料事是以文渊聚米知隗嚣之可图陈汤屈指识乌孙之自解八难之谋设髙祖退【唐书文粹并作追】慙于郦生九拒之计穷公输息心于伐宋谋将不长于弓矢【文粹作马】良将宁资于射策岂与夫元长自表妄饰词锋曹植题章虚飞丽藻校量其可否也伏愿陛下降明制颁峻科千里一贤尚不能少侥冒进取【唐书文粹并侥幸冒进】须立提防断浮虚之饰词收实用之良策不取无稽之説必求忠谠之言文则试以効官武则令其守御始既察言观行终亦循名责实自然侥幸滥吹之伍无所藏其妄庸故晏婴云举之以语考之以事寡其言而多其行拙于文而工于事此取人得贤之道也其有武艺超絶文锋挺秀有効伎之偏用无经国之大才为军锋之爪牙作词赋之标凖自可试凌云之策练穿札之功【唐书文粹并作工】承上帝而赋甘泉禀中军而令赴敌既有随材【唐书文粹并作才】之任必无负乘之忧臣谨按吴起临战左右进剑吴子曰夫提鼔挥桴临难决疑此将军也【唐书文粹并作事】一剑之任非将军也谨按诸葛亮临戎不亲戎服领【文粹作顿】蜀兵于渭南宣王持劲【唐书作剑】卒不敢当此岂弓矢之用也谨按杨得意诵长卿之文武帝曰恨不与此人同时及相如至终于文园令不以公卿之位处之者盖非其所任故也谨按汉法所举士之主终身保任扬雄之坐田仪责其冒荐【事见方言序】成子之居魏相酬于得贤赏责之令行则请谒之心絶退让之义着则贪竞之路销自然朝廷无争禄之人选司有防谦之仕仍请寛立年限容其采访简沃其用者令其试守以观能否叅验行事以别是非不实免王丹之官得人加翟璜之赏自然见贤不隐食禄不专则荀彧进钟繇郭嘉刘陶荐李膺朱穆势不云逺有称职者受荐贤之赏滥举者抵欺罔之罪自然举得才行则君子之道长矣
　　谏滥官疏【中宗】　　　　　　韦嗣立【景龙三年】
　　臣闻设官分职量才择吏【旧唐书作量事置吏文粹作量方置吏】此本于理人而务安之也故书曰在知【唐书作官下同】人在安民知人则哲能官人【唐书作官下同】安民则惠黎民怀之【唐书无此一句】能哲而惠何忧乎驩兜何畏乎有苗者是【唐书无此字】也则【唐书作是】明官得其人而天下自理矣古者取人必先采郷曲之誉然后辟于州郡州郡有声然后辟之【唐书文粹并无此字】于五府才着五府然后升之于天朝此则用一人所择者甚悉擢一士所歴者甚深孔子曰譬有美锦不可使人学制此明用人不可不审择也用得其才则理非其才则乱理乱所繋焉可不深择之哉今之取人有异此道多未甚试効即顿至迁擢夫趋竞者人之常情侥幸者人之所趋今之务进不避侥幸者接踵比肩布于文武之列有文者用理内外则有回邪赃汚上下败乱之忧有武者用将军戎则有庸懦怯弱师旅丧亡之患补受无限员阙不供遂至员外置官数倍正阙曹署典吏困于祗承府库仓储竭于资俸国家大事岂甚于此古者悬爵待士惟有才者得之若任以无才则有才之路塞贤人君子所以遁迹销声懐叹恨者也且贤人君子守于正直之道逺于侥幸之门若侥幸开则贤者不复出矣贤者遂退若欲求人安俗化【唐书文粹并作化洽】复不可得也若乃不安国将危矣陛下安可不深虑之
　　諌卖官鬻爵宰相子弟居要职疏【中宗】
　　萧至忠
　　臣闻王者列职分司为人求理求理之道必在用贤得其人则公务克修非其才则厥官加旷旷官则事废事废则人残渐至陵迟率由于此顷者选曹授职政事官人或异才升多非德进皆因依贵要互为粉饰茍得即是曾无逺图上下相防谁肯言及臣闻官爵者公器也恩幸者私惠也只可金帛富之粱肉食之以存私泽也若以公器为私用则公议不行而劳人解体以小私而妨至公则私谒门开而正言路塞险人逓进君子道消日消日朘卒见凋弊者为官非其人也昔汉舘陶公主为子求郎明帝谓曰郎官上应列宿出宰百里茍非其人则人受其殃赐钱十万而已此即至公之道不亏恩思之情无替良史直笔将为美谈于今称之不辍其口者也当今列位已广冗员倍多祈求未厌日月增数陛下降不訾之泽近戚有无涯之请卖官利已鬻法徇私台寺之内朱紫盈满官职益轻恩赏咸贵【一作弥数】贪【一作险】利之辈冒进而不【一作莫】识亷隅方雅之流知难而敛分立垅则才者莫用用者不才二事相形十有其五故人不効力而官匪为人欲求其理实乃难遂【一作成】臣窃见宰相及近侍要官子孙多居美爵此并势要亲戚罕有才艺逓相嘱托虚践官荣诗云东人之子职劳不来西人之子粲粲衣服私人之子百僚是试或以其酒不以其浆鞙鞙佩璲不以其长此言王政不平众官废职私家之子列试于荣班茍非其人【一作非任之人】徒长其饰佩臣愚伏愿陛下想居安思危之义行改易张之道重【一作爱】惜爵赏审量材职【一作识】官无虚授人必为官进大雅于枢近退小人【一作子】于闲僻政令惟一威恩以信私不害公情不挠法则天下幸甚臣伏见贞观故事宰相子弟多居外职者非直抑强宗分大族亦以退不肖择贤才伏愿陛下逺稽旧典近遵先圣特降神勑令宰相以下及诸司长官子弟并改授外官庶望分职四方共宁百姓表里相统遐迩乂安



　　文苑英华卷六百九十六
　　钦定四库全书
　　文苑英华卷六百九十七　宋　李昉等　编刑法
　　为侯君集疏一首　　　论李泰疏一首为魏元忠疏一首　　　论刑法多滥疏一首为索元礼首按制狱疏一首
　　论巡察风俗疏一首　　为杨濬疏一首
　　论削夺王珙授赠官爵疏一首
　　货殖上
　　谏回易纳利充官人俸疏一首
　　论不税关市疏一首　谏不置劝农判官疏一首刑法
　　为侯君集疏【前篇作谏侯君集等下狱表】　岑文本【贞观十年】
