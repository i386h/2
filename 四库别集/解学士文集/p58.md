<!-- { "loadSidebar": true } -->
　　有唐张文献公之远裔曰希颜生三十年而后从事于学志甚笃而坚守甚力而固以私淑名其斋索余记焉君顾名思义希颜者也而又喜孟子余岂可以无记哉孟子尝舍颜渊而学仲尼矣君又舍颜渊而学孟子无乃戻乎昔者王埙悦孟子韩退之告之曰求观圣人之道必自孟子始若沿河而下以至于海沿而不止虽有迟疾必至焉贤希圣孟子可以学仲尼士希贤学孟子以求至于颜渊孔子不难矣希颜力学坚固吾知择善广矣今一其所以名斋也又知其择善不骛于泛远而工于切近也岂不真可为善君子哉夫人有身人□爱之也爱而自私凡可以取诸人者无往而不尽其力□□其目私人之文绣好色以悦之爱其耳私人之管弦音声以乐之私凡天下之物可奉悦其身者万方致之以为爱其身也不择是非不量可否甚者至为盗贼皆自以为能奉其身而不知反以祸其身者皆是也惟圣人之道在人未远非如刍豢而可以适口非如声音采色而可以足耳目之私非如文绣锦縠而可以华其身也取之而无与禁私之而无与争也有之而终莫之夺也任意所私而人不怒任情所求而人不恶如深夜求水火而人无不与如谷种之物得而生之在我有余用之而不穷也近易而且无祸如此人惟不是之私而惟私其远且难者其可指而取也如此人惟取其徼幸而不可必得者吁此诚可为斯民长大息也希颜家田心匡坐一斋二十年余傍无諠哗其书满家朝思夕讽得于□之人者甚少而得于古之人者甚多味性命道德之言如目击古人考成败是非之由如目击古事而时出以验之于今骎骎乎自源徂流未有极也是以饭蔬自饱而不愿人之膏梁缊袍自安而不愿人之文绣绝意于荣名利达之求而惟善言懿行之是则曰庶几乎渊之拳拳轲之自反岂不真知爱其身知所取四意求而无祸哉于人之求其远且难者与其徼幸而不可必得者岂不贤之远哉余所以乐为之记也然孟子幼被三迁之教长资参伋之徒游梁适齐辙环千里之间其有得于见闻之顷日进于圣神之域其必有斍其进如孔子之自名非但谦词而已也故犹以孔子之泽未冺而已得其传为幸也于斯时也中庸其作矣然岂有轲书之七篇着明深切如今之不待于求人也哉是又使圣人之泽自五世而万世轲之功也希颜今得以端居一室而私淑其身不忘孟氏之功宜矣兹非幸欤然以孟氏之贤去圣人未远七十子犹多存者而凡载道之器未火于秦也孟子犹以为幸而得之则凡不幸而失之徒知私于物以祸其身者如今之人亦岂少哉今又去圣人若是之远而淑艾之道邈乎无传吾道惟一端而异端百家杂出其间希颜而私淑也其可恃其幸而不思其不幸之大欤诚非百倍其功千万其能不可也何也圣人之喻道也曰水哉水哉其自警也曰日新又新淑艾之功岂苟然而可哉艾之为治既有斩绝自新之义而淑之训善亦有疏濯澄汰之功江河淮济映彻万象涵天地而虗明鉴纤尘之可指其湛然澄莹而若是也而后谓之清淑也潢污行潦其本非不清也查滓未融而澄汰之功未至也曾可谓之淑也哉人之为善何以异此希颜于潢污行潦也能不凛然惧于江河淮济也能不惕然厉乎善其身而于贤圣似易而实难也而亦非在于高远也惟希颜而后可与论此可与为此记也其惟日新哉又日新哉又何记哉 

　　解学士文集卷之七终

●解学士文集八卷 

　　传 
　　赞 
　　行状 
　　墓表 

　　◆传 

　　太原王传 
　　伯中公传 
　　渊静先生小传 
　　解先生小传 
　　解先生小传 
　　赠参政筠简公传赞 
　　弘文馆学士罗复仁传 
　　萧定基小传 
　　王拙翁俊卿小传 
　　汪五十八传 
　　胡直翁传 
　　徐茂建传 
　　亡友六君子传 
　　东溪廖孝子传 
　　周以立传赞 
　　徐夫人传 
　　贾义妇传 
　　聂母解夫人懿德传 
　　胡贞妇传赞 

　　○太原王传 

　　解元字善长吉安吉水人竦眉俊目曙光玉立神彩铄人垂手过膝能百步穿杨华号小山基能以索持九牛却行尝桀骏马驰突贼阵往返如飞初起兵保安军德清积功授清涧都虞侯建炎三年诏肄韩世忠擢偏将军世忠出下邳闻金虏大至众心摇愕世忠忧之元便领二十骑游俘其生口备虏情俄而复出虏骑数千四面集掷身陷阵左右鹘击大呼声振刀甲一大酋惊坠马走众其辟易遁去以功授合门宣赞舍人苗刘之变从世忠讨平之苗刘走追之临平战良久抽戈解甲单骑尽擒之浦城四年三月金人攻浙西世忠激之京口横海舟以截江虏出小舟数千以长钩拔舰元跃入其舟大呼尽杀短兵击数十百人生擒数大酋仰掷之海舟顿绝无能脱者以功授忠州团练使统制前军讨闽寇范汝为及湖外诸寇功皆苐一刘忠者长沙剧戝也拥众数万据曰面山前阻水而营官军击之多失利有诏世忠及元进讨之距贼营三十里而阵众心惮之元单骑直前渡水薄贼营持丈八长矛据鞍四顾贼慑其状貌莫敢鬪贼环营皆望楼从高瞰下视其指呼倏忽四集世忠患之元得其情势归告世忠曰易与耳请为将军卒期破之乃率兵五百长戟居中翼以弓矢自领十余人一彭据望楼立赤帜麾兵四面并进贼惊扰迸散刘忠锜甲赴水元解衣入水生擒之湖外悉平攻相州观察使绍兴四年金虏及伪齐入寇世忠自镇江趋杨州元趋辰州金兵大至元度明日必至城下先遣百人伏于要路百人伏于岳广自以四百人伏于路隅令曰金人若过我先出掩伏要路者见我麾号则立帜以待金人必走岳广伏兵皆出又决河以遏之贼破必矣金人果走岳广元追获不可胜计时城兵不满三千金万户黑头虎最号骁勇直造城下会语元即跳下城擒之以威振两军未几兀朮怒督兵四面攻城元即却之追奔十余里金人自惊扰溺死十余万人攻同州观察使六年与世忠出下邳以数百骑虏伏兵万余人逆戟大破之授保顺军承宣使十年畧地淮阳玊札伶庄骑兵绳之敌骑数千来迎戟元挥弋大呼众皆争奋敌遂披靡后部骇惧元跃马大呼曰觧承宣今日以一骑临阵能战者与我战虏闻之震栗元因突入其阵大战自辰辰至午马足尽赤敌众大败加神授龙卫四厢都指挥使明年世忠罢兵柄为枢密使以元镇江驻札御前都统制以统世忠之众又明年进侍卫亲军马步都虞侯封太原郡公保信军节度使见朝廷专主和议屡表谏上不听知大功不建感激发病薨时年五十四赠检校少保晋国公谥武襄公孝宗追封太原王谥曰忠武夫先祖有善而不知是不知也知而不傅是不仁也不仁不知岂得为贤者乎故凡观于此者高惕然而有感哉 

　　○伯中公传 

