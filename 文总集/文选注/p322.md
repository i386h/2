<!-- { "loadSidebar": true } -->
　　故观阮籍之行，而觉礼教崩弛之所由；干宝《晋纪》曰：阮籍宏逸旷远，居丧不帅常检。察庚纯贾充之事，而见师尹之多僻。干宝《晋纪》曰：贾充飨众官，庾纯后至。充曰：君行常居人前，今何以在后？纯曰：有小市井事不了，是以后。世俗言纯乃祖为五伯。又曰：充之先为市魁，故以戏答。考平吴之功，知将帅之不让。干宝《晋纪》曰：王浑愧久造江，而王濬先之，乃表濬违诏，不受已节度。濬上书自陈曰：恶直丑正，实繁有徒。欲构南箕，成此贝锦。思郭钦之谋，而悟戎狄之有衅。干宝《晋纪》御史大夫郭钦上书曰：戎狄强犷，历古为患。今西北郡皆与戎居，若百年之后，有风尘之警。胡骑自平阳上党，不三日至盟津。及平吴之盛，出北地西河、安定，复上郡，置冯翊、平阳。帝弗听。览傅玄刘毅之言，而得百官之邪。干宝《晋纪》傅玄上书曰：昔魏氏虚无放诞之论，盈於朝野，使天下无复清议，而亡秦之病，复发於今。又上顾谓刘毅曰：朕方汉何主？对曰：桓、灵。帝曰：吾虽不及古贤，犹克己为治，方之桓、灵，不亦甚乎？对曰；桓、灵卖官，钱入於官。陛下卖官，钱入私门。以此言，殆不若也。核傅咸之奏，《钱神》之论，而睹宠赂之彰。干宝《晋纪》司隶校尉傅咸上书曰：臣以货赂流行，所宜深绝。又曰：鲁襃，字元道，南阳人，作《钱神论》。《左氏传》曰：取郜大鼎于宋。臧哀伯谏曰：官之失德，宠赂彰也。民风国势如此，虽以中庸之才，守文之主治之。贾谊《过秦篇》曰：陈涉材能不及中庸。《论语》曰：中庸之为德也，其至矣乎！民鲜久矣。何晏曰：庸，常也，中和可常行之德也。《公羊传》曰：继文王之体，守文王之法度，何休曰：引文王者，文王始受命制度也。辛有必见之於祭祀，季札必得之於声乐，《左氏传》曰：初平王之东迁也，辛有適伊川，见被发而祭於野者，曰：不及百年，此其戎乎！其礼先亡矣。又曰：季札来聘，请观乐，使工为之歌《陈》曰：国无主，其能久乎？范燮必为之请死，贾谊必为之痛哭。《左氏传》曰：范燮反自鄢陵之役，使其祝宗祈死，曰：君无礼而克敌，天益其疾矣。爱我者唯祝，使我速死，无及於难，范氏之福也。《汉书》贾谊上疏曰：可为痛哭者一也。又况我惠帝以荡荡之德临之哉！惠帝，已见《西征赋》。《毛诗》曰：荡荡上帝，下民之辟。故贾后肆虐於六宫，韩午助乱於外内，其所由来者渐矣，岂特系一妇人之恶乎？干宝《晋纪》曰：贾庶人赐死，初，武帝为太子取后，在宫不恭逊而甚妒忌，有孕者辄杀子，或以手戟掷之，子随刃坠。又曰：韩寿妻贾午，实始助乱。怀帝承乱之后得位，羁於彊臣。干宝《晋怀纪》曰：太傅东海王越，总兵辅政。愍帝奔播之后，徒厕其虚名。干宝《晋纪》曰：洛京倾覆，秦王业避难，密南趣许颖，豫州刺史阎鼎，以天下无主，有辅立之计。天下之政，既已去矣，非命世之雄，不能取之矣。《孟子》曰：五百年必有王者兴，其间必有名世者。《广雅》曰：命，名也。然怀帝初载，嘉禾生于南昌。徐广《晋纪》曰：太康五年八月，嘉禾生南昌；九月，怀帝生。《毛诗》曰：文王初载，天作之合。载，犹生也。望气者又云豫章有天子气，干宝《晋纪》曰：初，望气者言，豫章广陵有天子气。及国家多难，宗室迭兴，《毛诗》曰：维予小子，未堪家多难。《史记》太史公曰：递兴递废，能者用事。以愍怀之正，淮南之壮，成都之功，长沙之权，皆卒於倾覆。王隐《晋书》曰：愍怀太子遹，立为皇太子。贾后无子，妒害滋甚，废太子为庶人，送太子于许昌宫之别坊，矫诏使小黄门孙宪害太子。赵王伦酖杀贾后，帝诏谥遹为愍怀皇太子。又曰：武皇帝男允，字钦度，封淮南王，领中护军。孙秀既害石崇等以惧允，允遂进围相府。相国赵王伦闭门，允兵四胜，陷破无前。伦息度，伪云有诏助淮南王。王下车受诏，遂害允。又曰：颖字章度，封成都王，拜越屯骑校尉。赵王伦篡位，颖谋举义兵，迎天子。伦死，后废太子覃，立颖为皇太弟。张方废颖归蕃，遣田徽杀之於邺。又曰：叉字士度，封长沙王，拜步兵校尉。齐王冏相攻，冏败，缚至上前，乂叱左右斩之。河间王颙欲废太子立成都王，欲先诛乂。出征，连战败走，遂诛之。而怀帝以豫章王登天位，干宝《晋惠纪》曰：诏豫章王炽为皇太弟。皇帝崩，太弟即位。崩，谥曰孝怀皇帝。《尚书》曰：天位艰哉。刘向之谶云，灭亡之后，有少如水名者得之，起事者据秦川，西南乃得其朋。案愍帝，盖秦王之子也，得位於长安。长安，固秦地也。干宝《晋怀纪》曰：关中建秦王业为皇太子，本吴孝王之子，出为秦献王后。皇帝崩，太子即位于长安。崩，谥曰愍皇帝。而西以南阳王为右丞相，东以琅邪王为左丞相。干宝《晋纪》愍帝诏琅邪王叡曰：今以王为侍中左丞相，督陕东诸军事，右丞相南阳王督陕右诸军事。臧荣绪《晋书》曰：南阳王保，字景度，太尉模世子。或以南阳王为秦王，非也。上讳业，故改邺为临漳。漳，水名也，由此推之，亦有徵祥，而皇极不建，祸辱及身。皇极，已见上文。岂上帝临我，而贰其心。《毛诗》曰：上帝临汝，无贰尔心。将由人能弘道，非道弘人者乎？淳耀之烈未渝，故大命重集于中宗元皇帝。《晋中兴》曰：中宗元皇帝讳睿，字景文，嗣为琅邪王。愍帝崩于平阳，陟皇帝位。《国语》史伯曰：黎为高辛氏火正，以淳耀敦大，光照四海，夫成天地之大功者，其子孙未尝不章。韦昭曰：淳，大也。耀，明也。

　　【后汉书皇后纪论一首】

　　※范蔚宗

　　夏殷以上，后妃之制，其文略矣。《周礼》：王者立后，三夫人，九嫔，二十七世妇，八十一女御，以备内职焉。后正位宫闱，同体天王，夫人坐论妇礼，九嫔掌教四德，世妇主知丧祭宾客，女御序于王之燕寝。颁官分务，各有典司。《礼记》曰：舜葬於苍梧之野，盖三妃未之从也。郑玄曰：帝喾立四妃，以象后妃四星，其一明者，为正妃，馀三小者次妃也。帝尧因焉。至舜，不告而娶，不立正妃，但立三妃而已。夏后氏增以三三而九，合十二人。《春秋说》云：天子娶十二，即夏制也，以虞夏及周制差之。则殷人又增以三九二十七，合三十九人。周人上法帝喾，立正九妃，又三九二十七为八十一以增之，合百二十一人。其位，后也，夫人也，妇也，嫔也，女御也。五者相参，以定尊卑。《周礼》曰：九嫔掌妇学之法，教九御。妇德、妇言，妇容妇功，各帅其属。而以时御叙于王所，世妇掌祭祀宾客丧纪之事。女御，书叙于王之燕寝，以岁时献功事，女史，掌王后之礼职，掌内治之贰，以诏后治内政也。女史彤管，记功书过。《毛诗》曰：静女其娈，贻我彤管。毛苌曰：古者后夫人必有女史彤管之法，女史不记其过，其罪杀之。居有保阿之训，动有环珮之响。《列女传》曰：齐孝孟姬者，华氏之长女，齐孝公之夫人也。孝公游於琅邪，华姬从。后车奔，姬堕车碎，孝公使驷马载姬以归。姬曰：妾闻妃后逾阈必乘安车辎軿，下堂必从傅母保阿，进退则鸣玉珮环。今立车无軿，非敢受命也。曹大家曰：玉环珮，珮玉有环。进贤才以辅佐君子，哀窈窕而不淫其色。《毛诗序》曰：关雎，乐得淑女以配君子，忧在进贤，不淫其色，哀窈窕，思贤才。所以能述宣阴化，脩成《内则》，魏文帝《典论》曰：欲纳二女，充备六宫。佐宣阴教，聿脩古义。又《礼记》有《内则篇》。闺房肃雍，险谒不行者也。《毛诗序》曰：王姬犹执妇道，以成肃雍之德。又曰：后妃内有进贤之志，而无险诐私谒之心。故康王晚朝，《关雎》作讽，宣后晏起，姜氏请諐。《列女传》曰：曲沃负谓其子如耳曰：周之康王晏出朝，关雎预见。虞贞节曰：其夫人晏出，故作《关雎》之歌以感诲之。《列女传》曰：姜后者，齐侯之女，宣王之后也。宣王尝夜卧而晏起，后夫人不出於房。姜后既出，乃脱簪珥，待罪於永巷。曰：妾不才，妾之淫心见矣，至使君王失礼而晏朝。及周室东迁，礼序凋缺，诸侯僣纵，轨制无章。《史记》曰：平王东徙雒邑，周室微，诸侯以强并弱。齐桓有如夫人者六人。《左氏传》曰：齐侯之夫人三，王姬、徐蠃、蔡，姬皆无子。齐侯好内，多宠。内嬖如夫人者六人，长卫姬生武孟，少卫姬生惠公。郑姬生孝公，葛嬴生昭公，密姬生懿公，宋华子生公子雍。公与管仲属孝公於宋襄公，以为太子。雍巫有宠於卫恭姬，因寺人貂以荐羞於公，亦有宠也，公许之立武孟。管仲卒，五公子皆求立。齐桓公卒，易牙入，与貂因宠以杀群吏，而立公子无亏，孝公奔宋。晋献升戎女为元妃，《左氏传》曰：初，晋侯欲以骊姬为夫人，卜之不吉。筮之，吉。公曰：从筮。立之，生奚齐。其娣生卓子。及将立奚齐，既与中大夫成谋，姬谓太子曰：君梦齐姜，必速祭之。太子祭於曲沃，归胙于公。公田，姬实诸宫。六日，公至，毒而献之。公祭之地，地坟。与犬，犬毙。与小臣，小臣亦毙。姬泣曰：贼由太子。太子奔新城，自缢而死。终於五子作乱，冢嗣遘屯。五子齐武孟等，冢嗣晋太子也。爰逮战国，风宪愈薄，適情任欲，颠倒衣裳，《毛诗》曰：绿兮衣兮，绿衣黄裳。郑玄曰：今衣黑而黄裳，谕乱嫡妾之礼也。以至破国亡身，不可胜数。斯固轻礼弛防，先色后德者也。

　　秦并天下，多自骄大，官备七国，爵列八品。当秦之时，凡有七国，秦并其六国，故内职皆备置之，而爵列八品焉。《汉书》曰：汉兴，因秦之称号，正嫡称皇后，妾皆称夫人，又有美人、良人、八子、长使、少使之号焉。汉兴，因循其号，而妇制莫釐。孔安国《尚书传》曰：釐，理也。高祖帷薄不修，孝文衽席无辨，《汉书》曰：高祖得戚姬，爱幸，常从。吕后年长，常留守，希见。《大戴礼》曰：古者大臣坐污秽淫乱男女亡别者，不曰污秽，曰帷薄不修。《汉书》：孝文窦皇后，景帝母也。上幸上林，皇后慎夫人从，其在禁中，常同坐。《桓子新论》曰：文帝慎夫人，与皇后同席，以乱尊卑。郑玄《周礼注》曰：衽席，单席。然而选纳尚简，饰玩华少，自武，元之后，世增淫费，至乃掖庭三千，增级十四，班固《汉书》赞曰：汉兴，因秦之称号。至武帝制婕妤，元帝加昭仪之号，凡十四等。妖倖毁政之符，外姻乱邦之迹，前史载之详矣。

