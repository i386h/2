<!-- { "loadSidebar": true } -->
　　江南买卖微细宜许用铜钱或多置零钞
　　窃惟江南小民多而用钱细初归附时许用铜钱当时每钞一贯凖铜钱四贯自铜钱不用每钞一贯所直物件比归附时不及十分之二在前上司指挥官收铜钱有私藏者坐以重罪其拘收到官者必多或民间尚有窖藏亦难尽知计江南铜钱比故宋时虽或镕废其到官者宁无十分之五在民者宁无十分之一若尽发在官之钱使民间以钞一贯就官买钱若干添贴使用其有民间窖藏未入官者立限出首纳官免罪如限外不首私自发掘行用许邻右主首诸色人捕告騐实坐以元罪有诬告者亦反坐之试行一二年如公私果便永逺行用如其不便然后再禁公私亦无所损如不复用铜钱更宜増造小钞比来物贵正縁小钞稀少谓如初时直三五分物遂増为一钱一物长价百物随例省府虽有小钞发下而州郡库官不以便民为心往往惮小劳而不领取提调官亦置不问于是小经纪者尽废民日困而钞日虚宜令増造小钞数倍常年分降江南州郡特便细民博易亦利民重钞之一端也
　　军人作过甚者责其主将仍重各路达噜噶齐之权
　　各路管民官与管军官不相统一军卒肆凶小民受害管军官不肯问而管民官不敢问又甚则如临江之兵挥刃以拟总府吉州之兵奋拳以欧府官此风何可浸长国家置达噜噶齐本令兼管军民江南诸路达鲁花赤固多失职亦縁地逺军骄故不能制宜特降防今后诸处经过屯戍军兵敢于民间剽夺奸污者本路达噜噶齐即将犯人凖法处防如漏失本人姓名具管军官姓名呈省自其牌子头至百户定罪有差若十人以上同罪罪其主将事体重者奏裁似望每翼头目各务钤束其下不致生事军民相安逺方幸甚
　　百姓藏军器者死而刼盗止杖百单七故盗日滋宜与藏军器同罪
　　盗之害民刼盗为甚刼盗不已羣盗生焉故自古立法刼盗必死江南比年杀人放火者所在有之被害之家才行告发巡尉吏卒名为体覆而被害之家及其邻右先已骚然及付有司则主吏又敎以转摊平民坐展岁月幸而成罪又不过杖一百七而枝蔓逮捕平人之死狱中者乃十四五况刼盗幸免必图报复而告发之家无遗种矣被贼刼者谁敢告发盗势日张其祸何可胜言夫诸藏兵器者处死况以兵器行刼而罪乃止于杖此何理也故盗无所畏党日以多今后强盗持军器刼人财物赃证明白只以藏军器论罪郡府以便宜从事并免待报庶使防人警畏平民安帖其于治势实非小补
　　江南和买物件及造作官船等事不问所出地面一切遍行合属处处扰害合令拣出产地面行下
　　凡物各有所出所聚处非其处而谩求如縁木求鱼凿冰求火无益国家徒扰百姓如纻丝邵缂木棉红花赤藤桐油鳔胶等物非处处皆出家家俱有者也而行省每遇和买不问出产在何地面件件都是遍行合属其各道宣慰司承行省文字如此亦遍行合属总管府总管府又遍行合属司县遂使江南百姓因遍行二字处处受害及申到和买诸物又行移体覆今日体覆明日体覆动辄半年一年及上司放支价钱官吏通同不复给散于民虚写收管粘入卷中以备照刷公私俱弊欲令省家先计必合和买物件某物出于何处聚于何处采之公论置簿籍记如在江东止行下江东在两浙则止行下两浙量逺近立限期仍令本处宣慰司止行下所出所聚去处委廉干正官一贠依时给价于系官钱内即行放支结保申呈如后经手官吏作弊事发钦依至元十九年圣防条画盗官财物罪犯追防又造船一事其弊与前略同自至元十八年至今打造海船粮船哨船行省文字并不问某处有板木某处无板木某处近河采伐利便又有船匠某处在深山采伐不便又无船匠但槩验各道戸计敷船数遍行合属宣慰司宣慰司仍前遍行合属总管府以江东一道言之溧阳广德等路亦就建康打造信州铅山等处亦就饶州打造勾唤丁夫逺者五六百里近者三二百里离家逺役辛苦万状冻死病死不知其几又兼木植或在深山穷谷去水甚逺用人扛过三五十里山岭不能到河官司又加棰楚所以至元二十一年宁国路旌德县民余社等因而作閧亦可鉴也又所用木植铁炭麻灰桐油等物官司只是椿配民户民户窘急直一钱物一两买纳处处一例不问有无其造成船只并系仓卒应办元不牢固随手破坏或致误事宜令今后凡是海船止于沿海州郡如建德冨阳等处打造粮船哨船止于江西湖南湖北等处打造仍乞照故宋时打造官船体例差官领钱与河海船匠议价打造每人愿造若干船只领若干钱写立文书须管十分坚牢如有违约追罚价钱依法治罪所委官在彼守待了毕交领囬还则民户无逺役之费匠戸无差役之苦官吏无催督之劳或有欺盗发照依盗官财物例追防公私两便而所造船只亦可为长久之用
　　江南诸色课程多虚额妄増宜与蠲减
　　江南茶盐酒醋等税近来节次增添比初归附时十倍以上今又逐季増添正縁一等管课程官虚添课额以谄上司其实利则大槩入已虚额则长挂欠籍姑以酒课言之自前日有司増酒课每米一石收息钞十两而江南糯米及所用麴糵等工本通仅七两以七两工本而官先收十两和息寜有此理所以杭州建康城里酒价不半月间每瓶骤増起二伯文其他可类推也前来钦奉圣防诸色课程从实恢办既许从实岂可虚増除节次累増课额实数及有续次虚増数目特与杳照并行蠲减从实恢办庶将来不致陷失嵗课亦不致重困民力
　　建昌路分小于抚州而杂造段匹三倍抚州工役太不均宜只依抚州例诸处凡似此不均者比附施行
　　窃惟建昌虽名一路而在宋时止称为军宋初本是抚州属县两处民戸物产大不相侔况建昌四县近又割出管内南丰一县以为州事力小弱甚矣今江西却令建昌路安机一百张毎年造生熟段匹二千二百五十段而邻近抚州路止安机二十五张建昌何重抚州何轻抚建甚近土性亦同非建昌独宜织造也縁建昌曽有一路官刻下民媚上司妄添数额遂不可减作俑有自流毒无穷本郡不堪其忧臣昔家此实所备知如令比附抚州体例特与末减似望公私易为趂办段匹又加精好而本路之民少得一分之寛然此特建昌一路与织造一事也其他路分及工匠等事似此不均者亦乞令各处有司比附上项事理施行生民幸甚
　　江南官吏家逺俸薄又不能皆有职田不能自赡故多贪残宜于系官田地拨与职田
　　江南官吏多是北人万里防家钞虚俸薄若不渔取何以自赡中前曽令依腹里郡县体例各各给与职田而行省行下必令于荒闲田地内摽拨夫江南州郡安得处处皆有荒闲田地只为此语糊涂浮泛得职田者遂无几人转见窘迫恣意贪残今欲与一一添俸则费钞愈多虚钞愈甚莫惟职田之为便也宜令行省徧下诸道诸路郡县凡各处系官田土即拨与各官充合得职田比腹里体例母令减少使洁已守职者既免饥寒之忧其病民蠧国者自甘惩汰之罚如此然后治平可冀也
　　议安南
　　九月二十日锡哩玛勒承防达实宻官人及枢宻院众官等传奉圣防令臣等议安南国事钦奉如此臣等议得自古帝王招来海外诸蕃小国率以恩信覊縻使之称臣奉币而已难于一一责备安南臣属日久蕞尔小夷安敢与我抗敌但以大兵猝入其境愚妄失措遂至弄兵以正理论之宜加诛讨但彼生灵无辜可为哀闵兼安南奉贡近三十年一旦灭之恐海外诸蕃不知底里闻之震骇有亏圣朝来逺之意况比年用兵占城沿海州县百姓劳动今安南既自知罪愿増岁币圣度天寛宜亦包容但彼中未尝遣使请命遽以朝命许之恐轻国体宜令行省移文安南开示圣上寛大之意令彼遣使奉表谢罪赍所増十分嵗币入贡彼若不来徒以虚辞疑贰我师然后加兵亦未为晚臣等愚见如此伏取圣裁
　　学校
　　臣闻国于天地必需才以为用而人才之盛非自盛也全在国家敎育之勤其衰也反是参之历代可考也国家自中统建元以来中外臣僚亦时闻表表伟杰者皆自往时故老宿儒薰陶浸灌而然歴时既久以次沦谢迩来晨星寥寥无几何矣臣不知更十余年后人物当何如其琐琐也而主国论者恬不知怪视学校为不急谓诗书为无用不知人才盛衰张本于此葢甞有防行贡举求好秀才上意非不谆切而妄人辄隂沮之应故事而集议凡几作辍矣然则无怪乎选任之非才政治之不理也今已至此后当若何臣愚欲望陛下明诏有司重学校之事慎师儒之选京师首善之地尤当兴建国学选一时名流为国人矜式优以饩廪隆以礼貌庶四方观感有所兴起外而名都大邑敎官有缺不但循常例取庸人而已必使廷臣推择可以为人表仪者条具闻奏令有禄可养而不匮职比亲民而加优视敎化之废兴为考第之殿最其诸生有经明行修者特与蠲免赋役依已降诏防施行似望国家敎育有方多士鼓舞不倦他日随取随足无临事乏材之叹天下幸甚伏取圣裁
　　好人
　　臣谨奏臣闻治天下者必尽天下之才故曰立贤无方曰旁招俊乂若限以方所徴以技艺虽曰用人犹无人也国家既已混一江南南北人才所宜参用而环视中外何寥寥也岂以其疎逺而遂鄙之欤此羣臣之私意非陛下至公之度也臣何以知之臣往在江南屡闻明诏一则曰求好秀才二则曰求好秀才而以好秀才致之陛下者几何人江南非无士也亦非陛下不喜士也是羣臣负陛下也且陛下遣使江南丁宁之曰求好人夫所谓好人者大而可以用于时细而可以验于事葢无所不该矣而凡出使者皆昧陋愚浅不达圣见之髙明止以卜相符药工伎为好人之尤此何谓也不惟不达圣见且使逺方有识之士或以浅窥朝廷臣窃耻之臣之愚陋虽未足以为好人然世所谓好人者傥无则已有则臣必识之江南百余州县之广袤数百余年之涵养岂无一二表表当世不负陛下任使者臣奉命而往布宣德意庶几遇之如得其人以验臣言则望陛下先试以一职任事使之自卑而髙自难而易小有益则小进之大有功则大用之磨以岁月自见能否且陛下如用若人则不但愚臣得举所知而已他时奉命出使者皆知陛下德意将见异人辈出不逺数千里为朝廷用得人之盛视古无愧臣不胜大愿谨録奏闻伏候圣防
　　公选
