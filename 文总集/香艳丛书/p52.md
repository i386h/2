<!-- { "loadSidebar": true } -->
　　〖《清异录》：有得建州茶膏，取作耐重儿八枚，胶以金缕，献于闽王曦。遇通文之祸，为内侍所盗，转遗贵臣。《十国春秋?闽景宗本纪》：中书侍郎同平章事李光准许常侍夜宴，以醉忤旨，命执送都市斩之。吏不敢辄杀，系之狱中。明旦召复其位。是夕，又宴侍臣，收翰林学士周维岳下狱。吏拂榻待之曰：“相公昨夜宿此，尚书勿忧。”己而醉解，释之，他日，又曲宴群臣。皆醉去，独维岳在坐。帝曰：“维岳身甚小，何饮酒之多？”左右曰：“酒有别肠，不必长大。”帝欣然命捽维岳下殿，剖视酒肠。旁有解之者曰：“杀维岳，无人侍陛下剧饮。”乃舍之。《五国故事》：闽王曦为长夜之饮，以银叶作杯，桑弱为冬瓜片，名曰“醉如泥”，酒盈不可复置他所，惟饮尽始得脱手。〗 
　　醉乡日月共椒涂，买宴何嫌铑■粗。开阁平章承敕问，永隆万贯进曾无。 
　　〖《十国春秋?闽景宗后李氏传》：司空李真女也。永隆四年，册立为皇后，嗜酒，刚愎，景宗宠而惮之。洪遵《泉志》、陶岳《泉货录》：王审知铸大铁钱，阔寸馀，甚粗重，亦以“开元通宝”为文，以五百文为贯，俗谓之“铑■钱”。与铜钱并行。《通鉴纪事本末》：曦以同平章事李廷英为泉州刺史，廷英掠人子女，诈称受诏采择，事觉，按之。廷英自归退献买宴钱万缗。曦悦。明日召见，曰：“宴已买矣。皇后贡物安在？”廷英复献钱于李后，乃遣归泉州，复召为相，又：曦铸“永隆通宝”大铁钱，一当铅百。〗 

　　荆南 
　　〖武信王高季兴传子文献王从诲。薨，子贞懿王保融立。薨，弟侍中保勖立。卒，贞懿王长子侍中继冲立。降于宋，四世五帅，凡五十七年。〗 
　　五院精蓝一旦开，宫花四散落香台。诸天欲证声闻果，弥勒随缘示像来。 
　　〖《十国春秋?荆南武信王五女传》：五女，失其名，相传俱幼年好道，为女僧，各止一处，曰佛华寺，曰菩提寺，曰庄严寺，曰石佛寺，曰法轮寺。《江陵志馀》：弥勒瑞像现于高氏清泰间，随吴商叶旺船至荆登岸，乃知为像。高氏迎之，从香烟所指，置城西北隅万寿寺，右手缺中指，屡铸不成。后渔人得之高沙湖，以补缺处，如生成。〗 
　　五花宾馆望沙楼，时驻轩车述胜游。随例筵铺高足碗，紫槽一抹送清讴。 
　　〖钱易《南部新书》：荆南旧有五花馆，待宾之上地也。故蒋肱上成汭诗云：“不是上台知姓氏，五花宾馆敢从容？”《十国春秋?荆南文献王世家》：天福五年，晋翰林学士陶谷来聘，王宴谷望沙楼。又：开运元年，晋学士王仁裕来聘，王出十伎弹琴，以乐之。《韵府群玉》：载从诲有句云：“红妆齐抱紫檀槽，一抹朱弦十四条。”周羽冲《三楚新录》：高从诲时，荆南尚使瓷器，皆高其足，而公私竞置用之，谓之“高足碗”。〗 
　　桃源洞口似仙家，亭记迎春丽景斜。忽地渚宫秋渐老，清风开遍白莲花。 
　　〖《禁扁》：望沙楼下有桃源洞。《十国春秋?荆南文献王世家》：王凿江陵城西南隅为池，立亭于上，曰“渚宫”。先是城东南，旧有渚宫，王特仿其名而称之。又置亭于侧，曰“迎春”。孔自来《江陵志馀》：清风池在城东北隅，方数百步，“深清镜洁，潭而不流，”高氏之所凿也。《天中记》：荆文献王未薨前数年，凡沟港城隍悉开白莲花。〗 
　　金鞲翠袖醉春风，窈窕轩甍录曲通。盼得岭南龙眼到，琅玕重护海珠丛。 
　　〖《十国春秋?荆南侍中保勖世家》：保勖日召倡妓集府署，择士卒壮者，令恣调谑，乃与姬妾垂帘共观，以为娱乐。又好造台榭，穷极土木之工。《清异录》：贾人自岭外还，得一枝龙眼，己盐干，凡四十团，共千枚，至荆南献高保勉，因作小琅玕槛子立置之，名曰“海珠丛”。〗 
　　全休万事见时堪，汤社频分一勺甘。镇日坐参华定水，茶烟轻飏紫云庵。 
　　〖《隆平集》：从诲于诸子中最爱保勖。在保抱虽甚怒，见之则释然而笑。荆南人目之为“万事休”。《清异录》：吴僧文了善烹茶。游荆南，高保勉白于季兴，延置紫云庵，日试其艺，保勉父子呼为“汤神”，奏授华定水大师，上人目曰“乳妖”。〗 
　　麻姑弟子汜清商，芳禁流传韵绕梁。一曲弹来凭一指，四条弦外作秋凉。 
　　〖《十国春秋?荆南仙女传》：平江节度王保义女，五岁通《黄庭内外经》。及长，善琵琶。一夕，梦涉水登山颠，见金银宫阙中有仙人披羽服，自称“麻姑”，传以乐曲。自是，每夕辄梦遇之，即指授音律。岁馀得百馀调，都非人间所曾有，其尤者名“独指商”，以一指弹一曲，更为擅奇。适文献王子保节，复梦麻姑至，曰：“即当相邀。”明日庭中闻云鹤音乐，仙女奄然而逝。〗 

　　北汉 
　　〖世祖刘明，传子睿宗钧。殂，养子少主继恩立。遇弑，弟英武帝继元立。降于宋，历四主，凡二十九年。〗 
　　褐衫笠帽气凌云，画阁凝香视政勤。一笑黄骝装乍卸，殿前宣敕署将军。 
　　〖《十国春秋?北汉世祖本纪》：帝自高平，披褐戴笠，乘契丹所赠黄骝，率百馀骑，由雕窠岭间道驰去。归，为黄骝治厩，饰以金银，食以三品料，号“自在将军”。《禁扁》：北汉刘明有勤政阁。〗 
　　飞鸾阁上翠华春，定有方留妙法轮。却怪天公传玉戏，拦街齐唱赤真人。 
　　〖《禁扁》：北汉有飞鸾阁。《十国春秋?北汉睿宗郭姬传》：姬故医僧女，僧与嫠妇通而生姬，有殊色。睿宗纳之宫中，嬖之。将册立为后，枢密使段常以姬所出非偶，恐贻笑邻国，遂中止。《清异录》：周季年，东汉国大雪，盛唱曰：“生怕赤真人，都来一夜春。”后大宋受命。〗 
　　异果殊方致得难，分颁鹄立伺千官。竹青枣子纷摹拟，端出金棱略绰盘。 
　　〖《清异录》：唐末，群方负固，东汉有商归自闽越，以橄榄献于霸君。明日分赐大臣，禁帅郝惟庆曰：“此公状类我乡竹青枣，加之一时，久方得薄味。官家何用赐臣？所喜者金棱略绰盘耳。”〗 
　　神旗鼓吹助朝威，丹仗频移颂佛晖。相对定王禅味永，握君挥洒映三衣。 
　　〖李辉《天龙寺千佛楼碑铭略》：帝宅之西，五里而遥，北处干坎，南距申酉。往者，北齐启国，后魏兴邦，各营避暑之宫，用憩鸣鸾之驾。于是乎，金人塔庙，老氏宫观，星布于严石矣。懿哉！坤维之上，一舍之区，上有平址，东西仅五十步。北倚石壁，有弥勒阁，内设石像，侍立对恃。昔睿宗皇帝，再加添饰，功用宛然。次东有池水甚洁，国人俨其堂宇，偶立神位。每角亢方中，雷雨未施，即雩祷咸萃矣。由岭西下约三百步，有高寺，榜曰“天龙”。今英武皇帝，应千龄之运，居九重之尊，天会中，睿宗皇帝以道□□出阁，授检校司徒归义府都督。时年尚幼冲，躬亲官次，吏不敢欺，府无留事。尝以公退休暇，与叔季诸王礼谒精蓝。一岁之中，□□东序□□观音像一堂，每具斋祷，因心爱敬，不忘斯须。□□甚嘉群伦归美，攸是罢解公府，特恩加检校太保，授右金吾卫大将军，充大内都点检。及帝践阼，加太师，行太原尹。未几，值仓卒之变，上独执雄断，入平内难，时戊辰秋九月。嗣升宸极，立定倾危，恒切皈依。每届良辰，必亲行幸。至壬申岁十二月，诏有司于大殿后正面，造重楼五间，铸贤劫自拘留孙如来以降铁佛千尊。上御宇之八年乙亥岁，天替皇帝，累飞诏示，必以备物典册，将加徽号鸿名，果降贵近。英武皇帝兼颁龙衣、御带、驷马、雕鞍，别赐神旗鼓吹。英武皇帝严整仪卫，亲率公卿，届初禅之境。臣幸陪天仗，亲奉德音，欢心有待，谨作铭云。《十国春秋?北汉英武帝本纪》：英武帝美风仪，善谈论，颇通禅学。居潜邸时，常假僧继容紫檀如意，每接僧，则顶帽具三衣，秉此挥洒，名为”握君“。又《定王继容传》：能讲《华严经》，手执香如意，紫檀镂成，芬馨满室。〗 

　　跋 
　　昔欧阳永叔重修《五代史》，于吴、楚诸世家多所漏。此本朝何氏所以有《十国春秋》之作也。夫十国之君，惟吴越王钱镠为翘楚。而”陌上花开缓缓归“，犹不免南朝天子爱风流之习，其它可知矣。钱箨石先生撮侈靡之事，怀规讽之思，所著《十国词笺略》，抽秘骋妍久已，脍灸人口，是编仿而为之，虽笔意少逊，而足以备炯戒则一也。壬寅初夏日，吴江沈懋真识。 



　　〖注：■，反+力。有字无音。〗 

　　启祯宫词　清　贵池刘城伯宗　撰 

　　天启宫词 
　　阊阖新回晕月风，龙旗斧钺下高空。 
　　依稀偶语听难了，南海子里老王公。 
　　莲漏投签已几回，金铺屈戌锁难开。 
　　火城忽簇仙韶动，奉圣夫人休沐来。 
　　经筵故事不容差，一例先生赐吃茶。 
　　早已叩头宣谢去，排当大内好喧哗。 
　　乐撤更深御寝安，喧争惊起玉阑干。 
　　圣恩问取人情愿，判许和鸣结采鸾。 
　　汉帝椒风绝等侪，六宫粉黛枉金钗。 
　　高家小姐蛾眉好，那用凌波窄锦鞋。 
　　旌旗钲鼓彻云霄，讲武彤庭搜与苗。 
　　堪笑诸臣劳谏草，豹房戎服自先朝。 
　　上谷云中有奏题，似云烽火接城西。 
　　圣人正案龟兹舞，未可张皇说鼓鼙。 
　　圣人自是人伦至，规矩方圆百世师。 
　　小阁运斤多秘制，唐虞何用命工垂。 
　　水殿蒲觞太液游，柘袍亲自转船头。 
　　不因蔡女舟能荡，谁见黄龙负舻浮。 
　　玉管瑶笙别殿喧，朝看金屋暮长门。 
　　汉皇不好相如赋，莫把黄金买泪痕。 
　　青鸟时称王母宣，黄河如泻水衡钱。 
　　老蟾驾月天宫里，福泽人间谁许先。 
　　玉面真欺桃李红，年年春到急东风。 
　　自从王圣承恩宠，对食相怜满汉宫。 
　　封章连日奏重瞳，镌德衔恩祀上公。 
　　早见文书房奉进，温纶己票速批红。 
　　部题阁票旧章同，墨敕何妨自圣衷。 
　　昨日言官解经好，舜汤执用总皆中。 

　　崇祯宫词 
　　天亶吾皇达四聪，早从兴庆受分桐。 
　　令孜王圣芟夷后，桂殿兰房日正中。 
　　蛾眉巧笑溢三千，选艺征歌尽可怜。 
　　不是恩轻及命薄，清心寡欲揭宫前。 
　　水晶帘照月微明，鸳被迥身梦始惊。 
　　门外稍听牌子过，鸾舆警跸已闻声。 
　　昨朝暖阁询边计，今日平台议用人。 
　　内宴排当迟不御，相传弘治事重新。 
　　御炉缥渺袅香烟，圣体虔恭再拜天。 
　　欲卜金瓯如往事，愿求良弼似商贤。 
