<!-- { "loadSidebar": true } -->
　　「且夫王者固未有不始於忧勤，而终於佚乐者也。然则受命之符合在於此。方将增太山之封，加梁父之事，鸣和鸾，扬乐颂，上咸五，下登三。观者未睹指，听者未闻音，犹鹪鹏已翔乎寥廓，而罗者犹视乎薮泽，悲夫！」
　　於是诸大夫茫然丧其所怀来，失厥所以进，喟然并称曰：「允哉汉德，此鄙人之所愿闻也。百姓虽劳，请以身先之。」敞罔靡徙，迁延而辞避。（《汉书》本传、《文选》、《艺文类聚》二十五。）
　　◇封禅文
　　伊上古之初肇，自颢穹生民。历选列辟，以迄乎秦。率迩者踵武，听逖者风声。纷轮威蕤，堙灭而不称者，不可胜数也。继《昭》《夏》，崇号谥，略可道者七十有二君。罔若淑而不昌，畴逆失而能存？
　　轩辕之前，遐哉邈乎，其详不可得闻已。五三《六经》载籍之传，维见可观也。《书》曰：「元首明哉！股肱良哉！」因斯以谈，君莫盛於尧，臣莫贤於后稷。后稷创业於唐，公刘发迹於西戎，文王改制，爰周郅隆，大行越成，而后陵夷衰微，千载亡声，岂不善始善终哉！然无异端，慎所由於前，谨遗教於后耳。故轨迹夷易，易遵也；湛恩洪，易丰也；宪度著明，易则也；垂统理顺，易继也。是以业隆於襁保而崇冠乎二后。揆厥所元，终都攸卒，未有殊尤绝迹可考於今者也。然犹蹑梁甫，登大山，建显号，施尊名。大汉之德，逢涌原泉，氵勿曼羡，旁魄四塞，云布雾散，上畅九垓，下溯八埏。怀生之类，沾濡浸润，协气横流，武节逝，尔峡游原，迥阔泳末，首恶郁没，暗昧昭晰，昆虫怿，回首面内。然后囿驺虞之珍群，徼麋鹿之怪兽，导一茎六穗於庖，牺双共抵之兽，获周馀放龟於岐，招翠黄乘龙於沼。鬼神接灵圉，宾於闲馆。奇物谲诡，ㄈ傥穷变。钦哉，符瑞臻兹，犹以为德薄，不敢道封禅。盖周跃鱼陨杭，休之以燎。微夫斯之为符也，以登介丘，不亦恧乎！进攘之道，何其爽与？
　　於是大司马进曰：「陛下仁育群生，义征不讠惠，诸夏乐贡，百蛮执贽，德牟往初，功无与二，休烈液洽，符瑞众变，期应绍至，不特创见。意者太山、梁父设坛场望幸，盖号以况荣，上帝垂恩储祉，将以庆成。（《文选》少此二语）陛下兼让而弗发也。挈三神之欢，缺王道之仪，群臣恧焉。或谓且天为质暗，示珍符固不可辞；若然辞之，是泰山靡记而梁父罔几也。亦各并时而荣，咸济厥世而屈，说者尚何称於后，而云七十二君哉？夫修德以锡符，奉符以行事，不为进越也。故圣王弗替，而修礼地祗，谒款天神，勒功中岳，以章至尊，舒盛德，发号荣，受厚福，以浸黎民。皇皇哉斯事，天下之壮观，王者之卒业，不可贬也。愿陛下全之。而后因杂缙绅先生之略术，使获曜日月之末光绝炎，以展采错事。犹兼正列其义，祓饰厥文，作《春秋》一艺。将袭旧六为七，摅之无穷，俾万世得激清流，扬微波，蜚英声，腾茂实。前圣之所以永保鸿名而常为称首者用此。宜命掌故悉奏其仪而览焉。」
　　於是天子沛然改容，曰：「俞乎，朕其试哉！」乃迁思回虑，总公卿之议，询封禅之事，诗大泽之博，广符瑞之富。遂作颂曰：
　　自我天覆，云之油油。甘露时雨，厥壤可游。滋液渗漉，何生不育！嘉谷六穗，我穑曷蓄？
　　匪唯雨之，又润泽之；匪唯遍之我，汜布护之；万物熙熙，怀而慕之。名山显位，望君之来。君兮君兮，侯不迈哉！
　　《丹殳》《丹殳》之兽，乐我君圃；白质黑章，其仪可喜；文文穆穆，君子之态。盖闻其声，今视其来。厥涂靡从，天瑞之徵。兹尔於舜，虞氏以兴。
　　濯濯之麟，游彼灵。孟冬十月，君徂郊祀。驰我君舆，帝用享祉。三代之前，盖未尝有。
　　宛宛黄龙，兴德而升；采色玄耀，焕焕辉煌。正阳显见，觉寤黎。於传载之，云受命所乘。
　　厥之有章，不必谆谆。依类托寓，谕以封峦。
　　披艺观之，天人之际已交，上下相发允答。圣王之事，兢兢翼翼。故曰於兴必虑衰，安必思危。是以汤武至尊严，不失肃祗，舜在假典，顾省厥遗，此之谓也。（《汉书·司马相如传》、《文选》、《艺文类聚》十。）
　　◇题市门
　　不乘赤车驷马，不过汝下也。（《华阳国志》：三蜀郡城北十里有升仙桥，有送客观，司马相如初入长安，题市门。）
　　◇凡将篇
　　淮南宋蔡舞旁喻。（《说文》二上）
　　钟磬竽笙筑坎侯。（《艺文类聚》四十四）
　　黄润纤美宜制禅。（《文选·蜀都赋》旧注）
　　乌喙桔梗□芫华，款冬贝母木蘖萎，苓草芍药桂漏卢，蜚廉萑菌□诧，白敛白芷□菖蒲，芒消□莞椒茱萸。（陆羽《茶经》下。案：此转写脱四字，白芷之白，后人妄补。《汉·艺文志》言《凡将篇》无复字。）
　　艹菁当门。（《北户录》注。案：此非完句。）
　　◎廷尉翟公
　　公，史不著其名，下わ人，一云下邳人。初为廷尉，免，元光五年复为廷尉。
　　◇署门
　　一死一生，乃知交情。一贫一富，乃知交态。一贵一贱，交情乃见。（《史记·汲黯郑当时传赞》：始翟公为廷尉，宾客填门。及废，门外可设雀罗。翟公复为廷尉，宾客欲往，翟公乃大署其门。）
　　◎张汤
　　汤，杜陵人，景帝时为长安吏。武帝即位，调茂陵尉。历丞相史，补侍御史，迁大中大夫。元朔三年代翟公为廷尉。元狩三年拜御史大夫。元鼎二年坐罪自杀。
　　◇为书谢罪
　　汤无尺寸之功，起刀笔吏，陛下幸致位三公，无以塞责。然谋陷汤者，三长史也。（《汉书·张汤传》：上使赵禹责汤，禹至让汤，乃为书谢云云。遂自杀，上诛三长史，丞相青翟自杀。）
　　◎缯它
　　它，祁侯贺孙，景帝六年嗣封，元光二年罢免。
　　◇与杨王孙书
　　王孙苦疾，仆迫从上祠雍，未得诣前。愿存精神，省思虑，进医药，厚自持。窃闻王孙先令裸葬，令死者亡知则已，若其有知，是戮尸地下，将裸见先人，窃为王孙不取也。且《孝经》曰：「为之棺椁衣衾。」是亦圣人之遗制，何必区区独守所闻？愿王孙察焉。（《汉书·杨王孙传》）
　　◎杨贵
　　贵字王孙，京兆人。（见《西京杂记》）
　　病且终令其子吾欲裸葬，以反吾真，必亡易吾意。死则为布囊盛尸，入地七尺，既下，从足引脱其囊，以身亲土。（《汉书·杨王孙传》）
　　◇报祁侯缯它书
　　盖闻古之圣王，缘人情不忍其亲，故为制礼，今则越之，吾是以裸葬，将以矫世也。夫厚葬诚亡益於死者，而俗人竞以相高，靡财单币，腐之地下。或乃今日入而明日发，此真与暴骸於中野何异！且夫死者，终生之化，而物之归者也。归者得至，化者得变，是物各反其真也。反真冥冥，亡形亡声，乃合道情。夫饰外以华众，厚葬以鬲真，使归者不得至，化者不得变，是使物各失其所也。且吾闻之，精神者天之有也，形骸者地之有也。精神离形，各归其真，故谓之鬼，鬼之为言归也。其尸块然独处，岂有知哉？裹以币帛，鬲以棺椁，支体络束，口含玉石，欲化不得，郁为枯腊，千载之后，棺椁朽腐，乃得归土，就其真宅。繇是言之，焉用久客！昔帝尧之葬也，木为椟，葛ぱ为缄，其穿下不乱泉，上不泄臭。故圣王生易尚，死易葬也。不加功於亡用，不损财於亡谓。今费财厚葬，留归鬲至，死者不知，生者不得，是谓重惑。於戏！吾不为也。（《汉书·杨王孙传》，又见荀悦《汉纪》、刘向《说苑》，皆小异。）

卷二十三
◎董仲舒（一）
　　仲舒，广川人。景帝时为博士。武帝即位，举贤良对策，除江都相，迁胶西相。去官，以寿终於家。有《春秋繁露》十七卷，集二卷。
　　◇士不遇赋
　　呜呼嗟乎，遐哉邈矣。时来曷迟，去之速矣。屈意从人，非吾徒矣。正身俟时，将就木矣。悠悠偕时，岂能觉矣！心之忧兮，不期禄矣。皇皇匪宁，祗增辱矣。努力触藩，徒摧角矣。不出户庭，庶无逼（《艺文类聚》作「过」）矣。重曰：
　　生不丁三代之盛隆兮，而丁三季之末俗。末俗以辩诈而期通兮，贞士以耿介而自束。虽日三省於吾身兮，繇怀进退之惟谷。彼实繁之有徒兮，指其白以为黑。（《艺文类聚》作「墨」）目信雩而言（《艺文类聚》作「视」）眇兮，口信辩而言讷。鬼神之不能正人事之变戾兮，圣贤亦不能开愚夫之违惑。出门则不可与偕往兮，藏器又蚩其不容。退洗心而内讼兮，固未知其所从也。观上世之清晖兮，廉士亦茕茕而靡归。殷汤有卞随与务光兮，周武有伯夷与叔齐。卞随务光遁迹於深渊兮，伯夷叔齐登山而采薇。使彼圣贤其繇周遑兮，矧举世而同迷。若伍员与屈原兮，固亦无所复顾。亦不能同彼数子兮，将远游而终古。於吾侪之云远兮，疑荒途而难践。（《文选》左思《招隐诗》注、王粲《赠蔡子笃诗》注作「惧荒途之难践」）惮君子之於行兮，诫三日而不饭。嗟天下之偕违兮，怅无与之偕返。孰若反身於素业兮，莫随世而轮转。虽矫情而获百利兮，复不如正心而归一善。纷既迫而后动兮，岂云禀性之惟褊。昭同人而大有兮，明谦光而务展。遵幽昧於默足兮，岂舒采而蕲显。苟肝胆之可同兮，奚须发之足辨也。（《艺文类聚》三十、《古文苑》。）
　　◇七言琴歌二首（《文选》，孔稚川《北山移》注引《董仲舒集》）
　　◇元光元年举贤良对策
　　陛下发德音，下明昭，求天命与情性，皆非愚臣之所能及也。臣谨案《春秋》之中，视前世已行之事，以观天人相与之际，甚可畏也。国家将有失道之败，而天乃先出灾害以谴告之，不知自省，又出怪异以警惧之，尚不知变，而伤败乃至。以此见天心之仁爱人君而欲止其乱也。自非大亡道之世者，天尽欲扶持而全安之，事在强勉而已矣。强勉学问，则闻见博而知益明；强勉行道，则德日起而大有功：此皆可使还至而有效者也。《诗》曰「夙夜匪解」，《书》云「茂哉茂哉！」皆强勉之谓也。
