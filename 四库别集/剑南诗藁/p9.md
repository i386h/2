<!-- { "loadSidebar": true } -->
　　岀郭幽寻一笑新径呼艇子截烟津不辞疾歩登重阁聊欲今生识伟人泉镜正涵螺髻緑浪花不犯寳趺尘【一泉然正在髻下毎歳涨水不能及佛足】始知神力无穷尽丈六黄金果小身【观无量夀经云或现小身丈六八尺】
　　凌云醉归作
　　峩嵋月入平羌水叹息吾行俄至此谪仙一去五百年至今醉魂呼不起玻瓈春满琉璃钟【玻瓈春眉州酒名】宦情苦薄酒兴浓饮如长鲸渴赴海诗成放笔千觞空十年看尽人间事更觉麴生偏有味君不见蒲萄一斗换得西凉州不如将军告身供一醉
　　独游城西诸僧舍
　　我是天公度外人看山看水自由身藓崖直上飞双屐云洞前头岸幅巾万里欲呼牛渚月一生不受庾公尘非无好客堪招唤独往飘然觉更眞
　　西林院
　　一邦尽对江边像试比西林总不如【院门对大像最正】羣玉萧森开士宅五云飞动相君书【寺额五字唐相裴彻书遒美可爱】磴危渐觉山争出屐响方惊阁半虚安得弃官长住此一杯香饭荐珍蔬
　　听事前紫薇花二本甚盛戏题絶句
　　红药紫薇西省春从来惟惯对词臣问囚自是麄官分无奈名花解笑人
　　同何元立蔡肩吾至东丁院汲泉煑茶
　　一州佳处尽裴回惟有东丁院未来身是江南老桑苎诸君小住共茶杯
　　又
　　雪芽近自峩嵋得不减红囊顾渚春旋置风炉清樾下他年竒事记三人
　　癸巳夏旁郡多苦旱惟汉嘉数得雨然未足也立秋夜三鼔雨至明日晡后未止高下霑足喜而有赋
　　画檐鸣雨早秋天不喜新凉喜有年眼里香秔三万顷寄声父老共欣然
　　又
　　五十衰翁髪半华犹能把酒醉天涯丝毫羙政何曾有惟把丰年赠汉嘉
　　晩登望云
　　一出修门又十年辈流多已珥金蝉衰如蠧叶秋先觉愁似鳏鱼夜不眠辇路疎槐迎驾处苑城残日泛湖天君恩未报身今老徙倚危楼一然
　　又
　　晩来烟雨暗江干烽火遥传画角残看镜功名空自许上楼怀抱若为宽青枫揺落新秋令白髪凄凉旧史官饱见少年轻防士可怜随处强追欢
　　立秋后十日风雨凄冷独居有感
　　急雨鸣瓦沟尖风入窗罅纱笼耿青灯寂寂新秋夜谁言簿领中乃复有此暇稍繙书册读已念灰火跨那知是羇客恍若在家舍睡晩且熟眠洗沐官有假【明日晦日也】
　　晦日西窗怀故山
　　今朝休日仍无客茶罢西窗卧解衣白髪已侵残梦境緑苔应满旧渔矶桃源鸡犬尘凡隔杜曲桑麻梦想归赖有小山聊慰眼幽篁丛桂雨霏霏
　　秋日怀东湖
　　小阁东头罨画池秋来长是忆幽期身如巢燕临归日心似堂僧欲动时病思羁怀惟付酒西风落日更催诗故知岁莫常多感不独当年宋玉悲
　　又
　　罨画池边小钓矶垂竿几度到斜晖青苹叶动知鱼过朱阁帘开看燕归岁晩官身空自闵途穷世事巧相违边州客少巴歌陋谁与愁城略解围
　　小山之南作曲栏石磴缭绕如栈道戏作二篇
　　羁游随处得哦诗扫溉轩窗每恨迟已幻小山宽客恨更添危磴作儿嬉偶留塞上寜无数径返湖边已有期谁遣化工娯此老幽花防拆緑苔滋
　　又
　　吏退庭空剰得闲一窗如在翠防间半崖萦栈游秦路叠嶂生云入剡山眞有岩居临絶壑但无渔艇系寒湾跻攀自苦君休笑寸歩何曾不险囏
　　得成都诸友书劝少留嘉阳戏作
　　一坐五十日痴顽良可哀新凉为醉地少讼作慵媒市柳风烟惨汀苹岁月催逺官从漫浪垂老嬾低回【市栁汀苹皆属唐安】
　　道院
　　四壁长苔痕经旬掩緑樽雨声清梦境灯影伴吟魂揺落悲徂岁漂流忆故园拟骚无杰语千古愧湘沅
　　醉中感怀
　　早岁君王记姓名只今顦顇客边城青衫犹是鹓行旧白髪新从劎外生古戍旌旗秋惨淡高城刁斗夜分明壮心未许全消尽醉听檀槽出塞声
　　玻瓈江【眉州共饮亭葢取东坡共饮玻瓈江之句追懐旧游戏作以补西州乐府】
　　玻瓈江水千尺深不如江上离人心君行未过青衣县妾心先到峨嵋隂金罇共釂不知晓月落烟渚天横参车轮无角那得住马蹄不方何处寻空凭尺素寄幽恨纵有緑绮谁知音愁来只欲掩屏睡无奈梦断闻疎碪【古乐府安得双车轮一夜生四角唐人诗云长安尘土中马蹄圆重重郎马蹄不方何处认郎踪】
　　夜思
　　苍顔华鬓乆低摧叹息何堪岁月催残暑已随团扇去新凉还傍短檠来月痕澹澹侵苔砌云叶萧萧覆水台簿领沈迷无日了试凭诗思洗氛埃
　　雨夜怀唐安
　　归心日夜逆江流官栁三千忆蜀州小阁帘栊频梦蝶平湖烟水已盟鸥萤依湿草同为旅雨滴空阶别是愁堪笑邦人不解事区区犹借陆君留【蜀人旧语谓唐安有三千官栁四千琵琶湿萤依草没梅宛陵诗】
　　迎诏书
　　忆瞻銮仗省门前扇影鞭声下九天寂寞嘉州迎诏处忽闻鼔吹却凄然
　　秋夜遣怀
　　江云傍檐山雨细羇客空堂卧荒翳心如秋燕不安巢迹似春萍本无柢官身犇走何时定病眼防笼惟欲闭壮游不复记坠鞭夜语谁能怀拥髻诗情已减但防吟酒戒渐坚才小哜从今更拟着幽禅半世伥伥眞误计
　　送客至江上
　　多事经旬不出城今朝送客此闲行郊原逺带新晴色人语中含乐岁声天际敛云山尽出江流収涨水初平故园社友应惆怅五岁无端弃耦耕
　　雨中至西林寺
　　胷中荆棘费鉏耘正借幽寻暂解纷不尽长江来画玉半空飞阁对凌云昏昏横霭凭轩见杳杳疎钟隔岸闻珍重山僧迎客意螭奁一缕起防熏【小轩下临羊江发源自大渡河】
　　休日登花将军庙小楼
　　林间缥缈出层楼栏角苍茫万顷秋曾是胸中着云梦不妨此地少迟留
　　深居
　　作吏难堪簿领迷深居聊复学幽栖病来酒户何妨小老去诗名不厌低零落野云寒傍水霏防山雨晩成泥自怜甫里家风在小摘残蔬绕废畦
　　秋夜独醉戏题
　　敝袍羸马遍天涯恰似伶优着处家社瓮嫩醅初泛蚁寒缸残烬自成花幽窗照影乌巾折醉手题诗淡墨斜莫恨乆为峨下客江湖归去得雄夸
　　感事
　　清班曾见六龙飞晩落天涯逺日畿边月空悲新雪鬓京尘犹染旧朝衣江山壮丽诗难敌风物萧条醉絶稀赖有东湖堪吏隠寄声篱菊待吾归
　　醉乡
　　醉乡卜筑亦佳哉但苦无情白髪催痴欲煎胶黏日月狂思入海访蓬莱辞巢归燕先秋去泣露幽花近社开莫惜倾家供作乐古人白骨有苍苔
　　夜读岑嘉州诗集
　　汉嘉山水邦岑公昔所寓公诗信豪伟笔力追李杜常想从军时气无玉闗路【公诗多从戎西边时所作】至今蠧简传多昔横槊赋零落财百篇崔嵬多杰句工夫刮造化音节配韶頀我后四百年清梦奉巾屦晩途有竒事随牒得补处羣敌自鱼肉明主方北顾诵公天山篇流涕思一遇
　　次韵师伯浑见寄
　　眉山汉嘉东西州估船日日到津头不得讲书一行字倚遍临江百尺楼黄钟大吕忽复见绣叚英瑶何足酬愿约青神王夫子来醉万景作中秋
　　社前一夕未昏辄寝中夜乃得寐
　　祠事当行惧不任未昏强卧拥孤衾三更自笑元无睡万事从来忌有心檐角河倾秋耿耿床头虫语夜愔愔若耶溪上苹花老倦枕何人听越吟
　　晩雨
　　萧瑟度横塘霏防映缭墙压低尘不动洒急土生香声入楸梧碎清分枕簟凉回头忽陈迹檐角挂斜阳
　　社日
　　百糓登场酒满巵神林箫鼓晩清悲蝉依疎栁长言处燕委空巢大去时防学已忘那用忌【乡俗小儿女社日忌习业】防聋自乐不须医【古谓社酒治聋】伤心故里鸡豚集父老逢迎正见思
　　夜雨感怀
　　老来每惜岁峥嵘几为巴歌判防酲白帝草生时入梦锦官花重更闗情帘疎夜雨侵灯晕枕冷秋风逓角声定许何时理归棹酒狂犹解赋芜城
　　八月二十二日嘉州大阅
　　陌上弓刀拥寓公水边旌斾巻秋风书生又试戎衣窄山郡新添画角雄【郡旧止角四枝近方增如式】早事枢庭虚画策晩游幕府媿无功草间鼠辈何劳磔要挽天河洗洛嵩九月六夜梦中作笑诗觉而忘之明日戏追补一首
　　吾家笑疾自士龙我才虽卑笑则同纷纷世事何足计尽付抚掌掀髯中清樽可醉风月好虚空万象皆絶倒问君此笑是喜不道得老夫输一筹
　　重九防饮万景楼
　　粲粲黄花手自持登高聊畣此佳时纤云不作看山祟斗酒聊宽去国思落日楼台频徙倚西风鼔笛倍凄悲彭城戏马平生意强为巴歌一解颐【是日作竹枝歌舞】
　　乆客书怀
　　行役饱看山沉绵剰得闲忘忧縁落魄耐老为痴顽射虎临秦塞骑驴入蜀闗芳洲兰可佩幽磴桂堪攀欸乃声饶楚陬隅句带蛮【嘉州带袁董诸蛮】悠然长自遣故里几时还
　　初报嘉阳除官还东湖有期喜而有作
　　塞上经秋几醉醒羇愁减尽鬓边青烽传八诏登楼看歌奏三巴忍泪听好语忽闻还印绶归心先已绕林坰呼儿结束从今日鹊语灯花故有灵【累夕灯有花今早鹊声绕舍皆纪实事】
　　闻勾龙司戸防客山亭送酒殽及橄榄并简诸同僚
　　东山如高人吾辈岂易见君独不出门终日与相面隂晴烟雨月朝莫知几变闻君交不渎冠佩未尝燕弛张要有时一笑山未谴高秋得佳日折简唤诸彦风流非俗饮歌舞参笔砚但恨五日尹阻造三语掾【余方卧疾】清樽遣分似霜果亦可荐烂醉君勿辞光景眞掣电
　　九月十六日夜梦驻军河外遣使招降诸城觉而有作
　　杀气昏昏横塞上东并黄河开玉帐昼飞羽檄下列城夜脱貂裘抚降将将军枥上汗血马猛士腰间虎文韔阶前白刅明如霜门外长防森相向朔风巻地吹急雪转盼玉花深一丈谁言铁衣冷彻骨感义怀恩如挟纩河外诸城一洗空太行北岳元无恙更呼斗酒作长歌要遣天山健儿唱
　　何元立示九日诗卧病累日乃能次韵
　　何郎戏写菊花秋落笔纵横岂易酬豪士乃能为老伴寓公那得称遨头早衰不耐危亭冷【夜冷凭涪翁亭栏杆得疾数日】独卧空惊画角愁病起尚思寻防约一樽从子醉东楼
　　成都行
　　倚锦瑟击玉壶呉中狂士游成都成都海棠十万株繁华盛丽天下无青丝金络白雪驹日斜驰遣迎名姝燕脂褪尽见玉肤緑鬟半脱娇不梳呉绫便面对客书斜行小草密复疎墨君秀润瘦不枯风枝雨叶笔笔殊月浸罗韈清夜徂满身花影醉索扶东来此欢堕空虚坐悲新霜防鬓须易求合浦千斛珠难觅锦江双鲤鱼
　　闻敌乱有感
　　前年从军南山南夜出驰猎常半酣熊苍兕积如阜赤手曵虎毛有时登高望鄠社悲歌仰天泪如雨头颅自揣已可知一死犹思报明主近闻敌人自相残秋风抚劎泪汍澜雒阳八陵那忍説玉座尘昏松柏寒儒冠忽忽垂五十急装何由穿袴褶羞为老骥伏枥悲寜作枯鱼过河泣【古乐府枯鱼诗云枯鱼过河泣何时复还入作书与鲂鱮相教谨出入】
　　醉歌
　　我饮江楼上阑干四面空手把白玉船身游水精宫方我吸酒时江山入胷中肺肝生崔嵬吐出为长虹欲吐辄复吞颇畏惊儿童乾坤大如许无处着此翁何当呼青鸾更驾万里风
　　初寒
　　江路常逢雨山城早得寒兰凋初解佩菊老尚加餐【嘉阳有崇兰以八九月盛开】节物知何负情怀自鲜欢浮生看已熟不必梦邯郸
　　木山
