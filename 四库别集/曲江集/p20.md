<!-- { "loadSidebar": true } -->
　　先天二载龙集癸丑我皇帝御宇之明年也理内及外穷幽极逺日月普烛舟车运行无不求其所宁易其所者也初岭东废路人苦峻极行迳夤縁数里重林之表飞梁嶫峨千丈层崖之半颠跻用惕惭絶其元故以载则曾不容轨以运则负之以背而海外诸国日以通商齿革羽毛之殷鱼盐蜃蛤之利上足以备府库之用下足以赡江淮之求而越人绵力薄材夫负妻戴劳亦久矣不虞一朝而见恤者也不有圣政其何以臻兹乎开元四载冬十有一月俾使臣左拾遗内供奉张九龄饮氷载懐执艺是度縁磴道披灌丛相其山谷之宜革其坂险之故嵗已农隙人斯子来役匪逾时成者不日则巳坦坦而方五轨阗阗而走四通转输以之化劳髙深为之失险于是乎鐻耳贯胷之类殊琛絶賮之人有宿有息如京如坻宁与夫越裳白雉之时尉佗翠鸟之献语重九译数上千双若斯而已哉凡趋徒役者聚而议曰虑始者功百而变常乐成者利十而易业一隅何幸二者尽就况啓而未通通而未有斯事而盛皆我国家泽寖逺絶垠胥洎古所不载宁可黙而无述也盍刋石立纪以贻来裔是以追之琢之树之不朽给事中魏山公蘓诜韪而铭曰
　　石嵗嵬兮山崖崖嵚崟岝防兮相蔽亏槎崪屼兮莽噫兹路兮不记年大圣作兮万物覩恵吾人兮道复古役斯来兮力其成石既攻兮山可平懐荒服兮走上京迁海商兮重九译车屯轨兮马齐迹招孔翠兮俫齿革伊使臣之光兮将永永而无斁
　　饯送司马序
　　宋司马才通命塞云翼泥蟠蔡邕朔方不废琴书之业贾谊宣室欲言神之事既而出宿南浦及鸿雁以同归追饯北梁对丘山而不乐是日渚云欲霁林鸟将春惜时物之方华重情人之自逺羣公有感中座无欢他日清风自当度之夕兹辰零雨得无子荆之咏遂相与援翰赋诗赠行
　　送幽州王长史赴军序
　　渔阳我之巨镇也慎惮军佐敷求国良以王公能有命汝徃底其耕战之事介于将吏之间则已声籍天庭气雄辽碣鹰扬有日马首欲东自名卿大夫与时髦懿士莫不激其节而重其迈结轸连袂携壶抱琴留饮极于郊岐望美延于朔裔者不可胜数仲月暄矣阳时贲若植物之发芳香行人之感意气不日羣萃岂懐安于鹿豕不日垂堂已载驰于原隰孰不知西笑之美况伊嵗华东征之勤兼彼戎旅盖乐不遑舎君人之所难义不顾私志士之为用今之作者闻而休之各赋诗一章以志其善也
　　韦司马别业集序
　　杜城南曲斯近郊之美者也背原面川前峙太一清渠脩竹左并宜春山霭下连谿气中絶此皆郧公之有也余固已闻之开元嵗夏四月猥忝散职居多放情跂彼一行无忘于夙尚时其七召果获于前期乃与起居舎人蔡公万年主簿韩公恵而得朋欣然命驾韦公方拭席见待羞以药物之滋倚琴相欢杂以啸歌之韵清言移景闲歩周林翻飞自情俯仰为得斯亦吾侪之乐事幸可而同也扶阳余庆磻溪古迹树留梓漆器用天成庭渐芝兰馨香世袭斯乃韦氏之懿业是所为异焉而韦公尚其同之乐亡其累之贵均林栖于服冕齐鼎食于荣枯彼未可量吾见其大迹继前轨将为龙以为光道包逺图岂一丘而一壑二三君子相与志之云
　　别韦侍御使蜀序
　　予之友曰韦侯始以才进中而遇坎自廷尉评为益州刺史行欲美也玉映而山辉善无小也鹤鸣而天听俄自谪宦假其察视奋飞泥蟠皇华原隰为持斧之吏受负弩之礼非其明义清节髙迈卓絶时軰所美朝义推多亦焉得利其徃蹇而振其废滞而今而后子有以见举徳之輶为神之介虽不本于利而终享其实者有矣夫火才暑徂使车云迈心同道合防酒有饯或席次林园或觞临郊岐风流相从日夕以继者于若人如此其厚也佥以为无欲而自致韦子之谓道有善而不扬友朋之为过然则今之所至莫近于诗盍赋一章以美吾友故有斯作也
　　狮子赞序
　　夫徳之所感者深物之所懐者逺中国有圣占而自来四夷不王征伐而难致故絶域有来贡没羽诸侯有不入苞茅举其大凡不在遐迩顷有至自南海厥繇西极献其方物而狮子在焉尔雅所谓狻猊如虥猫食虎豹今之所见信然絶猛者也其天骨雄诡材力杰异得金精之刚为毛羣之特仡立不动已九牛相去眈视且瞠则百兽皆伏所以肉视犀象孩舞熊罴其余琐细不置牙齿我天子示柔逺之义国无不庭有服猛之威物无难制故其受羁絏伏闲皂时驯而无用锋莫可当然吾君所存义不谓此盖蛮夷君长嵗时贡献或殊賝絶賮实于内府或异兽竒禽扰于外囿皆其觐礼若中国之贽币所不辞让明异方之臣妾此则非有利知之心充耳目之翫好以为懐柔之道示天地之含容不其然欤固无徳而称也义异大犬岂劳召公之训美同赤豹何关韩侯之诗凡我侍臣为之赞曰
　　鹰鹘图赞序
　　鸟之鸷者曰鹰曰鹘鹰也名扬于尚父义见于诗鹘也迹隠于古人史阙其载岂昔之多识物亦有遗将今而嘉生材无不出为所呼之变与所记不同者耶然于羽族之中絶有豪杰之表气感刚悍体侔铦锋顾视之间炜如也夫受以劲翮意不羣飞资其利嘴义在鲜食生有自然之权用无可抑之势古之言武士法吏齐名比义者以其严若郅都飞若李广委质于所事报功于所养不惮摧翼以亏勇不立垂枝以屈节是鸟也向之拟议不亦宜乎夫鸾与凤将感于仁所不及也鸡与鹤犹较其徳彼何有焉况其余虽飞虽鸣凡者恠者肉非登爼才非下韝威力不敌羣噪无益然后知二禽之为用众鸟之絶伦者也故君子韪其然工人图其状以象武备以彰才美虽未极其天姿有以见其风骨矣昔支遁道林爱养名马自云重其神骏斯图也非彼人之图欤乃作赞曰
　　画天尊像铭并序
　　画天尊像者赠吏部侍郎武功蘓公太夫氏崔氏为公卒哭之所作也蘓公有重名于时未大用而卒遭命不遂当代所悲况作嫔于公鞠凶在疚援诗以誓其节执礼而哭于昼哀而能感感而能通极希微而不见中恍惚其如有于是欲介景福将祈太清因心寓象命工设色饰金阙图玉皇元天不逺真官在列飘若灵气烂其神光彼昭厥诚允速其应斯所谓鉴无昧当受谒帝之符幽魂有慿必署升仙之録此固崔氏之至愿也有足悲者岂不猗欤铭曰
　　至哉天京灾刼不及上有灵府圣真所集彼美孟姜闻斯洞彰仙道贵度我君则亡猗欤我君蔚为人杰命屈金神传玉诀游魂大素介福上清式图元象求观厥成
　　侍中兼吏部尚书裴公画赞并序
　　元圣有作大贤将其命良弼有二侍中是其一所从龙武实感风云我之裴公道与上合义深体国防在忠主亦既致于尧舜不惟比于管乐至于执人柄振天纲丹青帝图金玊王度虽古之作合谓之有开未始闻也夫事可法道可度威可爱仪可象赫咺中来菁华外发故工绘其事所以见盛徳之形容士颂其功所以知和气之导达五事曰貌一以作恭七声成文六乃为颂俾凡今之人色斯而覩奥听之而知理水有方折辨和氏之价焉山为具瞻表师尹之重焉赞曰
　　赫咺人望时为国纪伟量川渟髙标岳峙磊落成节精明入理倬哉辅臣式是多士丹青炳发俨如至止
　　宋使君写真图赞并序
　　夫形者神明之表而动用之应也察之茍至则珠玉虽蕴光辉必兆于山泉而眉睫可知贤达亦徴于骨象如宋公之天姿森挺人望俨然一覩清扬不俟深鉴是犹鸡羣见鹤象齿知牛居然有差此其殊特者也声闻如彼风格又尔宁有陈平之美更虞子羽之失即虽妄庸之目素非知公之者偶见斯状亦已明其瑰异焉初公举茂才歴长安尉三为御史再入尚书郎色荘以立朝则百寮所惮言扬于伏奏则三台为表而竟以出守俄复徙边其故何哉由抗直之为患也然公处屯而必行其道居陋而不改其度能贞其节可谓君子哉才为国而生命有时而泰彼宋公修志以俟也其复可立而须焉时有族兄曰之望者亦贾生之谪居有顾君之画絶伟公之貌作为是图意得神传笔精形似因命仆为赞其美云
　　宋公卓荦体摽山岳匪石不移如玉斯琢被服忠信规模礼乐望之俨然允谓髙邈
　　惠荘太子哀册文并序
　　维开元二十年嵗次甲子十二月丁已朔二十四日庚辰司徒申王薨于行在所册諡恵荘太子旋殡于寝奥闰十二月二十七日壬子将陪葬于桥林之栢城黻幕霄布羽纛宿设西序啓攅南首成列皇帝深天伦之戚崇后储之礼拟容卫于青宫申孔懐于朱邸爰命史氏稽于令则无俾直书不彰遗徳词臣曰
　　昊天有命先后受之分王予弟蕃卫京师克荷成宪罔弗肃只懿哉明哲诞惟神粹宣慈日闻孝友天至道则脗合迹无自异性则生知学兼时习易微书逺诗言礼立徳必有邻善如不及贵而能损量固难挹方伯出镇召南取斯司徒入掌郑武其宜义之所在政乃克施物留遗爱事着成规西夏息人东征叶卜韚韚同辇皇皇改服疾遘中路凶传左谷宁不憗遗奄钟斯酷呜呼哀哉昔在冲妙具惟兄弟四国并封三王均体游必连骑居则同邸各承爱于含饴俱受经于置醴既荏苒而云迈属殷忧之将啓实定祸于萧墙遂继明于云陛虽隔深宫之卫常洽家人之礼曷殂谢以痛心感平生而流涕呜呼哀哉爰择茂典追崇上嗣表先圣之元良申友于之褒异纷卤簿以徒设俨文物而空备彼神仪之如在乃羣悲之所萃周礼从袝汉茔是陪先逺日而选吉会同盟以送哀夜漏尽兮暗室啓庭燎残兮晓挽摧按三校而徐进将一去而不回呜呼哀哉背朱门兮迟迟驰白骥兮骙骙野苍茫而助惨风萧飒而增悲翩翩兮素盖寂寂兮画帷遵旧途而何有览陈迹以如疑面都邑兮不入视陵寝兮有期惟光仪之永閟与昭代而长辞呜呼哀哉潜清晖于幽穸召鸿名于美迹将在皇储之史岂伊诸侯之防播遗芳于兰桂传不朽于金石谅既言之在兹嘉徳音之无斁呜呼哀哉
　　祭舜庙文
　　维某月朔日中散大夫使持节都督桂州诸军事守桂州刺史兼当管经畧使岭南道按察使摄御史中丞借紫金鱼袋上柱国曲江县开国男张某告昭告于大舜之灵惟神以大孝而崇徳以大圣而奋庸以至公而有天下以至均而一海内故不以荒服之外不以黄屋之尊巡守而来殂落于此勤倦之造永结于黎庶恵懐之尊长存于夀宫载祀虽遐威灵如在今圣朝绍兴至道慜兹逺人爰遣使臣按理边俗惟神幽鉴愿表微诚若私僻为谋公忠有替明鉴是殛俾无逺图如悉心在公惟力是视当福而不福为善者惧矣今至止之日輙诣陈诚伏惟神道聪明亮斯钦畏愿伏垂防祐俾输力明时尚飨
　　为吏部侍郎祭故人文
　　维开元十年嵗次壬子二月癸酉朔十七日己丑吏部侍郎某谨以清酌脯醢之奠敬祭故某公之灵闻夫仁必夀考所谓神道善亦庆延以为信然今夫子之不福而圣谟之是愆孝友纯固礼让周旋行所以直业所以専诚公才而天假故官政以日宣节使是式朝宿既至十部称贤一人思媚凤凰于彼云霄以异胡然明灵殱我良懿呜呼哀哉夫子之逝平生之懐襟抱素合游处尝偕清风对禁文石同侪自兹两掖殆将一纪展转清贯仳离君子曷其爱而甫云觏止王司空之扫第属荆州之罢市欻交臂而相失殷痛心其何已今卜兆有日祖载在庭防然象设寞尔音形駈白马而何见瞻素车之已扄徳音不忘应甘棠之勿剪交情乃见伊黍稷之非馨呜呼哀哉尚飨
　　祭故李常侍文
