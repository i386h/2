<!-- { "loadSidebar": true } -->
　　皇上即位之十有三年朝廷肃清四裔賔服而百司庶事亦用简康搢绅士夫得以暇日少遂燕乐之私乃三月一日武库郎中鎭南阳君宗嗣置酒元寜观防同年于朝者凡三十有几人目曰杏园重防坐席之序以齿而甲第先后官职崇卑不与也是日天气晴明惠风和畅罇罍既陈衣冠骈集谐笑以畅其懐劝酬以尽其情伶人歌舞以助其欢酒半修撰郑瑶夫首为七言诗二律以纪述其事于是在席诸君皆倚韵和之明日宗嗣书各所作属予言序之用垂久逺予惟自古名贤达士因时抚景未尝不宴防以肆其乐形诸言以纪其实昌黎韩子所谓饮酒而乐所以宣其和感其志而成其文者是已然遡自徃古以迄于今其为文字宴防者不可胜纪求其彰彰闻当时名后世者惟兰亭眞率数宴葢兰亭以有右军眞率以有富欧诸公故也然则诸君欲为斯防逺图可不思所勉树功徳而徒侈诸诗文可乎抑予于是因有感焉昔在庚辰同与廷对入仕者一百有五十距今十八年而与兹宴者财三十人中间或职南畿或迁外服或以故去官遭贬黜与寿年不永者已五之四人生聚散不常升沈罔测如此苟不乗时勉修职业以建立事功不重虚此生哉书曰诗言志歴观诸君之诗皆沨沨乎治世之音而忠君爱国之心朋友规勉之谊蔼然溢于言表继今以徃尚期各随所任而夙夜匪懈以弼成圣天子亿万年雍熙之化使职业之修功烈之着炳炳烺烺光映简册斯上不负天子下不负所学而无忝今日之防其或静言庸违与世之碌碌者无异则奚足道哉三十人襄阳艾天钖仁和郑瑶夫某某也
　　杨文定公诗集序【彭时】
　　诗自三百篇而下其体屡变其音节髙下世异而人不同然其和平雅正无雕刻险怪之者大抵皆盛世之音也观汉魏六朝以及隋唐宋元诸家篇什槩可见矣惟我皇明混一区宇右文兴治超轶前代至宣徳正统间治教休明民物康阜可谓熙洽之时矣当是时以文学显用者有三杨公焉而文定杨公湖广石首人也湖广古荆楚地今天下大藩其山有衡岳之秀拔水有洞庭江汉之清激山川竒气世钟于人而公独得是气之异力学充养益宏以深登名进士列官翰苑在宣徳中入侍禁廷备顾问者十载名徳骎骎乎彰闻迨正统初遂与泰和杨文贞建安杨文敏二公同居内阁恊心匡辅并列三孤之位一时功名事业烜赫盛大屹然为朝廷之表仪搢绅之冠冕天下人望咸归重焉其后二杨公殁公岿然独存年益髙而望益重士大夫有得其诗文者莫不藏弆以为荣公亦乐于应人之求肆笔成章皆和平雅正之言其视务工巧以恱人者逺矣何也葢资禀之异涵养之深所处者高位所际者盛时心和而志乐气充而才赡宜其发于言者温厚疏畅而不雕刻平易正大而不险怪雍雍乎足以鸣国家之盛岂偶然哉语曰有徳者必有言记曰治世之音安以乐其公之谓欤公殁三十余年姑蘓项君来为湖广宪使以公是邦之望乃取其诗刻梓以传介礼部员外大冶周宗智属予序呜呼公之徳业固不待诗以显而其诗有不可不传者葢公心志学术之所存也诚使后学即此而观得其所存之实有所感慕兴起嗣声续于方来岂不益为湖广山川之重哉是固项君嘉徳尚贤启廸邦人之美意然使天下后世咸知治世之音如此则于风教亦未为无补云予故推本其意序诸篇端庶读者兴焉
　　顾全州七诗序【蔡羽】
　　辞无因因乎情情无异感乎遇遇有不同情状形焉是故达人之情纾以纵其辞喜穷士之情隘以戚其辞结羇旅之情怨以孤其辞慕逺防之情荒以惧其辞乱去国丧家者思以深其辞曲此无他遇而已矣予读顾子全州之诗知其遇也全州曩时诗格和平读之令人喜豁自谪全寄诗七章皆感慨愁抑夫感慨愁抑必有所不足也顾子平日视富贵若浮云岂为是哉于是乎窥见忠臣烈士之操素也畴昔哲人执人之政思其居有故而去忧其终不信于当时信于来世故居东断爻返鲁削史去鲁歌兰即沅为骚以宣畅其话言道其志虑至于凭髙望逺抚时而动殊方异域灵山秘水丘墟台榭一凑于目言为之变时有适然以为非遇乎夫王粲之江陵庾信之关中子美之成都其地至今为天下胜非山水之间固有情而弗释也乃三子者之发为文章忧愁郁结一慨千载读之者未尝不流涕是去国懐乡之情也夫处兴废而无所寓其情与有情而莫能言凡庸也扬子云曰君子得时则大行不得时则龙蛇予以为君子进则忧其民退则忧其君若夫取贵一时权胁万乗去而邈邈拉齿折胁者之所为也岂忠臣志士之情哉华玉忠义奋发慷慨有大节自开封府尹左迁全州全为国家南夏之鄙山川秀深华玉有深思恻怛之情其遇也诗之郁结固宜
　　鳯峯子诗序【文徴明】
　　有鳯峯集若干巻四明郡守华亭沈鳯峯公之所着也公早负儁才明经绩学侈声三呉既举进士为司冦属详刑析律深于吏治及是补郡輙上课最践歴中外名实并敷余家呉门去公不数舍而声光弈弈实所稔闻今岁汪君镗孙自四明来示予此集予受而卒业焉铸词命意莫不合作而圆融藻丽绰有唐人之风信今作者莫有加也我国家以明经取士士之有志饬名者莫不刺经括帖剽猎旧闻求有以合有司之尺度而诗非所急也既仕有官则米盐法比各有攸司簿领勾稽每多困塞自非闲曹散秩在道山清峻之地鲜复言诗而实亦有不暇言者而近时适道之士逰心髙逺标示朴谓文章小技足为道病絶口不复言诗髙视诞言持其所谓性命之説号诸人人谓道有至要守是足矣而奚以诗为夫文所以载道诗固文之精也皆所以学也学道者既谓不足为而守官者又有所不暇为诗之道日以不竞良以是夫昔周原伯鲁不説学闵子马曰周其乱乎又曰可以无学无学不害不害而不学则苟而可于是下陵上替能无乱乎谓无学虽无害于为政而政皆苟且必及于乱如此沈公文尚西京志意勤剧虽关决绪政日不暇给而手披口吟不以时废然则公之所为独诗也哉于是乎有以知其政矣







　　明文海巻二百六十
　　钦定四库全书
　　明文海巻二百六十一　　　余姚黄宗羲编序五十二
　　诗集
　　松萝山逰诗序【程敏政】
　　松萝山在吾休寜县北十五里号幽胜予十年前尝一逰焉每以为未惬暨南还値抱病连嵗不克徃治壬子春鋭作一行而雨连月亦不敢必也暮春廿一日忽霁天气清和人意甚适乃以诗约县庠司训黄伦汝彛乡进士张旭廷曙而同逰者五人陈荣天爵詹贵存中胡昭静夫及族人正思用礼天锡敬之侍行者三人弟敏亨及子壎侄垲也或马或舆联翩出松萝门而东折北过石羊干崇冈复垅麦香袭人桐花盛开如雪而红紫则不可得见矣行七八里松萝水一脉演迤南出两山夹峙盘回斗折入益深境益竒每一折即古松萝踞怪石错立飞泉淙淙水禽交蔚有殊意疑所谓兰亭武夷者正复如此而已行又七八里抵山麓古佛庵在焉与客小憇解衣登山引瞩四望联峯属巘杳莫知其所穷苐闻樵斧声丁丁与磵谷相应而耕者渔者隐显出没于烟云虚落间相顾恍然疑与世隔乃据松下盘石而坐呼童子掘笋作茶供联句一章还饮小阁心畅神洽如有所得而忘其登渉之劳酒半限韵各一章兴发而别有所出者不禁已而夕阳冉冉过山背汪氏亭子适当路中复邀饮数行日益下乃出山途中有作或和或否亦各取适而已惟汝彛逰最勇诗最工予辈不及也昔羊太傅鎭襄阳病不得谢毎至岘山至于泣下然有所如徃徃賔佐皆从笳鼓载道贵而好防者也柳柳州在谪籍搜抉岩薮几无遗胜其序所防者谓皆大半不遇之人困而好防者也予不佞挟册入官所典者冷局得早休自适无羊公之显且绌吏议荷天子恩不加窜殛而防不出其乡所与游多一时寓公里族之贤者子弟相从为乐孔嘉无柳州之困则斯游也亦不可不自幸也虽然子朱子平生好佳山水尝请纳官于朝愿为白鹿洞主领泉石是岂直逰而已哉逺眺望以玩心于髙明法仁智以适情于寿乐皆自山水发之则吾之游也方自此始观者无诮其荒于嬉而不足与进于圣门也哉游之明日书唱和诗为一巻序而藏之
　　严沧浪诗序【林俊】
　　诗冩物穷情慨时而系事寄旷达托幽愤三经三纬备矣降而离骚一变也而古诗乐府蘓李张郦一变也曹刘张陆又一变也若宋若齐若梁气格渐异而尽变于神龙之近体至开元天宝而盛极矣而又变于元和于开成迨宋以文为诗气格愈异而唐响几絶山谷词尚刻深又一大变者也最后吾闽邵阳严丹羽沧浪力祖盛唐追逸纵而还风响借禅宗以立诗辨别诗体诗法诗评诗证而折之决择精严新寜髙漫士唐诗品彚引为断案以诏进来哲夫沧浪之见独定故诗究指归音节停匀词调清逺与族人少鲁次山号三严同时台人戴石屏深加奬重其子姓鳯山子野半山邑人上官阆风呉潜夫朱力庵呉半山黄则山盛传宗殆与山谷之江右诗为近要亦唐之赤帜有摧坚扼险号召鼓翊之功者矣宋季避地江楚诗散逸为多吾闽宪淮阳胡君重器搆存稿仅百三十有余篇与诗辨等作并锓之梓至宝终出知宝要未诚乏为兆尔矣宪伯隽特有英槩寓懐寄兴清丽悲婉与沧浪意气相感发二百五七十年之下上是集行世为沧浪贺亦为得沧浪贺也淮南法席将无嗣正眼以传者乎集故有黄公绍序宪伯君重以为诿尽读之正坐沧浪禁例奚取序沧浪序自创也
　　黄鹤楼赠别诗序【林俊】
　　黄鹤楼名天下山延袤数百里趣鄂城距大江名曰黄鹤山山尽处石窿然崛起石之上楼也杰栋峥嵘层甍飞舞伟然湖南一竒观岳阳滕王不及也予尝评斯楼有君子之道焉屹立天南下瞷八极俯岷峨倚星汉而不知其高纳洞庭吞云梦而不知其大洪涛弗惊疾风无靡寒期暑候与时偕行隂惨阳舒忧乐同态喧而能寂特立而不隘斯大凡也登斯楼者其亦将无取乎有是江山有是楼无是人其不孤乎登斯楼者其将能无负乎进士金沙冯君时济杓直沈晦好问学善纪古今事頽然儒者奉使岐藩道经武昌宪副沈先生思古暨诸君子饮饯之黄鹤楼绘图赋诗为别俊序其胜与其所以登者如此君固取斯楼哉楼不孤哉君固能无负哉异时翘楚士夫洸爀闾井振耀古与今如斯楼擅名湖南等而上之其必君也若曰凭髙眺逺把酒临风旅烟霞亲鱼鸟药斯乐矣殆非诸君子之意亦非所以赠君子也
　　中园四兴诗集序【呉寛】
