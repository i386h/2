<!-- { "loadSidebar": true } -->
　　天地合祭始于汉元始中其后东汉建武唐天寳宋建隆迄于熙宁及明嘉靖初年皆因之而宋元丰之始议分祭也置局议定而后行然冬至亲祀夏至但遣官行礼则地祗反不与亲祀之典故元祐七年复议于南郊设皇地祗位至八年苏轼引昊天有成命为合祭明文发六议以难羣臣于时主分祭者四十人主合祭者殆百人绍圣三年遂罢合祭诏以夏至亲祀北郊而卒未行也明洪武改用合祭嘉靖中以给事夏言言分建南北坛然一祀之后并南郊亦未尝亲祭矣此自古郊祀分合之大凡也夫昊天有成命据国语为祀成王之诗小序之荒谬朱子多駮之固不足以为信矣而倡为合祀之説者王莽也彼徒附防王者父天母地之文而遂以天地之大等之夫妇同牢之礼其为凟侮不亦甚乎故合祭之非不待辨而自明也不合祀则宜用分祀矣然主合祀者固失而主分祀者亦未为得也夫论一代之典者必期合于先王之制先王之制存于今者不出乎六经所记载也茍考之于经而未见其合矣而姑臆为説焉以附之先王之制则无以服乎好异者之纷纷也故愚谓合祀固失然而分祀之亦未为得者亦以其説之不尽合于经故也郑氏祭法注禘谓祭昊天上帝于圜丘郊谓夏正建寅之月祭感生帝于南郊此圜丘方丘与南北郊之分地而祭者其説盖本于大司乐不知大司乐所谓冬日至于地上之圜丘奏之则天神皆降夏日至于地上之方丘奏之则地祗皆出者盖言乐作而天神地祗人鬼皆感而至犹书所谓虞賔在位凤凰来仪百兽率舞耳于祭何与而妄増两丘于南北郊之外此是不合于经者一也然晋太始间尝并圜丘方丘于南北二郊矣后一袭用于唐而今竟罢之固知其説之无足据矣若夫郊之有南北则古今以为得分祀之正而未有明其非者也匡衡曰祭天于南郊就阳之位也瘗地于北郊即隂之象也愚考春秋书郊者以十数曰郊曰卜郊曰用牲于郊未有兼地言者亦未有以南郊称者盖王者虽父事天母事地而礼数则不同礼宗子祭父支子不得祭父而得祭母母卑于父也天子祭天诸侯不得祭天而可以祭地地卑于天也故曰祭帝于郊所以定天位也祀社于国所以列地利也古者无祭地之礼有祭社之礼寓地之祭于社而社之祭与稷并举不与天对称者尊阳抑隂之道也社有二王为羣姓立社曰大社自为立社曰王社大司徒设其社稷之壝又曰以血祭社稷则大社也封人掌设王之社壝军旅宜于社则王社也王社设于宗庙之右而大社立于国中既曰祭帝于郊又曰祀社于国一郊而一国则知大社之建不于北郊明矣郊特牲疏社祭一嵗有三月令仲春命民社诗甫田曰以社以方谓秋祭月令孟冬大割祀于公社三时举祭不以夏则知无以夏日至祭地于北郊者矣此其不合于经者又一也案南北郊之説考之于经既无其事祭社之説证之先儒五胡氏等言则歴歴不爽今若欲如古礼必废北郊而复立大社于国中以春秋冬一嵗三祀之而不敢与郊并然后可以尽合乎先王之制而大服乎好异者之心然而古今异尚礼贵变通王者期于敬天奉地之无失则巳矣必欲取歴代之成法尽变之纷纷更作此势之所不能也若世儒之论以两郊分祀为先王之制则然也是不可以不辨








　　皇清文頴巻二十六
　　钦定四库全书
　　皇清文頴巻二十七
　　议
　　歴代乐章配音乐议【康熈二十年十一月十三日翰林院掌院问查歴代乐章
　　之配音乐者胪列成议】　　　　　　　　毛竒龄
