<!-- { "loadSidebar": true } -->
　　隆庆五年十二月十一日故都督佥事杨公卒于里前三日其配吕淑人卒而公业寝疾以哀痛亦卒于是其友人王世贞徃哭之而又八年其子之庆始能举而黄泥泾之先兆而乞曹山人昌先状以请志铭按状尚英公讳也时俊公字也九江之徳化公始地也玉江公别号也以徳化昉也有髙者从髙皇帝起义兵累功至明州卫千户坐累谪云南平夷卫百户调泗州卫复从文皇帝渡江徙镇海卫仍为千户自是而和而春而富而鲲俱世世受千户富鲲复縁公贵赠昭勇将军都指挥佥事都指挥富公王父也鲲公父也封太淑人武公母也所受自千户以至署指挥佥事实为指挥使署都指挥佥事又实为都指挥同知署中军都督佥事公爵也自所篆而巡江而巡海而协守刘家河自把总而以都指挥体行已佥湖广都司已迁通泰将已左转江南防兵都司已迁塩城将已复为苏松将已协守浙直为副总兵已进镇守为总兵公职也公生而壮大多权畧七嵗就外王父武氏塾于同馆无所不狎侮尝遇一业姑布者孰视之曰是非凡儿也出三十当大贵故昭信尉吕某亡子有一女而贤公乃入赘焉补州学诸生始折节为礼让步趋循循矣二十三为千户捷武举都试不第归而署所事不索卒一钱曰伍行尽矣寜堪再迫且丈夫岂终一千夫长而忍为此公长七尺余虬须虎頥猿臂善射台使者行部望而异之及试射辄命中以故劳赏恒冠诸军而其巡海也以三翼舸冲闽贼余皇败之获其酋林成事闻赐白金十两再捷武举有司梓其文都试复不第归仍故綂猝遇倭数百艘众寡不敌公令聨舫为方阵戒士持满毋轻发贼出叵测引去乃徐还师时倭寇已傅州肉薄而登中丞蔡公急召公射之俱应倒最后射一衣红者额贼惊觧散防蔡公坐不称改去赏遂格而公最后三应都试复不利而倭冦复大举入寇势张甚巡抚彭公政翁公才公而意其避倭难故系其家属欲以激公而公果日夜驰谒二公乃大喜曰吾不虞一面矣遂以舟师授公俾便宜行事公慷慨撃楫誓不与贼俱生乃身练士习射搏力勾卒之法选虣勇者为前茅而募长年教之使捩风羊角而据上防自四月至五月锋贼于南沙再嘬之刘家港再掩之七了港与吴淞江前后俘斩百八十余级溺死者无算而其把总也所鏖贼自教场洪三丈浦马迹山吴家沙寳山吴淞江清水洼凡七捷俘虏尤众至推级以予故太仓守熊公及两卫使俱获论赎且迁而公之转盐城也其帅李中丞迫欲得之而江南帅强留公以重不获发李公遂用逗遛法劾公赖大司马知之薄其罪得领江南防兵无何大军扼贼艘于三沙凡四十忽尽匿帅谓公贼遁乎公曰我师亘百里刁斗相望一笭箵不能越而四十艘乎沙多芦其内有栖麦此必伏芦中就麦伺我惰而后溃围走也帅曰善为我迹之公迹之果伏芦中乃扬金鼓状若焚芦者贼果整舟出公举帜大呼矢石齐奋贼遂大败无得脱者公战功于江南俞大猷刘显间而未尝一败北倭既累挫其选锋少不能军而公之迁副将至大将羽檄日益希幕府鲜上首虏矣公善抚部曲问疾赙防若子女所得卤获必中分之即有犯军伍间政不少贷也其小酒食过若不闻尤熟海道舟尝以夜发公卧舱底耳水声即辨为何洋不爽也毎作舟子且呕而公手粱肉大酒饮啖愈壮吏士赖以无恐吴淞江之役公方与贼确鬬所驾闽舩髙于屋以凌贼贼不支公忽谓曰是速备吾下贼果防盾穴水间钩其髪致之大斧夹断其首以殉遂大破贼其为副总兵当治吴淞前帅遗狼兵千余皆狠戾不可驭故欲以难公公日夜以好酒食慰劳而多募舎儿土人子阳若师事之者俾悉其技度亡所借之乃谓曰久客不念家耶若父母妻子何众泣请归公为不忍舎状而椎以牛酒予钱帛使海舰送之曰内地淹嵗月毋苦槖中装为实虞其扰也自是吴淞无伏祸而其在定海尝行城城庳薄遇警施木栅睥睨上公笑曰是不可以一炬烬耶首捐俸倡吏卒甓而益之公威名日益振尝预推平蛮将军填楚而防所部黠卒失伍者漫防燕中冒公家人名与给事所亲争席于狭斜给事遂劾公行赇觊移官章上即罢公郡大夫士父老拥车前称不平公谢曰劳苦诸君请视仆车生耳矣仆自列校起何功而滥斧钺之寄以天子宠灵获老死牖下分得无侈乎第谓仆行赂赂者何人求者何官以此塞白简耶遂归公始筑第于太仓卫之左称巨丽矣归而搆园于其右数百武许颇穷水石竹木之致名之曰日涉而又性好客客以不时叩供具张饮累日夕亡倦色而诸镇戍之长干旄过从者多公故部曲至则大合乐飨防之所从驺士皆醉饱行赏赉金钱过望公以是家大困鬻郭外田亡已尽废其息母钱以至带金剑装皆尽而客日益进不衰公虽雅倦防然富春秋不能无壮心而故所部士大夫吏卒交口称之当隆庆初南中给事御史上书谓公堪大将寄久之乃预推大同帅报闻而公则以病矣公之病得之肥而善食酒一日饮于余忽痰涌发喉间咯咯有声竟夕始苏自是病两嵗虽数强起数惫以至卒公终始事也公虽用武起雅好文其在镇带褒衣与少傅吕公大司马张公辈酬咏徃返彬彬有声称性孝友尝痛昭勇公之不逮禄养也所以共奉武太淑人备至殁爲筑髙冡以移昭勇公兆而太淑人祔之吊客倾数郡念其弟尚才孱不问产为置产立而无子为置妾生子中表故旧赖以无窘缓急者可指数也公行也殁以辛未距其生辛巳为春秋者五十一公夀也吕淑人者公元配也淑人性严重然不敢以公赘故骄公方公贫时洴澼絖以资衣食间有所负博进潜脱簮珥偿之不使闻父母公既贵每馔客至丙夜淑人躬临视之竟罢酒乃已公寝疾二年所非淑人手调食不食也可谓嫓徳并终者矣之庆公伯子也公有二子之望之胜而殇独之庆在娶马氏卫使图女之庆领镇海卫篆更督漕务有廉名御史数荐之当迁之庆之二子祖烈祖勲祖烈聘张氏将某女公孙也公官二品于法得予祭赠諡之庆抑而弗敢请者公遗命也昌先又曰防公江南其墟哉即不得比于开国诸彻侯何渠出刘广寜下哉乃竟以萋菲见妬坎抑欝甫下夀而死上之不获如营平新息老竟其才下又不获为青门故侯偃蹇长世何也乃其重然诺好施喜客居然国士风矣君子谓之知言昌先者公友也铭曰
　　杨之先人起千户侯世邈以单危若赘旒谁其振哉有髯而虬腹围十之尺七乃浮见敌惟左弓右矛岛夷为讧肆其刘公奋而前五步不留执丑获讯穴胷累头战靡遗敌捷无虚月遂锡玺书开府于粤天子所冯如济获筏海波不扬长鲵立骨文吏始舒来攻我阙公勲既完徐步则蹶公身虽废而名不殁温温淑人婉嫕馝馞偕以终始于室于穴公姑即安其后必发我书坚珉用表厥伐
　　正议大夫资治尹南京工部右侍郎双江方公墓志铭
