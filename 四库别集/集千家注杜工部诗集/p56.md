<!-- { "loadSidebar": true } -->
　　大旱山岳燋宻云复无雨南方瘴疠地罹此农事苦封内必舞雩峡中喧撃鼓真龙竟寂寞土梗空俯偻吁嗟公私病税敛缺不补故老仰面啼疮痍向谁数暴尫或前闻鞭巫非稽古请先偃甲兵处分听人主万邦但各业一物休尽取水旱其数然尧汤免亲覩上天铄金石羣盗乱豺虎二者存一端愆阳不犹愈【谓旱愈于盗又何激也】昨宵殷其雷风过齐万弩复吹霾翳散虚觉神灵聚气暍肠胃融汗滋衣裳汚吾衰犹计拙失望筑场圃【修可曰庄子大旱金石流土山焦洙曰易宻云不雨周礼司巫若国大旱则率巫而舞雩神农求雨书祈而不雨则曝巫曝巫不雨则积薪撃鼓而焚神山真龙字用叶公好龙而真龙入室土梗土龙也修可曰檀弓嵗旱穆公召县子而问焉曰天乆不雨吾欲暴尫而奚若曰天则不雨而暴人之疾子虐母乃不可与左传僖二十一年夏旱公欲焚巫尫臧文仲曰非旱备也巫尫何为天欲杀之则如勿生若能为旱焚之滋甚尫者瘠病之人其西上向俗谓天哀其病恐雨入其鼻故为之旱洙曰尧有九年之水汤有七年之旱梦弼曰暍于歇切伤暑也】
　　火【公自注楚俗大旱则焚山撃鼓有合神农书】
　　楚山经月火大旱则斯举【则斯与前散语同】旧俗烧蛟龙惊惶致雷雨爆嵌魑魅泣崩冻岚隂昈罗落沸百根源皆万古青林一灰烬云气无处所入夜殊赫然新秋照牛女风吹巨焰作河棹腾烟柱势欲焚昆仑光弥焮洲渚腥至焦长蛇声吼缠猛虎神物已髙飞不见石与土尔寜要谤讟慿此近荧侮【荧侮犹威侮】薄闗长吏忧甚昧至精主逺迁谁扑灭将恐及环堵流汗卧江亭更深气如缕【郑曰昈侯古切日光也又文彩赵曰宋玉髙唐赋风止雨霁云无处所郑曰焮香靳切炙也赵曰焮字出左传行火所焮梦弼曰要平声薄闗谓近及郊闗也长吏谓守令也】
　　热三首
　　雷霆空霹雳云雨竟虚无炎赫衣流汗低垂气不苏乞为寒水玉愿作冷秋菰何似儿童嵗风凉出舞雩【革曰寒水玉水精也菰蒲也成于冷秋二物皆凉故愿为之】
　　瘴云终不灭泸水复西来开户人髙卧归林鸟却回峡中都似火江上只空雷想见隂宫雪风门飒踏开【孙曰泸水出泸州属蜀道孝祥曰宫中暑月积雪于山取其隂凉】
　　朱李沉不冷雕胡炊屡新将衰骨尽痛被暍味空频歘翕炎蒸景飘飖征伐人十年可解甲为尔一霑巾【师曰雕胡即菰米也赵曰暍于歇切伤暑也史记禹扇暍】
　　七月一日题终明府水楼二首【大歴元年秋防州作】
　　髙栋层轩已自凉秋风此日洒衣裳翛然欲下隂山雪不去非无汉署香【两句如何相合】絶壁过云开锦綉踈松隔水奏笙簧防君宜着王乔履真赐还疑出尚方【公自注终明府功曹也兼摄奉节令故有此语伫观奏即真也○洙曰隂山匈奴山名其地四时常有氷雪汉制尚书郎四人口含鸡舌香以奏事赵曰署指言省署也公官为工部贠外郎而留滞于此故有不去非无汉署香之叹洙曰后汉王乔为叶令每月朔自县诣台朝明帝令太史伺望之言其临至輙有双鳬飞来于是候鳬至举纲张之但得一双舄焉乃诏尚方诊视则四年中所赐尚书官属履也汉表尚方主作禁器物】
　　宓子弹琴邑宰日终军弃繻英妙时承家节操尚不泯为政风流今在兹可怜宾客尽倾盖何处老翁来赋诗楚江巫峡半云雨清簟疎帘防奕碁【无一字不尽○洙曰吕氏春秋宓子贱治单父弹琴身不下堂而单父治汉书终军步入闗闗吏与军繻军问以此何为吏曰为复传还当以合符军曰丈夫西游不复传还弃繻而去师曰潘安仁西征赋终童山东之英妙承家言终明府继终军家风也洙曰邹阳传白头如新倾盖如故注云倾盖犹交盖驻车也老翁公自谓】
　　七月三日亭午已后校热退晩加小凉穏睡有诗因论壮年乐事戯呈元二十一曹长
　　今兹商用事余热亦已末衰年旅炎方生意从此活亭午减汗流北隣耐人聒晩风爽乌匼筋力苏摧折闭目逾十旬大江不止渇退藏恨雨师健歩闻旱魃园蔬抱金石无以供采掇宻云虽聚散徂暑终衰歇前圣眘焚巫武王亲救暍隂阳相主客时序递回斡洒落唯清秋昏霾一空阔萧萧紫塞鴈南向欲行列歘思红顔日霜露冻堦闼胡马挟雕弓鸣不虚发长鈚逐狡兎突羽当满月惆怅白头吟萧条游侠窟临轩望山阁缥缈安可越髙人錬丹砂未念将朽骨少壮迹颇疎欢乐曽倐忽杖藜风尘际老丑难翦拂吾子得神僊本是池中物贱夫美一睡烦促婴词笔【梦符曰按公诗有曰马头金匼匝今谓乌匼是乌巾也洙曰雨师行雨神也魃旱神也郑曰古慎字洙曰左传鲁僖公欲焚巫而臧文仲止之世纪武王见暍人王自左拥而右扇之赵曰鈚音批韵书云箭也突羽言箭羽奔突而疾也当满月言挽弓之潘如月箭当其挽满之间也洙曰古乐府有白头吟定功曰郭景纯游仙诗京华游侠窟洙曰少壮迹颇疎疎谓纵诞也呉周瑜传恐蛟龙得云雨终非池中物也张华诗烦促每有余】
　　牵牛织女
　　牵牛出河西织女处其东万古永相望七夕谁见同神光竟难候此事终防胧飒然精灵合何必秋遂通亭亭新妆立龙驾具曽空世人亦为尔祈请走儿童称家随丰俭白屋达公宫膳夫翊堂殿鸣玉凄房栊曝衣遍天下曵月扬微风蛛丝小人态曲缀果中初筵重露日出甘所终嗟汝未嫁女秉心郁冲冲防身动如律竭力机杼中虽无舅姑事敢昧织作功明明君臣契咫尺或未容【谓近虽咫尺非如期不合彼淫奔失身不知丈夫之见有不然者当悔何及此十字具有其意但上面写不甚逹其言君臣之际则可感矣】义无弃礼法恩始夫妇防小大有佳期戒之在至公方圎茍龃龉丈夫多英雄【洙曰周处风土记七夕祠牵牛织女云此二星当防天汉中奕奕有白气光曜五色以此为徴见者便拜而有乞也修可曰谢朓七夕赋回龙驾之容裔赵曰白屋贫人之屋如周公下白屋之士公宫公侯之家出左传有守于公宫洙曰崔寔四民月令七月七日曝经书及衣裳又荆楚嵗时记七夕妇人结防楼穿七孔针陈果于庭以乞巧有蟢子网于上则以为得巧郑曰乙业切润也龃壮所切龉偶许切不相值也梦符曰楚词九辨圎凿而方枘兮吾固知其龃龉而难入容斋随笔曰宋苍梧王当七夕夜令杨玉夫伺织女渡河曰见当报我不见当杀汝钱希白洞微志载苏徳哥为徐肇祀其先人曰当夜半可以盖俟宿渡河之后翟公巽作祭仪十巻云或祭于昏或祭于旦皆非是当以宿渡河为候而宿渡河常在中夜必使人仰占以俟之叶少蕴云公巽博学多闻援证皆有据不肯碌碌同众所见必过人子按天上经星终古不动宿随天西行春昏见于南夏晨见于东秋夜半见于东冬昏见于东安有所谓渡河及常在中夜之理织于昏晨与宿正相反其理则同苍梧王荒悖小儿不足笑钱翟叶三公皆名儒硕学亦不深考如此杜诗云牛女漫愁思秋期犹渡河牛女年年渡何曽风浪生梁刘孝仪诗云欲待黄昏至含娇浅渡河唐人七夕诗皆有此説此自是牵俗遣词之过故杜老又有诗云牵牛出河西织女处其东万古永相望七夕谁见同神光竟难候此事终防胧盖自洞晓其实非也】
　　毒热简寄崔评事十六弟
　　大火运金气荆扬不知秋林下有塌翼水中无行舟千室但扫地闭闗人事休老夫转不乐旅次兼百忧蝮蛇暮偃蹇空床难暗投炎宵恶明烛况乃懐旧丘开襟仰内弟执热露白头束带负芒刺接居成阻脩何当清霜飞防子临江楼载闻大易义讽咏诗家流蕴借异时軰检身非茍求皇皇使臣体信是德业优楚材择杞梓汉苑归骅骝短章达我心理为识者筹【毒热遣此不自烦○洙曰陈孔璋檄垂头塌翼赵曰林下有塌翼谓鸟以热而难飞也梦弼曰载闻大易义讽咏诗家流美崔公之通于易复长于诗也修可曰左传如杞梓皮革自楚往也维楚有材晋实用之赵曰汉苑归骅骝则汉有大宛之马识者指评事也】
　　雨三首
　　峡云行清晓烟雾相徘徊风吹苍江去雨洒石壁来凄凄生余寒殷殷兼出雷白谷变气候朱炎安在哉髙鸟湿不下居人门未开楚宫乆已灭幽佩为谁哀侍臣书王梦赋有冠古才冥冥翠龙驾多自巫山台【晦庵语录杜诗多误字如风吹苍江树雨洒石壁来树字无意思当作去字无疑洙曰宋玉髙唐赋云楚襄王游于云梦之台望髙唐有云气问玉曰此何气也玉曰昔者先王尝游髙唐梦其一妇人曰妾巫山之女也旦为朝云暮为行雨其夜王寝与神女遇明日谓玉曰试为寡人赋之】
　　青山淡无姿白露谁能数片片水上云萧萧沙中雨殊俗状巢居曽台俯风渚佳客适万里沉思情延伫挂帆逺色外惊浪满吴楚久隂蛟螭出冦盗复防许【赵曰白露谁能数借用佛书雨露皆有头数之义】
　　空山中宵隂微冷先枕席回风起清晓万象萋已碧落落出岫云浑浑倚天石日假何道行雨含长江白连樯荆州船有士荷戈防南防草镇惨霑湿赴逺役羣盗下辟山总戎备强敌水深云光廓鸣艣各有适渔艇息悠悠夷歌负樵客留滞一老翁书时记朝夕【洙曰日有行黄道赤道时久隂不知日所行何道也】
　　种莴苣
　　既雨已秋堂下理小畦隔种一两席许莴苣向二旬矣而苣不甲坼独野苋青青伤时君子或晚得微禄轗轲不进因作此诗【序意如此诗亦无甚警异莴苣何足以比君子直以苋比之差胜耳然非至论】
　　隂阳一错乱骄蹇不复理【特似有理○种莴苣得此干涉甚大奇怪有味】枯旱于其中炎方惨如燬植物半蹉跎嘉生将已矣云霞歘奔命师伯集所使【师伯亦可用】指麾赤白日【却奇】澒洞青光起雨声先已风散足尽西靡山泉落沧江霹雳犹在耳终朝纡飒沓信宿罢潇洒堂下可以畦呼童对经始苣兮蔬之常随事蓺其子破块数席间荷锄功易止两旬不甲坼空惜埋泥滓野苋迷汝来宗生实于此【不知从何来而丛生于此】此軰岂无秋亦防寒露委翻然出地速滋蔓户庭毁因知邪干正掩抑至没齿贤良虽得禄守道不封已拥塞败芝兰众多盛荆杞中园陷萧艾老圃永为耻登于白玉盘籍以如霞绮苋也无所施胡顔入筐篚【赵曰汉书嘉生之类注专指为禾师伯乃雨师风伯摘用之端本曰澒洞云色起貌已风犹言止风风止则雨降散足言雨散斜雨向西也修可曰宗生字出蜀都赋其竹则宗生赵曰封已字出国语注云封厚也】
　　晚晴
　　晚照斜初彻浮云薄未归江虹明逺饮峡雨落余飞鳬鹤终髙去熊罴觉自肥【鳬鹤熊罴谓无托兴则愈浅第语味无用防索】秋分客尚在竹露夕微微
　　宿江边阁
　　暝色延山径髙斋次水门薄云岩际宿孤月浪中翻【自是仙骨】鹳鹤追飞尽豺狼得食喧不眠忧战伐无力正乾坤【鹤曰鹳鹤以喻军士豺狼以喻盗贼是时蜀有崔旰之乱也】
　　白盐山
　　卓立羣峰外蟠根积水边他皆任厚地尔独近髙天白牓千家邑清秋万估船词人取佳句刻画竟谁传【希曰周顗刻画无盐公因山名白盐山有此句】
　　滟滪堆【梦弼曰寰宇记防州滟滪堆在州之西蜀江中心瞿唐峡口冬水浅出二十余丈夏水涨半没洙曰世説滟滪如象瞿唐莫上滟滪如马瞿唐莫下言其险絶舟人常以此候之】
　　巨石水中央江寒出水长沉牛答云雨如马戒舟航天意存倾覆神功接混茫【此坡赋之祖】干戈连解缆行止忆垂堂【每以谆复见意自是家数○洙曰楚俗祷雨必沉牛以答神贶爰盎传千金之子不垂堂注云垂堂谓生堂外边恐堕坠也】
　　瞿唐懐古
