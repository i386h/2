<!-- { "loadSidebar": true } -->
　　当大司寇景山翁七十时而不佞旬宣浙西部获效一言之寿以故太宰朱恭靖公为拟恭靖公之称乡先生盖三十年云而翁是时谢不任而里居仅三易岁也居又十年而翁已八十不佞之解三镇节且四年而其子进士君复乞一言以寿之不佞乃谓进士君子之家大人距前为寿者十年所有一易言惰行足龂龂人齿否耶曰否子之家大人所居重于郡国守相顾能得其居间一语否耶曰否吾呉俗偷未见子之家大人而矜少贵者有之然未有见而不自失其贵且少者也未见子之家大人而自谓才者有之未有见而不自失其才者也彼美衣甘食聨车骑昕夕造请姬妾递进丝竹成列固不能一一尽格之然未有不畏其知者也盖十年所而吾吴俗赖子之家大人而返者三四矣即尽以恭靖林居之日畀之其不尽返而淳者几希不佞向者窃有比以易鸿渐于陆其羽可用为仪吉吾验之若左券也进士君曰然于是不佞乃言曰子知世之长欲有子之家大人也与子之家大人之寿之益于世也夫亦知子之家大人所以寿乎哉其颀然而玉立昂蔵若鸐者貌寿也攸然而舒恬然而黙者器寿也冲然而若虚蔼然而若春阳者徳寿也虽然犹未悉其所以寿也子之家大人寔产于孝庙之代当是时君臣休眀中外静谧兵以不用为威财以不蓄为富太和之所薫蒸洋溢发而为巨公大贤所为寿者先天者也海内之治至于今极矣圣王垂拱而八荒宾服岁屡丰登嘉祥时奏而子之家大人方憩息乎髙眀之墟而优游于志物之享其所谓寿者后天者也且也今之八座而五湖者其逾九袠一人曰大司寇应公逾八袠二人曰御史大夫潘公大司寇冯公其开八袠二人曰少师徐公少傅吕公夫岂独子之家大人是皆至治之所产而至治之所优养者也所以助太平之象岂浅浅哉进士君欣然而起拜曰异哉以吾翁而验子言以十年之前而若左券也今以子言而验吾翁于十年之后而又何疑哉请归持以为吾翁颂
　　
　　寿宫保大司空印川潘公六十序
　　
　　印川公之治河而报成事也三事大夫之颂公者乞余言以为赠未几而天子果嘉大公功伐下尚书定议闻峻加公太子少保领大司空子一子官赉白金文币仍虚端右之席以待公以三月拜命而后一月为览揆之辰距其生盖周甲子矣公之故人呉詹录君驭谒余山中而请曰唯是吾子之善颂善祝也虽然其颂公也以天下颂也其祝公也为天下祝也非以驭一人颂且祝也余谢不敏而后报呉君夫岂惟呉君之为呉君颂且祝夫岂惟呉君之为天下颂且祝即不敏奚以异焉盖余自弃于世而窃山中之日得一习养生家言诸言养生者人人殊然大要谓神太劳则竭形太劳则敝是故毋役神以完毋役形以坚而后可以长年及读大禹纪则自其娶涂山氏而拜司空辛壬癸甲有子弗子唯土功之荒度盖居外者十三年三过家而弗入车于陆船于水橇于泥■〈木辇〉于山手足胼胝步履跳若巫而弗恨导九河定九州岛则九赋式九贡其纤琐茧丝牛毛而弗已盖天下之称善劳神形者莫若禹其唯民之是利而损己之不恤亦莫若禹禹固谓之亡间然要必不能自致其天年以终而玄圭吿锡之后平格之数迨百其朞为说者虽甚神而亦甚疑之得孟氏一言而后决曰禹之行水也行其所无事也白圭诧功以愈禹而孟氏又辟之曰禹以四海为壑今吾子以邻国为壑水逆行谓之洚水是故逆则襄陵顺则归海其恒性也顺而行之行所无事也甚矣禹之示迹劳而收功逸也当公之三治河其事益艰其责益重且巨而天下之危治河者意非公所克任其易公者意弗终克任河其贤公者苦公之迹几于禹其自贤者人各操白圭之见以相角而公一切寘之曰成败利钝非吾所能料也吾能顺之而已自公之筴行而水即得其性以与海合海不挟河而横而维扬之土膏显播种时若河不沮海而怒而淮北之漕道通万艘直达于大都公亦行所无事也公虽迹劳始讵何尝不逸终且也禹所治九河公所治得九之三四其广狭小异禹似难也禹役民于溺公役民于饶其所因便小异禹似难也禹之佐有伯翳庚辰厉山氏而公少逊焉公似难也禹不取计漕而公取计漕公似难也禹之所难者与公之所难者各居二而又何疑于公之不禹年也公始成进士拜郡司理即为才司理进御史即为才御史出而按左广则以风裁称入而视畿甸学则以模楷称又超而佐廷尉则以眀允称又抚江右则以博大精强称天下之所称公贤者更仆未易数然而不能称公之所以贤在行所无事夫焉能为称公哉先圣有言仁者寿又曰仁者静公而利社稷则仁利幽徐兖扬之民则仁天下方归公寿于仁而余乃推本公之静以为寿闻之公尝因叩河源而尺苇之刀几遂灭迹于冯夷之口愁思发于背褁创而起从事此岂能为静者耶虽然余故有以得之余叨治呉兴部而谒公于里夷然若无官者一归而若浮云之舒屈其赏则若遗问其功则若忘公真能静者异时赞猷画秉衡枢而奠国家于九鼎皆行所无事之日也呉君试以荐之公其许我否
　　
　　寿少司空五台陆公暨配陶夫人六十序
　　
　　平湖之最着族曰陆陆之最良者曰太学诸生梦龙尧夔一旦而布其族之币来请曰惟是我陆之有司空也若露处者之有宇也婴孺之有媪保也盖司空世世受禄禄不足则受耕耕又不足则自裁其衣食之奉稍羡辄以旁拓南畆顾其所拓畆不以家而以族其田之用有三待而举火者取若囷焉待而资诵者归若熟焉待而共力者呼若践更焉且微司空而吾侪何以偷食孰寝也微司空而吾侪何以忝衣冠即衣冠何以无行禽也司空业六十矣唯我陆之黄耉若襁负靡不加额愿长有司空念欲颂司空而所闻于善颂无如吾子者抑又有言遡司空而上曰刑部公又上而光禄公则靡不六十且七十者也然而未有偕俪者也有之自司空之配陶夫人始吾子以为奚若不佞乃返币而谓之曰坐吾语汝汝知司空之为徳于陆乎不知其为徳于天下也而犹未满也吾向者举进士窃从司空后司空任不过一畿县令其父母师率之恩班班在吏民间而所引谊抗诤得请于其长吏者余波渍于十一州邑而不自显迨其郎南省有岛夷之讧司空受署为其帅画筴大小辄效而不能竟厥用亡何避其宗之贵幸者逡巡以病免再起而郎祠部已再为仪部则正色以伸天子之礼徙考功再徙选部则直志以眀上臣之用它赞献宻勿大有职之所不能限者一龃龉辄又谢去而久之强起徘徊九列间寻召拜大廷尉迁今官君相若虚已以听者司空慨然进其所欲吐而又龃龉则又谢去夫司空之为徳于天下与天下之望徳于司空者俱诚未满也然三起官而三弃之若脱屣何也其智用也夫三起官而三弃之若脱屣于世疑漠然者顾犹惓惓乎不忍于世之未康也犹若有痌瘝者其仁用也盖司空少而习大雄氏学晚而益精进焉其仁故不能尽四生而度之然所为慈愍者广也其智故不能超三界而上之然所为眀悟者深也汝能窥司空之满而不得司空之所未满得司空之所未满毋论为徳于汝陆者无量其为徳于天下者尤尚无量也且以司空之所自言必欲度四生超三界而汝乃拘拘焉即数千指之所被徳而颂司空取汝之所见寿者相而祝司空又取其所偶聚之眷属而重司空毋乃非当乎哉二子矍然起复前请曰子之言大矣虽然吾所知于司空者徳吾陆者也所知于司空之陶夫人者佐司空徳吾陆者也所持于寿者相以为司空也亦以陆自为也他非吾所及也不佞曰然子姑请之姑书以应之归而质诸司空司空字与绳天下称之曰五台先生
　　
　　寿封侍御平山董翁序
　　
　　隆庆庚午八月余叨晋臬与察试事既撤棘而覩诸生中有朗然玉峙者心异之问而知其为今侍御董君也居半岁而有致题名于里者则君褎然在列居又三岁而余入领冏牧则君已拜大行奉使率称指翕然有侨札称会琉球将受册君意不怿曰不谷幸以天子命乗长风破万里浪一纵观大海之外其如重吾大人虑何盖谓其父平山公也当是时君寝食为损而琉球使竟不至久之君别以使事过里上公寿欢甚道遇余于襄阳余戏谓董君起居若翁欢倍昔乎董君谢曰不佞诚有之乃大人则否曰吾向者业已弃若于国矣奈何复以我累而志且谓儿异日当县官寄夷险置度外而行余益异其言曰子之大人尝有官职乎曰有之是尝为诸生矣凡八试辄小利而大不利当其试时即无不谓大人利者虽大人亦自谓利也然而竟不利也以有司贡上得训导巩昌郡学尝署秦州学事而有丁祭羡金十往署学者槖之大人辞不可则易十金为百祭器以恵永永择诸生二十人亲授之义指有李松者连登第及迁西华教谕则其邑之虚举子科者二十矣公行视学宫坎其东北隅之地乃叹曰此所以虚其科也首捐俸募工筑土山而建文昌祠临之邑人争为助版筑五年邑诸生王敬民者亦连第然自是大人益倦游有所丐乃得教授为懐仁府府寄霍州尤以逺之移绛州为灵丘府有禄食而不佞亦叨第矣不佞之自诸生试也人无以为利者虽不佞亦不敢自谓利也然而再试辄再利事固不可知以大人之宜于官即一徙当脱颖然三徙而不能离博士名竟曳裾王门以老不佞之甫释褐而称天子使者何也余谓子无与若翁论难易凡若翁之所难以储子之所易也若翁材而仅施之教子得教而达之政理也翁不自食报而食子之报亦理也盖未几而董君以郎髙第御史矣平山公以国庆封如董君矣君所按治淮鹾鹾政理矣台故贤董君而重南省请以绣斧属之矣董君行而道出太原里以清和候为平山公悬弧之旦郡国守相前具牛酒为寿董君肃拜上百岁之觞已跪而请益公所诲董君者宁独区区秦州西华一二事乎哉董君素称平无害然至南省而五郡百万家之命出入于三寸之管思所以益平山公寿者是有在矣余既负巨劾里居天下厌余之言而董君独走使万里而乞一言以寿平山公夫余言乌足为平山公重第闻之晋人晋多大鹾贾当董君之按鹾而或有间窥公者公正色谓曰是不闻吾先江都正谊眀道之说乎哉此吾儿地也客逡巡愧遁去公之所为隠徳如此即无论余言重公亦不以董君重也
　　
　　寿丁封君七十序
　　
