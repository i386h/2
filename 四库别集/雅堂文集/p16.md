<!-- { "loadSidebar": true } -->
　　维大正四年秋八月十有七日，黄母陈太孺人卒于里第。呜呼哀哉！乡人士追维壸范，欲表徽音，命横作诔，以垂诸不朽。嗟乎！以横不文，何足以光彤管？顾念史书所载，母教是则，若邹之孟子、汉之王陵、晋之陶侃、宋之欧阳修，道德文章，卓越千古，而得于母教者大。以横所闻，陈太孺人之德可以风矣。

　　按状，太孺人吾乡硕士粲三先生之第四女，年二十来归我殷洲先生。克谐克顺，恭淑爱人，上奉姑嫜，旁协妯娌，一家莫不称贤。当是时，中法构兵，北鄙告警。先生知文事之不足以救亡也，弃而习武，恒往来南北。太孺人主持家政，克尽妇职，以无内顾忧。越二十有一年，先生捐馆，而诸子幼，虑不足以承先业，旦夕授经，孜孜以立身扬名为训。今令子茂笙学成而归，英才勃发，饶有奇气。而次子溪荃亦已授室，熙熙膝下，含饴弄孙。方足以慰老景，而天不假年。呜呼痛哉！横等与令子游，交莫逆，笃知其出于母教。乃托素旗，以彰圣善，而为诔曰：

　　有妫之后，其泽孔长。笃生淑女，曰嫔于黄。乐只君子，室家之祥。琴瑟在御，曲奏于房。怀文抱质，比美孟姜。如何不吊，明镜霾光。风凄蕙帐，云掩芝梁。呜呼哀哉！

　　妇职之宜，酒食是议。弓矢斯张，丈夫之志。怀安败名，中帼所愧。邓曼知机，齐姜遣醉。杨柳陌头，封侯是寄。秋风飘零，树犹蕉萃。社燕离群，哀蝉不嘒。呜呼哀哉！

　　我闻在昔，母训是仪。欧母画荻，孟母断机。桓桓元子，千里求师。神山虽远，梦魂常追，学成而返，执手涟而。曰何而喜，曰何而然。猗欤萱草，爱此春晖。呜呼哀哉！

　　瞻彼小园，东门之麓。循彼南陔，维兰与菊。曰春曰秋，置酒命酌。大妇弹筝，小妇击筑。或歌或舞，以康以乐。良辰不逢，日月易蹙。循彼南陔，泪珠盥掬。瞻彼小园，心伤风木。呜呼哀哉！

　　彼兰者何，当春而芽。彼菊者何，及秋而花。吁嗟贤母，德音莫遐。承慈以逊，逮下以嘉。肃雍揆景，望断天涯。呜呼哀哉！

　　荡荡春门，群玉之府。峨峨瑶台，众香之圃。蔼蔼桂旗，迢迢蕙路。左侍飞琼，右携素女。萼绿居前，云英在后。望月方娥，瞻星比婺。诞发兰仪，光启玉度。陟彼高坵，终朝及暮。习习谷风，凄凄灵雨。呜呼哀哉！

　　凄凄灵雨，习习谷风。重泉漠漠，视天梦梦。何以思之，何以敬之，维礼之终。何以写之，维德之容。谁其尸之，维女之宗。呜呼哀哉！

　　维女之宗，实邦之秀。四德无亏，惠于世冑。陂圯咨嗟，眷顾左右。彩掩瑶光，云阴白昼。凄怆招魂，敬奠斗酒。素旗扬徽，以垂不朽。呜呼哀哉！

　　○黄蕴轩先生诔

　　维大正八年夏四月五日，新竹厅参事蕴轩黄公卒于里第，享年八十龄。越十有二月十日，将殡于吉阡。灵车卜驾，素旐流辉，笛感山阳，琴沉汉水。呜呼痛哉！乡人士追怀风义，欲述平生，命横撰诔，以昭来许。夫铭以表功，德以述美，身没名垂，先哲所慕。如黄公者，固所谓豪杰之士也，能不惋叹！

　　按状，公讳南球，新竹之苗栗人也，世有隐德。少随父兄躬耕陇亩，及长有大志，而胆略绝伦。前清土番猖獗，辄出杀掠，官军未能讨也。公居固近山，号召乡里，捣其巢穴，次第荡平，诸番畏之。会福建巡抚岑公毓英视台，闻其事，见而奇之，委办抚番。既而巡抚刘公铭传亦任以抚垦之事，从征大嵙崁，自率所部赴前敌，尝一夜连破十八处，威震番界。奏以五品职衔叙用，赏载蓝翎。及改隶后，当道闻其名，延为苗栗厅参事，后隶新竹。凡地方有大繇役，莫不倚以为助。公既出入番界，知其土腴，请垦南坪、狮潭等处，纵横十余里，启田树艺，至者万家，产乃日殖。则是有造于邦家者尤不少矣。若其治家处世，乐善好施，人多称之。故特举其大者而着之诔。其辞曰：

　　太上立德，其次立功，是谓不朽，与天地同。人之生也，有始有终，而其处也，有穷有通。穷则变，通则洪，化而裁之，允执厥中。我闻高义，敢拜下风。

　　赫赫黄公，实邦之杰，少而岐嶷，长而睿哲，壮而飞扬，老而明洁；如金能柔，若钢不折。公之一生，实多热血。

　　始公之起，起自陇耕。壮怀未试，戢影埋名。春风释耒，夜雨谈兵。乘时而起，一剑纵横。譬彼大鸟，三年不鸣；及其鸣也，四座皆惊。

　　瞻彼高山，群番所处，杀人为雄，众莫敢侮。公曰讨之，爰整其旅。修我戈矛，张我旗鼓。扫穴犁庭，直破险阻。群番震惊，窜逃无所。稽颡受降，或杀或虏。公曰宥之，以就我抚。

　　我抚维何？实启我疆。我疆既启，乃聚乃仓，乃稷乃黍，乃稻乃粱。其木维何？维桧与樟。其树维何？维茶与桑。其兽维何？维鹿与麖。其畜维何？维牛与羊。公曰处之，百十其行，为此春酒，以介康强。

　　帝命岑公，来巡南土。抵掌而谈，谓公孔武。亦越刘公，新开大府。谓公多才，足寄心膂。公拜而行，余勇可贾。左握■〈土旋〉刀，辉煌翎羽。顾盼生姿，掀髯起舞。抚彼群番，以固我圉。

　　我修台乘，每怀伟人。卓彼吴凤，没而为神，威加丑类，蛮俗为驯。又如吴沙，手辟荆榛，携来万众，车马成闉。以公之伐，足与比伦。临机制变，能屈能伸。匪维智勇，实曰义仁。

　　呜呼黄公！人生如驶，其生也存，其没也已。独有伟人，可以不死。公之声名，洋溢遐迩。公之勋劳，长垂国史。公之慈祥，惠于邻里。公之谟猷，施及孙子。归神混元，高谢尘滓。巍巍者山，泱泱者水，敢藉旗旌，以彰懿美！

　　○书启○

　　募建观音山凌云禅寺启

　　上清史馆书

　　与林子超先生书

　　与张溥泉先生书

　　征求中国殖民史材料启

　　与李献璋书

　　与徐旭生书

　　○募建观音山凌云禅寺启

　　在昔黄金布地，祇园留我佛之踪；白玉为池，净土现弥陀之相。阿育王八万之塔，八部同瞻；兜率天十二之宫，十方咸仰。慈云普被，法水分流，明镜长圆，慧灯不灭，固已功倍恒河，道传大地者矣。

　　维我台北，位在海东，境摄华严，国分毘舍，瘴云蔽野，卓锡而来，孽浪滔天，浮杯可渡。龙山宝剎（龙山寺），巍峨城郭之间；剑水禅关（剑潭寺），掩映林泉之里。同奉大士，永度群生，心证圆通，机参应化。而山号观音，地成极乐，犹未若我凌云禅寺之庄严灵异焉。

　　寺为乾隆时信士胡焯猷所创建，而今日本圆和尚所经营也。西临大海，东控平原，近眺芦洲，远瞻雪岭。遯山夕照，如现神光，淡水涛声，恍闻说法。修篁万个，萧萧紫竹之林；古木千章，落落白莲之座。三十二应之身，慈悲出世；四大无畏之力，布施济人。切利诸天，同声赞美；修罗百鬼，尽敛嗔心。是则欲界之清都，而人间之佛国也。

　　然而道场虽启，大殿未兴；十笏安禅，万间待庇。伽蓝五百，何处闻钟？僧众三千，谁能托钵？无花可踏，来鹿女以难行；有树将移，呼岳神而不动。岂非吾辈之贪痴，而名山之缺憾也哉？方今末劫沈沦，迷途充塞，四恩弗报，六度无闻。登天堂而下地狱，因果相寻；挽世道以系人心，智仁并用。所冀舍卫大家、维摩居士、善财童子、韦提夫人，各发普贤之大愿，共追斯达之芳徽，或舍义田，或捐宝宅，或颁黄铁，或助明珠。分莲池八功之水，同注大川，合兰若千烛之光，混成一色。法轮长转，梵宇宏开，塔涌地中，网陈天上。是则婆娑洋畔，顿成璀璨之龙宫；恶浊界间，现出光明之鹿苑。又岂非我台之胜事，而佛法之有缘也哉！

　　○上清史馆书

　　中国殖民之事，前史不载。元、明二代，语焉未详。惝恍迷离，错尝八九。岂非史氏之咎欤？夫中国之殖民海外也，远自秦、汉，启于隋、唐，盛于有明，而发扬于清季。我先民以坚强果毅之气，凌厉而前，涉波涛，冒瘴疠，战土蛮而服之，筚路蓝缕，以处山林，用能光大其族。艰难缔造之功，亦良苦矣。而子孙不武，俛仰由人，硕德光勋，文献莫考，甚且数典而忘其祖，以为异族羞；又可哀矣。

　　夫历史为民族之精神。中国人之拓殖海外也，二千数百年矣。南望南峤，西瞻美洲，北暨鲜卑，东渐日本，凡夫秦时之镜，汉代之衣，隋唐之钱，明人之瓮，莫不置诸王庭，宝为重器。即中国人之居其地者，亦举此以夸耀。而叩其所自，则舌挢而不能对。一器之微，茫然不识，况以先民之顾命，祖国之观念，亦蒙昧不知其朕也！昏昏以生，役役以死，无历史是无民族也。抢攘昏垫，靡所适从，亦相率而为异种奴隶尔。

　　天相诸夏，共和告成。华侨之归自海外者，群策群力，胥谋建设，以宏佐新邦。而政府亦日以招徕华侨，为殖利开源之计。然而政府固不知华侨之情形，即国内士夫亦少知海外大势，而为一考其利害。管窥蠡测，语多爽实。则以国内既乏考据之书，而华侨又不能自述其史，以介绍国人。又岂非史氏之咎欤？追怀先德，瞻顾前途，爰及子孙，用张国力，则拓殖志之作，岂可缺哉？

　　然修志固难，而修拓殖志则尤难。何也？国史记载，挂一漏百，通儒撰述，每喜凿空；则参考难。侨民在外，竞力工商，文史式微，无足征信；则采取难。地遍五洲，事历千载，海客谈瀛，虚无缥缈；则调查难。闽粤杂处，乡音不同，一地两名，译文互异；则选择难。闭户潜修，闻见不广，东西方向，反易其位；则撰述难。然而横不以为难也。横生长台湾，壮游南土，欧、美、菲、澳之华侨，既习与往来矣。摭拾遗闻，旁探外史，潜心述作，于今十年。华侨联合会创立之岁，多士最于沪上，提议纂修，佥有同志，期月之间，惠书盈箧，而奔走风尘未遑笔削。私心耿耿，寝馈不忘。今史馆既开，征文考献，以横不肖忝侍诸贤。何敢不贡其诚以扬国家之休命？如蒙俞允，命辑斯志，伸纸吮毫，当有可观。岂唯史氏之责，民族之兴，实式凭之。敬布鄙怀，诸维亮鉴。

　　○与林子超先生书

